གསུང་འབུམ། ཚུལ་ཁྲིམས་རིན་ཆེན།
པོད ༡༨༦
དྷརྨོཏྟརཱནནྡདདཱཏིལོཀེཏྱཱགོམཧཱརམྦྷམཧཱཙདྷཱིརཀྲྀཏྟེམཧཱསཏྭབཏཱིཛིནཱནཱཾཀརྨཱརྞབཱབཤྱབིཀུརྦཎཻཝཾ།
༼ཤྲཱི༽ ༄༅། །དྷརྨོཏྟརཱནནྡདདཱཏིལོཀེཏྱཱགོམཧཱརམྦྷམཧཱཙདྷཱིརཀྲྀཏྟེམཧཱསཏྭབཏཱིཛིནཱནཱཾཀརྨཱརྞབཱབཤྱབིཀུརྦཎཻཝཾ།།
༄༅། ཡན་ལག་གཅིག་པའི་གཟུགས་ཅན།་་་་་ ཆོས་མཆོག་ཀུན་དུ་དགའ་སྟེར་འཇིག་རྟེན་ན། ། བརྟན་བྱེད་རྩོམ་པ་ཆེ་དང་གཏོང་བ་ཆེ། ། སྙིང་སྟོབས་ཆེ་ལྡན་དེ་དག་རྒྱལ་རྣམས་ཀྱི། ། ཕྲིན་ལས་རྒྱ་མཚོའི་རྣམ་འཕྲུལ་ངེས་པ་ཉིད། ། གཟུགས་ཅན་ལས་མ་བསྡུས་པ།་་་་་ སྡེཾ་བཞིའི་སྙེ་མ་དུད་པའི་ཚལ་དུ་སྟོབས་ཀྱི་ཤིང་རྟར་ཡང་དག་འཛེགས། ། བསྡུ་དངོས་བཞི་ཡི་འཁོར་ལོའི་འགྲོས་མཛེས་སྙིང་རྗེའི་གདུང་སྐྱོབ་དཀར་པོ་ཡིས། །
འཇིག་རྟེན་ཁམས་སུ་རྫོགས་ལྡན་ཆོས་ཀྱི་གྲིབ་མ་ཡིད་དུ་འོང་འཇོ་བ། ། ཆོས་དང་སྲིད་པར་དགེཾ་བའི་རྒྱལ་སྲིད་ཅིག་ཅར་སྐྱོང་བའི་མི་བདག་ཡོད། ། མ་བསྡུས་པའི་གཟུགས་ཅན།་་་་་ ཇེ་མཐོའི་རིགས་ཀྱི་ས་བོན་མ་རྨས་པ། ། བདེ་བར་འགྲོ་བའི་ཞིང་སར་བཏབ་པ་ལས། ། ལུས་ཅན་ཡོངས་ཀྱི་མཉེས་གཤིན་ཟླ་མེད་པའི། ། སྐྱེས་བུ་དམ་པའི་ལོ་ཏོག་ཅི་ཡང་ལེགས། ། ཡོན་ཏན་ལྷན་ཅིག་བརྗོད་པ་ལ་ཆོས་ཀྱི་དཔེས་བརླིང་བ།་་་་་ དེ་དེའི་རྒྱུད་དུ་འབབ་སྟེགས་ལེགས་བྱས་པའི། ། བཞིན་བཟང་ལང་ཚོ་གསར་བུའི་དཔལ་ཉིད་དང༌། །
མཉམ་དུ་སྒྱུ་རྩལ་ཀུན་ལ་རབ་སྒྲིན་པའི། ། གཏམ་སྙན་དང་པོའི་ཕོ་ཉ་བཞིན་དུ་རྒྱུ། ། རྒྱུའི་རྒྱན་ལས་ཐོབ་པར་བྱེད་པ།་་་་་ འགའ་ཞིག་རྣམ་པ་ཐམས་ཅད་མཁྱེན་པའི་རྒྱུ། ། བློ་ལྡན་རྣམས་ཀྱི་འཇུག་ངོགས་ཤེས་བྱའི་གནས། ། གྲངས་མེད་སྤྲོ་བ་མཆོག་གིས་རབ་སྦྱངས་པས། ། མཁས་དང་གྲུབ་པའི་རྩེ་མོར་མ་ཕྱིན་སུ། ། རིག་བྱེད་ཀྱི་ལོ་རྒྱུས་ལས་དྲངས་པའི་མཐའ་དག་གཟུགས་ཅན།་་་་་ ཟབ་བརླིང་གཞོན་ནུའི་བརྟུལ་ཞུགས་འཆང་བ་འགའ། ། བསྟན་ཇུས་རྨ་བྱའི་ཐེག་པ་ལ་ཆིབས་ནས། །
ལས་དབང་ཤ་ཟའི་མདུང་རྣོན་ཐོགས་པའི་མདུན། ། འཚེ་བྱེད་པ་སངས་སློབ་མས་ཅི་སྟེ་ཚུགས། ། ཟོལ་བསྟོད་ལས་དཔའ་བ་ཕུན་སུམ་ཚོགས་པ།་་་་་ རྣམ་འདྲེན་བསྟན་པ་སྐྱོང་བར་ཚེ་རིང་ལྷས། ། བསྐོས་པའི་མི་བདག་ཁྱོད་ཀྱི་མཐུ་ཆེན་པོས། ། མི་བདག་གཞན་གྱི་གྲགས་པ་ཟིལ་གནོན་པའི། ། ཐུབ་ཆོད་ལས་འདི་ཆོས་ལ་རིགས་སམ་ཅི། ། གཟུགས་ཅན་ལས་མཐའ་དག་གཟུགས།་་་་་ བསོཾད་ནཾམས་གསེར་གྱི་སྒོ་ངའི་སྦུབས་ཡངས་ནས། ། ལེགས་འཁྲུངས་མི་ཡི་རྗེ་བོ་འཇིག་རྟེན་མགོཾན། །
གཙུག་ལག་རིག་བྱེད་འཆད་པའི་དང་པོཾ་དེ། ། ཆབ་སྲིད་འཇིག་རྟེན་མཛེས་པའི་དཔལ་དུ་བྱོན། ། དོན་གཞན་བཀོད་པ་ལས་ཁྱད་པར་ལ་གནས་པ།་་་་་ ལྷག་པའི་ལྷས་བསྐྱེད་བློ་གྲོས་དཀྱིལ་འཁོར་དུ། ། རིག་པའི་གཞུང་བརྒྱ་སོང་ཡང་ཁེངས་པ་ཅི། ། ཆེ་བའི་རྒྱ་མཚོ་ཉིད་དུ་དག་བྱེད་མ། ། མཐའ་དག་ཕྱིན་པས་ངོམས་པ་ནམ་ཞིག་མཐོང༌། ། རྐང་པ་དང་པོ་དང་གསུམ་པར་ཡོད་པ་ཆོད་པའི་ཟུང་ལྡན།་་་་་ རྒྱལ་བའི་ཕྲིན་ལས་བར་ཆད་མེད་ས་བོན། ། འཛམ་གླིང་ཡངས་མའི་མངལ་དུ་ལེགས་བཟུང་བ། །
རྒྱལ་བའི་སྲས་སུ་ངེས་པར་ཟློས་པ་ལ། ། བླ་མ་ཆེ་ཞེས་ཕྱོགས་ཀྱི་བློ་ལྡན་སྨྲ། ། དགའ་བ་ལས་དངོས་ཐོབ།་་་་་ འཇིག་རྟེན་ཀུན་དགའ་འབྱུང་བའི་ཕྲིཾན་ལཾས་ཀྱིས། ། རྒྱཾ་མཚོཾའི་སྐ་རགས་ལྡན་པར་མཛེས་ཁྱོད་ནི། ། སྲིད་པས་ཐོབ་པའི་དགའ་བ་མཐའ་ཡས་འདི། ། ཉིད་ལས་གཞན་པའི་དྲིན་གྱིས་ཅི་སྟེ་ཐོབ། ། གཟུགས་ཅན་ལས་ལྡན་པ།་་་་་ སྔ་ན་མེད་པའི་བདེ་སྐྱིད་མེ་ཏོག་འདབ། ། འཛུམ་ལྡན་གྲགས་པ་དགེ་བའི་རྐང་དྲུག་གི །
གླུ་སྙན་འབུམ་དུ་འབྱིན་པས་བོད་ཆེན་པོ། ། ལེགས་ལྡན་དཔྱིད་ཀྱི་དཔལ་དེས་མཛེས་པར་བྱས། ། ལྡོག་པ་ཅན་ལས་གཉིས་ཀྱི་ལྡོག་པ།་་་་་ ཆེ་བའི་ཁེངས་ལྡན་མང་པོའི་ཐོར་ཚུགས་རྩེ། ། མཛེས་བྱེད་གང་གི་ཞབས་དང་རྩ་ལག་འཚོ། ། དྲི་བཟང་ཁང་པ་དྲོད་ཀྱི་རེག་པས་རྙིངས། ། ཁྱོད་ཞབས་མཛེས་པའི་ལང་ཚོ་ཡོལ་བ་མེད། ། བསྙོན་དོར་ལས་ཆོས་ལ་བསྙོན་པ།་་་་་ བཀའ་ལུང་ཡི་གེའི་གཟུགས་སུ་འཁྲུངས་པ་རེས། ། འགྲོ་བའི་མི་བདེ་བཅིལ་བ་སྔོན་ལས་མཐུ། །
མ་ཡིན་ཟུག་རྔུ་ཐམས་ཅད་འབྱིན་བྱེད་པའི། ། སྨན་མཆོག་སྟོང་གི་ཐིགས་པས་བྲན་པར་ངེས། ། ཏིང་ངེ་འཛིན་གྱི་རབ་རྟོག་ལ་དཔེའི་རྒྱན་གྱིས་མཛེས་པ།་་་་་ རྣམ་འབྱེད་བློ་གྲོས་འབར་བའི་ལྕེ་བཞིན་དུ། ། གཡོ་བ་དེ་མཐོང་ཤེས་བྱའི་དངོས་པོ་དག ། རང་གི་བརྟན་པ་ཟ་ཕྱིར་གླལ་སྙམ་དུ། ། སྐྲག་སྟེ་རང་བཞིན་མངོན་སུམ་བསྟན་པ་འདྲ། ། རྒྱུའི་རྒྱན་ལས་རིགས་འབྲས།་་་་་ ཕྱོགས་དང་ཕྱོགས་བྲལ་དག་གི་རྒྱལ་རིགས་ལ། ། བསྔགས་པའི་སྙན་དངགས་གླུ་རུ་བླངས་རྣམས་ཀྱང༌། །
འདི་ན་སྙིང་རྗེའི་བདག་ཉིད་བཞུགས་གང་གི ། ཆེ་བའི་ཡོན་ཏན་བརྗོད་པའི་འཕྲིན་དུ་བྱུང༌། ། གཟུགས་ཅན་ལས་ལྡན་པ།་་་་་ མི་དམན་བསོད་ནམས་ཡངས་པའི་དགའ་ཚལ་དུ། ། སྲིད་གསུམ་འབྱོར་པ་ཡོངས་སུ་སྤུངས་པས་ཀྱང༌། ། བྱེ་བ་བརྒྱ་སྟོང་ཆ་ཤས་ཕོད་མིན་པའི། ། ལེགས་བྱས་ཆོས་ཀྱི་སྡོང་པོ་འདི་འཁྲུངས་སོ། ། གཟུགས་ཅན་ལས་མི་མཉམ་པ།་་་་་ མཐོང་བའི་ཆོས་ཀྱི་ཕན་པ་ཉི་ཚེ་ཡང༌། ། ཆེ་བར་སྒྲོ་བཏགས་ཚིག་གི་སྦུན་མ་དེ། །
འུད་ཆེན་རླུང་གི་རྟ་ལ་བསྐྱོན་ནས་ནི། ། བསྔགས་པ་དབྱངས་སུ་བརྗོད་དང་ཅི་ཞིག་མཚུངས། ། བཻ་དརྦྷའི་མཛེས་པའི་ཡོན་ཏན་བསྔགས་པ་ལ་སྦྱར་བ།་་་་་ སེམས་རྒྱུད་ལ་ཞེན་རྣམ་པར་གནག་པའི་དྲི། ། གཉེན་པོ་ཆུང་ངུ་ཡིས་ཀྱང་འཇིག་པའི་ཆོས། ། ལེགས་པར་བྱིན་པའི་བཀའ་དྲིན་གཟུགས་ཅན་དུ། ། གྲུབ་ན་སྲིད་པ་གསུམ་དུ་ཅང་ཆུད་དམ། ། སྙམ་སྒྲ་ཅན་གྱི་རབ་རྟོག་་་་་ ལེགས་བྱས་ཕ་རོལ་མཐོང་དཀའ་མི་བདག་གི ། རྟོགས་བརྗོད་མཐའ་ཡས་ཚིག་ཏུ་འཁྲུངས་པའི་ཚད། ། འཇལ་བྱེད་ཁུར་ཆེན་ཁྱེར་བའི་གཉིས་ལས་འཐུང༌། །
རབ་ཏུ་བརྟན་དེ་སྲིད་པས་སྤྲུལ་ལམ་སྙམ། ། མཚུངས་པ་གསལ་བྱེད་ཀྱི་དཔེ།་་་་་ འོན་ཏེ་ཆེ་བའི་ཆར་ལས་གཞན་གྱིས་གསོས། ། ངོམས་པར་བཏུང་བས་རྒྱས་པའི་དབྱངས་བཞིན་དུ། ། ལེགས་པར་བརྟགས་པའི་མཐོང་དོན་ཅུང་ཟད་ཅིག ། ཚིག་ཏུ་བསྡེབས་པ་འདི་ལ་དགའ་བས་ཉོན། ། སྤྱི་དོན་ལྔ་པ་བསྟན་པ་གནས་པའི་ཆེད་དུ་དགོངས་འགྲེལ་པར་དུ་སྒྲུབ་པར་བསྐུལ་བ་ལ། གང་གིས་བསྐུལ་བ་བསྟན་པའི་སྒྲོན་མ་ཆེན་པོའི་ཁྱད་པར་དང༌། གང་ལ་བསྐུལ་བ་བསྟན་པའི་རྩ་ལག་ཆེན་པོའི་ཁྱད་པར་རོ། ། དང་པོ་ལ་ངོས་གཟུང་བ་དང༌།
དེའི་ཆེ་བའི་ཡོན་ཏན་གྱི་ཁྱད་པར་བརྗོད་པ་གཉིས་ལས། དང་པོ་བསྟན་པའི་སྒྲོན་མར་གྱུར་པའི་སྐྱེས་བུ་དམ་པ་ནི་སྤྱིར་སྟོབས་བཅུ་མངའ་བའི་བསྟན་པ་རིན་པོ་ཆེ་གང་དང་གང་དུ་དར་བ་དེ་དང་དེ་དག་གི་ཕྱོགས་དང་ཕྱོགས་བྲལ་ཀུན་དུ་མཛེས་པར་བྱེད་པའི་བསྟན་འཛིན་གྱི་སྐྱེས་བུ་ཆོས་བཞིན་དུ་སྨྲ་ཞིང་ཆོས་བཞིན་དུ་མཛད་པ་གང་དག་འབྱོན་པར་འགྱུར་བ་སྟོན་པ་ཐུབ་པའི་དབང་པོ་ཉིད་ཀྱིས་ལུང་བསྟན་པའི་སྐྱེས་བུ་དམ་པ་སྟེ། དེ་ལའང་དབྱེ་ན། འབྱོན་འགྱུར་གྱི་སྐྱེས་བུ་དམ་པ་གང་དག་ཡིན་པ་དེ་དག་གི་མཚན་ནས་དངོས་སུ་སྨོས་ཏེ་ལུང་བསྟན་པ་དང༌། བརྒྱུད་ནས་ནི། དཔེར་ན། བ་ཚ་ཆུ་ཀླུང་གི་མདོ་ལས། སྔ་བརྒྱ་ཐ་མར་གྱུར་པའི་ཚེ། ། ང་ཉིད་སློབ་དཔོན་གཟུགས་ཀྱིས་གནས། ། ང་ཡིན་སྙམ་དུ་ཡིད་བྱོས་ལ། །
དེ་ཚེ་དེ་ལ་གུས་པ་སྐྱེད། ། ཅེས་གསུངས་པ་ལྟར་སྟོན་པ་རང་གི་མཁྱེན་བརྩེ་ནུས་པ་རྒྱ་མཚོ་ཆེན་པོའི་རྣམ་པར་འཕྲུལ་པའི་སྒྱུ་འཕྲུལ་གྱི་དྲྭ་བ་ཉིད་དུ་ལུང་བསྟན་པའི་སྐྱེས་བུ་དམ་པ་རྒྱལ་བའི་བསྟན་པ་རིན་པོ་ཆེ་སྐྱོང་བ་ལ་ཐུགས་རྩེ་གཅིག་ཏུ་ཕྱོགས་པ་གྲངས་མེད་པ་དག་འབྱོན་པར་གསུངས་པ་ལས། འདིར་སྐབས་སུ་བབ་པ་ནི་ཕྱི་མ་སྟེ། དེ་ལ་ཡང་འདིར་རྡོ་རྗེ་འཆང་ཀུན་དགའ་བཟང་པོའི་ཆོས་ཀྱི་ཁྲི་ཆེན་པོ་ལ་མངའ་གསོལ་བའི་གདན་རབས་སུམ་ཅུ་པར་གྱུར་པ་འཇམ་པའི་དབྱངས་བཀྲ་ཤིས་ལྷུན་གྲུབ་གྲགས་པའི་རྒྱལ་མཚན་དཔལ་བཟང་པོ་པ་ཞེས་ཡོངས་སུ་གྲགས་པ་དེ་ཉིད་དོ། ། གཉིས་པ་ནི། འདིས་སྔོན་གྱི་སྐྱེ་བ་ཇི་ལྟར་བཞེས་པའི་དབང་དུ་བགྱིས་ན། འཕགས་པའི་ཡུལ་གྱི་པཎྜི་ཏ་མང་པོའི་གཙུག་གི་ནོར་བུ་ལྟ་བུར་གྱུར་པ་དཔལ་དཱི་པཾ་ཀ་ར་ཤྲཱི་ཛྙཱ་ནའི་རྣམ་པར་འཕྲུལ་པ་ཉིད་དུ་དངོས་དང་མངོན་པར་ཤེས་པའི་མེ་ལོང་སྒྲིབ་པ་མེད་པ་ཐོགས་པ་འགའ་ཞིག་གིས་ཀྱང་ལུང་བསྟན་པ་དང༌། བར་སྐབས་སུའང་རྗེ་བཙུན་དམ་པ་ཉིད་ཀྱི་ཉམས་ཀྱི་སྣང་བ་ལ་རྒྱ་གར་རྡོ་རྗེ་གདན་གྱི་མཁན་པོ་མཛད་པའི་སྔོན་གྱི་སྐྱེ་བ་དྲན་པ་བྱུང་བ་དང༌། གངས་རིའི་ལྗོངས་འདིར་ཡང་བཀའ་གདམས་པའི་དགེ་བའི་བཤེས་གཉེན་ཆེན་པོ་ཞིག་གི་སྐྱེ་བ་བླངས་པར་གསུངས་པ་དང༌། ཨེ་ཝཾ་ཆོས་ལྡན་གྱི་གདན་རབས་བཅུ་བཞི་པ་མཁན་པོ་རིན་པོ་ཆེ་དཔལ་ལྡན་དོན་གྲུབ་སྟེ།
དེ་ལ་སོགས་པ་མཁས་པ་དང་གྲུབ་པའི་ཡོན་ཏན་བརྙེས་པ་མང་པོའི་སྐུའི་སྐྱེ་བ་ལུ་གུ་རྒྱུད་དུ་བཞེས་ནས། དུས་དེ་དང་དེ་དག་ཏུ་འགྲོ་བ་རྒྱ་མཚོའི་དོན་མཐའ་ཡས་པར་མཛད་པ་ཞིག་གོ ། སྐྱེ་བ་འདིར་ཡང་གཞུང་ལུགས་མང་པོའི་དོན་ལ་ལེགས་པར་སྦྱངས་པས། ཆོས་དང་ཆོས་མ་ཡིན་པ་རྣམ་པར་དཔྱོད་པས་ལོག་པར་སྨྲ་བ་གཞན་ཚར་གཅོད་པ་ལ་ཤིན་ཏུ་མཁས་ཤིང༌། ནང་དུ་གསང་སྔགས་རྡོ་རྗེ་ཐེག་པའི་སྔགས་ཀྱི་རིག་པ་གྲུབ་པས་རྟོགས་པའི་ཡོན་ཏན་བསམ་གྱིས་མི་ཁྱབ་པ་ལ་དབང་འབྱོར་བའི་རྡོ་རྗེ་སློབ་དཔོན་ཆེན་པོར་གྱུར་པའོ། ། བྱེ་བྲག་ཏུ་འཛམ་བུའི་གླིང་འདིར་ཐུབ་པའི་རྒྱལ་ཚབ་ཀྱི་མཆོག་ཏུ་གྱུར་པའི་སྐྱེས་བུ་ཆེན་པོ་རྡོ་རྗེ་འཆང་ཀུན་དགའ་བཟང་པོ་ཞེས་རྒྱལ་བ་ཉིད་ཀྱི་ཞལ་སྒོ་ནས་ཚངས་པའི་གསུང་དབྱངས་ཡན་ལག་དྲུག་ཅུའི་སྒྲ་ལས་ལུང་བསྟན་པའི་སྐྱེས་བུ་དམ་པ་སྟེ། དེའང་གང་ལས་ལུང་བསྟན་པ་ཡིན་སྙམ་ན། འཕགས་པ་དགེ་བའི་རྩ་བ་ཡོངས་སུ་འཛིན་པ་བྱང་ཆུབ་སེམས་དཔའི་སྡེ་སྣོད་ཀྱི་མདོ་ལས། དེ་ཚེ་འཇིག་རྟེན་མགོན་པོའི་སྤྲུལ་པ་སྤྲུལ། ། དེ་ཚེ་དགེ་སློང་ཀུན་དགའ་བཟང་པོ་འབྱུང༌། །
ཚུལ་ཁྲིམས་ཀྱིས་ཀྱང་ཁྱད་པར་འཕགས་གྱུར་ལ། ། ཐོས་པ་མང་ཞིང་ཕ་རོལ་ཕྱིན་པས་འཕགས། ། ཐབས་དང་ཤེས་རབ་ལ་ནི་ཤིན་ཏུ་བསླབས། ། དེ་དག་ཆོས་ཀྱི་སེམས་རྒྱུད་བརྗེད་མི་འགྱུར། ། རྟག་ཏུ་འཕགས་པ་རྣམས་དང་འགྲོགས་པར་འགྱུར། ། དཔའ་བོ་དེ་ཡི་ཡོན་ཏན་གང་ཡོད་པ། ། མང་དུ་ཐོས་ཀྱང་མཐར་ཐུག་འགྱུར་བ་མེད། ། དཔའ་བོ་ཤིན་ཏུ་གནས་པ་དེ་ཡི་མིང༌། ། དེ་ཚེ་བུད་མེད་གང་གིས་ཐོས་གྱུར་པ། ། དེ་ནི་ཕྱིན་ཆད་བུད་མེད་དངོས་མི་འགྱུར། །
དེ་ལྟར་རྩི་སྨན་འདྲ་བའི་མི་དེས་ནི། ། མིང་གིའང་སངས་རྒྱས་མཛད་པ་བྱེད་པར་འགྱུར། ། དེ་ཚེ་ཕྱོགས་བཅུ་དག་ཏུ་བསྒྲགས་པ་ན། ། དཔའ་བོ་དེ་ཡི་མིང་ནི་སུས་ཐོས་པ། ། དེ་ཡི་མིང་གིས་ལས་ནི་དེ་བྱེད་དེ། ། བུད་མེད་གང་ཟག་ལ་ནི་རེག་མི་འགྱུར། ། གང་གིས་མཐོང་དང་བསྟི་སྟང་བྱེད་ཅི་སྨོས། ། དེས་ན་རྒྱལ་བས་དགེ་སློང་གང་སྤྲུལ་པ། ། ཀུན་དགའ་བཟང་པོ་ཞེས་ནི་བྱ་བ་དེས། ། རྒྱལ་བས་དེ་སྐད་བསྒྲགས་པ་དེ་འདྲ་བ། །
བྱང་ཆུབ་བཞུགས་པ་ཅི་མཆིས་དེ་ལ་ཞུས། ། ཀུན་དགའ་བཟང་པོ་གོ་ཆ་དཔའ་བོའི་མིང༌། ། འཇིག་རྟེན་ཁམས་འདིར་ཡོངས་སུ་བསྒྲགས་པ་ན། ། གང་དག་ཕྱི་དུས་དགེ་སློང་རྣམས་འབྱུང་བ། ། རྩུབ་དང་གཏུམ་དང་ཤིན་ཏུ་རྩུབ་པ་ཡི། ། དགེ་སློང་གཞན་གྱིས་འདི་ལ་རྩོད་པར་འགྱུར། ། ཆོས་འདི་རྒྱལ་བས་གསུངས་པ་མ་ཡིན་ཞེས། ། འཇིག་རྟེན་ཕྱིན་ཅི་ལོག་ལ་ཀུན་དགར་ལྟོས། ། དེ་ཕྱིར་སྙིགས་མའི་དུས་ན་དེ་དག་ནི། ། ང་དང་ལྷན་ཅིག་སངས་རྒྱས་ཞིང་དུ་ལྷགས། །
ང་ཡི་བྱང་ཆུབ་མཆོག་འདི་ཐོབ་གྱུར་ཀྱང༌། ། དེ་ཚེ་སེམས་ཅན་ལྟ་ཅན་སྤྲོ་བ་མེད། ། ཕྱི་དུས་འཇིགས་པ་ཆེན་པོ་དེ་ཡི་ཚེ། ། སྲོག་ཀྱང་བཏང་ནས་དེ་བཞིན་བྱ་སྙམ་སྟེ། ། ང་ཡི་ཆོས་མཆོག་སྤེལ་ཞིང་འཛིན་པར་བྱེད། ། ཀུན་དགའ་བཟང་སྐྱོང་རིན་ཆེན་འབྱུང་གནས་དང༌། ། དཀོན་མཆོག་འབྱུང་གནས་དང་ནི་དེད་དཔོན་བཟང༌། ། ཡོན་ཏན་སྦས་པ་མཁས་དང་དེ་བཞིན་དུ། ། དཔའ་བོ་བཟང་སྟོབས་གང་ཡིན་དེ་ལ་ལྟོས། ། ཀུན་དགའ་གང་སུ་དག་གིས་དེ་དག་མཐོང༌། །
གང་དག་སུ་ཡིས་མིང་ཡང་ཐོས་གྱུར་པ། ། དེ་དག་ནམ་ཡང་བྱང་ཆུབ་དོགས་པ་མེད། ། དེ་དག་ནམ་དུའང་ལོག་པར་ལྟུང་མི་འགྱུར། ། དེ་དག་ཐམས་ཅད་བརྩོན་པས་ཚོགས་པ་ཡིན། ། དེ་དག་ཐམས་ཅད་ཚོགས་པར་ཤེས་པར་འགྱུར། ། ཞེས་གསུངས། ཡང་དམ་ཆོས་པདྨ་དཀར་པོ་ལས། ངས་ནི་དགེ་སློང་དགེ་འདུན་མོས་པར་བྱས། ། ཀུན་དགའ་བཟང་པོ་ང་ཡི་ཆོས་འཛིན་པ། ། བདེ་གཤེགས་བྱེ་བ་དྲུག་ཅུ་མཆོད་བྱས་ནས། །
མ་འོངས་དུས་ཀྱི་ཚེ་ན་རྒྱལ་བར་འགྱུར། ། དེ་ཡི་མིང་ནི་རྒྱ་མཚོ་བློ་འཛིན་ཏེ། ། མངོན་པར་ཤེས་ཐོབ་ཅེས་ཀྱང་དེ་ན་གྲགས། ། ལྟ་ན་སྡུག་པ་ཡོངས་སུ་དག་པའི་ཞིང༌། ། མ་བསྙལ་རྒྱལ་མཚན་རྒྱལ་བའི་བ་དན་ནོ། ། བྱང་ཆུབ་སེམས་དཔའ་གངྒཱའི་ཇི་སྙེད་དེར། ། དེ་བས་ལྷག་པ་ཡོངས་སུ་སྨིན་པར་བྱེད། ། རྒྱལ་བ་དེ་ནི་རྫུ་འཕྲུལ་ཆེ་བར་འགྱུར། ། ཕྱོགས་བཅུའི་འཇིག་རྟེན་དུ་ནི་སྒྲ་ཡང་བསྒྲགས། ། དེ་ཡི་ཚེ་ཡང་དཔག་ཏུ་མེད་པར་འགྱུར། །
འཇིག་རྟེན་རྣམས་ན་ཕན་ཞིང་བརྩེ་ཕྱིར་གནས། ། སྐྱོབ་པ་དེ་ནི་མྱ་ངན་འདས་འོག་ཏུ། ། ཉིས་འགྱུར་དེ་ཡི་དམ་ཆོས་གནས་པར་འགྱུར། ། དེ་ནས་གཟུགས་བརྙན་དེ་ཡི་ཉིས་འགྱུར་དུ། ། གནས་ཏེ་རྒྱལ་བ་དེ་ཡི་བསྟན་པ་ལ། ། དེ་ན་སེམས་ཅན་གངྒཱའི་བྱེ་མ་སྙེད། ། སངས་རྒྱས་འབྱུང་བ་དེ་ལ་རྒྱུ་ཡང་བསྐྱེད། ། ཅེས་སོ། ། དེ་ལྟར་སའི་སྟེང་ཐམས་ཅད་དུ་ཡོངས་སུ་གྲགས་པའི་སྐྱེས་བུ་ཆེན་པོ་དེ་ཉིད་ཀྱི་ལུགས་སྲོལ་དྲི་མ་མེད་པར་སྨྲ་བའི་གདན་རབས་ཀྱི་ཁྲི་ལ་ཞབས་ཀྱི་འཁོར་ལོ་རྣམ་པར་བཀོད་པའི་བསྟན་པའི་མངའ་བདག་ཆེན་པོ་ཉིད་དུ་གྱུར་ཏེ། དེར་ཆོས་ཀྱི་ཁྲི་ལ་བཞུགས་ནས་ཀྱང་བགྲང་གཞི་གསུམ་གྱི་བར་དུ་བསྟན་པའི་བྱ་བ་རྒྱ་ཆེན་པོའི་ཁུར་ཁྱེར་བའི་སྒོ་ནས་སྡོམ་པ་གསུམ་གྱི་ཕྲིན་ལས་བཟང་པོ་གངྒཱའི་རྒྱུན་ཆེན་པོ་བཞིན་དུ་རྣམ་པར་སྤྲོས་ཏེ།
དེའི་རྒྱུན་ཡང་ནམ་མཁའ་ཇི་སྲིད་ཀྱི་བར་དུ་གནས་པར་བྱེད་པའི་སློབ་མའི་ཚོགས་དཔག་ཏུ་མེད་པ་བསྐྲུན་ནོ། ། སླར་ཡང་བོད་ཆེན་གྱི་ལྗོངས་འདིར་སྐྱེ་བ་ནས་སྐྱེ་བའི་ཕྲེང་བར་ལས་བཟང་དང་སྨོན་ལམ་གྱི་ས་བོན་ལེགས་པར་བཟུང་བའི་དཔལ་སའི་སྟེང་གི་ཆོས་རྒྱལ་ཆེན་པོ་སྡེ་དགེ་བསྟན་པ་ཚེ་རིང་ཡབ་སྲས་རྣམས་ཀྱིས་སྤྱན་དྲངས་པ་ལྟར་ལྗོངས་འདིར་བྱོན་ཏེ་མི་བདག་ཆེན་པོས་རིགས་ཀྱི་ཅོད་པཎ་གཅིག་པུ་བར་མངའ་གསོལ་ལོ། ། དེ་ནས་བརྩམས་ཏེ་དཔལ་སའི་དབང་ཕྱུག་སྡེ་དགེ་རྒྱལ་པོ་ཡབ་སྲས་རྣམས་དང་མངའ་འོག་ཏུ་གཏོགས་པས་མཚོན་ཏེ། ཡངས་པའི་འཇིག་རྟེན་ཁམས་ཀྱི་འགྲོ་བ་རྒྱ་མཚོ་སྨིན་གྲོལ་གྱི་ལམ་ལ་བཀོད་པ་དང༌། རྒྱལ་བའི་བསྟན་པ་ལ་བྱ་བ་ཡང་དག་པར་བྱས་སོ། ། དེ་དག་གི་ཚུལ་རྒྱས་པ་ནི་དེ་ཉིད་ཀྱི་རྣམ་པར་ཐར་བ་དཔག་བསམ་གྱི་ལྗོན་པ་ཞེས་བྱ་བ་ལས་འབྱུང་བ་ལྟར་ཤེས་པར་བྱ་བ་ལས་འདིར་མ་སྤྲོས་སོ། ། དེ་ལྟར་མཆོད་ཡོན་ཉི་ཟླ་ཟུང་དུ་འགྲེལ་པ་ལྟར་བཞུགས་ཤིང་ཆོས་དང་སྲིད་ཀྱི་ཕྲིན་ལས་རབ་ཏུ་རྒྱས་པར་གྱུར་པའི་དུས་དེར་མཁན་པོ་ཆེན་པོ་དེ་ཉིད་ནས་དགོངས་འགྲེལ་འགྱུར་རོ་འཚལ་གྱི་ཆོས་ཀྱི་སྦྱིན་པ་མི་ཟད་པའི་རྒྱུན་གྱི་ཕྱི་མོ་འདི་དག་པར་དུ་བསྒྲུབ་པར་བསྐུལ་ཏེ། དེའང་འདི་སྐད་དུ་བཀའ་སྩལ་པ་ཐོས་ཏེ། དེང་ས་སྐྱོང་བསྟན་པའི་རྩ་ལག་ཆེན་པོ་དྲི་མ་མེད་པའི་རིགས་སྲས་ཀྱི་ཕྲེང་བ་དང་བཅས་པའི་ཕྲིན་ལས་ཀྱི་གཙོ་བོ་རྒྱལ་བའི་གསུང་རབ་འགྱུར་རོ་འཚལ་པར་དུ་བསྒྲུབ་པ་ལ་སོགས་པའི་བགྱི་བ་བླ་ན་མེད་པ་གང་དག་མཐར་ཕྱིན་པ་ནི་ཤིན་ཏུ་རྗེས་སུ་ཡི་རང་བར་གྱུར་ཅིང༌། སླར་ཡང་རྒྱལ་བའི་བཀའ་དོན་ཡང་དག་པར་གསལ་བར་བྱེད་པ་ལ་ནི་དགོངས་འགྲེལ་རིན་པོ་ཆེ་འཕགས་པའི་ཡུལ་ནས་གངས་ཅན་པའི་བརྡའི་ལམ་དུ་འགྱུར་རོ་འཚལ་འདི་དག་ལ་རག་ལས་པ་དང༌།
འདི་དག་གཉིས་ཀ་གང་དུ་བཞུགས་པ་དེ་ན་ལུང་གི་དམ་པའི་ཆོས་ཡོངས་སུ་རྫོགས་པར་གནས་པར་འདོད་པ་དང༌། འདི་དག་བཞུགས་པ་ལ་བརྟེན་ནས་འཇིག་རྟེན་གྱི་ཁམས་སུ་སངས་རྒྱས་བཅོམ་ལྡན་འདས་ཀྱི་བསྟན་པ་ཡུན་དུ་གནས་པའི་རྒྱུར་འགྲོ་སྟེ། ཇི་སྐད་དུ། ཆོས་རྣམས་ཐམས་ཅད་བཀའ་དང་བསྟན་བཅོས་གཉིས་སུ་འདུས། ། ལེགས་པར་གསུངས་དང་དེ་ཡི་དགོངས་འགྲེལ་བཅས། ། དེ་ཡི་དབང་གིས་ཤཱཀྱའི་བསྟན་པ་འདི། ། འཇིག་རྟེན་ཁམས་སུ་ཡུན་རིང་གནས་པར་འགྱུར། ། ཞེས་བྱ་བ་ལ་སོགས་པའི་ཕན་འདོགས་རྒྱ་ཆེན་པོ་འབྱུང་བའི་ཚུལ་གྱིས་སྤྲོ་བ་བསྐྱེད་པ་སྔོན་དུ་འགྲོ་བའི་བཀའ་སྩལ་དམ་པ་ཚངས་པའི་དབྱངས་སུ་བསྒྱུར་བ་གང་དག་ཐོས་པའི་མོད་ལ། མི་བདག་ཆེན་པོ་སྲས་དང་བཅས་པའི་ཐུགས་ལ་སྔ་ན་མ་མཆིས་པའི་སྤྲོ་བ་མཆོག་གི་རྒྱ་མཚོ་རྣམ་པར་རྒྱས་པའི་རླབས་ཕྲེང་གི་རྩེ་མོ་ཚངས་པའི་འཇིག་རྟེན་གྱི་བར་དུ་ལུད་པ་སྙམ་བྱེད་པ་དེ་ལྟ་བུའི་ཚུལ་གྱིས་བསྐུལ་བར་མཛད་དོ། ། གཉིས་པ་གང་ལ་བསྐུལ་བ་བསྟན་པའི་རྩ་ལག་ཆེན་པོའི་ཁྱད་པར་ལའང་ངོས་བཟུང་བ་དང༌།
དེའི་ཆེ་བའི་ཡོན་ཏན་གྱི་ཁྱད་པར་བརྗོད་པ་གཉིས་ལས། དང་པོ་ནི། སྤྱིར་ཛམྦུའི་གླིང་གི་བསྟན་པའི་སྲི་ཞུ་བ་ཆེན་པོར་གྱུར་ཅིང་བྱེ་བྲག་ཏུ་མ་ཧཱ་བྷོ་ཊའི་ལྗོངས་ཀྱི་ཐེག་ལེ་འདིར་ཐུབ་པའི་བཀའ་ལུང་སྤྱི་དང་བྱེ་བྲག་གི་དགོངས་དོན་མ་ལུས་པ་རྣམ་པར་འགྲེལ་པའི་བསྟན་བཅོས་གངས་ཅན་པའི་བརྡའི་ལམ་དུ་འགྱུར་རོ་འཚལ་གྱི་ཆོས་སྦྱིན་རྒྱུན་མི་ཆད་པའི་ངོ་མཚར་འཕྲུལ་གྱི་ཕྱི་མོ་འདི་ཉིད་བསྐྲུན་པར་བྱེད་པའི་བདག་པོའི་རྐྱེན་དུ་གྱུར་པ་ནི། སྐལ་བ་བཟང་པོ་ཀུན་གྱི་ཡོངས་རྩེར་སོན་པ་དཔལ་སྡེ་དགེ་ས་སྐྱོང་བླ་མ་ཆེན་པོ་ཀུན་དགའ་ཕྲིན་ལས་རྒྱ་མཚོའི་སྡེ་ཞེས་ཡོངས་སུ་གྲགས་པ་དེ་ཉིད་དོ། ། གཉིས་པ་ནི། འདི་ཉིད་ཀྱི་སྐུ་ཆེ་བའི་ཡོན་ཏན་གྱི་ཁྱད་པར་ཅུང་ཟད་ཅིག་ཡི་གེ་དང༌། མིང་དང༌། ཚིག་གི་ཕྲེང་བའི་ལམ་ནས་འདྲེན་པ་ལ་གཉིས་ཏེ། རིགས་རུས་ཀྱི་ཁྱད་པར་བརྗོད་པ་དང༌། ཡོན་ཏན་གྱི་ཁྱད་པར་བརྗོད་པའོ། །
དང་པོ་ནི་མདོ་རྒྱ་ཆེར་རོལ་པ་ལས། དགེ་སློང་དག་ཅིའི་ཕྱིར་བྱང་ཆུབ་སེམས་དཔའ་རིགས་རྣམ་པར་བལྟ་བ་ལ་རྣམ་པར་བལྟ་ཞེ་ན། བྱང་ཆུབ་སེམས་དཔའ་ནི་རིགས་དམའ་བ་གདོལ་བའི་རིགས་སམ། སྨིག་མ་མཁན་གྱི་རིགས་སམ། ཤིང་རྟ་མཁན་གྱི་རིགས་སམ། གཡུང་རིགས་སུ་མི་སྐྱེའི། བྲམ་ཟེའི་རིགས་སམ་རྒྱལ་རིགས་ཁོ་ན་སྟེ་རིགས་གཉིས་སུ་སྐྱེའོ། ། དེ་ལ་གང་གི་ཚེ་བྲམ་ཟེའི་རིགས་བཙུན་པར་བྱ་བ་དེའི་ཚེ་བྲམ་ཟེའི་རིགས་སུ་སྐྱེའོ། ། གང་གི་ཚེ་རྒྱལ་རིགས་བཙུན་པར་བྱ་བ་དེའི་ཚེ་རྒྱལ་རིགས་སུ་སྐྱེ་སྟེ། དགེ་སློང་དག་ད་ལྟར་ནི་རྒྱལ་རིགས་བཙུན་པར་བྱ་བས་དེའི་ཕྱིར་བྱང་ཆུབ་སེམས་དཔའ་རྒྱལ་རིགས་སུ་སྐྱེ་སྟེ་ཞེས་དང༌།
ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པར། དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་མའི་མངལ་དུ་འགྲོ་བ་ཕུན་སུམ་ཚོགས་པ་གང་ཞེ་ན། འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཚེ་རབས་ཐམས་ཅད་དུ་བརྫུས་ཤིང་སྐྱེ་བ་སྟེ། འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་མའི་མངལ་དུ་འགྲོ་བ་ཕུན་སུམ་ཚོགས་པའོ། ། དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་རིགས་ཕུན་སུམ་ཚོགས་པ་གང་ཞེ་ན། བྱང་ཆུབ་སེམས་དཔའ་སེམས་དཔའ་ཆེན་པོ་རིགས་ཆེན་པོར་སྐྱེ་བ་སྟེ། འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་རིགས་ཕུན་སུམ་ཚོགས་པའོ། ། དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་བརྒྱུད་ཕུན་སུམ་ཚོགས་པ་གང་ཞེ་ན། བྱང་ཆུབ་སེམས་དཔའ་སེམས་དཔའ་ཆེན་པོ་རྒྱལ་རིགས་ཆེ་ཞིང་མཐོང་བའམ། བྲམ་ཟེའི་རིགས་ཆེ་ཞིང་མཐོ་བར་སྐྱེ་བ་སྟེ།
འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་བརྒྱུད་ཕུན་སུམ་ཚོགས་པའོ། ། དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་རུས་ཕུན་སུམ་ཚོགས་པ་གང་ཞེ་ན། བྱང་ཆུབ་སེམས་དཔའ་སེམས་དཔའ་ཆེན་པོ་གང་གི་རིགས་སུ་སྔོན་གྱི་བྱང་ཆུབ་སེམས་དཔའ་རྣམས་བྱུང་བར་གྱུར་པ་དེའི་རིགས་སུ་སྐྱེ་བ་སྟེ། འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་རུས་ཕུན་སུམ་ཚོགས་པའོ། ། དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་འཁོར་ཕུན་སུམ་ཚོགས་པ་གང་ཞེ་ན། བྱང་ཆུབ་སེམས་དཔའ་སེམས་དཔའ་ཆེན་པོས་བྱང་ཆུབ་ཏུ་སེམས་ཅན་རྣམས་བཀོད་ཅིང་བྱང་ཆུབ་སེམས་དཔའི་འཁོར་དང་ལྡན་པ་ཉིད་དུ་འགྱུར་བ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་འཁོར་ཕུན་སུམ་ཚོགས་པའོ་ཞེས་དང༌། ཁྲི་བརྒྱད་སྟོང་པ་ལས། དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་རིགས་ཕུན་སུམ་ཚོགས་པ་གང་ཞེ་ན། བྱང་ཆུབ་སེམས་དཔའ་སེམས་དཔའ་ཆེན་པོ་རིགས་ཆེན་པོ་དག་ཏུ་སྐྱེ་བ་སྟེ། དེ་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་རིགས་ཕུན་སུམ་ཚོགས་པ་ཡིན་ནོ། །
དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་ཆོ་རིགས་ཕུན་སུམ་ཚོགས་པ་གང་ཞེ་ན། བྱང་ཆུབ་སེམས་དཔའ་སེམས་དཔའ་ཆེན་པོ་རྒྱལ་པོའི་རིགས་ཤིང་སཱ་ལ་ཆེན་པོ་ལྟ་བུ་དག་དང༌། བྲམ་ཟེའི་རིགས་ཤིང་སཱ་ལ་ཆེན་པོ་ལྟ་བུ་དག་ཏུ་སྐྱེ་བ་སྟེ། དེ་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཆོ་རིགས་ཕུན་སུམ་ཚོགས་པ་ཡིན་ནོ། ། དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་རུས་ཕུན་སུམ་ཚོགས་པ་གང་ཞེ་ན། རིགས་གང་ལས་སྔོན་གྱི་བྱང་ཆུབ་སེམས་དཔའ་སེམས་དཔའ་ཆེན་པོ་དག་བྱུང་བར་གྱུར་པ་སྟེ། དེ་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་རུས་ཕུན་སུམ་ཚོགས་པ་ཡིན་ནོ་ཞེས་དང༌། མགོན་པོ་བྱམས་པས། སྨོན་ལམ་དག་ནི་མཐའ་ཡས་དང༌། ། ལྷ་ལ་སོགས་པའི་སྐད་ཤེས་དང༌། །
སྤོབས་པ་ཆུ་བོ་ལྟ་བུ་དང༌། ། མངལ་དུ་འཇུག་པ་མཆོག་དང་ནི། ། རིགས་དང་རུས་དང་ཆོ་འབྲང་དང༌། ། འཁོར་དང་སྐྱེ་བ་དག་དང་ནི། ། ཞེས་སོ། ། དེ་ལྟ་བུའི་རིགས་དང་རུས་དང་ཆོ་འབྲང་ཕུན་སུམ་ཚོགས་པའི་སྐྱེ་བ་གང་ལ་ཡོད་པ་དེ་ནི་འཕགས་པའི་ཡུལ་གྱི་མཁས་པ་ཆེན་པོ་རྣམས་ཀྱིས་ཤིང་སཱ་ལ་ཆེན་པོ་བཞིན་དུ་འཇིག་རྟེན་ན་ཆེས་མཆོག་ཏུ་མངོན་པར་བཀུར་བ་དང་བསྔགས་པ་བརྗོད་པ་མང་དུ་འབྱུང་ཞིང་གངས་ཅན་གྱི་ལྗོངས་འདིར་ཡང་སྙན་དངགས་སྨྲ་བའི་མཁན་པོ་ཐམས་ཅད་ཀྱིས་བླ་ནས་བླ་མ་ཉིད་དུ་རྗོད་བྱེད་རྒྱན་གྱི་མེ་ཏོག་གི་སིལ་མ་དག་གིས་ལན་གཅིག་མ་ཡིན་པར་མངོན་པར་འཐོར་བ་ཀུན་གྱི་འབབ་སྟེགས་སུ་གྱུར་པ་སྟེ། རྗེ་ངོར་ཆེན་དཀོན་མཆོག་ལྷུན་གྲུབ་ཀྱིས་ས་སྐྱ་པའི་གདུང་རབས་ཡ་རབས་ཀྱི་ཁ་རྒྱན་ལས། མི་ཤེས་གདོལ་པའི་ཕྲུ་གུ་ཕོངས་པ་ཡི། ། འཁོར་གྱིས་བཏེག་ལ་འཇིག་རྟེན་འདྲེན་པ་ཞེས། ། སྨིག་རྒྱུ་འབབ་ཆུར་སྒྲོགས་པའི་གྲག་སྟོང་སྒྲས། །
འཇིག་རྟེན་ཡམ་མོར་བྱེད་དང་འདི་མི་མཚུངས། ། ཞེས་དང༌། རིན་སྤུངས་ས་སྤྱོད་ངག་དབང་འཇིགས་བྲལ་གྱིས་བསྐལ་པ་བཟང་པོའི་ལེགས་ལམ་ལས། པདྨ་འབྱུང་གནས་ཞི་བ་འཚོའི། ། གསུང་གི་བཅུད་ཀུན་སྙིང་དབུས་སུ། ། ཉལ་ཏེ་མ་རིག་གཉིད་ལས་སད། ། སད་མི་ཀླུ་དབང་བསྲུང་བ་ཞེས། ། བརྡ་སྤྲོད་རིག་པའི་ཟེར་འཕྲོ་བས། ། རྒྱ་གར་ཆོས་རྣམས་བོད་ཡུལ་དུ། ། གསལ་བའི་བདེ་གཤེགས་བསྟན་པ་འདི། །
འཛིན་པའི་སྐྱེས་བུ་སྔ་བར་བྱུང༌། ། ཤེས་རབ་མ་ཉམས་ཐབས་ཀྱི་བདག ། གཉིས་སུ་མེད་པ་མཆོག་ཞི་བའི། ། རྒྱལ་པོར་དབང་ཕྱུག་རྡོ་རྗེ་འཛིན། ། ཡིད་བཞིན་འདོད་འཇོ་རིན་པོ་ཆེ། ། རིགས་དེའི་ས་བོན་གང་ལ་ལྷའི། ། རང་བཞིན་གྱིས་མཐོ་སཱ་ལའི་ཤིང༌། ། མཐོ་བརྟན་རྒྱས་པའི་ཡལ་ག་ཅན། ། འགྲོ་བའི་གདུང་འཕྲོག་ཕན་པར་བརྩོན། ། ཞེས་འབྱུང་བ་ལྟ་བུ་སྟེ།
དེའང་རིགས་ནི་མཁས་ཤིང་མཛངས་ལ་དཔའ་ཞིང་རྟུལ་ཕོད་པ། བཀའ་བཙན་ལ་དཀྱེལ་ཆེ་བ། གཞུང་བཟང་ལ་འགྲོགས་བདེ་བ་ལ་སོགས་པ་ཡ་རབས་ཀྱི་སྤྱོད་ཚུལ་ཅི་རིགས་པ་དང་ལྡན་པའོ། ། རུས་ནི་རིགས་མ་ཉམས་པའི་ཕ་དེའི་རྒྱུད་ལས་བྱུང་བའོ། ། ཆོ་ནི་ཞང་པོའི་ཁུངས་དང་ལྡན་པའོ། ། འབྲང་བ་ནི་བཤད་མ་ཐག་པ་གསུམ་པོ་དང་ལྡན་པའི་སྤྱོད་པའི་འབྲང་ས་འཛིན་པ་ཡིན་ནོ་ཞེས་མཁས་པ་རྣམས་ཀྱིས་བཤད་པ་ལྟར་འདིར་ཡང་སྔོན་གྱི་ཡིག་ཚང་རྣམས་ཀྱི་གཏན་ཚིགས་ཚད་མར་བཟུང་ནས། མཁས་པ་སྔ་མ་དག་གིས་གཏམ་གྱི་གླིང་བུ་མང་ཉུང་ཅི་རིགས་པར་བསྒྱུར་བ་བཞིན་དུ། འདིར་ཡང་དགོས་པའི་དབང་ལས་དེ་དག་གི་བརྗོད་བྱའི་སྙིང་པོ་བསྡུས་པ་གང་དག་ཚོགས་པ་གསུམ་པའི་ལམ་ནས་དྲངས་ཏེ་ཅུང་ཟད་ཅིག་གླེང་བ་ནི་འདི་ལྟ་སྟེ། སྤྱིར་བོད་ཆེན་པོར་གྲགས་པའི་མིའི་འགྲོ་བ་ཕལ་ཆེ་བ་དག་ནི་སྦྲ་འབྲུ་སྒ་སྡོང་ཞེས་བྱ་བ་སྟེ་རུས་ཆེན་བཞི་དང༌། དེ་རྣམས་ཀུན་གྱི་ཞང་པོར་འོས་པ་སྒོ་ལྷ་སྡེ་དཀར་པོའི་རིགས་ཏེ་མི་རིགས་ལྔར་བྱུང་བར་གྲགས་པ་ལས་འདི་ཕྱི་མ་ཡིན་ཞིང༌།
དེ་ལས་མཆེད་པ་སྟོད་སྨད་ཀྱི་ཕྱོགས་སུ་ཡོད་པའི་ནང་གསེས་རྔུ་ཆེན་རྒྱལ་མོ་ཚོ་བཅོ་བརྒྱད་དུ་གྲགས་པ་བྱུང་ངོ༌། ། དེའང་ཇི་ལྟར་ཞེ་ན། འགར་གེ་འགོར་གསུམ་དང༌། གསུང་གསེར་འབྲོམ་གསུམ་དང༌། ཤོལ་སྟག་འཕྱང་གསུམ་དང༌། ཅི་འབུ་གཞག་གསུམ་དང༌། གཅེ་སིང་རམ་གསུམ་དང༌། ཕྱུག་པོ་བུ་གསུམ་སྟེ་ཚོ་ཆེན་བཅོ་བརྒྱད་དེ། དེ་དག་གི་ཡ་གྱལ་དུ་གྱུར་པའི་འགར་གྱི་རིགས་སོ། ། རིགས་དེ་ལས་སྐྱེས་པའི་སྐྱེས་བུ་དམ་པ་འགར་ཆེན་ཡེ་ཤེས་བཟང་པོ་དང༌།
འགར་དམ་པ་ཞེས་བྱ་བ་མཆེད་གཉིས་བྱུང་ངོ་ཞེས་གྲག་གོ ། དེ་ལས་ཕྱི་མ་འདི་ནི་སིངྒ་ལའི་སློབ་དཔོན་ཨཱརྻ་དེ་ཝའི་རྣམ་འཕྲུལ་དུ་གྲགས་པའི་མགར་ཆོས་སྡིངས་པ་སྟེ། དེའི་ཆེ་བའི་ཡོན་ཏན་ནི་འདིས་ཐུགས་དམ་གྱི་ལྷའི་གཙོ་བོ་རྡོ་རྗེ་འཇིགས་བྱེད་ལ་མཛད་པས་དངོས་གྲུབ་ཀྱི་མཚན་མ་མང་དུ་བྱུང་ངོ༌། ། འབྲི་ཁུང་འཇིག་རྟེན་གསུམ་གྱི་མགོན་པོ་ལ་སོགས་པའི་བླ་མ་མང་པོ་བསྟེན་ཏེ། གསང་བ་སྔགས་ཀྱི་གདམས་པ་མང་དུ་མནོས་པས་ཟབ་ཆོས་ཀྱི་བདག་པོར་གྱུར་ཏེ། ཙ་རི་དང་དྭགས་པོ་འགར་ཕུག་པ་ལ་སོགས་པར་བྱོན་ནས་གསང་བ་སྔགས་ཀྱི་སྤྱོད་པ་བསྐྱངས་པས། མི་མ་ཡིན་པའི་རིགས་ཀྱི་འགྲོ་བ་མང་པོ་འདུས་ནས་ཐོ་བཙམས་ཀྱང་གླགས་མ་རྙེད་པར་ཤིན་ཏུ་དད་པར་གྱུར་ཏེ་སྲོག་གི་སྙིང་པོ་ཕུལ་ནས་སྐྱབས་སུ་བསྟེན་ནོ། ། དེ་ལ་སོགས་པའི་འགྲོ་བ་རྣམས་ཀྱི་དོན་དཔག་ཏུ་མེད་པ་བྱས་ནས་ཕྱིས་སུ་སྤོ་བོ་ཕྱོགས་སུ་བྱོན་ནོ། ། ཡུལ་དེ་ན་འཁོད་པའི་སྐྱེ་བོ་མང་པོ་ལ་ཡང་རྫུ་འཕྲུལ་དང་ཐབས་ཀྱི་ཁྱད་པར་མང་པོ་བསྟན་པས་ཤིན་ཏུ་དད་པར་བྱས་ནས་དགེ་བའི་ལམ་གྱི་ས་བོན་ལེགས་པར་བཏབ་བོ། ། ཕུ་ལུང་དགོན་པ་རིན་ཆེན་གླིང་གི་གཞི་བཏིང་ནས་ཞི་བར་གཤེགས་སོ། །
དེ་ཉིད་ཀྱི་སྐུའི་དབོན་པོ་ཨུ་རྒྱན་པ་ལ་སོགས་པས་ཀྱང་ཁམས་ཀྱི་ཕྱོགས་ནས་བྱོན་ཏེ་དེའི་ཕྲིན་ལས་ཀྱི་རྒྱུན་བསྐྱངས། དེ་ནས་དབོན་རྒྱུད་རིམ་པར་བྱུང་བ་དག་ལ་ཕུ་ལུང་སྡེ་བ་ཐོག་ཀ་བར་གྲགས་ཏེ་དེང་སང་གི་བར་དུ་ཡོད་ཅེས་གྲགས་སོ། ། འགར་ཆེན་ཡེ་ཤེས་བཟང་པོ་ནི་སྙིང་སྟོབས་དང་མཐུ་རྩལ་རྨད་དུ་བྱུང་བ་ཞིག་སྟེ། དེས་སླང་མདོ་དྲུག་གི་ནོར་འཛིན་མའི་ཆ་ཡངས་པ་བདག་གིར་མཛད་དོ། ། དེ་ནི་སྔ་ན་མེད་པའི་དབང་ཐང་གི་ལྗོན་པ་རབ་ཏུ་རྒྱས་པའི་གྲིབ་མ་ལ་འབངས་ཀྱི་ཚོགས་མཐའ་དག་ངལ་བསོར་སྤྱོད་ཅིང་བཀའ་ལུང་ཐམས་ཅད་རྒྱན་བཟང་པོ་ལྟར་དུ་བསྲེལ་བ་བྱུང་ངོ༌། ། དེ་ལ་རིགས་ཀྱི་སྲས་གཉིས་བྱུང་བའི་དང་པོ་ནི་སྒོམ་སྟོན་བསོད་ནམས་རིན་ཆེན་དང༌། གཉིས་པ་རྔུ་རྒུ་རུ་ཞེས་བྱ་བ་གཉིས་ཏེ། དེའི་དང་པོ་ནི་ཆོས་དང་སྲིད་པའི་གཙུག་ལག་ཟུང་གི་གཞུང་ལུགས་དཔྱོད་པ་ལ་བློ་རབ་ཏུ་གསལ་བ་དང༌། བྱས་པ་གཟོ་བ་དང་ལྷག་པའི་བསམ་པས་གནས་པར་གྱུར་པ་ལ་སོགས་པ་ཡ་རབས་ཀྱི་སྤྱོད་ཚུལ་དང་མཛངས་པའི་ཡོན་ཏན་ཅི་རིགས་པ་ཚང་བས། རྣམ་འདྲེན་བུ་རམ་ཤིང་པའི་རིང་ལུགས་མ་ནོར་བ་ཡོངས་སུ་འཛིན་པའི་སྐྱེས་བུ་ཆེན་པོ་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་ཞབས་ཀྱི་པདྨར་བརྟེན་ནས་དེའི་ལས་ཚན་གྱི་རྣམ་གཞག
གསོལ་གཟིམས་མཆོད་གསུམ་འཇལ་ཡིག་མཛོད་པ་གསུམ། ། ཐབ་འདྲེན་གདན་གསུམ་སྐྱ་རྟ་མཛོ་ཁྱི་བཞི། ། ཆེན་པོ་ལ་འོས་ལས་ཚན་བཅུ་གསུམ་སྟེ། ། འདི་རྣམས་ཆོས་ཀྱི་རྒྱལ་པོ་ས་སྐྱ་པ། ། དཔལ་ལྡན་འཕགས་པའི་རིང་ལ་དར་བ་ཡིན། ། ཞེས་པའི་ལས་ཚན་བཅུ་གསུམ་གྱི་ཐོག་མ་གསོལ་དཔོན་གྱི་ལས་ཀ་ཟིན་ཏོ། ། དེ་ནས་རིམ་གྱིས་གོང་ནས་གོང་དུ་ཕྱིན་པར་གྱུར་ཏེ་སྟོང་སྐོར་གྱི་དཔོན་པོའི་འཇའ་ས་དང་སྟག་མགོ་ནོར་བུ་གསུམ་པ་དང་དམག་རྣམས་བྱིན་ཏེ་ཆེན་པོའི་གོ་ས་ཉིད་དུ་དབང་བསྐུར་རོ། ། ཕྱིས་སུ་ས་དམར་ཡང་དགོན་དུ་ཚོགས་པ་སྟོང་ཕྲག་ཙམ་བསྐྱངས་པ་དང་བཅས་ཏེ་དེར་བསྟན་པའི་གཞི་ཆེན་པོ་བཙུགས་སོ། ། གཅུང་པོ་རྔུ་རྒུ་རུ་ཅན་ལ་བསོད་ནམས་ཀྱི་བྱེད་པོས་ལེགས་པར་སྩལ་བའི་སྲས་དགུ་ཡོད་པའི་ནང་ནས་རྔུ་རྗེ་སྟོང་དཔོན་ཟླ་བ་བཟང་པོ་ཞེས་བྱ་བ་བློ་སྒྲིན་ཞིང་གཟུ་བོར་གནས་པ། སྐྱེ་བོ་ཀུན་གྱིས་བཀུར་བའི་འོས་སུ་གྱུར་པ་ཞིག་སྟེ།
དེའང་གོང་མ་མཆོད་ཡོན་གྱིས་བཀའ་དྲིན་བཟང་པོས་ལེགས་པར་བསྐྱངས་ཤིང་རིམ་གྱིས་རྔུ་རྒྱུད་ས་དམར་ནས་བཟུང་སྟེ་ལྗང་མཚམས་བར་གྱི་སྟོང་དཔོན་གྱི་བསྐོས་གཞག་དང་ལུང་ལས་ཀྱིས་མངོན་པར་མཐོ་བ་ཆེན་པོའི་གོ་སར་བཞག་གོ ། དེ་ལ་སྲས་དཔལ་ལྡན་སེང་གེ་དང་རྒྱལ་བ་བཟང་པོ་ཞེས་བྱ་བ་གཉིས་འཁྲུངས་ཤིང༌། ཕྱི་མའི་སྲས་ནི་སངས་རྒྱས་བཟང་པོ་དང་པདྨ་བསྟན་སྲུང་ཞེས་བྱ་བ་གཉིས་སོ། ། དེའི་ཕྱི་མ་ལ་ཡང་བསོད་ནམས་འབུམ་དང་དཀར་ཆེན་བྱང་ཆུབ་འབུམ་ཞེས་བྱ་བའི་སྲས་གཉིས་སོ། ། དེའི་ཕྱི་མའི་སྲས་སུ་དབོན་ཆེན་དགེ་འདུན་རྒྱལ་མཚན་དང༌། བདེ་ཆེན་བསོད་ནམས་བཟང་པོ་དང༌། རྔུ་ཆོས་ཀྱི་རྡོ་རྗེ་སྟེ་གསུམ་མོ། ། དང་པོ་དེའི་སྲས་སུ་མགོན་པོ་གཟུངས་ཞེས་བྱ་བ་བྱུང་ཞིང༌། དེ་ནས་རིམ་གྱིས་མཆེད་པའི་མི་བརྒྱུད་ནི་ས་དམར་གྱི་ཕྱོགས་སུ་དེང་སང་གི་བར་དུ་ཡང་རྒྱུན་མ་ཆད་པར་ཡོད་དོ། ། བདེ་ཆེན་བསོད་ནམས་འབུམ་ནི་ཡུམ་སྔ་པའི་ལམ་དུ་སོང་བའི་དགོངས་རྫོགས་ཀྱི་དགེ་བའི་རྩ་བ་བསྐྲུན་པའི་ཆེད་དུ་ཀ་ཐོག་རྡོ་རྗེའི་གདན་གྱི་དགོན་པར་བྱོན་ནས་རིང་ཞིག་བཞུགས་པ་ན་ནམ་ཞིག་མཆེད་ཟླ་གཞན་རྣམས་ཀྱིས་རང་གི་བསྟི་གནས་སུ་འབོད་པར་བཏང་བར་བརྩམས་པ་ན་ཀརྨ་ཆོས་གྲགས་རྒྱ་མཚོ་དང༌།
རྔུ་ཆོས་ཀྱི་རྡོ་རྗེ་དཔོན་སློབ་ཟུང་གིས་ཡེ་ཤེས་ཀྱི་གཟིགས་པ་རབ་ཏུ་དྭངས་པའི་མེ་ལོང་དག་ཏུ་ཇི་ལྟར་ཤར་བའི་ལུང་བསྟན་སྩལ་བ་ནི། ཁྱོད་ལ་རིང་པོར་མི་ཐོགས་པར་ལས་ཀྱི་མ་མས་བྱིན་པའི་བགོ་སྐལ་དུ་བཀྲ་ཤིས་པའི་རྟགས་ཀྱི་དགེ་མཚན་མང་པོ་ཆེད་དུ་བཀྲམ་པ་ལྟ་བུ་ཡོད་པའི་གནས་ཞིག་རང་དབང་དུ་འབྱུང་བར་འགྱུར་ལ། གནས་དེ་ལེགས་པར་བཟུང་ནས་ཡིད་ཅི་བདེ་བར་བག་ཕོབས་ཤིག་དང་ཕ་ལས་ཆེས་ལྷག་པའི་བུ་རྒྱུད་ཇེ་བཟང་དུ་འགྲོ་བར་འགྱུར་རོ་ཞེས་སྩལ་ཏོ། ། ཇི་ལྟར་ལུང་བསྟན་སྩལ་བ་ཐོག་ཏུ་བབ་སྟེ་རིམ་པར་བརྒྱུད་ཀྱིན་བྱོན་པས་ནམ་ཞིག་ན་ལྕགས་རར་ཕྱིན་ཏོ། ། དེར་གླིང་ཡུལ་གྱི་མངའ་རིས་དང་སའི་དུམ་བུའི་བདག་པོར་གྱུར་ཏེ། དེའི་མོད་ལ་སྔོན་གྱི་སྨོན་ལམ་གྱི་འཕེན་པས་ལྗོངས་དེ་ནའང་བདེ་བ་དང༌། ལོ་ལེགས་པ་དང༌། སྡེ་བཞིའི་འབྱོར་པ་ཕུན་སུམ་ཚོགས་པ་དང་ལྡན་པར་གྱུར་པ་དང༌། དགེ་ལེགས་ཀྱི་མཚན་མ་གཞན་དག་ཀྱང་མངོན་དུ་བྱུང་བའི་རྟེན་འབྲེལ་བཟང་བ་དེ་རྒྱུ་མཚན་དུ་སོང་སྟེ་སྡེ་དགེ་ཞེས་བྱ་བ་མིང་དུ་ཐོགས་སོ། ། དེས་ན་སྡེ་དགེའི་ཐ་སྙད་ཀྱི་ཐོག་མའང་འདིའི་དུས་ནས་བྱུང་བ་ཉིད་དོ། །
དེ་ལས་སྲས་བཞི་བྱུང་བའི་གཉིས་པ་སྡེ་དགེ་བོ་ཐར་ཞེས་བྱ་བ་སྲེད་མེད་ཀྱི་བུའི་སྟོབས་དང་རྣམ་པར་དཔྱོད་པའི་རྩལ་ཡོངས་སུ་རྫོགས་པ་ཞིག་སྟེ། དེའི་བློ་གྲོས་ཀྱི་གོམ་སྟབས་ཆེན་པོ་གཅིག་གིས་ཟུལ་བརྒྱུད་ཀྱི་མི་སྡེ་མཐའ་དག་རང་དབང་དུ་ཐོབ་བོ། ། ཐོབ་པའི་འབངས་འཁོར་ཐམས་ཅད་ཆོས་དང་མཐུན་པའི་ཕྲིན་ལས་ཀྱིས་བསྐྱངས་པས་ཐམས་ཅད་ཀྱང་བཀའ་ལུང་གང་དག་སྩལ་བ་གཙུག་གི་ནོར་བུ་བཞིན་དུ་སྤྱི་བོས་ལེན་པ་བྱུང་ངོ༌། ། དེ་ཉིད་ཀྱི་བླའི་མཆོད་གནས་སུ་གྲུབ་ཐོབ་ཐང་སྟོང་རྒྱལ་པོ་ཞེས་སམ་བརྩོན་འགྲུས་བཟང་པོ་ཞེས་ཡོངས་སུ་གྲགས་པ་མཐུ་ཆེ་ཞིང་རྫུ་འཕྲུལ་ཆེ་བའི་གོམ་པའི་འདེགས་འཇོག་བསྒྱུར་བ་ཙམ་གྱིས་གང་དུ་བཞུད་ཀྱང་དཀའ་བ་ཅི་ཞིག ཁྱད་པར་དཔལ་རི་པདྨ་འོད་ཀྱི་གཞལ་ཡས་སུ་སྐད་ཅིག་རེས་བྱོན་ཏེ་སློབ་དཔོན་ཆེན་པོ་པདྨཱ་ཀ་ར་དང་དངོས་སུ་མཇལ་ནས། ལེགས་པར་གདམས་པའི་བདུད་རྩི་ཅི་ཡང་གསན་པ་དང༌། སློབ་དཔོན་ཆེན་པོས་བོད་ཡུལ་དུ་འགྲོ་བའི་དོན་ལ་འབྱོན་དགོས་པར་ཇི་ལྟར་བསྐུལ་བ་དེ་བཞིན་དུ་བོད་དང་བོད་ཆེན་པོ་དང་རྒྱ་ནག་ལ་སོགས་པ་ཡུལ་དང་ལྗོངས་དང་གྲོང་དང་གྲོང་ཁྱེར་མང་པོར་ཡང་ཞབས་ཀྱིས་བཅགས་ཤིང་སྐུ་དངོས་དང་རྣམ་པར་འཕྲུལ་པའི་བཀོད་པ་བགྲང་ལས་འདས་པ་དག་གིས་སེམས་ཅན་གྱི་དོན་ལ་རྩེ་གཅིག་ཏུ་གཞོལ་ཞིང་བབ་པ། ད་ལྟར་ཡང་སྐུ་དངོས་སུ་བཞུགས་པའམ་ལུས་མ་སྤངས་པར་མཁའ་སྤྱོད་དུ་གཤེགས་པའི་ཚུལ་གཉིས་ཀར་གྲགས་པ་དེ་ཉིད་སྤྱན་དྲངས་ཏེ་གཙུག་གིས་བསྟེན་ནོ། ། གང་གི་ཚེ་ན་གྲུབ་པའི་དབང་ཕྱུག་ཆེན་པོ་དེའི་ཡེ་ཤེས་ཀྱིས་གཟིགས་པའི་ངོ་ན་ཡུལ་དེར་ས་དཔྱད་ཕུན་སུམ་ཚོགས་ཤིང་དེར་དགོན་པ་བཏབ་ན་བཤད་སྒྲུབ་ཀྱི་རྒྱུན་རྒྱ་ཆེན་པོ་དར་རྒྱས་སུ་འགྱུར་བའི་རྟེན་འབྲེལ་ཕུན་སུམ་ཚོགས་པ་ཤར་བ་གཟིགས་ནས། རྔུ་མདའི་སྲིབ་རིའི་འཁྲིས་དེ་ན་མཚོ་ཞིག་ཡོད་པར་ཀླུའི་དབང་པོ་ཞིག་གིས་རྟེན་བཅས་པ་ལ་ཀླུ་དེ་བཏུལ་ནས་བསྟན་པ་ཇི་སྲིད་གནས་ཀྱི་བར་དུ་རྣམ་པར་མི་འཚེ་ཞིང་མཐུན་རྐྱེན་ཐམས་ཅད་སྒྲུབ་པའི་གྲོགས་སུ་བཀའ་བསྒོས་པས་དེས་ཀྱང་དེ་ལྟར་དུ་བགྱི་བར་དམ་བཅས་སོ། །
མཚོ་དེ་ཡང་རྫུ་འཕྲུལ་གྱི་མཐུ་ཆེན་པོས་ལེགས་པར་བསུབས་ཏེ། དེའི་ཁར་གཙུག་ལག་ཁང་གི་རྨང་བཏིང་བ་ནས་བརྩམས་ཏེ་སྲིབ་ཀྱི་དགོན་དུད་བརྒྱ་དང་རྩ་བརྒྱད་བཞེངས་པའི་བདག་པོའི་རྐྱེན་སྦྱར་བ་ལ་སོགས་པ་ལེགས་བྱས་རྒྱ་ཆེན་པོ་བསྐྲུན་ནོ། ། གཙུག་ལག་ཁང་ལེགས་པར་གྲུབ་པ་དང་གྲུབ་ཆེན་དེ་ཉིད་ཀྱིས་དེར་དཔལ་མགོན་པོ་ཆེན་པོ་ཞལ་བཞི་པའི་ལྗགས་བསྙེན་ཞིག་ཀྱང་མཛད་དོ། ། དེའི་ཚེ་ཆོས་དང་སྲིད་པའི་དཔལ་འབྱོར་གྱི་སྒོ་འཕར་བྱེ་བ་བརྒྱ་སྟོང་དུས་ཅིག་ཅར་དུ་ཕྱེ་བའི་རྟེན་འབྲེལ་ཐམས་ཅད་འབད་མེད་ལྷུན་གྱིས་གྲུབ་པ་ཉིད་དུ་བྱུང་བས་དགོན་པའི་མཚན་དུ་ཡང་ལྷུན་གྲུབ་སྟེང་ཞེས་བྱ་བར་གསོལ་ལོ། ། སྡེ་དགེ་བོ་ཐར་གྱི་རིགས་སྲས་ཆེ་བ་དཔལ་ལྡན་སེང་གེ་ཞེས་བྱ་བ་མདོ་སྔགས་ཀྱི་གཞུང་ལུགས་མང་པོ་དང་ཐོས་བསམ་གྱི་བགྱི་བ་མཐར་སོན་ཏེ་བསྒྲུབ་པའི་སྙིང་པོ་ལྷུར་མཛད་པ་དང༌། གནས་དེའི་གདགས་རིའི་སྡེབས་སུ་ངུར་སྨྲིག་འཆང་བ་འདུས་པའི་སྡེ་བཙུགས་ཤིང་གཙུག་ལག་ཁང་བཞེངས་པ་ལ་དེང་སང་ཉིན་དགོན་དུ་གྲགས་ཤིང༌། རྔུ་ཕུའི་བྲག་གི་ཕུག་པ་སེང་གེ་རྫོང་དུ་གྲགས་པ་འདི་ཡང་དེ་ཉིད་ཀྱི་སྒྲུབ་གནས་མཛད་པས་ཕྱི་ནས་རྟེན་ལ་བརྟེན་པའི་མིང་དུ་ཐོགས་པ་ཡིན་ནོ་ཞེས་གླེང་ངོ༌། ། དེའི་མཆེད་ཡ་རྒྱལ་མཚན་འབུམ་ལ་སྲས་བཞི་བྱུང་བའི་དབོན་ཆེན་ཨ་སྔའི་སྲས་སུ་ཇོ་གདན་ནམ་མཁའ་ལྷུན་བཟང་ཞེས་བྱ་བ་འཁྲུངས་ཏེ། འདིས་བླ་མ་མང་པོའི་གདམས་པའི་མཛོད་བཟུང་ནས་རྡོ་རྗེ་འཇིགས་བྱེད་ལྷག་པའི་ལྷར་བཟུང་ཞིང༌། དེའི་རྩ་སྔགས་ཡ་མ་རཱ་ཛ་དུང་ཕྱུར་གཅིག་སོང་བའི་མཚམས་ནས་ལྗགས་ཀྱི་སྟེང་ནས་ལྕགས་ཀྱི་རིལ་བུ་རང་རྡོལ་དུ་བྱུང་བ་དང༌།
བསྐྱེད་པའི་རིམ་པ་ལ་བརྟེན་པ་ཐོབ་པས་ཉེ་གནས་འགའ་ཞིག་གིས་མཐོང་སྣང་དུ་རྡོ་རྗེ་འཇིགས་བྱེད་མངོན་སུམ་དུ་བཞུགས་པར་མཐོང་བ་ལ་སོགས་པ་གྲུབ་པའི་མཚན་མ་མང་དུ་བརྙེས་སོ། ། དེའི་མཆེད་ཡ་རྒྱལ་འཕེལ་གྱི་སྲས་ཆེ་བ་སྡེ་དགེ་ཀུན་དགའ་རིན་ཆེན་ཞེས་བྱ་བ་སྟེ། འདིས་ནི་ཤར་ཆེན་བྱམས་པ་ཀུན་དགའ་བཀྲ་ཤིས་དང༌། པ་པང་མཁན་ཆེན་བསོད་ནམས་རིན་ཆེན་ལ་སོགས་པའི་ཡོངས་འཛིན་མང་པོ་བསྟེན་ནས་ཟབ་དོན་གྱི་བདུད་རྩི་ངོམས་པར་བཞེས་ནས། ཡི་དམ་གྱི་ལྷ་མང་པོའི་བསྙེན་སྒྲུབ་དང་ཁྱད་པར་ཆོས་སྐྱོང་གི་བསྙེན་པ་ལ་བཞུགས་པའི་ཚེ་སྒྲུབ་ཁང་ཐམས་ཅད་མེའི་ཕུང་པོ་གཅིག་ཏུ་འབར་བར་ཀུན་གྱིས་མཐོང་བ་ལ་སོགས་པ་ལུང་རྟོགས་ཀྱི་ཡོན་ཏན་བསམ་གྱིས་མི་ཁྱབ་པ་བརྙེས་སོ། ། སྡེ་དགེ་བླ་བྲང་ལྷ་ཁང་ཞེས་པ་ལྷ་ཁང་དང་བླ་བྲང་བཟུང་དུ་འབྲེལ་བ་འདི་ཉིད་གསར་དུ་བཞེངས་པ་དང༌། ངུར་སྨྲིག་འཆང་བའི་དགེ་འདུན་གྱི་སྡེ་མང་དུ་བསགས་པ་ལ་སོགས་པའི་སྒོ་ནས་བསྟན་པ་དར་རྒྱས་སུ་མཛད་དོ། ། དེའི་མཆེད་ཟླར་གྱུར་པ་ནམ་མཁའ་དང་རྡོ་རྗེ་ལྷུན་གྲུབ་ཅེས་བྱ་བ་གཉིས་སུ་བྱོན་པའི་ཕྱི་མ་དེའི་རིགས་སྲས་ལ་གྲགས་པ་ལྷུན་གྲུབ་དང༌། ཀརྨ་སྲུང་ཞེས་བྱ་བ་གཉིས་བྱོན་ནོ། ། དེའི་དང་པོས་ནི་ཐུགས་དམ་གྱི་གཙོ་བོར་དགྱེས་པའི་རྡོ་རྗེ་དང་ཆོས་སྐྱོང་བའི་སྲུང་མ་ནག་པོ་ཆེན་པོ་གུར་གྱི་མགོན་པོ་ལ་མཛད་པས།
སྲུང་མའི་དབང་པོ་དེ་ཉིད་དུས་རྟག་ཏུ་ལུས་དང་གྲིབ་མ་བཞིན་དུ་འགྲོགས་ཤིང་ཇི་ལྟར་བསྒོས་པའི་ཕྲིན་ལས་ཐམས་ཅད་ཐོགས་པ་མེད་པར་བསྒྲུབ་པ་གདོན་མི་ཟ་བ་དང༌། རེས་འགའ་གར་གྱི་ཉམས་དགུ་ཡོངས་སུ་རྫོགས་པའི་སྐུའི་དཀྱིལ་འཁོར་ཡང་མངོན་སུམ་དུ་བསྟན་པ་དང༌། མགོན་པོའི་སྐུ་རྟེན་ཞིག་ཐུན་མོང་མ་ཡིན་པའི་ཆོ་གས་བཞེངས་ནས་རབ་ཏུ་གནས་པའི་ཆོ་ག་བགྱིས་པའི་ཚེ་མགོན་པོར་ཡེ་ཤེས་པ་དངོས་སུ་ཐིམ་པའི་སྣང་བ་བྱུང་ངོ༌། ། སྐུ་དེ་ནི་ད་ལྟ་མགོན་ཁང་ཆེན་པོ་ན་བཞུགས་སུ་གསོལ་བ་བྱིན་གྱིས་རླབས་ཀྱི་གཟི་འོད་འབར་བ་འདི་ཉིད་ལགས་ཤིང༌། ཕྱིས་སུ་ཡུལ་ལྗོངས་འདི་ཉིད་ཀྱི་བསྟན་སྲིད་ལ་རྣམ་པར་སྡང་ཞིང་ཕྲག་དོག་གི་དུག་ཆུས་ཀུན་ནས་མྱོས་པའི་ཁ་རླངས་ཀྱི་འཚུབས་མར་ཕ་རོལ་གྱི་དཔུང་ཚོགས་མི་སྲུན་པ་དག་གིས་ཉེ་བར་ལྷགས་པའི་དུས་ན་མགོན་ཁང་དུ་གཉུག་མར་བཞུགས་པའི་བླ་མས་མཆོད་གཏོར་རྒྱ་ཆེན་པོ་ཕུལ་ནས་དྲག་པོའི་ཕྲིན་ལས་སུ་བསྐུལ་བ་དང་བཅས་ཏེ་མགོན་ཁང་གི་ཐོག་ཁར་སྤྱན་དྲངས་ནས་དགྲ་ཕྱོགས་སུ་ཞལ་བསྟན་ཏེ་བཞག་གོ ། དེའི་དུས་ན་འགྲོ་བ་མང་པོའི་མཐུན་སྣང་དུ་མགོན་པོའི་སྐུ་ཤིན་ཏུ་མི་སྡུག་པའི་ཉམས་ཅན་གྱིས་བདུད་རྟ་ནག་པོ་རླུང་གི་ཤུགས་ལྡན་ཞིག་ལ་བཅིབས་ཏེ། དུས་ཀྱི་མཐའི་འཐོར་རླུང་དྲག་པོ་ལྟ་བུའི་རླུང་ནག་འཚུབ་མ་ཆེན་པོ་དང་ཆབ་ཅིག་དུ་དགྲ་སྡེ་ཡོད་པའི་ཕྱོགས་ག་ལ་བ་དེར་མངོན་སུམ་དུ་རྒྱུག་པར་མཐོང་ངོ༌། ། ཇི་ལྟར་མཐོང་བ་དེ་བཞིན་དུ་རིང་པོར་མ་ཐོགས་པར་དགྲ་སྡེ་དེ་དག་ནང་འཁྲུགས་པ་དང་ཆོ་འཕྲུལ་དུ་མ་བྱུང་སྟེ་རང་ཞིར་སོང་བ་ལ་སོགས་པ་བསྟན་སྲུང་དངོས་སུ་འཁོར་བའི་འཕྲིན་ཡིག་བསྙོན་དུ་མེད་པ་གང་དེ་བདེན་པའི་མཐས་བསྒྲགས་པ་ལྟར་གྱུར་ཏོ། ། སྡེ་དགེ་ཀུན་དགའ་རིན་ཆེན་པའི་གཅུང་དཔོན་ཆེན་ནམ་མཁའི་སྲས་དབོན་ཆེན་ལྷུན་གྲུབ་ཐུབ་ཅེས་བྱ་བ་བསོད་ནམས་ཀྱི་ལྗོན་པ་མངོན་པར་རྒྱས་པ་ཞིག་བྱུང་སྟེ། དེ་ལ་སྲས་དྲུག་བྱོན་པའི་དང་པོ་ནི་བླ་མ་མཚོ་ལས་སྐྱེས་པའི་རྡོ་རྗེའི་ལུང་གིས་ཟིན་པའི་གཏེར་སྟོན་ཆེན་པོ་རིག་འཛིན་རྒོད་ཀྱི་ལྡེམ་འཕྲུ་ཅན་གྱི་སྐྱེ་བའི་ཟློས་གར་དུ་གྲགས་པ་སྡེ་དགེ་གྲུབ་ཆེན་ཀུན་དགའ་རྒྱ་མཚོ་ཞེས་པ་སྐྱེས་ཐོབ་དང་སྦྱངས་སྟོབས་ཀྱི་མཁྱེན་རབ་ཕུལ་དུ་བྱུང་ཞིང༌།
ཐུགས་རྒྱུད་ཐོག་མ་ཉིད་ནས་བྱང་ཆུབ་སེམས་ཀྱི་བརླན་གྱིས་ལེགས་པར་བསྒོས་པའི་སྐྱེས་བུ་དམ་པ་ཞིག་སྟེ། འདིས་ནི་ཤར་ཆེན་བྱམས་པ་ཀུན་དགའ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་གཙོ་བོར་སྨོས་པའི་གསང་སྔགས་གསར་རྙིང་གི་གྲུབ་པའི་ལུགས་སྲོལ་འཛིན་པའི་མཁས་གྲུབ་ཀྱི་བླ་མ་མང་པོ་བསྟེན་ཅིང་དེ་དག་ལ་ཇི་ལྟར་མངའ་བའི་ཟབ་ཆོས་ཀྱི་བདུད་རྩི་ཐམས་ཅད་བུམ་པ་གང་འབྱོའི་ཚུལ་དུ་གསན་པས། གསང་བ་སྔགས་ཀྱི་བསྟན་པའི་རྩ་ལག་དམ་པར་གྱུར་ཏོ། ། དེའི་འབྲས་བུ་རྟོགས་པའི་ཡོན་ཏན་ནི་གཟུང་འཛིན་གྱི་འཆིང་བ་མཐའ་དག་རང་སར་གྲོལ་བའི་བདེན་གཏམ་གྱི་རི་མོ་སྲ་ཞིང་མཁྲེགས་པ་རྡོ་བའི་གཞི་མ་ཡང་འཇིམ་པའི་ཕུང་པོ་ལ་བརྫིས་པ་ལྟ་བུའི་ཞབས་རྗེས་འཇོག་པ་དང༌། ལྐོག་ཏུ་གྱུར་པའི་ཤེས་པར་བྱ་བའི་དངོས་པོ་ཐམས་ཅད་ཀྱང་སྒྲིབ་བྱེད་ཀྱི་རྣམ་པ་འགའ་ཡང་མེད་པར་རྗེན་པ་ཉིད་དུ་ཡང་དག་པར་གཟིགས་ནས་ལུང་དུ་བསྟན་པ་ལ་བསྙེངས་པ་མི་མངའ་བའི་མངོན་པར་ཤེས་པ་ཐོབ་ཅིང༌། འབྱུང་པོ་གདུག་པ་ཅན་གྱི་རིགས་རྣམས་དམ་ལ་འདོགས་པ་ལ་ཡང་དཀའ་བ་མེད་པའི་སྔགས་ཀྱི་མཐུ་ཆེན་པོ་གྲུབ་པ་ལ་སོགས་པ་ཡོན་ཏན་བསམ་གྱིས་མི་ཁྱབ་པ་ལ་དབང་འབྱོར་རོ། ། གཙུག་ལག་ཁང་བསམ་གྲུབ་མཐོང་གྲོལ་བརྩིགས་པའི་ཐོག་མར་ས་འདུལ་དང༌། མཐར་རྟེན་དང་བརྟེན་པར་བཅས་པ་ལ་ཡེ་ཤེས་ཀྱི་འཁོར་ལོ་འཇུག་པའི་རབ་ཏུ་གནས་པའི་ཆོ་གའང་མཛད་དོ། ། ཆོས་གྲྭ་འདིས་མཚོན་པའི་ཕྱོགས་དང་ཕྱོགས་བྲལ་རྣམས་ནས་ལྷགས་པའི་དོན་གཉེར་གྱི་སློབ་མ་མང་པོ་ལ་རང་རང་གི་བློ་དང་འཚམ་པའི་དབང་ལུང་དང་ཉམས་ཁྲིད་དང་གྱེར་དབྱངས་དང་གར་འཆམ་དང་རོལ་མོ་ལ་སོགས་པའི་ཕྱག་ལེན་གྱི་རིགས་ཤིན་ཏུ་ཕྲ་མོ་ཚུན་ཆད་ལ་གཅེས་སྤྲས་ཀྱི་སྒོ་ནས་གཏན་ལ་འབེབས་པ་ལ་སོགས་པ་རྣམ་པར་དཀར་བའི་ཕྲིན་ལས་ཀྱི་རྒྱུན་ཆེན་པོས་བསྟན་པ་རིན་པོ་ཆེ་ལ་གཅིག་ཏུ་བཀའ་དྲིན་ཆེ་བར་མཛད་དོ། ། གཉིས་པ་དབོན་ཆེན་ཀླུ་འཕེལ་ཞེས་བྱ་བ་དང༌།
གསུམ་པ་ས་གཞི་སྐྱོང་བའི་དབང་པོ་བླ་མ་བྱམས་པ་ཕུན་ཚོགས་ཞེས་བྱ་བ་སྟེ་འདི་ནི་གནོད་སྦྱིན་གྱི་སྡེ་དཔོན་ཆེན་པོ་ལག་ན་རྡོ་རྗེའི་རྣམ་འཕྲུལ་དུ་ལུང་གིས་ཟིན་པའི་སྐྱེས་བུ་ཆེན་པོ་ཞིག་སྟེ། གཙུག་ལག་ཟུང་གི་མཁྱེན་དཔྱོད་རབ་ཏུ་གསལ་བས། ཤར་ཆེན་ཆོས་ཀྱི་རྒྱལ་པོ་ཤེས་རབ་འབྱུང་གནས་ལ་སོགས་པ་མདོ་རྒྱུད་རྒྱ་མཚོའི་ཕ་རོལ་ཏུ་སོན་པའི་མཁས་གྲུབ་དུ་མའི་ཞབས་ཀྱི་པདྨ་ཉེ་བར་བསྙེན་ཅིང༌། སྡོམ་པ་གསུམ་དང་རྗེས་སུ་འབྲེལ་བའི་ཟབ་པ་དང་རྒྱ་ཆེ་བའི་ཆོས་ཀྱི་བདུད་རྩི་ཟད་མི་ཤེས་པའི་རྒྱུན་ཆེན་པོ་ངོམ་པར་གསོལ་ལོ། ། གཅིག་ཏུ་མཚུངས་པ་མེད་པའི་བསོད་ནམས་ཀྱི་མཐུས་སྐྱེ་འགྲོ་ཐམས་ཅད་དབང་དུ་འདུས་པ་ཞིག་སྟེ། འདི་ཉིད་ཀྱི་སྐུ་རིངས་ལ། གཞན་སྡེ་མི་སྲུན་པ་དབང་ཤེད་དང་ངན་དཔུང་གིས་མངོན་པར་ཁེངས་ཤིང༌། སྟོབས་བཅུ་མངའ་བའི་རིང་ལུགས་རྨ་མེད་པ་གང་དང་གང་དུ་དར་བ་དེ་དང་དེར་སྡང་ཞིང་ཐོ་བཙམས་པ། བེ་རི་རྒྱལ་པོ་ལ་སོགས་པའི་དཔོན་ཆེན་དང་དཔོན་ཕྲན་མང་པོའི་ང་རྒྱལ་གྱི་གནམ་རུ་ཤིན་ཏུ་གྱོང་པོར་གནས་པ་དག ཆེ་བར་རློམ་པ་གཞན་མང་པོས་དགུག་ཏུ་མ་བཏུབ་པ་རྣམས་ཀྱང་སྔོན་ལས་དང་སྨོན་ལམ་གྱི་ནུས་མཐུ་དགག་ཏུ་མེད་པའི་རྒྱུད་གྲིམས་པོས་དཀའ་བ་མེད་པར་རང་དབང་དུ་བཀུག་སྟེ།
ཆབ་འབངས་རྫོང་ཆེན་བཅོ་བརྒྱད་དང༌། རིས་སུ་མ་ཆད་པའི་ཆོས་སྡེ་བརྒྱ་རྩ་ལ་སོགས་པ་ཐ་གྲུ་རྣམ་པར་ཡངས་པའི་དབྱིག་འཛིན་གྱི་གཞི་མར། ལས་ཤུགས་གསེར་སྦྱངས་ཀྱི་ཙཀྲ་རྩིབས་མ་སྟོང་གིས་མངོན་པར་སྤ་བས་མངའ་བསྒྱུར་བ་མཛད་དོ། ། ཁྱད་པར་རྒྱལ་བའི་བསྟན་པའི་རྩ་ལག་ཏུ་ཨེ་ཝཾ་ཆོས་ལྡན་གྱི་སྒྲུབ་ཁང་བླ་བྲང་ནས་རིན་པོ་ཆེ་དཔལ་མཆོག་རྒྱལ་མཚན་པ་དེ་ཉིད་མདོ་སྨད་ཕྱོགས་ཀྱི་ཆོས་གྲྭ་དང༌། ཡུལ་དང༌། གྲོང་ཁྱེར་དང༌། གྲོང་རྡལ་དང༌། རྒྱལ་པོའི་ཕོ་བྲང་ལ་སོགས་པ་རྣམས་སུ་བསྟན་པའི་སྣང་བ་ཆེན་པོ་བཀྱེ་བའི་ཆེད་དུ་སྤྱན་དྲངས་ཏེ་རིགས་ཀྱི་ཅོད་པཎ་གཅིག་པུ་ཉིད་དུ་མངའ་གསོལ་ལོ། ། ཆོས་གྲྭ་ཆེན་པོ་ལྷུན་གྲུབ་སྟེང་འདི་ཉིད་གཙོར་སྨོས་པའི་ཆོས་སྡེ་མང་པོར་བཤད་སྒྲུབ་ཀྱི་རྒྱུན་ཉམས་པ་སླར་གསོ་ཞིང༌། མེད་པ་གསར་དུ་སྤེལ་བ་དང༌།
སྤྲུལ་པའི་ལྷ་ཁང་ཆེན་པོ་བསམ་གྲུབ་མཐོང་གྲོལ་གཙོ་བོར་སྨོས་པའི་གཙུག་ལག་ཁང་མང་པོ་བཞེངས་པ་དང༌། རིག་པ་འཛིན་པའི་དགེ་འདུན་གྲངས་མེད་པ་ལ་བསྙེན་བཀུར་གྱ་ནོམ་པ་སྟོབ་པ་དང་བཅས་ཏེ། ཀྱེ་རྡོ་རྗེ་དང་འཁོར་ལོ་བདེ་མཆོག་དང་གསང་བ་འདུས་པ་ལ་སོགས་པའི་གསང་ཆེན་རྒྱུད་སྡེ་ཆེན་པོའི་དཀྱིལ་འཁོར་མང་པོའི་ཞལ་ཕྱེ་བའི་སྒྲུབ་མཆོད་ཀྱི་རྣམ་པ་མང་པོ་ཡང་གསར་དུ་འཛུགས་པར་མཛད་དེ། མདོར་ན་སྔར་སྲོལ་བཟང་པོ་མི་ཉམས་པར་སྐྱོང་བ་དང༌། གསར་བྱུང་གི་སྒྲིག་སྲོལ་བཟང་པོ་བཅའ་བ་ལ་སོགས་པས་ལུགས་གཉིས་ཀྱི་བསྟན་པའི་རྒྱུན་གཙང་དྲི་མ་མེད་པ་བསྐལ་བ་ནམ་གནས་ཀྱི་བར་དུ་མི་ནུབ་པར་སྤེལ་བའི་བགྱི་བ་ཐམས་ཅད་ཆོས་རྒྱལ་ཨ་ཤོ་ཀའི་རྣམ་པར་ཐར་པའི་ངོ་མཚར་ཡང་འགོག་པར་ནུས་པའི་རང་བཞིན་ཁོ་ན་ཉིད་དོ། ། བཞི་པ་དབོན་ཆེན་ཀརྨ་ཞེས་བྱ་བ་དང༌། ལྔ་པ་བླ་མ་ལྷ་སྲུངས་ཞེས་བྱ་བ་སྟེ། ཕྱི་མ་འདི་ནི་ཡི་དམ་གྱི་ལྷའི་བསྒོམ་བཟླས་ཁོ་ནས་ཉིན་མཚན་འདའ་བར་མཛད་དོ། ། དྲུག་པ་བླ་མ་ཀརྨ་བསམ་གྲུབ་ཅེས་བྱ་བ་སྟེ་དེ་ནི་སྒྲུབ་རྒྱུད་ཀརྨ་ཀཾ་ཚང་གི་གྲུབ་མཐའ་ལ་ཞུགས་པའི་བློ་གྲོས་དང་ལྡན་པ་ཞིག་སྟེ་དབོན་པོ་སྟོད་ཀྱི་གདན་སར་བཞུགས་སོ། ། ཀརྨ་སྲུང་ཁྱིམ་ཐབས་ལ་བཞུགས་པའི་སྲས་གཉིས་ཏེ་མགོན་པོ་དང༌།
ལྷུན་གྲུབ་ཅེས་སོ། ། མགོན་པོའི་སྲས་བླ་མ་བསོད་ནམས་རྒྱལ་མཚན་དང་སྐལ་བཟང་འབུམ་ད་ང༌། པདྨ་བསམ་འགྲུབ་དང་ཀུན་དགའ་ཚེ་བརྟན་ཏེ་བཞི་ལས། ཕྱི་མ་འདིས་ནི་ཡོངས་འཛིན་མང་པོའི་ཞབས་ཀྱི་པདྨར་གུས་པས་བསྟེན་ཅིང་མདོ་རྒྱུད་ཀྱི་ལུང་དང་མན་ངག་གི་གསན་པ་རྒྱ་མཚོ་ལྟ་བུའི་ཕ་རོལ་དུ་སོན་ནས་རིམ་པ་གཉིས་ཀྱི་ཏིང་ངེ་འཛིན་ཟབ་མོ་ལ་རྩེ་གཅིག་ཏུ་བརྩོན་པས་ཡོན་ཏན་དཔག་ཏུ་མེད་པ་མངའ་ཞིང༌། ལྷག་པའི་ལྷ་རྗེ་བཙུན་རྡོ་རྗེ་རྣལ་འབྱོར་མའི་ཞལ་གྱི་དཀྱིལ་འཁོར་མངོན་སུམ་དུ་མཐོང་བར་གྲགས་སོ། ། སྐལ་བཟང་འབུམ་གྱི་སྲས་བླ་མ་བཀྲ་ཤིས་རྒྱ་མཚོ་ལ་སོགས་པ་རྣམས་ཏེ་བླ་མ་འདི་ནི་གསང་ཆེན་རྒྱུད་སྡེ་མང་པོའི་ལག་ལེན་ཆེ་ཕྲ་ཀུན་ལ་ཤིན་ཏུ་མཁས་པར་གྱུར་ཏེ། ངུར་སྨྲིག་འཛིན་པའི་དགེ་འདུན་སྟོང་ཕྲག་ཕྱེད་དང་གཉིས་ཙམ་གྱི་འགོ་འཛིན་དང་སྒྲིག་སྲོལ་མ་འཕྱུགས་པར་བསྐྱངས་བ་ལ་སོགས་པ་བསྟན་པའི་བགྱི་བ་ལྷག་པར་བགྱིས་སོ། ། སྐུ་ཚེའི་སྨད་དུ་ལོ་གྲངས་བཅུ་གསུམ་ཙམ་ལ་ཡི་དམ་གྱི་ལྷ་མང་པོའི་བསྙེན་སྒྲུབ་ལ་རྩེ་གཅིག་ཏུ་གཞོལ་བའི་རིང་ནས་མཁའ་སྤྱོད་དུ་གཤེགས་ཤིང་དེའི་དབོན་རྒྱུད་ད་ལྟར་བཞུགས་པའི་བར་རོ། ། དབོན་ཆེན་ཀླུ་འཕེལ་གྱི་སྲས་གསུམ་ལས་ཨཽ་ཌྱཱན་བཀྲ་ཤིས་ཁྱིམ་ཐབས་ལ་བཞུགས་ནས་སྲིད་པའི་ཕྲིན་ལས་ཀྱི་རྒྱུན་སྐྱོང་བར་མཛད་དོ། ། དབོན་ཆེན་ཀུན་དགའ་ཕུན་ཚོགས་ནི་ཐུགས་སྒམ་ཞིང་ངང་རིང་བ་དང༌།
མངའ་འབངས་ཐམས་ཅད་ཆོས་དང་མཐུན་པའི་བྱ་བས་བསྐྱང་བ་ལ་སོགས་པ་ཡ་རབས་ཀྱི་སྤྱོད་ཚུལ་ཕུན་སུམ་ཚོགས་པ་ནམ་ཡང་མི་གཏོང་བ་དང༌། ཕྱི་གསོ་བ་རིག་པ་དང༌། བཟོ་རིག་པ་ལ་སོགས་པ་ལ་མཁས་པར་གྱུར་པ་དང༌། ནང་གསང་སྔགས་གསར་རྙིང་གི་ལམ་གྱི་ཉམས་ལེན་ཟབ་མོ་ལ་བརྩོན་པ་དང་དཀྱིལ་འཁོར་གྱི་རིགས་མང་པོའི་ཆོ་གའི་ཕྱག་ལེན་དང༌། གར་འཆམ་དང་དབྱངས་དང་རོལ་མོ་ལ་སོགས་པའི་གཙུག་ལག་རྒྱ་མཚོའི་དོན་ལ་བློ་ལྡན་ཀུན་གྱིས་བསྔགས་པའི་མཁྱེན་རབ་ཕུལ་དུ་བྱུང་བ་མངའ་ཞིང༌། ས་སྐྱོང་བླ་མ་ཆེན་པོ་བྱམས་པ་ཕུན་ཚོགས་པ་སྐུ་གཤེགས་ནས། དེའི་གདན་སའི་ཁྲི་ལ་བཞུགས་ནས་རྣམ་དཀར་གྱི་ཕྲིན་ལས་རྒྱ་ཆེར་སྤེལ་བར་མཛད་དོ། ། དབོན་པོ་རྒྱ་བོ་ནི་དབོན་པོ་སྟོད་དུ་བཞུགས་སོ། ། དབོན་ཆེན་ལྷུན་གྲུབ་ཀྱི་སྲས་བཞི་པ་ཀརྨ་ཞེས་བྱ་བ་དེའི་སྲས་དབོན་པོ་ཆེ་མཆོག་དང༌། རྡོར་ལེགས་དང༌།
གཡུལ་རྒྱལ་ཏེ་གསུམ་ལས། ཆེ་མཆོག་ནི་ཆོས་དང་སྲིད་ཀྱི་གཙུག་ལག་ཀུན་ལ་མི་འཇིགས་པའི་བློ་གྲོས་ཀྱི་ལང་ཚོ་མངོན་པར་བདོ་བས་གདན་ས་གཉིས་པ་མཛད་དེ་ཆབ་འབངས་ཐམས་ཅད་ཆོས་དང་བྱམས་པས་བདེ་བར་སྦྱར་བ་ལ་སོགས་པ་བཀའ་དྲིན་ཤིན་ཏུ་ཆེ་བ་བྱུང་ངོ༌། ། གཡུལ་རྒྱལ་གྱི་སྲས་ངག་དབང་བཀྲ་ཤིས་ནི་མཁྱེན་རབ་ཕུན་སུམ་ཚོགས་པ་མངའ་ཞིང་གཅིག་ཏུ་གཞན་ལ་ཕན་པ་ལྷུར་བྱེད་པ་ཞིག་གོ ། དབོན་པོ་ཀླུ་འཕེལ་གྱི་སྲས་འགྲན་ཟླ་མེད་པའི་བསོད་ནམས་ཀྱི་འབྲས་བུ་མཐའ་དག་གཅིག་ཏུ་འཁྱིལ་བའི་ཁྲི་ཆེན་བླ་མ་སངས་རྒྱས་བསྟན་པ་ཞེས་མཚན་གྱི་སྙན་པའི་ཡི་གེ་ཕྱོགས་བྲལ་གྱི་ཆེ་དགུ་མང་པོས་རལ་པའི་རྩེ་ལ་ཅི་བདེ་བར་ངལ་བསོར་སྤྱོད་པ་སྙམ་བགྱིད་པ་དེ་ནི། གཏེར་གཞུང་འགའ་ཞིག་ཏུ་ཅོག་རོ་ཀླུའི་རྒྱལ་མཚན་པའི་སྤྲུལ་པའི་རོལ་རྩེད་ཉིད་དུ་གདོན་མི་ཟ་བར་ལུང་གིས་བསྟན་པའི་སྐྱེས་བུ་ཆེན་པོ་ཞིག་སྟེ། དང་པོ་ནས་རང་བཞིན་བཟང་ཞིང་བསམ་པ་དགེ་བ། ཡིད་གཞུངས་ཤིང་ཕྱི་ནང་གི་རིག་པའི་གཞུང་ལུགས་རབ་འབྱམས་ལ་བློ་གྲོས་ཀྱི་འཇུག་པ་ཤིན་ཏུ་གསལ་པོར་གྱུར་པས་སྡེ་དགེའི་གདན་རབས་ཀྱི་ཁྲི་ལ་མངའ་གསོལ་ལོ། ། དེ་ནས་བཟུང་སྟེ་རྒྱལ་ཁམས་ཀྱི་འགྲོ་བ་རིས་སུ་མེད་པ་ལས་དབང་གི་གྲིབ་མ་བསིལ་པོའི་ཁོངས་སུ་བདེ་བར་སྐྱོང་ཞིང༌། དེ་བཞིན་གཤེགས་པའི་བསྟན་པ་ལ་ཕན་པའི་ལེགས་བྱས་ཀྱི་སྒོ་འཕར་བྱེ་བ་ཕྲག་ཁྲིག་དུས་ཅིག་ཅར་དུ་ཕྱེ་བ་ལ་སྔོན་རབས་བོད་ཀྱི་ཆོས་རྒྱལ་ཆེན་པོ་རྣམས་ཀྱི་མཛད་པ་བཟང་པོ་རྗེས་སུ་དྲན་པའི་རང་བཞིན་དུ་གྱུར་ཅིང༌། མངའ་འོག་ཏུ་མཆིས་སོ་འཚལ་གྱི་དགེ་འདུན་གྱི་སྡེ་རིས་སུ་མ་ཆད་པ་རྣམས་ལ་བཤད་སྒྲུབ་ཀྱི་རྒྱུན་ཉམས་པ་སླར་གསོ་བ་དང༌།
སྔ་ན་མེད་པའི་དཀྱིལ་འཁོར་གྱི་སྒྲུབ་མཆོད་མང་པོ་ལོ་རེ་བཞིན་འཛུགས་པའི་སྲོལ་བཏོད་པ་དང༌། ཆོ་ག་དེ་དང་དེ་དག་གི་ཆིངས་དང༌། མཐོང་བ་བརྒྱུད་པའི་ལག་ལེན་དུ་དར་བའི་གྱེར་གདངས་དང༌། ཕྱག་རྒྱ་དང༌། བྲི་ཐིག་རྡུལ་ཚོན་ལ་སོགས་པ་རྣམས་ཀྱང་གྲྭ་ས་ཆེན་པོ་རྣམས་དང༌། ལྗོངས་འདིར་སྔ་རབས་བྱོན་པའི་མཁས་གྲུབ་གོང་མ་རྣམས་ཀྱིས་ཇི་ལྟར་བཞག་པའི་ལག་ལེན་ཐམས་ཅད་མ་འཕྱུགས་པའི་བཅའ་ཁྲིམས་རྡོ་རྗེའི་རྭ་བ་ལྟར་བརྟན་པར་བཅས་ཏེ། བསྟན་དོན་རྒྱ་ཆེ་ཞིང་བསྐལ་པའི་བར་དུ་ཡང་ཆེས་ཆེར་བརླིང་བར་མཛད་དོ། ། རང་ལུགས་ཀྱི་གྲྭ་ས་གཙོར་བཏོན་པའི་དབུས་གཙང་ཁམས་གསུམ་དུ་གཏོགས་པའི་དགེ་འདུན་གྱི་ཚོགས་ཚད་མེད་ཅིང་གྲངས་མེད་པ་ལ་བསྙེན་བཀུར་གྱ་ནོམ་པ་སྦྱར་རོ། ། ཁྱད་པར་ལྷུན་གྲུབ་སྟེང་གི་ཆོས་གྲྭ་ཆེན་པོས་མཚོན་པའི་མདོ་སྨད་ཀྱི་སའི་ཆ་ལ་འཁོད་པའི་འགྲོ་བའི་བདེ་སྐྱིད་དང་བསྟན་པའི་བཤད་སྒྲུབ་ལ་ཕན་པའི་ཐུགས་བསྐྱེད་རྨ་མེད་པ་ཉེ་བར་བཞག་སྟེ། འཇམ་མགོན་བཀྲ་ཤིས་དཔལ་ལྡན་ཞེས་པ་མདོ་སྡེ་དང་རྒྱུད་སྡེ་མ་ལུས་པའི་གསན་སྦྱངས་རྒྱ་མཚོ་ལྟ་བུའི་ཕ་རོལ་དུ་སོན་པ་དེ་ཉིད་སྤྱན་དྲངས་ཏེ།
དཔལ་དགེས་པ་རྡོ་རྗེ་ལ་སོགས་པའི་རྒྱུད་སྡེ་ཆེན་པོ་རྣམས་དང་རྗེས་སུ་འབྲེལ་བའི་དབང་བསྐུར་བ་དང་བྱིན་གྱིས་བརླབས་པ་ལ་སོགས་པའི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བར་བསྐུལ་ཏེ་བསྟན་པའི་རྒྱལ་མཚན་ཆེན་པོ་མི་ནུབ་པར་བྱས་སོ། ། ཐུབ་བསྟན་རྣམ་པར་རྒྱལ་བའི་ཆོས་གྲྭ་ནས་ཀུན་མཁྱེན་གོ་བོ་རབ་འབྱམས་བསོད་ནམས་སེང་གེ་ཞེས་ས་སྟེང་གི་དཀྱིལ་འཁོར་ལུས་པ་མེད་པར་ཉིན་མོར་བྱེད་པ་ལྟར་གྲགས་པ་གང་དེའི་ཞབས་སྟེགས་སེང་གེའི་ཁྲི་མཐོན་པོ་གང་ལ་མངའ་གསོལ་བའི་མཁན་ཆེན་བཟང་པོ་རྒྱལ་མཚན་ཞེས་པ་གཞུང་ལུགས་རབ་འབྱམས་སྨྲ་བའི་དབང་ཕྱུག་དེ་ཉིད་སྤྱན་དྲངས་ནས་བླའི་མཆོད་གནས་སུ་བཀུར་རོ། ། མགོན་དེས་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་གི་ཉམས་ཁྲིད་རྒྱས་པ། དེའི་ཡན་ལག་དང་བཅས་པ་ཡོངས་སུ་རྫོགས་པ་དང༌། འཕགས་ཡུལ་གྱི་གྲུབ་པའི་དབང་ཕྱུག་འཇིགས་མེད་འབྱུང་གནས་སྦས་པའི་ཞབས་ཀྱིས་ལེགས་པར་བཀྲལ་བའི་རྡོ་རྗེ་ཕྲེང་བ་དཀྱིལ་འཁོར་ཆེན་པོ་བཞི་བཅུ་རྩ་ལྔ་ལ་སོགས་པའི་དབང་བསྐུར་གྱི་རིགས་དང༌། རྗེས་སུ་གནང་བ་དང༌། ཉམས་ཁྲིད་ལ་སོགས་པ་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཏེ། དེ་དག་གི་རྒྱུན་དེང་སང་གི་བར་དུ་ཡང་དར་རྒྱས་སུ་བཞུགས་སོ། ། སླར་ཡང་དཔལ་ཨེ་ཝཾ་ཆོས་ལྡན་གྱི་དགོན་པ་ནས། བཅོམ་ལྡན་འདས་ཤཱཀྱའི་རྒྱལ་པོའི་རྒྱལ་ཚབ་ཀྱི་སྐྱེས་བུ་ཆེན་པོ་རྡོ་རྗེ་འཆང་ཀུན་དགའ་བཟང་པོ་པའི་ཞབས་སྟེགས་མི་འཇིགས་གདོང་ལྔའི་ཁྲི་ལ་མངའ་གསོལ་བའི་མཁན་རབས་ཉེར་གསུམ་པ་དཔལ་ལྡན་རྡོ་རྗེ་འཆང་དབང་ངུར་སྨྲིག་གར་གྱིས་རྣམ་པར་རྩེན་པའི་མཁས་གྲུབ་སངས་རྒྱས་ཕུན་ཚོགས་པ་ཞེས་བྱ་བ།
འཛམ་གླིང་བསྟན་པའི་རྒྱན་གཅིག་པུ་དཔལ་ས་སྐྱ་པ་ཀུན་དགའ་བཀྲ་ཤིས་པ་གཙོ་བོར་སྨོས་པའི་གཙང་དབུས་ཁམས་གསུམ་གྱི་མཁས་པ་དང་གྲུབ་པའི་དབང་པོ་མ་ལུས་པའི་གཙུག་གི་ནོར་བུར་གྱུར་པ་དེ་ཉིད་མདོ་ཁམས་ཕྱོགས་ཀྱི་སྐྱེ་འགྲོ་དཔག་ཏུ་མེད་པའི་ཐར་པ་བགྲོད་པའི་ལམ་མཁན་ཉིད་དུ་སྤྱན་དྲངས་ཏེ། ཆོས་གྲྭ་འདིར་རྟག་པར་བཞུགས་ནས། ལྕགས་ར་དང༌། ཡེ་ན་དང༌། དབོན་པོ་སྟོད་དང༌། ཟུལ་སྟོད་དང༌། སྤེ་བར་དང༌། སྨད་ཤོད་རྣམས་སུ་ཞབས་ཀྱིས་བཅགས་པར་གསོལ་བ་བཏབ་སྟེ། དེ་དག་ཏུ་སྤྱན་དྲངས་ནས། སྡོམ་པ་གསུམ་གྱི་བདུད་རྩིའི་སྒོ་འཕར་བསམ་གྱིས་མི་ཁྱབ་པ་ཕྱེ་བས་སྐལ་བར་ལྡན་པ་ཀུན་གྱི་རེ་བ་ཡོངས་སུ་རྫོགས་པར་མཛད་པ་དང༌།
སྒྲུབ་མཆོད་ཀྱི་རིགས་མང་པོ་གསར་དུ་བཙུགས་པ་དང༌། སྔར་ཡོད་པ་རྣམས་ཀྱང་དག་ཐེར་མཛད་པའི་སྒོ་ནས། བསྟན་པ་རིན་པོ་ཆེའི་དྲི་མ་ཕྲ་མོ་རྣམས་ཀྱང་ལུང་དང་རིགས་པ་དང་མན་ངག་གི་དག་བྱེད་བཟང་པོས་ལེགས་པར་བཀྲུས་ཏེ། སྔོན་དུས་འཕགས་པའི་ཡུལ་གྱི་བསྟན་པ་དར་རྒྱས་ལ་འགྲན་པར་ནུས་པའི་ཕྲིན་ལས་ཀྱི་རྒྱུན་ཆེན་པོ་བཙུགས་པ་སོགས་ལ་ས་སྐྱོང་བླ་མ་ཆེན་པོ་འདི་ཉིད་ཀྱི་བཀའ་དྲིན་མཐའ་དག་གཟུགས་སུ་རུང་ན་གནམ་སའི་དཀྱིལ་འཁོར་ཀུན་ཀྱང་དོག་པར་འགྱུར་བའི་རང་བཞིན་ཁོ་ནའོ། ། དབོན་ཆེན་ཀླུ་འཕེལ་གྱི་རིགས་སྲས་ཨོ་ཌྱཱན་བཀྲ་ཤིས་དེ་ཉིད་ལ་སྲས་བཞི་འཁྲུངས་པའི་དང་པོ་སྡེ་དགེ་ཁྲི་ཆེན་བླ་མ་བསོད་ནམས་ཕུན་ཚོགས་ཞེས་ཡོངས་སུ་གྲགས་པ་ལས་དབང་གི་འཁོར་ལོས་སྒྱུར་བ་ཆེན་པོ་སྟེ། དེ་ནི་ཐོག་མ་ཉིད་ནས་སངས་རྒྱས་བཅོམ་ལྡན་འདས་ཀྱི་བསྟན་པ་ལ་རྩོམ་པ་བླ་ན་མེད་པའི་སྒོ་ནས་ཕན་འདོགས་པར་འདོད་པའི་དམ་བཅའི་ཁུར་ཆེན་པོ་བླངས་པ་ཞིག་སྟེ། ཤིན་ཏུ་མཐོ་བའི་རིགས་སུ་གྱུར་ཀྱང་དྲེགས་པ་དང་ཁེངས་པ་མི་མངའ་བར་རང་བཞིན་གྱིས་བཟང་ཞིང༌། བདག་དང་གཞན་ལ་ཕན་པའི་བསམ་པ་དང་སྦྱོར་བ་ཕུན་སུམ་ཚོགས་པ་ལ་ཞུགས་པ། བཟོ་དང་གསོ་བ་ལ་སོགས་པ་ཕྱི་རིག་པའི་གནས་ཕལ་ཆེ་བ་དག་ལ་མ་རྨོངས་པའི་མཁྱེན་རབ་དང་ལྡན་པ། ནང་གསང་སྔགས་གསར་རྙིང་གི་བསྟན་པ་ལ་ལྷག་པར་མོས་པས་མཁས་གྲུབ་ཡོངས་ཀྱི་གཙུག་གི་ནོར་བུ་ལྟར་གྱུར་པ་མཁན་ཆེན་སངས་རྒྱས་ཕུན་ཚོགས་པ་ལ་སོགས་པ་གསར་རྙིང་གི་བླ་མ་མང་པོ་ལས་ཟབ་ཆོས་ཀྱི་གདམས་པ་རྒྱ་མཚོ་ལྟ་བུའི་གསན་སྦྱངས་དཔྱིས་ཕྱིན་པར་མཛད་དེ།
བསླབ་པ་རིན་པོ་ཆེ་རྣམ་པ་གསུམ་གྱི་འབྱོར་པས་ཐུགས་ཀྱི་བང་མཛོད་རྨ་མེད་པའི་རང་བཞིན་དུ་ཡོངས་སུ་བཀང་སྟེ་ཆོས་སྨྲ་བའི་རྒྱལ་པོར་གྱུར་ཏོ། ། གཙུག་ལག་གཉིས་ཀ་ཟུང་དུ་འབྲེལ་བའི་ཕྲིན་ལས་ཀྱི་དབང་ཕྱུག་དམ་པའི་གོ་འཕང་ཉིད་དུ་མངའ་སྒྱུར་བའི་ཕྱིར་སྡེ་དགེའི་གདན་རབས་རིན་པོ་ཆེའི་ཁྲི་འཕང་མཐོན་པོ་ལ་ཞབས་ཀྱི་པདྨ་དམར་པོ་རྣམ་པར་བཀོད་དེ་ཆོས་དང་སྲིད་པའི་གཞུང་ལུགས་ཐམས་ཅད་སྨྲ་བའི་རྒྱལ་པོར་གྱུར་ཏོ། ། དེ་ནས་བརྩམས་ཏེ་ཆོས་དང་མཐུན་པའི་ཕྲིན་ལས་མདོག་བཟང་གི་འཁོར་ལོ་སྔོན་དུ་རྒྱུ་བས། ཡངས་པའི་རྒྱལ་ཁམས་ཀྱི་འགྲོ་བ་ཕལ་ཆེ་བ་གཞལ་དུ་མེད་པའི་མཁྱེན་རབ་དང་བརྩེ་བའི་གདུགས་དཀར་གྱི་གྲིབ་མ་བསིལ་པོའི་རྭ་བ་གང་ན་ལེགས་པར་བཅུག་ནས་རྣམ་པར་འཚེ་བ་མེད་པའི་བདེ་བ་ལ་ངལ་བསོ་བའི་སྐལ་བ་བཟང་པོ་ཅི་ཡང་བྱིན་ནོ། ། གཞན་ཡང་བསགས་པའི་དངོས་པོ་གྱ་ནོམ་པ་དག་ཀྱང་བོད་ཁམས་ཀྱི་ཆོས་སྡེ་རིས་སུ་མེད་པའི་དགེ་འདུན་རྣམས་ལ་མཆོད་ཅིང་རྗེད་པར་བྱེད་པ་དང༌། བྱེ་བྲག་ཏུ་མངའ་འོག་ཏུ་གཏོགས་པའི་དགོན་སྡེ་རྣམས་སུ་གཙུག་ལག་ཁང་སྔར་ཡོད་ཉམས་པ་རྣམས་ཀྱི་ཉམས་གསོ་དང༌། མེད་པ་རྣམས་གསར་དུ་བཞེངས་པ་དང༌། བསྟན་པའི་རྩ་ལག་དགེ་སློང་གི་དགེ་འདུན་གྲངས་མེད་པ་ལ་བསྙེན་བཀུར་སྟོབ་པའི་ཕྱིར་གཏོང་ཞིང༌། དེ་དག་གི་བཅའ་ཁྲིམས་དང་ཀུན་སྤྱོད་ཀྱི་སྒྲིག་ལམ་གོང་མ་རྣམས་ཀྱིས་བཞག་པའི་རྒྱུན་བཟང་པོ་སྐྱོང་བ་དང༌། གྲྭ་ས་ཆེན་པོ་རྣམས་ལ་ཇི་ལྟར་ཡོངས་སུ་དར་བའི་ལུགས་སྲོལ་བཟང་པོ་སྔོན་ཆད་འདིར་མ་བྱུང་བ་རྣམས་ཀྱང་གསར་བསྒྲུབ་ཀྱི་སྲོལ་བཏོད་པ་ལ་སོགས་པ་སྟོབས་བཅུ་མངའ་བའི་བསྟན་པ་རིན་པོ་ཆེ་རིང་འཚོར་འགྱུར་བའི་བཀའ་དྲིན་ཟླ་མེད་པ་མཛད་དོ། །
གཉིས་པ་དབོན་དབང་ཆེན་མགོན་པོ་ཞེས་བྱ་བ་དང༌། གསུམ་པ་བླ་མ་སངས་རྒྱས་དཔལ་བཟང་པ་སྟེ། འདིས་རྣམ་པ་ཐམས་ཅད་དུ་བསྒྲུབ་པར་བྱ་བའི་གཙོ་བོ་ནི། སྤྱིར་བདེ་བར་གཤེགས་པའི་བསྟན་པ་ཐམས་ཅད་དང༌། སྒོས་སུ་རྗེ་བཙུན་ས་སྐྱ་པ་ཞེས་ཁམས་གསུམ་ཆོས་ཀྱི་སྒྲོན་མེ་ཆེན་པོར་གྱུར་པ་དེ་དང༌། རྒྱལ་བ་གཉིས་པ་རྗེ་བཙུན་ཀུན་དགའ་བཟང་པོ་ཡབ་སྲས་བརྒྱུད་པ་དང་བཅས་པའི་ལུགས་བཟང་རྩོད་པ་ཀུན་ལས་གྲོལ་བ་གང་དེ། གངས་ཀྱི་རྭ་བས་མཛེས་པར་བསྐོར་བའི་ལྗོངས་འདིར་ཇི་ལྟར་སྤྲིན་སྔོན་དུས་ཀྱི་ཆུ་གཏེར་ཆེན་པོ་བཞིན་དུ་མི་ཉམས་ཤིང་གོང་ནས་གོང་དུ་སྤེལ་བའི་ཐུགས་བསྐྱེད་རིན་པོ་ཆེ་འབྱུང་བའི་གནས་ཀྱི་དབའ་རླབས་གནམ་དུ་འཕྱོ་བའི་རང་བཞིན་ལས་ནམ་ཡང་བྲི་བ་མེད་པ་ནས། གྲུབ་པའི་དབང་པོའི་གདན་ས་རི་ཁྲོད་སྨིན་གྲོལ་གླིང་དང༌། དབོན་པོ་སྟོད་ཀྱི་གདན་ས་གཉིས་ཆར་སྐྱོང་བར་མཛད་དོ། ། གདན་ས་དེ་གཉིས་དང་དགོན་སྡེ་གཞན་དང་གཞན་དག་ལ་ཡང་ངོར་ལུགས་དཀྱིལ་འཁོར་བདུན་དུ་གྲགས་པ་ལ་སོགས་པའི་དཀྱིལ་འཁོར་གྱི་རྣམ་པ་མང་པོའི་སྒྲུབ་མཆོད་དང་གཞུང་འདོན་པའི་དུས་མཆོད་ཀྱི་རྒྱུན་མང་པོ་གསར་དུ་བཞག་སྟེ།
ངུར་སྨྲིག་འཆང་བའི་དགེ་འདུན་བགྲང་ལས་འདས་པ་ལ་བསྙེན་བཀུར་རྒྱ་ཆེན་པོ་སྦྱོར་བའི་སྲོལ་བཏོད་དོ། ། གཞན་ཡང་རྗེ་བཙུན་ཨེ་ཝཾ་པ་ཆེན་པོ་བརྒྱུད་པ་དང་བཅས་པ་འགའ་ཞིག་གི་བཀའ་འབུམ་དང་རྣམ་པར་ཐར་པ་ལ་སོགས་པའི་གླེགས་བམ་དག་ཅིང་དངོས་བཟང་བ་མང་པོ་བཞེངས་ཏེ། དེ་དག་གི་མདུན་དུ་ཡང་སྤོས་དང་མར་མེ་ལ་སོགས་པའི་ཉེ་བར་སྤྱོད་པ་རྒྱ་དཔངས་མི་ཆུང་བའི་རྒྱུན་མཆོད་ཀྱི་རྒྱུན་བཙུགས་སོ། ། ཁྱད་པར་ཕྱོགས་བཅུའི་རྒྱལ་བ་ཐམས་ཅད་ཀྱི་ཡོན་ཏན་དང་ཕྲིན་ལས་མངའ་བ་འཇམ་དབྱངས་སངས་རྒྱས་ཕུན་ཚོགས་པ་དེ་ཉིད་བོད་ཆེན་གྱི་ལྗོངས་འདིར་སྤྱན་འདྲེན་པའི་སླད་དུ། འཕགས་པའི་ཡུལ་གྱི་པཎ་ཆེན་ནཱ་རོ་ཏ་པའི་རྣམ་པར་ཐར་པའི་རྗེས་སུ་འགྲོ་བའི་དཀའ་བ་དཔག་ཏུ་མེད་པ་དང་དུ་བླངས་ཏེ། ལྗོངས་འདིའི་འགྲོ་བའི་ལེགས་བྱས་ཀྱི་མགྲོན་དུ་སྤྱན་དྲངས་ནས། འཆད་རྩོད་རྩོམ་པའི་ཕྲིན་ལས་གཞལ་དུ་མེད་པས། བསྟན་པ་མཐའ་དག་ནམ་ལངས་པ་ལ་ཉི་མ་ཤར་བ་ལྟར་མཛད་པའང་འདི་པ་སྐུ་མཆེད་ཀྱི་དྲིན་ཁོ་ན་ལས་བྱུང་བ་ཡིན་ནོ། ། བསྟན་འཛིན་གྱི་སྐྱེས་བུ་ཆེན་པོ་དེ་ལ་སོགས་པའི་ཡོངས་རྫོགས་བསྟན་པའི་མངའ་བདག་མང་པོ་གཙུག་ན་མཆོད་ཅིང༌། དེ་དག་ལས་འོངས་པའི་གདམས་པ་ཟབ་པ་དང་རྒྱ་ཆེ་བ་བསམ་གྱིས་མི་ཁྱབ་པ་རྣམས་ཐུགས་ཉམས་སུ་བཞེས་ཏེ།
མདོར་ན་མཁས་པ་དང་བཙུན་པ་དང་གྲུབ་པའི་ཡོན་ཏན་ཟད་མི་ཤེས་པའི་ངང་ཚུལ་བཟང་པོ་ཡོངས་སུ་འཛིན་པ་ཉིད་དོ། ། བཞི་པ་བྱམས་པ་ཀུན་དགའ་རབ་བརྟན་པ་སྟེ། འདི་ནི་སྐྱེས་སྟོབས་དང་སྦྱང་སྟོབས་ཀྱི་རྣམ་པར་འབྱེད་པའི་མིག་དཀྱུས་རིང་པོར་སྤྲོས་པའི་ཁོངས་ག་ལ་བ་དེ་ན། ཕྱི་དང་ནང་གི་གྲུབ་པའི་གཞུང་ལུགས་རབ་འབྱམས་ཐམས་ཅད་དོག་པ་མེད་པའི་ཚུལ་གྱིས་ཆུད་པས། དེའི་འབྲས་བུ་གྲུབ་མཐའ་སོ་སོའི་ལྟ་གྲུབ་ཀྱི་ཁྱད་པར་རྣམ་པར་དབྱེ་བའི་གཏམ་སྙན་གྱི་མེ་ཏོག་བསྟར་ལ་བརྒྱུས་པའི་ཕྲེང་བ་གང་དག བློ་ལྡན་ཡོངས་ཀྱི་རྣ་བའི་རྒྱན་དུ་བཀོད་པ་ལ་བསྙེངས་པ་མི་མངའ་བའི་གདེངས་ཐོབ་སྟེ། དབོན་སྟོད་ཀྱི་གདན་སར་བཞུགས་སོ། ། དེར་བསྟན་སྲིད་ཟུང་དུ་འབྲེལ་བའི་ཕྲིན་ལས་དཔག་ཏུ་མེད་པས་བསྟན་པ་དང་སེམས་ཅན་གྱི་དོན་རྒྱ་ཆེན་པོ་བསྒྲུབས་ཤིང༌། རྒྱུ་དང་དཀའ་ཚེགས་ཀྱི་གཏིང་མཐའ་གཞལ་དུ་མེད་པས་དཔལ་ས་སྐྱའི་རྗེ་བཙུན་གོང་མ་ལྔའི་བཀའ་འབུམ་སྐྱ་ཆོས་པུསྟི་བཅུ་དྲུག་ན་བཟའ་དང་གླེགས་ཤིང་གླེགས་ཐག་དང་བཅས་པ་སྤུས་བཟང་བར་བསྒྲུབས་པ་དང༌། དཀོན་མཆོག་གསུམ་ལ་མཆོད་པ་ཕུལ་བ་དང༌།
དགེ་འདུན་ལ་བསྙེན་བཀུར་བགྱིས་པ་ལ་སོགས་པའི་རྣམ་པར་དཀར་བའི་ལེགས་མཛད་ཀྱི་ཕུང་པོ་གང་ལ་བློ་ལྡན་ཐམས་ཅད་ཀྱི་བསྔགས་པར་བརྗོད་པའི་ཚིག་གི་གླིང་བུ་ཅི་ཡང་བསྒྱུར་བའི་གནས་སོ། ། དཔོན་དབང་ཆེན་མགོན་པོ་ལ་སྲས་གཉིས་འཁྲུངས་པའི་དང་པོ་མགོན་པོ་ཚེ་རིང་ཞེས་བྱ་བ་ཡ་རབས་ཀྱི་རང་བཞིན་བཟང་པོ་ཡོངས་སུ་མི་འདོར་བའི་ལས་ཅན་ཞིག་སྟེ། འོན་ཀྱང་གཞོན་ནུའི་དུས་ཉིད་ནས་སྔ་པའི་ལམ་དུ་གཤེགས་སོ། ། དེའི་མཆེད་ཟླར་གྱུར་པ་དཔོན་དབང་ཆེན་མགོན་པོའི་སྲས། སྟོབས་ཀྱི་འཁོར་ལོས་སྒྱུར་བའི་ཆོས་ལྡན་གྱི་རྒྱལ་པོ་བསྟན་པ་ཚེ་རིང་ཞེས་ཡོངས་སུ་གྲགས་པ་སྟེ། དེ་ནི་སྔ་ན་མེད་པའི་ལེས་བྱས་ཀྱི་གཞི་ཆེན་པོར་གྱུར་པའི་ཆོས་ཀྱི་སྦྱིན་པའི་མ་མོ་འདི་ཉིད་ཀྱི་དབུ་འཛུགས་པའི་བདག་པོའི་རྐྱེན་བྱེད་པ་པོ་སྟེ། ངེས་པར་ས་ལ་གནས་པའི་བྱང་ཆུབ་སེམས་དཔའ་ཉིད་མིའི་བདག་པོའི་མིག་འཕྲུལ་གྱི་རྫུ་ལ་ཞུགས་པ་ཞིག་སྟེ། ཐོག་མ་ཉིད་ནས་འཇིག་རྟེན་ཐམས་ཅད་ལ་ཡིད་བརྩེ་བའི་རླན་གྱིས་བརླན་པ། ན་བ་དང༌། རྒ་བ་དང༌།
འཆི་བ་དང༌། སྡུག་པ་དང་བྲལ་བ་ལ་སོགས་པའི་སྡུག་བསྔལ་གྱི་ཁུར་ཆེན་པོ་དག་གིས་ཡོངས་སུ་གཟིར་བའི་སྐྱེ་བོ་མགོན་དང་བྲལ་བ་དང༌། སྐྱབས་དང་བྲལ་བ་དང༌། དཔུང་གཉེན་དང་བྲལ་བ་དག་མཐོང་ན། སྙིང་རྗེའི་ཕྱག་རིང་ཡངས་པར་བརྐྱང་སྟེ། འཇིགས་པ་དང༌། ཉམ་ང་བ་གང་དང་གང་ཡིན་པ་དེ་ལས་བསྐྱབ་པ་ལ་སྤྲོ་བ་མཆོག་ཏུ་བརྟས་པ། སྔོན་གྱི་བསོད་ནམས་ཀྱི་མཐུ་ཆེན་པོ་ཐོབ་པ་ལ། སླར་ཡང་དཀོན་མཆོག་གསུམ་ལ་མཆོག་ཏུ་དད་པས། ཡོན་ཏན་གྱི་ཆོས་གང་དག་ཕྱིར་ཕྱིར་རབ་ཏུ་བརྟན་པར་བྱས་པ།
ཕྱོགས་བཅུའི་རྒྱལ་ཕྲན་ཐམས་ཅད་ཀྱང་ཕྱག་འཚལ་ཞིང་རང་གི་ངང་གིས་བཏུད་པར་བྱས་པ། དེ་ལྟ་ནའང་དགེ་བའི་སེམས་དང་ཆོས་ལས་འབྱུང་བའི་སྤྱོད་པའི་ཆུ་ཀླུང་བསིལ་པོར་འབེབས་པ་ལ་རབ་ཏུ་མཁས་པས་ང་རྒྱལ་གྱི་མེ་དཔུང་ཡོངས་སུ་བཅིལ་བ་དང་ཐུགས་དུལ་བར་གྱུར་པ། གཏོང་བ་ལ་མཆོག་ཏུ་དཔའ་བ། ཡིད་གཞུངས་ཤིང་མང་དུ་ཐོས་པ་དང༌། ཤེས་རབ་ཀྱི་ནོར་དང་ལྡན་པ། ཡི་གེ་དང༌། གྲངས་དང༌། རྩིས་དང༌། མིག་འཕྲུལ་དང༌། སྔོན་གྱི་རབས་དང༌།
སྙན་དངགས་དང༌། ཟློས་གར་དང༌། རོལ་མོའི་བྱེ་བྲག་དང༌། འཕོ་བ་དང༌། སྒྱུ་རྩལ་གྱི་རིག་པ་ཐམས་ཅད་ལེགས་པར་སྦྱངས་པ། ཁྱད་པར་གསོ་བ་རིག་པའི་གཞུང་ལུགས་སྨན་འཚོ་བའི་མདོ་དང༌། ཡན་ལག་བརྒྱད་པ་དང༌། དེའི་མན་ངག་རྒྱུད་བཞི་འགྲེལ་པ་དང་བཅས་པ་ལ་སྦྱངས་པའི་ཕ་རོལ་དུ་སོན་ནས། མཆོག་དམན་གྱི་འགྲོ་བ་ཐམས་ཅད་དུས་མ་ཡིན་པར་འཆི་བ་དང་ནད་ཀྱི་ཟུག་རྔུས་གསུངས་པར་གྱུར་པའི་འཇིགས་པ་ལས་སྐྱོབ་ཅིང༌། གནས་སྐབས་ཀྱི་བདེ་བ་དང་འཆི་བ་མེད་པའི་གོ་འཕང་སྦྱིན་པ་ལ་མ་རྨོངས་པ་ནི་སྔོན་གྱི་འཚོ་བྱེད་གཞོན་ནུས་གསོས་སམ་སྨན་པའི་རྒྱལ་པོ་གཉིས་པ་ལྟ་བུར་གྱུར་ཏེ་སེམས་ཅན་ཐམས་ཅད་ཀྱི་ཉེར་འཚོའི་གཞི་ཆེན་པོ་ཉིད་དོ། །
དེ་ལྟར་ཡང་སྐྱེས་པ་རབས་ཀྱི་རྒྱུད་ལས། རིག་བྱེད་ཤེས་ལ་དེ་ནི་ཚངས་པ་བཞིན། ། རྒྱལ་པོ་རྣམས་ཀྱིས་བཀུར་བ་རྒྱལ་པོ་བཞིན། ། སྐྱེ་དགུ་རྣམས་ལ་བརྒྱ་བྱིན་མངོན་སུམ་བཞིན། ། ཤེས་འདོད་རྣམས་ལ་དྲན་སྤྱོད་ཕ་དང་འདྲ། ། ཞེས་པ་ལྟར་སྐྱེ་བོ་ཐམས་ཅད་ལ་ཕ་དང་འདྲ་བར་ཐབས་ཀྱི་བྱེ་བྲག་ཅི་རིགས་པའི་སྒོ་ནས་ཕན་འདོགས་པ་ཞིག་གོ ། དེར་མ་ཟད་ཚེ་རབས་དུ་མ་ནས་བསོད་ནམས་ཀྱི་ཚོགས་དཔག་ཏུ་མེད་པ་མངོན་པར་འདུ་བྱ་བ་ལ་ཀུན་ནས་ཡོངས་སུ་གོམས་པའི་བག་ཆགས་བཟང་པོ་སད་པས། རྒྱལ་སྲིད་ཀྱི་ཁྲི་ལ་མ་བཞུགས་པའི་དུས་ནས། ཇི་ལྟར་མངའ་བའི་བདོག་པ་རྣམས་ལ་ཕོངས་སེམས་མེད་པར་བླ་མ་དང་དཀོན་མཆོག་མཆོད་པའི་ཆེད་དུ་གཏོང་བ་དང༌། དེ་བཞིན་གཤེགས་པ་སྲས་དང་བཅས་པའི་སྐུ་གསུང་ཐུགས་ཀྱི་རྟེན་གསུམ་བཞེངས་པ་ལ་སོགས་པའི་རྣམ་པར་དཀར་བའི་ལེགས་བྱས་ཀྱི་རྒྱུན་ཁོ་ནའི་ཆེད་དུ་གཏོང་ཞིང༌།
ཇི་ལྟར་བཞེང་བར་བྱ་བའི་རྟེན་གསུམ་རྣམས་ཀྱང་བློ་དམན་ཀུན་གྱིས་ཡིད་ལ་མི་ཤོང་ཞིང༌། སྔོན་གྱི་སྐྱེས་བུ་བློ་སྟོབས་དང་ལྡན་པ་མང་པོས་ཀྱང་བརྩམ་པར་མ་ནུས་པའི་ལས་གང་ཡིན་པ་དེར་འཇུག་པ་ལ་མི་སྤོབས་པ་མེད་པ་ཞིག་སྟེ། དཔེར་ན་རྒྱལ་བའི་བཀའ་འགྱུར་རོ་འཚལ་གྱི་ཆོས་སྦྱིན་པར་གྱི་བྱ་བ་མཐར་ཕྱིན་པ་དང༌། བསྟན་བཅོས་འགྱུར་རོ་འཚལ་གྱི་ཆོས་སྦྱིན་གྱི་ཕྱི་མོ་བསྒྲུབས་པའི་འགོ་བརྩམས་པ་འདི་ལྟ་བུའི་རང་བཞིན་ཁོ་ན་ལས། སྐྱེ་བོ་ཕལ་གྱི་བསམ་སྦྱོར་དང་རྗེས་སུ་མཐུན་པར་འདི་དང་འདི་ལྟ་བུའི་འབྱོར་པ་དག་ནི་རེ་ཞིག་བསགས་ན་བདག་གི་དཀོར་ཁང་མངོན་པར་གཏམས་པའི་རྒྱུར་འགྱུར་རོ་སྙམ་པ་དང༌། བདག་གིས་དཔལ་འབྱོར་འདི་དང་འདི་ཞེས་བྱ་བ་རྣམ་པར་འཕེལ་བར་བྱས་ཏེ། དགྲ་ཟླར་གྱུར་པ་ཐམས་ཅད་ཀྱང་ཟིལ་གྱིས་གནོན་པའི་མཐུ་དང་ལྡན་པར་བྱའོ་སྙམ་པ་ལ་སོགས་པའི་བློ་ངན་ཐམས་ཅད་རིང་དུ་སྤངས་པ་དང༌། སྒོ་གསུམ་དགེ་བའི་རྩ་བ་ཐམས་ཅད་ལ་གཅིག་ཏུ་འདུན་པའི་ཡ་རབས་དང་དམ་པའི་ངང་ཚུལ་བཟང་པོ་ལས་གཞར་ཡང་མི་འགྱུར་བས། འགྲོ་བ་ཐམས་ཅད་ཀྱི་ཡིད་ཀྱི་དབང་པོ་ཀུན་ནས་འཛིན་ནུས་པར་གྱུར་ཏོ། ། ནམ་ཞིག་ན་ཆོས་དང་སྲིད་པའི་གཙུག་ལག་ཟུང་གི་ཕྲིན་ལས་ཀྱི་འཁོར་ལོ་མུ་མེད་ཕྱོགས་ཀྱི་ཕ་རོལ་དག་ཏུ་བགྲོད་པའི་གདན་རབས་ཀྱི་ནོར་བུ་རིན་པོ་ཆེ་བཏེགས་པའི་ཁྲི་འཕང་མཐོན་པོ་ག་ལ་བ་དེ་ན་བཙོ་སྦྱངས་དག་པའི་གསེར་གྱི་པ་ཏྲ་རིས་གློག་འགྱུ་སྟོང་གིས་མཛེས་པ་དག་ཀྱང་ཉུང་ངུར་བྱེད་པས་ཡོངས་སུ་འཁྱུད་པའི་མངལ་གྱི་ཁུར་དུ་ལྷ་དང་མི་དང་གདེངས་ཅན་གྱི་དབང་པོའི་ཡུལ་ན་རིན་ཐང་ཤིན་ཏུ་ཆེ་བའི་ནོར་བུ་རིན་པོ་ཆེ་སྣ་ཚོགས་པའི་ཕྲ་ཚོམ་དང་ལྡན་པ།
དེ་ལྟ་བུའི་རྐང་གདུབ་མཛེས་པ་དག་གིས་མངོན་པར་སྤུད་པའི་ཞབས་ཀྱི་ཆུ་སྐྱེས་ཟུང་དག་ཉེ་བར་བཀོད་དོ། ། དེ་ལྟར་གཙུག་ལག་གཉིས་ཀྱིས་མཐོ་བའི་ཁྲི་ལ་བཞུགས་མ་ཐག་ནས། རྟོགས་བརྗོད་རིན་པོ་ཆེ་དཔག་བསམ་འཁྲི་ཤིང་གི་གཙུག་ན་ནོར་བུའི་སྐྱེས་རབས་ལས། རྟག་ཏུ་དམ་པས་བསྟེན་འོས་ཤིང༌། ། རྩོད་དུས་རབ་ཏུ་འཕྲོག་བྱེད་པ། ། རྫོགས་ལྡན་ལྟ་བུས་གང་གིས་ནི། ། སྐྱེ་བོ་ཆོས་རྣམས་འཛིན་པར་བྱས། ། ས་བདག་བཟོད་ལ་ཀུན་ཆགས་ཤིང༌། ། དཔལ་གྱིས་དཀྲིས་གྱུར་སྙིང་རྗེར་དགའ། ། རབ་གྲགས་ལ་ཡང་དབང་ཐུལ་གང༌། །
སྐྱེ་དགུ་རྣམས་ཀྱི་དགའ་བྱེད་གྱུར། ། ཞེས་པ་ལྟར་སྙིང་རྗེའི་བདག་ཉིད་དང་ལྡན་པ་གང་གི་མཐུས་ཆབ་འབངས་ཀྱིས་མཚོན་པའི་རྒྱལ་ཁམས་ཐམས་ཅད་རྟག་ཏུ་བདེ་ཞིང་འབྱོར་པ་དང༌། ལོ་ལེགས་པར་གྱུར་པས་ནང་དུ་དགའ་བ་རབ་ཏུ་རྒྱས་པའི་བཏུང་བ་གང་ལ་སྐྱེ་བོ་མ་ལུས་པ་རྩེ་བར་བྱེད་ཅིང༌། ཆ་ལུགས་བཟང་ལ་མི་འཕྱར་བ་དང༌། མིའི་བདག་པོའི་བཟོད་པ་དང༌། དེས་པ་དང༌། སྙིང་བརྩེ་བ་དང༌། གྲགས་པའི་ཡོན་ཏན་མི་ཟད་པ་དག་སྙིང་གི་དཀྱིལ་ནས་ཡང་ཡང་དྲན་པར་བྱེད་ཅིང༌། དགེ་བ་ཡོན་ཏན་དེ་དག་ཀྱང་ཕྱོགས་ཕྱོགས་ཀུན་དུ་སྒྲོག་པར་བྱེད་པའི་བསྟོད་པ་དང་བཀྲ་ཤིས་ཀྱི་རོལ་མོ་མང་པོ་འཁྲོལ་བ་ལ་ལྷུར་བྱེད་པར་གྱུར་ཏོ། ། དེ་ནས་བཟུང་སྟེ་ཡངས་པའི་ས་ཆེན་པོའི་དཀྱིལ་འཁོར་ཐམས་ཅད་བྱམས་པ་ཆེན་པོས་དཔུང་གིས་ལེགས་པར་བསྲུངས་པའི་སྐབས་དེར།
སྔོན་གྱི་དྲང་སྲོང་རྣམས་ཀྱིས་ལེགས་པར་བཞག་པའི་འཇིག་རྟེན་ལུགས་ཀྱི་བསྟན་བཅོས་དང་རྗེས་སུ་གདམས་པ་ཟབ་མོ་རྣམས་དང་མི་འགལ་བར་བྱ་བ་ཐམས་ཅད་བརྟགས་ནས་བྱེད་པ་དང༌། མི་འོས་པའི་ལས་ལ་གཡེར་པོར་གྱུར་ཀྱང་མི་འཇུག འོས་པའི་ལས་ཐམས་ཅད་ལ་དཀའ་ཡང་ལེ་ལོ་དང་ཕྱི་བཤོལ་གྱི་དབང་གིས་མི་འདོར་བ་དང༌། གནའ་དུས་ཡན་ནས་ཡོངས་སུ་དར་བའི་དཔྱ་ཁྲལ་རྣམས་ཀྱང་དུས་དང་གནས་སྐབས་དག་ལ་ལེགས་པར་བརྟགས་ནས་ཚོད་ཟིན་པར་ལོངས་སྤྱད་པ་ལས་རིགས་པ་མ་ཡིན་པའི་འདོད་ཆེན་གྱི་ལས་མི་བརྩམ་པ་ནི། དཔེར་ན་ཕྲེང་བརྒྱུད་མཁན་མཁས་པ་དག་གིས་ཀུན་དགའ་རྭ་བའི་མེ་ཏོག་གི་ཚལ་ནས་དུས་ལ་བབ་པ་ན་མེ་ཏོག་གི་རིགས་ཙམ་བཏུ་བར་བྱའི། སོལ་བ་མཁན་གྱིས་བཞིན་དུ་དུས་གཅིག་ལ་རྩ་བ་ཡོངས་སུ་འབྱིན་པར་མི་བྱེད་པ་དེ་བཞིན་ནོ། ། གཞན་ཡང་དབང་དང་སྟོབས་ཀྱི་སྒོ་ནས་བརྩམས་ན་ཁྱབ་འཇུག་བཞིན་དུ་གཞན་སྡེ་རྣམ་པར་ནོན་པ་ལ་མི་མཐུན་པ་ནི་འགའ་ཡང་མེད་མོད། ཆོས་དང་འགལ་བར་གྱུར་པའི་ཆགས་སྡང་གི་ལས་མི་བརྩམ་པར་ཀུན་གྱི་སེམས་བསྲུང་བ་དང༌། རྟག་ཏུ་དགེ་སྡིག་གི་ལས་འབྲས་ཞིབ་ཏུ་བསམས་ཤིང་སྒོ་གསུམ་དགེ་བའི་ལམ་དུ་རང་གཞན་ཐམས་ཅད་འཇུག་པ་དང༌། འཁོར་བ་དང་མྱ་ངན་ལས་འདས་པའི་འབྱོར་པ་ཕུན་སུམ་ཚོགས་པ་དག་ལ་དབང་འབྱོར་ཡང༌།
རྒྱགས་པ་དང་ཁེངས་པའི་སེམས་མི་འཛིན། བློ་གཏད་ཀྱི་དཔང་དཀོན་མཆོག་གསུམ་ལ་བཅོལ་བས། གཡོ་སྒྱུ་རྣམ་པར་སྤངས་ནས་ལྷག་པའི་སེམས་ཀྱིས་རྟག་ཏུ་གནས་ཤིང་ཞི་དུལ་གསོང་པོར་སྨྲ་བ་དང༌། བག་དང་བཅས་པའི་ངང་ནས་སྐྱེ་བོ་ཐམས་ཅད་བུ་བཞིན་དུ་སྐྱོང་བའི་སྤྱོད་ཚུལ་ཕུན་སུམ་ཚོགས་པ་མངའ་བ་ཡིན་ཏེ། ཇི་སྐད་དུ། གྱ་ཚོམ་མི་སྨྲ་ཤེས་ཀྱང་མ་བཅོལ་རང་ཞུགས་ཡོང་མི་བྱེད། ། ཟིན་ཁར་མི་འདོར་འོག་ནས་སྔར་བརྩམས་འགྱོད་མི་སྨྲ། ། ལྷག་པར་ཁེ་མཐོང་བཙལ་གླགས་ཡོད་ཀྱང་མི་རིགས་འདོད་ཆེན་ཡོང་མི་བྱེད། ། དབང་དང་ཚན་གྱིས་ཐུབ་ཀྱང་འཕྱས་གནོན་གཟན་མི་འཚོལ། ། ཉེ་ཞེས་ཉེ་མགོན་མི་བྱེད་རིང་ཞེས་སྙོམ་ལས་ཡོང་མི་སྤྱོད། །
དབང་སར་ཕྱིན་ཅིང་ཀུན་གྱིས་བཀུར་ཡང་མཐའ་དག་སེམས་བསྲུང་བྱ། ། ལེགས་ཉེས་བསམ་ཞིང་སྲོད་དང་ཐོ་རངས་དགེ་བ་སྤྱད། ། ང་རྒྱལ་ཁེངས་སེམས་མུ་ཅོར་སྨྲ་དང་རྒྱགས་ཆོས་མེད། ། ཚན་ཀར་མི་འདོར་གཞན་གྱིས་བརྩི་སར་ཡུན་རིང་སྡོད། ། ཕྱི་ཚུལ་མི་འཆོས་ནང་གི་གཡོ་སྒྱུ་མེད། ། གསོང་དེས་མཉེན་དང་གསལ་སྟུག་འཇམ་ལ་རིང༌། ། ངན་ལ་ཁྱད་དུ་མི་གསོད་ཞེ་ས་ཕངས་མེད་མཉམ། ། ཕྲག་དོག་འགྲན་སེམས་ནོར་ངན་གཞན་ལ་འཕྱ་མི་བྱེད། ། བདག་ལ་རང་བསྟོད་མི་བྱེད་གཞན་ལ་མཚང་མི་འབྲུ། ། དཔའ་ལ་སྲན་ཆེ་བྱེད་དགུ་མཐར་ཕྱིན་མཛངས་ལས་སློབ། །
ཆང་དང་བུད་མེད་དད་དང་ཁེ་བརྐམ་གཅམ་བུའི་ལས། ། ནམ་དུའང་མི་བྱེད་ཆུང་མ་ངན་པའི་ཁར་མི་བཏང༌། ། ཞེས་གསུངས་པ་ལྟར་རོ། ། ཁྱད་པར་འཇིག་རྟེན་གྱི་མེས་པོ་ཚངས་པ་དང༌། དྲག་པོ་དང༌། སྲེད་མེད་ཀྱི་བུ་དང༌། མིག་སྟོང་པ་དང༌། སྐེམས་བྱེད་ལ་སོགས་པ་འཇིག་རྟེན་སྐྱོང་བའི་ལྷ་དང༌། ལྷ་མ་ཡིན་དང༌། གདེངས་ཅན་གྱི་དབང་པོ་དང༌།
གནོད་སྦྱིན་དང༌། དྲི་ཟ་དང༌། གྲུལ་བུམ་དང༌། ནམ་མཁའ་ལྡིང་དང༌། ལངྐའི་དབང་ཕྱུག་དང༌། མིའི་དབང་ཕྱུག་ཏུ་གྱུར་པ་རྣམས་ནི་འདི་ལྟ་སྟེ། གསེར་གྱི་འཁོར་ལོ་དང༌། དངུལ་གྱི་འཁོར་ལོ་དང༌། ཟངས་ཀྱི་འཁོར་ལོ་དང༌། ལྕགས་ཀྱི་འཁོར་ལོ་དང༌།
སྟོབས་ཀྱི་འཁོར་ལོ་རྣམས་ཀྱིས་མཚན་པ་ལ་སོགས་པ་འཇིག་རྟེན་ན་དབང་ཆེ་ཞིང་གཟི་བརྗིད་ཆེ་བ་དག་ཀྱང་རང་རང་གི་རལ་པའི་ཐོར་ཚུགས་ནོར་བུ་རིན་པོ་ཆེ་འོད་ཟེར་སྟོང་གི་དྲྭ་བས་དཀྲིགས་པ་དག་གིས་ལན་བརྒྱར་བཏུད་ཅིང་མཆོད་པའི་གནས་སུ་གྱུར་པ། བསྟན་པའི་བདག་པོ་ཆེན་པོ་དཔལ་ས་སྐྱ་པ་ཞེས་སྙན་གྲགས་ལྷའི་རྔ་བོ་ཆེ་ལྟར་ཡོངས་སུ་ལྡིར་བ་དེ་ཉིད་བརྒྱུད་པ་དང་བཅས་པའི་ལུགས་བཟང་དྲི་མ་མེད་ཅིང་རྩོད་པ་ཀུན་ལས་གྲོལ་བ་དེ་ཉིད་ཀྱིས་མཚོན་ཏེ། སངས་རྒྱས་པའི་གྲུབ་པའི་མཐའི་གཞུང་ལུགས་དྲི་མ་མེད་པ་གང་དུ་དར་ཞིང་རྒྱས་པར་གྱུར་པ་རྣམས་དང༌། དེ་ཉིད་མཁས་པའི་བགྱི་བ་གསུམ་གྱི་སྒོ་ནས་འཛིན་པར་བྱེད་པའི་བསྟན་འཛིན་གྱི་སྐྱེས་བུ་ཕྱོགས་བཅུའི་འཇིག་རྟེན་གྱི་ཁམས་མུར་ཐུག་པ་མེད་པ་རྣམས་སུ་བྱོན་པ་དང༌། འབྱོན་པར་འགྱུར་བ་དང༌། ད་ལྟར་འཚོ་ཞིང་གཞེས་པ་ཇི་སྙེད་ཅིག་མཆིས་པ་རྣམས་ལ་དད་པ་གསུམ་གྱི་རྩ་བ་རབ་ཏུ་བརྟན་པས།

དོན་ཡོད་རྣམ་པ་བཞིས་བཀུར་སྟིར་བྱེད། བླ་མར་བྱེད། རི་མོར་བྱེད། མཆོད་ཅིང་རྗེད་པར་བྱེད། དེ་དག་གི་རྣམ་པར་དཀར་བའི་ཕྲིན་ལས་ཀྱི་རྒྱུན་ཆེན་པོ་དག་རིང་དུ་གནས་པའི་ཐབས་ཀྱང་བྱེད་དོ། ། མི་བདག་ཆེན་པོ་རང་གི་རིགས་ཀྱི་ཅོད་པཎ་ཉིད་དུ། བཅོམ་ལྡན་འདས་ཤཱཀྱའི་རྒྱལ་པོའི་ལུང་དང་རྟོགས་པའི་ཆོས་ཀྱི་རྒྱལ་སྲིད་ཆེན་པོ་ལེགས་པར་བཟུང་ནས་མདོ་སྡེ་དང་རྒྱུད་སྡེར་གཏོགས་པའི་ཆོས་ཀྱི་ཕུང་པོ་ཇི་སྙེད་པ་དག་འཆད་པ་དང༌། རྩོད་པ་དང༌། རྩོམ་པའི་ཕྲིན་ལས་ཀྱི་འཁོར་ལོས་སྒྱུར་བའི་བསྟན་འཛིན་གྱི་སྐྱེས་བུ་རིམ་པར་བྱོན་པ་རྣམས་ནི་འདི་ལྟ་སྟེ། ཡོངས་རྫོགས་བསྟན་པའི་མངའ་བདག་འཇམ་པའི་དབྱངས་སངས་རྒྱས་ཕུན་ཚོགས་པ་དང༌། གཞུང་ལུགས་རབ་འབྱམས་སྨྲ་བའི་དབང་པོ་འཇམ་མགོན་བཀྲ་ཤིས་དཔལ་ལྡན་པ་དང༌།
རྒྱ་ཆེན་ཆོས་ཀྱི་སྤྱན་ལྡན་ཐུབ་བསྟན་མཁན་རིན་པོ་ཆེ་བཟང་པོ་རྒྱལ་མཚན་དང༌། རྣམ་འདྲེན་བསྟན་པའི་རྩ་ལག་ཆེན་པོ་སི་ཏུ་ཆོས་ཀྱི་འབྱུང་གནས་དང༌། གསང་ཆེན་རྒྱ་མཚོའི་མངའ་བདག་མཚུངས་མེད་ཀུན་དགའ་ཆོས་འཕེལ་དང༌། ཤེས་པར་བྱ་བའི་གཞུང་ལུགས་རྒྱ་མཚོའི་མངའ་བདག་བཀྲ་ཤིས་དབང་ཕྱུག་དང༌། མཐུ་སྟོབས་གྲུབ་པའི་དབང་ཕྱུག་རྡོ་རྗེ་འཛིན་པ་སངས་རྒྱས་རྒྱ་མཚོ་པ་ལ་སོགས་པའི་བསྟན་འཛིན་གྱི་དགེ་བའི་བཤེས་གཉེན་མང་པོ་དང༌། ཁྱད་པར་ངོར་ཆེན་རྡོ་རྗེ་འཆང་ཀུན་དགའ་བཟང་པོ་པའི་ལུགས་བཟང་བདུད་རྩིའི་རྒྱུན་མ་ལུས་པ་བཟུང་ནས། སེམས་ཅན་གྱི་ཁམས་ཀྱི་ཉོན་མོངས་པའི་རིམས་ནད་མཐའ་དག་ཞི་བར་བྱེད་པའི་ཆོས་ཀྱི་སྨན་པ་ཆེན་པོ་ཐམས་ཅད་མཁྱེན་པ་བཀྲ་ཤིས་ལྷུན་གྲུབ་གྲགས་པའི་རྒྱལ་མཚན་དཔལ་བཟང་པོ་ཞེས་ཡོངས་སུ་གྲགས་པ་དེ་ཉིད་དང༌། ཡར་ལུང་བཀྲ་ཤིས་ཆོས་སྡེ་ནས། རྒྱལ་བ་ཀུན་གྱི་ཕྲིན་ལས་སྐྱོང་བ་ངག་དབང་ཀུན་དགའ་ལེགས་པའི་འབྱུང་གནས་བསྟན་པའི་རྒྱལ་མཚན་དཔལ་བཟང་པོ་པ་སྟེ། རྗེ་བཙུན་དམ་པ་དེ་དག་རང་གི་བླའི་མཆོད་གནས་ཀྱི་ཆེད་དང༌།
མདོ་སྨད་ཕྱོགས་ཀྱི་སྐྱེ་དགུ་མ་ལུས་པ་མངོན་པར་མཐོ་བ་དང་ངེས་པར་ལེགས་པའི་གྲོང་དུ་འཁྲིད་པར་བྱེད་པའི་ལམ་མཁན་དམ་པ་ཉིད་དུ་སྤྱན་དྲངས་ཏེ། ཆབ་འོག་ཏུ་གཏོགས་པས་མཚོན་པའི་སེམས་ཅན་རྒྱ་མཚོ་ཆེན་པོའི་རྡུལ་གྱི་གྲངས་དང་མཉམ་པ་རྣམས་ཀྱི་རྒྱུད་ལ་ཆོས་ཀྱི་ས་བོན་མ་རྨས་པར་བཏབ་སྟེ། ལ་ལ་ནི་དཀོན་མཆོག་གསུམ་ལ་སྐྱབས་སུ་སོང་ཞིང་བསླབ་པའི་གཞི་རབ་ཏུ་བཟུང་བ་ལ་བཀོད། ལ་ལ་ནི་ཁྱིམ་ནས་ཁྱིམ་མེད་པར་རབ་ཏུ་བྱུང་བ་དགེ་སློང་གི་དངོས་པོར་བསྒྲུབས་ཏེ་འཁོར་བ་ལས་མངོན་པར་འཕགས་པའི་གནས་ལ་བཀོད། ལ་ལ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་སྩལ་ཏེ་ཐེག་པ་ཆེན་པོའི་རིགས་སུ་བཀོད། ལ་ལ་ནི་གསང་སྔགས་རྡོ་རྗེ་ཐེག་པའི་ཆོས་ཀྱི་སྒོར་སྨིན་པར་བྱས་ཏེ་རིང་པོར་མི་ཐོགས་པར་རྣམ་པར་གྲོལ་བའི་སྐལ་བ་དང་ལྡན་པར་བྱས་ཏེ། མདོར་ན་འཁོར་བ་ཕལ་མོ་ཆེ་སངས་རྒྱས་ལ་གཞོལ་བ་དང༌། དམ་པའི་ཆོས་ལ་བབ་པ་དང༌། དགེ་འདུན་ལ་གཞག་པར་མཛད་དེ། དེ་དག་ཐམས་ཅད་ཀྱང་མི་བདག་ཆེན་པོ་འདིའི་སྐུ་དྲིན་ཁོ་ན་ལས་བྱུང་བ་ཡིན་པས།
ལེགས་པར་བསམས་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་ཛམྦྷུ་གསེར་གྱི་ཕུང་པོས་ཡོངས་སུ་བཀང་སྟེ་བཅལ་བར་བྱས་ཀྱང་མི་བདག་ཆེན་པོ་འདི་ཉིད་ཀྱི་སྐུ་དྲིན་དང་གཞར་ཡང་མཉམ་པར་དཀའ་བའི་རང་བཞིན་ཁོ་ནའོ། ། དེ་ལྟར་ཇི་སྐད་སྨོས་པའི་འདྲེན་མཆོག་དམ་པ་དེ་དག་སྤྱི་བོའི་རྒྱན་དུ་བསྟེན་ཅིང་སྒོ་གསུམ་ལོངས་སྤྱོད་དང་བཅས་པས་མཉེས་པར་འགྱུར་བའི་ལས་གང་ཡིན་པ་དེ་རྟུན་པ་ལྷུར་བྱེད་ཅིང༌། དེ་དག་གི་ཞལ་སྒོ་ནས་བྱུང་བའི་གསུང་གི་བདུད་རྩི་ནི། རྒྱུ་སྡེ་ཆེན་པོ་རྣམས་ལས་འབྱུང་བའི་དཀྱིལ་འཁོར་རྣམས་ཀྱི་དབང་བསྐུར་བ་དང༌། རྗེས་སུ་གནང་བ་དང༌། ལུང་འབོགས་པ་དང༌། མན་ངག་གི་ཉམས་ཁྲིད་ཟབ་མོ་དཔག་ཏུ་མེད་པ་རང་དང་གཞན་གྱི་ཐར་པའི་གསོས་སུ་རྟག་ཏུ་ལེན་པར་མཛད་ཅིང༌། ཇི་ལྟར་ཐོས་པའི་ཆོས་དེ་དག་ལས་ཀྱང་ཕལ་ཆེར་གྱི་བསྒོམ་བཟླས་མ་ཆག་པའི་ཉམས་བཞེས་ཆུ་བོའི་རྒྱུན་བབས་པ་ལྟ་བུས་ཉིན་མཚན་གྱི་དུས་འདའ་བར་མཛད་དོ། ། དེའང་ཐོག་མར་དཀར་ཆ་བཞི་དང་གཏོར་མ་བརྒྱ་རྩ་སྔོན་དུ་འགྲོ་བས། དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་ཟབ་མོ་བླ་མའི་རྣལ་འབྱོར་གྱི་ཉམས་ལེན།
དཔལ་ཀྱེ་རྡོ་རྗེ་ལྷ་དགུ་མན་ངག་ལུགས་ཀྱི་མངོན་པར་རྟོགས་པ་འབྲིང་དུ་བྱ་བ་ཡན་ལག་དྲུག་པ་ལམ་དུས་ཀྱི་དབང་བཞི་ལེན་པ་དང་བཅས་པ། དཔལ་ནཱ་རོ་ཏ་པའི་ཐུགས་བཅུད་ཀྱི་གདམས་པ་ཟབ་མོ་རྗེ་བཙུན་རྡོ་རྗེ་རྣལ་འབྱོར་མའི་བསྒོམ་བཟླས། རྡོ་རྗེ་འཇིགས་བྱེད་རྭ་ལུགས་ཀྱི་མངོན་པར་རྟོགས་པ། ཐུགས་རྗེ་ཆེན་པོ་དང་ཕྱག་རྒྱ་ཆེན་པོ་ཟུང་འཇུག་ཏུ་ཉམས་སུ་ལེན་པའི་སྒྲུབ་ཐབས་མདོ་ཁམས་ཤར་ཕྱོགས་མར་གྲགས་པ། སྒྲོལ་མ་དཀར་མོ་ཡིད་བཞིན་གྱི་འཁོར་ལོའི་སྒྲུབ་ཐབས། རྡོ་རྗེ་ནག་པོ་ཆེན་པོ་གུར་གྱི་མགོན་པོ་ཁྲོ་བོ་བཅུ་དང་བཅས་པའི་སྲུང་བའི་འཁོར་ལོ་རྡོ་རྗེའི་བྲག་རྫོང་མ་དང༌། གཞན་ཡང་རྗེ་བཙུན་ས་སྐྱ་པའི་མན་ངག་གསེར་ཆོས་ཀྱི་སྐོར་ལ་སོགས་པ་གསང་སྔགས་གསར་རྙིང་གི་ཡི་དམ་གྱི་ལྷ་དུ་མའི་བསྒོམ་བཟླས་མང་པོ་དང༌། དེ་དག་གི་མཇུག་ཏུའང་གཏོར་མའི་རྣལ་འབྱོར་དང་བཅས་པ་རྣམས་རྒྱུན་པར་ཆག་ཉམས་མེད་པའི་དམ་བཅའ་ངེས་པ་ཅན་དུ་མཛད། ཐུན་མཚམས་རྣམས་སུ་ཡང་དཀོན་མཆོག་གསུམ་རྗེས་སུ་དྲན་པའི་མདོ་དང༌། ཡན་ལག་བདུན་པ་དང༌།
རྒྱ་བོད་ཀྱི་བླ་མ་བརྒྱུད་པ་དང་བཅས་པའི་སྐུ་བསྟོད་དང་གསོལ་འདེབས་ཀྱི་རིགས་མང་པོ་དང༌། འཕགས་པ་འཇམ་དཔལ་གྱི་མཚན་ཡང་དག་པར་བརྗོད་པ་ཉི་མ་རེ་ལ་ཚར་བདུན་རེ། དཔལ་ཡེ་ཤེས་ཡོན་ཏན་བཟང་པོའི་བསྟོད་པ་ཚར་ཉི་ཤུ་རྩ་གཅིག་རེ། སྒྲོལ་མའི་བསྟོད་པ་ཕྱག་འཚལ་ཉེར་གཅིག་པ་ཚར་ཉི་ཤུ་རྩ་གཅིག ཉི་མ་སྦས་པས་མཛད་པའི་སྒྲོལ་མའི་བསྟོད་པ་རྣམ་དག་གཙུག་ན་ཅན་ཚར་རེ། སྒྲོལ་མའི་མཚན་བརྒྱ་རྩ་བརྒྱད་པ་ཚར་རེ། ཤེས་རབ་སྙིང་པོ་ཚར་དགུ་རེ། གཙུག་ཏོར་རྣམ་པར་རྒྱལ་མའི་གཟུངས། རྡོ་རྗེ་རྣམ་པར་འཇོམས་པའི་གཟུངས། ཚེ་དང་ཡེ་ཤེས་དཔག་ཏུ་མེད་པའི་གཟུངས།
ལས་ཀྱི་སྒྲིབ་པ་རྣམ་པར་སྦྱོང་བའི་གཟུངས་རྣམས་དང༌། ཕུང་པོ་གསུམ་པའི་མདོ་དང༌། བཟང་པོ་སྤྱོད་པའི་སྨོན་ལམ་ལ་སོགས་པའི་སྨོན་ལམ་གྱི་སྐོར་མང་པོ་རྣམས་ཞལ་འདོན་དུ་མཛད། གཞན་ཡང་དཀོན་མཆོག་གསུམ་གྱི་རྟེན་ལ་ཕྱག་འཚལ་བ་དང་བསྐོར་བ་བྱེད་པ་དང༌། སཱཙྪ་འདེབས་པ་ལ་སོགས་པ་མདོར་ན་ས་བདག་ཆེན་པོ་འདི་ཉིད་ཀྱིས་ཉི་མ་རེ་ལ་དམ་བཅར་བགྱིས་པའི་དགེ་སྦྱོར་ཁོ་ན་ལ་ཡང༌། དགེ་སྦྱོར་བྱེད་པར་རློམ་པ་ཕལ་གྱིས་ཉི་མ་མང་པོ་འཕུལ་བའི་རྒྱུར་འགྲོ་བ་ལ་སོགས་པའི་ཡོན་ཏན་བརྗོད་ཀྱིས་མི་ལྡང་བ་ནི་རྣམ་པར་འཕྲུལ་པ་མཆོག་གི་ལེགས་བྱས་གཅིག་པུའི་རྗེས་སུ་འགྲོ་བའི་རང་བཞིན་ནོ། ། གསང་སྔགས་ཟབ་མོའི་བཟླས་བརྗོད་གྲངས་སུ་བགྱིས་པ་ཡང༌། རྡོ་རྗེ་འཇིགས་བྱེད་ཀྱི་སྙིང་པོ་ཡི་གེ་བཅུ་པ་དུང་ཕྱུར་གཅིག ཐུགས་རྗེ་ཆེན་པོའི་སྙིང་པོ་ཡི་གེ་དྲུག་པ་དུང་ཕྱུར་གཅིག གུར་གྱི་མགོན་པོའི་སྙིང་པོ་ཡི་གེ་བདུན་པ་དུང་ཕྱུར་གཅིག
སེང་གེའི་གདོང་ཅན་མའི་བསྙེན་པ་དུང་ཕྱུར་གཅིག་རྣམས་རང་གི་ལྗགས་ཐོག་ནས་བསགས་པ་ལ་སོགས་པ་སྒོ་གསུམ་བག་མེད་ཀྱི་དབང་དུ་བཞུགས་པ་ནི་རྟག་ཏུ་ཞབས་འབྲིང་ན་འཁོད་པ་རྣམས་ཀྱིས་ཀྱང་ཡེ་མ་མཐོང་ངོ་ཞེས་ཀུན་གྱིས་ཁ་མཐུན་པར་ལན་གཅིག་མ་ཡིན་པར་སྙན་དངགས་དམ་པའི་གླུ་བཞིན་དུ་ལེན་པར་བྱེད་དོ། ། མདོར་ན་རིན་ཆེན་ཕྲེང་བ་ལས། དམ་པའི་ཆོས་དང་ཆོས་སྨྲ་ལ། ། ཉིད་ཀྱིས་བཀུར་སྟི་མཆོག་དང་ནི། ། གུས་པར་མཛད་དེ་གནས་ལས་བཞེངས། ། མེ་ཏོག་གཏོར་ནས་ཆོས་ཉན་ཅིང༌། ། ཆོས་ཀྱི་སྦྱིན་པ་དག་ཀྱང་མཛོད། ། འཇིག་རྟེན་གཏམ་ལ་དགའ་མ་མཛད། ། འཇིག་རྟེན་འདས་ལ་དགྱེས་པར་མཛོད། ། འཁོར་རྣམས་ཟིལ་གྱིས་མནན་པའི་ཕྱིར། །
ལྷུན་སྟུག་བརྟན་ལ་ངེས་པར་མཛོད། ། ཅེས་གསུངས་པ་ལྟར་དང༌། དེ་དག་གི་བར་སྐབས་རྣམས་སུ་ཡང་གཟུ་བོར་གནས་པའི་བློ་གྲོས་ཀྱིས་ལེགས་པར་བརྟགས་པའི་བཀའ་ཁྲིམས་བཙན་པོས་རྒྱལ་ཁམས་ཐམས་ཅད་ཀྱང་བྱམས་པའི་ཆོས་དང་མཐུན་པའི་ཕྲིན་ལས་ཀྱིས་བདེ་བར་སྐྱོང་བ་ལ་བློ་སྒམ་ཞིང་གཏིང་མི་རྟོགས་པ། བྱ་བ་གང་བརྩམས་ཀྱང་རང་གི་ངང་གིས་འགྲུབ་པ་ལ་སོགས་པ་ཡོན་ཏན་བསམ་ལས་འདས་པ་ཞིག་སྟེ། དེ་ཉིད་ལས། ཇི་ལྟར་རྒྱལ་སྲིད་བསྐྱང་བ་དང༌། ། འབངས་ཀུན་བདེ་ལ་འཁོད་པ་དང༌། ། བསྡོ་བའི་དགྲ་རྣམས་འདུལ་བ་དང༌། ། རྒྱལ་ཁམས་ཆོས་ཀྱིས་བསྐྱང་བགྱི་བ། ། ཞིབ་ཏུ་དགོངས་ནས་གྲུབ་པར་མཛོད། །
འགྲུབ་བམ་མི་འགྲུབ་མ་ངེས་པར། ། དགོངས་མ་ཐག་ཏུ་མ་གསུངས་ཤིག ། ཡུན་ཇི་སྲིད་ཅིག་ཆོས་སྒྲུབ་ཅིང༌། ། སེར་སྣ་འཇུར་གེགས་མ་མཛད་པར། ། བདོག་པ་ཐམས་ཅད་གཏུགས་ཏེ་མཛོད། ། ཁྱོད་ནི་བདོག་པ་ཀུན་བོར་ནས། ། གཅིག་བུ་ག་ཤེད་གཤེགས་འཚལ་བས། ། ཆོས་ཀྱི་སླད་དུ་སྤྱད་པ་ཀུན། ། ཁྱོད་ཀྱི་མདུན་དུ་འོང་བ་ཉིད། ། འབངས་ལ་རེ་བ་མ་འཇོག་པར། །
ཞལ་བཞུགས་ཚེ་ན་མྱུར་བར་མཛོད། ། ཅེས་བྱ་བ་ལ་སོགས་པ་སྔོན་གྱི་དྲང་སྲོང་མཁས་པ་རྣམས་ཀྱིས་ཇི་ལྟར་གདམས་པའི་བདུད་རྩི་ལྟ་བུའི་ཆོས་རྣམས་ལ་ནམ་ཡང་མི་འདའ་བ་ལྷུར་བྱེད་པ་ཉིད་དོ། ། དེར་མ་ཟད་རིན་ཆེན་ཕྲེང་བ་ལས། གཙུག་ལག་ཁང་དག་བརྩིག་པ་དང༌། ། མཆོད་རྟེན་བརྩིག་དང་ན་བཟའ་གསོལ། ། ཞིག་རལ་བཅོས་དང་མཆོད་པ་གཟུགས། ། ལྷ་ཁང་ལ་སོགས་གཞན་བགྱི་བ། ། སྔ་ལུགས་བཞིན་དུ་རྒྱས་པར་མཛོད། ། དམ་ཆོས་ཚུལ་བཞིན་སྤྱོད་པ་ཡི། ། དགེ་སློང་དགེ་བསྙེན་ལ་སོགས་པ། །
གཞན་གྱིས་གཙེ་བ་མེད་པ་ཡི། ། དཔུང་གཉེན་སྐྱབས་དང་ཁ་འཛིན་མཛོད། ། འདི་ཀུན་ཡུན་དུ་བདེ་བ་ཡི། ། མྱ་ངན་འདའ་བའི་དགེ་ཚོགས་ལགས། ། ཞེས་གསུངས་པ་བཞིན་དུ་མི་བདག་འདི་ཉིད་ཀྱི་སྐུ་རིང་ལ་ལྷུན་གྲུབ་སྟེང་ལ་སོགས་པའི་སྟོད་སྨད་ཀྱི་དགོན་སྡེ་བཅུ་གསུམ་ཙམ་དུ་གཙུག་ལག་ཁང་རྟེན་དང་བརྟེན་པར་བཅས་པ་གསར་དུ་བསྐྲུན་པར་མཛད་པའང༌། འདི་ལྟ་སྟེ། གཙང་ཨེ་ཝཾ་ཆོས་ལྡན་དུ་གླིང་པ་སྤྱི་ཁང་དང༌། ལྷུན་གྲུབ་སྟེང་གི་ལྷ་ཁང་གསར་པ་དང༌། མགོན་ཁང་ཤར་རྟེན་དང་བརྟེན་པར་བཅས་པ་དང༌། ལྕགས་རིའི་འདུ་ཁང་རྒྱལ་མཚན་དང་བཅས་པ་དང༌།
གཞན་ཡང་འཛོམ་ཐོག་དང༌། ཡེ་ན་དང༌། རབ་བརྟན་དང༌། དུམ་མདོ་དང༌། སྦམ་མཛངས་དང༌། དཔལ་སྤུངས་དང༌། རྒ་ལེན་སྟེང་དང༌། རྣམ་རྒྱལ་གླིང་དང༌། ལྡན་གྱི་དྲན་ཐང་རྣམས་སུ་གཙུག་ལག་ཁང་བཅུ་བདུན་ལྡེབས་རིས་དང་བཅས་པ་དང༌། དེ་དག་གི་ནང་དུའང་དུས་གསུམ་གྱི་སངས་རྒྱས་ལ་སོགས་པའི་སྐུ་བརྙན་ལྡེར་བཟོ་དང༌།
ལྷུན་གྲུབ་སྟེང་འདིར་གསེར་ཟངས་ལས་གྲུབ་པའི་བླ་མ་ཡི་དམ་སངས་རྒྱས་བྱང་སེམས་དང༌། ཆོས་སྐྱོང་ནོར་ལྷ་རྣམས་ཀྱི་སྐུ་བརྙེན་བཟོ་བཀོད་ཤིན་ཏུ་ལེགས་པ་སྔ་ཕྱིར་བཞེངས་པ་ཕྱེད་བཞི་བརྒྱ་ཙམ་དང༌། ཙནྡན་དཀར་དམར་ལས་གྲུབ་པའི་བསྐལ་པ་བཟང་པོའི་སངས་རྒྱས་སྟོང་གི་སྐུ་བརྙན་ཆ་གཉིས་ཀྱིས་མཚོན་ཏེ་གཞན་མང་པོ་དང༌། བ་སོ་ལས་གྲུབ་པའི་སྒྲོལ་མ་ཉེར་གཅིག་གི་སྐུ་བརྙན་སློབ་དཔོན་ཉི་མ་སྦས་པའི་ལུགས་དང༌། ཙནྡན་དཀར་དམར་སྤེལ་མ་ལས་གྲུབ་པའི་དེ་བཞིན་གཤེགས་པའི་མཆོད་རྟེན་ཆེན་པོ་བརྒྱད་ཐོག་ཚད་དུ་ལངས་པ་བཟོ་དབྱིབས་ཁྱད་དུ་འཕགས་པ་ཅན་དང༌། རྒྱལ་བའི་བཀའ་འགྱུར་རོ་འཚལ་གསེར་བྲིས་སུ་བྱས་པ་གླེགས་བམ་བརྒྱ་ཕྲག་གཅིག་ལ་བདུན་གྱིས་ལྷག་པ་དང༌། བསྟན་བཅོས་འགྱུར་རོ་འཚལ་དངུལ་བྲིས་སུ་བྱས་པ་གླེགས་བམ་བརྒྱ་ཕྲག་གཉིས་ལ་བརྒྱད་ཀྱིས་ཉེ་བར་ལྷག་པ་དང༌། དཔལ་ས་སྐྱའི་རྗེ་བཙུན་གོང་མ་ལྔའི་བཀའ་འབུམ་ཤོག་སྐྱར་བྲིས་པ་གླེགས་བམ་བཅུ་དྲུག་སྟེ་དེ་དག་ཐམས་ཅད་ཀྱང་གླེགས་ཤིང་དང་གླེགས་ཐག་དང་ན་བཟའ་ཚུན་ཆད་ཁྱད་པར་དུ་འཕགས་པ་དང༌། དེ་དག་གིས་མཚོན་པའི་གླེགས་བམ་ཆེ་ཆུང་བགྲང་ལས་འདས་པ་བཞེངས་སོ། ། ལྷ་ཁང་དང་མཆོད་རྟེན་རྣམས་ཀྱི་གན་འཇི་ར་དང་རྒྱལ་མཚན་མང་པོ་ཡང་གསེར་ཟངས་ལས་བགྱིས་པ་དང༌།
ལོ་བསྟར་དུ་གསང་སྔགས་ཟབ་མོའི་རྣལ་འབྱོར་དང་ལྡན་པའི་དགེ་སྦྱོང་རྣམས་ལ་ཆོས་དང་མཐུན་པའི་ཡོན་འབུལ་རྒྱ་ཆེན་པོ་སྟོབ་པ་དང་བཅས་ཏེ། ཡི་དམ་གྱི་ལྷ་མང་པོའི་རྩ་སྔགས་དང༌། སྙིང་པོ་དང༌། ཉེ་བའི་སྙིང་པོ་རྣམས་ཀྱི་བཟླས་པ་དུང་ཕྱུར་ཕྲག་མང་པོ་བསགས། སྔོན་གྱི་གོང་མ་རྣམས་ཀྱིས་ཇི་ལྟར་བཞག་པ་དང༌། རང་ཉིད་ཀྱིས་གསར་བཞག་བགྱིས་པ་ལའང་དཔལ་དུས་ཀྱི་འཁོར་ལོ་ལྷ་དྲུག་བརྒྱ་དང་དྲུག་ཅུ་རྩ་བཞིའི་དཀྱིལ་འཁོར་ལ་སོགས་པ་སྒྲུབ་མཆོད་མང་པོ་ལོ་དུས་ལྟར་བཙུགས་པ་ལ་དུས་ལས་ཡོལ་བ་མི་མངའ་ཞིང༌། བར་སྐབས་རྣམས་སུ་ཡང་དགོན་སྡེ་རིས་སུ་མེད་པ་ལ་སྐུ་རིམ་གསར་བསྐྲུན་གྱི་ཆོ་གའི་རིགས་དང༌། མདོ་སྣ་མང་པོ་ཁྲི་འདོན་དང་འབུམ་ཐེར་མང་པོ་འདོན་པ་ལ་སོགས་པ་སྟེ། བསགས་པའི་དངོས་པོ་ཐམས་ཅད་ཀྱང་དགེ་བའི་རྩ་བ་ཁོ་ནའི་རྒྱུར་འགྲོ་བར་མཛད་དོ། ། སྐུ་ཚེའི་མཐར་ཡང་བསྟན་བཅོས་འགྱུར་རོ་འཚལ་གྱི་ཆོས་སྦྱིན་པར་དུ་བསྒྲུབ་པའི་དབུ་འཛུགས་པ་ལ་སོགས་པ་མདོར་ན་དུས་ཕྱིས་སངས་རྒྱས་ཀྱི་བསྟན་པ་ལ་ལྷག་པར་བྱ་བ་བྱས་པའི་བཀའ་དྲིན་འདི་དང་མཚུངས་པ་འགའ་ཡང་མ་བྱུང་ངོ་ཞེས་གཏམ་དུ་གླིང་བར་ཡང་བྱེད་དོ། །
དེ་ལྟར་ས་ལ་སྤྱོད་པའི་དབང་པོ་བསྟན་པ་ཚེ་རིང་ཞེས་ཡོངས་སུ་གྲགས་པ་དེ་ལ་སྔོན་གྱི་བསོད་ནམས་དཔག་ཏུ་མེད་པའི་བྱེད་པོས་ཡོངས་སུ་བྱིན་པའི་སྡེ་བཞིའི་འབྱོར་པ་ཤིན་ཏུ་ཡངས་ཤིང་རྒྱ་ཆེ་ལ་གཞར་ཡང་འཛད་དུ་མེད་པའི་ལོངས་སྤྱོད་ཀྱི་གཏེར་ཆེན་པོ་དང་ལྡན་པར་གྱུར་ཏེ། དཔེར་ན་རྣམ་མང་ཐོས་ཀྱི་བུའི་དཔལ་དང་འབྱོར་པ་ཇི་ལྟ་བ་བཞིན་ནོ། ། དེ་ལྟ་ནའང་ཐོག་མར་རིགས་སྲས་ཀྱི་ཕྲེང་བ་ཅུང་ཟད་འབྱོན་དཀའ་བ་ལྟར་གྱུར་པར་བརྟེན། བདོག་པའི་དངོས་པོ་ཕལ་ཆེ་བ་དག་དཀོན་མཆོག་གི་ཕྱོགས་སུ་གཏོང་ཕོད་རྒྱ་ཆེན་པོའི་འབུལ་བ་དང་ཆབ་ཅིག་ཏུ། མཐར་ཐུག་གི་འབྲས་བུ་བླ་ན་མེད་པའི་བྱང་ཆུབ་ཉིད་གཙོ་བོར་དམིགས་ཏེ། གནས་སྐབས་སུའང་མིའི་ལྷ་གང་གི་རིགས་སྲས་ཆུ་བོའི་རྒྱུན་ལྟར་འབྱོན་པའི་གསོལ་བ་འདེབས་པ་ལ་བརྩོན་པ་ལྟ་བུས། འཛམ་གླིང་བསྟན་པའི་མངའ་བདག་དཔལ་ས་སྐྱ་པ་ངག་དབང་ཀུན་དགའ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་ལ་སོགས་པ་བསྟན་འཛིན་གྱི་སྐྱེས་བུ་ཆེན་པོ། གསང་སྔགས་དང་རིག་སྔགས་ཀྱི་ནུས་མཐུ་གྲུབ་པ་གང་དག་གི་བཀའ་ལུང་ཡིད་འཕྲོག་དགའ་མའི་མིག་གི་ཟུར་མདའ་གང་དུ་ལྷུང་བ་ཙམ་གྱིས། འཇིག་རྟེན་དང་འཇིག་རྟེན་ལས་འདས་པའི་དྲེགས་བྱེད་མཐུ་ཆེ་ཞིང་གཟི་བརྗིད་ཆེ་བ་རྣམས་ཀྱང་རང་རང་གི་ཁེངས་པ་རིང་དུ་བསྐྱུངས་ནས། ཅི་བགྱི་ཞེས་བསྒོ་བའི་ཕྲིན་ལས་ཐམས་ཅད་གུས་པས་མཉན་ཅིང་འབད་པ་མེད་པར་ཚུལ་བཞིན་དུ་བསྒྲུབ་པ་ལ་མི་གུས་པ་མེད་པའི་རྡོ་རྗེ་འཆང་མང་པོའི་བཀའ་ལུང་བཙན་པོས་སྲུང་མའི་དབང་པོ་གུར་མགོན་ལྕམ་དྲལ་དང༌།
གདོང་བཞི་མགོན་པོ་ལ་སོགས་པ་སྲུང་མ་རྒྱ་མཚོའི་ཚོགས་རྣམས་ལ། བསིལ་ལྡན་ལྗོངས་ཀྱི་རྒྱལ་བའི་བསྟན་པ་ཡོངས་སུ་རྫོགས་པའི་གདུགས་དཀར་ཐུར་མ་བརྒྱ་པ་ཁམས་གསུམ་གྱི་བླ་མ་ནས་བླ་མར་འདེགས་པའི་སྙིང་སྟོབས་ཀྱི་ཡུ་བ་བརྟན་པའི་མིའི་ལྷ་གང་གི་རིགས་སྲས་གངྒཱའི་རྒྱུན་ལྟར་ཆད་པ་མི་མངའ་ཞིང་མྱུར་དུ་འབྱོན་པའི་ཕྲིན་ལས་སུ་བསྐུལ་བའི་རྔ་ཆེན་ཅི་ཡང་བརྡུང་བར་བརྩམས་སོ། ། དུས་ཇི་ཙམ་ཞིག་ན་ཇི་ལྟར་བཅོལ་བའི་འབྲས་བུས་ནམ་ཡང་མི་བསླུ་བ་ཉིད་དུ་འབྱུང་བ་ནི་དཀོན་མཆོག་གི་བདེན་པའི་མཐུའི་ཆོས་ཉིད་དོ། ། དེའང་ས་གཞི་ཐམས་ཅད་ཆོས་བཞིན་དུ་སྐྱོང་བའི་རྒྱལ་པོ་དེ་ལ་རིགས་སྲས་ཀྱི་མཆོག་ཏུ་གྱུར་པ་ཤིང་སཱ་ལ་ཆེན་པོ་ལྟ་བུ་གསུམ་ཞིག་རིས་བྲལ་སྐྱེ་བོ་ཡོངས་ཀྱི་རྩ་ལག་ཏུ་བྱུང་བར་གྱུར་ཏོ། ། དེའི་དང་པོ་ལ་ནི་དཔལ་མིའི་དབང་ཕྱུག་བསོད་ནམས་མགོན་པོ་ཞེས་བྱ་བ་ཕྱོགས་རྣམས་ཀུན་དུ་རབ་ཏུ་གྲགས་པ་སྟེ། དེའི་རང་བཞིན་ནི་ཇི་ལྟ་བུ་ཞིག་གོ་སྙམ་ན། འདི་ནི་ཕལ་དང་ཐུན་མོང་དུ་མ་གྱུར་པ་ཞིག་སྟེ། དེའང་ཐོག་མ་ཉིད་ནས་ཆོས་སྐྱོང་བའི་སྲུང་མ་རྣམས་ཀྱི་གཟི་བརྗིད་ཀྱི་ཐིག་ལེ་གཅིག་ཏུ་བསྡུས་ནས་ལེགས་པར་བསྐྱེད་ཅིང་ཀུན་དུ་ཡོངས་སུ་བསྐྱབ་པའི་སྐྱེས་བུ་ཉིད་དུ་གདོན་མི་ཟ་བའི་བདེན་དཔང་དུ་རྣམ་པར་དཔའ་ཞིང་རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། ས་ཆེན་པོ་སྐྱོང་བ་ལ་གནོད་པ་དང་སྡོ་བ་མེད་པ།
གཟི་བརྗིད་ཆེ་ཞིང་མཐུ་ཕུན་སུམ་ཚོགས་པ་དང་ལྡན་པས་གཞན་སྡེ་མི་སྲུན་པའི་ཕྱོགས་ཐམས་ཅད་ལས་རྣམ་པར་རྒྱལ་བ། སྒྱུ་རྩལ་གྱི་རིགས་ཐམས་ཅད་ལ་མཁས་པར་གྱུར་པ་ནི་འདི་ལྟ་སྟེ། ཡི་གེ་དང༌། ལག་རྩིས་དང༌། གྲངས་དང༌། རྩིས་ཆེན་དང༌། ཐོར་ཚུགས་དང༌། གོམ་སྟབས་དང༌། ལྕགས་ཀྱུའི་བསྒྱུར་ཐབས་དང༌། རལ་གྲིའི་ཐབས་དང༌།
ཞགས་པས་གདབ་པ་དང༌། མདའ་བོ་ཆེ་འཕེན་པ་དང༌། མདུན་དུ་བསྣུར་བ་དང༌། ཕྱིར་བསྣུར་བ་དང༌། གཅད་པ་དང༌། དྲལ་བ་དང༌། དབུག་པ་དང༌། རྒྱང་ནས་འཕོག་པ་དང༌། སྒྲ་གྲག་པར་འཕོག་པ་དང༌། གནད་དུ་འཕོག་པ་དང༌།
མི་འཆོར་བར་འཕོག་པ་དང༌། ཚབས་ཆེ་བར་འཕོག་པ་དང༌། མཆོང་བ་དང༌། གྱད་ཀྱི་འཛིན་སྟངས་དང༌། བང་དང༌། རྐྱལ་གྱིས་བརྒལ་བ་དང༌། གླང་པོ་ཆེའི་གཉར་ཞོན་པ་དང༌། རྟ་ལ་ཞོན་པ་དང༌། ཤིང་རྟའི་ཐབས་དང༌། མདའ་དང༌།
གཞུ་དང༌། གྱད་སྟོབས་ཏེ་བཟོར་གཏོགས་པ་རྣམས་དང༌། གཞན་ཡང་གར་དང་བྲོ་དང༌། རྔ་བོ་ཆེ་དང༌། རྫ་རྔ་དང༌། རྔ་ཕྲན་དང༌། རྔ་ཆེན། འཁར་རྔ། པི་ཝང་རྒྱུད་གཅིག་པ་དང༌། རྫ་རྔ་ཁ་གཅིག་པ་དང༌།
ལྕགས་ཀྱི་སིལ་ཁྲོལ་དང༌། འཁར་བའི་སིལ་ཁྲོལ་དང༌། པི་ཝང་རྒྱུད་གསུམ་པ་དང༌། རྔ་མུ་ཀུནྡ་དང༌། སིལ་སྙན་གླུ་དབྱངས་དང་བསྟུན་པ་དང༌། ཕེག་རྡོ་བ་དང༌། རོལ་མོའི་སྒྲའི་རིགས་གཞན་དང༌། པི་ཝང་སྤྱིའི་རིགས་དང༌། གླིང་བུ་སྟེ་རོལ་མོའི་བྱེ་བྲག་རྣམས་དང༌། གཞན་ཡང་དབྱངས་ཀྱི་ངེས་པ་བར་མ་དང༌།
དྲང་སྲོང་དང༌། ས་འཛིན་དང༌། དྲུག་ལྡན་དང༌། ལྔ་པ་དང༌། བློ་གསལ་དང༌། འཁོར་ཉན་རྣམས་དང༌། གཞན་ཡང༌། སྒེག་པ་དཔའ་བ་མི་སྡུག་པ། ། དྲག་ཤུལ་བཞད་གད་འཇིགས་སུ་རུང༌། ། སྙིང་རྗེ་རྔམ་དང་ཞི་བ་སྟེ། །
ཞེས་པའི་གར་གྱི་ཆ་བྱད་རྣམས་ཏེ། སྒྱུ་རྩལ་གྱི་རིགས་རྣམ་པ་དྲུག་ཅུ་རྩ་བཞི་དང༌། གཞན་ཡང་ཕོ་རྩལ་སྣ་དགུ་ཞེས་བྱ་བ། མཐེབ་ཀྱིས་ཤ་ནོན་པ་དང༌། རྐྱལ་གྱིས་ཆུ་ཆེན་བརྒལ་བ་དང༌། ཡང་རྩལ་བྱ་ལྟ་བུ་སྟེ་ལུས་ཀྱི་རྩལ་གསུམ། ལོ་རྒྱུས་ཀྱིས་དགེ་འཐོན་པ་དང༌། གཏམ་གྱིས་བཞད་གད་འཐོན་པ་དང༌། གཤགས་ཀྱིས་ཕ་རོལ་གནོན་པ་སྟེ་ངག་གི་རྩལ་གསུམ་དང༌། མཛངས་ལ་བློ་འགྱུ་བ་དང༌།
དཔའ་ལ་བསྲན་ཚུགས་པ་དང༌། ཁ་གསལ་ཞིང་གཏིང་མི་རྟོགས་པ་སྟེ་ཡིད་ཀྱི་རྩལ་གསུམ་དང་བཅས་པ་དང༌། གཞན་ཡང་ཕོ་རྩེད་སྣ་དགུ་ཞེས་བྱ་བ། གཏམ་ཡིག་རྩིས་གསུམ། མདའ་རྡོ་མཆོངས་གསུམ། བང་རྐྱལ་ཤེད་གསུམ་དང་བཅས་པ་སྟེ་སྐྱེས་བུ་དམ་པ་ལ་འོས་པའི་ཡོན་ཏན་གྱི་ཚོགས་མ་ལུས་པ་རབ་ཏུ་རྫོགས་པར་གྱུར་ཏོ། ། རྣམ་པ་གཅིག་ཏུ་ལས་འབྲས་སྟོན་པའི་མདོ་དང་བསྟན་བཅོས་ཀྱི་རིགས་ལ་ཤིན་ཏུ་འདྲིས་པས་དགེ་བ་དང་དགེ་བ་མ་ཡིན་པའི་བླང་དོར་གྱི་གནས་རྣམས་ལ་འཛོལ་མེད་དུ་དཔྱོད་ཅིང་གཞན་ལ་ཡང་རྒྱ་ཆེར་འདོམས་པ་ལ་མཁྱེན་རབ་ཀྱི་འཇུག་པ་ཤིན་ཏུ་གཡེར་པོར་གྱུར་ཏེ། དབོན་པོ་སྟོད་ཀྱི་གདན་སའི་ཁུར་བཞེས་སོ། ། དེར་ཆབ་འབངས་སུ་གཏོགས་པ་ཐམས་ཅད་ཀྱང་ཕན་པའི་སེམས་དང་རྗེས་སུ་འབྲེལ་བའི་བཀའ་ཁྲིམས་བཟང་པོས་བདེ་བ་ལ་སྦྱོར་བའི་ཐབས་ལ་ཤིན་ཏུ་མཁས་ཤིང༌། སྐྱེ་བོ་མ་ལུས་པ་ཕྱོགས་སུ་ལྷུང་བ་མེད་པའི་ཐུགས་བརྩེས་གཏིང་ནས་མི་འདོར་ཞིང༌།
ཉེས་པར་སྤྱོད་པ་རྣམས་ཀྱང་འཕྲལ་ལ་བསྡིགས་པའི་ཚུལ་གྱིས་ལེགས་པའི་ལམ་དུ་འཆོས་པ་དང༌། ལེགས་པར་སྤྱོད་པ་རྣམས་ནི་གོང་ནས་གོང་དུ་བཀུར་བའི་སྒོ་ནས་བོགས་འབྱིན་པའི་ཚུལ་གྱིས་བདེ་བར་སྐྱོང་བའི་མཛད་པ་བཟང་པོ་ནམ་ཡང་མི་བསྐྱུད་པར་ལྷག་པའི་བསམ་པ་ལ་ཡང་དག་པར་གནས་པ་ཉིད་དོ། ། གཞན་ཡང་རྟག་ཏུ་སྒོ་གསུམ་བག་དང་བཅས་པ་ལ་ལེགས་པར་གནས་ནས། བགྱི་བ་དང་བགྱི་བར་བྱ་བ་མ་ཡིན་པ་དང༌། བཀུར་བ་དང་བཀུར་བར་བྱ་བ་མ་ཡིན་པ་དང༌། གཞོམ་པ་དང་གཞོམ་པར་བྱ་བ་མ་ཡིན་པའི་གནས་ཐམས་ཅད་ཡང་དང་ཡང་དུ་ལེགས་པར་བརྟགས་ནས་ཉམ་ང་བ་མེད་པའི་ཚུལ་གྱིས་སྤྱོད་པ་སྟེ། འཕགས་མཆོག་ནཱ་གཱརྫུ་ནས། ཕན་སེམས་ཆེ་བ་སྒྲིན་པའི་ཚུལ། ། དྲང་པོའི་ཚུལ་ནི་མི་བསླུ་བ། ། བག་ཡོད་ཉམ་ང་མེད་པ་ནི། །
དེ་ནི་རྒྱལ་པོའི་ཚུལ་དུ་གནས། ། ཞེས་དང༌། མ་སུ་རཀྵས་བྱས་པའི་ལུགས་ཀྱི་བསྟན་བཅོས་ལས་ཀྱང༌། བརྟན་ཞིང་ཟབ་མོའི་བློ་དང་ལྡན། ། མདངས་ལྡན་ཆོས་དང་བསྟན་བཅོས་རིག ། དུལ་ཞིང་བདེན་པར་སྨྲ་བ་དང༌། ། རྒྱལ་པོའི་འཁོར་ལ་ཕན་པར་སེམས། ། རིགས་བཙུན་རྒྱུད་ནི་མཉིན་པ་དང༌། ། བླ་མ་ལ་ནི་གུས་ཉན་དང༌། ། སྐྱེ་དགུ་རྗེས་བརྩེར་ལྡན་པ་ཡི། །
རྒྱུད་བྱུང་དེ་ནི་རྒྱལ་སྲས་ཡིན། ། ཞེས་བཤད་པ་ལྟ་བུའི་ཡོན་ཏན་རིན་པོ་ཆེའི་བང་མཛོད་ལེགས་པར་བཟུང་ནས། རང་གཞན་གྱི་འདོད་པའི་དངོས་པོ་མ་ལུས་པ་བསྒྲུབ་པའི་རང་བཞིན་ཅན་ནོ། ། ཁྱད་པར་ཆོས་ཐམས་ཅད་ཀྱི་རྒྱལ་པོའི་མདོ་ལས། ལྷ་དང་བཅས་པའི་འཇིག་རྟེན་ན། ། དཀོན་མཆོག་གསུམ་པོ་མ་གཏོགས་པ། ། ཡོན་གྱི་གནས་འགའ་ཡོད་མ་ཡིན། ། ཞེས་དང༌། སངས་རྒྱས་ཕལ་པོ་ཆེ་ལས། རིགས་པར་བརྩོན་པ་དཀོན་མཆོག་གསུམ་རྣམས་ལ། །
སྦྱོར་བ་སྐྱོ་བ་མེད་པས་མཆོད་བྱས་ན། ། དེ་དག་བདུད་བཞིའི་ལམ་ལས་རབ་འདས་ཏེ། ། བྱང་ཆུབ་བླ་མེད་མྱུར་དུ་རེག་པར་འགྱུར། ། ཞེས་གསུངས་པའི་ལུང་དོན་དང་མཐུན་པར་དཀོན་མཆོག་གསུམ་ལ་དད་པ་གསུམ་གྱི་རྩ་བ་རབ་ཏུ་བརྟན་པའི་སྒོ་ནས་བདོག་པའི་དངོས་པོ་ཕལ་ཆེ་བ་དག་གིས་བསྙེན་བཀུར་བ་ལ་སོགས་པ་དགེ་བའི་རྩ་བ་ལྷུར་བྱེད་པ་གཞན་དང་ཐུན་མོང་དུ་མ་གྱུར་པ་ཞིག་སྟེ། དེ་ཡང་སྐྱེ་བོ་ཕལ་པ་ཁ་ཅིག་ནི། རང་གིས་བསགས་པའི་དངོས་པོ་བཟང་ཞིང་ཤིན་ཏུ་ཕངས་པར་གྱུར་པ་གང་ཡིན་པ་དེ་དག་བདག་གིར་བཟུང་ནས། དེའི་ལྷག་མར་གྱུར་པའི་དངོས་པོ་དམན་པའམ་ཡན་འགར་དུ་ལུས་པ་དེ་ཉིད་མཆོད་སྦྱིན་གྱི་ཆེད་དུ་གཏོང་བ་དག་ཡོད་ཀྱང༌། ས་འཛིན་ཆེན་པོ་འདིས་ནི་རང་གི་བདོག་དགུ་ཐམས་ཅད་ཀྱི་ཕུལ་དུ་བྱུང་བའམ་མཆོག་ཏུ་གྱུར་པའམ། ཆེས་དཀོན་པའམ། གཅེས་པར་བཟུང་བ་གང་ཡིན་པ་དེ་དག་ནི་དཀོན་མཆོག་གི་ཕྱོགས་སུ་བཏང་བ་གཙོ་བོར་བྱེད་ཅིང༌།
ཁྱད་པར་འཛམ་གླིང་བསྟན་པའི་མངའ་བདག་དཔལ་ས་སྐྱ་པ་ངག་དབང་ཀུན་དགའ་བསོད་ནམས་རིན་ཆེན་པ་ཡབ་སྲས་རྣམས་དང༌། རྗེ་བཙུན་རྡོ་རྗེ་འཆང་ཀུན་དགའ་བཟང་པོའི་དམ་པ་ཆོས་ཀྱི་རྒྱལ་སྲིད་ཆེན་པོ་ལ་མངའ་བསྒྱུར་བའི་མཁན་ཆེན་ཐམས་ཅད་མཁྱེན་པ་བཀྲ་ཤིས་ལྷུན་གྲུབ་པ་དང༌། རྒྱལ་བ་ཀུན་གྱི་རིགས་ཀྱི་བདག་པོ་དཔལ་ལྡན་རྡོ་རྗེ་སེམས་དཔའ་ཉིད་ངུར་སྨྲིག་གར་གྱིས་རྣམ་པར་རྩེན་པ་མཁན་ཆེན་དཔལ་ལྡན་ཆོས་སྐྱོང་བ་དང༌། མདོ་སྔགས་རྒྱ་མཚོ་སྨྲ་བའི་དབང་ཕྱུག་ཡར་ཀླུང་མཁན་པོ་ངག་དབང་ཀུན་དགའ་ལེགས་པའི་འབྱུང་གནས་དང༌། ཕྱི་དང་ནང་གི་རིག་པའི་གཞུང་ལུགས་རབ་འབྱམས་སྨྲ་བ་སངས་རྒྱས་ཡེ་ཤེས་པ་དང༌། རྡོ་རྗེ་འཛིན་པ་ཀུན་གྱི་གཙུག་གི་ནོར་བུ་སངས་རྒྱས་རྒྱ་མཚོ་པ་ལ་སོགས་པ་མཁས་པ་དང་བཙུན་པ་དང་གྲུབ་པའི་ཡོན་ཏན་མི་ཟད་ནམ་མཁའི་མཛོད་དུ་གྱུར་པ་མང་པོའི་ཞབས་ཀྱི་པདྨ་རྣམས་ནི། ལྷ་དང་མིའི་ཡུལ་ན་རྙེད་པར་དཀའ་ཞིང་རིན་ཐང་གཞལ་དུ་མེད་པའི་ཡིད་བཞིན་གྱི་ནོར་བུ་རིན་པོ་ཆེ་འོད་ཟེར་སྟོང་གི་དྲྭ་བ་རིང་པོའི་ལམ་དུ་འཕྲོ་བ་གང་གིས་ཉེ་བར་སྤུད་པ་སྟེ། དེ་ལྟ་བུའི་རལ་པའི་ཐོར་ཚུགས་རིན་པོ་ཆེ་ཨནྡ་རྙིལ་གྱི་ཁུ་བས་ལན་བརྒྱར་བྱུགས་པ་སྙམ་བྱེད་པའི་རྩེ་མོ་ན་མངོན་པར་བཀོད་ཅིང༌། དེ་དག་མཉེས་པའི་ཞལ་གྱི་འཛུམ་སྒྲོས་བནྡྷཱ་ཛི་བ་ཀ་ལྟར་རྣམ་པར་ཕྱེ་བ་ལས་ལེགས་པར་འོངས་པའི་མདོ་སྡེ་དང་རྒྱུད་སྡེ་རྣམས་ཀྱིས་རྗེས་སུ་བསྟན་པར་བྱ་བའི་གདམས་པ་ཟབ་མོའི་བདུད་རྩིའི་བཅུད་ལེན་མཐའ་དག་ཡང་དང་ཡང་དུ་བཏུང་བས། མངོན་པར་མཐོ་བ་དང་ངེས་པར་ལེགས་པའི་གྲོང་ཁྱེར་མཆོག་ཏུ་འཇུག་པར་བྱེད་པའི་ལམ་གྱི་ལུས་སྟོབས་ཡོངས་སུ་རྟས་པར་བྱེད་པའི་ཐབས་སུ།
རྗེ་བཙུན་རྡོ་རྗེ་རྣལ་འབྱོར་མ་ལ་སོགས་པ་མཆོག་དང་ཐུན་མོང་གི་དངོས་གྲུབ་སྒྲུབ་པར་བྱེད་པའི་གནས་སུ་མཆོག་ཏུ་བསྔགས་པའི་ལྷག་པའི་ལྷ་མང་པོའི་བསྒོམ་བཟླས་ཀྱི་རིམ་པ་རྒྱུན་བར་ཉིད་དུ་མ་ཆག་པར་ཐུགས་ཉམས་སུ་བསྟར་རོ། ། གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་སྡུད་པ་དང༌། ཤེས་རབ་སྙིང་པོ་པ་དང༌། སྒྲོལ་བསྟོད་པ་དང༌། སློབ་དཔོན་ཆེན་པོ་པདྨ་འབྱུང་གནས་ཀྱི་གསོལ་འདེབས་ལེའུ་བདུན་པ་ལ་སོགས་པ་གསང་སྔགས་གསར་རྙིང་གི་བླ་མ་བརྒྱུད་པ་མང་པོའི་གསོལ་འདེབས་དང་སྨོན་ལམ་གྱི་རིགས་མང་པོ་ཞལ་ཏོན་དུ་མཛད་དོ། ། ཁྱད་པར་རང་གི་ཡབ་རྗེ་ས་སྐྱོང་བསྟན་པ་ཚེ་རིང་གི་དགོངས་རྫོགས་བསྒྲུབ་པ་དང༌། ས་བདག་རང་གི་དལ་འབྱོར་གྱི་རྟེན་བཟང་པོ་བརྙེས་པ་ཆོས་ཚུལ་དགེ་བ་བཅུ་དང་ལྡན་པར་བྱ་བ་དང༌། སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་སྙིང་པོ་ཅན་དུ་བསྒྲུབ་པར་བྱ་བའི་ཕྱིར། ཆུ་ཕོ་ཁྱིའི་ལོར་གཙང་དབུས་ཀྱི་ཕྱོགས་སུ་ཆིབས་ཀྱི་ཁ་ལོ་བསྒྱུར་ཏེ་དབུས་གཙང་གི་སའི་ཆར་འཁོད་པའི་དགོན་སྡེ་རིས་སུ་མ་ཆད་པ་རྣམས་སུ། བསྟན་པ་རིན་པོ་ཆེའི་རྩ་ལག་ཏུ་བཞུགས་ཤིང་རྣམ་པར་དཀར་བའི་ཕྲིན་ལས་མུ་མེད་པར་སྤྲོ་བ་ལ་བཀའ་དྲིན་གཞལ་དུ་མེད་པར་གྱུར་པའི་བླ་མ་དང༌།
མཁན་པོ་དང༌། ཟུར་འཆད་པ་མཐའ་དག་ལ་དངོས་པོ་བཟང་ཞིང་རྒྱ་དཔངས་མི་དམན་པའི་མཆོད་འབུལ་དང༌། དགེ་སློང་གི་དགེ་འདུན་རྒྱ་མཚོ་ལྟ་བུ་ཇི་སྙེད་ཅིག་མཆིས་པ་རྣམས་ལ་འབུལ་བ་དང་བསྙེན་བཀུར་གྱ་ནོམ་པ་དག་གིས་མཉེས་པར་བགྱིས་སོ། ། དེ་དག་ཏུ་བཞུགས་པའི་དཀོན་མཆོག་གསུམ་གྱི་རྟེན་བྱིན་རླབས་ཀྱི་གཟི་འོད་མངོན་པར་འབར་བ་མཐའ་དག་ལ་ཡང༌། སྙན་ཤལ་དང༌། འཕན་དང༌། བ་དན་དང༌། བླ་རེ་དང༌། ལྡ་ལྡི་དང༌། རྒྱལ་མཚན་དང༌།
སྤོས་དང༌། མར་མེ་དང༌། ཞལ་ཟས་ལ་སོགས་པའི་མཆོད་པའི་རྣམ་གྲངས་བསམ་གྱིས་མི་ཁྱབ་པ་དངོས་པོ་བཟང་ཞིང་རྒྱ་ཆེ་བ་དག་གིས་བསྟི་སྟང་དུ་བྱས། བླ་མར་བྱས། རི་མོར་བྱས། རྗེད་པར་བྱས། ཕྱག་འཚལ་བར་བྱས་ཏེ། ས་བདག་ཆེན་པོ་རང་གི་ཡབ་མེས་གོང་མ་ཆོས་ཀྱི་དབྱིངས་སུ་ཐིམ་པ་རྣམས་ཀྱི་ཐུགས་ཀྱི་བཞེད་པ་མ་ལུས་པ་ཡོངས་སུ་བསྐང་བ་དང༌། རང་དང་རང་ལ་ལྟོས་བཅས་ཀྱི་སྐྱེ་བོ་སངས་རྒྱས་ཀྱི་ཞིང་གི་རྡུལ་ཕྲ་རབ་ཀྱི་གྲངས་དང་བཅས་པ་རྣམས་ཀྱི་རྒྱུད་ལ་བསོད་ནམས་ཀྱི་ཚོགས་དཔག་ཏུ་མེད་པའི་རྒྱ་མཚོ་རྒྱ་ཆེ་ཞིང་གཏིང་མི་དཔོག་པར་བསྐྱིལ་ཏེ། མདོར་ན་གཙུག་ལག་ཟུང་གི་ཕྲིན་ལས་ཀྱི་སྣང་བ་དཀར་པོས་ཕྱོགས་ཀྱི་ཁོ་ར་ཁོར་ཡུག་མ་ལུས་པ་ཡོངས་སུ་བཀང་བ་དང་འགེངས་བཞིན་པའི་ངོ་མཚར་གཏམ་གྱི་ཟླ་འོད་གཞོན་ནུ་ཕྱོགས་ཀྱི་ལུས་ཕྲའི་རྣ་རྒྱན་དུ་འགོད་པ་འདི་ལྟར་ལགས་སོ། །
ལྷ་སྲས་རིགས་ཀྱི་ཤིང་སཱ་ལ་ཆེན་པོ་ལྟ་བུ་གསུམ་པ་ནི་སྡེ་དགེ་བློ་གྲོས་རྒྱ་མཚོ་ཞེས་བྱ་བ་སྟེ། འདི་ནི་སྔོན་གྱི་བསོད་ནམས་ཀྱི་རྒྱུ་དཔག་ཏུ་མེད་པས་བསྐྱེད་པས་སྐལ་བ་ཕུན་སུམ་ཚོགས་པ་དང་ལྡན་པའི་ལྷའི་རིགས་སུ་འཁྲུངས་པ། ཐོག་མ་ཉིད་ནས་དབང་པོ་དུལ་བར་གྱུར་པས་སྤྱོད་ཚུལ་མི་མཐུན་པ་མེད་པའི་ངང་ཚུལ་ཅན། རྟག་ཏུ་ཐོས་བསམ་ལ་གོམས་པ་ལྷུར་བྱས་པས་བློ་དྲི་མ་མེད་པར་གྱུར་པ། རིག་བྱེད་གསུམ་དང་བརྟག་པ་བརྒྱད་ལ་སོགས་པ་རིག་པའི་གཙུག་ལག་མང་པོ་ལ་མཁས་པ། གཞན་ཡང་འཕགས་མཆོག་ཀླུ་སྒྲུབ་ཞབས་ཀྱིས། གང་ལ་ཕ་དང་མ་དག་མཆོད་བྱེད་པའི། ། རིགས་དེ་ཚངས་བཅས་སློབ་དཔོན་བཅས་པའང་ལགས། དེ་དག་ལ་མཆོད་གྲགས་པར་འགྱུར་བ་དང༌། ། སླད་མ་ལ་ཡང་མཐོ་རིས་འགྱུར་བ་ལགས། །
ཞེས་པ་ལྟར་རང་གི་བླ་མ་དང་ཡབ་ཡུམ་དང་རྒན་རབས་ཞེ་སར་འོས་པ་རྣམས་ལ་བཀུར་སྟི་མཁས་པ། གང་གི་ཡོན་ཏན་གྱི་གྲགས་པ་དཀར་པོ་ལ་འཇིག་རྟེན་ཀུན་གྱིས་བསྔགས་པའི་གནས་སུ་གྱུར་ཅིང༌། དེ་བཞིན་གཤེགས་པའི་བསྟན་པ་དང་སེམས་ཅན་ཐམས་ཅད་ལ་ཕན་པ་རྒྱ་ཆེན་པོ་བསྒྲུབ་པའི་སྙིང་སྟོབས་དང་དམ་བཅའི་ཡ་ལད་ཤིན་ཏུ་བཙན་པར་བགོས་པ་ཞིག་གོ ། དེ་ཡང་འདི་ལྟར་ཡིད་ལ་བྱེད་དེ། བདག་གིས་བསྟན་འགྲོའི་དོན་བགྱིད་པ་ལ་ནི་རིགས་པ་དང་མི་རིགས་པའི་འགལ་འབྲེལ་ཚུལ་བཞིན་དུ་དཔྱོད་པའི་བློ་གྲོས་ཕུན་སུམ་ཚོགས་པ་ཞིག་ལ་རག་ལས་སོ། ། དེ་ཡང་བློ་དང་ལྡན་པ་རྣམས་ཀྱིས་བསླབ་པར་བྱ་བའི་གནས་རིག་པའི་གཙུག་ལག་ལྔ་པོ་ལེགས་པར་རྟོགས་པ་ལས་འབྱུང་བར་དགོངས་ནས་དེ་དག་གི་གཞུང་ཡན་ལག་དང་བཅས་པ་ཅི་རིགས་པ་ལ་མཁས་པར་སྦྱངས་སོ། ། ཁྱད་པར་སྐྱེ་བོ་གཞན་དག་ཕན་པས་རྗེས་སུ་འཛིན་པའི་ཕྱིར། གསོ་བ་རིག་པའི་རྒྱུད་བཞི་འགྲེལ་པ་སྔ་ཕྱི་མང་པོ་དང་བཅས་པ་ལ་སྦྱངས་པ་རྒྱ་མཚོའི་ཕ་རོལ་དུ་སོན་པ་གཡུ་ཐོག་ཡོན་ཏན་མགོན་པོའི་དཔལ་ལ་འགྲན་པར་གྱུར་ཏེ། ནད་རླུང་ལས་གྱུར་པ་དང༌། བད་ཀན་ལས་གྱུར་པ་དང༌།
མཁྲིས་པ་ལས་གྱུར་པ་དང༌། འདུས་པ་ལས་གྱུར་པའི་ནད་ཀྱི་རིགས་རྣམ་པ་སྣ་ཚོགས་པ་དག་གིས་ཉེན་པའི་སྐྱེ་བོ་གྲངས་མེད་པ་དུཿཁ་ལས་རྣམ་པར་བཀྲོལ་ཏེ་མི་ཤིགས་པའི་སྲོག་གི་ཀ་བ་བརྟན་པོར་བཙུགས་པའི་ཕྲིན་ལས་ནམ་མཁའ་དང་མཉམ་པར་གྱུར་ཏོ། ། ནང་དོན་རིག་པའི་གནས་སྟོན་པར་བྱེད་པའི་བསྟན་བཅོས་ཆེན་པོ་སྡོམ་པ་གསུམ་གྱི་རབ་ཏུ་དབྱེ་བ་དང༌། དཔལ་ཀྱེ་རྡོ་རྗེའི་རྩ་བའི་རྒྱུད་བརྟག་པ་གཉིས་པ་དང༌། རྒྱུད་སྡེ་སྤྱིའི་རྣམ་པར་གཞག་པ་དང༌། རྒྱུད་ཀྱི་མངོན་པར་རྟོགས་པ་དག་གི་དོན་མ་ལུས་པ་སྟོན་པའི་བསྟན་བཅོས་ཚུལ་དང་པོ་གསུམ་དང༌། མངོན་པར་རྟོགས་པ་ལྗོན་ཤིང་སྟེ་མཛེས་པར་བྱེད་པའི་རྒྱན་རྣམ་པ་གཉིས་དང༌། བྱང་ཆུབ་སེམས་དཔའི་སྤྱོད་པ་ལ་འཇུག་པ་དང༌། དབུ་མ་བཤེས་པའི་སྤྲིང་ཡིག་དང༌། རྒྱལ་པོ་ལ་གདམས་པ་ལ་སོགས་པའི་གཞུང་མང་པོ་ཐུགས་སུ་ཆུད་པར་མཛད་པས་ལུང་དང་རིགས་པའི་བདག་པོར་གྱུར་ཏོ། །
གཞན་ཡང་ཚོགས་འདོན་གྱི་རིགས་སུ་གཏོགས་པའི་ཆོས་སྤྱོད་རྣམས་དང༌། ཀྱེ་རྡོ་རྗེ་དང་རྡོ་རྗེ་ཕུར་པ་ལ་སོགས་པའི་དཀྱིལ་འཁོར་གྱི་སྒྲུབ་མཆོད་ཆེན་པོ་མང་པོ་དང༌། དེ་དག་གི་ཕྱག་ལེན་ཕྲ་མོ་ཚུན་ཆད་ལའང་གཞན་དྲིང་མི་འཇོག་པར་མཛད་དོ། ། ཁྱད་པར་དུ་ཡང་སློབ་སྤྲིང་ལས། གང་ཞིག་ཐོབ་ན་སྐྱེ་བའི་རྒྱ་མཚོ་མཐར་འབྱིན་ཅིང༌། ། བྱང་ཆུབ་མཆོག་གི་ས་བོན་དགེ་བའང་འདེབས་བྱེད་ལ། ། ཡིད་བཞིན་ནོར་བུ་བས་ཀྱང་ཡོན་ཏན་ཆེས་ལྷག་པའི། ། མི་ཉིད་ཐོབ་ནས་སུ་ཞིག་འབྲས་བུ་མེད་པར་བྱེད། ། བདེ་གཤེགས་ལམ་བསྟན་འགྲོ་བ་འདྲེན་པར་ཆས་གྱུར་ཅིང༌། ། སེམས་ཀྱི་སྟོབས་ཆེན་མི་ཡི་རྙེད་པ་གང་ཡིན་པ། །
ལམ་འདི་ལྷ་དང་ཀླུ་ཡིས་མི་རྙེད་གནོད་སྦྱིན་དང༌། ། མཁའ་ལྡིང་རིག་འཛིན་མིའམ་ཅི་དང་ལྟོ་འཕྱེས་མིན། ། ཞེས་དང༌། བཤེས་སྤྲིང་ལས། རྒྱ་མཚོ་གཅིག་ནས་གཉའ་ཤིང་བུ་ག་དང༌། ། རུས་སྦལ་ཕྲད་པ་བས་ཀྱང་དུད་འགྲོ་ལས། ། མི་ཉིད་ཆེས་ཐོབ་དཀའ་བས་མི་དབང་གིས། ། དམ་ཆོས་སྤྱོད་པས་བདེ་འབྲས་མཆིས་པར་མཛོད། ། ཅེས་གསུངས་པ་ལྟར་དལ་འབྱོར་གྱི་རྟེན་བཟང་པོ་རྙེད་པ་འདི་དོན་ཡོད་པར་བྱ་བའི་ཕྱིར། དགེ་བ་དང་དགེ་བ་མ་ཡིན་པའི་ཚུལ་ལེགས་པར་དཔྱོད་ཅིང་བླང་དོར་ཐམས་ཅད་ཕྱིན་ཅི་མ་ལོག་པར་མཛད་དོ། །
ཁྱད་པར་མཁས་གྲུབ་ཡོངས་ཀྱི་འཁོར་ལོས་སྒྱུར་བ་ཆེན་པོ་འཇམ་མགོན་བཀྲ་ཤིས་ལྷུན་གྲུབ་པ་ལ་སོགས་པ་གོང་དུ་སྨོས་པའི་ཡོངས་འཛིན་དགེ་བའི་བཤེས་གཉེན་མང་པོའི་ཞབས་ཀྱི་པདྨ་གཙུག་གི་རྒྱན་དུ་བརྟེན་ཅིང༌། ལེགས་པར་གསུངས་པའི་ཆོས་ཀྱི་བདུད་རྩིའི་ཆུ་རྒྱུན་མང་པོས་རྣམ་པ་ཐམས་ཅད་མཁྱེན་པའི་གོ་འཕང་གི་བདེ་བ་བླ་ན་མེད་པ་དེ་ཉིད་ཐོབ་པར་བྱེད་པའི་གསོས་སུ་ཡང་ཡང་བཏུང་ནས། དེ་དག་གི་སྙིང་པོ་སྡོམ་པ་གསུམ་གྱི་བསླབ་པའི་གནས་ཐམས་ཅད་མིག་གིས་འབྲས་བུ་བཞིན་དུ་གཅེས་པར་བསྲུང་ཞིང༌། ངོར་པའི་ཆག་མེད་རྣམ་པ་བཞིས་ཐོག་དྲངས་པའི་མཆོག་དང་ཐུན་མོང་གི་དངོས་གྲུབ་སྒྲུབ་པའི་ཐབས་ལ་མཆོག་ཏུ་གྱུར་པའི་ཡི་དམ་གྱི་ལྷའི་བསྒོམ་བཟླས་དང་ཉམས་ལེན་མང་པོ་ཐུགས་ཉམས་སུ་བསྟར་རོ། ། འདི་ཡུམ་སྲས་ཀྱི་སྐམ་ཐོག་གི་ཕོ་བྲང་དུ་ལྷ་ཁང་དང་མགོན་ཁང་རྟེན་དང་བརྟེན་པར་བཅས་པ་གསར་དུ་བཞེངས་ཏེ། དེར་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་སྐུ་བརྙན་གསེར་ཟངས་ལས་བྱས་པ་དང༌། ཙནྡན་དཀར་དམར་ལས་བྱས་པ་མང་པོ་བཞེངས། རྒྱལ་བའི་བཀའ་འགྱུར་རོ་འཚལ་དང་ས་སྐྱ་བཀའ་འབུམ་པར་མ་ལ་སོགས་པའི་གླེགས་བམ་མང་པོ་ཡོན་གྱིས་བསླུས་ཏེ། དེ་དག་གི་གླེགས་ཐག་དང་གླེགས་ཤིང་ཐམས་ཅད་ཀྱང་བཟོ་བཀོད་ཁྱད་པར་འཕགས་པ་མཛད་དོ། ། དེ་དག་གི་མདུན་དུའང་རྟག་པར་མཆོད་པའི་བྱེ་བྲག་བསམ་གྱིས་མི་ཁྱབ་པའི་བཀུར་སྟི་དང་བཅས་ཏེ་བཞུགས་སུ་གསོལ་བ་ལ།
དཔལ་ལྡན་རྡོ་རྗེ་འཆང་གི་རིག་སྔགས་གྲུབ་པ་ངོར་གྱི་མཁན་ཆེན་རྡོ་རྗེ་འཆང་དཔལ་ལྡན་ཆོས་སྐྱོང་གྲགས་པའི་རྒྱལ་མཚན་དཔལ་བཟང་པོ་དང༌། ཡར་ལུང་མཁན་པོ་ངག་དབང་ཀུན་དགའ་ལེགས་པའི་འབྱུང་གནས་དང༌། མཁྱེན་རབ་ཀྱི་དབང་ཕྱུག་སློབ་དཔོན་སངས་རྒྱས་ཡེ་ཤེས་ལ་སོགས་པ་མཆོག་གི་རྡོ་རྗེ་སློབ་དཔོན་ཆེན་པོ་རྣམས། དགེ་འདུན་འདུས་པའི་ཚོགས་ཀྱི་དབུར་བཞུགས་སུ་གསོལ་བའི་རྟེན་དེ་དག་ལ་མངོན་པར་ཞེན་པའི་བགེགས་དང་དྲི་མ་སྦྱང་བ་དང༌། རྟེན་རང་རང་གི་རིགས་ཀྱི་ལྷར་བསྐྱེད་པ་ལ་ཡེ་ཤེས་ཀྱི་འཁོར་ལོ་ཡང་ཡང་འཇུག་པ་ལ་སོགས་པའི་རབ་ཏུ་གནས་པའི་ཆོ་ག་ཡང་དག་པར་བསྒྲུབས་ཏེ་བྱིན་གྱིས་བརླབས་པ་དང་ཕན་བདེའི་གཟི་འོད་ཉི་མ་བྱེ་བའི་དཔལ་ལས་ལྷག་པར་འབར་བ་མཛད་དོ། ། མཆོག་གི་རྡོ་རྗེ་སློབ་དཔོན་ཆེན་པོ་དེ་དག་ལའང་སྔ་ཕྱིར་བདོག་པའི་དངོས་པོ་བཟང་དགུ་བརྒྱ་ཕྲག་མང་པོས་བསྙེན་བཀུར་བསྟབས་ཏེ་ལོངས་སྤྱོད་ཐམས་ཅད་སྙིང་པོ་ཅན་དུ་བྱས་སོ། ། འཛོམ་ཐོག་དགོན་དུ་དགེ་འདུན་གྱི་ཀུན་དགའ་རྭ་བ་རྟེན་དང་བརྟེན་པར་བཅས་པ་གསར་དུ་བསྐྲུན་ཏེ། དེར་དགེ་འདུན་གྱི་ཚོགས་ཆེན་པོ་བསྡུས་ནས་ངོར་པའི་དཀྱིལ་འཁོར་ཆེན་པོ་ལྔའི་སྒྲུབ་མཆོད་ཡོད་པ་ལ་བཅའ་སྒྲིགས་ཆོས་དང་མཐུན་པར་བསྡམས་ཤིང༌། གསར་དུའང་རྗེ་བཙུན་རྡོ་རྗེ་རྣལ་འབྱོར་མའི་སིནྡྷུའི་དཀྱིལ་འཁོར་གྱི་སྒྲུབ་མཆོད་ཟླ་རེ་བཞིན་ཚེས་བཅུ་ལ་རྒྱུན་མི་ཆད་པར་འཛུགས་པ་དང༌། ས་ངོར་དང་ལྗོངས་འདིའི་དགོན་སྡེ་རིས་སུ་མེད་པར་ཡང་མཆོད་འབུལ་རྒྱ་ཆེན་པོ་བྱེད་པ་ལ་སོགས་པ་མདོར་ན་རྣམ་པར་དཀར་བའི་ཕྲིན་ལས་ཀྱི་བྱ་བ་རྒྱ་དང་དཔངས་མི་ཆུང་བར་བགྱིས་པ་དང་བགྱིད་བཞིན་པའི་སྙིང་སྟོབས་དང་གཏོང་བ་ཆེན་པོའི་སྒོ་ནམ་ཡང་མི་བསྡམ་པ་འདི་ཉིད་དོ། །
མཚུངས་པ་མེད་པའི་བསོད་ནམས་དང་སྟོབས་ཀྱིས་མངོན་པར་མཐོ་བའི་ལྷ་སྲས་ཀྱི་རིགས་ཤིང་སཱ་ལ་ཆེན་པོ་ལྟ་བུ་གཉིས་པ་ནི། ཐ་གྲུ་རྣམ་པར་ཡངས་པའི་ས་ཆེན་པོ་ལ་འཁོད་པའི་སྐྱེ་བོ་ཕལ་མོ་ཆེ་གཞལ་དུ་མེད་པའི་བྱམས་བརྩེ་དང་ཕྲིན་ལས་ཀྱི་གདུང་སྐྱོབ་དཀར་པོའི་གྲིབ་བསིལ་སྣུམ་པོ་གཅིག་གིས་ཡོངས་སུ་ཁྱབ་པར་བདེ་བར་སྐྱོང་བ་ལ་བརྫི་བ་མི་མངའ་ཞིང༌། སླར་ཡང་གནམ་གྱི་མཐོངས་ནས་བསྐོས་པའི་མི་བདག་གོང་མ་ཆེན་པོའི་ལས་ལུང་གི་དབང་སྐལ་བཙན་པོས་ལན་གཅིག་མིན་པར་ཤིན་ཏུ་བརླིང་བར་བྱས་པའི་མིའི་ནོར་བུ་རིན་པོ་ཆེ། གཅིག་ཏུ་གངས་ལྡན་རི་བོའི་རྭ་བས་ཡོངས་སུ་བསྐོར་བའི་སྨན་ལྗོངས་ཆེན་པོ་འདི་ཉིད་དུ་བཞུགས་པའི་བསྟན་པ་རིན་པོ་ཆེ་རིས་སུ་མ་ཆད་པའི་དབུ་འཕང་བླ་ནས་བླར་འདེགས་པ་ལ་བསྙེངས་པ་མེད་པའི་སྙིང་སྟོབས་ཀྱི་ཕྲག་པ་བརྟན་པ་གང་དེ། བསྐལ་པ་དཔག་ཏུ་མེད་པའི་ལེགས་བྱས་ཀྱི་མཐུ་ཆེན་པོ་དག་གིས་ཀུན་ཏུ་རབ་ཏུ་བརླིང་བར་བྱས་པའི་ས་འཛིན་གྱི་དབང་པོ། བསྟན་པའི་སྙིང་པོ་སྡོམ་པ་གསུམ་གྱི་ཚུལ་ཁྲིམས་ཕུན་སུམ་ཚོགས་པས་རྒྱུད་ཡོངས་སུ་གཏམས་པའི་མཚན་ནི་སྡེ་དགེ་ས་སྐྱོང་བླ་མ་ཆེན་པོ་ཀུན་དགའ་ཕྲིན་ལས་རྒྱ་མཚོའི་སྡེ་ཞེས་ཡོངས་སུ་གྲགས་པའི་ཟླ་རིས་གསར་པའི་འཕྲིན་ཡིག་དམ་པ་གང་དེ། ཕྱོགས་དང་ཕྱོགས་བྲལ་གྱི་ཡིད་འཕྲོག་དགའ་མའི་འགྲམ་དཀྱུས་ཡངས་པར་ལེགས་པར་འདྲི་བ། ཁྱད་པར་དུ་ཡང་རྣམ་པར་དཀར་བའི་བྱ་བ་རྒྱ་ཆེན་པོ་འདི་ཉིད་བསྒྲུབ་པའི་ཐོག་མཐའ་བར་གསུམ་གྱི་བདག་པོའི་རྐྱེན་བྱེད་པ་པོ་གང་ཡིན་པ་དེ་ཉིད་དོ། ། གཉིས་པ་དེའི་ཡོན་ཏན་གྱི་ཁྱད་པར་བརྗོད་པ་ལ། ཡང་དག་པའི་ལུང་ལ་བརྟེན་ནས་སྐྱེ་བའི་སྤྲུལ་སྐུར་གྲུབ་པའི་ཁྱད་པར།
གཞོན་ནུའི་ས་ལ་གནས་ནས་ཡ་རབས་ཀྱི་སྤྱོད་པ་བསྐྱངས་པའི་ཁྱད་པར། བསྟན་པའི་རྗེས་སུ་ཞུགས་ནས་ཐོས་པ་དང་ཚོགས་བསགས་ཀྱི་ཁྱད་པར། བསྟན་སྲིད་ཀྱི་ཁྲི་ལ་བཞུགས་ནས་ཕྲིན་ལས་ཀྱི་རྒྱུན་སྐྱོང་བའི་ཁྱད་པར་བརྗོད་པ་སྟེ་བཞི་ལས། དང་པོ་ཡང་དག་པའི་ལུང་ལ་བརྟེན་ནས་སྐྱེ་བའི་སྤྲུལ་སྐུར་གྲུབ་པའི་ཁྱད་པར་ནི། སྤྱིར་དེ་བཞིན་གཤེགས་པ་རྣམས་ཀྱིས་དམ་པའི་ཆོས་ཀྱི་ཕྲིན་ལས་འཇིག་རྟེན་གྱི་ཁམས་སུ་ཡུན་རིང་པོར་གནས་པ་དང༌། སེམས་ཅན་ཡོངས་སུ་སྨིན་པར་བྱེད་པའི་ཐབས་མཁས་པའི་ཁྱད་པར་ལ་རྗེས་སུ་ཞུགས་པའི་ཚེ་ན། སངས་རྒྱས་དང་བྱང་ཆུབ་སེམས་དཔའ་དང༌། འཕགས་པ་ཉན་ཐོས་དང༌། རང་སངས་རྒྱས་དང༌། འཇིག་རྟེན་ན་ཆེ་བའི་ཚངས་པ་དང༌།
དབང་པོ་དང༌། འཇིག་རྟེན་སྐྱོང་བ་དང༌། སྟོང་འཁོར་ལོས་སྒྱུར་བའི་རྒྱལ་པོ་དང༌། ཁམས་ཀྱི་རྒྱལ་ཕྲན་དང༌། དམ་པའི་ཆོས་སྨྲ་བ་ལ་སོགས་པའི་རྣམ་པར་འཕྲུལ་པ་བསམ་གྱིས་མི་ཁྱབ་པས་དོན་མཛད་པ་ཡིན་ཏེ། དེའང་བློ་གྲོས་རྒྱ་མཚོས་ཞུས་པའི་མདོར། དེ་བཞིན་གཤེགས་པའི་དམ་པའི་ཆོས་འཛིན་པ། ། བརྒྱ་བྱིན་ཚངས་པ་དེ་བཞིན་འཇིག་རྟེན་སྐྱོང༌། ། འཁོར་ལོས་སྒྱུར་དང་མི་ཡི་བདག་པོར་འགྱུར། ། བདེ་དང་ཡིད་བདེའི་བྱང་ཆུབ་དེ་འཚང་རྒྱ། །
དེ་བཞིན་གཤེགས་པའི་དམ་པའི་ཆོས་འཛིན་པ། ། དེ་ལུས་སུམ་ཅུ་རྩ་གཉིས་མཚན་ལྡན་ཞིང༌། ། མཁས་པ་ཡན་ལག་སྨད་པ་མེད་པར་འགྱུར། ། དེ་ལ་བལྟ་བས་ངོམས་པར་ཡོངས་མི་འགྱུར། ། ཞེས་དང༌། སངས་རྒྱས་ཀྱི་སྟོབས་བསྐྱེད་པ་ཆོ་འཕྲུལ་རྣམ་པར་བསྟན་པ་ཞེས་བྱ་བའི་མདོ་ལས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ལེགས་སོ་ལེགས་སོ། ། ཀྱེ་རྒྱལ་བའི་བུ་དག་དེ་བཞིན་གཤེགས་པའི་ཐབས་མཁས་པ་དང༌། སེམས་ཅན་ཡོངས་སུ་སྨིན་པར་བྱ་བ་ནི་མང་ངོ༌། །
སེམས་ཅན་རྣམས་ཀྱི་བསམ་པ་ཇི་ལྟ་བུ་དང༌། ཇི་ལྟར་འདུལ་བ་དང༌། དགེ་བའི་རྩ་བ་ཇི་ལྟ་བུ་དང༌། སེམས་ཅན་རྣམས་ཀྱི་མོས་པ་སྣ་ཚོགས་ཀྱི་སྤྱོད་པ་མཁྱེན་ནས་ཆོས་སྟོན་ཏེ། སེམས་ཅན་ཁ་ཅིག་ནི་བྱང་ཆུབ་སེམས་དཔས་འདུལ། ཁ་ཅིག་ནི་ཉན་ཐོས་ཀྱིས་འདུལ། ཁ་ཅིག་ནི་རང་སངས་རྒྱས་ཀྱིས་འདུལ། ཁ་ཅིག་ནི་ལྷས་འདུལ། ཁ་ཅིག་ནི་བརྒྱ་བྱིན་གྱིས་འདུལ། ཁ་ཅིག་ནི་ཚངས་པས་འདུལ།
ཁ་ཅིག་ནི་ཀླུས་འདུལ། ཁ་ཅིག་ནི་རྫུ་འཕྲུལ་ཆེན་པོས་འདུལ། ཁ་ཅིག་ནི་རྒྱལ་པོས་འདུལ། ཁ་ཅིག་ནི་ཏིང་ངེ་འཛིན་གྱིས་འདུལ། ཁ་ཅིག་ནི་ཆོས་ཉན་པས་འདུལ། ཁ་ཅིག་ནི་ཆོ་འཕྲུལ་གྱིས་འདུལ། ཁ་ཅིག་ནི་དེ་བཞིན་གཤེགས་པ་མྱ་ངན་ལས་འདས་པས་འདུལ། ཁ་ཅིག་ནི་རིང་བསྲེལ་གྱིས་འདུལ། ཁ་ཅིག་ནི་མཆོད་རྟེན་བྱེད་དུ་འཇུག གཙུག་ལག་ཁང་དང་སྐྱེད་མོས་ཚལ་བྱེད་དུ་གཞུག་པའི་དགེ་བའི་རྩ་བར་སྤྲོ་བ་བསྐྱེད་པས་འདུལ།
ཁ་ཅིག་ནི་སྐུ་གཟུགས་བྱེད་དུ་གཞུག་པ་དང༌། རི་མོ་དང༌། གསེར་དང༌། དངུལ་དང༌། ར་གན་གྱིས་སྐུ་གཟུགས་བྱེད་དུ་གཞུག་པའི་དགེ་བའི་རྩ་བ་ལ་སྤྲོ་བ་བསྐྱེད་པས་འདུལ། ཁ་ཅིག་ནི་དགེ་སློང་གི་དགེ་འདུན་ལ་མཆོད་པ་དང་བཀུར་སྟི་བྱ་བའི་དགེ་བའི་རྩ་བར་སྤྲོ་བ་བསྐྱེད་པས་འདུལ། ཁ་ཅིག་ནི་མདོ་སྡེ་འདྲི་བ་དང༌། འདྲིར་གཞུག་པ་དང༌། བཀླག་པ་ལ་སྤྲོ་བ་བསྐྱེད་པས་འདུལ། ཁ་ཅིག་ནི་མར་མེ་དང༌།
སྤོས་དང༌། མེ་ཏོག་དང༌། དྲི་དང༌། ཕྲེང་བ་དང༌། དོ་ཤལ་ལ་སོགས་པས་བརྒྱན་པ་ལ་སྤྲོ་བ་བསྐྱེད་པས་འདུལ་བ་ཡིན་ཏེ། དོན་དམ་པ་མཁས་པའི་ཆོས་དང་ལྡན་པ་དང༌། མྱ་ངན་ལས་འདས་པའི་ཆོས་དང་ལྡན་པ་ནི་མ་ཡིན་ནོ། ། ཀྱེ་རྒྱལ་བའི་སྲས་དག་ཡང་དེ་བཞིན་གཤེགས་པས་ནི་མི་མཁྱེན་པ་དང༌། མི་གཟིགས་པ་དང༌། མི་གསན་པ་དང༌།
རྣམ་པར་མི་མཁྱེན་པ་ཅུང་ཟད་ཀྱང་མི་མངའ་སྟེ། འོང་བ་ཡང་མཁྱེན། མ་འོངས་པ་ཡང་མཁྱེན། འདས་པ་ཡང་མཁྱེན། ད་ལྟར་བྱུང་བ་ཡང་མཁྱེན། སེམས་ཅན་ཐམས་ཅད་ཀྱི་སྤྱོད་ལམ་ཡང་མཁྱེན། སྤྱོད་པ་ཡང་མཁྱེན། ཁམས་ཀྱང་མཁྱེན། སྐྱེ་བ་ཡང་མཁྱེན། འབྱུང་བ་ཡང་མཁྱེན་ཏོ། །
ཀྱེ་རྒྱལ་བའི་སྲས་དག་འདི་ལྟ་སྟེ། དཔེར་ན་སྨན་པ་ལེགས་པར་བསླབས་པ་ཚེའི་རིག་པ་ཡན་ལག་བརྒྱད་པ་ཐམས་ཅད་ལ་ཆེས་མཁས་ཤིང་ཁམས་ཐམས་ཅད་ལ་མཁས་པ། སྨན་དང་ཡོ་བྱད་སྦྱོར་བ་ལ་བརྩོན་པ་ནི། སེམས་ཅན་ནད་པ་ནད་སྣ་ཚོགས་ཀྱིས་ལུས་ཡོངས་སུ་གཟིར་བ་རྣམས་ཀྱི་ཁམས་ཀྱང་ཤེས། དུས་ཀྱང་ཤེས། ཚོད་ཀྱང་ཤེས། སྨན་ཡང་ཤེས། རླུང་ལས་གྱུར་པ་དང༌། མཁྲིས་པ་ལས་གྱུར་པ་དང༌། བད་ཀན་ལས་གྱུར་པ་དང༌།
འདུས་པ་ལས་གྱུར་པ་དང༌། ཁྲག་ལས་གྱུར་པ་དང༌། མ་ཞུ་བ་ལས་གྱུར་པ་དང༌། སྐྲན་དང༌། དམུ་རྫིང་དང༌། སྙིང་ནད་དང༌། མཛེ་དང༌། གཡན་པ་དང༌། ཤུ་བ་དང༌། འབྲས་ལ་སོགས་པ་དང༌།
དུག་དང༌། མེ་དབལ་ལ་སོགས་པའང་ཤེས་སོ། ། དེས་ཐམས་ཅད་ཤེས་ནས་སྨན་གྱི་རྫས་སྣ་ཚོགས་ཀྱི་ཕྱེ་མ་དང༌། སྣ་ནས་བླུགས་པའི་ལས་དང༌། གཏར་ག་གདབ་པ་དང༌། མར་དང༌། འབྲུ་མར་བསྐོལ་བ་དང༌། སྨིན་པར་བྱ་བ་རྣམས་སྦྱོར་བའི་ཐབས་ཀྱིས་སེམས་ཅན་ཐམས་ཅད་ཀྱི་ནད་དེ་དག་ཐམས་ཅད་ཉེ་བར་ཞི་བར་བྱེད་ཅིང་ནད་སྣ་ཚོགས་ཀྱི་འཇིགས་པ་ལས་ཡོངས་སུ་ཐར་བར་བྱེད་དོ། ། ཀྱེ་རྒྱལ་བའི་སྲས་དག་དེ་བཞིན་དུ་དེ་བཞིན་གཤེགས་པས་ཏིང་ངེ་འཛིན་སྣ་ཚོགས་དང༌། རྫུ་འཕྲུལ་གྱི་རྐང་པ་དང༌།
སྟོབས་དང༌། མི་འཇིགས་པ་དང༌། ལྷའི་མིག་དང་རྣ་བ་རྣམས་ཀྱི་ཚེའི་རིག་པ་ཡན་ལག་བརྒྱད་དང་ལྡན་པས་སེམས་ཅན་གྱི་ཁམས་དང་བཅས་སྦྱོར་བ་སྣ་ཚོགས་ལ་མཁས་པས། འདོད་ཆགས་དང༌། ཞེ་སྡང་དང༌། གཏི་མུག་གི་ནད་དང༌། ཉོན་མོངས་པ་དང་ཉེ་བའི་ཉོན་མོངས་པའི་ནད་ཀྱིས་གཟིར་བའི་སེམས་ཅན་དང༌། ང་རྒྱལ་དང་རྒྱགས་པ་དང་དྲེགས་པས་བསྒྲིབས་པ་དང༌། ཆགས་པ་དང༌། མྱ་ངན་དང༌།
འཇིགས་པ་དང༌། ཁྲོ་བས་བསྒྲིབས་པ་རྣམས་སེམས་ཅན་དམྱལ་བ་དང༌། དུད་འགྲོའི་སྐྱེ་གནས་དང༌། ཡི་དྭགས་ཀྱི་སྐྱེ་གནས་དང༌། གཤིན་རྗེའི་འཇིག་རྟེན་གྱི་གནས་ནས་ཡོངས་སུ་ཐར་བར་བྱ་བའི་ཕྱིར་ཐབས་མཁས་པ་སྣ་ཚོགས་དང༌། སྦྱོར་བ་སྣ་ཚོགས་དང༌། ཏིང་ངེ་འཛིན་སྣ་ཚོགས་དང༌། རྫུ་འཕྲུལ་གྱི་རྣམ་པར་རོལ་པས་སེམས་ཅན་རྣམས་ཡོངས་སུ་སྒྲོལ་བར་བྱས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་སར་བཀོད་པས་ལྷག་མ་མ་ལུས་པའི་མྱ་ངན་ལས་འདས་པའི་དབྱིངས་སུ་མྱ་ངན་ལས་འདས་པར་མཛད་དོ། ། མི་དགེ་བའི་ཆོས་བརྒྱད་ལས་ཡོངས་སུ་ཐར་བར་མཛད་ཅིང༌། འཕགས་པའི་ལམ་ཡན་ལག་བརྒྱད་པ་ལ་འགོད་པ་ནི།
རིགས་ཀྱི་བུ་འདི་ལྟ་སྟེ་དཔེར་ན་ཟླ་བའི་དཀྱིལ་འཁོར་ནི་ཐབས་ལ་མཁས་པ་དང་ལྡན་པས་ཇི་ལྟར་ཁམས་ཀྱི་དགེ་བའི་རྩ་བ་འདུལ་བའི་སེམས་ཅན་རྣམས་ཀྱི་དོན་དུ་བདག་ཉིད་མི་སྣང་བར་ཡང་སྟོན། ཟླ་བ་ཁམ་པ་ལྟ་བུའི་དཀྱིལ་འཁོར་ཀྱང་སྟོན། ཟླ་བ་མར་གྱི་ངོ་དང་ཡར་གྱི་ངོ་ཡང་སྟོན། ཟླ་བའི་དཀྱིལ་འཁོར་ཡོངས་སུ་རྒྱས་པ་ཡང་སྟོན། མུན་ནག་ཐིབས་པོ་ཐམས་ཅད་ཀྱང་རྣམ་པར་བསལ། རྩྭ་དང་ཤིང་གེལ་པ་དང་སྨན་དང་འབྲུ་ལ་སོགས་པ་ཡང་བསིལ་བར་བྱེད་དོ། ། ཀྱེ་རྒྱལ་བའི་སྲས་དག་དེ་བཞིན་དུ་དེ་བཞིན་གཤེགས་པས་ཀྱང་སྡུག་བསྔལ་རྣམ་པ་སྣ་ཚོགས་ཀྱིས་བསྒྲིབས་པའི་སེམས་ཅན་རྣམས་དང་ཁམས་སྣ་ཚོགས་ཀྱིས་འདུལ་བའི་སེམས་ཅན་རྣམས་ཀྱི་སྤྱོད་པ་མཁྱེན་ནས་ཡོངས་སུ་མྱ་ངན་ལས་འདའ་ཡང་སྐྱེ་བར་ཡང་སྟོན། འཁོར་ལོས་སྒྱུར་བའི་རྒྱལ་པོར་ཡང་སྟོན། རྩེ་བ་དང༌། དགའ་བ་དང༌།
བུད་མེད་ཀྱི་བཞད་གད་དང༌། ཀུ་རེ་དང༌། དྲི་དང༌། ཕྲེང་བ་དང༌། དགའ་ཞིང་རྩེ་བ་ཡང་སྟོན། ཁྱིམ་ནས་འབྱུང་བ་དང༌། རབ་ཏུ་བྱུང་བ་དང༌། དཀའ་བ་སྤྱོད་པ་རྣམས་ཀྱང་སྟོན། བདུད་བཏུལ་བ་དང༌། ཆོས་ཀྱི་འཁོར་ལོ་བསྐོར་བ་ནས།
ཆོས་ཀྱི་སྤྲིན་ཆེན་པོའི་ཆར་འབབ་པས་སེམས་ཅན་རྣམས་ཚིམ་པར་བྱེད་པའི་བར་ཡང་སྟོན། དེ་བཞིན་གཤེགས་པ་རྣམས་ཡོངས་སུ་མྱ་ངན་ལས་འདས་ཀྱང་སྤྱོད་པ་སྣ་ཚོགས་ཀྱིས་རིང་བསྲེལ་མཆོད་པ་དང༌། མཆོད་རྟེན་དང༌། གཙུག་ལག་ཁང་དང་སྐུ་གཟུགས་བྱེད་དུ་གཞུག་པ་དང༌། རབ་ཏུ་བྱུང་བའི་ཕྱིར་ཁྱིམ་ནས་བྱུང་བ་དང༌། དགེ་སློང་གི་དགེ་འདུན་རྣམས་མཆོད་པ་དང༌། དམ་པའི་ཆོས་འདྲི་བ་དང༌། བཀླག་པ་དང༌། ཁ་ཏོན་དུ་བྱ་བ་ལ་སྤྲོ་བ་བསྐྱེད་པ་དག་གིས་ཀྱང་སེམས་ཅན་ཐམས་ཅད་ཐར་བར་མཛད་པ་དང༌། འཛིན་པ་དང༌།
བརྟུལ་ཞུགས་དང༌། སྡོམ་པ་དང༌། ཉེ་བར་གནས་པ་དང༌། དགེ་བསྙེན་གྱི་སྡོམ་པ་རྣམས་འཛིན་དུ་གཞུག་པའི་ཐབས་མཁས་པས་ཀྱང་སེམས་ཅན་རྣམས་ཐར་བར་མཛད་དེ། སེམས་ཅན་དམྱལ་བ་དང༌། དུད་འགྲོའི་སྐྱེ་གནས་དང༌། གཤིན་རྗེའི་འཇིག་རྟེན་དང༌། མི་ཁོམ་པ་དང༌། ངན་སོང་དང༌། ངན་འགྲོ་ཐམས་ཅད་ལས་ཡོངས་སུ་ཐར་པར་མཛད་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བཀོད་དོ་ཞེས་དང༌།
མདོ་སྡེ་ས་བཅུ་པ་ལས། ས་དང་པོ་ལ་གནས་པའི་བྱང་ཆུབ་སེམས་དཔའ་རྣམས་ནི་ཕལ་ཆེར་ཛམྦུའི་གླིང་གི་དབང་པོར་འགྱུར་ཞིང༌། དབང་ཕྱུག་ཆེན་པོ་ལ་དབང་རབ་ཏུ་ཐོབ་པ་དང༌། ཆོས་རྗེས་སུ་བསྲུང་བ་དང༌། གཏོང་བ་ཆེན་པོས་སེམས་ཅན་རྣམས་སྡུད་པའི་གཙོ་བོར་གྱུར་ཅིང༌། སེམས་ཅན་རྣམས་ཀྱི་སེར་སྣའི་དྲི་མ་བཟློག་པ་ལ་མཁས་པ་ཡིན། གཏོང་བ་ཆེན་པོ་རྩོམ་པ་ལ་ཡོངས་སུ་དུབ་པར་མི་འགྱུར་བ་ཡིན་ནོ། ། སྦྱིན་པ་དང༌། སྙན་པར་སྨྲ་བ་དང༌། དོན་སྤྱོད་པ་དང༌།
དོན་མཐུན་པས་ལས་གང་ཅི་རྩོམ་ཡང་རུང་སྟེ། དེ་ཐམས་ཅད་སངས་རྒྱས་ཡིད་ལ་བྱ་བ་དང༌། ཆོས་ཡིད་ལ་བྱ་བ་དང༌། དགེ་འདུན་ཡིད་ལ་བྱ་བ་དང༌། བྱང་ཆུབ་སེམས་དཔའ་ཡིད་ལ་བྱ་བ་ནས། རྣམ་པ་ཐམས་ཅད་ཀྱི་མཆོག་དང་ལྡན་པའི་ཐམས་ཅད་མཁྱེན་པའི་ཡེ་ཤེས་ཀྱི་བར་དུ་ཡིད་ལ་བྱ་བ་དང་མི་འབྲལ་བ་ཡིན་ཏེ། ཇི་ལྟར་ན་སེམས་ཅན་ཐམས་ཅད་ཀྱི་མཆོག་ཏུ་འགྱུར། གཙོ་བོར་འགྱུར། ཕུལ་དུ་འགྱུར་རོ་ཞེས་དང༌། འཕགས་པ་ཆོས་ཐམས་ཅད་ཡང་དག་པར་སྡུད་པ་ཞེས་བྱ་བའི་མདོ་ལས།
བྱང་ཆུབ་སེམས་དཔའ་རྣམས་ཀྱི་འཕྲུལ་པ་ཆེན་པོ་རྣམ་པ་བཅུར་ཁོང་དུ་ཆུད་པར་བྱ་སྟེ། གང་ཞེ་ན་འཁོར་ལོས་སྒྱུར་བར་འཕྲུལ་བ་དང༌། བརྒྱ་བྱིན་དུ་འཕྲུལ་བ་དང༌། ཚངས་པར་འཕྲུལ་བ་དང༌། ཉན་ཐོས་སུ་འཕྲུལ་བ་དང༌། རང་སངས་རྒྱས་སུ་འཕྲུལ་བ་དང༌། བྱང་ཆུབ་སེམས་དཔར་འཕྲུལ་བ་དང༌། སངས་རྒྱས་སུ་འཕྲུལ་བ་དང༌། སངས་རྒྱས་ཀྱི་ཞིང་དུ་འཕྲུལ་བ་དང༌། བྱང་ཆུབ་ཀྱི་སྙིང་པོར་འཕྲུལ་བ་དང་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་འཕྲུལ་བ་ཆེན་པོར་ཁོང་དུ་ཆུད་པར་བྱའོ། །
དེ་ལ་ནམ་འཇིག་རྟེན་ན་འཁོར་ལོས་སྒྱུར་བའི་རྒྱལ་པོ་གཙོ་བོར་བྱེད་ཅིང་ཚུལ་ཁྲིམས་ཡང་དག་པར་འཛིན་པ་དང༌། སྤྱོད་པ་གཙོ་བོ་བྱེད་པ་དེར་ནི་བྱང་ཆུབ་སེམས་དཔའ་སེམས་དཔའ་ཆེན་པོས་འཁོར་ལོས་སྒྱུར་བའི་བཀོད་པ་རྣམ་པར་སྤྲུལ་ནས་སེམས་ཅན་གྱི་དོན་བྱེད་དོ་ཞེས་སོགས་དང༌། དེ་ལ་སོགས་པ་འཁོར་ལོས་སྒྱུར་བའི་རིན་པོ་ཆེ་བཀོད་པ་ཐམས་ཅད་སྤྲུལ་ནས། བྱང་ཆུབ་སེམས་དཔའ་སེམས་ལ་དབང་བ། སེམས་ཅན་ཐམས་ཅད་ལ་ཕན་པ་དང་བདེ་བའི་ལྷག་པའི་བསམ་པ་ཅན། མི་རིན་པོ་ཆེ་ཁ་ན་མ་ཐོ་བ་མེད་པའི་ལས་ཟབ་པ། སྣུམ་པ། ཕན་པའི་ལྷག་པའི་བསམ་པ་དམ་པ་ཆོས་ཆེན་པོ་ལ་གཞོལ་བ། འཁོར་ལོས་སྒྱུར་བ་ཆེན་པོ་དགེ་བ་བཅུའི་ལས་ཀྱི་ལམ་ལ་བརྟེན་པ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་ལྡན་པས་སེམས་ཅན་རྣམས་ཡོངས་སུ་སྨིན་པར་བྱེད་དེ།
འདི་ནི་བྱང་ཆུབ་སེམས་དཔའི་འཁོར་ལོས་སྒྱུར་བར་འཕྲུལ་བ་ཆེན་པོ་ཞེས་བྱའོ་ཞེས་དང༌། ཐེག་པ་ཆེན་པོའི་བསྟན་བཅོས་མདོ་སྡེ་རྒྱན་ལས། བྱང་ཆུབ་སེམས་དཔའ་རྟག་ཏུ་ནི། ། ཁྱིམ་པ་འཁོར་ལོས་སྒྱུར་རྣམས་སུ། ། གྱུར་ནས་སྐྱེ་བ་ཐམས་ཅད་དུ། ། སེམས་ཅན་རྣམས་ཀྱི་དོན་བྱེད་དོ། ། ཞེས་དང༌། དཔལ་མགོན་འཕགས་པ་ཀླུ་སྒྲུབ་ཀྱིས་རིན་ཆེན་ཕྲེང་བར། དེ་དག་དང་པོར་རབ་དགའ་བ། ། བྱང་ཆུབ་སེམས་དཔའ་དགའ་བྱེད་ཕྱིར། །
ཀུན་ཏུ་སྦྱོར་བ་གསུམ་སྤངས་ཤིང༌། ། དེ་བཞིན་གཤེགས་པའི་རིགས་སྐྱེས་ཕྱིར། ། དེ་ཡི་རྣམ་པར་སྨིན་པས་ན། ། སྦྱིན་པའི་ཕ་རོལ་ཕྱིན་མཆོག་གྱུར། ། འཇིག་རྟེན་ཁམས་ནི་བརྒྱ་གཡོ་ཞིང༌། ། འཛམ་གླིང་དབང་ཕྱུག་ཆེན་པོར་གྱུར། ། ཞེས་སོ། ། དེས་ན་སངས་རྒྱས་དང་བྱང་ཆུབ་སེམས་དཔའ་རྣམས་ནི་གདུལ་བྱ་འདུལ་བའི་ཐབས་ཀྱི་རྣམ་པ་ཅིར་ཡང་སྟོན་པ་ལ་ཞུགས་པ་ན། བརྒྱ་བྱིན་དང༌། ཚངས་པ་དང༌།
འཇིག་རྟེན་སྐྱོང་བ་དང༌། འཁོར་ལོས་སྒྱུར་བ་དང༌། མིའི་རྒྱལ་པོ་དང༌། ཉན་ཐོས་དང༌། རང་སངས་རྒྱས་དང༌། དགྲ་བཅོམ་པ་དང༌། བྱང་ཆུབ་སེམས་དཔའ་ལ་སོགས་པའི་ཚུལ་བཟུང་ནས། དེ་བཞིན་གཤེགས་པའི་ཕྲིན་ལས་ཀྱི་རྒྱུན་མི་ནུབ་པར་སྐྱོང་བར་བྱེད་དོ། ། བྱེ་བྲག་ཏུ་དམ་པའི་ཆོས་ཡུན་དུ་གནས་པར་བྱེད་པ་དང༌། སེམས་ཅན་རྣམས་ཉེས་པར་བྱེད་པ་ལས་བཟློག་ནས་ལེགས་པར་བྱེད་པ་ལ་འགོད་པ་ལ་སོགས་པར་ཆོས་དང་ལྡན་པའི་མིའི་རྒྱལ་པོའི་སྐྱེ་བར་སྤྲུལ་པ་ནི་ལྷ་དང་མིའི་ཡུལ་ན་གྲགས་པ་དགེ་བའི་གཞིར་གྱུར་པ་སྟེ།
གསེར་འོད་དམ་པ་ལས། རྒྱལ་པོ་ཆོས་དང་ལྡན་པ་ཡི། ། གྲགས་པ་འཇིག་རྟེན་གསུམ་གང་སྟེ། ། སུམ་ཅུ་གསུམ་གྱི་གནས་རྣམས་ན། ། ལྷ་ཡི་དབང་པོ་དགར་འགྱུར་ཏེ། ། འཛམ་བུའི་གླིང་ན་ངེད་ཀྱི་བུ། ། འདི་ལྟར་ཆོས་ལྡན་རྒྱལ་པོ་ཡིན། ། ཆོས་ཀྱི་ཡུལ་འཁོར་དེར་བརྟེན་ནས། ། ལེགས་པར་བྱེད་ལ་སྐྱེ་བོ་བཀོད། ། རྒྱལ་པོ་དེ་ནི་ལེགས་བྱེད་པས། །
སྐྱེ་བོ་དག་ནི་འདིར་འགྱེད་དེ། ། ལྷ་དང་ལྷ་ཡི་བུ་རྣམས་ཀྱིས། ། ལྷ་གནས་གང་བར་བྱེད་སྙམ་མོ། ། ཆོས་ཀྱི་ཡུལ་འཁོར་དེར་བསྟན་པས། ། རྒྱལ་པོ་རྣམས་ནི་རབ་ཏུ་དགའ། ། ལྷ་དབང་རབ་ཏུ་དང་གྱུར་པས། ། མི་ཡི་རྒྱལ་པོ་དེ་ལ་བསྲུང༌། ། ཉི་ཟླ་དང་ནི་དེ་བཞིན་དུ། ། རྒྱུ་སྐར་ལེགས་པར་རྒྱུ་བར་འགྱུར། ། རླུང་ཡང་དུས་སུ་ལྡང་འགྱུར་ཞིང༌། །
ཆར་པའང་དུས་སུ་འབབ་པར་འགྱུར། ། ལྷ་གནས་རྣམས་དང་དེ་བཞིན་དུ། ། ཡུལ་འཁོར་རྣམས་སུ་ལོ་ལེགས་བྱེད། ། ལྷ་དང་ལྷ་ཡི་བུ་རྣམས་ཀྱིས། ། ལྷ་ཡི་གནས་རྣམས་གང་བར་བྱེད། ། དེ་ལྟ་བས་ན་རྒྱལ་པོ་ཡི། ། བདག་གིས་ཕངས་པའི་སྲོག་བཏང་གིས། ། བདག་གིས་འཇིག་རྟེན་བདེར་འགྱུར་བའི། ། དཀོན་མཆོག་ཆོས་ནི་མི་བཏང་སྟེ། ། ཡོན་ཏན་རྣམས་ཀྱིས་གང་བརྒྱན་པ། །
ཆོས་དང་ལྡན་པས་བསྟེན་པར་བྱ། ། རང་གིས་སྐྱེ་བོ་རྟག་དགའ་བ། ། རྟག་ཏུ་སྡིག་པ་རྣམ་པར་སྤང༌། ། ཆོས་ཀྱིས་ཡུལ་འཁོར་བསྐྱང་བར་བྱ། ། ཆོས་ཀྱང་ཡང་དག་བསྟན་པར་བྱ། ། ལེགས་པར་བྱེད་ལ་སེམས་ཅན་དགོད། ། ཉེས་བྱེད་ལས་ནི་བཟློག་པར་བྱ། ། གང་ཚེ་སྡིག་པ་བྱེད་པ་རྣམས། ། ཚུལ་བཞིན་འདུལ་བར་བྱེད་པའི་ཚེ། ། ཡུལ་འཁོར་དུ་ནི་ལོ་ལེགས་ཤིང༌། །
རྒྱལ་པོ་གཟི་བརྗིད་ལྡན་པར་འགྱུར། ། རྒྱལ་པོ་གྲགས་དང་ལྡན་འགྱུར་ཞིང༌། ། སྐྱེ་དགུ་རྣམས་ཀྱང་བདེ་བར་སྐྱོང༌། ། ཞེས་སོ། ། དེ་བས་ན་བྱང་ཆུབ་སེམས་དཔའ་སྡོམ་བརྩོན་མིའི་དབང་ཕྱུག་ཆེན་པོ་འདི་ནི། སྐྱེ་བ་ནས་སྐྱེ་བར་སྙིང་སྟོབས་དམན་པ་མིན་པའི་ཐུགས་བསྐྱེད་ཀྱི་ཁུར་ཆེན་པོ་ཡོངས་སུ་ཁྱེར་བས། དུས་སྙིགས་མ་ལྔའི་མུན་ཀློང་སྟུག་པོའི་ཁྲོད་དུ་རང་དབང་མེད་པར་ཆུད་པའི་འགྲོ་བ་རྣམས་གནས་སྐབས་དང་མཐར་ཐུག་གི་བདེ་བ་ལ་ཅི་ནུས་སུ་དགོད་པའི་ཕྱིར་དང༌། དགེ་ལེགས་ཐམས་ཅད་ཀྱི་འབྱུང་གནས་སུ་གྱུར་པ་དམ་པའི་ཆོས་རིན་པོ་ཆེ་འཇིག་རྟེན་གྱི་ཁམས་སུ་ཡུན་རིང་པོར་གནས་པའི་ཆོ་ག་མཐའ་དག་བསྒྲུབ་པའི་གཡར་དམ་དང་སྨོན་ལམ་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱ་བའི་ཕྱིར། ས་གཞི་ཡངས་པ་ཆོས་བཞིན་དུ་སྐྱོང་བ་ལ་བསྙེངས་པ་དང་བྲལ་བའི་སྟོབས་དང་འབྱོར་པ་དང་གྲགས་པ་དཀར་པོས་མངོན་པར་མཐོ་བའི་མིའི་རྒྱལ་པོ་ཆེན་པོར་སྐྱེ་བའི་སྤྲུལ་སྐུའི་དཔག་བསམ་གྱི་ལྗོན་པ་ཡོངས་སུ་བཟུང་ནས། འགྲོ་བ་ཀུན་གྱི་ཉེར་འཚོའི་གཞིར་བྱེད་པ་གདོན་མི་ཟ་བ་ཞིག་གོ །
གཉིས་པ་གཞོན་ནུའི་ས་ལ་གནས་ནས་ཡ་རབས་ཀྱི་སྤྱོད་པ་བསྐྱངས་པའི་ཁྱད་པར་ནི། དེ་ལྟར་རིང་ནས་དགེ་ཚོགས་དཔག་ཏུ་མེད་པ་མངོན་པར་འདུ་བྱས་པའི་མཐུ་ལས་ལེགས་པར་འཁྲུངས་པའི་བསོད་ནམས་ཀྱི་སྐལ་བ་ཆེན་པོ་དང་ལྡན་པ། བསམ་པ་དགེ་བ། རང་དང་གཞན་ལ་ཕན་པར་ཞུགས་པ། སྙིང་རྗེ་དང་ལྡན་པ། བདག་ཉིད་ཆེན་པོ་དམ་པའི་ཆོས་འདོད་པ། འགྲོ་བ་ཐམས་ཅད་ལ་མཉེས་གཤིན་པ་ལ་སོགས་པ་ཡ་རབས་དམ་པའི་ཁྱད་པར་དང་ལྡན་པ་ཞིག་སྟེ། དེའང་འཕགས་མཆོག་ཀླུ་སྒྲུབ་ཀྱིས། གཞོན་ཡང་རྒན་པའི་ཉེ་བར་ཞི་ལ་དགའ། ། མཁས་པར་གྱུར་ཀྱང་ཤེས་པའི་ང་རྒྱལ་མེད། །
གཟི་བརྗིད་ཆེ་ཡང་བཟོད་ཅིང་དེས་པའི་ངང༌། ། ཇེ་མཐོར་ཕྱིན་ཡང་ང་རྒྱལ་དྲེགས་པ་མེད། ། ཅེས་དང༌། སེར་སྣ་གཡོ་སྒྱུ་ཆགས་དང་སྙོམ་ལས་དང༌། ། མངོན་པའི་ང་རྒྱལ་འདོད་ཆགས་ཞེ་སྡང་དང༌། ། རིགས་དང་གཟུགས་དང་ཐོས་པ་ལང་ཚོ་དང༌། ། དབང་ཐང་ཆེ་བས་རྒྱགས་པ་དགྲ་བཞིན་གཟིགས། ། ཞེས་གསུངས་པ་བཞིན་དུ་ལང་ཚོ་གཞོན་ནུའི་ས་ལ་གནས་པའི་དུས་ནས། རང་གི་བླ་མར་གྱུར་པ་དང༌། སློབ་དཔོན་དང༌།
མཁས་པ་ཡོན་ཏན་ཅན་དང༌། ཕ་མ་ལ་སོགས་པ་ཞེ་ས་བགྱི་བའི་འོས་སུ་གྱུར་པ་གང་ཡིན་པ་དག་ལ་ཞེ་སར་མཁས་པའི་སྲི་ཞུའི་སྒོ་ནས་མངོན་པར་མཆོད་ཅིང༌། རང་ཉིད་ནི་དཔའ་བ་དང༌། རྟུལ་ཕོད་པ་དང༌། ཡན་ལག་མཆོག་གི་གཟུགས་དང་ལང་ཚོར་ལྡན་པ། འགྲོ་བ་ཐམས་ཅད་ཀྱི་མིག་ཏུ་སྡུག་ཅིང་ཡིད་འཕྲོག་པར་བཟོད་པ། པདྨའི་རྫིང་བུར་འཁྲུངས་པའི་ཆུ་སྐྱེས་གཞོན་ནུ་ཁ་ཕྱེ་མ་ཐག་པ་ཇི་ལྟ་བ་བཞིན་དུ་ཁ་དོག་རྒྱས་ཤིང༌། གཏམ་གྱི་སྒོ་ནས་ལི་ཤི་གསར་པའི་དྲི་འབྱུང་བ་ལ་སོགས་པ་གཞོན་ནུ་དམ་པའི་ཡོན་ཏན་གྱི་ཚོགས་མང་པོས་ལེགས་པར་བཟུང་བའོ། ། དེར་མ་ཟད་བསླད་པ་མེད་པའི་རིགས་དང༌། བརྫི་བ་མེད་པའི་སྟོབས་དང༌།
གཞོམ་དུ་མེད་པའི་དཔུང་པ་དང༌། བྲི་བ་མེད་པའི་མངའ་ཐང་དང་དཔལ་འབྱོར་ཕུན་སུམ་ཚོགས་པ་དག་གིས་ཕྱུར་བུར་གཏམས་པར་གྱུར་མོད་ཀྱི། བདག་ནི་འདི་ལྟར་བསོད་ནམས་ཀྱི་མཐུ་ཆེན་པོ་དང་ལྡན་ནོ་སྙམ་དུ་གཞན་ལ་ཇི་མི་སྙམ་བྱེད་པའི་མངོན་པར་ཁེངས་པ་ཡོངས་སུ་སྤངས་པ་དང༌། རང་གི་བདོག་པའི་དངོས་པོ་དབྱིག་གི་རྣམ་པའམ། འབྲུའི་བང་བའམ། བཟའ་བ་དང་བཅའ་བའི་རྣམ་པའམ། བགོ་བ་དང་རྒྱན་གྱི་བྱེ་བྲག་གམ། རྟ་དང་བཞོན་པ་ལ་སོགས་པ་གང་ཅིའང་རུང་ལ་མངོན་པར་ཞེན་ཅིང༌། འདི་ནི་དཀོན་མཆོག་གི་ཕྱོགས་སུ་མཆོད་པར་ཕུལ་བའམ། བཀྲེན་པ་དང་ཕོངས་པ་དང༌།
ཉམ་ཐག་པ་དང༌། མགོན་མེད་པ་དང༌། ནད་པ་དང༌། ཡུལ་གཞན་ནས་བསྐྲད་པ་ལ་སོགས་པ་སྙིང་རྗེའི་ཡུལ་དུ་གྱུར་པའི་སྐྱེ་བོ་རྣམས་ལ་སྦྱིན་པར་བྱིན་ན། སླར་ཡང་འདི་དང་འདི་ལྟ་བུའི་འབྱོར་བ་དག་གིས་ཡོངས་སུ་དབེན་པར་འགྱུར་རོ་སྙམ་པ་ལ་སོགས་པ་སོག་སྲུང་གི་སྡུག་བསྔལ་དུ་འགྱུར་བའི་སེར་སྣའི་འཆིང་བ་ཐམས་ཅད་ལས་རང་བཞིན་གྱིས་གྲོལ་བ། སློང་བ་ཐམས་ཅད་ཀྱི་དཔག་བསམ་ལྗོན་པ་ལྟ་བུའི་གཏོང་ཕོད་ཆེན་པོའི་ཕྱག་རིང་རབ་ཏུ་རྐྱོང་བ། དགེ་བའི་རྩ་བ་ལ་གཅིག་ཏུ་འདུན་ཅིང་སྤྲོ་བ་མཆོག་གི་རྩེར་འཛེགས་པ་ཞིག་གོ ། དེར་མ་ཟད། མགོན་པོ་བྱམས་པས། རིག་པའི་གནས་ལྔ་དག་ལ་སྦྱོང་བར་མ་བྱས་ན། །
འཕགས་མཆོག་ཅི་གསུང་ཐམས་ཅད་མཁྱེན་ཉིད་མི་འགྱུར་ཏེ། ། ཞེས་དང༌། ས་སྐྱ་པཎྜི་ཏས། མ་བསླབས་པ་ལ་ཀུན་མཁྱེན་དུ། ། འགྱུར་ན་རྒྱུ་འབྲས་ག་ལ་བདེན། ། རྒྱུ་འབྲས་བསླུ་བ་མེད་པ་འདི། ། ཐམས་ཅད་མཁྱེན་པའི་ཁྱད་ཆོས་ཡིན། ། ཞེས་གསུངས་པ་དང༌། སྐྱེས་རབས་ལས་ཀྱང༌། ཡོན་ཏན་ཡོད་ན་རྒྱལ་པོའི་གོ་འཕང་དང༌། །
སྐྱེ་དགུ་མངོན་པར་མཐོ་བ་ཐོབ་པར་འགྱུར། ། ལྷ་དབང་དཔལ་ཡང་ཡོན་ཏན་ལ་ལྟོས་ཏེ། ། ཡོན་ཏན་ཡོད་ན་ཕ་རོལ་མགུ་བར་འགྱུར། ། གྲགས་པ་རྣམས་ཀྱང་ཡོན་ཏན་ཉིད་ལས་འཕྲོ། ། བདག་ཉིད་ཆེ་བའང་ཡོན་ཏན་ལྡན་ལས་འབྱུང༌། ། ཟླ་འོད་ལས་ཀྱང་གསལ་བའི་ཡོན་ཏན་གྱིས། ། དགྲ་བོ་མི་ཟད་དྲེགས་ཤིང་སྡང་བ་དང༌། ། འཁོན་རྙིང་ཡོད་ཅིང་ཕྲག་དོག་ཆེ་བ་ཡང༌། ། ཡིད་ནི་རབ་ཏུ་དང་ཞིང་མགུ་བྱེད་དོ། ། ཞེས་གསུངས་པ་ལྟར་གནས་སྐབས་སུ་སྐྱོན་ཡོན་གྱི་ཁྱད་པར་མ་འཁྲུལ་བར་རྣམ་པར་འབྱེད་ཅིང་བླང་དོར་གྱི་གནད་ལ་མཁས་པར་འགྱུར་བ་དང༌།
དེ་ལ་བརྟེན་ནས་མཛའ་བ་དང་མཛའ་བ་མ་ཡིན་པའི་སྐྱེ་བོ་ཐམས་ཅད་མ་བསྡུས་པར་ཡང་རང་དབང་དུ་འདུ་བར་འགྱུར་བ་དང༌། སྲིད་པ་ནས་སྲིད་པ་ཐམས་ཅད་དུ་ཡོན་ཏན་གྱི་གྲགས་པའི་ཟླ་འོད་དཀར་པོ་ཕྱོགས་བཅུའི་ཁོ་ར་ཁོར་ཡུག་ཐམས་ཅད་དུ་ཉུལ་བ་ཡང་ཡོན་ཏན་གྱི་དབང་ལས་བྱུང་བར་རྗེས་སུ་རྟོགས་སོ། ། དེ་ལྟར་རྟོགས་ནས་ཀྱང་ཐོག་མར་འཇིག་རྟེན་པའི་བཟོའི་གནས་དང༌། ལས་ཀྱི་གནས་དང༌། ཡི་གེ་དང༌། གྲངས་དང༌། རྩིས་དང༌། ལག་རྩིས་དང༌། རལ་གྲིའི་ཐབས་དང༌། འཕོང་དང༌།
སྟོབས་དང༌། གྱད་ཀྱི་འཛིན་སྟངས་རྣམས་ལ་སེམས་ཅན་གཞན་ལས་ཁྱད་པར་དུ་གྱུར་པའི་རིག་པ་མང་པོ་ལ་འདྲིས་པར་མཛད་དོ། ། གཞན་ཡང་གཞི་བརྟག་པ་དང༌། གོས་བརྟག་པ་དང༌། རིན་པོ་ཆེ་བརྟག་པ་དང༌། ཤིང་རྟ་བརྟག་པ་དང༌། རྟ་དང་གླང་པོ་ཆེ་བརྟག་པ་ལ་སོགས་པ་དང༌། འབྱེད་པ་དང༌། ཀློག་པ་རྣམས་ལ་གཡེར་པོར་གྱུར་ཏོ། ། གསུམ་པ་བསྟན་པའི་རྗེས་སུ་ཞུགས་ནས་ཐོས་པ་དང་ཚོགས་བསགས་ཀྱི་ཁྱད་པར་ནི།
དེ་ལྟ་བུའི་གཞོན་ནུ་དེ་ཉིད་སྲིད་པའི་དཔལ་འབྱོར་ཀུན་གྱི་དབུས་ན་མངོན་པར་མཐོ་ཡང༌། ཇི་ཙམ་ཞིག་ན་སྔོན་གྱི་བསྐལ་པ་དཔག་ཏུ་མེད་པར་གོམས་པའི་ཆོས་ཀྱི་བག་ཆགས་བཟང་པོ་དམན་པ་མིན་པའི་གྲོགས་ཀྱིས་ཉེ་བར་བསྐུལ་ནས་འདི་ལྟར་ཡིད་ལ་བྱེད་པར་གྱུར་ཏོ། ། ཀྱེ་མ་དེང་བདག་གི་བསོད་ནམས་ཀྱི་མཐུ་ཆེན་པོས་རྙེད་པར་དཀའ་བའི་ལུས་རྟེན་དལ་བ་བརྒྱད་དང་འབྱོར་པ་བཅུའི་བདག་ཉིད་ཅན་གྱི་རྙེད་པ་འདི་ནི་ལེགས་པར་རྙེད་དོ། ། ཚེ་འདིའི་མཐོ་འབྱོར་དང་གྲགས་པའི་ཟླ་རིས་དཀར་པོ་རིང་དུ་འཕྲོ་བའི་གོ་འཕང་དམ་པ་དེ་ཡང་ཐོབ་པར་གྱུར་ཏོ། ། འོན་ཀྱང་འཁོར་བའི་ལྟར་སྣང་གི་བདེ་འབྱོར་གྱི་དཔལ་ནི་ཇི་ལྟར་བདོ་ཡང་རྣམ་པར་དཔྱད་ན་མཐའ་བཞི་ལས་མི་འདའ་སྟེ། ཇི་སྐད་དུ། བསགས་པ་ཀུན་མཐར་འཛད་པ་སྟེ། ། མཐོན་པོའི་མཐའ་ནི་དམའ་བ་ཡིན། ། འདུས་པའི་མཐའ་ནི་འབྲལ་བ་སྟེ། ། འཚོ་བའི་མཐའ་ནི་འཆི་བ་ཡིན། །
ཞེས་གསུངས་པ་ལྟར་འཁོར་བ་མཐའ་བཞིའི་རང་བཞིན་ཅན་ཏེ་མི་རྟག་ཅིང་མི་བརྟན་ལ་ཐེར་ཟུག་མེད་པའི་ཆོས་ཅན་ཁོ་ན་སྟེ། སྐྱེ་འཆིའི་ཕྲེང་བ་ནི་གར་མཁན་གྱི་ལག་པའི་ཟློས་གར་བསྒྱུར་བ་ལྟ་བུའོ། ། འབྱོར་རྒུད་ཀྱི་རི་མོས་ནི་སྟོན་ཀའི་སྤྲིན་གྱི་འདུ་འགོད་བརྩམས་པ་ལྟ་བུའོ། ། སྐྱེས་བུའི་འཚོ་བ་ནི་སྤྲིན་རུམ་སྟུག་པོའི་ཁྲོད་ན་གློག་གི་ཐག་པ་འགྱུ་བ་ལྟ་བུའོ། ། ཁྱད་པར་ཁྱིམ་ན་གནས་པའི་ལྟར་སྣང་གི་བདེ་བ་ནི་ཐར་པ་མེད་པའི་མེ་འོབས་སྟུག་པོའི་ནང་དུ་ལྷུང་བ་ལྟ་བུའོ་ཞེས་དང༌། གཞན་ཡང་བཅོམ་ལྡན་འདས་ཀྱིས་ཁྱིམ་ན་ཆགས་པའི་ཉེས་དམིགས་མང་པོ་བསྟན་པ་རྗེས་སུ་དྲན་པའི་ཡིད་འབྱུང་གི་མཚོན་རྣོན་པོ་དག་གིས། འཁོར་བ་ལ་མངོན་པར་ཞེན་པའི་འཆིང་བ་དམ་པོ་ཡོངས་སུ་དྲལ་བ་ལ་སྤྲོ་བས་ཞུགས་པར་གྱུར་ཏོ། ། དེའང་དགེ་སློང་ལ་རབ་ཏུ་གཅེས་པའི་མདོ་ལས། ཤིན་ཏུ་ལེགས་པའི་ཚུལ་ཁྲིམས་གང༌། ། བསྡོམས་པའི་མི་དེ་མཛེས་པའི་གཟུགས། །
འདུལ་བ་ལ་ནི་ཉེ་བར་གནས། ། ཚུལ་ཁྲིམས་བསླབ་པ་རང་ཡིད་ཆེས། ། མི་དེ་ཉིད་མ་གཅིག་ལ་ཡང༌། ། བསོད་ནམས་ཕུང་པོ་དཔག་ཏུ་མེད། ། གསོག་ཅིང་སངས་རྒྱས་འབྲས་བུ་འགྲུབ། ། ཅེས་དང༌། ཚུལ་ཁྲིམས་འདི་ནི་བདེ་བའི་མཆོག ། ཚུལ་ཁྲིམས་འདི་ནི་ཐར་པའི་ལམ། ། ཚུལ་ཁྲིམས་འདི་ནི་ཡོན་ཏན་གཞི། ། ཚུལ་ཁྲིམས་འདི་ནི་སངས་རྒྱས་རྒྱུ། །
ཞེས་དང༌། འཕགས་པ་ཀླུ་སྒྲུབ་ཀྱིས། ཁྱོད་ཀྱི་ཚུལ་ཁྲིམས་མ་ཉམས་མོད་མི་དམའ། ། མ་འདྲེས་མ་སྦགས་པ་དག་བསྟེན་པར་མཛོད། ། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ལགས་པར་གསུངས། ། ཞེས་བྱ་བ་ལ་སོགས་པ་རབ་ཏུ་བྱུང་ཞིང་ཚུལ་ཁྲིམས་ཀྱི་བསླབ་པ་ཚུལ་བཞིན་དུ་བསྲུངས་པའི་ཕན་ཡོན་དཔག་ཏུ་མེད་ཅིང་བསམ་གྱིས་མི་ཁྱབ་པ་རྗོད་བྱེད་ཀྱི་གླིང་བུ་དྲི་ཟའི་རོལ་མོ་བྱེ་བ་ཕྲག་བརྒྱས་ཀྱང་གང་གི་དཔེ་ཟླར་མི་བཟོད་ཅིང་ཆར་ཡང་མི་ཕོད་པའི་སྙན་འགྱུར་ངག་གི་ལང་ཚོ་ཡོངས་སུ་རྫོགས་པའི་འཕྲིན་ཡིག་དམ་པས་ཡིད་ཀྱི་དབང་པོ་ཡོངས་སུ་ཕྲོགས་པར་གྱུར་ཏོ། ། དེ་ལའང་ཐོག་མར་ཤེས་རབ་ཀྱི་ཕ་རོལ་ཏུ་ཕྱིན་པ་སྡུད་པ་ལས། བླ་མ་མཁས་པ་རྣམས་ལ་རྟག་ཏུ་བརྟེན་པར་བྱ། ། ཅི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང༌། །
ཞེས་དང༌། སློབ་དཔོན་ཀླུ་སྒྲུབ་ཀྱིས་ཀྱང༌། དགེ་བའི་བཤེས་གཉེན་བསྟེན་པ་ཚངས་པར་སྤྱོད། ། ཡོངས་སུ་རྫོགས་པར་ཐུབ་པས་གསུངས་དེའི་ཕྱིར། ། སྐྱེས་བུ་དམ་པ་བསྟེན་བགྱི་རྒྱལ་བ་ལ། ། བརྟེན་པ་རབ་ཏུ་མང་པོས་ཞི་བ་ཐོབ། ། ཅེས་དང༌། དགེ་བ་དགེ་བའི་བཤེས་ལ་བརྟེན་ན་འཕེལ། ། ཞེས་བྱ་བ་ལ་སོགས་པ་རྒྱ་ཆེར་འབྱུང་སྟེ། དེ་དག་ཀྱང་དགེ་བའི་བཤེས་གཉེན་ལ་རག་ལས་པར་རྗེས་སུ་རྟོགས་སོ། །
དེ་ལྟར་རྗེས་སུ་རྟོགས་ནས་ཀྱང་རྒྱལ་བ་གཉིས་པ་རྗེ་བཙུན་ཀུན་དགའ་བཟང་པོའི་ཆོས་ཀྱི་རྒྱལ་སྲིད་ཆེན་པོ་ལ་མཁས་པའི་ཕྲིན་ལས་རྣམ་པ་གསུམ་གྱི་འཁོར་ལོས་སྒྱུར་བའི་གདན་རབས་སུམ་ཅུ་པ། ལེགས་པར་གསུངས་པ་དམ་པའི་ཆོས་འདུལ་རྒྱ་མཚོའི་ཕ་རོལ་ཏུ་སོན་པ་སྨྲ་བའི་དབང་ཕྱུག་ཆེན་པོ། དོན་གྱི་སླད་དུ་མཚན་ནས་སྨོས་ན་མཁན་ཆེན་ཐམས་ཅད་མཁྱེན་པ་བཀྲ་ཤིས་ལྷུན་གྲུབ་གྲགས་པའི་རྒྱལ་མཚན་དཔལ་བཟང་པོའི་ཞལ་སྔ་ནས་ཀྱི་མཁན་པོ་དང༌། འདུལ་བ་སྨྲ་བའི་མཆོག་འཕགས་པ་ཨུ་པཱ་ལི་ལྟ་བུའི་ཐོས་པ་དང་ཡོན་ཏན་གྱི་ཕུང་པོ་འཛིན་ཅིང་ལེགས་པར་སྨྲ་བའི་དབང་ཕྱུག་སངས་རྒྱས་བསྟན་པ་སློབ་དཔོན་དང༌། གནས་བརྟན་འདུལ་བ་འཛིན་པ་ཆེན་པོ་བཀྲ་ཤིས་བཟང་པོ་པ་དུས་བསྒོ་བ་ལ་སོགས་པ་མཁས་ཤིང་བཙུན་པའི་དགེ་སློང་གི་དགེ་འདུན་གྲངས་ཚང་བའི་དབུས་སུ་ཚིགས་དང་པོ་གཉིས་རིམ་ནོས་ཀྱི་རབ་ཏུ་བྱུང་བ་དགེ་ཚུལ་གྱི་དངོས་པོར་བསྒྲུབས་ཏེ། དེའི་མཚན་ལ་ཕུན་ཚོགས་བསྟན་པ་ཞེས་བྱ་བར་གསོལ་ཏོ། ། དེ་ནས་བརྩམས་ཏེ་བསླབ་པར་བྱ་བའི་གནས་ཐམས་ཅད་མིག་གི་འབྲས་བུ་ལྟར་གཅེས་པར་བསྲུང་བའི་སྒོ་ནས་སྔོན་གྱི་འཕགས་པ་རྟ་ཐུལ་ལ་སོགས་པའི་རྣམ་པར་ཐར་པའི་རྗེས་སུ་སློབ་ཅིང་རྗེས་སུ་འགྲོ་བའི་འདུན་པ་ས་ལྟ་བུར་བརྟན་པར་མཛད་དོ། ། དེ་ལྟར་ངེས་པར་འབྱུང་བའི་ཚུལ་ཁྲིམས་རྣམ་པར་དག་པའི་གཞི་གཙང་མ་ལ་གནས་པ་དེས། མངོན་པ་མཛོད་ལས། ཚུལ་གནས་ཐོས་དང་བསམ་ལྡན་པས། །
བསྒོམ་པ་ལ་ནི་རབ་ཏུ་སྦྱར། ། ཞེས་གསུངས་པའི་དོན་དང་རྗེས་སུ་མཐུན་པར་བསྟན་པའི་བྱ་བ་ཐོས་པ་དང་བསམ་པ་དང་བསྒོམ་པ་གསུམ་ལ་འཇུག་པའི་འདུན་པ་དྲག་པོས་ཀུན་ནས་བསླངས་ཏེ། དེའང་ཐོག་མར་བྱང་ཆུབ་སེམས་དཔའི་སྡེ་སྣོད་ལས། ཐོས་པས་ཆོས་རྣམས་ཤེས་པར་འགྱུར། ། ཐོས་པས་སྡིག་ལས་ལྡོག་པར་འགྱུར། ། ཐོས་པས་དོན་མ་ཡིན་པ་སྤོང༌། ། ཐོས་པས་མྱ་ངན་འདས་པ་ཐོབ། ། ཅེས་བྱ་བ་ལ་སོགས་པ་གསུངས་པ་ལྟར་ཕྱི་དང་ནང་གི་གྲུབ་པའི་མཐའ་ཤེས་པས་བླང་དོར་གྱི་གནས་རྣམས་ལེགས་པར་ཤེས་པར་བྱས་ཏེ། ཉེས་པའི་སྤྱོད་པ་ལས་ལྡོག་པ་དང༌། དོན་མེད་པའི་འདོད་པ་ཡོངས་སུ་སྤོང་བ་དང༌།
ཟག་པ་ཟད་པ་ཡོངས་སུ་ཤེས་པ་ལ་སོགས་པ་མང་དུ་ཐོས་པའི་ཕན་ཡོན་རྣམས་ཐེག་པ་ཆེ་ཆུང་གི་གཞུང་མང་པོ་ནས་རྒྱ་ཆེར་བསྟན་པའི་དོན་ལ་རྗེས་སུ་སློབ་པའི་ཕྱིར་དང༌། བྱེ་བྲག་ཏུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ཉེ་ལམ། གཞི་དང་ལམ་དང་འབྲས་བུའི་གནས་སྐབས་ཐམས་ཅད་ནས་ཟབ་པའི་ཁྱད་པར་མང་པོས་བརྟུན་པ་རབ་འབྲིང་གི་དབང་ལས་ཚེ་འདིའམ། བར་དོའམ། སྐྱེ་བ་བདུན་ནམ་བཅུ་དྲུག་ཏུ་ཟུང་འཇུག་རྡོ་རྗེ་འཆང་གི་གོ་འཕང་གདོན་མི་ཟ་བར་འགྲུབ་པའི་ལམ་ཟབ་མོ་གསང་སྔགས་རྡོ་རྗེ་ཐེག་པ་སྟེ། དེ་ལྟ་ནའང་ལམ་དེར་འཇུག་པ་ལ་ནི་དབང་བསྐུར་བ་ལེགས་པར་ཐོབ་དགོས་ཀྱི། དབང་བསྐུར་བ་མ་ཐོབ་པར་སྔགས་ཀྱི་ལམ་ལ་འབད་པ་བྱས་ཀྱང་དངོས་གྲུབ་ཐོབ་པར་མི་འགྱུར་ཞིང༌། བརྒྱ་ལམ་ན་འཇིག་རྟེན་པའི་དངོས་གྲུབ་ཕྲ་མོ་ཙམ་ཐོབ་སྲིད་ཀྱང་ཕྱི་མར་ངན་སོང་དུ་འགྲོ་བར་གསུངས་ཏེ། དམ་པ་དང་པོའི་རྒྱུད་ལས། དབང་བསྐུར་མེད་པར་རྒྱུད་འཆད་དང༌། །
ཟབ་མོའི་དེ་ཉིད་སྒོམ་བྱེད་པ། ། དེ་དོན་ལེགས་པར་ཤེས་ན་ཡང༌། ། དམྱལ་བར་འགྱུར་གྱི་གྲོལ་བ་མིན། ། ཞེས་དང༌། ཕྱག་རྒྱ་ཆེན་པོ་ཐིག་ལེའི་རྒྱུད་ལས། དབང་མེད་ན་ནི་དངོས་གྲུབ་མེད། ། ཕྱེ་མ་བཙིར་ཡང་མར་མེད་བཞིན། ། གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པར་འཆད་བྱེད་པ། ། སློབ་དཔོན་སློབ་མ་ཤི་མ་ཐག །
དངོས་གྲུབ་ཐོབ་ཀྱང་དམྱལ་བར་སྐྱེ། ། དེ་བས་འབད་པ་ཐམས་ཅད་ཀྱིས། ། བླ་མ་ལ་ནི་དབང་ནོད་ཞུ། ། ཞེས་དང༌། དབང་བསྐུར་མ་ཐོབ་པར་སྔགས་པ་ཉིད་དུ་ཁས་ལེན་པ་སྙིང་པོ་མེད་ཅིང་སྨིག་རྒྱུའི་ཆུ་ལ་བཏུང་བར་འདོད་པ་དང་མཚུངས་ཏེ། བདེ་མཆོག་རྩ་རྒྱུད་ལས། སྔགས་པས་དཀྱིལ་འཁོར་མ་མཐོང་བར། ། གང་ཞིག་རྣལ་འབྱོར་པར་འདོད་པ། ། མཁའ་ལ་ཁུ་ཚུར་གྱིས་རྡེག་དང༌། ། སྨིག་རྒྱུའི་ཆུ་ནི་འཐུང་དང༌། །
ཞེས་དང༌། རྡོ་རྗེ་ཐོད་པའི་རྒྱུད་ལས་ཀྱང༌། ། དཔེར་ན་བུ་ཚ་མེད་པའི་ཁྱིམ། ། ཤི་བ་ཙམ་གྱིས་སྟོང་བར་འགྱུར། ། དེ་བཞིན་དབང་དང་བྲལ་བ་ཡི། ། ཡེ་ཤེས་ཀུན་གྱི་སྟོང་པ་ཉིད། ། དཔེར་ན་པི་ཝང་སྦྱོར་ཀུན་ཚོགས། ། རྒྱུད་དང་བྲལ་ན་བཟུང་མི་རུང༌། ། དེ་བཞིན་དབང་དང་བྲལ་ན་ནི། ། སྔགས་དང་བསམ་གཏན་འགྲུབ་མི་འགྱུར། །
རྨོངས་པ་གང་ཞིག་དབང་མེད་པར། ། བདག་ནི་དབང་བསྐུར་ཞེས་སྨྲ་བ། ། ཇི་སྲིད་སངས་རྒྱས་བཞུགས་ཀྱི་བར། ། སློབ་མར་བཅས་ཏེ་དམྱལ་བར་འགྲོ། ། ཞེས་བྱ་བ་ལ་སོགས་པ་དབང་བསྐུར་བ་མ་ཐོབ་པར་སྔགས་ཀྱི་ལམ་ལ་འཇུག་པའི་ཉེས་པ་དཔག་ཏུ་མེད་པ་གསུངས་ཤིང་དབང་བསྐུར་བ་ཚུལ་བཞིན་དུ་ཐོབ་པའི་ཕན་ཡོན་བསམ་གྱིས་མི་ཁྱབ་ཀྱང༌། མདོར་བསྡུ་ན། གང་ཟག་དབང་པོ་ཡང་རབ་དབང་གི་རྗེས་དེ་མ་ཐག་པར་གྲོལ་བར་གསུངས་ཏེ། འགྲེལ་ཆེན་སྒྲོན་མ་གསལ་བ་ལས། དངོས་གྲུབ་ཐམས་ཅད་ནི་དཀྱིལ་འཁོར་དུ་དབང་བསྐུར་བ་ལས་འབྱུང་བར་འགྱུར་རོ་ཞེས་དང༌། ས་སྐྱ་པཎྜི་ཏས་ཀྱང༌།
དེས་ན་གང་ཟག་དབང་པོ་རབ། ། དབང་བསྐུར་ཉིད་ཀྱིས་གྲོལ་བར་གསུངས། ། ཞེས་སོ། ། གང་ཟག་རབ་ཏུ་གྱུར་པ་མ་ཡིན་ནའང་དབང་ལེན་པ་ལ་རྟག་ཏུ་གོམས་པར་བྱས་པས་སྐྱེ་བ་བདུན་ནས་འགྲུབ་སྟེ། གསང་བའི་མཛོད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡིས་སྐྱེ་བ་བདུན་ནས་ནི། ། མ་བསྒོམས་པར་ཡང་དངོས་གྲུབ་ཐོབ། ། ཅེས་སོ། །
དབང་ཐོབ་ནས་རྩ་བའི་ལྟུང་བས་མ་གོས་ན་སྐྱེ་བ་བཅུ་དྲུག་ནས་འགྲུབ་པ་ཡང༌། དམ་ཚིག་ལྔ་པ་ལས། གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ནས་འགྲུབ། ། ཅེས་གསུངས་ཤིང༌། གྲོལ་བྱེད་ཀྱི་ལམ་སྟོན་པའི་སྣོད་རུང་དུ་བྱེད་པའི་ཐབས་ཀྱང་དབང་བསྐུར་བ་ཉིད་ཡིན་ཏེ། ཕྱག་རྒྱ་ཆེན་པོ་ཐིག་ལེ་ལས། དང་པོར་རེ་ཞིག་སློབ་མ་ལ། ། དབང་རྣམས་ལན་ཅིག་བསྐུར་བ་ཡིས། ། དེ་ཚེ་གསང་ཆེན་བཤད་པ་ཡི། །
ངེས་པར་སྣོད་དུ་འགྱུར་བའོ། ། ཞེས་བྱ་བ་ལ་སོགས་པའི་ཕན་ཡོན་བརྗོད་ཀྱིས་མི་ལྡང་བར་ཡིད་ཆེས་པའི་ལུང་དང་མན་ངག་གི་ཚོགས་ཀྱིས་ཉེ་བར་བསྟན་པའི་ཡི་གེ་དམ་པ་གསུབ་ཏུ་མེད་པ་གང་དག་ཡིད་ཀྱི་ངོས་སུ་ལེགས་པར་འདྲི་བཞིན་པའི་སྡོམ་བརྩོན་མིའི་དབང་ཕྱུག་འདིས་གོང་དུ་སྨོས་པའི་བླ་མ་དེ་ཉིད་ཀྱི་དྲུང་ནས་དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་དུ་དབང་བཞི་པོ་ཡོངས་སུ་རྫོགས་པར་མནོས་ཏེ། ཕུང་པོ་དང༌། ཁམས་དང༌། སྐྱེ་མཆེད་ཀྱི་ཞིང་ས་གཤིན་པར་སངས་རྒྱས་ཀྱི་སྐུ་བཞིའི་བདག་ཉིད་ཅན་གྱི་ས་བོན་ལེགས་པར་བཏབ་སྟེ། རིག་པ་འཛིན་པ་སྔགས་ཀྱི་སྡོམ་པའི་མྱུ་གུ་རྨ་མེད་པ་ཉིད་དུ་ཡོངས་སུ་འཛིན་པའི་སྐལ་བ་ཅན་དུ་བགྱིས་སོ། ། དེ་ནས་བརྩམས་ཏེ་ངོར་ལུགས་ཀྱི་དཀྱིལ་འཁོར་ཆེན་པོ་བདུན་དུ་གྲགས་པའི་དབང་བསྐུར་བ་དང༌། རྡོ་རྗེ་འཇིགས་བྱེད་རོ་ལངས་བརྒྱད་སྐོར་གྱི་དབང་བསྐུར་བ་དང༌། ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ནས་བསྟན་པའི་དཀྱིལ་འཁོར་བཅུ་གཉིས་ཀྱི་དབང་བསྐུར་བ་རྣམས་དང༌། གཞན་ཡང་ཀུན་རིག་རྩ་བའི་དཀྱིལ་འཁོར་དང༌།
འཆི་བདག་འཇོམས་པ་ལྷ་བཅུ་གསུམ་དང༌། ཚེ་དཔག་ཏུ་མེད་པ་ལྷ་དགུ་དང༌། མི་འཁྲུགས་པ་ལྷ་དགུ་དང༌། མགོན་པོའི་བཀའ་བབ་བཞིར་གྲགས་པ་བྲམ་ཟེ་ཆེན་པོའི་བཞེད་པའི་མགོན་པོ་གྲི་གུག་ལྷ་ལྔ་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་དང༌། བླ་མ་ལོ་ཙཱ་བའི་བཞེད་པའི་མགོན་པོ་ལྷ་བརྒྱད་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་དང༌། བླ་མ་བྲག་སྟེང་པའི་བཞེད་པའི་གུར་གྱི་མགོན་པོ་ལྷ་བཅུ་གཉིས་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་དང༌། གྱི་ལྗང་ལུགས་ཀྱི་མགོན་པོ་ལྷ་བཅུ་བདུན་པ་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་དང༌། མགོན་པོ་གྲི་གུག་ལྷ་ལྔ་སྙན་བརྒྱུད་ལུགས་སིནྡྷུ་རའི་དཀྱིལ་འཁོར་ལ་བརྟེན་པ་རྣམས་ཀྱི་དབང་བསྐུར་བ་ལ་སོགས་པའི་དབང་བསྐུར་གྱི་རིགས་མང་པོ་མནོས་སོ། ། གཞན་ཡང་མཆོག་དང་ཐུན་མོང་གི་དངོས་གྲུབ་སྒྲུབ་པའི་ཡི་དམ་གྱི་ལྷ་བསམ་གྱིས་མི་ཁྱབ་པའི་དབང་བསྐུར་བ་དང༌། བྱིན་གྱིས་བརླབས་པ་དང༌།
རྗེས་སུ་གནང་བ་དང༌། རྗེས་སུ་གདམས་པ་མང་པོ་བུམ་པ་གང་འབྱོའི་ཚུལ་དུ་གསན་ནོ། ། ཡར་ལུང་མཁན་པོ་ངག་གི་དབང་ཕྱུག་ཀུན་དགའ་ལེགས་པའི་འབྱུང་གནས་བསྟན་པའི་རྒྱལ་མཚན་དཔལ་བཟང་པོ་པའི་དྲུང་ནས། རྡོ་རྗེ་ཕྲེང་བ་དང་ཀྲཱྀ་ཡ་ས་མུཙྪ་གཉིས་ཀའི་དབང་གི་ཆུ་བོ་ཆིག་འདྲེས་སུ་གྱུར་པའི་དཀྱིལ་འཁོར་ཆེན་པོ་བཞི་བཅུ་རྩ་ལྔ་རས་བྲིས་ལ་བརྟེན་པ། ཀྲཱྀ་ཡ་ས་མུཙྪའི་སྒོས་ཆོས་བསབས་པ་དང་བཅས་པའི་ཕྱག་ལེན་རྒྱས་པའི་ལུགས་ཀྱི་དབང་བསྐུར་བ་ཐོབ་པ་ལ། དཔལ་གསང་བ་འདུས་པའི་རྒྱུད་ལས་གསུངས་པའི་མི་བསྐྱོད་པའི་རིགས་གསང་བ་འདུས་པ་འཇམ་དཔལ་རྡོ་རྗེ་ལྷ་བཅུ་དགུ། དཔལ་གསང་བ་འདུས་པ་མི་བསྐྱོད་རྡོ་རྗེ་ལྷ་སོ་གཉིས། རྣམ་སྣང་སྒྱུ་དྲའི་རྒྱུད་ལ་བརྟེན་པའི་འཇམ་དཔལ་རྡོ་རྗེ་ལྷ་ཞེ་གསུམ། རྩ་བའི་རྒྱུད་གཤིན་རྗེ་དགྲ་ནག་གི་རྒྱུད་ལ་བརྟེན་པའི་རྣམ་སྣང་གི་རིགས་དཔལ་གཤིན་རྗེ་གཤེད་ལྷ་བཅུ་གསུམ་སྟེ་ཕ་རྒྱུད་བཞི། བརྟག་པ་གཉིས་པ་ནས་གསུངས་པའི་ཧེ་རུ་ཀའི་རིགས་ཀྱི་དཔལ་དགྱེས་པ་རྡོ་རྗེ་ཐོད་པ་ཅན་ཞལ་བརྒྱད་ཕྱག་བཅུ་དྲུག་པ་ལྷ་དགུ།
ཐུགས་རྡོ་རྗེ་ཞལ་གསུམ་ཕྱག་དྲུག་པ་ལྷ་དགུ། གསུང་རྡོ་རྗེ་ཞལ་གཅིག་ཕྱག་བཞི་པ་ལྷ་དགུ། སྐུ་རྡོ་རྗེ་ཞལ་གཅིག་ཕྱག་གཉིས་པ་ལྷ་དགུ། མཁའ་འགྲོ་མ་རྡོ་རྗེ་གུར་གྱི་རྒྱུད་ལས་གསུངས་པའི་མཁའ་འགྲོ་ལྔ་རིགས་བསྡུས་པ་ལྷ་ལྔ་བཅུ་རྩ་གསུམ། སམྤུ་ཊའི་རྒྱུད་ལས་གསུངས་པའི་བདག་མེད་ལྷ་མོ་ཉེར་གསུམ། བརྟག་གཉིས་ནས་གསུངས་པའི་བདག་མེད་ལྷ་མོ་བཅོ་ལྔ། ཡང་རྒྱུད་སྡེ་དེ་ཉིད་ནས་གསུངས་པའི་ཀུ་རུ་ཀུལླེ་ལྷ་བཅོ་ལྔ། མཁའ་འགྲོ་མ་རྡོ་རྗེ་གུར་ནས་བཤད་པའི་རྡོ་རྗེ་སྒྲོལ་མ་ལྷ་བཅུ་གསུམ།

སམྤུ་ཊ་ནས་གསུངས་པའི་སྙིང་པོ་ཀྱེ་རྡོ་རྗེ་མཚོན་ཆ་ཅན་ཞལ་བརྒྱད་ཕྱག་བཅུ་དྲུག་པ་ལྷ་བཅུ་བདུན། ཐུགས་རྡོ་རྗེ་ཞལ་གསུམ་ཕྱག་དྲུག་པ་ལྷ་བཅུ་བདུན། གསུང་རྡོ་རྗེ་ཞལ་གཅིག་ཕྱག་བཞི་པ་ལྷ་དགུ། སྐུ་རྡོ་རྗེ་ཞལ་གཅིག་ཕྱག་གཉིས་པ་ལྷ་བཅུ་བདུན་རྣམས་གཉིས་མེད་ཀྱི་རྒྱུད། སམྤུ་ཊ་ནས་གསུངས་པའི་བདེ་མཆོག་རྡོ་རྗེ་སེམས་དཔའ་ལྷ་སོ་བདུན། བདེ་མཆོག་རྩ་བའི་རྒྱུད་ནས་གསུངས་པའི་འཁོར་ལོ་སྡོམ་པ་ཞལ་བཞི་ཕྱག་བཅུ་གཉིས་པ་ལྷ་དྲུག་ཅུ་རྩ་གཉིས། བདེ་མཆོག་སྔོན་པོ་ཞལ་གཅིག་ཕྱག་གཉིས་པ་ལྷ་དྲུག་ཅུ་རྩ་གཉིས། བདེ་མཆོག་སེར་པོ་ཞལ་གཅིག་ཕྱག་གཉིས་པ་ལྷ་དྲུག་ཅུ་རྩ་གཉིས། ཕག་མོ་དམར་མོ་ལྷ་སུམ་ཅུ་སོ་བདུན། ཕག་མོ་སྔོན་མོ་ལྷ་སོ་བདུན། ཕག་མོ་སེར་མོ་ལྷ་སོ་བདུན།
ཨ་བྷི་དྷ་ན་ལས་གསུངས་པའི་ཧཱུྃ་མཛད་ཁྲོ་བོ་ལྷ་བཅུ་གཅིག་པ། ཡང་རྒྱུད་དེ་ཉིད་ལས་གསུངས་པའི་བདེ་མཆོག་འཁོར་ལོས་སྒྱུར་དྲུག་ལྷ་བདུན་ཅུ་རྩ་གཉིས། རྡོ་རྗེ་བདུད་རྩིའི་རྒྱུད་ལ་བརྟེན་ནས་རྡོ་རྗེ་ཉི་མའི་རིགས་ཀྱི་རྡོ་རྗེ་བདུད་རྩི་ལྷ་ཉེར་གཅིག བདུད་རྩི་ཧཱུྃ་མཛད་ལྷ་ཉེར་དགུ། བདུད་རྩི་ཁྲོ་བོ་ལྷ་ཉེར་གཅིག བདུད་རྩི་འཁྱིལ་པ་ལྷ་བཅུ་གསུམ། ཧེ་རུ་ཀའི་རིགས་སངས་རྒྱས་ཐོད་པ་ལྷ་ཉི་ཤུ་རྩ་ལྔ། སངས་རྒྱས་ཐོད་པ་ལྷ་དགུ། མ་ཧཱ་མཱ་ཡའི་རྒྱུད་ཆུང་ལ་བརྟེན་པའི་མ་ཧཱ་མཱ་ཡ་ལྷ་ལྔ། གདན་བཞིའམ་རྒྱུད་གསེར་གྱི་ཆར་པ་ནས་བཤད་པའི་རྣམ་སྣང་གི་རིགས་རྣལ་འབྱོར་ནམ་མཁའ་ལྷ་ལྔ་བཅུ་རྩ་བརྒྱད།
དེའི་ཡུམ་བཀའ་ཡེ་ཤེས་མཁའ་འགྲོ་ལྷ་བཅུ་གསུམ་རྣམས་བདེ་མཆོག་གི་ཕྱོགས་སུ་གཏོགས་པའམ་རྣལ་འབྱོར་མ་རྒྱུད། སྔོན་བྱུང་དྲང་སྲོང་ཉི་མའི་ཤིང་རྟ་སོགས་དྲང་སྲོང་བྱེ་བ་ཕྲག་ཕྱེད་དང་བཞི་འདུལ་བའི་དོན་དུ་གསུངས་པ་དཔལ་དུས་ཀྱི་འཁོར་ལོའི་རྒྱུད་ལ་བརྟེན་ནས་སྐུ་གསུང་ཐུགས་ཡོངས་སུ་རྫོགས་པ་ལྷ་དྲུག་བརྒྱ་སུམ་ཅུ་རྩ་བཞི། ཕ་རྒྱུད་མ་རྒྱུད་གཉིས་སུ་ཕྱེ་ན་དགྱེས་རྡོར་ནས་འདིའི་བར་མ་རྒྱུད་དུ་བསྡུས་ཀྱང་འཐད་དོ། ། དེ་ཉིད་འདུས་པའི་རྒྱུད་ལས་གསུངས་པའི་ཐབས་གཙོ་བོར་སྟོན་པ་རྡོ་རྗེ་དབྱིངས་ལྷ་ལྔ་བཅུ་རྩ་གསུམ། ངན་སོང་སྦྱོང་རྒྱུད་དང་བརྟག་པ་ཕྱོགས་གཅིག་པ་གཙུག་དགུ་ལྷ་སུམ་ཅུ་རྩ་བདུན། སྒྱུ་དྲྭའི་རྒྱུད་དང་འཇམ་དཔལ་གྲགས་པའི་མཚན་བརྗོད་ཀྱི་འགྲེལ་པ་ལ་བརྟེན་ནས་ཤེས་རབ་གཙོ་བོར་སྟོན་པ་ཆོས་དབྱིངས་གསུང་དབང་ལྷ་ཉིས་བརྒྱ་ཉེར་གཅིག་སྟེ་རྣལ་འབྱོར་རྒྱུད། འབྱུང་པོ་འདུལ་བྱེད་ཀྱི་རྒྱུད་ལ་བརྟེན་པའི་རྡོ་རྗེའི་རིགས་འབྱུང་པོ་འདུལ་བྱེད་ལྷ་སོ་གསུམ་པ་སྤྱོད་རྒྱུད། དེ་བཞིན་གཤེགས་པའི་རིགས་ཀྱི་ཡུམ་འོད་ཟེར་ཅན་མ་ལྷ་ཉི་ཤུ་རྩ་ལྔ། གཟུངས་གྲྭ་ལྔ་ལྷ་བཅུ་གསུམ་འདི་ཡན་གྱིས་འཕྲེང་རྐྱང་གི་དཀྱིལ་འཁོར་ཞེ་གཉིས་ཚང་ངོ༌། ། ཀྲཱྀ་ཡ་ནས་གསུངས་པའི་བདེ་ལེགས་སུ་བྱེད་པའི་དཀྱིལ་འཁོར་གསུམ་ཞེས་པ་ནོར་རྒྱུན་མའི་རྟོག་ཆུང་ལ་བརྟེན་པའི་དེ་བཞིན་གཤེགས་པའི་རིགས་ཀྱི་གནས་གཙང་མའི་ལྷ་ནོར་རྒྱུན་མ་ལྷ་བཅུ་དགུ།
གཟའ་ཡུམ་གྱི་རྟོག་པ་ལས་གསུངས་པའི་རིགས་བྱེད་མ་ནུབ་བྱང་གི་གྲྭར་བཞུགས་པ་དཀྱིལ་འཁོར་གྱི་གཙོ་བོར་བྱས་པའི་གཟའ་ཡུམ་ལྷ་ཞེ་དྲུག་གམ་ལྔ་བཅུ། དེ་བཞིན་གཤེགས་པའི་རིགས་ཀྱི་གཙུག་ཏོར་རྣམ་རྒྱལ་མ་ལྷ་སུམ་ཅུ་རྩ་གསུམ་སྟེ་བྱ་རྒྱུད་ཀྱི་དཀྱིལ་འཁོར་ལྔ་དང་བཅས་པ་རྣམས་སོ། ། གཞན་ཡང་གཉིས་སུ་མེད་པའི་རྒྱུད་ཀྱི་རྒྱལ་པོ་དཔལ་དུས་ཀྱི་འཁོར་ལོའི་སྐུ་གསུང་ཐུགས་ཡོངས་སུ་རྫོགས་པའི་དཀྱིལ་འཁོར་དུ་བྱིས་པ་འཇུག་པའི་དབང་བདུན། མཆོག་དབང་གོང་མ་རྡོ་རྗེ་སློབ་དཔོན་ཆེན་པོ་བདག་པོའི་དབང་དང་བཅས་པ་དང༌། དཔལ་ཀྱེ་རྡོ་རྗེའི་ཆོས་སྐོར་ལ་བརྒྱུད་པའི་བཀའ་བབས་བཞིར་བཞུགས་པའི་དབང་རས་བྲིས་ཀྱི་དཀྱིལ་འཁོར་ལ་བརྟེན་པ་དང༌། རྭ་ཆེན་རྡོ་རྗེ་གྲགས་པའི་ལུགས་ཀྱི་རྡོ་རྗེ་འཇིགས་བྱེད་ལྷ་བཅུ་གསུམ་གྱི་དབང་བསྐུར་བ་དང༌། གཞན་ཡང་བྱིན་རླབས་དང་རྗེས་སུ་གནང་བ་དང༌། ཁྲིད་ཀྱི་སྐོར་ལ་སོགས་པའི་གདམས་པ་དཔག་ཏུ་མེད་པ་གསན་ནོ། ། རྡོ་རྗེ་འཛིན་པའི་དབང་ཕྱུག་སངས་རྒྱས་རྒྱ་མཚོའི་དྲུང་དུ་སྔ་ཕྱིར་གདམས་པའི་བདུད་རྩི་དཔག་ཏུ་མེད་པ་གསན་པ་རྣམས་འདིར་ཕྱོགས་སུ་བསྡོམས་ཏེ་རགས་པ་ཙམ་སྨོས་ན། ཐོག་མར་རྗེ་བཙུན་ས་སྐྱ་པའི་གསེར་ཆོས་ཀྱི་ནང་ཚན་དུ་གྱུར་པའི་ཚེ་དཔག་ཏུ་མེད་པ་སྤྲུལ་སྐུའི་བྱིན་གྱིས་བརླབས་པ་དང༌།
འཇམ་དཔལ་ནག་པོ་སྐྱིལ་ཀྲུང་ཅན་གྱི་བྱིན་གྱིས་བརླབས་པ་དང༌། རྡོ་རྗེ་ཁྱུང་ཁྲའི་རྗེས་གནང་དང༌། པཎྜི་ཏ་ཟླ་འབྱུང་ནས་བརྒྱུད་པའི་འཇམ་དཔལ་ཤེས་རབ་འཁོར་ལོའི་བྱིན་གྱིས་བརླབས་པ་དང༌། ཆག་ལོ་ཙཱ་བ་དགྲ་བཅོམ་པ་ནས་བརྒྱུད་པའི་ཁྲོ་བོ་གཙུག་ཏོར་འབར་བའི་རྗེས་སུ་གནང་བ། དེའི་མན་ངག་ཟབ་མོ་དང་བཅས་པ་དང༌། པཎྜི་ཏ་དཱ་ན་ཤཱི་ལ་ནས་བརྒྱུད་པའི་དབྱངས་ཅན་མ་དམར་མོ་དང༌། གྲྭ་པ་མངོན་ཤེས་ལས་བརྒྱུད་པའི་སྨན་སྐྱོང་ཆེན་པོ་ཞང་བློན་རྡོ་རྗེ་བདུད་འདུལ་དང༌། མཉམ་མེད་ཇོ་བོ་ཆེན་པོ་ནས་བརྒྱུད་པའི་རྟ་མགྲིན་ཤྭ་ན་བཞིས་བསྐོར་དང༌། ཐུབ་པ་དང་སྤྱན་རས་གཟིགས་དང་མི་གཡོ་བ་དང་སྒྲོལ་མ་སྟེ་བཀའ་གདམས་ལྷ་བཞིར་གྲགས་པ་དང༌། མ་གཅིག་གྲུབ་པའི་རྒྱལ་མོ་ལུགས་ཀྱི་རྟ་མགྲིན་དབྱུག་ཐོ་ཅན་དང༌།
ཀྲཱྀ་ཡ་ས་མུཙྪའི་བཞེད་པ་དང་རྗེས་སུ་མཐུན་པའི་གཟའ་ཐམས་ཅད་ཀྱི་ཡུམ་རྗེ་བཙུན་མ་རིག་པ་ཆེན་མོ་ལྷ་བཅུ་བཞི་དང༌། དཔལ་མོ་ལུགས་ཀྱི་འཕགས་པ་བཅུ་གཅིག་ཞལ་ལྷ་ལྔ་དང༌། གཞན་ཡང་ལྷ་མོ་ནམ་མཁའི་གོས་ཅན་མ་དང༌། ཕྱག་ན་རྡོ་རྗེ་ཁང་བུ་བརྩེགས་པ་དང༌། འཕགས་པ་དོན་ཡོད་ཞགས་པ་ལྷ་ལྔ་དང༌། རྡོ་རྗེ་འཇིགས་བྱེད་ཕྱག་གཉིས་པ་དང༌། ལྷ་མོ་འོད་ཟེར་ཅན་གཙོ་རྐྱང་རྣམས་ཀྱི་རྗེས་སུ་གནང་བ་དང༌། སྒྲོལ་མ་དཀར་མོ་ཡིད་བཞིན་འཁོར་ལོའི་རྗེས་སུ་གནང་བ་ཚེ་ཁྲིད་དང་བཅས། གསེར་ཆོས་ཀྱི་མཁའ་འགྲོ་སེང་གེའི་གདོང་ཅན་མའི་རྗེས་སུ་གནང་བ་མན་ངག་གི་སྐོར་དང་བཅས་པ། རས་ཆུང་རྡོ་རྗེ་གྲགས་པ་ནས་བརྒྱུད་པའི་ཚེ་དཔག་ཏུ་མེད་པའི་ཚེའི་དབང་བསྐུར་བ་དང་དེའི་གདམས་པ་ཟབ་མོའི་ཁྲིད་ཀྱི་རིམ་པ་དང་བཅས་པ།
གྲུབ་ཐོབ་ཐང་སྟོང་རྒྱལ་པོའི་ལུགས་ཀྱི་བླ་མ་ཞི་ཁྲོའི་ཚེའི་དབང་བསྐུར་བ། རྫོང་བྱུང་བའི་ལུགས་ཀྱི་ཚེའི་དབང་བསྐུར་བ་ཟབ་མོ་རྣམས་ལེགས་པར་མནོས་ཤིང༌། གྲུབ་ཆེན་ལ་བ་པའི་ལུགས་ཀྱི་འཁོར་ལོ་བདེ་མཆོག་རས་བྲིས་ཀྱི་དཀྱིལ་འཁོར་ལ་བརྟེན་པའི་དབང་བསྐུར་བ་དང༌། བདེ་མཆོག་སྒྱུ་མ་ཆེན་པོ་ལྷ་ལྔའི་དཀྱིལ་འཁོར་དུ་དབང་བསྐུར་བ་དང༌། འཁོར་ལོ་བདེ་མཆོག་གྲུབ་ཆེན་དྲིལ་བུ་པའི་ལུགས་ཀྱི་བྱིན་རླབས་ཟབ་མོ་དང༌། གཞན་ཡང་དམར་པོ་སྐོར་གསུམ་དང༌། དམར་མོ་སྐོར་གསུམ་ལ་སོགས་པ་གསེར་ཆོས་དང་ཟབ་ཆོས་ཀྱི་སྐོར་མང་པོའི་བྱིན་གྱིས་བརླབས་པ་དང་རྗེས་སུ་གདམས་པའི་བདུད་རྩི་བསམ་གྱིས་མི་ཁྱབ་པ་གསན་ཅིང༌། ཁྱད་པར་དུ་ཡང་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་ལ་བསྟན་པ་སྲུང་བའི་མཚོན་ཆར་ཆོས་སྐྱོང་བའི་སྲུང་མའི་རིགས་རྣོ་ཞིང་མྱུར་མགྱོགས་ཆེ་བ་མང་པོའི་གདམས་ངག་གི་བཀའ་བབ་པའི་ནང་ནས་གཙོ་བོར་གྱུར་པ་ནི་ཆོས་སྐྱོང་བའི་སྲུང་མ་ཆེ་ཆུང་གཉིས་སུ་གྲགས་པ་ལས། ཆོས་སྲུང་ཆེ་བ་ནི་འཕགས་ཡུལ་རྡོ་རྗེའི་གདན་གྱི་སྒོ་སྐྱོང་དུ་བཞུགས་པའི་སྲུང་མའི་དབང་པོ་རྡོ་རྗེ་ནག་པོ་ཆེན་པོ་འདི་ཉིད་ནི། མཁའ་འགྲོའི་དབང་ཕྱུག་རྡོ་རྗེ་གུར་གྱི་རྒྱུད་ལེའུ་བཅོ་ལྔ་པ་ལས་བསྟན་པས་གུར་གྱི་མགོན་པོ་ཞེས་བྱ་སྟེ།
འདི་ལ་བཀའ་བབས་རྣམ་བཞིའི་གདམས་ངག་ཆུ་བོའི་རྒྱུན་བཞིན་དུ་མ་ནུབ་པར་བཞུགས་པ་ལས། བརྒྱུད་པའི་བཀའ་བབས་དང་པོ་དཔལ་རྣལ་འབྱོར་གྱི་དབང་ཕྱུག་བིརྺ་པ་ལས་བརྒྱུད་པའི་མགོན་པོ་དཔའ་བོ་གཅིག་པ་ལམ་འབྲས་པའི་མགོན་རྐྱང་དུ་གྲགས་པའི་རྗེས་སུ་གནང་བ་ལས་ཚོགས་ཀྱི་ལུང་དང་བཅས་པ་དང༌། བཀའ་བབས་གཉིས་པ་བ་རི་ལོ་ཙཱ་བ་ནས་བརྒྱུད་པའི་མགོན་པོ་དཔའ་བོ་གཅིག་པའི་རྗེས་སུ་གནང་བ་དང༌། བཀའ་བབས་བཞི་པ་ཁ་ཆེ་པཎ་ཆེན་ཤཱཀྱ་ཤྲཱི་ནས་བརྒྱུད་པ་སྤུ་གྲི་སྐོར་གསུམ་གྱི་ལུང་དང་བཅས་པ་རྣམས་མནོས་སོ། ། བརྒྱུད་པའི་བཀའ་བབས་གསུམ་པ་བླ་མ་མལ་ལོ་ཙཱ་བ་ནས་བརྒྱུད་པའི་བྱིན་གྱིས་བརླབས་པའི་བཀའ་མ་ནུབ་པ་ལ་ལོ་ཆེན་གྱི་བཞེད་པ་གཙོ་བོར་གྱུར་པ་ནག་པོ་ཆེན་པོ་ལྕམ་དྲལ་ལྷ་གསུམ་སྦགས་ཏེ་སྒྲུབ་པ་དང༌། ལྷ་བརྒྱད་མཁའ་འགྲོ་སྦགས་ཏེ་སྒྲུབ་པ་ཐུན་མོང་བ་དང་ཐུན་མོང་མ་ཡིན་པ་གཉིས་དང༌། ལྷ་བཅུ་གཉིས་པ་ཐུན་མོང་བ་དང་ཐུན་མོང་མ་ཡིན་པ་གཉིས་དང༌། མགོན་པོ་ཁྲོ་བོ་བཅུ་དང་བཅས་པ་གཙོ་འཁོར་སྦགས་ཏེ་སྒྲུབ་པའི་རྗེས་སུ་གནང་བ་བཀའ་རྒྱ་ཤིན་ཏུ་དམ་པ་ཅན་དང༌། ཤིན་ཏུ་ཟབ་པ་གསང་ཁྲིད་ཀྱི་སྔོན་དུ་འགྲོ་བའི་ནག་པོ་ཆེན་པོ་ལྷ་བརྒྱད་ལ་བེར་ནག་ཟངས་གྲི་ཅན་བསྣན་པའི་ལྷ་དགུ་པ་རྣམས་ཀྱི་རྗེས་གནང་དང༌། དཔལ་ལྡན་ལྷ་མོ་དུད་པའི་སོལ་བ་ཅན་ཕྱི་སྒྲུབ་ཐུན་མོང་བ་དང༌།
གསང་སྒྲུབ་ཐུན་མོང་མ་ཡིན་པ་གཉིས་དང༌། ལས་ཀྱི་མགོན་པོ་པུ་ཏྲ་མི་སྲིང་དང༌། ནང་གི་ལས་མཁན་བེར་ནག་ཟངས་གྲི་ཅན་དང༌། ཕྱིའི་ལས་མཁན་གཅེར་བུ་ཟངས་གྲི་ཅན་དང༌། རུ་མཚོན་གྱི་ལས་མཁན་བྲན་བདུད་གཤིན་རྗེ་ནག་པོ་ཐུན་མོང་བ་དང་ཐུན་མོང་མ་ཡིན་པའི་ལུགས་ཏེ་དེ་དག་གི་རྗེས་སུ་གནང་བ་རྣམས་ལེགས་པར་མནོས་སོ། ། ཆོས་སྐྱོང་ཆུང་བར་གྲགས་པ་ནི། དཔལ་གསང་བ་འདུས་པའི་རྩ་བའི་རྒྱུད་ལེའུ་བཅུ་བདུན་པ་དང༌། འཁོར་ལོ་བདེ་མཆོག་གི་བཤད་པའི་རྒྱུད་ལ་བརྟེན་པའི་ཞིང་སྐྱོང་སྟོབས་འཕྲོགས་ནག་པོ་གདོང་བཞི་པའམ་དྲག་པོ་གཟི་ལྡན་དབང་ཕྱུག་ཏུ་གྲགས་པ་སྟེ། དེའི་རྗེས་སུ་གནང་བའི་སྐོར་ལ། བསྟེན་དུས་ཀྱི་མགོན་པོ་ཞལ་བཞི་པ་དང༌།
སྒྲུབ་དུས་ཀྱི་མགོན་པོ་ཞལ་ཁྲ་ཅན་གྱི་རྗེས་སུ་གནང་བ་ཐུན་མོང་བ་དང་ཐུན་མོང་མ་ཡིན་པ་གཉིས། ལས་སྦྱོར་གྱི་མགོན་པོ་གདོང་བརྙན་ཅན་དང༌། ནང་ཞིང་སྐྱོང་ལྟར་སྒྲུབ་པའམ་གསང་སྒྲུབ་ཅེས་གྲགས་པ་དང༌། ལས་བཞིའི་རྗེས་སུ་གནང་བ་ལ། དཀར་པོ་ཚེ་འཕེལ་བར་བྱེད་པ་ཐུན་མོང་བ་དང་ཐུན་མོང་མ་ཡིན་པ་གཉིས་དང༌། སེར་པོ་བསོད་ནམས་རྒྱས་པར་བྱེད་པ་ལྷ་དགུ་པ་དང་ལྷ་ལྔ་པ་གཉིས་དང༌། དམར་པོ་སྐྱེ་འགྲོ་དབང་དུ་སྡུད་པར་བྱེད་པ་དང༌། སྔོན་པོ་དགྲ་བགེགས་སྒྲོལ་བར་བྱེད་པ་དང་ཤི་ས་བསྟེན་པ་དང༌། གཤིན་རྗེ་ལྟར་སྒྲུབ་པ་དང༌། དམག་དཔོན་གྱི་མགོན་པོ་ཁྱུང་ཞལ་ཅན་རྣམས་ཀྱི་རྗེས་སུ་གནང་བ་རྣམས་དང༌།
གཞན་ཡང་ཞིང་སྐྱོང་སྟོབས་འཕྲོགས་དབང་པོའི་བཀའ་སྡོད་ཀྱི་གཙོ་བོ་བླ་མ་གཉན་ལོ་ཙཱ་བའི་སྲུང་མ་མཐུ་རྩལ་ཤིན་ཏུ་ཆེ་བར་གྲགས་པ་བེག་རྩེ་ལྕམ་དྲལ་གཉིས་དང་ལྷ་མང་གཉིས་ཀའི་རྗེས་སུ་གནང་བ་རྣམས་གསན་པར་མཛད་དོ། ། གཞན་ཡང་གུར་གྱི་མགོན་པོ་སྤྲིན་གསེབ་མ་དང༌། དཔལ་ལྡན་ལྷ་མོ་རྡོ་རྗེ་རབ་བརྟན་མ་ལ་སོགས་པའི་རྗེས་སུ་གནང་བ་མང་པོ་དང༌། དེ་དག་གི་སྒྲུབ་སྐོར་དང༌། ལས་ཚོགས་ཟབ་ཅིང་ཆེས་ཟབ་པ་གསང་སྔགས་འཛིན་པ་ཕལ་གྱི་རྣ་བའི་སྣོད་དུ་ལྷུང་བར་མ་གྱུར་པའི་ཟབ་ཆོས་ཀྱི་གསན་པ་རྒྱ་མཚོ་ལྟ་བུའི་ཕ་རོལ་ཏུ་སོན་པར་མཛད་དོ། ། གཞན་ཡང་གསང་སྔགས་གསར་རྙིང་གི་བསྟན་པའི་སྲོལ་འཛིན་ཆེན་པོར་གྱུར་པའི་བླ་མ་མཁས་གྲུབ་ཀྱི་ཡོན་ཏན་མངའ་བ། གཞན་མང་པོ་པས་ཀྱང་སྔ་ཕྱིར་ཟབ་པ་དང་རྒྱ་ཆེ་བའི་ཆོས་ཀྱི་བདུད་རྩི་གསན་པའི་རྣམ་གྲངས་མང་དུ་ཡོད་ཀྱང་འདིར་མ་སྤྲོས་སོ། ། དེས་ན་རྒྱལ་རིགས་དང་མི་དཔོན་གཞན་པ་འགའ་ཞིག་ནི་རིགས་དང་སྟོབས་དང་འབྱོར་པ་ལ་སོགས་པ་ཅུང་ཟད་རེས་ཁེངས་ཏེ་འཇིག་རྟེན་ཕ་རོལ་གྱི་ལྟད་མོ་འབྱུང་སྙམ་ཡིད་ལ་མི་བྱེད། དེ་ལ་བརྟེན་ནས་བླ་མ་དང་དཀོན་མཆོག་ལ་མོས་གུས་ཙམ་ཡང་མི་སྐྱེ་ཞིང༌། གལ་ཏེ་གུས་པ་བྱས་ན་རང་གི་ཆེ་བ་ཉམས་ཀྱིས་དོགས་པས་བདེ་འགྲོའི་ལུས་རྟེན་ཐོབ་པར་གྱུར་ཀྱང་དམ་པའི་ཆོས་ཉན་པ་ལ་སོགས་པའི་སྐལ་བ་བཟང་པོ་མྱོང་བའི་སྐབས་ཡོད་པ་མ་ཡིན་ནོ། །
དེར་མ་ཟད་དགྲ་བསད་པ་དང༌། དབལ་འཕྲོག་པ་དང༌། གཡོ་སྒྱུ་བརྩམས་པའི་ལོ་རྒྱུས་རྣམས་ཀྱང་ཆོས་དང་ཡོན་ཏན་བཞིན་དུ་བསམས་ནས་དབྱངས་སུ་ལེན་པར་བྱེད་པ་དང༌། རྒྱུ་དེས་མངའ་རིས་རྣམས་ཀྱང་སྡིག་པ་དང་སྡུག་བསྔལ་ལ་སྦྱོར་བར་བྱེད་དོ། ། འདིར་ནི་དེ་དག་དང་ཐུན་མོང་དུ་མ་གྱུར་པ་སྟེ་རྒྱལ་རིགས་མཐོ་བའི་གནས་སུ་སྐྱེས་ཀྱང་ཁེངས་པ་ལ་སོགས་པ་རིང་དུ་བསྐྱུངས་ནས་ཡང་དག་པའི་དགེ་བའི་བཤེས་གཉེན་ཆེན་པོའི་སྤྱོད་པ་སྐྱོང་བ་འདི་ནི་བློ་ལྡན་ཀུན་གྱི་སྙན་དངགས་དམ་པའི་མེ་ཏོག་གིས་མངོན་པར་འཐོར་བའི་ཡུལ་དུ་གྱུར་པ་ཉིད་དོ། ། ཇི་ལྟར་ཐོས་པའི་ཆོས་རྣམས་ཀྱི་དོན་ལ་བསམ་པས་སྒྲོ་འདོགས་གཅོད་པའི་ཕྱིར་ཡང་དག་པའི་བློ་གྲོས་ཀྱི་སྣང་བ་བསྐྱེད་པ་ལ་མཐུན་པ་མིན་པའི་ཕྱོགས་སུ་གྱུར་པ་ནི་མི་ཤེས་པའི་མུན་པ་སྟེ། དེའི་གཉེན་པོར་རྗེ་བཙུན་འཇམ་དཔལ་དབྱངས་དང༌། དུས་མ་ཡིན་པའི་འཆི་བ་བཟློག་པ་ལ་རབ་ཏུ་བསྔགས་པའི་ཚེ་སྒྲུབ་ཀྱི་རིགས་འགའ་ཞིག་གི་བཟླས་བསྒོམ་གྱི་རྒྱུན་མ་ཆག་པར་མཛད་དོ། ། དེ་ནས་བརྩམས་ཏེ་དཔལ་ཨེ་ཝཾ་ཆོས་ལྡན་གྱི་གཙུག་ལག་ཁང་ཆེན་པོའི་ཚོགས་འདོན་གྱི་རིམ་པ་ཇི་ལྟར་སྲིད་པ་རྣམས་དང༌། དཔལ་ཀྱེ་རྡོ་རྗེ་དང་རྡོ་རྗེ་ཕུར་པའི་དཀྱིལ་འཁོར་ཆེན་པོ་རྣམས་ཀྱི་སྒྲུབ་ཐབས་དང༌།
དཀྱིལ་འཁོར་གྱི་ཆོ་ག་ཡན་ལག་དང་བཅས་པའི་ཐུགས་འཛིན་བྱང་ཆུབ་པར་མཛད་ནས། དེ་དག་ལག་ཏུ་བླང་བའི་རིམ་པ་ཆོ་གའི་ཆིངས་དང༌། འདོན་འགྲིགས་དང༌། གདངས་དབྱངས་དང༌། གར་འཆམ་དང༌། རོལ་མོའི་རིགས་ཀྱི་འབུད་དཀྲོལ་ལ་སོགས་པ་ལ་ཤིན་ཏུ་འདྲིས་པར་མཛད་དེ། ལོ་གྲངས་ཁ་ཡར་དུ་དགེ་འདུན་གྱི་ཚོགས་ཆེན་པོའི་དབུར་བཞུགས་ནས་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་དང༌། འཇུག་ཅིང་དབང་བླང་བ་རྣམས་ལ་བྱང་ཆུབ་པར་མཛད་དོ། ། དེར་མ་ཟད་གཉིས་སུ་མེད་པའི་རྒྱུད་ཀྱི་རྒྱལ་པོ་དཔལ་ཀྱེ་རྡོ་རྗེའི་རྩ་རྒྱུད་བརྟག་པ་གཉིས་པ་དང༌། དེ་ཉིད་གཙོ་བོར་གྱུར་པའི་རྒྱུད་སྡེ་མང་པོའི་རྣམ་གཞག་དང༌།
མཚན་གྱི་དོན་དང༌། བཤད་པའི་ཐབས་ཀྱི་མན་ངག་དང༌། མངོན་པར་རྟོགས་པ་རྣམས་སྟོན་པར་བྱེད་པའི་བསྟན་བཅོས་ཆེན་པོ་ཚུལ་གསུམ་མཛེས་པར་བྱེད་པའི་རྒྱན་དང༌། མངོན་པར་རྟོགས་པ་མཛེས་པར་བྱེད་པའི་རྒྱན་དང༌། ཡོངས་སུ་རྫོགས་པའི་བསྟན་པ་རིན་པོ་ཆེའི་དགོངས་དོན་མཐའ་དག་དཔྱད་པ་གསུམ་གྱི་སྒོ་ནས་ལེགས་པར་འདོམས་ཤིང༌། ཆོས་དང་ཆོས་མ་ཡིན་པ་རྣམ་པར་འབྱེད་པའི་བསྟན་བཅོས་ཆེན་པོ་སྡོམ་པ་གསུམ་གྱི་རབ་ཏུ་དབྱེ་བ་ལ་སོགས་པ་ནང་དོན་རིག་པའི་གཞུང་ལུགས་རྣམས་ཀྱང་སྦྱངས་པ་ལ་རྩོལ་བས་ཁོང་དུ་ཆུད་པར་བྱས་ནས་དེ་དག་གི་ཚོགས་འདོན་རྣམས་ལ་ཡང་བྱོན་ནོ། ། གཞན་ཡང་འཇིག་རྟེན་ལུགས་ཀྱི་བསྟན་བཅོས་སྐྱེ་བོ་གསོ་བའི་ཐིག་པ་དང༌། ཤེས་རབ་བརྒྱ་པ་དང༌། ཙ་ན་ཀའི་རྒྱལ་པོའི་ལུགས་ཀྱི་བསྟན་བཅོས་དང༌། ལེགས་པར་བཤད་པ་རིན་པོ་ཆེའི་གཏེར་ལ་སོགས་པ་དང༌།
ཕྱི་རོལ་རིག་པའི་གཙུག་ལག་གི་གཞུང་དུ་གཏོགས་པ་མང་པོ་དང༌། འཕྲིན་ཡིག་དང་ཆབ་ཤོག་གི་སྙན་དངགས་ཡན་ཆད་ཀྱི་ཐ་སྙད་རིག་པའི་བསྟན་བཅོས་ཕལ་ཆེ་བ་རྣམས་དང༌། འཁོར་བ་ལས་ཡིད་འབྱུང་སྐྱེད་པར་བྱེད་པའི་རྟོགས་པ་བརྗོད་པ་དང༌། རྣམ་པར་ཐར་པ་མང་པོའི་ཚིག་དོན་ལ་ལེགས་པར་དཔྱད་པའི་གཟིགས་རྟོགས་ཀྱི་སྒོ་ནས་ཚར་ཕྱིན་པར་བགྱིས་སོ། ། མདོར་ན་ཇི་སྐད་དུ། ལེགས་པར་བཤད་པ་རིན་པོ་ཆེའི་གཏེར་ལས། མི་གང་སྐྱེ་བོ་དམ་པ་དང༌། ། དམན་པའི་ཁྱད་པར་ལེགས་ཤེས་ནས། ། དེ་ཡི་བྱ་བ་བསྒྲུབ་ཤེས་པ། ། ཕུན་སུམ་ཚོགས་པའི་གཞི་ཚན་ཡིན། །
ཞེས་པ་ལྟར་རང་གཞན་གྱི་སྤྱོད་པའི་ཆ་ལ་ལེགས་པར་བརྟགས་ནས་དམ་པ་དང་དམ་པ་མ་ཡིན་པའི་ཁྱད་པར་དཔྱོད་པ་ལ་མ་རྨོངས་པ་ཉིད་དུ་གྱུར་ཏོ། ། དེ་ནས་བསྟན་པའི་གཞི་མ་ཡོངས་སུ་རྫོགས་པ་དགེ་སློང་གི་དངོས་པོར་བསྒྲུབ་པའི་ཕྱིར་དང༌། དབུས་གཙང་ཕྱོགས་ཀྱི་དགོན་སྡེ་རིས་སུ་མ་ཆད་པ་རྣམས་སུ་ཀུན་མཁྱེན་ཉི་མའི་གཉེན་གྱི་བསྟན་པའི་རྩ་ལག་ཏུ་བཞུགས་པའི་བླ་མ་དམ་པ་རྣམས་དང་དགེ་སློང་གི་དགེ་འདུན་གྱི་ཚོགས་ཇི་སྙེད་ཅིག་མཆིས་པ་དག་ལ་འབུལ་འགྱེད་དང་བསྙེན་བཀུར་སྟོབ་པའི་ཕྱིར་དང༌། དེ་དག་གི་གཙུག་ལག་ཁང་ཆེན་པོ་རྣམས་སུ་འགྲོ་བ་མ་ལུས་པའི་མགོན་སྐྱབས་དང་དཔུང་གཉེན་དུ་བཞུགས་པའི་རྟེན་གསུམ་ངོ་མཚར་ཅན་བགྲང་གིས་མི་ལང་བ་ཇི་སྙེད་བཞུགས་པ་རྣམས་ཀྱི་ཞལ་མཇལ་ཞིང་མཆོད་པ་དབུལ་བའི་སྒོ་ནས་བསོད་ནམས་ཀྱི་ཚོགས་གསོག་པའི་ཕྱིར་དབུས་གཙང་གི་ཕྱོགས་སུ་ཆིབས་ཀྱི་གདོང་བསྒྱུར་བ་ལ་མཆོག་ཏུ་དགའ་བའི་འཛུམ་གྱི་ཕྲེང་བ་མང་པོས་བསུ་བའི་གདོང་གི་པདྨ་རྣམ་པར་རྒྱས་པ་དང་སྤྲོ་བ་མཆོག་གི་ཤིང་རྟ་དམ་པའི་ཁར་མངོན་པར་འཛེགས་པར་གྱུར་ཏོ། ། ཇི་ལྟར་བཞེད་པའི་དོན་དེ་དག་གི་རྐྱེན་སེལ་ལ་ཡང་དངུལ་མདའ་ལྷུན་གྲུབ་སྟེང་གཙོ་བོར་སྨོས་པའི་མངའ་འོག་ཏུ་གཏོགས་པའི་དགོན་སྡེ་མཐའ་དག་ལ་སྐུ་ཚེ་རིང་དུ་འཚོ་བའི་ཆོ་ག་མང་པོ་དང༌། བསྲུང་བཟློག་གི་རིམ་གྲོ་རྒྱ་ཆེན་པོ་དང༌། མགོན་ཁང་རྣམས་སུ་བསྐང་གསོ་རྒྱུན་འདོན་བྱེད་པའི་གྲྭ་པ་གསར་འཕར་མང་པོ་ཡང་བཞག་གོ ། ཁྱད་པར་མཁན་ཆེན་ཐམས་ཅད་མཁྱེན་པ་བཀྲ་ཤིས་ལྷུན་གྲུབ་པ་དང༌། ཡར་ལུང་མཁན་པོ་ངག་དབང་ཀུན་དགའ་ལེགས་པའི་འབྱུང་གནས་པ་དང༌། མཐུ་སྟོབས་གྲུབ་པའི་དབང་ཕྱུག་སངས་རྒྱས་རྒྱ་མཚོ་སྟེ།
རྡོ་རྗེ་འཛིན་པའི་དེད་དཔོན་ཆེན་པོ་དེ་དག་ནི་མགོན་ཁང་གསར་རྙིང་རྣམས་སུ་རིམ་པ་བཞིན་དུ་གདན་དྲངས་ཞུས་ཏེ། བསྟན་སྲུང་ཡོངས་ཀྱི་སྡེ་དཔོན་ཆེན་པོ་རྡོ་རྗེ་གུར་གྱི་མགོན་པོ་ལྕམ་དྲལ་དང༌། གདོང་བཞི་གཉན་གྱི་མགོན་པོ་ལ་སོགས་པའི་སྲུང་མ་རྒྱ་མཚོའི་ཚོགས་རྣམས་སྔགས་དང་ཏིང་ངེ་འཛིན་གྱི་ནུས་པས་བྲན་བཞིན་དུ་བཀོལ་ཏེ། མདུན་དུ་ཅི་བགྱི་ཞེས་བཀའ་ནོད་པའི་ཚུལ་གྱིས་འཁོད་པ་ལ་ཁྱེད་རྣམས་ཀྱིས་རིགས་ཀྱི་བུ་འདིའི་ལུས་དང་གྲིབ་མ་བཞིན་དུ་རྟག་པར་འགྲོགས་ལ། དམ་པའི་ཆོས་ཚུལ་བཞིན་དུ་སྒྲུབ་པར་བྱེད་པ་ལ་འགལ་རྐྱེན་བར་དུ་གཅོད་པ་ཐམས་ཅད་མི་འབྱུང་བ་དང༌། མཐུན་རྐྱེན་བཞེད་པའི་དོན་ཐམས་ཅད་ཆོས་དང་མཐུན་པར་ཚུལ་བཞིན་དུ་སྒྲུབ་པའི་ཕྲིན་ལས་དང་སྟོང་གྲོགས་གྱིས་ཤིག་ཅེས་བྱ་བ་ལ་སོགས་པའི་ཕྲིན་ལས་རྣམ་པ་བཞིའི་བཀའ་བསྒོ་ཡང་དག་པ་མཛད་དོ། ། དེ་ནས་རིམ་གྱིས་བཏེག་སྟེ་ལམ་བར་དུ་འཁོད་པའི་དགོན་སྡེ་རྣམས་ལ་ཡང་དགེ་གཏོང་གི་མཆོད་སྦྱིན་རྒྱ་ཆེན་པོ་བསྟར་བ་དང་བཅས་ཏེ། ཡུལ་དབུས་འགྱུར་འཆང་གི་ལྟེ་བ་ལྷ་ལྡན་སྤྲུལ་པའི་གཙུག་ལག་ཁང་ཆེན་པོ་དང་ཉེ་བའི་ཆར་ཕེབས་སོ། ། དེའི་ཚེ་གཞུང་ས་ཆེན་པོ་མཆོད་ཡོན་ཉི་ཟླ་ཟུང་དུ་འབྲེལ་བ་ལྟ་བུ་དག་ནས་ཐུགས་ཤིན་ཏུ་དགེས་པའི་རོལ་མོར་མདུན་བསུའི་བཀོད་པ་སྔ་ཕྱིའི་རིམ་པ་མང་པོ་སྩལ་བ་ལ་སོགས་པ་གཞན་ལས་ཁྱད་པར་དུ་འཕགས་པའི་བསྔགས་བཀུར་རྒྱ་ཆེན་པོ་དང་བཅས་ཏེ་ལྷ་ལྡན་དུ་བདེ་བར་ཕེབས་སོ། ། དེར་ཕེབས་པ་དང་ཐོག་མར་བསིལ་ལྡན་ལྗོངས་ཀྱི་བོད་འབངས་སྤྱིའི་བསོད་ནམས་ཀྱི་རྭ་བ་གཞལ་དུ་མེད་ཅིང་རྣམ་པར་ཡངས་པ་དག་ཏུ་འགྱུར་ཁུག་སྙན་པའི་མགྲིན་པ་མཐའ་དག་ལྷན་ཅིག་ཏུ་བསྒྲིགས་པའི་སྨོན་ལམ་གྱི་རྒྱང་གླུ་ཤིན་ཏུ་སྙན་པའི་གདངས་སུ་བསྒྱུར་ཏེ།
དུས་རིང་མོ་ཞིག་ནས་ལན་བརྒྱ་འམ་སྟོང་གི་བར་དུ་བོས་པ་དང་འདྲ་བར་ཉེ་བར་ལྷགས་པའི་མགྲོན་གྱི་དམ་པ། སྡེ་སྲིད་མིའི་དབང་པོ་ཕོ་ལྷ་ཐཱ་ཇི་ཞེས་བྱ་བ་ལེགས་བྱས་ཀྱི་མཁུར་ཚོས་ཡངས་པའི་ངོས་སུ་རྒྱ་ཆེན་དབང་གི་ཕྲིན་ལས་ཀྱི་དམར་མདངས་ཕུན་སུམ་ཚོགས་པས་མངོན་པར་འཕོས་པ་དེ་ཉིད་ཀྱི་ཞལ་བཟང་ཟླ་བ་གཞོན་ནུ་ཡོངས་སུ་མཇལ་བར་ཞུ་བའི་རྟེན་དང༌། དེང་གི་དུས་ན་སངས་རྒྱས་ཀྱི་བསྟན་པ་རིས་སུ་མ་ཆད་པ་ལ་ཕན་པའི་རི་མོ་ལྷག་པར་བགྱི་བའི་སྒོ་ནས། འཇིག་རྟེན་གྱི་ཁམས་ཐམས་ཅད་བདེ་སྐྱིད་ཀྱི་དཔལ་ལ་བཀོད་པའི་དྲིན་གཟོར་དམིགས་ནས་འབུལ་ཚན་བརྒྱ་ཕྲག་གཅིག་དང་གསུམ་གྱིས་ལྷག་པ་ཕུལ་ལོ། ། དེར་འཇིག་རྟེན་ལུགས་ཀྱི་བསྟན་བཅོས་དང་མཐུན་པའི་གསུང་མཆིད་ཀྱི་བདུད་རྩིའི་ཟེར་ཕྲེང་ཅི་ཡང་སྩལ་བའི་དགའ་སྟོན་བཟང་པོ་མྱང་ངོ༌། ། དེ་ཉིད་ནས་མཚམས་སྦྱར་ཏེ་མི་རིང་བར་དཔལ་ལྡན་གྲུ་འཛིན་ཞིང་གི་མགོན་པོའི་ཕོ་བྲང་གཉིས་པ་པོ་ཏ་ལ་ཞེས་བྱ་བ་སྤྲུལ་པའི་ལྷ་བཟོ་བི་ཤྭ་ཀརྨའི་ལག་གི་འདུ་བྱེད་ལས་བྱུང་བ་ལྟ་བུའི་བསྟི་གནས་དེ་ཉིད་དུ་འཕགས་པ་ཕྱག་ན་པདྨའི་རྣམ་པར་འཕྲུལ་པ་གདོན་མི་ཟ་བའི་ཐུགས་རྗེ་དང་ལྡན་པ། རྒྱལ་བའི་དབང་པོ་ཐམས་ཅད་མཁྱེན་པ་བསྐལ་བཟང་རྒྱ་མཚོ་ཞེས་ཡོངས་སུ་གྲགས་པའི་བསྟན་འཛིན་གྱི་སྐྱེས་བུ་ཆེན་པོ་དེ་ཉིད་ཞལ་མཇལ་གྱི་ཆེད་དུ་བྱོན་པ་ན། ནམ་ཞིག་གི་ཚེ་ན་སྐྱབས་མགོན་ཆེན་པོ་དེ་ནི་འཇིགས་མེད་གདོང་ལྔའི་དབང་པོ་དྲེགས་པས་བསྒྱིངས་པའི་ཁྲི་མཐོན་པོ་ག་ལ་བར་ཞབས་ཀྱི་པདྨ་རྣམ་པར་བཀོད་དེ། ལྷམ་མེ། ལྷང་ངེ༌།
ལྷན་ནེར་བཞུགས་པ་མཐོང་ངོ༌། ། མཐོང་ནས་ཀྱང་གནས་སྐབས་སུ་སྐལ་བ་བཟང་པོ་འདི་ལྟ་བུ་དང་ཕྲད་པར་གྱུར་ཏོ་སྙམ་པའི་དགའ་བ་དང་སྤྲོ་བ་དཔག་ཏུ་མེད་པ་དང་ཆབ་ཅིག་པར། དེ་ཉིད་ཀྱི་སྤྱན་ལམ་དུ་བཀྲ་ཤིས་པའི་ཁ་དར་དང༌། དེ་བཞིན་གཤེགས་པའི་རྟེན་གསུམ་ངོ་མཚར་ཅན་གྱིས་ཐོག་དྲངས་པའི་འབུལ་བ་དངོས་པོ་བཟང་ཞིང་གཏོས་ཆེ་བ་ཚན་གྲངས་སྟོང་ཕྲག་ལས་ཀྱང་ལྷག་པའི་ཚོགས་རྫོགས་རྒྱ་དཔངས་མི་ཆུང་ཙམ་ཕུལ་ཏེ། ཞལ་གྱི་དཀྱིལ་འཁོར་དངོས་སུ་མཇལ་བའི་དགའ་བ་གྱ་ནོམ་པ་བརྙེས་སོ། ། དེ་ནས་རིམ་གྱིས་དཔལ་འབྲས་སྤུངས་དང་སེ་ར་ལ་སོགས་པ་དེ་ཕྱོགས་ཀྱི་དགོན་སྡེ་ཆེ་ཕྲ་རྣམས་སུ་དགེ་སློང་གི་དགེ་འདུན་ཇི་སྙེད་བཞུགས་པ་དག་ལའང་གྲལ་འགྱེད་དང་བསྙེན་བཀུར་གཟབས་པར་བསྟབས་སོ། ། ཁྱད་པར་མེ་ཏོག་བརྩེགས་པའི་གཟུངས་ལས། སེང་གེ་རྣམ་པར་རྩེ་བ་གང་གིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ལོ་གཅིག་གམ། ལོ་བརྒྱའམ། ལོ་སྟོང་དུ་ཡང་རུང་སྟེ་བདེ་བའི་ཡོ་བྱད་རྣམས་ཀྱིས་བསྙེན་བཀུར་བྱས་པ་དང༌།
དེ་བཞིན་གཤེགས་པ་ཡོངས་སུ་མྱ་ངན་ལས་འདས་ནས་མཆོད་རྟེན་རྣམས་ལ་མེ་ཏོག་འབུལ་ལམ། ཆུ་སྙིམ་པ་གང་འཐོར་རམ། བྱུག་པའི་ཐིག་ལེ་འདྲིའམ། མེ་ཏོག་གི་ཉལ་ཉིལ་འཕྱག་གམ། བྱུག་པ་འབུལ་ལམ། སྤོས་འབུལ་ལམ། གདུག་པ་འབུལ་ལམ། མར་མེ་འབུལ་ཞིང་ཕུལ་ན་དགའ་བའི་སེམས་ཀྱིས་གོམ་པའི་སྟབས་འགའ་བོར་ཏེ་སངས་རྒྱས་བཅོམ་ལྡན་འདས་ལ་ཕྱག་འཚལ་ལོ་ཞེས་སྨྲ་བ་དེ་དག་ནི་སེང་གེ་རྣམ་པར་རྩེ་བ་བསྐལ་པའམ། བསྐལ་པ་བརྒྱའམ། བསྐལ་པ་སྟོང་དུའམ།
བསྐལ་པ་བརྒྱ་སྟོང་དུ་ངན་འགྲོ་ལོག་པར་ལྟུང་བའི་གནས་སུ་འགྲོ་བར་འགྱུར་བ་དེའི་གནས་མེད་དོ་ཞེས་བྱ་བ་ལ་སོགས་པ་རྒྱ་ཆེར་གསུངས་པའི་ཕན་ཡོན་གྱི་འཕྲིན་ཡིག་བསླུ་བ་མིན་པའི་ལུང་གི་ཕྲེང་བ་མང་པོ་ཡིད་ཀྱི་ཁང་བཟངས་ཡངས་པ་དག་ཏུ་རྗེས་སུ་སེམས་ཤིང་རྗེས་སུ་དྲན་པའི་བྱེད་པོས་ལེགས་པར་འདྲི་བཞིན་པས་འཇིག་རྟེན་ཀུན་གྱི་མཆོད་སྡོང་བླ་ན་མེད་པར་བཞུགས་པ་ནི་འདི་ལྟ་སྟེ། འདོད་པའི་ཁམས་དང་གཟུགས་ཀྱི་ཁམས་ན་གནས་པའི་ལྷ་དང༌། མི་དང༌། ལྷ་མ་ཡིན་དང༌། དྲི་ཟ་དང༌། གདེངས་ཅན་དབང་པོ་ལ་སོགས་པ་དང༌། འཕགས་པ་ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའི་ཚོགས་བྱེ་བ་ཁྲག་ཁྲིག་མང་པོས་མདུན་གྱིས་བལྟས་ཏེ། ཉི་མ་རེ་རེ་བཞིན་དུ་མཆོད་པའི་སྤྲིན་གྱི་བྱེ་བྲག་བསམ་གྱིས་མི་ཁྱབ་པས་མཆོད་ཅིང་རྗེད་པར་བྱེད་པའི་བསོད་ནམས་ཀྱི་རྟེན་བླ་ན་མེད་པ།
བཅོམ་ལྡན་འདས་ཤཱཀྱའི་རྒྱལ་པོའི་སྐུ་བརྙན་རྣམ་པ་གཉིས་ལ་སོགས་པའི་རྟེན་གསུམ་གྱི་རྣམ་པ་ཇི་སྙེད་བཞུགས་པ་རྣམས་ཏེ། དེ་དག་ལ་ཞལ་གསེར་གསོལ་བ་དང༌། བདུག་པ་དང༌། མར་མེ་དང༌། ཞལ་ཟས་སོགས་ཉེ་བར་སྤྱོད་པ་རྣམས་དང༌། སྟོང་འཁུན་གྱི་ཡུལ་ལས་འཐོན་པའི་དར་གོས་ཀྱི་ཁྱད་པར་སྣ་ཚོགས་པ་ལས་གྲུབ་པའི་སྙན་ཤལ་དང༌། འཕན་དང༌། གསེར་ལས་བརྡུངས་པའི་མཆོད་ཀོང་ལ་སོགས་པ་མཆོད་པའི་ཡོ་བྱད་གྱ་ནོམ་པ་རྣམས་ཀྱིས་མཆོད་པ་འབུལ་བ་དང་བཅས་ཏེ། མདོར་ན་བསགས་པའི་དངོས་པོ་སྙིང་པོས་དབེན་པ་རྣམས་ཀྱང་འདིའི་དོན་མཐར་ཐུག་བླ་ན་མེད་པའི་བྱང་ཆུབ་ཀྱི་རྒྱུར་འགྲོ་བའི་སྙིང་པོ་ཤིན་ཏུ་ལྕི་བའི་རང་བཞིན་ཅན་དུ་མཛད་དོ། ། དེ་ནས་མཐར་གྱིས་གཙང་ཕྱོགས་སུ་བཏེག་སྟེ་ལམ་བར་གྱི་དགོན་སྡེ་རིས་སུ་མ་ཆད་པ་རྣམས་སུ་བཞུགས་པའི་དགེ་འདུན་རྣམས་ལ་བསྙེན་བཀུར་རྒྱ་ཆེན་པོ་བསྲིང་བ་དང་བཅས་ཏེ།
རིམ་གྱིས་ལྷ་དང་བཅས་པའི་འཇིག་རྟེན་གྱི་ཁམས་སུ་ཕན་བདེ་མ་ལུས་པའི་འབྱུང་གནས་གཅིག་པུར་གྱུར་པའི་དཔལ་སྟོབས་བཅུ་མངའ་བའི་ལུང་རྟོགས་ཀྱི་བསྟན་པ་དྲི་མ་མེད་པའི་ཆུ་ཀླུང་བྱེ་བ་ཕྲག་བརྒྱ་ཡོངས་སུ་བཟུང་བ། བཤད་པ་དང་སྒྲུབ་པའི་ཕྲིན་ལས་ཀྱི་རྒྱུན་ཆེན་པོས་ཕྱོགས་དང་ཕྱོགས་བྲལ་གྱི་ཁོ་ར་ཁོར་ཡུག་མ་ལུས་པ་ཁྱབ་པར་རྟག་ཏུ་འབེབས་པའི་གནས། ཉེ་བར་བསྟེན་ན་གནས་སྐབས་དང་མཐར་ཐུག་གི་ཡོན་ཏན་རིན་པོ་ཆེ་ཟད་མི་ཤེས་པའི་འབྱུང་གནས་དམ་པར་གྱུར་པ། དཔལ་ཨེ་ཝཾ་ཆོས་ལྡན་གྱི་ཆོས་གྲྭ་ཆེན་པོ་ཞེས་པ་འོག་མིན་སྟུག་པོ་བཀོད་པའི་ཞིང་ཁམས་ཆེན་པོ་ཉིད་སའི་སྟེང་ན་འཕོས་པ་སྙམ་བྱེད་པ་སྟེ། དེའང་ཨེ་ཝཾ་ཞེས་པ་ནི་མདོ་སྡེ་དང་རྒྱུད་སྡེ་ཕལ་ཆེ་བ་དག་གི་ཐོག་མར་གླེང་སློང་བའི་གཞི་ཐམས་ཅད་ནི་ཡི་གེ་དམ་པ་དེ་གཉིས་ལས་རྣམ་པར་འཕྲོས་ཏེ། ཆོས་ཀྱི་ཕུང་པོ་བསམ་གྱིས་མི་ཁྱབ་པའི་བར་དུ་འབྱུང་བའི་སྒོར་གྱུར་པ་ལྟར། འདིར་ཡང་དེ་ལྟ་བུའི་སྒྲ་དོན་དང་ལྡན་པའི་ཕྱིར་ཏེ། གདན་ས་དེ་ཉིད་ཀྱི་ཡོན་ཏན་གྱི་ཁྱད་པར་མང་པོ་ཡིད་ལ་རྗེས་སུ་བྱེད་ཅིང༌། རྗེས་སུ་མཐོང་བ་ལྷུར་བྱེད་པ་དང་བཅས་ཏེ། དཔེར་ན་སྐོམ་པས་གདུང་བའི་སྐྱེས་བུ་གང་ལ་ལ་ཞིག་ཤིན་ཏུ་བསིལ་བའི་ཆུ་རྒྱུན་གཙང་མ་ཡིད་དུ་འོང་བའི་ཆབ་སྒྲ་སྙན་པར་སྒྲོགས་བཞིན་དུ་འབབ་པ་གང་ཞིག་ཡིད་ལ་བྱེད་ཀྱིན་རིངས་པ་རིངས་པར་འགྲོ་བ་དེ་བཞིན་དུ་མཆོག་ཏུ་སྤྲོ་བའི་ཤིང་རྟ་དམ་པ་ལ་མངོན་པར་འཛེགས་ཏེ་བྱོན་ནོ། །
ཇི་སྐད་ཡིད་ལ་བྱ་བའི་གནས་དེའི་ཡོན་ཏན་གྱི་ཁྱད་པར་ཡང་ཇི་ལྟ་བུ་ཞེ་ན། རྒྱས་པར་ན་བརྗོད་ཀྱིས་མི་ལྡང་བ་ཉིད་ཀྱང་འདིར་མདོ་ཙམ་ཞིག་ནི། རྗེ་བཙུན་མཁས་པའི་དབང་པོ་དཀོན་མཆོག་ལྷུན་གྲུབ་པའི་དངོས་སློབ་ཤར་དྭགས་པོའི་པཎྜི་ཏ་རྗེ་བཙུན་ཕྲིན་ལས་པ་འཇིགས་བྲལ་གསུང་རབ་གཏེར་མཛོད་སྦས་པའི་སྡེ། ཕྱོགས་ལས་རྣམ་པར་རྒྱལ་བ་ཞེས་བྱ་བའི་མཁས་པ་ཆེན་པོ་དེས་མཛད་པའི་བསྟོད་པ་ཌཱ་ཀི་རྣམ་པར་བཞད་པའི་གླུ་དབྱངས་ཞེས་བྱ་བ་ལས། ཀུན་དཀྲིས་ཉེས་བརྒྱས་གཟིངས་པའི་གྲོང་ཁྱིམ་ལས། ། ལམ་རིང་བགྲོད་དཀས་ཕྱིན་པ་ཉེར་ཞིའི་གནས། ། ངན་འགྲོའི་འཇིགས་ལས་རྒྱལ་བྱེད་ཚལ་དང་ནི། ། མྱང་འདས་ཐར་པ་མཆོག་གི་གཞལ་མེད་ཁང༌། ། འདུ་འཛིའི་ཀླུང་བརྒྱ་བརྒལ་བ་རི་བོའི་ཕབ། ། བྱ་དང་རི་དྭགས་རྩེ་བའི་དོ་ར་མཆོག །
གྲུབ་པ་རིག་འཛིན་དྲང་སྲོང་དགའ་བའི་ཚལ། ། འབྲོག་དགོན་ཤིན་ཏུ་དབེན་པའི་བསྟི་གནས་གང༌། ། ཏིང་འཛིན་ངང་གིས་འཕེལ་བ་སྲིད་ཉོན་གྱི། ། གདུང་སྐྱོབ་དཔལ་གྱི་དུམ་བུའི་ལྡིང་ཁང་ཉིད། ། ལྷོ་ཕྱོགས་མ་ལ་ཡ་ཡི་ནགས་ཀླུངས་ལས། ། བྱང་ཕྱོགས་དཔལ་མོའི་རྒྱན་དུ་འཕོས་པ་སྙམ། ། སྲིད་པའི་འདམ་རྫབ་ནཱ་རིའི་བགྲོད་པ་དང༌། ། མཚན་རྒྱུ་སྲེད་བྱེད་ཁ་ཟས་མཾ་སའི་དུམ། ། མྱོས་འགྱུར་དུག་གི་ཁུ་བའི་ཐིགས་པ་སྟེ། ། ཉེས་བརྒྱའི་བསྐྱེད་རྩ་བདུད་ཀྱི་ལོངས་སྤྱོད་དག །
རྟག་པར་རིང་དུ་སྤང་བ་བཅའ་ཁྲིམས་ཀྱི། ། རྭ་བ་བརྩེགས་པའི་གོ་སྐབས་མི་ཕྱེད་པ། ། ཞོ་འཐུང་རུས་པའི་དུམ་བུ་གོ་བིནྡའི། ། མཚོན་གྱི་འཁོར་ལོ་ཡིས་ཀྱང་གཞིག་ནུས་མིན། ། དཀར་གསུམ་མངར་གསུམ་འཕགས་པ་དགེས་པའི་ཟས། ། ཟླ་བའི་དུམ་བུ་བདུད་རྩིའི་ཟིལ་མངར་དང༌། ། བཟའ་ཤིང་འཕུར་མ་མང་པོ་བགྲུངས་པའི་ཆབ། ། ལྷ་ཡི་ཞལ་སྐྱེམས་བཏུང་བས་ཉེར་འཚོ་བའི། ། གཙང་སྤྱོད་ས་ཧ་ཀ་རའི་སྙེ་མ་དག ། ཡོངས་སུ་སྨིན་པའི་ཚུལ་ཁྲིམས་དྲི་བཟང་པོ། །
ཕྱོགས་བརྒྱར་འཐུལ་བས་ལྷ་རྫས་སྤོས་ངད་ཀྱིས། ། སྲིད་ལམ་དུབ་པའི་མགྲོན་པོ་དབུགས་འབྱིན་བཞིན། ། གུས་པའི་ཕོ་ཉས་མགྲོན་གཉེར་ལམ་རིང་གིས། ། ངལ་བརྒྱའི་ཁུར་བཅས་ལམ་དུ་བགྲོད་མ་ཐག ། ཐོས་བསམ་སྒོམ་པའི་བྱ་བ་ལྷུར་བྱེད་ལས། ། ཚེ་འདིའི་ཟང་ཟིང་གཡེངས་པ་ངང་གིས་སྤོང༌། ། བུད་ཤིང་ལ་སོགས་ཉེར་སྤྱད་བཙལ་དཀའ་བས། ། བཟའ་བཏུང་རྙེད་བཀུར་ལྷུར་བྱེད་མི་འདུ་ཞིང༌། ། དབང་ལུང་མན་ངག་ཆོས་ཀྱི་ཆར་འབབ་པས། ། ཐར་འདོད་སྐལ་ལྡན་སྐྱེ་བོ་ངང་གིས་འདུ། །
ཞེས་བྱ་བ་ལ་སོགས་པའི་ཡོན་ཏན་གྱི་རྣམ་པ་མང་པོ་དང་ལྡན་པའི་གནས་དེ་ཉིད་དང་ཉེ་བའི་ས་ཕྱོགས་སུ་བདེ་བར་སོན་ནོ། ། དེའི་ཚེ་ངོར་གྱི་བླ་བྲང་ཁག་རྣམས་དང་ཁང་ཚན་རྣམས་ཀྱིས་བསུ་བ་སྔ་ཕྱི་མང་པོས་རིམ་པར་སོན་ཅིང༌། ཁྱད་པར་སིནྡྷཱུ་ཝཱ་རའི་རྒྱ་མཚོ་ཆེན་པོ་ཤིན་ཏུ་རངས་པའི་རྦ་རླབས་ཀྱི་ལྕེ་ཞགས་ནམ་མཁའི་མཐོངས་སུ་འཕྱོ་བ་ལ། ཁ་དོག་ལྔ་པའི་གཞའ་རིས་གསར་པས་སླར་ཡང་ཀུན་ནས་མཛེས་པར་བྱས་པ་ལྟ་བུའི་དགེ་སློང་གི་དགེ་འདུན་གྱི་ཚོགས་ཆེན་པོ་ཕྲེང་དུ་བསྟར་བའི་སེར་སྦྲེང་གི་བཀོད་པ་སྐྱེ་བོ་ཀུན་གྱི་མིག་གི་ལོངས་སྤྱོད་དུ་བསྐྲུན་པའི་ངོ་མཚར་གྱི་ལྟད་མོ་མཐོང་བ་ནི་འདི་ལྟ་སྟེ། ཐོག་མར་དགེ་ཞིང་བཀྲ་ཤིས་པར་བྱ་བ་དང་སྙན་པའི་གྲགས་པས་ཕྱོགས་ཀྱི་དཀྱིལ་འཁོར་ཀུན་ཏུ་དགང་བར་བྱ་བའི་རྟེན་འབྲེལ་གྱི་དང་པོར་སྐྱེ་བ་སྔ་པའི་ཆོས་དུང་དཀར་པོ་གཡས་སུ་འཁྱིལ་བ་འབུད་པའི་སྒྲ་དང༌། དེ་ནས་རིམ་བཞིན་དུ་གླིང་བུའི་སྒྲ་དང༌། སིལ་སྙན་གྱི་སྒྲ་དང༌། རྔ་བོ་ཆེའི་སྒྲ་དང༌། རྔ་ཟླུམ་གྱི་སྒྲ་དང༌། རྫ་རྔའི་སྒྲ་དང༌།
པི་ཝང་གི་སྒྲ་སྟེ་རོལ་མོའི་བྱེ་བྲག་བསམ་གྱིས་མི་ཁྱབ་པ་དང༌། གཞན་ཡང་ཕྱོགས་ལས་རྣམ་པར་རྒྱལ་བའི་རྒྱལ་མཚན་དང༌། གདུགས་དང༌། བ་དན་དང༌། ཕྱེ་མ་ཕུར་མ་དང༌། འཕན་རྩེ་གསུམ་པ་དང༌། རིན་པོ་ཆེའི་རྔ་ཡབ་དང༌། བསིལ་ཡབ་ལ་སོགས་པ་མཆོད་པའི་བྱེ་བྲག་བསམ་གྱིས་མི་ཁྱབ་པ་དང་བཅས་ཏེ་བསུ་བའི་དགའ་སྟོན་རྒྱ་ཆེན་པོ་དང་བཅས་ཏེ་རིང་ནས་བསམ་པའི་ཡུལ་དུ་ལན་བརྒྱར་བྱས་པའི་ཆོས་གྲྭ་ཆེན་པོ་དེ་ཉིད་དུ་སྐུ་དང་གསུང་དང་ཐུགས་ལ་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བའི་ངོ་མཚར་གཏམ་གྱི་གླིང་བུ་བྱེ་བ་ཕྲག་བརྒྱས་མདུན་བདར་བ་དང་བཅས་ཏེ་ཉེ་བར་བྱོན་ནོ། ། དེ་ལའང་འདི་ལྟར་དོགས་པ་སེམས་ཏེ། མཚུངས་པ་མེད་པའི་བསྟན་པའི་རྩ་ལག་དམ་པར་གྱུར་པའི་བླ་མ་དང་མཁན་པོ་གང་དུ་བཞུགས་བཞིན་དུ།
རང་གི་སློབ་མ་ལ་བསུ་བ་འདི་ལྟ་བུའི་བཀོད་པ་བཤམས་པ་མི་རིགས་སོ་སྙམ་ན། ཤིན་ཏུའང་རིགས་ཏེ། གང་དག་གནས་སྐབས་དང་མཐར་ཐུག་གི་རྣམ་པ་ཐམས་ཅད་དུ་དགེ་ལེགས་སུ་བྱེད་པའི་རྟེན་འབྲེལ་ཐམས་ཅད་ཀྱི་ཐོག་མ་ནི་རང་གི་མཁན་པོར་གྱུར་པའམ། བླ་མར་གྱུར་པའམ། སློབ་དཔོན་དུ་གྱུར་པ་གང་ཡིན་པ་དེ་ཉིད་ཀྱིས་བསྒྲིགས་དགོས་པ་ནི། ཆོས་ཐམས་ཅད་རྟེན་ཅིང་འབྲེལ་བར་འབྱུང་བའི་གནད་ལ་མཁས་པ་ཀུན་གྱི་ཆོས་ལུགས་ཡིན་ནོ། ། དེའང་དཔེར་ན་བདག་ཅག་གི་སྟོན་པ་འདི་ཉིད་སྔོན་གྱི་དུས་ན་བྲམ་ཟེ་རྒྱ་མཚོའི་རྡུལ་དུ་གྱུར་པ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་ཆེན་སྙིང་པོའི་སྤྱན་སྔར་བླ་ན་མེད་པའི་བྱང་ཆུབ་ཀྱི་མཆོག་ཏུ་སེམས་བསྐྱེད་ཅིང་སྨོན་ལམ་ཆེན་པོ་ལྔ་བརྒྱ་བཏབ་ནས་བདེན་པའི་སྟོབས་བརྗོད་པ་ན། དེ་བཞིན་གཤེགས་པ་རིན་ཆེན་སྙིང་པོའི་ཞལ་ནས། ཁྱོད་ནི་པདྨ་དཀར་པོ་ལྟ་བུའི་བྱང་ཆུབ་སེམས་དཔའོ་ཞེས་བྱ་བ་ལ་སོགས་པས་རྒྱ་ཆེར་བསྔགས་པ་དང༌།
དེའི་ཚེ་ཕྱོགས་བཅུའི་སངས་རྒྱས་ཐམས་ཅད་ཀྱིས་ཀྱང༌། བྱང་ཆུབ་ཏུ་སེམས་དང་པོ་བསྐྱེད་པའི་བྱང་ཆུབ་སེམས་དཔའ་དེ་ལ་མེ་ཏོག་ཟླ་བ་མདོག་མཛེས་དྲི་མ་མེད་པ་དག་སྐྱེས་སུ་སྩལ་བ་དང་བཅས་ཏེ། སངས་རྒྱས་རྣམས་ཀྱི་གསུང་དབྱངས་དབྱངས་ཀྱི་དཀྱིལ་འཁོར་ཡོངས་སུ་རྫོགས་པ་ལས་འཕོས་པའི་བསྟོད་པའི་ཚོགས་རྣམས་ཀྱིས་མངོན་པར་བསྟོད་པ་དང༌། བྲམ་ཟེའི་ཁྱེའུར་གྱུར་པའི་ཚེ་དེ་བཞིན་གཤེགས་པ་མར་མེ་མཛད་ཀྱིས་ལུང་བསྟན་ཅིང་འཁོར་གྱི་དབུས་སུ་མངོན་པར་བསྟོད་པ་དང༌། སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དམ་པ་ཏོག་ཏུ་གྱུར་པའི་ཚེ་དགའ་ལྡན་གྱི་གནས་ནས་ཛམྦུའི་གླིང་དུ་འཕོ་བར་བརྩམས་པ་ན། ཕྱོགས་བཅུའི་སངས་རྒྱས་རྣམས་ཀྱིས་བསྟོད་ཅིང་སེམས་ཅན་གྱི་དོན་ལ་བསྐུལ་བ་དང༌། རང་གི་ཅོད་པཎ་དམ་པ་རྗེ་བཙུན་མ་ཕམ་པའི་དབུར་བཅིངས་ཏེ། མ་འོངས་པ་ན་འཚང་རྒྱ་བར་ལུང་བསྟན་ཅིང་འཁོར་གྱི་ཚོགས་སུ་མངོན་པར་བསྟོད་དེ། ཐེག་པ་ཆེན་པོའི་དམ་པའི་ཆོས་ཀྱི་རྒྱལ་ཚབ་ཏུ་དབང་བསྐུར་བ་དང༌། ཤར་ཕྱོགས་ཟ་ཧོར་གྱི་རྒྱལ་པོ་དགེ་བ་དཔལ་གྱི་སྲས་ཇོ་བོ་ཆེན་པོ་དཔལ་ལྡན་ཨ་ཏི་ཤ་འཁོར་དགེ་སློང་འདུལ་བ་འཛིན་པ་བརྒྱ་དང་བརྒྱད།
དགེ་ཚུལ་བཅུ་གསུམ། དགེ་སློང་ཆེན་པོ་བཞི་སྟེ་བརྒྱ་དང་ཉི་ཤུ་རྩ་ལྔས་ཡོངས་སུ་བསྐོར་ཏེ། བླ་མ་གསེར་གླིང་པའི་དྲུང་དུ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་དང༌། ཐེག་པ་ཆེན་པོའི་བློ་སྦྱོང་ལ་སོགས་པ། ཐུགས་ལ་ཇི་ལྟར་མངའ་བའི་ཆོས་རྣམས་ཞུ་བའི་ཆེད་དུ་བྱོན་པ་ན། བླ་མ་གསེར་གླིང་པའི་འཁོར་དགེ་སློང་ཆོས་གོས་རྣམ་པ་གསུམ་སྐུ་ལ་གསོལ་བ་ཐམས་ཅད་ཀྱང་རིལ་བ་སྤྱི་བླུགས་དང༌། འཁར་གསིལ་ཕྱག་ན་ཐོགས་པས་མཛེས་པ། སྔོན་དུས་སྟོན་པའི་འཁོར་གྱི་དགྲ་བཅོམ་པ་རྣམས་ལྟར་དྭང་བ་འདྲེན་པའི་དགེ་སློང་ལྔ་བརྒྱ་དང་སུམ་ཅུ་རྩ་ལྔ། རབ་ཏུ་བྱུང་བ་དྲུག་ཅུ་རྩ་གཅིག་སྟེ། མདོར་ན་རབ་ཏུ་བྱུང་བ་ལྔ་བརྒྱ་དང་དགུ་བཅུ་རྩ་བདུན་གྱི་སེར་སྦྲེང་གི་སྣ་བླ་མ་གསེར་གླིང་བ་ཉིད་ཀྱིས་དྲངས་ནས།
རྒྱང་རིང་པོ་ནས་བསུ་བ་མཛད་པ་ལ་སོགས་པ་སྔོན་གྱི་མཁས་གྲུབ་མང་པོའི་རྣམ་པར་ཐར་པ་རྣམས་ལ་ལེགས་པར་བལྟས་པས་རྟོག་པའི་ཚེར་མ་དེ་དག་ཡོངས་སུ་ཞི་བར་འགྱུར་རོ། ། དེ་ནས་མི་རིང་བར་ཨེ་ཝཾ་བླ་བྲང་ཞེས་པ་དུས་རྟག་པར་དཔའ་བོ་དང་མཁའ་འགྲོའི་ཚོགས་ཐམས་ཅད་སྤྲིན་བཞིན་དུ་འདུ་ཞིང༌། གསང་ཆེན་ཆོས་ཀྱི་ཕོ་བྲང་ཆེན་པོ་ཉིད་དུ་རྡོ་རྗེ་ཐེག་པས་མཚོན་པའི་ཆོས་ཀྱི་ཚུལ་དྲི་མ་མེད་པ་ཐམས་ཅད་བཤད་པ་དང་སྒྲུབ་པའི་སྒྲ་དབྱངས་ཆེན་པོ་རྒྱུན་མི་ཆད་པར་འབྱུང་བའི་ཕྲིན་ལས་རྒྱ་ཆེན་པོ་བསྒྲུབ་པ་དང༌། གནས་གཙང་མ་རིས་ཀྱི་ལྷའི་བུ་གཞོན་ནུ་གྲངས་མེད་པའི་ཚོགས་ནི། དཔེར་ན་ཆུ་ལས་སྐྱེས་པའི་པདྨ་རྣམ་པ་སྣ་ཚོགས་པས་ཀུན་ནས་བརྒྱན་ཏེ་ཉམས་དགའ་དགའ་ལྟར་བྱས་པའི་རྫིང་བུ་གང་ལ་ངང་པ་དང་ངུར་པའི་ཚོགས་མང་པོ་མ་བསྡུས་པར་ཡང་ངང་གིས་འདུ་བར་འགྱུར་བ་དེ་བཞིན་དུ་ཉི་མ་རེ་རེ་བཞིན་དུ་ནམ་མཁའི་ངོས་ཐམས་ཅད་དུ་སྤྲིན་གྱི་ཤིང་རྟ་དང༌། གླང་པོ་ཆེ་དང༌། མཁའ་ལྡིང་དང༌། རྟ་མཆོག་གི་རྣམ་པ་བསམ་གྱིས་མི་ཁྱབ་པ་དག་སྤྲུལ་ཏེ། དེ་དག་གི་རྒྱབ་ཏུ་ཞོན་ཏེ་མངོན་པར་ལྷགས་ནས་འོངས་པའི་ལྷའི་བུ་དེ་དག་གིས་ལྷའི་མེ་ཏོག་གི་སིལ་མས་གཏོར་བ་དང༌། བདུག་པའི་སྤྲིན་གྱིས་དཀྲིགས་པ་དང༌།
རིན་པོ་ཆེའི་སྒྲོན་མ་བཏེག་པ་དང༌། དྲི་ཞིམ་པོའི་ཆུས་ཟིལ་མ་འཐོར་བ་དང༌། བཟའ་བ་དང་བཅའ་བ་སྦྱར་བའི་ཞལ་ཟས་རྣམ་པ་སྣ་ཚོགས་པས་མཆོད་པ་དང༌། སིལ་སྙན་ལ་སོགས་པ་རོལ་མོའི་བྱེ་བྲག་དཔག་ཏུ་མེད་པ་དག་གིས་མངོན་པར་མཆོད་པ་དང༌། གཞན་ཡང་འཕན་དང༌། གདུགས་དང༌། རྒྱལ་མཚན་དང༌། རྔ་ཡབ་དང༌། ཁང་བཟང་ཉམས་དགའ་བ་ལ་སོགས་པ་དཔལ་འབྱོར་ཕུན་སུམ་ཚོགས་པ་དག་གིས་བཀུར་སྟིར་བྱེད། མཆོད་པར་བྱེད།
རྗེད་པར་བྱེད། སྙན་པའི་ཚིག་ཐམས་ཅད་ཀྱིས་བསྟོད་ཅིང་བཀུར་བར་བྱེད་པའི་གནས་ཀྱི་དམ་པ་ག་ལ་བ་དེར། བསོད་ནམས་ཀྱི་མཐུ་ཆེན་པོས་མངོན་པར་མཐོ་བར་བྱས་པའི་ལྷ་སྲས་མིའི་དབང་ཕྱུག་ཆེན་པོ་རང་བཞིན་གྱིས་ཞི་ཞིང་དུལ་བའི་ཡོན་ཏན་གྱི་ཚོགས་མང་པོས་ཡོངས་སུ་བཟུང་བའི་རྒྱལ་བའི་མྱུ་གུའི་རིགས་མཆོག་རྨ་མེད་པ་དེ་ཉིད་དང༌། དེའི་བཀའི་ལས་བྱེད་ཀྱི་གཙོ་བོ་འཕྲུལ་བློན་ཆེན་པོ་བསོད་ནམས་བཀྲ་ཤིས་ཞེས་བྱ་བ། ས་གཞི་སྐྱོང་བ་ཆེན་པོ་གང་དེའི་བཀའ་ལུང་གསེར་གྱི་འཁོར་ལོ་རྩིབས་སྟོང་གིས་མངོན་པར་མཛའ་བ་གང་དེ་གཟུ་བོར་གནས་པའི་བློ་གྲོས་ཀྱི་ལག་པས་ལེགས་པར་བཟུང་ནས། ཕྱོགས་དང་ཕྱོགས་བྲལ་གྱི་རྒྱལ་ཕྲན་དང༌། བློན་པོ་དང༌། སྡེ་དཔོན་དང༌། མཁས་པ་དང༌། མཛངས་པ་དང༌།
དཔའ་ཞིང་རྟུལ་ཕོད་པ་ཀུན་གྱི་སྤྱི་བོའི་སྟེགས་ལ་ངལ་བསོར་སྤྱོད་ཅིང༌། ལུགས་དང་མཐུན་པའི་བཀའ་མཆིད་ལྷའི་བདུད་རྩི་ལྟ་བུས་སྐྱེ་འགྲོ་ཐམས་ཅད་དགེ་བ་བཅུ་དང་རྗེས་སུ་མཐུན་པའི་སྤྱོད་ལམ་བཟང་པོ་ལ་རྣལ་དུ་འགོད་པར་བྱེད་པ་དེ་ཉིད་དང༌། མདུན་ན་འདོན་གྱི་གཙོ་བོ་འཕྲུལ་བློན་ཆེན་པོ་ལྷ་བུ་ཚེ་རིང་ཞེས་བྱ་བ། བྱམས་ལྡན་ས་གཞི་སྐྱོང་བའི་དབང་ཕྱུག་དམ་པ་དེ་ཉིད་ཀྱི་ཆོས་དང་སྲིད་ཀྱི་གཙུག་ལག་ཉི་ཟླ་ཟུང་འབྲེལ་ལྟ་བུའི་བགྱི་བ་མཐའ་དག་གི་ཕྲིན་ལས་ཐུར་མ་བརྒྱ་པའི་གདུགས་དཀར་པོ་གང་ཡིན་པ་དེ། བསྒྲུན་དུ་མེད་པའི་སྙིང་སྟོབས་ཀྱི་ཕྲག་པ་བརྟན་པོས་གོང་ནས་གོང་དུ་འདེགས་པའི་འགྲིབ་མ་བསིལ་པོས་ཡངས་པའི་ས་ཆེན་པོའི་དཀྱིལ་འཁོར་གྱི་འཁོར་ལོ་མ་ལུས་པ་ཡོངས་སུ་སྐྱོབ་པ་ལ་བསྙེངས་པ་མི་མངའ་བའི་མཁྱེན་དཔྱོད་ཀྱི་རྩལ་ཆེན་པོ་ཀུན་ནས་རྫོགས་པར་གྱུར་ཅིང༌། གཅིག་ཏུ་རྒྱལ་བའི་བསྟན་པ་རིན་པོ་ཆེ་ལ་ཁ་ཙམ་ཚིག་ཙམ་མ་ཡིན་པའི་སྙིང་ནས་ཕན་པའི་ཐུགས་བསྐྱེད་ཀྱི་ཁོ་ལག་ཀུན་ནས་བདོ་བ་དེ་ཉིད་དང༌། གཞན་ཡང་ས་བདག་ཆེན་པོའི་བཞེད་པ་ཐམས་ཅད་ཡིད་བཞིན་དུ་བསྒྲུབ་པ་ལ་ལུས་དང་ངག་དང་ཡིད་ཀྱི་རྩལ་དགུ་ཡོངས་སུ་རྫོགས་པའི་ཕྱི་བློན་དང༌། ནང་བློན་དང༌། དཀོར་གཉེར་དང༌། འགོ་དཔོན་ལ་སོགས་པའི་འཁོར་གྱི་སྐྱེ་བོའི་ཚོགས་དང་ལྷན་ཅིག་ཏུ་འདྲེན་མཆོག་མཚུངས་པ་མེད་པའི་ཞལ་གྱི་དཀྱིལ་འཁོར་ལེགས་པར་མཇལ་བའི་ཕྱིར།
ཐམས་ཅད་ཀྱང་སྔ་ན་མེད་པའི་དགའ་བ་དང༌། སྤྲོ་བ་དང༌། གུས་པ་མཆོག་གི་བདུད་རྩིའི་འཛུམ་རླབས་སྟོང་གིས་བཞིན་གྱི་དཀྱིལ་འཁོར་མ་ལུས་པ་ལེགས་པར་བཀྲུས་པ་བཞིན་དུ་མངོན་པར་ཆས་ཏེ་གསང་ཆེན་ཆོས་ཀྱི་གནས་མཆོག་དམ་པ་དེ་ཉིད་དུ་ཉེ་བར་ཕྱིན་ཏོ། ། ཇི་ཙམ་ཞིག་ན་གནས་དེར་སྡེ་སྣོད་རིན་པོ་ཆེ་རྣམ་པ་གསུམ་དང༌། རྒྱུད་སྡེ་རིན་པོ་ཆེ་རྣམ་པ་བཞིས་བསྡུས་པའི་ཆོས་ཀྱི་སྒྲ་དབྱངས་རྒྱུན་མི་ཆད་པར་རྟག་ཏུ་སྒྲོགས་པ་ལ་འཇིགས་པ་དང་བག་ཚ་བ་མི་མངའ་བའི་བརྡར། གདོང་ལྔའི་དབང་པོ་བརྒྱད་ཀྱིས་མངོན་པར་བཏེག་པའི་ཆོས་ཀྱི་ཁྲི་ཆེན་པོ་ཞིག་ཏུ་རྒྱལ་བས་ལུང་བསྟན་པའི་སྐྱེས་བུ་ཆེན་པོ་རྗེ་བཙུན་ཀུན་དགའ་བཟང་པོ་པའི་དམ་པའི་ཆོས་ཀྱི་རྒྱལ་སྲིད་ཆེན་པོ་ལ་མངའ་བསྒྱུར་བའི་གདན་རབས་སོ་གསུམ་པ། མཁན་ཆེན་ཐམས་ཅད་མཁྱེན་པ་ཆེན་པོ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་བ་ཞེས་བྱ་བ། ཕྱོགས་བཅུའི་འཇིག་རྟེན་གྱི་ཁམས་རབ་འབྱམས་མཐའ་དང་མུར་ཐུག་པ་མེད་པའི་ཞིང་ན་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་ཇི་སྙེད་ཅིག་བྱོན་པ་དང༌། འབྱོན་པར་འགྱུར་བ་དང༌། ད་ལྟར་བཞུགས་ཤིང་འཚོ་ལ་གཞེས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་བ་བསམ་གྱིས་མི་ཁྱབ་པ་མ་ལུས་པ་གཅིག་ཏུ་བསྡུས་པའི་སྒྱུ་འཕྲུལ་གྱི་རྣམ་པར་རོལ་པ་ཆེན་པོ་དེང་གི་དུས་ཀྱི་ལྷ་དང༌།
མི་དང༌། ཀླུའི་འཇིག་རྟེན་གྱི་ཁམས་སུ་འཁོད་པའི་སྐྱེ་དགུ་མ་ལུས་པའི་ཡན་ལག་མཆོག་གིས་ལན་བརྒྱར་བཏུད་པར་བྱས་པའི་སྐྱབས་ཀྱི་དམ་པ་མ་རྟོགས་པ་དང་ལོག་པར་རྟོགས་པ་དང༌། ཐེ་ཚོམ་གྱི་མུན་པ་མ་ལུས་པ་སེལ་བར་བྱེད་པ། ལྟ་བ་ངན་པའི་རབ་རིབ་ཀྱིས་ཁེབས་པ་ཐམས་ཅད་ཡེ་ཤེས་ཀྱི་ཐུར་མ་རྣོན་པོས་རྣམ་པར་སྣང་བར་བྱེད་པ། མངོན་པར་ཞེན་པའི་མེ་དཔུང་གི་ལྕེ་ཞགས་འཇིལ་བར་བྱེད་པ། ཁོང་ནས་འཁྲུགས་པའི་མཚོན་ཆ་རྣོན་པོ་རྟུལ་བར་བྱེད་པ། རྗེས་སུ་གདམས་པའི་བདུད་རྩིའི་སྒོ་འཕར་བྱེ་བ་ཕྲག་བརྒྱར་ཕྱེ་བས་སེམས་ཅན་གྱི་རེ་བ་ཐམས་ཅད་རྫོགས་པར་བྱེད་པ། འཁོར་བ་དང་ངན་སོང་གི་འཇིགས་པ་ལས་སྐྱོབ་པར་ངེས་པའི་ཐུགས་རྗེའི་ཕྱག་རིང་རྐྱོང་བ། མ་དད་པ་རྣམས་ཀྱི་རྒྱུད་ལ་དད་པའི་ཞིང་ས་གཤིན་པར་བྱེད་པ། དད་པ་རྣམས་ཀྱི་རྒྱུད་ལ་དགེ་བའི་ལམ་གྱི་ས་བོན་མ་རྨས་པ་འདེབས་པར་བྱེད་པ།
དེང་ནས་བཟུང་སྟེ་བྱང་ཆུབ་མཆོག་གི་གོ་འཕང་ལ་རེག་པར་མ་གྱུར་པ་དེ་སྲིད་དུ་བསྟེན་པར་འོས་པའི་མཚན་ཉིད་ཅན་གྱི་བསྟན་འཛིན་གྱི་སྐྱེས་བུ་ཆེན་པོ་དེ་ཉིད་བསྐལ་པ་དཔག་ཏུ་མེད་པའི་བསོད་ནམས་ཀྱི་རྒྱུས་སམ། བླ་མ་བསུ་བ་ལ་སོགས་པ་ལེགས་བྱས་ཀྱི་མཐུ་ཆེན་པོས་མངོན་པར་བསྒྲུབས་པའི་འབྲས་བུ་བསླུ་བ་མིན་པའི་བདེན་དཔང་ཉིད་དུ། ཞབས་མཐིལ་པདྨ་རཱ་ག་བཞུ་བའི་ཚོན་གྱིས་ལན་བརྒྱར་བྱུགས་པ་སྙམ་བྱེད་པ་ལ། སླར་ཡང་བཀྲ་ཤིས་པའི་རྟགས་ཀྱི་འཁོར་ལོ་རྩིབས་སྟོང་གི་གཟུགས་ཀྱིས་ཉེ་བར་སྤུད་པ་གང་དེ་ཆོས་ཀྱི་ཁྲི་མཐོན་པོ་ག་ལ་བ་དེར་མངོན་པར་བཀོད་དེ། མཐོང་ན་མི་མཐུན་པ་མེད་པའི་སྐུའི་དཀྱིལ་འཁོར་གང་ལས་མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུའི་གཟི་བྱིན་རིང་པོའི་ལམ་དུ་སྣང་བ་འབྱིན་པར་འབྱེད་དེ། དཔེར་ན། ཛམྦུ་གསེར་གྱི་རྡུལ་ཚོགས་མངོན་པར་བརྩེགས་པའི་ལྷུན་པོ་ཞིག་ལ་གུར་གུམ་གྱི་ཆར་བས་ལན་བརྒྱ་སྟོང་དུ་བཀྲུས་པ་ལ། འཆར་ཀའི་ཉི་འོད་ཀྱི་ཐིགས་པ་དག་གིས་ཀྱང་ཡོངས་སུ་བྲན་པ་བཞིན་དུ་ལྷམ་མེར་བཞུགས་པ་མཐོང་ངོ༌། ། མཐོང་ནས་ཀྱང་ལྷ་སྲས་ཆོས་ཀྱི་བག་ཆགས་རབ་ཏུ་བརྟས་པ་གང་གི་ཡིད་ལ་སྤྲོ་བ་གསར་དུ་སྐྱེས་པའི་ཆེད་དུ་བརྗོད་པ་འདི་ལྟ་སྟེ། ཨེ་མ་དེ་རིང་ཐོབ་པའི་འབྲས་བུ་འདི། །
དངོས་སུ་ཡིན་གྱི་རྨི་ལམ་སྣང་བ་མིན། ། རིང་ནས་གསོལ་བ་བཏབ་པའི་སྙིང་པོ་དེ། ། དེ་རིང་སྨིན་པར་གྱུར་གྱི་དོན་མེད་མིན། ། ཨེ་མ་དགེ་བའི་ཟོང་གིས་བསྒྲུབས་པའི་རྟེན། ། སྐལ་བ་བཟང་པོར་གྱུར་གྱི་དམན་པ་ཡིན། ། ཇི་ལྟར་ཡིད་ལ་བྱ་བའི་དགོས་པ་དེ། ། བླ་ན་མེད་པར་བྱུང་གི་གྱི་ན་མིན། ། ཨེ་མ་དེ་རིང་ཀུན་དགའ་གསར་པ་འདི། ། འདྲེན་པ་ཁྱེད་ལས་བྱུང་གི་གཞན་ལས་མིན། ། དེ་ཕྱིར་མི་ཡི་སྐྱེ་བ་བླངས་པ་ནི། །
ངེས་པར་དོན་ཆེན་གྱུར་ལ་བདག་དགའོ། ། ཞེས་ཆེད་དུ་བརྗོད་ཅིང་བ་སྤུ་རྣམ་པར་གཟིངས་པའི་སྙིམ་པའི་ཆུ་སྐྱེས་དམར་པོ་གཙུག་གི་རྒྱན་དུ་བཀོད་དེ། ཕྱག་གི་ཕྲེང་བ་བརྩེགས་པ་དང་ཆབ་ཅིག་ཏུ་བཀྲ་ཤིས་པའི་རེ་ཁཱ་མངོན་པར་གསལ་བའི་དར་དཀར་གྱི་ཕྱག་རྟེན་འབུལ་བ་དང་བཅས་ཏེ་མདུན་དུ་འཁོད་དོ། ། དེར་རྗེ་བཙུན་དེ་ཉིད་ནས་ལམ་གྱི་བར་ཆད་འདྲི་བའི་ཚིགས་སུ་བཅད་པ་སྩལ་བ། ལེགས་པར་བྱོན་ཏམ་མངོན་མཐོའི་རིགས་ཀྱི་བུ། ། ལེགས་པར་བྱོན་ཏམ་བསོད་ནམས་སྨིན་པའི་ལྷ། ། ལེགས་པར་བྱོན་ཏམ་ཀུན་གྱི་མཉེས་གཤིན་པ། ། ལེགས་པར་བྱོན་ཏམ་བྱམས་དང་བརྩེ་བའི་བདག ། བཤུལ་རིང་ལམ་དུ་བགྲོད་པ་མང་པོ་ཡིས། ། སྐུ་ཐང་རྣམ་པར་དུབ་པར་མ་བྱས་སམ། །
ཉི་ལྷགས་གདུང་བའི་བཟའ་བ་དམན་པ་ཡིས། ། པདྨའི་སྐུ་མདངས་ཕྲོགས་པར་མ་བྱས་སམ། ། འབྱུང་བ་ལྔ་ཚོགས་དལ་འབྱོར་ཆོས་ཀྱི་སྣོད། ། གཅོང་ནད་ཕྲ་མོས་རྒུད་པར་མ་བྱས་སམ། ། དགེ་བའི་ལས་ལ་སྡང་བའི་ཉེ་ཞོ་ཡིས། ། ཐུགས་ལ་ཚེར་མའི་བྱ་བ་མ་བྱས་སམ། ། ཞེས་བྱ་བ་ལ་སོགས་པའི་བཀའ་མཆིར་དབྱངས་ཀྱི་རྒྱལ་མོའི་རྒྱུད་མངས་ལྟ་བུ་རྣ་བའི་བཅུད་དུ་སྩལ་ཏེ། དེའི་ཚེ་ལན་དུ་གསོལ་བ། ལེགས་པར་འོངས་སོ་མདོ་སྨད་སའི་ཐིག་ལེ། ། སྡེ་བཞིའི་རྣམ་པར་རྒྱས་པའི་རྒྱལ་པོའི་ཁབ། །
དགེ་བཅུར་རྟག་ཏུ་སྤྱོད་པའི་རྒྱལ་རིགས་ཀྱི། ། ལྗོན་པའི་ཡལ་ག་རྣམ་པར་འཕྱང་བ་ང༌། ། ཆོས་ཀྱི་རྒྱལ་པོའི་ཞལ་བཟང་བལྟ་ཕྱིར་འོང༌། ། ཞབས་ཀྱི་པདྨ་གཙུག་ཏུ་ལེན་ཕྱིར་འོང༌། ། ལེགས་པར་གསུངས་པའི་བདུད་རྩི་འཐུང་ཕྱིར་འོང༌། ། ཡེ་ཤེས་གཟིགས་པའི་བྱིན་རླབས་འབེབས་ཕྱིར་འོང༌། ། ངན་འགྲོའི་སྐྱེ་སྒོ་འགོག་པའི་ཆེད་དུ་འོང༌། ། འཁོར་བའི་འཇིགས་ལས་སྐྱོབ་པའི་ཆེད་དུ་འོང༌། ། བསོད་ནམས་ས་བོན་འཇོག་པའི་ཆེད་དུ་འོང༌། ། བསླབ་གསུམ་ནོར་བུ་བསྒྲུབ་པའི་ཆེད་དུ་འོང༌། །
ཐར་པའི་ཁང་བཟང་བསྟེན་པའི་ཆེད་དུ་འོང༌། ། བྱང་ཆུབ་སྙིང་པོའི་ལམ་གྱི་ཆེད་དུ་འོང༌། ། མཁྱེན་དང་བརྩེ་དང་ནུས་པའི་དབང་ཕྱུག་གི ། སྔགས་སྲུང་རྡོ་རྗེའི་རྭ་བར་ཆུད་པའི་བརྡར། ། ནད་དང་བར་དུ་གཅོད་པའི་ཁབ་ཀྱི་སོས། ། མ་རྨས་མ་བཏབ་པ་རུ་ལྷགས་འདིའོ། ། ཞེས་བྱ་བ་ལ་སོགས་པའི་ཚིག་གི་ཕྲེང་བ་སྙན་སྒྲོན་དུ་འབུལ་བ་དང་བཅས་ཏེ། རྗེ་བཙུན་དམ་པ་བཀའ་དྲིན་མཚུངས་པ་མེད་པའི་བདག་ཉིད་ཅན་གྱི་ཞལ་གྱི་དཀྱིལ་འཁོར་སེམས་ཅན་ཐམས་ཅད་ལ་ཁྱབ་པའི་སྙིང་རྗེ་ཆེན་པོས་ལན་བརྒྱར་བཀྲུས་པ་སྙམ་བྱེད་པ། སུ་ཞིག་མཐོང་ན་དོན་གྱི་སྙིང་པོས་མངོན་པར་ལྕི་བ་གང་ཡིན་པ་དེ་ཉིད། ལྷ་སྲས་མིའི་དབང་ཕྱུག་དམ་པ་དེ་ཉིད་སྐུ་འཁོར་གྱི་ཚོགས་དང་བཅས་པའི་འདྲེན་བྱེད་ཀྱི་དབང་པོའི་དགའ་སྟོན་བླ་ན་མེད་པ་ཉིད་དུ་མཐོང་བར་གྱུར་ཏོ། །
ཇི་ལྟར་མཐོང་བ་ལའང་དུས་དེ་ཉིད་ནས་བརྩམས་ཏེ་བླ་མའི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པ་ལ་རྗེ་བཙུན་འཇམ་པའི་དབྱངས་དང་གཉིས་སུ་མེད་པའི་སྣང་བ་ཁོ་ན་ལ། འགྲོ་བ་ཕལ་དང་ཐུན་མོང་དུ་གྱུར་པའི་མ་དད་པ་ལ་སོགས་པ་སྐད་ཅིག་ཀྱང་མི་འབྱུང་བ་ནི་ཀུན་གྱིས་མངོན་དུ་གྱུར་པའོ། ། ཚུལ་འདི་ལ་བསམས་ན་རྗེ་བཙུན་དམ་པ་འདི་ཉིད་དང་སྐྱེ་བ་དཔག་ཏུ་མེད་པའི་རིང་ནས་བསོད་ནམས་ཀྱི་ཕུང་པོ་མངོན་པར་འདུ་བྱས་ཤིང་སྨོན་ལམ་གསེར་གྱི་སྐུད་པ་བཟང་པོས་ལུ་གུ་རྒྱུད་དུ་སྦྲེལ་བའི་སྐྱེས་བུ་དམ་པ་ཉིད་དུ་གདོན་མི་ཟ་བའོ། ། ཅིའི་ཕྱིར་ན་གཞན་དུ་བསྐལ་པའམ་བསྐལ་པ་ལས་ལྷག་པར་ཡང་རྒྱལ་བ་ཀུན་གྱི་ཕྲིན་ལས་ལས་སྤྲུལ་པའི་མཆོག་གི་རྡོ་རྗེ་སློབ་དཔོན་ཆེན་པོའི་མཚན་ཉིད་ཐམས་ཅད་ཡོངས་སུ་རྫོགས་ནས་སྐྱེ་བོ་མ་ལུས་པ་སྨིན་པར་བྱེད་པའི་བདག་ཉིད་ཅན་དང་ནམ་དུ་ཡང་མཇལ་བར་དཀའ་ཞིང༌། གལ་ཏེ་མཇལ་བར་གྱུར་ཀྱང་སེམས་ཅན་རང་རང་ལས་ཀྱི་ཉེས་པས་བསྒྲིབས་ཏེ། ཚུལ་བཞིན་མ་ཡིན་པར་སྤྱོད་པ་དང༌། བློ་དྲི་མ་དང་བྲལ་བའི་རང་བཞིན་ཅན་མ་ཡིན་པ་དང༌། ཡང་དག་པར་མ་ཡིན་པར་སྨྲ་བ་དང༌། རང་དང་སྐལ་བ་མཉམ་པ་ཙམ་དུ་མཐོང་ངོ༌། ། དེ་ལྟར་མཐོང་བ་ལ་བརྟེན་ནས་སེམས་ཀྱི་རྒྱུད་ལ་དད་པ་ཙམ་ཡང་སྐྱེ་བར་མི་འགྱུར་བ་ཡིན་ནོ། །
དེ་ལྟར་ཡིན་པའང་ཅིས་ཤེས་ན། བ་ཚ་ཆུ་ཀླུང་གི་མདོ་ལས། ལྔ་བརྒྱ་ཐ་མར་གྱུར་པ་ན། ། ང་ཉིད་སློབ་དཔོན་གཟུགས་འཛིན་ཏེ། ། ང་ཡིན་སྙམ་དུ་ཡིད་བྱོས་ལ། ། དེ་ཚེ་དེ་ལ་གུས་པ་སྐྱེད། ། ཅེས་སོ། ། རྡོ་རྗེ་གུར་ལས། རྡོ་རྗེ་སེམས་དཔའ་ལྟ་བུ་ཡི། ། དེ་ལྟར་སློབ་དཔོན་གཟུགས་འཛིན་ཏེ། །
སེམས་ཅན་རྗེས་སུ་གཟུང་དམིགས་ནས། ། ཕལ་པའི་གཟུགས་སུ་གནས་པའོ། ། ཞེས་དང༌། སློབ་དཔོན་སྟོན་པར་གྱུར་པ་ནི། ། སངས་རྒྱས་ཀུན་གྱིས་ཕྱག་མཛད་པ། ། བདག་ཅག་རྣམས་ཀྱི་ཕ་དང་མ། ། འདི་ཉིད་ཡིད་ལ་བསམ་པར་བྱ། ། ཞེས་དང༌། གང་ཕྱིར་ཡེ་ཤེས་རྡོ་རྗེ་ནི། ། བརྙེས་པས་མྱུར་དུ་ཐོབ་པར་འགྱུར། །
དེ་ཕྱིར་སློབ་དཔོན་དྲུང་གཤེགས་ནས། ། དེ་བཞིན་གཤེགས་རྣམས་ཕྱག་མཛད་དོ། ། ཞེས་གསུངས་པ་བཞིན། ངེས་པའི་དོན་དུ་བསྐལ་པ་དཔག་ཏུ་མེད་པའི་གོང་རོལ་ནས་ཟུང་འཇུག་རྡོ་རྗེ་འཛིན་པ་ཆེན་པོའི་གོ་འཕང་མངོན་དུ་མཛད་ཟིན་ཀྱང༌། སྲོག་ཆགས་ཀྱི་རྣམ་པ་སྣ་ཚོགས་པ་དག་གདུལ་བའི་ཐབས་ལ་བཞུགས་པ་ན། ལ་ལར་ནི་དཀྱིལ་འཁོར་གྱི་འཁོར་ལོའི་རྣམ་པར་བསྟན་ནས་དོན་མཛད། ལ་ལར་ནི་སངས་རྒྱས་ཀྱི་སྐུར་བསྟན་ནས་དོན་མཛད། དེ་བཞིན་དུ་བྱང་ཆུབ་སེམས་དཔའ་དང༌། འཕགས་པ་ཉན་ཐོས་དང༌། རང་སངས་རྒྱས་དང༌།
པཎྜི་ཏ་དང༌། གྲུབ་པ་ཐོབ་པ་དང༌། རིག་པ་འཛིན་པའི་ས་ལ་གནས་པ་ལ་སོགས་པ་རྣམས་ཀྱི་ཚུལ་བཟུང་ནས་དོན་མཛད་དོ། ། དེ་སྐད་དུའང༌། ས་སྐྱ་པཎྜི་ཏས། ཁྱོད་ནི་རྒྱལ་དང་རྒྱལ་བའི་སྲས། ། རབ་བྱུང་དགེ་བསྙེན་ཁྱིམ་པ་སོགས། ། འགྲོ་བ་ཀུན་གྱི་གཟུགས་མཛད་ནས། ། གདུལ་བྱ་ཐམས་ཅད་སྨིན་པར་མཛད། ། ཉི་མའི་འོད་ཟེར་རབ་ཚ་ཡང༌། །
མེ་ཤེལ་མེད་པར་མེ་མི་འབྱུང༌། ། དེ་བཞིན་སངས་རྒྱས་བྱིན་རླབས་ཀྱང༌། ། བླ་མ་མེད་པར་འབྱུང་མི་འགྱུར། ། ཞེས་དང༌། རྡོ་རྗེ་གུར་གྱི་རྒྱུད་ལས། གང་དུ་སྣང་ནས་ཀྱང་སེམས་ཅན་གྱི་དོན་མཛད་དོ། ། སོ་སོར་སྣང་ནས་ཀྱང་སེམས་ཅན་གྱི་དོན་མཛད་དོ་ཞེས་བྱ་བ་ལ་སོགས་པ་རྒྱ་ཆེར་གསུངས་སོ། ། དེ་བས་ན་སངས་རྒྱས་དང་བྱང་ཆུབ་སེམས་དཔའ་གངྒཱའི་ཀླུང་གི་བྱེ་མ་སྙེད་ཀྱི་གྲངས་དང་མཉམ་པ་ལ་བསྐལ་པའི་ཕྲེང་བའང་དེ་སྙེད་ཀྱི་གྲངས་དང་མཉམ་པར་བསྙེན་བཀུར་བ་ལས། རྡོ་རྗེ་སློབ་དཔོན་གྱི་བ་སྤུའི་ཁུང་བུ་གཅིག་ལ་མཆོད་པའི་བསོད་ནམས་ཀྱི་ཕུང་པོ་ཆེས་ཁྱད་པར་དུ་འཕགས་པ་འཐོབ་པའི་ཚུལ་མང་དུ་གསུངས་ཤིང༌། བདེ་མཆོག་སྡོམ་པ་འབྱུང་བ་ལས།
མཆོད་པ་ཐམས་ཅད་ཡོངས་སྤངས་ཏེ། ། བླ་མ་མཆོད་པ་ཡང་དག་བརྩམ། ། དེ་མཉེས་པས་ནི་ཀུན་མཁྱེན་གྱི། ། ཡེ་ཤེས་མཆོག་ནི་ཐོབ་པར་འགྱུར། ། བླ་མེད་མཛད་པའི་སློབ་དཔོན་ནི། ། རྡོ་རྗེ་སེམས་དཔའ་རབ་མཆོད་ན། ། དེ་ཡིས་བསོད་ནམས་མ་བྱས་ཅི། ། དཀའ་ཐུབ་མ་བསྟེན་ཅི་ཞིག་ཡོད། ། ཅེས་དང༌། སློབ་དཔོན་ཡོན་ཏན་གླེང་བྱ་ཡིས། །
སྐྱོན་ནི་ནམ་ཡང་མ་ཡིན་ནོ། ། ཞེས་སོ། ། གལ་ཏེ་དེ་ལྟར་ཡིན་ན་ཐུགས་རྗེ་ཆེན་པོའི་རང་བཞིན་ཅན་དུ་བཞུགས་ནས་རྣམ་པ་ཐམས་ཅད་དུ་ཡིད་བཞིན་གྱི་ནོར་བུ་དང་འདྲ་བར་སྲོག་ཆགས་མཐའ་དག་གི་དོན་ཇི་ལྟར་མི་མཛད་ཅེ་ན། བཤད་པར་བྱ་སྟེ། དཔེར་ན་ལྷའི་རྒྱལ་པོ་རྣམས་ཀྱིས་ཆར་གྱི་རྒྱུན་ཆེན་པོ་རབ་ཏུ་ཕབ་ཀྱང༌། ཏིལ་དང་ནས་ལ་སོགས་པའི་ས་བོན་རུལ་བ་དང༌། མེས་ཚིག་པ་དང༌། ས་བོན་དུ་མི་རུང་བ་བཏབ་པ་དག་ལས་ནི་ནམ་ཡང་མྱུ་གུ་སྐྱེ་བར་མི་འགྱུར་བ་དེ་བཞིན་དུ། སངས་རྒྱས་དང་བྱང་ཆུབ་སེམས་དཔའ་རྣམས་ནི་འགྲོ་བ་མཐའ་དག་གི་ཡིད་ལ་རེ་བ་ཐམས་ཅད་ཡོངས་སུ་རྫོགས་པར་མཛད་པ་ལ་མི་མཁས་པ་མེད་ཀྱང་སྐལ་བ་མེད་པ་རྣམས་ཀྱིས་དད་པའི་རྩ་བ་བརྟན་པ་དང༌། དམ་པའི་ཆོས་མཉན་པ་དང༌།
ཡུལ་དེ་ལ་བརྟེན་ནས་ཚོགས་བསགས་པ་ལ་སོགས་པའི་ལས་བཟང་པོ་མྱང་བར་མི་འགྱུར་ཏེ། ཇི་སྐད་དུ་ཡང༌། རྒྱུ་ནི་ཡོངས་སུ་སྨིན་གྱུར་ནས། ། གང་དང་གང་ལ་གང་དང་ནི། ། གང་ཚེ་བྱ་བ་ཕན་གྱུར་པ། ། དེ་དང་དེ་ལ་དེར་སྣང་ངོ༌། ། ལྷ་ཡི་རྒྱལ་པོས་ཆར་ཕབ་ཀྱང༌། ། ས་བོན་མི་རུང་མི་འཁྲུངས་ལྟར། ། སངས་རྒྱས་རྣམས་ནི་བྱུང་གྱུར་ཀྱང༌། ། སྐལ་བ་མེད་པས་བཟང་མི་མྱང༌། །
ཞེས་སོ། ། དེ་ལ་སོགས་པ་རྒྱུ་མཚན་དུ་མས་ཡིད་ཡོངས་སུ་དྲངས་ནས་མི་རིང་བར་གཟའ་སྐར་དང་སྦྱོར་བྱེད་བཟང་པོ་འཛོམ་པའི་ཟླ་ཚེས་དགེ་བའི་ཉིན་འབུལ་ཆེན་གྱི་བཀོད་པ་ལེགས་པར་བཤམས་ཏེ། དེའང་འཕགས་པའི་ཡུལ་གྱི་སྙན་དངགས་མཁན་ཐམས་ཅད་ཀྱི་གཙུག་གི་ནོར་བུ་ལྟར་གྱུར་པ་དཔལ་ལྡན་དཎྜིའི་ཞབས་ཀྱི་སྙན་དངགས་ཀྱི་གཞུང་ལས་ལེགས་པར་འཕོས་པའི་མཆོད་པར་བརྗོད་པ་ཡན་ལག་བདུན་པ་དང་བཅས་པའི་ཚིགས་སུ་བཅད་པ་ཉམས་འགྱུར་སྟོང་གི་རོ་དང་ལྡན་པའི་དབྱངས་ཀྱིས་མདུན་བསུ་ནས། ཐོག་མར་བཀྲ་ཤིས་པའི་ལྷ་དར་དང༌། རྒྱལ་བ་བདུད་ལས་རྣམ་པར་རྒྱལ་བའི་སྐུ་གསུང་ཐུགས་ཀྱི་རྟེན་ངོ་མཚར་ཆེ་བ་རྣམས་ཀྱིས་ཐོག་དྲངས་པའི་འབུལ་བ་དངོས་པོ་བཟང་ཞིང་རྒྱ་དཔངས་མི་དམན་པ་ཚན་གྲངས་བརྒྱ་ཕྲག་བདུན་བརྩེགས་པ་མཎྜལ་དུ་ཕུལ་ལོ། ། གཞན་ཡང་ཨེ་ཝཾ་ཐར་པ་རྩེའི་མཁན་ཆེན་རྡོ་རྗེ་འཆང་ནམ་མཁའ་བསམ་འགྲུབ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ཞེས་པ། ཤེས་རབ་ཀྱི་སྣང་བ་དམ་པས་སྒྲིབ་པའི་མུན་པ་མཐའ་དག་བསལ་བར་བྱས་པ། དཀའ་བ་བརྒྱ་སྟོང་གིས་བསྒྲུབས་པའི་ཡོན་ཏན་གྱི་ཚོགས་མང་པོ་ལ་དབང་འབྱོར་པ། མངོན་པར་ཤེས་པའི་མིག་གྲུངས་པོར་གྱུར་པས་དུས་གསུམ་གྱི་ཤེས་པར་བྱ་བ་ཐམས་ཅད་མཁྱེན་ཅིང་གཟིགས་པ། འགྲོ་བ་ཐམས་ཅད་ལེགས་པའི་ལམ་དུ་འཁྲིད་པ་ལ་ཤ་ཐང་བ་མེད་པའི་མཐུ་ཆེན་པོ་དང་ལྡན་པ།
ཆོས་ཐམས་ཅད་མ་ནོར་བ་ཡང་དག་པར་སྟོན་པ་ལ་བསྙེངས་པ་མེད་པའི་མཁྱེན་རབ་ཀྱི་དབང་ཕྱུག་གྲུབ་པ་དེ་ཉིད་ཀྱི་ཞལ་གྱི་དཀྱིལ་འཁོར་མཐོང་བའི་སྐལ་བ་བཟང་པོའི་རོ་ལ་ལོངས་སུ་སྤྱོད་པའི་མཚོན་བྱེད་དུ་རྣམ་གྲངས་བརྒྱ་དང་ལྔ་བཅུ་ཕུལ་ལོ། ། ཨེ་ཝཾ་ཀླུ་སྡིངས་བླ་བྲང་གི་ཤར་པ་རིན་ཆེན་རྒྱལ་མཚན་ཞེས་པ་བླ་ན་མེད་པའི་བྱང་ཆུབ་ཀྱི་སྤྱོད་པ་ལ་མ་འདྲིས་པ་མེད་པས་དམ་པའི་སྤྱོད་པ་ལ་དགའ་བ། སྐྱེ་བ་ནས་སྐྱེ་བར་སྦྱངས་པའི་བག་ཆགས་ཀྱི་མཐུ་བརྟས་པར་གྱུར་པས་ཚེ་འདིའི་གཙུག་ལག་མང་པོའི་གནད་ལ་མཁས་པ། ཟབ་ཅིང་ཡངས་པའི་ཆོས་ཐམས་ཅད་སྡེབ་ལེགས་ངག་གི་ཤིང་རྟ་ལ་བརྟེན་ནས། འགྲོ་བ་ཀུན་གྱི་ཐར་པའི་གསོས་སུ་འདྲེན་པ། རྟག་ཏུ་མཁས་པའི་བྱ་བ་ཐམས་ཅད་ལྷུར་ལེན་པའི་བསྟན་འཛིན་གྱི་སྐྱེས་བུར་གྱུར་པ་དེ་ཉིད་ལ་འབུལ་བ་རྣམ་གྲངས་བརྒྱ་དང་ལྔ་བཅུ། ཨེ་ཝཾ་ཕུན་ཚོགས་གླིང་བླ་བྲང་གི་མཁན་ཆེན་འཇམ་པའི་དབྱངས་བསོད་ནམས་བཟང་པོ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ཞེས་པ། ཕྱི་དང་ནང་གི་གྲུབ་པའི་མཐའི་གཞུང་ལུགས་མ་ལུས་པ་མཁྱེན་ཅིང་ལེགས་པར་སྨྲ་བའི་དབང་ཕྱུག་ཆེན་པོ། སྙིགས་མའི་དུས་འདིར་རྒྱལ་བ་གཉིས་པ་བཞིན་དུ་བསྟན་པ་ལ་ལྷག་པར་སྨན་པའི་བྱ་བ་བྱས་པ། རྒྱལ་བ་ཀུན་གྱི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་ཡོན་ཏན་གྱ་ནོམ་པའི་འབྱོར་པས་རྒྱས་པ།
སྐྱེ་དགུ་མ་ལུས་པའི་ཡིད་ལ་རེ་བ་ཐམས་ཅད་རྫོགས་པར་བྱེད་པའི་དཔག་བསམ་དམ་པ་དེ་ཉིད་ལ་འབུལ་བ་རྣམ་གྲངས་བརྒྱ་དང་ལྔ་བཅུ། དེ་སྐབས་སུ་ཟུར་འཆད་པ་ཡིན་པ་ལ་ཕྱིས་སུ་གདན་རབས་ཀྱི་ཁྲིར་ཕེབས་པའི་མཁན་ཆེན་འཇམ་པའི་དབྱངས་སངས་རྒྱས་དཔལ་བཟང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ཞེས་པ། སྐྱེ་བ་དུ་མ་ནས་ལྷག་པའི་ལྷ་འཇམ་དཔལ་གཞོན་ནུས་རྗེས་སུ་བཟུང་བ། ཚེ་འདིར་ཤེས་བྱའི་དཀྱིལ་འཁོར་མ་ལུས་པ་ཐུགས་སུ་ཆུད་པ་ཕྱི་གནས་ལྔ་རིག་པའི་པཎྜི་ཏ་ཆེན་པོར་གྱུར་པ། ནང་དུ་བཅུ་གསུམ་རྡོ་རྗེ་འཛིན་པའི་ས་ལ་ཇི་ལྟར་མངའ་བའི་ཡོན་ཏན་མ་ལུས་པ་རྫོགས་པ། སངས་རྒྱས་བཅོམ་ལྡན་འདས་ཀྱི་བསྟན་པ་མཁས་པའི་བྱ་བ་རྣམ་པ་གསུམ་གྱིས་ལྷག་པར་ཕན་པའི་བགྱི་བ་བགྱིས་པའི་བསྟན་འཛིན་གྱི་སྐྱེས་བུ་དམ་པ་དེར་ཡང་འབུལ་བ་དཔངས་མཐོར་བརྩེགས། དཔོན་སློབ་དབུ་མཛད་སངས་རྒྱས་ཚུལ་ཁྲིམས་ཞེས་གཞུང་ལུགས་རབ་འབྱམས་ལ་མཁྱེན་པའི་དཀྱིལ་འཁོར་རྒྱས་ཤིང༌། འཕགས་པའི་དགེ་འདུན་རྒྱ་མཚོ་ལྟ་བུའི་དབུས་ན་ཡོན་ཏན་གྱི་ཁྱད་པར་དུ་མས་མངོན་པར་འཕགས་པ་དེ་ཉིད་ལ་ཡང་འབུལ་བ་གཟབ་པར་བརྩེགས། གཞན་ཡང་ཁང་ཚན་བཅོ་བརྒྱད་ཀྱི་དགེ་འདུན་རྣམས་ལ་མང་ཇ་རྟེན་བཞག་པ་ལ་སོགས་པ་མཛད་དོ། ། ཁྱད་པར་དཔལ་ཨེ་ཝཾ་ཆོས་ལྡན་ལ་བསྔགས་པ་ཌཱ་ཀི་རྣམ་པར་བཞད་པའི་གླིང་བུ་ལས།
ཆོས་ཀྱི་དུང་དང་རྔ་ཆེན་གཎྜཱིའི་སྒྲ། ། སྤྲིན་ཆེན་འབྲུག་གི་གད་རྒྱངས་ལས་ལྷག་པས། ། ཚུལ་བཞིན་མགྲོན་གཉེར་ངུར་སྨྲིག་འཛིན་པའི་དཔུང༌། ། ལི་ཁྲིའི་ཆུ་གཏེར་གཡོ་བའི་རྦ་ཀློང་བཞིན། ། འདུས་པ་རྒྱ་མཚོའི་སྣམ་སྦྱར་འཕགས་པའི་གོས། ། གུར་གུམ་གཞོན་ནུའི་ཚོན་གྱིས་ནམ་མཁའི་ཁམས། ། སིནྡྷུ་ཝཱ་ར་ལི་ཁྲིའི་རྡུལ་ཚོགས་ལྟར། ། དམར་སེར་འོད་ཀྱི་དཀྱིལ་འཁོར་རྒྱ་ཆེའི་དབུས། ། ཞེས་བསྔགས་པའི་དོན་དང་མཐུན་པར་ཨེ་ཝཾ་གཙུག་ལག་ཁང་ཆེན་པོ་ཉིད་དུ་སེམས་ཅན་རྒྱ་མཚོའི་ཚོགས་ཀྱི་མགོན་དང་སྐྱབས་དང་དཔུང་གཉེན་དུ་བཞུགས་ནས། སངས་རྒྱས་བཅོམ་ལྡན་འདས་ཀྱི་བསྟན་པའི་རྩ་ལག་ཏུ་གྱུར་པ།
སུམ་ལྡན་རྡོ་རྗེ་འཛིན་པའི་དགེ་སློང་གི་དགེ་འདུན་ངུར་སྨྲིག་གོས་ཀྱིས་མཛེས་པར་བྱས་པའི་ཚོགས་སྟོང་ཕྲག་ཕྱེད་གཉིས་སུ་ལྡང་བ་ཐམས་ཅད་ཟླ་བ་གཅིག་དང་ཞག་བཞིའི་བར་དུ་བསྙེན་བཀུར་ཡང་དག་པར་བགྱིས་ཏེ། རྣལ་འབྱོར་རྒྱུད་ཀྱི་ནང་གསེས་ཆ་མཐུན་གྱི་རྒྱུད་ཀྱི་ཁོངས་སུ་གཏོགས་པ། དཔལ་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ཀྱིས་དངོས་སུ་བསྟན་པར་བྱ་བའི་གཙོ་བོ་ཀུན་རིག་རྩ་བའི་ལྷ་སུམ་ཅུ་རྩ་བདུན་མགྲོན་ཐབས་ཀྱི་ལྷ་དང་བཅས་པའི་དཀྱིལ་འཁོར་གྱི་ཆོ་ག་རྒྱས་པ། རྗེ་བཙུན་རྡོ་རྗེ་འཆང་གིས་མཛད་པའི་ཡིག་ཆ་སྒྲིབ་པ་རྣམ་སེལ་དང་གཞན་ཕན་མཐའ་ཡས་ཇི་ལྟ་བ་བཞིན་གྱི་སྒྲུབ་མཆོད་དུ་བཙུགས་ཏེ། གླ་པ་རེ་ལ་གསེར་ཞོ་རེ་འགྱེད་པ་ཉིན་གཅིག་གོ ། གྲྭ་པ་བཞི་རེ་ལ་དངུལ་ཞོ་ཕྱེད་དང་གཉིས་རེ་འགྱེད་པ་ཉིན་ཉི་ཤུ་རྩ་བཞིའོ། ། གྲྭ་པ་བཞི་རེ་ལ་གཞུང་ཇ་བར་ཁག་རེ་འགྱེད་པ་ཉིན་གསུམ་མོ། ། གྲྭ་པ་བཅུ་རེ་ལ་ཇ་ནག་པོ་བར་ཁག་རེ་འགྱེད་པ་ཉིན་གཅིག་གོ ། གྲྭ་པ་བཞི་རེ་ལ་མ་ཧཉྩི་ཡུག་རེ་འགྱེད་པ་ཉིན་བཞིའོ། ། གྲྭ་པ་རེ་རེ་ལ་མཛོད་དར་ལེགས་པ་རེ་འགྱེད་པ་ཉིན་གཅིག་སྟེ།
དེ་ལྟར་ཉིན་སུམ་ཅུ་རྩ་བཞི་རྫོགས་པ་དང༌། དེའི་མཚམས་ནས་འདིའི་མདུན་ན་འདོན་ལ་སོགས་པའི་སྐུ་འཁོར་དུ་གཏོགས་པ་རྣམས་ཀྱིས་རིམ་པར་བཙུགས་པ་ལ་ཟླ་བ་གཅིག་སྟེ། མདོར་ན་ཟླ་བ་གཉིས་ཀྱི་བར་དུ་དགེ་འདུན་ཇི་སྙེད་མཆིས་པ་རྣམས་ལ་བསྙེན་བཀུར་དང་ཡོན་འབུལ་གཟབས་པར་བསྟབས་སོ། ། གཞན་ཡང་དགེ་འདུན་ཉུང་བཏུས་ཀྱིས་བཅོམ་ལྡན་འདས་མགོན་པོ་ཚེ་དཔག་ཏུ་མེད་པའི་ཆོ་ག་དང༌། གཙུག་ཏོར་རྣམ་པར་རྒྱལ་མའི་སྟོང་མཆོད་དང༌། མགོན་ཁང་ཤར་ནུབ་རྣམས་སུ་བསྐང་གསོ་དང༌། ཀ་དྲུག་ཁང་དུ་འཇིགས་བྱེད་དྲུག་ཅུ་པའི་གཏོར་རྒྱབ་གསར་འཕར་བཙུགས་པ་དང༌། རྡོ་རྗེ་རྣམ་པར་འཇོམས་པའི་གཏོར་ཆེན་གཏོང་བ་རྣམས་ལའང་ཡོན་འབུལ་དང་བསྙེན་བཀུར་དཔངས་མཐོར་བྱས་སོ། ། གཙུག་ལག་ཁང་དང༌། གཙང་ཁང་དང༌།
ལམ་འབྲས་ལྷ་ཁང་དང༌། ལམ་ཟབ་ལྷ་ཁང་ལ་སོགས་པའི་ལྷ་ཁང་རྣམས་སུ་སྐྱེ་དགུ་མ་ལུས་པའི་ཕན་བདེའི་རྩ་ལག་ཏུ་བཞུགས་པའི་བླ་མ་རྒྱལ་བ་སྲས་དང་བཅས་པའི་སྐུ་གསུང་ཐུགས་ཀྱི་རྟེན་ཤིན་ཏུ་དཀོན་ཞིང་ངོ་མཚར་བ། བྱིན་རླབས་ཀྱི་གཟི་འོད་རབ་ཏུ་འཕྲོ་བ་རྣམས་ལ་སྤོས་དང༌། མར་མེ་དང༌། ཞལ་ཟས་དང༌། ཁ་དོག་སྣ་ཚོགས་པའི་དར་གྱི་སྙན་ཤལ་དང༌། གོས་བཟང་ཁྱད་པར་དུ་འཕགས་པ་མང་པོའི་རྒྱུ་ལས་བསྐྲུན་པའི་བླ་རེ་དང༌། རྒྱལ་མཚན་དང༌། འཕན་དང༌། ལྡ་ལྡི་ལ་སོགས་པ་མཆོད་པའི་ཡོ་བྱད་ཕུལ་བའི་གཏོང་ཕོད་མི་དམན་པ་ངོ་མཚར་རྣ་བའི་དགའ་སྟོན་བླ་ན་མེད་པ་ཉིད་དུ་མཛད་དོ། །
དེ་ནས་དཔལ་ས་སྐྱ་ཉིད་དུ་འབྱོན་པའི་ཕྱིར་མཐུན་པའི་ཡོ་བྱད་སྣ་ཚོགས་པའི་འབྱོར་པ་བསྣམས་པའི་འཁོར་གྱི་ཚོགས་མང་པོ་དང་བཅས་པ་གདན་བཏེག་སྟེ་བྱོན་པ་ན། ནམ་ཞིག་ན་ཆོས་གྲྭ་ཆེན་པོ་དེ་ཉིད་ལ་བསྔགས་པ་དབང་པོའི་ཉེར་འཚོ་ཞེས་བྱ་བ་ལས། འཛམ་གླིང་འཛིན་མའི་ཁྱོན་གྱི་དབུས། ། དབུས་ཀྱི་རྡོ་རྗེའི་རང་བཞིན་ཞིང༌། ། ཞིང་ཁམས་རྒྱ་མཚོ་ཀུན་གྱི་མཆོག ། མཆོག་འདི་ས་ཡི་སྙིང་པོ་སྟེ། ། སྐྱེ་དགུ་ཀུན་ལ་རབ་དགའི་དཔལ་སྟེར་བ། ། གང་གིས་བྱང་ཆུབ་སྙིང་པོ་བརྙེས་པའི་གཞི། ། རྡོ་རྗེའི་རང་བཞིན་རྡོ་རྗེ་གདན་འདི་ནི། ། རྒྱལ་བ་རྒྱ་མཚོས་བྱང་ཆུབ་བརྙེས་པའི་གནས། །
མ་ག་དྷཱ་ཡང་འདི་ལས་གཞན་དུ་ཅི། ། ཞེས་དང༌། ལོངས་སྤྱོད་རྣམ་མང་ལྡན་པའི་གནས་མང་ཡང༌། ། རིག་པའི་འབྱུང་གནས་འདི་ལྟ་འགའ་ཡོད་མིན། ། ཡིད་འཕྲོག་མཛེས་པའི་རིན་ཆེན་མང་ཡོད་ཀྱང༌། ། འདོད་དགུ་འགྲུབ་པ་བསམ་འཕེལ་གཅིག་པོ་ཙམ། ། ཞེས་དང༌། དེ་ཕྱིར་རྒྱལ་དང་རྒྱལ་བའི་སྲས་རྣམས་ཀྱིས་བསྟེན་ཅིང༌། ། རིག་པའི་གནས་ལྔ་ཕུལ་བྱུང་རྣམས་ཀྱིས་བསྟི་བའི་གནས། ། ངུར་སྨྲིག་གོས་མཆོག་འཛིན་པ་རྣམས་ཀྱི་དགའ་ཚལ་ཏེ། །
གདན་ས་ཆོག་འདི་བྱང་ཆུབ་སྙིང་པོ་ཡིན་ལགས་གྲང༌། ། ཞེས་འབྱུང་བ་ལྟར། བསྐལ་པ་བཟང་པོའི་རྣམ་པར་འདྲེན་པ་ཐམས་ཅད་མངོན་པར་བྱང་ཆུབ་པའི་ཚུལ་བསྟན་པའི་གནས། འཕགས་པའི་ཡུལ་གྱི་རྡོ་རྗེ་གདན་ཆེན་པོའི་གནྡྷོ་ལ་དང༌། རིག་པའི་གནས་ལྔ་ལ་མཁས་པ་དང་གྲུབ་པའི་དབང་ཕྱུག་གི་འབྱུང་གནས་སུ་གྱུར་པ་ལ་ནི་ཁྱད་པར་ཅུང་ཟད་ཀྱང་དམིགས་སུ་མེད་པ། འཕགས་པ་རིགས་གསུམ་མགོན་པོས་དགོངས་བཞིན་དུ་སྐྱེ་བའི་ཟློས་གར་གྲངས་མེད་པ་དེང་ནས་བཟུང་སྟེ་མ་འོངས་བསྐལ་པའི་བར་དུ་ཡང་འབྱོན་པར་འགྱུར་བར་མངོན་པར་ཤེས་པ་དྲུག་གི་མིག་གྲུངས་པོར་གྱུར་པ་རྣམས་ཀྱིས་ལེགས་པར་གཟིགས་ཤིང་ལུང་བསྟན་གྱི་བདུད་རྩིའི་ཆུ་གཙང་མས་ལེགས་པར་ཆག་ཆག་བཏབ་པ། ཇི་ལྟར་ལུང་དུ་བསྟན་པ་དེ་ལྟར་བདེན་པའི་མཐས་ཀྱང་ཤིན་ཏུ་གསལ་བར་བྱས་པའི་གདན་ས་ཆེན་པོ་དཔལ་ས་སྐྱའི་ཆོས་གྲྭ་ཆེན་པོ་ཞེས་བྱ་བ་དེའི་ཉེ་འདབས་སུ་བྱོན་ནོ། ། དེར་བྱོན་པ་དང་གདན་ས་དེ་ཉིད་ནས་ཀྱང་བསུ་བ་སྔ་ཕྱི་མང་པོས་སོན་པ་རྣམས་ཀྱིས་མདུན་བསུ་བ་དང༌། ལྷ་བསངས་ཀྱི་དུད་པ་གནམ་སའི་དཀྱིལ་འཁོར་མ་ལུས་པར་ཁྱབ་པར་གཏུལ་བ་དང༌། ཕྱོགས་ལས་རྣམ་པར་རྒྱལ་བའི་རྒྱལ་མཚན་དང༌།
བ་དན་དང༌། འཕན་དང༌། གདུགས་ལ་སོགས་པའི་ཡོ་བྱད་བསམ་གྱིས་མི་ཁྱབ་པ་བསྒྲེང་བ་དང་བཅས་ཏེ། རིང་ནས་མངོན་པར་འདུན་པའི་རི་མོ་ལན་ཅིག་མ་ཡིན་པར་ཡང་དང་ཡང་དུ་འདྲི་བའི་གནས་ག་ལ་བ་དེར་བདེ་བར་ཕེབས་སོ། ། དེར་ཅུང་ཟད་ཅིག་ནས་སྐྱབས་གཅིག་རིན་པོ་ཆེའི་བསྟན་སྲིད་ཟུང་གི་ཕྲིན་ལས་ཀྱི་འཁོར་ལོས་སྒྱུར་བའི་མཁྱེན་རབ་ཀྱི་དབང་ཕྱུག་ཕྱག་མཛོད་རིན་པོ་ཆེའི་སྐུ་ཞབས་སུ་འཛམ་གླིང་བསྟན་པའི་བདག་པོའི་ཞལ་གྱི་དཀྱིལ་འཁོར་མཇལ་བའི་སྐབས་དབྱེ་བར་གསོལ་ལོ། ། དེས་ཀྱང་ལེགས་པར་སྐབས་ཕྱེད་པ་དང༌། ཇི་ཙམ་ཞིག་ན་ཛམྦུ་རྐང་འཐུང་གི་རྒྱལ་མཚན་གྱིས་ཉེ་བར་སྤུད་པའི་གླིང་དམ་པ་འདི་ཉིད་རྣམ་པ་ཐམས་ཅད་དུ་མཛེས་པར་བྱེད་པའི་རྒྱན་གྱི་མཆོག་ཏུ་གྱུར་པ། སྐྱབས་གཅིག་མཚུངས་ཟླ་མེད་པ། དཔལ་ས་སྐྱ་པ་སྔགས་འཆང་བླ་མ་ངག་དབང་ཀུན་དགའ་བསོད་ནམས་རིན་ཆེན་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ཞེས་མཚན་གྱི་རྔ་བོ་ཆེ་སྲིད་པ་གསུམ་གྱི་ཁོངས་སུ་ལྡིར་བ། དེ་ཉིད་སུ་ཞིག་གི་ཐོས་པ་འཛིན་པའི་བཅུད་དུ་ལེན་པར་བྱེད་པ་ཁོ་ནས་ཀྱང་སྲིད་ཞིའི་རྒུད་པ་ཐམས་ཅད་ལས་སྐྱོབ་པའི་ཐུགས་རྗེ་ཆེན་པོ་དང་ཡོན་ཏན་དཔག་ཏུ་མེད་པས་བཟུང་བའི་བདག་ཉིད་ཅན།
གང་གི་ཞབས་མཐིལ་བནྡྷུ་ཛཱི་ཝ་ཀའི་འདབ་མ་ལྟ་བུའི་ངོས་སུ་བསོད་ནམས་ཀྱི་བྱེད་པོས་ལེགས་པར་བྲིས་པའི་འཁོར་ལོ་རྩིབས་བརྒྱད་པའི་རྟགས་ཀྱིས་ཉེ་བར་སྤུད་པ་དེ་ནི། འཇིག་རྟེན་གྱི་ཁམས་ན་མཐུ་ཆེ་ཞིང་གཟི་བརྗིད་ཆེ་བར་རློམ་པ་རྣམས་ནི་འདི་ལྟ་སྟེ། ཚངས་པ་དང༌། དབང་པོ་དང༌། དྲག་པོ་དང༌། སྲེད་མེད་ཀྱི་བུ་ལ་སོགས་པའི་ལྷའི་དབང་པོ་རྣམས་དང༌། དེ་བཞིན་དུ་མི་དང༌། ལྷ་མ་ཡིན་དང༌། ལྟོ་འཕྱེ་དང༌། གནོད་སྦྱིན་དང༌།
མིའམ་ཅི་དང༌། གྲུལ་བུམ་སྟེ། དེ་དག་གི་བདག་པོར་གྱུར་པ་རྣམས་ཀྱང་མངོན་པར་ཁེངས་པ་བསྐྱུངས་ཏེ། མུན་པའི་གཉེན་པོར་བྱེད་པའི་ནོར་བུ་རིན་པོ་ཆེའི་རྒྱན་གྱིས་ལེགས་པར་བརྒྱན་པའི་རལ་པའི་ཐོར་ཚུགས་རྣམས་ཀྱི་རྩེ་ན་ལེགས་པར་བཀོད་ཅིང༌། རི་མོར་བྱས་པ། བླ་མར་བྱས་པ། མཆོད་ཅིང་རྗེད་པར་བྱས་པ། འཇིག་རྟེན་ན་གྲགས་པའི་ཟླ་འོད་བཀར་པོས་ཡོངས་སུ་བྲན་པའི་མཁས་པ་དང༌། གྲུབ་པ་དང༌། རིག་སྔགས་འཆང་བ་ཐམས་ཅད་ཀྱིས་རྗེད་པར་བྱེད།
ཚིག་གི་བདོག་པ་ཕུན་སུམ་ཚོགས་པ་དག་གི་བསྟོད་པའི་མེ་ཏོག་ཇི་སྙེད་པས་མངོན་པར་གཏོར་ཡང་ཡོངས་སུ་གཏུགས་པ་མེད་པའི་ཡོན་ཏན་གྱི་ཕུང་པོར་གྱུར་པ། མཆོག་གི་སྤྲུལ་པའི་སྐུ་དཔལ་ལྡན་སྟོབས་བཅུ་མངའ་བ་ཉིད་དང༌། དེའི་རྣམ་པར་འཕྲུལ་པ་བགྲང་ལས་འདས་པ་རྣམས་ཀྱིས་ལེགས་པར་བཤད་པའི་ཚོགས་ཇི་སྙེད་མཆིས་པ་དང༌། དེ་དག་གི་བརྗོད་བྱར་གྱུར་པ་གང་ཡིན་པའི་དམ་པའི་ཆོས་ཐམས་ཅད་ཀྱི་བདག་པོ། མཐའ་དྲུག་ཚུལ་བཞིའི་ལམ་ནས་རྒྱལ་བའི་དགོངས་པ་མ་ལུས་པ་གཏན་ལ་འབེབས་པའི་མཁས་པ་རྣམས་ལ་འོས་པའི་ཕྲིན་ལས་གསུམ་གྱི་སྒོ་ནས། བསྟན་པའི་རྒྱལ་མཚན་དམ་པ་གོང་ནས་གོང་དུ་བསླང་བ་ལ་འཇིགས་པ་དང་བག་ཚ་བ་མེད་པའི་མཁྱེན་རབ་ཀྱི་དབང་ཕྱུག་ཆེན་པོ་སྟེ། གང་དེ་མི་འཇིགས་བཞི་དང་ལྡན་པའི་གོ་འཕང་ཉེ་བར་བརྙེས་པའི་བརྡར། སེང་གེ་ཆེན་པོ་བརྒྱད་ཀྱིས་མངོན་པར་བཏེག་པའི་ཆོས་ཀྱི་ཁྲི་མཐོན་པོ་ཞིག་ཏུ་སྲིད་པ་གསུམ་གྱི་གཟི་བརྗིད་ཀྱི་ཕུང་པོ་མ་ལུས་པ་གཅིག་ཏུ་སྤུངས་པ་ལས་ལྷག་པའི་རང་བཞིན་ཉིད་དུ་འོད་དང་འོད་ཟེར་གྱི་ཚོགས་རབ་ཏུ་དཀྲིགས་པའི་སྐུའི་དཀྱིལ་འཁོར་ནི། དཔེར་ན་འཆར་ཀའི་ཉིན་མོར་བྱེད་པའི་དཀྱིལ་འཁོར་སྒྲིབ་བྱེད་མེད་པ་ཞིག ཐུན་མཚམས་སྤྲིན་གྱི་ལང་ཚོ་མངོན་པར་བདོ་བའི་རྩེ་ན་འདུག་པ་དང་འདྲ་བར་མཐོང་ན་མི་མཐུན་པ་མེད་པའི་སྐུ་ལས་མཚན་གྱི་སྣང་བ་རིང་པོའི་ལམ་དུ་འཕྲོ་བ་སྟེ།
དེ་ནི་དགེ་སློང་གི་དགེ་འདུན་སྤྱོད་ལམ་དུལ་ཞིང་མཛེས་པ་ཁོ་ནས་ཀྱང་སྐྱེ་འཕགས་ཐམས་ཅད་ཀྱི་ཡིད་འཕྲོག་པར་བཟོད་པའི་འཁོར་གྱིས་ཀུན་ནས་བསྐོར་ཞིང་མདུན་གྱིས་བལྟས་ཏེ་གནས་སོ། ། དེ་དག་ཀྱང་ལ་ལ་ནི་ཨ་ག་རུ་དང༌། ཏུ་རུཥྐ་དང༌། ཙནྡན་ལ་སོགས་པ་ལྷན་ཅིག་སྐྱེས་པའི་སྤོས་མཆོག་གི་སྡོང་བུ་དག་གཏུལ་བའི་དུད་སྤྲིན་བཻ་ཌཱུརྻ་སྔོན་པོའི་སྤྲིན་ཕུང་ལྟ་བུ་དག་གཏིབས་པར་བྱེད་དོ། ། ལ་ལ་ནི་ཡི་གར་ཤིན་ཏུ་འོང་བའི་དྲི་ཞིམ་པོ་སྣ་ཚོགས་པ་དག་གཅིག་ཏུ་སྦྱར་བ་ལས་བྱུང་བའི་སྤོས་ཀྱི་རེངས་བུ་སྦར་བ་དག་ཐོགས་ཏེ། སྔོ་བསངས་དུད་པའི་སྤྲིན་གྱི་རི་མོ་ངོ་མཚར་བ་དག་ནམ་མཁའི་ངོས་ལ་ཅི་ཡང་འདྲི་བར་བྱེད་དོ། ། ཁ་ཅིག་ནི་མཐུན་པའི་རྐྱེན་དུ་གྱུར་པའི་ཡོ་བྱད་གཙང་ཞིང་བསོད་པ་ཕུན་སུམ་ཚོགས་པ་དག་གིས་སྐུའི་རིམ་གྲོ་དག་ལྷུར་བྱེད་དོ། ། ཁ་ཅིག་ནི་གསང་ཆེན་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྐོར་བ་ལ་ཉེ་བར་མཁོ་བའི་ཉེར་བསྡོགས་ཀྱི་ཕྲེང་བ་མཚར་དུ་དངར་བ་ཅི་དང་ཅི་དགོས་པ་དག་མངོན་པར་བསྐྲུན་པར་བྱེད་དོ། ། ཕལ་ཆེར་ནི་འདྲི་ཞིང་ལན་ལྡོན་པའི་ཚུལ་གྱིས་ཆོས་ཐམས་ཅད་ཀྱི་དྲང་བའི་དོན་དང་ངེས་པའི་དོན་གྱི་བྱེ་བྲག་ཕྲ་ཞིང་ཕྲ་བ་ཉིད་དུ་རྣམ་པར་འབྱེད་པའི་ལེགས་བཤད་ཀྱི་བདུད་རྩི་མང་པོ་དག་ལེན་པར་བྱེད་དོ། ། ཁ་ཅིག་ནི་ཇི་སྐད་ཐོས་པའི་གསུང་གི་བདུད་རྩི་མང་པོ་དག་བརྡ་དང་ཚིག་ལ་རྨོངས་པར་མ་གྱུར་པའི་སྐྱེས་བུའི་འདུ་བྱེད་ཀྱིས་ཡི་གེའི་ལམ་དུ་འགོད་པར་བྱེད་དོ། །
ཁ་ཅིག་ནི་འགྲོ་བ་རྒྱ་མཚོའི་དད་པའི་དབའ་རླབས་ཀྱི་ཕྲེང་བ་རྣམ་པར་གཡོས་པའི་རྩེ་མོ་ནས་འཁྲུངས་པར་དངོས་སུ་འབྱོར་པའི་ཡོ་བྱད་ཀྱི་མཎྜལ་གྱ་ནོམ་པ་དག་ཀྱང་སྟོབ་པར་བྱེད་པའི་དབུས་སུ། རྗེ་བཙུན་དམ་པ་དེ་ཉིད་འོད་དང་འོད་ཟེར་གྱི་སྣང་བ་ལྷམ་མེར་འབར་བ་དང་བཅས་ཏེ་བཞུགས་པ་དངོས་སུ་མཐོང་བར་གྱུར་ཏོ། ། དེ་ལྟར་མཐོང་བར་གྱུར་པ་དང༌། སྡོམ་བརྩོན་མིའི་དབང་ཕྱུག་དམ་པ་འཁོར་དང་བཅས་པ་ནི་འདི་སྙམ་དུ། ཨེ་མ་ཁམས་གསུམ་ཆོས་ཀྱི་རྒྱལ་པོ་ཆེན་པོ། དུས་གསུམ་མཉམ་པར་གཟིགས་པའི་དབང་ཕྱུག འཇིག་རྟེན་གསུམ་གྱི་སྙིང་པོ་མཐའ་དག་གཅིག་ཏུ་སྤུངས་པ་ལྟ་བུའི་སྐྱབས་ཀྱི་མཆོག་འདི་ལྟ་བུ་དང་དངོས་སུ་མཇལ་བའི་སྐལ་བ་བཟང་པོའི་རོ་ལ་ལོངས་སུ་སྤྱད་པར་གྱུར་པ་འདི་ནི་ངེས་པར་ངོ་མཚར་ཆེ་བ་ཞིག་གོ་སྙམ་དུ་ཐུགས་ལ་བྱེད་པ་དང་བཅས་ཏེ། རྗེ་བཙུན་དམ་པ་དེས་སྐྱེ་བ་དཔག་ཏུ་མེད་པ་ནས་བཟོད་པའི་རྒྱུ་ཕུན་སུམ་ཚོགས་པས་ཉེ་བར་བསྒྲུབས་པའི་ཞལ་བཟང་ཟླ་བ་རྒྱས་པའི་དཀྱིལ་འཁོར་རྟག་ཏུ་གང་བའི་རང་བཞིན་ཅན་དེ་ཉིད། སྐལ་བར་ལྡན་པའི་མིག་གི་མེ་ལོང་དག་ཏུ་འགོག་པ་མེད་པའི་ཚུལ་གྱིས་འཆར་བ་དང༌། ལེགས་པར་གདམས་པའི་བདུད་རྩིའི་སྒོ་འཕར་ཕྱེ་བས་ཐར་པ་བླ་ན་མེད་པའི་ལང་ཚོའི་བཅུད་ལེན་དུ་འཐུང་བའི་སྐལ་བ་བཟང་པོ་ལ་སྦྱོར་བར་གསོལ་བའི་མཚོན་བྱེད་དུ།
ཐོག་མར་སྲིད་ཞིའི་སྐྱབས་མགོན་མཚུངས་པའི་ཟླ་ཐམས་ཅད་དང་བྲལ་བ། གང་གི་ཡོན་ཏན་འཛད་དུ་མེད་པའི་རང་བཞིན་རྒྱ་མཚོ་ལྟ་བུའི་ནང་ནས་ཕྱོགས་རེ་ཙམ་ཞིག་ཉམས་དང་འགྱུར་བའི་རོ་དང་ལྡན་པའི་སྙན་དངགས་དམ་པའི་གླུར་བླངས་པའི་མཆོད་པར་བརྗོད་པ་དང༌། ཡན་ལག་བདུན་པ་ཚིགས་སུ་བཅད་པར་བསྡེབས་པའི་མེ་ཏོག་གི་སིལ་མས་མངོན་པར་གཏོར་ཞིང་རབ་ཏུ་གཏོར་རོ། ། དེ་ནས་བཀྲ་ཤིས་པའི་རྟགས་ཀྱི་དགེ་མཚན་རྣམ་པར་བཀྲ་བའི་ལྷ་དར་དཀར་པོ་དང༌། བདེ་ལྡན་ཞིང་གི་མགོན་པོ་ཚེ་དཔག་ཏུ་མེད་པའི་སྐུ་བརྙན་གྱིས་ཐོག་དྲངས་པའི་འབུལ་བ་དངོས་པོ་བཟང་ཞིང་གཏོས་ཆེ་བ་རྣམ་གྲངས་སྟོང་ཕྲག་གཅིག་དང་བརྒྱ་ཕྲག་གསུམ་གྱིས་ཉེ་བར་ལྷག་པའི་འབུལ་བ་ཕུལ་ལོ། ། དེར་བཤུལ་ཐག་རིང་པོའི་ལམ་གྱི་བདེ་ལེགས་དང་ཁམས་འདྲི་བ་དང་ལན་ལྡོན་པ་ལས་བརྩམས་པའི་བཀའ་མཆིད་ཨུཏྤལ་དཀར་པོའི་ཕྲེང་བ་ལྟ་བུ་ཀུན་གྱི་རྣ་བར་མཛེས་པའི་རྒྱན་དུ་ལེགས་པར་སྩལ་ཏོ། ། དེ་ནས་རིམ་པར་ཟབ་པ་དང་རྒྱ་ཆེ་བའི་ཆོས་ཀྱི་དགའ་སྟོན་ཐོབ་པ་ལ། ཐོག་མར་འཕགས་ཡུལ་གྱི་གྲུབ་པའི་དབང་ཕྱུག་ཆེན་པོ་ཛེ་ཏཱ་རི་ལས་རིམ་པར་བརྒྱུད་དེ། བསྟན་པའི་བདག་པོ་དཔལ་ས་སྐྱ་པ་ལ་བཀའ་བབ་པའི་འཇམ་དཔལ་ཨ་ར་པ་ཙ་ནའི་རྗེས་སུ་གནང་བ་དང༌། གྲུབ་པའི་དབང་ཕྱུག་ཐང་སྟོང་རྒྱལ་པོ་ཞེས་པ་དགུང་ལོ་བརྒྱ་དང་ཉི་ཤུ་ལྔར་བཞུགས་ནས་སེམས་ཅན་གྱི་དོན་མཛད་པར་གྲགས་པ་དེ་ཉིད་ལས་བརྒྱུད་པ་བར་མ་ཆད་པ་ལས་བྱུང་བའི་ཚེ་སྒྲུབ་ཟབ་གཏེར་དག་སྣང་ཆུ་བོ་ཉིས་འདྲེས་སུ་གྱུར་པའི་བླ་མ་ཞི་ཁྲོའི་ཚེ་དབང་ཟབ་མོ་དང༌།
དཔལ་ཀྱེ་རྡོ་རྗེ་མན་ངག་ལུགས་ཀྱི་དཀྱིལ་འཁོར་རས་བྲིས་ལ་བརྟེན་པའི་རྒྱུ་དུས་ཀྱི་དབང་བཞི་ཡོངས་སུ་རྫོགས་པ། རྡུལ་ཚོན་གྱི་དཀྱིལ་འཁོར་ཆེན་པོ་ཞལ་ཕྱེ་བའི་རྡོ་རྗེ་ཕུར་པ་ས་ལུགས་སྟོད་ལས་བྱང་ཆུབ་སྒྲུབ་པའི་དབང་བཞི་ཡོངས་སུ་རྫོགས་པ་དང༌། རྡོ་རྗེ་གུར་གྱི་རྒྱུད་ལེའུ་བཅོ་ལྔ་པ་ལས་བསྟན་པའི་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ་ལྷ་བརྒྱད་ཀྱི་རྗེས་སུ་གནང་བ་དང༌། གཞན་ཡང་རྗེས་སུ་གནང་བ་དང་རྗེས་སུ་གདམས་པ་དཔག་ཏུ་མེད་པ་སྩལ་ཏོ། ། གཞན་ཡང་སྔོན་གྱི་དུས་ནས་བླ་མ་བརྒྱུད་པ་དང་བཅས་པ་རྣམས་ཀྱི་བཀའ་དང་དམ་ཚིག་གཉེན་པོའི་རྡོ་རྗེ་བདུད་རྩི་སྙིང་ལ་སིམ་པ་དྲལ་དུ་མ་བཏུབ་པར་དུས་རྟག་ཏུ་མཁའ་འགྲོ་ཆོས་སྐྱོང་གི་ཚོགས་ཐམས་ཅད་སྤྲིན་བཞིན་དུ་འདུ་ཞིང་བསྒོ་བ་ཐམས་ཅད་བྲན་བཞིན་དུ་ཉན་པའི་བསྟི་གནས་སུ་གྱུར་པའི་མགོན་ཁང་ཆེན་པོ་རྣམས་སུ། ཧེ་རུ་ཀ་དཔལ་མིའི་སྲིད་པར་བཟུང་བའི་རྗེ་བཙུན་དམ་པ་དེ་ཉིད་དང༌། སྡོམ་བརྩོན་བླ་མ་ཆེན་པོ་འདི་ཉིད་ལྷན་ཅིག་ཏུ་བྱོན་ནས། ཆོས་སྐྱོང་བའི་སྲུང་མ་རྣམས་ལ་མཆོད་གཏོར་རྒྱ་ཆེན་པོས་མཉེས་པར་བྱས་ཏེ། སྔོན་དུས་བླ་མ་མལ་ལོ་ཙཱ་བས་ས་ཆེན་ཀུན་དགའ་སྙིང་པོ་ལ་ཇི་ལྟར་གཏད་པ་དེ་ལྟར་དུ། རྗེ་བཙུན་ཧེ་རུ་ཀ་དཔལ་ཆེན་པོ་ཉིད་ཀྱི་ཕྱག་ན་དམ་ཚིག་གི་རྡོ་རྗེ་འབར་བ་ཐོགས་ཏེ་ཆེད་དུ་བསྒོ་བ།
ཆོས་སྐྱོང་བའི་སྲུང་མ་མཐུ་ཆེ་ཞིང་རྫུ་འཕྲུལ་ཆེན་པོ་དང་ལྡན་པ། བཅོལ་བའི་ལས་ཐམས་ཅད་ལ་སྐད་ཅིག་ཀྱང་གཡེལ་བ་མེད་པར་སྒྲུབ་པ། མངོན་པར་ཤེས་པའི་མིག་དང་ལྡན་པ་ཁྱེད་རྣམས་དམ་ཚིག་དང་ལྡན་པའི་རིགས་ཀྱི་བུ་འདིའི་ལུས་དང་གྲིབ་མ་བཞིན་དུ་འབྲལ་བ་མེད་པར་འགྲོགས་ལ། ཕྱི་དང་ནང་གི་བར་དུ་གཅོད་པ་མི་མཐུན་པའི་ཕྱོགས་ཐམས་ཅད་ཞི་བའི་ཕྲིན་ལས་སྒྲུབས་ཤིག མཐུན་པའི་ཕྱོགས་ཐམས་ཅད་གོང་ནས་གོང་དུ་སྤེལ་བའི་ཕྲིན་ལས་སྒྲུབས་ཤིག གཞན་ཡང་རིགས་ཀྱི་བུ་འདིས་ཇི་ལྟར་འདོད་པའི་ཕྲིན་ལས་རྣམ་པ་བཞི་གང་དང་གང་བཅོལ་བ་ཐམས་ཅད་མྱུར་བ་ཉིད་དུ་སྒྲུབས་ཤིག་ཅེས་བྱ་བ་ལ་སོགས་པའི་བཀའ་དང་དམ་ཚིག་གི་རྡོ་རྗེ་ཕྱེད་པར་དཀའ་བའི་རྭ་བ་དེ་ན་ལེགས་པར་བཅུག་སྟེ།

མཐར་ཐུག་བྱང་ཆུབ་མ་ཐོབ་ཀྱི་བར་དུ་སྐད་ཅིག་ཀྱང་འབྲལ་བ་མེད་པར་ལུ་གུ་རྒྱུད་དུ་སྦྲེལ་ལོ། ། གཞན་ཡང་ཆོས་དང་སྲིད་པའི་གཙུག་ལག་ཟུང་ལས་བརྩམས་པའི་བཀའ་མཆིད་ཉིན་མོར་བྱེད་པའི་ནོར་བུའི་འོད་ཟེར་གྱི་དྲྭ་བ་མང་དུ་སྤྲོས་པས། བློ་གྲོས་ཀྱི་འདབ་བརྒྱ་རྣམ་པར་གྲོལ་བར་མཛད་པའི་བཀའ་དྲིན་བསམ་པའི་ཡུལ་ལས་འདས་པའི་ཚུལ་གྱིས་རྗེས་སུ་བཟུང་ཞིང་རྗེས་སུ་བསྐྱངས་ཏེ་ཉིན་ཞག་གི་འཁོར་ལོ་མང་པོ་ཡང་བརྒལ་བར་མཛད་དོ། ། དེ་དག་གི་བར་སྐབས་རྣམས་སུ། སྐྱེ་དགུ་མ་ལུས་པའི་ཕན་པ་དང་བདེ་སྐྱིད་འབྱུང་བའི་རྩ་ལག་ཏུ་བཞུགས་པའི་རྟེན་མཇལ་དང་མཆོད་འབུལ་མཛད་པ་ནི། གདན་ས་ཆེན་པོ་དེ་ཉིད་ཀྱི་གདགས་སྲིབ་ཏུ་བཞུགས་སོ་འཚལ་གྱི་ལྷ་ཁང་དང༌། གཙུག་ལག་ཁང་དང༌། མགོན་ཁང་དང༌། སྒྲུབ་ཁང་ཁྱད་པར་དུ་འཕགས་པ་རྣམས་དང༌། སྤྲུལ་པའི་ལྷ་ཁང་ཆེན་པོ་ཞེས་བྱ་བ། གང་གི་ངོ་མཚར་སྒྱུ་མའི་བཀོད་པ་ལྟ་བུའི་ཁྱད་པར་གྱི་ལྟད་མོའི་ཆ་ཤས་རེ་ཡང་སྐལ་བར་ལྡན་པ་སུ་ཞིག་གི་མིག་གི་དབང་པོའི་ལོངས་སྤྱོད་ཉིད་དུ་ཐོབ་པར་གྱུར་པའི་མོད་ལ།
སུམ་ཅུ་རྩ་གསུམ་པའི་ལྷ་རྣམས་ཀྱི་བསོད་ནམས་ཀྱི་མཐུ་ལས་གྲུབ་པ་རྣམ་པར་རྒྱལ་བའི་ཁང་བཟངས་ཞེས་བྱ་བ། སྤྲུལ་པའི་བཟོ་བོ་བི་ཤྭ་ཀརྨྨའི་འཕྲུལ་གྱིས་བཟོས་པ། ལྷའི་རིན་པོ་ཆེ་སྣ་བཞི་ལས་བསྒྲུབས་པ་ཞིག་སྟེ། དེའི་བཟོ་དབྱིབས་ལྟ་ན་སྡུག་པའི་ངོ་མཚར་དང་གྲགས་པ་ཡང་འགོག་པར་ནུས་པའི་རང་བཞིན་ཅན་ཉིད་དོ། ། དེ་ཡང་ཇི་ལྟར་ཞེ་ན། བསྐལ་པ་བཟང་པོའི་ལེགས་ལམ་ལས། གང་དུ་འཇུག་པའི་ཐེམ་སྐས་སུ་ཞིག་གིས། ། འགོངས་པ་ཙམ་ན་ཐར་པའི་གྲོང་ཁྱེར་དུ། ། བདེ་བར་སོན་པ་སྲིད་ལས་འདས་པ་ཡི། ། སྒོ་དེའི་ཁྱད་པར་ཅི་ཡིན་ཡོངས་མི་ཤེས། །
རྟ་བབས་ནོར་བུ་རྒྱས་པའི་ལྗོན་པ་ཡི། ། ཀ་བ་སྟོང་གིས་བཏེག་པའི་འོད་ཀུན་དུ། ། འབར་བས་རང་གནས་ཕྲོགས་ཏེ་གནམ་སྔོན་པོ། ། ས་ལ་ལྷུང་བ་མིན་ནམ་ཁྱམས་དེ་སྔོ། ། དེ་ལ་ནོར་འཛིན་ཟླ་བའི་མིག་མངས་རིས། ། བཀྲ་བ་དེ་ནི་མཐིང་གི་རོལ་བའི་མཚོར། ། སིནྡྷུ་ཝཱ་རའི་གེ་སར་ཕྱེ་མའི་ཕྲེང༌། ། རླབས་ཀྱི་སོར་མོས་བྲིས་པ་བཞིན་དུ་མཛེས། ། ཨིནྡྲ་ནཱི་ལའི་བ་གམ་འོད་ཚོགས་ཀྱིས། ། རྩིག་ངོས་དག་པའི་ལོགས་ལ་ཡོངས་ཁྱབ་པ། །
ཨུཏྤལ་སྔོན་པོ་རབ་རྒྱས་ནགས་སུ་སེམས། ། མེ་ཏོག་ཟས་ཅན་རྣམས་ལ་འཁྲུལ་པ་འཇུག ། མདའ་ཡབ་ཕྲེང་བ་ལས་འཕྱང་དྲྭ་ཕྱེད་ཚོགས། ། ཕ་གུ་ཆུ་སྐྱེས་དཀར་པོའི་ངོས་རྩེ་ལ། ། རེག་པ་རྣམ་པར་གསལ་ཏེ་བཅུ་དྲུག་ཆ། ། སྙིང་ལས་བདུད་རྩིའི་ཐིག་ཕྲེང་བསྒྲེང་བ་བཞིན། ། བྱ་འདབ་མཁའ་དང་འདྲེས་པའི་འགྲམ་པ་ལ། ། རྒྱ་ཕིབས་འཇིག་རྟེན་གསུམ་གྱི་མུན་འཕྲོག་པའི། ། སྣང་བའི་རི་མོ་གློག་གི་གར་མཁན་མས། ། གཞན་ཡིད་རྐུ་བའི་ཆོ་འཕྲུལ་མཛེས་ལས་ལྷག །
ཟླ་བ་རླུང་གིས་བསྐྱོད་པའི་རྔ་ཡབ་རྩེར། ། ཛམྦུ་ནཱ་དའི་གསེར་གྱི་དྲིལ་ཆུང་གི ། མགྲིན་ལ་ཟད་མི་ཤེས་པའི་སྒྲ་སྙན་མང༌། ། རྣ་བའི་བཅུད་དུ་འགྲོ་བའི་དབྱངས་སུ་འབབ། ། ཏོག་གི་ཁྱད་པར་ཉི་མའི་སྤྱི་བོ་ལ། ། འོད་ཟེར་འབབ་སྟེགས་བྱེད་པའི་གཟི་བརྗིད་གཏེར། ། མཛེས་པའི་གོས་ཅན་ལྷབ་ལྷུབ་རྟ་གདོང་མེར། ། རིག་པས་མི་བརྫིའི་རྒྱལ་མཚན་འབུམ་གྱིས་སྤུད། ། ཅེས་པ་ལྟ་བུའི་ངོ་མཚར་རྨད་དུ་བྱུང་བའི་གཞལ་མེད་ཁང་ཆེན་པོ་དེ་དང་བཅས་པ་སྟེ། རྟེན་དེ་དག་ཏུ་བཞུགས་པའི་བརྟེན་པ་རྒྱལ་བ་སྲས་དང་བཅས་པའི་སྐུ་གསུང་ཐུགས་ཀྱི་རྟེན་གསུམ།
རྒྱ་གར་གྱི་པཎྜི་ཏ་མང་པོ་དང༌། བོད་ཀྱི་ལོ་ཙཱ་བ་ཆེན་པོ་རྣམས་དང༌། དཔལ་ས་སྐྱའི་གདུང་རབས་རིམ་པར་བྱོན་པ་རྣམས་ཀྱི་ཐུགས་དམ་རྟེན་དུ་མཛད་པས་ཡེ་ཤེས་ཀྱི་འཁོར་ལོ་དངོས་སུ་བཞུགས་པ། ཕན་བདེ་ཐམས་ཅད་ཀྱི་འབྱུང་གནས་སུ་གྱུར་པ་སྤྱི་ལ་སྤོས་དང༌། མར་མེ་དང༌། ཞལ་ཟས་ཕུལ་ལོ། ། བྱེ་བྲག་པ་རྣམས་ལ་ལྷག་པར་འཕན་དང༌། བླ་རེ་དང༌། རྒྱལ་མཚན་འབུལ་བ་ལ་སོགས་པའི་དགེ་བའི་རྩ་བ་རྒྱ་ཆེན་པོ་བསྐྲུན་པའི་ངོ་མཚར་བརྗོད་ཀྱིས་མི་ལྡང་བ་ཉིད་དོ། ། དེ་ལྟར་གདན་ས་ཆེན་པོ་དེར་ཇི་ལྟར་བཞེད་པའི་དོན་ཐམས་ཅད་ལེགས་པར་གྲུབ་ནས།
དཔལ་ཞྭ་ལུའི་ཆོས་སྡེར་བྱོན་ནས། དེར་བཞུགས་པའི་དགེ་འདུན་རྣམས་ལ་མང་ཇ་དང་གྲལ་འགྱེད། གྲྭ་པ་རེར་དངུལ་དཀར་བལ་པོའི་དོང་ཙེ་རེའི་འགྱེད་པ་དང༌། གདན་ས་དེའི་བླ་མ་དང་ལས་ཚན་རྣམས་ལ་འབུལ་བ་ཚན་གྲངས་དང༌། རྟེན་གསུམ་རྣམས་ཀྱི་ཞལ་མཇལ་དང་མཆོད་འབུལ་མཛད་དོ། ། སྐབས་དེར་ཆོས་གྲྭ་ཆེན་པོ་བཀྲ་ཤིས་ལྷུན་པོའི་དགོན་པར་གདན་འདྲེན་ཞུ་བའི་བསུ་བར། བླ་བྲང་རྒྱལ་མཚན་མཐོན་པོའི་མགྲོན་གཉེར་བ་དང༌། གཞིས་རྩེ་རྫོང་གི་དཔོན་པོ་དང༌། ཧགས་གདོང་གྲྭ་ཚང་དང༌། རྒྱ་ཁང་ཚན་གྱི་དགེ་བསྐོས་རྣམས་ཀྱིས་སྔོན་ནས་བསུ་སྟེ།
དེ་ཕྱོགས་སུ་ཆིབས་ཀྱི་གདོང་བསྒྱུར་བར་མཛད་པས་མི་རིང་བར་བླ་བྲང་ཆེན་པོ་རྒྱལ་མཚན་མཐོན་པོ་ཞེས་བྱ་བ། དེའི་ངོ་མཚར་གྱི་ཁྱད་པར་ནི། དཔེར་ན་བསྐལ་པ་བཟང་པོའི་རྒྱལ་བ་བཞི་པའི་རྒྱལ་ཚབས་ཆེན་པོ་མགོན་པོ་བྱམས་པས། སྐལ་བ་ལྡན་པའི་ལྷ་བུ་གྲངས་མེད་པའི་དབུས་སུ། ཐེག་པ་ཆེན་པོའི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བའི་གནས་དགའ་ལྡན་ཆོས་ཀྱི་གཞལ་མེད་ཁང་ཆེན་པོ་ཞེས་པ། དེ་ནི་ཕལ་ཆེར་སྦྱོང་བར་དཀའ་བའི་ས་ལ་གནས་པའི་བྱང་ཆུབ་སེམས་དཔའི་རྒྱུ་ཚོགས་ཕུན་སུམ་ཚོགས་པ་མ་ཡིན་པས་འཐོབ་པར་དཀའ་བ་ངོ་མཚར་གྱི་ཁྱད་པར་བརྗོད་མི་ནུས་པ་ཞིག་སྟེ། དེའི་བཀོད་པ་ལེགས་པ་དང་དཔལ་མ་ལུས་པ་སའི་སྟེང་ན་ཡོངས་སུ་འཕོས་པ་སྙམ་བྱེད་པའི་ངོ་མཚར་སྐྱེ་བོ་ཡོངས་ཀྱི་མིག་གི་བདུད་རྩིར་གྱུར་པ་ཞིག་གོ ། དེའང་འདི་ལྟར་ལྷའི་རིན་པོ་ཆེ་སྣ་བདུན་གྱི་ཕ་གུ་བརྩེགས་པ་ལྟ་བུའི་སྟེགས་བུ་དང༌། བ་གམ་དང༌། མདའ་ཡབ་དང༌།
ལན་ཀན་རྣམས་ཀྱིས་མཛེས་པ། ཟུར་བཞི་དང་ལྡན་པ་ཆེས་མཐོ་ཞིང་བརླིང་བ། སྒོ་དང་རྟ་བབས་དང་སྐར་ཁུང་དང༌། རྒྱན་གྱི་རྣམ་པ་མང་པོ་དང་ལྡན་པ། བཙོ་མ་གསེར་གྱི་རྒྱ་ཕིབས་མང་པོ་དག་ལ་ཉི་མ་བྱེ་བའི་དཔལ་བཞིན་དུ་འོད་ཟེར་གྱི་དྲྭ་བ་དཀྲིགས་པ། དེའི་ཕྱི་རོལ་ཀུན་དུ་གཙུག་ལག་ཁང་དང༌། ཁང་པ་དང༌། ཁང་ཕྲན་གྱི་ཚོགས་མང་པོ་དང༌། མེ་ཏོག་གི་ལྡུམ་ར་དང༌། སྐྱེད་མོས་ཚལ་ལ་སོགས་པས་བསྐོར་བས་ཡིད་དུ་འོང་བར་བྱས་པ།
དེ་ལྟ་བུའི་ངོ་མཚར་གྱི་ཕུང་པོར་གྱུར་པ་གང་ཡིན་པ་དེའི་ཉེ་འདབས་སུ་བྱོན་ནོ། ། དེར་བྱོན་པ་དང་ཆོས་གྲྭ་ཆེན་པོ་དེ་ཉིད་ནས་ཀྱང༌། དྲི་ཞིམ་པོའི་སྨན་དང༌། སྤོས་དང༌། སིཧླ་དང༌། བདུད་རྩི་ཅན་གྱི་ཤིང་གི་ལྕུག་ཕྲན་གཞོན་ནུ་དག་བསྲེགས་པའི་ལྷ་བསང་གི་དུད་སྤྲིན་སྔོན་པོས་ནམ་མཁའི་དབྱིངས་ཁྱབ་པར་གཏུལ་ལོ། ། དེ་དང་ཆབ་ཅིག་པར་ལྷའི་རྒྱལ་མཚན་དང༌། ལྷའི་བ་དན་ལ་སོགས་པའི་དར་འཕྱར་གྱི་དགའ་སྤྲོ་དཔག་ཏུ་མེད་པ་བསྟར་བའི་བཀུར་སྟི་དང་བཅས་ཏེ་བླ་བྲང་ཆེན་པོར་སྤྱན་དྲངས་ཞུས་སོ། ། དེ་ན་ལྷ་དང་བཅས་པའི་འཇིག་རྟེན་པ་ཐམས་ཅད་ཀྱི་ཡོན་གྱི་གནས་དམ་པར་གྱུར་པ་ནི་པཎ་ཆེན་ཐམས་ཅད་གཟིགས་པ་བློ་བཟང་ཡེ་ཤེས་དབང་པོ་ཞེས་ཡོངས་སུ་གྲགས་པ་སྟེ། དེ་ནི་སྔོན་དུས་འཕགས་པའི་ཡུལ་དང་བསིལ་ལྡན་ཁ་བ་ཅན་གྱི་ལྗོངས་འདིར་ཉི་མ་དང་ཟླ་བ་ལྟར་རབ་ཏུ་གྲགས་པའི་མཁས་པ་ཆེན་པོ་དུ་མའི་སྐུའི་སྐྱེ་བ་ལུ་གུ་རྒྱུད་དུ་བཞེས་པ།
དེའི་དབང་གིས་དཔལ་སྟོབས་བཅུ་མངའ་བའི་བསྟན་པ་རིན་པོ་ཆེ་ཕྱོགས་རིས་མེད་པ་ལ་སྐྱེ་བ་ནས་སྐྱེ་བར་ཕན་པའི་བྱ་བ་ཡང་དག་པར་བགྱིས་པ། སྐྱེ་བ་འདིར་ཡང་གསེར་མདངས་ཅོད་པཎ་འཆང་བ་ཐམས་ཅད་ཀྱི་བསྟན་པ་རྒྱལ་མཚན་མཛེས་པར་བྱེད་པའི་ཏོག་ཏུ་གྱུར་པ། འགྲོ་བ་ཐམས་ཅད་ལ་བུ་གཅིག་པ་ལྟར་བརྩེ་བའི་ཐུགས་རྗེ་ཆེ་ཞིང༌། རྣམ་པར་དཀར་བའི་ཕྲིན་ལས་ནམ་མཁའི་མཐའ་དང་མཉམ་པར་གྱུར་པའི་བསྟན་འཛིན་གྱི་སྐྱེས་བུ་ཞིག་གོ ། དེ་ལྟ་ནའང་སྐབས་དེར་སྐྱེ་འགྲོ་སྤྱིའི་ལེགས་བྱས་ཀྱི་ཐག་པ་ཕྲ་མོས་མ་ཟིན་པ་བཞིན་དུ་རེ་ཞིག་དེ་ནས་མི་སྣང་བར་ཞིང་ཁམས་གཞན་དུ་གཤེགས་པའི་ཚུལ་བསྟན་ནོ། ། དེའི་སྐྱེ་བའི་ཟློས་གར་གྱི་སྤྲུལ་པའི་སྐུ་ཡང་བྱོན་མ་ཟིན་པའི་སྐབས་སུ་མཆིས་མོད། རྗེ་བཙུན་དམ་པ་དེས་ཐེག་པ་གསུམ་གྱི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བའི་སེང་གེའི་ཁྲི་མཐོན་པོ་དང༌། དམ་པ་དེ་ཉིད་ཀྱི་སྐུ་བརྙན་ཕྱག་ནས་ཅན་གྱི་མདུན་ག་ལ་བར་རྣམ་གྲངས་བརྒྱ་ཕྲག་གཅིག་ལ་བརྒྱད་ཀྱིས་ཉེ་བར་ལྷག་པའི་མཆོད་འབུལ་མཛད་དོ། ། ཆོས་གྲྭ་དེའི་གཙུག་ལག་ཁང་ཆེན་པོར་བསྟན་སྐྱོང་འཕགས་པའི་དགེ་འདུན་ཞི་ཞིང་དུལ་བ། སྐུ་ལས་ཧ་རི་ཙནྡ་ནའི་དྲི་བསུང་མངར་པོ་ཁོ་ར་ཁོར་ཡུག་ཏུ་འཐུལ་བ།
མཐའ་མེད་འཁོར་བའི་རིམས་ནད་ཀྱི་གཉེན་པོར་བྱེད་པའི་ཡོན་གནས་དམ་པ་སྟོང་ཕྲག་བཞིར་ལྡང་བར་བཞུགས་པ་རྣམས་ལ་མང་ཇ་གཉིས་དང༌། གྲྭ་པ་རེ་ལ་དངུལ་དཀར་བལ་པོའི་དོང་ཙེ་རེ་རེ་གྲལ་འགྱེད་དུ་ཕུལ་ལོ། ། དེ་ན་བྱིན་རླབས་དང་ཕན་བདེའི་དཔལ་གྱིས་མངོན་པར་གཏམས་པའི་སྐུ་གསུང་ཐུགས་ཀྱི་རྟེན་མཆོག་ཛམྦུའི་གླིང་ན་དཀོན་པ་ལྟར་གྱུར་པའི་གྲགས་ཆེ་ཞིང་གྲངས་མང་བར་བཞུགས་པ་རྣམས་ལའང་ཞལ་གསེར་གསོལ་བ་དང༌། སྤོས་རེང་གཏུལ་བ་དང༌། མར་མེ་སྦོར་བ་དང༌། སྙན་ཤལ་དང་འཕན་ཚར་འདོགས་པ་ལ་སོགས་པ། སྔོན་གྱི་བྱང་ཆུབ་སེམས་དཔའ་གང་དག་བྱུང་བ་རྣམས་ཀྱིས། ཕྱོགས་བཅུའི་ཞིང་གི་རྒྱལ་བ་རྣམས་ལ་མཆོད་པའི་སྤྲིན་གྱི་ཕུང་པོ་དཔག་ཏུ་མེད་པས་མངོན་པར་མཆོད་ཅིང་རི་མོར་བྱས་པ་དེ་ལྟ་བུའི་རྣམ་པར་ཐར་པ་དག་གི་རྗེས་སུ་འཇུག་པ་དང་རྗེས་སུ་སློབ་པར་འདོད་པའི་འདུན་པ་ལས་བྱུང་བའི་མཆོད་པའི་སྤྲིན་རྣམས་ཀྱིས་མངོན་པར་མཆོད་ཅིང་རྗེད་པར་མཛད་དོ། ། དེ་ནས་འཕགས་པའི་གནས་བརྟན་དགྲ་བཅོམ་པ་ཆེན་པོ་རྣམས་ཀྱི་རྣམ་པར་འཕྲུལ་པའི་རོལ་རྩེད་གདོན་མི་ཟ་བའི་མཁན་པོ་དགེ་བའི་བཤེས་གཉེན་ཆེན་པོ་རིམ་པར་བྱོན་པ་རྣམས་ཀྱིས་བཀའ་གདམས་བསྟན་པའི་སྙིང་པོའི་ཆོས་ཚུལ་དྲི་མ་མེད་པའི་འཁོར་ལོ་བསྐོར་བའི་གདན་ས་ཆེན་པོ། དཔལ་སྣར་ཐང་ཞེས་བྱ་བའི་ཆོས་གྲྭ་ཉིད་དུ་འབྱོན་པར་བརྩམ་པ་ན།
དེ་ནས་ཀྱང་མདུན་བསུའི་ཕྲེང་བ་སྔ་ཕྱིའི་རིམ་པར་བསྟར་བ་ནི་སྔ་མ་བཞིན་དུ་བྱུང་སྟེ། དེ་དག་དང་བསྟུན་ནས་དཔལ་སྣར་ཐང་གི་ཆོས་གྲྭར་བྱོན་ནོ། ། དེ་ན་དཔལ་ལྡན་ཉི་མའི་གཉེན་གྱི་བསྟན་པ་དམ་པའི་རྩ་ལག་ཏུ་བཞུགས་པའི་བླ་མ་དང་མཁན་པོ་ཕྱི་དང་ནང་གི་ཡོན་ཏན་གྱི་ཚོགས་མང་པོས་འབྱོར་པ། སེམས་ཅན་ཐམས་ཅད་ལ་ཕན་པ་བསྒྲུབ་པའི་ཕྱིར་ཞུགས་པ་རྣམས་ལ་འབུལ་བ་ཚན་གྲངས་བསྔོ་རྟེན་དང་བཅས་པ་ཕུལ་ལོ། ། དེར་འཕགས་པའི་དགེ་འདུན་ཆོས་སྤྱོད་བཅུའི་རྒྱུན་དང་ཉམས་ལེན་ལྷུར་ལེན་པས་ཉིན་མཚན་གྱི་འཁོར་ལོའི་དུས་འདའ་བར་བྱེད་པའི་ཡོན་གནས་དམ་པ་ཇི་སྙེད་མཆིས་པ་རྣམས་ལའང་མང་ཇའི་བསྙེན་བཀུར་དང་དངུལ་དཀར་གྱི་དོང་ཙེ་རེ་རེ་འགྱེད་དུ་བསྟབས་སོ། ། དེ་བཞིན་གཤེགས་པ་སྲས་དང་བཅས་པའི་རྟེན་རྣམས་ཀྱི་སྤྱན་སྔར་ཉེ་བར་སྤྱོད་པ་རྣམས་དང་ཡོ་བྱད་འབུལ་བ་རྣམས་ནི་སྔ་མ་ཇི་ལྟ་བ་བཞིན་དུ་གཟབས་སོ། ། དེ་ལྟར་ཇི་སྐད་བཤད་པ་རྣམས་ཀྱང་དེ་དག་ལས་གང་གཙོར་གྱུར་པ་གང་ཡིན་པའམ་རགས་པ་གང་ཡིན་པ་ཁོ་ན་བཏུས་ནས་སྨོས་པ་ཡིན་གྱི་ཞིབ་ཏུ་ནི་མ་ཡིན་ནོ། ། གཞན་དུ་ན་སྡོམ་བརྩོན་བསྟན་པའི་རྩ་ལག་ཆེན་པོ་འདིས་ཐུགས་བསྐྱེད་དང་སྙིང་སྟོབས་རྨད་དུ་བྱུང་བའི་གཏོང་བ་དམ་པའི་སྒོ་འཕར་ཡངས་པོར་ཕྱེ་ནས། དུས་གཞན་དང་གནས་སྐབས་གཞན་དག་ཏུ་དགེ་བའི་རྩ་བ་བསྒྲུབ་པའི་ཚུལ་བརྗོད་པ་ལྟ་ཞོག དེང་གི་དུས་ཁོ་ནར་ཡང་དབུས་གཙང་གི་ཕྱོགས་ཀྱི་དགོན་སྡེ་ཕྱོགས་རིས་སུ་མེད་པ་ལ་མཆོད་ཅིང་བསྙེན་བཀུར་བགྱིས་པའི་ངོ་མཚར་གཏམ་གྱི་ཕུང་པོ་ཁོ་ན་བརྗོད་ཀྱང་འཛད་དུ་མེད་པའི་རང་བཞིན་དུ་འགྱུར་བ་ནི་ངེས་པའོ། །
དེའང་འདི་ལྟར་མདོ་རུ་བསྡུ་ན། ཡུལ་སྟག་ལུང་གི་དགོན་པ་ནས་བཟུང་སྟེ། དབུས་ཕྱོགས་ཀྱི་འཛིན་མའི་དཀྱིལ་འཁོར་མ་ལུས་པ་དང༌། གཙང་ཕྱོགས་ཀྱི་འཛིན་མའི་དཀྱིལ་འཁོར་མ་ལུས་པ་དང༌། སྟོད་ཀྱི་གཉའ་ནམ་གྲོད་པ་ཕུག་མན་ཆད་ཀྱི་འཛིན་མའི་དཀྱིལ་འཁོར་མ་ལུས་པ་སྟེ། དེ་དག་ཏུ་གནས་པའི་གདན་ས་དང༌། གཙུག་ལག་ཁང་དང༌། དགོན་སྡེ་དང༌། སྒྲུབ་གནས་དང༌། རི་ཁྲོད་དབེན་པའི་བསྟི་གནས་ཇི་སྙེད་མཆིས་པ་སྟེ།
དེ་དག་ལ་བརྟེན་པའི་དགེ་སློང་དང༌། དགེ་སློང་མ་དང༌། བར་སློབ་མ་དང༌། དགེ་ཚུལ་དང༌། དགེ་ཚུལ་མ་དང༌། དགེ་བསྙེན་དང༌། དགེ་བསྙེན་མ་ལ་སོགས་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་སེང་གེ་དེ་ཉིད་ཀྱི་བསྟན་པའི་རྗེས་སུ་ཞུགས་པའི་སྦྱིན་གནས་སུ་གྱུར་པ་ཇི་སྙེད་མཆིས་པ་དང༌། གཤེན་རབས་བོན་གྱི་རྗེས་སུ་ཞུགས་པའི་སྦྱིན་གནས་སུ་གྱུར་པ་ཇི་སྙེད་མཆིས་པ་རྣམས་ཏེ། དེ་དག་ཐམས་ཅད་དུ་མ་ཁྱབ་པ་མེད་པའི་མང་ཇའི་བསྙེན་བཀུར་དང༌། གྲལ་འགྱེད་ཀྱི་འབུལ་བ་ཡང་དག་པར་བགྱིས་སོ། །
དེའང་དགོན་སྡེ་གང་དང་གང་ཡིན་པ་དེ་དང་དེའི་གྲྭ་པའི་ཚོགས་མང་ཉུང་གང་ཡོད་ཀྱི་གྲངས་དང་མཉམ་པར། དངུལ་བལ་པོའི་དོང་ཙེ་རེ་རེ་འགྱེད་པ་ནི་དགོན་སྡེ་ཕལ་ཆེ་བ་ལ་ཡོད་ཅིང༌། ཐ་ན་དགོན་པའི་མིང་ཐོགས་ཙམ་ཞིག་ལའང་མང་ཇ་རེ་དང་འགྱེད་སྐལ་མི་རེ་ལ་དངུལ་ཞོ་གང་ཕྱིན་ཆད་དུ་ལྷུང་བ་ནི་གཅིག་ཀྱང་མེད་པའི་དགོངས་གཏད་ཀྱི་ཡོན་འབུལ་མཛད་དོ། ། དགོན་སྡེ་དེ་དག་ཏུ་མཁས་པའི་ཕྲིན་ལས་བཟང་པོ་ལ་དབང་འབྱོར་པའི་བླ་མ་དང༌། མཁན་པོ་དང༌། སློབ་དཔོན་དང༌། ཟུར་འཆད་པར་བཞུགས་པ་ཐམས་ཅད་ལ་ཡང་དགེ་བའི་རྩ་བ་ཐམས་ཅད་བྱང་ཆུབ་ཏུ་ཡོངས་སུ་བསྔོ་བར་ཞུ་བའི་རྟེན་དང་ཡོན་འབུལ་གྱི་དངོས་པོས་མ་ཁྱབ་པ་མེད་པའི་དགོངས་གཏད་ཀྱི་བསྙེན་བཀུར་གཟབ། དེ་དག་གི་གཙུག་ལག་ཁང་དང་རྟེན་མཆོག་ཁྱད་པར་ཅན་གྱི་བཞུགས་གནས་རྣམས་སུ། ཇི་སྐད་དུ། ཇི་ལྟར་བདེ་གཤེགས་སྐུ་གཟུགས་ཤིང་ལས་སམ། །
རྡོ་ལས་བྱས་པའང་རུང་སྟེ་མཁས་པས་མཆོད། ། ཅེས་དང༌། གང་ཞིག་སངས་རྒྱས་ཡིད་བྱེད་པ། ། དེ་ཡི་མདུན་ན་ཐུབ་པ་བཞུགས། ། ཞེས་གསུངས་པ་ལྟར་སེམས་ཅན་རང་རང་གི་མོས་པའི་བྱེ་བྲག་ཙམ་མ་གཏོགས་པར་ཐམས་ཅད་ཀྱང་དེ་བཞིན་གཤེགས་པ་ཐུགས་རྗེ་ཆེ་ཞིང་སེམས་ཅན་ཐམས་ཅད་ལ་ཕན་འདོགས་པའི་ཕྲིན་ལས་ཅན་གྱི་སྐུ་དང་གསུང་དང་ཐུགས་ཀྱི་རྟེན་ཡིན་པའི་ཕྱིར། མཆོག་དམན་དང་བཟང་ངན་གྱི་ཁྱད་པར་དབྱེར་མི་བཏུབ་ཀྱང༌། ཀུན་རྫོབ་ཀྱི་རྗེས་སུ་འབྲང་སྟེ་རྟེན་གསུམ་གྱི་རྣམ་པ་བཞེང་བ་རྒྱུའི་ཁྱད་པར་དང༌། བཞེད་པ་པོ་གང་ཟག་གི་ཁྱད་པར་དང༌། ཚད་དང་མཚན་ཉིད་རྫོགས་པའི་ཁྱད་པར་དང༌། འཕགས་པ་གསུམ་གྱི་སྐུ་གདུང་དང་རིང་བསྲེལ་བཞུགས་པའི་ཁྱད་པར་དང༌།
ཐུན་མོང་དང་ཁྱད་པར་བའི་རབ་ཏུ་གནས་པའི་དུས་སུ་ཡེ་ཤེས་ཀྱི་འཁོར་ལོ་ཕེབས་པའི་ལྟས་དང་མཚན་མ་མཐོང་བའི་ཁྱད་པར་ལ་སོགས་པའི་སྒོ་ནས་གྲགས་ཆེ་ཆུང་བྱེད་པ་ལྟར། འདིར་ཡང་དེའི་དབང་གིས་རྟེན་གསུམ་གྲགས་ཆེ་བ་རྣམས་སུ་འཕེན་དང༌། བླ་རེ་དང༌། རྒྱལ་མཚན་དང༌། སྙན་ཤལ་དང༌། ཉེ་བར་སྤྱོད་པའི་ཕྲེང་བ་མཚར་དུ་དངར་བ་བརྒྱ་ཕྲག་བརྩེགས་པའི་མཆོད་པ་དང༌། སྟོང་ཕྲག་བརྩེགས་པའི་མཆོད་པ་འབུལ་བ་དང༌། གཞན་རྣམས་ལ་ཡང་དྲི་ཞིམ་པོའི་སྤོས་དང༌། མར་མེའི་མཆོད་པ་འབུལ་བ་ལ་སོགས་པས་རྒྱལ་བ་སྲས་དང་བཅས་པ་མ་ལུས་པ་མཉེས་པར་མཛད་པའི་རྣམ་པར་ཐར་པ་འདི་ནི། སྔོན་གྱི་འཕགས་པ་བྱང་ཆུབ་སེམས་དཔའ་ཆེན་པོ་རྣམས་ཀྱིས་བྱང་ཆུབ་སེམས་དཔའི་སྤྱོད་པ་རྒྱ་མཚོ་ལྟ་བུ་ལ་ཞུགས་པའི་དུས་ཀྱི་སྙིང་སྟོབས་ཇི་ལྟར་བསྐྱེད་པ་དེ་ཁོ་ན་དང་མཚུངས་པར་འགྱུར་གྱི།
དེ་ལས་གཞན་པའི་སོ་སོ་སྐྱེ་བོ་གཏོང་ཕོད་ཆེ་བར་རློམ་པ་དང༌། སྙིང་སྟོབས་ཆེ་བར་རློམ་པ་བྱེ་བ་བརྒྱ་སྟོང་མང་པོ་བསྡམས་ཀྱང་གང་གི་ཆ་ཤས་རེ་ཡང་བསྐྲུན་དུ་ཡོད་པའི་རེ་བ་ནི་སྟོན་ཀའི་དུས་ཀྱི་སྤྲིན་ལྟ་བུའོ་ཞེས་དགེ་བའི་ཕྱོགས་ལ་མངོན་པར་དགའ་བའི་སྐྱེས་བུ་གཟུ་བོར་གནས་པ་མཐའ་དག་མགྲིན་གཅིག་ཏུ་སྙན་དངགས་དམ་པའི་གླུ་བཞིན་དུ་ལེན་པར་བྱེད་པ་དག་ཡོད་དོ། ། དེ་ལྟར་སངས་རྒྱས་བཅོམ་ལྡན་འདས་ཀྱི་བསྟན་པ་དང་བསྟན་འཛིན་དགེ་བའི་བཤེས་གཉེན་རིས་སུ་མེད་པ་ལ་ཕན་པའི་རི་མོ་དང་བསྙེན་བཀུར་རྒྱ་ཆེན་པོ་སྟོབ་པ་དང་བཅས་ཏེ། སྙིང་པོ་མེད་པའི་ཟང་ཟིང་གི་དངོས་པོ་རྣམས་ལས་བླ་ན་མེད་པའི་བྱང་ཆུབ་ཀྱི་ས་བོན་དུ་འགྱུར་བའི་སྙིང་པོ་ཡང་དག་པར་བླངས་ཟིན་ནས། ད་ནི་ཐོབ་པར་དཀའ་བའི་དལ་འབྱོར་གྱི་ལུས་རྟེན་ཞེས་བྱ་བ་མི་རྟག་ཅིང་མི་བརྟན་ལ་ཆུ་བུར་བཞིན་དུ་སྙིང་པོ་མེད་པའི་ཆོས་ཅན་འདི་ལ་བརྟེན་ནས་བླ་ན་མེད་པའི་བྱང་ཆུབ་ཀྱི་ས་བོན་དུ་འགྱུར་བའི་དམ་པའི་ཆོས་ཀྱི་ཐོས་པའི་བག་ཆགས་འགའ་ཞིག་ནི་སྔར་ཡང་བསགས་མོད། ད་དུང་ཡང་དམ་པའི་ཆོས་ཀྱི་ཐོས་པ་མང་པོའི་ཕ་རོལ་ཏུ་སོན་པར་བྱས་ཏེ། རང་དང་གཞན་གྱི་དོན་རྒྱ་ཆེན་པོ་བསྒྲུབ་པར་བགྱིའོ་སྙམ་དུ་དགོངས་པ་རྩེ་གཅིག་པས་ངོར་དུ་བཞུགས་ནས་ཆོས་གསན་པར་མཛད་དོ། ། དེ་ལའང་སློབ་དཔོན་དབྱིག་གཉེན་གྱིས། སྤྱོད་པ་རྣམས་ཀྱི་གཉེན་པོར་ནི། ། ཆོས་ཀྱི་ཕུང་པོ་མཐུན་པར་གསུངས། །
ཞེས་འབྱུང་བ་ལྟར། ལེགས་པར་གསུངས་པའི་ཆོས་འདུལ་བའི་སྡེ་སྣོད་དང༌། མདོ་སྡེའི་སྡེ་སྣོད་དང༌། མངོན་པའི་སྡེ་སྣོད་དེ་གསུམ་མམ། ཡང་ན་དེ་ལས་རིག་པ་འཛིན་པའི་སྡེ་སྣོད་ལོགས་སུ་ཕྱེ་ན་སྡེ་སྣོད་བཞིར་བཞེད་པ་སྟེ། གང་ལྟར་ཡང་དེ་དག་གིས་བརྗོད་པར་བྱ་བའི་སྙིང་པོར་གྱུར་པའི་ལམ་གྱི་གཙོ་བོ་ནི་སྡོམ་པ་རིན་པོ་ཆེ་རྣམ་པ་གསུམ་སྟེ། དེ་དང་རྗེས་སུ་འབྲེལ་པའི་ཆོས་ཀྱི་བདུད་རྩི་ཟབ་ཅིང་རྒྱ་ཆེ་བའི་རྣམ་གྲངས་བསམ་གྱིས་མི་ཁྱབ་པ་ཞིག་གསན་ཏེ། དེའང་ཐོག་མར་རྒྱལ་བའི་བསྟན་པ་ཐམས་ཅད་ཀྱི་གཞི་མ་སོ་སོར་ཐར་པའི་སྡོམ་པ་སྟེ། དེ་རང་གི་རྒྱུད་ལ་ཡོངས་སུ་རྫོགས་པ་དགེ་སློང་གི་དངོས་པོར་བསྒྲུབ་པའི་ཕྱིར། དེ་ཉིད་བཀའི་གནང་བ་ཞུ་བའི་མཁན་པོ་ནི།
དགག་སྒྲུབ་གནང་གསུམ་གྱི་སྒོ་ནས་བསླབ་པར་བྱ་བའི་གནས་རྣམས་ཉེ་བར་ལུང་འབོགས་པའམ་སྟོན་པ་ལ་ཤིན་ཏུ་མཁས་པ་དང༌། བསྒྲུབ་བྱ་ལ་ནད་པའམ་བུའི་འདུ་ཤེས་ཉེ་བར་བཞག་ནས་ཤིན་ཏུ་སྙིང་བརྩེ་བ་དང་ལྡན་པས་དམན་པའི་གནས་སུ་ལྟུང་བ་ལས་ཡོངས་སུ་འཛིན་པ་དང༌། དངོས་སུ་ལེགས་པར་གསུངས་པ་དམ་པའི་ཆོས་འདུལ་བ་ལས་འབྱུང་བའི་ཚུལ་ཁྲིམས་ཀྱི་བསླབ་པ་རིན་པོ་ཆེ་ལ་ཉེ་བར་སྦྱོར་ཞིང༌། བརྒྱུད་ནས་མྱ་ངན་ལས་འདས་པའི་གོ་འཕང་དམ་པ་ལ་སྦྱོར་བར་བྱེད་པའི་ཡོན་ཏན་ཕུན་སུམ་ཚོགས་པ་དང་ལྡན་པ་དོན་གྱི་སླད་དུ་མཚན་ནས་སྨོས་ན་ཐམས་ ཅད་མཁྱེན་པ་ཆེན་པོ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོའི་ཞལ་སྔ་ནས་ཞེས་ཡོངས་སུ་གྲགས་པ་དེ་ཉིད་དང༌། ལས་ཀྱི་སློབ་དཔོན་ནི་བདེ་བར་གཤེགས་པའི་བསྟན་པ་འདུལ་བའི་གཞུང་ལུགས་རྒྱ་མཚོ་ལྟ་བུའི་ཕ་རོལ་དུ་སོན་ཅིང༌། དེའི་བསླབ་པའི་གནས་མ་ལུས་པ་ཚུལ་བཞིན་དུ་སྟོན་པ་ལ་མགྲིན་པ་རྣམ་པར་ཡངས་པ་དཔོན་སློབ་སངས་རྒྱས་ཚུལ་ཁྲིམས་པ་དང༌། གསང་སྟེ་སྟོན་པའི་སློབ་དཔོན་གནས་བརྟན་འདུལ་བ་འཛིན་པ་ཆེན་པོ་ཆོས་རྗེ་ཀུན་དགའ་རྒྱ་མཚོ་པ་དང༌། གཞན་ཡང་དུས་བསྒོ་བ་དང༌། ཁ་སྐོང་གི་དགེ་འདུན་གྲངས་ཚང་བ་དང་བཅས་པའི་དབུས་སུ། མདོ་རྩ་བར་དགེ་བསྙེན་ཉིད་དང༌།
དགེ་ཚུལ་ཉིད་དང༌། དགེ་སློང་ཉིད་དག་གིས་སྔ་མ་བསྙེན་པར་མ་རྫོགས་པ་ལ་ཕྱི་མ་མི་བྱའོ་ཞེས་གསུངས་པ་ལྟར་ཚིགས་གསུམ་རིམ་ནོས་ཀྱི་སྒོ་ནས་ཡོངས་སུ་རྫོགས་པ་དགེ་སློང་གི་སྡོམ་ལྡན་ཉིད་དུ་བསྒྲུབས་སོ། ། དེ་ལྟར་བསྒྲུབས་པའི་མཚན་དུ་ཡང་བླ་མ་ཆེན་པོ་ཀུན་དགའ་ཕྲིན་ལས་རྒྱ་མཚོའི་སྡེ་ཞེས་བྱ་བར་བསྒྱུར་ཏེ་ལྷ་དང་བཅས་པའི་འཇིག་རྟེན་གྱི་འགྲོ་བ་མ་ལུས་པའི་མཆོད་པའི་གནས་སུ་མངའ་གསོལ་བར་མཛད་དོ། ། དེ་ནས་བརྩམས་ཏེ་བཅས་པའི་ཉེས་པ་ཕྲ་རགས་རྣམས་ཀྱིས་ནམ་ཡང་ནོངས་པ་མེད་པའི་བསླབ་པ་རིན་པོ་ཆེ་ལ་ཤིན་ཏུ་གུས་པའི་སྒོ་ནས། བཤེས་སྤྲིང་ལས། བག་ཡོད་བདུད་རྩིའི་གནས་ཏེ་བག་མེད་པ། ། འཆི་བའི་གནས་སུ་ཐུབ་པས་བཀའ་སྩལ་ཏེ། ། དེ་བས་ཁྱོད་ཀྱིས་དགེ་ཆོས་སྤེལ་སླད་དུ། ། གུས་པས་རྟག་ཏུ་བག་དང་བཅས་པར་མཛོད། ། ཅེས་གསུངས་པ་བཞིན་དུ་སྒོ་གསུམ་བག་ཡོད་ཀྱི་སྤྱོད་པ་ལ་ནམ་ཡང་མ་གཡོས་པར་མཛད་དོ། །
སླར་ཡང་རང་གཞན་སེམས་ཅན་ཐམས་ཅད་སྡུག་བསྔལ་མཐའ་དག་ལས་སྒྲོལ་བ་དང༌། གནས་སྐབས་དང་མཐར་ཐུག་གི་བདེ་བ་ཐམས་ཅད་འཐོབ་པར་བྱེད་པའི་རྒྱུའི་གཙོ་བོ་ནི་ཐེག་པ་ཆེན་པོའི་ལམ་དང༌། དེའི་རྩ་བ་ཡང་བྱང་ཆུབ་ཀྱི་མཆོག་ཏུ་སེམས་བསྐྱེད་པ་སྟེ། དེའང་བསླབ་བཏུས་ལས། སྡུག་བསྔལ་མཐར་འབྱིན་འདོད་པ་དང༌། ། བདེ་བའི་མཐར་ནི་འགྲོ་འདོད་པས། ། དད་པའི་རྩ་བ་བརྟན་བྱ་སྟེ། ། བྱང་ཆུབ་ལ་ནི་བློ་བརྟན་བྱ། ། ཞེས་གསུངས་ཤིང༌། གལ་ཏེ་འདི་ཉིད་མེད་ན་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱང་འཇིག་རྟེན་དུ་འབྱུང་བར་མི་འགྱུར་ཏེ།
ཤེས་རབ་ཀྱི་ཕ་རོལ་ཏུ་ཕྱིན་པ་སྡུད་པ་ལས། དེ་བཞིན་འདི་ན་བྱང་ཆུབ་སེམས་མེད་བདེ་གཤེགས་ཀྱི། ། ཡེ་ཤེས་འཇིག་རྟེན་འདི་དག་ཀུན་དུ་ག་ལ་འབྱུང༌། ། ཞེས་དང༌། ཆུ་ཡི་ཐིགས་པས་བུམ་པ་དང་པོ་ཐ་མའི་བར། ། རིམ་གྱིས་ཉུང་ངུ་ཉུང་ངུས་དེ་ཡོངས་འགེངས་པ་ལྟར། ། དེ་བཞིན་དང་པོའི་སེམས་ཀྱང་བྱང་ཆུབ་མཆོག་རྒྱུ་སྟེ། ། རིམ་གྱིས་དཀར་པོའི་ཡོན་ཏན་རྫོགས་པའི་སངས་རྒྱས་འགྱུར། ། ཞེས་དང༌། བྱང་ཆུབ་སེམས་དཔའི་སྤྱོད་པ་ལ་འཇུག་པར།
བྱང་ཆུབ་སེམས་བསྐྱེད་གྱུར་ན་སྐད་ཅིག་གིས། ། འཁོར་བའི་བཙོན་རར་བསྡམས་པའི་ཉམ་ཐག་རྣམས། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་སྟེ། ། འཇིག་རྟེན་ལྷ་མིར་བཅས་པའི་ཕྱག་བྱར་འགྱུར། ། ཞེས་བྱ་བ་ལ་སོགས་པའི་ཕན་ཡོན་དཔག་ཏུ་མེད་པར་ལུང་གིས་ཉེ་བར་བསྟན་པའི་དོན་ལ་རྗེས་སུ་འཇུག་པའི་ཕྱིར། སྔར་གྱི་མཁན་ཆེན་ཚད་མེད་པའི་ཐུགས་རྗེའི་བདག་ཉིད་ཅན། ཐུན་མོང་འགྲོ་བའི་བློ་དང་རྗེས་སུ་མཐུན་པར་རྒྱལ་བའི་སྲས་པོ་བྱང་ཆུབ་སེམས་དཔའ་སེམས་དཔའ་ཆེན་པོའི་རྣམ་པར་རོལ་བ། སྙིགས་མའི་དུས་ཀྱི་སྐྱེ་བོ་ཐམས་ཅད་ཐེག་པ་ཆེན་པོའི་ལམ་དུ་བཀྲི་བའི་ཐབས་ལ་མཁས་ཤིང་ཐུགས་རྗེ་ཆེན་པོ་དང་ལྡན་པ། ཁྱད་པར་བྱང་ཆུབ་སེམས་དཔའི་སྤྱོད་པར་འཇུག་པ་ལས། རྟག་པར་དགེ་བའི་བཤེས་གཉེན་ནི། །
ཐེག་ཆེན་དོན་ལ་མཁས་པ་དང༌། ། བྱང་ཆུབ་སེམས་དཔའི་བརྟུལ་ཞུགས་མཆོག ། སྲོག་གི་ཕྱིར་ཡང་མི་གཏོང་ངོ༌། ། ཞེས་གསུངས་པའི་མཚན་ཉིད་དང་རྗེས་སུ་མཐུན་པ་དེ་ཉིད་ལ་གསུང་ངག་རིན་པོ་ཆེའི་སྣང་བ་གསུམ་གྱི་ཁྲིད་དང་བཅས་པའི་སེམས་བསྐྱེད་ཀྱི་སྡོམ་པ་རིན་པོ་ཆེ་འབོགས་པའི་སྟོན་པར་གསོལ་བ་བཏབ་བོ། ། ཇི་ལྟར་གསོལ་བ་དེ་བཞིན་དུ་མཁན་ཆེན་ཐམས་ཅད་མཁྱེན་པ་ཉིད་ནས་ཞལ་གྱིས་བཞེས་ཏེ། རྒྱལ་གྱིས་ཡོངས་སུ་ཉ་བའི་དམར་ཕྱོགས་ཀྱི་རྫོགས་པ་གཉིས་པའི་ཚེས་ལ། དཔལ་ཨེ་ཝཾ་ཆོས་ལྡན་གྱི་གཙུག་ལག་ཁང་ཆེན་པོར་བྱོན་ཏེ། དེའང་གང་དུ་བཞུགས་པའི་ཆོས་ཀྱི་ཁྲི་ནི། སྙིགས་མའི་དུས་ཀྱི་རྒྱལ་བ་གཉིས་པ་རྡོ་རྗེ་འཆང་ཀུན་དགའ་བཟང་པོ་ཞེས་མཚན་གྱི་སྙན་པ་ཚངས་པའི་བུ་མོའི་རྒྱུད་མངས་ཀྱི་དཔལ་ལས་ལེགས་པར་འཕོས་པ་སྙམ་བྱེད་པ་གང་དེ། ལྷ་དང་མི་དང༌།
ལྷ་མ་ཡིན་དང༌། དྲི་ཟ་དང༌། གྲུལ་བུམ་དང༌། ལྟོ་འཕྱེ་ཆེན་པོ་དང༌། ནམ་མཁའ་ལྡིང་ལ་སོགས་པའི་སྐྱེ་དགུ་སྐལ་བ་མཆོག་དང་ལྡན་པ་གང་དག་གི་རྣ་བའི་སྣོད་དུ་ལྷུང་བར་གྱུར་པ་དེའི་མོད་ལ། གང་དག་དགེ་བའི་རྩ་བ་ལ་སྤྲོ་བ་མ་སྐྱེས་པ་རྣམས་ཀྱི་སྤྲོ་བ་གསར་དུ་བསྐྱེད་པ་དང༌། སྐྱེས་པ་རྣམས་ཀྱི་སྤྲོ་བ་གོང་ནས་གོང་དུ་བོགས་དབྱུང་བར་བྱེད་དོ། ། འགྲོ་བ་དེ་དག་གི་གནས་སུ་སྐྱེ་བ་དམན་པའི་རྟེན་ཅན་དུ་གྱུར་པ་གང་དག་གིས། གང་གི་མཚན་གྱི་སྒྲ་དབྱངས་སྙན་པ་དེ་ཉིད་ལན་ཅིག་ཙམ་དུ་ཐོས་པའམ། དད་པས་ངག་ཏུ་རྗོད་པར་བྱེད་པ་དེའི་མོད་ལ།
དམན་པའི་སྐྱེ་བ་ཡོངས་སུ་བོར་ཏེ། སྐྱེ་བ་དམ་པའི་མཚན་གྱི་འཁྲི་ཤིང་དང་ལྡན་པར་བྱེད་དོ། ། དུད་འགྲོའི་སྐྱེ་གནས་སུ་གཏོགས་པའི་བྱ་དང་རི་དྭགས་ལ་སོགས་པའི་རྣ་ལམ་དུ་བསྒྲགས་པ་ཙམ་གྱིས་སྐྱེ་བ་དེ་ཉིད་ཀྱི་འཚོ་བའི་འདུ་བྱེད་ཡོངས་སུ་བཏང་བ་ནས་བརྩམས་ཏེ། ཡང་འབྱུང་བའི་སྲིད་པ་ཐམས་ཅད་དུ་ངན་འགྲོ་དང་ངན་སོང་ལོག་པར་ལྟུང་བ་རྣམས་སུ་སྐྱེ་བའི་སྒོ་འགེགས་པ་ལ་སོགས་པའི་ལུང་གི་ཚོགས་ཀྱིས་མངོན་པར་བསྔགས་སོ། ། དེ་ལྟར་བསྔགས་པའི་ཡུལ་དུ་གྱུར་པ་བསྟན་འཛིན་གྱི་སྐྱེས་བུ་ཆེན་པོ་དེ་ཉིད་ཀྱི་ཞབས་ཀྱི་ཆུ་སྐྱེས་རྙོག་པ་ཐམས་ཅད་དང་བྲལ་བའི་རང་བཞིན་ཅན་གང་དུ་རྣམ་པར་བཀོད་དེ། བཅོམ་ལྡན་འདས་ཤཱཀྱའི་རྒྱལ་པོ་བཞིན་དུ་ཆོས་ཀྱི་འཁོར་ལོ་རྒྱ་ཆེ་བ་དང་ཟབ་པའི་བདུད་རྩིའི་སྒོ་འཕར་བསམ་གྱིས་མི་ཁྱབ་པར་ཕྱེ་བས། ལེགས་བྲིས་དབང་པོའི་བཅུད་ཀྱིས་ལེན་པའི་བཏུང་བ་བྱེ་བ་བརྒྱ་སྟོང་གིས་ཀྱང༌། གང་གི་ཟེགས་མ་རེར་ཡང་འགྲན་པར་བཟོད་པའི་སྐལ་བ་ཤིན་ཏུ་ཕྲ་བའི་རང་བཞིན་ཅན་གྱི་འབྱོར་པ་བླ་ན་མེད་པས། འཇིག་རྟེན་གྱི་ཁམས་མ་ལུས་པ་སྐལ་བ་བཟང་པོ་ལ་སྦྱར་བའི་དུས་ཀྱི་ཆོས་ཀྱི་ཁྲི་ཆེན་པོ་པདྨ་རཱ་གའི་ཁ་དོག་ཅན་གང་ལ། མཁན་ཆེན་འཇམ་པའི་དབྱངས་དེ་ཉིད་ཀྱི་ཞབས་ཀྱི་པདྨ་ལེགས་པར་བཀོད་དེ།
སེམས་ཅན་ཐམས་ཅད་བླ་ན་མེད་པའི་བྱང་ཆུབ་ལ་དགོད་པར་བགྱིའོ་སྙམ་པའི་དགོངས་པ་མངོན་དུ་བཞག་སྟེ། ཉིན་མོར་བྱེད་པའི་དཀྱིལ་འཁོར་གྱི་དཔལ་བཞིན་དུ་གཟི་བརྗིད་ཀྱི་ཕུང་པོ་མངོན་པར་དཀྲིགས་ཏེ་ལྷམ་མེར་བཞུགས་སོ། ། དེ་ལྟར་བཞུགས་པ་དང༌། ཆོས་ཀྱི་གཎྜིའི་སྒྲ་ཆེན་པོ་བསྒྲགས་པའི་མོད་ལ། སྡོམ་བརྩོན་མིའི་དབང་ཕྱུག་ཆེན་པོ་རང་གི་མདུན་ན་འདོན་རྣམས་དང༌། རྒྱལ་པོའི་སྐུ་སྲུང་བ་དང༌། ཉེ་བའི་འཁོར་དང༌། ལས་གཉེར་བ་ལ་སོགས་པའི་འཁོར་གྱི་ཚོགས་མང་པོ་དང་ལྷན་ཅིག་ཏུ། སྟོད་མངའ་རིས་ནས་བརྩམས་ཏེ། སྨད་དར་རྩེ་མདོ་ཡན་གྱི་ཕྱོགས་རིས་མཐའ་དག་ནས།
དམ་པའི་ཆོས་ཀྱི་བདུད་རྩི་བཏུང་བའི་ཆེད་དུ་ཉེ་བར་ལྷགས་པའི་བུ་སློབ་ཀྱི་ཚོགས་གནམ་གྱི་སྐར་མ་བཀྲ་བ་ལྟ་བུའི་དབུས་སུ། དཔལ་གྱི་མགུར། དུང་གི་ཚེམས་བར་ནས། འཕྲུལ་གྱི་ལྗགས་བརྐྱང་སྟེ། མདོ་སྡེ་དང་རྒྱུད་སྡེ་ཟབ་མོ་ཐམས་ཅད་ཀྱི་དོན་གྱི་བཅུད་ཕྱུང་བ། འཇིགས་བྲལ་དཔལ་ལྡན་ཆོས་སྐྱོང་གི་བཞེད་གཞུང༌། མཁས་པ་ཐམས་ཅད་ཀྱིས་བགྲོད་པར་བྱ་བའི་འཇུག་ངོགས། བསོད་ནམས་དང་མི་ལྡན་པ་རྣམས་ཀྱིས་རྟོགས་པར་དཀའ་བ། མྱ་ངན་ལས་འདས་པའི་གྲོང་ཁྱེར་དུ་འགྲོ་བ་རྣམས་ཀྱི་ཐེམ་སྐས། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་སྟོན་པར་བྱེད་པའི་ཏིང་ངེ་འཛིན་གྱི་རང་བཞིན།
གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་གི་ཉམས་ཁྲིད་ཟབ་མོ་སྨིན་རྒྱས་སུ་ལེགས་པར་སྩལ་བའི་ཐོག་མར། སྣང་བ་གསུམ་གྱི་ཉམས་ཁྲིད་རྒྱས་པར་སྩལ་བ་སྔོན་དུ་བཏང་ནས། མཆུ་ཟླ་བའི་དཀར་ཕྱོགས་ཀྱི་རྫོགས་པ་གསུམ་པའི་ཚེས་བཟང་པོ་ལ། རྗེ་བཙུན་དམིགས་པ་མེད་པའི་ཐུགས་རྗེའི་བདག་ཉིད་ཅན་དེ་ཉིད་ལ། ཐེག་པ་ཆེན་པོའི་རིགས་སུ་སྐྱེས་པའི་སློབ་མའི་ཚོགས་མི་དང་མི་མ་ཡིན་པས་བསྡུས་པ། སངས་རྒྱས་ཀྱི་ཞིང་གི་རྡུལ་ཕྲ་རབ་ཀྱི་གྲངས་དང་མཉམ་པས་ཀུན་ནས་བསྐོར་ཅིང་མདུན་གྱིས་བལྟས་ཏེ་གནས་པའི་དབུས་སུ། འཕགས་པ་བསྐལ་པ་བཟང་པོ་ལས། བདེ་གཤེགས་སྐྱེ་དབང་འཁོར་ལོས་སྒྱུར་རྒྱལ་ཚེ། ། དེ་བཞིན་གཤེགས་པ་ཀུན་དུ་འོད་ཟེར་ལ། ། གླིང་བཞི་དག་ནི་དབུལ་བར་བྱས་ནས་ཀྱང༌། །
དང་པོར་བྱང་ཆུབ་མཆོག་ཏུ་སེམས་བསྐྱེད་དོ། ། བདེ་གཤེགས་གྲགས་བྱིན་འཛམ་གླིང་རྒྱལ་པོའི་ཚེ། ། དེ་བཞིན་གཤེགས་པ་ཟླ་བའི་ཏོག་དེ་ལ། ། གཙུག་ལག་ཁང་ནི་བྱེ་བ་བྱས་ནས་ཀྱང༌། ། དང་པོར་བྱང་ཆུབ་མཆོག་ཏུ་སེམས་བསྐྱེད་དོ། ། བདེ་གཤེགས་བཀོད་པའི་རྒྱལ་པོ་འཁོར་སྒྱུར་ཚེ། ། དེ་བཞིན་གཤེགས་པ་སྣང་བའི་འོད་དེ་ལ། ། བཻ་ཌཱུརྻ་ཡི་ཁང་བཟངས་ཕུལ་ནས་ཀྱང༌། ། དང་པོར་བྱང་ཆུབ་མཆོག་ཏུ་སེམས་བསྐྱེད་དོ། ། དེ་བཞིན་གཤེགས་པ་སྣང་མཛད་བསྲུང་བའི་ཚེ། །
དེ་བཞིན་གཤེགས་པ་བཀོད་པའི་རྒྱལ་པོ་ལ། ། བཤོས་དག་བདག་ཉིད་བཙོང་སྟེ་སྦྱར་ནས་ཀྱང༌། ། དང་པོར་བྱང་ཆུབ་མཆོག་ཏུ་སེམས་བསྐྱེད་དོ། ། དེ་བཞིན་གཤེགས་པ་གྱ་ནོམ་རྒྱལ་པོ་ཡི། ། ཕོ་ཉའི་ཚེ་ན་བདེ་གཤེགས་རྒྱལ་བ་ཡི། ། བཤེས་གཉེན་དེ་ལ་ལན་ཅིག་བསྐོར་བྱས་ནས། ། དང་པོར་བྱང་ཆུབ་ཏུ་ནི་སེམས་བསྐྱེད་དོ། ། ཞེས་དང༌། དེ་ལྟར་སངས་རྒྱས་རྣམས་ལ་ཆུང་ངུ་ཡི། ། ཡོན་ཕུལ་རྣམ་པར་སྨིན་པ་འདི་དག་ཡིན། །
འཁོར་ཚེ་དེ་ཡི་འབྲས་བུ་དེ་འདྲ་ན། ། མཁས་པ་སུ་ཞིག་བྱང་ཆུབ་སེམས་མི་བསྐྱེད། ། ཅེས་བྱ་བ་ལ་སོགས་པ་སྔོན་གྱི་བྱང་ཆུབ་སེམས་དཔའ་རྣམས་ཀྱིས་སེམས་དང་པོར་བསྐྱེད་པའི་རྣམ་པར་ཐར་པ་ལུང་གི་ཕྲེང་བ་དྲི་མ་མེད་པའི་ཚོགས་ཀྱིས་ལེགས་པར་བསྟན་པ། ཐོས་པ་འཛིན་པའི་ལམ་དུ་ལྷུང་བ་དག་གི་དོན་ལ་རྗེས་སུ་སེམས་ཤིང༌། རྗེས་སུ་མོས་ནས། རྗེས་སུ་སློབ་པ་དང༌། རྗེས་སུ་འཇུག་པ་ལ་སྤྲོ་བ་མཆོག་ཏུ་སྐྱེས་པའི་སྡོམ་བརྩོན་ལྷ་སྲས་ཆེན་པོ་ཉིད་ནས་བཀྲ་ཤིས་པའི་ཁ་དར་དང༌། གསེར་དང༌། དངུལ་དང༌། གོས་ཡུག་དང༌།
རྟ་མཆོག་གི་བཞོན་པ་ལ་སོགས་པའི་འབུལ་ཚན་དང༌། སྐུ་འཁོར་རྣམས་ནས་ཀྱང་རང་རང་གི་བདོག་པའི་དངོས་པོ་གྱ་ནོམ་པ་དག་གི་སེམས་བསྐྱེད་ཀྱི་ཕྱག་རྟེན་དུ་འབུལ་བ་དང་བཅས་ཏེ། གང་དག་འདས་པ་དང༌། མ་བྱོན་པ་དང༌། ད་ལྟར་བཞུགས་པའི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ། རྒྱལ་བའི་མྱུ་གུ་ཐམས་ཅད་ཀྱི་འབྱུང་གནས་སུ་གྱུར་པའི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐུགས་བསྐྱེད་དམ་པར་མཛད་དོ། ། དེ་ཡང་རིན་ཆེན་ཕྲེང་བ་ལས། དགེ་བའི་རྩ་བ་བྱང་ཆུབ་སེམས། ། རི་དབང་རྒྱལ་པོ་ལྟར་བརྟན་དང༌། ། ཕྱོགས་མཐས་གཏུགས་པའི་སྙིང་རྗེ་དང༌། །
གཉིས་ལ་མི་བརྟན་ཡེ་ཤེས་ལགས། ། ཞེས་གསུངས་པ་ལྟར་སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་ཀྱི་སེམས་ཡིན་ཏེ། དེ་ལའང་རགས་པ་བརྡ་ལས་ཐོབ་པ་དང༌། ཕྲ་བ་ཆོས་ཉིད་ཀྱིས་ཐོབ་པ་གཉིས་ལས། ཕྱི་མ་འདི་ནི་མདོ་སྡེ་རྒྱན་ལས། རྫོགས་པའི་སངས་རྒྱས་རབ་མཉེས་བྱས། ། བསོད་ནམས་ཡེ་ཤེས་ཚོགས་རབ་བསགས། ། ཆོས་ལ་མི་རྟོག་ཡེ་ཤེས་ནི། ། སྐྱེད་ཕྱིར་དེ་ནི་དམ་པར་འདོད། ། ཅེས་གསུངས་པ་ལྟ་བུ་ལས་སྐྱེ་བར་འགྱུར་བ་ཡིན་གྱི།
དེ་ཉིད་འབོགས་པར་བྱེད་པ་ཆོ་གའི་སྒོ་ནས་བླང་དུ་མེད་པར་གསུངས་ཤིང༌། འོན་ཀྱང་དེ་ཉིད་རྒྱུད་ལ་སྐྱེད་པར་བྱེད་པ་ལ་སྔོན་དུ་ཀུན་རྫོབ་བྱང་ཆུབ་ཀྱི་སེམས་བསྐྱེད་པ་ལེགས་པར་ཐོབ་ནས། གོང་གི་རྒྱུད་དེ་དག་ལ་འབད་པར་བྱ་དགོས་པ་ཡིན་ནོ། ། དེ་བས་ན་འདིར་ཐོབ་པའི་སེམས་བསྐྱེད་ཀྱི་སྡོམ་པའང་སྨོན་པ་དང་འཇུག་པའི་བདག་ཉིད་ཅན་གྱི་ཀུན་རྫོབ་བྱང་ཆུབ་ཀྱི་སེམས་བསྐྱེད་པ་ཉིད་ཐོབ་པ་སྟེ། དེའི་ཆོ་ག་ལ་ཡང་ཐེག་པ་ཆེན་པོ་ཐུན་མོང་བ་དང་ཐུན་མོང་མ་ཡིན་པ་གཉིས་སུ་བཞུགས་པ་ལས། སྐབས་འདིར་ཐུན་མོང་མ་ཡིན་པ་བརྒྱུད་པའི་ཁྱད་པར་གཉིས་དང་ལྡན་པའི་ཆོ་ག་རྣམ་པར་དག་པའི་ལམ་གྱི་སྲོལ་ཆེན་པོ་ལ་བརྟེན་ནས། བྱང་ཆུབ་སེམས་དཔའི་སྡོམ་པ་ཡང་དག་པ་ལེན་པར་མཛད་དོ། ། དེ་ལྟར་འབོགས་བྱེད་རྣམ་པར་དག་པའི་སྒོ་ནས་བྱང་ཆུབ་སེམས་དཔའི་སྡོམ་ལྡན་ཉིད་དུ་བསྐྲུན་ཏེ། དེ་ཕྱིན་ཆད་ནས་ཐམས་ཅད་ཀྱིས་རྒྱལ་བའི་སྲས་རྒྱལ་བའི་སྲས་ཞེས་མིང་དོན་གཉིས་ཀ་འཕོས་པའི་བྱང་ཆུབ་སེམས་དཔའ་ཉིད་དུ་ལེགས་པར་བསྒྲུབས་ནས། འཇིག་རྟེན་གྱི་ཁམས་ན་སོ་སོ་སྐྱེ་བོ་དང༌།
འཕགས་པའི་ཁོངས་སུ་གཏོགས་པ་འགའ་དང་བཅས་པས་ཀྱང་ཕྱག་བགྱི་བར་འོས་པའི་བསོད་ནམས་ཀྱི་ཞིང་ཆེན་པོ་ཞིག་ཏུ་བསྐྲུན་ཏོ། ། དེ་ལྟར་བྱང་ཆུབ་ཀྱི་མཆོག་ཏུ་སེམས་བསྐྱེད་ནས། དེའི་བསླབ་པའི་གནས་ནི། བྱང་ཆུབ་སེམས་དཔའི་ས་ལས། བྱང་ཆུབ་སེམས་དཔའི་ཚུལ་ཁྲིམས་ཐམས་ཅད་ནི་གསུམ་པོ་འདི་དག་ཁོ་ནར་ཟད་དེ་ཞེས་གསུངས་པ་ལྟར། བྱང་ཆུབ་སེམས་དཔའི་བསླབ་པ་ཐམས་ཅད་མདོར་བསྡུ་ན། བྱང་ཆུབ་སེམས་དཔའ་རྒྱལ་པོ་ལ་འབྱུང་བ་དང༌། བློན་པོ་ལ་འབྱུང་བ་དང༌། རྒྱལ་བློན་ཐུན་མོང་དུ་འབྱུང་བ་དང༌། ལས་དང་པོ་པ་ལ་འབྱུང་བ་སྟེ།
ལྟུང་བ་དེ་དག་སྤོང་བའི་སེམས་པ་ས་བོན་དང་བཅས་པ་ནི་སྡོམ་པའི་ཚུལ་ཁྲིམས་དང༌། སྦྱིན་པ་རྣམ་པ་བཞི་ལ་སོགས་པ་ཕ་རོལ་ཏུ་ཕྱིན་པ་དྲུག་གིས་བསྡུས་པའི་དགེ་བའི་ཆོས་བསྒྲུབ་པར་འདོད་པ་དགེ་བ་ཆོས་སྡུད་ཀྱི་ཚུལ་ཁྲིམས་དང༌། སེམས་ཅན་ཐམས་ཅད་ཀྱི་གནས་སྐབས་དང་མཐར་ཐུག་གི་དོན་གྱི་ཕན་པ་དང་བདེ་བ་བསྒྲུབ་པར་འདོད་པའི་སེམས་པ་ས་བོན་དང་བཅས་པ་ནི་སེམས་ཅན་དོན་བྱེད་ཀྱི་ཚུལ་ཁྲིམས་ཏེ། གསུམ་པོ་དེ་ཉིད་དུ་འདུ་བར་གསུངས་པ་ལས། དེའི་མི་མཐུན་པའི་ཕྱོགས་སྤོང་བ་དང༌། མཐུན་པའི་ཕྱོགས་སྒྲུབ་པ་སྟེ། དེ་དག་གི་སྤང་བླང་མཐའ་དག་པ་ནི། འདིར་རྒྱལ་སྲིད་ཀྱི་བྱ་བའི་ཁུར་ལྕི་བས་ཚུལ་བཞིན་དུ་འགྲུབ་པར་དཀའ་བ་ལྟར་མཆིས་ནའང༌། གཞན་དོན་དཔག་ཏུ་མེད་པའི་འབྱུང་གནས་ཆེན་པོ་མི་གནས་པའི་མྱ་ངན་ལས་འདས་པ་ཐམས་ཅད་མཁྱེན་པ་སྟེ། དེའི་གོ་འཕང་དམ་པ་མངོན་པར་འདོད་པའི་སྨོན་པའི་སེམས་པ་མི་གཏོང་བའི་ཐབས་ལ་ཅི་ནུས་སུ་འབད་པ་ལྷུར་བྱེད་པ་ཉིད་དོ། །
སླར་ཡང་དེའི་སྟེང་དུ་རྗེ་བཙུན་དམ་པ་དེ་ཉིད་སྡོམ་པ་སུམ་ལྡན་གྱི་བླ་མར་གསོལ་བའི་ཕྱིར། རྗེ་བཙུན་རིན་པོ་ཆེས། དེ་ཙམ་གྱིས་ཀྱང་བློ་གྲོས་མ་ཁེངས་ཤིང༌། ། བློ་ཆེན་སྦྱངས་པ་ཟབ་མོ་དག་ལ་མོས། ། རྡོ་རྗེ་འཆང་ཆེན་མྱུར་དུ་ཐོབ་འདོད་པ། ། དེ་ལ་རྡོ་རྗེ་ཐེག་པ་སྦྱིན་པར་བྱ། ། ཞེས་གསུངས་པ་ལྟར་སྤྱིར་ཟབ་མོ་སྔགས་ཀྱི་སྡོམ་པ་ལ་མཆོག་ཏུ་མོས་པ་དང༌། བྱེ་བྲག་ཏུ་རྗེ་བཙུན་ས་སྐྱ་པ་ལ་ཟབ་ཅིང་རྒྱ་ཆེ་བའི་གདམས་པ་རྒྱ་མཚོ་ཙམ་མངའ། དེའི་ནང་ནས་ཀྱང་རྒྱལ་བའི་བསྟན་པ་ཡོངས་སུ་རྫོགས་པའི་ཉམས་ལེན་དུ་གྱུར་པ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་སྟེ། དེའི་རྩ་བར་གྱུར་པ་དཔལ་ཀྱེ་རྡོ་རྗེ་མན་ངག་ལུགས་ཞེས་ཡོངས་སུ་གྲགས་པའི་དཀྱིལ་འཁོར་ཆེན་པོའི་དབང་བསྐུར་བ་དང༌།
དེའི་མན་ངག་ཟབ་མོ་རྣམས་དང་བཅས་པ་བཞུགས་ཏེ། དེ་ཉིད་ལེགས་པར་ཞུས་ཏེ་བདག་དང་གཞན་གྱི་རེ་བའི་སྙིང་པོ་གྲུབ་པར་བགྱིའོ། ། མིར་སྐྱེས་པའང་དོན་དང་ལྡན་པར་བགྱིའོ། ། ངན་འགྲོའི་སྒོ་དགག་པར་བགྱིའོ། ། སྒྲིབ་པ་ཀུན་གྱི་དགྲ་ཚོགས་གཞོམ་པར་བགྱིའོ། ། སྡོམ་པ་གསུམ་ལྡན་གྱི་རྒྱལ་པོར་བགྱིའོ། ། ལམ་གྱི་རྒྱལ་སྲིད་ཆེན་པོ་ཡང་བསྐྱང་བར་བགྱིའོ། ། ཡན་ལག་བདུན་ལྡན་གྱི་ནོར་བུའི་འབྱོར་པ་ཐོབ་པར་བགྱིའོ། ། ཕྲིན་ལས་རྣམ་པ་བཞིའི་འཁོར་ལོ་རྒྱུན་མི་ཆད་པར་བསྐོར་བར་བགྱིའོ་ཞེས་རྩེ་གཅིག་ཏུ་ཡིད་ལ་བྱེད་པས་སྔར་གྱི་སྡོམ་པ་གཉིས་པོའི་བཀའ་དྲིན་ལེགས་པར་མནོས་པའི་དཔལ་ལྡན་བླ་མ་དམ་པ། འཕགས་ཡུལ་གྱི་གྲུབ་པའི་དབང་ཕྱུག་ཐམས་ཅད་ཀྱི་གཙུག་གི་ནོར་བུ་ལྟ་བུར་གྱུར་པ།
དཔལ་མཐུ་སྟོབས་ཀྱི་མགོན་པོ་བིརྺ་པ་ཉིད་དང༌། མཚན་དོན་གཉིས་ཀ་ལོགས་ན་དམིགས་སུ་མེད་པའི་བདག་ཉིད་ཆེན་པོ་དེ་ལ་གསོལ་བ་བཏབ་པ་དེ་བཞིན་དུ། རྡོ་རྗེ་སློབ་དཔོན་ཆེན་པོའི་ལས་སུ་འོས་པའི་སློབ་མ་རྗེས་སུ་བཟུང་བ་དང༌། ཞག་བདུན་ཕྲག་གཅིག་ཏུ་ལྷག་པའི་ལྷའི་བསྙེན་པ་ཁ་གསོ་བ་དང་བཅས་པ་དགོས་པ་རྣམས་སྔོན་དུ་བཏང་ངོ༌། ། དེ་ལས་གྲོལ་བ་ན་རྗེ་བཙུན་ཀུན་དགའ་བཟང་པོས་གསང་ཆེན་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྐོར་བའི་དུས་ནས་དཀྱིལ་འཁོར་གྱི་ས་གཞི་ལེགས་པར་བཟུང་ཞིང་བྱིན་གྱིས་བརླབས་པའི་དབང་གི་ཁང་པ་ཁྱད་པར་ཅན་དེར། རྡུལ་ཚོན་གྱི་དཀྱིལ་འཁོར་དུ་དཔལ་ལྡན་དགེས་པའི་རྡོ་རྗེའི་དཀྱིལ་འཁོར་ཆེན་པོར། བཅོམ་ལྡན་འདས་ཀྱི་ཞལ་དང་འདྲ་བའི་ཆོ་གའི་གཞི་ཆེན་པོ་བརྒྱད་དང་ལྡན་པར་དབང་བཞི་རྫོགས་པར་བསྐུར་ཏེ། སློབ་མའི་རྟེན་དཀྱིལ་འཁོར་བཞི། སྐུ་བཞི། ཡེ་ཤེས་ལྔ་ལྡན་གྱི་འབྲས་བུ་མྱུར་དུ་འགྲུབ་པའི་སྐལ་བ་ཅན་དུ་སྨིན་པར་མཛད་དོ། །
སླར་ཡང་རྣལ་འབྱོར་དབང་ཕྱུག་གིས་རྡོ་རྗེའི་ཚིག་རྐང་ལས། ལམ་གྱི་ཐུན་བཞི་ལ་དབང་བཞི་བླངས་པས་བདེ་ཆེན་གྱི་སྒྲིབ་པ་འགགས་ཏེ་འཚང་རྒྱ་བ་བཤད་རྒྱུད་ཅེས་གསུངས་པ་ལྟར་རྡོ་རྗེ་སློབ་དཔོན་གྱི་ཟབ་མོ་ལུས་ཀྱི་དཀྱིལ་འཁོར་དུ་ལམ་དུས་ཀྱི་དབང་གི་ཆུ་བོ་ཆེན་པོ་མ་ནུབ་པར་བསྐུར་བ་དེ་དག་གི་སྐབས་སུ་རྩ་བའི་སྔགས་ཀྱི་བཟླས་ལུང་དང༌། ཡི་གེ་བརྒྱ་པའི་བཟླས་ལུང་དང་བཅས་པ། གསང་དབང་གི་ལམ་གྱི་སྔོན་འགྲོར་རྗེ་བཙུན་རྡོ་རྗེ་བདག་མེད་མའི་སིནྡྷུ་རའི་དཀྱིལ་འཁོར་དང༌། བླ་མའི་ལུས་ཀྱི་དཀྱིལ་འཁོར་དུ་བྱིན་རླབས་ཀྱི་བརྒྱུད་པ་མ་ཉམས་པར་བསྐུར་བ་དང་བཅས་པ་ལེགས་པར་སྩལ་ཏོ། ། དེ་དག་དང་རྗེས་སུ་འབྲེལ་པར། རྩ་བའི་རྒྱུད་ལས། འདི་ནི་འཁོར་བ་ཞེས་བྱ་སྟེ། ། དེ་ཉིད་མྱ་ངན་འདས་པ་ཉིད། ། འཁོར་བ་སྤངས་ནས་གཞན་དུ་ནི། །
མྱ་ངན་འདས་པ་རྟོགས་མི་འགྱུར། ། ཞེས་གསུངས་པ་བཞིན་དུ་འཁོར་འདས་གཉིས་སུ་མེད་པའི་ལྟ་བ་ཟབ་མོའི་རྒྱ་དང་མ་བྲལ་བའི་ཕྱི་བསྐྱེད་པའི་རིམ་པ་དང་ནང་བསྐྱེད་པའི་རིམ་པ་དང༌། ཟབ་མོ་རྫོགས་པའི་རིམ་པ་སྟེ། དབང་བཞི་པོ་གང་དང་གང་ཡིན་པ་དེ་དང་དེའི་ལམ་གང་ཡིན་པ་དང༌། ལྟ་བ་གང་ཡིན་པ་དང༌། གྲུབ་པའི་མཐའ་གང་ཡིན་པ་དང༌། འདའ་ཀ་མའི་གདམས་པ་གང་ཡིན་པ་དང༌། བར་དོའི་གདམས་པ་གང་ཡིན་པ་དང་བཅས་པའི་ཉམས་ཁྲིད་རྒྱས་པར་མནོས་སོ། ། དེ་དག་དང་འབྲེལ་པར་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་ཟབ་མོ་བླ་མའི་རྣལ་འབྱོར་གྱི་ཁྲིད་བྱིན་གྱིས་བརླབས་པ་དང་བཅས་པ་དང༌། ལམ་ཟབ་ནང་གི་བླ་མའི་རྣལ་འབྱོར་གྱི་བྱིན་གྱིས་བརླབས་པ་དང༌།
བླ་མ་རིན་ཆེན་འབྱུང་ལྡན་གྱི་བྱིན་གྱིས་བརླབས་པ་དང༌། ཕྱིའི་བར་ཆད་སྲུང་བའི་ཐབས་སུ་རྣལ་འབྱོར་དབང་ཕྱུག་གི་སྲུང་བ་ཐུན་མོང་བའི་བྱིན་གྱིས་བརླབས་པ་དང༌། ནང་གི་བར་ཆད་སྲུང་བའི་ཐབས་སུ་དབང་བཞིའི་བརྡ་དོན་གྱི་མན་ངག་ཆིག་བརྒྱུད་མ་དང༌། ཐུན་མོང་གི་བར་ཆད་སྲུང་བ་ལ་ཕན་འདོགས་པ་རྡོ་རྗེ་རྣམ་པར་འཇོམས་པ་བིརྺ་པའི་ལུགས་ཀྱི་བྱིན་གྱིས་བརླབས་པ་དང༌། མཚན་པར་བྱ་བ་གསུང་ངག་རིན་པོ་ཆེའི་ལམ་ཐམས་ཅད་མཚོན་པར་བྱེད་པ་བིརྺ་པའི་སྲུང་བ་ཐུན་མོང་མ་ཡིན་པའི་བྱིན་གྱིས་བརླབས་པ་དང༌། བླ་མའི་རྣལ་འབྱོར་གྱི་བྱེ་བྲག་ཏུ་གྱུར་པ་ཚར་གསུམ་ཁུག་པའི་བྱིན་གྱིས་བརླབས་པ་ཡན་ལག་དང་བཅས་པ་རྣམས་ལེགས་པར་མནོས་སོ། ། དེ་རྣམས་ཀྱི་རྒྱབ་བརྟེན་ཚད་མ་བཞི་དང་རྗེས་སུ་འབྲེལ་བའི་ཡི་གེ་རྣམས་ཀྱི་ལུང་གསན་པ་ལ། ཐོག་མར་བསྟན་བཅོས་རྡོ་རྗེའི་ཚིག་རྐང་ལ་རྗེ་བཙུན་ས་སྐྱ་པ་ཆེན་པོས་རྣམ་འགྲེལ་བཅུ་གཅིག་མཛད་པ་ལ། དེའི་ནང་ནས་ཚིག་ཉུང་ལ་དོན་རྒྱས་པ་རྣམ་འགྲེལ་གཉགས་མ་ཡིག་ཆུང་དང་བཅས་པ་ལ། དེང་སང་ལམ་འབྲས་གླེགས་བམ་ཞེས་མཚན་དུ་གྲགས་པ་ཚང་རྒྱས་སུ་གསན་པའི་རྣམ་གྲངས་ནི།
རྩ་བ་རྡོ་རྗེའི་ཚིག་རྐང༌། དེའི་བསྡུས་དོན། ཀུན་གཞི་རྒྱུ་རྒྱུད་གདན་སོགས། ལམ་ལ་སོགས་པ་ཆོས་ཉི་ཤུ་ལ། ལུས་ཀྱི་དཀྱིལ་འཁོར། བུམ་དབང་གི་འདའ་ཀ་མའི་སྐབས་སུ་འཆི་ལྟས་འཁྲུལ་འཁོར་འཆི་བསླུ་དང་བཅས་པ། བུམ་དབང་གི་སྣང་བ་བསྒྱུར་བའི་འདའ་ཀ་མ། གསང་དབང་གི་སྐབས་སུ་ཐིག་ལེའི་རྣལ་འབྱོར་བཞི། ཤེས་རབ་ཡེ་ཤེས་ཀྱི་ཕྱག་རྒྱའི་མཚན་ཉིད། དབང་བཞི་པའི་འདའ་ཀ་མ་བུམ་དབང་གི་ཐུན་མོང་དུ་ཡི་གེས་སྒོ་དགག་པ་དང་བཅས་པ།
བར་དོ་བཞིའི་གདམས་ངག ལམ་དུས་ཀྱི་དབང༌། ཚད་མ་བཞི། གདམས་ངག་དྲུག རྟེན་འབྲེལ་ལྔ། གྲིབ་སེལ་གྱི་སྦྱིན་སྲེག་བསྡུས་པ། གྲིབ་མ་ཁྲུས་ཀྱིས་སེལ་བ་དང༌། སཱཙྪས་སེལ་བ་དང༌། ཐིག་ལེ་བསྲུང་བ་དང༌། ཡི་གེ་བརྒྱ་པའི་འདོན་ཐབས།
འཇིག་རྟེན་པའི་ལམ་གྱི་སྐབས་སུ་རླུང་གི་སྦྱོར་བ་བདུན་གྱི་ལམ་ཁྲིད་པ། བྷ་གའི་ཡི་གེ་བཅུ་བཞི། འདས་པའི་ལམ་ལ་གསང་དབང་གི་སྐབས་སུ་འཁོར་བཞིའི་རྒྱ། བཞི་པའི་སྐབས་སུ་དབང་ཕྱུག་གི་དོན་བརྒྱད། ས་བཅུ་གསུམ་པའི་ཕྱེད་ཀྱི་མངོན་རྟོགས། དེ་ཐམས་ཅད་ཀྱི་དོན་བསྡུས་པའི་ཚིགས་སུ་བཅད་པ། དེ་དག་ལ་འཕྲོས་པ་ལས། ཀུན་གཞི་རྒྱུ་རྒྱུད་ལ་འཕྲོས་ནས་འཁོར་འདས་དབྱེར་མེད་ཀྱི་ལྟ་བ་རྩ་འགྲེལ་གཉིས། གདན་སོགས་ལ་འཕྲོས་ནས་དབང་གི་ཆུ་བོ་མ་ནུབ་པར་བསྐུར་བ་སྟེ། དེ་ལའང་དབང་བཞིའི་ཆོ་ག་མཐའ་དག་མདོར་བསྡུས་པ་མན་ངག་གི་གནད།
མཆོག་དབང་གསུམ་གྲོལ་ལམ་ལ་བརྟེན་ནས་བསྐུར་བ། ལམ་སོགས་ཉི་ཤུ་ལ་འཕྲོས་ནས་ཕྱི་བསྐྱེད་པའི་རིམ་པ་མདོར་བསྡུས་པ། དམ་ཚིག་ལ་འཕྲོས་ནས་བདུད་རྩི་རིལ་བུ་བསྒྲུབ་པ། བྱིན་རླབས་ཀྱི་བརྒྱུད་པ་མ་ཉམས་པ། སྲུང་བ་སུམ་ཅུ་དང་མན་ངག་གི་གནད་བདུན་ཅུ་ལ་འཕྲོས་ནས་གེགས་སེལ་ལོ། ། དེ་ལ་ཡི་གེ་བཞི་སྟེ། བསམ་གཏན་འདོར་བའི་འཕྲང་བདུན། བྱུང་རྒྱལ་དུ་མི་བཏང་བའི་གནད་བཞི། འབྱུང་བ་ལུས་འཁྲུགས་རླུང་དང་སྤྱོད་ལམ་གྱིས་བསལ་བ། རྣལ་འབྱོར་གྱི་ཕྲིན་ལས་སུམ་ཅུ་རྩ་གཉིས་དང༌།
ལས་དང་པོ་པ་དང་ཐུན་མོང་གི་ཆོས་བདུན་ཏེ་ལམ་རྒྱས་པ་དང༌། རྩ་བ་མེད་པའི་ལམ་འབྲིང་པོ་དང༌། རང་གི་གཞུང་ཅུང་ཟད་ཡོད་པ་བསྒྲུབ་པའི་ལུང་སྦྱིན་པ་ལམ་བསྡུས་པ་སྟེ། དེ་ལྟར་ན་ལམ་རྒྱས་འབྲིང་བསྡུས་གསུམ་དང༌། ལམ་དེ་དག་རྣལ་འབྱོར་པས་ཉམས་སུ་བླངས་པས་རྟོགས་ཚད་བསྐྱེད་པའི་ཕྱིར་ལམ་གྱི་གཞུང་ཤིང་བཞི་དང༌། རྟོགས་པ་བསྐྱེད་པའི་ཆོས་ལྔ་ཡོད་དོ། ། གཞུང་ཤིང་ཆེན་པོ་བཞི་ནི། གང་ཟག་གཞུང་ཇི་ལྟ་བ་བཞིན་བཀྲི་བའི་གཞུང་ཤིང༌། མན་ངག་གི་གནད་དྲུག་གིས་བཀྲི་བའི་གཞུང་ཤིང༌། བརྩོན་འགྲུས་ཅན་མན་ངག་གི་གནད་བཅུ་གཅིག་གིས་བཀྲི་བའི་གཞུང་ཤིང༌།
གང་ཟག་དབང་པོ་རབ་འབྲིང་གསུམ་དུ་བཀྲི་བའི་གཞུང་ཤིང་ངོ༌། ། རྟོགས་པ་བསྐྱེད་པའི་ཆོས་ལྔ་ནི། ལམ་འཇུག་ལྡོག ཕྱག་རྒྱ་འཇུག་ལྡོག ཤེས་པས་ཕན་འདོགས་པའི་མན་ངག་བདུན། ལམ་བསྲེ་བ་འགྲོས་བཞི་དང་བཅས་པ། ཕྱི་ནང་གི་མཛད་པ་བཅུ་གཉིས། རྟོགས་པ་བསྐྱེད་པའི་དཔེ་ཆུང་ལ། འཆི་ལྟས་ཀྱི་འཁྲུལ་འཁོར་གཉིས། རྩའི་དཔེ་ཆུང༌།
བྷ་གའི་ཡི་གེ་བཅུ་བཞིའི་དཔེ་ཆུང༌། གེགས་སེལ་གཞན་གྱི་དཔེ་ཆུང་རྣམས་ནི་གང་ཟག་ཐ་མའི་ལམ་གྱི་མན་ངག་ཡིན་ལ། འབྲིང་གི་ལམ་དམ་ཚིག་དང་སྡོམ་པ་ནི་དེ་དག་གི་གསེབ་ཚགས་སུ་འདུའོ། ། གང་ཟག་རབ་ཀྱི་མན་ངག་བླ་མའི་རྣལ་འབྱོར་གྱི་ཡི་གེའོ། ། དེ་ཐམས་ཅད་ཀྱི་རྒྱབ་བརྟེན་ལུང་འདི་ཉིད་དང་མདོར་བསྡུས་ཏེ་སྦྱར་བ་དང༌། ཞིབ་ཏུ་སྦྱར་བ་དང༌། ལུང་མཐའ་དག་དང་མདོར་བསྡུས་ཏེ་སྦྱར་བ་དང༌། བླ་མ་རྒྱ་བོད་ཀྱི་ལོ་རྒྱུས་རྣམས་ལེགས་པར་གསན་ནོ། ། མན་ངག་ཕྲ་མོའི་རྐང་གྲངས་རྣམས་རྗེ་བཙུན་ཀུན་དགའ་དབང་ཕྱུག་པས་ཕྱོགས་གཅིག་ཏུ་བསྒྲིགས་པ་པོ་སྟི་རྨར་བཏུས་སམ་རྨར་ཆུང་དུ་གྲགས་པ་ཁ་སྐོང་དང་བཅས་པ་གསན་པའི་རྣམ་གྲངས་ལ། ཐོག་མར་བླ་མ་ཚད་མའི་སྐབས་སུ་བླ་མ་བརྒྱུད་པའི་གསོལ་འདེབས་རྗེ་པས་མཛད་པ།
དེའི་ཁ་སྐོང་ཤར་པས་མཛད་པ། ས་བིར་མཇལ་བའི་ལོ་རྒྱུས་རྗེ་པས་རྒ་ཐེང་ལ་གནང་བ་རྣམས་སོ། ། ཉམས་མྱོང་ཚད་མའི་སྐབས་སུ་གཞུང་ཇི་ལྟ་བ་བཞིན་བཀྲི་བའི་ཁྲིད་ཡིག་རྗེ་པས་བྲ་སྟོན་ལ་གནང་བ། སྨིན་བྱེད་ཀྱི་སྐབས་སུ་སངས་རྒྱས་སྤྱན་གྱི་རྣལ་འབྱོར་དང༌། ཨཥྚའི་བཟླས་ལུང་ས་ཆེན་གྱིས་མཛད་པ། ཨཥྚའི་གཞི་བཤད་ས་པཎ་གྱིས་མཛད་པ། བདུད་རྩི་རིལ་བུའི་སྒྲུབ་ཐབས་འཕགས་པས་མཛད་པ། དབང་གི་རབ་དབྱེ་རྗེ་པའི་གསུང་ལས་ཞང་བཙུན་གྱིས་བྲིས་པ། རྗེ་པས་རྒ་སྟོན་ལ་སྤྲིངས་པ། ཕྱི་ནང་གསང་གསུམ་གྱི་མཎྜལ་ས་པཎ་གྱིས་མཛད་པ།
དེའི་ཁ་སྐོང་ཤར་ཆེན་གྱིས་མཛད་པ། ལུས་སྦྱོང་ཉི་ཤུ་པ་ནོར་བཟང་གིས་མཛད་པ། ལུས་གནད་ཀྱི་མན་ངག་དམར་གྱིས་མཛད་པ། བདག་མེད་མའི་བྱིན་རླབས་རྗེ་པས་མཛད་པ། གཏུམ་མོ་འཁོར་ལོ་བཞི་པ། གཏུམ་མོའི་དམིགས་པ་ཉི་ཤུ་རྩ་དགུ། གེགས་སེལ་གསང་བདུན་མ། བར་ཆད་གསུམ་སེལ། བཀའ་རྒྱ་མ། ཉམས་ཆེ་ཆུང༌།
གླེང་གཞི་མ། རླུང་རེངས་ལྔ་བཅོས་པ་སོགས། འབྱུང་བ་ལུས་འཁྲུགས་སོགས་སེལ་བ། གེགས་སེལ་གྱི་ཡི་གེ་བཞིའི་གསལ་བྱེད་རྣམས་ས་ཆེན་གྱི་གསུང་སྒྲོས་ཡི་གེ་རྙིང་པ། ཕྲིན་ལས་སོ་གཉིས་ཀྱི་སྡོམ་ཚིག་དང་དེའི་ཞལ་ཤེས་བུདྡྷ་ཤྲཱིས་མཛད་པ། དབང་བཞི་ངོ་སྤྲོད་རྩ་འགྲེལ་ས་ཆེན་གྱིས་མཛད་པ། བརྡ་དོན་གསལ་བ་རྩ་འགྲེལ་ས་པཎ་གྱིས་མཛད་པ་ལ་ལྷོ་པས་ཟིན་བྲིས་བྱས་པ་རྣམས་སོ། ། བསྟན་བཅོས་ཚད་མའི་སྐབས་སུ་གནད་དུ་ཆེ་བ་དྲུག་གི་ཡིག་རྙིང༌། རྟེན་འབྲེལ་ལྔ་ས་པཎ་གྱིས་མཛད་པ། ལམ་བསྡུས་པ་དམར་གྱིས་མཛད་པ།
ཕྱག་ཆེན་གྱི་དབྱེ་བ་ས་པཎ་གྱིས་མཛད་པ། ཚོགས་སྦྱོར་གྱི་མངོན་རྟོགས་འཕགས་པས་མཛད་པ། འཁོར་བཞིའི་རྒྱ་ས་པཎ་གྱིས་མཛད་པ། ལམ་བསྡུས་པའི་བཤད་པ་ས་ཆེན་གྱིས་མཛད་པ། སྒྲུབ་པ་ལུང་སྦྱིན་ས་པཎ་གྱིས་མཛད་པ། གསང་བ་བཅུའི་རྒྱས་གདབ་ས་ཆེན་གྱིས་མཛད་པ། ལུང་ཚད་མ་ལ། ལུང་འདི་ཉིད་དང་ཞིབ་ཏུ་སྦྱར་བ་རྗེ་བཙུན་རྩེ་མོས་མཛད་པ། དེའི་གསལ་བྱེད་ཀྱི་ཡི་གེ་གཅིག་དང་བཅས་པ་རྣམས་སོ། ། རྣལ་འབྱོར་དབང་ཕྱུག་གིས་ས་ཆེན་ལ་གནང་བའི་ཟབ་ཆོས་བཞིར་གྲགས་པ་ལ།
ལམ་ཟབ་ཀྱི་ཁྲིད་ཡིག་ས་པཎ་གྱིས་མཛད་པ། བླ་མ་རིན་ཆེན་འབྱུང་ལྡན་དམར་གྱིས་མཛད་པ། ལམ་སྦས་བཤད་ས་པཎ་གྱིས་མཛད་པ། ཕོ་བྲང་ལྔའི་སྦས་བཤད་ཡི་གེ་རྙིང་པ། སྦས་བཤད་ཀྱི་འཁྲུལ་འཁོར་རྩ་འགྲེལ་དཔལ་ལྡན་པས་མཛད་པ། གྲུབ་ཆེན་བཅུ་དང་ཕྲ་མོ་བརྒྱད་ཀྱི་རྩ་འགྲེལ་ས་པཎ་གྱིས་མཛད་པ། གསལ་བྱེད་བུདྡྷ་ཤྲཱིས་མཛད་པ། བིར་སྲུང་གི་མན་ངག་རྙིང་པ་གསུམ། བིར་སྲུང་གི་མན་ངག་བྱིན་རླབས་བྱེད་ཚུལ་དང་བཅས་པ་འཕགས་པས་མཛད་པ། རྣམ་འཇོམས་བིར་ལུགས་ཀྱི་བྱིན་རླབས་བྱེད་ཚུལ་གྱི་ཡི་གེ་རྙིང་པ།
གཟུངས་ཀྱི་མཆན་དང་དེའི་གསལ་བྱེད་ས་པཎ་གྱིས་མཛད་པ། དེའི་ལག་ལེན་རིགས་འཛིན་གྲགས་ཀྱིས་མཛད་པ་རྣམས་སོ། ། མན་ངག་ཟུར་པ་ལ། ཚར་གསུམ་ཁུག་པ་རྗེ་པས་མཛད་པ། ཡི་གེ་བརྒྱ་པའི་གདམས་ངག་གི་ཡི་གེ་རྙིང་པ། སྒོ་དྲུག་ཆོས་འབྲེལ་དུ་གྲགས་པ་ལ། ཤཱནྟི་པའི་མདོ་རྒྱུད་བསྲེ་བ། ཤེས་རབ་འབྱུང་གནས་སྦས་པ་དང༌། ཛྙཱ་ན་ཤྲཱི་དང༌། རིན་ཆེན་རྡོ་རྗེ་གསུམ་གྱི་བར་ཆད་གསུམ་སེལ།
ངག་དབང་གྲགས་པའི་གཉུག་མ་དྲན་གསལ། ནཱ་རོ་པའི་སྡུག་བསྔལ་གསུམ་སེལ་རྣམས་སོ། ། དེ་རྣམས་ཀྱི་ཁ་སྐོང་རྗེ་བླ་མ་ཡབ་སྲས་ཀྱིས་མཛད་པ་ལ། བླ་མ་རྡོ་རྗེ་འཆང་ཆེན་པོའི་ཞལ་སྔ་ནས་མཛད་པའི་ལམ་འབྲས་བཤད་ཐབས་ཀྱི་མན་ངག་གསང་བའི་སྒོ་འབྱེད། ཁྲིད་ཡིག་ཚིགས་བཅད་མའི་ས་བཅད། ལམ་ཟབ་ནང་གི་བླ་མའི་རྣལ་འབྱོར། རྒྱུ་དུས་ཀྱི་དབང་གིས་རྟོགས་པ་བསྐྱེད་པ། བིར་སྲུང་བར་ཆད་ཀུན་སེལ། སྐུའི་རྣམ་འགྱུར་དྲུག་གི་ཟིན་བྲིས། བིར་སྲུང་ཐུན་མོང་མ་ཡིན་པའི་བྱིན་རླབས་བྱ་ཚུལ།
དེ་ཉམས་སུ་བླང་ཚུལ། དེ་དང་ལམ་འབྲས་མཚོན་བྱ་མཚོན་བྱེད་དུ་སྦྱར་བ། བིར་སྲུང་གསར་པ་རྣམས་སོ། ། བླ་མ་བརྒྱུད་པའི་རྣམ་པར་ཐར་པ་ཐོར་བུ་བ་གསན་པའི་རྣམ་གྲངས་ནི། རྗེ་ས་ཆེན་གྱི་རྣམ་ཐར་དང༌། རྗེ་བཙུན་རྩེ་མོའི་རྣམ་ཐར་བསྟོད་པ་མཆན་བུ་དང་བཅས་པ་རྗེ་བཙུན་གྱིས་མཛད་པ། རྗེ་བཙུན་པའི་རྣམ་ཐར་ཆོས་རྗེ་པས་མཛད་པ། རྣམ་ཐར་མནལ་ལམ་མ་སྦལ་སྟོན་གྱིས་བྲིས་པ། ཆོས་རྗེ་པའི་རྣམ་ཐར་ལྷོ་པ་ཀུན་མཁྱེན་གྱིས་མཛད་པ། རྣམ་ཐར་གསུང་སྒྲོས་མ་བླ་མ་རྡོ་རྗེ་འཆང་གིས་མཛད་པ།
འཕགས་པའི་རྣམ་ཐར་ཡེ་ཆེན་པོས་མཛད་པ། ཚོགས་ཉན་གཉིས་ཀྱི་རྣམ་ཐར་བར་སྟོན་གྱིས་མཛད་པའི་བརྒྱུད་པའི་ལོ་རྒྱུས་ལས་བཏུས་པ། ཉན་ཆེན་པའི་རྣམ་ཐར་དཀར་པོ་གྲགས་པས་མཛད་པ། ཞང་པའི་རྣམ་ཐར་དཔལ་ལྡན་པས་མཛད་པ། བྲག་ཕུག་པའི་རྣམ་ཐར་རི་ཁྲོད་པས་མཛད་པ། ཆོས་རྗེ་བླ་མ་དང་རི་ཁྲོད་པའི་རྣམ་ཐར་དཔལ་ལྡན་པས་མཛད་པ། དཀར་པོ་བྲག་པའི་རྣམ་ཐར་རང་གིས་མཛད་པ། དཔལ་ལྡན་པའི་རྣམ་ཐར་མུས་ཆེན་པས་མཛད་པ། བུདྡྷ་བའི་རྣམ་ཐར་བླ་མ་རྡོ་རྗེ་འཆང་གིས་མཛད་པ། ཆོས་རྗེ་ཤར་པའི་རྣམ་ཐར་དད་པ་རྒྱས་བྱེད་ངོར་ཆེན་གྱིས་མཛད་པ།
རྡོ་རྗེ་འཆང་གི་རྣམ་ཐར་ཁ་སྐོང་དང་བཅས་པ་མུས་ཆེན་གྱིས་མཛད་པ། རྣམ་ཐར་དངོས་གྲུབ་དབང་གི་རྒྱལ་པོ་གུ་གེ་པཎ་ཆེན་གྱིས་མཛད་པ། དེ་གཉིས་ཀའི་དོན་བསྡུས་པ་ལེགས་བཤད་ཆུ་བོ་འདུས་པའི་རྒྱ་མཚོ་སངས་རྒྱས་ཕུན་ཚོགས་ཀྱིས་མཛད་པ། མུས་ཆེན་གྱི་རྣམ་ཐར་གསུང་སྒྲོས་མ་གུང་རུས་མཛད་པ། རྣམ་ཐར་ངོ་མཚར་ཆུ་རྒྱུན་ཁ་སྐོང་དང་བཅས་པ་ཀུན་མཁྱེན་གྱིས་མཛད་པ། རྗེ་ཀུན་དབང་པའི་རྣམ་ཐར་རིན་པོ་ཆེའི་ཕྲེང་བ་མཁན་ཆེན་ལེགས་འབྱུང་གིས་མཛད་པ། མཁས་གྲུབ་དཔལ་རྡོར་བའི་རྣམ་ཐར་མི་ཉག་པཎ་ཆེན་གྱིས་མཛད་པ། ཀུན་མཁྱེན་གྱི་རྣམ་ཐར་རྗེ་སངས་རྒྱས་རིན་ཆེན་པ་དང་གློ་བོ་མཁན་ཆེན་པ་དང་བྱ་བཏང་ཀུན་དགའ་མཆོག་ལྡན་པ་རྣམས་ཀྱིས་མཛད་པ། རྗེ་འདྲེན་མཆོག་གི་རྣམ་ཐར་ཡོན་ཏན་མཐའ་ཡས་པ་རྗེ་སངས་རྒྱས་རིན་ཆེན་པས་མཛད་པ། རྣམ་ཐར་ངོ་མཚར་སྣང་བའི་ཉིན་བྱེད་རྗེ་དཀོན་མཆོག་ལྷུན་གྲུབ་ཀྱིས་མཛད་པ།
རྗེ་སངས་རིན་པའི་རྣམ་ཐར་དགེ་ལེགས་རིན་པོ་ཆེའི་གཏེར་ཁ་སྐོང་དང་བཅས་པ་ས་སྐྱ་ལོ་ཙཱ་བས་མཛད་པ། དེའི་རྣམ་ཐར་འཇམ་པའི་དབྱངས་ཀྱི་ཡོན་ཏན་རྣམ་པར་བཀོད་པ་རྗེ་དཀོན་མཆོག་ལྷུན་གྲུབ་པས་མཛད་པ། དཀོན་མཆོག་ལྷུན་གྲུབ་ཀྱི་རྣམ་ཐར་འདོད་དགུ་དཔལ་འབྱུང་གི་འགྲེལ་པ་དཀོན་མཆོག་དཔལ་ལྡན་གྱིས་མཛད་པ། སངས་རྒྱས་སེང་གེའི་རྣམ་ཐར་དད་པའི་མེ་ཏོག་གི་ཕྲེང་བ་ནམ་མཁའ་དཔལ་བཟང་གིས་མཛད་པ། བྲང་ཏི་ནམ་མཁའ་དཔལ་བཟང་གི་རྣམ་ཐར་ཁ་སྐོང་དང་བཅས་པ། བྱམས་པ་ཀུན་དགའ་བཀྲ་ཤིས་ཀྱི་རྣམ་ཐར་ཡེ་ཤེས་གླུ་དབྱངས་ཞེས་བྱ་བ་དང༌། དཔལ་ལྡན་དོན་གྲུབ་ཀྱི་རྣམ་ཐར་དད་པའི་གསལ་འདེབས་ཞེས་བྱ་བ་གཉིས་ངག་དབང་བརྟན་པའི་རྡོ་རྗེས་མཛད་པ། ནམ་མཁའ་དཔལ་བཟང་གི་རྣམ་ཐར་བྱིན་རླབས་ཆུ་རྒྱུན་སངས་རྒྱས་ཕུན་ཚོགས་ཀྱིས་མཛད་པ། ཤེས་རབ་འབྱུང་གནས་ཀྱི་རྣམ་ཐར་དགེ་ལེགས་ངོ་མཚར་ལྷུན་པོ་ངག་དབང་བསོད་ནམས་རྒྱལ་མཚན་གྱིས་མཛད་པ། ངག་དབང་བསོད་ནམས་རྒྱལ་མཚན་གྱི་རྣམ་ཐར་སངས་རྒྱས་ཕུན་ཚོགས་ཀྱིས་མཛད་པ།
བསོད་ནམས་རྒྱ་མཚོའི་རྣམ་ཐར་ཡོན་ཏན་རྒྱ་མཚོ་ལྷུན་གྲུབ་དཔལ་ལྡན་གྱིས་མཛད་པ། དཔལ་མཆོག་རྒྱལ་མཚན་གྱི་རྣམ་ཐར་དད་པའི་གསལ་འདེབས་དང་ལྷུན་གྲུབ་དཔལ་ལྡན་གྱི་རྣམ་ཐར་ལེགས་བྱས་དཔལ་གྱི་དགའ་སྟོན་གཉིས་སངས་རྒྱས་ཕུན་ཚོགས་ཀྱིས་མཛད་པ། སངས་རྒྱས་ཕུན་ཚོགས་ཀྱི་རྣམ་ཐར་ངེས་འབྱུང་གཏམ་གྱི་རོལ་མཚོ་རང་ཉིད་ཀྱིས་མཛད་པ་རྣམས་ཀྱི་ལུང་མནོས་སོ། ། གཞན་ཡང་སྣང་བ་གསུམ་གྱི་སྐབས་སྔ་ཆོས་སུ། ཆོས་སྤྱོད་པུསྟི་དངོས་ཀྱི་རྐང་གྲངས་ནི། དཀོན་མཆོག་གསུམ་རྗེས་སུ་དྲན་པའི་མདོ། ཉེ་བ་འཁོར་གྱིས་ཞུས་པའི་མདོ་ལས་བྱུང་བའི་ཕུང་པོ་གསུམ་པའི་མདོ། བཅོམ་ལྡན་འདས་ཤཱཀྱའི་རྒྱལ་པོ་ལ་མཛད་པ་བཅུ་གཉིས་ཀྱི་སྒོ་ནས་བསྟོད་པ་ཀླུ་སྒྲུབ་ཀྱིས་མཛད་པར་གྲགས་པ། སངས་རྒྱས་ཀྱི་བསྟོད་པ་མགོན་པོ་བྱམས་པས་མཛད་པ་མདོ་སྡེ་རྒྱན་ལས་བྱུང་བ། ཐུབ་དབང་དང་རྒྱན་དྲུག་མཆོག་གཉིས་སོགས་ལ་བསྟོད་པ་འཕགས་པས་མཛད་པ་འདོགས་འབྲེལ་དང་བཅས་པ།
མཁན་པོ་བོདྡྷི་སཏྭ་དང༌། ཆོས་རྒྱལ་མེས་དབོན། ལོ་པཎ་རྣམས་ལ་ཐུན་མོང་དུ་བསྟོད་པ་རྣམས་ཆོས་རྗེ་བླ་མ་དམ་པས་མཛད་པའི་རྒྱལ་རབས་གསལ་བའི་མེ་ལོང་གི་མཆོད་བརྗོད་དུ་མཛད་པ་རྣམས་དང༌། ཇོ་བོ་ཡབ་སྲས་ཀྱི་བསྟོད་པ་ཤླཽ་ཀ་རེ་རེ། ཇོ་བོའི་བསྟོད་པ་ཕུན་ཚོགས་བྷངྒ་ལ་ནས་འབྱུང་བ། ས་ཆེན་གྱིས་རྣལ་འབྱོར་དབང་ཕྱུག་གཙོ་འཁོར་ལྔ་མངོན་སུམ་དུ་ཞལ་གཟིགས་པའི་དུས་སུ་མཛད་པའི་བསྟོད་པ་ཨ་ལ་ལ་སྟེ་ཞེས་བྱ་བ་ཡོད་པ། ས་པཎ་གྱིས་མཛད་པའི་བིརྺ་པའི་བསྟོད་པ། རྗེ་ས་སྐྱ་པ་ཆེན་པོ་ཀུན་དགའ་སྙིང་པོའི་བསྟོད་པ་སློབ་དཔོན་བསོད་ནམས་རྩེ་མོས་མཛད་པ་ནས་འབྱུང་སྟེ། མཁན་ཆེན་ཐམས་ཅད་མཁྱེན་པ་དཔལ་ལྡན་ཆོས་སྐྱོང་པའི་བར་གྱི་ལམ་འབྲས་བུ་དང་བཅས་པའི་གདམས་ངག་གི་བླ་མ་བརྒྱུད་པ་རྣམས་ཀྱི་བསྟོད་པ་རྒྱས་བསྡུས་ཇི་སྙེད་བཞུགས་པ་རྣམས་དང༌། གཞན་ཡང་རྒྱུད་གསུམ་མན་ངག་དང་བཅས་པའི་བླ་མ་བརྒྱུད་པ་ལ་གསོལ་བ་འདེབས་པ་ཀུན་ཁྱབ་འཁོར་ལོ་མ་རྗེ་དཀོན་མཆོག་ལྷུན་གྲུབ་ཀྱིས་མཛད་པ་ཁ་སྐོང་དང་བཅས་པ།
ཞེན་པ་བཞི་བྲལ་གྱི་བརྒྱུད་འདེབས་རྗེ་རྡོ་རྗེ་འཆང་གིས་མཛད་པ་ཁ་སྐོང་དང་བཅས་པ། འཇམ་དཔལ་མཚན་བརྗོད་ལོ་ཆེན་རིན་ཆེན་བཟང་པོའི་འགྱུར། ཤེས་རབ་བློ་འཕེལ་གྱི་གཟུངས། ཤེས་རབ་ཀྱི་ཕ་རོལ་ཏུ་ཕྱིན་པའི་སྙིང་པོ་བམ་པོ་གཅིག་པ། རྣམ་རྒྱལ་གྱི་གཟུངས། བསྟོད་པ་འཆི་མེད་དཔལ་སྦྱིན་མ་རྗེ་རྡོ་རྗེ་འཆང་གིས་མཛད་པ། ལམ་འབྲས་ཕྱག་མཆོད་ཆེན་མོ་འཕགས་པས་མཛད་པ། ཁ་སྐོང་ཤར་པ་དང་རྡོ་རྗེ་འཆང་སོགས་ཀྱིས་མཛད་པའི་ཚིགས་བཅད་ཐོར་བུ་བ་རྣམས་དང་བཅས་པ། འཕགས་པ་བཟང་པོ་སྤྱོད་པའི་སྨོན་ལམ་གྱི་རྒྱལ་པོ། སྣང་བ་མཐའ་ཡས་ཀྱི་སྒོམ་དོན་ལ་བརྟེན་པའི་འཕོ་བ་ས་པཎ་གྱིས་མཛད་པ།
དེའི་བསྡུས་དོན་ཚིགས་སུ་བཅད་པ་ས་པཎ་གྱིས་མཛད་པ། བདེ་བ་ཅན་གྱི་སྨོན་ལམ་མི་མཇེད་ཞིང་མ་ཀུན་མཁྱེན་གྱིས་མཛད་པ། བྱམས་པའི་སྨོན་ལམ། ཕ་རོལ་ཏུ་ཕྱིན་པ་དྲུག་གི་སྨོན་ལམ། སྒྲོལ་མའི་ཕྱག་འཚལ་ཉེར་གཅིག་ཕན་ཡོན་དང་བཅས་པ། ཡན་ལག་བདུན་པ་དགེ་སློང་མ་དཔལ་མོས་མཛད་པ། འདོད་དོན་གསོལ་གདབ་རྗེ་བཙུན་གྱིས་མཛད་པ། ཉིན་ཞི་མཚན་ཁྲོའི་སྒོམ་བཟླས་གློ་བོ་མཁན་ཆེན་པས་མཛད་པ། ཡང་ཞི་ཁྲོའི་འདོན་ཐབས་གསལ་བ་གཅིག སྡུད་པ་ལ་སོགས་པ་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་དང༌།
ཕུང་པོ་གསུམ་པ་འདོན་པའི་ཐབས་ས་པཎ་གྱིས་མཛད་པ། འཇམ་དཔལ་མཚན་བརྗོད་འདོན་པའི་ཐབས་རྗེ་བཙུན་གྱིས་མཛད་པ། གསུང་ངག་བླ་མ་བརྒྱུད་པའི་མཆོད་ཆོག་གི་ཐོ་ཡིག་ཀུན་མཁྱེན་བསོད་ནམས་སེང་གེས་མཛད་པ། བླ་མ་དམ་པ་ལ་ཐུན་མོང་མ་ཡིན་པའི་སྒོ་ནས་གསོལ་བ་འདེབས་པ་གང་དྲིན་མ་ས་པཎ་གྱིས་མཛད་པ། ཐུན་མོང་བའི་སྒོ་ནས་གསོལ་བ་འདེབས་པ་སྐུའི་སྤྱོད་པ་མ་ས་པཎ་གྱིས་མཛད་པ། བླ་མ་དམ་པ་ལ་མཎྜལ་འབུལ་བའི་ཚུལ་དང༌། ཕྱོགས་བཅུ་དུས་གསུམ་མ་དང་ཐོས་པ་རྒྱ་མཚོ་མ་རྣམས་འཕགས་པས་མཛད་པ། མདོ་སྒྲུབ་མཆིམས་ཀྱིས་མཛད་པ། བསྙེན་པར་རྫོགས་པའི་སྡོམ་བརྒྱུད་ཀྱི་གསོལ་འདེབས་བྲང་ཏི་པས་མཛད་པ། ཡོན་སྦྱོང་བའི་གཟུངས།
རྗེ་ངོར་ཆེན་པས་མཛད་པའི་འགྲོ་ལ་ཕན་བདེ་སྐྱིད་མའི་བར་པཎ་ཆེན་གྱིས་ཐར་རྩེར་བསྒྲིགས་པ་ཁ་སྐོང་ཅུང་ཟད་དང་བཅས་པའི་ཕྱག་དཔེའི་སྟེང་ནས་སོ། ། གཞན་ཡང་རྗེ་བཙུན་དམ་པ་དེ་ཉིད་ཀྱི་དྲུང་ནས། སྐབས་འདི་དག་དང་གཞན་དུའང་རུང་སྟེ་དབང་བསྐུར་བ་དང༌། བྱིན་གྱིས་བརླབས་པ་དང༌། རྗེས་སུ་གནང་བ་རྣམས་ཇི་ལྟར་གསན་པའི་རྣམ་གྲངས་ནི། སློབ་དཔོན་སངས་རྒྱས་ཡེ་ཤེས་ཞབས་ཀྱིས་བཀྲལ་བའི་གསང་བ་འདུས་པ་འཇམ་པའི་རྡོ་རྗེ་ལྷ་བཅུ་དགུའི་དཀྱིལ་འཁོར་དུ་དབང་བསྐུར་བ། རྭ་ལོ་ཙཱ་བའི་ལུགས་ཀྱི་རྡོ་རྗེ་འཇིགས་བྱེད་རོ་ལངས་བརྒྱད་སྐོར་གྱི་དཀྱིལ་འཁོར་དུ་དབང་བསྐུར་བ། སློབ་དཔོན་ཛེ་ཏཱ་རིས་བཀྲལ་བའི་ཚེ་དཔག་ཏུ་མེད་པ་ལྷ་དགུའི་དཀྱིལ་འཁོར་དུ་དབང་བསྐུར་བ། དཔལ་ལྡན་ནཱ་རོ་པའི་ཐུགས་བཅུད་ཀྱི་གདམས་པའི་ཉིང་ཁུ་རྗེ་བཙུན་ས་སྐྱ་པ་ལ་བཀའ་བབ་པའི་རྗེ་བཙུན་རྡོ་རྗེ་རྣལ་འབྱོར་མའི་དབང་བཞི་བྱིན་རླབས་ཀྱི་ཚུལ་དུ་བསྐུར་བ་སིནྡྷུ་རའི་དཀྱིལ་འཁོར་ལ་བརྟེན་པ། རྒྱལ་ཆེན་ཨིནྡྲ་བྷཱུ་ཏིའི་ལུགས་ཀྱི་ཕག་མོ་ཞལ་གཉིས་མའི་བྱིན་གྱིས་བརླབས་པ།
གྲུབ་ཆེན་མཻ་ཏྲི་པའི་ལུགས་ཀྱི་ཕག་མོ་རིག་པ་འཛིན་མ་རྩེན་མའི་བྱིན་གྱིས་བརླབས་པ་སྟེ། མཆོག་གི་དངོས་གྲུབ་སྒྲུབ་པའི་ཐབས་ལ་ཁྱད་པར་དུ་བསྔགས་པ་དམར་མོ་སྐོར་གསུམ་མོ། ། ཀྱེ་རྡོ་རྗེ་རྩ་བའི་རྒྱུད་བརྟག་པ་གཉིས་པ་ལ་བརྟེན་པ་རྒྱལ་པོ་ལྷན་ཅིག་སྐྱེས་པའི་རོལ་པ་ལ་རྗེ་བཙུན་མ་ཉིད་ཀྱིས་དངོས་སུ་བྱིན་གྱིས་བརླབས་ཤིང་ལེགས་པར་གདམས་པ། རྗེ་བཙུན་ཀུ་རུ་ཀུལླེ་དཔའ་བོ་གཅིག་པའི་རྗེས་གནང་རང་བྱིན་རླབས་ཀྱི་མན་ངག་དང་བཅས་པ། ཀག་ཆོལ་འདོད་པའི་རྒྱལ་པོ་ཡབ་ཡུམ་གྱི་བྱིན་གྱིས་བརླབས་པ་ཟབ་མོ། དཔལ་ཚོགས་ཀྱི་བདག་པོའི་རྗེས་གནང་ཐུན་མོང་མ་ཡིན་པ་སྟེ་ལས་རྒྱས་པའི་དངོས་གྲུབ་སྒྲུབ་པ་ལ་མཆོག་ཏུ་བསྔགས་པ་དམར་པོ་སྐོར་གསུམ་མོ། ། གྲུབ་ཆེན་ཛེ་ཏཱ་རི་ནས་བ་རི་ལོ་ཙཱ་བ་སོགས་ལ་བརྒྱུད་པ། རྗེ་ས་སྐྱ་པ་ཆེན་པོ་སོགས་ལ་ཞལ་གཟིགས་ཁོ་ནར་བྱུང་བའི་འཇམ་དཔལ་ཨ་ར་པ་ཙ་ན་དམར་སེར་གྱི་རྗེས་སུ་གནང་བ། དཔལ་ཡེ་ཤེས་ཡོན་ཏན་བཟང་པོའི་བསྟོད་སྒྲུབ་ཀྱི་རིག་པ་གཏད་པ། པཎྜི་ཏ་མ་ཏིའི་ལུགས་ཀྱི་འཇམ་དཔལ་དཀར་པོ།
པཎྜི་ཏ་གསེར་གདུགས་ཅན་ནས་བརྒྱུད་པའི་འཇམ་དཔལ་དཀར་པོ། རྗེ་བཙུན་ས་སྐྱ་པའི་གསེར་ཆོས་ཀྱི་འཇམ་དཔལ་ནག་པོའི་བྱིན་རླབས་ཟབ་མོ། གྲུབ་ཆེན་མེ་ཏྲ་ཛོ་ཀི་ནས་བརྒྱུད་པའི་ཚེ་དཔག་ཏུ་མེད་པ་དཀར་པོ། བ་རི་བའི་ལུགས་ཀྱི་གཙུག་ཏོར་རྣམ་པར་རྒྱལ་མ་ལྷ་དགུ། སློབ་དཔོན་ངག་གི་དབང་ཕྱུག་གྲགས་པའི་འཆི་བདག་བསླུ་བའི་རྟོག་པ་ལས་བྱུང་བའི་སྒྲོལ་མ་དཀར་མོ་ཡིད་བཞིན་འཁོར་ལོ། མཉམ་མེད་ཇོ་བོ་རྗེ་ནས་བརྒྱུད་པའི་ཁྲོ་བོ་སྨེ་བ་བརྩེགས་པ་ལྗང་ནག རྗེ་བཙུན་ས་སྐྱ་པའི་ལུགས་ཀྱི་སྨེ་བརྩེགས་དུད་ཁ། ཁྲོ་མོ་སྨེ་བརྩེགས། ས་ལུགས་ཀྱི་སྤྱན་རས་གཟིགས་གཙོ་འཁོར་གསུམ་པ། དཔལ་མོ་ལུགས་ཀྱི་སྤྱན་རས་གཟིགས་བཅུ་གཅིག་ཞལ།
འཕགས་པ་དོན་ཡོད་ཞགས་པ་ལྷ་ལྔ་པ། བཀའ་གདམས་པའི་ལུགས་ཀྱི་ཐུབ་པ་དང༌། སྤྱན་རས་གཟིགས་དང༌། མི་གཡོ་བ་དང༌། རྗེ་བཙུན་སྒྲོལ་མ་སྟེ་ལྷ་བཞིར་གྲགས་པ། བླ་མ་གཉེན་གྱི་ཐུགས་དམ་སྒྲོལ་མ་ཡན་ལག་བཞི་པ་གཟུངས་ཀྱི་ལུང་བླང་བ་དང་བཅས་པ། ཇོ་བོ་རྗེའི་ལུགས་ཀྱི་སྒྲོལ་མ་ཉི་ཤུ་རྩ་གཅིག ཡང་སྒྲོལ་མ་ཉི་ཤུ་རྩ་གཅིག་སྟབས་གཅིག་ཏུ་འབྱུང་བའི་རྗེས་གནང༌། གྲུབ་ཆེན་ཉི་མ་སྦས་པའི་ལུགས་ཀྱི་སྒྲོལ་མ་ཉི་ཤུ་རྩ་གཅིག རྡོ་རྗེ་གུར་ལས་བརྟེན་པའི་དམ་པ་ཐམས་ཅད་འདྲེན་པ་འཇིག་རྟེན་གསུམ་གྱི་རྡོ་རྗེས་བཀྲལ་བའི་ཁྲོ་བོ་འབྱུང་པོ་འདུལ་བྱེད།
བླ་ཆེན་ཤཱཀྱ་དཔལ་བའི་ལུགས་ཀྱི་འབྱུང་པོ་འདུལ་བྱེད་མེ་དབང་ཅན། མཁས་པ་ཆེན་པོ་དོན་ཡོད་རྡོ་རྗེ་ནས་བརྒྱུད་པའི་གཤིན་རྗེ་གཤེད་དམར་པོ། རྭ་ལོ་ཙཱ་བའི་ལུགས་ཀྱི་རྡོ་རྗེ་འཇིགས་བྱེད་ཕྱག་གཉིས་པ། མངའ་བདག་ཉང་རལ་ཆེན་པོའི་ལུགས་ཀྱི་གུ་རུ་དྲག་པོ་དམར་པོ་མེའི་ཕྲེང་བ་ཅན། བྱང་ཆུབ་སེམས་དཔའ་ཟླ་བ་རྒྱལ་མཚན་པའི་ལུགས་ཀྱི་རྟ་མགྲིན་ནག་པོ་ལྕགས་རལ་ཅན། དབོན་སྟོན་སྐྱེར་སྒང་པ་ལ་རྨི་ལམ་དུ་སློབ་དཔོན་པདྨ་འབྱུང་གནས་ཀྱིས་གནང་བ་དང་གཏེར་ནས་བརྒྱུད་པ་ཟུང་འབྲེལ་གྱི་རྟ་མགྲིན་དམར་པོ། ཀྲཱི་ཡ་ས་མུཙྪའི་དགོངས་པ་དང་མཐུན་པར་མཛད་པའི་གཟའ་ཐམས་ཅད་ཀྱི་ཡུམ་རྗེ་བཙུན་རིག་པ་ཆེན་མོ་གཙོ་འཁོར་བཅུ་བཞི་པ། རྡོ་རྗེ་གུར་གྱི་རྒྱུད་ལས་བརྟེན་པའི་ལྷ་མོ་ནོར་རྒྱུན་མ་གཙོ་རྐྱང༌། བ་རི་བའི་ལུགས་ཀྱི་རྡོ་རྗེ་རྣམ་པར་འཇོམས་པའི་རྗེས་གནང་བཀྲུ་བྱབ་བསྲུང་བ་དང་བཅས་པ། པཎྜི་ཏ་དོན་ཡོད་རྡོ་རྗེ་ནས་བརྒྱུད་པའི་རི་ཁྲོད་ལོ་མ་ཅན།
རྗེ་བཙུན་མི་གཡོ་བ་སྔོན་པོ་དང་དཀར་པོ་གཉིས། རིགས་ལྡན་ཆོས་ཀྱི་རྒྱལ་པོ་ནས་བརྒྱུད་པའི་རྡོ་རྗེ་ཁྱུང་ཁྲ། ས་སྐྱ་པའི་ཐུགས་རྩིས་ཆེ་བའི་ཆོས་སྐོར་གྱི་ནང་ཚན་མཁའ་ལྡིང་གསེར་མིག་འཁྱིལ་པ། སློབ་དཔོན་ཆེན་པོ་པདྨ་ནས་བརྒྱུད་པའི་ཡེ་ཤེས་ཀྱི་བྱ་ཁྱུང་དམར་པོ་རྣམས་ཀྱི་རྗེས་སུ་གནང་བ་དང༌། མ་གཅིག་གྲུབ་པའི་རྒྱལ་མོའི་ལུགས་ཀྱི་ཚེ་དཔག་ཏུ་མེད་པའི་ཚེ་འཛབ་ལ་བརྟེན་པའི་ཚེ་དབང་ཟབ་མོ། གྲུབ་པའི་དབང་ཕྱུག་ཐང་སྟོང་རྒྱལ་པོའི་ལུགས་ཀྱི་ཟབ་གཏེར་དག་སྣང་ཆུ་བོ་ཉིས་འདྲེས་ཀྱི་ཚེ་དབང་ཟབ་མོ། རིག་འཛིན་ཆེན་པོ་རྒོད་ལྡེམ་པའི་ཟབ་གཏེར་ལུགས་ཀྱི་ཚེ་དབང་ལྕགས་ཀྱི་སྡོང་བུ་ཅན་རྣམས་དང༌། དཔལ་ལྡན་ཤངས་པ་བཀའ་བརྒྱུད་པའི་ལུགས་ཀྱི་མགོན་པོ་དཀར་པོ་ཡིད་བཞིན་གྱི་ནོར་བུ་དང༌། ཇོ་བོ་རྗེའི་ལུགས་ཀྱི་ཛམྦྷ་ལ་དཀར་པོ་འབྲུག་ཞོན་ལྷ་ལྔ་རྣམས་ཀྱི་རྗེས་སུ་གནང་བ་ལེགས་པར་གསན་ནོ། ། ཆོས་སྐྱོང་བའི་སྲུང་མ་རྣམས་ཀྱི་སྐོར་ལ།
འཛམ་གླིང་བསྟན་པའི་བདག་པོ་དཔལ་ས་སྐྱ་པ་ལ་བཀའ་བབ་པའི་ཆོས་སྐྱོང་བའི་སྲུང་མ་རྒྱ་མཚོ་ཙམ་གྱི་ནང་ནས། བསྟན་སྲུང་ཡོངས་ཀྱི་སྡེ་དཔོན་རྡོ་རྗེ་ནག་པོ་ཆེན་པོ་གུར་གྱི་མགོན་པོ་སྟེ། དེ་ལའང་བཀའ་བབ་རྣམ་པ་བཞི་བཞུགས་པ་ལས། དང་པོ་པཎྜི་ཏ་ཆེན་པོ་ག་ཡ་དྷ་རའི་ལུགས་སྲོལ་ལམ་འབྲས་བུ་དང་བཅས་པའི་གདམས་ངག་ཡོངས་སུ་རྫོགས་པར་ཐོས་པ་ལས་གཞན་གྱི་སྤྱོད་ཡུལ་དུ་མ་གྱུར་པ་ལམ་འབྲས་མགོན་རྐྱང་གི་རྗེས་གནང༌། གཉིས་པ་པཎྜི་ཏ་དོན་ཡོད་རྡོ་རྗེ་ནས་བརྒྱུད་པའི་མགོན་པོ་ཕོ་རྐྱང༌། གསུམ་པ་ཤྲདྡྷཱ་ཀ་ར་ཝརྨ་སོགས་ནས་བརྒྱུད་དེ་བླ་མ་མལ་ལོ་ཙཱ་བའི་ལུགས་སུ་གྲགས་པ་མགོན་པོ་ལྷ་བཅུ་གཉིས་མ་དང༌། ལྷ་བརྒྱད་པ་དང༌། ས་སྐྱ་པའི་ཞལ་ངོ་ནང་བརྒྱུད་ལས་བྱུང་བའི་ལྷ་བརྒྱད་ཐུན་མོང་མ་ཡིན་པ། ལྕམ་དྲལ་ལྷ་གསུམ་རྣམས་དང༌། ཁའུ་བྲག་རྫོང་པའི་ལུགས་ཀྱི་མགོན་པོ་ཁྲོ་བོ་བཅུ་དང་བཅས་པ།
བེར་ནག་ཟངས་གྲི་ཅན་བསྣན་པའི་གུར་གྱི་མགོན་པོ་ལྷ་དགུ། པུ་ཏྲ་མིང་སྲིང་རྣམས་ཀྱི་ཟུར་བཀའ་དང༌། གྲུབ་ཐོབ་ཐང་སྟོང་རྒྱལ་པོས་ཤར་ལྷོ་འཇིགས་བྱེད་མུན་པ་ཚལ་གྱི་དུར་ཁྲོད་དུ་ཞལ་གཟིགས་པའི་གུར་གྱི་མགོན་པོ་སྤྲིན་གསེབ་མ། རྒྱལ་བ་གཉིས་པ་ངོར་ཆེན་རྡོ་རྗེ་འཆང་གི་བཀའ་སྲུང་ཐུན་མོང་མ་ཡིན་པ་ཤིན་ཏུ་གཉེན་པ་ཞིང་སྐྱོང་སྟོབས་འཕྲོག་དབང་པོའི་སྒྲུབ་སྐོར་ལས་བསྙེན་དུས་ཀྱི་མགོན་པོ་ཞལ་བཞི་པ། སྒྲུབ་དུས་ཀྱི་མགོན་པོ་ཞལ་ཁྲ་ཅན། དཀར་པོ་ཚེ་འཕེལ་བར་བྱེད་པ། སེར་པོ་བསོད་ནམས་རྒྱས་པར་བྱེད་པ། དམར་པོ་སྐྱེ་འགྲོ་དབང་དུ་བྱེད་པ། སྔོན་པོ་དགྲ་བགེགས་འཇོམས་པར་བྱེད་པ་རྣམས་ཀྱི་རྗེས་སུ་གནང་བ་དང༌། དཔལ་འཁོར་ལོ་སྡོམ་པའི་བཀའ་སྲུང་ཐུན་མོང་མ་ཡིན་པ་ནོར་སྐྱོང་དུར་ཁྲོད་ཀྱི་བདག་པོ་ཡབ་ཡུམ།
དཔལ་རྡོ་རྗེ་འཇིགས་བྱེད་ཀྱི་བཀའ་སྡོད་ཐུན་མོང་མ་ཡིན་པ་འཆི་བདག་ལས་ཀྱི་གཤིན་རྗེ་དམ་ཅན་ཆོས་ཀྱི་རྒྱལ་པོ་ལྷ་བཅུ་གསུམ་པ། ལས་ཀྱི་གཤིན་རྗེ་དཔའ་བོ་གཅིག་པ་ཡབ་ཡུམ། དམར་པོ་ཁྲག་གི་མདོག་ཅན་ཡབ་ཡུམ། མ་རུ་ཙེ་བཞིས་བསྐོར་བ་རྣམས་ཀྱི་རྗེས་སུ་གནང་བ་རྣམས་གསན་ནོ། ། གཞན་ཡང་མགོན་པོ་གསང་བ་མངོན་པར་འབྱུང་བའི་རྒྱུད་ལ་སོགས་པ་ནས་བསྟན་པ་རྒྱ་བོད་ཀྱི་མཁས་གྲུབ་ཆེན་པོ་རྣམས་ཀྱིས་ལེགས་པར་བཀྲལ་བའི་མྱུར་མཛད་ཡེ་ཤེས་ཀྱི་མགོན་པོ་ཕྱག་དྲུག་པའི་སྐོར་ལ། མཁས་གྲུབ་ཁྱུང་པོ་རྣལ་འབྱོར་གྱིས་བླ་མ་མཻ་ཏྲི་པ་དང་གྲུབ་ཆེན་རཱ་ཧུ་ལ་གཉིས་ལས་ཞུས་པའི་སྐོར་གྱི་རྗེས་སུ་གནང་བ་རྣམས་བསྡོམས་པ་བཅུ་གསུམ་སྟེ། དེའང་མྱུར་མཛད་ཡེ་ཤེས་ཀྱི་མགོན་པོ་ཕྱག་དྲུག་པའི་གཏོར་དབང་བར་ཆད་ཀུན་སེལ། རྗེས་གནང་བར་ཆད་ཀུན་སེལ། དབང་བཞི་བྱིན་གྱིས་བརླབས་པའི་ཚུལ་དུ་བསྐུར་བ། བླ་མ་མགོན་པོ་དབྱེར་མེད་ཀྱི་སྐོར་ལ།
ཞི་བ་གྲིབ་སེལ་བ། རྒྱས་པ་བླ་མ་མགོན་པོ་དབྱེར་མེད། མཁའ་འགྲོ་དབང་སྡུད་དང་གནད་དབབ་གཅིག་ཏུ་བྱས་པ། གསང་སྒྲུབ་ཀྱི་མགོན་པོ་མཚན་ཁ། ནང་སྒྲུབ་ཀྱི་མགོན་པོ་རྒྱན་ཅན། མགོན་པོ་དབང་གི་རྒྱལ་པོ། མགོན་པོ་ཚེ་བདག ས་ར་ཧའི་མགོན་པོ་ཁྲག་འཐུང༌། མགོན་པོ་ལྷ་བཞི་དྲིལ་ཏེ་སྒྲུབ་པ། མགོན་པོ་དཀར་པོ་ཡིད་བཞིན་གྱི་ནོར་བུ་སྟེ་བཀའ་བཅུ་གསུམ་མོ། །
ཀླུ་སྒྲུབ་ལུགས་ཀྱི་མགོན་པོ་ཕྱག་བཞི་པ་ལྷ་མང༌། དཔལ་ལྡན་ལྷ་མོ་རེ་ཝ་ཏཱི་དམག་ཟོར་རྒྱལ་མོ། དཔལ་ལྡན་ལྷ་མོ་དུད་པའི་སོལ་བ་ཅན། མགོན་པོ་སྟག་ཞོན་ལྕམ་དྲལ་འཁོར་དང་བཅས་པ། གདོང་བཞི་པའི་བཀའ་འཁོར་བསམ་གྱིས་མི་ཁྱབ་པའི་ནང་ནས་གནོད་སྦྱིན་ཆེན་པོ་ཟངས་ཀྱི་བེག་རྩེ་ཅན་ལྕམ་དྲལ་དང་ལྷ་མང་གཉིས། པཎྜི་ཏ་དོན་ཡོད་རྡོ་རྗེ་ནས་བརྒྱུད་པའི་རྨུགས་འཛིན་སེར་ནག་གཉིས་རྣམས་སོ། ། རྒྱལ་པོ་ཆེན་པོ་རྣམ་ཐོས་ཀྱི་བུའི་ཆོས་སྐོར་ལ་རྗེས་སུ་གནང་བ་ལྔ་ཕྲག་ལྔ་ཙམ་བཞུགས་པའི་ཐོག་མར་གོང་གནོན་དུ་འགྲོ་བ་ཕྱག་ན་རྡོ་རྗེ་འགྲོ་བཟང་སྙིང་པོའི་ལུགས་ཀྱི་རྗེས་སུ་གནང་བ། རྒྱལ་པོ་ཆེན་པོ་རྣམ་ཐོས་སྲས་དཀར་པོ་ཚེ་འཕེལ་བ། རྣམ་ཐོས་སྲས་སེར་ཆེན་ལྷ་དགུ་པ། དེ་དང་འབྲེལ་པའི་རྣམ་སྲས་དྲག་པོ།
སློབ་དཔོན་ཤུ་རངྒ་ཝརྨའི་ལུགས་ཀྱི་རྣམ་ཐོས་སྲས་སྐུ་མདོག་མཐིང་ག་ཞལ་གསུམ་ཕྱག་དྲུག་པ། གར་མཁན་མཆོག་སྐུ་མདོག་ལྗང་གུ་ཞལ་གསུམ་ཕྱག་བཅོ་བརྒྱད་པ་ལྷ་བརྒྱད་དང་ལྡན་པ། གར་མཁན་མཆོག་སྐུ་མདོག་དམར་སྨུག་ཞལ་གསུམ་ཕྱག་བཅོ་བརྒྱད་པ། དྲེགས་བྱེད་སེང་གེའི་བཞོན་པ་ཅན་ཀླུ་བརྒྱད་ཀྱིས་བསྐོར་བ། སེང་གེའི་བཞོན་པ་མེད་པའི་དྲེགས་བྱེད་ཀླུ་བརྒྱད་ཀྱིས་བསྐོར་བ། དྲག་པོ་ཡང་གསང་སྲིན་པོ་བཞིས་བསྐོར་བ། སློབ་དཔོན་ཀླུ་སྒྲུབ་ཀྱིས་སྤྲང་པོ་ཉི་མའི་དངོས་གྲུབ་བསྒྲལ་བའི་ལོ་རྒྱུས་ཅན་གྱི་རྒྱལ་པོ་ཆེན་པོ་རྟ་སྔོན་ཅན་སྐུ་མདོག་མཐིང་ནག་བདུད་མོ་བཞིས་བསྐོར་བ། རྣམ་ཐོས་སྲས་ནང་མ་མོ་ལྟར་སྒྲུབ་པ་ལྷ་དགུ་པ། ཡང་གསང་མདུང་དམར་ཅན་ཕྱག་བཞི་པ། རྣམ་ཐོས་སྲས་དམར་པོ་ལས་མཁན་མདུང་དམར་ཅན།
གསང་བ་གཤིན་རྗེ་ལྟར་སྒྲུབ་པ་ལྷ་བཅུ་གསུམ། རྣམ་ཐོས་སྲས་ལྗང་ཡུལ་མའམ་སྤྲིན་གསེབ་མར་གྲགས་པའི་སེར་ཆེན་ལྷ་དགུ། རྣམ་ཐོས་སྲས་ལྗང་སེར་བེ་ཅོན་ཅན་དང་བཅས་པ་སྟེ་བཀའ་བཅོ་ལྔ་རྣམས་ཀྱི་རྗེས་སུ་གནང་བ་རྣམས་གསན་ནོ། ། གཞན་ཡང་རྒྱལ་བ་གཉིས་པའི་ཆོས་ཀྱི་རྒྱལ་སྲིད་ཆེན་པོ་ལ་འཆད་རྩོད་རྩོམ་པའི་ཕྲིན་ལས་ཀྱི་འཁོར་ལོས་བསྒྱུར་བ། ཁམས་གསུམ་གྱི་སྐྱེ་འགྲོ་མ་ལུས་པ་བདག་གིར་མཛད་པའི་མཁན་ཆེན་འཇམ་པའི་དབྱངས་བསོད་ནམས་བཟང་པོ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་དང༌། མཁན་ཆེན་ཐམས་ཅད་གཟིགས་པ་ནམ་མཁའ་བསམ་གྲུབ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་སྟེ། ཡོངས་རྫོགས་ཆོས་ཀྱི་རྒྱལ་པོ་ཆེན་པོ་རྣམ་པ་གཉིས་ལས་བདག་མེད་མ་ལྷ་མོ་བཅོ་ལྔའི་དཀྱིལ་འཁོར་དང༌། ཀུ་རུ་ཀུལླེ་ལྷ་ལྔའི་དཀྱིལ་འཁོར་དུ་དབང་བསྐུར་བ་དང༌། བཀའི་གནང་བ་ཤིན་ཏུ་ཟབ་པ་འགའ་ཞིག་མནོས་སོ། ། དེ་ལྟར་ལེགས་པར་ཐོས་པའི་ཆོས་དོན་མངོན་དུ་བྱ་བའི་ཕྱིར།
ཉིན་ཞག་ཕྲུགས་རེར་ངོར་པའི་ལུགས་ཀྱི་རྣལ་འབྱོར་རྣམ་པ་བཞི་གཏོར་མ་དང་བཅས་པས་མཚོན་ཏེ། དངོས་གྲུབ་ཟུང་གི་འབྱུང་གནས་ལྷག་པའི་ལྷའི་བསྒོམ་བཟླས་མ་ཆག་པར་ཉམས་སུ་བསྟར་བར་མཛད་དོ། ། དེ་ལྟར་ན་སྡོམ་བརྩོན་བླ་མ་ཆེན་པོ་འདིའི་དགོངས་བཞེད་ཀྱི་གཙོ་བོར་གྱུར་པའི་དཔལ་ལྡན་བླ་མ་དམ་པ་ཡང་དག་པའི་དགེ་བའི་བཤེས་གཉེན་བདག་ཉིད་ཆེ་བ། མཐུ་ཆེ་བ། རྫུ་འཕྲུལ་ཆེ་བ། བརྟུལ་ཞུགས་གྲུབ་པ། མངོན་པར་ཤེས་པ་དང་ལྡན་པ། རིང་ནས་བསྒྲུབས་པའི་ཡོན་ཏན་གྱི་ཚོགས་མང་པོ་ལ་དབང་འབྱོར་བ་དམ་པའི་ཕ་རོལ་དུ་སོན་པ་རྣམས་ནི་ལེགས་པར་མཇལ་ལོ། ། བསྟན་པ་དམ་པའི་སྙིང་པོ་སྡོམ་པ་གསུམ་གྱི་འབྱོར་བ་ནི་རྒྱས་པར་ཐོབ་བོ། ། སུ་ཞིག་གིས་ཐོས་ན་ཕན་ཡོན་ཆེ་བའི་ཆོས་ཀྱི་བག་ཆགས་བཟང་པོ་ཅི་རིགས་པ་ནི་རྒྱུད་ལ་བཞག་གོ །
བླ་ན་མེད་པའི་བྱང་ཆུབ་ཀྱི་ས་བོན་རྨ་མེད་པ་ནི་ཅི་ཡང་བཟུང་ངོ༌། ། ཟང་ཟིང་གི་དངོས་པོ་རྣམས་ནི་བར་མ་དོར་མ་ཡིན་པར་དཀོན་མཆོག་མཆོད་པ་དང་དགེ་འདུན་བསྙེན་བཀུར་བགྱིས་པའི་ཆེད་དུ་ནི་ལེགས་པར་ཐོང་ངོ༌། ། དྲིན་ལན་བླན་པར་དཀའ་བའི་ཕ་མེས་སུ་གཏོགས་པ་འདི་ནས་མི་སྣང་བར་གྱུར་པ་རྣམས་ཀྱི་ཐུགས་དགོངས་རྒྱ་ཆེན་པོ་ནི་ཡོངས་སུ་རྫོགས་པར་བགྱིས་སོ། ། ད་ལྟར་ཞལ་བཞུགས་པ་རང་ཉིད་གཉེན་འདུན་དུ་འབྲེལ་བ་ལྟོས་དང་བཅས་པའི་རྒྱུད་ལའང་དགེ་བའི་སྡོང་པོ་ནི་རབ་ཏུ་བརྟན་པར་བཙུགས་སོ། ། འཁོར་དུ་འདུས་ཤིང་རྗེས་སུ་ལྷགས་པའི་སྐྱེ་བོའི་ཚོགས་ཆེན་པོ་རྣམས་ཀྱང་ལ་ལ་ནི་སྐྱབས་སུ་འགྲོ་བར་བསྐུལ། ལ་ལ་ནི་ཤཱཀྱ་སེང་གེའི་བསྟན་པ་ལ་རབ་ཏུ་འབྱུང་བར་བསྐུལ། ཕལ་ཆེར་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བསྐུལ། ལ་ལ་ནི་གསང་སྔགས་དང་རིག་སྔགས་འཆང་བའི་སྐལ་ལྡན་དུ་བསྐུལ་ཏེ་བཞག་གོ ། ཐུགས་རྗེར་ལྡན་པ་གང་གི་མངའ་འོག་ཏུ་འཁོད་ཅིང་བདེ་བའི་གྲིབ་མར་སྤྱོད་པ་རྣམས་ཀྱིས་མཚོན་ཏེ། ཡངས་པའི་རྒྱལ་ཁམས་ཀྱི་འགྲོ་བ་དཔྱ་དང་ཟང་ཟིང་གི་འབུལ་བའི་འབྲེལ་པ་ཡོད་དགུ་ཐམས་ཅད་ཀྱང༌།
ནམ་ཞིག་དགེ་བའི་རྒྱ་མཚོ་ཆེན་པོ་འདི་ཡོངས་སུ་གཏུགས་པར་མ་གྱུར་པ་དེ་སྲིད་དུ་དེ་དག་ཀྱང་གཞར་ཡང་འཛད་དུ་མེད་པའི་རང་བཞིན་དུ་བྱས་སོ། ། ཆོས་དང་མཐུན་པར་སྤྱོད་པའི་དམ་པ་རྣམས་ཀྱི་དགེ་བའི་གྲགས་པ་དཀར་པོ་དག་ཀྱང་མི་ནུབ་པར་རྟག་ཏུ་བརྟན་པ། སྐྱེ་དགུ་རྣམས་ཀྱི་ཐོས་པ་འཛིན་པའི་རྒྱན་དུ་བཀོད་དེ། མདོར་ན་ཇི་ལྟར་བཞེད་པའི་སྙིང་པོ་མ་ལུས་པ་ལེགས་པར་གྲུབ་ནས། སླར་ཡང་ཁམས་ཕྱོགས་སུ་འབྱོན་པའི་དགོངས་པ་གཏད་དེ། དེ་དག་གི་ཉེར་བསྡོགས་ཇི་ལྟར་འོས་པ་རྣམས་བརྩམས་སོ། ། དེ་ནས་སྣྲོན་གྱི་ཟླ་བའི་གཟའ་ཚེས་དགེ་བར་སྡོམ་བརྩོན་སྐྱེ་དགུའི་བདག་པོ་སྐུ་འཁོར་གྱི་ཚོགས་ཆེན་པོ་རྣམས་དང་བཅས་པའི་ཆིབས་ཀྱི་གདོང་བསྒྱུར་ཏེ། དཔེར་ན་ཉིན་མོར་བྱེད་པའི་དཀྱིལ་འཁོར་དྲི་མ་མེད་པ་དམར་སེར་མཚམས་ཀྱི་སྤྲིན་ཕུང་གཞོན་ནུ་རབ་ཏུ་འཁྲིགས་པ་དང་ལྷན་ཅིག་ཏུ་འགྲོགས་པའམ། ཛམྦུ་གསེར་གྱི་རི་བོ་སིནྡྷུ་ཝཱ་རའི་ཆུ་གཏེར་ཆེན་པོ་དང་མཉམ་དུ་འགྲོགས་ནས་འགྲོ་ཤེས་པ་བཞིན་དུ་རིམ་གྱིས་བྱོན་ནས་ལྷ་སར་ཕེབས་སོ། ། དེ་ན་གཞུང་ས་ཆེན་པོ་མཆོད་ཡོན་ཉི་ཟླ་ཟུང་འབྲེལ་ལྟ་བུར་བཞུགས་པ་ལ་ཞལ་གྱི་དཀྱིལ་འཁོར་མཇལ་བ་དང་སྟབས་སུ་ཇི་ལྟར་ཡིད་ལ་བྱས་པའི་ཆོས་ཀྱི་ཚུལ་རྣམས་ལེགས་པར་ཐོས་པའི་ཚུལ་དང༌།
བདོག་པའི་རྫས་ཀྱི་དངོས་པོ་རྣམས་ཀྱང་གེགས་མེད་པ་ཉིད་དུ་དགེ་བའི་རྩ་བར་ཡོངས་སུ་གཏོང་གྲུབ་པའི་ཚུལ་རྣམས་རྒྱས་པར་སྙན་དབང་དུ་གསོལ་ལོ། ། དེ་དག་ནས་ཀྱང་ལེགས་བྱས་ཀྱི་རྗེས་སུ་ཡི་རང་བའི་ཚུལ་ལས་བརྩམས་པའི་ལེགས་སོའི་མཆིད་ཀྱི་མེ་ཏོག་ཨུ་དུམྦཱ་རའི་ཕྲེང་བ་ལྟ་བུ་དག་སྤྱི་བོའི་རྒྱན་དུ་སྩལ་བ་དང༌། བསྔགས་བཀུར་མངོན་པར་མཐོ་བའི་ཁྲི་ལ་བཞག་སྟེ་དགའ་སྟོན་དང་གཏང་རག་གི་སྐྱེས་གནང་རྒྱ་ཆེ་ཞིང་དཔངས་མི་དམན་པ། སུམ་ཅུ་རྩ་གསུམ་པའི་དཔལ་དང་ལོངས་སྤྱོད་ཀྱི་ངོ་མཚར་ལ་ཡང་ཅོ་འདྲིར་བྱེད་སྙམ་པ་དག་བརྩེགས་ཏེ། སྐྱེ་བོ་ཀུན་གྱི་མིག་དང་རྣ་བའི་དགའ་སྟོན་བླ་ན་མེད་པ་ཉིད་དུ་ལེགས་པར་སྩལ་ཏོ། ། འདི་དག་གི་སྐབས་ཤིག་ཏུ་ཁམས་ནས་མཁན་ཆེན་རྡོ་རྗེ་འཆང་བཀྲ་ཤིས་ལྷུན་གྲུབ་གྲགས་པའི་རྒྱལ་མཚན་དཔལ་བཟང་པོ་པ་དེ་ཉིད་ཞིང་ཁམས་གཞན་གྱི་འགྲོ་དོན་ལ་གཤེགས་པའི་གཏམ་གྱི་ཚེར་མ་རྣོན་པོ་ཐོགས་པའི་ཕོ་ཉ་ཞིག་གིས་སླེབས་སོ། ། དེ་སྐད་སྙན་དུ་གསོལ་བའི་མོད་ལ། སྡོམ་བརྩོན་ས་གཞི་སྐྱོང་བ་ཆེན་པོ་ཉིད་ནི་ཡོངས་འཛིན་ཆེན་པོ་དེ་དང་བྲལ་བའི་མྱ་ངན་གྱི་མེ་ཞགས་རེག་བྱ་ཤིན་ཏུ་ཚ་བའི་རང་བཞིན་ཅན་གྱིས། བློ་གྲོས་ཀྱི་ཆུ་གཏེར་ནི་ཀུན་ནས་ཡོངས་སུ་བསྐོལ། འདྲེན་པ་མཆོག་གི་ཞལ་བཟང་དངོས་སུ་མཇལ་བའི་སྐལ་བ་ནི་ཉམས་སོ་ཞེས་གསུང་མཆིད་སྙན་པ་མ་ཡིན་པའི་ཆུ་རླབས་ཀྱི་ཕྲེང་བ་རྣམས་ནི་རང་འབྱུང་བར་གྱུར།
མུ་ཏིག་གི་འོད་ཟེར་རིང་དུ་འཕྲོ་བའི་ཚེམས་ཀྱི་གེ་སར་རྣམས་ཀྱང་མཆུའི་སྒྲིབ་བྱེད་ཟུང་གིས་འགེབས་པར་བྱེད། རྣམ་པར་དཔྱོད་པའི་སྐྱེས་བུ་གཞོན་ནུ་དེ་ཡང་ཅི་བྱ་གཏོལ་མེད་ཀྱི་ཐང་ལ་རིང་ཞིག་འཕྱན་པའི་ངལ་བ་ཅི་ཡང་སྟོན་པར་གྱུར་ཏོ། །

དེར་ཅུང་ཟད་ཅིག་ནས་འདི་ལྟར་སེམས་པར་བྱེད་དེ། ཀྱེ་མ་འཇིག་རྟེན་གྱི་བྱ་བ་གཞན་གྱིས་ངལ་བ་ལ་སོགས་པའི་གདུང་བ་དག་ནི་ཡོངས་སུ་བསལ་བར་བླའི། ཡོངས་འཛིན་དམ་པ་དང་བྲལ་བའི་གདུང་བ་ཤིན་ཏུ་ཚ་བའི་རང་བཞིན་ཅན་འདི་ནི། སྟོན་མཚན་ཟླ་བ་རྒྱས་པ་སྟོང་གི་འོད་ཀྱི་ཐིགས་པ་དག་གིས་ཡོངས་སུ་བྲན་ཀྱང་འགོག་ཏུ་མེད་ཅིང༌། མ་ལ་ཡའི་ནགས་ཚལ་སྟུག་པོ་བསྐྱོད་པ་ལས་ཉེ་བར་འཕོས་པའི་དྲི་ཁྱེར་དལ་བུ་དག་གིས་ཀྱང་བཟློག་པར་བཟོད་པའི་གོ་སྐབས་དེ་ནི་ཅི་ཞིག འོན་ཀྱང་བཅོམ་ལྡན་འདས་ཤཱཀྱའི་རྒྱལ་པོའི་རྒྱལ་ཚབ་ཀྱི་སྐྱེས་བུ་ཆེན་པོ་རྡོ་རྗེ་འཆང་ཀུན་དགའ་བཟང་པོ་པའི་ལུང་དང་མངོན་པར་རྟོགས་པའི་རྒྱལ་སྲིད་ཀྱི་འབྱོར་པ་བླ་ན་མེད་པ་ལ་མངའ་བསྒྱུར་བའི་བསྟན་འཛིན་གྱི་སྐྱེས་བུ་ཆེན་པོ་ཞིག་བླའི་མཆོད་གནས་སུ་ཐོབ་པར་གྱུར་ན་ཡོངས་སུ་བསལ་བར་ནུས་སོ། ། དེའི་ནང་ནས་ཀྱང་ཁོ་བོ་ཅག་སྡོམ་པ་གསུམ་གྱི་བཀའ་དྲིན་གཞལ་དུ་མེད་པས་ལེགས་པར་བསྐྱངས་པའི་འདྲེན་མཆོག་མཚུངས་པའི་ཟླ་ཐམས་ཅད་དང་བྲལ་བ། ཆོས་ཀྱི་རྒྱལ་པོ་ཆེན་པོ། ཆོས་ཀྱི་གྲུ་ཆེན་པོ། སྨྲ་བའི་དེད་དཔོན་ཆེན་པོ། སྦྱིན་པའི་གནས་ཆེན་པོ།
སྲིད་པའི་ཆུ་གཏེར་སྐེམ་པར་མཛད་པ། རྨོངས་པའི་གཟེབས་དྲལ་བར་མཛད་པ། ཁྲོ་བའི་མེ་ལྕེ་འཇིལ་བར་མཛད་པ། ངན་འགྲོ་ལས་འཕོ་བར་མཛད་པ། ལམ་བཟང་པོ་སྟོན་པར་མཛད་པ། སེམས་ཅན་ཐམས་ཅད་ཀྱི་སྙིང་པོ་དམ་པ། ཆོས་ཐམས་ཅད་མཁྱེན་པའི་དབང་ཕྱུག་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོའི་ཞབས་ཀྱི་ཆུ་སྐྱེས་གང་ཡིན་པ་དེ། རྟག་པར་གཙུག་གི་རྒྱན་དུ་བཀོད་པའི་སྐལ་བ་བཟང་པོ་དེ་ཐོབ་པར་གྱུར་ན། བཟོད་པར་དཀའ་བའི་གདུང་བ་འདི་ནི་ཡོངས་སུ་དབྲོག་པར་ནུས་སོ། ། དེར་མ་ཟད་བོད་ཆེན་པོའི་ཕྱོགས་ཀྱི་ཡུལ་དང་ཡུལ་གྲུ་ཆེན་པོ་དང༌།
གྲོང་དང༌། གྲོང་ཁྱེར་དང༌། གྲོང་རྡལ་ལ་སོགས་པར་འཁོད་པའི་སྐྱེ་འགྲོ་ཐམས་ཅད་ལ་ཕན་བདེ་རྒྱ་ཆེན་པོ་འབྱུང་བ་དང༌། སྤྱི་དང་བྱེ་བྲག་གི་རྒྱལ་བའི་བསྟན་པ་རིན་པོ་ཆེའི་བཤད་སྒྲུབ་ཀྱི་ཕྲིན་ལས་ཡུན་རིང་དུ་གནས་པར་འགྱུར་བ་དང༌། ཞར་ལས་རང་གི་ཚེ་འདི་དང་ཚེ་རབས་གཏན་གྱི་འདུན་མ་བླ་ན་མེད་པ་དག་ཀྱང་འབད་མེད་ལྷུན་གྲུབ་ཏུ་འབྱུང་བ་ནི་གདོན་མི་ཟའོ། ། དེ་བས་ན་དོན་དེ་ཉིད་རིང་པོར་མ་ཡིན་པར་འགྲུབ་པར་བྱེད་པའི་ཐབས་ཤིག་བརྩམ་པར་བྱའོ་སྙམ་དུ་ཡང་ནས་ཡང་དུ་ཡིད་ལ་བྱེད་པར་གྱུར་ཏོ། ། ཇི་ཙམ་ཞིག་ན། ལུགས་ཀྱི་བསྟན་བཅོས་ཤེས་རབ་སྡོང་བུར། དམ་པ་མང་པོ་ཁས་འཆེ་མི་བྱེད་ལ། ། གལ་ཏེ་དཀའ་བས་ཁས་ནི་བླངས་གྱུར་ན། །
རྡོ་ལ་རི་མོ་བྲིས་པ་ལྟ་བུར་ནི། ། ཤི་ཡང་གཞན་དུ་བྱེད་པར་མི་འགྱུར་རོ། ། ཞེས་གསུངས་པ་དང༌། སློབ་དཔོན་ཀླུ་སྒྲུབ་ཀྱིས། དམན་པས་གང་ཚེ་ནོར་ནི་ཅུང་ཟད་རྙེད། ། འགྲོ་བ་ཐམས་ཅད་བརྙས་པའི་ང་རྒྱལ་ལྡན། ། དམ་པ་ནོར་གྱི་འབྱོར་པ་ཐོབ་གྱུར་ཀྱང༌། ། སཱ་ལུ་སྨིན་པ་ལྟ་བུར་ཤིན་ཏུ་འདུ། ། རིགས་དམའ་བ་ཡི་སེམས་ཅན་དག ། ནོར་རམ་རག་པ་རྙེད་གྱུར་ན། །
འགྲོ་བ་ཀུན་ལ་རྩྭ་སྙམ་སེམས། ། པགས་པ་སྔོན་པོའི་ཝ་བཞིན་ནོ། ། ནོར་རམ་རིག་པར་ལྡན་གྱུར་ན། ། དམན་པ་རྣམས་ནི་དྲེགས་པར་འགྱུར། ། གོ་འཕང་གཉིས་པོ་དེ་དག་གིས། ། མཁས་པ་ཤིན་ཏུ་དུལ་བར་འགྱུར། ། ཞེས་གསུངས་པ་ལྟར་རང་ཉིད་སྟོབས་དང་རིག་པ་དང་ནོར་གྱི་འབྱོར་པ་ཕུན་སུམ་ཚོགས་པ་དག་གིས་ཀྱང་དྲེགས་པ་མི་མངའ་ཞིང༌། ཤིན་ཏུ་ཐུགས་སྒམ་པ། སྒྲིན་པོར་རློམ་པ་མང་པོ་དག་གིས་ཀྱང་ཐུགས་དགོངས་ཀྱི་བཞེད་པའི་གཏིང་ཕྱིན་པར་དཀའ་བ་བྱ་བ་ཅི་དང་ཅི་བྱེད་པ་ཐམས་ཅད་ཀྱང་དངོས་དང་བརྒྱུད་པའི་སྒོ་ནས་སངས་རྒྱས་ཀྱི་བསྟན་པ་དང་སེམས་ཅན་ལ་ཕན་པའི་རྒྱུ་རུ་འགྱུར་བ། བླ་མ་དང་དཀོན་མཆོག་ལ་མཆོག་ཏུ་གུས་ཤིང་འདུད་པའི་བདག་ཉིད་ཅན་གྱི་ལས་ཁོ་ནས།
ཇི་ལྟར་དམ་བཅས་པ་ཉིད་ནམ་ཡང་མི་འགྱུར་བར་བྱེད་དོ། ། དེའང་ཐུགས་ལ་ཇི་ལྟར་བཞེད་པའི་དོན་དེ་འགྲུབ་པར་བྱེད་པའི་ཐབས་ཀྱི་ཐོག་མར། གཞུང་ས་ཆེན་པོ་མཆོད་ཡོན་ཟུང་དང༌། དཔལ་ས་སྐྱ་གོང་རྣམས་ནས་དགོངས་ཁྲོལ་འོང་དགོས་པ་ལས། དེ་དག་ཏུ་ཇི་ལྟར་བརྣག་པའི་དོན་རྒྱས་པར་གསོལ་བའི་སྒོ་ནས་དགོངས་པ་ཞུས་པས། བསྟན་དོན་ལ་དམིགས་པའི་ཐུགས་རྒྱས་མཁན་ཆེན་ཁྲི་ཐོག་པ་ཉིད་ཁམས་ཕྱོགས་སུ་སྤྱན་འདྲེན་ཞུ་ཆོག་པའི་བཀའ་ལུང་གི་གནང་བཀོད་ཡང་དག་པར་སྩལ་ཏོ། ། དེ་ནས་རིམ་གྱིས་ངོར་དུ་མཁན་ཆེན་ཐམས་ཅད་མཁྱེན་པ་ཉིད་ཀྱི་སྐུ་ཞབས་སུ། མཁན་ཆེན་རྡོ་རྗེ་འཆང་བཀྲ་ཤིས་ལྷུན་གྲུབ་པ་ཞིང་ཁམས་གཞན་དུ་གཤེགས་པའི་སྙན་གསན་འབུལ་བ་དང༌། དེའི་དགོངས་རྫོགས་སྔོན་མ་ཅུང་ཟད་དང་བཅས་ཏེ། ཁམས་ཕྱོགས་སུ་བསྟན་པ་དང་འགྲོ་བའི་དོན་ལ་དགོངས་པས་ཅིས་ཀྱང་འབྱོན་དགོས་པའི་གསོལ་བ་འདེབས་པའི་ནན་ཏན་གྱི་སྙིང་པོ་རྣམས་སྙན་དངགས་དམ་པའི་ལམ་ནས་དྲངས་པའི་གླིང་བུ་དང་བཅས་ཏེ་མི་སྣ་བརྫངས་སོ། །
དེར་རྗེ་བཙུན་ཐུགས་རྗེའི་བདག་ཉིད་ཅན་དེ་ཉིད། ཡོངས་རྫོགས་ཆོས་ཀྱི་རྒྱལ་སྲིད་ཆེན་པོ་ལ་རྣམ་པར་དཀར་བའི་ཕྲིན་ལས་རྣམ་པ་གསུམ་གྱི་སྒོ་ནས་མངའ་སྒྱུར་བའི་སྐབས་ཡིན་ནའང༌། དཔེར་ན་སྔོན་དུས་བཅོམ་ལྡན་འདས་ཤཱཀྱའི་རྒྱལ་པོ་དེ་ཉིད་འཁོར་དགེ་སློང་གི་དགེ་འདུན་དང་བཅས་ཏེ་རྒྱལ་བྱེད་ཀྱི་ཚལ་ན་འཁོར་རྣམ་བཞི་ལ་ཆོས་སྟོན་ཅིང་བཞུགས་པ་ན། དེ་ནས་དཔག་ཚད་བརྒྱ་དྲུག་ཅུ་རྩ་གསུམ་བརྒལ་བ་ན་བུ་རམ་ཤིང་འཕེལ་ཞེས་བྱ་བ་ནས་མ་ག་དྷཱ་བཟང་མོས་མུ་སྟེགས་པ་རྣམས་དད་པར་བྱ་བའི་ཆེད་དུ་བུ་རམ་ཤིང་འཕེལ་གྱི་གྲོང་ཁྱེར་ཆེན་པོའི་ཚོང་དཔོན་གྱི་བུ་ཁྱུ་མཆོག་བྱིན་གྱི་ཁང་པའི་ཡང་ཏོག་གི་སྟེང་དུ་མངོན་པར་འཛེགས་ནས། བཅོམ་ལྡན་འདས་བཞུགས་པའི་ཕྱོགས་ག་ལ་བ་དེར་ཐལ་མོ་སྦྱར་ནས་བཅོམ་ལྡན་འདས་ཀྱི་ཡོན་ཏན་རྗེས་སུ་དྲན་པས་མེ་ཏོག་རྣམས་གཏོར་ཞིང་སྤོས་གཏུལ་ནས། བཅོམ་ལྡན་འདས་སྤྱན་དྲང་བའི་ཕྱིར་གསེར་གྱི་བུམ་པ་ལས་ཆུ་སྦྲེང་བ་དང་བཅས་ཏེ་འདི་སྐད་ཅེས་སྨྲས་སོ། ། བཅོམ་ལྡན་འདས་ཐུགས་རྗེ་ཆེན་པོ་དང་ལྡན་པ། བདག་ནི་རི་དྭགས་དང་འདྲ་བར་གྱུར་ཅིང་མཐའ་འཁོབ་ན་མཆིས་ཏེ། དཀོན་མཆོག་གསུམ་དང་བྲལ་བར་གྱུར་པ་ལ་རྗེས་སུ་བཟུང་བར་མཛད་ཅིང༌། དགེ་སློང་གི་དགེ་འདུན་དང་བཅས་པ་འདིར་གཤེགས་པར་མཛད་དུ་གསོལ་ཞེས་དང༌།
ཡང་འདི་སྐད་སྨྲས་ཏེ། ཚུལ་ཁྲིམས་རྣམ་དག་ཤེས་རབ་ཤིན་ཏུ་དག ། དད་ལྡན་སྙིང་པོ་ཉན་ཐོས་ཆེ་རྣམས་ཀྱིས། ། མགོན་མེད་གྱུར་པ་བདག་ལ་རྗེས་བཟུང་བའི། ། དོན་མཛད་ཐུགས་རྗེས་གཤེགས་པར་མཛད་དུ་གསོལ། ། ཞེས་གསོལ་བ་དང༌། མེ་ཏོག་དང༌། སྤོས་དང༌། བུམ་པའི་ཆུ་ཡང་ནམ་མཁའ་ལ་འཕགས་སོ། ། ཇི་ཙམ་ན།
མེ་ཏོག་དེ་བཅོམ་ལྡན་འདས་ཀྱི་སྟེང་གི་ནམ་མཁའ་ལ་ཁང་པ་བརྩེགས་པ་བཞིན་དུ་གནས་སོ། ། སྤོས་ཀྱི་དུད་པ་ཡང་སྤྲིན་བརྩེགས་པ་བཞིན་དུ་གནས་པར་གྱུར་ཏོ། ། དེ་མཐོང་བ་དང༌། ཀུན་དགའ་བོས་བཅོམ་ལྡན་འདས་ལ་འདི་ལྟར་སྤྱན་འདྲེན་པ་འདི་ག་ལས་མཆིས། བཅོམ་ལྡན་འདས་ཀྱིས་བཀའ་སྩལ་བ། ཀུན་དགའ་བོ་འདི་ནས་དཔག་ཚད་བརྒྱ་དྲུག་ཅུ་རྩ་གསུམ་ན་བུ་རམ་ཤིང་འཕེལ་གྱི་གྲོང་ཁྱེར་ཡོད་པ་ནས་འོངས་སོ། ། ཀུན་དགའ་བོ་གྲོང་ཁྱེར་དེ་ནི་མུ་སྟེགས་པ་རྣམས་ཀྱིས་བཟུང་བ་ཡིན་པས་རྫུ་འཕྲུལ་གྱི་རྣམ་པར་འཕྲུལ་པས་འགྲོ་བར་བྱའོ། ། དགེ་སློང་རྣམས་ལ་ཚུལ་ཤིང་བྲིམས་ཤིག་ཅེས་གསུངས་ནས་སང་གི་གདུགས་ཚོད་ལ་གཤེགས་པར་གནང་བ་དེ་བཞིན་དུ། བསྐལ་པ་དཔག་ཏུ་མེད་པ་ནས་བྱམས་པ་ཆེན་པོ་དང༌། སྙིང་རྗེ་ཆེན་པོ་དང༌།
བྱང་ཆུབ་ཀྱི་སེམས་ཀྱི་མཐུས་ཤིན་ཏུ་མཉེན་པར་བྱས་པའི་རྒྱལ་བའི་གདུང་འཚོབ་བླ་ན་མེད་པ་འདི་ནི། སེམས་ཅན་ཕྲ་མོ་ཞིག་གི་དོན་དུ་འགྱུར་ནའང་དཔག་ཚད་བྱེ་བ་བརྒྱ་ཕྲག་མང་པོའི་ཕ་རོལ་ཏུ་ཡང་གཤེགས་པ་ལ་དཀའ་བའི་འདུ་ཤེས་སམ་མི་སྤྲོ་བ་མི་མངའ་ན། འདིར་སྐྱེ་བའི་ཕྲེང་བ་མང་པོའི་དུས་ནས་བཅོམ་ལྡན་འདས་ཀྱི་བསྟན་པ་ལ་ཕན་པའི་སྨོན་ལམ་གྱི་མཐུ་ཆེན་པོ་དང་ལྡན་པའི་སྡོམ་བརྩོན་མིའི་དབང་ཕྱུག་ཆེན་པོ་འདིས་མཚོན་ཏེ་འགྲོ་བ་ཚད་མེད་ཅིང་གྲངས་མེད་པའི་དོན་དུ་འགྱུར་བ་ན་ལྟ་སྨོས་ཀྱང་ཅི་དགོས། དེ་ལྟ་བས་ན་དད་པའི་རྩ་བ་རབ་ཏུ་བརྟན་པའི་སྡོམ་བརྩོན་ས་བདག་ཆེན་པོའི་བརྟུལ་ཞུགས་བཟུང་བ་ཉིད་ནས་ཇི་ལྟར་གསོལ་བ་བཏབ་པའི་དོན་བཞིན། ཇི་སྐད་དུ། སངས་རྒྱས་ཉི་མ་གདུལ་བྱ་ཡི། ། རི་ལ་ཇི་ལྟར་འོས་པར་འབབ། ། ཅེས་བྱ་བ་དང༌། རྒྱ་མཚོ་ཆུ་སྲིན་རྣམས་ཀྱི་གནས། ། དུས་རླབས་ཡོལ་བར་འགྱུར་ཡང་སྲིད། །
གདུལ་བར་བྱ་བའི་སྲས་རྣམས་ལ། ། སངས་རྒྱས་དུས་ལས་ཡོལ་བ་མེད། ། ཅེས་པ་ལྟར་རྒྱལ་བ་གཉིས་པ་རྡོ་རྗེ་འཆང་གིས་བསྐལ་པ་མང་པོའི་གོང་ནས་སྨོན་ལམ་གྱི་ས་བོན་བཟང་པོ་ལེགས་པར་བཏབ་པའི་གདུལ་བྱའི་ཞིང་ས་ཐུན་མོང་མ་ཡིན་པ་ཡོད་པའི་གནས་ནི་ཁམས་ཕྱོགས་དང༌། དེའི་ནང་ནས་ཀྱང་ས་ཕྱོགས་ཆོས་ལྡན་གྱི་རྒྱལ་པོས་བསྐྱངས་ཤིང༌། ཕྱི་ནང་གི་ཉེར་འཚེ་མེད་པ་ཞེས་འབྱུང་བ་བཞིན་དུ་རང་གི་གདུལ་ཞིང་གང་དུ་ཡོད་པ་དེ་དུས་གསུམ་གཟིགས་པ་རྣམས་ནི་མི་མཁྱེན་པའམ། མི་གཟིགས་པའམ། ཐུགས་སུ་མི་ཆུད་པའམ། རྣམ་པར་མི་རིག་པ་ཅི་ཡང་མི་མངའ་བས་རྗེ་བཙུན་དམ་པ་དེ་ཉིད་ཀྱིས་སྡེ་དགེའི་ས་ཕྱོགས་འདི་ཉིད་དུ་བསྟན་པ་དར་རྒྱས་ཆེ་བའི་གནས་སུ་གཟིགས་སོ། ། གཟིགས་ནས་ཀྱང་རིང་ཞིག་ནས་དེར་འབྱོན་པར་ཞལ་གྱིས་བཞེས་པའི་བཀའ་འཕྲིན་གྱི་གླིང་བུ་སྙན་འགྱུར་འབུམ་གྱི་རོ་དང་ལྡན་པ་སྩལ་ཏོ། ། ཇི་ཙམ་ན་མིའི་བདག་པོའི་མངགས་གཞུག་པ་དེས་ཀྱང་བཀའ་མཆིད་ཇི་ལྟར་ནོད་པ་ཁྱེར་ཏེ་འོངས་ནས་སྡེ་དགེ་བླ་མ་ཞེས་པ་བསམ་པ་དགེ་བ།
དད་པ་བརྟན་པ། སེམས་ཅན་ལ་ཕན་པའི་ཕྱིར་ཞུགས་པ་དེ་ཉིད་ཀྱི་མདུན་དུ་ཇི་ལྟར་ནོད་པ་དེ་ལྟར་ཕུལ་ལོ། ། དེའི་མོད་ལ་ངེས་དགོངས་པ། ད་ནི་ཡོངས་འཛིན་དམ་པ་དེ་ཉིད་མི་རིང་བར་རང་གི་སྐལ་བས་ཐོབ་པར་འགྱུར་བར་གདོན་མི་ཟའོ་སྙམ་པའི་ཐུགས་དགེས་པ་ལས་བྱུང་བའི་ངོ་མཚར་ནི། དཔེར་ན་ཡིད་འཕྲོག་པདྨའི་རྫིང་བུ་དག་ན་འཁྲུངས་པའི་འདབ་མ་བརྒྱ་པ་ཁ་ཟུམ་པ་ཞིག ཉི་མ་འཆར་ཀའི་འོད་ཟེར་གྱིས་ཡོངས་སུ་ཕོག་པས་ཁ་བྱེ་བར་གྱུར་པ་ལ། སླར་ཡང་སྦྲང་རྩི་འཐུང་བའི་བུང་བ་གཞོན་ནུ་དག་གིས་སྙན་པའི་གླུ་དབྱངས་ལེན་པ་ལ་མི་སྤྲོ་བ་མེད་པ་དེ་བཞིན་དུ། ཡོངས་འཛིན་ཆོས་ཀྱི་རྒྱལ་པོའི་གསུང་གི་ཟེགས་མས་སྙིང་ལ་བྲན་པའི་མོད་ལ། མི་རྗེ་དམ་པའི་བཞིན་གྱི་དཀྱིལ་འཁོར་དགའ་བ་བརྒྱ་ཕྲག་བརྩེགས་པའི་འཛུམ་གྱི་ཕྲེང་བ་གསར་པས་ཉེ་བར་ཕྱེ་བའི་ཞལ་སྒོ་ནས། སྙན་པའི་གདངས་སུ་དྲངས་པའི་ལེགས་སོའི་དགའ་སྟོན་གསར་པ་ཅི་ཡང་བྱུང་བར་གྱུར་ཏོ། །
དེ་ནས་སླར་ཡང་ཁམས་ཀྱི་ཕྱོགས་སུ་བཏེག་པའི་དགོངས་པ་ཉེ་བར་བཞག་སྟེ་འཁོར་གྱི་ཚོགས་ཆེན་པོ་དག་དང་ལྷན་ཅིག་ཏུ། མེ་ལྷའི་ཕྱོགས་སུ་ཆིབས་ཀྱི་གདོང་བསྒྱུར་ཏེ་རིམ་གྱིས་གྲོང་དང༌། གྲོང་ཁྱེར་དང༌། ཁང་ཁྱིམ་རྣམས་ཀྱིས་ཡོངས་སུ་དབེན་པའི་རི་ཀླུང་དང༌། གནམ་གྱི་དུམ་བུ་ས་ལ་ལྷུང་བ་ལྟ་བུའི་ཐང་ཆེན་པོ་མང་པོ་བདེ་བར་བརྒལ་ཏེ་བྱོན་པས། ཇི་ཙམ་ན་བོད་ཆེན་པོར་གྲགས་པའི་ནོར་འཛིན་མའི་དཀྱིལ་འཁོར་ཆེན་པོ་མདོ་སྟོད་འོ་མའི་ཐང་ཞེས་བྱ་བ། སྡོམ་བརྩོན་བླ་མ་ཆེན་པོ་རང་གི་ཡབ་མེས་སུ་གྱུར་པ། དམན་པ་མིན་པའི་སྟོབས་ཀྱི་འཁོར་ལོས་སྒྱུར་བ། སྡེ་དགེ་ས་སྤྱོད་ཆེན་པོ་པ། བསོད་ནམས་ཀྱི་མཐུ་ཆེ་བ།
དབང་ཆེ་བ། གཟི་བརྗིད་ཆེ་བ། སྡེ་དང་དཔུང་ཆེ་བ། དཔའ་ཞིང་རྟུལ་ཕོད་པ། མཐོན་པོར་འཕགས་ནས་དམན་པའི་མཐའ་རུ་ནམ་ཡང་མ་ལྷུང་བའི་གོང་མ་རིམ་པར་བྱོན་པ་རྣམས་ཀྱིས་དགེ་བ་བཅུ་དང་རྗེས་སུ་མཐུན་པའི་བཀའ་ཁྲིམས་ཀྱི་འཁོར་ལོ་ནམ་མཁའི་ལམ་ན་མངོན་པར་རྒྱུ་བའི་གྲིབ་མ་སྣུམ་པོ་དང་ལྡན་པས་འབབ་སྟེགས་སུ་བྱས་ཤིང༌། ལེགས་པར་བསྲུངས་པའི་ས་གཞི་ག་ལ་བ་དེར་བདེ་བར་བྱོན་ནོ། ། དེར་བྱོན་པ་དང་གང་གི་མཆེད་ཟླར་གྱུར་པའི་མིའི་བདག་པོ་བརྩེ་བའི་བདག་ཉིད་ཅན་རྣམ་པ་གཉིས་དང༌། བཀའི་འཁོར་ལོས་སྒྱུར་བའི་འཕྲུལ་བློན་ཆེན་པོ་རྣམས་གཙོ་བོར་གྱུར་པའི་སྐྱེ་བོའི་ཚོགས་མང་པོ་དག་ཀྱང་བསུ་བ་ཉིད་དུ་མངོན་པར་ལྷགས་པར་གྱུར་ཏོ། ། ཇི་ལྟར་ལྷགས་པ་དེ་རྣམས་ལ་ཡང་གཏམ་སྙན་གསར་པ་མེ་ཏོག་གི་ཕྲེང་བ་ལྟ་བུ་ཐོས་པ་འཛིན་པའི་རྒྱན་དུ་རུང་བ་ཅི་ཡང་སྩལ་ཏོ། ། སླར་ཡང་རིམ་གྱིས་བྱོན་པས་སྡེ་བཞིའི་དཔལ་འབྱོར་ཕུན་སུམ་ཚོགས་པས་ཡོངས་སུ་གཏམས་ཤིང་དགེ་ལེགས་ཀྱི་མཚན་མ་མང་པོ་ཆེད་དུ་བཀྲམ་པ་ལྟར།
ལྷུན་གྱིས་གྲུབ་པས་ཀུན་ནས་ཡོངས་སུ་བསྐོར་བའི་སའི་ཐིག་ལེ་གང་ཡིན་པ་སྟེ། དེ་ཉིད་མཛེས་པར་བྱེད་པའི་རྒྱན་དམ་པར་གྱུར་པའི་རྒྱལ་ཁབ་ཆེན་པོ་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བ་ཞེས་བྱ་བ་དེའི་ཉེ་འདབས་སུ་ཟླ་ཚེས་དགེ་བའི་ཉིན་མོར་བྱོན་པར་གྱུར་ཏོ། ། དེ་ཙམ་ན་རྒྱལ་པོའི་ཁབ་ཀྱི་ཕོ་བྲང་དམ་པ་དེའི་ཕྱི་རོལ་དང༌། སྟེང་གི་ཕྱོགས་མཚམས་ཀྱི་ཁོ་ར་ཁོར་ཡུག་རྣམས་སུ་རྒྱལ་པོ་ཆེན་པོ་མིག་སྐྱའི་གན་མཛོད་ལས་བླངས་མ་ཐག་པ་ལྟ་བུའི་གོས་བཟང་དང༌། རིན་པོ་ཆེའི་རིགས་ལས་ལེགས་པར་གྲུབ་པའི་རྒྱན་གྱི་རྣམ་པ་མང་པོ་རྣམས་ནི་འདི་ལྟ་སྟེ། ཁ་དོག་སྣ་ཚོགས་པའི་རྒྱལ་མཚན་དང༌། མཛེས་པའི་གདུགས་དང༌། བ་དན་དཀར་པོ་དང༌། སྔོན་པོ་དང༌། དམར་པོ་དང༌།
སེར་པོ་དང༌། ལྗང་གུ་དང༌། ལེ་བརྒན་དང་ལྡན་པའི་ཕྲེང་བ་དག་བསྒྲེང་བ་དང༌། འཕན་དང༌། གོས་ཀྱི་ཆུན་འཕང་དང༌། མེ་ཏོག་གི་ཕྲེང་བ་དང༌། རིན་པོ་ཆེའི་དོ་ཤལ་དང༌། དྲིལ་ཆུང་དང༌། གཡེར་ཁའི་ཕྲེང་བ་དུ་མ་དཔྱངས་པས་ཀུན་ནས་མཛེས་པར་བརྒྱན་ཏེ་བཞག་གོ ། གཞན་ཡང་དགེ་འདུན་གྱི་ཀུན་དགའ་རྭ་བ་དང༌།
ཁང་བཟང་དང༌། ཁང་ཕྲན་དང༌། སྐྱེད་མོས་ཚལ་རྣམས་ཀྱང་ལེགས་པར་བརྒྱན་ཏེ། དེ་དག་གི་སྟེང་ནས་དྲི་ཞིམ་པོའི་སྤོས་དང༌། ལྷ་ཤིང་སྣ་ཚོགས་པ་དག་བསྲེགས་པའི་དུད་སྤྲིན་གྱི་ཕུང་པོ་བསྐལ་པ་ཆགས་པའི་དུས་ཀྱི་སྤྲིན་ལྟ་བུ་ཡང་གཏུལ་ལོ། ། དེ་ན་གདན་ས་ཆེན་པོ་ལྷུན་གྲུབ་སྟེང་གི་ཆོས་གྲྭ་ཆེན་པོ་ཞེས། གང་གི་གྲགས་སྙན་ཀཱ་ཤི་ཀའི་གོས་བཟང་དྲི་མ་མེད་པ་དེ་ནི་ཕྱོགས་དང་ཕྱོགས་བྲལ་གྱི་བུ་མོས་རང་ལུས་མཛེས་པར་བཀླུབས་པའི་རྒྱན་གྱི་གཙོ་བོ་ཉིད་དུ་ལེན་པ་ལ་ནམ་ཡང་མི་སྤྲོ་བ་མེད་ཅིང་གུས་པས་བཏུད་པ་སྙམ་བྱེད་པ། རིག་པའི་གཞུང་ལུགས་རྣམ་པ་ལྔ་ལ་མཁས་ཤིང་གྲུབ་པའི་ཡོན་ཏན་མང་པོ་ཡང་འཛིན་པའི་སྐྱེས་བུ་ཆེན་པོ། སའི་སྟེང་ན་ཡོངས་སུ་གྲགས་པ་མང་པོའི་འཁོར་ལོས་མཚན་པའི་ཞབས་ཀྱིས་དངོས་སུ་བཅགས་ཤིང་ལེགས་པར་བཤད་པའི་བདུད་རྩིའི་རྒྱུན་གྱི་དགའ་སྟོན་ནམ་ཡང་འཛད་པ་མེད་པའི་རང་བཞིན་དུ་བཀྱེ་བའི་གདན་ས་སྟེ། དེ་ན་གཉུག་མར་གནས་པའི་སུམ་ལྡན་རྡོ་རྗེ་འཛིན་པའི་བླ་མ་དང་སློབ་དཔོན་ཆེན་པོ་ལུང་དང་མངོན་པར་རྟོགས་པའི་ཡོན་ཏན་རྒྱ་མཚོ་ལྟ་བུའི་ཕ་རོལ་དུ་སོན་ཅིང༌།
འཆད་རྩོད་རྩོམ་པའི་ཕྲིན་ལས་ཀྱི་སྣང་བ་དཀར་པོ་རིང་པོའི་ལམ་དུ་སྤྲོ་བ་རྣམས་དང༌། ངུར་སྨྲིག་འཆང་བའི་དགེ་སློང་གི་དགེ་འདུན་བརྒྱ་ཕྲག་མང་པོ་སྟེ། ཐམས་ཅད་ཀྱང་ཕྱི་ཚུལ་ཞི་ཞིང་དུལ་བའི་སྤྱོད་ལམ་མཛེས་པ་ནི། སྔོན་དུས་སྟོན་པའི་འཁོར་གྱི་གནས་བརྟན་དགྲ་བཅོམ་པ་རྣམས་ཀྱི་རྣམ་པར་ཐར་པའི་རྗེས་སུ་བྱེད་ཅིང་རྗེས་སུ་སློབ་པ། སྐྱེ་བོ་མི་སྲུན་པ་རྣམས་ཀྱི་ཡིད་ཀྱི་དབང་པོ་ཡང་དགེ་བའི་ལམ་དུ་བསྒྱུར་བ་ལ་ཤ་ཐང་བ་མེད་པ། ནང་དུ་བསྒྲུབ་པར་བྱ་བའི་སྙིང་པོ་ནི་གཞན་དོན་དཔག་ཏུ་མེད་པའི་འབྱུང་གནས་སུ་གྱུར་པ། མི་གནས་པའི་མྱ་ངན་ལས་འདས་པའི་གོ་འཕང་སྟེ། དེ་ཉིད་ཐོབ་པ་ལ་རྩེ་གཅིག་ཏུ་སྨིན་པ་དང༌། དེ་ལ་འཇུག་པའི་སེམས་རིན་པོ་ཆེ་དང་གཞར་ཡང་མི་འབྲལ་བ་དང༌། དེའི་སྤྱོད་པ་རྒྱ་ཆེན་པོ་རྣམས་ལ་ཡང་ཤིན་ཏུ་གུས་པ་ལྷུར་བྱེད་པ།
ཁྱད་པར་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ཉེ་ལམ་གསང་ཆེན་རྡོ་རྗེ་ཐེག་པའི་སྔགས་ཀྱི་རྒྱས་སྒོ་གསུམ་ལེགས་པར་བཏབ་ནས། ས་ལམ་གྱི་ཡོན་ཏན་གྱ་ནོམ་པ་སྒྲུབ་པའི་ཐབས་ལ་མ་རྨོངས་པའི་ཚོགས་རྣམས་ནི་མེ་ཏོག་ཨུཏྤལ་དམར་པོ་དང༌། བནྡུ་ཛཱི་བ་ཀ་དང༌། ཀིཾ་ཤུ་དང༌། ཀརྞི་ཀཱ་ར་དང༌། ཀུངྐུ་མའི་མེ་ཏོག་རྣམ་པར་བཞད་པའི་ནགས་ཀླུང་སྟུག་པོ་གང་ལ་ལ་ཞིག སེར་བུ་ཡིད་དུ་འོང་བ་དག་བྱུང་སྟེ་དལ་གྱིས་བསྐྱོད་པ་ན་མཚར་སྡུག་གི་ལྟད་མོ་ཅི་ཡང་འབྱུང་བ་དེ་བཞིན་དུ་ཐུབ་པའི་གོས་མཆོག་རྣམ་པ་གསུམ་གྱིས་ཀུན་ནས་མཛེས་པར་བཀླུབས་པའི་ངུར་སྨྲིག་གི་ཚོན་མདངས་གསར་པས་ས་གཞིའི་ཁྱོན་ཆེན་པོ་ཡོངས་སུ་བཀབ་པའི་དགེ་སློང་གི་དགེ་འདུན་ཆེན་པོས་སེར་སྦྲེང་གི་བཀོད་པ་མཚར་དུ་དངར་བ་དག་རིམ་གྱིས་བྱོན་ཏེ་བསུ་བར་བྱེད་དོ། ། དེ་དག་ཀྱང་ལ་ལ་ནི་སྤང་བྱ་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བ་ཉིད་དུ། བཀྲ་ཤིས་པར་བྱེད་པའི་མེ་ཏོག་གི་སིལ་མ་མང་པོ་འཐོར་བར་བྱེད་དོ། ། འགའ་ཞིག་ནི་དྲི་འཛིན་གྱི་དབང་པོ་ཡོངས་སུ་ཚིམ་པར་བཟོད་པའི་དྲི་ངད་རབ་ཏུ་ལྡང་བའི་སྤོས་ཀྱི་མཆོག་མང་པོ་དག་གཏུལ་བར་བྱེད་དོ། །
ཁ་ཅིག་ནི་བསྟན་པ་དང་འགྲོ་བ་རྒྱ་མཚོའི་དགེ་ལེགས་དང་དཔལ་འབྱོར་ཕུན་སུམ་ཚོགས་པ་ཐམས་ཅད་གསར་དུ་འགུགས་པའི་བཀྲ་ཤིས་ཀྱི་ཚིགས་སུ་བཅད་པའི་ཆོ་ག་རྣམས་ནི་སྐྱེ་བ་ལྔ་པའི་དུང་དཀར་གྱི་སྒྲ་དང༌། སྙན་དགུ་ཡོངས་སུ་རྫོགས་པའི་གླིང་བུའི་སྒྲ་དང༌། ལོ་པཎ་སྤྱན་འདྲེན་གྱི་དུས་སུ་དར་བའི་དུང་གི་སྒྲ་དང༌། སྨྲ་ངན་ཐམས་ཅད་ཟིལ་གྱིས་གནོན་པར་བྱེད་པའི་ཆོས་ཀྱི་རྔ་སྒྲ་དང༌། རྔ་ཟླུམ་གྱི་སྒྲ་དང༌། འཁར་རྔའི་སྒྲ་དང༌། ཏིང་ཏིང་ཤག་གི་སྒྲ་དང༌། སིལ་སྙན་གྱི་སྒྲ་དང༌། ཕེག་རྡོབ་ཀྱི་སྒྲ་རྣམས་སུ་བསྒྱུར་ཏེ། བསྟན་ལ་དགའ་བའི་ལྷ་དང་མིའི་འགྲོ་བ་རྣམས་ཀྱི་རྣ་བར་འཇེབས་པར་བྱེད།
སྙིང་ལ་འབེབས་པར་བྱེད། ཀུན་ནས་རངས་པར་བྱེད། ཡོངས་སུ་ཚིམ་པར་བྱེད་དོ། ། ལ་ལ་ནི་རིན་པོ་ཆེའི་གདུགས་དང༌། ཕྱོགས་ལས་རྣམ་པར་རྒྱལ་བའི་རྒྱལ་མཚན་དང༌། དགའ་བའི་རུ་མཚོན་དང༌། བ་དན་དང༌། ཕྱེ་མ་ཕུར་མ་དང༌། མེ་ཏོག་གི་ཕྲེང་བ་དང༌། རིན་པོ་ཆེའི་རྔ་ཡབ་དང༌།
བསིལ་ཡབ་རྣམས་ཏེ་དེ་དག་རེ་རེ་ཡང་བརྒྱ་སྟོང་མང་པོ་ཐོགས་ཏེ་འགྲོ་བ་ན། ནམ་མཁར་ལྷགས་པའི་ལྷ་རྣམས་ཀྱི་ལག་པས་འཁྱུད་པ་བཞིན་དུ་བྲེ་བར་བྱེད། དཔྱངས་པར་བྱེད། གདེངས་པར་བྱེད། བསྐྱོད་ཅིང་གཡོབ་པར་བྱེད་པའི་མདུན་བསུའི་བཀོད་པ་དཔག་ཏུ་མེད་པ་དག་གིས་བསུ་ཞིང་དལ་གྱིས་འོངས་པ་དང༌། དེའི་རྗེས་ཐོགས་ཉིད་ནས་དཔལ་སྡོམ་བརྩོན་མིའི་ནོར་བུ་རིན་པོ་ཆེ་སྡེ་དགེ་བླ་མ་ཆེན་པོ་སྟེ། ཆོས་ལས་བྱུང་བའི་མཚན་གྱི་རོལ་མོ་ནི་ཀུན་དགའ་འཕྲིན་ལས་རྒྱ་མཚོའི་སྡེ་ཞེས་བྱ་བ། བསོད་ནམས་ཀྱི་མཐུས་མངོན་པར་བཏེག་པས་ཇེ་མཐོར་གྱུར་པ་མིའི་རྒྱལ་པོ། འཇིག་རྟེན་དུ་སྔ་ན་མེད་པའི་བདེ་སྐྱིད་ཀྱི་དཔལ་འགུགས་པར་བྱེད་པའི་དབང་གི་ལྕགས་ཀྱུ། ཕྱོགས་ཀྱི་རྒྱལ་ཕྲན་མང་པོའི་གཙུག་ན་ངལ་བསོར་སྤྱོད་པ་ལ་མི་གུས་པ་མེད་པ་གཙུག་གི་ནོར་བུ།
ཀུན་མཁྱེན་ཉི་མའི་གཉེན་གྱི་བསྟན་པ་རིང་དུ་གནས་པར་བྱེད་པའི་སྨན་པ་ཆེན་པོ། བྱམས་པ་དང་བརྩེ་བས་རྒྱུད་བརླན་པར་བྱས་པ་རྒྱལ་བའི་མྱུ་གུ་དམ་པ། བགྱི་བ་ཐམས་ཅད་ཀྱི་བློ་སྣ་དཀོན་མཆོག་ལ་གཏོད་པས་གཞན་གྱིས་ཐུབ་པ་མེད་པའི་དཔའ་བོ་ཆེན་པོ་དེ་ཉིད་ལྗོངས་འདིའི་འགྲོ་བ་སྤྱིའི་བསོད་ནམས་ཀྱི་བཞོན་པ་ལ་ལེགས་པར་བཅིབས་ཏེ། རང་གི་རྒྱལ་ཁབ་དམ་པ་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བ་དེ་ཉིད་རྣམ་པ་ཐམས་ཅད་དུ་མཛེས་པར་བྱེད་པའི་བཅུད་ཀྱི་སྙིང་པོ་ཉིད་དུ་ལེགས་པར་བྱོན་ཏེ། གཟི་བརྗིད་ཀྱི་ཕུང་པོ་མངོན་པར་བརྟས་པའི་རང་བཞིན་དུ་བརྟན་པར་བཞུགས་སོ། ། བཞི་པ་བསྟན་སྲིད་ཀྱི་ཁྲི་ལ་བཞུགས་ནས་ཕྲིན་ལས་ཀྱི་རྒྱུན་སྐྱོང་བའི་ཁྱད་པར་ལ་གཉིས་ཏེ། ཁྲི་ལ་བཞུགས་པའི་དུས་སུ་བསོད་ནམས་ཀྱི་སྐལ་བར་ལྡན་པའི་ཁྱད་པར། སྐལ་བར་ལྡན་པས་བསྟན་པ་དང་འགྲོ་ལ་ཕན་པ་སྒྲུབ་པའི་ཁྱད་པར་རོ། ། དང་པོ་བསོད་ནམས་ཀྱི་སྐལ་བར་ལྡན་པའི་ཁྱད་པར་ནི། དེ་ལྟར་ཁམས་གསུམ་ཆོས་ཀྱི་རྒྱལ་པོ་ཆེན་པོར་གྱུར་པའི་སྐྱེས་བུ་དམ་པ་ཇི་སྐད་སྨོས་པ་དེ་དག་གི་དྲིན་གྱིས་ལྷ་དང་བཅས་པའི་སྐྱེ་དགུ་མ་ལུས་པའི་ཕྱག་བགྱིར་འོས་པའི་བླ་མ།
སྡོམ་པ་གསུམ་གྱི་འབྱོར་པ་བླ་ན་མེད་པ་དང་ལྡན་པ། ཆོས་ཀྱི་རྒྱལ་པོའི་རྒྱལ་ཚབ་དམ་པ་ཉིད་དུ་ཆོ་ག་ཡང་དག་པའི་སྒོ་ནས་མངའ་གསོལ་དུ་ཟིན་ཡང་སླར་ཡང་སྙིགས་མའི་དུས་ཀྱི་སྐྱེ་བོ་མི་སྲུན་པ་ཤིན་ཏུ་གདུལ་དཀའ་བ་དག དངོས་སུ་ཆོས་དང་མཐུན་པའི་བཀའ་ཁྲིམས་རྡོ་རྗེ་བརྩེགས་པའི་རྭ་བ་ན་ལེགས་པར་བཅུག་སྟེ། བརྒྱུད་ནས་ཚུལ་བཞིན་མ་ཡིན་པའི་སྤྱོད་པ་ལས་བཟློག་པར་བྱ་བའི་ཕྱིར་དང༌། སངས་རྒྱས་བཅོམ་ལྡན་འདས་ཀྱི་བསྟན་པ་རིན་པོ་ཆེའི་དབུ་འཕང་མངོན་པར་འདེགས་པའི་ཕྱིར། བསྐལ་པ་དཔག་ཏུ་མེད་པའི་བསོད་ནམས་ཀྱི་འབྲས་བུ་སྨིན་པ་སྙམ་བྱེད་པའི་ཛམྦུ་གསེར་གྱི་ཕུང་པོ་མཐའ་དག་གཅིག་ཏུ་བརྩེགས་པ་དཔལ་སྡེ་དགེ་རྒྱལ་པོ་ཞེས་བྱ་བའི་བསྟན་སྲིད་ཉི་ཟླ་ཟུང་དུ་འབྲེལ་བ་ལྟ་བུའི་གདན་སའི་ཁྲི་འཕང་མཐོན་པོ། ཕྱོགས་ཀྱི་དཀྱིལ་འཁོར་ཀུན་དུ་འཁོད་པའི་རྒྱལ་རིགས་དང༌། བློན་པོ་དང༌། མི་དཔོན་དང༌། ཆེ་བཙན་གྱི་སྐྱེ་འགྲོ་ཕལ་ཆེ་བ་དག་གི་རལ་པའི་དོ་ཀེར་སྣུམ་པོ་མཛེས་པར་བྱེད་པ་ནོར་བུའི་རྒྱན་དང་བཅས་པས་ལན་གཅིག་མིན་པར་བཏུད་པར་བྱས་པའི་གནས་ག་ལ་བ་དེར།
སྡོམ་བརྩོན་བླ་མ་ཆེན་པོ་གང་གི་ཞབས་ཀྱི་ཆུ་སྐྱེས་དམར་པོ། སེན་མོ་མུ་ཏིག་གི་དོག་པ་འཛིན་པ་དག་ཉེ་བར་བཀོད་དེ་སྐྱེ་དགུའི་བདག་པོ་དམ་པ་ཉིད་དུ་དབང་བསྐུར་རོ། ། དེའང་ཇི་ལྟར་ཁྲི་ལ་མངའ་གསོལ་བའི་ཚུལ་ནི། སྡོམ་བརྩོན་བླ་མ་སྐྱེ་དགུའི་བདག་པོར་གྱུར་པ་རང་གི་སྐུའི་མཆེད་ཟླར་གྱུར་པ་ཆེ་ཞིང་མཐོ་བའི་རིགས་ཤིང་སཱ་ལ་ཆེན་པོ་ལྟ་བུ་སྡེ་དགེ་བླ་མ་བློ་གྲོས་རྒྱ་མཚོ་དང༌། དཔོན་ཆེན་བསོད་ནམས་མགོན་པོ་ཞེས་པ་གོང་དུ་སྨོས་པའི་ཡ་རབས་དམ་པའི་སྤྱོད་ཚུལ་དང༌། ཕྱི་དང་ནང་གི་རིག་པའི་གཙུག་ལག་རྒྱ་མཚོའི་མངའ་བདག་ཅན་ཏེ་རྣམ་པ་གཉིས་དང༌། མཁྱེན་དཔྱོད་ཀྱི་དཀྱིལ་འཁོར་རྣམ་པར་ཡངས་པའི་དགེ་ཚུལ་མ་ཚེ་དབང་ལྷ་མོ་ཞེས་པ་སྲིད་ཞིའི་ཡོན་ཏན་མང་པོ་དང་ལྡན་པར་གྱུར་ཀྱང་རྒྱགས་པ་དང་གཡེང་བ་མ་མཆིས་པར་སྒོ་གསུམ་ཚུལ་དམ་པ་ལ་རྟག་ཏུ་གནས་པ། བདོག་པའི་རྫས་ཕལ་ཆེ་བ་དག་ཀྱང་དཀོན་མཆོག་ལ་མཆོད་པ་འབུལ་བ་དང༌། སེམས་ཅན་ལ་སྦྱིན་པར་གཏོང་བའི་ཕྱག་ཐུང་ངུར་མ་གྱུར་པ་དེ་ཉིད་དང༌། སྡོམ་བརྩོན་བླ་མ་སྐྱེ་དགུའི་བདག་པོའི་བཀའ་ལུང་གི་ནོར་བུས།
འགྲོ་བའི་སེམས་ཀྱི་རྙོག་པ་མ་ལུས་པ་བགྲུང་པར་བྱེད་ཅིང༌། གཅིག་ཏུ་ཕྲིན་ལས་ཀྱི་འཁོར་ལོ་རིན་པོ་ཆེ་ལག་ཏུ་ཐོགས་ནས་འཛིན་མའི་ཁྱོན་གྱི་དཀྱིལ་འཁོར་ཡངས་པ་མཐའ་དག་རང་དབང་དུ་བགྱིད་པ་ལ་བསྙེངས་པ་མི་མངའ་བའི་བློ་གྲོས་ཀྱི་རྩལ་རབ་ཏུ་རྫོགས་པའི་འཕྲུལ་གྱི་མདུན་ན་འདོན་དང༌། ནང་བློན་དང༌། སྐུ་སྲུང་བ་དང༌། ཡི་གེ་པ་དང༌། ཚོང་དཔོན་དང༌། དམག་དཔོན་དང༌། སྡེ་དཔོན་ལ་སོགས་པ་རྒྱལ་པོའི་འཁོར་གྱི་སྐྱེ་བོའི་ཚོགས་དབང་ཆེ་ཞིང་མཐོ་བར་གྱུར་པ་རྣམས་ཀྱང་གུས་པའི་ཞེ་ས་དང་བཅས་ཏེ། རྐང་རྟེན་དང་ལྡན་པའི་ཁྲི་མཐོན་པོ་གང་ཡིན་པ་དེ་ལ་གཙུག་གིས་ཉེ་བར་བཏུད་ནས་མདུན་དུ་འཁོད་པ་དག་ནི་འདི་ལྟ་སྟེ། མདུན་ན་འདོན་ཐམས་ཅད་ཀྱི་མེས་པོར་གྱུར་པའི་བློན་ཆེན་ཆོས་སྐྱོང་བློ་གྲོས་དང༌།
རྒྱལ་བའི་མྱུ་གུའི་སྤྱོད་ཚུལ་ལ་གོམས་པ་སྡོམ་བརྩོན་བསོད་ནམས་བཀྲ་ཤིས་དང༌། ངོ་མཚར་ཚིག་གི་བང་མཛོད་འཛིན་པ་དགེ་སློང་བསྟན་པ་བཟང་པོ་དང༌། རིག་པའི་གནས་ཀྱི་བང་མཛོད་འཛིན་པ་དྲུང་ཡིག་རྣམ་པ་གཉིས་དང༌། མང་དུ་ཐོས་པའི་དབང་ཕྱུག་དགེ་སློང་བཟང་པོ་དང༌། ངང་ཚུལ་ཆོས་དང་མཐུན་པ་དགེ་སློང་མགོན་སྲུང་དང༌། དྲན་འཛིན་གྱི་མེ་ལོང་རབ་ཏུ་གསལ་བ་དབོན་པོ་ལྷ་དགྱེས་དང༌། བསྟན་སྲིད་ཟུང་གི་ཕྲིན་ལས་ཀྱི་འཁོར་ལོས་སྒྱུར་བ་ལྷ་བུ་ཚེ་རིང་དང༌། བགྱི་བ་ཀུན་ལ་རྨོངས་པ་མེད་པའི་བློ་ལྡན་དར་རྒྱས་དང༌། བློ་དང་ཐབས་ཀྱི་རྩལ་རབ་ཏུ་རྫོགས་པ་ཕྱག་མཛོད་གུ་རུ་བཀྲ་ཤིས་དང༌། གཙུག་ལག་ཟུང་གི་མཁྱེན་པ་རབ་ཏུ་རྒྱས་པ་བོ་དགྱེས་དང༌།
སྡེབ་ལེགས་གཏམ་གྱི་འབྱུང་གནས་ཚོང་དཔོན་འབུམ་སྐྱབས་དང༌། ཤེས་རབ་དང་གཟུངས་ཀྱི་མེ་ལྕེ་རབ་ཏུ་འབར་བ་བཀྲ་ཤིས་རྒྱ་མཚོ་དང༌། བརྟན་ཅིང་ཟབ་མོའི་བློ་དང་ལྡན་པ་གྲོག་མ་དང༌། རྣམ་པར་དཔྱོད་པའི་མིག་དཀྱུས་རིང་པོར་གྱུར་པ་ཨ་ཟློས་ལ་སོགས་པ་སྟེ། ཐམས་ཅད་ཀྱང་ཇི་སྐད་དུ། མ་སུ་རཀྵའི་ལུགས་ཀྱི་བསྟན་བཅོས་ལས། ཚིག་གསལ་བློ་ནི་ཕུན་སུམ་ཚོགས། ། ལུགས་ཀྱི་བསྟན་བཅོས་དག་ལ་མཁས། ། ངང་འཇམ་དཔྱོད་པར་བྱེད་པ་སྟེ། ། རྒྱལ་པོའི་བློན་པོ་དེ་འདྲས་བྱ། །
ཞེས་དང༌། རིགས་དང་ངང་ཚུལ་ཡོན་ཏན་ལྡན། ། བདེན་དང་ཆོས་ལ་མཆོག་ཏུ་གཞོལ། ། གཟུགས་བྱད་ཤིན་ཏུ་བཟང་བ་ནི། ། རྒྱལ་པོའི་སྤྱན་མི་ཡིན་པར་བཤད། ། ཅེས་གསུངས་པ་ལྟར་ཕྱི་དང་ནང་གི་རིག་པའི་གཙུག་ལག་མང་པོའི་བརྗོད་པར་བྱ་བ་ཐམས་ཅད་འདྲེན་པ་ལ་ཐོགས་པ་མེད་པའི་རྗོད་བྱེད་ཀྱི་ཚིག་གསལ་བ། བརྗོད་ཚུལ་གྱི་སྡེབ་ལེགས་པ། དགོས་པའི་གཙོ་བོ་གང་དང་གང་ཡིན་པ་དེ་དཔེ་དང་གཏན་ཚིགས་ཀྱི་སྒོ་ནས་བདེ་བླག་ཏུ་སྟོན་ནུས་པ། འཇིག་རྟེན་ལུགས་ཀྱི་བསྟན་བཅོས་ཤེས་རབ་སྡོང་བུ་དང༌། སྐྱེ་བོ་གསོ་བའི་ཐིགས་པ་དང༌།
ཙ་ན་ཀའི་རྒྱལ་པོའི་ལུགས་ཀྱི་བསྟན་བཅོས་དང༌། ཚིགས་སུ་བཅད་པ་བརྒྱ་པ་དང༌། ལེགས་པར་བཤད་པ་རིན་པོ་ཆེའི་གཏེར་ལ་སོགས་པ་ལུགས་ཀྱི་བསྟན་བཅོས་ཐམས་ཅད་རིག་ཅིང་དེ་དག་གི་རྗེས་སུ་བྱེད་པ། གཏུམ་པ་དང་རྩུབ་པའི་ཚེར་མའི་མེ་དབལ་བཏུལ་ནས། སྙིང་རྗེ་ཆེན་པོའི་སེམས་བཞིན་དུ་འཇམ་ཞིང་མཉེན་པའི་ངང་ཚུལ་དང་ལྡན་པ། བརྩམ་པར་བྱ་བ་དང་བརྩམ་པར་བྱ་བ་མ་ཡིན་པ་དང༌། བསྐྱབ་པར་བྱ་བ་དང་བསྐྱབ་པར་བྱ་བ་མ་ཡིན་པ་དང༌། བསྐྱུང་བར་བྱ་བ་དང་བསྐྱུང་བར་བྱ་བ་མ་ཡིན་པ་དང༌། གཞོམ་པར་བྱ་བ་དང་གཞོམ་པར་བྱ་བ་མ་ཡིན་པ་དང༌། བཀུར་བར་བྱ་བ་དང་བཀུར་བར་བྱ་བ་མ་ཡིན་པ་ལེགས་པར་དཔྱོད་ཅིང་བླང་དོར་ཚུལ་བཞིན་དུ་བྱེད་པ།
བདེན་པའི་ལམ་དུ་རྒྱུ་ཞིང་བདེན་པའི་ཚིག་གསོང་པོར་སྨྲ་བ། བགྱི་བ་ཐམས་ཅད་ཀྱང་མཐར་དམ་པའི་ཆོས་སུ་འགྱུར་བ་དང་བསྟན་པའི་ཞབས་ཏོག་ཏུ་འགྱུར་བའི་ལས་ལ་གཞོལ་བ། བཟོད་པ་བསྒོམ་པ་བཞིན་དུ་བཞིན་འཛུམ་ཞིང་གཟུགས་བྱད་ཕུན་སུམ་ཚོགས་པ་དང་ལྡན་པས་ཀུན་གྱི་མཉེས་གཤིན་དམ་པར་གྱུར་པ་དང༌། གཞན་ཡང་རྒྱལ་པོའི་འཁོར་དུ་འོས་པ་དཔའ་ཞིང་བརྟན་པ་དང༌། བཟོའི་ལས་དང༌། མཚོན་གྱི་ལས་དང༌། བཞོན་པ་དག་ལ་ཡང་འདབ་ཆགས་བཞིན་དུ་ཤིན་ཏུ་གོམས་པར་བྱས་པ་སྟེ། དེ་ལྟ་བུའི་ཡོན་ཏན་དང་ལྡན་པའི་འཁོར་གྱི་ཚོགས་ཆེན་པོ་རྣམས་ཀྱིས་མདུན་གྱིས་བལྟས་ཏེ་ཀུན་ནས་བསྐོར་བའི་དབུས་ག་ལ་བ་དེ་ཉིད་དུ། གསེར་གྱི་རི་དབང་ཉི་མའི་འོད་ཀྱིས་འཁྱུད་པའམ་ཀ་ན་ཀའི་མཆོད་སྡོང་ལ་མར་མེའི་འོད་ཀྱིས་ཕོག་པ་ལྟར་བཞུགས་སུ་གསོལ་ལོ། ། དུས་དེ་ཉིད་དུ་ཡར་ལུང་བཀྲ་ཤིས་ཆོས་ལྡན་གྱི་མཁན་པོ་ངག་དབང་ཀུན་དགའ་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་ཞེས་པ་དཔལ་ལྡན་སྟོབས་བཅུ་མངའ་བའི་བསྟན་པ་རིན་པོ་ཆེ་འཆད་པ་དང༌།
རྩོད་པ་དང༌། རྩོམ་པའི་ཕྲིན་ལས་ཀྱི་སྒོ་ནས་རིང་དུ་གནས་པར་བྱེད་པའི་མཁྱེན་བརྩེ་ནུས་པའི་བདག་ཉིད་ཅན་དེ་ཉིད་གཙོ་བོར་བྱས་པའི་གསང་སྔགས་གྲུབ་པའི་རྡོ་རྗེ་སློབ་དཔོན་ཆེན་པོ་རྣམས་དང་ལྷན་ཅིག་པས། སྡོམ་བརྩོན་ས་གཞི་སྐྱོང་བའི་བརྟུལ་ཞུགས་བཟུང་བའི་བླ་མ་ཆེན་པོ་གང་དེ། བསྐལ་པ་བཟང་པོ་འདི་ཉིད་ཇི་སྲིད་གནས་པ་དེ་སྲིད་དུ། སྐུ་གསུང་ཐུགས་མི་ཤིགས་རྡོ་རྗེ་གསུམ་གྱི་རང་བཞིན་དུ་སྒྲུབ་པར་བྱེད་པའི་ཆོ་ག་ཟབ་མོའི་རྟེན་འབྲེལ་ལ་བརྟེན་ནས། རྣམ་པར་དཀར་བའི་ཕྲིན་ལས་གྱི་འཁོར་ལོ་གང་དེ་རིང་པོའི་ལམ་དུ་རྒྱུ་བས་སྙིགས་མའི་དུས་ཀྱི་སེམས་ཅན་ཐམས་ཅད་དགེ་བ་བཅུའི་ཁྲིམས་ཀྱི་རྭ་བ་ལ་ཡང་དག་པར་གཟུད་པར་བྱ་བའི་ཕྱིར་དང༌། བསྒྲུན་དུ་མེད་པའི་སྙིང་སྟོབས་ཀྱི་ཕྲག་པ་བརྟན་པོས་ཐམས་ཅད་མཁྱེན་པ་ཆེན་པོ་ཉི་མའི་གཉེན་གྱི་བསྟན་པ་རིན་པོ་ཆེ་ཕྱོགས་དུས་གནས་སྐབས་ཀུན་དུ་མི་ཉམས་པར་བགྱི་བའི་ཁུར་ཆེན་པོ་གོང་ནས་གོང་དུ་གདེགས་པར་བྱ་བའི་ཕྱིར་དང༌། ཕྱོགས་སུ་ལྷུང་བ་མེད་པའི་སྙིང་རྗེ་ཡོངས་སུ་རྒྱས་པའི་གདུགས་དཀར་གཅིག་གི་གྲིབ་ཏུ་ཡངས་པའི་རྒྱལ་ཁམས་ཀྱི་འགྲོ་བ་ཐམས་ཅད་རྫོགས་ལྡན་བསྐལ་པའི་དུས་ཀྱི་བདེ་སྐྱིད་གསར་པའི་རོ་ལ་ལོངས་སུ་སྤྱད་པར་བྱ་བའི་ཕྱིར་དང༌། མཐའ་གཉིས་ལ་མི་གནས་པ་སངས་རྒྱས་བཅོམ་ལྡན་འདས་ཀྱི་གོ་འཕང་མངོན་དུ་བྱ་བའི་ཐབས་ཀྱི་གཙོ་བོ་གཞན་ལ་ཕན་པ་ཉེ་བར་ཞུགས་པའི་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་མཐར་ཕྱིན་པར་བྱ་བའི་ཕྱིར་དུ་ཞབས་བརྟན་གྱི་ཆོ་ག་ཡང་དག་པར་བསྒྲུབ་པར་བརྩམས་སོ། ། དེ་ལྟ་བུའི་ཞབས་ཀྱི་པདྨ་བརྟན་པའི་ཆོ་ག་དེ་ལྟར་བསྒྲུབ་པའི་དགོས་པའམ།
ཤེས་རབ་བརྒྱ་པར། ནད་དང་འདྲ་བའི་དགྲ་མེད་དེ། ། འཆི་བ་དང་མཉམ་འཇིགས་པ་མེད། ། ཅེས་འབྱུང་བ་ལྟར་འཁོར་བ་ན་ཤིན་ཏུ་འཇིགས་ཤིང་བག་ཚ་བར་བྱེད་པའི་གནས་ནི་དེ་དག་ཏུ་བཤད་ལ། དེས་ན་དེ་དག་བཟློག་པའི་ཐབས་ལ་བརྩོན་དགོས་པ་ཡང༌། སློབ་དཔོན་ངག་གི་དབང་ཕྱུག་གྲགས་པས་མཛད་པའི་འཆི་བ་བསླུ་བའི་མན་ངག་ལས། ཆོས་སྤྱོད་དབང་པོ་ཐུལ་བ་ནི། ། འཁོར་བ་རུ་ནི་ཇི་སྲིད་འཚོ། ། དེ་སྲིད་བསོད་ནམས་ལ་སོགས་ཚོགས། ། བྱང་ཆུབ་སྒྲུབ་བྱེད་རབ་ཏུ་སྐྱེ། །
འཁོར་བར་སྲོག་ལས་གཅེས་པ་ནི། ། ཅི་ཡང་ཡོད་པ་མ་མཐོང་སྟེ། ། དེ་བས་མྱུར་དུ་ཐབས་མང་པོས། ། འཆི་བ་བསླུ་བར་ཀུན་དུ་སྤྱོད། ། ཅེས་གསུངས་ཤིང་དེ་ལྟ་བུའི་འཆི་བའི་འཇིགས་པ་བཟློག་པའི་ཐབས་ཀྱང༌། དེ་ཉིད་ལས། གང་ཞིག་རིགས་པའི་ཐབས་སྦྱོར་བ། ། དཀའ་བ་ཅུང་ཟད་ཡོད་མ་ཡིན། ། ནོར་བུ་སྔགས་དང་སྨན་རྣམས་ཀྱི། ། མཐུ་ནི་ཐམས་ཅད་འདོད་པ་ཡིན། །
ཞེས་དང༌། ལུས་དང་ངག་གི་ལས་ཀྱིས་ཕྱི། ། བསམ་གཏན་ལས་ཀྱིས་ནང་གི་ཡིན། ། ནོར་བུ་སྔགས་སྨན་ཕྱི་ཡི་སྟེ། ། རྣལ་འབྱོར་ནུས་པས་ནང་ཡིན་ནོ། ། ཞེས་དང༌། སྔགས་ཀྱིས་གང་ཞིག་ལས་བྱེད་པ། ། དེ་ཡི་ཚེ་ནི་འཕེལ་བར་འགྱུར། ། ཚེ་ནི་འཕེལ་བར་གྱུར་པ་ན། ། དེས་ནི་འཆི་བ་བསླུ་བར་འགྱུར། །
སྔགས་རྣམས་ཀྱི་ནི་མཐུ་ལ་ཡང༌། ། ཐེ་ཚོམ་བྱ་བ་རིགས་མ་ཡིན། ། གང་ཕྱིར་སྔགས་ཀྱི་མཐུ་དག་ནི། ། བསམ་མི་ཁྱབ་པར་ཀུན་ལ་འདོད། ། འཇིག་རྟེན་ན་ནི་དངོས་གཞན་དག ། སྔགས་ཀྱིས་མི་འགྲུབ་དེ་ཡོད་མིན། ། ཡང་དག་དད་དང་མངོན་བརྩོན་ལས། ། སྔགས་རྣམས་ཡིད་བཞིན་ནོར་བུར་མཚུངས། ། ཞེས་གསུངས་པ་བཞིན་དུ་ནོར་བུ་དང་སྨན་དང་སྔགས་དང་ཏིང་ངེ་འཛིན་གྱི་ནུས་པས་ཚེ་བསྲིང་བའི་ཐབས་བསམ་གྱིས་མི་ཁྱབ་པ་ཅིག་བསྟན་པ་ལས། འདིར་གཙོ་བོར་གསང་བསྔགས་ཀྱི་གདམས་པ་སྟེ།
དེ་ལ་ཡང་སྔོན་གྱི་མཁས་པ་ཆེན་པོ་རྣམས་ཀྱི་བཞེད་སྲོལ་གྱི་ཆོ་ག་མི་འདྲ་བ་ཚུལ་འགའ་ཞིག་མཆིས་པ་ལས། འདིར་སློབ་དཔོན་ངག་གི་དབང་ཕྱུག་གྲགས་པས། ཚངས་དབང་ཁྱབ་འཇུག་ཉི་ཟླ་དང༌། ། དྲག་པོ་ཕྱོགས་སྐྱོང་འདོད་ལྷས་ཀྱང༌། ། སྤུ་རྩེ་ཙམ་ཡང་མ་ཉམས་པར། ། འཆི་བདག་ལྟ་བུར་འཆི་ལས་རྒྱལ། ། སྐྲ་དཀར་གཉེར་མ་སྐལ་ངན་དང༌། ། ནད་དང་དབུལ་བ་ཀུན་ཟད་བྱེད། ། སེང་གེ་ལ་སོགས་འཇིགས་ཆེན་བརྒྱད། ། སྡུག་བསྔལ་ཚོགས་ནི་འཇིག་པར་བྱེད། །
མ་བསླངས་པར་ནི་ཟས་སྐོམ་སོགས། ། ཁང་བཟང་གོས་ལ་སོགས་པ་རྙེད། ། རལ་གྲི་མིག་སྨན་རྐང་བྱུག་དང༌། ། བུམ་པ་བཟང་སོགས་དངོས་གྲུབ་རྣམས། ། སྙན་དངགས་སྨྲ་མཁན་ཉིད་ཀྱི་བློ། ། ཤེས་རབ་གཅིག་ཏུ་དྲི་མ་མེད། ། འདོད་པའི་དངོས་གྲུབ་གཞན་དག་ཀྱང༌། ། འཁོར་ལོ་འདི་ལས་འབྱུང་བར་འགྱུར། ། ཞེས་གསུངས་པ་ལྟར། ཕྱོགས་བཅུའི་རྒྱལ་བ་ཀུན་གྱི་ཕྲིན་ལས་མ་ལུས་པ་གཅིག་ཏུ་བསྡུས་པའི་རང་གཟུགས་རྗེ་བཙུན་སྒྲོལ་མ་དཀར་མོ་ཡིད་བཞིན་འཁོར་ལོའི་ཆོ་ག་རྣམ་པར་དག་པའི་སྒོ་ནས།
འཆི་བདག་བདུད་ཀྱི་དཔུང་གིས་མི་ཕྱེད་པའི་འཆི་བ་མེད་པ་རྡོ་རྗེའི་སྲོག་གི་ཀ་རིང་ཤིན་ཏུ་བརྟན་པར་བཙུགས་སོ། ། སླར་ཡང་དེ་ཉིད་རྒྱུན་དུ་བརྟན་པར་བྱེད་པའི་ཆོ་ག་ལ་བཀྲ་ཤིས་པའི་རྫས་རྟགས་རྣམ་པ་བརྒྱད་ཀྱི་མངའ་འབུལ་དང་བཅས་པའི་བཀྲ་ཤིས་ཀྱི་ཚིགས་སུ་བཅད་པ་བརྗོད་པའི་ཆེད་དུ། ཕྱོགས་བཅུ་རབ་འབྱམས་ཀྱི་ཞིང་མུར་ཐུག་པ་མེད་པ་རྣམས་སུ་བཞུགས་པའི་རྒྱལ་བ་སྲས་དང་སློབ་མར་བཅས་པའི་ཚོགས་དང༌། གཞན་ཡང་འཆི་མེད་ཚེའི་དངོས་གྲུབ་བརྙེས་པའི་ལྷ་དང༌། ཀླུ་དང༌། དྲང་སྲོང་དང༌། གྲུབ་པ་དང༌། རིག་པ་འཛིན་པའི་ཚོགས་བསམ་གྱིས་མི་ཁྱབ་པས་ནམ་མཁའི་གཏོས་ཐམས་ཅད་དུ་ཁྱབ་པར་མངོན་པར་བལྟས་ཏེ། དེ་དག་དང་མཆོག་གི་རྡོ་རྗེ་སློབ་དཔོན་ཆེན་པོ་རྣམས་མགྲིན་བསྒྲིགས་ཏེ་བཀྲ་ཤིས་ཀྱི་གླུ་དང་རོལ་མོའི་བྱེ་བྲག་བསམ་གྱིས་མི་ཁྱབ་པའི་སྒྲ་ཤིན་ཏུ་སྙན་པར་འབྱིན་ཅིང༌། ལྷའི་མེ་ཏོག་མནྡྷ་རྭ་བ་དང༌།
པུཎྜཱ་རཱི་ཀ་དང༌། ཨུཏྤལ་ལ་སོགས་པའི་མེ་ཏོག་གི་རྣམ་པ་སྣ་ཚོགས་པ་དག་གིས་སིལ་མ་གཏོར་བ་ནི། བསྐལ་པ་ཆགས་པའི་དུས་ཀྱི་ཆར་གྱི་རྒྱུན་ཆེན་པོ་བཞིན་དུ་བསྙིལ་བས། མི་དང་མི་མ་ཡིན་པའི་འགྲོ་བ་རྒྱ་མཚོའི་དབང་པོ་ལྔའི་སྤྱོད་ཡུལ་དུ་སྔོན་ཆད་མཐོང་བ་དང༌། ཐོས་པ་དང་མྱང་བར་མ་ནུས་པའི་ངོ་མཚར་གྱི་ལྟད་མོ་ཚར་དུ་དངར་བ་དག་བསྐྲུན་ཏོ། ། དེ་ནས་བརྩམས་ཏེ། ཇི་སྐད་དུ། ནོར་དང་འདོད་པ་ཐར་བ་ཆོས། ། ཞེས་པ་ལྟར་སྡེ་བཞི་སྟེ། དེ་ཡང་ཆོས་ནི་གནས་སྐབས་སུ་མངོན་པར་མཐོ་བ་དང༌།
མཐར་ཐུག་ངེས་པར་ལེགས་པའི་གོ་འཕང་ཐོབ་པར་བྱེད་པའི་རྒྱུའོ། ། ནོར་ནི་རིག་བྱེད་མང་དུ་ཐོས་པ་དང༌། ས་གཞི་དང་རིན་པོ་ཆེ་ལ་སོགས་པ་སོག་པ་དང་བསྲུང་བར་བྱ་བའི་རིགས་སོ། ། འདོད་པ་ནི་ལྷ་དང་མིའི་དབང་པོའི་ཡུལ་དུ་གྱུར་པའི་འདོད་པའི་ལོངས་སྤྱོད་རྣམས་སོ། ། ཐར་པ་ནི་གཏན་གྱི་བདེ་བ་བྱང་ཆུབ་ཀྱི་སྙིང་པོ་སྟེ་བསྒྲུབས་པའི་འབྲས་བུ་ཉིད་དུ་བཤད་དོ། ། དགེ་བ་ནི་མ་ཆགས་པ་དང༌། ཞེ་སྡང་མེད་པ་དང༌། གཏི་མུག་མེད་པས་ཀུན་ནས་བསླངས་པའི་ལས་ཏེ། དེ་ལ་དབྱེ་ན་ལུས་ངག་ཡིད་ཀྱི་སྤང་བ་བཅུ་སྟེ་འབྲས་བུ་རྡུལ་མེད་པ་ཉིད་དུ་སྐྱེད་པར་བྱེད་པའི་རྒྱུ་གང་ཡིན་པའོ། ། མདོར་ན་འཁོར་བ་དང་མྱ་ངན་ལས་འདས་པའི་དཔལ་འབྱོར་གྱི་རྒྱུ་དང་འབྲས་བུ་ཐམས་ཅད་སྡེ་བཞི་པོ་འདིར་མ་འདུལ་བ་མེད་ཅིང༌།
ཕྱི་མ་ནི་སྐྱེ་བ་ནས་སྐྱེ་བར་བདེ་བ་ཕུན་སུམ་ཚོགས་པ་འཐོབ་པར་བྱེད་པའི་རྒྱུའམ་ལམ་ཁོ་ན་ཉིད་དོ། ། དེས་ན་མིང་དོན་དེ་དང་ལྡན་པའི་བསྟན་སྲིད་ཟུང་འབྲེལ་གྱི་བགྱི་བ་ཤིན་ཏུ་ལྕི་བའི་ཁུར་ཆེན་པོ་ཡོངས་སུ་བཞེས་པར་མཛད་དོ། ། དེ་ལའང་ལེགས་པར་བཤད་པ་རིན་པོ་ཆེའི་གཏེར་ལས། དམ་པ་དཔོན་དུ་བསྐོས་གྱུར་ན། ། དོན་གྲུབ་པ་དང་བདེ་སྐྱིད་འཐོབ། ། ནོར་བུ་རྒྱལ་མཚན་རྩེར་མཆོད་ན། ། ཡུལ་ཕྱོགས་དགེ་ཞེས་འཇིག་རྟེན་སྒྲོགས། ། ཞེས་གསུངས་པ་ལྟར། དགེ་བའི་རྩ་བ་ལ་ཡོངས་སུ་སྦྱངས་པའི་བསོད་ནམས་ཀྱི་མཐུ་ཆེན་པོ་དང་ལྡན་པ་དེ་ཉིད་མངའ་འབངས་ཀྱིས་མཚོན་པའི་བསྟན་འགྲོ་སྤྱིའི་བསོད་ནམས་ཀྱི་ནོར་བུ་བརྩེགས་པའི་ཁྲི་ག་ལ་བར་བཞུགས་པ་ནས་བརྩམས་ཏེ། འདི་ལྟར་མདོ་ལས།
ལུས་ཅན་རྣམས་ཀྱི་ལས་རྣམས་ནི། ། བསྐལ་པ་བརྒྱར་ཡང་ཆུད་མི་ཟ། ། ཚོགས་ཤིང་དུས་ལ་བབ་པ་ན། ། འབྲས་བུ་སྨིན་པ་ཉིད་དུ་འགྱུར། ། ཞེས་དང༌། རྒྱལ་པོ་ལ་གདམས་པ་ལས། སྐྱེས་བུ་དེ་ནི་གང་དང་གང་འགྲོ་ཡང༌། ། ལས་ནི་གྲིབ་མ་བཞིན་དུ་རྗེས་སུ་འབྲངས། ། ཞེས་དང༌། ལས་ཀྱི་རྣམ་པར་འགྱུར་བའི་མདོ་ལས།
ཇི་ལྟར་གང་ཟག་ལས་འདི་ལྟ་བུར་གྱུར་པས་སྔར་ཡང་བདེ་ལ། ཕྱིས་ཀྱང་བདེ་བར་འགྱུར་བའི་ལས་གང་ཡིན་ཞེ་ན། གང་ཟག་སུ་ཡང་རུང་སྟེ་སྦྱིན་པ་བྱིན་པ་ཡང་མང་པོ་དང་རངས་པར་བྱིན། བདག་ཀྱང་ཡིད་དགའ་སྟེ་བྱིན་པས་ཕྱིས་ཀྱང་མི་འགྱོད་པའི་གང་ཟག་དེའི་འབྲས་བུ་ནི། མིར་སྐྱེས་ན་ཡང་ཕྱུག་པོའི་རིགས་སུ་སྐྱེ་སྟེ་ནོར་མང་པོ་སྤྱོད་པ་དང༌། མང་པོའི་ཇོ་བོར་གྱུར་ནས། བློན་པོ་དང༌། གྲོགས་པོ་དང༌། གཉེན་དང་རིགས་གཅིག་པ། མང་དུ་བདོག་པ་དང༌།
བང་མཛོད་ཐམས་ཅད་གང་ཞིང་བདེ་བའི་རིགས་སུ་སྐྱེ་སྟེ། གང་ཟག་ལས་འདི་ལྟ་བུ་འདུས་པས་སྔར་ཡང་བདེ། ཕྱིས་ཀྱང་བདེ་བར་འགྱུར་རོ་ཞེས་དང༌། ཟུང་གི་མདོ་ལས། གང་དག་ང་ཡི་བསྟན་པ་ལ། ། སྦྱིན་པ་སྐྲ་ཙམ་བྱིན་པ་ནི། ། བསྐལ་པ་སྟོང་ཕྲག་བརྒྱད་ཅུ་རུ། ། ལོངས་སྤྱོད་ཆེ་ཞིང་ནོར་ཡང་མང༌། ། ཞེས་དང༌། མདོ་རྒྱ་ཆེར་རོལ་པ་ལས།
ཁྱོད་ཀྱིས་སྔོན་ཆད་དགེ་ལས་བསགས་པ་དང༌། ། ཡུན་རིང་དུས་ཀྱི་དགེ་བས་བྱུང་བ་དང༌། ། ཁྱོད་ཀྱིས་ཆོས་རྣམས་ཀུན་གྱི་ཚུལ་སྦྱངས་པས། ། དེ་རིང་མཆོད་པ་རྒྱ་ཆེན་བྱུང་བར་གྱུར། ། ཞེས་འབྱུང་བ་ལྟར། སྡོམ་བརྩོན་བླ་མ་ཆེན་པོ་སྐྱེ་དགུའི་བདག་པོར་གྱུར་པ་གང་གི་ལེགས་བྱས་ཀྱི་མཐུས། དུས་དེ་ཉིད་ནས་བརྩམས་ཏེ་མངའ་འོག་ཏུ་འཁོད་པས་མཚོན་ཏེ། ཕྱོགས་བཅུའི་འཛིན་མའི་དཀྱིལ་འཁོར་ཀུན་དུ་ཆེ་བའི་ཡོན་ཏན་དང༌། རིགས་དང༌། སྟོབས་དང༌།
དཔུང་གི་སྡེ་ཆེན་པོས་མངོན་པར་ཁེངས་པ་དང་ལྡན་པའི་རྒྱལ་ཕྲན་དང༌། བློན་པོ་དང༌། མི་དཔོན་དང༌། རྫོང་དཔོན་དང༌། སྡེ་དཔོན་དང༌། ཆེ་བཙན་དང༌། འབྱོར་ལྡན་གྱི་སྐྱེ་བོ་རྣམས་ཏེ། ཐམས་ཅད་ཀྱང་ལེགས་བྲིས་ཀྱི་ཡུལ་ནས་འོངས་པ་ལྟ་བུའི་གོས་བཟང་དང་རྒྱན་གྱི་རྣམ་པ་མང་པོས་ལུས་ལ་སྒེག་པར་བྱས་པ་བགྲང་གི་མི་ལྡང་བ་རྣམས་ཀྱིས་ལྷགས་ཏེ། རང་རང་གི་མངོན་པར་རྒྱགས་པ་ཐམས་ཅད་ཆོག་ཤེས་ལྡན་པའི་ནོར་བཞིན་དུ་བཏང་ནས། གང་གི་ཞབས་སྟེགས་ཀྱི་ཁྲི་མཐོན་པོ་རིན་ཐང་ཆེ་བའི་ནོར་བུ་རིན་པོ་ཆེའི་ཕྲ་ཚོམ་མཚར་དུ་དངར་བར་བཀོད་པ་དག་ནི།
བཙོ་མ་གསེར་གྱི་པ་ཏྲ་རིས་འཁྱུག་པས་ལེགས་པར་བཟུང་བའི་ངོ་མཚར་མིག་གི་དགའ་སྟོན་དུ་གྱུར་པ་ག་ལ་བ་དེ་ན། ལུས་ཐམས་ཅད་ནས་གུས་པའི་ཞེ་ས་དང་བཀུར་སྟི་སྔོན་དུ་འགྲོ་བས། སྡོམ་བརྩོན་བླ་མ་ཆེན་པོའི་ཐུགས་ལ་ཇི་ལྟར་བཞེད་པའི་དགེ་བའི་རྩ་བ་ཐམས་ཅད་ལེགས་པར་གྲུབ་ནས། དེང་གི་དུས་སུ་བོད་ཆེན་པོའི་ལྗོངས་ཀྱི་འགྲོ་བ་སྤྱིའི་བསོད་ནམས་ཀྱི་ཁང་པ་བརྩེགས་པའི་ནང་དུ་བདེ་བར་བྱོན་པའི་དགའ་སྟོན་དང༌། གཅིག་ཏུ་བསྟན་སྲིད་ཟུང་འབྲེལ་གྱི་ཁྲི་ལ་མངའ་གསོལ་བའི་ལེགས་སོའི་གཏང་རག་ཏུ། རང་རང་གི་བདོག་པའི་དངོས་པོ་གྱ་ནོམ་པ་དག་སྟོབས་པར་བྱེད་དོ། ། དེ་དག་ལ་ཡང་སྔ་ན་མེད་པའི་གཏམ་སྙན་གྱི་བཀའ་སྩལ་དང༌། གནང་སྐྱེས་ཀྱི་རྣམ་པ་མང་པོ་དག་གིས་ཡིད་ཀྱི་རེ་བ་དག་ཀྱང་ཚིམ་པར་བྱེད་དོ། ། གཞན་ཡང་བསོད་ནམས་ཀྱི་མཐུ་ཆེན་པོ་དེས། དེ་ཙམ་ན་རྒྱལ་པོའི་ཕོ་བྲང་གི་ཕྱི་ནང་ཐམས་ཅད་དང༌།
མངའ་འོག་ཏུ་གཏོགས་པའི་ཡུལ་ལྗོངས་དང༌། གྲོང་དང༌། གྲོང་ཁྱེར་དང༌། གྲོང་རྡལ་དང༌། ཚོང་དུས་དང༌། ཕོ་བྲང་དང༌། ཁང་ཁྱིམ་ཐམས་ཅད་ཀྱང་འབྱོར་པ་དང་རྒྱས་པ་དང༌། བདེ་ཞིང་ལོ་ལེགས་པ་དང༌། མི་དང་སྐྱེ་བོའི་ཚོགས་ཆེན་པོ་རྣམས་ཀྱང་དགའ་གཞས་ཀྱི་གླུ་ལེན་པ་དང༌། གར་གྱིས་རྩེན་པའི་ངོ་མཚར་ཅི་ཡར་རྒྱས་པ་དང༌།
ཉེན་ཀོར་གྱི་ཀུན་དགའ་རྭ་བ་དང༌། སྐྱེད་མོས་ཚལ་དང༌། མེ་ཏོག་གི་ལྡུམ་རྭ་དང༌། ཤིང་ལྗོན་པ་དང༌། ཚང་ཚིང་འཁྲིགས་པའི་ནགས་ཚལ་རྣམས་ཀྱང༌། རིན་པོ་ཆེ་མར་ཀ་ཏི་དང༌། ཨིནྡྲ་ནཱི་ལ་དང༌། གཡུ་ལྗང་གི་ཁ་དོག་ལ་འགྲན་པའི་ལོ་འདབ་དང་ལྡན་པའི་དབྱར་སྐྱེས་ཀྱི་ཕྲེང་བ་དག་ཀྱང༌། རྩ་བ་དང༌། སྡོང་བུ་དང༌།
ལྕུག་མ་དང༌། ལོ་མ་དང༌། མེ་ཏོག་དང༌། འབྲས་བུ་རྣམ་པ་སྣ་ཚོགས་པ་དག་ཀྱང་རང་རང་གི་དུས་ཀྱི་ངོ་མཚར་དང་ལང་ཚོ་ངོམ་པ་བཞིན་དུ་ཉམས་དགའ་བར་བྱེད་དོ། ། ཡུལ་ཕྱོགས་དེ་དང་དེ་དག་ཏུ་ནི་གཏེར་དང༌། འབྲུའི་ཚོགས་དང༌། བཟའ་བ་དང༌། བཅའ་བ་དང༌། བཏུང་བ་དང༌། བགོ་བ་དང༌།
རྒྱན་དང༌། རྟ་དང་བཞོན་པ་དང༌། གནག་ལུག་ལ་སོགས་པ་ཉེ་བར་མཁོ་བ་རྣམས་ཀྱང་ཡིད་བཞིན་དུ་འབྱོར་ཞིང་རྒྱས་པར་གྱུར་ཏོ། ། གཞན་ཡང་རིན་པོ་ཆེ་གསེར་དང༌། དངུལ་དང༌། ནོར་བུ་དང༌། མུ་ཏིག་དང༌། བཻ་ཌཱུརྻ་དང༌། དུང་དང༌། མན་ཤེལ་དང༌།
བྱི་རུ་ལ་སོགས་པ་ལྷ་དང་མིའི་དབྱིག་གི་རྣམ་པ་མང་པོ་ཡང་ཡུལ་ཕྱོགས་དེ་དང་དེ་དག་ཏུ་འཕེལ་བར་གྱུར་ཏོ། ། དེ་ལྟར་མཚུངས་པ་མེད་པའི་སྟོབས་དང༌། བསོད་ནམས་ཀྱི་མཐུ་ཆེན་པོས་ཇེ་མཐོར་གྱུར་པའི་སྡོམ་བརྩོན་མིའི་དབང་ཕྱུག་དམ་པ་དེས་ནི། བོད་ཆེན་ལྗོངས་ཀྱི་འཛིན་མའི་དཀྱིལ་འཁོར་རྣམ་པར་ཡངས་པའི་དཀྱིལ་འཁོར་ཀུན་དུ་འཁོད་པའི་སྐྱེ་དགུ་ཐམས་ཅད་གཞལ་དུ་མེད་པའི་ཐུགས་རྗེ་དང་ཕྲིན་ལས་འདོད་དགུའི་དཔག་བསམ་གྱི་ལྗོན་པ་ལྟར་རྒྱས་པར་གྱུར་པའི་གྲིབ་མ་སྣུམ་པོ་གཅིག་གིས་ཡོངས་སུ་ཁེབས་པར་བྱེད་ཅིང་ཅི་བདེ་བར་སྐྱོང་བ་ལ། རྣམ་པ་ཀུན་དུ་བརྫི་བ་མི་མངའ་ཞིང༌། གལ་ཏེ་སྲིད་པ་དང་ཞི་བའི་དཔལ་འབྱོར་ཕུན་སུམ་ཚོགས་པ་དང་ལྡན་པར་མཐོང་སྟེ། དེ་ལ་མ་བཟོད་པར་སྡང་བའི་སེམས་དང༌། གདུག་པའི་སེམས་དང༌། དྲག་ཤུལ་གྱི་སེམས་དང༌། བསམ་པ་ངན་པ་དང༌།
སྦྱོར་བ་རྩུབ་མོར་གཤོམ་པའི་སྐྱེ་འགྲོ་མི་སྲུན་པ་འགའ་ཞིག་ཡོད་པ་རྣམས་ཀྱང༌། གང་གི་བསོད་ནམས་ཀྱི་སྟོབས་དང༌། ལྷག་པའི་བསམ་པ་མི་དམན་པའི་ཁང་བཟང་ཡངས་པ་དེ་ན་རྟག་ཏུ་བསྟན་ཅིང་བསྒྲུབས་པའི་དབང་གིས་འབྲལ་བ་མེད་པར་བཞུགས་པའི་ལྷ་དང་སྲུང་མའི་ཚོགས་གཟི་བརྗིད་ཆེ་བ། མཐུ་ཆེ་བ། རྫུ་འཕྲུལ་ཆེ་བ། སྟོབས་ཆེ་བ། ཡེ་ཤེས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་མང་པོ་དག་མཆིས་ཏེ། དེ་དག་ལ་ཇི་ལྟར་མངོན་པར་འདོད་པའི་དོན་གང་དང་གང་ཡིན་པ་དེ་དང་དེ་གསོལ་ཞིང་ལས་སུ་བསྒོ་བ་ན། འབད་རྩོལ་དྲག་པོ་ལ་མ་ལྟོས་པར་ལས་ངན་ལ་འདྲིས་ཤིང་བརྩམས་པར་བྱེད་པ་གང་ཡིན་པ་དེ་དག་གཏན་བརླག་ཏུ་སོང་བ་ཀུན་གྱིས་མངོན་དུ་གྱུར་པ་མང་པོ་དག་ཀྱང་ཡོད་དོ། ། དེ་ལྟ་བུའི་ལྷག་པའི་བསམ་པ་དང་བསོད་ནམས་ཀྱི་མཐུ་ཆེན་པོས་ཆབ་སྲིད་ཀྱི་ཐ་གྲུ་རྣམ་པར་ཡངས་པའི་ས་ཆེན་པོ་ཆོས་བཞིན་དུ་སྐྱོང་བ་ལ་ནི་གནོད་པ་དང་སྡོ་བ་མི་མངའ་བའི་ཁར།
སླར་ཡང་ཛམྦུའི་གླིང་གི་རྒྱལ་ཁབ་ཆེན་པོ་བཞིའི་ཡ་གྱལ་དུ་གྱུར་པ་གནམ་གྱི་མཐོངས་ནས་བསྐོས་པའི་ཤར་ཕྱོགས་གོང་མ་རྒྱལ་པོ་ཞེས་བྱ་བ། སའི་སྟེང་ན་མཚུངས་པའི་ཟླ་ཐམས་ཅད་དང་བྲལ་བའི་སྟོབས་དང་ལས་དབང་གི་འཁོར་ལོས་སྒྱུར་བ་ཆེན་པོ་དེས། བཀའ་ལུང་ཛམྦུ་ཆུ་བོའི་གསེར་ལས་བསྒྲུབས་པའི་ཅོད་པཎ་དམ་པ་བས་ཀྱང་རབ་ཏུ་ལྕི་ཞིང་རིན་ཐང་ཆེ་བ་གང་ཞིག དེང་གི་སྡོམ་བརྩོན་བླ་མ་ཆེན་པོའི་སྤྱི་བོར་བཅིངས་ཏེ། དེང་ནས་བརྩམས་ཏེ་བོད་ཆེན་པོར་གཏོགས་པའི་ས་གཞིའི་དཀྱིལ་འཁོར་ཆེན་པོ་ཀུན་དུ་འཁོད་པའི་སྐྱེ་འགྲོ་མཐའ་དག་དང༌། མི་བདག་སྤྱིའི་མེས་པོར་དགོས་པའི་འཇའ་ས་དང་གསེར་དམ་ཆེན་པོ་ཡང་དང་ཡང་དུ་སྩལ་ཏེ། ཤིན་ཏུ་བརླིང་བར་བྱས་པའི་སྒོ་ནས་ཀྱང་མཚུངས་པ་མེད་པའི་སྟོབས་ལྡན་གྱི་རྒྱལ་པོའི་གོ་ས་རུ་དབང་བསྐུར་བ་ལེགས་པར་ཐོབ་བོ། ། དུས་ནམ་ཞིག་ན་སྡོམ་བརྩོན་ཆེན་པོ་འདིས་བཞེད་པའི་གཙོ་བོ། མཁན་ཆེན་ཐམས་ཅད་མཁྱེན་པ་ཆེན་པོ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་དེ་ཉིད་དང༌། མཁྱེན་རབ་ཀྱི་དབང་ཕྱུག་སངས་རྒྱས་ཡེ་ཤེས་པ་སྟེ།
བསྟན་པའི་བདག་པོ་ཆེ་ཆུང་གཉིས་ཀ་ངོར་ནས་དབང་པོའི་ཕྱོགས་སུ་ཆིབས་ཀྱི་ཁ་ལོ་བསྒྱུར་ཏེ། རིམ་གྱིས་འབྲི་ཀླུང་གསེར་དང་ལྡན་པ་འབབ་པའི་རྒྱུན་ཕྱོགས་ནས་བརྒྱུད་དེ་བྱོན་ནོ། ། དེ་དག་གི་ལམ་བར་རྣམས་སུ་འཁོད་པའི་དད་ལྡན་གྱི་འགྲོ་བ་རྒྱ་མཚོ་ལྟ་བུ་ལ་རང་རང་གི་བློ་དང་འཚམས་པའི་ཆོས་ཀྱི་བདུད་རྩི་སྩལ་བཞིན་པ་ནས་ལྕགས་ཕོ་སྤྲེལ་ལོའི་རྒྱུ་སྐར་ཐ་སྐར་གྱིས་ཉ་བའི་དཀར་པོའི་ཕྱོགས་ཀྱི་དུས་ཚེས་དགེ་བར། ཆོས་སྡེ་ཆེན་པོ་ལྷུན་གྲུབ་སྟེང་གི་རྒྱལ་ཁབ་དང་ཁད་ཉེ་བའི་ནོར་འཛིན་མའི་ཆ་ཤས་ལྷ་ལུང་ཁུག་ཅེས་བྱ་བར་ཕེབས་སོ། ། དེར་ཕེབས་པ་ན་བྱམས་བརྩེའི་དབང་ཕྱུག་སྡེ་དགེ་བླ་མ་ཆེན་པོ་འདི་ཉིད་སྐུ་འཁོར་རྣམས་ཀྱིས་མཚོན་པའི་ཆིབས་བསུའི་རིམ་པ་མང་པོ་དག་གིས་བྱོན་ནས་བསུ་ཞིང༌། ཁྱད་པར་ལྷུན་གྲུབ་སྟེང་གི་གདན་ས་འདིར་འབྱོན་པའི་སྟ་གོན་ཡང་འདི་ལྟར་བརྩམས་ཏེ། དེའང་ཆོས་ཀྱི་རྗེ་ས་སྐྱ་པཎྜི་ཏས། ཁྱོད་ལ་བསུ་བས་དཔལ་དུ་བྱེད། ། བརྟེན་པས་བློ་གྲོས་མཆོག་ཏུ་འགྱུར། ། བསྟེན་ན་འཇིགས་པ་མེད་པར་མཛད། །
བསྙེན་བཀུར་བགྱིས་པའང་བདེ་བ་འབྱུང༌། ། ཞེས་གསུངས་པ་ལྟར་རང་གི་དངོས་ཀྱི་བླ་མ་བསུ་བ་དང་སྐྱེལ་མར་བྱས་པའི་འབྲས་བུ་ནི་མཐར་ཐུག་ཕྱག་ཞབས་འཁོར་ལོས་མཚན་པ་འཐོབ་པ་ལ་སོགས་པའི་ཕན་ཡོན་རྗེས་སུ་དྲན་པ་སྡོམ་བརྩོན་བླ་མ་ཆེན་པོ་དེའི་བཀའི་བཀོད་པས་ཇི་ལྟར་སྩལ་བ་དེ་བཞིན་དུ། ས་ཕྱོགས་འདིའི་ཁོ་ར་ཁོར་ཡུག་དང༌། ཡངས་པའི་ཁྱམས་དང༌། སྲང་བར་དང༌། བཞི་མདོ་དང་སུམ་མདོ་རྣམས་སུ་ཕྱག་དར་གྱི་ཚོགས། རྡོ་བ་དང༌། བོང་བ་དང༌། གསེག་མ་དང༌། གྱོ་མོ་དང༌།
སྡོང་དུམ་དང༌། སོ་ཕག་དང༌། མི་གཙང་བའི་འདམ་དང་ལྗན་ལྗིན་གྱི་ཚོགས་ལེགས་པར་བསལ་ཏེ། དྲི་ཞིམ་པོ་དང་ཙནྡན་གྱི་ཆུས་རྡུལ་གྱི་འཚུབ་མ་མེད་པར་ཆག་ཆག་ལེགས་པར་བཏབ་ལ། དེ་ནས་རིན་པོ་ཆེ་རྣམ་པ་བཞིའི་ཁ་དོག་ལ་མངོན་པར་འཁུ་བའི་སྟེགས་བུ་དང༌། བ་གམ་དང༌། རྟ་བབས་དང༌། སྒོ་དང༌། སྒོ་ཁང་དང༌། སྐར་ཁུང་དང༌།
ཁྱམས་ཀྱི་དཀྱིལ་འཁོར་ཡོངས་སུ་རྫོགས་པའི་གཙུག་ལག་ཁང་དང༌། ལྷའི་ཁང་བཟང་དང༌། རྒྱལ་པོའི་ཕོ་བྲང་དང༌། དགེ་འདུན་གྱི་གནས་མལ་དང༌། སྒྲུབ་པའི་ཁང་པ་དང༌། ཁང་པ་བརྩེགས་པ་དང༌། སྐྱེད་ཚལ་གྱི་དོ་ར་རྣམས་སུ་ཡིད་ལ་མི་འབབ་པ་མེད་པའི་རྒྱན་གྱི་བྱེ་བྲག་མང་པོས་ལེགས་པར་བརྒྱན་པ་ནི་འདི་ལྟ་སྟེ། རྒྱ་གར་དང༌། བལ་པོ་དང༌། ཁ་ཆེ་དང༌།
སྟོང་འཁུན་གྱི་ཡུལ་ལས་འོངས་པའི་གོས་བཟང་དང༌། རས་དར་གྱི་བྱེ་བྲག་ཁ་དོག་དཀར་པོ་དང༌། སྔོན་པོ་དང༌། སེར་པོ་དང༌། དམར་པོ་དང༌། ལེ་བརྒན་དང༌། སྣ་ཚོགས་སྤེལ་བ་དག་གིས་རྒྱལ་མཚན་དང༌། བ་དན་དང༌། བླ་རེ་དང༌། ཡོལ་བ་དང༌།
འཕན་གྱི་རྣམ་པ་དང༌། རིན་པོ་ཆེའི་རྔ་ཡབ་ཀྱི་རྣམ་པ་མང་པོ་དག་བསྒྲེང་བ་དང་དཔྱངས་པས་ཀུན་ནས་མཛེས་པར་བྱས་སོ། ། གཞན་ཡང་མེ་ཏོག་གི་ཕྲེང་བ་དང༌། གསེར་གྱི་དྲྭ་བ་དང༌། མུ་ཏིག་གི་ཆུན་འཕྱང་དང༌། དྲིལ་བུ་གཡེར་ཁའི་ཕྲེང་བ་དང༌། མེ་ཤེལ་དང༌། ཆུ་ཤེལ་དང༌། ཟླ་བ་རླུང་གིས་བསྐྱོད་པ་རྣམས་ཀྱིས་འགྲོ་བ་མང་པོའི་སྙིང་ལ་སྔ་ན་མེད་པའི་དགའ་བ་རབ་ཏུ་སྟེར་བར་བྱས་སོ། ། གཞུང་ལུགས་རབ་འབྱམས་འཛིན་ཅིང་སྨྲ་བའི་མགྲིན་པ་རྣམ་པར་ཡངས་པའི་བླ་མ་དང༌།
དགེ་སློང་གི་དགེ་འདུན་རྒྱ་མཚོ་ཆེན་པོའི་རྡུལ་གྱི་གྲངས་དང་མཉམ་པས་མདུན་ནས་བསུ་བའི་སེར་སྦྲེང་གི་མཚར་དུ་དངར་བ་དག་ནི་ངུར་སྨྲིག་བླ་གོས་གསར་པའི་ཚོན་གྱིས་ས་དང་ནམ་མཁའི་ཁ་དོག་ཀྱང་བསྒྱུར་བ་སྙམ་བྱེད་པ་རྣམས། ཁ་ཅིག་ནི་ཨ་ག་རུ་དང༌། ཏུ་རུཥྐ་དང༌། ཧ་རི་ཙནྡན་ལ་སོགས་པ་ལྷན་ཅིག་སྐྱེས་པ་དང་སྦྱར་བའི་བདུག་སྤོས་ཀྱི་དུད་པ་ནི། ཆར་ལྡན་མའི་དུས་ཀྱི་སྤྲིན་སྔོན་ཡིད་དུ་འོང་བ་རབ་ཏུ་བརྩེགས་པ་ལ་ཅོ་འདྲི་བ་ལྟ་བུའི་ཕྱོགས་ཀྱི་ཁོར་ཡུག་ཐམས་ཅད་ཀྱང་ཚུལ་ཁྲིམས་དང་ལྡན་པའི་ལུས་བཞིན་དུ་བྱེད་དོ། ། ལ་ལ་ནི་སྲུང་མ་རྒྱ་མཚོའི་སྡེ་དཔོན་ཆེན་པོ་རྡོ་རྗེ་གུར་གྱི་མགོན་པོ་ལྕམ་དྲལ་ལྷ་བརྒྱད་དང༌། ཞིང་སྐྱོང་ཆེན་པོ་བྲམ་ཟེའི་གཟུགས་ཅན་དང་བཅས་པའི་འཆམ་སྐུ་ཆེན་པོ་ཕལ་ཐོག་ཕྱེད་གཉིས་ཙམ་བརྒལ་བ་བསྣམས་ཏེ། སྒེག་པའི་སྟང་སྟབས་མང་པོ་བྱེད་ཀྱིན་བསུའོ། ། འགའ་ཞིག་ནི་བཀྲ་ཤིས་དང་དགེ་ལེགས་ཐམས་ཅད་ཀྱི་འབྱུང་གནས་སུ་གྱུར་པའི་རྗེ་བཙུན་ཆེན་པོ་ཉིད་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་ནས་བསྐལ་པ་མང་པོར་སྐུ་གསུང་ཐུགས་མི་འགྱུར་རྡོ་རྗེ་གསུམ་གྱི་རང་བཞིན་དུ་བརྟན་པར་བཞུགས་ནས། སེམས་ཅན་གྱི་དོན་ལ་བསྐུལ་བའི་ཚིགས་སུ་བཅད་པ་ཐམས་ཅད།
ཆོས་ཀྱི་དུང་དང༌། གླིང་བུ་དང༌། རྔ་བོ་ཆེ་དང༌། སིལ་སྙན་ལ་སོགས་པའི་རོལ་མོའི་བྱེ་བྲག་ཐ་དད་པ་དེ་དང་དེ་དག་གི་གདངས་སུ་བསྒྱུར་ཏེ་འབུད་པ་དང་འཁྲོལ་བར་བྱེད་དོ། ། ཕལ་ཆེ་བ་དག་ནི་བརྒྱ་བྱིན་གྱི་ཚོན་གྱི་ཁ་དོག་དང༌། སྟོན་ཀའི་ཟླ་བའི་འོད་དང༌། བཙོ་མའི་གསེར་དང༌། གུར་གུམ་དང༌། ལེ་བརྒན་རྩི་དང༌། ཨུཏྤ་ལ་དང༌།
ཀརྞི་ཀ་དང༌། ལྡོང་རོས་དང༌། མཚལ་དང༌། མཐོན་ཀ་ཆེན་པོ་དང༌། མར་ཀ་ཏི་དང༌། རྨ་བྱའི་ལྐོག་མའི་མདོངས་ལྟ་བུའི་རས་དང་དར་གྱི་ཁྱད་པར་རབ་ཏུ་མང་པོ་ལས་བྱས་པའི་གདུགས་དང༌། རྒྱལ་མཚན་དང༌། བ་དན་དང༌། ལྡ་ལྡི་དང༌། ཕྱེ་མ་ཕུར་མ་དང༌།
འཕན་གྱི་རྣམ་པ་བགྲང་ལས་འདས་པ་བསྒྲེང་བ་རྣམས་ནི་ཡིད་འཕྲོག་རླུང་གི་བགྲོད་པ་དལ་བུས་ཀྱང་ཅུང་ཟད་བསྐྱོད་པ་དང་བཅས་ཏེ་མདུན་ནས་བསུ་བར་བྱེད། དེ་དག་ལས་གཞན་པའི་རྒྱལ་པོ་དང༌། རྒྱལ་ཕྲན་དང༌། བློན་པོ་དང༌། རིག་བྱེད་པ་དང༌། ཁྱིམ་བདག་དང༌། གྲོང་ཁྱེར་གྱི་སྐྱེ་བོ་དང་ཞོ་ཤས་འཚོ་བ་རྣམས་ནི་ཕྱོགས་ཀྱི་དཀྱིལ་འཁོར་ཀུན་དུ་ཡོངས་སུ་ཁྱབ་པར་ས་ཆེན་པོའི་རྡུལ་བཞིན་དུ་ལྷགས་པ་རྣམས་ཀྱིས་ཀྱང་མཁན་ཆེན་ཐམས་ཅད་མཁྱེན་པ་ཆེན་པོའི་ཞལ་གྱི་དཀྱིལ་འཁོར་མཐོང་ན་དོན་གྱི་སྙིང་པོ་དམ་པས་ཡོངས་སུ་ལྕི་བ་གང་དེར། མིག་གི་དབང་པོས་ཡང་དང་ཡང་དུ་མཇལ་ཞིང༌། ལག་པའི་ཐལ་སྦྱར་བཅིངས་པ་སྤྱི་བོའི་རྒྱན་དུ་བཀོད་དེ། ཕྱག་གི་ཕྲེང་བ་གྲངས་མེད་པ་བརྩེགས་པས་མངོན་པར་མཆོད་པ་དང༌།
འདི་ཕྱི་བར་དོའི་གནས་སྐབས་ཀུན་དུ་ཡེ་ཤེས་ཀྱི་གཟིགས་པ་དམ་པས་འཇུག་པའི་གསོལ་བ་འདེབས་པ་ལ་བྲེལ་བར་གྱུར་ཏོ། ། དེར་མ་ཟད་དུས་དེ་ཉིད་དུ་རྗེ་བཙུན་དམ་པ་ཉིད་འབྱོན་པའི་མདུན་ཕྱོགས་ཀྱི་ནམ་མཁའི་ཁམས་ཕལ་ཆེར་ཡང་སྤྲིན་གྱི་དུམ་བུ་མཆོད་རྫས་ཀྱི་རྣམ་པ་ཅན་མང་པོ་ཆེད་དུ་བྱས་པ་ལྟ་བུས་གཏམས་པའི་ཁྲོད་ན། ཁ་དོག་ལྔ་ལྡན་གྱི་འཇའ་ཚོན་གསར་པའི་རང་བཞིན་ཡིན་པ་ལ། རྣམ་པ་ནི་ལྷའི་རྒྱལ་མཚན་དང༌། ལྷའི་བ་དན་དང༌། ལྷའི་འཕན་དང༌། ལྷའི་གོས་བཟང་སྲབ་ལ་འཇམ་པ་དང་འདྲ་བ་དག་ཀྱང་ཆེད་དུ་དཔྱངས་པ་ལྟ་བུར་མཆིས་པ་འགྲོ་བ་མང་པོའི་མཐུན་སྣང་དུ་བྱུང་ངོ༌། ། ཚུལ་དེ་ལ་དཔག་ན་སྡེ་དགེ་ས་སྐྱོང་བླ་མ་ཆེན་པོ་འདིའི་སྔོན་གྱི་དུས་ནས་བསགས་པའི་བསོད་ནམས་ཀྱི་སྟོབས་དང༌། ཐུགས་བསྐྱེད་རྨད་དུ་བྱུང་བའི་ལེགས་བྱས་ཀྱི་མཐུ་ཆེན་པོས། དཀར་པོའི་ཕྱོགས་སུ་མངོན་པར་དགྱེས་པའི་ལྷ་དང་སྲུང་མའི་ཚོགས་བསམ་གྱིས་མི་ཁྱབ་པ་དག་ཀྱང་ས་སྐྱོང་ཆེན་པོ་རང་གི་མཐུན་པའི་གྲོགས་སུ་ཉེ་བར་བཀུག་ནས་མཁན་ཆེན་ཐམས་ཅད་མཁྱེན་པ་ཆེན་པོ་ཉིད་འདིར་སྤྱན་འདྲེན་པ་དང་བསུ་བ་བྱ་བའི་གྲོགས་སུ་ནམ་མཁའི་མཐོངས་ལ་ལྷགས་པར་གདོན་མི་ཟའོ། །
ཅིས་མངོན་ན། སྔོན་དུས་དེད་དཔོན་དོན་ཀུན་གྲུབ་པས་རྒྱ་མཚོ་ལས་ཡིད་བཞིན་གྱི་ནོར་བུ་རྙེད་པ། ནག་ཕྱོགས་ཀླུ་གདུག་པ་ཅན་གྱིས་ཕྲག་དོག་གིས་རྒྱ་མཚོར་དོར་བ་ན། དེད་དཔོན་སྙིང་སྟོབས་ཀྱི་མཐུ་བྲི་བ་མེད་པ་དེས། ལྷ་བདག་གི་རིན་པོ་ཆེ་སྩོལ་ཅིག་ཅེས་ཡང་ཡང་སྨྲས་ཀྱང་དེས་ནོར་བུ་མ་བྱིན་པ་དང༌། ད་ནི་བདག་གིས་རྒྱ་མཚོ་ཆེན་པོ་ཡོངས་སུ་བསྐམ་པར་མ་གྱུར་གྱི་བར་དུ་ཕྱིར་དོར་ལ་ཡིད་བཞིན་གྱི་ནོར་བུ་དེ་བླང་བར་བྱའོ། ། བླངས་ནས་ཀྱང་སེམས་ཅན་ཐམས་ཅད་ཀྱི་དབུལ་འཕོངས་ཀྱི་རྒྱུན་གཅད་པར་བྱའོ་ཞེས་དམ་བཅས་ཏེ་རྒྱ་མཚོའི་ཆུ་འཕྱགས་པར་བརྩམས་པ་ན། ལྷའི་དབང་པོས་དེའི་ལྷག་པའི་བསམ་པ་རྟོགས་ནས་ལས་སྣ་ཚོགས་པ་ལ་ཆུ་སྣོད་བྱིན་ཅིག་ཅེས་བསྒོ་བ་ན། དེས་ཀྱང་དེ་མ་ཐག་ཏུ་ཆུ་འཕྱགས་པའི་གཞོང་པ་དག་སྤྲུལ་ཏེ་བྱིན་པས། དེར་བསྟན་ལ་དགའ་བའི་ལྷ་རྣམས་ཀྱང་དེའི་གྲོགས་སུ་ལྷགས་ནས་རྒྱ་མཚོ་བསྐམ་པར་བརྩམས་པ་ན།
ཀླུ་དེས་ཀྱང་དེད་དཔོན་མཐུ་ཆེན་པོ་དང་ལྡན་པ་ཡིན་པར་ཤེས་ནས་སྐྲག་སྟེ་ནོར་བུ་དེ་བྱིན་པ་ལྟ་བུའོ། ། མདོར་ན་སྡོམ་བརྩོན་སྡེ་དགེ་བླ་མ་ཆེན་པོ་ཞེས་བྱ་བ། གང་གི་ཐུགས་རྒྱུད་ཀྱི་དད་པའི་ཞིང་ས་གཤིན་པ། ཐུགས་བསྐྱེད་ཀྱི་ས་བོན་དགེ་བ། ཕན་སེམས་ཀྱི་སོ་ནམ་ལེགས་པ། ཐབས་མཁས་ཀྱི་སྲུང་བས་བསྲུངས་པ། སྙིང་སྟོབས་ཀྱི་དྲོད་གཤེར་འཛོམ་པ། སྨོན་ལམ་གྱི་ཆར་ཆུ་ཞོད་པ་སྟེ། མཐུན་པའི་རྐྱེན་ཐམས་ཅད་ཚོགས་པའི་དུས་འདིར། ས་བདག་མཆོག་གིས་མཚོན་པའི་ས་སྟེངས་ཀྱི་སྐྱེ་འགྲོ་སྤྱིའི་བསོད་ནམས་རྣམ་པར་ཡངས་པའི་དགའ་ཚལ་དམ་པ་དེ་ན།
སྐྱབས་གཅིག་མཚུངས་པ་མེད་པའི་མཁན་ཆེན་སྐྱེ་དགུའི་དཔག་བསམ་ཆེན་པོ་ཞེས་བྱ་བ། བྱམས་པའི་རྩ་བ་བརླིང་བ། སྙིང་རྗེའི་སྡོང་པ་རྒྱས་པ། ཕན་སེམས་ཀྱི་ཡལ་ག་བརྐྱངས་པ། ཡོན་ཏན་གྱི་མེ་ཏོག་ཁ་བྱེ་བ། ཕྲིན་ལས་ཀྱི་ལོ་འདབ་རྒྱས་པ། ཕན་བདེའི་གྲིབ་མ་འགུགས་པ། ཉོན་མོངས་པའི་ཚ་གདུང་འཇིལ་བ། ཆོས་ཀྱི་སྦྱིན་ཆེན་འགྱེད་པ། མོས་པའི་ཤིང་རྟ་འགེངས་པ།
ཐར་པའི་འབྲས་བུ་སྟེར་བར་བྱེད་པའི་བདག་ཉིད་ཆེན་པོ་གང་འདི་དེང་གི་དུས་མདོ་སྟོད་སྨད་བར་གསུམ་གྱི་སྐྱེ་འགྲོ་སྤྱིའི་ཕན་པ་དང་བདེ་བ་འཛད་པ་མེད་པར་འབྱུང་བའི་གནས་སུ་གྱུར་པའི་མགྲོན་གྱི་དམ་པ་ཉིད་དུ་ལེགས་པར་སྤྱན་དྲངས་སོ། ། དེ་ནས་བརྩམས་ཏེ་སངས་རྒྱས་བཅོམ་ལྡན་འདས་ཀྱི་བསྟན་པ་རིན་པོ་ཆེ་ལ་ཕྲིན་ལས་གཞལ་དུ་མེད་པས་ཕན་འདོགས་པ་དང༌། སེམས་ཅན་དཔག་ཏུ་མེད་པ་གང་དེའི་མཁྱེན་པ་དང༌། བརྩེ་བ་དང༌། ནུས་པ་མཆོག་གི་རྭ་བ་ཡངས་པ་ན་ཆུད་པར་མཛད་དོ། ། དེ་ལྟ་བུའི་སྐྱབས་གཅིག་མཚུངས་པ་མེད་པ་གང་དེ་མཆོག་དམན་གྱི་འགྲོ་བ་སྤྱིའི་དཔལ་དུ་དཀའ་བ་མེད་པར་ཐོབ་པ་དེའང་རྒྱལ་པོའམ། རྒྱལ་ཕྲན་ནམ། བློན་པོའམ། ཕ་མའམ། མཛའ་བཤེས་ལ་སོགས་པ་གཞན་གང་གི་ཡང་དྲིན་ལས་བྱུང་བ་མ་ཡིན་གྱི།
ཆོས་སྐྱོང་བའི་བླ་མ་ཆེན་པོ་བསོད་ནམས་ཀྱི་སྐལ་བར་ལྡན་པ་འདི་ཉིད་ཁོ་ནའི་སྐུ་དྲིན་ལས་བྱུང་བར་ཤེས་པར་བྱའོ། ། དེས་ན་ཚུལ་འདི་ཁོ་ན་ལ་བསམས་ཀྱང་སྐྱེས་བུ་སྟོབས་དང་ལྡན་པ་སུ་ཞིག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་མ་ལུས་པ་རིན་ཆེན་གསེར་གྱི་བྱེ་མས་བཀང་སྟེ། ཉི་མ་རེ་རེ་ཞིང་བཅལ་ཡང་གང་གི་སྐུ་དྲིན་གྱི་ཚད་དང་ནམ་ཡང་མཉམ་པར་མི་འགྱུར་བ་སྟེ། དེ་ཅིའི་ཕྱིར་ཞེ་ན། ཚེ་འདིའི་འདུན་མ་ཙམ་མ་ཟད། ཚེ་རབས་གཏན་གྱི་འདུན་མ་མྱ་ངན་ལས་འདས་པ་ཆེན་པོའི་ཕྱོགས་སུ་གཞོལ་ཞིང་འབབ་པར་འགྱུར་བའི་ལྷག་པའི་བསམ་པ་རྣམ་པར་དག་པ་ལས་བྱུང་བའི་མཐུ་ཉིད་ཀྱིས་སོ། ། གཉིས་པ་སྐལ་བར་ལྡན་པས་བསྟན་པ་དང་འགྲོ་ལ་ཕན་པ་བསྒྲུབ་པའི་ཁྱད་པར་ལ་གསུམ་སྟེ། ཟང་ཟིང་གི་སྦྱིན་པས་བསྟན་པ་དང་འགྲོ་བ་ལ་ཕན་པ་བསྒྲུབ་པའི་ཁྱད་པར། ཆོས་ཀྱི་སྦྱིན་པས་བསྟན་པ་དང་འགྲོ་བ་ལ་ཕན་པ་བསྒྲུབ་པའི་ཁྱད་པར། བྱམས་པ་དང་མི་འཇིགས་པའི་སྦྱིན་པས་བསྟན་པ་དང་འགྲོ་བ་ལ་ཕན་པ་བསྒྲུབ་པའི་ཁྱད་པར་རོ། །
དང་པོ་ནི་དེ་ལྟར་བསོད་ནམས་ཀྱི་སྐལ་བར་ལྡན་པའི་སྐྱེས་བུ་དམ་པ་དེ་ལ་སྔོན་གྱི་དགེ་བའི་མཐུ་དམན་པ་མིན་པའི་བག་ཆགས་བཟང་པོ་ཡོངས་སུ་སད་པའི་གྲོགས་ཀྱིས་བསྐུལ་བའི་རྣམ་པར་རྟོག་པ་གཉིས་ཤིག་སྐྱེས་པར་གྱུར་ཏོ། ། དེའང་འདི་ལྟར། འཁོར་བའི་ཕུན་སུམ་ཚོགས་པ་དག་ནི་རྟག་ཅིང་བརྟན་ལ་མི་འགྱུར་བའི་གོ་འཕང་ལྟ་བུར་ཡིད་ལ་བྱེད། བློ་དེ་ལ་བརྟེན་ནས་འབྱོར་པ་དང་ནུས་པ་ཡོད་བཞིན་དུ་མཆོད་པ་འབུལ་བ་དང་སྦྱིན་པ་གཏོང་བ་ལ་སོགས་པ་དགེ་བའི་ཆེད་དུ་ཆུང་ངུ་ཡང་གཏང་བར་མི་ནུས་པ་དག་ཡོད་དེ། དེ་དག་ནི་སྐྱེས་བུ་ཤིན་ཏུ་མ་རབས་ཀྱི་སྤྱོད་པར་གྱུར་པ། ཚེ་འདིར་ཡང་སོག་སྲུང་གི་སྡུག་བསྔལ་ཆེ་བ་དང༌། སྐྱེ་བ་གཞན་དུ་ཡང༌། མདོ་སྡུད་པར། སེར་སྣ་ཅན་ནི་ཡི་དྭགས་གནས་སུ་སྐྱེ་བར་འགྱུར། ། གལ་ཏེ་མིར་སྐྱེ་ན་ཡང་དབུལ་པོ་ཉིད་དུ་འགྱུར། །
ཞེས་གསུངས་པ་ལྟ་བུའི་འབྲས་བུ་མི་འདོད་པ་མྱོང་བར་འགྱུར་བའི་ལས་ཅན་ཞིག་གོ ། ཡང་ཇི་སྐད་དུ། བསགས་པ་ཀུན་མཐའ་འཛད་པ་སྟེ། ། མཐོན་པོའི་མཐའ་ནི་དམའ་བ་ཡིན། ། འདུས་པའི་མཐའ་ནི་འབྲལ་བ་སྟེ། ། འཚོ་བའི་མཐའ་ནི་འཆི་བ་ཡིན། ། ཞེས་གསུངས་པ་ལྟར་འཁོར་བའི་ཕུན་སུམ་ཚོགས་པ་ནི་ཇི་ལྟར་བདོག་ཀྱང་མི་རྟག་ཅིང་མི་བརྟན་ལ་འགྱུར་བ་སྙིང་པོ་མེད་པ་དང༌། ཁྱད་པར་ནོར་གྱི་འབྱོར་པ་ནི། རྔ་བོ་ཆེའི་མདོ་ལས། ནོར་ནི་དགྲ་དང་ཆོམ་རྐུན་སོགས་མང་དང༌། །
རྒྱལ་པོ་མེ་དང་ཆུ་དང་མཛའ་བཤེས་དང༌། ། ཉེ་དུ་མི་མཛའ་བགོ་སྐལ་སྤྱོད་མང་གིས། ། སྡིག་པར་སྤྱོད་པ་ཡིས་ནི་འཛད་པར་འགྱུར། ། ཞེས་དང༌། བཤེས་སྤྲིང་ལས། ངེས་པ་བདོག་མང་ཇི་ལྟར་སྡུག་བསྔལ་བ། ། འདོད་པ་ཆུང་རྣམས་དེ་ལྟ་མ་ལགས་ཏེ། ། ཀླུ་མཆོག་རྣམས་ལ་མགོ་བོ་ཇི་སྙེད་པ། ། དེ་ལས་བྱུང་བའི་སྡུག་བསྔལ་དེ་སྙེད་དོ། ། ཞེས་གསུངས་པ་ལྟར་འཇིགས་པ་དང་གསོད་པ་དང༌།
སྡུག་བསྔལ་བ་དུ་མའི་འབྱུང་གནས་ཆེན་པོ་སྟེ། ཚུལ་དེ་ལ་སེམས་ཤིང་ཇི་ལྟར་ནུས་པའི་སྒོ་ནས་དཀོན་མཆོག་ལ་མཆོད་པ་འབུལ་བ་དང༌། སློང་བ་ལ་སྦྱིན་པ་གཏོང་བ་ལ་སྤྲོ་བ་དག་ཡོད་དེ། དེ་དག་ནི་སྐྱེས་བུ་དམ་པའི་ཁོངས་སུ་འགྲོ་བ། ཚེ་འདིར་ཡང་སེར་སྣ་དང་སོག་སྲུང་གི་སྡུག་བསྔལ་མེད་པ་དང༌། སྐྱེ་བ་གཞན་དུ་ཡང༌། སྦྱིན་པས་ལོངས་སྤྱོད་ཁྲིམས་ཀྱིས་བདེ། ། ཞེས་པ་ལྟ་བུའི་འབྲས་བུ་ཡིད་དུ་འོང་བ་འཐོབ་པར་འགྱུར་བའི་ལས་ཅན་ཞིག་གོ ། དེ་ལྟར་ཡིན་པ་ཡང་གང་གིས་ཤེས་ན། མང་དུ་སྨོས་པས་ཅི་ཞིག
སྙིང་པོ་དམ་པ་བླང་དུ་ཡོད་པའི་སྐབས་འདིར་འབད་པ་བརྒྱ་སྟོང་མང་པོས་བསྒྲུབ་པར་བྱ་བའི་སྙིང་པོ་ནི་མཐར་ཐུག་གི་འབྲས་བུ་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་བཅོམ་ལྡན་འདས་ཀྱི་གོ་འཕང་སྟེ། དེ་ཉིད་གང་ལ་བརྟེན་ནས་མཐར་ཕྱིན་པར་གྱུར་པའི་སྔོན་གྱི་སྐྱེས་བུ་ཆེན་པོ་ཇི་སྙེད་ཅིག་བྱོན་པ་ཐམས་ཅད་ཀྱི་བགྲོད་པ་གཅིག་པའི་ལམ་ཐམས་ཅད་ཀྱི་དང་པོར་གྱུར་པ་ནི་སྦྱིན་པའི་ཕ་རོལ་དུ་ཕྱིན་པ་ཉིད་དེ། སྐྱེས་པ་རབས་ཀྱི་གླེང་གཞིའི་མདོ་ལས། བདག་གིས་སངས་རྒྱས་བྱེད་པའི་ཆོས། ། གང་དང་དེ་རུ་བཙལ་བྱས་པ། ། སྟེང་དང་འོག་དང་ཕྱོགས་བཅུ་དང༌། ། ཆོས་ཀྱི་དབྱིངས་ཀྱི་བར་དུའོ། ། དེ་ཚེ་བཙལ་བ་ན་ནི་མཐོང༌། ། དང་པོར་སྦྱིན་པའི་ཕ་རོལ་ཕྱིན། ། སྔོན་གྱི་སྐྱེས་བུ་ཆེན་པོ་ཡི། །
ལམ་ནི་ཕ་རོལ་ཕྱིན་རྗེས་འགྲོ། ། འདི་ནི་རེ་ཞིག་ཁྱོད་ཀྱིས་ཀྱང༌། ། བརྟན་པོར་བྱས་ནས་བཟུང་བར་གྱིས། ། གལ་ཏེ་བྱང་ཆུབ་ཐོབ་འདོད་ན། ། སྦྱིན་པའི་ཕ་རོལ་ཕྱིན་པར་གྱིས། ། ཞེས་གསུངས་ཤིང་གནས་སྐབས་ཐམས་ཅད་དུ་ཡང་སྙིང་པོས་རྣམ་པར་དབེན་པའི་ནོར་ལས་སྙིང་པོ་དམ་པ་བླངས་པར་འགྱུར་བ་དང༌། མཛའ་བཤེས་དང༌། ཉེ་དུ་དང༌། དགྲ་དང་ཆོམ་རྐུན་ལ་སོགས་པས་གཙེ་བར་མི་འགྱུར་བ་དང༌། མངོན་པར་འདོད་པ་དང་སེར་སྣའི་ཉོན་མོངས་པ་རྣམས་ཀྱིས་བདག་ཟིལ་གྱིས་གནོན་པར་མི་འགྱུར་བ་དང༌།
སོག་སྲུང་ལ་སོགས་པ་འཁོར་བའི་སྡུག་བསྔལ་གྱི་ལམ་ལས་འདའ་བར་བྱེད་པའི་བཞོན་པ་བདེ་བ་ཉིད་དུ་འགྱུར་བ་དང༌། ཡོན་ཏན་གྱི་ཚོགས་དང་གྲགས་པ་དཀར་པོ་ཡང་རྣམ་པར་འཕེལ་བར་འགྱུར་བ་དང༌། སྐྱེ་བ་ནས་སྐྱེ་བར་ལོངས་སྤྱོད་འཛད་པ་མེད་པའི་གཏེར་ལ་སྤྱོད་པའི་རྒྱུར་འགྱུར་བ་དང༌། མཐོ་རིས་ཀྱི་ཡོན་ཏན་བདུན་དང་ལྡན་པར་འགྱུར་བ་དང༌། དབང་ཕྱུག་ཕུན་སུམ་ཚོགས་པ་ཐོབ་པར་འགྱུར་བ་སྟེ། ཀོ་ས་ལའི་སྐྱེས་པའི་རབས་ལས། སྦྱིན་པ་ཞེས་བྱ་གཏེར་ཆེན་རྗེས་འགྲོ་རྐུན་པོ་ལ་སོགས་ཐུན་མོང་མིན། ། སྦྱིན་པ་འདོད་དང་སེར་སྣའི་སྐྱོན་གྱིས་རྡུལ་ཅན་སེམས་ནི་སྦྱོང་བར་བྱེད། ། སྦྱིན་པས་འཁོར་བའི་ལམ་བགྲོད་ངལ་བ་མེད་པ་བཞོན་པ་བདེ་བ་ཡིན། ། སྦྱིན་པས་བདེ་བ་མང་པོ་འགྲུབ་ཅིང་གྲོགས་པོ་བཟང་པོའི་མཆོག་ཡིན་ནོ། །
འབྱོར་པ་ཕུན་སུམ་ཚོགས་པའམ་བཀའ་ལུང་ཡོན་ཏན་ནམ། ། སུམ་ཅུ་རྩ་གསུམ་ཕོ་བྲང་གནས་སམ་གཟུགས་བཟང་ཡོན་ཏན་ནམ། ། གང་ཞིག་འདོད་པ་དེ་དག་ཐམས་ཅད་སྦྱིན་པས་ཐོབ་པར་འགྱུར། ། དེ་ལྟར་ངེས་དོན་གཏན་ལ་ཕབ་ན་སྦྱིན་པ་སུས་མི་བྱེད། ། སྦྱིན་པས་ནོར་གྱི་སྙིང་པོ་ལེན་པར་གསུངས། ། སྦྱིན་པ་དབང་ཕྱུག་རྣམས་ཀྱི་རྒྱུ་ཞེས་གསུངས། ། སྦྱིན་པ་དཔལ་ལྡན་སྐྱེ་བོ་མཆོག་གི་ཚུལ། ། ཤེས་རབ་ཆུང་ངུས་རྡུལ་ཙམ་སྦྱིན་མི་ནུས། ། ཞེས་དང༌། ཁང་བུ་བརྩེགས་པའི་མདོ་ལས།
ཀུན་དགའ་བོ་འདི་ལྟར། དེ་བཞིན་གཤེགས་པའི་ཆོས་ཀྱི་དབྱིངས་ནི་ཤིན་ཏུ་རབ་ཏུ་གནས་པ་ཡིན་ནོ། ། དེ་ཤིན་ཏུ་རབ་ཏུ་གནས་པའི་ཕྱིར་ཐལ་མོ་སྦྱར་བ་ཡང་ཆུད་ཟ་བར་མི་འགྱུར་ན། སྦྱིན་པ་ལ་སོགས་པ་བྱེད་པ་ལྟ་སྨོས་ཀྱང་ཅི་དགོས་ཞེས་དང༌། ཆགས་པ་མེད་པའི་སེམས་ཀྱིས་སེར་སྣའི་དགྲ་བོ་ཟིལ་གྱིས་མནན་ནས་སྦྱིན་པ་ལེགས་པར་བྱིན་པའི་མི་དེ་ནི་འཇིག་རྟེན་ན་དཔའ་བོ་ཐམས་ཅད་ཀྱི་ནང་ནས་ཀྱང་ཆེས་དཔའ་བོ་ཉིད་ཡིན་ཏེ། ཆེད་དུ་བརྗོད་པའི་ཚོམས་ལས། འདི་ན་ལན་བརྒྱར་གཡུལ་བཟློག་དཔའ་བོ་བས། ། སེར་སྣ་དགྲར་གྱུར་ཟིལ་གྱིས་མནན་ནས་སུ། ། གང་ཞིག་ཆགས་མེད་སེམས་ཀྱིས་སྦྱིན་བྱེད་པ། ། དེ་དག་ཆེས་དཔའ་ཡིན་པར་ངེས་གསུངས་སོ། །
ཞེས་སོ། ། སྦྱིན་པ་གཏོང་བས་ལོངས་སྤྱོད་རེ་ཞིག་ཟད་པ་ལྟར་སྣང་ཡང་ཟད་པའི་མཆོག་ཡིན་པའི་ཕྱིར་འཇིག་རྟེན་འདི་དང་ཕྱི་མར་བཅས་པར་ཤིན་ཏུ་ཡང་འཕེལ་བའི་ཐབས་བླ་ན་མེད་པ་ཡིན་ཏེ། རྔ་བོ་ཆེའི་མདོར་ཡང༌། རང་དང་རང་གི་ལོངས་སྤྱོད་དག་ལ་ཡང༌། ། སྤྱོད་པར་བྱེད་པ་སྐྱེས་བུ་རྣམས་ཀྱི་ནོར། ། སྤྱད་པ་ཉིད་ན་གནོད་པ་གཞན་གྱིས་ཀྱང༌། ། ཟད་པར་མི་འགྱུར་ཤེས་བྱ་དམ་ཆོས་ཕྱིར། ། འདིར་ཟད་བྱས་མཆོག་ཕ་རོལ་ཟད་མི་འགྱུར། ། འཇིག་རྟེན་འདིར་འཕེལ་འཇིག་རྟེན་ཕ་རོལ་དུ། ། ཟད་པར་མི་འགྱུར་ཁ་དོག་མཐུར་བཅས་བྱེད། །
ཅེས་སོ། ། དེ་ལྟ་བུའི་ཕན་ཡོན་གྱི་(Dཟང་ཟིང་གི་སྦྱིན་པ་)དེ་ལ་དབྱེ་ན་(Eགཏོང་བ་དང༌། གཏོང་བ་ཆེན་པོ་དང༌། ཤིན་ཏུ་གཏོང་བ་ཆེན་པོ་)དང་གསུམ་དུ་འགྱུར་ཏེ། ཆོས་ཡང་དག་པར་སྡུད་པའི་མདོ་ལས། བྱང་ཆུབ་སེམས་དཔའ་རྣམས་ཀྱི་གཏོང་བ་རྣམ་པ་གསུམ་སྟེ། གཏོང་བ་དང༌། གཏོང་བ་ཆེན་པོ་དང༌། ཤིན་ཏུ་གཏོང་བའོ། ། དེ་ལ་གཏོང་བ་གང་ཞེ་ན།
བཟའ་བ་དང༌། བཏུང་བ་དང༌། བཞོན་པ་དང༌། གོས་དང༌། མར་མེ་དང༌། སྤོས་དང༌། རྒྱན་ལ་སོགས་པ་གང་སེམས་ཅན་རྣམས་ལ་ཕན་པར་འགྱུར་བ་མ་གཏོགས་པ་མི་སྦྱིན་པ་གང་ཡིན་པ་དེ་ནི་གཏོང་བའོ། ། གཏོང་བ་ཆེན་པོ་འདི་ལྟ་སྟེ། ཆུང་མ་དང༌། བུ་དང༌།
བུ་མོ་དང༌། ཡིད་དུ་འོང་བའི་བྲན་དང༌། ཁྱིམ་དང༌། རྒྱལ་སྲིད་རྣམས་ཡོངས་སུ་གཏོང་བ་ནི་གཏོང་བ་ཆེན་པོའོ། ། ཤིན་ཏུ་གཏོང་བ་གང་ཞེ་ན། ལག་པ་དང༌། རྐང་པ་དང༌། རྣ་བ་དང༌། སྣ་དང༌། ཤ་དང༌།
རུས་པ་དང༌། པགས་པ་དང༌། མིག་དང༌། ལྕེ་དང༌། མགོ་རུས་དང༌། རྐང་ལ་སོགས་པ་གཏོང་བ་སྟེ། འདི་ནི་བྱང་ཆུབ་སེམས་དཔའི་ཤིན་ཏུ་གཏོང་བ་ཞེས་བྱའོ་ཞེས་གཏོང་བ་རྣམ་པ་གསུམ་དུ་གསུངས་པ་ལས། འདིར་དང་པོ་དང་འབྲེལ་བར་བསགས་པའི་དངོས་པོ་ཐམས་ཅད་མཆོད་སྦྱིན་གྱི་ཆེད་དུ་བཏང་བའི་སྐབས་ཏེ། དེ་ལ་ནང་གསེས་ཀྱིས་སྦྱིན་པར་བྱ་བའི་རྫས་ཀྱང་མ་དག་པའི་སྦྱིན་པ་སྤངས་ནས་སྦྱིན་དུ་རུང་བའི་དངོས་པོ་རྣམས་སྦྱིན་པར་བྱིན་པའི་རྣམ་པར་སྨིན་པ་སོ་སོར་བཤད་པ་ཡང༌། ཕ་རོལ་ཏུ་ཕྱིན་པ་ལྔ་བསྟན་པའི་མདོ་ལས།
ཁ་ཟས་སྦྱིན་པར་བྱིན་ན་ནི། ། དེ་ནི་ཚེ་དང་ཁ་དོག་དང༌། ། སྟོབས་དང་བདེ་བ་ལྔ་པ་སྤོབས། ། ཤེས་རབ་ཅན་གྱི་སྦྱིན་པ་ཡིན། ། ཁ་ཟས་སྦྱིན་པས་དགའ་བ་དང༌། ། ཚེ་རིང་སྟོབས་ལྡན་བདེ་སྐྱིད་འགྱུར། ། སྐོམ་བྱིན་པས་ནི་མཁས་པ་དེ། ། ཀུན་དུ་འབར་ཞིང་རབ་འབར་བ། ། ཡི་དྭགས་ཉམ་ངར་མི་སྐྱེ་ལ། ། སྐོམ་པའི་གནོད་པ་འབྱུང་མི་འགྱུར། །
གོས་སྦྱིན་ཤིན་ཏུ་དཔལ་དང་ལྡན། ། རྟག་ཏུ་རིགས་ལྡན་གཟུགས་བཟང་ཞིང༌། ། མི་དེ་ངོ་ཚ་ཤེས་པར་འགྱུར། ། ཞེས་དང༌། སྦྱིན་པའི་ལེགས་པའི་མདོ་ལས། བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་མཁས་པ་རྣམས་ཀྱིས་རྣམ་པ་སུམ་ཅུ་རྩ་བདུན་སྦྱིན་པར་བྱིན་ནོ། ། སུམ་ཅུ་རྩ་བདུན་གང་ཞེ་ན། སེར་སྣ་རྣམ་པར་སྤང་བའི་ཕྱིར་དད་པས་སྦྱིན་པ་བྱིན་ནོ། ། དུས་སུ་སྦྱིན་པ་བྱིན་ནོ། །
དེ་བཞིན་གཤེགས་པས་གནང་བའི་རུང་བ་དངོས་པོ་གསུམ་ཡོངས་སུ་དག་པས་སྦྱིན་པ་བྱིན་ནོ། ། སེམས་ཀྱི་འཁྲུག་པའི་སྐྱོན་ཐམས་ཅད་སྤང་བའི་ཕྱིར་བསྟི་སྟང་དུ་བྱས་ཏེ་སྦྱིན་པ་བྱིན་ནོ། ། སྙིང་པོ་མེད་པའི་ལུས་ལས་སྙིང་པོ་བླང་བའི་ཕྱིར་རང་གི་ལག་ནས་སྦྱིན་པ་བྱིན་ནོ། ། གཞན་ལ་མི་གནོད་པར་སྦྱིན་པ་བྱིན་ན་རྣམ་པར་སྨིན་པ་གཏོང་བ་ཆེན་པོ་རབ་ཏུ་ཐོབ་པར་འགྱུར་རོ། ། ཁ་དོག་ཕུན་སུམ་ཚོགས་པ་སྦྱིན་པར་བྱིན་ན་རྣམ་པར་སྨིན་པ་ཁ་དོག་མཛེས་པ་རབ་ཏུ་ཐོབ་པར་འགྱུར་རོ། ། སྤོས་ཕུན་སུམ་ཚོགས་པ་སྦྱིན་པར་བྱིན་ན་རྣམ་པར་སྨིན་པ་གྲགས་པའི་སྤོས་རབ་ཏུ་ཐོབ་པར་འགྱུར་རོ། ། རོ་བྲོ་བ་ཕུན་སུམ་ཚོགས་པ་སྦྱིན་པར་བྱིན་ན་རོ་བྲོ་བའི་མཆོག་གི་དཔེ་བྱད་བཟང་པོ་རབ་ཏུ་ཐོབ་པར་འགྱུར་རོ། ། གྱ་ནོམ་པ་སྦྱིན་པར་བྱིན་ན་རྣམ་པར་སྨིན་པ་ལོངས་སྤྱོད་ཀྱི་ནོམ་པ་རབ་ཏུ་ཐོབ་པར་འགྱུར་རོ། ། རྒྱ་ཆེན་པོ་སྦྱིན་པར་བྱིན་ན་རྣམ་པར་སྨིན་པ་ལོངས་སྤྱོད་རྒྱ་ཆེན་པོ་རབ་ཏུ་ཐོབ་པར་འགྱུར་རོ། ། བཟའ་བ་སྦྱིན་པར་བྱིན་ན་རྣམ་པར་སྨིན་པ་སྐྱེ་བ་ཐམས་ཅད་དུ་བཀྲེས་པ་རྣམ་པར་གཅོད་པ་རབ་ཏུ་ཐོབ་པར་འགྱུར་རོ། །
བཏུང་བ་སྦྱིན་པར་བྱིན་ན་རྣམ་པར་སྨིན་པ་སྐྱེ་བ་ཐམས་ཅད་དུ་སྐོམ་པ་རྣམ་པར་གཅོད་པ་རབ་ཏུ་ཐོབ་པར་འགྱུར་རོ། ། གོས་སྦྱིན་པར་བྱིན་ན་རྣམ་པར་སྨིན་པ་གོས་ཀྱི་ལོངས་སྤྱོད་སྣ་ཚོགས་པ་རབ་ཏུ་ཐོབ་པར་འགྱུར་རོ། ། གནས་སྦྱིན་པར་བྱིན་ན་རྣམ་པར་སྨིན་པ་པུ་ཤུ་དང༌། ཁང་པ་བརྩེགས་པ་དང༌། ཁྱིམ་དང༌། ཁང་པ་དང༌། གཞལ་མེད་ཁང་དང༌། སྐྱེད་ཤིང་གི་རྭ་བ་དང༌། ཀུན་དགའ་རྭ་བ་དང༌། ཡུལ་རབ་ཏུ་ཐོབ་པར་འགྱུར་རོ། །
མལ་ཆ་སྦྱིན་པར་བྱིན་ན་རྣམ་པར་སྨིན་པ་རིགས་མཐོན་པོ་རབ་ཏུ་ཐོབ་པར་འགྱུར་རོ། ། བཞོན་པ་སྦྱིན་པར་བྱིན་ན་རྣམ་པར་སྨིན་པ་རྫུ་འཕྲུལ་གྱི་རྐང་པ་བཞི་རབ་ཏུ་ཐོབ་པར་འགྱུར་རོ། ། སྨན་སྦྱིན་པར་བྱིན་ན་རྣམ་པར་སྨིན་པ་རྒ་ཤི་མེད་ཅིང་མྱ་ངན་དང་ཀུན་ནས་ཉོན་མོངས་པ་འགོག་པའི་མྱ་ངན་ལས་འདས་པ་རབ་ཏུ་ཐོབ་པར་འགྱུར་རོ། ། ཆོས་སྦྱིན་པར་བྱིན་ན་རྣམ་པར་སྨིན་པ་སྐྱེ་བ་དྲན་པ་རབ་ཏུ་ཐོབ་པར་འགྱུར་རོ། ། མེ་ཏོག་སྦྱིན་པར་བྱིན་ན་རྣམ་པར་སྨིན་པ་བྱང་ཆུབ་ཀྱི་ཡན་ལག་གི་མེ་ཏོག་རབ་ཏུ་ཐོབ་པར་འགྱུར་རོ། ། ཕྲེང་བ་སྦྱིན་པར་བྱིན་ན་རྣམ་པར་སྨིན་པ་འདོད་ཆགས་དང༌། ཞེ་སྡང་དང༌། གཏི་མུག་གི་དྲི་མ་རྣམ་པར་དག་པ་རབ་ཏུ་ཐོབ་པར་འགྱུར་རོ། ། བདུག་པ་སྦྱིན་པར་བྱིན་ན་རྣམ་པར་སྨིན་པ་ཉོན་མོངས་པའི་དྲི་ང་བ་ཐམས་ཅད་མེད་པ་རབ་ཏུ་ཐོབ་པར་འགྱུར་རོ། ། གདུགས་སྦྱིན་པར་བྱིན་ན་རྣམ་པར་སྨིན་པ་ཆོས་ལ་དབང་ཐོབ་པ་རབ་ཏུ་འགྱུར་རོ། །
དྲིལ་བུ་སྦྱིན་པར་བྱིན་ན་རྣམ་པར་སྨིན་པ་སྒྲ་དབྱངས་ཡིད་དུ་འོང་བ་རབ་ཏུ་ཐོབ་པར་འགྱུར་རོ། ། སིལ་སྙན་སྦྱིན་པར་བྱིན་ན་རྣམ་པར་སྨིན་པ་ཚངས་པའི་སྒྲ་དབྱངས་རབ་ཏུ་ཐོབ་པར་འགྱུར་རོ། ། མར་མེ་སྦྱིན་པར་བྱིན་ན་རྣམ་པར་སྨིན་པ་ལྷའི་མིག་སྒྲིབ་པ་མེད་ཅིང་རྣམ་པར་དག་པ་རབ་ཏུ་ཐོབ་པར་འགྱུར་རོ། ། དར་སྦྱིན་པར་བྱིན་ན་རྣམ་པར་སྨིན་པ་ལྷ་དང་མིའི་ནང་ན་རྣམ་པར་གྲོལ་བའི་དར་གྱིས་བཅིངས་པ་རབ་ཏུ་ཐོབ་པར་འགྱུར་རོ། ། དེ་བཞིན་གཤེགས་པའི་མཆོད་རྟེན་ནམ། དེ་བཞིན་གཤེགས་པའི་སྐུ་གཟུགས་ལ་འབྲུ་མར་དྲི་ཞིམ་པོ་ཕུལ་ལམ་སྤོས་ཀྱི་ཁྲུས་ཆུ་དབུལ་བ་ཕུལ་ན་རྣམ་པར་སྨིན་པ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུ་རབ་ཏུ་ཐོབ་པར་འགྱུར་རོ། ། ཁྲུས་ཀྱི་ཡོ་བྱད་སྦྱིན་པར་བྱིན་ན་རྣམ་པར་སྨིན་པ་སྐྱེ་བ་ཐམས་ཅད་དུ་ནད་ཉུང་བ་དང་རིགས་མཆོག་ཏུ་སྐྱེ་ཞིང་ཀུན་དུ་མཛེས་པ་རབ་ཏུ་ཐོབ་པར་འགྱུར་རོ། ། སྙིང་པོ་ལྔ་སྦྱིན་པར་བྱིན་ན་རྣམ་པར་སྨིན་པ་སྐྱེ་བ་ཐམས་ཅད་དུ་མཐུ་ཆེ་ཞིང་སྤྲོ་བ་ཆེན་པོ་མི་ཐུལ་བ་རབ་ཏུ་ཐོབ་པར་འགྱུར་རོ། ། བྱམས་པ་ལ་གནས་ཏེ་སྦྱིན་པར་བྱིན་ན་རྣམ་པར་སྨིན་པ་གནོད་སེམས་མེད་པ་རབ་ཏུ་ཐོབ་པར་འགྱུར་རོ། ། སྙིང་རྗེ་ལ་གནས་ཏེ་སྦྱིན་པར་བྱིན་ན་རྣམ་པར་སྨིན་པ་འཚེ་བ་མེད་པ་རབ་ཏུ་ཐོབ་པར་འགྱུར་རོ། །
དགའ་བ་ལ་གནས་ཏེ་སྦྱིན་པར་བྱིན་ན་རྣམ་པར་སྨིན་པ་མི་འཇིགས་པ་སྦྱིན་པ་རབ་ཏུ་ཐོབ་པར་འགྱུར་རོ། ། བཏང་སྙོམས་ལ་གནས་ཏེ་སྦྱིན་པར་བྱིན་ན་རྣམ་པར་སྨིན་པ་མི་དགའ་བ་སྤོང་བ་རབ་ཏུ་ཐོབ་པར་འགྱུར་རོ། ། རྣམ་པ་སྣ་ཚོགས་ཀྱི་སྦྱིན་པར་བྱིན་ན་རྣམ་པར་སྨིན་པ་ལོངས་སྤྱོད་སྣ་ཚོགས་རབ་ཏུ་ཐོབ་པར་འགྱུར་རོ། ། ལན་ལ་མི་རེ་བ་ལ་གནས་ཏེ་སྦྱིན་པར་བྱིན་ན་རྣམ་པར་སྨིན་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་འགྱུར་རོ་ཞེས་བྱ་བ་ལ་སོགས་པ་ཟང་ཟིང་གི་སྦྱིན་པ་ཚུལ་བཞིན་དུ་བྱིན་པའི་ཕན་ཡོན་མང་པོ་དྲི་མ་མེད་པའི་ལུང་གི་ཚོགས་ཀྱིས་ལེགས་པར་གདམས་པའི་ཡི་གེ་དམ་པའི་རྔ་ཆེན་བརྡུང་བ་ནི་ཅི་ཡང་ཐོས་སོ། ། ཐོས་ནས་ཀྱང་སླར་ཡང་འདི་ལྟར་ཐུགས་ལ་སེམས་པར་བྱེད་དེ། རྗེ་ངོར་ཆེན་རྡོ་རྗེ་འཆང་གིས། ད་ལྟའི་བདེ་སྡུག་འབྱོར་རྒུད་འདུ་འབྲལ་རྣམས། ། སྔོན་བསགས་ལས་ཀྱི་རྗེས་སུ་འབྲང་བའི་ཕྱིར། ། ལས་འབྲས་བསླུ་མེད་དོན་ལ་མ་རྨོངས་པས། ། བླང་དོར་ཚུལ་བཞིན་སྤྱོད་དང་ཤེས་ལྡན་དག །
ཅེས་གསུངས་པ་ལྟར། བདག་གི་སྔོན་གྱི་སྐྱེ་བར་སྦྱིན་པ་མ་ཉུང་ཙམ་ཞིག་བཏང་བའི་མཐུས། ད་ལྟ་ནི་ཀུན་གྱི་འགྲན་པའི་ཟླ་ཐམས་ཅད་དང་བྲལ་བའི་སྟོབས་དང༌། དཔལ་དང་འབྱོར་པ་ཕུན་སུམ་ཚོགས་པ་འདི་ལྟ་བུ་ཞིག་ཐོབ་པར་གྱུར་པ་འདི་དག་གོ ། འོན་ཏེ་འདི་དག་གི་རང་བཞིན་ལ་ཇི་ལྟར་དཔྱད་ཀྱང་འཁོར་བའི་ཕུན་སུམ་ཚོགས་པ་ཞེས་པ་མི་རྟག་པའི་མཐའ་ཅན་གང་རུང་ཞིག་ལས་མ་འདས་པའི་ཕྱིར། ནམ་ཞིག་ན། སྟོན་ཀའི་སྤྲིན་གྱི་འདུ་འགོད་ལྟར་མི་བརྟན་ཅིང་གཡོ་བའི་རང་བཞིན་ཅན་ཡིན་པ་དང༌། ཚྭ་ཆུ་ལྟར་ཇི་ཙམ་སྤྱད་ཀྱང་ངོམས་པའི་མཐའ་མཐོང་བ་མེད་པའི་རང་བཞིན་ཅན་ཡིན་པ་དང༌། ཆུའི་ཆུ་བུར་ལྟར་སྙིང་པོས་རྣམ་པར་དབེན་པའི་རང་བཞིན་ཅན་ཡིན་པའི་ཕྱིར། ཡིད་བརྟན་དུ་རུང་བ་ནི་ཅུང་ཟད་ཀྱང་མ་མཆིས་སོ། །
འོན་ཀྱང་སྙིང་པོ་མེད་པ་ལས་ཀྱང་སྦྱིན་པ་གཏོང་བ་ལ་སོགས་པའི་སྒོ་ནས། བླ་ན་མེད་པའི་བྱང་ཆུབ་ཀྱི་སྙིང་པོ་ལེན་པ་ལ་ཤིན་ཏུ་མཁས་པ་ནི་སྔོན་གྱི་སྐྱེས་བུ་ཆེན་པོ་ཐབས་ལ་མཁས་པ་རྣམས་སོ། ། དེ་བས་ན་ཁོ་བོ་ཅག་ཀྱང་སྔོན་གྱི་སྐྱེས་བུ་དམ་པ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་ཇི་ལྟར་བླ་ན་མེད་པའི་བྱང་ཆུབ་ཀྱི་སྤྱོད་པ་རྒྱ་ཆེན་པོ་སྤྱད་པའི་ལམ་གང་ཡིན་པ་དེའི་རྗེས་སུ་ཞུགས་ལ། སེར་སྣ་མེད་པའི་གཏོང་བ་ལ་རབ་ཏུ་དཔའ་བར་གྲགས་པའི་རྔ་བོ་ཆེ་ནི་བརྡུང་བར་བགྱིའོ། ། ལན་དང་རྣམ་པར་སྨིན་པ་རེ་བ་མེད་པའི་སྦྱིན་པ་དམ་པའི་སྒོ་བརྒྱ་ཕྲག་གཅིག་ནི་དབྱེ་བར་བགྱིའོ། ། གཏོང་ཕོད་དམན་པ་མིན་པའི་ལག་པ་ནི་བརྐྱང་བར་བགྱིའོ། ། འགྲོ་བ་ཐམས་ཅད་ནི་མཆོད་པ་དང་སྦྱིན་པའི་ཞིང་དུ་དགོད་པར་བགྱིའོ་ཞེས་སྙམ་དུ་རྩེ་གཅིག་པས་དགོངས་ཏེ། ཟང་ཟིང་གི་འབྱོར་པ་ཕལ་ཆེ་བ་དག་དགེ་བའི་རྩ་བ་བསྒྲུབ་པའི་ཆེད་དུ་ཚུལ་བཞིན་དུ་གཏོང་བ་ལ་མི་སྤྲོ་བ་མེད་པའི་སྙིང་སྟོབས་ཀྱི་ཆུ་གཏེར་རབ་ཏུ་འཕེལ་བར་གྱུར་ཏོ། །

དེའང་གང་དུ་གཏོང་བར་བྱ་བའི་ཞིང་དུ་གྱུར་པ་ནི། དབུ་མ་བཤེས་པའི་སྤྲིང་ཡིག་ལས། ལོངས་སྤྱོད་གཡོ་བ་སྙིང་པོ་མེད་མཐོང་ནས། ། དགེ་སློང་བྲམ་ཟེ་བཀྲེན་དང་བཤེས་རྣམས་ལ། ། སྦྱིན་པ་ཚུལ་བཞིན་སྩལ་བགྱི་ཕ་རོལ་དུ། ། སྦྱིན་ལས་གཞན་པའི་གཉེན་མཆོག་མ་མཆིས་སོ། ། ཞེས་བཤད་པ་ལྟར། སྦྱིན་པའི་ཞིང་ངམ་མཆོད་པའི་ཞིང་ངམ་ཡོན་གྱི་ཞིང་དམ་པར་གྱུར་པ་ནི། དམ་པའི་ཆོས་སྨྲ་བ་དང༌། དགེ་སློང་དང་བྲམ་ཟེ་ལ་སོགས་པ་དང༌། ཕན་འདོགས་པའི་ཞིང་དུ་གྱུར་པ་ནི་བཀྲེན་པ་དང་ནད་པ་ལ་སོགས་པ་དང༌།
རེ་བའི་ཞིང་དུ་གྱུར་པ་ནི་མཛའ་བཤེས་ལ་སོགས་པ་རྣམས་སུ་གསུངས་པ་ལས། འདིར་སྡོམ་བརྩོན་སྐྱེ་དགུའི་བདག་པོ་འདི་ཉིད་ནི། སྤྱིར་ཛམྦུའི་གླིང་གི་བྱང་ཕྱོགས་ཁ་བ་ཅན་གྱི་ལྗོངས་སུ་བཞུགས་སོ་འཚལ་གྱི་སངས་རྒྱས་བཅོམ་ལྡན་འདས་ཀྱི་བསྟན་པ་རིན་པོ་ཆེ་མཐའ་དག་དང༌། དེ་ཉིད་ཡུན་དུ་གནས་པར་བྱེད་པའི་རྩ་ལག་བསྟན་པ་འཛིན་པའི་གང་ཟག་རྒྱ་མཚོ་ཆེན་པོའི་རྡུལ་གྱི་གྲངས་དང་མཉམ་པ་ཇི་སྙེད་ཅིག་བཞུགས་པ་ཐམས་ཅད་ཀྱི་ཉེར་འཚོའི་གཞིར་གྱུར་པའི་བསྟན་པའི་སྦྱིན་བདག་ཆེན་པོ་ཉིད་དུ་ལེགས་པར་གྲགས་ཤིང་གྲུབ་པའི་ཚུལ་ཕལ་ཆེ་བ་ནི་གོང་དུ་སྨོས་པ་ལས་ཤེས་པར་འགྱུར་ཞིང༌། དེ་དག་ཙམ་དུ་མ་ཟད་སྐབས་འདི་དང་འོག་ཏུ་འཆད་པར་འགྱུར་བ་རྣམས་སུ་ཡང་རྒྱས་པར་འབྱུང་སྟེ། ཅིའི་ཕྱིར་ན། གནའི་དུས་ནས་དར་བའི་དཔྱ་དང་གཞན་གྱིས་ཕུལ་བ་དང༌། ཚོང་ཟོང་གིས་བསྒྲུབས་པ་ལ་སོགས་པ་བདོག་པའི་དངོས་པོ་ཐམས་ཅད་ཀྱང་མཐར་དཀོན་མཆོག་ལ་མཆོད་པ་འབུལ་བ་དང༌། གཙུག་ལག་ཁང་བརྩིགས་པ་དང༌། དེ་བཞིན་གཤེགས་པ་སྲས་དང་སློབ་མར་བཅས་པའི་སྐུ་དང་གསུང་དང་ཐུགས་ཀྱི་རྟེན་བཞེངས་པ་ལ་སོགས་པའི་རྒྱུར་གཏོང་བ་དང༌།
ཁྱད་པར་ཆོས་ཀྱི་སྦྱིན་པ་རྒྱུན་མི་ཆད་པའི་འཕྲུལ་གྱི་སྒོ་ཆེན་པོ་འདི་ཕྱེ་བའི་རྒྱུར་གཏོང་བའི་ཚུལ་རྒྱས་པ་ནི་འོག་ཏུ་འཆད་པར་འགྱུར་བ་ལྟར་དང༌། བྱེ་བྲག་ཏུ་བོད་ཆེན་པོའི་ལྗོངས་ན་སྡོམ་བརྩོན་བླ་མ་འདི་ཉིད་ཀྱི་ཡབ་མེས་གོང་མར་གྱུར་པ་བསྟན་པ་ལ་ལྷག་པའི་བསམ་པ་མཆོག་ཏུ་དཀར་བ་རྣམས་ཀྱི་སྐུ་རིང་ནས་གསང་སྔགས་གསར་རྙིང་བོན་གསུམ་གྱི་གྲུབ་པའི་མཐའ་ཕྱོགས་རིས་མེད་པའི་དབུ་འཕང་བླ་མ་ནས་བླ་མར་འདེགས་པའི་འཛིན་སྐྱོང་དང་ཞབས་ཏོག་ཡང་དག་པ་མཛད་ཅིང༌། དེ་དག་གི་ནང་ནས་ཀྱང་མཆོག་གམ། གཙོ་བོའམ། ཕུལ་ལམ། གཙུག་གི་ནོར་བུ་བཞིན་དུ་གཅེས་པར་བཟུང་བ་ནི་འཛམ་གླིང་བསྟན་པའི་བདག་པོ་དཔལ་ས་སྐྱ་པའི་ལུགས་བཟང་དྲི་མ་མེད་པ་འདི་ཉིད་དང༌། རྒྱལ་བ་ཉི་མའི་གཉེན་གྱི་རྒྱལ་ཚབ་ཆེན་པོ་རྡོ་རྗེ་འཆང་ཀུན་དགའ་བཟང་པོ་པའི་བསྟན་པ་རྩོད་པ་ཀུན་གྱི་ཕྱོགས་ལས་རྣམ་པར་རྒྱལ་བའི་རྒྱལ་མཚན་དམ་པ་འདི་གཉིས་གང་གི་སྙིང་སྟོབས་ཀྱི་ཕྲག་པ་རབ་ཏུ་བརྟན་པའི་རྩེ་ན་བཟུང་ངོ༌། ། ཇི་ལྟར་བཟུང་བ་དེ་དག་ཀྱང་བསྐལ་པ་ནས་བསྐལ་པའི་ཕྲེང་བར་བརྟན་པར་བྱེད་པའི་ཆོ་ག་རྨད་དུ་བྱུང་བ་ནི་མཁས་པའི་ཕྲིན་ལས་རྣམ་པ་གསུམ་སྟེ། དེ་དག་ལ་ཤིན་ཏུ་དབང་འབྱོར་པའི་བསྟན་འཛིན་གྱི་སྐྱེས་བུ་ཆེན་པོ། ས་གསུམ་གྱི་ཁོངས་ནས་གྲགས་པའི་ཟླ་འོད་རྣམ་པར་གསལ་བ་མང་པོ་སྤྱན་དྲངས་ཏེ།
བསྟན་པའི་རྒྱུན་ཆེན་པོ་མི་ནུབ་པར་བཙུགས་སོ། ། དེས་ན་གོང་མ་དེ་དག་གི་བསྟན་པ་ལ་དམ་པའི་བྱ་བ་ཇི་ལྟར་བྱས་པ་དེ་བཞིན་དུ། དེང་གི་དུས་ཀྱི་སྡོམ་བརྩོན་སྐྱེ་དགུའི་བདག་པོ་འདིས་ཀྱང་གོང་མ་དེ་དག་གི་ཕྲིན་ལས་དང༌། རྣམ་པར་དཀར་བའི་ལེགས་བྱས་ཀྱི་སྡོང་པོ་ཆེན་པོ་རྨ་མེད་པ་ཉིད་དུ་བཟུང་ནས། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱི་བདག་རྐྱེན་ལས་བྱུང་བའི་བསྟན་པ་རིན་པོ་ཆེ་འདི་ཉིད་འཇིག་རྟེན་གྱི་ཁམས་ན་ཡུན་དུ་འཚོ་ཞིང་གཞེས་པའི་ཐབས་ཀྱི་རྣམ་པ་མང་པོ་མངོན་པར་འདུ་བགྱི་བ་དང༌། དེ་ཉིད་ལེགས་པར་གནས་པ་ལ་བརྟེན་ནས་ཡངས་པའི་རྒྱལ་ཁམས་ཀུན་དུ་བདེ་ལེགས་རྒྱ་ཆེན་པོ་འབྱུང་བར་འགྱུར་བའི་ལྷག་པའི་བསམ་པས་ཀུན་ནས་བསླངས་ཏེ། གཏོང་ཕོད་ཆེན་པོའི་ཕྱག་གི་དཔག་བསམ་གྱི་ཡལ་ག་རྣམ་པར་བརྐྱངས་ཏེ། བླ་མ་དང་དཀོན་མཆོག་ལ་མཆོད་པ་འབུལ་བ་དང༌། འཕགས་པའི་དགེ་འདུན་ལ་བསྙེན་བཀུར་བགྱིས་པ་ལ་སོགས་པའི་གཏམ་རགས་པ་ཙམ་བརྗོད་པ་ནི་འདི་ལྟ་སྟེ། བགྲང་བ་ལས་འདས་པའི་བསྐལ་པ་རྣམས་སུ་བསགས་པའི་ལེགས་བྱས་རྒྱ་མཚོ་ལྟ་བུས་ཀྱང་ཤིན་ཏུ་འགྲུབ་པར་དཀའ་བ་ཉིད་ནི་རྣམ་པ་ཐམས་ཅད་མཁྱེན་པའི་ཡེ་ཤེས་མཆོག་སྟེ།
དེའི་གོ་འཕང་ཉིད་ཀྱང་དཀའ་ཚེགས་ཆེན་པོ་ལ་མ་ལྟོས་པར་བདེ་བླག་ཏུ་བརྙེས་པར་འདོད་པའི་སློབ་མ་བློ་དང་ལྡན་པ་དག་གིས། མཆོད་པ་གཞན་ཐམས་ཅད་སྤངས་ཏེ། རང་ཉིད་ལ་དུས་གསུམ་གྱི་སངས་རྒྱས་ཐམས་ཅད་ཀྱི་མཛད་པ་བླ་ན་མེད་པ་ཐམས་ཅད་མཛད་པའི་དཔལ་ལྡན་བླ་མ་མཆོག་གི་རྡོ་རྗེ་སློབ་དཔོན་ཆེན་པོ་གང་ཡིན་པ་དེ་ཉིད་དོ། ། དེ་ནི་རྣམ་པ་ཐམས་ཅད་དུ་བཅོམ་ལྡན་འདས་རྡོ་རྗེ་སེམས་དཔའ་ལྟ་བུར་བལྟས་ལ། ཤིན་ཏུ་གཏོང་བར་དཀའ་བ་དང་དཀོན་པ་དང༌། ཁྱད་པར་ཅན་དུ་གྱུར་པའི་ཡོ་བྱད་གང་དང་གང་ཡིན་པ་དེ་དང་དེས་མངོན་པར་མཆོད་ཅིང༌། མཉེས་པར་འགྱུར་བའི་ཐབས་སུ་ཅི་འགྱུར་བྱེད་པ་དེ་ནི་འཁོར་བའི་སྡུག་བསྔལ་མཐའ་ཅན་དུ་བྱེད་པའི་སྐྱེས་བུ་དམ་པ་སྟེ། ཇི་སྐད་དུ། མཆོད་པ་ཐམས་ཅད་ཡོངས་སྤངས་ནས། ། བླ་མར་མཆོད་པ་ཡང་དག་བརྩམ། །
དེ་མཉེས་པས་ནི་ཀུན་མཁྱེན་པའི། ། ཡེ་ཤེས་མཆོག་ནི་ཐོབ་པར་འགྱུར། ། བླ་མེད་མཛད་པའི་སློབ་དཔོན་ནི། ། རྡོ་རྗེ་སེམས་དཔའ་རབ་མཆོད་ན། ། དེ་ཡིས་བསོད་ནམས་མ་བྱས་ཤིང༌། ། དཀའ་ཐུབ་མ་བསྟེན་ཅི་ཞིག་ཡོད། ། ཅེས་བྱ་བ་དང༌། རིམ་པ་ལྔ་པ་ལས་ཀྱང༌། དེ་ཉིད་མི་ཟད་འདོད་པ་ཡིས། ། ཤིན་ཏུ་དགའ་བ་གང་དང་གང༌། །
ཤིན་ཏུ་ཁྱད་པར་ཅན་དེ་དེ། ། དེ་དང་དེ་ནི་བླ་མར་བྱིན། ། སློབ་དཔོན་གྱིས་ནི་སྡིག་པ་འཕྲོག ། སློབ་དཔོན་གྱིས་ནི་འཇིགས་པ་སེལ། ། སློབ་དཔོན་གྱིས་ནི་སྡུག་བསྔལ་གྱི། ། རྒྱ་མཚོའི་མཆིང་ལས་ཕ་རོལ་སྒྲོལ། ། ཞེས་བྱ་བ་དང༌། རྡོ་རྗེ་སྙིང་པོ་རྒྱན་གྱི་རྒྱུད་ལས། བློ་ལྡན་རྡོ་རྗེ་སློབ་མ་ཡིས། ། ཅི་སྟེ་བདེ་བ་ཀུན་འདོད་ན། །
དད་མོས་སེམས་ཀྱིས་དབུལ་བར་བྱ། ། ཡིད་ལ་གང་བསམས་མ་ཕུལ་ལམ། ། ཁས་བླངས་དེ་ནི་མ་ཕུལ་ན། ། ཡི་དྭགས་དམྱལ་བ་རྣམ་གཉིས་སུ། ། ངེས་པར་སྐྱེ་སྟེ་བརླག་པར་འགྱུར། ། ཞེས་དང༌། དཔལ་ཡང་དག་པར་སྦྱོར་བའི་རྒྱུད་ལས་ཀྱང༌། གང་དང་གང་གིས་སྡུག་པའི་རྫས། ། རེ་བ་མེད་པའི་སེམས་ཀྱིས་ནི། ། དེ་དང་དེ་ནི་བླ་མར་དབུལ། །
ཞེས་བྱ་བ་དང༌། རྡོ་རྗེ་ཕྲེང་བ་ལས། གསེར་དང་དོ་ཤལ་གོས་དང་ནི། ། རིན་ཆེན་སྣ་ཚོགས་ཡོན་ཏན་མཆོག ། བྲན་དང་ལས་བྱེད་གྲངས་མེད་དང༌། ། དད་ཅིང་གུས་པ་ལ་སོགས་ཀྱི། ། ཆགས་པ་བྲལ་བའི་སེམས་ཀྱིས་ནི། ། རབ་ཏུ་འབད་པས་མཉེས་པར་བྱ། ། ཇི་ལྟར་བཞེད་པ་སྟོན་པ་ལ། ། རྙེད་པར་དཀའ་བའི་དངོས་རྣམས་ཀྱིས། །
སྔགས་ཀྱི་དོན་སྟོན་བླ་མ་ནི། ། དགོངས་པ་ཡོངས་སུ་བསྐང་བར་བྱ། ། ཞེས་བྱ་བ་དང༌། གཤིན་རྗེའི་གཤེད་དམར་པོའི་རྒྱུད་ལས། དེ་ནས་བླ་མར་ཡོན་དབུལ་བ། ། འདི་ན་རབ་ཏུ་བཤད་པར་བྱ། ། བདག་ཉིད་ཞི་བ་ཉིད་དང་ནི། ། ལས་ཀུན་འགྲུབ་པའི་ཕྱིར་དུ་ཡང༌། ། ཕོངས་པ་མེད་པར་དབུལ་བྱ་སྟེ། ། བདག་ཉིད་དངུལ་གྱི་རྣ་རྒྱན་དང༌། །
གསེར་དང་ནོར་བུ་མཱ་ལ་དང༌། ། དེ་བཞིན་བུ་དང་ཆུང་མ་དང༌། ། སྐྱེད་བྱེད་མ་དང་སྲིང་མོ་དང༌། ། རྣམ་པ་སྣ་ཚོགས་ན་བཟའ་ཉིད། ། གདུགས་དང་རྔ་ཡབ་མཛེས་པ་དང༌། ། ཁང་པ་ཁྲི་དང་དྲི་བཟང་དང༌། ། དེ་བཞིན་གླུ་དང་རོལ་མོ་ཉིད། ། རལ་གྲི་དང་ནི་རྒྱན་ཉིད་ཀྱང༌། ། བླ་མར་རབ་དབུལ་བརྟུལ་ཞུགས་ཅན། ། ཞེས་བྱ་བ་དང༌།
བླ་མ་ལྔ་བཅུ་པ་ལས་ཀྱང༌། བླ་མ་ལ་ནི་གུས་བཅས་ཡོན། ། རྗེས་སུ་མཐུན་པར་སྦྱིན་པར་བྱ། ། དེས་ནི་རིམས་སོགས་གནོད་པ་རྣམས། ། ཕྱིར་ཞིང་འབྱུང་བར་མི་འགྱུར་རོ། ། རང་གི་དམ་ཚིག་སློབ་དཔོན་ནི། ། སྦྱིན་དཀའ་བུ་དང་ཆུང་མ་དང༌། ། རང་སྲོག་གིས་ཀྱང་བསྟེན་བྱ་ན། ། ལོངས་སྤྱོད་གཡོ་བ་སྨོས་ཅི་དགོས། ། གང་ཕྱིར་བསྐལ་པ་བྱེ་བ་ནི། །
གྲངས་མེད་པར་ཡང་རྙེད་དཀའ་བའི། ། སངས་རྒྱས་ཉིད་ཀྱང་བརྩོན་ལྡན་ལ། ། ཚེ་འདི་ཉིད་ལ་སྟེར་བར་བྱེད། ། རྟག་ཏུ་རང་གི་དམ་ཚིག་བསྲུང༌། ། རྟག་ཏུ་དེ་བཞིན་གཤེགས་པ་མཆོད། ། རྟག་ཏུ་བླ་མ་ལ་ཡང་དབུལ། ། འདི་ནི་སངས་རྒྱས་ཀུན་དང་འདྲ། ། མི་ཟད་དེ་ཉིད་འདོད་པ་ཡིས། ། ཅུང་ཟད་ཡིད་འོང་གང་དང་གང༌། ། ཤིན་ཏུ་ཁྱད་པར་གྱུར་པ་ཉིད། །
དེ་དང་དེ་ནི་བླ་མ་སྦྱིན། ། དེ་བྱིན་སངས་རྒྱས་ཐམས་ཅད་ལ། ། རྟག་ཏུ་བྱིན་པ་ཉིད་དུ་འགྱུར། ། དེ་བྱིན་བསོད་ནམས་ཚོགས་ཡིན་ཏེ། ། ཚོགས་ལས་དངོས་གྲུབ་མཆོག་ཏུ་འགྱུར། ། ཞེས་བྱ་བ་ལ་སོགས་པ་རྒྱུད་སྡེ་རིན་པོ་ཆེ་རྣམས་ནས་བརྗོད་བྱའི་གཙོ་བོ་ལྟར་བསྟན་ཅིང༌། སྐལ་བར་ལྡན་པའི་གང་ཟག་རྣམས་ལ་རྗེས་སུ་གདམས་པ་རྣམས་གང་གི་ཐུགས་ཉམས་སུ་བསྟར་ནས། འདིར་མཁན་ཆེན་ཐམས་ཅད་མཁྱེན་པ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ཞེས་བྱ་བ། ལྷ་དང་བཅས་པའི་སྐྱེ་དགུ་མ་ལུས་པའི་ཐོར་ཚུགས་རྣམ་པར་སྤྲ་བའི་རྒྱན་དུ་བཞུགས་པ་ལ་ཕྱོགས་རེས་ཐོབ་ཤོར་དུ་འགྱུར་བའི་སྐབས་ཅི་ཞིག འོན་ཀྱང་སྔོན་གྱི་སྨོན་ལམ་བཟང་པོའི་གྲོགས་པོ་མཛའ་གཅུགས་དམ་པ་དེ་ནི་སུས་ཀྱང་བསླུ་རུ་མེད་པ་ཆོས་ཉིད་དེ།
དེའང་འདི་ལྟར། རྗེ་བཙུན་ཆེན་པོ་དེ་ཉིད་ནི་སྡོམ་བརྩོན་སྐྱེ་དགུའི་བདག་པོ་འདི་དང་སྐྱེ་བ་ནས་སྐྱེ་བར་མཆོད་ཡུལ་དང་སྦྱིན་བདག་གི་ཚུལ་ལམ། སློབ་དཔོན་དང་སློབ་མའི་ཚུལ་གྱིས་ཉི་ཟླ་ཟུང་འབྲེལ་བཞིན་དུ་མི་འབྲལ་བར་བྱང་ཆུབ་སྤྱོད་པའི་སྨོན་ལམ་གྱི་ཁྱད་པར་ནི་དོན་ཡོད་ཞགས་པ་ལྟ་བུས་ལེགས་པར་སྦྲེལ་བར་བརྟེན། དེང་གི་དུས་སུའང་ལྗོངས་འདིའི་སྐྱེ་འགྲོ་སྤྱིའི་བསོད་ནམས་ཀྱི་ཞིང་དུ་སྤྱན་འདྲེན་ཇི་ལྟར་གསོལ་བ་བཞིན་དུ་ལེགས་པར་ཞུགས་པའི་དགའ་སྟོན་གྱི་འབུལ་བ་སྟོབ་པའི་ཕྱིར་རྗེ་བཙུན་དམ་པ་ཉིད་ལ་སྐབས་དབྱེ་བའི་ཆེད་དུ། མི་བདག་ཆེན་པོའི་ཞལ་ལས་འདི་སྐད་དུ་མཆིད་པ་ཐོས་ཏེ། རྗེ་བཙུན་དམིགས་པ་མེད་པའི་ཐུགས་རྗེའི་བདག་ཉིད་ཅན་ནི། ཁམས་གསུམ་གྱི་འགྲོ་བ་མ་ལུས་པའི་དཔལ་དམ་པར་གྱུར་པའི་ཆོས་ཀྱི་རྒྱལ་པོ། ཆོས་ཀྱི་དབང་ཕྱུག ཆོས་ཀྱི་འབྱུང་གནས། ཆོས་ཀྱི་སྒྲོན་མེ་ཆེན་པོ་ཉིད་དུ་བཞུགས་བཞིན་པ་ནས།
གུས་ལྡན་ཁོ་བོ་ཅག་གི་ལྷག་བསམ་གྱི་རྫིང་བུའི་ནང་ནས་བྱུང་བའི་སྤྱན་འདྲེན་པར་གསོལ་བ་འདེབས་པའི་ཚིག་གི་པདྨ་དཀར་པོའི་ཕྲེང་བ་ནན་ལྟར་བརྒྱུས་པའི་ཚུལ་ལ་ཐུགས་བརྩེ་བས་རྗེས་སུ་དགོངས་ཏེ། བཤུལ་རིང་ལམ་གྱི་ངལ་བ་དུ་མ་ཁྱད་དུ་བསད། སྙིང་རྗེ་ཆེན་པོའི་ཤིང་རྟའི་འཁྲུལ་འཁོར་ནི་ལེགས་པར་བསྐོར། དེང་གི་དུས་ན་བདག་ཅག་ལྟོས་དང་བཅས་པའི་བསོད་ནམས་ཀྱི་ནམ་མཁའ་ཡངས་པའི་རྒྱན་དུ་ལེགས་པར་བྱོན་པའི་བཀའ་དྲིན་གྱི་ཕུང་པོ་འདི་ཀོ་གལ་ཏེ་གཟུགས་ཅན་ཉིད་དུ་བྱར་བཏུབ་ན། སྟོང་གསུམ་གྱི་སྟོང་ཆེན་པོའི་མི་མཇེད་འཇིག་རྟེན་ཁམས་ཀྱི་སྣོད་ཀྱང་ཡངས་པོ་མ་ཡིན་པའི་གྲགས་པ་བྱུང་དུ་དོགས་པ་ཅི་སྟེ་མི་མཆི། དེས་ན་དེ་ལྟ་བུའི་སྐུ་དྲིན་གྱི་ཕུང་པོ་རྫོགས་པར་འཚོབ་པར་བྱེད་པའི་ནུས་པ་དེ་ནི་འཇིག་རྟེན་ཀུན་གྱི་མེས་པོ་གསེར་མངལ་ཅན་གྱིས་ཀྱང་གསོབ་པར་བཟོད་པའི་མཐུ་ནི་ཤིན་ཏུ་ཡང་ཕྲ་ན། གཞན་གྱིས་ལྟ་ག་ལ་ཞིག འོན་ཏེ་ལྷག་པའི་བསམ་པ་ཉིད་གཙོ་བོར་བཟུང་བའི་ལེགས་འབུལ་ཉུང་ཟད་ཅིག་སྟོབ་པར་འཚལ་ཏེ། སང་དགེ་འདུན་གྱི་ཀུན་དགའ་རྭ་བ་ཆེན་པོར་ཞབས་ཀྱིས་བཅགས་པར་གསོལ་བ་འདེབས་ཀྱིན་མཆི་ན། ཅི་གནང་ཞེས་བྱ་བའི་ངག་གིས་སྐབས་དབྱེ་བ་ན།
མཁན་པོ་ཆེན་པོ་ཐམས་ཅད་མཁྱེན་པ་ནས་ཀྱང༌། དེ་ལྟར་དུ་བགྱིར་རུང་བར་བཀའི་གནང་བ་བྱིན་ནོ། ། དེ་ཙམ་ན་དཔལ་མིའི་བདག་པོ་མཆོག་གི་འཁོར་རྣམས་དང་དགེ་སློང་འགའ་ཞིག་ལ་འདི་ལྟར་བསྒོ་སྟེ། མི་རིང་བར་དགེ་འདུན་གྱི་གཙུག་ལག་ཁང་ཆེན་པོའི་ཕྱི་དང་ནང་གི་ཁྱམས་ཀྱི་དཀྱིལ་འཁོར་ཡངས་པ་ཐམས་ཅད་དུ་རྡོ་བ་དང༌། གསེག་མ་དང༌། གྱོ་མོ་དང༌། བོང་བ་དང༌། ཕྱག་དར་གྱི་ཚོགས་ཐམས་ཅད་ལེགས་པར་བསལ་ཏེ། ཙནྡན་གྱི་ཆུ་དང༌། དྲི་བཟང་པོའི་ཆུ་དང༌།
སྤོས་ཀྱི་ཆུ་དག་གིས་ཆག་ཆག་ལེགས་པར་ཐོབ་ཅིག དེར་མ་ཟད་རྒྱན་གྱི་བྱེ་བྲག་ཇི་སྙེད་པ་དག་ཀྱང་མཛེས་ཤིང་ཡིད་དུ་འོང་བར་བྲེ་ཞིག་ཅེས་བསྒོའོ། ། དེ་རྣམས་ཀྱང་མི་བདག་ཆེན་པོའི་ལྟར་མཉན་ཏེ། གཙུག་ལག་བསམ་གྲུབ་མཐོང་གྲོལ་གྱི་ཕྱི་དང་ནང་ཐམས་ཅད་དུ་ཕྱག་དར་ལེགས་པར་བགྱིས་པ་ལ། དྲི་ཞིམ་པོས་ཡང་དག་པར་བསྒོས་ཏེ། ངོ་མཚར་མིག་གི་བདུད་རྩིའི་རང་བཞིན་ཅན་གྱི་བླ་རེ་དང༌། གདུགས་དང༌། རྒྱལ་མཚན་དང༌། ཕྱེ་མ་ཕུར་མ་དང༌། འཕན་ཚར་གྱི་བྱེ་བྲག་བསམ་གྱིས་མི་ཁྱབ་པ་དབང་པོའི་གཞུ་རིས་ལྟར་བཀྲ་བ་རྣམས་བཏགས་ཤིང་གཙུག་ལག་ཁང་གི་ཕྱོགས་ཀུན་དུ་མཛེས་པར་བརྒྱན་ནོ། །
ཁྱད་པར་དེའི་དབུས་སུ་སྔོན་དུས་ཀྱི་མཁན་པོ་ཆེན་པོ་འཇམ་པའི་དབྱངས་སངས་རྒྱས་ཕུན་ཚོགས་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་དང༌། རྡོ་རྗེ་འཆང་བཀྲ་ཤིས་ལྷུན་གྲུབ་གྲགས་པའི་རྒྱལ་མཚན་དཔལ་བཟང་པོ་པ་སྟེ་བསྟན་པའི་བདག་པོ་ཟུང་གི་ཞབས་ཀྱི་པདྨ་དྲི་མ་མེད་པ་དག་རྣམ་པར་བཀོད་པའི་ཆོས་ཀྱི་ཁྲི་ཆེན་པོ། རིན་པོ་ཆེ་གསེར་བཙོ་མའི་ཁ་དོག་ཏུ་སྣང་ཞིང་ཟུར་བཞི་དང་ལྡན་པ་ལ། ས་འཛིན་དང༌། རྡོ་རྗེའི་གདན་དང༌། ལྷ་སྣམ་དང༌། ནོར་བུ་བརྩེགས་པ་དག་དང༌། པདྨའི་འདབ་མ་དང༌། བྲེ་དང༌། གླང་པོའི་རྒྱབ་དང༌།
སེང་གེའི་ཁྱིམ་དང༌། ནོར་བུ་དང༌། བད་ཆུང་དང༌། བད་ཆེན་དང༌། ཙནྡྲའི་གདན་རྣམས་བང་རིམ་རིང་ཐུང་གི་རྣམ་པར་ཡོད་པ། ལོགས་ཤིག་ཏུ་ནི་ཐེམ་སྐས་ཀྱི་རིམ་པ་བཞི་དང་ལྡན་པ། རྒྱབ་ཕྱོགས་ནས་གསེར་གྱི་པདྨ་རབ་ཏུ་རྒྱས་པའི་འདབ་མ་ལྟར་ཡངས་པའི་རྒྱབ་ཡོལ་ཆེན་པོ་གྱེན་དུ་བསླངས་པའི་ངོས་སུ། རིན་པོ་ཆེ་རྣམ་པ་སྣ་ཚོགས་ཀྱི་ཕྲ་ཚོམ་གྱི་ཁུར་བུ་ཐོགས་པའི་འོད་ཟེར་གྱི་པ་ཏྲ་རིས་མང་པོ་ཅི་དགར་འཁྱུག་པ། པ་ཏྲའི་ལག་པ་ཁ་ཅིག་ནི་ཡིད་བཞིན་གྱི་ནོར་བུ་རིན་པོ་ཆེ་ཐོགས་ནས་ཕྱི་རོལ་དུ་གདེངས་པ། འགའ་ཞིག་ནི་ནང་དུ་ལོག་ནས་ཆུའི་དབའ་ཀློང་ལྟར་འཁྱིལ་བ།
དེ་དག་ལ་བརྟེན་ནས་དཔྱངས་པའི་དར་དཀར་པོ་དྲི་མ་མེད་པའི་ཅོད་པཎ་དང༌། མུ་ཏིག་གི་དྲྭ་བ་དང༌། དྲྭ་བ་ཕྱེད་པས་མཛེས་པར་བྱས་པ། རྩེ་མོར་དགོས་འདོད་འབྱུང་བའི་ནོར་བུ་དབང་གི་རྒྱལ་པོའི་ཏོག་དང་བཅས་པའི་ཁྲི་ལྷུན་སྟུག་པ་དེ་ཉིད་ལེགས་པར་བཤམས་སོ། ། བང་རིམ་གྱི་ཁར་སྟེང་ཁེབས་ཁ་དོག་སྣ་ཚོགས་པའི་གོས་བཟང་ཤིན་ཏུ་འཇམ་པ་མང་པོ་བརྩེགས་པའི་གདིང་བས་བཀབ་པ། མདུན་ངོས་སུ་རྟེན་དང་བཅས་པའི་ལྷུང་བཟེད་དང༌། དཀར་ཞལ་དང༌། རིལ་བ་དང༌། བདུག་སྤོས་གཏུལ་བའི་སྣོད་དང༌། སྤོས་ཀྱི་རེང་བུ་ཐོགས་པའི་སྐྱེས་བུ་གཞོན་ནུའི་གཟུགས་བརྙན་རྣམས་འདེགས་པར་བྱེད་པའི་སྟེགས་བུ་ཡངས་ཤིང་མཐོ་བ།
དེའི་ངོས་ན་ཡང་ནོར་བུས་གང་བའི་ཡོལ་གོ་ཐོགས་པའི་སྒྲ་བརྒྱ་པ་སྤྲིན་གྱི་རི་མོ་འཁྲིགས་པའི་གསེབ་ནས་ཀློག་བཞིན་དུ་འགྱུ་བའི་རྣམ་པ་ཅན་ཡང་བཞག་གོ ། དེའི་ཉེན་སྐོར་རྣམས་སུ་ཉེ་བར་མཁོ་བའི་ཁྲིའུ་འགའ་ཞིག་དང་དགེ་འདུན་གྱི་གདིང་བ་དགྲམ་པ་དང་བཅས་པའི་ཉེར་བསྡོགས་ཐམས་ཅད་མ་ཚང་བ་མེད་པར་བཤམས་སོ། ། སང་ཉིན་རྒྱུ་སྐར་ཐ་སྐར་གྱིས་ཉ་བའི་ཞག་གི་ཕུང་པོ་དེའི་རྒྱལ་བ་གཉིས་པའི་ཚེས་བཟང་པོ་རེས་གཟའ་པ་སངས་དང་སྐར་མ་ཆུ་སྨད་འཛོམ་པའི་ཉིན། ཁོར་ཡུག་ཏུ་འཁོད་པའི་ས་འཛིན་གྱི་ཕྲེང་བ་རྣམས་ཀྱི་མདུན་ནམ། ངོས་ཐམས་ཅད་ལ་ཉིན་མོར་བྱེད་པའི་འོད་ཀྱིས་ཁྱབ་པར་བྱས་པའི་དུས་ཀྱི་ཚེ། དགེ་སློང་སྤོས་ཀྱི་རེང་བུ་ཐོགས་པ་དག་གིས་རྗེ་བཙུན་མཆོག་གི་སྤྱན་སྔར་ཕྱིན་ཏེ་དུས་ལ་བབ་པ་མཁྱེན་པར་གསོལ་བར་བྱེད་དོ། ། ཇི་ཙམ་ན་གནྡྷརྦའི་ཡུལ་ནས་འོངས་པ་དང་འདྲ་བའི་གླིང་བུ་བསྒྱུར་བ་ལ་སྦྱངས་པ་མཆོག་གི་མཐར་སོན་པ་དག་སྔོན་དུ་འོངས་ཏེ། དེའི་ལག་པ་ན་མིག་བུ་མང་པོ་དང་ལྡན་པའི་གླིང་བུ་དག་ཐོགས་ཏེ། ཤིན་ཏུ་མཉེན་པའི་མཛུབ་རྩེ་རྣམས་ནི་གློག་གི་ཐག་པ་འཁྱུག་པའི་རྣམ་འགྱུར་དུ་མ་བསྒྱུར་ཅིང་འབུད་པ་ན། ཀུན་གྱི་སྙིང་ལ་བདུད་རྩིའི་ཐིགས་པ་ལྟར་སིམ་པར་བྱེད་པའི་དབྱངས་ཀྱི་མཆོད་པ་འབུལ་བ་དང༌།
གཞན་ཡང་དགེ་སློང་སྤོས་ཀྱི་དུད་སྤྲིན་སྔོན་པོ་རབ་ཏུ་འཐུལ་བའི་སྤོས་སྣོད་ཐོགས་པ་དང༌། དྲང་སྲོང་ཆེན་པོའི་ཞལ་ཟས་ཀྱི་སྣོད་དུ་རུང་བའི་ལྷུང་བཟེད་བཻ་ཌཱུརྻ་སྔོན་པོའི་ཁ་དོག་ཅན་ཐོགས་པ་དང༌། ཆུ་གཙང་མའི་ཞབས་བསིལ་གྱི་རྒྱུན་གཏིགས་པའི་དངུལ་གྱི་རིལ་བ་ལྟ་ན་སྡུག་པ་ཐོགས་པ་དང༌། སྐྱེས་བུ་ཆེན་པོའི་སྐུ་ལ་བགོ་བར་བྱ་བའི་གོས་བེར་གྱི་ན་བཟའ་དང༌། གདན་དུ་གདིང་བར་བྱ་བའི་བརྟུལ་ཞུགས་ཀྱི་ཡོ་བྱད་ཧ་ཅང་གསར་པ་ཡང་མིན་ལ་ཤིན་ཏུ་རྙིང་པ་ཡང་མིན་པ། ཚུལ་ཁྲིམས་ཀྱི་དྲི་ཞིམ་པོས་ལེགས་པར་བགོས་པ་དག་ཕྲག་ན་ཐོགས་པ་ལ་སོགས་པའི་ཉེ་བ་འཁོར་གྱི་ཚོགས་ཀྱིས་ཀུན་ནས་བསྐོར་ཏེ། བཅོམ་ལྡན་འདས་ཤཱཀྱ་སེང་གེ་དགྲ་བཅོམ་པའི་འཁོར་གྱིས་བསྐོར་ཏེ་ལྗོངས་རྒྱུ་བ་ལྟར་ཉི་མ་བྱེ་བའི་དཔལ་ལ་འཁུ་བར་བྱེད་པའི་འོད་དང་འོད་ཟེར་གྱི་ཚོགས་ལྷམ་མེར་དཀྲིགས་ཤིང་དལ་གྱིས་བྱོན་ཏེ་ཆོས་ཀྱི་ཁྲི་མཐོན་པོ་གང་ན་བར་ཞབས་ཀྱི་པདྨ་རྣམ་པར་བཀོད་དེ་བཞུགས་སོ། ། དེར་བཞུགས་མ་ཐག་ཏུ་ཕྱོགས་མཚམས་ཐམས་ཅད་ནས་ལི་ཁྲིའི་རྒྱ་མཚོ་ཆེན་པོ་རབ་ཏུ་བསྐྱོད་པ་ལྟ་བུའི་ངུར་སྨྲིག་འཆང་གི་བརྟུལ་ཞུགས་ལ་གནས་པའི་རྡོ་རྗེ་སློབ་དཔོན་གྱི་རིགས་སུ་གཏོགས་པ་དང༌། འཕགས་པའི་དགེ་འདུན་གྱི་ཚོགས་གྲངས་མེད་པས་ཀྱང་ཉེ་བར་ལྷགས་ཏེ། ཧ་ཅང་ཡང་ཉེ་བ་མ་ཡིན་པའི་མཐའ་སྐོར་ཀུན་དུ་རང་རང་གི་འོས་པའི་ཁྲིའུ་དང་སྟན་བསྟབས་པ་རྣམས་སུ་བག་དང་བཅས་པའི་སྤྱོད་ལམ་གྱིས་ལེགས་པར་འཁོད་ཅིང༌།
ཐམས་ཅད་ཀྱང་རྒྱལ་བ་གཉིས་པ་ཡབ་སྲས་ཀྱི་སྐུའི་ཡོན་ཏན་ལ་བསྔགས་པའི་བསྟོད་པ་ཚིགས་སུ་བཅད་པ་རྣམས་ནི་སྙན་ཅིང་ལྡིར་བའི་གདངས་སུ་བསྒྱུར་ཏེ་གདོན་པར་བྱེད་དོ། ། དེར་ཡུན་ཇི་སྲིད་ཅིག་ནས་དཔལ་སྡོམ་བརྩོན་བླ་མ་སྐྱེ་དགུའི་བདག་པོ་ཉིད་ཀྱི་ཕྱག་གི་པདྨ་རྣམ་པར་གདེངས་པའི་མཐིལ་ན། སྟོང་འཁུན་གྱི་རྒྱལ་པོའི་གན་མཛོད་ལས་འཐོན་པའི་དར་དཀར་པོ་དྲི་མ་མེད་པ་ལ་དཔལ་གྱི་བེའུ་ལ་སོགས་པ་བཀྲ་ཤིས་པའི་རི་མོ་རྣམས་ནི་ལྷན་སྐྱེས་སུ་བཀྲ་བ་དང་ཆབ་ཅིག་པར། སྐྱེ་འགྲོ་ཀུན་གྱི་སྤྱི་བོ་ནས་དབང་བསྐུར་བའི་རྟེན་འབྲེལ་དུ་ལེགས་པར་དགོངས་ནས་ཁ་དོག་སྣ་ཚོགས་པའི་དར་གྱི་ཅོད་པཎ་དང༌། སུ་ཝརྞཎ་འབྱམས་བརྡུངས་སུ་བྱས་པ་ལས་གྲུབ་པའི་ཟ་མ་ཏོག་བཟོ་དབྱིབས་དང་བཀོད་པ་ཁྱད་པར་ཅན་དང་བཅས་པའི་བཀྲ་ཤིས་པར་བྱེད་པའི་རྫས་རྣམ་པར་བརྒྱད་ཀྱི་གཟུགས་རྣམས་གུས་པའི་ཞེ་ས་དང་བཅས་པས་ཐོགས་ཏེ། སྔོན་དུས་བཅོམ་ལྡན་འདས་ཐུབ་པའི་དབང་པོ་ལ་མི་མཇེད་ཀྱི་བདག་པོ་ཚངས་པ་གཙུག་ཕུད་ཅན་དང༌། སུམ་ཅུ་རྩ་གསུམ་གྱི་བདག་པོ་ལྷའི་དབང་པོ་བརྒྱ་བྱིན་གྱིས་བཀྲ་ཤིས་པའི་རྫས་ཀྱིས་མངོན་པར་མཆོད་པ་དེ་ཇི་ལྟ་བ་བཞིན་དུ་དགེ་ལེགས་ཀྱི་རྟེན་འབྲེལ་ཕུན་སུམ་ཚོགས་པའི་མཆོད་རྫས་དག་གིས་ཐོག་མ་ཉིད་དུ་ཡང་དག་པར་མཆོད་པར་བྱེད་དོ། ། དེ་ནས་རྒྱལ་བ་ཀུན་གྱི་ཡུམ་ཆེན་ཤེས་རབ་ཀྱི་ཕ་རོལ་དུ་ཕྱིན་མ་དབྱངས་ཀྱི་རྒྱལ་མོའི་ཡེ་ཤེས་ཀྱི་ཉི་ཟེར་རྣོན་པོས་ལན་བརྒྱར་བྲན་པས། བློ་གྲོས་ཀྱི་འདབ་སྟོང་རྣམ་པར་གྲོལ་བའི་སྦུབས་ནས། ཤེས་པར་བྱ་བའི་གཙུག་ལག་མ་ལུས་པ་རྙོག་པ་དང་བྲལ་བའི་སྙན་དངགས་སྦྲང་རྩི་འཛིན་པའི་གླུར་ལེན་པ་ལ་བསྙེངས་པ་མེད་པའི་ངག་གི་དབང་ཕྱུག་ཆེན་པོ་དཔལ་ལྡན་དཎྜཱི་ཞེས་བྱ་བ།
གང་གིས་ལེགས་པར་གསུངས་པའི་ཟེགས་མ་རེ་ཡང་འཕགས་པའི་ཡུལ་གྱི་སྨྲ་བའི་ཁྱུ་མཆོག་དམ་པ་ཐམས་ཅད་ཀྱི་གཙུག་ན་ཡིད་བཞིན་གྱི་ནོར་བུ་ལྟར་ལེན་པ་ལ་མི་གུས་པ་མེད་པ་སྟེ། དེ་ཉིད་ཀྱིས་ལེགས་པར་སྩལ་བའི་གཞུང་གིས་དངོས་སུ་བསྟན་པའི་ཐུན་མོང་དང་ཐུན་མོང་མ་ཡིན་པའི་རྒྱན་གྱི་སྙན་དངགས་དམ་པའི་རྒྱུད་ལས་འཕོས་པའི་ཤིས་པར་བརྗོད་པ་དང༌། ཡུལ་ཁྱད་པར་ཅན་རྣམས་ལ་ཕྱག་བྱ་བ་དང༌། དངོས་པོ་ངེས་པར་བསྟན་པའི་སྒོ་རྣམས་སྔོན་དུ་འགྲོ་བས། སྐབས་སུ་བབ་པའི་འབུལ་ཚན་གྱི་རྣམ་གྲངས་ལ། ཐོག་མར་བཀྲ་ཤིས་པའི་རྟགས་ཀྱིས་སྤྲས་པའི་མང་བཀུར་མཆོད་ཡིག་ཅན། དེ་བཞིན་གཤེགས་པའི་སྐུའི་རྟེན་ལ་བཅོམ་ལྡན་འདས་མགོན་པོ་ཚེ་དང་ཡེ་ཤེས་དཔག་ཏུ་མེད་པའི་སྐུ་བརྙན་གསེར་ཟངས་ལས་གྲུབ་པ། བསྟན་པའི་བདག་པོ་སངས་རྒྱས་བཅོམ་ལྡན་འདས་ཀྱི་སྐུ་བརྙན་རྒྱ་གར་གྱི་ལི་མ་ཁྱད་པར་འཕགས་པ། རྡོ་རྗེ་སེམས་དཔའི་སྐུ་བརྙན་ཆོས་རྒྱལ་ལི་མ། གསུང་གི་རྟེན་ལ་ཀུན་མཁྱེན་ཉི་མའི་གཉེན་གྱི་བཀའ་ལུང་སྤྱི་དང་བྱེ་བྲག་གི་དགོངས་དོན་རྣམ་པར་འགྲེལ་བའི་བསྟན་བཅོས་གངས་ཅན་གྱི་ལྗོངས་སུ་འགྱུར་རོ་འཚལ་པུསྟ་ཀ་ཉིས་བརྒྱ་དང་བརྒྱད།
ཐུགས་ཀྱི་རྟེན་ལ་སྐུ་ཚེ་བྱིན་གྱིས་བརླབས་པའི་མཆོད་རྟེན་གསེར་ཟངས་ལས་གྲུབ་པ་བཀའ་གདམས་མཆོད་རྟེན་ལྕགས་རྩེ་ཅན་ཁྱད་འཕགས་གཉིས། ཆོས་གོས་ངུར་སེར་གྲས་དྲུབས་ཅན་གཅིག ལྷུང་བཟེད་རྟེན་པ་དང་བཅས་པ་གཅིག དངུལ་ལྗང་བརྡུང་གི་ཕུད་ཀོང་གཅིག དངུལ་གྱི་སྤྱི་བླུགས་ལེགས་པ་གཅིག གན་དཀར་གསེར་རིས་མ་སྟེགས་དང་བཅས་པ་གཅིག དངུལ་གྱི་བཟེད་ཞལ་བཟོ་དབྱིབས་ལེགས་པ་གཅིག ཐེག་ཆེན་གན་གྱི་རྡོ་རྗེ་དྲིལ་བུ་ལེགས་པ་གཅིག རྡོ་རྗེ་དང་དབུ་རྩེ་གསེར་ལས་བྱས་པའི་དྲིལ་བུ་གཅིག རག་ལས་བྱས་པ་གཅིག
ཏིང་ཤག་དངུལ་ཐག་ཅན་ཆ་གཅིག རག་ཐག་ཅན་ཆ་གཉིས། གཏོར་ཆ་ལེགས་པ་ལྔ་ཚར་གཅིག ཏིང་བདུན་ཆེ་བ་ཆ་གཅིག སེང་ལྡེང་གི་ཌཱ་མ་རུ་འཕན་ཚར་བཅས་པ་གཅིག རིགས་ལྔའི་ཅོད་པཎ་དར་དཔྱངས་དང་བཅས་པ། རྟེན་ཁེབས་ཇུས་མ་འབྲུག་མཐོངས་ཅན་གཅིག བཀྲ་ཤིས་རྫས་བརྒྱད་ཀྱི་གཟུགས་དངུལ་གྱི་མཎྜལ་ཆེ་ཞིང་ལེགས་པ་གཅིག རི་དྭགས་རུ་རུའི་རྭ་གཅིག གླང་པོ་ཆེའི་མཆེ་བ་ཡ་གཅིག
མ་ཧཱ་ཙི་ནའི་སྤོག་ཕོར་ཟོང་རྙིང་ལས་གྲུབ་པ་ཆེ་ལེགས་གཅིག དེ་ལ་སོགས་པའི་ཡོ་བྱད་ཀྱི་རྣམ་པ་རྒྱ་གར་དང་རྒྱ་ནག་དང་བལ་པོ་དང་བོད་ཀྱི་ཡུལ་གྲུ་ཆེན་པོ་རྣམས་ལ་རིན་ཐང་ཤིན་ཏུ་ཆེ་བའི་ཉེ་བར་སྤྱད་པའི་རིགས་དང༌། གཞན་ཡང་གསེར་དང་དངུལ་དང༌། དར་གོས་དང༌། ཨརྡོ་ཀའི་སྤོབས་རྩེ་དང༌། རྟ་ཕྱུགས་ལ་སོགས་པ་སྟེ་དེ་དག་རེ་རེ་ལའང་ནང་གསེས་ཀྱི་རྣམ་གྲངས་ཤིན་ཏུ་མང་ཞིང་དངོས་པོ་བཟང་བའི་འབུལ་ཚན་གྱི་རྣམ་གྲངས་རགས་པ་རྣམས་ཕྱོགས་སུ་བསྡོམས་པ་ཚན་གྲངས་སྟོང་ཕྲག་གཅིག་དང་བརྒྱ་ཕྲག་ལྔ་ལ་སུམ་ཅུས་ལྷག་པའི་འབུལ་བ་བསྟབ་བོ། ། དེའི་རྗེས་སུ་སྡོམ་བརྩོན་ཆེན་པོའི་སྐུའི་བར་ཆད་སྲུང་བར་བྱེད་པའི་བླ་མ་དང༌། ཆོས་ཁྲིམས་དང༌། གྲྭ་ཚང་དང༌། གསོལ་དཔོན་དང༌།
མཆོད་དཔོན་དང༌། བཀའི་འཁོར་ལོས་སྒྱུར་བའི་མདུན་ན་འདོན་ཆེན་པོ་རྣམས་དང༌། གཉེར་པ་དང༌། ཚོང་དཔོན་དང༌། ཧོར་འདྲ་དང༌། ལས་བྱེད་དུ་གཏགས་པ་ཐམས་ཅད་ཀྱང་རང་རང་གི་འབྱོར་པའི་བང་མཛོད་དག་དབྱེ་ཞིང༌། གཏོང་ཕོད་ཀྱི་ཕྱག་རིང་ལེགས་པར་བརྐྱངས་པའི་འབུལ་བ་རྒྱ་ཆེན་པོ་དག་གིས་བསྙེན་བཀུར་སྟོབ་པར་བྱེད་དོ། ། དེའི་རྗེས་ཐོགས་སུ་ལྷུན་གྲུབ་སྟེང་གི་ཆོས་གྲྭ་འདིར་གཉུག་མར་བཞུགས་པའི་བླ་མ་དང༌། སློབ་དཔོན་དང༌། ཆོས་ཁྲིམས་དང༌།
སྤྱི་པའི་དུས་ཇ་བ་ཁག་རྣམས་དང༌། དགེ་སློང་དང༌། དགེ་ཚུལ་ཇི་སྙེད་བཞུགས་པ་རྣམས་ཀྱིས་ཀྱང་རང་རང་གི་བདོག་པའི་དངོས་པོ་གྱ་ནོམ་པ་དག་གིས་ཡང་དག་པར་མཆོད་པར་བྱེད་དོ། ། དེ་དག་གི་རྗེས་སུ་རྫོང་ཁག་ཆེན་པོ་བཅོ་བརྒྱད་ཀྱི་མངའ་འོག་ཏུ་གཏོགས་སོ་འཚལ་གྱི་བླ་མ་དང༌། མི་དཔོན་དང༌། དགོན་པ་དང༌། ཁྱིམ་བདག་འབྱོར་པ་དང་ལྡན་པ་རྣམས་ཏེ། མདོར་ན་སྡོམ་བརྩོན་སྐྱེ་དགུའི་བདག་པོ་འདིའི་ཐུགས་རྗེས་ལེགས་པར་བསྲུངས་པའི་འཛིན་མའི་དཀྱིལ་འཁོར་ཀུན་དུ་འཁོད་པའི་འགྲོ་བ་གཞན་མང་པོ་དག་ཀྱང་འོངས་ཏེ། རང་རང་གི་དད་མོས་ཀྱི་ཤུགས་ལས་བྱུང་བའི་འབུལ་བ་དང་བསྙེན་བཀུར་ཡང་དག་པར་སྟོབ་པར་བྱེད་དོ། ། ཕྱོགས་དང་ཕྱོགས་བྲལ་གྱི་སྐྱེ་བོའི་ཚོགས་དེ་དག་ཐམས་ཅད་ཀྱང་རྗེ་བཙུན་དམིགས་པ་མེད་པའི་ཐུགས་རྗེ་དང༌།
ཡོན་ཏན་བསམ་གྱིས་མི་ཁྱབ་པའི་བདག་ཉིད་ཆེན་པོ་གང་གི ཞལ་བཟང་ཟླ་བ་རྒྱས་པའི་དཀྱིལ་འཁོར་ལེགས་པར་མཐོང་བའི་བསོད་ནམས་ཀྱི་སྐལ་བ་རྨད་དུ་བྱུང་བའི་རྒྱ་མཚོ་ཆེན་པོ་ནི་གསར་དུ་འཕེལ་བའི་བཀའ་དྲིན་གཞལ་དུ་མེད་པ་བྱུང་ངོ༌། ། དེ་བཞིན་དུ་ཡར་ལུང་བཀྲ་ཤིས་ཆོས་སྡེའི་མཁན་པོ་ཕྱི་དང་ནང་གི་ཡོན་ཏན་གྱི་ནོར་བུའི་འབྱོར་པས་རབ་ཏུ་གཏམས་ཤིང༌། སེམས་ཅན་གྱི་རེ་བ་ཐམས་ཅད་བདེ་བླག་ཏུ་འགེངས་པར་བྱེད་པའི་ངག་གི་དབང་ཕྱུག་ཀུན་དགའ་ལེགས་པའི་འབྱུང་གནས་བསྟན་པའི་རྒྱལ་མཚན་དཔལ་བཟང་པོ་པ་དེ་ཉིད་ཀྱང་ལྗོངས་འདིར། བསྟན་པའི་དོན་དང་འགྲོ་བའི་དཔལ་དུ་དང་པོར་སྤྱན་འདྲེན་པ་དང༌། བར་དུ་དོན་ཡོད་པ་རྣམ་པ་བཞིའི་སྒོ་ནས་དགྱེས་པའི་བྱ་བ་ཡང་དག་པར་བསྒྲུབས་ནས། དེ་ཉིད་ཀྱི་ཞལ་སྒོ་ནས་བྱུང་བའི་ཟབ་པ་དང་རྒྱ་ཆེ་བའི་ཆོས་ཀྱི་བདུད་རྩི་བསམ་ལས་འདས་པ། རང་དང་གཞན་གྱི་ཐར་པ་མཆོག་གི་སྲོག་ཟུང་བརྟན་པར་བྱེད་པའི་བཅུད་ལེན་དུ་བསྟེན་ཏེ། དེའི་རྣམ་གྲངས་ནི་མདོ་ཙམ་གོང་དུ་སྨྲས་ཟིན་ཏོ། ། འདྲེན་མཆོག་དམ་པ་དེའི་རྣམ་པར་དཀར་བའི་ཕྲིན་ལས་ཀྱི་རྒྱུན་ཆེན་པོ་ནི།
དཔལ་དུས་ཀྱི་འཁོར་ལོའི་དཀྱིལ་འཁོར་ཆེན་པོ་རྡུལ་ཚོན་ལ་བརྟེན་པའི་སྒྲུབ་མཆོད་གསར་དུ་བཙུགས་པ་དང༌། མགོན་པོའི་དམར་ཆེན་གཏོར་མའི་བཟློག་པ་ལོ་དུས་བཞིན་དུ་བཙུགས་པ་དང༌། བསྐང་གསོ་ཆོས་ཉིད་མའི་རྒྱུན་འཛུགས་རྣམས་ཀྱི་སྲོལ་མ་ནུབ་པར་བསྟན་པའི་སྦྱིན་བདག་ཆེན་པོར་མཛད། མཐར་རྗེ་བཙུན་བླ་མ་དེ་ཉིད་དབུས་ཕྱོགས་ཀྱི་བསྟན་དོན་ལ་ཆིབས་ཀྱི་གདོང་བསྒྱུར་ནས་འབྱོན་དགོས་བྱུང་བ་ན་ཡང༌། འབུལ་རྫོངས་ཀྱི་དངོས་པོ་བཟང་ཞིང་གཏོས་ཆེ་བ་ཚན་གྲངས་བརྒྱ་ཕྲག་ལྔ་ལས་ལྷག་པའི་ཡོན་འབུལ་བ་སྟབས་ཏེ། མདོར་ན་མཐར་ཐུག་ཐམས་ཅད་མཁྱེན་པའི་གོ་འཕང་མངོན་དུ་མ་གྱུར་པ་དེ་སྲིད་དུ་མཐས་གཏུགས་པ་མེད་པའི་བསོད་ནམས་ཀྱི་ཚོགས་རྫོགས་རྒྱ་མཚོ་ཆེན་པོ་ལྟ་བུར་བསྐྱིལ་བར་མཛད་དོ། ། དེ་བཞིན་དུ་མཁན་ཆེན་རྡོ་རྗེ་འཆང་ཆེན་པོའི་སྐུའི་དབོན་དུ་གྱུར་པའི་གནས་ལྔ་རིག་པ་སྨྲ་བའི་དབང་ཕྱུག་ཆེན་པོ་འཇམ་དབྱངས་བླ་མ་སངས་རྒྱས་ཡེ་ཤེས་པའང༌། ལྗོངས་འདིར་དང་པོར་སྤྱན་འདྲེན་པ་དང༌། བར་དུ་བསྙེན་བཀུར་དང་ཡོན་འབུལ་སྟོབ་པ་ལ་སོགས་པ་ཐམས་ཅད་སྔ་མ་ཉིད་དང་རིགས་མཚུངས་སུ་མཛད་ཅིང༌། ཁྱད་པར་མཁན་ཆེན་རྡོ་རྗེ་འཆང་བཀྲ་ཤིས་ལྷུན་གྲུབ་པའི་གདུང་འབུམ་ཁང་དུ་འདས་དུས་ཀྱི་ཟླ་མཆོད་རྒྱུན་མི་ཆད་པའི་རྟེན་བཞག་གི་མཐུན་རྐྱེན་རྒྱ་དཔངས་མི་དམན་པའི་ལེགས་བྱས་ཀྱི་ཚོགས་ཆེན་པོ་བསྐྲུན་ནོ། །
གཞན་ཡང་ས་སྐྱ་གོང་དང་ངོར་པ་བླ་བྲང་རྣམས་ནས་བརྫོངས་པའི་འབུལ་སྡུད་ཀྱི་ཆོས་རྗེ་འབྱོན་བཞུད་མཛད་པ་ཐམས་ཅད་ལའང་ཕན་འདོགས་གང་ཆེ་དང༌། གནང་སྦྱིན་གྱ་ནོམ་པ་མཛད་པ་ལ་སོགས་པ་བསྟན་པར་དམིགས་པའི་མགོ་འདོན་ཡང་དག་པར་མཛད་དོ། ། གཞན་ཡང་བར་སྐབས་དག་ཏུ་དགེ་སློང་བསྙེན་པ་དང་སྒྲུབ་པ་ལྷུར་བགྱིད་པ་རྣམས་དང༌། སྔོན་ཆད་བསྙེན་པ་མ་གྲུབ་པ་རྣམས་ལ་མཚམས་རྒྱགས་ལེགས་པར་སྦྱར་ཏེ་ཡི་དམ་གྱི་ལྷ་གང་ཡང་རུང་བའི་གསང་སྔགས་བགྲང་དུ་བཅུག་པའང་དཔག་ཏུ་མ་མཆིས་པ་མངོན་པར་འདུ་བྱས་སོ། ། མདོར་ན་སྡོམ་བརྩོན་སྐྱེ་དགུའི་བདག་པོ་འདིའི་གཏོང་སྒོ་དང༌། མཛད་པ་ཐམས་ཅད་ཀྱང་མཐར་ནི་བསྟན་པ་རིན་པོ་ཆེའི་ཞབས་འདེགས་སུ་གཞོལ་ཞིང་འབབ་པ་ཁོ་ནར་འགྱུར་བའི་ཕྱིར་ཆོས་ལྡན་གྱི་རྒྱལ་པོ་ཞེས་གྲགས་པའི་ཡི་གེ་རྣམ་པར་གསལ་བ་གང་ཡིན་པ་དེ་ནི་གཅམ་བུ་མ་ཡིན་པའི་ངེས་པའི་དོན་ཉིད་དོ་ཞེས་བདེན་པའི་མཐའ་ཉིད་ཀྱིས་གསལ་བར་འབོད་པ་བཞིན་དུ་མཆིས་སོ། ། ཁྱད་པར་རྔུ་མདའ་ལྷུན་གྲུབ་སྟེང་གི་ཆོས་གྲྭ་འདིར་སྡེ་དགེ་ས་སྐྱོང་གོང་མར་གྱུར་པ་རྣམས་ཀྱི་ཐུགས་བསྐྱེད་རྨད་དུ་བྱུང་བ་ཉིད་ཀྱི་མཐུ་དང༌། བསྟན་འཛིན་གྱི་སྐྱེས་བུ་སྤྲུལ་པའི་སྐུ་རིམ་པར་བྱོན་པ་རྣམས་ཀྱིས་ལེགས་པར་བཤད་པའི་བདུད་རྩིའི་རྒྱུན་གྱིས་རྟག་ཏུ་བརླན་པའི་དབང་གིས། རྣམ་གསུམ་བསླབ་པའི་ནོར་བུའི་འབྱོར་པས་ཀུན་ནས་བདོ་བའི་དགེ་སློང་གི་དགེ་འདུན་ཆེན་པོ་རྣམས་ཀྱི་སྒྲིགས་སྲོལ་ལ་རྙོག་པའི་དྲི་མ་ཕྲ་ཞིང༌། ཚོགས་འདོན་དང་ཆོ་གའི་རིམ་པ་གང་དང་གང་ཡིན་པ་དེ་དང་དེའི་ལག་ལེན་ཕྲ་མོ་ཚུན་ལའང་དེ་ཁོ་ན་ལ་སྦྱངས་པ་ལྟ་བུའི་བྱང་ཆུབ་པ་ཤ་སྟག་ཏུ་མཆིས་མོད།
འོན་ཀྱང་བར་སྐབས་འགའ་རེ་ནས་སྒྲིགས་ལམ་བག་ཡོངས་སུ་སོང་བའི་རྐྱེན་གྱིས་ཅུང་ཟད་འཕྱུགས་པ་མཐོང་བ་རྣམས་ཀྱང༌། སྔོན་དུས་མཁན་ཆེན་འཇམ་པའི་དབྱངས་སངས་རྒྱས་ཕུན་ཚོགས་པས་མཛད་པའི་དགོན་གནས་ཀྱི་བཅའ་ཡིག་ལྷག་བསམ་རབ་དཀར་ཞེས་བྱ་བ་དང༌། རྡོ་རྗེ་འཆང་བཀྲ་ཤིས་ལྷུན་གྲུབ་པས་མཛད་པའི་བཅའ་ཡིག་ལྷག་བསམ་མཛེས་པར་བྱེད་པའི་རྒྱན་ཞེས་བྱ་བ་ལ་སོགས་པ་དང༌། གྲྭ་ས་ཆེན་པོ་རྣམས་ཀྱི་གནང་བཀག་ཇི་ལྟར་བྱ་བའི་མིག་མཐོང་བྱུང་བ་དང་བསྟུན་པའི་ཁྲིམས་སུ་བཅའ་བ་གསར་དུ་སྡོམ་པ་དང་བཅས་པའི་སྒོ་ནས། ཡོན་གནས་དང་བ་འདྲེན་པའི་མཆོག་ཏུ་བསྐྲུན་ནོ། ། དེ་ལྟ་བུའི་དགེ་འདུན་གྱི་ཚོགས་འདུ་བའི་སྒྲུབ་མཆོད་ཀྱི་རྒྱུན་སྔར་ཡོད་པ་རྣམས་མ་ཉམས་པར་མཛད་ནས། ལོ་དུས་བཞིན་དུ་རིམ་པར་འཛུགས་པ་ནི། འདི་ལྟར་རྒྱུ་སྐར་རྒྱལ་གྱིས་ཉ་བའི་ཟླ་བར། བཅོམ་ལྡན་འདས་ཤཱཀྱའི་རྒྱལ་པོའི་རྒྱལ་ཚབ་ཆེན་པོ་རྗེ་བཙུན་ཀུན་དགའ་བཟང་པོ་པའི་གཟུགས་སྐུ་སྒྱུ་འཕྲུལ་གྱི་སྤྲོས་པ་མཁའ་ཁྱབ་ཆོས་ཀྱི་སྐུའི་དབྱིངས་སུ་བརྟུལ་བའི་ཟླ་དུས་ཀྱི་མཆོད་པ་འབུལ་བའི་དུས་བཟང་པོ་དང་བསྟུན་པའི་ཉི་ཤུ་ལྔའི་ཉིན་ནས་བརྩམས་ཏེ། ཆོ་འཕྲུལ་གྱི་ཟླ་བའི་ཚེས་བཅུ་དྲུག་གི་བར་དུ།
ལྷུན་གྲུབ་སྟེང་གི་ཆོས་གྲྭ་ཆེན་པོ་འདི་ཉིད་དུ་གཉུག་མར་གནས་པའི་དགེ་སློང་གི་དགེ་འདུན་ཇི་སྙེད་བཞུགས་པ་རྣམས་དང༌། གཞན་ཡང་ལྕགས་རའི་དགོན་པ་དང༌། རྒ་ལྡན་སྟེང་གི་དགོན་པ་དང༌། འཁོར་ལོ་མདོའི་དགོན་པ་དང༌། རྫོང་ཆེན་མགོའི་དགོན་པ་དང༌། ཡེ་ནའི་དགོན་པ་དང༌། རབ་བརྟན་གླིང་གི་དགོན་པ་སྟེ། དགོན་སྡེ་བདུན་གྱི་བླ་མ་དང་དགེ་སློང་ཞིབ་རྒྱས་སུ་འདུ་བའི་དགེ་འདུན་གྱི་འདུ་བ་ཆེན་མོར་གྲགས་པ་སྟེ། དེ་ལ་མཆོད་གནས་སྟོང་ཕྲག་གཅིག་ལ་བརྒྱ་ཕྲག་ལྔས་ལྷག་པ་རྣམས་ཀྱིས། གཙུག་ལག་ཁང་ཆེན་པོ་བསམ་འགྲུབ་མཐོང་གྲོལ་གྱི་ནང་ན་སྟབས་སུ་འཚོགས་ཤིང༌།
དེའི་དབུར་རབ་ཏུ་ངོར་ཆེན་རྡོ་རྗེ་འཆང་གི་རྒྱལ་ཚབ་ཏུ་མངའ་གསོལ་བའི་མཁན་པོ་རིན་པོ་ཆེ་རེ་བཞུགས་པའི་སྐབས་ཡིན་ན་དེ་ཉིད་དང༌། དེ་ལྟར་མ་བྱུང་བ་ན་ངོར་པའི་ཆོས་རྗེ་ཆེན་པོ་རེས་རྡོ་རྗེ་སློབ་དཔོན་མཛད་པ་ལ། དེང་གི་སྐབས་ནི་མཁན་རིན་པོ་ཆེ་ཐམས་ཅད་མཁྱེན་པ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་ཚོགས་ཀྱི་དབུར་སྤྱན་འདྲེན་པར་མཛད་དེ། ཐོག་མར་དུས་དགྲའི་དབང་པོ་བཅོམ་ལྡན་འདས་རྡོ་རྗེ་འཇིགས་བྱེད་འཁོར་དང་བཅས་པའི་གཏོར་མའི་ཆོ་ག་དྲུག་ཅུ་པ་དང་བཅས་པའི་གཏོར་རྒྱབ་ཉིན་ལྔ། ཚེས་གཅིག་ལ་གཙུག་ཏོར་རྣམ་པར་རྒྱལ་མའི་སྟོང་མཆོད་དང༌། རྡོ་རྗེ་རྣམ་པར་འཇོམས་པའི་ཆོ་ག་གཉིས་སོ། ། ཚེས་གཉིས་ནས་བརྩམས་ཏེ་ངོར་པའི་དཀྱིལ་འཁོར་བདུན་དུ་གྲགས་པ་འཛུགས་ཏེ། ཐམས་ཅད་ཀྱང་སྟ་གོན་ཚོམ་བུའི་དཀྱིལ་འཁོར་ལ་བརྟེན་པའི་ཆོ་ག་དང༌། དངོས་གཞི་རྡུལ་ཚོན་ལ་བརྟེན་ཏེ་སྒྲུབ་ཅིང་མཆོད་པ་དང༌། བདག་ཉིད་འཇུག་ཅིང་དབང་བླང་བའི་ཆོ་ག་དང༌།
རྗེས་གཤེགས་སུ་གསོལ་བ་ལ་སོགས་པའི་ཆོ་ག་དང་བཅས་པ་ཉིན་བཅོ་ལྔ་སྟེ། དེའང་གཙོ་བོར་ཐབས་དང་ཤེས་རབ་གཉིས་སུ་མེད་པའི་རྒྱུད་ཀྱི་རྒྱལ་པོ་དཔལ་ཀྱེ་རྡོ་རྗེའི་རྩ་བའི་རྒྱུད་དང་བཤད་པའི་རྒྱུད་རྣམས་ཀྱི་རྗེས་སུ་འབྲངས་ནས་རྣལ་འབྱོར་གྱི་དབང་ཕྱུག་དཔལ་བིརྺ་པའི་ཞལ་སྔ་ནས་མན་ངག་ལུགས་སུ་བཀྲལ་བའི་བཅོམ་ལྡན་འདས་དགྱེས་པ་རྡོ་རྗེ་ལྷ་དགུའི་དཀྱིལ་འཁོར་དང༌། རྒྱུད་དེ་ཉིད་ཀྱི་བཤད་པའི་རྒྱུད་ཐུན་མོང་མ་ཡིན་པ་མཁའ་འགྲོ་རྡོ་རྗེ་གུར་གྱི་རྒྱུད་ལས་འབྱུང་བའི་རིགས་བསྡུས་པ་མཁའ་འགྲོ་ལྔའི་ཕོ་བྲང་ལྷ་བཞི་བཅུ་རྩ་དགུའི་དཀྱིལ་འཁོར་དང༌། རྒྱུད་གཞན་དང་ཐུན་མོང་བའི་བཤད་པའི་རྒྱུད་དཔལ་ཁ་སྦྱོར་རམ་ཡང་དག་པར་སྦྱོར་བའི་རྒྱུད་ལས་འབྱུང་བའི་རྡོ་རྗེ་དབྱིངས་ལྷ་སུམ་ཅུ་རྩ་བདུན་གྱི་དཀྱིལ་འཁོར་དང༌། ཤེས་རབ་རྒྱུད་གཙོ་བོར་གྱུར་པ་འཁོར་ལོ་སྡོམ་པའི་རྩ་བའི་རྒྱུད་ལེའུ་ལྔ་བཅུ་རྩ་གཅིག་པ་དང༌། རྣལ་འབྱོར་མ་ཀུན་དུ་སྤྱོད་པའི་རྒྱུད་ཀྱི་རྗེས་སུ་འབྲངས་ནས་གྲུབ་ཆེན་ལོ་ཧི་པའི་ལུགས་ཀྱི་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར། རྩ་བའི་རྒྱུད་དེ་ཉིད་དང་རྡོ་རྗེ་མཁའ་འགྲོའི་རྒྱུད་ཀྱི་རྗེས་སུ་འབྲངས་ནས་གྲུབ་ཆེན་ནག་པོ་སྤྱོད་པའི་ལུགས་ཀྱི་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་དང༌། ཐབས་རྒྱུད་གཙོ་བོར་གྱུར་པ་དཔལ་གསང་བ་འདུས་པའི་རྩ་བའི་རྒྱུད་དང༌། རྒྱུད་ཕྱི་མ་དང༌། བཤད་པའི་རྒྱུད་དང་ཆ་མཐུན་གྱི་རྒྱུད་རྣམས་ལ་བརྟེན་ནས་འཕགས་མཆོག་ཀླུ་སྒྲུབ་ཡབ་སྲས་ཀྱིས་ལེགས་པར་བཀྲལ་བའི་གསང་བ་འདུས་པ་མི་བསྐྱོད་རྡོ་རྗེ་ལྷ་སུམ་ཅུ་རྩ་གཉིས་ཀྱི་དཀྱིལ་འཁོར་དང༌།
གསང་བ་འདུས་པའི་རྩ་བའི་རྒྱུད་དང༌། དེའི་རྒྱུད་ཕྱི་མ་དང༌། རྡོ་རྗེ་སྙིང་པོ་རྒྱན་གྱི་རྒྱུད་རྣམས་ལ་བརྟེན་ནས། རྗེ་བཙུན་འཇམ་པའི་དབྱངས་ཀྱིས་དངོས་སུ་བྱིན་གྱིས་བརླབས་པའི་སློབ་དཔོན་སངས་རྒྱས་ཡེ་ཤེས་ཞབས་ཀྱིས་དམ་པར་བཀྲལ་བའི་འཇམ་པའི་རྡོ་རྗེ་ལྷ་བཅུ་དགུའི་དཀྱིལ་འཁོར་ཏེ། རྣལ་འབྱོར་བླ་ན་མེད་པའི་རྒྱུད་སྡེ་རིན་པོ་ཆེ་རྣམ་པ་གསུམ་གྱིས་བསྟན་པར་བྱ་བ་ཐམས་ཅད་ཀྱི་སྙིང་པོ་ལས་ཀྱང་ཆེས་སྙིང་པོར་གྱུར་པའི་དཀྱིལ་འཁོར་ཆེན་པོ་གསེར་གྱི་རི་བོའི་གྲངས་དང་ལྡན་པ་རྣམས་ཀྱི་ཞལ་ཕྱེ་བའི་སྒྲུབ་མཆོད་ཆེན་མོ་འཛུགས་ཤིང༌། དེ་ལ་བརྟེན་ནས་རང་དང་གཞན་གྱི་རྒྱུད་ལ་བསྐལ་པ་བྱེ་བ་དུ་མ་ནས་བསགས་པའི་སྡིག་པའི་ཕུང་པོ་བརྩེགས་པ་རི་རབ་ལྟར་ཡོད་པ་རྣམས་ཀྱང་སྐད་ཅིག་རེའི་ཡུན་ལ་བསྙིལ་བར་བྱེད་དོ། ། ཡང་དུས་ཚེས་དེ་དང་མཉམ་དུ་ཆོས་སྒྲོག་མཁན་བརྒྱ་དང་ཉི་ཤུ་ཙམ་གྱིས་རྒྱལ་བའི་བཀའ་འགྱུར་རོ་འཚལ་ཚར་གྲངས་གང་འགྲོར་ཀློག་པ་དང༌། སླར་ཡང་ཆོས་སྒྲོག་མཁན་ཉུང་བཏུས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་བརྒྱ་ཚར་མན་ཆད་གང་འགྲུབ་དང་རྒྱལ་བའི་བཀའ་འགྱུར་རོ་འཚལ་རྫོགས་པ་ཚར་གཅིག་ཀློག་པ་དང༌། གཞན་ཡང་དུས་ཚེས་དེ་དག་དང་མཉམ་པར་མཁར་གསུམ་མདོའི་དགོན་པ་དང༌། དབོན་པོ་སྟོད་ལ་སོགས་པ་ངོར་གྱི་དགོན་ལག་ཡོད་པ་ཕལ་ཆེ་བ་རྣམས་སུ་ཡང་དགེ་འདུན་མང་པོ་འདུ་བའི་དཀྱིལ་འཁོར་ལྔ་བདུན་གང་རུང་གི་སྒྲུབ་མཆོད་དང༌།
དེ་དག་ཏུ་མ་ཟད་སྡོམ་བརྩོན་སྐྱེ་དགུའི་བདག་པོ་རང་གི་མངའ་འོག་ཏུ་གཏོགས་པའི་གསར་རྙིང་གི་དགོན་སྡེ་རྣམས་སུ་ཡང་རང་རང་གི་ཕྱོགས་སུ་བསྡུ་ཁྲལ་ཡོད་པ་ལས་བྱུང་བ་རྣམས་ཀྱང་ཕལ་ཆེར་སྐུའི་མཆེད་ཟླར་གྱུར་པ་དང༌། སྐུ་ཚབ་དང་བསྐོས་མི་ལ་སོགས་པ་ལ་འགན་བསྐུལ་བ་དང་བཅས་པའི་སྒོ་ནས། དགོན་སྡེ་རང་རང་གི་ཕྱོགས་སུ་སྐུ་རིམ་དང༌། གཏན་པ་མེད་པའི་དགེ་བསྐུལ་དུ་འགྲོ་བ་ལ་སོགས་པའི་རྣམ་དཀར་གྱི་བྱ་བ་རྒྱ་ཆེན་པོ་སྐྱོང་བ་དང༌། གཞན་ཡང་ལྷུན་གྲུབ་སྟེང་གི་ཆོས་གྲྭ་འདིར་ཟླ་དུས་དང༌། ཚེས་གྲངས་གང་དང་གང་ཡིན་པ་དེ་དང་དེ་ལས་ནམ་ཡང་བསྐལ་དུ་མེད་པའི་མཆོད་པ་དང༌། ཆོ་གའི་རིམ་པ་ནི། ཧོར་ལུགས་ཀྱི་ཟླ་བ་དང་པོའི་ཚེས་བཅུ་བདུན་ནས་སྟོང་གི་བར་དུ་བཅོམ་ལྡན་འདས་རྡོ་རྗེ་ཕུར་པ་ས་ལུགས་ཀྱི་སྒྲུབ་མཆོད་ཆེན་མོ་འཛུགས་པ་སྟེ། དེའང་འདི་ལྟར་དཔལ་ས་སྐྱའི་རྗེ་བཙུན་མཆོག་གི་ཕྲིན་ལས་ལྷུན་གྱིས་གྲུབ་པའི་སྒྱུ་འཕྲུལ་གྱི་རོལ་པ་ལས་བྱོན་པའི་མཆོག་གི་རྡོ་རྗེ་སློབ་དཔོན་ཆེན་པོ་མཚན་ཉིད་དང་ལྡན་པ། སྤྱིར་མདོ་དང་སྔགས་ཀྱི་གཞུང་ལུགས་རབ་འབྱམས་ལ་སྦྱངས་པ་དང༌།
ཁྱད་པར་རྗེ་བཙུན་ས་སྐྱ་པའི་ཡབ་ཆོས་རྡོ་རྗེ་ཕུར་པའི་སྟོད་སྨད་ཀྱི་ཕྲིན་ལས་མཐའ་དག་ལ་གཞན་དྲིང་མི་འཇོག་པར་བྲི་ཐིག་དང༌། འདོན་གདངས་དང༌། འཆམས་དང༌། རོལ་མོ་རྣམས་ལ་སྦྱངས་པ་རབ་ཀྱི་མཐར་སོན་པ་རེ་གདན་ས་ཆེན་པོ་ནས་གདན་འདྲེན་པར་མཛད་དེ། དེ་ཉིད་ཚོགས་ཀྱི་རྡོ་རྗེ་སློབ་དཔོན་དུ་བཞུགས་སུ་གསོལ་ནས་རིག་པ་འཛིན་པའི་དགེ་སློང་གི་དགེ་འདུན་གྱི་ཚོགས་དང་ལྷན་ཅིག་ཏུ་དཔལ་རྡོ་རྗེ་གཞོན་ནུའི་དཀྱིལ་འཁོར་ཆེན་པོ་རྡུལ་ཚོན་ལ་བརྟེན་པའི་སྒྲུབ་མཆོད། ཟླ་བ་དེའི་ཉི་ཤུ་ལྔའི་ནང་བར་དགེ་འདུན་ཇི་སྙེད་བཞུགས་པས་རྡོ་རྗེ་མི་འཁྲུགས་པ་ལྷ་དགུའི་དཀྱིལ་འཁོར་གྱི་ཆོ་ག་དང༌། དེའི་ཕྱི་མ་རེད་ནས་ཉེར་དགུའི་བར་ལ་བསྐང་གསོ་དང༌། ཐུགས་གསོ་དང༌། གཟུངས་གསོ་གང་རུང་རེ་མཛད། དབོ་ཟླ་བའི་ཚེས་གསུམ་ནས་བརྩམས་ཏེ་དགེ་འདུན་གྱི་གཙུག་ལག་ཁང་ཆེན་པོ་བསམ་འགྲུབ་མཐོང་གྲོལ་ལ་སོགས་པའི་ལྷ་ཁང་རྣམས་སུ་རྡོ་རྗེ་སློབ་དཔོན་ལྔ་བཅུས་དཔལ་ཀྱེ་རྡོ་རྗེའི་དཀྱིལ་འཁོར་ལ་བརྟེན་པའི་རབ་ཏུ་གནས་པའི་ཆོ་ག་རྒྱས་པ་ཉིན་གསུམ་པ་ཚར་བརྒྱད།
ཉེར་གསུམ་ནས་ཉེར་དགུའི་བར་མགོན་ཁང་ཤར་དུ་མགོན་པོའི་དམར་ཆེན་གཏོར་མའི་བཟློག་པ། ནག་པས་ཉ་བའི་ཞག་གི་ཕུང་པོའི་ཚེས་བརྒྱད་ནས་ཉི་ཤུ་བཞིའི་བར་ལ་ཐབས་དང་ཤེས་རབ་གཉིས་སུ་མེད་པའི་རྒྱུད་ཀྱི་རྒྱལ་པོ་དང་པོའི་སངས་རྒྱས་ཞེས་བྱ་བའི་རྒྱུད་ཀྱི་རྗེས་སུ་འབྲངས་ནས་ལེགས་པར་བཀྲལ་བའི་དཔལ་དུས་ཀྱི་འཁོར་ལོ་ཐུགས་གསུང་སྐུའི་དཀྱིལ་འཁོར་གྱི་ལྷ་མཁའ་རོ་དུས་ཀྱི་གྲངས་དང་མཉམ་པའི་དཀྱིལ་འཁོར་ཆེན་པོ་རྡུལ་ཚོན་ལ་བརྟེན་པའི་སྒྲུབ་མཆོད་འཛུགས། དེ་ནས་ལྕགས་རའི་དགོན་པར་སྐུ་ཞབས་གྲྭ་ཚང་དང་བཅས་པའི་དགེ་འདུན་གྱི་ཚོགས་ཇི་སྙེད་བཞུགས་པས་ཉི་ཤུ་ལྔ་ནས་ཉེར་དགུའི་བར་རྡོ་རྗེ་འཇིགས་བྱེད་ཀྱི་གཏོར་མ་དྲུག་ཅུ་རྩ་བཞི་པའི་གཏོར་རྒྱབ། ས་ག་ཟླ་བ་ནས་རིམ་པར་དཔལ་ཀྱེ་རྡོ་རྗེའི་དཀྱིལ་འཁོར་ལ་བརྟེན་པའི་རབ་ཏུ་གནས་པ་རྒྱས་པ་ལན་གཉིས། དཔལ་རྣལ་འབྱོར་གྱི་དབང་ཕྱུག་བིརྺ་པའི་ཞབས་ཀྱིས་བཀྲལ་བའི་རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་དཀྱིལ་འཁོར་རྡུལ་ཚོན་ལ་བརྟེན་པའི་སྒྲུབ་མཆོད་ཉིན་བརྒྱད། རྡོ་རྗེ་འཇིགས་བྱེད་རྭ་ལུགས་རོ་ལངས་བརྒྱད་སྐོར་གྱི་དཀྱིལ་འཁོར་རྡུལ་ཚོན་ལ་བརྟེན་པའི་སྒྲུབ་མཆོད་ཉིན་བརྒྱད། ཉི་ཤུ་གསུམ་ནས་ཉེར་དགུའི་བར་རྡོ་རྗེ་ཕུར་པ་ས་ལུགས་ཀྱི་གཏོར་བཟློག སྣྲོན་གྱི་ཟླ་བར་བཅོམ་ལྡན་འདས་ཚེ་དཔག་ཏུ་མེད་པ་འཆི་མེད་རྔ་སྒྲའི་དཀྱིལ་འཁོར་གྱི་སྒྲུབ་མཆོད་ཉིན་བརྒྱད། ཆུ་སྟོད་ཟླ་བར་བཅོམ་ལྡན་འདས་རྡོ་རྗེ་འཇིགས་བྱེད་རྭ་ལུགས་ལྷ་བཅུ་གསུམ་གྱི་དཀྱིལ་འཁོར་རྡུལ་ཚོན་ལ་བརྟེན་པའི་སྒྲུབ་མཆོད་ཉིན་བརྒྱད་པ་རྣམས་འཛུགས་སོ། ། ཟླ་བ་དེའི་ཚེས་འགོར་ལྷུན་གྲུབ་སྟེང་གི་ཆོས་གྲྭ་འདིར་ངན་སོང་ཐམས་ཅད་ཡོངས་སུ་སྦྱོང་བའི་ཀུན་རིག་རྩ་བའི་དཀྱིལ་འཁོར་ལྷ་སུམ་ཅུ་རྩ་བདུན་མགྲོན་ཐབས་ཀྱི་ལྷ་དང་བཅས་པའི་ཆོ་ག་སྟོང་ཕྲག་གསུམ་ལ་ཉིན་གསུམ།
གྲོ་བཞིན་ཟླ་བར་སྒྲོལ་མ་མཎྜལ་བཞི་པའི་མཆོད་པའི་ཆོ་ག་ཉིན་གསུམ། ཉེར་གསུམ་ནས་ཉེར་དགུའི་བར་ལ་མགོན་པོའི་གཏོར་མ་དྲུག་ཅུ་རྩ་བཞི་པའི་གཏོར་བཟློག ཁྲུམས་ཀྱི་ཟླ་བར་མགོན་པོའི་གཏོར་བཟློག ཐ་སྐར་ཟླ་བའི་ཚེས་བཅུ་བཞིའི་ཉིན་ས་སྐོར་ཆེན་པོ་ཞེས་བྱ་བ་སྟེ། དེ་ཡང༌། མདོ་སྡེ་ལས་བརྒྱ་པ་ལས། དགེ་སློང་དག་སྔོན་བྱུང་བ་འདས་པའི་དུས་བསྐལ་པ་བཟང་པོ་འདི་ཉིད་ལ། སྐྱེ་དགུ་རྣམས་ཚེ་ལོ་བཞི་ཁྲི་ཐུབ་པ་ན། ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ།
འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ་འཁོར་བ་འཇིག་ཅེས་བྱ་བ་འཇིག་རྟེན་དུ་བྱོན་ཏེ། གང་གི་ཚེ་སངས་རྒྱས་ཀྱི་ཕྲིན་ལས་ཐམས་ཅད་མཛད་ནས། ཕུང་པོ་ལྷག་མ་མེད་པའི་མྱ་ངན་ལས་འདའ་བའི་དབྱིངས་སུ་ཡོངས་སུ་མྱ་ངན་ལས་འདས་ནས། རྒྱལ་པོ་མཛེས་པས་དེའི་སྐུ་གདུང་ལ་མཆོད་པ་བྱས་ཏེ། སྐུ་གདུང་གི་མཆོད་རྟེན་བརྩིགས་ནས། མཆོད་རྟེན་དེ་ལ་བཀུར་སྟི་ཆེན་པོ་བྱས་ཏེ་མཆོད་རྟེན་གྱི་དུས་སྟོན་གྱི་ལུགས་བཏོད་དོ་ཞེས་དང༌། བདག་ཅག་གི་སྟོན་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཤཱཀྱའི་རྒྱལ་པོ་དེ་ཉིད་གྲོང་ཁྱེར་རྩྭ་ཅན་གྱི་གནས་སུ་མྱ་ངན་ལས་འདའ་བའི་ཚུལ་བསྟན་པའི་སྐུ་གདུང་གི་མཆོད་རྟེན་ལ། རྩྭ་ཅན་དང་སྡིག་པ་ཅན་གྱི་གྱད་དང༌།
ཡུལ་རྟོག་པ་གཡོ་བའི་རྒྱལ་པོ་དང༌། སེར་སྐྱའི་གྲོང་ཁྱེར་གྱི་ཤཱཀྱའི་རིགས་དང༌། མ་ག་དྷཱའི་རྒྱལ་པོ་མ་སྐྱེས་དགྲ་རྣམས་ཀྱིས་རང་རང་གི་ཡུལ་དུ་དུས་སྟོན་གྱི་མཆོད་པ་དཔག་ཏུ་མེད་པ་བཙུགས་པར་འདུལ་བ་ལུང་ཕྲན་ཚེགས་དང༌། མྱ་ངན་ལས་འདས་པའི་མདོ་ལ་སོགས་པ་ནས་གསུངས་ཤིང༌། ལྷག་པར་བསོད་ནམས་ཀྱི་ཚོགས་བྱེ་བ་གྲངས་མེད་དུ་འཕེལ་བར་འདོད་པ་རྣམས་ཀྱིས། ཁྱད་པར་ཅན་གྱི་དུས་ཆེན་བཞི་ལ་དགེ་བའི་རྩ་བ་བསྒྲུབ་པར་གསུངས་པ་ལས། དེའི་ངོས་འཛིན་ཚུལ་ཡང་ཡོངས་སུ་གྲགས་པ་ནི། མཆུ་ཟླ་བར་ཆོ་འཕྲུལ་ཆེན་པོ་བསྟན་པའི་དུས་མཆོད་དང༌། ས་ག་ཟླ་བར་མངོན་པར་བྱང་ཆུབ་པའི་དུས་མཆོད་དང༌། ཆུ་སྟོད་ཟླ་བར་ཆོས་ཀྱི་འཁོར་ལོ་བསྐོར་བའི་དུས་མཆོད་དང༌།
དབྱུག་པ་ཟླ་བར་ལྷ་ལས་བབ་པའི་དུས་མཆོད་རྣམས་སྔོན་དུས་འཕགས་པའི་ཡུལ་དུ་དར་བར་གྲགས་ཤིང༌། གཞན་ཡང་ཁྱིམ་ནས་ཁྱིམ་མེད་པར་མངོན་པར་བྱུང་སྟེ། མཆོད་རྟེན་རྣམ་དག་གི་དྲུང་དུ་དབུའི་གཙུག་ཕུད་བྲེགས་པའི་ཚེ་གཙུག་གི་ཕུད་བུ་ལྷ་རྣམས་ཀྱི་དབང་པོ་བརྒྱ་བྱིན་གྱིས་བླངས་ཏེ། སུམ་ཅུ་རྩ་གསུམ་གྱི་གནས་སུ་ཁྱེར་བ་ལ་གཙུག་ཕུད་ཀྱི་དུས་སྟོན་བྱས་པ་དང༌། དེ་ཉིད་ཤ་ཝ་རི་པའི་ཆ་བྱད་ཅན་དུ་སྤྲུལ་ནས་ཉེ་བར་འོངས་ཏེ། ཤ་ནའི་གོས་ངུར་སྨྲིག་གི་ཚོན་གྱིས་བྲན་པ། སྲིད་པ་ཐ་མའི་བྱང་ཆུབ་སེམས་དཔའ་ལ་ཕུལ་ནས། དེའི་ན་བཟའ་ཀཱ་ཤི་ཀའི་གོས་རིན་ཐང་གཞལ་དུ་མེད་པ་གུས་པས་བླངས་ཏེ། སུམ་ཅུ་རྩ་གསུམ་གྱི་གནས་སུ་ཁྱེར་ཏེ་དེར་ངུར་སྨྲིག་བླངས་པའི་དུས་སྟོན་བྱས་པ་དང༌། དཀའ་ཐུབ་ཀྱི་མཛད་པ་མཐར་ཕྱིན་ནས་ཁ་ཟས་རགས་པ་གསོལ་བར་བཞེད་པའི་ཚེ།
ལེགས་སྐྱེས་མ་དང་དགའ་སྟོབས་མས། བ་ཉིས་སྟོང་གི་འོ་མ་བསྐོལ་བའི་འོ་ཐུག་སྦྲང་རྩི་ཅན་གྱིས་གསེར་གྱི་ཡོལ་གོ་ཡོངས་སུ་བཀང་སྟེ་ཕུལ་བ་བཅོམ་ལྡན་འདས་ཀྱིས་ལེགས་པར་བཞེས་ཏེ། ཡོལ་གོ་དེ་ཉིད་ཀྱང་ནཻ་རཱཉྫ་ནའི་ཆུ་བོ་ཆེན་པོར་བསྒྱུར་བ། ཀླུའི་རྒྱལ་པོ་རྒྱ་མཚོ་ཞེས་བྱ་བས་མཆོད་པའི་ཆེད་དུ་བླངས་པ་ན། ལྷའི་དབང་པོ་བརྒྱ་བྱིན་ནམ་མཁའ་ལྡིང་གི་རྣམ་པར་སྤྲུལ་ནས་ཕྲོགས་ཏེ། དེ་ཉིད་རང་གི་གཟུགས་ཀྱིས་ལྷའི་གནས་སུ་ཁྱེར་བ་དང་ཡོལ་གོའི་དུས་སྟོན་བྱས་པ་ལ་སོགས་པ་བཤད་པ་དང༌། འདུལ་བ་མདོ་རྩ་བར། དེ་ལ་དུས་སྟོན་བྱའོ། ། བལྟམས་པ་དང༌། གཙུག་ཕུད་དང༌།
དབུ་སྐྲ་དང༌། བྱང་ཆུབ་པའི་དུས་སྟོན་དག་ཀྱང་ངོ་ཞེས་གསུངས་ཤིང༌། ཁྱད་པར་བླ་མའི་དུས་ཆེན་གྱི་ཚེ་མཆོད་པ་བྱས་པའི་ཕན་ཡོན་དང་དགོས་པ་ནི། དུས་ཀྱི་འཁོར་ལོའི་རྩ་བའི་རྒྱུད་ཀྱི་དུམ་བུ་བླ་མའི་ཡོན་ཏན་བཟུང་བའི་རྒྱུད་ལས། ཉེ་དུ་འབྲེལ་པ་ཤུལ་ན་གནས་པ་ཡིས། ། གཤིན་གྱི་དོན་དུ་དགེ་བ་གང་བྱས་པའི། ། རྣམ་པར་སྨིན་པ་མ་ཕྱིར་བེའུ་བཞིན། ། གང་དུ་སྐྱེས་པ་དེ་ཡི་རྗེས་སུ་འབྲང༌། ། དེ་བཞིན་མོས་གུས་ལྡན་པའི་སློབ་མ་ཡིས། ། བླ་མ་འདས་ནས་གདུང་བས་མཆོད་བྱས་ན། །
ཐུགས་ཀྱི་དགོངས་པ་གོང་དུ་ཡོངས་རྫོགས་ཤིང༌། ། སློབ་མས་བླ་མའི་རྣམ་ཐར་སྙོགས་པར་འགྱུར། ། བླ་མ་འདས་པའི་ལོ་ཟླ་ཚེས་གྲངས་དག ། ངེས་པར་བཟུང་སྟེ་མཆོད་པ་བྱས་གྱུར་ན། ། བསྐལ་པར་བསགས་པའི་སྡིག་ཆེན་རབ་བཅོམ་ནས། ། ཤིན་ཏུ་མི་བཟད་གཤིན་རྗེའི་གྲོང་ལས་ཐར། ། སྟོང་གསུམ་སྐྱེ་བོ་མིག་བྲལ་སྲོག་ཉམས་ལ། ། མིག་སྲོག་བྱིན་ཀྱང་དེ་ཡི་དཔེར་མི་ཕོད། ། དེ་སྙེད་སྐྱེ་བོ་དགྲ་བཅོམ་ལ་བཀོད་ནས། ། བསྐལ་པར་མཆོད་པའི་དགེ་བས་དཔེར་མི་བཟོད། །
བསྐལ་པ་གྲངས་མེད་བསགས་པའི་སྡིག་པ་ཡང༌། ། མུན་ལ་ཉི་མ་ཇི་བཞིན་མ་ལུས་སེལ། ། ཞེས་འབྱུང་བ་ལྟར། འདིར་འཛམ་གླིང་བསྟན་པའི་བདག་པོ་དཔལ་ས་སྐྱ་པ་ཀུན་དགའ་སྙིང་པོ་ཞེས་ཕྱོགས་བཅུའི་དཀྱིལ་འཁོར་ཀུན་དུ་གྲགས་པའི་ཡི་གེ་རྣམ་པར་གསལ་བ། དུས་གསུམ་མཉམ་པ་ཉིད་དུ་མཁྱེན་པ། ཐུགས་རྗེའི་དཀྱིལ་འཁོར་ཡངས་པ། སྲིད་པའི་འཆིང་དགུ་གཅོད་པ། ལུས་མེད་གཡུལ་ལས་རྒྱལ་བ། བདེན་པར་ཡང་དག་པར་འདོམས་པར་མཛད་པ། ཆོས་ཀྱི་རྒྱལ་པོ་ཆེན་པོ།
ཆོས་བཞིན་དུ་སྨྲ་བ། རིགས་པར་འདོམས་པའི་རྒྱལ་པོ། གཞི་ཐུགས་སུ་ཆུད་པ། ལམ་མ་ནོར་བར་སྟོན་པ། འབྲས་བུ་བདེ་བླག་ཏུ་སྟེར་བ། ཕྱོགས་བཅུའི་རྣམ་པར་འདྲེན་པ་ཐམས་ཅད་ཀྱིས་ལེགས་སོའི་མེ་ཏོག་སྩལ་བ། གང་གི་ཞབས་ཀྱི་ཆུ་ལས་སྐྱེས་པ་དག་ནི་འཇིག་རྟེན་གྱི་མེས་པོ་གསེར་མངལ་ཅན་དང༌། གཙུག་ན་ཟླ་བ་དང༌། ཤིས་བརྗོད་ཉན་དང༌། རྣམ་གསུམ་གནོན་པ་ལ་སོགས་པས་ཡན་ལག་མཆོག་གི་གུས་པས་བཏུད་ཅིང་ཕྱག་བྱས་པ།
སའི་སྟེང་གི་མཁས་པ་སྐྱེ་བ་ནས་སྐྱེ་བའི་ཕྲེང་བར་ཤེས་པར་བགྱི་བའི་གཞུང་ལུགས་རབ་འབྱམས་ལ་སྦྱངས་པའི་རྒྱ་མཚོ་རབ་ཏུ་བསྐྱིལ་བས་སྒྲིབ་པའི་དྲི་མ་མ་ལུས་པ་བཀྲུས་ནས་སྐྱེ་བ་འདིར་ལྷག་པའི་ལྷའི་སྐུ་དང་གསུང་དང་ཐུགས་ཀྱི་བྱིན་གྱིས་བརླབས་པ། ཟབ་མོའི་སྔགས་ཀྱིས་ལེགས་པར་བཏབ་པ། ཕྱི་དང་ནང་གི་རིག་པའི་གཙུག་ལག་རབ་འབྱམས་ལ་ལྟ་བར་བྱེད་པའི་རྣམ་པར་འབྱེད་པའི་མིག་དབང་ཤིན་ཏུ་དག་པར་གྱུར་པ་མང་པོས། དྲི་ཟའི་བུ་མོའི་རྒྱུད་མངས་ཀྱི་གླུ་དང་ལྷན་ཅིག་ཏུ་བསྲེས་པ་སྙམ་བྱེད་པའི་སྙན་དངགས་ཀྱི་མེ་ཏོག་ཨུ་དུམྦཱ་ར་མཐའ་དག་གཅིག་ཏུ་སྤུངས་ནས། གང་གི་ཡོན་ཏན་གྱི་ཁྱད་པར་ལ་ལན་བརྒྱ་སྟོང་དུ་མར་མངོན་པར་བསྔགས་པའི་ཚིག་གི་མེ་ཏོག་སིལ་མས་ཡང་དག་པར་འཐོར་བ་ན། ནམ་ཞིག་སྙན་དངགས་ཀྱི་མེ་ཏོག་གི་ཕུང་པོ་ནི་ཡོངས་སུ་ཟད་པར་གྱུར་ཀྱང༌། དེའི་ཡོན་ཏན་གྱི་ཆ་ཤས་ནི་གཞར་ཡང་གཏུགས་པར་བྱར་མེད་པ་དེ་ཉིད་ཀྱིས། མིའི་སྲིད་པའི་ཟ་མ་ཏོག་ནི་ཆོས་དབྱིངས་སུ་མཉམ་པ་ཉིད་དུ་རྣམ་པར་བསྲེས་ཏེ། ཡེ་ཤེས་སྒྱུ་མའི་རྒྱལ་པོའི་མིག་འཕྲུལ་གསུམ་དུ་སྤྲུལ་པ་ཡང་བདེ་བ་ཅན་དང༌། མངོན་པར་དགའ་བའི་ཞིང་དང༌།
གསེར་མདོག་ཅན་རྣམས་སུ་བདེ་བར་གཤེགས་པའི་ལོ་དུས་ཀྱི་མཆོད་པའི་དུས་ཇ་ཆེན་པོས་བསྐོར་ཞེས་བྱ་བ་ས་ངོར་གྱི་དགོན་སྡེ་མཐའ་དག་ཏུ་ཡོད་ཅིང༌། ཁྱད་པར་ལྷུན་གྲུབ་སྟེང་འདིར་གཙུག་ལག་ཁང་དུ། དུས་ཐང་གི་སྐུ་བརྙན་མཐོང་བ་དོན་ལྡན་ཞེས་བྱ་བ་བཀྲམ་པའི་མདུན་གང་ན་བར། མེ་ཏོག་དང༌། སྤོས་དང༌། མར་མེའི་ཕྲེང་བ་དང༌། བྱུག་པ་དང༌། ལྷ་བཤོས་ལ་སོགས་པའི་ཉེ་བར་སྤྱོད་པ་རྣམས་ནི། རེ་རེའང་བརྒྱ་སྟོང་གྲངས་མེད་པར་བསྐྲུན་དུ་བཅུག་སྟེ་བཤམ་མོ། ། ཇི་ཙམ་ན་དགེ་འདུན་གྱི་ཚོགས་ཇི་སྙེད་བཞུགས་པ་མ་ལུས་པ་རྒྱལ་པོའི་ཁབ་ཀྱི་གཙུག་ལག་ཁང་དུ་བསྡུ་ཞིང༌།
དེ་དག་གི་གཙོ་བོར་བཞུགས་པ་ནི། འདི་སྐབས་སུ་ལྷ་དང་བཅས་པའི་འཇིག་རྟེན་གསུམ་གྱི་མཆོད་ཡུལ་མཆོག་ཏུ་གྱུར་པ་མཁན་པོ་རིན་པོ་ཆེ་ཐམས་ཅད་མཁྱེན་པ་དཔལ་ལྡན་ཆོས་སྐྱོང་པ་ཉིད་སྤྱན་འདྲེན་མཛད་ཅིང་ཆོས་ཀྱི་ཁྲི་ལ་ཞབས་ཀྱི་ཆུ་སྐྱེས་རྣམ་པར་བཀོད་པ་དང་བཅས་ཏེ། མཆོད་པ་དང་བསྟོད་པའི་གདངས་དབྱངས་ཡིད་དུ་འོང་བར་བསྒྱུར་བའི་སྒོ་ནས་མཆོད་ཅིང་རྗེད་པར་བྱེད་དོ། ། དེ་ནས་ཕྱི་རོལ་དུ་སེར་སྦྲེང་གི་བཀོད་པ་བསྟར་བའི་ངོ་མཚར་ནི། དཔེར་ན་སིནྡྷུ་ཝཱ་རའི་རྒྱ་མཚོ་ཆེན་པོ་ཞིག་མཆོག་གི་སྐྱེས་བུ་སུ་ཞིག་གི་ཡོན་ཏན་དང་ངོ་མཚར་གྱི་ཕུང་པོ་གང་དག་རྗེས་སུ་དྲན་པས་གཡོས་ཤིང་རབ་ཏུ་གཡོས་ཏེ། སའི་སྟེང་ན་ཡོངས་སུ་ལུད་པར་གྱུར་པ་ན། དགའ་བའི་དབའ་རླབས་ཀྱི་ཕྲེང་བ་རྣམས་ནི་ནམ་མཁའ་ལ་འགོང་བ་བཞིན་དུ་རྣམ་པར་འཕྱོ་བ་དེ་ནི་ཀཱཉྩ་ནའི་ལྷུན་པོ་འགྲོ་ཤེས་པ་དང་ལྷན་ཅིག་ཏུ་འགྲོགས་ཏེ། འཛིན་མའི་གཞི་ལ་བརྟེན་ཏེ་དལ་བུས་རྒྱུ་བ་དང་འདྲ་བར། བླ་མར་གྱུར་པ་དང༌། དགེ་སློང་གི་དགེ་འདུན་ཆེན་པོ་མཚར་དུ་དངར་བ་རྣམས་ཀྱིས་འབུད་པ་དང་དཀྲོལ་བར་བྱ་བའི་རོལ་མོའི་བྱེ་བྲག་དཔག་ཏུ་མེད་པ་དང༌།
གདུགས་དང༌། རྒྱལ་མཚན་དང༌། འཕན་དང༌། བ་དན་ལ་སོགས་པ་མཆོད་པའི་ཁྱད་པར་སྔོན་དུས་སྡེ་དགེ་གོང་མ་རྣམས་ཀྱིས་བཞག་པ་དང༌། སྡོམ་བརྩོན་བླ་མ་སྐྱེ་དགུའི་བདག་པོ་འདིའི་སྐུ་རིང་ལ་གསར་བསྐྲུན་དང་བཅས་པའི་ཡོ་བྱད་ཀྱི་ཕྲེང་བ། མཛེས་ཤིང་ལྟ་ན་སྡུག་པ་རྣམ་པ་སྣ་ཚོགས་པ་དག་བཟུང་ནས། ནམ་མཁའ་ལ་འཕྱར་བ་དང༌། དཔྱངས་པ་དང༌། རླུང་གིས་བསྐྱོད་པ་རྣམས་ཀྱི་ངོ་མཚར་གང་ཞིག་མཐོང་བར་གྱུར་པའི་སྐྱེ་བོ་འགའ་ཞིག་ནི་བཅོམ་ལྡན་འདས་འོད་མཐའ་ཡས་པའི་ཡོན་ཏན་གྱི་བཀོད་པ་ཡང་འདི་ལས་ལྷག་པ་ཅི་ཞིག་ཅེས་གཏམ་དུ་སྒྲོག་པ་ལའང་མི་སྤྲོ་བ་མེད་པ་ཉིད་དོ། ། ཉེར་ལྔ་ནས་ཉེར་དགུའི་བར་ལ་མགོན་པོའི་གཏོར་བཟློག་ཆེན་པོ་འཆམས་དང་བཅས་པ་དང༌།
སྟོང་ལ་ཕྱོགས་བཞི་གཏོར་མ། སྨིན་དྲུག་ཟླ་བའི་ཚེས་ལ་རྣམ་པར་རྒྱལ་མའི་སྟོང་མཆོད་དང་རྡོ་རྗེ་རྣམ་པར་འཇོམས་པའི་བུམ་སྒྲུབ་ཀྱི་ཆོ་ག་རྣམས་སོ། ། དེ་ནས་མཁར་མདོ་ལ་སོགས་པའི་དགོན་སྡེ་མང་པོ་རྣམས་སུ་དྲུག་ཅུ་པའི་གཏོར་རྒྱབ་ལ་ཉིན་ལྔ་པ་རེའོ། ། མགོས་ཉ་བའི་ཟླ་བར་ཉི་ལྡོག་གི་དུས་ཚོད་རི་མོའི་ངེས་པ་དང་བསྟུན་ཏེ་ངོར་ལུགས་ཀྱི་དགོན་སྡེ་མཐའ་དག་ཏུ་འཇིགས་བྱེད་ཀྱི་གཏོར་མའི་ཆོ་ག་དྲུག་ཅུ་རྩ་བཞི་པ་དང་བཅས་པའི་གཏོར་རྒྱབ་ཉིན་ལྔ་པ་རེ་རྣམས་ལོ་དུས་ཀྱི་མཆོད་པ་ཉིད་དུ་བཙུགས་སོ། ། གཞན་ཡང་ཟླ་དུས་ཀྱི་མཆོད་པ་ལ། མཁས་པ་འཆི་བ་མེད་པའི་སེང་གེས། ཕྱོགས་ནི་སྔོན་མ་ཕྱི་མ་སྟེ། ། དེ་གཉིས་ཟླ་བ་དཀར་ནག་གོ ། ཞེས་ཉིན་ཞག་བཅོ་ལྔ་ལ་ནི་ཕྱོགས་དང༌། ཕྱོགས་སྔ་མ་དང་ཕྱི་མ་གཉིས་ལ་ནི་དཀར་ཕྱོགས་དང་ནག་ཕྱོགས་ཏེ།
དེ་གཉིས་བསྡོམས་པའི་ཉིན་ཞག་སུམ་ཅུ་ལ་ཟླ་བ་སྟེ། དེ་ལྟ་བུའི་ཟླ་བ་ཤར་དགུ་ཐམས་ཅད་ཀྱི་ཚེས་གསུམ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་ཚར་རེ། ཚེས་བརྒྱད་ཀྱི་ནང་བར་སྒྲོལ་མ་ལྷ་ཁང་དུ་རྣམ་པར་རྒྱལ་མའི་སྟོང་མཆོད་ཀྱི་ཆོ་ག་དང༌། ཨ་ཐིག་བང་རྒོད་དུ་དགེ་སློང་བཅུས་ལམ་ཟབ་བླ་མ་མཆོད་པ། མགོན་ཁང་ནུབ་ཏུ་དགེ་སློང་མང་འཚོགས་ཀྱིས་མགོན་པོའི་བསྐང་གསོ་དང༌། ཡང་མགོན་ཁང་ནུབ་ཏུ་དགེ་སློང་བཅོ་ལྔས་བསྐང་གསོ། ཚེས་བཅུར་ལྷ་ཁང་གསར་པར་དགེ་སློང་བཅོ་ལྔས་གཏེར་སྟོན་འཇའ་ཚོན་ལུགས་ཀྱི་དཀོན་མཆོག་སྤྱི་འདུས་གཏོར་འབུལ་འཆམས་དང་བཅས། བཅུ་གཉིས་ལ་ཀུན་དགའ་ཆོས་འཕེལ་གྱི་གདུང་འབུམ་ཁང་དུ་དགེ་སློང་བཅུས་ཀུན་རིག་གི་བསྙེན་པ་རྒྱས་པ་མདུན་བསྐྱེད་ཀྱི་ཆོ་ག་དང་བཅས། བཅུ་བཞིར་ལམ་འབྲས་ལྷ་ཁང་དུ་དགེ་སློང་ཉི་ཤུས་བླ་མ་རིན་ཆེན་འབྱུང་ལྡན་མཆོད་པའི་ཆོ་ག་དང༌། ངོར་པའི་ཆོས་སྤྱོད་ཀྱི་རིམ་པ་མཚན་ཡང་དག་པར་བརྗོད་པ་སྨོན་ལམ་རྣམ་པ་བཞི་དང་བཅས་པ་ཡོངས་སུ་རྫོགས་པ་དང༌།
མགོན་ཁང་གཉིས་སུ་བསྐང་བ་སྔ་མ་བཞིན་དུ་བཏང་བ་དང༌། སྡེ་དགེ་གྲུབ་ཐོབ་པའི་དུས་མཆོད་དུ་དགེ་སློང་བཞིས་ལམ་ཟབ་བླ་མར་མཆོད་པའི་ཆོ་ག་རྣམས་སོ། ། ཉི་ཤུར་མཁན་པོ་ཆེན་པོ་བཀྲ་ཤིས་ལྷུན་གྲུབ་པའི་གདུང་འབུམ་ཁང་དུ་དགེ་སློང་བཅུ་ཕྲག་གཅིག་གིས་ལམ་འབྲས་བླ་མར་མཆོད་པའི་ཆོ་ག ཉི་ཤུ་གསུམ་ལ་ལམ་འབྲས་ལྷ་ཁང་དུ་དགེ་སློང་བཅོ་ལྔས་ཞང་བློན་ཆེན་པོ་རྡོ་རྗེ་བདུད་འདུལ་གྱི་བསྐང་གསོ་ཚོགས་ཀྱི་འཁོར་ལོ་དང་བཅས་པ་དང༌། མགོན་ཁང་གཉིས་སུ་ཆོས་སྐྱོང་རྣམས་ཀྱི་བསྐང་བ་སྔ་མ་ལྟར་རོ། ། ཉི་ཤུ་དགུ་ལ་མགོན་ཁང་གཉིས་སུ་བསྐང་བ་སྔ་མ་བཞིན་ནོ། ། སྟོང་གི་ཉིན་ལ་དགེ་སློང་བཅོ་ལྔས་སློབ་དཔོན་ཆེན་པོ་པདྨ་འབྱུང་གནས་ལ་གསོལ་བ་འདེབས་པ་ལེའུ་བདུན་མ་སྟེ་རིམ་པ་དེ་ཉིད་ཀྱིས་ཟླ་དུས་ཀྱི་མཆོད་པ་རྣམས་སོ། ། གཞན་ཡང་ནང་རེ་བཞིན་སྒྲོལ་མ་ལྷ་ཁང་དུ་དགེ་སློང་བཞིས་སྒྲོལ་མ་མཎྜལ་བཞི་པའི་མཆོད་པའི་ཆོ་ག་དང༌། མགོན་ཁང་ཤར་ནུབ་གཉིས་སུ་རེས་འགའ་ནི་ལྔ་རེ། རེས་འགའ་ནི་བཅུ་རེ་སྟེ།
དེ་ཡང་བསྐང་བ་རྟག་འདོན་བྱེད་པའི་མཆོད་པ་རྣམས་དེ་དག་གི་རིམ་པས་དུས་མཆོད་ཀྱི་རིམ་པ་རྣམས་མ་ཆག་པར་འཛུགས་པར་མཛད་དོ། ། དེ་བཞིན་དུ་སྡོམ་བརྩོན་བླ་མ་སྐྱེ་དགུའི་བདག་པོ་གང་གི་སྐུའི་སྲུང་བ་པ་སྐུ་ཞབས་གྲྭ་ཚང་ཞེས་པ། མངའ་འོག་ཏུ་གཏོགས་པའི་དགོན་སྡེ་མཐའ་དག་གི་དཀྱིལ་ནས་བཀྲབས་ཤིང་བཏུས་པའི་བླ་མར་གྱུར་པ་དང་དགེ་སློང་གི་ཚོགས་རྣམས་ནི་གསང་བ་ཆེན་པོ་སྔགས་ཀྱི་ཐེག་པ་གསར་རྙིང་དང་བཀའ་གཏེར་གྱིས་བསྡུས་པའི་ཆོས་ཀྱི་ཚུལ་མཐའ་དག་གི་གསན་པ་དང་སྦྱངས་པ་རབ་ཀྱི་རྩེ་མོར་གཤེགས་པས་ལྷ་དང་སྲུང་མའི་ཚོགས་གང་ཡིན་པ་དེ་དང་དེ་དག་གི་བསྙེན་པ་དང་སྒྲུབ་པ་དང༌། ལས་ལ་སྦྱར་བའི་ཚུལ་ཐམས་ཅད་ལ་འཇུག་པར་བྱེད་པའི་རྣམ་པར་དཔྱོད་པའི་མིག་དཀྱུས་རྣམ་པར་ཡངས་ཤིང༌། འདྲི་བ་དང༌། བཅའ་བ་དང༌། འདོན་པ་དང༌། གདངས་དང༌། དབྱངས་ཀྱི་འགྱུར་ཁུག་དང༌། གར་འཆམས་དང༌།
འབུད་པ་དང༌། དཀྲོལ་བར་བྱ་བའི་རིགས་ཐམས་ཅད་ལ་ཐོགས་པ་མི་མངའ་བ་ཤ་སྟག་ཏུ་བཞུགས་པ་རྣམས་ཏེ། དེ་དག་གིས་འདོན་པར་བྱ་བ་དུས་མཆོད་ཀྱི་རིམ་པ་ལ། ལོ་དུས་ཀྱི་མཆོད་པར། ངོར་ལུགས་ཀྱི་མགོན་པོ་ཆེ་ཆུང་གི་བསྐང་བ་བརྒྱ་ཚར། དཔལ་ལྡན་ལྷ་མོ་རེ་ཝ་ཏཱི་དམག་ཟོར་རྒྱལ་མོའི་ཐུགས་དམ་བསྐང་བ་སྟོང་ཚར། རྒྱ་ཞང་ཁྲམ་པའི་གཏེར་ཆོས་ལས་འབྱུང་བའི་གཤིན་རྗེ་ཚེ་བདག་གི་གཏོར་བཟློག འཇའ་ཚོན་སྙིང་པོའི་ལུགས་ཀྱི་དཀོན་མཆོག་སྤྱི་འདུས་ཚོགས་འཁོར་བརྒྱ་ཚར། གུ་རུ་དྲག་པོ་མེ་རླུང་འཁྱིལ་བའི་བསྐང་བ་བརྒྱ་ཚར། ཀློང་གསལ་ལུགས་ཀྱི་ཡེ་ཤེས་རབ་འབར་གྱི་བསྟན་སྲུང་ཡོངས་སུ་རྫོགས་པའི་བསྐང་བ་བརྒྱ་ཚར།
འཁོར་ལོ་བདེ་མཆོག་ལས་བཀའ་སྲུང་སྐྱེས་བུ་ཆེན་པོའི་བསྐང་བ་བརྒྱ་ཚར། མགོན་པོ་ཚོགས་ཀྱི་བདག་པོའི་བསྐང་བ་རྣམས་སོ། ། ཟླ་དུས་ཀྱི་མཆོད་པར་ཟླ་བ་ཐམས་ཅད་ཀྱི་ཚེས་གཅིག་ལ་གཙུག་ཏོར་རྣམ་པར་རྒྱལ་མའི་སྟོང་མཆོད་ཀྱི་ཆོ་ག གཉིས་ལ་རྡོ་རྗེ་རྣམ་པར་འཇོམས་པའི་བུམ་སྒྲུབ་ཀྱི་ཆོ་ག་དང༌། འཇམ་དཔལ་གྱི་མཚན་ཡང་དག་པར་བརྗོད་པ། གསུམ་ལ་ས་བདག་ཆེན་པོ་བསྟན་པ་ཚེ་རིང་པའི་དུས་མཆོད་དུ་ན་རོ་མཁའ་སྤྱོད་མའི་ཆོ་ག་སིནྡྷུ་རའི་དཀྱིལ་འཁོར་ལ་བརྟེན་པ། བཞི་ལ་ཛེ་ཏཱ་རིའི་ལུགས་ཀྱི་ཚེ་དཔག་ཏུ་མེད་པ་ལྷ་དགུའི་དཀྱིལ་འཁོར་གྱི་ཆོ་ག ཚེས་ལྔ་ལ་རྫོགས་ཆེན་པདྨ་རིག་འཛིན་གྱི་དུས་མཆོད་དུ་དཀོན་མཆོག་སྤྱི་འདུས། དྲུག་ལ་ངོར་ལུགས་ཀྱི་ཆོས་སྤྱོད་རྒྱས་པ། བདུན་ལ་སློབ་དཔོན་རིན་པོ་ཆེའི་གསོལ་འདེབས་ལེའུ་བདུན་པ་དང་ཀློང་གསལ་ལུགས་ཀྱི་ཚེ་སྒྲུབ་ཡང་གསང་བླ་མེད།
ཚེས་བརྒྱད་ལ་སློབ་དཔོན་ངག་གི་དབང་ཕྱུག་གྲགས་པའི་ལུགས་ཀྱི་སྒྲོལ་མ་དཀར་མོ་ཡིད་བཞིན་འཁོར་ལོའི་ཆོ་ག་དང༌། བླ་མ་དགོངས་པ་འདུས་པའི་ཚོགས་བསྐང་དང༌། ངོར་ལུགས་ཀྱི་མགོན་པོ་ཆེ་ཆུང་གི་བསྐང་བ། དགུ་ལ་གཏེར་སྟོན་ཉི་མ་གྲགས་པའི་ལུགས་ཀྱི་བདུད་འདུལ་མ། བཅུ་ལ་གསོལ་འདེབས་བསམ་པ་ལྷུན་གྲུབ་དང་དཀོན་མཆོག་སྤྱི་འདུས། བཅུ་གཅིག་ལ་རྗེ་མོའི་དགོངས་རྫོགས་སུ་གྲུབ་ཆེན་ཀུན་དགའ་སྙིང་པོའི་ལུགས་ཀྱི་ཀུན་རིག་རྩ་བའི་དཀྱིལ་འཁོར་གྱི་ཆོ་ག བཅུ་གཉིས་ལ་བླ་མ་ཀུན་དགའ་ཆོས་འཕེལ་བའི་དུས་མཆོད་དུ་ཀུན་རིག་གི་བསྙེན་པ་རྒྱས་པའི་ཆོ་ག བཅུ་གསུམ་ལ་རྗེ་བཙུན་བཞད་པའི་རྡོ་རྗེའི་ལུགས་ཀྱི་བཀྲ་ཤིས་ཚེ་རིང་མའི་གསོལ་བསྐང༌། བཅུ་བཞི་ལ་ཉི་མ་གྲགས་པའི་ལུགས་ཀྱི་ཚེ་སྒྲུབ་བདུད་བཞིའི་གཡུལ་ལས་རྒྱལ་བ་དང༌། ངོར་ལུགས་ཀྱི་མགོན་པོའི་བསྐང་བ།
བཅོ་ལྔ་ལ་ལྷ་བསང་དང་བརྒྱགས་བརྔན་ཆེན་པོ་དང་དཀོན་མཆོག་སྤྱི་འདུས་དང་ཡང་འདུས། བཅུ་དྲུག་ལ་སྒྲོལ་མ་དཀར་མོའི་ཆོ་ག བཅུ་བདུན་ལ་ཐུབ་པ་གནས་བརྟན་དང་བཅས་པའི་ཕྱག་མཆོད། བཅོ་བརྒྱད་ལ་མཁན་པོ་ཆེན་པོ་སངས་རྒྱས་ཕུན་ཚོགས་པའི་དུས་མཆོད་དུ་ལམ་འབྲས་ཕྱག་མཆོད། བཅུ་དགུ་ལ་ཉི་མ་གྲགས་པའི་ལུགས་ཀྱི་རྟ་མགྲིན་དྲེགས་པ་ཟིལ་གནོན་དང་ལྷ་ཆེན་ཚོགས་བསྐང༌། ཉི་ཤུ་ལ་བསྟན་བཅོས་ཆེན་པོ་སྡོམ་པ་གསུམ་གྱི་རབ་ཏུ་དབྱེ་བ། ཉེར་གཅིག་ལ་འཇམ་པའི་དབྱངས་བཀྲ་ཤིས་དཔལ་ལྡན་པའི་དུས་མཆོད་དུ་ལམ་འབྲས་བླ་མ་མཆོད་པའི་ཆོ་ག ཉེར་གཉིས་ལ་ཀློང་གསལ་བའི་ལུགས་ཀྱི་ཡེ་ཤེས་རབ་འབར་ཚོགས་བསྐང༌། ཉེར་གསུམ་ལ་རཏྣ་གླིང་པའི་ལུགས་ཀྱི་གུ་རུ་དྲག་པོ་མེ་རླུང་འཁྱིལ་པ་དང་ངོར་ལུགས་ཀྱི་མགོན་པོའི་བསྐང་བ་དང༌། དམག་ཟོར་མའི་བསྐང་བ་དང༌།
ཉེར་ཞི་ལ་དཔལ་ས་སྐྱ་པ་བསོད་ནམས་དབང་ཕྱུག་པའི་དུས་མཆོད་དུ་བླ་མ་མཆོད་པའི་ཆོ་ག ཉེར་ལྔ་ལ་སངས་རྒྱས་བསྟན་པ་དང་བསོད་ནམས་ཕུན་ཚོགས་གཉིས་ཀྱི་དུས་མཆོད་དུ་རྡོ་རྗེ་མི་འཁྲུགས་པའི་ཆོ་ག་དང་ན་རོ་མཁའ་སྤྱོད་ཀྱི་ཆོ་ག ཉེར་དྲུག་ལ་ཆོས་སྤྱོད་རྒྱས་པ། ཉེར་བདུན་ལ་རྒྱལ་སྲས་ཞི་བ་ལྷས་མཛད་པའི་བྱང་ཆུབ་སེམས་དཔའི་སྤྱོད་པ་ལ་འཇུག་པ་དང༌། ཇོ་བོའི་བྱང་ཆུབ་སེམས་དཔའ་ནོར་བུའི་ཕྲེང་བ་དང༌། ཀླུ་སྒྲུབ་ཀྱི་དབུ་མ་བཤེས་པའི་སྤྲིང་ཡིག་དང༌། ཉི་མ་གྲགས་པའི་ལུགས་ཀྱི་བདེ་མཆོག་ཚོགས་བསྐང༌། ཉེར་བརྒྱད་ལ་ཐམས་ཅད་མཁྱེན་པ་དཔལ་མཆོག་རྒྱལ་མཚན་པའི་དུས་མཆོད་དུ་ལམ་འབྲས་ཕྱག་མཆོད། ཉེར་དགུ་ལ་ཡེ་ཤེས་རབ་འབར་ཚོགས་བསྐང་དང༌། ངོར་ལུགས་མགོན་པོ་དང་དམག་ཟོར་གྱི་བསྐང་བ།
སྟོང་ལ་སྒྲོལ་མ་མཎྜལ་བཞིའི་མཆོད་པའི་ཆོ་ག་དང༌། གནམ་ཆོས་ཚོགས་བསྐང་རྣམས་སོ། ། གཞན་ཡང་ཉིན་རེ་བཞིན་རྒྱུན་ཁྱེར་དུ་ཡེ་ཤེས་རབ་འབར་ལས། སེང་གེའི་གདོང་ཅན་མ་དང༌། མ་མོ་དང༌། མགོན་པོ་ཚོགས་བདག་དང༌། རྣམ་ཐོས་སྲས་འཁོར་རྟ་བདག་བཅས་དང༌། གནོད་སྦྱིན་སྟག་མདའ་གདོང་དང༌། དྲང་སྲོང་དང༌། དམ་ཅན་དང༌།
རྒྱལ་པོ་སྐུ་ལྔ་དང༌། གཡུ་ཕྲེང་ཅན་དང༌། རྨུ་མོ་དཀར་མོ་རྣམས་དང༌། བདེ་མཆོག་དང༌། དེའི་བཀའ་སྲུང་ལྔས་རྩེན་དང༌། དམ་ཅན་དང་བཅས་པ། ཉི་མ་གྲགས་པའི་ལུགས་ཀྱི་དྲག་ཁྲོས་གཏེར་སྲུང་ཀླུ་མོ་དང་བཅས་པ། དྷི་རི་ཆོས་གྲགས་ལུགས་ཀྱི་ཚོགས་བདག རཏྣ་གླིང་པའི་ལུགས་ཀྱི་དམ་ཅན་དང༌། དཀོན་མཆོག་སྤྱི་འདུས་ལ་སོགས་པ་རྣམས་དང༌།
གཞིའི་ལྷ་གཉེར་རྣམས་ཀྱིས་ཀུན་རིག་གི་ཆོ་ག་ཚར་རེ། ངོར་ལུགས་ཀྱི་མགོན་པོའི་བསྐང་བ་ཚར་རེ་རྣམས་ནི་ཉིན་བཞིན་དུ་མ་ཆགས་པར་འཛུགས་པའི་བདག་པོའི་རྐྱེན་བྱེད་པའི་མཆོག་ཏུ་གྱུར་པའོ། ། གཞན་ཡང་ལོ་དུས་སུ་ཀ་ཐོག་རྡོ་རྗེའི་གདན་གྱི་བླ་མ་དཔོན་སློབ་རྣམས་དང༌། དཔལ་བྱང་ཆུབ་གླིང་གི་བླ་མ་དཔོན་སློབ་རྣམས་དང༌། ཐང་ཤིང་བྲོ་བརྡུང་དགོན་གྱི་བླ་མ་དཔོན་སློབ་རྣམས་དང༌། དགེ་དགོན་པའི་བླ་མ་དཔོན་སློབ་རྣམས་དང༌། སྡོམ་བརྩོན་བླ་མ་ཆེན་པོའི་སྐུ་སྲུང་བའི་གཏོ་མཁན་གྱི་རྒྱལ་པོ་དང༌། རྩིས་མཁན་གྱི་རྒྱལ་པོ་དཔོན་གཡོག་རྣམས་ཀྱང༌། རྒྱལ་པོའི་ཁབ་ཀྱི་ཕོ་བྲང་ཆེན་པོ་འདིར་དྲུག་ཅུ་ཆེན་པོའི་ཚོགས་པ་དང་ལྷན་ཅིག་ཏུ་ལྷགས་ནས། བཀའ་བརྒྱད་འདུས་ཆེན་དང་ཡེ་ཤེས་རབ་འབར་དང༌།
ཞིང་སྐྱོང་ལ་སོགས་པ་རང་རང་གི་ལུགས་ཀྱི་ལག་ལེན་ལ་དབང་འབྱོར་བའི་གཏོར་བཟློག་གི་རིགས་མང་དུ་བཅའ་བ་ལ་སོགས་པའི་སྒོ་ནས། བཅོམ་ལྡན་འདས་བུ་རམ་ཤིང་པའི་ལུང་དང་རྟོགས་པའི་བདག་ཉིད་ཅན་གྱི་བསྟན་པ་རིན་པོ་ཆེ་ཡུན་དུ་བརྟན་པའི་རིམ་གྲོ་དང༌། ས་ཕྱོགས་འདི་ཉིད་ཀྱིས་མཚོན་ཏེ་ཡངས་པའི་འཇིག་རྟེན་གྱི་ཁམས་ཐམས་ཅད་དུ་བདེ་ཞིང་འབྱོར་པ་དང༌། ལོ་ལེགས་པ་དང༌། སྐྱེ་འགྲོ་ཐམས་ཅད་ཀྱི་རྒྱུད་ལ་དགེ་ཚོགས་ཀྱི་ཆུ་གཏེར་ཀུན་ནས་རབ་ཏུ་འཕེལ་བར་བྱ་བའི་དགོངས་པ་མངོན་དུ་བཞག་སྟེ། སྒྲུབ་ཅིང་མཆོད་པ་ལ་སོགས་པའི་རིམ་པ་ཐམས་ཅད་ཀྱང་དུས་དང་དུས་ལས་ནམ་ཡང་འཛོལ་དུ་མེད་པའི་ལེགས་བྱས་དཔྱིད་ཀྱི་དཔལ་མོའི་གཡབ་མོ་ལྟ་བུ་ནི་ཅི་ཡང་གཡོབ་པར་བྱེད་དོ། ། དེ་ལྟར་གོང་དུ་སྨོས་པའི་དྲུག་ཅུ་རྩ་བཞི་ཆེན་པོ་ནས་བརྩམས་ཏེ་ཇི་སྐད་བཤད་པའི་དུས་མཆོད་ཀྱི་རིམ་པ་དེ་དག་འདོན་པར་བྱེད་པའི་ཡོན་གྱི་ཞིང་དུ་གྱུར་པ། ཐམས་ཅད་ལ་ཡང་བསྙེན་བཀུར་དང་གྲལ་འགྱེད་དུ་དབུལ་བར་བྱ་བ་ཡང༌། རེས་འགའ་ནི་དར་གྱི་བྱེ་བྲག་དང༌། རེས་འགའ་ནི་གོས་བཟང་གི་རྣམ་པ་དང༌།
རེས་འགའ་ནི་ཟམ་སོའི་རྣམ་པ་དང༌། རེས་འགའ་ནི་གསེར་དང༌། དེ་བཞིན་དུ་དངུལ་དང༌། ཇ་དང༌། མར་དང༌། ནས་དང༌། ཐ་མི་ཀ་དང༌། སྣམ་བུ་དང༌། སྣོད་སྤྱད་ཀྱི་རིམ་པ་དང༌། ལྤགས་པའི་རིམ་པ་དང༌།
རྟ་ཕྱུགས་ལ་སོགས་པ་རེ་མོས་ཀྱིས་སྟོབ་པར་བྱེད་པའི་སྒོ་ནས། དགེ་བ་གང་བྱས་པ་ཐམས་ཅད་ཀྱང་བྱང་ཆུབ་ཀྱི་ལམ་དུ་འགྱུར་བ་ཁོ་ན་ལྷུར་བྱེད་ཀྱི། བྱས་གྲགས་ཀྱི་དགེ་ཆོས་གློ་སྟོང་སྤོས་པའི་ཐུག་རྡོར་བཞིན་དུ་ཁ་ལ་ཡོད་ཅིང་གཏིང་ལ་མེད་པའི་རྣམ་པ་ཅན་མ་ཡིན་པར། གཏོང་ཕོད་ཆེན་པོའི་སྒོ་མོ་བྱེ་བ་བརྒྱ་སྟོང་དུ་མ་ནི་ནམ་ཡང་མ་བསྡམས་པར་ཡོད་པ་ཡང་སྐྱེ་དགུའི་བདག་པོ་འདི་ཉིད་ཀྱི་ཁྱད་པར་གྱི་ཆོས་སོ། ། གཉིས་པ་ཆོས་ཀྱི་སྦྱིན་པས་བསྟན་པ་དང་འགྲོ་ལ་ཕན་པ་སྒྲུབ་པའི་ཁྱད་པར་ནི། སྤྱིར་ཆོས་ཀྱི་སྦྱིན་པ་ནི་བྱང་ཆུབ་སེམས་དཔའ་རྣམས་ཀྱིས་སེམས་ཅན་གཞན་སྨིན་པར་བྱེད་པའི་ཐབས་སུ་གྱུར་པ་གང་ཡིན་པ་སྟེ། འཕགས་པ་ཆོས་བགྲོ་བའི་མདོ་ལས། དེ་ལ་བྱང་ཆུབ་སེམས་དཔའ་རྣམས་ཀྱིས་དགའ་བར་བགྱི་བའི་ཆོས་བཞི་སྟེ། ལན་དུ་ཕན་འདོགས་པ་ལ་མི་རེ་བའི་སྦྱིན་པ་དང༌། སེམས་ཅན་ཐམས་ཅད་ལ་སྙོམས་པའི་སེམས་ཀྱིས་སྙན་པར་སྨྲ་བ་དང༌།
སེམས་ཅན་ཐམས་ཅད་ཀྱི་དོན་མ་ལེགས་པ་སེལ་ཞིང་དོན་སྒྲུབ་པས་དོན་སྤྱོད་པ་དང༌། སེམས་ཅན་ཐམས་ཅད་ལ་དགའ་བའི་བདག་ཉིད་ཀྱི་དོན་མཐུན་པ་སྟེ། ཆོས་བཞི་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱིས་དགའ་བར་བགྱི་བའོ་ཞེས་དང༌། དཀོན་མཆོག་སྒྲོན་མེར། གང་དག་འགྲོ་བའི་སྤྱོད་པ་མང་རྟོགས་པ། ། དེ་དག་འགྲོ་བ་ཡོངས་སུ་སྨིན་བྱེད་མཁས། ། འགྲོ་བ་ཡོངས་སུ་སྨིན་བྱེད་གང་མཁས་པ། ། དེ་དག་འགྲོ་བ་སྡུད་ཤེས་ཆོ་ག་མཁས། ། འགྲོ་བ་སྡུད་ཤེས་ཆོ་ག་གང་མཁས་པ། ། དེ་དག་བསྡུ་བའི་དངོས་པོ་བཞི་ལ་བརྩོན། །
གང་དག་བསྡུ་བའི་དངོས་པོ་བཞིར་བརྩོན་པ། ། དེ་དག་འགྲོ་བའི་དོན་ནི་མཐའ་ཡས་བྱེད། ། ཅེས་དང༌། མདོ་སྡེ་རྒྱན་ལས། སྦྱིན་མཚུངས་དེ་སྟོབ་ལེན་འཇུག་དང༌། ། བདག་ཉིད་རྗེས་སུ་འཇུག་རྣམས་ཀྱིས། ། སྙན་པར་སྨྲ་དང་དོན་སྤྱོད་དང༌། ། དོན་མཐུན་ཉིད་དུ་འདོད་པ་ཡིན། ། ཞེས་དང༌། ཕན་པར་བྱེད་པའི་ཐབས་དང་ནི། །
འཛིན་དང་འཇུག་པར་བྱེད་པ་དང༌། ། དེ་བཞིན་རྗེས་སུ་འཇུག་བྱེད་པས། ། བསྡུ་བའི་དངོས་པོ་བཞིར་བཤད་དོ། ། ཞེས་གསུངས་པས་གདུལ་བྱ་རྣམས་ལ་གནས་སྐབས་སུ་ཕན་གདགས་པར་བྱ་བའི་དོན་དུ་ཟང་ཟིང་དང༌། མཐར་ཐུག་ཉིད་དུ་ཕན་པའི་རྒྱུ་ཕ་རོལ་ཏུ་ཕྱིན་པ་དྲུག་གི་ཚིག་འཛིན་པ་དང༌། དེའི་དོན་ལ་འཇུག་པ་དང༌། དོན་དེ་ལ་ཡང་དང་ཡང་དུ་བརྟུན་ཏེ་རྗེས་སུ་འཇུག་པར་བྱ་བའི་ཕྱིར་རོ། ། ཡང་ན་སྣོད་དུ་རུང་བར་བྱ་བ་དང༌། མོས་པར་བྱ་བ་དང༌། བསྒྲུབ་པར་བྱ་བ་དང༌།
བསྒྲུབ་པ་མཐར་ཕྱིན་པར་བྱ་བའི་ཕྱིར་ཏེ། རྒྱན་ལས། དང་པོ་སྣོད་འགྱུར་དངོས་པོ་སྟེ། ། གཉིས་པ་ཡིས་ནི་མོས་པ་ཡིན། ། གསུམ་པ་ཡིས་ནི་བསྒྲུབ་པ་སྟེ། ། བཞི་པས་རྣམ་པར་སྦྱོང་བའོ། ། ཞེས་སོ། ། དེ་ལྟར་བསྡུ་བ་རྣམ་པ་བཞིའི་སྒོ་ནས་ཆོས་ལ་སྦྱོར་བར་གསུངས་ལ། ཕ་རོལ་ཏུ་ཕྱིན་པ་བསྡུས་པ་ལས། སྦྱིན་པའི་འབྲས་བུས་ཡངས་པ་ཐོབ་གྱུར་ནས། །
སྲིད་པའི་མུན་པར་འཐོམས་པའི་སྐྱེ་བོ་ལ། ། དམ་པའི་ཆོས་ཀྱི་སྦྱིན་པ་རྒྱ་ཆེན་གྱིས། ། ཉི་མ་ཤར་བའི་འོད་ལས་གསལ་བར་སྟོན། ། འཇིག་རྟེན་དམ་པའི་དོན་གྲུབ་སྙོམས་པ་དེ། ། ཐམས་ཅད་མཁྱེན་པ་ཉིད་འགྲུབ་གཞིར་གྱུར་པས། ། ཉི་ཤར་ཟེར་བཀྱེ་འོད་ཆེན་མི་ཟད་བཞིན། ། དེ་ཡི་བསོད་ནམས་ཀུན་དུ་ཟད་མི་ཤེས། ། ཞེས་པར། ཆོས་ཀྱི་སྦྱིན་པ་ཟང་ཟིང་མེད། ། ཅེས་གསུངས་པ་ལྟར་སྦྱིན་པ་ཐམས་ཅད་ཀྱི་ནང་ནས་སྙིང་པོའམ་གཙོ་བོར་གྱུར་པ་ནི་ཆོས་ཀྱི་སྦྱིན་པ་ཡིན་ཞིང༌།
བྱེ་བྲག་ཏུ་སྙིགས་མའི་དུས་ཀྱི་སེམས་ཅན་འདོད་ཆགས་བདོ་བ་དང༌། ཞེ་སྡང་བདོ་བ་དང༌། གཏི་མུག་བདོ་བས་ཡོངས་སུ་དཀྲུགས་ཏེ། སངས་རྒྱས་བཅོམ་ལྡན་འདས་ཀྱིས་ལེགས་པར་གསུངས་པའི་དམ་པའི་ཆོས་ལ་མོས་པ་ལྷུར་མི་བྱེད་ཅིང༌། ནུབ་རིའི་རྩེ་མོར་འཛེགས་པའི་ཉི་མ་བཞིན་དུ་རིང་དུ་མི་གནས་པའི་སྐབས་འདིར། དམ་པའི་ཆོས་རྣམས་ཡི་གེར་འདྲི་བ་དང༌། གླེགས་བམ་སྦྱིན་པ་དང༌། ལུང་ནོད་པ་དང༌། འཆང་བ་དང༌། ཀློག་པ་དང༌།
ཁ་ཏོན་དུ་བྱེད་པ་དང༌། གཞན་དག་ལའང་རྒྱ་ཆེར་ཡང་དག་པར་རབ་ཏུ་སྟོན་པ་དག་གི་ཕན་ཡོན་བསམ་གྱིས་མི་ཁྱབ་པར་གསུངས་པ་རྣམས་ཀྱིས་ཐུགས་ཡོངས་སུ་ཕྲོགས་པའི་མིའི་ལྷར་གྱུར་པ་བྱང་ཆུབ་སེམས་དཔའ་ཆེན་པོ་བསྟན་པ་ཚེ་རིང་ཞེས་བྱ་བ་དང༌། དེའི་སྲས་སུ་གྱུར་པ་སྡེ་དགེ་བླ་མ་ཆེན་པོ་སྐུ་མཆེད་གསུམ་སྟེ། ཡབ་སྲས་ཐམས་ཅད་ཞལ་འཛོམ་དུ་བཞུགས་པའི་སྐབས་སུ་བཞེངས་པ་ནི་བདེ་བར་གཤེགས་པའི་བཀའ་གངས་ཅན་གྱི་བརྡའི་ལམ་དུ་འགྱུར་རོ་འཚལ་གྱི་ཕྱི་མོ་པར་དུ་བསྒྲུབ་པ་ལ། འཁོར་ལོ་དང་པོར་གཏོགས་པ་འདུལ་བ་ལུང་གི་སྐོར་དང༌། འཁོར་ལོ་བར་པ་ཤེས་རབ་ཀྱི་ཕ་རོལ་ཏུ་ཕྱིན་པའི་སྐོར་དང༌། འཁོར་ལོ་ཐ་མའི་མདོ་གཞུང་བཞུགས་ཚན་ཆེ་བའི་སྐོར་དང༌། ཐེག་པ་ཆེ་ཆུང་གི་མདོ་ཅི་རིགས་པ་ཕྱོགས་སུ་བསྒྲིགས་པ་མདོ་མང་དུ་གྲགས་པའི་སྐོར་དང༌། རྒྱུད་སྡེ་རྣམ་པ་བཞི་བསྡོམས་པ་གསང་སྔགས་རྒྱུད་འབུམ་དུ་གྲགས་པའི་སྐོར་དང༌། མཐར་བསྔོ་བ་དང་སྨོན་ལམ་དང་ཤིས་བརྗོད་ཀྱི་སྐོར་རྣམས་བསྡོམས་པར་གླེགས་བམ་བརྒྱ་དང་བརྒྱད་དེ།
རྒྱས་པར་ནི། དེའི་དཀར་ཆག་ཆོས་སྦྱིན་པར་དུ་བསྒྲུབས་པའི་ཚུལ་ལས་ཉེ་བར་བརྩམས་པའི་གཏམ་བཟང་པོ་བློ་ལྡན་མོས་པའི་ཀུནྡ་ཁ་ཡོངས་སུ་བྱེ་བའི་ཟླ་འོད་གཞོན་ནུའི་འཁྲི་ཤིང་ཞེས་བྱ་བ་ཉིད་དུ་བཀོད་པ་ལྟར་ཕྱི་མོ་ཆེན་པོ་རྫོགས་པ་ནི་ཆུ་གླང་གི་ལོར་ཡོངས་སུ་གྲུབ་པ་ནས་བརྩམས་ཏེ་ཤིང་ཕོ་བྱི་བའི་ལོ་འདི་ཡན་ཆད་དུ། འདུལ་བའམ། ཤེས་ཕྱིན་ནམ། མདོ་སྣ་ལ་སོགས་པ་ཆོས་ཚན་ཕྱོགས་རེ་ཙམ་གྱི་ཚར་གྲངས་ནི་བགྲང་དུ་ཅི་ཞིག བཀའ་འགྱུར་རོ་འཚལ་ཡོངས་སུ་ཚང་བ་ཚར་གྲངས་བརྒྱ་ཕྲག་བཅོ་ལྔ་ཙམ་ཆོས་ཀྱི་སྦྱིན་པར་བཏང་བ་དང༌། འཛམ་གླིང་བསྟན་པའི་སྒྲོན་མེ་དཔལ་ས་སྐྱ་པ་ཀུན་དགའ་སྙིང་པོ་དང༌། གནས་ལྔ་རིག་པའི་པཎྜི་ཏ་སློབ་དཔོན་རིན་པོ་ཆེ་བསོད་ནམས་རྩེ་མོ་དང༌། དེ་བཞིན་གཤེགས་པ་ཐམས་ཅད་ཀྱི་གསུང་གི་གསང་བ་འཛིན་པ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་དང༌། ཕྱོགས་ཐམས་ཅད་ལས་རྣམ་པར་རྒྱལ་བ་ཆེན་པོ་ས་སྐྱ་པཎྜི་ཏ་དང༌།
ཁམས་གསུམ་ཆོས་ཀྱི་རྒྱལ་པོ་ཆེན་པོ་འཕགས་པ་བློ་གྲོས་རྒྱལ་མཚན་དཔལ་བཟང་པོ་པ་སྟེ། དཔལ་ས་སྐྱ་པའི་རྗེ་བཙུན་གོང་མ་ལྔར་གྲགས་པའི་གསུང་རབ་ཀྱི་སྐོར་ལ། གསུང་རབ་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་གི་སྐོར་གྱི་གླེགས་བམ་དང༌། ཆོས་སྲུང་རྡོ་རྗེ་ནག་པོ་ཆེན་པོ་གུར་གྱི་མགོན་པོ་དང་དཔལ་མགོན་གདོང་བཞི་པའི་སྒྲུབ་སྐོར་དང༌། ལྕགས་རིའི་ཁོངས་ལས་མི་འདའ་བའི་གསེར་ཆོས་དང་ཟབ་ཆོས་ལ་སོགས་པ། གསང་སྔགས་འཛིན་པ་ཐུན་མོང་བའི་སྤྱོད་ཡུལ་དུ་མ་བཏུབ་པ་རྣམས་ལོགས་སུ་བཞག གསང་སྔགས་འཛིན་པ་ཐུན་མོང་བར་ཡོངས་སུ་གྲགས་པའི་བསྟན་བཅོས་རྣམས་བསྡོམས་པར་གླེགས་བམ་བཅོ་ལྔ་སྟེ། དེ་དག་གི་ཆོས་ཀྱི་རྣམ་གྲངས་རྒྱས་པར་ནི་དཔལ་ས་སྐྱའི་རྗེ་བཙུན་གོང་མ་ལྔའི་གསུང་རབ་རིན་པོ་ཆེའི་པར་གྱི་སྒོ་འཕར་འབྱེད་པའི་དཀར་ཆག་འཕྲུལ་གྱི་ལྡེ་མིག་ཏུ་བཀོད་པ་ལྟར། ཕྱི་མོ་རྫོགས་པ་མེ་མོ་སྦྲུལ་གྱི་ལོར་ཡོངས་སུ་གྲུབ་པ་ནས་བརྩམས་ཏེ། ཤིང་བྱི་འདི་ཡན་ཆད་དུ་ཡོངས་སུ་ཚང་བ་ཚར་གྲངས་བརྒྱ་ཕྲག་གསུམ་ཙམ་ཆོས་ཀྱི་སྦྱིན་པར་བཏང་བ་དང༌།
གཞན་ཡང་ངོར་ལུགས་གཙོ་བོར་བཏོན་པའི་ཆོས་སྤྱོད་ཀྱི་རིགས་དང༌། སྒྲུབ་ཐབས་དང༌། དཀྱིལ་འཁོར་གྱི་ཆོ་ག་དང༌། མཆོད་པ་དང༌། གཏོར་མ་ལ་སོགས་པ་ཉེ་བར་མཁོ་བའི་རིགས་སུ་གཏོགས་པ་དང༌། གསོ་བ་རིག་པའི་རྒྱུད་བཞི་དང༌། མན་ངག་རྒྱུད་ཀྱི་ལྷན་ཐབས་སོགས། བསྡོམས་པ་གླེགས་བམ་བཅུ་གཅིག་ཙམ་པར་དུ་བསྒྲུབས་ཏེ་ཆོས་ཀྱི་སྦྱིན་པ་བཏང་ངོ༌། ། ཁྱད་པར་སྡོམ་བརྩོན་བླ་མ་ཆེན་པོ་འདི་ཉིད་ཆོས་དང་སྲིད་པའི་གཙུག་ལག་ཉི་ཟླའི་སྒྲོན་མ་ཟུང་འབྲེལ་བ་ལྟ་བུའི་ཕྲིན་ལས་ཀྱི་སྣང་བ་དཀར་པོ་ཕྱོགས་ཀྱི་དཀྱིལ་འཁོར་ཀུན་དུ་འཕྲོ་བ། དཔལ་སྡེ་དགེ་རྒྱལ་པོ་ཞེས་ཡོངས་སུ་གྲགས་པ་གང་གི་གདན་རབས་ཀྱི་ཁྲི་འཕང་མཐོན་པོ་གང་ན་བར།
བསོད་ནམས་དཔག་ཏུ་མེད་པ་མངོན་པར་འདུ་བགྱིས་པའི་ལས་ཤུགས་དང༌། དམན་པ་མིན་པའི་སྟོབས་ཀྱི་འཁོར་ལོས་མངའ་བསྒྱུར་བ་ནས་བརྩམས་ཏེ། ཐམས་ཅད་མཁྱེན་པ་ཆེན་པོ་ཉི་མའི་གཉེན་གྱི་བཀའ་ལུང་སྤྱི་དང་བྱེ་བྲག་གི་དགོངས་དོན་མ་ལུས་པ་རྣམ་པར་འགྲེལ་བའི་བསྟན་བཅོས་གངས་ཅན་པའི་བརྡའི་ལམ་དུ་འགྱུར་རོ་འཚལ་གྱི་ཆོས་སྦྱིན་རྒྱུན་མི་ཆད་པའི་ངོ་མཚར་འཕྲུལ་གྱི་ཕྱི་མོ་རྫོགས་ལྡན་བསྐལ་པའི་བསོད་ནམས་ཀྱི་སྤྲིན་ཕུང་རྒྱས་པར་དཀྲིགས་པ་ཞེས་བྱ་བ། སྲིད་པ་གསུམ་གྱི་མཆོད་སྡོང་སྔ་ན་མེད་པའི་ཆོས་སྦྱིན་གྱི་ཕྱི་མོ་འདི་ཉིད་གསར་དུ་བསྐྲུན་པར་བརྩམས་ཤིང༌། ཤིང་ཕོ་བྱི་བའི་ལོར་ཡོངས་སུ་གྲུབ་པར་བགྱིས་ཏེ། དེའི་འཕྲལ་ལའང་དགོངས་འགྲེལ་ཡོངས་སུ་ཚང་བ་ཚར་ཉི་ཤུ་རྩ་གཅིག་ཙམ་ཆོས་ཀྱི་སྦྱིན་པར་སྩལ་བ་དང༌། ད་ལྟར་སྩོལ་བཞིན་པ་ནས། མ་འོངས་དུས་ཀྱི་བསྐལ་པ་ནས་བསྐལ་པའི་ཕྲེང་བ་ཀུན་དུ་ཡང་དམ་པའི་ཆོས་ཀྱི་སྦྱིན་པ་རྒྱ་ཆེ་ཞིང་རྒྱུན་མི་ཆད་པར་སྩལ་བའི་དམ་བཅའ་བརྟན་པའི་རྭ་བ་ནི་ནམ་ཡང་གཞིག་ཏུ་མེད་པའི་རང་བཞིན་ཅན་ནོ། ། དེ་ལྟར་ཇི་སྐད་བཤད་པའི་རྣམ་དཀར་གྱི་ལེགས་བྱས་ཆེན་པོ་དེ་དག་འགྲུབ་ཏུ་ཉེ་བ་དང༌། ཇི་ཙམ་ན་རྡོ་རྗེ་སྙེམས་མའི་བདག་པོ་དང་གཉིས་སུ་མེད་པའི་ཐམས་ཅད་མཁྱེན་པ་ཆེན་པོ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པའི་ཞལ་གྱི་སྒོ་ནས་སྡོམ་བརྩོན་སྐྱེ་དགུའི་བདག་པོ་དེ་ལ་འདི་སྐད་དུ་མཆིད་པ་ཐོས་ཏེ།
འདིར་གསུང་ངག་རིན་པོ་ཆེའི་ཁོག་ཕུབ་པ་ལ་སོགས་པ་མཚན་གྱི་ཕྲེང་བས་གསལ་བར་བྱས་པ་འདི་དག་ཀྱང་པར་གྱི་རྒྱུན་དུ་བསྒྲུབ་པའི་བདག་རྐྱེན་མཛོད་ཅིག དེ་ལྟར་བྱུང་ན་འགྲོ་བ་མང་པོ་ཞིག་ལ་ཕན་པར་འགྱུར་རོ་ཞེས་བཀའ་ལུང་སྙན་དགུ་རྫོགས་པའི་ཕྲིན་ཡིག་དམ་པ་དེ་ཉིད་ཀྱིས་ཉེ་བར་ཕྱིན་པར་གྱུར་ཏོ། ། དེ་ལྟར་སོན་པ་དང༌། ཇི་སྐད་དུ། བློ་གྲོས་ཆེན་པོས་དགའ་སེམས་དང༌། ། བླ་མའི་བཀའ་ནི་འབད་དེ་མཉན། ། རིག་པ་ཡིས་ནི་མི་ནུས་ན། ། མི་ནུས་དེ་ནི་ཚིག་གིས་སྦྱང༌། ། བླ་མ་ལས་ནི་དངོས་གྲུབ་དང༌། ། མཐོ་རིས་དང་ནི་བདེ་བ་འཐོབ། །

དེ་བས་འབད་པ་ཐམས་ཅད་ཀྱི། ། བླ་མའི་བཀའ་ལས་འདའ་མི་བྱ། ། ཞེས་དང༌། བླ་མ་ལས་ནི་བཀའ་སྩོལ་ཞུ། ། བཀའ་བཞིན་བགྱི་ཞེས་བརྗོད་བྱས་ལ། ། ཐལ་མོ་སྦྱར་ཞིང་མ་ཡེངས་པར། ། བླ་མའི་བསྒོ་བ་མཉན་པར་བྱ། ། ཞེས་འབྱུང་བ་ལྟར་བླ་མའི་བཀའ་བཞིན་སྒྲུབ་པའི་གང་ཟག་གང་ཡིན་པ་དེ་ནི་དངོས་གྲུབ་མང་པོའི་སྣོད་དུ་འགྱུར་བར་དགོངས་བཞིན་པས་ཇི་ལྟར་སྩལ་བ་དེ་ལྟར་དུ་བགྱི་ཞེས་འཛུམ་པའི་མདངས་དང་བཅས་པས་ཞལ་གྱིས་འཆེས་པ་ལྟར། སླར་ཡང་ཡོངས་རྫོགས་བསྟན་པ་རིན་པོ་ཆེའི་ཉམས་ལེན་གྱི་མན་ངག་གསུང་ངག་རིན་པོ་ཆེའི་བྱོན་ཚུལ་ཁོག་ཕུབ་དང་བཅས་པ་རྒྱས་པར་བཤད་པ་ལེགས་བཤད་འདུས་པའི་རྒྱ་མཚོ་ཞེས་བྱ་བ་དང༌། ཀུན་མཁྱེན་ཆེན་པོ་རོང་སྟོན་པའི་རྣམ་ཐར་ངོ་མཚར་དད་པའི་རོལ་མཚོ། རྒྱལ་སྲས་རིན་པོ་ཆེ་ཐོགས་མེད་བཟང་པོ་དཔལ་གྱི་རྣམ་ཐར་གཞན་ལ་ཕན་པའི་འོད་ཟེར་དང་གསུམ་ལ་གླེགས་བམ་གཅིག
དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་ཆེན་གསུང་ངག་རིན་པོ་ཆེའི་བླ་མ་བརྒྱུད་པའི་རྣམ་ཐར་ཕྱོགས་གཅིག་ཏུ་བསྒྲིགས་པ་གླེགས་བམ་གསུམ། སངས་རྒྱས་བཅོམ་ལྡན་འདས་ཀྱི་རྣམ་ཐར་རྨད་དུ་བྱུང་བ་མཛད་པ་འཁྲུལ་པ་མེད་པར་བརྗོད་པ་བདེ་བར་གཤེགས་པའི་སྤྱོད་པ་མཆོག་གི་གཏེར་ཞེས་བྱ་བ་གླེགས་བམ་གཅིག བདེ་བར་གཤེགས་པའི་བསྟན་པའི་གསལ་བྱེད་ཆོས་ཀྱི་འབྱུང་གནས་གསུང་རབ་རིན་པོ་ཆེའི་མཛོད་དང༌། རྒྱལ་རབས་གསལ་བའི་མེ་ལོང་གཉིས་ལ་གླེགས་བམ་གཅིག མ་ཎི་བཀའ་འབུམ་གླེགས་བམ་གཉིས། པདྨ་བཀའི་ཐང་ཡིག་གླེགས་བམ་གཅིག ཐང་ཡིག་སྡེ་ལྔ་གླེགས་བམ་གཅིག སྒྲ་བསྒྱུར་མར་པའི་རྣམ་ཐར་དང༌། རྗེ་བཙུན་མི་ལའི་རྣམ་ཐར། རྣམ་ཐར་རྒྱས་པར་ཕྱེ་བ་མགུར་འབུམ་བཅས་གླེགས་བམ་གཅིག
ཕུག་ལུགས་རྩིས་ཀྱི་ལེགས་བཤད་མཁས་པའི་མགུལ་རྒྱན་བཻ་ཌཱུར་དཀར་པོའི་དོ་ཤལ་དཔྱོད་ལྡན་སྙིང་ནོར་གླེགས་བམ་གཉིས། བསྟན་བཅོས་བཻ་ཌཱུར་དཀར་པོ་ལས་དྲིས་ལན་འཁྲུལ་སྣང་གཡའ་སེལ་དོན་གྱི་བཞིན་རས་སྟོན་བྱེད་སྙན་སྒྲོན་དང་བཅས་པ་གླེགས་བམ་གཉིས། གསོ་བ་རིག་པའི་བསྟན་བཅོས་སྨན་བླའི་དགོངས་རྒྱན་སྨན་རྒྱུད་བཞིའི་གསལ་བྱེད་བཻ་ཌཱུར་སྔོན་པོའི་མལླི་ཀ་ཞེས་བྱ་བ་གླེགས་བམ་གཉིས། ཀླུ་འབུམ་དཀར་ནག་ཁྲ་གསུམ་གླེགས་བམ་གཅིག སྙན་དངགས་ཀྱི་བསྟན་བཅོས་ཆེན་པོ་མེ་ལོང་ལ་འཇུག་པའི་བཤད་སྦྱར་དཎྜིའི་དགོངས་རྒྱན་གླེགས་བམ་གཅིག་སྟེ། མདོར་ན་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱའི་རྒྱལ་པོ་ཉིད་དང༌། ཤཱཀྱའི་རྒྱལ་པོའི་སྲས་སུ་གྱུར་པའི་བསྟན་པ་འཛིན་པའི་སྐྱེས་བུ་ཆེན་པོ། ཤེས་པར་བགྱི་བའི་གནས་མ་ལུས་པ་ལ་སྦྱངས་པ་རྒྱ་མཚོའི་མཐར་སོན་པ། ཆོས་ཐམས་ཅད་ཐུགས་སུ་ཆུད་པ། ཆོས་ཀྱི་སྤྱན་ཡངས་ཤིང་དྲི་མ་མེད་པ་མངའ་བ།
ཆོས་བཞིན་སྤྱོད་ཀྱིན་ཆོས་བཞིན་དུ་འདོམས་པ། ཆོས་ཀྱི་ཚུལ་མཐའ་དག་སོ་སོར་སྨྲ་བ་ལ་ཚིག་གི་དབང་ཕྱུག་གྲུབ་པ་རྣམས་ཀྱིས་ལེགས་པར་གསུངས་པའི་གསུང་གི་ཕྲིན་ལས་ཀྱི་རྒྱུན་ཆེན་པོའི་དམ་པའི་ཆོས་ཕལ་ཆེ་བ་དག་ནུབ་པར་མི་འགྱུར་བའི་ཆོས་ཀྱི་སྦྱིན་པ་རྒྱ་ཆེན་པོ་རྟག་ཏུ་འབྱུང་བའི་པར་གྱི་མ་མོ་འདི་དག རྨད་དུ་བྱུང་བའི་བཟོད་པ་དམ་པའི་གོ་ཆས་ཀུན་ནས་བརླིང་བར་བྱས་པའི་ཐུགས་བསྐྱེད་དམན་པ་མིན་པའི་སྟོབས་ནི། སྲེད་མེད་བུའི་དཔལ་ལ་ཡང་ཅོ་འདྲི་བར་བཟོད་པའི་སྡོམ་བརྩོན་བསྟན་པའི་སྦྱིན་བདག་ཆེན་པོ་གང་གིས་འབད་པ་དུ་མའི་སྒོ་ནས་བདག་པོའི་རྐྱེན་ལེགས་པར་སྦྱར་ཏེ། འཇིག་རྟེན་གྱི་ཁམས་མ་ལུས་པའི་མུན་པ་མཐའ་དག་དཔྱིས་འབྱིན་བྱེད་པའི་ཆོས་ཀྱི་ཉི་མ་ཆེན་པོ་འདི་དག་གསར་དུ་བསྒྲུབས་སོ། ། བསྒྲུབས་ནས་ཀྱང་ཕྱོགས་བཅུའི་སེམས་ཅན་གྱི་ཁམས་དཔག་ཏུ་མེད་པ་རྣམས་ཀྱང་སྡོམ་བརྩོན་སྐྱེ་དགུའི་བདག་པོ་འདིའི་ཆོས་ཀྱི་སྦྱིན་པ་གཏོང་བའི་ཞིང་དུ་ལྷགས་པ་ནི། འདི་ལྟ་སྟེ། གང་དག་འགྲོ་བ་མང་པོའི་དོན་ལ་རྩེ་གཅིག་ཏུ་གཞོལ་བའི་བླ་མ་དང༌། དགེ་སློང་དང༌། དགེ་ཚུལ་དང༌།
དགེ་བསྙེན་དང༌། གཞན་ཡང་མི་དཔོན་དང༌། བློན་པོ་དང༌། འཁོར་དང༌། ཡང་འཁོར་དང༌། ཁྱིམ་བདག་དང༌། ཞོ་ཤས་འཚོ་བ་ལ་སོགས་པ་སངས་རྒྱས་བཅོམ་ལྡན་འདས་ཀྱི་ལུང་གི་ཆོས་ཚུལ་རྙོག་པ་མེད་པ་གང་དག་བཞུགས་པ་ལ། གུས་པའི་རི་མོ་ཡོངས་སུ་ལྷོད་པར་མ་གྱུར་པའི་སའི་སྟེང་གི་སྐྱེ་འགྲོ་རིས་སུ་མ་ཆད་པ་རྣམས་ཏེ། དེ་དག་ཐམས་ཅད་ལ་བདེ་བར་གཤེགས་པའི་བསྟན་པ་དམ་པའི་ཆོས་ཀྱི་སྦྱིན་པ་ཟད་མི་ཤེས་པའི་སྣང་བ་ཆེན་པོ་བཀྱེ་སྟེ། དེའང་དོན་དུ་གཉེར་བའི་འགྲོ་བ་རང་རང་གི་བློ་དང་མོས་པར་འཚམ་པའི་ཆོས་ཀྱི་རྣམ་གྲངས་གང་དང་གང་ཡིན་པ་དེ་དག
ཆེ་བའི་ཡོན་ཏན་དང་ཕན་ཡོན་བསམ་གྱིས་མི་ཁྱབ་པ་རྣམས་རྗེས་སུ་གདམས་པ་དང་བཅས་པའམ། ཡང་ན་དགེ་བའི་རྩ་བ་གང་དག་གི་རྗེས་སུ་ཡི་རང་བར་བྱེད་པའི་ཚིག་གིས་སྙན་པར་སྨྲ་བ་དང་བཅས་པས་ལེན་དུ་འཇུག་གོ ། དེ་ལ་བརྟེན་ནས་ཡངས་པའི་རྒྱལ་ཁམས་ཀྱི་སྣོད་ཐམས་ཅད་རྒྱལ་བའི་བསྟན་པ་རིན་ཐང་གཞལ་དུ་མེད་པའི་འབྱོར་པ་བླ་ན་མེད་པ་དང་ལྡན་པའི་སྙིང་པོ་ཅན་དུ་བགྱིད་དོ། ། དེ་ལྟ་བུའི་མཛད་པ་གང་ལ་ཕྱོགས་བཅུའི་རྣམ་པར་འདྲེན་པ་ཐམས་ཅད་ཀྱང་དབྱིངས་ནས་དགྱེས་པའི་བརྡ་མཚོན་དུ། ལེགས་སོའི་ལུང་གི་གླིང་བུ་མཐའ་དག་མགྲིན་གཅིག་ཏུ་བསྒྱུར་བ་ལ་མི་སྤྲོ་བ་ཅུང་ཟད་ཀྱང་མེད་ན། འགྲོ་བ་ཕལ་པ་དག་མགུ་བ་ཙམ་ལ་ངོ་མཚར་ཆེ་བ་ཅི་ཞིག གཞན་ཡང་ཆོས་ཀྱི་ཆེད་དུ་དམིགས་ནས་ཕུལ་བའི་ནོར་རྫས་ཀྱི་བྱེ་བྲག་ཇི་སྙེད་བྱུང་བ་རྣམས་ཀྱང་ཕལ་ཆེར་ནི་གོང་དུ་སྨོས་པའི་མཆོད་སྦྱིན་གྱི་ཞིང་དུ་གྱུར་པ་རྣམས་ལ་གཏོང་བ་དང༌། དགེ་འདུན་འདུ་བའི་དྲིའི་གཙང་ཁང་བརྩིགས་པ་དང༌། དེ་བཞིན་གཤེགས་པ་རྣམས་དང༌། དེ་དག་གི་སྲས་དང་སློབ་མའི་ཚོགས་དང་བཅས་པའི་སྐུ་དང་གསུང་དང་ཐུགས་ཀྱི་རྟེན་རྣམས་བཞེང་བའི་རྒྱུར་སྦྱོར་བ་དང༌།
དེང་གི་དུས་སུའང་འཇིག་རྟེན་གསུམ་གྱི་མཆོད་སྡོང་བླ་ན་མེད་པ་ཆོས་སྦྱིན་པར་གྱི་ཕྱི་མོ་རྒྱ་ཆེན་པོ་འདི་དག་བསྐྲུན་པ་ལ་དགོས་པའི་ཡོ་བྱད་མཁོ་དགུ་ཕུན་སུམ་ཚོགས་པ་མ་ཚང་བ་མེད་པ་བསྒྲུབས་པའི་རྒྱུར་བྱེད་པ་དང༌། དེ་དག་གི་ལས་བྱེད་པ་རྣམས་ཀྱི་བཟའ་ཡོན་དུ་སྟོབ་པ་ལ་སོགས་པས། འགྲོ་བ་གང་དག་གིས་ཆོས་ཀྱི་སྦྱིན་པ་མངོན་པར་འདུ་བྱས་པའི་ནོར་རྫས་ཀྱི་འབྲེལ་པ་ཅུང་ཟད་རེ་བཞག་པ་རྣམས་ཀྱང༌། ནམ་ཞིག་ན་དགེ་བ་ཉིད་ནས་དགེ་བ་ཉིད་ཀྱི་རྒྱུ་རྐྱེན་དུ་མཆི་བ་སྟེ། དཔེར་ན་རྒྱ་མཚོ་ཆེན་པོའི་ནང་དུ་ཆུའི་ཐིགས་པ་ཉུང་ཟད་ཅིག་ལྟུང་བ་ན་ཡང༌། ཇི་སྲིད་རྒྱ་མཚོ་ཆེན་པོ་དེ་ཉིད་ཡོངས་སུ་སྟོང་པར་མ་གྱུར་པ་དེ་སྲིད་དུ་རོ་གཅིག་པར་འདྲེས་ནས་སོ་སོར་དབྱེར་མི་བཏུབ་པ་ལྟ་བུའི་ལེགས་བྱས་ཀྱི་རྒྱུན་ཆེན་པོ་ཉིད་དུ་འགྲོ་བ་ཁོ་ན་ཉིད་དོ། ། དེ་ལྟར་རླབས་ཆེན་དགེ་བའི་ལས་ལ་སྤྲོ་བ་མཆོག་ཏུ་བརྟས་པའི་མི་བདག་ཆེན་པོ་འདིའི་མཛད་པའི་ཕྲེང་བ་ལེགས་བྱས་ཀྱི་ཟེར་ཕྲེང་སྟོང་དང་ལྡན་པའི་ངོ་མཚར་གྲགས་པའི་ཕུང་པོ་འདི་ནི། འབྲས་ལྡན་དུས་ཀྱི་ཟླ་འོད་ལས་ཀྱང་ཆེས་མཆོག་ཏུ་དཀར་ཞིང་བསིལ་བར་གྱུར་པ་གང་དག ཕྱོགས་བཅུའི་འཛིན་མའི་དཀྱིལ་འཁོར་ཀུན་དུ་འཁོད་པའི་རྒྱལ་ཕྲན་དང༌། སྡེ་དཔོན་དང༌།
སྟོབས་ལྡན་དང༌། འབྱོར་ལྡན་གྱི་སྐྱེ་འགྲོ་མཐའ་དག་གི་རྣ་བའི་བཅུད་ལེན་མཆོག་ཏུ་འཛིན་པར་མི་བྱེད་པ་ནི་འགའ་ཡང་མེད་ཅིང༌། དེར་མ་ཟད་རྣམ་པར་དཀར་བའི་ལེགས་མཛད་དང༌། རྣམ་པར་ཐར་པ་གང་དག་གཏམ་དུ་གླེང་བར་ཐོས་པ་ལ་བརྟེན་ནས། ཕྱོགས་བཅུའི་འགྲོ་བ་སྔོན་ཆད་དགེ་བའི་རྩ་བ་རྒྱ་ཆེན་པོ་སྒྲུབ་པ་ལ་སྤོབས་པ་མ་སྐྱེས་པ་རྣམས་ཀྱི་སྤོབས་པ་གསར་དུ་སྐྱེད་པ་དང༌། སྤོབས་པ་སྐྱེས་པ་རྣམས་གོང་ནས་གོང་དུ་བོགས་དབྱུང་སྟེ། སྦྱིན་པ་རྣམ་པ་བཞི་པོ་གང་ཡང་རུང་བ་ལ་འཇུག་པར་བསྐུལ་མ་འདེབས་པའི་མཆོག་ཏུ་ཡང་འགྱུར་བ་ཉིད་དོ། ། དེས་ན་གོང་དུ་ལུང་དྲངས་པ་ལྟར་བྱང་ཆུབ་སེམས་དཔའི་སྤྱོད་པ་བསྡུ་བ་རྣམ་པ་བཞིའི་ཐབས་ཀྱིས་སེམས་ཅན་གཞན་སྨིན་པར་བྱེད་པའི་ཚུལ་རྣམས་ཀྱང་ཅི་རིགས་པའི་སྒོ་ནས་ཚང་བ་ཡིན་ནོ། ། དེ་ལས་གཞན་པ་མཁས་པ་ལ་འོས་པའི་བགྱི་བ་བླ་ན་མེད་པ་ནི། ཕྱི་རིག་པའི་གནས་ཀྱི་གཙུག་ལག་ཐམས་ཅད་དང༌།
ནང་སྡོམ་པ་རིན་པོ་ཆེ་རྣམ་པ་གསུམ་དང་རྗེས་སུ་འབྲེལ་བའི་ཟབ་པ་དང་རྒྱ་ཆེ་བའི་ཆོས་ཀྱི་བང་མཛོད་མ་ལུས་པ་བཟུང་ནས། འཆད་པ་ཆོས་ཀྱི་འཁོར་ལོས་སྐལ་ལྡན་གྱི་གདུལ་བྱ་རྗེས་སུ་འཛིན་པ་དང༌། རྩོད་པ་ལུང་རིགས་ཀྱི་འཁོར་ལོས་ལོག་པར་རྟོགས་པ་ཚར་གཅོད་པ་དང༌། རྩོམ་པ་ལེགས་བཤད་ཀྱི་འཁོར་ལོས་རྒྱལ་བའི་བསྟན་པ་གསལ་བར་བྱེད་པ་རྣམས་ཀྱི་སྒོ་ནས་ཆོས་ཀྱི་སྦྱིན་པ་གཏོང་བས། འཇིག་རྟེན་གྱི་ཁམས་ཐམས་ཅད་ཆོས་ཀྱི་སྙིང་པོ་ཅན་དུ་བགྱིད་པ་ཉིད་ནི། སྡོམ་བརྩོན་བླ་མ་ཆེན་པོ་རང་ཉིད་སྡེ་དགེ་གོང་མ་རྣམས་ཀྱི་བསྟན་སྲིད་ཀྱི་བྱ་བ་ཆེན་པོའི་ཁུར་ཁྱེར་བའི་ལས་ཅན་དུ་སོང་བས། ཐོག་མ་ཉིད་ནས་འབད་པ་གཙོ་བོར་མ་བརྩམས་པ་དང༌། གལ་སྲིད་བརྩམས་ཀྱང་མིའི་རྒྱལ་པོའི་ཀུན་སྤྱོད་དང་ལྡན་པའི་བླ་མར་སོང་བས། ཕན་འདགས་ཆུང་བ་ལ་དགོངས་ནས། རེ་ཞིག་དེའི་སྤྲོས་པ་མ་མཛད་ཅིང༌།
འོན་ཀྱང་རྒྱལ་སྲས་བྱང་ཆུབ་སེམས་དཔའ་སྙིང་བརྩེའི་བདག་ཉིད་ཅན་རྣམས་ནི་གང་དང་གང་གི་རྣམ་པས་གནས་ཀྱང༌། གཞན་ལ་ཕན་པ་རྒྱ་ཆེན་པོ་འབྱུང་བའི་བསམ་པ་དང༌། སྦྱོར་བ་ཕུན་སུམ་ཚོགས་པ་དག་ནི་ནམ་ཡང་མི་འདོར་བ་ཆོས་ཉིད་དེ། དེའང་འདི་ལྟར་བོད་ཆེན་ལྗོངས་ཀྱི་ཡུལ་གྲུ་འདི་ཉིད་ཀྱིས་མཚོན་པའི་འཛིན་མའི་དཀྱིལ་འཁོར་ཐམས་ཅད་དུ། མི་ནུབ་ཆོས་ཀྱི་རྒྱལ་མཚན་ཆེན་པོ་བརྟན་པར་འཛུགས་པ་དང༌། འགྲོ་ཚོགས་རྒྱ་མཚོ་ལྟ་བུའི་དོན་ལ་ཕན་པའི་སེམས་དམ་པ་ཉེ་བར་བཞག་ནས། དུས་འདིར་ཁམས་གསུམ་ཆོས་ཀྱི་རྒྱལ་པོ་ཆེན་པོ་མཁན་པོ་རིན་པོ་ཆེ་ཐམས་ཅད་མཁྱེན་པ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ལ་སོགས་པ། གོང་དུ་སྨོས་པའི་བསྟན་འཛིན་གྱི་སྐྱེས་བུ་ཆེན་པོ། མཁས་པ་དང་གྲུབ་པའི་ཡོན་ཏན་གྱི་ཚོགས་མང་པོས་ཡོངས་སུ་བཟུང་བ་དེ་དག་སྡོམ་བརྩོན་སྐྱེ་དགུའི་བདག་པོ་རང་གི་རིགས་ཀྱི་ཅོད་པཎ་དུ་མངོན་པར་མངའ་གསོལ་ཏེ། སྒོ་གསུམ་ལོངས་སྤྱོད་དང་བཅས་པས་མཉེས་པར་བྱེད་ཅིང༌།
ཟབ་པ་དང་རྒྱ་ཆེ་བའི་ཆོས་ཀྱི་བདུད་རྩི་བསམ་གྱིས་མི་ཁྱབ་པ་རྣམས་མངོན་པར་མཐོ་བ་དང་ངེས་པར་ལེགས་པའི་གོ་འཕང་གི་གསོས་སུ་རྟག་པར་ལེན་པ་དང༌། སྲོག་ཆགས་དཔག་ཏུ་མེད་པའི་དོན་དུ་ཡང་ལེགས་པར་གསུངས་པའི་ཆོས་ཀྱི་འཁོར་ལོ་རྒྱ་ཆེ་ཞིང་རྒྱུན་མི་ཆད་པར་བསྐོར་བའི་གསོལ་བ་འདེབས་པ་པོ་བྱེད་པ་དང༌། གཞན་ཡང་དཔལ་ལྡན་ས་སྐྱ་པ་དང་ངོར་ཆེན་རྡོ་རྗེ་འཆང་དག་གི་ཕྲིན་ལས་ལྷུན་གྱིས་གྲུབ་པ་དང་རྒྱུན་མི་ཆད་པའི་རྣམ་པར་འཕྲུལ་པ་ལས་བྱུང་བའི་ཆོས་ཀྱི་རྗེ་རིན་པོ་ཆེ། ཕྱོགས་བཅུ་ཀུན་དུ་ཆོས་ཀྱི་དགའ་སྟོན་འགྱེད་པ་པོ་ཇི་སྙེད་འབྱོན་པ་རྣམས་དང༌། ཆོས་གྲྭ་ཆེན་པོ་འདི་ཉིད་ན་གཉུག་མར་གནས་ཤིང་བཤད་པ་དང་སྒྲུབ་པའི་ཕྲིན་ལས་ཟུང་གིས་བསྟན་པ་སྐྱོང་བར་བྱེད་པའི་ཟུར་ཆོས་པ་ཡང༌། མཁྱེན་རབ་ཀྱི་དབང་ཕྱུག་བསོད་ནམས་རྒྱལ་མཚན་ཞེས་པ། ཀུན་མཁྱེན་ཉི་མའི་གཉེན་གྱི་གསུང་རབ་མདོ་སྡེ་དང་རྒྱུད་སྡེ་མ་ལུས་པའི་བརྗོད་བྱར་གྱུར་པའི་བསླབ་པའི་གནས་རྣམས་འགྲོ་བ་རྒྱ་མཚོའི་རྡུལ་དང་མཉམ་པ་ལ་བློ་དང་འཚམ་པར་ཚུལ་བཞིན་དུ་འདོམས་པ་ལ་འཇིགས་མེད་མགྲིན་པའི་འཁོར་ལོ་རྣམ་པར་ཡངས་པ་དེ་དང༌། རྡོ་རྗེ་འཛིན་པའི་དབང་ཕྱུག་བཀྲ་ཤིས་བཟང་པོ་ཞེས་པ། ཕྱི་རུ་མཁས་པ་དང་བཙུན་པའི་ཡོན་ཏན་སྟོན་པའི་འཁོར་གྱི་དགྲ་བཅོམ་པ་རྣམས་ཀྱི་རྣམ་པར་ཐར་པ་ལ་གནས་པ། ནང་དུ་གྲུབ་པའི་ཡོན་ཏན་བཅུ་གསུམ་རྡོ་རྗེ་འཛིན་པའི་ས་ཡང་འདི་ཉིད་ཀྱི་ངོ་ན་རིང་པོ་མ་ཡིན་པ།
གཅིག་ཏུ་སེམས་ཅན་ཐམས་ཅད་ལ་བུ་གཅིག་པ་ལྟར་བརྩེ་བ་དེ་དང༌། གསང་སྔགས་གྲུབ་པའི་རྩེ་མོར་སོན་པ་རྗེ་བཙུན་ནམ་མཁའ་དཔལ་བཟང་ཞེས་པ། མདོ་རྒྱུད་ཀྱི་མཁྱེན་པ་རབ་ཏུ་རྒྱས་ཤིང༌། གང་གི་སྐུ་གསུང་ཐུགས་ཀྱི་བྱིན་རླབས་རྡོ་རྗེའི་ཟེག་མ་རེས་ཀྱང་ཡིད་ཀྱི་སྲུབ་ཤིང་དཔུང་དང་བཅས་པ་དཔག་ཚད་བརྒྱའི་ཕ་རོལ་དུ་ཡང་གནས་པའི་སྐབས་མེད་པར་བྱེད་པའི་ནུས་པ་མཆོག་གི་བདག་ཉིད་ཅན་དེ་དང༌། གཞན་ཡང་བསྟན་པའི་རྩ་ལག་དམ་པར་གྱུར་པ་ཡང་དག་པའི་དགེ་བའི་བཤེས་གཉེན་གཞུང་ལུགས་མང་པོའི་དོན་ལ་སྦྱངས་པ་མཐའ་རུ་ཕྱིན་པར་གྱུར་པས་མགྲིན་པ་ཆོས་ཀྱི་བང་མཛོད་དུ་གྱུར་པ་གང་དག་བཞུགས་པ་རྣམས་ཏེ། དེ་དག་ཐམས་ཅད་ལ་ཡང་འགྲོ་བ་རིས་སུ་མེད་པའི་ངོར་རང་རང་གི་བློ་དང་མོས་པར་རྗེས་སུ་མཐུན་པའི་དབང་བསྐུར་བ་དང༌། ལུང་འབོགས་པ་དང༌། མན་ངག་གི་ཚོགས་སྦྱིན་པའི་ཆོས་ཀྱི་གྲུ་ཆར་རྒྱུན་མི་ཆད་པར་བསྙིལ་དུ་འཇུག་པ་ལ་སོགས་པས་ཆོས་ཀྱི་སྦྱིན་པའི་སྒོ་མོ་བྱེ་བ་བརྒྱ་སྟོང་ཕྲག་མང་པོ་ཕྱོགས་མཐའ་དག་ནས་ཕྱེ་ཞིང༌། དེ་ལ་བརྟེན་ནས་སྲོག་ཆགས་བྱེ་བ་བརྒྱ་སྟོང་ཕྲག་དཔག་ཏུ་མེད་པ་དག ཕལ་ཆེ་བ་ནི་ལས་དང་འབྲས་བུ་དང༌།
དཀོན་མཆོག་ལ་ཡིད་ཆེས་པའི་དད་པའི་གཞི་འཛིན་པ་ལ་བཀོད། འགའ་ཞིག་ནི་དཀོན་མཆོག་གསུམ་ལ་སྐྱབས་སུ་འགྲོ་ཞིང་བསླབ་པའི་གཞི་འཛིན་པའི་སྐལ་བ་ཅན་ལ་བཀོད། ཕལ་ཆེར་ནི་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གདུང་འཛིན་པའི་སྐལ་བ་ཅན་ལ་བཀོད། ཁ་ཅིག་ནི་དཔལ་ལྡན་རྡོ་རྗེ་འཆང་གི་གསང་བའི་སྔགས་དང་རིག་པའི་སྔགས་འཆང་བའི་སྐལ་བ་བཟང་པོ་ཅན་ལ་བཀོད་དེ། མདོར་ན་འགྲོ་བ་ཕལ་མོ་ཆེ་སངས་རྒྱས་ལ་གཞོལ་བ་དང༌། ཆོས་ལ་འབབ་པ་དང༌། དགེ་འདུན་ལ་བབ་པར་བགྱིས་ཏེ། དེ་དག་ཐམས་ཅད་ཀྱང་སྡོམ་བརྩོན་ཆོས་ལྡན་གྱི་རྒྱལ་པོ་འདི་ཉིད་ཀྱི་སྐུ་དྲིན་ལས་བྱུང་བ་ཉིད་དུ་ངེས་པར་ཤེས་དགོས་ཏེ། ཅིའི་ཕྱིར་ན། གནས་སྐབས་སུ་སངས་རྒྱས་ཀྱི་བསྟན་པའི་འཕེལ་འགྲིབ་དང༌།
སེམས་ཅན་གྱི་བདེ་སྡུག་རྣམས་ནི་ཡུལ་ཕྱོགས་གང་ཡིན་པའི་ས་བདག་རྒྱལ་པོ་དེའི་སྤྱོད་པ་ཉིད་ལ་རག་ལས་ཏེ། དཔེར་ན་སྔོན་གྱི་ཆོས་རྒྱལ་བྱང་ཆུབ་སེམས་དཔའ་རྣམས་ཀྱི་དྲིན་ལས། བོད་ཡུལ་མུན་པའི་གླིང་འདིར་བསྟན་པ་རིན་པོ་ཆེ་ཉི་མ་ཤར་བ་ལྟར་མཛད་དེ། འཁོར་དང་ཆབ་འོག་ཏུ་གཏོགས་པའི་འགྲོ་བ་ཐམས་ཅད་ཀྱང༌། སངས་རྒྱས་ཀྱི་ཆོས་ཉན་པ་དང༌། བཤད་པ་དང༌། སྒྲུབ་པའི་ཕྲིན་ལས་དྲི་མ་མེད་པ་ལ་ལོངས་སྤྱོད་དུ་གཞུག་པ་དང༌། དེ་ལ་བརྟེན་ནས་གནས་སྐབས་དང་མཐར་ཐུག་གི་བདེ་དགའི་ལོ་ཐོག་ཕུན་སུམ་ཚོགས་པ་ལ་ཡང་དག་པར་སྦྱར་བ་ལྟ་བུའོ། ། དེ་ལས་ལྡོག་པའི་ལས་ལའང་རྒྱལ་པོ་ཉིད་མཐུ་ཆེ་བ་ནི། དཔེར་ན་སྡིག་ཅན་ནག་པོའི་རྩ་ལག་གླང་དར་མས།
ལོག་པའི་ཆོས་ཀྱི་ཁྲིམས་ལུགས་བཅས་ཏེ། འཁོར་དང་ཆབ་འོག་ཏུ་གཏོགས་པའི་འགྲོ་བ་མང་པོ་སངས་རྒྱས་དང་ཆོས་ཀྱི་སྒྲ་ཙམ་ཡང་མཉན་པའི་སྐབས་མེད་པར། བླང་དོར་ཐམས་ཅད་ཕྱིན་ཅི་ལོག་པར་སྤྱད་དུ་གཞུག་པ་དང༌། དེ་ལ་བརྟེན་ནས་བསྟན་པ་དམ་པའི་ཆོས་ལ་གནོད་ཚབ་ཆེན་པོས་ཡུན་རིང་དུ་ཉམས་པར་བྱས་པ་དང༌། སེམས་ཅན་རྣམས་ཀྱི་གནས་སྐབས་དང་མཐར་ཐུག་གི་བདེ་དགའ་རིང་དུ་བཅོམ་པ་ལྟ་བུའོ། ། དེ་བས་ན་ས་ཕྱོགས་གང་དང་གང་གི་སེམས་ཅན་ཐམས་ཅད། བསོད་ནམས་དང་བསོད་ནམས་མ་ཡིན་པ་ལ་སྦྱར་བའམ། བདེ་བ་དང་བདེ་བ་མ་ཡིན་པ་གང་ལ་སྦྱར་ནའང༌། མི་བདག་རྒྱལ་པོ་དེ་དང༌། དེའི་རྗེས་སུ་འབྲང་མི་དགོས་པ་ནི་འགའ་ཡང་མེད་པ་ལས།
དེང་གི་དུས་ན་ཆོས་བཞིན་སྤྱོད་པའི་སྡོམ་བརྩོན་སྐྱེ་དགུའི་བདག་པོ་འདིས། བསིལ་ལྡན་ཁ་བ་ཅན་གྱི་ལྗོངས་འདིར། རྒྱལ་བ་བུ་རམ་ཤིང་པའི་ལུགས་བཟང་དྲི་མ་མེད་པ་ཡུན་རིང་དུ་གནས་པའི་ཕན་འདོགས་རྨད་དུ་བྱུང་བ་ནི། ལུང་གི་ཆོས་ཀྱི་སྦྱིན་པ་སྟེ། དེའི་སྦྱིན་པའི་སྒོ་མོ་བྱེ་བ་བརྒྱ་སྟོང་ཕྲག་དུ་མ་ཕྱོགས་ཐམས་ཅད་ནས་ཕྱེ་སྟེ། ལྷག་པའི་བྱ་བ་ཡང་དག་པ་ནི་བགྱིས། འཇིག་རྟེན་དུ་བདེ་ལེགས་རྒྱ་ཆེན་པོ་འབྱུང་བའི་བསོད་ནམས་ཀྱི་ཕུང་པོ་གང་ཡིན་པ་དག་ནི་མངོན་པར་འདུ་བགྱིས་པའི་སྐུ་དྲིན་གང་དག་གསོབ་པ་ལ་ནི་བསྟན་པ་དམ་པའི་ཆོས་རྒྱས་པ་ཉིད་ཀྱིས་འཚོབ་པར་ནུས་ཀྱི་དེ་ལས་གཞན་པའི་ལས་དང་དངོས་པོ་གང་གིས་ཀྱང་གཞར་ཡང་འཚོབ་པའི་མཐའ་ཡོད་པ་མ་ཡིན་པར་སེམས་སོ། ། གསུམ་པ་མི་འཇིགས་པ་དང་བྱམས་པའི་སྦྱིན་པས་འགྲོ་ལ་ཕན་པ་སྒྲུབ་པའི་ཁྱད་པར་ལ། དང་པོ་ནི། སྤྱིར་མི་འཇིགས་པའི་སྦྱིན་པ་ཞེས་བྱ་བ།
དགྲ་གཉེན་བར་མའི་སེམས་ཅན་ཐམས་ཅད་ལ་སྙོམས་པའི་སེམས་ཀྱིས་ཕ་རོལ་གྱི་དམག་ཚོགས་དང༌། རྐུན་པོ་ལ་སོགས་པ་མིའི་འཇིགས་པ་དང༌། གདོན་བགེགས་དང༌། སེང་གེ་དང་སྟག་ལ་སོགས་པ་མི་མ་ཡིན་པའི་འཇིགས་པ་དང༌། མེ་དང་ཆུ་ལ་སོགས་པ་འབྱུང་བའི་འཇིགས་པ་སྟེ། འཇིགས་པ་དེ་དག་གིས་ཉེན་པ་ལས་ཡོངས་སུ་སྐྱོབ་པའོ། ། དེ་སྐད་དུ་ཡང༌། རྡོ་རྗེ་རྩེ་མོ་ལས། དགྲ་དང་གྲོགས་དང་བར་མ་ལ། ། སེམས་སྙོམས་མི་འཇིགས་རབ་ཏུ་སྦྱིན། །
ཞེས་དང༌། ཕལ་ཆེན་ཏ་ལ་ལར། མི་འཇིགས་སྦྱིན་པས་གང་ཞིག་བསྐྱབ་བྱ་བ། ། སྲོག་ཆགས་གསོད་ལས་བཟློག་པར་བྱས་པ་དང༌། ། འཇིགས་པས་སྐྱབས་འཚོལ་རྣམས་ལ་སྐྱབས་བྱས་པ། ། མི་འཇིགས་སྦྱིན་པའི་འོད་ཟེར་དེས་གྲུབ་བོ། ། ཞེས་སོ། ། དེ་ལྟ་བུའི་མི་འཇིགས་པའི་སྦྱིན་པ་དེ་ལ་བདག་ཅག་གི་སྟོན་པ་འདི་བྱང་ཆུབ་སེམས་དཔའ་སློབ་པའི་ལམ་པར་གྱུར་པའི་ཚེ། སྒྲོན་མ་སྣང་བྱེད་ཅེས་བྱ་བའི་སྐྱེ་བར། འདོད་པས་ཡོངས་སུ་དྲངས་པའི་ཚངས་པ་འགའ་ཞིག་རྒྱ་མཚོ་ཆེན་པོར་ཞུགས་པ་ན།
མི་མ་ཡིན་གྱི་ཆོ་འཕྲུལ་གྱིས་ཕྱོགས་ཀྱི་དཀྱིལ་འཁོར་ཐམས་ཅད་དུ་མུན་བསྲོས་པར་བྱས་པས། ཕྱོགས་ཀྱི་མཚན་མ་འཁྲུགས་ཏེ་གང་དུ་མཆི་བར་མ་ཤེས་པར་ཅི་བྱ་གཏོལ་མེད་དུ་གྱུར་པ་ན། བྱང་ཆུབ་སེམས་དཔའི་ཕྱག་གཡས་པ་ཞུན་མར་དུ་སྦགས་པའི་རས་ཀྱིས་དཀྲིས་པ་ལ་མེ་སྦར་ནས་ཞག་བདུན་གྱི་བར་དུ་སྣང་བའི་སྒྲོན་མ་བཏེག་ཅིང༌། ཚོང་པ་རྣམས་འཇིགས་པ་ཆེན་པོ་ལས་ཡོངས་སུ་བསྐྱབ་པ་དང༌། སེང་གེའི་རྒྱལ་པོར་གྱུར་པའི་ཚེ། ཚོང་པ་ལྔ་བརྒྱ་དུག་སྦྲུལ་ནག་པོས་ཡོངས་སུ་འཁྱུད་ཅིང་བཟའ་བར་བརྩམས་པ་ན། རང་ཉིད་ཡལ་བར་བོར་ནས་སྡེར་མོ་རྣོན་པོས་དུག་སྦྲུལ་གྱི་གདེངས་ཀ་ལ་བསྣུན་ཅིང་བསད་དེ་འཇིགས་པ་དེ་ལས་བསྐྱབ་པ་དང༌། རི་དྭགས་རུ་རུར་གྱུར་པའི་ཚེ། འབབ་ཆུ་དྲག་པོའི་ཤུགས་ཀྱིས་བདས་པའི་སྐྱེ་བོ་ངན་པའི་རང་བཞིན་ཅན་སྐམ་པར་ཕྱུང་བ་དང༌། རི་དྭགས་ཤ་ར་བྷ་དང་སྤྲེའུའི་རྒྱལ་པོར་གྱུར་པའི་ཚེ།
གྲོག་རོང་དུ་ལྷུང་བའི་སྐྱེ་བོ་ཉམ་ཉེས་པ་ཡོངས་སུ་བསྐྱབ་པ་ལ་སོགས་པ་སྔོན་གྱི་བྱང་ཆུབ་སེམས་དཔའ་སྙིང་རྗེའི་བདག་ཉིད་ཅན་དག་གིས་ཇི་ལྟར་བསླབས་པའི་རྗེས་སུ་སློབ་པའི་འདུན་པ་ལྷོད་པར་མ་གྱུར་པའི་སྡོམ་བརྩོན་མིའི་བདག་པོས། སྤྱིར་འཛིན་མའི་དཀྱིལ་འཁོར་རྣམ་པར་ཡངས་པའི་ཁྱོན་ཐམས་ཅད་དགེ་བའི་ལམ་དང་རྗེས་སུ་མི་མཐུན་པ་མེད་པའི་རྒྱལ་ཁྲིམས་རྡོ་རྗེ་བརྩེགས་པའི་རྭ་བ་ལྟར་གཞིག་ཏུ་མེད་པར་བཅའ་བ་དང༌། སྔོན་དང་ད་ལྟའི་ལེགས་བྱས་དམན་པ་མིན་པའི་མཐུ་ཆེན་པོའི་སྲུང་བས་ལེགས་པར་བསྲུངས་པས་ན། འཇིགས་པ་ཐམས་ཅད་ཀྱིས་མི་ཚུགས་པར་ཡོངས་སུ་སྐྱོབ་པར་བྱེད་དེ། དེའང་མངའ་འོག་ཏུ་གཏོགས་པའི་སྐྱེ་འགྲོ་ཐམས་ཅད་ནི། མཐོང་བའི་ཆོས་འདིར་ཕན་ཚུན་འཐབ་པ་དང༌། རྩོད་པ་དང༌། གཡུལ་འགྱེད་པ་དང༌། འཕྲོག་འཇོམས་ལ་སོགས་པ་མི་སྲུན་པའི་ལས་བརྩམས་པའི་འཇིགས་པ་རྣམས་ནི། མིའི་རྒྱལ་པོའི་ལུགས་ཀྱི་བཀའ་ཁྲིམས་དམ་པའི་ཆོས་དང་མཐུན་པ་ཉིད་དུ་བཅའ་ཞིང༌།
དེ་ལ་བརྟེན་ནས་ལས་ངན་པར་སྤྱོད་པ་གང་ཡིན་པ་དེ་ལས་བཟློག་ཅིང་ཡོངས་སུ་སྐྱོབ་པར་བྱེད་དོ། ། ཕྲག་དོག་དྲག་པོའི་ཆང་གིས་རབ་ཏུ་མྱོས་པའི་ཕ་རོལ་གྱི་དམག་ཚོགས་ཀྱི་འཇིགས་པ་དང༌། དེ་བཞིན་དུ་དགྲ་དང༌། རྐུན་པོ་དང༌། རྒྱལ་པོའི་ཆད་པའི་ལས་ཀྱི་འཇིགས་པ་ལ་སོགས་པ་མིར་གཏོགས་པའི་འཇིགས་པ་རྣམས་ནི། མི་བདག་ཆེན་པོ་འགྲན་པའི་ཟླ་ཐམས་ཅད་དང་བྲལ་བའི་སྟོབས་ཕུན་སུམ་ཚོགས་པ་དང༌། དཔུང་གི་ཚོགས་ཆེན་པོ་དང༌། གྲགས་པ་དཀར་པོ་ཕྱོགས་ཀྱི་མཐར་རྒྱས་པ་དང༌། བསོད་ནམས་དཔག་ཏུ་མེད་པའི་མཐུ་རྣམས་ཀྱིས་ཡོངས་སུ་སྐྱོབ་པར་བྱེད་དོ། ། གདོན་དང་བགེགས་དང་ལོག་པར་འདྲེན་པ་དང༌།
གཅན་གཟན་གདུག་པ་ཅན་གྱི་འཇིགས་པ་ལ་སོགས་པ་མི་མ་ཡིན་པའི་འཇིགས་པ་རྣམས་ནི། ཆོས་དང་ལྡན་པའི་རྒྱལ་པོས་སྔོན་གྱི་སྐྱེ་བར་དགེ་བ་བསགས་པའི་མཐུ་དང༌། ད་ལྟར་དགེ་བ་ལེགས་པར་སྤྱོད་པ་ལ་ཞུགས་པ་དང༌། སེམས་ཅན་ཐམས་ཅད་ལ་ཕན་འདོད་ཀྱི་ལྷག་པའི་བསམ་པ་སྟོབས་དང་ལྡན་པ་རྒྱུད་ལ་སྐྱེས་པའི་མཐུ་ཕུན་སུམ་ཚོགས་པ་རྣམས་ཀྱིས་ཡོངས་སུ་སྐྱོབ་པར་བྱེད་དོ། ། མེའི་འཇིགས་པ་དང་ཆུའི་འཇིགས་པ་ལ་སོགས་པ་འབྱུང་བའི་འཇིགས་པ་དང༌། ནད་དང་མུ་གེ་དང་བཀྲ་མི་ཤིས་པ་ལ་སོགས་པ་བྱུར་དང་སྐལ་བ་ངན་པའི་འཇིགས་པ་རྣམས་ནི། མི་བདག་ཆེན་པོས་རྒྱལ་སྲིད་ཐམས་ཅད་དམ་པའི་ཆོས་བཞིན་དུ་སྐྱོང་བ་དང༌། དེའི་རྗེས་སུ་འབྲངས་པའི་ཆབ་འབངས་རྣམས་ཀྱང་དགེ་བའི་ལས་དང་སྡིག་པའི་ལས་རྣམས་ཀྱི་བླང་དོར་ཚུལ་བཞིན་པར་སྤྱོད་དུ་འཇུག་པ་དང༌། འགྲོ་བ་མ་ལུས་པའི་བདེ་སྐྱིད་ཀྱི་མཛའ་བོ་གསར་དུ་འགུགས་པའི་རིམ་གྲོར་བགྱིད་པ་དང༌། དཀོན་མཆོག་ལ་མཆོད་པ་འབུལ་བ་དང༌།
རྟེན་ཅིང་འབྲེལ་པར་འབྱུང་བའི་རྫས་དང་སྔགས་དང༌། ཏིང་ངེ་འཛིན་གྱི་སྲུང་བ་དང་བཟློག་པའི་ཆོ་ག་རྣམ་པ་མང་པོ་རྩོམ་པས་ཡོངས་སུ་སྐྱོབ་པར་བྱེད་དོ། ། དེ་བཞིན་དུ་ཕྱི་མའི་དུས་སུ་ངེས་པར་འབྱུང་བར་འགྱུར་བ་ངན་སོང་གསུམ་གྱི་སྡུག་བསྔལ་བཟོད་པར་དཀའ་བའི་འཇིགས་པ་དང༌། མཐོ་རིས་སུ་སྐྱེས་པར་གྱུར་ཀྱང༌། རྟེན་དེ་ལ་ཚེ་ཐུང་བ་ལ་སོགས་པ་འཁོར་བའི་སྡུག་བསྔལ་དཔག་ཏུ་མེད་པའི་འཇིགས་པ་རྣམས་ནི། ཆོས་དང་མཐུན་པའི་རྒྱལ་པོ་གང་གིས་ཆབ་འབངས་སུ་གཏོགས་པའི་སྐྱེ་འགྲོ་ཐམས་ཅད་ཀྱང་ད་ལྟ་ནས་སྲོག་གཅོད་པ་སྤོང་བ་ལ་སོགས་པ་དགེ་བ་བཅུའི་ཁྲིམས་ལ་སྦྱོར་བར་བྱེད་པས་ན་འཇིགས་པ་དེ་དག་མི་འབྱུང་བར་ཡོངས་སུ་སྐྱོབ་པར་བྱེད་དོ། ། དེ་ལྟར་ཡང་རྒྱལ་པོ་བྱམས་པའི་སྟོབས་ཀྱི་སྐྱེས་རབས་ལས། རྒྱལ་པོ་དེའི་མཐུ་ཁྱད་པར་ཆེ་བས་ན། ། བདག་གི་ཡིན་པའི་བློ་ནི་གར་བཞག་པ། ། དེ་ཉིད་དེ་ཡི་སྲུང་བ་མཆོག་ཡིན་པས། །
དེ་དག་གིས་ཀྱང་མདངས་འཕྲོག་ནུས་མ་གྱུར། ། ཞེས་དང༌། བདེ་ལེགས་ཆེན་པོའི་འགྲོ་བ་འདི། ། ཡོངས་སུ་བསྐྱང་བར་གྱུར་པ་ན། ། ལྷ་ཡི་དབང་པོ་དག་གིས་ཀྱང༌། ། འདི་དག་གཙེ་བར་མི་ནུས་ན། ། ཤ་ཟ་རྣམས་ཀྱིས་ག་ལ་ནུས། ། དེ་བས་ནགས་ན་ཁྱིམ་བཞིན་དུ། ། མཚན་མོ་དག་ཀྱང་ཉིན་པར་བཞིན། ། གཅིག་པུའང་གྲོགས་ཀྱི་ནང་འདུག་འདྲ། །
བདག་ནི་འཇིགས་པ་མེད་པར་འདུག ། ཅེས་འབྱུང་བ་བཞིན་ནོ། ། གཞན་ཡང་བཟོད་པ་དམ་པའི་ཆོས་དང་ལྡན་པ་མ་ཡིན་པའི་འགྲོ་བ་རྣམས་ཀྱི་སྡིག་པའི་ལས་ནི་ཁོང་ཁྲོ་བ་སྟེ། དེ་ཉིད་ཀྱིས་ཀུན་ནས་བསླངས་ཏེ་སྨྲ་ལྕེར་ཐུག་པ་རྣམས་ཀྱང༌། རྒྱལ་པོ་ཕལ་པའི་ཁྲིམས་ལུགས་འཁྱོག་པོ་ལྟ་བུ་མ་ཡིན་པར་རིགས་པའི་ལམ་དང་རྗེས་སུ་མཐུན་པས་ལེགས་པར་བརྟགས་ཤིང་དཔྱད་པའི་མཐའ་མར། བཀའ་ལུང་གསེར་གྱི་གཉའ་ཤིང་ལྟ་བུའི་ལྗིད་ཀྱིས་མནན་ཏེ། ཕན་ཚུན་གཉིས་ཀའི་རྒྱུད་ཀྱི་ངན་སེམས་ཀྱི་ཚེར་མ་རྣོན་པོ་མཐའ་དག་དྲུང་ནས་འབྱིན་ཅིང་རྣལ་དུ་གནས་པའི་ཐབས་སུ་ཅི་འགྱུར་མཛད་ཀྱི། དེ་ལས་གཞན་པའི་གཡོ་སྒྱུ་དང་ཕྱོགས་ལྷུང་གི་སྤྱོད་པར་མ་སོང་བ་ཉིད་གཙོ་བོར་མཛད་དོ། ། དེའི་དབང་གིས་མི་བདག་ཆེན་པོ་རང་གི་མངའ་ཞབས་སུ་འཁོད་པ་རྣམས་དང༌། དེ་ལས་གཞན་དུ་གྱུར་པའི་མི་དཔོན་དང༌།
བློན་པོ་དང༌། སྡེ་དཔོན་དང༌། དབང་བཙན་པ་དང༌། མཛངས་པར་རློམ་པ་མང་པོས་ཐབས་ཀྱིས་བཟླུམ་པར་མ་ནུས་པའི་སྨྲ་མཆུ་ཐམས་ཅད་ཀྱང༌། འདི་ཉིད་དུ་ཕྱིན་ན་ལེགས་པར་འདུམ་པར་འགྱུར་རོ་ཞེས། ཕྱོགས་དང་ཕྱོགས་བྲལ་གྱི་འཛིན་མའི་དཀྱིལ་འཁོར་ཐམས་ཅད་ནས་བཀྲེས་པས་ཉེན་པ་བཟའ་བ་དོན་དུ་གཉེར་བའི་ཕྱིར་རམ། སྐོམ་པས་ཉེན་པ་བཏུང་བ་དོན་དུ་གཉེར་བའི་ཕྱིར་ཇི་ལྟར་འོངས་པ་བཞིན་དུ་རིངས་པར་ལྷགས་ནས། སྐྱེ་དགུའི་བདག་པོ་གང་གི་སྒྲ་འཛིན་གྱི་དབང་པོ་ག་ལ་བར་ཇི་ལྟར་ནུས་པའི་ཚིག་གིས་གསོལ་བར་བྱེད་དོ། ། ཇི་ལྟར་གསོལ་བ་དེ་དག་ཀྱང་གཟོད་མ་ནས་ཡོངས་སུ་དར་བའི་ཁྲིམས་ལུགས་བཟང་པོ་གང་དག་གི་འཇལ་བར་བྱེད་པའི་སྲང་ལ་བཅལ་ཏེ། མཐའ་དོན་བསླབ་པར་བྱ་བ་གང་དང་གང་བསྒོ་བ་ཐམས་ཅད་ཀྱང༌།
སྔོན་ཆད་མེད་པའི་གཙུག་གི་ནོར་བུའི་མཆོག་ཅིག་འདོད་ལྡན་གྱི་སྐྱེ་བོས་ཇི་ལྟར་ཐོབ་པ་དེ་ལྟར་དུ་ཡན་ལག་མཆོག་གིས་འདུད་པ་དང་བཅས་ཏེ་གུས་པས་ལེན་ཅིང༌། འགྲོ་བ་ཐམས་ཅད་ཀྱི་ཡིད་བདེ་བར་བྱེད་པའི་སྨན་བཞིན་དུ་ངོམས་པ་མེད་པར་རྟག་ཏུ་འཐུང་བར་བྱེད་དོ། ། ཁྱད་པར་ལེགས་པར་བཤད་པ་རིན་པོ་ཆེའི་གཏེར་ལས། རྒྱལ་ངན་གཞན་གྱིས་གཙེས་པ་ན། ། ལྷག་པར་ཆོས་རྒྱལ་དྲན་པར་འགྱུར། ། རིམས་ཀྱིས་བཏབ་པའི་སེམས་ཅན་འགའ། ། གངས་ཆུ་འབའ་ཞིག་ཡིད་ལ་བྱེད། ། ཅེས་པ་ལྟར་རྒྱལ་ཕྲན་དྲེགས་པ་རང་གི་འཁོར་ལ་ཡང་སྙིང་བརྩེ་བ་མེད་པ་རྣམས་ཀྱིས་གཙེས་པ་དང༌། ཆད་པའི་ལས་ཀྱིས་ཕོག་པ་དང༌། ཁྲི་མུན་དུ་བསྐྱུར་བ་དང༌།
བཅིངས་པ་ལས་ཐར་ཏེ་བྱུང་བ་དང༌། རང་གི་དགྲར་གྱུར་པས་འདས་པ་དང༌། ལུས་དང་སྲོག་གི་ཕུང་པོ་ལ་གཏུགས་སུ་ཉེ་བའི་སྐྱེ་བོ་མགོན་མེད་པ་དང་སྐྱབས་མེད་པ། རི་དྭགས་སྨས་མ་བཞིན་དུ་འབྲོས་ཤིང༌། སྐྲག་པའི་དབང་གིས་མིག་རྩ་རིག་རིག་ཏུ་གྱུར་པ་རྣམས་ཀྱང༌། སྡོམ་བརྩོན་སྐྱེ་དགུའི་བདག་པོ་གང་གི་སྙིང་རྗེ་རྣམ་པར་ཡངས་པའི་གྲག་རྫོང་བཙན་པོ་ག་ལ་བར་སྐྱབས་སུ་འཚོལ་ཞིང༌། ཐར་པ་དམ་པའི་གྲོང་ཁྱེར་བཞིན་དུ་འཇུག་པར་བྱེད་དོ། ། དེར་ཤུགས་རིང་དབུགས་ཀྱི་རྒྱུ་བ་རབ་ཏུ་བརྫངས་པས་རྗོད་བྱེད་ཀྱི་སྡེབ་སྦྱོར་ཤིན་ཏུ་འཁྲུགས་པར་གྱུར་པའི་ངོ་ཚ་དག་ནི་ཅི་ཡང་སྟོན་པར་བྱེད། བ་སྤུ་རྣམ་པར་གཟིངས་པའི་ལག་པ་དག་ནི་ཐལ་མོ་སྦྱར་བ་འཆིང་བར་བྱེད་ཀྱིན་རིངས་པ་རིངས་པར་ལྷགས་ནས་འོངས་པ་དག་ལའང་ཐོག་མ་ཉིད་ནས་མ་འཇིགས་ཤིག་མ་འཇིགས་ཤིག་ཅེས་འཇམ་པའི་ངག་གི་དབུགས་དབྱུང་སྔོན་དུ་འགྲོ་བས། ནམ་ཞིག་ན་ལུས་དང་སྲོག་ནོངས་པར་འགྱུར་བ་གང་ཡིན་པ་དེ་ལས་ཡོངས་སུ་སྐྱོབ་པར་བྱེད་དོ། །
གཟུ་བོར་གནས་པ་མ་ཡིན་པའི་ཁྲིམས་སྲོལ་འཁྱོག་པོར་གྱུར་པ་རྣམས་ཀྱང་བདེན་རྫུན་རིག་པའི་ཐིག་གིས་བཏབ་སྟེ། ཆོས་ཀྱི་ཚུལ་དྲི་མ་མེད་པ་བཞིན་དུ་ཡང་དག་པར་འཆོས་པར་བྱེད་དོ། ། སྡོམ་བརྩོན་ཆེན་པོ་རང་ཉིད་ནི་སྔོན་གྱི་སྡེ་དགེ་གོང་མར་གྱུར་པ་རྣམས་ཀྱི་མཐུ་དང་སྟོབས་དང་དཔུང་གི་ཚོགས་དང༌། བྱམས་པའི་སེམས་ཀྱིས་ཡོངས་སུ་བསྲུངས་ཤིང་བརྟན་པར་བཞག་པའི་ཆབ་སྲིད་རྣམ་པར་ཡངས་པའི་དཀྱིལ་འཁོར་གང་ཡིན་པ་དང༌། སྔོན་གྱི་བསོད་ནམས་ཀྱི་ནུས་པ་དམན་པ་མིན་པའི་བགོ་སྐལ་དུ་ཇི་ལྟར་བྱུང་བ་ཙམ་གྱིས་ཆོག་ཤེས་བསྟན་ཏེ་གནས་སོ། ། དེ་ལྟ་ནའང་གནམ་གྱིས་བསྐོས་པའི་རྒྱལ་པོ་ཤར་ཕྱོགས་གོང་མ་ཆེན་པོའི་བཀའ་ལུང་གི་བཀོད་པ་བཙན་པོ་སྔ་ཕྱི་མང་པོར་སྩལ་ཏེ། བོད་ཆེན་པོའི་ལྗོངས་ཀྱི་བདེ་སྐྱིད་ཐམས་ཅད་གང་ལ་ཤེས་སུ་བཅུག་སྟེ། འགྲོ་ཁམས་སྤྱིའི་མེས་པོ་ཉིད་དུ་བསྐོས་སོ། ། དེའི་དབང་གིས་སྔོན་གྱི་བསྐལ་པར་བྱུང་བའི་འཁོར་ལོས་སྒྱུར་བའི་རྒྱལ་པོ་རྣམས་ལྟར། ཡུལ་རིས་དང་སྐྱེ་བོ་མང་པོ་རང་དབང་དུ་འདུ་བར་གྱུར་པ་ཁོ་ན་ལས།
གཞན་གྱི་མངའ་རིས་ལས་འཕྲོག་བཅད་ལ་སོགས་པ་ཆོས་མིན་གྱི་བགྱི་བ་ནམ་ཡང་མི་མཛད་ཅིང༌། དེར་མ་ཟད་ཧ་ཅང་སྟོབས་དང་མཐུ་ཆེ་བ་མ་ཡིན་པའི་མི་དཔོན་གཞན་གྱི་མགོ་འདོན་མཛད་པའང་རབ་ཏུ་མང་བར་ཡོད་པ་དང༌། དགྲ་ཇག་གི་རྒྱུན་ལུགས་ཆེ་བའི་གནས་ནས། གཞན་གྱི་འདྲོན་པ་ལ་སོགས་པ་སྲོག་དང་ལོངས་སྤྱོད་ཀྱི་བར་དུ་གཅོད་པར་འགྱུར་བའི་འཇིགས་པ་ལས་བསྐྱབས་པའི་སྐྱབས་དང་དཔུང་གཉེན་མཛད་པའང་བགྲང་གིས་མི་ལྡང་བ་ཉིད་དོ། ། གཞན་ཡང་སྙིང་རྗེའི་བདག་ཉིད་ཅན་འདི་ནི་སློང་བའི་སྐྱེ་བོ་རྣམས་ཀྱི་དཔག་བསམ་གྱི་ལྗོན་པའི་མཆོག་ཏུ་གྱུར་ཏེ། དེའི་གྲགས་པའི་དྲི་བསུང་མངར་པོ་རིང་པོའི་ལམ་དུ་སོང་བས། རྒྱ་གར་གྱི་ཡུལ་དང༌། ནཻ་པ་ལའི་ཡུལ་དང༌། ཀསྨི་རའི་ཡུལ་དང༌། བོད་ཀྱི་ཡུལ་ལ་སོགས་པ་ཕྱོགས་གཞན་དང་གཞན་ནས་འོངས་པའི་མིའི་འགྲོ་བ་བཀྲེས་པ་དང༌།
ཕོངས་པ་དང༌། ཉམ་ཐག་པ་དང༌། འཁྱམས་པས་དུབ་པ་དང༌། མགོན་མེད་པ་དང༌། སྐྱབས་མེད་པར་གྱུར་པ་རྣམས་ཀྱང་མེ་ཏོག་དང་པདྨའི་ཕྲེང་བས་རྣམ་པར་བརྒྱན་པའི་མཚོ་ལ་མ་བསྡུས་པར་ཡང་ངང་པའི་ཁྱུ་དག་རང་འདུ་བ་ལྟ་བུའམ། རི་དྭགས་སྐོམ་པ་ཆུ་ཀླུང་གི་ཆེད་དུ་བསྙགས་པ་ལྟར་ལྷགས་ནས་བག་ཚ་བ་མེད་པར་ཤིང་སྡོང་གོག་པོ་ལྟ་བུའི་ལུས་ཐམས་ཅད་ས་ལ་ཕབ་པའི་ཕྱག་འཚལ་བ་དང་ཆབ་ཅིག་པར། ལྷའི་རྒྱལ་པོ་རྒྱལ་བར་གྱུར་ཅིག བླ་མ་ཆེན་པོ་རྒྱལ་བར་གྱུར་ཅིག སློང་བའི་དཔག་བསམ་རྒྱལ་བར་གྱུར་ཅིག འདོད་པའི་རེ་སྐོང་རྒྱལ་བར་གྱུར་ཅིག་ཅེས་པའི་ཤིས་པར་བརྗོད་པའི་ཚིག་གི་ཕྲེང་བ་འགའ་ཞིག་གིས་མདུན་བསུ་སྟེ།
ངོ་ཚས་ཉམས་པར་བྱས་པའི་གདོང་གིས་ས་ལ་བལྟ་བ་དང་བཅས་ཏེ་རང་ཉིད་གང་དང་གང་གིས་ཉེན་པར་གྱུར་པ་དེ་དང་དེའི་གཉེན་པོ་དག་རྟབས་ཤིང་རྟབས་པའི་ངག་གིས་སློང་བར་བྱེད་དེ། དེ་སྐད་སྨྲ་བ་སྐྱེ་དགུའི་བདག་པོ་གང་གི་སྙན་གྱི་དབང་པོར་སིམ་པར་གྱུར་པའི་མོད་ལ་སྔར་འདྲིས་ཀྱི་གྲོགས་དང་ཕྲད་པ་བཞིན་དུ་འཛུམ་པའི་མདངས་ཕྱུང་ཞིང་སྙིང་རྗེས་ཤིན་ཏུ་འཇམ་པར་བྱས་པའི་གསུང་གིས་དབུགས་དབྱུང་མང་པོ་སྔོན་དུ་འགྲོ་བས། ཇི་ཙམ་ན་སློང་བའི་སྐྱེ་བོ་གང་ལ་བཟའ་བའི་རྣམ་པའམ། བགོ་བའི་རྣམ་པའམ། དབྱིག་གི་རྣམ་པའམ། བཞོན་པའི་རྣམ་པ་གང་དགོས་པ་དེ་དག་གིས་ཡོངས་སུ་ཚིམ་པར་བྱེད་པའི་སྒོ་ནས། བཀྲེས་པ་དང་ཕོངས་པ་ལ་སོགས་པས་ཉམ་ཉེས་པར་གྱུར་པའི་འཇིགས་པ་ཆེན་པོ་གང་དག་ལས་ཅི་བདེ་བར་ཡོངས་སུ་སྐྱོབ་པར་བྱེད་དོ། ། གཞན་ཡང་བཤས་རར་ཆུད་པའི་སྲོག་ཆགས་ཀྱི་རིགས་སྤྱན་ལམ་དུ་བབ་པ་ཐམས་ཅད་ལ་ཡང་མི་བཟོད་པའི་སྙིང་རྗེས་ཀུན་ནས་བསླངས་པའི་མཆི་མ་འཁྲུགས་བཞིན་པས་རིངས་པ་རིངས་པར་འདོད་ལྡན་གྱི་སྐྱེ་བོ་སྡིག་པའི་ལས་ལ་ཇི་མི་སྙམ་པའི་བདག་པོ་གང་ཡིན་པ་དེ་ལ་རིན་ཐང་ཚད་དུ་ལངས་པར་བཅལ་ཏེ། སྲོག་ཆགས་དེ་དག་གི་སྲོག་བསླུ་བར་མཛད་པ་ཁོ་ན་ཡང་བགྲང་དུ་མེད་དོ། ། འོན་ཏེ་རྒྱལ་པོའི་ཁབ་འདི་དང་གཞན་དུ་ཡང་རུང་སྟེ།
རང་དང་གཞན་གྱི་ཕྱོགས་རིས་མཐའ་དག་ནས་ལྷགས་པའི་མགྲོན་འགྲིམ་གྱི་རིགས་མང་བ་དང༌། རྟག་ཏུ་གཏོང་སྲོལ་ཆེ་བ་དང༌། རྒྱལ་པོའི་ཀུན་སྤྱོད་ཀྱི་དབང་དུ་གྱུར་པས་བཟའ་ཤའི་ཆེད་དུ་དམིགས་པའི་གནག་ལུག་གི་སྲོག་གཅོད་མང་དུ་འགྲོ་བ་ཡོད་པ་འདི་ནི་ཤིན་ཏུ་སྤང་དཀའ་བར་མཆིས་མོད། དེ་དག་གི་སྡིག་སྦྱོང་དུ་དགེ་སློང་བཅུ་གཅིག་གིས་བཅོམ་ལྡན་འདས་ཀུན་རིག་གི་ཆོ་ག་ཚར་རེ་ཉིན་རེ་ཞིང་འདོན་པ་འདི་ཉིད་ཡིན་ཞིང༌། ལན་རེ་ཙ་ན་སྡེ་དགེ་བླ་མ་རང་གིས་བཞེས་ཤ་མཆོད་པའི་རུས་པ་དུམ་བུ་བསགས་པ་ལ་དགེ་འདུན་རྣམས་ཀྱིས་བྱང་ཆོག་བཏང་ནས་རུས་བུ་དེ་ལས་སཱཙྪ་བཏབ་པའི་ལོ་རྒྱུས་ཀྱང་ཐོས་སོ། ། གཞན་ཡང་སློབ་དཔོན་མ་ཏི་ཙི་ཏྲས་རྒྱལ་པོ་ཀ་ནིཥྐ་ལ་གདམས་པ་ལས། འགྲོ་བ་དམན་པ་ལོག་ལྟུང་བ། ། མགོན་མེད་ཉེས་མེད་ཕལ་ཆེར་ནི། ། རྩྭ་དང་ཆུ་དང་འབྲས་བུ་ནི། ། ཕལ་པས་འཚོ་བ་སྒྲུབ་བགྱིད་པ། །
བྱ་དང་རི་དྭགས་ཕྱུགས་དག་ལ། ། རྒྱལ་པོས་གསོད་དམ་གསོད་འཇུག་པ། ། ཅི་ག་རིགས་སམ་མི་རིགས་པ། ། བདེ་ལ་གནས་པ་ཁྱོད་ཉིད་གསུངས། ། ཁྱོད་ནི་ཆེན་པོར་མི་ཁྲོ་ཞིང༌། ། གནོད་པ་བགྱིད་ལའང་བཟོད་ཅེས་གདའ། ། ཁྱོད་ཀྱི་ཐུགས་རྗེ་དུད་འགྲོ་ལ། ། ཀྱེ་མ་སུ་ཡིས་དགག་པར་བགྱིས། ། གནོད་པ་བགྱིད་ལ་བཟོད་མཛད་ཅིང༌། ། གནོད་མི་བགྱིས་པ་འགུམས་མཛད་པ། །
ཁྱོད་ལ་བརྩེ་དང་མི་བརྩེ་བའི། ། རྒྱུ་མཐུན་པ་ནི་གཉིས་ཀ་གདའ། ། སྔོན་ཆད་བགྱིས་པའི་སུག་ལས་ཀྱི། ། འདི་ལྟར་འབེན་དུ་གྱུར་པ་ལ། ། ཁྱོད་ཉིད་གནོད་པ་མཛད་ན་ཀོ ། སུ་ལ་སྐྱབས་སུ་མཆི་བ་གསུངས། ། གཞན་གྱིས་གནོད་པ་བགྱིས་ན་ཡང༌། ། ཉིད་ཀྱི་ཕྱག་གིས་བཤུག་འཚལ་ན། ། ཁྱོད་བཞེངས་མངོན་དུ་གནོད་མཛད་ན། ། ཕྱོགས་ཀུན་མུན་པར་མ་གྱུར་ཏམ། །
ཀུན་ལ་སྲོག་ནི་ཕོངས་པ་སྟེ། ། ཀུན་ལ་གསོན་པ་སྡུག་པ་ལགས། ། ཐམས་ཅད་འཆི་བའི་ཆོས་ཅན་ཏེ། ། ཐམས་ཅད་སྡུག་བསྔལ་རྣམས་ཀྱིས་གདུངས། ། འདི་ལྟར་གང་ཞིག་མི་འཚལ་བ། ། དེ་ཉིད་ཀྱིས་ནི་སྡུག་བསྔལ་ཏེ། ། མཁས་པ་སུ་ཞིག་མགར་བ་ལྟར། ། ཚིག་པ་ལ་ནི་ཡང་སྲེག་བཞིན། ། ཁྱོད་ནི་སྲོག་གཅོད་མི་དགྱེས་ཤིང༌། ། སྲོག་གཅོད་དགྱེས་ལས་ཕྱིར་ལོག་ན། །
རྒྱལ་སྲིད་ཉམས་པར་འགྱུར་རམ་ཅི། ། ལུགས་འདི་ཅི་ཞིག་ལགས་པ་གསུངས། ། མཚོན་ཆའི་ཐབས་ལ་མཁས་ཁྱོད་ཀྱིས། ། གཡུལ་ངོར་སྲོལ་བསྟོད་མཐོང་ལགས་ན། ། གཞན་དུ་ཁྱོད་བརྟེན་རི་དྭགས་ལ། ། ཅི་སླད་གནོད་པའི་ལས་རྣམས་མཛད། ། རི་དྭགས་གཞོན་ནུའི་སྤྱན་མངའ་ཁྱོད། ། སྤྱན་དང་འདྲ་བའི་རི་དྭགས་རྣམས། ། རྟབས་ནས་རིག་རིག་ལྟ་བ་ལས། ། ཅི་ཡི་སླད་དུ་ཐུགས་མི་རྗེ། །
ཁྱོད་ཀྱི་སྤྱན་དང་མིག་འདྲའི་ཕྱིར། ། ཁྱོད་ལ་དགའ་བ་གང་ལགས་དེ། ། རི་དྭགས་ལ་ཡང་དགའ་བགྱིད་ན། ། ཁྱོད་ནི་ཇི་ལྟར་དགྱེས་མི་མཛད། ། ལོག་པར་ལྟུང་དང་སྤྱན་འདྲ་དང༌། ། མགོན་མེད་ཡུལ་ན་གནས་པ་ཉིད། ། རེ་རེ་ཡང་ནི་རི་དྭགས་དག ། མི་འགུམས་པ་ཡི་རྒྱུར་རུང་ངོ༌། ། མི་རྣམས་ལ་ནི་མཛད་པ་བས། ། སྡུག་བསྔལ་ལྷག་པར་བརྟགས་པ་ཡི། །
དུད་འགྲོ་རྣམས་ལ་ཆེས་ལྷག་པར། ། ཁྱོད་ཀྱི་ཐུགས་རྗེས་མཛད་དུ་གསོལ། ། ཞེས་དང༌། སྐྱེས་རབས་ལས་ཀྱང༌། གལ་ཏེ་བདག་ནི་དགའ་བར་ཁྱོད་བཞེད་ན། ། དཔའ་བོ་ཁྱོད་ཀྱིས་རྔོན་པའི་ཕྲིན་ལས་སྤངས། ། དུད་འགྲོའི་རང་བཞིན་སེམས་ནི་གླན་པ་ཅན། ། རི་དྭགས་ཉོན་མོངས་རྣམས་ལ་སྙིང་རྗེ་མཛོད། ། བདེ་ལ་གནས་དང་སྡུག་བསྔལ་བྲལ་འདོད་པ། ། སེམས་ཅན་ཐམས་ཅད་མཚུངས་པར་ཐུགས་ལ་དགོངས། །
དེ་བས་བདག་ཉིད་མི་འདོད་གང་ཡིན་པ། ། དེ་དག་གཞན་ལ་བགྱི་བར་མི་རིགས་སོ། ། གྲགས་པ་མེད་ཅིང་དམ་པས་སྨད་པར་འགྱུར། ། སྡུག་བསྔལ་སྡིག་ལས་བྱུང་བར་རིག་ནས་ནི། ། དགྲ་བོའི་ཕྱོགས་བཞིན་སྡིག་པ་སྤོང་བར་མཛོད། ། དེ་ནི་རང་བཞིན་ཡལ་བར་དོར་མི་རིགས། ། ཞེས་གསུངས་པ་བཞིན་འདོད་ལྡན་གྱི་སྐྱེ་བོ་སྡིག་པའི་བྲེ་ག་མ་གང་བ། དུག་དང་ཁྲག་གི་ཁུ་བས་ལག་པ་དང་མཚོན་ཆ་ལ་སྦགས་པ་སྡང་བའི་རྒྱུ་མེད་པར་རི་དྭགས་ཀྱི་རིགས་ལ་བསྣུན་པ། དོན་དུ་རང་གི་བསོད་ནམས་ཀྱི་སྙིང་ལ་འབིགས་པ། ངན་སོང་འབབ་པའི་རྐང་སྟེགས་འཆའ་བ།
མཐོ་རིས་ཀྱི་ལྟད་མོ་མཐོང་བའི་ཐ་མར་གྱུར་པ། གཤིན་རྗེའི་སྐྱེས་བུ་བཞིན་དུ་སྲོག་ལེན་གྱི་ཆོ་ག་ལ་གོམས་པའི་རྔོན་པ་རྣམས་ལའང་རི་དྭགས་ཀྱི་རིགས་གསོད་དུ་མི་སྟེར་བའི་མངོན་རྒྱ་ལོ་གྲངས་ཀྱིས་ངེས་པར་བཅད་པའི་བཀའ་ཁྲིམས་ཀྱང་མང་དུ་འཆའ་བར་མཛད་དོ། ། གཞན་ཡང་རང་དང་གཞན་གྱི་བདེ་དགའ་དང་ལེགས་བྱས་ཀྱི་རྩ་བ་ཅིག་ཅར་དུ་འཇོམས་པའི་གཡུལ་གཤོམ་དང་དམག་འཁྲུག་གི་རིགས་རྣམས་ཀྱང་ཐབས་ཀྱིས་མགོ་གནོན་གང་ཐུབ་དང་ལེགས་འདུམ་དུ་ཅི་འགྲོ་གཙོ་བོར་མཛད་པ་ལས། དེ་ལས་ལྡོག་སྟེ་གཡུལ་གྱི་ལས་ལ་དགའ་བའི་དགའ་སྟོན་བཞིན་དུ་ཆེས་ཆེར་སྤྲོ་བའི་རྒྱལ་རིགས་ངན་པའི་ངང་ཚུལ་དག་ནི་ནམ་ཡང་མི་འཛིན་པ་ཆོས་ལྡན་བླ་མ་སྐྱེ་དགུའི་བདག་པོ་འདི་ཉིད་ཀྱི་རྣམ་པར་ཐར་པ་རྨད་དུ་བྱུང་བ་ཉིད་དོ། ། དེས་ན་ཚུལ་འདི་དག་ལ་ལེགས་པར་བསམས་ན་སེམས་ཅན་ རིས་སུ་མེད་པ་ལ་རང་རང་གི་བརྟེན་གནས་སུ་གྱུར་པའམ། ཕ་མར་གྱུར་པའམ། སྤུན་ཟླར་གྱུར་པའམ། མཛའ་བཤེས་སུ་གྱུར་པ་གང་དང་གང་ཡིན་པ་རྣམས་ལས་སྡོམ་བརྩོན་ཆེན་པོ་འདི་ཉིད་དྲིན་དུ་ཆེ་བར་ཁུམས་སོ། ། གཉིས་པ་ནི། སྤྱིར་ཐེག་པ་ཆེན་པོའི་རིགས་སུ་སྐྱེས་པའི་བློ་ལྡན་རྒྱལ་བའི་མྱུ་གུ་དམ་པར་གྱུར་པ།
རྟག་ཏུ་སེམས་ཅན་ཐམས་ཅད་ལ་ཕན་པའི་ཕྱིར་ལམ་ཡང་དག་པ་ལ་ཞུགས་པ་རྣམས་ཀྱིས་དོན་དུ་གཉེར་བྱའི་འབྲས་བུ་ཅི་ཞིག་ཡིན་སྙམ་ན། མགོན་པོ་བྱམས་པས། བདག་སྲེད་མ་ལུས་ཤེས་རབ་ཀྱིས་བསལ་ཏེ། ། སེམས་ཅན་སྲེད་ཕྱིར་བརྩེར་ལྡན་ཞི་ཐོབ་མིན། ། དེ་ལྟར་བློ་བརྩེ་བྱང་ཆུབ་ཐབས་བརྟན་པས། ། འཕགས་པ་འཁོར་བའམ་མྱ་ངན་འདའ་མི་འགྱུར། ། ཞེས་གསུངས་པས། ཤེས་རབ་ཆེན་པོས་འཁོར་བའི་མཐའ་ལ་མི་གནས་པར། ཁམས་གསུམ་གྱི་སྡུག་བསྔལ་ལས་འདས་ཤིང་སྙིང་རྗེ་ཆེན་པོས་མྱ་ངན་ལས་འདས་པའི་མཐའ་ལ་མི་གནས་པར། འཁོར་བ་སྲིད་དུ་སེམས་ཅན་གྱི་དོན་འབད་མེད་ལྷུན་གྲུབ་ཏུ་འབྱུང་བའི་མི་གནས་མྱ་ངན་ལས་འདས་པའི་གོ་འཕང་དེ་ཉིད་ནི་བློ་དང་ལྡན་པ་རྣམས་ཀྱིས་དོན་དུ་གཉེར་བར་བྱ་བའི་སྙིང་པོ་ཡིན་ནོ། །
དེ་ཡང་རང་དགའ་ཙམ་གྱིས་ཐོབ་པར་འགྱུར་བ་མ་ཡིན་གྱི། ཐེག་པ་ཆེན་པོའི་ལམ་ཚང་ལ་མ་ནོར་བ་ཞིག་ལ་ཚུལ་བཞིན་དུ་བསླབས་ནས། དེ་ཉིད་མཐར་ཕྱིན་པར་གྱུར་པ་ལས་འབྱུང་དགོས་པའི་ཕྱིར་རོ། ། དེ་ལྟ་བུའི་ཐེག་པ་ཆེན་པོའི་ལམ་ཐམས་ཅད་ཀྱི་རྩ་བ་ནི་སྙིང་རྗེ་ཡིན་ཏེ། ཆོས་ཡང་དག་པར་སྡུད་པའི་མདོ་ལས། སྤྱན་རས་གཟིགས་ཀྱིས་གསོལ་པ། བཅོམ་ལྡན་འདས་སངས་རྒྱས་ཐོབ་པར་འདོད་པས་ཆོས་མང་པོ་ལ་བསླབ་པར་མི་བགྱིའི་ཆོས་གཅིག་ལ་བསླབ་པར་བགྱིའོ། ། དེ་གང་ཞེ་ན། སྙིང་རྗེ་ཆེན་པོའོ། ། བཅོམ་ལྡན་འདས་འདི་ལྟ་སྟེ།
འཁོར་ལོས་སྒྱུར་བའི་རྒྱལ་པོའི་འཁོར་ལོ་རིན་པོ་ཆེ་གང་དུ་མཆིས་པ་དེར་དཔུང་གི་ཚོགས་ཐམས་ཅད་མཆིའོ། ། བཅོམ་ལྡན་འདས་དེ་བཞིན་དུ་བྱང་ཆུབ་སེམས་དཔའ་སྙིང་རྗེ་ཆེན་པོ་གང་དུ་མཆིས་པ་དེར་སངས་རྒྱས་ཀྱི་ཆོས་ཐམས་ཅད་མཆི་བ་ལགས་སོ་ཞེས་དང༌། ཡང་བྱང་ཆུབ་སེམས་དཔའ་ཆོས་ཤིན་ཏུ་མང་པོ་ལ་བསླབ་པར་མི་བགྱིའོ། ། བཅོམ་ལྡན་འདས་བྱང་ཆུབ་སེམས་དཔའ་ཆོས་གཅིག་བཟུང་ཞིང་རབ་ཏུ་རྟོགས་པར་བགྱིས་ན་སངས་རྒྱས་ཀྱི་ཆོས་ཐམས་ཅད་ལག་མཐིལ་དུ་མཆིས་པ་ལགས་སོ། ། ཆོས་གཅིག་པོ་གང་ཞེ་ན་འདི་ལྟ་སྟེ། སྙིང་རྗེ་ཆེན་པོའོ་ཞེས་དང༌། མགོན་པོ་བྱམས་པས་མདོ་སྡེ་རྒྱན་ལས། དང་པོ་རྩ་བ་ཐ་མ་འབྲས་མཆོག་ལྡན། ། འདི་ནི་སྙིང་རྗེའི་ལྗོན་ཤིང་ཆེན་པོ་ཡིན། ། རྩ་བ་སྙིང་རྗེ་མེད་གྱུར་ན། །
དཀའ་སྤྱད་བཟོད་པ་ཉིད་མི་འགྱུར། ། ཞེས་དང༌། སྙིང་རྗེ་ཆེན་པོ་ཡོན་ཏན་འབྱུང་གནས་ཀྱིས། ། སེམས་ཅན་རྣམས་ལ་སྙིང་རྗེ་སུ་མི་བྱེད། ། འདི་ལྟར་འདི་དག་ལ་ནི་སྡུག་བསྔལ་ཡང༌། ། བརྩེས་བསྐྱེད་བདེ་བ་གཞལ་དུ་མེད་པ་འབྱུང༌། ། ཞེས་གསུངས་སོ། ། དེ་ལྟ་བུའི་སྙིང་རྗེ་ཆེན་པོ་ཡོན་ཏན་ཐམས་ཅད་ཀྱི་འབྱུང་གནས་སུ་གྱུར་པ་དེ་ཉིད་རྒྱུད་ལ་བསྐྱེད་པ་ལ་ཡང༌། ཐོག་མར་བྱམས་པའི་ཏིང་ངེ་འཛིན་ལ་ནན་ཏན་བྱ་དགོས་ཏེ། སྙིང་རྗེ་ནི་བྱམས་པའི་རྩ་བ་ཅན་ཡིན་པའི་ཕྱིར་རོ། །
དེ་སྐད་དུ་ཡང༌། མདོ་སྡེ་རྒྱན་ལས། སྙིང་རྗེའི་ཆུ་བ་བྱམས་པས་ཏེ། ། ཞེས་སོ། ། དེ་བསྒོམས་པའི་ཕན་ཡོན་ནི། ཟླ་བ་སྒྲོན་མའི་མདོ་ལས། བྱེ་བ་ཕྲག་ཁྲིག་གཏམས་པའི་ཞིང་དག་ན། ། མཆོད་པའི་རྣམ་པ་དཔག་མེད་ཇི་སྙེད་པས། ། སྐྱེས་མཆོག་རྣམས་ལ་ཉིན་རེ་རྟག་མཆོད་པས། ། བྱམས་པའི་སེམས་ལ་གྲངས་དང་ཆར་མི་ཕོད། །
ཅེས་དང༌། བུ་མོ་བློ་གྲོས་བཟང་མོས་ཞུས་པ་ལས། ཆོས་བཞི་དང་ལྡན་ན་མཛེས་པར་འགྱུར་རོ། ། དགྲ་བོ་ལ་ཡང་མི་ཁྲོ་བ་དང༌། བྱམས་པ་ལ་གནས་པ་དང༌། ཆོས་འདོད་པ་དང༌། དེ་བཞིན་གཤེགས་པའི་སྐུ་གཟུགས་བྱེད་དུ་འཇུག་པའོ་ཞེས་གསུངས་པས་བྱམས་པའི་སྦྱིན་པ་བྱིན་པ་ལས་བསོད་ནམས་དཔག་ཏུ་མེད་པ་འཐོབ་སྟེ། དེའི་རྒྱུ་མཚན་ཡང་སྤྱོད་འཇུག་ལས། དེ་དག་དགའ་ནས་ཐུབ་པ་ཀུན་དགེས་ཤིང༌། ། དེ་ལ་གནོད་བྱས་ཐུབ་ལ་གནོད་པ་བྱས། །
ཞེས་དང༌། འགྲོ་བ་འདི་ཀུན་ཐུགས་རྗེའི་བདག་ཅན་དེས། ། བདག་ཏུ་མཛད་པ་འདི་ལ་ཐེ་ཚོམ་མེད། ། སེམས་ཅན་ངོ་བོར་མཐོང་བ་འདི་དག་ཉིད། ། མགོན་དེའི་བདག་ཉིད་ཅི་ཕྱིར་གུས་མི་བྱེད། ། ཅེས་གསུངས་པས་སེམས་ཅན་ལ་གནོད་པ་བྱས་པ་ན། སངས་རྒྱས་ལ་གནོད་པ་བྱས་པར་འགྱུར་བ་དང༌། སེམས་ཅན་རྣམས་ནི་སངས་རྒྱས་ཀྱིས་བདག་གིར་མཛད་པ་དང༌། སེམས་ཅན་རྣམས་ནི་རང་བཞིན་གྱིས་སངས་རྒྱས་ཀྱི་སྙིང་པོ་ཅན་ཡིན་པའི་ཕྱིར་རོ། ། དེའི་ངོ་བོ་ཇི་ལྟ་བུ་ཞེ་ན།
མཐའ་མེད་པའི་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་འདོད་པའི་དམིགས་རྣམ་ཅན་གང་ཡིན་པའོ། ། དེ་ལྟར་ཡང་སློབ་དཔོན་ཟླ་བས། འགྲོ་ལ་ཕན་པ་ཉེར་བསྒྲུབ་པ། ། བྱམས་པ་ཆེན་པོ་ཞེས་བྱར་བརྗོད། ། ཅེས་དང༌། རྩེ་མོ་ལས། སྙན་ཅིང་བདེན་པར་སྨྲ་བ་ཡིས། ། ཞེ་སྡང་འཇོམས་བྱེད་བྱམས་པ་བསྒོམ། ། ཞེས་པ་སྟེ། དེ་ལ་དབྱེ་ན་གང་ཟག་གི་རིམ་པ་གསུམ་དུ་འགྱུར་ཏེ།
སེམས་ཅན་ལ་དམིགས་པ་དང༌། ཆོས་ལ་དམིགས་པ་དང༌། དམིགས་པ་མེད་པ་ལ་དམིགས་པའོ། ། དེ་སྐད་དུ་ཡང་བྱང་ཆུབ་སེམས་དཔའི་སྡེ་སྣོད་ལས། བྱང་ཆུབ་སེམས་དཔའ་སེམས་དང་པོ་བསྐྱེད་པ་རྣམས་ཀྱི་བྱམས་པ་ནི་སེམས་ཅན་ལ་དམིགས་པའོ། ། སྤྱོད་པ་ལ་ཞུགས་པ་རྣམས་ཀྱི་ནི་ཆོས་ལ་དམིགས་པའོ། ། བཟོད་པ་ཐོབ་པ་རྣམས་ཀྱི་ནི་དམིགས་པ་མེད་པའོ་ཞེས་སོ། ། དེ་ལྟ་བུའི་དབྱེ་བ་དེ་དང་ལྡན་པའི་བྱམས་པ་དེ་ནི་ཐེག་པ་ཆེན་པོའི་ལམ་ཐམས་ཅད་ཀྱི་རྩ་བར་གྱུར་པ་སྟེ། དེ་ཉིད་ཀྱི་སྦྱིན་པ་བྱིན་པ་ལ་བརྟེན་ནས་སེམས་ཅན་ལ་ཕན་འདོགས་བསྒྲུབས་པའི་ཚུལ་ནི། བླ་མ་ཆེན་པོ་འདི་ཉིད་རང་གི་མངའ་འོག་ཏུ་གཏོགས་པས་མཚོན་ཏེ།
ས་ཆེན་པོ་ལ་འཁོད་པའི་སྐྱེ་བོ་མ་ལུས་པ་མཐོང་བའི་ཆོས་འདིར་མཐོ་རིས་ཀྱི་ཡོན་ཏན་བདུན་དང་ལྡན་པའི་བདེ་བ་ཕུན་སུམ་ཚོགས་པ་དང་ལྡན་ཞིང༌། སླད་མ་རྣམས་སུ་ཡང་བདེ་ལེགས་ཐམས་ཅད་ཀྱི་རྒྱུར་གྱུར་པའི་དགེ་བ་དང་ལྡན་པར་འདོད་པའི་མཉེས་གཤིན་བྱམས་པའི་སེམས་ཀྱིས་ཡོངས་སུ་བསྲུང་བ་ལ་སུས་ཀྱང་བརྫི་བ་མི་མངའ་བ་ནི། རྒྱལ་པོ་བྱམས་པའི་སྟོབས་ཀྱི་སྐྱེས་རབས་སུ། ། དེའི་དཔུང་བྱམས་པ་རུ་མཚོན་ཁྲོ་བོའི་དཔུང་ནི་ཆོ་ག་ཙམ། ། དེ་ནི་མི་ཁྲོ་ཚིག་རྩུབ་མི་སྨྲ་ས་ཡང་ལེགས་པར་བསྲུངས། ། དེ་ཡི་བཀའ་ཁྲིམས་ཆོས་ཡིན་རྒྱུ་མེད་ནོར་ཡང་དམ་པ་མཆོད། ། དེ་ལྟར་རྨད་དུ་བྱུང་ཡང་ངན་པའི་ཆོས་ཉིད་དྲེགས་པ་མེད། ། ཅེས་དང༌། སྐྱེ་དགུ་རྣམས་ནི་བདེ་དང་སྡུག་བསྔལ་གང༌། ། རྒྱལ་པོ་དེ་ཡང་དེ་དག་དེ་བཞིན་འགྱུར། །
དེ་བས་དེ་ནི་སྐྱེ་དགུ་བསྲུང་ལ་མཁས། ། མཚོན་ཆ་རྣམས་དང་གཙུག་ལག་རྣམས་ལ་གོམས། ། མི་ཡི་བདག་པོའི་བཀའ་ཁྲིམས་སྤྱི་བོས་མནོས། ། དེ་ཡི་མཚོན་ཆ་རྒྱན་དང་འདྲ་བར་གྱུར། ། འཇིག་རྟེན་ཕན་འབྱུང་བསྟན་བཅོས་ཚུལ་རྣམས་ཀྱིས། ། གཙུག་ལག་དག་ཀྱང་རྣམ་པར་གསལ་བར་སྣང༌། ། ཚར་གཅད་པ་དང་ཕན་གདགས་བྱས་པ་ལ། ། ཆོས་དང་འགལ་བ་དེ་ནི་ཡོངས་མི་བྱེད། ། ཚུལ་ལ་མཁས་ཤིང་གཞན་ལ་ཕན་པར་སེམས། ། སྐྱེ་དགུ་རྣམས་ལ་རྟོག་མཁས་པ་དང་འདྲ། །
ཞེས་འབྱུང་བ་བཞིན་དུ། འདིར་བྱམས་ལྡན་དམ་པ་གང་གི་མཉེས་གཤིན་བྱམས་པའི་ཐུགས་ཀྱི་སྲུང་བས་ལེགས་པར་བསྲུངས་པའི་འཛིན་མའི་དཀྱིལ་འཁོར་རྣམ་པར་ཡངས་པའི་ཁོངས་སུ། ཆབ་འབངས་ཀྱི་འགྲོ་བ་ཀུན་ཀྱང་འཇིགས་པ་དང་བག་ཚ་བ་མེད་པར་ཅི་བདེར་གནས་པར་བྱེད། རང་རང་གི་སྐྱེ་བ་སྔོན་མའི་ལས་ཀྱི་བདག་པོས་ལེགས་པར་སྩལ་བའི་བགོ་སྐལ་གང་དང་གང་ཡིན་པ་དེ་ལ་ལོངས་སུ་སྤྱོད་པར་བྱེད་དོ། ། མིའི་བདག་པོ་གང་གི་ཐུགས་བརྩེ་དང་བྱམས་པའི་སྒོ་མོ་བྱེ་བ་བརྒྱ་སྟོང་ཕྲག་མང་པོ་དག་ནི་ཕྱེ་སྟེ། དེ་ལས་བྱུང་བའི་ཕན་འདོགས་ཀྱི་རིགས་རྣམ་པ་སྣ་ཚོགས་པ་དག་འགྲོ་བ་རང་རང་གི་སྐལ་བ་དང་མཉམ་པར་ལེགས་པར་འགྱེད་པར་མཛད་དོ། ། དེ་དག་ཀྱང་བག་ཚ་བ་མེད་པར་དཔེར་ན་བདག་པོ་རང་གིས་སྔོན་ཆད་བཅོལ་བའི་ནོར་ལ་ཇི་ལྟར་བྱ་བ་དེ་བཞིན་དུ་ལེན་པར་བྱེད་དོ། ། སྐྱེ་དགུའི་བདག་པོ་དེ་ཡིས་ཇི་ལྟར་བསྒོས་པའི་བཀའ་ལུང་གི་བྱ་བའི་ཁུར་ལྕི་བ་དང་ཡང་བ་གང་ཡིན་པ་དེ་ནི་སྐྱེ་བོའི་ཚོགས་དེ་དག་གིས་རྒྱན་གྱི་དམ་པ་བཞིན་དུ་སྤྱི་བོས་བཏུད་ཅིང་གུས་པར་ལེན་པར་བྱེད་དོ། ། བྱམས་པའི་སེམས་ཀྱིས་ཀུན་ནས་སྦགས་པའི་ཞལ་བཟང་འཛུམ་པའི་བདུད་རྩི་མང་པོ་ཡང་རྟག་ཏུ་འཐུང་བར་བྱེད་དོ། ། ཚིག་རྩུབ་ཀྱི་ཚེར་མ་མེད་པའི་འཛུམ་སྒྲོས་པདྨ་དམར་པོའི་འདབ་མ་ཁ་བྱེ་བ་ལས་བྱུང་བའི་གསུང་འཇམ་གྱི་སྦྲང་རྩི་མངར་པོ་ནི་ཅི་ཡང་འཇིབ་པར་བྱེད་དོ། །
ཆབ་འབངས་ཀྱི་འགྲོ་བ་དེ་ཐམས་ཅད་ཀྱང་བདེ་བ་དང་སྡུག་བསྔལ་བའི་གནས་སྐབས་ཀྱི་རྣམ་པ་ཅི་འདྲར་གྱུར་ཀྱང་མིའི་བདག་པོའི་མཁྱེན་པའི་མིག་དཀྱུས་ཡངས་པ་དང་དྲི་མ་མེད་པ་ཉིད་དུ་སྤྲོས་ཏེ་ཡང་དང་ཡང་དུ་གཟིགས་པར་བྱེད་དོ། ། དེ་ལྟ་བུའི་བྱམས་པའི་གོ་ཆ་བཟང་པོས་ལེགས་པར་བསྲུངས་པའི་ས་ཕྱོགས་གང་དུ་དགྲའི་འཇིགས་པ་དང་ཕ་རོལ་གྱི་དམག་ཚོགས་ཀྱི་འཇིགས་པ་དག་གིས་བླགས་རྙེད་པའི་སྐབས་ཅི་ཞིག འོན་ཀྱང་ལེགས་པར་བཤད་པ་རིན་པོ་ཆེའི་གཏེར་ལས། རྒྱུ་འབྲས་བསླུ་བ་མེད་པ་འདི། ། ཐམས་ཅད་མཁྱེན་པའི་ཁྱད་ཆོས་ཡིན། ། ཞེས་དང༌། རྒྱལ་པོ་ལ་གདམས་པ་ལས། སྐྱེས་བུ་དེ་ནི་གང་དང་གང་འགྲོ་ཡང༌། ། ལས་ནི་གྲིབ་མ་བཞིན་དུ་རྗེས་སུ་འབྲང༌། ། ཞེས་གསུངས་པ་ལྟར་སེམས་ཅན་གྱི་ཁམས་རྣམས་སུ་རང་རང་གི་སྔོན་བསགས་ལས་ཀྱི་འབྲས་བུ་རྣམ་པར་སྨིན་པས་འབྱོར་པ་དང་རྒུད་པ་དང་བཀྲེས་སྐོམ་གྱི་རྣམ་པ་སྣ་ཚོགས་པ་ཞིག་འབྱུང་བ་འདི་ནི་བཟློག་ཏུ་མ་མཆིས་པ་ཉིད་དེ།
དེའང་འདི་ལྟར། སྔོན་གྱི་སྦྱིན་པའི་སྟོབས་ལས་སྐྱེས་པའི་སྐྱེ་བོ་འགའ་ཞིག་ནི། བདོག་པའི་རྫས་ཀྱི་འབྱོར་པ་རྒྱ་ཆེ་ཞིང་ཟད་མི་ཤེས་པ་མཆོད་པ་དང་སྦྱིན་པ་ལ་སོགས་པའི་ཆེད་དུ་ཇི་ཙམ་ཟད་པར་བྱས་པ་དེ་ཙམ་དུ་གང་བར་འགྱུར་བ། རིན་ཆེན་འབྱུང་གནས་ཆེན་པོའི་ཆུ་ལྟ་བུ་ལ་ལོངས་སུ་སྤྱོད་པ་དག་ཡོད་དོ། ། ཕལ་ཆེར་ནི་འབྱོར་པའི་ཚོགས་སྦོམ་ཞིང་རྒྱུན་རིང་བ། དུས་དུས་སུ་འཕེལ་འགྲིབ་ཀྱི་རྣམ་པ་ཅུང་ཟད་སྟོན་ཀྱང་ཡོངས་སུ་ཟད་པར་བྱར་མེད་ཅིང་རྟག་ཏུ་འབྱུང་བ་ཆུ་ཀླུང་ཆེན་པོའི་རྒྱུན་ལྟ་བུ་ལ་སྤྱོད་པའང་ཡོད་དོ། ། ཁ་ཅིག་ནི་ཇི་ལྟར་འབྱོར་པར་གྱུར་པ་ཡོངས་སུ་བཟུང་བ་ལ་མཁས་ཀྱང་གཏོང་བ་ལ་མི་མཁས་པ། ཡུན་ཇི་སྲིད་ཅིག་ནས་དགོས་པའི་ཆེད་དུ་ཡང་སྤྱོད་པར་བྱར་མེད་པས་ཡོངས་སུ་གཏུགས་པར་འགྱུར་བ་རྫིང་བུའི་ཆུ་ལྟ་བུ་ལ་སྤྱོད་པའང་ཡོད་དོ། ། གཞན་པ་ཕལ་ཆེར་ནི་བསགས་པའི་རྫས་ཀྱི་རྒྱུན་མང་པོ་དང་ལྡན་པ་ཡང་མ་ཡིན་ལ། ཤིན་ཏུ་འགྲིབ་པར་འགྱུར་བ་ཡང་མིན་པ།
ཇི་ལྟར་དགོས་པའི་དུས་ཉིད་ནའང་རྩོལ་བ་ཆུང་ངུས་འབྱུང་བ། ཆུ་མིག་རྟག་ཏུ་འབབ་པའི་ཆུ་ལྟ་བུ་ལ་སྤྱོད་པ་དག་ཀྱང་ཡོད་དོ། ། འགའ་ཞིག་ནི་བདོག་པའི་རྫས་གཙང་བ་དང་མི་གཙང་བ་ཇི་སྙེད་ཅིག་ཉུང་ངུ་ཉུང་ངུ་ནས་ཤིན་ཏུ་འབད་པས་བསགས་ཀྱང་མང་པོ་ཉིད་དུ་འཕེལ་བ་མི་སྲིད་ལ། ཉུང་ཟད་གང་བ་ལྟར་སྣང་ཡང་ཡོངས་སུ་རྫོགས་པ་ཉིད་རང་དབང་དུ་སྤྱོད་པའི་སྐབས་མེད་པར། གཞན་རྐྱེན་ཕྲ་མོ་རེས་འཁྱག་པའམ་སྐོམ་པར་འགྱུར་བ་རྨིག་རྗེས་ཀྱི་ཆུ་ལྟ་བུ་ལ་སྤྱོད་པའང་ཡོད་དོ། ། འགའ་ཞིག་ནི་ཕན་པའི་ཐབས་ཀྱི་ཁྱད་པར་མང་པོས་ལན་འགར་བསྐྱངས་ནའང༌། བདག་ཏུ་བཟུང་བའི་ཡོ་བྱད་རྣམས་ནི་དེའི་ཉེས་པ་དྲན་པ་བཞིན་དུ་སྤངས་ཏེ་སྡིག་མེད་ཀྱི་ལོངས་སྤྱོད་དག་ནི་ཡང་དང་ཡང་དུ་ཡིད་སྨོན་བྱེད་ཅིང་བསྒུགས་ནས་དེ་ཉིད་ནམ་བྱུང་བ་ན་ལེན་པ་ཙམ་གྱིས་མི་ཚེ་ཕྱིད་པར་བྱེད་པ་ཆར་སྡོད་ཀྱི་བྱིའུའི་ཆུ་ལྟ་བུ་སྤྱོད་པ་དག་ཀྱང་ཡོད་དོ། ། དེ་ལྟ་བུའི་མངའ་རིས་རྣམས་ལ་ནི། སྤྱིར་མིའི་བདག་པོ་འདིས་ཕན་པའི་སེམས་དང་རྗེས་སུ་འབྲེལ་པའི་བགྱི་བ་རྨད་དུ་བྱུང་བས། གནའི་ལུགས་སྲོལ་དུ་དར་བའི་བགྱི་བ་ཐམས་ཅད་གཙོ་བོར་བཟུང་ནས།
དགོས་པའི་དཔྱ་འབུལ་རྣམས་ཀྱང་དུས་དང་གནས་སྐབས་ཀྱི་ཁྱད་པར་ལ་མངོན་པར་དཔགས་པའི་སྒོ་ནས་བསྡུ་ཞིང་མངའ་རིས་ཐམས་ཅད་ཡུན་རིང་དུ་གནས་པའི་བྱ་བ་ཁོ་ན་ལྷུར་ལེན་པར་མཛད་དེ། དཔེར་ན་སྦྲང་རྩི་ལེན་པ་ལ་མཁས་པ་བཞིན་ནོ། ། དེའང་ཇི་ལྟར་ཞེ་ན། སྦྲང་རྩི་ལེན་པ་ལ་མཁས་པ་དག་ནི། ནམ་ཞིག་དུས་ལ་བབ་པ་ན་སྦྲང་བུ་འཚོ་བའི་གསོས་སུའང་འཇོག་ཅིང་རང་གི་དགོས་པ་ཉིད་ཀྱང་ལེན་པར་བྱེད་ཀྱི། སྦྲང་རྩི་འཛིན་པ་ཉིད་ཀྱང་ཡུན་རིང་དུ་གནས་པར་མི་འགྱུར་བའི་ལས་གང་ཡིན་པ་དེ་ནི་ནམ་ཡང་རྩོམ་པར་མི་བྱེད་པ་དེ་བཞིན་དུ། སྡོམ་བརྩོན་མིའི་བདག་པོ་འདིས་ཀྱང་མངའ་རིས་ལ་ལོངས་སུ་སྤྱོད་པའི་ཚེ། ལན་ཅིག་མ་ཡིན་པར་རྟག་ཏུ་སྤྱད་པར་བགྱིར་རུང་བའི་ལས་ཁོ་ན་རྩོམ་པ་གཙོ་བོར་མཛད་ཅིང༌། དུས་གཅིག་ཉིད་དུ་རྩ་བ་ནས་འབྱིན་པར་འགྱུར་བའི་ལས་རྣམས་ནི་རྣམ་པ་ཐམས་ཅད་དུ་བགྱིད་པ་མ་ལགས་ཤིང༌། ཁྱད་པར་ཉེ་བར་སྤྱད་པའི་ལོངས་སྤྱོད་ཀྱི་སྐལ་བ་རྨིག་རྗེས་ཀྱི་ཆུ་དང་བྱེའུའི་བཏུང་བ་ལྟ་བུ་ལ་སྤྱོད་པའི་རིགས་ཅན།
གནའ་ནས་དར་བའི་ཤོག་མ་ཙམ་ཡང་སྟོབ་པར་མི་ནུས་པ་དང༌། ཅུང་ཟད་སྟོབ་པར་ནུས་ཀྱང་ཕྱི་ནས་ལག་པ་དག་ནི་དཎྜ་དང་ཡོལ་གོས་བྲེལ་བའི་སྐལ་བ་ཅན་དུ་འགྱུར་བ་རྣམས་ལ་ནི། བདོག་པ་ངན་ངོན་གང་རུང་རེས་ཀྱང་འཚོ་བར་བྱེད་པ་དང༌། དེའང་མེད་ན་དཀོན་མཆོག་གསུམ་གྱི་རྟེན་ལ་ཕྱག་འཚལ་བའམ། བསྐོར་བ་བྱེད་པའམ། ཐུགས་རྗེ་ཆེན་པོའི་ཡི་གེ་དྲུག་པའི་བཟླས་བརྗོད་ཙམ་གྱིས་འཚོབ་པར་བྱེད་ཅིང༌། སླར་ཡང་རང་རང་གི་གནས་སུ་བཀོད་པའམ་ཁོལ་པོར་བཀོལ་བའི་བྱ་བ་གང་རུང་དག་ལ་འགོད་པར་མཛད་དོ། ། དེ་ལས་གཞན་པ་ཚུལ་བཞིན་མ་ཡིན་པའི་ལས་ལ་རྟག་ཏུ་གོམས་པ། བྱེད་པ་རྒྱུ་མཐུན་གྱི་བག་ཆགས་སད་པ་དང༌། སྙིགས་མ་ལྔའི་མྱོས་བྱེད་ཀྱི་བཏུང་བས་མངོན་པར་ཁེངས་པའི་སྐྱེ་བོ་མི་སྲུན་པའི་རིགས་ཅན།
གཞན་གྱི་འཚོ་བ་འཕྲོག་པ་དང༌། མ་བྱིན་པར་ལེན་པ་དང༌། འདོད་པས་ལོག་པར་གཡེམས་པ་ལ་སོགས་པ་མི་དགེ་བའི་ལས་ལ་དགའ་བའི་ཚལ་བཞིན་དུ་ཞུགས་པ་རྣམས་ཀྱང༌། གནས་སྐབས་སུ་ཉེས་པ་གང་དང་གང་ཡིན་པ་དེ་གསལ་བར་བསྒྲགས་ཏེ། སྤྱོ་བ་དང༌། བསྡིགས་པ་དང༌། ལོངས་སྤྱོད་ཀྱི་ཆ་ལས་ཕྲི་བ་ལ་སོགས་པའི་ཐབས་ཀྱི་རྣམ་པ་མང་པོ་དག་གིས་སྐྱོ་བ་སྐྱེད་པ་དང༌། ཇི་སྲིད་ཅིག་ནས་སྐྱོ་བ་སྐྱེས་པར་གྱུར་པ་ན། གོས་རྙིང་པའི་དྲི་མ་བཀྲུས་ནས་དག་པར་གྱུར་པ་ན་རང་གིས་ཡོངས་སུ་སྤྱད་པ་དེ་ཇི་ལྟ་བ་བཞིན་དུ། སྤྱོད་པ་ངན་པ་དེ་ལས་བཟློག་ནས་རྣལ་དུ་གནས་པར་གྱུར་པ་དང་ཕན་འདོགས་ཀྱི་རྣམ་པ་གང་ཡང་རུང་བ་དག་གིས་སེམས་མགུ་བར་བྱེད་དོ། །
ཡང་ཇི་སྐད་དུ། ཆུ་ནི་ཇི་ལྟར་བཟློག་གྱུར་ཀྱང༌། ། ཐུར་དུ་འབབ་པ་ཁོ་ནར་འདོད། ། ཅེས་པ་ལྟར་རང་བཞིན་ངན་པའི་མཐའ་རུ་ལྷུང་བའི་སྐྱེ་བོ་མི་དགེ་བའི་ལས་ལས་ཇི་ལྟར་བཟློག་ཀྱང་འཆོས་སུ་མ་བཏུབ་པ་རྣམས་ཀྱང༌། རེ་ཞིག་ཡུལ་གཞན་དུ་སྤྱུགས་ནས་འབྲེལ་ཐག་གཅོད་པ་ཙམ་མཛད་ཀྱི་དྲི་མ་དང་ལྡན་པའི་གོས་རྙིང་པ་མེ་ལ་སྦྱངས་པ་བཞིན་དུ། རྒྱལ་རིགས་བློ་ངན་རྣམས་ལ་ཡོངས་སུ་དར་བའི་ཁྲིམས་ལུགས་ངན་པ་དུག་གི་སྡོང་པོ་ལྟ་བུ་དེ་བཟུང་ནས་སྲོག་གི་དབང་པོ་བཀུམས་པ་ལ་སོགས་པའི་བྱ་བ་ནམ་ཡང་མི་བྱེད་པ་ནི། ཆོས་དང་ལྡན་པའི་ས་སྐྱོང་ཆེན་པོ་རྣམས་ཀྱི་ལུགས་ལ་བྱམས་པའི་སྦྱིན་པས་འགྲོ་བ་ལ་ཕན་པ་སྒྲུབ་པའི་རྣམ་པར་ཐར་པ་རྨད་དུ་བྱུང་བ་ཉིད་དུ་ཤེས་པར་བྱའོ། ། གསུམ་པ་དེ་ལྟར་པར་དུ་བསྒྲུབ་པར་བསྐུལ་བའི་དགོས་པ་ནི། སྤྱིར་རང་རེ་རྣམས་ཀྱི་སྟོན་པ་ཡང་དག་པར་རྫོགས་པའི་སངས་རྒྱས་ཤཱཀྱའི་རྒྱལ་པོའི་བསྟན་པ་རིན་པོ་ཆེ་གང་དང་མཇལ་བའི་སྐལ་བ་སྦོམ་པ་ལས་ཆེས་སྦོམ་པར་གྱུར་པའི་སྐབས་འདིར། སྐྱེས་བུ་དམ་པ་བློ་དང་ལྡན་པ་རྣམས་ཀྱིས་ཚེ་འདིའི་བགྱི་བ་ཆུ་ཤིང་བཞིན་དུ་སྙིང་པོ་རྣམ་པར་དབེན་པ་ཐམས་ཅད་ལས་རྒྱང་བསྲིངས་ཏེ།
རྗེ་ངོར་ཆེན་རྡོ་རྗེ་འཆང་གིས། འགྲོ་ལ་བདེ་སྐྱིད་འབྱུང་བའི་སྒོ་གཅིག་པུ། ། ཀུན་མཁྱེན་རྒྱལ་བའི་བསྟན་པ་རིན་པོ་ཆེ། ། ཞེས་མཐའ་དང་མུར་ཐུག་པ་མེད་པའི་ལུས་ཅན་ཐམས་ཅད་ལ། འཇིག་རྟེན་དང་འཇིག་རྟེན་ལས་འདས་པ་བླ་ན་མེད་པ་བྱང་ཆུབ་མཆོག་གི་བར་གྱི་དགེ་ལེགས་དང་བདེ་སྐྱིད་ཀྱི་འབྲས་བུ་གང་དང་གང་འདོད་པ་ཐམས་ཅད་འཛད་པ་མེད་པའི་གཏེར་བཞིན་དུ་འབྱུང་བའི་སྒོ་གཅིག་པུ་ཉིད་ནི། ཀུན་མཁྱེན་སངས་རྒྱས་བཅོམ་ལྡན་འདས་ཀྱི་བསྟན་པ་རིན་པོ་ཆེ་ཞེས་བྱ་བ། རིན་ཐང་གཞལ་དུ་མེད་པའི་བདག་ཉིད་ཅན་འདི་ཁོ་ན་སྟེ། དེ་ཉིད་འཇིག་རྟེན་ཁམས་སུ་ཡུན་རིང་པོར་གནས་པར་བྱེད་པའི་ཐབས་ཀྱི་ཁྱད་པར་གང་ཡིན་པ་དག་ལ་ཤིན་ཏུ་འབད་པར་བྱ་དགོས་སོ། ། དེ་ཅིའི་ཕྱིར་ཞེ་ན། དེ་ལས་ལྷག་པར་གྱུར་པའམ།
ཕུལ་དུ་བྱུང་བའམ། ཆེས་མཆོག་ཏུ་གྱུར་པའི་བསྒྲུབ་པར་བྱ་བའི་དགོས་པ་ནི། འཇིག་རྟེན་གསུམ་པོ་མ་ལུས་ཤིང་ལུས་པ་མེད་པའི་ཁོངས་ན་འགའ་ཡང་ཡོད་པ་མ་ཡིན་པའི་ཕྱིར་རོ། ། དེ་ལ་ཇི་ལྟར་འབད་པར་བྱ་བའི་ཚུལ་ཡང༌། སློབ་དཔོན་དབྱིག་གཉེན་གྱིས། དེ་འཛིན་པ་དང་སྨྲ་བྱེད་པ། ། སྒྲུབ་པར་བྱེད་པ་ཁོ་ན་ཡིན། ། ཞེས་པ་སྟེ། དེའང་དེའི་རང་འགྲེལ་དུ། དེ་ལ་ལུང་ནི་མདོ་སྡེ་དང༌།
འདུལ་བ་དང༌། མངོན་པ་རྣམས་སོ། ། རྟོགས་པ་ནི་བྱང་ཆུབ་ཀྱི་ཕྱོགས་དང་མཐུན་པ་རྣམས་ཏེ། དེ་ལྟར་ན་དམ་པའི་ཆོས་ནི་རྣམ་པ་གཉིས་ཏེ་ཞེས་དང༌། ལུང་འཛིན་པར་བྱེད་པ་དང་སྨྲ་བར་བྱེད་པ་ཡིན་ནོ། ། རྟོགས་པ་འཛིན་པར་བྱེད་པ་ནི་སྒྲུབ་པར་བྱེད་པ་ཡིན་ཏེ། དེའི་ཕྱིར་དེ་གཉིས་ཇི་སྲིད་དུ་གནས་པ་དེ་སྲིད་དུ་དམ་པའི་ཆོས་གནས་པར་རིག་པར་བྱའོ་ཞེས་པ་ལྟར་ལུང་གི་ཆོས་རྣམས་ནི་ཉན་པ་དང་བཤད་པ་ཡང་དག་པའི་སྒོ་ནས་གནས་པར་བྱེད་པ་དང༌། རྟོགས་པའི་ཆོས་ནི་སྒྲུབ་པ་ལྷུར་ལེན་གྱི་སྒོ་ནས་གནས་པར་བྱེད་པའམ། ཡང་ན་ཆོས་རྗེ་པཎྜི་ཏས། དེས་ན་སངས་རྒྱས་གསུང་རབ་དང༌། །
མཁས་པ་རྣམས་ཀྱི་བསྟན་བཅོས་ཀྱི། ། ཚིག་དོན་ལ་ནི་བྱིན་རླབས་ཡོད། ། འདི་འདྲ་ཉན་བཤད་བྱེད་པ་ལ། ། ཐོས་པ་ཞེས་ནི་བརྗོད་པ་ཡིན། ། དེ་དོན་དཔྱོད་པ་བསམ་པ་ཡིན། ། ནན་ཏན་གྱིས་ནི་དེ་སྒྲུབ་པ། ། སྒོམ་པ་ཡིན་པར་ཤེས་པར་བྱ། ། ཐོས་བསམ་སྒོམ་གསུམ་དེ་ལྟར་གྱིས། ། ཞེས་གསུངས་པ་ལྟར་ཐོས་པ་དང༌། བསམ་པ་དང༌།
སྒོམ་པ་སྟེ་གསུམ་གྱི་སྒོ་ནས་འཛིན་པའམ། ཡང་ན་ཀློག་པ་ཐོས་བསམ་གྱི་འཁོར་ལོ་དང༌། སྤོང་བ་བསམ་གཏན་གྱི་འཁོར་ལོ་དང༌། བྱ་བ་ལས་ཀྱི་འཁོར་ལོ་སྟེ་གསུམ་གྱི་སྒོ་ནས་འཛིན་དགོས་ཤིང༌། གང་ཞིག་ཉན་བཤད་བྱ་བའི་ཆོས་དེ་ཡང༌། བསྲེགས་བཅད་བརྡར་བའི་གསེར་བཞིན་དུ་ལེགས་པར་བརྟགས་པ་ཞིག་དགོས་ཏེ། འདི་ལྟར་བཟོ་མགར་མཁས་པས་མེར་བསྲེགས་པ་ལ་སོགས་པའི་ཐབས་ཀྱིས་སླད་འབྱིན་ཅིང་དོན་དུ་རུང་བར་བྱས་པའི་གསེར་གང་ཞིག ཚོང་དུས་ཆེན་པོ་ལ་སོགས་པ་གང་དུ་ཡང་མི་བྲིན་པ་མེད་པ་དེ་བཞིན་དུ། ཉན་བཤད་བྱ་བའི་ཆོས་གང་གིས། མངོན་གྱུར་བརྗོད་བྱར་བྱེད་པ་ལ་མངོན་སུམ་གྱིས་མི་གནོད་པ་དང༌།
ལྐོག་གྱུར་བརྗོད་བྱར་བྱེད་པ་ལ་རྗེས་སུ་དཔག་པས་མི་གནོད་པ་དང༌། ཤིན་ཏུ་ལྐོག་གྱུར་བརྗོད་བྱར་བྱེད་པ་ལ་ལུང་རང་གིས་མི་གནོད་པ་ཅིག་དགོས་ཏེ། ཆོས་མངོན་པའི་མདོ་ལས། དགེ་སློང་དག་གམ་མཁས་རྣམས་ཀྱིས། ། བསྲེགས་བཅད་བརྡར་བའི་གསེར་བཞིན་དུ། ། ལེགས་པར་བརྟགས་ལ་ང་ཡི་བཀའ། ། བླང་བར་བྱ་ཡི་གུས་ཕྱིར་མིན། ། ཞེས་དང༌། འཇམ་མགོན་ས་སྐྱ་པཎྜི་ཏས། ལུང་རིགས་རྗེས་སུ་གདམས་པའོ། །
ཞེས་དང༌། དེའི་བཤད་པར། མདོ་རྒྱུད་བསྟན་བཅོས་དང་མཐུན་པའི་ལུང༌། སྒྲ་ཚད་དངོས་སྟོབས་དང་མཐུན་པའི་རིགས་པ། ཆོས་ཉིད་ཟབ་མོ་དང་མི་འགལ་བའི་གདམས་པའོ་ཞེས་འབྱུང་བ་ལྟར་མཚན་ཉིད་གསུམ་མམ་གཉིས་སམ་གང་རུང་ཅིག་དང་ལྡན་ཡང་རུང༌། དེ་རྣམས་ཀྱི་ནང་ནས་ཀྱང་ཡིད་ཆེས་པའི་ལུང་དང་བརྒྱུད་པ་དྲི་མ་མེད་པ་ལས་འོངས་པའི་གདམས་པ་གཙོ་ཆེ་སྟེ། ཤིན་ཏུ་ལྐོག་གྱུར་ལ་སྤྱོད་པའི་ཚེ་ལུང་ཉིད་ཚད་མར་ཡིན་པའི་ཕྱིར་དང༌། ལུང་དོན་བརྒྱུད་པ་ཡང་དག་པའི་མན་ངག་གི་འགྲོས་ཀྱིས་བརྒྱན་པ་མེད་ན་ཉམས་སུ་མི་ལོན་པ་མང་དུ་ཡོད་པའི་ཕྱིར་དང༌། གང་ཟག་ཁ་ཅིག་ལུང་གི་ཚིག་སྒྲ་ཇི་བཞིན་པར་ཞེན་ནས་དོན་དུ་མི་འགྱུར་བ་ཡང་དུ་མ་ཡོད་པར་བཤད་པའི་ཕྱིར་རོ། ། དེ་ལྟ་བས་ན་ཉན་པ་དང་བཤད་པར་བྱ་བའི་ཆོས་ནི་སངས་རྒྱས་ཀྱིས་གསུངས།
སྡུད་པོས་བསྡུས། མཁས་གྲུབ་རྣམས་ཀྱིས་བཀྲལ། པཎྜི་ཏས་བཤད། ལོ་ཙཱ་བས་བསྒྱུར། བླ་མ་བརྒྱུད་པའི་མན་ངག་དང་ལུང་གི་རྒྱུན་དང་ལྡན་པ། མཁས་པ་རྣམས་ལ་གྲགས་པ་ཞིག་དགོས་ཀྱི། དེ་ལས་གཞན་པའི་ཆོས་ལ་བཤད་སྒྲུབ་བྱས་ཀྱང་ཆོས་བཞིན་དུ་མི་འགྱུར་བ་ཡང་ཡོད་པར་གསུངས་པའི་ཕྱིར་རོ། ། དེ་ལྟ་བས་ན་དེང་འདིར་བློ་དང་ལྡན་པའི་སྐྱེས་བུ་དམ་པ་སུ་དག་གིས་ཉན་པ་དང་བཤད་པ་ལ་སོགས་པའི་བྱ་བ་ཡང་དག་པའི་སྒོ་ནས་གཅེས་སྤྲས་སུ་བྱ་བའི་སྙིང་པོ་ནི། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དཔག་ཏུ་མེད་པའི་ཡེ་ཤེས་དང་ཐུགས་རྗེ་ཆེན་པོའི་དཀྱིལ་འཁོར་ཡོངས་སུ་རྫོགས་པ་གང་དེས། སེམས་ཅན་ཐམས་ཅད་ལ་ཕན་པའི་ཕྱིར་ལེགས་པར་བསྟན་པའི་བདུད་རྩིའི་བཏུང་བ་ཇི་སྙེད་ཅིག་སྩལ་བ་ཐམས་ཅད་ཀྱང༌།
བསྒྲུན་དུ་མེད་པའི་མཁྱེན་རབ་དང༌། སྤོབས་པ་དང༌། ཏིང་ངེ་འཛིན་དང༌། དྲན་པའི་སྙིམ་པ་དག་རབ་ཏུ་བརྐྱངས་ནས་ཡང་དག་པ་ཉིད་དུ་འཐུངས་པས། ཆོས་ཀྱི་ཚུལ་ཐམས་ཅད་ལ་ཞུམ་པ་མེད་པའི་ཡོན་ཏན་གྱི་ཁོ་ལག་ཕྱོགས་ཐམས་ཅད་བརྟས་པར་གྱུར་པའི་སྲས་ཀྱི་ཐུ་བོར་གྱུར་པ་གང་དག་བྱོན་པ་སྟེ། དེའང་སྟོན་པ་ཉིད་ཀྱིས་རྒྱལ་ཚབ་ཆེན་པོར་དབང་བསྐུར་བའི་རྗེ་བཙུན་མ་ཕམ་པ་དང༌། དེ་བཞིན་གཤེགས་པ་ཐམས་ཅད་ཀྱི་གསུང་གི་གསང་བ་འཛིན་པ་དཔལ་ལྡན་ལག་ན་རྡོ་རྗེ་ལ་སོགས་པ་ས་ལ་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང༌། གཉིས་ཀའི་ཆ་ལས་རྣམ་པར་གྲོལ་ཏེ་འཁོར་བ་ལས་རིང་དུ་མངོན་པར་འཕགས་པའི་དགྲ་བཅོམ་པ་རྣམས་དང༌། སྟོན་པ་ཉིད་ཀྱིས་ངེས་པ་དོན་གྱི་ལུང་གི་ཚོགས་ཀྱིས་མངོན་པར་བསྔགས་པའི་བསྟན་སྐྱོང་ཆེན་པོ། ཕྱི་དང་ནང་གི་གཞུང་ལུགས་རྒྱ་མཚོའི་ཕ་རོལ་དུ་སོན་པའི་མཁས་པ་དང་གྲུབ་པའི་ས་ལ་གནས་ནས།
སངས་རྒྱས་བཅོམ་ལྡན་འདས་ཀྱིས་ལེགས་པར་གསུངས་པའི་ཆོས་ཀྱི་ཕུང་པོ་ཇི་སྙེད་པའི་ཚིག་དང་དོན་གྱི་ཆ་རྣམ་པར་འགྲེལ་པའི་བསྟན་བཅོས་དང༌། དེ་དག་གི་དགོངས་དོན་གསལ་བར་བྱེད་པ་བསྟན་བཅོས་ཆེན་པོ་རང་རྒྱུད་དུ་བརྩམས་པ་ལ་བསྙེངས་པ་མི་མངའ་བའི་དབང་དམ་པའི་ཕ་རོལ་ཏུ་སོན་པ། སྟོན་པ་ཉིད་ཀྱིས་ཕྱོགས་བཅུའི་སེམས་ཅན་གྱི་ཁམས་སུ་ཆོས་ཀྱི་སྣང་བ་མི་ནུབ་པར་བྱ་བའི་ཁུར་ཡོངས་སུ་གཏད་པ། ཉོན་མོངས་པའི་བྲོ་ནད་ཀྱིས་ཀུན་ནས་གཙེས་པ་རྣམས་སྐྱོབ་པར་ངེས་པའི་ཆོས་ཀྱི་སྨན་པ་བླ་ན་མེད་པ། ཆོས་ཐམས་ཅད་ལ་འཇིགས་པ་མེད་པའི་སྨྲ་སྤོབས་ཕུན་སུམ་ཚོགས་པའི་ང་རོ་མཐོན་པོས་ལྟ་བ་ངན་པའི་རི་དྭགས་ཐམས་ཅད་རིང་དུ་འབྱེར་བར་བྱེད་པ། མི་ཤེས་པའི་རབ་རིབ་སྟུག་པོས་རྣམ་པར་དཔྱོད་པའི་ལྟ་བྱེད་ལོང་བ་རྣམས་ཀྱི་དམིགས་བུར་གྱུར་པ། གདུལ་བར་བྱ་བའི་བློ་གྲོས་ཀྱི་ཀུ་མུ་དཱའི་དགའ་ཚལ་མཐའ་དག་ཅིག་ཅར་དུ་ཁ་འབྱེད་པར་བྱེད་པ་ཚིག་གི་འོད་དཀར་ཅི་ཡང་འཇོ་བ། གཙུག་ལག་རབ་འབྱམས་ཀྱི་དོན་ལ་དཔྱོད་པའི་སྤྱན་ཡངས་པ། སྨྲ་བའི་དབང་ཕྱུག སྨྲ་བའི་རྒྱལ་པོ།
ཆོས་ཀྱི་གྲུ་དམ་པ། ཆོས་ཀྱི་སྦྱིན་བདག་ཆེན་པོ། རྨོངས་པ་ངེས་པར་འཇིགས་པ། སོམ་ཉིའི་དྲྭ་བ་གཅོད་པ། བདེན་པ་ཡང་དག་པར་སྟོན་པ། ཆོས་བཞིན་དུ་སྨྲ་བའི་རྩོམ་པ་པོ་ཚད་མར་གྱུར་པ་རྣམས་ཀྱིས། བློ་དང་ལྡན་པའི་སྐྱེས་བུ་དམ་པ་རྣམས་ཀྱིས་བསླབ་པར་བགྱི་བའི་གནས། རིག་པའི་གཞུང་ལུགས་རྣམ་པ་ལྔ་ལས་བརྩམས་པའི་བསྟན་བཅོས་ཀྱི་རིགས་བསམ་གྱིས་མི་ཁྱབ་པ་ཞིག་བཞུགས་པ་ལས། འདིར་བོད་གངས་ཅན་པའི་བརྡའི་ལམ་དུ་ཇི་སྙེད་ཅིག་བསྒྱུར་བ་རྣམས་སྔོན་གྱི་མཁས་པ་རྒྱ་ཆེན་ཆོས་ཀྱི་སྤྱན་དང་ལྡན་པ་རྣམས་ཀྱིས་ཕྱོགས་གཅིག་ཏུ་བསྡེབས་པར་བསྟན་བཅོས་འགྱུར་རོ་འཚལ་ཞེས་ཡོངས་སུ་གྲགས་པ་འདི་དག་སུ་ཞིག་གིས་གླེགས་བམ་དུ་འདྲི་བ་དང༌། ཉན་བཤད་ལ་སོགས་པའི་རྒྱུན་ལ་བརྟེན་ནས།
བཅོམ་ལྡན་འདས་ཤཱཀྱའི་རྒྱལ་པོའི་བསྟན་པ་རིན་པོ་ཆེ་འཇིག་རྟེན་གྱི་ཁམས་སུ་ཡུན་རིང་པོར་འཚོ་ཞིང་གཞེས་པའི་གསོས་སྨན་བླ་ན་མེད་པ་ཉིད་དུ་འགྱུར་བ་ལ་སོགས་པའི་དགོས་པ་དང་ཕན་ཡོན་དཔག་ཏུ་མེད་པའི་ལུང་དང་རིགས་པའི་དག་བྱེད་ལྷའི་བུ་མོས་ཤིན་ཏུ་འཇེབས་པའི་ལྷུང་ལྷུང་གི་སྒྲ་སྙན་འབུམ་དུ་འབྱིན་བཞིན་པར་བླ་ན་མེད་པའི་བྱང་ཆུབ་ཏུ་རྩེ་གཅིག་པས་འདུན་པའི་སེམས་ཀྱི་རྒྱ་མཚོ་གང་ལ་མངའ་བ་དེ་ཉིད་དུ་གཞོལ་ཞིང་བབ་པ་ལ་བརྟེན་ནས་རྒྱ་ཆེན་སྤྱོད་པའི་ལེགས་བྱས་ཀྱི་རླབས་ཕྲེང་གི་ལྕེ་ཞགས་སྲིད་པའི་རྩེ་མོའི་བར་དུ་ལུད་པར་འཕྱུར་བའི་ངོ་མཚར་གྱི་ལྟད་མོ་ཅི་ཡང་བྱུང་བ་ཉིད་དོ། ། འདིར་སྨྲས་པ། མངོན་ ་་་་་གནས་གསུམ་གྱི་གསལ་བྱེད་ལས་བྱ་བ་བརྗོད་བགོད་པའི་གསལ་བྱེད། པར་སྦྲུལ་ལོ་ས་གཞི་ཆུ་གཏེར་ལས། ། གདོན་པ་གང་ཚེ་ཁྱབ་འཇུག་ཕག་པའི་གཟུགས། ། རྩོད་པའི་དུས་འདིར་རྒྱལ་བསྟན་བསྐྱོང་བའི་ཚེ། ། ཐུབ་པའི་ཕྲིན་ལས་དེ་ཡང་མི་བདག་ཚུལ། ༡ ། རིགས་ ་་་་་བཻ་དརྦ་བའི་མཛེས་པ་བསྔགས་པ་ལ་སྦྱར་བ། རུས་གང་དུ་དྲན་དབང་གྲུབ་པའི་བདག །
དཔའ་མཛངས་ལྡན་པ་སྔོན་གྱི་སྐྱེས་བུ་ཡིས། ། འབབ་སྟེགས་བྱིན་གྱིས་བརླབས་པ་དེ་ནས་བཟུང༌། ། ལྷ་བཞིན་འཇིག་རྟེན་འདི་ན་བསྔགས་པ་ཐོབ། ༢ ། ག་ ་་་་་སྲིད་མིན་གྱི་དཔེ། པུར་བཏུང་བ་ལ་བརྟེན་ཚ་བའི་ཡམས། ། དཔལ་གྱི་དུམ་བུ་ལས་ནི་དྲི་ངན་བཞིན། ། རིགས་ཀྱིས་མངོན་པར་མཐོ་བའི་སྐྱེ་བ་ལས། ། མ་རབས་ཀུན་སྤྱོད་མི་འབྱུང་ཁྱད་པར་ཆོས། ༣ །
སྙིང་ ་་་་་ཀུན་དུ་ཕན་པར་བྱེད་པ། བརྩེས་མངའ་འབངས་ཐམས་ཅད་བདེ་བ་ལ། ། འགོད་པའི་མི་བདག་མཆོག་ཅིག་འགྲོ་བ་འདིས། ། སྨོན་ལམ་དབྱངས་སུ་ལེན་ཚེ་འཇིག་རྟེན་ཁམས། ། ཀུན་དུ་ཕན་བྱེད་མཆོག་འདི་སྐལ་བས་ཐོབ། ༤ ། བསོད་ ་་་་་མཐའ་དག་གི་གཟུགས་ཅན། ནམས་ཟླ་བ་ཚེས་པའི་འོད་འཐུང་བས། ། སྔ་ན་མེད་པའི་དགེ་མཚན་ཀུ་མུ་དཱའི། ། འདབ་སྟོང་རབ་ཏུ་རྒྱས་པའི་ངོ་མཚར་གྱིས། །
ཆབ་སྲིད་ཡངས་པའི་དགའ་ཚལ་མཛེས་པར་བྱས། ༥ ། ཨེ་ ་་་་་རབ་རྟོག་འདྲ་བའི་སྒྲ་ཅན། མ་སྐབས་གསུམ་བདག་པོར་འོས་པའི་བུ། ། ས་སྟེངས་རྒྱན་དུ་ཐོབ་པས་འཚེང་ངོ་ཞེས། ། ནོར་འཛིན་དགའ་བས་རང་ལུས་འདོད་པ་དགུའི། ། འབྱུང་གནས་སྤྲུལ་པའི་དགའ་སྟོན་འགྱེད་པ་འདྲ། ༦ ། ལང་ ་་་་་ལྡན་པའི་གཟུགས་ཅན། ཚོའི་མེ་ཏོག་དུས་སུ་དགོད་པ་དང༌། །
འགྲོགས་པའི་ཡི་གེ་རྩིས་དང་འགྱེད་སྟོབས་དང༌། ། འཕོང་སྐྱེན་ལྔ་དང་གེར་ལིང་རྩེན་པ་སོགས། ། སྒྱུ་རྩལ་བུང་བའི་རྩེ་འཇོ་ཅི་ཡང་བསྒྱུར། ༧ ། དགེ་ ་་་་་རྐང་པ་བཞི་ཀའི་ཐོག་མར་ཡོད་པ་བར་ཆོད་པའི་ཟུང་ལྡན། བར་གོམས་པ་རྣམས་ཀྱི་བག་ཆགས་མཐུ། ། དགེ་བའི་བཤེས་ཀྱིས་འཕེལ་བའི་ཚུལ་རྟོགས་ནས། ། དགེ་བའི་བློ་གྲོས་ཤིང་རྟ་བཟུང་བ་དེས། ། དགེ་བའི་འབྱུང་གནས་མང་པོ་སྐྱབས་སུ་ཐོབ། ༨ །
ཁྱིམ་ ་་་་་ནང་ཤེས་བྱེད་ཀྱི་རྒྱུ། གྱི་ཉེས་པ་དྲན་པས་བཞིན་གནག་པ། ། ལང་ཚོ་ལས་བྱུང་གཏམ་ལ་མ་འཛུམ་ཞིང༌། ། འདོད་ལྷའི་སྒྱུ་འཕྲུལ་ཀུན་དུ་མ་ཁུགས་པར། ། ཚིགས་གསུམ་རིམ་པར་བཟླས་པའི་བརྟུལ་ཞུགས་བཟུང༌། ༩ ། སྦྲང་ ་་་་་རྨད་བྱུང་གི་དཔེ། རྩིའི་བཅུད་བཟང་འཁྱིལ་པའི་པདྨ་དཀར། ། བསླབ་པའི་གནས་ཀྱིས་མཉེན་བྱས་ཉིད་ཡིན་ན། ། སྲིད་ཞིའི་འབྱོར་པ་རྫོགས་པའི་སྡོམ་བརྩོན་གྱི། །
ཞི་དུལ་ཡོན་ཏན་འཇལ་བའི་དཔེ་རུ་བྱེད། ༡༠ ། རིས་ ་་་་་སྦྱར་བའི་དཔེ་རྒྱན། བྲལ་སེམས་ཅན་ཀུན་གྱི་རེ་བ་དག ། བདེ་བར་འགེངས་པ་གང་གི་རིན་ཐང་ནི། ། གཞལ་བར་ཆེས་དཀའ་བྱང་ཆུབ་སེམས་དཔའ་ཡི། ། ཚུལ་ཁྲིམས་དབང་གི་རྒྱལ་པོ་བཞིན་དུ་བཟུང༌། ༡༡ ། རྡོ་ ་་་་་བར་ཆོད་པའི་ཟུང་ལྡན། རྗེ་འཆང་བ་ལས་བྱུང་ཆོ་ག་ཡིས། །
རྡོ་རྗེའི་ཕོ་བྲང་མཆོག་ཏུ་ལེགས་བཅུག་ནས། ། རྡོ་རྗེ་གསུམ་གྱི་བདག་ཉིད་སྨིན་བྱས་པའི། ། རྡོ་རྗེའི་དམ་ཚིག་འཛིན་པའི་སྐལ་བས་བརྒྱན། ༡༢ ། རྣམ་ ་་་་་རྒྱུ་ལས་འབྲས་བུ་སྔ་བ་ཅན། འདྲེན་སྐྱེ་དགུའི་བླ་མ་ཉིད་དང་དེ་སྲས་ས་ལ་གནས་པའི་བདག་ཉིད་ཆེན་པོ་རྣམས། ། ཞིང་རབ་སྦྱོང་དང་སེམས་ཅན་ཡོངས་སུ་སྨིན་པའི་སྤྱོད་པ་དཔག་མེད་བསྐལ་པའི་སྔོན་དུ་སྤྱད། ། སླད་ནས་རང་གི་རྣམ་པར་འཕྲུལ་པས་གཞུང་ལུགས་ཀུན་གྱི་ཐོས་པ་མི་དམན་རྒྱུད་ལ་བསགས། ། རྩོད་པའི་དུས་སུ་དམ་པའི་ཆོས་ཚུལ་སྟོབས་ཀྱིས་སྐྱོང་བའི་དུས་ལ་བབ་ན་རྒྱལ་སྲིད་བྱེད། ༡༣ །
སྐབས་ ་་་་་དངོས་པོའི་དཔེ། གསུམ་བདག་པོའི་སྟོབས་དང་འབྱོར་པ་དག ། ས་ལ་འཕོས་ལྟའི་རྫོང་ཆེན་དྲུག་གསུམ་གྱིས། ། མཚོན་པའི་བོད་ཆེན་སྤྱི་ཡི་རྗེ་བོ་རུ། ། རྒྱུ་སྐར་དབུས་སུ་རྒྱུ་སྐར་བདག་པོ་བཞིན། ༡༤ ། འདི་ ་་་་་འབྱོར་བ་རྒྱ་ཆེ་བ། ཡི་རྐང་བཀོད་སྟེགས་བུ་ཀཉྩ་ནའི། ། པ་དྲྭའི་གློག་གི་རྩེ་འཇོས་དམ་འཁྱུད་པའི། ། ནོར་བུ་བརྒྱ་ཕྲག་འབར་བའི་མེ་ལོང་དུ། །
ཕྱོགས་ཀྱི་ས་འཛིན་འདུད་པའི་བཞིན་རས་འཆར། ༡༥ ། དེ་ ་་་་་ཡན་ལག་གཅིག་པའི་གཟུགས་ཅན། ན་ཀུནཾ་དགཾའི་དཔལ་སྟེར་རྒྱལ་བའི་བསྟན། ། སྲིད་པར་བཅས་པའི་ཕྲིནཾ་ལསཾ་འཁོར་ལོ་ཡིས། ། རྒྱཾ་མཚོཾའི་གོས་ཅན་ཡངས་པར་དབང་སྒྱུར་བའི། ། སྡེ་བཞིའི་བདག་པོ་ཉིད་དུ་གནམ་གྱིས་བསྐོས། ༡༦ ། གང་ ་་་་་བྱ་བ་ལྷན་ཅིག་བརྗོད་པ། ཚེ་མཆོག་གི་རྡོ་རྗེའི་སློབ་དཔོན་དང༌། །
ལྷན་ཅིག་རྒྱལ་བ་སྲས་དང་སློབ་མར་བཅས། ། འདུས་པ་ཀུན་གྱི་སྲིད་ཞིའི་ཡ་མཚན་ནི། ། རྟག་ཏུ་ཤིས་པའི་དབྱངས་སྙན་མགྲིན་པ་བསྒྲིགས། ༡༧ ། དེར་ ་་་་་བྱ་བ་བརྗོད་པ་བར་གྱི་གསལ་བྱེད། དེའི་གནས་གསུམ་ལྷ་ཡི་སྐུ་གསུང་ཐུགས། ། རྡོ་རྗེའི་རང་བཞིན་བསྒྲུབས་པའི་སྤྱི་བོ་ནས། ། དབང་བསྐུར་རིགས་ཀྱི་ཅོད་པཎ་བཅིང་བ་ཡིས། ། བདུད་ལས་རྣམ་པར་རྒྱལ་བའི་གོ་འཕང་ཕྱིན། ༡༨ །
དེ་ ་་་་་རྣམ་པར་རྨོངས་པའི་དཔེ། ཚེ་དཔལ་ལྡན་ས་ཡི་བདག་པོའི་དཔལ། ། རྫོགས་ལྡན་འཁོར་ལོས་སྒྱུར་དུ་རྣམ་འཁྲུལ་ཏེ། ། བི་ཤྭ་ཀརྨས་དགྲ་ལས་རྒྱལ་བྱེད་པའི། ། འཁོར་ལོ་རིན་ཆེན་བྱིན་པའི་ཤེས་པ་བསྒྲུབས། ༡༩ ། གང་ ་་་་་རབ་རྟོག་གི་དཔེ། བསམས་ཡིད་བཞིན་འཇོ་བ་ཁྱོད་ཀྱི་དཔེ། ། ང་ཉིད་འོས་སྙམ་དེ་ཚེ་ལག་པ་ན། ། བཞག་པའི་ནོར་བུ་རིན་ཆེན་ཅི་ལ་རྒྱགས། །
དཔལ་དེ་དཔག་བསམ་ཡོངས་འདུ་ལ་ཡང་ཡོད། ༢༠ ། སྡོམ་ ་་་་་ཀུན་ཕན། བརྩོན་མི་ཡི་བདག་པོར་མི་འདུད་པའི། ། ཕྱོགས་བྲལ་ཁེངས་པ་ལྡན་པའི་སྐྱེ་བོའི་ཚོགས། ། དབང་བྱེད་མིག་ཟུར་འཁྱོག་པོས་འདེབས་པ་ཡི། ། གྲོགས་སུ་བཙུན་མོ་རིན་ཆེན་འཛུམ་ཞིང་བྱུང༌། ༢༡ ། བགྱི་ ་་་་་བྱ་བའི་རང་བཞིན་བརྗོད་པ། བ་ཀུན་ལ་སྒྲིན་ཅིང་ཡིད་རབ་གཞུང༌། །
གྲུངས་པའི་མིག་ལམ་དེ་རུ་ལྐོག་ན་མོའི། ། དབྱིག་གི་རྣམ་པ་མི་མཐོང་འགའ་ཡང་མེད། ། འདོད་དོན་སྒྲུབ་པའི་བློན་པོ་རིན་ཆེན་མང༌། ༢༢ ། གཟུགས་ ་་་་་ངག་དོན་གྱི་དཔེ་ལས་བཞིན་སྒྲ་གཅིག་པ། མཛེས་ཡན་ལག་རྫོགས་པའི་གོམ་ལྷོད་ཀྱིས། ། བསམས་པའི་གནས་སུ་མྱུར་སྐྱེལ་གཉིས་ལས་འཐུང༌། ། སྟོན་ཀའི་སྤྲིན་དཀར་གཡོ་བའི་ཕུང་པོ་ལ། ། ཉི་གཞོན་འོད་ཀྱིས་འཁྱུད་བཞིན་མངོན་པར་རྒྱུ། ༢༣ །
འགྲས་ ་་་་་སྲིད་པ་ཅན། པ་མེད་པར་དབང་སྔོན་རི་དང་འཐབ། ། སྙིང་གྲོགས་མིན་ཡང་རླུང་དང་ལྷན་ཅིག་རྩེ། ། བསླུ་འདོད་མེད་པར་ཀུན་གྱི་ཡིད་འཕྲོག་པའི། ། རྔ་རྔོག་ཟར་བུ་གཡོ་བའི་ཅང་ཤེས་རྟ། ༢༤ ། དཔའ་ ་་་་་གཟི་བརྗིད་ལྡན་པ། རྟུལ་ཡན་ལག་མཆོག་གི་ལང་ཚོ་ཡིས། ། ཁེངས་ལྡན་རལ་གྲི་བསྐྱོད་པའི་དམག་དཔོན་འདིས། ། ཉེས་བྲལ་སྐྱེ་བོ་གཞོམ་པའི་དོགས་པ་མེད། །
སྡང་སེམས་འཆང་བ་མིན་རྣམས་རྗེས་སུ་སྲུང༌། ༢༥ ། འཆི་ ་་་་་ཉམས་ལྡན་ལས་དཔའ་བའི་ཉམས་དང་ལྡན་པ། མེད་དཔལ་འབྱོར་ལ་སྡང་ལྷ་མ་ཡིན། ། བསད་པ་ཁྲག་གིས་ས་གཞི་མ་བརླན་པར། ། ཀུན་ལས་རྒྱལ་བའི་དཔའ་མཚན་བཀྲ་ཤིས་རྟགས། ། རྣམ་བརྒྱད་མཆོད་པའི་ཡུལ་དུ་གྱུར་འདི་ཅི། ༢༦ ། ཤཱཀྱའི་ ་་་་་རབ་སྤེལ་གྱི་རྒྱན། སྐྱེས་མཆོག་དེ་ཡི་བྱིན་རླབས་ཀྱིས། །
འབབ་སྟེགས་ལེགས་པར་བྱས་པའི་རྫས་མཆོག་བརྒྱད། ། ཤིས་པ་བརྗོད་པའི་གླུ་དང་མཉམ་འགྲོགས་པས། ། ལུགས་བརྒྱའི་མདུན་ས་ཆེ་ལ་མངའ་གསོལ་ཏོ། ༢༧ ། དཀར་ ་་་་་གཽ་ཌ་བའི་མཛེས་པ་བསྔགས་པ་ལ་སྦྱར་བ། མིན་ངག་གི་ཉེས་པ་ཟད་པའི་བཀའ། ། ཤིས་པ་ཡང་དག་བསྒྲུབས་པའི་ཉིན་མོ་ནས། ། མི་བདག་གང་གི་དགེ་བའི་ཕྲིན་ལས་ནི། ། ནམ་མཁའི་ཕ་རོལ་བགྲོད་པའི་བཀྲ་ཤིས་ཕྱུག ༢༨ །
འགྲོ་ ་་་་་བྱ་བ་ལྷན་ཅིག་བརྗོད་པ། བ་ཐམས་ཅད་བདེ་དང་བདེ་བའི་རྒྱུར། ། དགོད་པའི་སྙིང་སྟོབས་བརླིང་བར་བཟུང་བ་དང༌། ། ལྷན་ཅིག་ཤར་ཕྱོགས་གོང་མའི་ལས་ལུང་གིས། ། ལན་མང་དག་ཏུ་རྡོ་རྗེའི་ཁམས་སུ་བསྒྲུབས། ༢༩ ། དཀའ་ ་་་་་ལྡན་པའི་གཟུགས་ཅན། ལུང་ཟླ་འོད་གསར་པའི་ཟེར་གྱི་ཕྲེང༌། ། ཕྱོགས་བྲལ་ས་གཞི་སྐྱོང་བ་གཞན་དང་དེའི། ། ཆབ་འབངས་བཅས་པའི་བདེ་སྐྱིད་ས་མོས་ཚལ། །
འདབ་སྟོང་རྣམ་པར་བཞད་པའི་བཅུད་དུ་འཐུང༌། ༣༠ ། རྟག་ ་་་་་ཆོས་དཔེ། ཏུ་གུས་པས་བསྟེན་དང་དམ་ཚིག་ཆུ། ། འཐུངས་པ་རྗེས་སུ་དྲན་པས་མཉམ་འགྲོགས་ཤིང༌། ། མཐུན་པ་བསྒྲུབ་དང་བར་ཆད་བསྒྲལ་བ་ཡི། ། ལས་ལ་ཡིད་ལྟར་མགྱོགས་པ་སྲུང་མའི་ཚོགས། ༣༡ ། རབ་ ་་་་་དྲག་ཤུལ་གྱི་ཉམས། ཁྲོས་སྡང་མིག་བལྟ་བའི་འགྱུར་བ་རེས། །
བསྟན་དགྲའི་དོན་སྙིང་དམར་པོ་རང་གནས་སུ། ། སྐད་ཅིག་གཉིས་པར་མི་ཚུགས་ཁ་ཡི་སྒོར། ། ཁྲག་གི་དབའ་རླབས་རྩེ་ན་འཕེན་པར་བྱེད། ༣༢ ། སྙིང་ ་་་་་རིག་བྱེད་ཀྱི་གཏམ་རྒྱུད་ལས་དྲངས་པའི་ཁྱད་པར་ལ་གནས་པའི་དོན་གཞན་བཀོད་པ། རྗེའི་བདག་ཉིད་རང་དོན་སྒྲུབ་པ་ཡི། ། ཟོལ་གྱིས་འགྲོ་བ་ཀུན་ལ་ཕན་པ་བརྩོན། ། རྒྱལ་པོ་སྐལ་ལྡན་ཤིང་རྟའི་དཀའ་སྤྱད་ཀྱིས། ། གངྒཱ་མི་ཡུལ་ཕབ་པ་བདག་དོན་ནམ། ༣༣ །
གང་ ་་་་་མཚུངས་པ་གསལ་བྱེད་ཀྱི་སྒྲ་གཞུང་གིས་ཟིན་པའི་དཔེ། ཕྱིར་ལྗོངས་འདིས་མཚོན་པའི་སྐྱེ་བོའི་ཚོགས། ། རྒྱ་མཚོའི་རྡུལ་གྱི་གྲངས་ལ་འཕྱ་བ་ཡི། ། མགོན་དུ་དཔཾལ་དང་ལྡཾན་པ་སྟོབས་བཅུ་པའི། ། ཆོཾས་ཀྱི་རྒྱལ་སྲིད་སྐྱོངཾ་གིས་མཛེས་པར་བྱས། ༣༤ ། མངོན་ ་་་་་རིམ་པ་ཅན་གྱི་རྒྱན། པར་འདོད་པའི་འབྲས་བུ་ཆོས་དང་དབྱིག ། འདོད་པ་ཐར་པ་སྡེ་བཞིའི་དགེ་མཚན་རྣམས། ། བསྐལ་པའི་ཆར་དང་ཆུ་གཏེར་དཔག་བསམ་ཤིང༌། །
འབྲས་བུ་ཕུན་ཚོགས་དཔྱིད་ཀྱི་དཔལ་ལ་སྙེགས། ༣༥ ། ཁྱོད་ ་་་་་རྒྱུ་འགོག་པ། ཉིད་སྦྱིན་པའི་གནས་གྱུར་ཐམས་ཅད་ཀྱི། ། དཔལ་ཀུན་འབྱུང་བའི་གནས་སུ་ངེས་ན་ཡང༌། ། རིང་ནས་སེམས་ཅན་ཀུན་གྱི་ཉེར་འཚོ་རུ། ། འགྱུར་བའི་སྨོན་ལམ་བཏབ་ཕྱིར་སུ་ཞིག་བསྟོད། ༣༦ ། སྦྱིན་ ་་་་་སེམས་མེད་རབ་རྟོག པ་རྣམས་བཞིའི་དངོས་པོའི་རང་དབང་དུ། །
འཛིན་པའི་ཐག་པ་ཆད་པས་ཆེས་འཐོར་བ། ། རྗེས་སུ་འཚོལ་ལ་ཁྱོད་ཀྱི་གྲགས་པ་དེས། ། ཕྱོགས་བཅུ་ཀུན་དུ་རྒྱུག་པས་བྲེལ་ལམ་སྙམ། ༣༧ ། ཐུབ་ ་་་་་ངོ་མཚར་ཕུལ་བྱུང༌། བསྟན་རིང་དུ་གནས་བྱེད་མི་བདག་གི ། ཆོས་དྲིན་རྣམ་པར་བརྡལ་བའི་དཀྱིལ་འཁོར་འདི། ། རྫོགས་པར་ཆུད་པའི་སྟོང་གསུམ་མི་མཇེད་ཞིང༌། ། བྱེད་པ་པོ་དེའི་སྙིང་སྟོབས་ཨེ་མ་ཆེ། ༣༨ །
མི་རྣམས་ནོར་ནི་ཕལ་ཆེར་བུང་བའི་དཔལ་བཞིན་བསགས་ལ་རང་ཡང་སྤྱད་པའི་སྐལ་བ་ཕྲ། ། ཕལ་ཆེར་སྙིམ་པར་གནས་པའི་ཆུ་བཞིན་ཇི་ཙམ་བཙིར་བ་དེ་ཙམ་འཛད་ལ་ཤིན་ཏུ་ཉེ། ། འདི་ཡི་དཔལ་ནི་རིན་ཆེན་གསེར་བཞིན་བསོད་ནམས་འབབ་སྟེགས་དམ་པའི་རྟེན་གསུམ་འགྲུབ་བྱེད་དང༌། ། དག་དང་མ་དག་སྦྱིན་པའི་ཞིང་གྱུར་ཀུན་གྱི་ནོར་མཆོག་མི་ཟད་གྲགས་པ་འཕེལ་ཕྱིར་གནས།

༣༩ ། ཐམས་ཅད་མཁྱེན་པ་ཆེན་པོ་ཉི་མའི་གཉེན་གྱི་བཀའ་ལུང་སྤྱི་དང་བྱེ་བྲག་གི་དགོངས་དོན་རྣམ་པར་འགྲེལ་པའི་བསྟན་བཅོས་གངས་ཅན་པའི་སྐད་དུ་འགྱུར་རོ་འཚལ་གྱི་ཆོས་སྦྱིན་རྒྱུན་མི་ཆད་པའི་ངོ་མཚར་འཕྲུལ་གྱི་ཕྱི་མོ་རྫོགས་ལྡན་བསྐལ་པའི་བསོད་ནམས་ཀྱི་སྤྲིན་ཕུང་རྒྱས་པར་དཀྲིགས་པའི་ཚུལ་ལས་བརྩམས་པའི་གཏམ་ངོ་མཚར་ཆུ་གཏེར་འཕེལ་བའི་ཟླ་བ་གསར་པ་ལས། བསྟན་པ་གནས་པའི་ཆེད་དུ་དགོངས་འགྲེལ་པར་དུ་བསྒྲུབ་པར་བསྐུལ་བའི་སརྒ་སྟེ་ལྔ་པའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
