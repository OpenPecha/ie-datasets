འདུལ་བའི་སྐོར།
The Text
༼༡༽ ༄༅། །འཇམ་དབྱངས་ཞལ་གྱི་པད་དཀར་འཛུམ་ཕྱེ་ནས། ། ལུང་རིགས་གཏེར་མཛོད་ཟེའུ་འབྲུ་བཞད་པ་ལ། ། བློ་གསལ་རྐང་དྲུག་ལྡན་རྣམས་འཕུར་ལྡིང་རོལ། ། ལེགས་བཤད་སྦྲང་རྩིའི་དགའ་སྟོན་འགྱེད་པ་བཞུགས།། ༼༢༽ འདུལ་བའི་རྣམ་པར་བཤད་པ་ལུང་རིགས་ཀྱི་གཏེར་མཛོད་ཅེས་བྱ་བ། ཐམས་ཅད་མཁྱེན་པ་ལ་ཕྱག་འཚལ་ལོ། ། ཚད་མེད་ཤེས་བྱ་ཀུན་ལ་ཐོགས་པ་མེད་པའི་མཁྱེན་པ་རབ་ཏུ་རྒྱས། ། དམིགས་མེད་ཐུགས་རྗེས་སྡུག་བསྔལ་གཞོམ་ཕྱིར་ངེས་འབྱུང་ཚུལ་ཁྲིམས་ཐབས་དང་བཅས། ། ཇི་བཞིན་སྟོན་པའི་རྣམ་དཀར་ཕྲིན་ལས་ལྷུན་གྱིས་གྲུབ་ཅིང་རྒྱུན་མི་ཆད། །
མངའ་བའི་བདག་ཉིད་ཐུབ་དབང་ལྷ་ཡི་བླ་མ་གུས་པས་བསྟོད་པར་བགྱི། ། གང་གི་མཁྱེན་རབ་འོད་སྟོང་རྒྱས་པ་ཡིས། ། བདག་བློའི་མི་ཤེས་མུན་པ་ཀུན་བསལ་ནས། ། རྣམ་དཔྱོད་སྣང་བའི་བློ་གྲོས་རྒྱས་མཛད་པ། ། འཇམ་དབྱངས་བླ་མ་གུས་པའི་ཡིད་ཀྱིས་བསྟོད། ། ཕུན་ཚོགས་ལུང་རྟོགས་ཡོན་ཏན་ཁུར་གྱིས་བརྗིད། ། ས་གསུམ་འོད་ཀྱི་སྣང་བ་རབ་རྒྱས་པས། ། དམ་ཆོས་འདུལ་བའི་པད་ཚལ་རྒྱས་མཛད་པའི། ། འཕགས་པ་ཡོན་ཏན་འོད་ལ་གུས་ཕྱག་འཚལ། ། མཁྱེན་བརྩེའི་འོད་ཀྱིས་སྒྲིབ་གཉིས་རབ་ཏུ་སངས། །
གསུང་རབ་ཀུན་ལ་ཐོགས་མེད་བློ་གྲོས་རྒྱས། ། དུས་གསུམ་རྒྱལ་བའི་བསྟན་ ༼༣༽ པ་འཕེལ་མཛད་པ། ། བསྟན་པའི་མངའ་བདག་རབ་འབྱམས་ཆོས་རྗེ་རྒྱལ། ། གསུང་རབ་རྒྱ་ཆེན་ལྷ་ལམ་ཡངས་པ་ནས། ། ལུང་རིགས་གཏེར་མཛོད་ལེགས་བཤད་འོད་སྟོང་ཅན། ། རྣམ་དཔྱོད་བརྩོན་པའི་རྟ་བདུན་གྱིས་དྲངས་ཏེ། ། ཐུབ་བསྟན་ཕྱོགས་བཅུ་ཀུན་ཏུ་གསལ་བར་བྱ། ། འདིར་འདུལ་བའི་སྡེ་སྣོད་མཐའ་དག་གི་དོན་ཕྱོགས་གཅིག་ཏུ་བསྡུས་ནས་གཏན་ལ་འབེབས་པ། རྣམ་བཤད་ལུང་རིགས་ཀྱི་གཏེར་མཛོད་ཅེས་བྱ་བ་འཆད་པ་ལ། བཤད་པའི་སྔོན་དུ་འགྲོ་བ།
བཤད་པ་རང་གི་ངོ་བོ། བཤད་པ་ཡོངས་སུ་རྫོགས་པའི་བྱ་བ་དང་གསུམ། དང་པོ་ལ། དང་པོར་སྟོན་པས་འདུལ་བའི་དམ་ཆོས་ཇི་ལྟར་གསུང་ཚུལ། བར་དུ་དགྲ་བཅོམ་པ་རྣམས་ཀྱིས་བཀའ་བསྡུ་མཛད་པའི་ཚུལ། འདུལ་བ་ལ་གཅེས་སྤྲས་སུ་མཛད་པའི་བླ་མ་བརྒྱུད་པའི་རིམ་པ་ཇི་ལྟར་བྱུང་ཚུལ་ལོ། ། དང་པོ་ལ། དང་པོར་རིགས་དང་ལྡན་པས་སེམས་བསྐྱེད་ཚུལ། བར་དུ་ཚོགས་གཉིས་ཇི་ལྟར་བསགས་ཚུལ། མཐར་སངས་རྒྱས་ནས་ཆོས་གསུང་ཚུལ་དངོས་སོ། །
དང་པོ་ལ་ཉེ་བར་ལེན་པའི་རྒྱུ་དང༌། ལྷན་ཅིག་བྱེད་པའི་རྐྱེན་གཉིས། དང་པོ་ནི། སེམས་བསྐྱེད་ཀྱི་རྒྱུའི་གཙོ་བོ་ནི། རིགས་སད་པའི་རྐྱེན་གྱིས་བྱུང་བའི་སྙིང་རྗེ་ཉིད་ཡིན་ཏེ། དྲིན་ལན་བསབ་པའི་ ༼༤༽ མདོ་ལས། སྟོན་པ་འདི་སྔོན་བསྐལ་པ་དཔག་ཏུ་མེད་པའི་སྔོན་རོལ་ནས། ཤེས་རབ་དང་སྙིང་རྗེའི་སྟོབས་ཀྱིས་དགེ་བའི་རྩ་བ་རྒྱ་ཆེན་པོ་བསགས་པ་ཡིན་ཀྱང༌། བར་སྐབས་སུ་ལས་ཀྱི་དབང་གིས་དམྱལ་བའི་ཤིང་རྟ་འདྲེན་པའི་གྱད་ཞིག་ཏུ་གྱུར་པའི་ཚེ། རང་གི་སྡུག་བསྔལ་ལ་དཔགས་ཏེ་གྲོགས་ལ་ཚད་མེད་པའི་སྙིང་རྗེ་སྐྱེས་ནས།
གཤིན་རྗེ་སྐྱེས་བུ་ཨ་ཝ་གླང་མགོ་དང༌། སྡིག་པ་སྦྲུལ་མགོ་ལ། འདིའི་ཁུར་ཀྱང་བདག་གིས་ཁུར་བར་ཅི་གནང་ཞེས་ཞུས་པས། དེ་དག་ཁྲོས་ཏེ། སེམས་ཅན་རང་རང་གི་ལས་ཀྱི་བགོ་སྐལ་ལ་སྤྱོད་པ་ལ་ཁྱོད་ཀྱིས་ཅི་བྱར་ཡོད་ཅེས་ཟེར་ནས། ལྕགས་ཀྱི་ཐོ་ལུམ་མགོ་ལ་བསྣུན་པས་ཚེའི་དུས་བྱས། ལྷའི་ནང་དུ་སྐྱེས་ཏེ་ལོ་མང་པོར་བདེ་བ་ཉམས་སུ་མྱང་བར་བྱས། དེ་ནས་ཤི་འཕོས་ནས་ལྷོ་ཕྱོགས་ཀྱི་རྒྱུད་དུ་རྫ་མཁན་གྱི་ཁྱེའུ་སྣང་བྱེད་དུ་གྱུར་པར་བཤད་པས་སོ། ། གཉིས་པ་ནི། སྙིང་རྗེ་ལ་བརྟེན་ནས་སེམས་བསྐྱེད་འཕེལ་བའི་བདག་རྐྱེན་དགེ་བའི་བཤེས་གཉེན་ལ་རག་ལས་ཏེ།
རྫ་མཁན་གྱི་ཁྱེའུ་སྣང་བྱེད་ཀྱིས། ཤཱཀྱ་ཐུབ་པ་ཆེན་པོ་ལ་དད་པའི་ཤུགས་དྲག་པོ་སྐྱེས་ནས་གདུགས་གཅིག མཆིལ་ལྷམ་ཟུང་གཅིག རྫའི་བུམ་པ་བྱི་དོར་བྱས་པ་གཅིག་ཕུལ། མགྲོན་བུ་ལྔ་མེ་ཏོག་ཏུ་གཏོར་ཏེ། དེ་བཞིན་གཤེགས་པ་ཁྱེད་སྐུ་ཅི་འདྲ་དང༌། ། ཞེས་སོགས་བརྗོད་ནས། སེམས་བསྐྱེད་པས་སོ། ། བསྐལ་བཟང་ལས། ང་ནི་སྔོན་ཚེ་དབུལ་པོར་གྱུར་པའི་ཚེ། །
དེ་བཞིན་གཤེགས་པ་ཤཱཀྱ་ཐུབ་ཆེན་ལ། ། འཇམ་གང་ཞིག་ནི་དབུལ་བར་བྱས་ནས་ཀྱང༌། ། དང་པོར་བྱང་ཆུབ་མཆོག་ཏུ་ཐུགས་བསྐྱེད་དོ། ། ཞེས་དང༌། རྣམ་སྣང་མངོན་བྱང་ལས། གསང་བའི་བདག་པོ། ཐམས་ཅད་མཁྱེན་པའི་ཡེ་ཤེས་དེ་ནི། བྱང་ཆུབ་ཀྱི་སེམས་ཀྱི་རྒྱུ་ལས་བྱུང་བ་སྙིང་རྗེའི་རྩ་བ་ཅན། ཐབས་ཀྱིས་མཐར་ཕྱིན་པའོ། ། ཞེས་གསུངས་ ༼༥༽ པ་ལྟར་རོ། །
གཉིས་པ་ལ། ཇི་སྲིད་དུ་བསགས་པའི་ཡུན་ཚད། ཡུལ་གང་ལ་ཇི་ལྟར་གསོག་ཚུལ། གང་བསག་པར་བྱ་བའི་ཚོགས་ཀྱི་ངོ་བོ་དང་གསུམ། དང་པོ་ནི། བཀའ་བསྟན་བཅོས་ཕལ་ཆེ་བ་ལས། གྲངས་མེད་གསུམ་དུ་བཤད་དེ། ཚོགས་སྦྱོར་ས་དང་པོ་ལ་གཅིག ས་གཉིས་པ་ནས་བདུན་པའི་བར་ལ་གཅིག དག་པ་ས་གསུམ་ལ་གཅིག་ཏུ་བཤད་པས་སོ། །
བརྒྱད་སྟོང་འགྲེལ་ཆེན་ལས། གྲངས་མེད་སུམ་ཅུ་རྩ་གསུམ་དུ་བཤད་དེ། ཚོགས་ལམ། དྲོད་རྩེ། བཟོད་མཆོག་གསུམ་ལ་གྲངས་མེད་རེ་རེ། ས་བཅུ་ལ་གསུམ་གསུམ་བཞེད་པས་སོ། ། གྲངས་མེད་གསུམ་དུ་བཤད་པ་ནི། དྲང་དོན་དགོངས་པ་ཅན་ཡིན་ཏེ། གྲངས་མེད་གསུམ་ཚན་བཅུ་གཅིག་ཏུ་རིགས་གཅིག་པ་དང༌། གདུལ་བྱ་རྣམས་དུས་རྒྱུན་རིང་བ་ལ་སྐྲག་པ་སྤང་བའི་ཆེད་ཡིན་ནོ། །
ཞེས་བཞེད་དོ། ། གཉིས་པ་ལ། ཐུན་མོང་གི་རྣམ་གཞག་སྤྱིར་བསྟན་པ་དང༌། ཐེག་པ་ཆེ་ཆུང་གི་ཁྱད་པར་སོ་སོར་བཤད་པའོ། ། དང་པོ་ནི། གྲངས་མེད་དང་པོ་ལ། རྒྱལ་པོ་རྣམ་པར་རྒྱལ་བའི་ཕོ་བྲང་རྣམ་པར་རྒྱལ་བའི་རྒྱལ་མཚན་ཅན་དུ། སྟོན་པ་འདི་ཉིད་རྒྱལ་པོ་དེའི་སྲས་གཞོན་ནུ་བརྩོན་འགྲུས་སྤྱོད་དུ་གྱུར་ཏེ། དེ་བཞིན་གཤེགས་པ་ཕུང་པོ་ཆེན་པོ་ལ་སོགས་པའི་སངས་རྒྱས་དང༌། ཉན་ཐོས་ཀྱི་ཚོགས་ལ་བསྙེན་བཀུར་ཞིང་སྨོན་ལམ་བཏབ་པ་ནས།
འདྲེན་པ་རིན་ཆེན་གཙུག་གཏོར་ཅན་ལ་ཐུག་པའི་བར། སངས་རྒྱས་བདུན་ཁྲི་ལྔ་སྟོང་ལ་རྙེད་པ་དང་བཀུར་སྟིའི་སྒོ་ནས་ཚོགས་གཉིས་རྒྱ་ཆེན་པོ་བསགས་སོ། ། གྲངས་མེད་གཉིས་པ་ལ་རྒྱལ་པོ་མཛེས་པར་སྣང་བའི་ཕོ་བྲང༌། ཛམྦུའི་གསེར་ཞེས་བྱ་བར། སྟོན་པ་འདི་ཚོང་དཔོན་ཤེས་རབ་བཟང་པོར་གྱུར་ཏེ། དེ་བཞིན་གཤེགས་པ་དཀོན་མཆོག་ཡན་ལག་འཇིག་རྟེན་དུ་བྱོན་པ་ལ་ ༼༦༽ བསྙེན་བཀུར་ཞིང་སྨོན་ལམ་བཏབ་པ་ནས། འདྲེན་པ་མར་མེ་མཛད་ལ་ཐུག་པའི་བར་སངས་རྒྱས་བདུན་ཁྲི་དྲུག་སྟོང་ལ་རྙེད་པ་དང་བཀུར་སྟིའི་སྒོ་ནས་ཚོགས་གཉིས་རྒྱ་ཆེན་པོ་བསགས་སོ། ། གྲངས་མེད་གསུམ་པ་ལ། རྒྱལ་པོ་དགྲ་ཐུབ་ཀྱི་ཕོ་བྲང་གྲོང་ཁྱེར་པདྨོ་ཅན་དུ། སྟོན་པ་འདི་གཞོན་ནུ་ཆོས་ཀྱི་སྤྲིན་ཞེས་བྱ་བར་གྱུར་ཏེ།
སངས་རྒྱས་མར་མེ་མཛད་ལ་བསྙེན་བཀུར་ཞིང་སྨོན་ལམ་བཏབ་པ་ནས། འདྲེན་པ་རྣམ་པར་གཟིགས་ལ་ཐུག་པའི་བར། སངས་རྒྱས་བདུན་ཁྲི་བདུན་སྟོང་ལ་རྙེད་པ་དང་བཀུར་སྟིའི་སྒོ་ནས་ཚོགས་གཉིས་རྒྱ་ཆེན་པོ་བསགས་ཏེ། སངས་རྒྱས་དབང་པོའི་ཏོག་ཏུ་མངོན་པར་རྫོགས་པར་སངས་རྒྱས་པར་མཛད་དོ། ། དེ་ནས་ཚེ་ལོ་སུམ་ཁྲི་བའི་དུས་སུ། རྒྱལ་པོའི་ཕོ་བྲང་གཉེན་ལྡན་དུ་སངས་རྒྱས་འོད་སྲུངས་བྱོན་པའི་ཚེ། སྟོན་པ་འདི་བྲམ་ཟེའི་ཁྱེའུ་བླ་མར་སྤྲུལ་ཏེ་རྙེད་པ་དང་བཀུར་སྟིའི་སྒོ་ནས་མཆོད་པར་མཛད་དོ། ། དེའི་སྐུ་ཚེ་ཕྱི་མ་ལ་དགའ་ལྡན་དུ་དམ་པ་ཏོག་དཀར་དུ་སྐྱེ་བ་བཞེས་ནས། གདུལ་བྱ་རྣམས་དམ་པའི་ཆོས་ཀྱིས་ཚིམ་པར་མཛད་དེ། མཛོད་ལས།
རྣམ་གཟིགས་མར་མེ་རིན་ཆེན་གཙུག ། གྲངས་མེད་གསུམ་གྱི་ཐ་མར་བྱུང༌། ། དང་པོ་ཤཱཀྱ་ཐུབ་པ་ཡིན། ། ཞེས་དང༌། དེའི་རང་འགྲེལ་དུ། སངས་རྒྱས་རིན་ཆེན་གཙུག་ཏོར་ཅན་གྱི་ཚེ་ནི་བསྐལ་པ་གྲངས་མེད་པ་དང་པོ་རྫོགས་སོ། ། བཅོམ་ལྡན་འདས་མར་མེ་མཛད་ཀྱི་ཚེ་ནི་གཉིས་པ་རྫོགས་སོ། ། དེ་བཞིན་གཤེགས་པ་རྣམ་པར་གཟིགས་ཀྱི་ཚེ་ནི་གསུམ་པ་རྫོགས་སོ། ། ཞེས་གསུངས་པ་ལྟར་རོ། ། གཉིས་པ་ཐེག་པ་ཆེ་ཆུང་གི་ཁྱད་པར་སོ་སོར་བཤད་པ་ལ།
ཐེག་པ་དམན་པའི་དང༌། ཐེག་པ་ཆེན་པོའི་ལུགས་གཉིས། དང་པོ་ནི། སྔར་གྲངས་མེད་པ་གསུམ་དུ་ཚོགས་བསགས་པ་དེ་དག་ཀྱང་ཚོགས་ལམ་གྱི་གནས་སྐབས་ཁོ་ན་ཡིན་ཞིང༌། དམ་པ་ཏོག་དཀར་གྱིས་རྒྱལ་ ༼༧༽ བུ་དོན་གྲུབ་ཏུ་སྐྱེ་བ་བཞེས། རྡོ་རྗེའི་གདན་དུ་སྦྱོར་ལམ་དྲོད་ནས་ཟད་མི་སྐྱེ་ཤེས་པའི་བྱང་ཆུབ་ཀྱི་བར་གདན་ཐོག་གཅིག་ལ་མངོན་དུ་བྱས། གསར་དུ་སངས་རྒྱས་པར་བཞེད་དེ། མཛོད་ལས། སྟོན་དང་བསེ་རུ་བྱང་ཆུབ་བར། ། བསམ་གཏན་མཐའ་རྟེན་གཅིག་ལ་ཀུན། །
དེ་ཡི་སྔོན་དུ་ཐར་ཆ་མཐུན། ། ཞེས་གསུངས་པ་ལྟར་རོ། ། ཐེག་པ་ཆེན་པོ་ལྟར་ན། གྲངས་མེད་དང་པོའི་དུས་སུ། གཞོན་ནུ་བརྩོན་འགྲུས་སྤྱོད་དུ་གྱུར་པའི་ཚེ་ས་དང་པོ་མན་ཆད་མངོན་དུ་བྱས། གཉིས་པའི་དུས་སུ་ཚོང་དཔོན་ཤེས་རབ་བཟང་པོར་དུ་གྱུར་པའི་ཚེ་མ་དག་ས་དྲུག་གི་རྟོགས་པ་མངོན་དུ་བྱས། གསུམ་པའི་དུས་སུ་གཞོན་ནུ་ཆོས་ཀྱི་སྤྲིན་དུ་གྱུར་པའི་ཚེ། དག་པ་ས་གསུམ་གྱི་རྟོགས་པ་མངོན་དུ་བྱས། དེའི་རྗེས་སུ་གཞི་དང་སྙིང་པོ་མེ་ཏོག་གིས་བརྒྱན་པའི་ཞིང་ཁམས་སུ། སངས་རྒྱས་དབང་པོའི་ཏོག་ཅེས་བྱ་བར་སངས་རྒྱས་པའི་སྐྱེ་བ་སྤྲུལ་སྐུ་ནི་ལྷའི་བུ་དམ་པ་ཏོག་དཀར་ཡིན་ལ།
དེ་ཉིད་འཛམ་བུའི་གླིང་འདིར་མཛད་པ་བཅུ་གཉིས་ཀྱི་ཚུལ་སྟོན་པར་བཞེད་དེ། ལང་ཀར་གཤེགས་པ་ལས། རིན་ཆེན་སྣ་ཚོགས་མཛེས་པ་ཡི། ། འོག་མིན་གནས་མཆོག་ཉམས་དགའ་བར། ། ཡང་དག་རྫོགས་སངས་དེར་སངས་རྒྱ། ། སྤྲུལ་པ་པོ་གཅིག་འདིར་འཚང་རྒྱ། ། ཞེས་དང༌། རྒྱུད་བླ་མར། ཐུགས་རྗེ་ཆེན་པོས་འཇིག་རྟེན་མཁྱེན། ། འཇིག་རྟེན་ཀུན་ལ་གཟིགས་ནས་ནི། །
ཆོས་ཀྱི་སྐུ་ལས་མ་གཡོས་པར། ། སྤྲུལ་པའི་རང་བཞིན་སྣ་ཚོགས་ཀྱི། ། སྐྱེ་བ་མངོན་པར་སྐྱེ་བ་དང༌། ། དགའ་ལྡན་གནས་ནས་འཕོ་བ་དང༌། ། ཞེས་གསུངས་པ་ལྟར་རོ། ། གསུམ་པ་ནི། ཕར་ཕྱིན་དྲུག་གིས་བསྡུས་པའི་དགེ་བའི་རྩ་བ་རྣམས་ཡིན་ཏེ། རྒྱན་ལས། སྦྱིན་དང་ཚུལ་ཁྲིམས་བསོད་ནམས་ཀྱི། ། ཚོགས་ཡིན་ཤེས་རབ་ཡེ་ཤེས་ཀྱི། །
གསུམ་ནི་གཉིས་ཆར་ལ་ ༼༨༽ ཡང་གཏོགས། ། ལྔ་ཆར་ཡང་ནི་ཡེ་ཤེས་ཚོགས། ། ཞེས་དང༌། རིན་ཆེན་ཕྲེང་བར། གཟུགས་ཀྱི་སྐུ་ནི་མདོར་བསྡུ་ན། ། བསོད་ནམས་ཚོགས་ལས་འཁྲུངས་པ་སྟེ། ། ཆོས་ཀྱི་སྐུ་ནི་མདོར་བསྡུ་ན། ། རྒྱལ་པོ་ཡེ་ཤེས་ཚོགས་ལས་འཁྲུངས། ། ཞེས་གསུངས་པ་ལྟར་རོ། ། གསུམ་པ་ལ།
སངས་རྒྱ་ཚུལ་གྱི་རྣམ་གཞག་སྤྱིར་བསྟན་པ་དང༌། མཛད་པ་བཅུ་གཉིས་བྱེ་བྲག་ཏུ་བཤད་པ་གཉིས། དང་པོ་ནི། ཐེག་པ་ཆུང་ངུ་ལྟར་ན། རྫ་མཁན་གྱི་ཁྱེའུ་སྣང་བྱེད་ནས། རྒྱལ་བུ་དོན་གྲུབ་ཀྱི་བར་རྣམས་ནི་ཚོགས་ལམ་ཁོ་ན་ཡིན་ཏེ། བསྐལ་པ་གྲངས་མེད་གསུམ་དུ་ཚོགས་བསགས་པར་བཤད་པ་ཡང༌། ཚོགས་ལམ་ཁོ་ནར་གསོག་པ་དང༌། རྒྱལ་བུ་དོན་གྲུབ་བྱང་སེམས་སོ་སྐྱེ་སྲིད་པ་ཐ་མ་པར་བཤད་པའི་ཕྱིར་ཏེ། མཛོད་ལས།
འཕགས་པ་མིན་ཡང་ཕ་མ་དང༌། ། ནད་པ་དང་ནི་ཆོས་སྨྲ་དང༌། ། སྐྱེ་མཐའི་བྱང་ཆུབ་སེམས་དཔའ་ལ། ། ཡོན་ནི་གཞལ་དུ་མེད་པ་ཡིན། ། ཞེས་སོ། ། དེས་ན་རྒྱལ་བུ་དོན་གྲུབ་ཀྱིས། རྡོ་རྗེའི་གདན་དུ་བསམ་གཏན་བཞི་པའི་རབ་མཐའ་ལ་བརྟེན་ནས། དྲོད་ནས་ཟད་མི་སྐྱེ་ཤེས་པའི་བྱང་ཆུབ་ཀྱི་བར་གདན་ཐོག་གཅིག་ལ་མངོན་དུ་བྱས་ནས། གསར་དུ་སངས་རྒྱས་པར་བཞེད་དེ། མཛོད་དུ།
སྟོན་དང་བསེ་རུ་བྱང་ཆུབ་པར། ། བསམ་གཏན་མཐའ་རྟེན་གཅིག་ལ་ཀུན། ། དེའི་སྔོན་དུ་ཐར་ཆ་མཐུན། ། ཞེས་སོ། ། ཐེག་པ་ཆེན་པོ་ལྟར་ན། གྲངས་མེད་དང་པོའི་དུས་སུ་གཞོན་ནུ་བརྩོན་འགྲུས་སྦྱོར་ཅེས་བྱ་བར་གྱུར་པའི་ཚེ། ས་དང་པོ་མན་ཆད་ཀྱི་རྟོགས་པ་མངོན་དུ་བྱས། གཉིས་པའི་དུས་སུ་ཚོང་དཔོན་ཤེས་རབ་བཟང་པོར་གྱུར་པའི་ཚེ། མ་དག་ས་དྲུག་གི་རྟོགས་པ་མངོན་དུ་བྱས། གསུམ་པའི་དུས་སུ།
གཞོན་ནུ་ཆོས་ཀྱི་སྤྲིན་དུ་གྱུར་པའི་ཚེ། དག་པ་ས་གསུམ་གྱི་རྟོགས་པ་མངོན་དུ་བྱས་ནས། ས་བཅུ་རྒྱུན་གྱི་ཐ་མར། ༼༩༽ གཞི་དང་སྙིང་པོ་མེ་ཏོག་གིས་བརྒྱན་པའི་འོག་མིན་སྟུག་པོ་བཀོད་པའི་ཞིང་ཁམས་སུ། སངས་རྒྱས་དབང་པོའི་ཏོག་ཅེས་བྱ་བར་སངས་རྒྱས་པར་ཡབ་སྲས་མཇལ་བའི་མདོ་ལས་བཤད་ཅིང༌། དམ་ཆོས་པད་དཀར་ལས། བསྐལ་པ་བྱེ་སྟོང་བསམ་གྱིས་མི་ཁྱབ་པར། ། དེ་ཡི་ཚད་ནི་ནམ་ཡང་མེད་པ་ནས། ། བྱང་ཆུབ་མཆོག་རབ་དེ་ནི་ངས་ཐོབ་སྟེ། ། ང་ནི་རྟག་ཏུ་ཆོས་ཀྱང་རབ་འཆད་དོ། །
ཞེས་དང༌། ལང་གཤེགས་ལས། རིན་ཆེན་སྣ་ཚོགས་མཛེས་པ་ཡི། ། འོག་མིན་གནས་མཆོག་ཉམས་དགའ་བར། ། ཡང་དག་རྫོགས་སངས་དེར་སངས་རྒྱ། ། སྤྲུལ་པ་པོ་གཅིག་འདིར་སངས་རྒྱ། ། ཞེས་གསུངས་པ་ལྟར་རོ། ། དེའི་རྗེས་སུ་སངས་རྒྱས་དབང་པོའི་ཏོག་གི་སྤྲུལ་པ་བྲམ་ཟེའི་ཁྱེའུ་བླ་མའི་ཚུལ་བཟུང་ནས། སངས་རྒྱས་འོད་སྲུངས་ལ་བསྙེན་བཀུར་བྱས། དམ་པ་ཏོག་དཀར་དུ་སྐྱེ་བ་བཞེས་པ་ནི།
སངས་རྒྱས་ཀྱི་སྐྱེ་བ་སྤྲུལ་སྐུ་སྟེ། རྒྱུད་བླ་མར། ཐུགས་རྗེ་ཆེན་པོས་འཇིག་རྟེན་མཁྱེན། ། འཇིག་རྟེན་ཀུན་ལ་གཟིགས་ནས་ནི། ། ཆོས་ཀྱི་སྐུ་ལས་མ་གཡོས་པར། ། སྤྲུལ་པའི་རང་བཞིན་སྣ་ཚོགས་ཀྱིས། ། སྐྱེ་བ་མངོན་པར་སྐྱེ་བ་དང༌། ། དགའ་ལྡན་གནས་ནས་འཕོ་བ་དང༌། ། ཞེས་དང༌། རྣམ་བཤད་རིག་པར།
བྲམ་ཟེའི་ཁྱེའུ་བླ་མ་ནས་གཟུང་སྟེ། ཡོངས་སུ་མྱ་ངན་ལས་འདས་པ་ཆེན་པོའི་བར་དུ། སྤྲུལ་པ་ཙམ་ཞིག་ཡིན་པར་བསྟན་པ་དེ་ལ་དགོངས་པ་ཅི་ཡོད་ཅེ་ན། ཞེས་དང༌། དེའི་འགྲེལ་པར། བཅོམ་ལྡན་འདས་འོད་སྲུངས་ཀྱི་དུས་ན་བྲམ་ཟེའི་ཁྱེའུ་བླ་མ་ཚངས་པར་སྤྱོད་པ་ལ་གནས་པ་སྤྲུལ་པ་ཡིན་པར་བསྟན་ཏོ། ། ཞེས་གསུངས་པ་ལྟར་རོ། ། གཉིས་པ་ལ་ལུང་དྲང་བ་དང༌། དེའི་དོན་བཤད་པ་གཉིས། དང་པོ་ནི།
རྒྱུད་བླ་མ་ལས། དགའ་ལྡན་གནས་ནས་འཕོ་བ་དང༌། ། ལྷུམས་སུ་ཞུགས་དང་བལྟམས་པ་ ༼༡༠༽ དང༌། ། བཟོ་ཡི་གནས་ལ་མཁས་པ་དང༌། ། བཙུན་མོའི་འཁོར་གྱིས་རོལ་པ་དང༌། ། ངེས་འབྱུང་དཀའ་བ་སྤྱད་པ་དང༌། ། བྱང་ཆུབ་སྙིང་པོར་གཤེགས་པ་དང༌། ། བདུད་སྡེ་བཅོམ་དང་རྫོགས་པར་ནི། ། བྱང་ཆུབ་ཆོས་ཀྱི་འཁོར་ལོ་དང༌། ། མྱ་ངན་འདས་པར་གཤེགས་མཛད་རྣམས། །
ཡོངས་སུ་མ་དག་ཞིང་རྣམས་སུ། ། སྲིད་པ་ཇི་སྲིད་གནས་པར་སྟོན། ། ཞེས་སོ། ། གཉིས་པ་ལ། མཛད་པ་བཅུ་གཉིས་སོ་སོར་བཤད་པ་དང༌། དེ་དག་གི་རིགས་བསྡུ་བ་གཉིས། དང་པོ་ལ་བཅུ་གཉིས་ཡོད་པ་ལས། དང་པོ་དགའ་ལྡན་གྱི་གནས་ནས་འཕོ་བའི་མཛད་པ་ལ། སངས་རྒྱས་ཀྱིས་བསྐུལ་ནས་གཟིགས་པ་མཛད་པའི་ཚུལ་དང༌། ལྷའི་ཚོགས་ཀྱིས་བཤོལ་བཏབ་ནས་ལན་གསུང་ཚུལ་ལོ། །
དང་པོ་ནི། དམ་པ་ཏོག་དཀར་པོ་དེ་ཉིད་དགའ་ལྡན་གྱི་ལྷའི་ཚོགས་ལ་ཆོས་སྟོན་པར་བཞུགས་པའི་ཚེ། ཕྱོགས་བཅུའི་སངས་རྒྱས་ཀྱི་བྱིན་གྱིས་བརླབས་ཀྱིས། ལྷའི་སིལ་སྙན་ལས་ཚིགས་སུ་བཅད་པ་འདི་ལྟར་བྱུང་སྟེ། བསོད་ནམས་རྒྱ་ཆེན་ཚོགས་མང་དྲན་རྟོགས་ཤིང༌། ། བློ་གྲོས་མཐའ་ཡས་ཤེས་རབ་འོད་མཛད་པ། ། མཚུངས་མེད་སྟོབས་མངའ་སྒྱུ་རྩལ་རྒྱ་ཆེ་བ། ། མར་མེ་མཛད་ཀྱི་ལུང་བསྟན་དགོངས་པར་མཛོད། ། ཅེས་པས་བསྐུལ་བ་ལ་བརྟེན་ནས། གཟིགས་པ་རྣམ་པ་ལྔས་གཟིགས་ནས་དགའ་ལྡན་གྱི་གནས་ནས་འཕོ་བར་དགོངས་སོ། །
གཟིགས་པ་རྣམ་པ་ལྔ་ནི། ཡུལ་ལ་གཟིགས་པ་འཛམ་བུའི་གླིང་གི་དབུས་སེར་སྐྱའི་གྲོང་ཁྱེར་རོ། ། རིགས་ལ་གཟིགས་པ་རྒྱལ་པོའི་རིགས་སོ། ། རུས་སམ་བརྒྱུད་ལ་གཟིགས་པ་བུ་རམ་ཤིང་པ་ཤཱཀྱའི་གདུང་བརྒྱུད་དོ། ། ཡུམ་ལ་གཟིགས་པ་གཡོ་སྒྱུ་མཐའ་དག་དང་བྲལ་བ་སྔོན་སྨོན་ལམ་བཏབ་པའི་ཡུམ་ལྷ་མཛེས་སོ། ། དུས་ལ་གཟིགས་པ་སྙིགས་མ་ལྔ་བདོ་བའི་དུས་སོ། ། སྙིགས་མ་ལྔ་ནི། དུས་སྙིགས་མ་རྩོད་ལྡན། ཚེ་ ༼༡༡༽ སྙིགས་མ་མར་འགྲིབ་ཀྱི་ཚེ་ལོ་བརྒྱ་པ། ལྟ་བ་སྙིགས་མ་ཕྱིན་ཅི་ལོག་བསྒྱུར་དཀའ་བ།
ཉོན་མོངས་པ་སྙིགས་མ་དྲག་ལ་རྒྱུན་རིང་བ། སེམས་ཅན་སྙིགས་མ་རྒྱུད་དང་དབང་པོ་འདུལ་དཀའ་བའོ། ། གཉིས་པ་ནི། འཛམ་བུའི་གླིང་དུ་འབྱོན་པར་དགོངས་པའི་ཚེ། ལྷའི་བུ་རྣམས་ཀྱིས་འཛམ་བུའི་གླིང་དུ་གཤེགས་པའི་དུས་མ་ལགས་ཏེ། ངེད་ལྷ་རྣམས་ལ་སྟོན་པ་མེད་པ་དང༌། མུ་སྟེགས་ཀྱི་སྟོན་པ་དྲུག་གསུམ་བཅོ་བརྒྱད་ཀྱིས་འཛམ་བུའི་གླིང་པའི་སེམས་ཅན་རྣམས་རྒྱུད་མ་རུངས་པར་བྱས་པས་དོན་མི་འགྲུབ་པའི་ཕྱིར་ཞེས་ཞུས་སོ། ། (Dསྟོན་པ་བཅོ་བརྒྱད་)ནི་(E(Dཏོག་གེ་པ་དྲུག) (Dརྗེས་སུ་སྒྲོགས་པ་དྲུག) (Dསྙོམས་པར་འཇུག་པ་དྲུག་གོ །))
དང་པོ་ནི། (Eསྟོན་པ་རྫོགས་བྱེད། ཀུན་ཏུ་རྒྱུ་གནག་ལྷས་ཀྱི་བུ། སྨྲ་འདོད་ཀྱི་བུ་ཡང་དག་རྒྱལ་བ་ཅན། མི་ཕམ་སྐྲའི་ལ་བ་ཅན། ཀ་ཏའི་བུ་ནོག་ཅན། གཅེར་བུ་པ་གཉེན་གྱི་བུ་སྟེ་དྲུག་གོ) ། གཉིས་པ་ནི། (Eབྲམ་ཟེ་རྒྱུ་རྒྱལ། བྲམ་ཟེ་བཟང་ལྡན།
བྲམ་ཟེ་གནས་རྡོག བྲམ་ཟེ་ཚངས་པའི་ཚེ། བྲམ་ཟེ་པདྨའི་སྙིང་པོ། བྲམ་ཟེ་དམར་པོ་སྟེ་དྲུག་གོ) ། གསུམ་པ་ནི། (Eརེངས་བྱེད་ཀྱི་བུ་ལྷག་སྤྱོད། སྒྱུ་རྩལ་ཤེས་ཀྱི་བུ་རིང་འཕུར། ཀུན་ཏུ་རྒྱུ་རབ་བཟང༌། བྲམ་ཟེའི་ཁྱེའུ་ཀུན་རྒྱལ། སྟེང་རྒྱས་འོད་སྲུངས་རལ་པ་ཅན།
དྲང་སྲོང་ཉོན་མོངས་མེད་དང་དྲུག་གོ)) ། དེ་དག་གི་ལན་གསུངས་ཚུལ་ནི་བྱང་ཆུབ་སེམས་དཔའ་ལྷའི་བུ་རྣམས་ལ་ཆོས་སྣང་བའི་སྒོ་བརྒྱ་རྩ་བརྒྱད་བསྟན། མི་ཕམ་པའི་སྤྱི་བོར་རིན་པོ་ཆེའི་ཅོད་པན་བཅིངས་ནས། གྲོགས་པོ་དག་ཁྱེད་རྣམས་ལ་མི་ཕམ་པས་ཆོས་སྟོན་པར་འགྱུར་གྱི། བག་ཡོད་པར་སྤྱོད་ཅིག ཁོ་བོ་ནི་འཛམ་བུའི་གླིང་དུ་གདུལ་བྱ་འདུལ་བའི་དུས་ལ་བབ་སྟེ། མུ་སྟེགས་ཀྱི་ལྟ་བ་ངན་པ་ཚར་བཅད་ནས་ཡང་དག་པའི་ལྟ་བ་ལ་ཅི་ནས་ཀྱང་འགོད་དགོས་པའི་ཕྱིར་རོ་ཞེས་གསུངས་ནས། གླང་པོ་ཆེའི་ ༼༡༢༽ གཟུགས་ཀྱིས་དགའ་ལྡན་གྱི་གནས་ནས་འཕོ་བར་མཛད་དེ། རྒྱ་ཆེར་རོལ་པ་ལས། སེང་གེ་གཅིག་གིས་གཅན་ཟན་ཚོགས་རྣམས་དུ་མ་རྣམ་པར་སྐྲག །
རྡོ་རྗེ་གཅིག་གིས་བྲག་གི་རྩེ་མོ་དུ་མ་རྣམ་པར་འཇིག ། བརྒྱ་བྱིན་གཅིག་གིས་ལྷ་མིན་ཚོགས་རྣམས་དུ་མ་རྣམ་པར་འཇོམས། ། ཉི་མ་གཅིག་གིས་མུན་པའི་ཚོགས་རྣམས་དུ་མ་རྣམ་པར་སེལ། ། ཆོས་ཀྱི་དུང་གིས་མུ་སྟེགས་ངན་པའི་ལྟ་བ་གཞོམ་བྱས་ནས། ། ཡང་དག་ལྟ་བའི་ཚོགས་རྣམས་ཀུན་ནས་རབ་ཏུ་རྒྱས་པར་བྱེད། ། ཅེས་གསུངས་པ་ལྟར་རོ། ། གཉིས་པ་ལྷུམས་སུ་ཞུགས་པའི་མཛད་པ་ནི། ས་ག་ཟླ་བའི་ཚེས་བཅོ་ལྔའི་ནམ་གྱི་གུང་ལ། ཡུམ་གསོ་སྦྱོང་བླངས་པའི་རུམ་དུ། གླང་པོ་ཆེ་ཐལ་ཀར་མཆེ་བ་དྲུག་དང་ལྡན་པ།
གསེར་གྱི་དྲྭ་བས་གདོང་གཡོགས་པའི་རྣམ་པས་ལྷུམས་སུ་ཞུགས་པར་མཛད་དེ། རྒྱ་ཆེར་རོལ་པར། གསེར་གྱི་དྲྭ་བས་གདོང་གཡོགས་སྤྱི་གཙུག་དམར། ། ཐལ་དཀར་མཆེ་བ་དྲུག་དང་རབ་ལྡན་ཞིང༌། ། དུང་དང་ཁ་བ་དངུལ་མདོག་ལྟ་བུ་ཡི། ། གླང་པོའི་མཆོག་ཅིག་ཁོང་དུ་སོང་སྙམ་བྱེད། ། དེ་ཞུགས་ནས་ནི་བདག་གི་ལུས་དང་སེམས། ། སྔོན་ཆད་མཐོང་ཐོས་མྱོང་བ་མ་གྱུར་པའི། ། གྱ་ནོམ་བདེ་བས་ཤིན་ཏུ་བདེ་གྱུར་ཏེ། ། བསམ་གཏན་མཉམ་པར་བཞག་པ་བཞིན་དུ་གྱུར། །
ཞེས་གསུངས་སོ། ། གསུམ་པ་བལྟམས་པའི་མཛད་པ་ལ། ཇི་ལྟར་བལྟམས་པའི་ཚུལ། ལྟས་ཁྱད་པར་ཅན་བྱུང་བའི་ཚུལ། དེ་དག་ལ་ལུང་བསྟན་བྱུང་བའི་ཚུལ་དང་གསུམ། དང་པོ་ནི། ཡུམ་གྱི་ལྷུམས་སུ་ཟླ་བ་བཅུ་རྫོགས་པར་གནས་ནས། དབོའི་ཟླ་བའི་ཚེས་བཅུ་རྒྱལ་ཕུར་འཛོམ་པའི་དུས་ཁྱད་པར་ཅན་ལ། མངལ་གྱི་དྲི་མས་མ་གོས་པར་ཡུམ་གྱི་གློ་གཡས་པ་ནས་བལྟམས་པའི་ཚེ། ལྷའི་ཚོགས་ཀྱིས་རིན་པོ་ཆེ་སྣ་ལྔའི་མེ་ཏོག་གི་ཚོགས་ཀྱིས་གཏོར།
ཚངས་པ་ ༼༡༣༽ དང་བརྒྱ་བྱིན་གྱིས་ཀ་ཤི་ཀའི་རས་ཀྱིས་བླངས། དགའ་བོ་དང་ཉེར་དགའ་བོ་གཉིས་ཀྱིས་ཁྲུས་གསོལ་པ་དང༌། འདི་ནི་ངའི་སྐྱེ་བ་ཐ་མ་སྟེ། སྐྱེ་བ་དང༌། རྒ་བ་དང༌། ན་བ་དང༌། འཆི་བ་མཐར་དབྱུང་ངོ༌། ། ཞེས་གསུངས་ནས། ཕྱོགས་དྲུག་ཏུ། གོམ་པ་བདུན་བདུན་དོར་བ་ལས།
པདྨ་བདུན་བདུན་བྱུང་བར་གྱུར་ཏོ། ། གཉིས་པ་ནི། བྱང་ཆུབ་སེམས་དཔའ་བལྟམས་པའི་ཚེ། ནམ་མཁའ་ནས་རིན་པོ་ཆེའི་ཆར་འབབ་པ་དང༌། འོད་ཟེར་གྱིས་ཕྱོགས་ཀུན་ཏུ་ཁྱབ་པ་དང༌། སྐྱེ་འགྲོ་རྣམས་ནད་དང་སྡུག་བསྔལ་རྒྱུན་ཆད། སེམས་རྒྱུད་དགའ་བདེས་གྱ་ནོམ་པ་ལ་སོགས་པ་འདོད་པའི་དོན་ཐམས་ཅད་གྲུབ་པས་མཚན་ཡང་རྒྱལ་བུ་དོན་གྲུབ་ཏུ་བཏགས་སོ། ། རིགས་ཀྱི་ལྷ་མཆོད་པའི་སར་བྱོན་པའི་ཚེ། ཤཱཀྱ་མུ་ཅོར་སྨྲ་བ་རྣམས་ཀྱི་ནང་ན་ལུས་ངག་འདུ་འཛིས་དབེན་པའི་ཐུབ་པ་བཞིན་དུ་བཞུགས་པས། ཤཱཀྱ་ཐུབ་པ་ཞེས་བཏགས་སོ། །
ལྷའི་ཚོགས་ཀྱིས་ཞབས་ཀྱི་པདྨོ་ལ་ཕྱག་བྱས་པས། ལྷའི་ལྷ་ཞེས་བཏགས་སོ། ། དེའི་ཚེ་ཁམས་ཀྱི་རྒྱལ་ཕྲན་བཞི་ལ་སྲས་རེ་རེ་སྐྱེས་པས། ལྟས་ཁྱད་པར་ཅན་དེ་དག་གི་མཐུ་ཡིན་སྙམ་ནས་དོན་དང་མཐུན་པའི་མིང་རེ་རེ་བཏགས་ཏེ། རྒྱལ་པོའི་ཁབ་ཏུ་པདྨ་ཆེན་པོའི་སྲས་ལ། གཟུགས་ཅན་སྙིང་པོ། ཀཽ་ཤམྦིར། རྒྱལ་པོ་དམག་བརྒྱ་པའི་སྲས་ལ། ཉི་མ་རབ་ཤར། འཕགས་རྒྱལ་དུ་མུ་ཁྱུད་མཐའ་ཡས་ཀྱི་སྲས་ལ།
གཏུམ་པོ་རབ་སྣང༌། ཀོ་ས་ལར་ཚངས་སྦྱིན་གྱི་སྲས་ལ། གསལ་རྒྱལ་དུ་མིང་བཏགས་སོ། ། གསུམ་པ་ནི། རི་བོ་གངས་ཅན་ན། མངོན་པར་ཤེས་པ་ལྔ་དང་ལྡན་པའི་དྲང་སྲོང་ནག་པོ་ཞེས་བྱ་བ་ཡོད་པ་དེས། ལྟས་ཁྱད་པར་ཅན་དེ་གཟིགས་ནས། སེར་སྐྱའི་གྲོང་ཁྱེར་དུ་རྫུ་འཕྲུལ་གྱིས་གཤེགས་ཏེ། བྱང་ཆུབ་སེམས་དཔའ་འདི་ནི་ཁྱིམ་དུ་གནས་ན་འཁོར་ལོས་སྒྱུར་ ༼༡༤༽ བའི་རྒྱལ་པོ། རབ་ཏུ་བྱུང་ན་ཡང་དག་པར་རྫོགས་པའི་སངས་རྒྱས་སོ། །
ཞེས་ལུང་བསྟན་པ་ཡིན་ཏེ། བཙས་གྱུར་གཞོན་ནུ་ཡི་ནི་མཚན་ལྟས་ལ། ། སུམ་ཅུ་རྩ་གཉིས་མཚན་གྱིས་བརྒྱན་པར་མཐོང༌། ། འདི་ནི་གཉིས་སུ་འགྱུར་གྱིས་གཞན་དུ་མིན། ། ཁྱིམ་ན་གནས་ན་འཁོར་ལོས་སྒྱུར་རྒྱལ་ལམ། ། ཁྱིམ་ནས་ཁྱིམ་མེད་རབ་ཏུ་བྱུང་གྱུར་ན། ། འཇིག་རྟེན་འདིར་ནི་མངོན་རྫོགས་བྱང་ཆུབ་འགྱུར། ། ཞེས་གསུངས་སོ། ། འོན་ཀྱང་རྩོད་པའི་དུས་སུ་འཁོར་ལོས་སྒྱུར་བའི་རྒྱལ་པོ་འབྱུང་བའི་དུས་མིན་པས། ངེས་པར་སངས་རྒྱས་སུ་འགྱུར་བར་ལུང་བསྟན་ཏེ།
ས་བདག་རྟོག་གེ་རྣམས་ཀྱི་བློ་གྲོས་འཁྲུལ། ། རྩོད་པའི་དུས་སུ་འཁོར་ལོས་སྒྱུར་མི་འབྱུང༌། ། བསོད་ནམས་ཚོགས་ཆེན་འདི་ནི་ཆོས་ཀྱི་མཛོད། ། ཉེས་ལས་རྣམ་པར་རྒྱལ་ནས་སངས་རྒྱས་འགྱུར། ། ཞེས་གསུངས་པ་ལྟར་རོ། ། བཞི་པ་གཞོན་ནུ་རོལ་རྩེད་མཛད་པའི་ཚུལ་ནི་ཡི་གེའི་སློབ་དཔོན་ཀུན་གྱི་བཤེས་གཉེན་ལ། ཡི་གེ་སློབ་པའི་ཚུལ་སྟོན་པ་དང༌། མདའ་འཕང་བ་དང༌། ཆུ་ལ་རྐྱལ་བ་དང༌། གླང་པོ་ཆེ་འདུལ་བ་ལ་སོགས་པའི་སྒོ་ནས་རིགས་དང་སྟོབས་ཀྱིས་དྲེགས་པ་རྣམས་ཚར་བཅད་ནས་འགྲན་ཟླ་མེད་པར་མཛད་པ་ཡིན་ཏེ།
ལྷས་སྦྱིན་གྱིས་ནི་གླང་པོའི་དབང་པོ་བསད། ། དགའ་བོ་ཡིས་ནི་གོམ་པ་བདུན་དུ་ཁྱེར། ། བྱང་ཆུབ་སེམས་དཔའི་ཞབས་ཀྱིས་བར་སྣང་ལ། ། རྡོ་བ་བཞིན་དུ་ཕྱི་རོལ་བར་སྣང་འཕངས། ། ཞེས་གསུངས་པ་ལྟར་རོ། ། ལྔ་པ་བཙུན་མོའི་འཁོར་དུ་བཞུགས་པའི་མཛད་པ་ནི། འཇིག་རྟེན་གྱི་སྤྱོད་པས་མཐའ་ཡས་པའི་སེམས་ཅན་ལ་ཕན་གདགས་པར་བྱ་བའི་ཕྱིར་དུ། ཤཱཀྱ་ལག་ན་བེ་ཅོན་གྱི་བུ་མོ་ས་འཚོ་མ་དང༌། གྲགས་འཛིན་མ་དང༌། རི་དྭགས་སྐྱེས་མ་ལ་སོགས་པ།
བཙུན་མོའི་ཚོགས་དང་ལྷན་ཅིག་ལོ་ཉི་ཤུ་རྩ་དགུ་ ༼༡༥༽ བཞེས་པའི་བར་དུ་བཞུགས་པའི་ཚུལ་བསྟན་ནས་སེམས་ཅན་གྱི་དོན་མཛད་དོ། ། དྲུག་པ་ངེས་པར་འབྱུང་བའི་མཛད་པ་ལ། རབ་ཏུ་འབྱུང་བར་བསྐུལ་བའི་ཚུལ། རབ་ཏུ་འབྱུང་བའི་རྐྱེན། ཇི་ལྟར་རབ་ཏུ་བྱུང་བའི་ཚུལ་དང་གསུམ། ། དང་པོ་ནི། བྱང་ཆུབ་སེམས་དཔའ་ཁབ་ཏུ་བཞུགས་ནས་དགུང་ལོ་ཉི་ཤུ་རྩ་དགུ་པའི་ཚེ། ཕྱོགས་བཅུའི་སངས་རྒྱས་ཀྱི་བྱིན་གྱི་བརླབས་ཀྱིས། ལྷའི་སིལ་སྙན་ལས་བྱུང་བའི་ཚིགས་སུ་བཅད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་བར་བསྐུལ་བ་མཛད་དེ། ཇི་སྐད་དུ།
བུམ་པར་ཆུད་པའི་བུང་བ་འཁོར་བ་བཞིན། ། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། ། འགྲོ་བའི་སྐྱེ་འཆི་གར་ལ་ལྟ་དང་མཚུངས། ། འགྲོ་བའི་ཚེ་སྲོག་ནམ་མཁའི་གློག་འདྲ་སྟེ། ། རི་གཟར་འབབ་ཆུ་བཞིན་དུ་མགྱོགས་པར་འགྲོ། ། འཆི་མེད་མྱ་ངན་མེད་པ་སངས་རྒྱས་ཏེ། ། སྐོམ་པས་ཉམས་ཐག་བདུད་རྩིས་ཚིམ་བྱས་ཤིང༌། ། ཁྱོད་ཀྱིས་སྔོན་སྨྲས་ཚིག་མཆོག་དྲན་བྱས་ཏེ། ། གྲོང་ཁྱེར་དམ་པ་འདི་ནས་མྱུར་དུ་ཕྱུང༌། ། ཞེས་གསུངས་སོ། །
གཉིས་པ་ནི། བྱང་ཆུབ་སེམས་དཔས་གྲོང་ཁྱེར་སེར་སྐྱའི་ཤར་སྒོར་རྒས་པའི་སྡུག་བསྔལ་གྱིས་ཉེན་པ། ལྷོ་སྒོར་ན་བའི་སྡུག་བསྔལ་གྱིས་གཟིར་བ། ནུབ་སྒོར་འཆི་བའི་སྡུག་བསྔལ་གྱིས་ནོན་པ་གཟིགས་ཤིང༌། བྱང་སྒོར་མཛེས་ཤིང་ཡིད་དུ་འོང་བའི་དགེ་སློང་ངུར་སྨྲིག་འཛིན་པ་གཟིགས་པས་རྐྱེན་བྱས། ཡབ་ལ་རབ་ཏུ་འབྱུང་བར་ཞུས་པ་ཡིན་ཏེ། ཇི་སྐད་དུ། སེམས་ཅན་རྣམས་ཀྱི་དོན་ཆེན་སྒྲུབ་པ་དང༌། ། བྱང་ཆུབ་རྒ་ཤི་མེད་པའི་གནས་ཐོབ་ནས། ། འགྲོ་བ་སྒྲོལ་ཞེས་བདག་གིས་ཡུན་རིང་ནས། །
སྨོན་ལམ་བཏབ་པ་དེ་ཡི་དུས་ལ་བབ། ། ཅེས་གསུངས་སོ། ། གསུམ་པ་ནི། ཡབ་ཀྱིས་རབ་ཏུ་འབྱུང་བར་མ་གནང་བར། གྲོང་ཁྱེར་སེར་སྐྱའི་ཕྱོགས་ ༼༡༦༽ ཀུན་ནས་དམག་གིས་ཡོངས་སུ་བསྐོར་ནས་གནས་པའི་ཚེ། བརྒྱ་བྱིན་གྱིས་དམག་གི་ཚོགས་རྣམས་གཉིད་ཀྱིས་མྱོས་པར་བྱས་ཏེ། སྟོབས་དང་བརྩོན་འགྲུས་འཕགས་པ་མྱུར་དུ་བཞེངས། ། སྡུག་བསྔལ་ཉེན་པའི་སེམས་ཅན་སྒྲོལ་བ་དང༌། ། བླ་མེད་བྱང་ཆུབ་མངོན་དུ་བྱ་བའི་ཕྱིར། ། ད་ནི་མངོན་པར་འབྱུང་བའི་དུས་ལ་བབ། །
ཅེས་པས་བསྐུལ་ནས་ལྷའི་བུ་བཞིས། ཆིབས་པ་ལྔ་ལྡན་གྱི་རྨིག་པ་བཞི་ནས་བཏེག་ནས་རིམ་གྱིས་མཆོད་རྟེན་རྣམ་དག་གི་དྲུང་དུ་བྱོན་ཏེ། ཉིད་ཀྱི་དབུ་སྐྲ་ཉིད་ཀྱིས་བཅད། ལྷའི་དབང་པོ་བརྒྱ་བྱིན་གྱིས་རབ་ཏུ་བྱུང་བའི་གོས་ངུར་སྨྲིག་ཕུལ་བ་གྱོན་ནས། རབ་ཏུ་བྱུང་བར་མཛད་དོ། ། བདུན་པ་དཀའ་བ་སྤྱད་པའི་མཛད་པ་ནི། རྗེས་འཇུག་གི་གདུལ་བྱ་རྣམས་ཀྱིས། བྱང་ཆུབ་སྒྲུབ་པ་ལ་དཀའ་སྤྱད་ཚད་མེད་པ་བླང་དགོས་པར་ཤེས་པའི་ཕྱིར་དུ། ཆུ་བོ་ནཻ་རཉྫ་ནའི་འགྲམ་དུ་ལོ་དྲུག་ཏུ་མཁའ་ཁྱབ་ཀྱི་ཏིང་ངེ་འཛིན་ལ་མཉམ་པར་བཞག་ནས་བསམ་གཏན་གྱི་ཕ་རོལ་ཏུ་ཕྱིན་པ་རྫོགས་པར་མཛད་དོ། ། དེའི་ཚེ་བྱང་ཆུབ་སེམས་དཔའི་ལུས་སྐམ་པ་དང༌།
ཤི་བ་དང་འདྲ་བར་རྒྱལ་པོ་ཟས་གཙང་མ་འཁོར་བཅས་ཀྱིས་མཐོང་སྟེ། སྨྲེ་སྔགས་སྣ་ཚོགས་འདོན་པར་གྱུར་པ་ན། བྱང་ཆུབ་སེམས་དཔས་ཏིང་ངེ་འཛིན་ལས་བཞེངས་ཏེ། ཉི་ཟླ་སྐར་ཚོགས་ས་ལ་ལྟུང་མི་སྲིད། ། སོ་སོ་སྐྱེ་བོ་ཡིན་ཡང་ང་མི་འཆི། ། དེ་ཕྱིར་འདི་ལ་མྱ་ངན་ཁྱོད་མ་བྱེད། ། རིང་པོར་མི་ཐོགས་བྱང་ཆུབ་སངས་རྒྱས་མཐོང༌། ། ཞེས་གསུངས་ནས་དབུགས་དབྱུང་བར་མཛད་དོ། ། དེ་ནས་གྲོང་བའི་བུ་མོ་ལེགས་སྐྱེས་མས། བ་སྟོང་གི་འོ་མ་གཅིག་ལ་བཞོས་པ་གཅིག་ལ་བླུད་པའི་འོ་མས་བསྙེན་བཀུར་བྱས་པས།
སྔར་གྱི་སྐུ་ལུས་ཤ་ཁྲག་གི་རང་བཞིན་སྦྱངས་ནས་སྐུ་གསེར་གྱི་མདོག་ཅན་འོད་ཟེར་འཕྲོ་བའི་རང་བཞིན་ཅན་དུ་གྱུར་པར་བཤད་དོ། ། བརྒྱད་པ་བྱང་ཆུབ་ཀྱི་སྙིང་པོར་ ༼༡༧༽ གཤེགས་པའི་མཛད་པ་ནི། རྡོ་རྗེ་ལྟ་བུའི་ཏིང་ངེ་འཛིན་གྱིས་བླ་ན་མེད་པའི་བྱང་ཆུབ་མངོན་དུ་བྱེད་པ། ས་ཕལ་པ་རྣམས་ཀྱིས་བརྟེན་པར་མི་བཟོད་པར་དགོངས་ནས་རྡོ་རྗེའི་གདན་དུ་གཤེགས་ཏེ། རྩྭ་འཚོང་བཀྲ་ཤིས་ལས་རྩྭ་ཟོར་བ་བཞེས། རྡོ་རྗེའི་གདན་བྱང་ཆུབ་ཀྱི་ཤིང་དྲུང་དུ། རྩྭ་ཟོར་བའི་གདན་ལ་མཉམ་པར་བཞག་ནས་བླ་མེད་བྱང་ཆུབ་མངོན་དུ་བྱེད་པར་དམ་བཅའ་བ་མཛད་དེ། ཇི་སྐད་དུ། སྟན་འདིར་བདག་གི་ལུས་འདིར་བསྐམས་ཀྱང་རུང༌། ། རུས་པ་པགས་པ་ཤ་རྣམས་ཞིག་ཀྱང་རུང༌། །
བསྐལ་མང་རྙེད་དཀའི་བྱང་ཆུབ་མ་ཐོབ་བར། ། སྟན་འདི་ལས་ནི་ལུས་བསྐྱོད་མི་བྱའོ། ། ཞེས་གསུངས་པ་ལྟར་རོ། ། དགུ་པ་བདུད་བཏུལ་བའི་མཛད་པ་ལ། བདུད་ཀྱིས་བར་ཆད་ཇི་ལྟར་བརྩམས་པའི་ཚུལ་དང༌། བདུད་དཔུང་བཅོམ་ནས་ཇི་ལྟར་འདུད་པའི་ཚུལ་ལོ། ། དང་པོ་ནི། རྗེས་འཇུག་གི་གདུལ་བྱ་རྣམས་ཀྱིས་འབྲས་བུ་ཁྱད་པར་ཅན་མངོན་དུ་བྱེད་པ་ལ་བར་ཆད་སྣ་ཚོགས་འབྱུང་ཞིང༌། དེ་དག་གིས་མི་ཚུགས་པར་ལམ་མཐར་ཕྱིན་པར་བྱེད་དགོས་པར་ཤེས་པའི་ཕྱིར་དུ། སྨིན་མཚམས་ཀྱི་མཛོད་པུ་ནས་འོད་ཟེར་བཀྱེ་སྟེ།
བདུད་ཀྱི་གཞལ་མེད་ཁང་ལ་སོགས་པའི་ཕྱོགས་ཀུན་སྣང་བར་བྱས་པས་བདུད་སྡིག་ཅན་གྱིས་རང་གི་འཁོར་གནོད་སྦྱིན། གྲུལ་བུམ། སྲིན་པོ། ཡི་དྭགས། ཤ་ཟ་ལ་སོགས་པ་མི་སྡུག་པའི་གཟུགས་དང་ལྡན་པའི་དཔུང་གི་ཚོགས་མཐའ་ཡས་པ་བྱང་ཆུབ་སེམས་དཔའི་ཐད་དུ་ལྷགས་ཏེ། ཁ་ཅིག་གིས་ནི་རི་བོ་ཆེ་ཆུང་སྣ་ཚོགས་འཕེན། ཁ་ཅིག་གིས་ནི་སྒྱོགས་དང༌། འཁྲུལ་འཁོར་སྣ་ཚོགས་སོ། ། ཁ་ཅིག་གིས་ནི་མདའ་དང༌། མདུང་ཐུང་ལ་སོགས་པ་མཚོན་ཆ་སྣ་ཚོགས་འཕངས་པས།
ཐམས་ཅད་ཀྱང་མེ་ཏོག་གི་ཆར་དུ་གྱུར་ཏོ། ། སླར་ཡང་བདུད་ཀྱི་བུ་མོ་སྲེད་མ་དང༌། དགའ་བྱེད་མ་དང༌། སྦྱོར་སྔགས་མ་གསུམ་ ༼༡༨༽ གྱིས་གཡོ་སྒྱུའི་ཚུལ་སྣ་ཚོགས་པའི་སྒོ་ནས་བྱང་ཆུབ་སེམས་དཔའ་བསླུ་བར་བྱས་ཀྱང༌། མི་སྡུག་པའི་ཏིང་ངེ་འཛིན་གྱིས་ཐམས་ཅད་ཀྱང་རྒས་ཤིང་འཁོགས་པའི་རང་བཞིན་ཅན་དུ་བྱས་ཏེ། བར་དུ་གཅོད་པར་མ་ནུས་སོ། ། གཉིས་པ་ནི། བདུད་སྡིག་ཅན་གྱིས་བྱང་ཆུབ་སེམས་དཔའ་ལ་ཁྱོད་ཀྱི་བསོད་ནམས་ཀྱི་ཆ་འདི་ཙམ་གྱིས་ཐར་པ་ཐོབ་པ་ག་ལ་འགྱུར། ཞེས་སྨྲས་པ་དང༌། བྱང་ཆུབ་སེམས་དཔས།
ཁྱོད་ཀྱིས་གཏན་པ་མེད་པའི་མཆོད་སྦྱིན་གཅིག་བྱས་པས་འདོད་པའི་དབང་ཕྱུག་ཏུ་གྱུར་པ་ཡིན་ན། ངས་གཏན་པ་མེད་པའི་མཆོད་སྦྱིན་གྲངས་མེད་པ་བྱས་པས་ཐར་པ་རྙེད་མི་དཀའོ་ཞེས་གསུངས་པ་དང༌། བདུད་ན་རེ། ངས་གཏན་པ་མེད་པའི་མཆོད་སྦྱིན་གཅིག་བྱས་པའི་དཔང་པོར་ཁྱོད་ཡོད་ན། ཁྱོད་ཀྱིས་གཏན་པ་མེད་པའི་མཆོད་སྦྱིན་གྲངས་མེད་བྱས་པའི་དཔང་པོ་ནི་སུ་ཡང་ཡོད་པ་མ་ཡིན་ནོ་ཞེས་ཟེར། དེ་ནས་བྱང་ཆུབ་སེམས་དཔས་ཕྱག་གཡས་པ་ས་ལ་བསྣུན་ཏེ། ས་འདིར་འགྲོ་བ་ཀུན་གྱི་གནས་ཡིན་ཏེ། ། རྒྱུ་དང་མི་རྒྱུ་མཉམ་ཞིང་ཉེ་འཁོན་མེད། ། འདི་ནི་བདག་གི་དཔང་སྟེ་བདག་བརྫུན་མེད། ། འདི་ལ་ཁྱོད་ཀྱིས་བདག་གི་དཔང་བྱོས་ཤིག །
ཅེས་གསུངས་པས། ས་རྣམ་པ་དྲུག་ཏུ་གཡོས་པའི་གསེབ་ནས། སའི་ལྷ་མོ་བརྟན་མ་གསེར་གྱི་མདོག་ཅན་ལུས་ཕྱེད་ཕྱུངས་ནས་ཐལ་མོ་སྦྱར་ནས། སྐྱེས་བུ་ཆེན་པོ་དེ་དེ་བཞིན་ནོ། ། ཁྱོད་ཀྱིས་ཇི་སྐད་སྨྲས་པ་བཞིན་ཏེ། འདི་ནི་བདག་ལ་མངོན་སུམ་མོ། ། འོན་ཀྱང་བཅོམ་ལྡན་འདས་ཉིད་ལྷ་དང་བཅས་པའི་འཇིག་རྟེན་ཐམས་ཅད་ཀྱི་དཔང་དུ་གྱུར་པ་ལ་ལགས་སོ། ། ཞེས་སྨྲས་ཏེ་མི་སྣང་བར་གྱུར་ཏོ། ། དེ་ནས་བྱང་ཆུབ་སེམས་དཔས་བྱམས་པའི་ཏིང་ངེ་འཛིན་གྱིས་བདུད་ཀྱི་སེམས་རྒྱུད་བྱིན་གྱིས་བརླབས་པ་ལ་བརྟེན་ནས། རྣམ་དག་སྐུ་མངའ་མཆོག་ཏུ་གཟུགས་བཟང་བ། །
ཡེ་ཤེས་ ༼༡༩༽ རྒྱ་མཚོ་གསེར་གྱི་ལྷུན་པོ་འདྲ། ། གྲགས་པ་འཇིག་རྟེན་གསུམ་ན་ལྷང་ངེ་བ། ། མགོན་པོ་མཆོག་ཁྱོད་ལ་ནི་སྐྱབས་སུ་མཆི། ། ཞེས་བྱང་ཆུབ་སེམས་དཔའ་ལ་བདུད་ཀྱི་ཚོགས་ཀྱིས་བསྟོད་ཅིང་འདུད་པར་བྱས་སོ། ། བཅུ་པ་མངོན་པར་བྱང་ཆུབ་པའི་མཛད་པ་ནི། ཉི་ཤུ་རྩ་དགུ་ཁབ་ཏུ་བཞུགས། ལོ་དྲུག་དཀའ་བ་སྤྱད་ནས་དགུང་ལོ་སུམ་ཅུ་རྩ་ལྔ་བཞེས་པའི་ཚེ། ས་ག་ཟླ་བའི་ཚེས་བཅོ་ལྔ་ལ་ཉིན་མོའི་ཆ་ལ་ཐུན་གསུམ། མཚན་མོའི་ཆ་ལ་ཐུན་གསུམ་སྟེ། དྲུག་ཡོད་པའི་དང་པོ་ལྔ་རྫོགས།
མཚན་མོའི་ཐུན་ཐ་མའི་དུས་སུ་བླ་ན་མེད་པའི་བྱང་ཆུབ་བརྙེས་ཚུལ་བསྟན་པ་ཡིན་ཏེ། ལུང་གཞི་ལས། བྱང་ཆུབ་སེམས་དཔའ་ལོ་ཉི་ཤུ་རྩ་དགུ་ཞེས་ནས། ལོ་དྲུག་དཀའ་བ་སྤྱོད་པར་འགྱུར་ཏེ། དེ་ནས་བདུད་རྩི་རྟོགས་པར་མཐོང་ངོ༌། ། ཞེས་པ་དང་མངོན་པར་བྱང་ཆུབ་པའི་མདོ་ལས། ནམ་གྱི་ཐུན་ཐ་མ་ལ་ཟག་པ་མེད་པའི་ཡེ་ཤེས་མངོན་དུ་བྱས་སོ་ཞེས་དང༌། འགྲེལ་ཆེན་དྲི་མེད་འོད་ལས། འཕགས་པའི་ཡུལ་འདིར་དཀར་པོའི་ཚེས་གཅིག་ལ་སོགས་པ་བཅོ་ལྔའི་མཐར་ནག་པོའི་ཚེས་གཅིག་འཇུག་པ་ས་གས་ཉེ་བའི་སྐྱ་རེངས་འཆར་བ་ལ་མངོན་དུ་ཕྱོགས་པའི་ཚེ། བཅོམ་ལྡན་འདས་ཤཱཀྱ་ཐུབ་པ་མངོན་པར་རྫོགས་པར་སངས་རྒྱས་ཏེ།
ཞེས་གསུངས་པའི་ཕྱིར་རོ། ། བཅུ་གཅིག་པ་ཆོས་འཁོར་བསྐོར་བའི་མཛད་པ་ལ། སྣོད་བརྟག་པའི་ཕྱིར་དུ་དང་པོར་བཏང་སྙོམས་སུ་མཛད་ཚུལ། གདུལ་བྱ་གཞན་གཙོ་བོར་འཇུག་པའི་ཕྱིར་དུ་ཚངས་པ་དང༌། བརྒྱ་བྱིན་གྱིས་གསོལ་བ་བཏབ་ཚུལ། ཞལ་གྱིས་བཞེས་ནས་ཆོས་འཁོར་ཇི་ལྟར་བསྐོར་ཚུལ་དང་གསུམ། དང་པོ་ནི། ས་ག་ཟླ་བའི་ཚེས་བཅོ་ལྔའི་ཐོ་རེངས་ཀྱི་ཆ་ལ་མངོན་པར་རྫོགས་པར་སངས་རྒྱས་ནས། ཞག་བདུན་ཕྲག་བདུན་གྱི་བར་དུ་འཇིག་རྟེན་ཐ་མལ་པའི་སྣང་ངོར་ཆོས་མི་ ༼༢༠༽ གསུང་བར་བཏང་སྙོམས་སུ་བཞུགས་པར་མཛད་དོ། ། དེ་ཡང་བདུན་ཕྲག་དང་པོ་ལ་བྱང་ཆུབ་ཀྱི་ཤིང་དྲུང་དུ་བཞུགས་པ་ལ།
ལྷའི་བུ་རྣམས་ཀྱིས་མཆོད་ཅིང་བསྟོད་པར་མཛད། གཉིས་པ་ལ། སྟོང་གསུམ་རིང་དུ་འཆག གསུམ་པ་ལ། བྱང་ཆུབ་ཀྱི་ཤིང་ལ་སྤྱན་མི་འཛུམ་པར་གཟིགས། བཞི་པ་ལ། ཤར་ནུབ་ཀྱི་རྒྱ་མཚོའི་བར་དུ་འཆག་པར་མཛད། ལྔ་པ་ལ། ཀླུ་བཏང་གཟུང་གི་གནས་སུ་བྱོན། དྲུག་པ་ལ།
ཤིང་ནྱ་གྲོ་ཏའི་དྲུང་དུ་བཞུགས། བདུན་པ་ལ། ཤིང་སྒྲོལ་རྒྱུའི་དྲུང་ན་བཞུགས་པའི་ཚེ། ཚོང་པ་ག་གོན་དང༌། བཟང་པོས་སྦྲང་རྩི་དང༌། བུ་རམ་ཕུལ། རྒྱལ་པོ་ཆེན་པོ་སྡེ་བཞིས། རྡོའི་ལྷུང་བཞེད་ཕུལ་བའི་ནང་དུ་བཞེས་ནས། ཚོང་པ་རྣམས་ལ། ལྷའི་བཀྲ་ཤིས་དོན་གྲུབ་ཅིང༌། །
ཕྱོགས་རྣམས་བཀྲ་ཤིས་བྱེད་པ་དེས། ། ཁྱེད་ཀྱི་དོན་རྣམས་གྲུབ་གྱུར་ཅིག ། ཐམས་ཅད་མྱུར་དུ་མཐུན་པར་ཤོག ། ཅེས་གསུངས་ཏེ་སྦྲང་རྩི་འབྱུང་བ་ཞེས་བྱ་བའི་རྒྱལ་བར་ལུང་བསྟན་པ་ཡིན་ནོ། ། གཉིས་པ་ལ་གསོལ་བ་འདེབས་པའི་རྒྱུ་མཚན། ཇི་ལྟར་གསོལ་བ་བཏབ་པའི་ཚུལ། དེ་ལྟར་གསོལ་བ་བཏབ་པའི་དགོས་པ་དང་གསུམ། དང་པོ་ནི། ཤིང་སྒྲོལ་རྒྱུའི་དྲུང་ན་བཞུགས་པའི་དུས་སུ། ཟབ་ཞི་སྤྲོས་བྲལ་འོད་གསལ་འདུས་མ་བྱས། །
བདུད་རྩི་ལྟ་བུའི་ཆོས་ཤིག་ཁོ་བོས་རྙེད། ། སུ་ལ་བསྟན་ཀྱང་གོ་བར་མི་འདུག་པས། ། མི་སྨྲ་ནགས་འདབས་དག་ཏུ་གནས་པར་བྱ། ། ཞེས་གསུངས་པ་ལ་བརྟེན་ནས་གསོལ་བ་བཏབ་བོ། ། གཉིས་པ་ནི། དེ་བཞིན་གཤེགས་པའི་དྲུང་དུ། སྔོན་གྱི་སྨོན་ལམ་གྱི་ཤུགས་ཀྱིས་ཚངས་པ་གཙུག་ཕུད་ཅན། འཁོར་ཚངས་པ་འབུམ་ཕྲག་དྲུག་ཅུ་རྩ་བརྒྱད་དང་བཅས་པ་ལྷགས་ཏེ་གསེར་གྱི་འཁོར་ལོ་རྩིབས་སྟོང་དང་ལྡན་པ་ཕུལ་ནས་གསོལ་བ་བཏབ་པ་ཡིན་ཏེ། ཇི་སྐད་དུ།
༼༢༡༽ ཡེ་ཤེས་ཆེན་པོ་མཆོག་གི་དཀྱིལ་འཁོར་བསྒྲུབས་ནས་ནི། །
ཕྱོགས་བཅུ་དག་ཏུ་འོད་ཟེར་རྣམ་པར་བཀྱེ་མཛད་དེ། ། ཡེ་ཤེས་ཟེར་གྱིས་མི་ཡི་པདྨོ་ཁ་འབྱེད་པ། ། སྨྲ་བའི་ཉི་མ་དེ་རིང་ཅི་སླད་བཏང་སྙོམས་བཞུགས། ། ཞེས་དང༌། མ་གདྷཱ་ཡི་ཡུལ་འདིར་སྔོན་ཆད་ཆོས། ། མ་དག་དྲི་མའི་རྗེས་སུ་འབྲེལ་བར་གྱུར། ། དབྱེ་བར་མཛོད་ཅིག་བདུད་རྩི་སྒོ་མོའི་ཆོས། ། རྡུལ་བྲལ་དྲི་མ་མེད་པ་བཤད་པར་གསོལ། ། ཞེས་གསུངས་པས་སོ། ། སླར་ཡང་བརྒྱ་བྱིན་འཁོར་དང་བཅས་པ་སྦྲན།
གསེར་གྱི་མཎྜལ་དཔག་ཚད་ལྔ་བཅུ་ཡོད་པ་ཕུལ་ནས་གསོལ་བ་བཏབ་པ་ཡིན་ཏེ། ཇི་སྐད་དུ། ཟླ་བ་ཉ་བ་གཟའ་ལས་ཐར་བ་ལྟར། ། ཁྱོད་ཉིད་ཐུགས་ནི་རྣམ་པར་གྲོལ་བ་ལགས། ། གཡུལ་ལས་རྣམ་པར་རྒྱལ་བ་བཞེངས་སུ་གསོལ། ། འཇིག་རྟེན་མུན་པར་ཤེས་རབ་འོད་ཕྱུང་གསོལ། ། ཞེས་གསུངས་པ་ལྟར་རོ། ། གསུམ་པ་ནི། ཚངས་པ་དང༌། བརྒྱ་བྱིན་འཇིག་རྟེན་གྱི་གཙོ་བོ་ཡིན་པས་དེ་དག་གིས་གསོལ་བ་བཏབ་ནས་ཆོས་གསུངས་ན།
གདུལ་བྱ་རྣམས་ཆོས་ལ་ཆེས་ཆེར་འཇུག་པའི་དགོས་པ་ཁྱད་པར་ཅན་གཟིགས་ནས། གསོལ་བ་འདེབས་སུ་བཅུག་པ་ཡིན་ཏེ། ཇི་སྐད་དུ། འཇིག་རྟེན་ཀུན་ལ་སྙིང་རྗེ་མཐའ་ཡས་པས། ། གཞན་གྱིས་གསོལ་བ་བཏབ་ལ་ང་མི་ལྟོས། ། སྐྱེ་བོ་འདི་དག་ཚངས་ལ་དད་པ་སྟེ། ། དེ་ཡིས་གསོལ་བ་བཏབ་ནས་འཁོར་ལོ་བསྐོར། ། ཞེས་གསུངས་པ་ལྟར་རོ། ། གསུམ་པ་ནི། ས་ག་ཟླ་བའི་ཚེས་བཅོ་ལྔ་ནས་བརྩམས་ཏེ།
ཞག་བདུན་ཕྲག་བདུན་འདས་པའི་ཆུ་སྟོད་ཟླ་བའི་ཚེས་བཞིའི་ཉིན་ཡུལ་ཝཱ་རཱ་ཎ་སཱིར་བྱོན་ནས། སངས་རྒྱས་སྟོང་གི་རིན་པོ་ཆེའི་ཁྲི་ཡོད་པའི་འཁོར་བ་འཇིག གསེར་ཐུབ། འོད་སྲུངས་གསུམ་གྱི་ཁྲི་ལ་ཕྱག་དང་བསྐོར་བ་མཛད། བཞི་པའི་སྟེང་དུ་བཞུགས་ ༼༢༢༽ ཏེ། ཁམས་གསུམ་འཁོར་བའི་སེམས་ཅན་རྣམས་དགེ་བའི་བཤེས་གཉེན་གྱི་དམིགས་བུས་མ་ཟིན། ཐར་པའི་ལམ་གྱི་རྟེན་གྱི་འཁར་བ་དང་བྲལ། མ་རིག་པའི་ལིང་ཐོག་གིས་མིག་ལོང༌། འདོད་ཆགས་ཀྱི་མེས་གདུངས། ཞེ་སྡང་གི་མཚོན་གྱིས་རྨས།
ང་རྒྱལ་གྱི་རི་བོས་ནོན། བདག་ཏུ་ལྟ་བའི་ཞགས་པ་དམ་པོས་བཅིངས། འཁོར་བ་བཙོན་ར་དང་འདྲ་བར་ཆུད། སྐྱེ་རྒ་ན་འཆིའི་ཆུ་བོ་བཞི་ལས་མ་གྲོལ་བར་གཟིགས་ནས། དཔལ་གྱི་མགུལ་དུང་གི་ཚེམས་བར་ནས་འཕྲུལ་གྱི་ལྗགས་བརྐྱངས་ཏེ། ཚངས་པའི་གསུང་གིས་དམ་པའི་ཆོས་ཀྱི་འོད་ཟེར་གྱིས་འཁོར་གྱི་ཐོག་མ་ལྔ་སྡེ་བཟང་པོ་ལ་སོགས་པ་གདུལ་བྱ་མཐའ་ཡས་པ་སྨིན་གྲོལ་གྱི་ལམ་ལ་འགོད་པར་མཛད་དོ། ། བཅུ་གཉིས་པ་མྱ་ངན་ལས་འདས་པའི་མཛད་པ་ནི། དགུང་ལོ་སུམ་ཅུ་རྩ་ལྔ་པ་ལ་མངོན་པར་རྫོགས་པར་སངས་རྒྱས་པ་ནས་བརྩམས་ཏེ། དགུང་ལོ་བཞི་བཅུ་རྩ་དྲུག་གི་བར་དུ་ཆོས་ཀྱི་འཁོར་ལོ་རྒྱ་ཆེན་པོ་བསྐོར། དགུང་ལོ་བརྒྱད་ཅུ་པའི་དུས་སུ།
དཔྱིད་ཟླ་ཐ་ཆུང་ས་ག་ཟླ་བའི་ཚེས་བཅོ་ལྔ་ལ་མྱ་ངན་ལས་འདའ་བའི་ཚུལ་སྟོན་པར་བཞེད་དེ། མྱང་འདས་ཆེན་པོ་ལས། དེ་ནས་བཅོམ་ལྡན་འདས་དགེ་སློང་བྱེ་བ་འབུམ་ཕྲག་བརྒྱད་ཅུས་བསྐོར་ཞིང༌། མདུན་གྱིས་བལྟས་ཏེ། དཔྱིད་ཟླ་ཐ་ཆུང་གི་ཉའི་ནངས་པར། མྱ་ངན་ལས་འདའ་བའི་དུས་དང་ཉེ་བར་གྱུར་པ་ན། ཞེས་དང༌། མངོན་པ་བྱེ་བྲག་ཏུ་བཤད་པ་ལས། རྒྱལ་བ་དེ་ལྟར་བརྒྱད་ཅུ་ལ། ། ཐུབ་མཆོག་དམ་པ་མྱ་ངན་འདས། །
ཞེས་གསུངས་པ་ལྟར་རོ། ། དེ་ཡང་གདུལ་བྱ་རྟག་འཛིན་ཅན་རྣམས་ཀྱི་རྟག་འཛིན་བཟློག་པ་དང༌། སྐལ་མེད་ཀྱི་གདུལ་བྱ་འགའ་ཞིག་ལ། སངས་རྒྱས་མི་སྣང་བ་ལ་མྱ་ངན་ལས་འདས་པའི་ཐ་སྙད་བཏགས་པ་ཙམ་ཡིན་གྱི། དོན་ལ་མྱ་ངན་ལས་འདའ་ ༼༢༣༽ བ་ཡོད་པ་མ་ཡིན་ཏེ། གསེར་འོད་ལས། སངས་རྒྱས་མྱ་ངན་ཡོངས་མི་འདའ། ། ཆོས་ཀྱང་ནུབ་པར་མི་འགྱུར་ཞིང༌། ། སེམས་ཅན་རྣམས་ནི་འདུལ་བའི་ཕྱིར། ། མྱ་ངན་འདས་པ་སྟོན་པར་མཛད། །
ཅེས་གསུངས་པ་ལྟར་རོ། ། གཉིས་པ་བསྡུ་བ་ནི། མཛད་པ་བཅུ་གཉིས་པོ་དེ་དག་ཀྱང་བསྡུ་ན། བྱང་ཆུབ་སེམས་དཔའི་ཚུལ་བཟུང་བའི་མཛད་པ་དང༌། སངས་རྒྱས་ཀྱི་ཚུལ་བཟུང་བའི་མཛད་པ་དང་གཉིས་སུ་འདུས། དང་པོ་ལ། ཁྱིམ་པའི་དང༌། རབ་ཏུ་བྱུང་བའི་ཚུལ་བཟུང་བའི་མཛད་པ་གཉིས་སུ་འདུས། དང་པོའི་དབང་དུ་བྱས་ནས། འཕོ་བ།
ལྷུམས་ཞུགས། བལྟམས་པ། བཟོའི་གནས་ལ་མཁས་པ། བཙུན་མོའི་འཁོར་གྱིས་རོལ་པ་ལྔ་གསུངས། གཉིས་པའི་དབང་དུ་བྱས་ནས། ངེས་པར་འབྱུང་བ། དཀའ་བ་སྤྱད་པ། བྱང་ཆུབ་ཀྱི་ཤིང་དྲུང་དུ་གཤེགས་པ། བདུད་བཅོམ་པ་དང་བཞི་གསུངས། སངས་རྒྱས་ཀྱི་མཛད་པའི་དབང་དུ་བྱས་ནས་ཕྱི་མ་གསུམ་གསུངས་པ་ཡིན་ཏེ།
ཀུན་ལས་བཏུས་སུ། བསམ་གྱིས་མི་ཁྱབ་པའི་དེ་བཞིན་གཤེགས་པ་གང་ཞེ་ན། གང་དགའ་ལྡན་གྱི་གནས་ན་གནས་པ་ནས་བཟུང་སྟེ། ཡོངས་སུ་མྱ་ངན་ལས་འདའ་བའི་བར་དུ་བྱང་ཆུབ་སེམས་དཔའི་སྤྱོད་པ་ཐམས་ཅད་དང་སངས་རྒྱས་ཀྱི་སྤྱོད་པ་ཡང་འདོད་པའི་ཁམས་སུ་སྟོན་པའི་གང་ཟག་གོ ། ཞེས་དང༌། དེའི་འགྲེལ་པར་བྱང་ཆུབ་སེམས་དཔའི་སྤྱོད་པ་ཐམས་ཅད་ཅེས་བྱ་བ་ནི། དགའ་ལྡན་གྱི་གནས་ན་གནས་པ་ནས་བཟུང་སྟེ། བདུད་ལས་རྒྱལ་བའི་བར་དུའོ། ། སངས་རྒྱས་ཀྱི་སྤྱོད་པ་ཞེས་བྱ་བ་ནི། མངོན་པར་རྫོགས་པར་བྱང་ཆུབ་པ་ནས་བཟུང་སྟེ།
ཡོངས་སུ་མྱ་ངན་ལས་འདས་པ་ཆེན་པོའི་བར་དུའོ། ། ཞེས་གསུངས་པ་ལྟར་རོ། ། དེ་དག་གིས་ནི་སྟོན་པ་སངས་རྒྱས་ནས་ཆོས་ཇི་ལྟར་ ༼༢༤༽ བྱུང་ཚུལ་མཛད་པ་བཅུ་གཉིས་ཀྱི་རྣམ་གཞག་དང་བཅས་པ་བསྟན་ཟིན་ཏོ། ། གཉིས་པ་བཀའ་བསྡུ་ལ། ཐེག་པ་ཆེན་པོའི་དང༌། ཐེག་པ་ཐུན་མོང་བའི་ལུགས་གཉིས། དང་པོ་ནི། ཕྱག་ན་རྡོ་རྗེས་ཐེག་ཆེན་གྱི་བཀའ་མཐའ་དག་བསྡུས་པ་ཡིན་ཏེ། ཕྱག་ན་རྡོ་རྗེ་སངས་རྒྱས་སྟོང་གི་བསྟན་པ་སྡུད་པ་པོར་གསང་བ་བསམ་གྱིས་མི་ཁྱབ་པའི་མདོ་དང༌། ཕྱག་ན་རྡོ་རྗེ་དབང་བསྐུར་བའི་རྒྱུད་ལས་བཤད་པའི་ཕྱིར།
དེའི་རྗེས་སུ་རྒྱལ་པོའི་ཁབ་ཀྱི་ལྷོའི་ཕྱོགས་བི་མ་ལ་སྭ་བྷཱ་ཝ་ཞེས་པའི་རི་ལ། རྒྱལ་སྲས་འབུམ་ཕྲག་བཅུ་འདུས་ཏེ། འཇམ་དཔལ་གྱིས་མངོན་པ། བྱམས་པས་འདུལ་བ། ཀུན་ཏུ་བཟང་པོས་མདོ་སྡེ་བསྡུས་པར་སྔོན་གྱི་རྣ་མཆན་ལས་བཤད་ཅིང༌། རྟོག་གེ་འབར་བ་ལས། ཐེག་པ་ཆེན་པོ་སངས་རྒྱས་ཀྱིས་གསུངས་པ་ཡིན་ཏེ། རྩ་བའི་བསྡུ་བར་བྱེད་པ་པོ་ཀུན་ཏུ་བཟང་པོ་དང༌། འཇམ་དཔལ་དང༌། གསང་བའི་བདག་པོ་དང༌།
བྱམས་པ་ལ་སོགས་པ་རྣམས་ཀྱིས་བསྡུས་པའི་ཕྱིར་རོ། ། ཞེས་གསུངས་སོ། ། གཉིས་པ་ལ། བཀའ་བསྡུ་དང་པོ། གཉིས་པ། གསུམ་པ་ཇི་ལྟར་མཛད་ཚུལ་དང་གསུམ། དང་པོ་ལ། སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི།
སྟོན་པ་མྱ་ངན་འདས་འོག་རྒྱལ་ཁབ་ཏུ། ། འོད་སྲུང་ཉེ་བར་འཁོར་དང་ཀུན་དགའ་བོས། ། ཐེག་པ་དམན་པའི་སྡེ་སྣོད་རྣམ་པ་གསུམ། ། སྒྲོ་སྐུར་མེད་པར་བསྡུས་ཤེས་ལུང་ལས་འབྱུང༌། ། འབྲེལ་དང་མཚམས་སྦྱོར་འདི་སྐད་བདག་ཐོས་རྣམས། ། བཅུག་ནས་འཕགས་པའི་དབུས་སུ་གསུང་རབ་རྣམས། ། འོད་སྲུང་སོགས་ཀྱིས་ཚར་གཅིག་གསུངས་པ་ལ། ། རྩ་བའི་བཀའ་བསྡུ་དང་པོར་གྲགས་པ་ཡིན། ། ཞེས་པའོ། ། གཉིས་པ་ལ།
དུས། གནས། གང་ཟག དགོས་པ། ཇི་ལྟར་བསྡུས་ཚུལ་དང་ལྔ། དང་པོ་ནི། སྟོན་ ༼༢༥༽ པ་མྱ་ངན་ལས་འདས་པའི་ཕྱི་དེའི་ལོ། དབྱར་ཁས་ལེན་པ་ལ་མངོན་དུ་ཕྱོགས་པའི་དུས་སུའོ། ། གཉིས་པ་ནི། རྒྱལ་པོ་མ་སྐྱེས་དགྲས་སྦྱིན་བདག་མཛད་ནས་རྒྱལ་པོའི་ཁབ་ཏུའོ། །
གསུམ་པ་ནི། འོད་སྲུང་ཉེ་བར་འཁོར་ཀུན་དགའ་བོས་གཙོ་བྱས་པའི་དགྲ་བཅོམ་པ་ལྔ་བརྒྱས་སོ། ། བཞི་པ་ནི། ཐེག་དམན་གྱི་སྡེ་སྣོད་གསུམ་ལ་བཀའ་མིན་པར་འདོད་པའི་ལོག་རྟོག་བསལ་ནས། བཀའ་མིན་པ་འདྲེས་པ་སྤངས་ཏེ་བཀའ་རྣམ་དག་ཏུ་བསྒྲུབ་པའི་ཆེད་དུའོ། ། ལྔ་པ་ལ། དགྲ་བཅོམ་པ་ལྔ་བརྒྱའི་ཁ་བསྐང་བའི་ཆེད་དུ་ཀུན་དགའ་བོ་དྲག་པོའི་སྒོ་ནས་འདུལ་བའི་ཚུལ་དང༌། བཀའ་བསྡུ་མཛད་ཚུལ་དངོས་བཤད་པ་གཉིས། དང་པོ་ནི། སངས་རྒྱས་ཀྱིས་འོད་སྲུང་ལ་བསྟན་པ་གཏད་དེ།
བཀའ་བསྡུ་མཛད་པ་ལ་དགྲ་བཅོམ་པ་ལྔ་བརྒྱ་ལ་གཅིག་གི་མ་ཚང་བའི་ཚེ། ཀུན་དགའ་བོ་དྲག་པོའི་སྒོ་ནས་འདུལ་བའི་དུས་ལ་བབ་པར་གཟིགས་ནས། འོད་སྲུང་གིས། ཀུན་དགའ་བོ། འདི་ཐམས་ཅད་ནི་དགྲ་བཅོམ་པ་ཤ་སྟག་ཡིན་གྱི། ཁྱོད་སློབ་པ་རྒྱུན་ཏུ་ཞུགས་པ་ཡིན་པས། འདིར་མ་འདུག་པར་སོངས་ཤིག ། ཅེས་སྨྲས་པ་དང་ཀུན་དགའ་བོ་ན་རེ། བདག་གི་ཚུལ་ཁྲིམས་དང༌། ལྟ་བ་དང༌།
འཚོ་བ་སོགས་ཆོས་གང་ཡང་ཉམས་པ་མེད་ཀྱི། དེ་སྐད་མ་གསུང་ཤིག་ཞུས་པས། སངས་རྒྱས་དང་ཡུན་རིང་དུ་འགྲོགས་ནས་དེ་ཙམ་ངོ་མཚར་མི་ཆེ་ལ། ཉེས་པ་བརྒྱད་ཡོད་པས་ཚུལ་ཤིང་ལོངས་ཤིག་ཅེས་གསུངས་སོ། ། བརྒྱད་གང་ཞེ་ན། སྡོམ་ཚིག་ནི། ཞུས་དང་མ་ཞུས་ལན་ལོག་བརྫིས། ། ཆུ་དང་བག་ཡངས་བསྟན་པ་གཉིས། ། ཞེས་པ་ལྟར། དང་པོ་ནི།
སྐྱེ་དགུའི་བདག་མོ་ལ་སོགས་པ་བུད་མེད་ལྔ་བརྒྱ་ཙམ་བསྙེན་པར་རྫོགས་པར་ནན་གྱིས་ཞུས་ནས། བསྟན་པ་ལོ་བདུན་སྟོང་གནས་པ་ལ་ལྔ་སྟོང་དུ་བྲི་བ་ནི་ཉེས་པ་དང་ ༼༢༦༽ པོའོ། ། གཉིས་པ་ནི། སྟོན་པ་མྱ་ངན་ལས་མི་འདའ་བར་གསོལ་བ་བཏབ་ན་བསྐལ་པའམ། བསྐལ་པ་ལས་ལྷག་པར་བཞུགས་པ་ལ་དེ་ལྟར་གསོལ་བཏབ་མ་ཞུས་པ་ནི་གཉིས་པའོ། ། སྟོན་པས་ཐུགས་ཕབ་ནས་དྲིས་པ་ལ་ལན་ལོག་པར་བཏབ་པ་ནི་གསུམ་པའོ། ། ན་བཟའ་གསེར་གྱི་མདོག་ཅན་ཚེམ་པའི་ཚེ་ནམ་མཁའ་ལ་བརྐྱང་ན་ལྷས་འཛིན་པ་ཡིན་པ་ལ། རྡོག་པའི་འོག་ཏུ་བརྫིས་ནས་བཙེམས་པ་ནི་བཞི་པའོ། ། ཞལ་སྐྱེམས་པ་ལ་ལྷུང་བཟེད་ནམ་མཁའ་ལ་ཟེད་ན་ལྷས་བདུད་རྩི་འབུལ་བ་ཡོད་པ་ལ། ཆུ་རྙོག་མ་ཅན་དྲངས་པ་ནི་ལྔ་པའོ། །
སྟོན་པས་དཀའ་ཞིང་ཉེ་བར་འཚེ་བའི་ཚེ་བསླབ་པའི་གཞི་བག་ཡངས་སུ་བྱའོ་ཞེས་གསུངས་པ་ལ་ཇི་ལྟར་བྱེད་མ་ཞུས་པས། ད་ལྟ་མི་མཐུན་པ་ནི་དྲུག་པའོ། ། བུད་མེད་དང་ཁྱིམ་པའི་འཁོར་ལ་གསང་བའི་གནས་སྦུབས་སུ་ནུབ་པ་བསྟན་པ་ནི་བདུན་པའོ། ། སྐུ་གསེར་གྱི་མདོག་ཅན་ཁྱིམ་པ་བསྟན་པས། ཁྱིམ་པའི་ཕྱོགས་ཀྱིས་མ་རུངས་པར་བྱས་པ་ནི་ཉེས་པ་བརྒྱད་པའོ། ། དེ་ནས་འཕགས་པ་ཀུན་དགའ་བོ་རང་གི་སློབ་མ་བྲྀ་ཛིའི་གནས་སུ་བྱོན་ནས། འགྲོ་བའི་སྒྲོན་མེ་ཡང་དག་པར་རྫོགས་པའི་སངས་རྒྱས་ནི་འདས། འོད་སྲུང་ཆེན་པོས་ནི་བསྐྲད་སྙམ་ནས་སེམས་ཁོང་དུ་ཆུད་པའི་ཚེ། རང་གི་སློབ་མ་བྲྀ་ཛིའི་བུས། གཽ་ཏཾ་ཁྱོད་ནི་བག་མེད་མ་མཛད་པར། །
ཤིང་དྲུང་ཐིབས་པོ་བསྟེན་ན་མྱ་ངན་འདའ། ། ཐུགས་ལ་ཞོག་ལ་ཞི་གནས་མཛོད་ཅིག་དང༌། ། མྱུར་དུ་ཞི་བའི་གནས་ནི་ཐོབ་པར་འགྱུར། ། ཞེས་བསྐུལ་བ་ལ་བརྟེན་ནས། དབེན་པའི་གནས་སུ་བསྒོམས་པས། དགྲ་བཅོམ་པའི་འབྲས་བུ་ཐོབ་བོ། ། འོད་སྲུང་ཆེན་པོས་ཉེས་པ་བརྒྱད་བསྟན་པ་ཡང་ཐུགས་བརྩེ་བ་ཡིན་པར་དགོངས་ཏེ་རྒྱལ་པོའི་ཁབ་ཏུ་བྱོན་པས། འོད་སྲུང་ཆེན་ ༼༢༧༽ པོས་ཤིན་ཏུ་ལེགས་སོ་ཞེས་གསུངས་ཤིང༌། དགྲ་བཅོམ་པ་ལྔ་བརྒྱ་ཁ་ཚང་བར་གྱུར་ཏོ། ། གཉིས་པ་ནི།
སྣམ་སྦྱར་ལྔ་བརྒྱར་གཅིག་གིས་མ་ཚང་བའི་སྟེང་དུ། ཉེ་བར་འཁོར། གསོལ་བ་དང་གཉིས་ཀྱི་ལས་ཀྱིས་བསྐོས་པ་བཞུགས་ཏེ། མགོ་བོར་གླེང་གཞི་བར་དུ་འབྲེལ་དང་མཚམས་སྦྱོར། མཐར་འཁོར་འདུས་ཚུལ་དང་རྗེས་སུ་ཡི་རང་བཅུག་ནས་འདུལ་བའི་སྡེ་སྣོད་རྒྱལ་བས་ཇི་ལྟར་གསུངས་པ་བཞིན་དུ་སྒྲོ་སྐུར་མེད་པར་ཐུགས་ལས་ཚར་གཅིག་གསུངས་པ་ནི། ཉེ་བར་འཁོར་གྱིས་འདུལ་བའི་སྡེ་སྣོད་བསྡུས་པའི་དོན་ནོ། ། དེ་ནས་ཀུན་དགའ་བོ་བསྐོས་ནས་སྔར་ཇི་ལྟ་བ་བཞིན་དུ་མདོ་སྡེའི་སྡེ་སྣོད་བསྡུས། དེ་ནས་འོད་སྲུང་བསྐོས་པ་མེད་པར་རང་འཛེགས་ཏེ་མགོ་བོར་གླེང་གཞི། བར་དུ་འབྲེལ་དང་མཚམས་སྦྱོར། མཐར་འཁོར་འདུས་ཚུལ་དང༌།
རྗེས་སུ་ཡི་རང་བཅུག་ནས་མངོན་པའི་སྡེ་སྣོད་རྣམས་རྒྱལ་བས་ཇི་ལྟར་གསུངས་པ་བཞིན་སྒྲོ་སྐུར་མེད་པར་ཐུགས་ལས་ཚར་གཅིག་གསུངས་པ་ནི། འོད་སྲུང་གིས་མངོན་པའི་སྡེ་སྣོད་བསྡུས་པའི་དོན་ནོ། ། གཉིས་པ་ལ། སྡོམ་ཚིག དེའི་དོན་བཤད། མི་རུང་བའི་གཞི་བཅུ་ངོས་བཟུང་བ་དང་གསུམ། དང་པོ་ནི། དེ་ནས་བརྒྱ་ཕྲག་གཅིག་དང་བཅུ་འདས་ཚེ། ། ཡངས་པ་ཅན་གྱི་གྲོང་ཁྱེར་ཆེན་པོ་རུ། ། གྲགས་པ་ལ་སོགས་དགྲ་བཅོམ་བདུན་བརྒྱ་ཡིས། །
མི་རུང་བ་ཡི་གཞི་བཅུ་སུན་ཕྱུངས་ནས། ། དགྲ་བཅོམ་རྣམས་ཀྱིས་བཀྲ་ཤིས་གསོ་སྦྱོང་མཛད། ། དེ་ལ་བསྡུ་བ་གཉིས་པར་གྲགས་པ་ཡིན། ། ཞེས་པའོ། ། གཉིས་པ་ལ། དུས། གནས། གང་ཟག དགོས་པ། ཇི་ལྟར་བསྡུ་བ་མཛད་ཚུལ་དང་ལྔ།
དང་པོ་ནི། བསྡུ་བ་དང་པོ་མཛད་ནས། ལོ་བརྒྱ་དང་བཅུ་འདས་པའི་དུས་སུའོ། ། གཉིས་པ་ནི། རྒྱལ་པོ་ ༼༢༨༽ དྷརྨ་ཨ་ཤྭ་ཀས་སྦྱིན་བདག་མཛད་ནས་ཡངས་པ་ཅན་གྱི་གྲོང་ཁྱེར་དུའོ། ། གསུམ་པ་ནི། གྲགས་པ་ལ་སོགས་པ་དགྲ་བཅོམ་པ་བདུན་བརྒྱས་སོ། ། བཞི་པ་ནི། འདུལ་བའི་ལག་ལེན་མི་རུང་བའི་གཞི་བཅུ་སུན་ཕྱུང་ནས། འདུལ་བའི་བསྟན་པ་རྣམ་དག་ཏུ་བསྒྲུབ་པའི་ཆེད་དུའོ། །
ལྔ་པ་ནི། མི་རུང་བའི་གཞི་བཅུ་སུན་དབྱུང་བའི་ཆེད་དུ་དགྲ་བཅོམ་པ་རྣམས་འདུས་པས། བདུན་བརྒྱར་གཅིག་གི་མ་ཚང་བའི་ཚེ། འཕགས་པ་ཟླ་སྒུར་ལྷས་བསྐུལ་སྟེ་དེར་བྱོན་པས་བདུན་བརྒྱ་ཁ་ཚང་བ་ཡིན་ཏེ། ཇི་སྐད་དུ། གང་དག་སྨན་རི་ཅན་ནས་འོངས་པ་ཡི། ། མང་དུ་ཐོས་པའི་གནས་བརྟན་འདུལ་བ་འཛིན། ། དེ་དག་ལས་ནི་འགའ་ཞིག་འདིར་འོངས་ཏེ། ། ཟླ་བ་སྒུར་ཞེས་བྱ་བ་འདི་ན་མཆིས། ། ཞེས་གསུངས་པ་ལྟར་རོ། །
དེ་ནས་དགྲ་བཅོམ་པ་བདུན་བརྒྱས་སྡེ་སྣོད་གསུམ་ཞལ་འདོན་དུ་མཛད། མི་རུང་བའི་གཞི་བཅུ་ལ་སོགས་པ་ཆོས་ལོག་པ་རྣམས་སུན་ཕྱུང༌། འདུལ་བའི་བསྟན་པ་དར་རྒྱས་སུ་མཛད་དེ་བཀྲ་ཤིས་པའི་གསོ་སྦྱོང་མཛད་པ་ནི། བཀའ་བསྡུ་གཉིས་པ་མཛད་པའི་དོན་ཏོ། ། གསུམ་པ་ལ། སྡོམ་ཚིག་དང༌། དེའི་དོན་གཉིས། དང་པོ་ནི། ཧུ་ལུ་ཧུ་ལུ་ཡི་རང་དང༌། ། ཀུན་སྤྱོད་སྣོད་དང་ལན་ཚྭ་དང༌། །
ལམ་དང་སོར་གཉིས་དཀྲུག་དང་གདིང༌། ། གསེར་གྱི་རུང་བ་དག་དང་བཅུ། ། ཞེས་པ་ལྟར་བཅུ་སྟེ། མི་རུང་བའི་གཞི་དང་པོ་ནི། འདུལ་བ་དང་འགལ་བའི་སྤྱོད་པ་བྱས་ན། ཧུ་ལུ་ཧུ་ལུ་ཞེས་བརྗོད་ཅིང་ཐལ་མོ་བརྡབས་པས་ལྟུང་བ་དག་པར་འདོད་དོ། ། གཉིས་པ་ནི། བྱ་བ་མིན་པའི་སྤྱོད་པ་བྱས་ན་ཆོས་ལྡན་གྱི་གང་ཟག་གཞན་ལ་རྗེས་སུ་ཡི་རང་བྱས་པས། དེ་ཉིད་དག་པར་འདོད་པའོ། ། གསུམ་པ་ནི།
ས་ཆེན་པོ་འདི་ལ་ཀུན་སྤྱོད་པས། དགེ་སློང་གིས་ས་བརྐོས་ཀྱང་ལྟུང་ ༼༢༩༽ བ་མེད་པའོ། ། བཞི་པ་ནི། ལུས་ལ་ནད་ཀྱིས་བཏབ་པ་ན། ཆང་བཏུང་བ་ལ་ལྟུང་བ་མེད་པའོ། ། ལྔ་པ་ནི། དུས་རུང་གི་ཁ་ཟས་ལན་ཚ་དང་ལྷན་ཅིག་ཕྱི་དྲོ་ལོངས་སྤྱད་པ་ལ་ལྟུང་བ་མེད་པའོ། ། དྲུག་པ་ནི། ཡང་ཡང་ཟ་བ་ལ་དཔག་ཚད་ཕྱེད་དུ་འགྲོ་མི་དགོས་པར་རྒྱང་གྲགས་གཅིག་ཏུ་ཕྱིན་པས་ཆོག་པའོ། ། བདུན་པ་ནི།
སྤངས་པ་ཟ་བ་ལ་ལྷག་པོར་མི་དགོས་པར་སོར་མོ་གཉིས་ཀྱིས་རི་མོ་གཏོད་པས་ཆོག་པའོ། ། བརྒྱད་པ་ནི། ཕྱི་དྲོ་ཞོ་དང་འོ་མ་དཀྲུགས་ནས་བཏུང་བས་ལྟུང་བ་མེད་པའོ། ། དགུ་པ་ནི། གདིང་བ་གསར་པ་བྱེད་པ་ལ། གདིང་བ་རྙིང་པ་ནས་མཐོ་གང་གིས་སླན་མི་དགོས་པར་འདོད་པའོ། ། བཅུ་པ་ནི། བསྙེན་པར་མ་རྫོགས་པའི་མགོ་ཐོག་ཏུ་ཁྲིའུ་བཞག དེའི་སྟེང་དུ་ལྷུང་བཟེད། དེའི་ནང་དུ་གསེར་ལ་སོགས་པའི་རིན་པོ་ཆེ་བཞག་ནས་བླངས་པས།
རིན་པོ་ཆེ་ལ་རེག་པའི་ལྟུང་བ་མི་འབྱུང་བར་འདོད་པའོ། ། གསུམ་པ་ལ། སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི། སྡེ་པ་བཅོ་བརྒྱད་ཕན་ཚུན་རྩོད་པ་ན། ཀྲི་ཀྲིའི་རྨི་ལམ་ལུང་བསྟན་མདོ་དྲངས་ནས། ཀུན་ཀྱང་སངས་རྒྱས་བསྟན་པར་བསྡུས་པ་དང༌། ། མཚམས་མེད་སྡིག་ལྡན་དགེ་སློང་ལྷ་ཆེན་གྱིས། ། ལོག་པའི་ཆོས་རྣམས་སྣ་ཚོགས་བསྟན་པ་རྣམས། །
སེམས་དཔའ་དགྲ་བཅོམ་སོ་སྐྱེའི་པཎྜི་ཏ། ། ཁྲི་དང་བདུན་སྟོང་དག་གིས་སུན་དབྱུང་མཛད། ། བསྡུ་བ་གསུམ་པའི་དོན་དུ་མཁས་རྣམས་བཞེད། ། ཅེས་སོ། ། གཉིས་པ་ལ། གྱེས་པ་བཅོ་བརྒྱད་ཇི་ལྟར་བྱུང་ཚུལ། བཀའ་བསྡུ་མཛད་ཚུལ་དངོས་སོ། ། དང་པོ་ལ། བཤད་ཚུལ་སྤྱིར་བསྟན་པ་དང༌། འཐད་ཕྱོགས་བྱེ་བྲག་ཏུ་བཤད་པ་གཉིས།
དང་པོ་ནི། འདུལ་བ་འོད་ལྡན་དུ། དང་པོར་གཞི་ཐམས་ཅད་ཡོད་པར་སྨྲ་བ་ ༼༣༠༽ གཅིག་པུ་ཡིན་ཞིང༌། དེ་ལས་རྩ་བའི་སྡེ་པ་ལྷག་མ་གསུམ་གྱེས། དེ་ནས་རྩ་བའི་སྡེ་པ་བཞི་ལ་གྱེས་པ་བཅོ་བརྒྱད་བྱུང་བར་བཞེད་དེ། ཇི་སྐད་དུ། ཐམས་ཅད་ཡོད་པར་སྨྲ་བ་དེ་དག་ནི་གཞི་དང་འདྲ་བ་ཡིན་ཏེ། ལེགས་པར་སྦྱར་བའི་སྐད་དུ་ཐ་སྙད་བརྗོད་པའི་ཕྱིར་རོ། ། འདི་ལྟར་ཡ་རབས་དག་ནི་ལེགས་པར་སྦྱར་བའི་སྐད་དུ་ཐ་སྙད་བརྗོད་པ་ཡིན་ཞེས་ཟེར་བས། སྒྲའི་མཚན་ཉིད་ལ་བརྩོན་པར་བྱེད་པ་འདིའང་ཡ་རབས་སུ་ཤེས་པར་བྱ་བའི་ཕྱིར།
ཡ་རབས་ནི་འཇིག་རྟེན་ན་གཞི་དང་འདྲ་བ་ཡིན་ཏེ། དེ་ལས་འཇིག་རྟེན་གྱི་ཆོས་ལུགས་འབྱུང་བའི་ཕྱིར། དེ་ལྟ་བས་ན་ཐམས་ཅད་ཡོད་པར་སྨྲ་བ་ནི་གཞི་ཞེས་བྱའོ། ། སྡེ་པ་གཞན་དེ་དག་ནི་མ་ཡིན་ཏེ། ཐ་མལ་པ་དང༌། ཟུར་ཆག་པ་དང༌། འདྲེའི་སྐད་དུ་འདོན་པའི་ཚིག་གི་ཐ་སྙད་བརྗོད་པའི་ཕྱིར། འདི་སྐད་དུ། སྔོན་ནི་ཐམས་ཅད་ཡོད་པར་སྨྲ་བ་འདི་གཅིག་པུ་ཡོད་པ་ལས། བཅོམ་ལྡན་འདས་ཡོངས་སུ་མྱ་ངན་ལས་འདས་པ་དང་དེ་ལ་བརྟེན་ནས་སྡེ་པ་གཞན་དག་བྱུང་བས་དེ་དག་གི་གཞིར་གྱུར་པའི་ཕྱིར།
གཞི་ཐམས་ཅད་ཡོད་པར་སྨྲ་བ་ཞེས་སོ། ། པཎ་ཆེན་དུལ་བ་ལྷས། རྩ་བའི་སྡེ་བཞི་ལ་གྱེས་པ་བཅོ་བརྒྱད་བྱུང་བར་བཤད། རྟོག་གེ་འབར་བར། སྟོན་པ་མྱ་ངན་ལས་འདས་ནས་ལོ་བརྒྱ་དང་སོ་བདུན་འདས་པ་ན། རྒྱལ་པོ་དགའ་བོ་དང༌། པདྨ་ཆེན་པོ་བྱུང་བའི་དུས་སུ། བདུད་སྡིག་ཏོ་ཅན་དགེ་སྦྱོང་གི་ཆ་བྱད་འཛིན་པ་བཟང་པོ་ཞེས་བྱ་བས་རྫུ་འཕྲུལ་སྣ་ཚོགས་པའི་སྒོ་ནས་ལོག་པའི་ཆོས་བསྟན། དགེ་འདུན་གྱི་དབྱེན་བྱས། དེའི་རྗེས་སུ་འཇུག་པ་གནས་བརྟན་ཀླུ་དང༌།
ཡིད་བརྟན་ཞེས་བྱ་བས་དེའི་ཆོས་ལོག་དར་བར་བྱས་ཤིང༌། དེ་ནས་དགེ་འདུན་ཕལ་ཆེན་པ་དང༌། གནས་བརྟན་པ་གཉིས་གྱེས། ལོ་དྲུག་ཅུ་རྩ་གསུམ་ ༼༣༡༽ འཁྲུག་ལོང་དུ་གནས། དེ་ནས་ལོ་ཉིས་བརྒྱ་འདས་པའི་རྗེས་སུ་བཀའ་བསྡུ་གསུམ་པ་མཛད་ཅེས་བཤད། སློབ་དཔོན་དབྱིག་བཤེས་ཀྱིས། བཀའ་བསྡུ་གཉིས་པ་བྱས་པའི་རྗེས་སུ། ཕལ་ཆེན་པ་དང༌། གནས་བརྟན་པ་གཉིས་སུ་གྱེས། ཕལ་ཆེན་པ་ལ་སྡེ་པ་བརྒྱད།
གནས་བརྟན་པ་ལ་བཅུ་སྟེ་བཅོ་བརྒྱད་དུ་གྱེས་པར་བཤད། གཉིས་པ་ལ། འཐད་ཕྱོགས་ངོས་གཟུང་བ་དང༌། དེ་དག་སོ་སོའི་རྣམ་གཞག་གཉིས། དང་པོ་ནི། འོད་ལྡན་དུ་བཤད་ཚུལ་དང༌། དུལ་བ་ལྷས་བཤད་ཚུལ་གཉིས་དོན་གཅིག་ཅིང༌། དེ་ཉིད་འཐད་པའི་ཕྱོགས་ཡིན་ཏེ། བདག་ཉིད་ཆེན་པོ་ས་སྐྱ་པཎྜི་ཏས་དེ་ལྟར་བཞེད་པའི་ཕྱིར་ཏེ། སྡོམ་པ་གསུམ་གྱི་རབ་ཏུ་དབྱེ་བ་ལས།
ཉན་ཐོས་རྩ་བའི་སྡེ་བཞི་ལ། ། འདུལ་བ་མི་འདྲ་རྣམ་བཞི་ཡོད། ། སྐད་ཀྱང་ལེགས་སྦྱར་རང་བཞིན་དང༌། ། ཟུར་ཆག་པ་དང་ཤ་ཟའི་སྐད། ། རྣམ་པ་བཞི་རུ་གནས་པ་ཡིན། ། དེ་ལས་གྱེས་པ་བཅོ་བརྒྱད་ལ། ། འདུལ་བའི་དབྱེ་བ་བཅོ་བརྒྱད་ཡོད། ། འདི་དོན་རྒྱས་པར་སྡེ་པ་ནི། ། ཐ་དད་བཀླག་པའི་འཁོར་ལོ་དང༌། ། འདུལ་བ་འོད་ལྡན་ལ་སོགས་ལྟོས། །
ཞེས་གསུངས་པས་སོ། ། གཉིས་པ་ལ་རྩ་བའི་སྡེ་བཞིར་གྱེས་ཚུལ་དང༌། དེ་དག་སོ་སོའི་ཁྱད་ཆོས་སོ། ། དང་པོ་ནི། སངས་རྒྱས་ཞལ་བཞུགས་པའི་དུས་སུ། གཞི་ཐམས་ཅད་ཡོད་པར་སྨྲ་བའི་སྡེ་པ་གཅིག་པུ་ཡོད་པ་ལ། དགེ་འདུན་ཕལ་ཆེན་པའི་སྡེ་པ། གནས་བརྟན་པའི་སྡེ་པ། མང་པོས་བཀུར་བའི་སྡེ་པ་སྟེ་བཞིར་གྱེས་པ་ཡིན་ཏེ། དེ་ལྟར་དུ་འོད་ལྡན་དུ་བཤད་པའི་ཕྱིར།
གཉིས་པ་ལ། དང་པོ་གཞི་ཐམས་ཅད་ཡོད་པར་སྨྲ་བ་ལ། སྒྲ་དོན། མཁན་པོ། སྣམ་སྦྱར། སྐད། བྱིན་ལེན། ནུབ་ལྷག་ཉལ་འགོག་ཚུལ། གྱེས་པའི་རབ་དབྱེ་དང་བདུན། ༼༣༢༽ དང་པོ་ནི།
སྡེ་པ་གཞན་རྣམས་གྱེས་པའི་གཞི་ཡིན་པ་དང༌། དུས་གསུམ་རྫས་ཡོད་དུ་སྨྲ་བས་ན། གཞི་ཐམས་ཅད་ཡོད་པར་སྨྲ་བ་ཞེས་བྱའོ། ། གཉིས་པ་ནི། རྒྱལ་པོའི་རིགས་ལས་རབ་ཏུ་བྱུང་བ་བསླབ་པ་ལ་གུས་པའི་མཆོག་ཏུ་ལུང་བསྟན་པ་སྒྲ་གཅན་ཟིན་ནོ། ། གསུམ་པ་ནི། སྣམ་སྦྱར་གྱི་སྣམ་ཕྲན་ཉེར་ལྔ་མན་ཆད། དགུ་ཡན་བྱེད་ཅིང༌། གྲྭའི་རྟགས། པདྨ།
འཁོར་ལོ། རིན་པོ་ཆེ་བྲི་བར་བཤད། བཞི་པ་ནི། སོ་ཐར་གྱི་མདོ་འདོན་པའི་ཚེ། ལེགས་པར་སྦྱར་བ་སཾ་སྐྲྀ་ཏའི་སྐད་དུ་འདོན། ལྔ་པ་ནི། ཟས་ལ་ལག་པ་བཀན་པའི་ཚུལ་གྱིས་བྱིན་ལེན་བྱེད། དྲུག་པ་ནི། ཨེ་ཐང་པ་ལ་ཁྲུ་ཕྱེད་དང་དགུས་བར་ཆོད་ན་ཐུབ་པར་འདོད། བདུན་པ་ལ།
གཞི་ཀུན་པའི་སྡེ་པ། སློབ་དཔོན་འོད་སྲུང་གི་རྗེས་སུ་འབྲང་བའི། སློབ་དཔོན་ས་སྲུང་གི་རྗེས་སུ་འབྲང་བའི། སློབ་དཔོན་ཆོས་སྲུང་གི་རྗེས་སུ་འབྲང་བའི། མང་དུ་ཐོས་པའི་སློབ་དཔོན་གྱི་རྗེས་སུ་འབྲང་བའི། གོས་དམར་བའི་སྡེ་པ། རྣམ་པར་ཕྱེ་སྟེ་སྨྲ་བའི་སྡེ་པ་དང་བདུན་གྱེས་ཏེ། དུལ་བ་ལྷའི་སྡེ་པ་ཐ་དད་བསྟན་པ་བསྡུས་པ་ལས། གཞི་ཀུན་པ་དང་འོད་སྲུང་སྟེ། ། ས་སྟོན་སྡེ་དང་ཆོས་སྲུང་སྡེ། །
མང་ཐོས་གོས་དམར་སློབ་མའི་སྡེ། ། རྣམ་པར་བྱེ་སྟེ་སྨྲ་བའི་སྡེ། ། ཐམས་ཅད་ཡོད་པར་སྨྲ་བ་ཡིན། ། ཞེས་པས་སོ། ། ཕལ་ཆེན་པ་ལ་སྔར་ལྟར་བདུན་ལས། དང་པོ་ནི། འོད་སྲུང་ཆེན་པོ་ལ་སོགས་པ་སྔོན་གྱི་དགེ་འདུན་ཕལ་ཆེ་བ་འདུས་པས་ན། དེ་སྐད་ཅེས་བྱའོ། ། གཉིས་པ་ནི། བྲམ་ཟེའི་རིགས་ལས་རབ་ཏུ་བྱུང་བ་སྦྱངས་པའི་ཡོན་ཏན་གྱི་མཆོག་ཏུ་ལུང་བསྟན་པ་འོད་སྲུང་ཆེན་པོའོ། །
གསུམ་པ་ནི། སྣམ་སྦྱར་གྱི་སྣམ་ཕྲན་ཉེར་གསུམ་མན་ཆད་བདུན་ཡན་ཆད་བྱེད་ཅིང༌། གྲྭའི་རྟགས་དཔལ་བེའུ་དང༌། དུང་ངོ༌། བཞི་པ་ནི། སོ་ཐར་གྱི་མདོ་འདོན་པའི་ཚེ། པྲ་ཀྲྀ་ཏ་རང་བཞིན་ ༼༣༣༽ གྱི་སྐད་དུ་འདོན། ལྔ་པ་ནི། སྣོད་ལ་བྱིན་ལེན་བྱས་པས་འཆགས་པར་འདོད། དྲུག་པ་ནི།
ཡོལ་བས་བར་ཆོད་པས་ཐུབ་པར་འདོད། བདུན་པ་ནི། ཤར་གྱི་རི་ལ་གནས་པའི་སྡེ་པ། ནུབ་ཀྱི་རི་ལ། གངས་རི་ལ་གནས་པའི་སྡེ་པ། འཇིག་རྟེན་ལས་འདས་པར་སྨྲ་བའི་སྡེ་པ། བཏགས་པར་སྨྲ་བའི་སྡེ་པ་དང་ལྔ་གྱེས་ཏེ། ཤར་དང་ནུབ་དང་གངས་རིར་གནས། ། འཇིག་རྟེན་འདས་པར་སྨྲ་བའི་སྡེ། ། བཏགས་པར་སྨྲ་བའི་སྡེ་པ་སྟེ། །
ལྔ་ཚན་དགེ་འདུན་ཕལ་ཆེན་པ། ། ཞེས་སོ། ། གནས་བརྟན་པ་ལ་བདུན་ལས། དང་པོ་ནི། གནས་བརྟན་འཕགས་པའི་རིགས་ཡིན་པར་སྨྲ་བས་ན། དེ་སྐད་ཅེས་བྱའོ། ། གཉིས་པ་ནི། བྲམ་ཟེའི་རིགས་ལས་རབ་ཏུ་བྱུང་བ་མཐའ་འཁོབ་འདུལ་བའི་མཆོག་ཏུ་ལུང་བསྟན་པ་འཕགས་པ་ཀ་ཏ་ཡ་ནའོ། ། གསུམ་པ་ནི། སྣམ་ཕྲན་ཉེར་གཅིག་ནས་ལྔའི་བར་དུ་བྱེད་ཅིང༌།
གྲྭའི་རྟགས་མེ་ཏོག་སོ་ཙི་ཀའོ། ། བཞི་པ་ནི། པི་ཤ་ཙིའི་སྐད་དུ་འདོན་པར་བྱེད། ལྔ་པ་ནི། དཀྱུར་ཐབས་སུ་བྱིན་ལེན་བྱེད། དྲུག་པ་ནི། ཐག་པས་བར་ཆོད་ན་ཐུབ་པར་འདོད། བདུན་པ་ནི། རྒྱལ་བྱེད་ཀྱི་ཚལ་ན་གནས་པའི། འཇིགས་མེད་ཀྱི་རི་ལ་གནས་པའི།
གཙུག་ལག་ཁང་ཆེན་པོ་ན་གནས་པའི་སྡེ་པ་དང་གསུམ་གྱེས་ཏེ། རྒྱལ་བྱེད་ཚལ་གནས་འཇིགས་མེད་གནས། ། གཙུག་ལག་ཁང་ཆེན་གནས་བརྟན་པ། ། ཞེས་སོ། ། མང་པོས་བཀུར་བའི་སྡེ་པ་ལ་བདུན་ལས། དང་པོ་ནི། སྐྱེ་བོའི་ཚོགས་མང་པོས་བཀུར་བའི་སློབ་དཔོན་གྱི་རྗེས་སུ་འབྲང་བས་ན། མང་བཀུར་བའི་སྡེ་པ་ཞེས་བྱའོ། ། གཉིས་པ་ནི། འདྲིག་མཁན་གྱི་རིགས་ལས་རབ་ཏུ་བྱུང་བ།
འདུལ་བ་འཛིན་པའི་མཆོག་ཏུ་ལུང་བསྟན་པ་ཉེ་བར་འཁོར་རོ། ། གསུམ་པ་ནི། སྣམ་ཕྲན་ཉེར་གཅིག་ནས་ལྔའི་བར་བྱེད་ཅིང༌། གྲྭའི་ ༼༣༤༽ རྟགས་དཔལ་བེའུའོ། ། བཞི་པ་ནི། ཨ་ཝ་བྷྲཾ་ཤ་ཟུར་ཆག་གི་སྐད་དུ་འདོན་པར་བྱེད། ལྔ་པ་ནི། བྱིན་ལེན་འཕྲོག་ཐབས་སུ་བྱེད། དྲུག་པ་ནི། བསྙེན་པར་རྫོགས་མ་རྫོགས་ཀྱི་བར་དུ་རི་མོས་ཆོད་པས་ནུབ་ལྷག་ཉལ་ཐུབ་པར་འདོད།
བདུན་པ་ནི། ས་སྒྲོགས་ཀྱི་རི་ལ་གནས་པའི་སྡེ་པ། སློབ་དཔོན་སྲུང་བ་པའི་རྗེས་སུ་འབྲང་བའི་སྡེ་པ། གནས་མ་བུའི་སྡེ་པ་དང་གསུམ་གྱེས་ཏེ། ས་སྒྲོགས་རི་དང་སྲུང་བ་པ། ། གནས་མ་བུའི་སྡེ་རྣམས་ནི། ། ཀུན་གྱིས་བཀུར་བ་རྣམ་པ་གསུམ། ། ཞེས་སོ། ། སྡེ་པ་བཅོ་བརྒྱད་པོ་དེ་དག་འགའ་ཞིག གང་དུ་གནས་པ་ཡུལ་གྱི་སྒོ་ནས་མིང་བཏགས།
འགའ་ཞིག་གྲུབ་མཐའི་དོན་གྱི་སྒོ་ནས། འགའ་ཞིག་གང་གི་རྗེས་སུ་འབྲང་བའི་སློབ་དཔོན་གྱི་སྒོ་ནས་མིང་བཏགས་ཏེ། ཡུལ་དོན་སློབ་དཔོན་བྱེ་བྲག་གིས། ། ཐ་དད་རྣམ་པ་བཅོ་བརྒྱད་གསུངས། ། ཞེས་གསུངས་སོ། ། གཉིས་པ་ལ། དུས། གནས། གང་ཟག དགོས་པ།
ཇི་ལྟར་བསྡུས་ཚུལ། དེའི་ཤེས་བྱེད། འཕྲོས་དོན་རྨི་ལམ་ལུང་བསྟན་ཚུལ་དང་བདུན། དང་པོ་ནི། སྟོན་པ་མྱ་ངན་ལས་འདས་ནས་ལོ་བཞི་བརྒྱ་འདས་པའི་དུས་ཡིན་ཏེ། རྟོག་གེ་འབར་བ་ལས། སྟོན་པ་མྱ་ངན་ལས་འདས་ནས་ལོ་བརྒྱ་དང་སོ་བདུན་འདས་པ་ན། བདུད་སྡིག་ཅན་དགེ་སྦྱོང་གི་ཆ་བྱེད་འཛིན་པས་ཆོས་ལོག་བསྟན་པའི་རྐྱེན་གྱིས། ལོ་དྲུག་ཅུ་རྩ་གསུམ་སྡེ་པ་རྣམས་འཁྲུག་ལོང་དུ་གནས། དེ་ནས་ལོ་ཉིས་བརྒྱ་འདས་པའི་རྗེས་སུ་བཀའ་བསྡུ་གསུམ་པ་མཛད་པར་བཤད་པའི་ཕྱིར།
གཉིས་པ་ནི། རྒྱལ་པོ་ཀ་ནི་ཀས་སྦྱིན་བདག་མཛད་ནས་མཉན་ཡོད་ཀྱི་གྲོང་ཁྱེར་དུའོ། ། གསུམ་པ་ནི། བྱང་ཆུབ་སེམས་དཔའ་ལྔ་བརྒྱ། དགྲ་བཅོམ་པ་ལྔ་བརྒྱ། སོ་སོ་སྐྱེ་བོའི་པཎྜི་ཏ་ཁྲི་དྲུག་སྟོང་སྟེ། ཁྲི་བདུན་སྟོང་གིས་སོ། ། བཞི་པ་ནི། ཆོས་ལོག་ ༼༣༥༽ སུན་དབྱུང་བ་དང༌། སྡེ་པ་བཅོ་བརྒྱད་བསྟན་པར་བསྡུ་བའི་དོན་དུའོ། །
ལྔ་པ་ནི། བདུད་སྡིག་ཅན་གྱི་སྤྲུལ་པ་དགེ་སློང་ལྷ་ཆེན་པོས་ལོག་པའི་ཆོས་སྣ་ཚོགས་བསྟན་པ། དེའི་སློབ་མ་གནས་བརྟན་ཀླུ་དང༌། ཡིད་བརྟན་གྱིས་ཆོས་ལོག་དར་བར་བྱས་པའི་རྐྱེན་གྱིས་སྡེ་པ་བཅོ་བརྒྱད་ཕན་ཚུན་བསྟན་པ་ཡིན་མིན་རྩོད་པའི་ཚེ། བྱང་ཆུབ་སེམས་དཔའ། དགྲ་བཅོམ་པ། སོ་སྐྱེའི་པཎྜི་ཏ་ཁྲི་བདུན་སྟོང་གིས་ལོག་པའི་ཆོས་རྣམས་སུན་ཕྱུང༌། རྒྱལ་པོ་ཀྲི་ཀྲིའི་རྨི་ལམ་ལུང་བསྟན་པའི་མདོ་དྲངས་ནས། སྡེ་པ་རྣམས་བསྟན་པ་རྣམ་དག་ཏུ་བསྒྲུབས་ཏེ། མི་བརྗེད་པའི་གཟུངས་མ་ཐོབ་པ་རྣམས་ཀྱི་དོན་དུ།
སྡེ་སྣོད་གསུམ་གླེགས་བམ་དང༌། ཡི་གེར་བཀོད་པ་ནི་བཀའ་བསྡུ་གསུམ་པ་མཛད་པའི་དོན་ནོ། ། དྲུག་པ་ནི། ཕྲན་ཚེགས་ཀྱི་འགྲེལ་པ་སྤྲེ་ཁྱེར་མར། སྡེ་པ་བཅོ་བརྒྱད་སངས་རྒྱས་ཀྱི་བསྟན་པར་བསྡུས་པ་ལ་བཀའ་བསྡུ་གསུམ་པར་བཤད་པ་དང༌། བདག་ཉིད་ཆེན་པོ་ས་སྐྱ་པཎྜི་ཏས། དགེ་སློང་ལྷ་ཆེན་པོའི་ཆོས་ལོག་སུན་ཕྱུང་པ་ལ། བཀའ་བསྡུ་གསུམ་པར་བཤད་པ་ནི། དགོངས་པ་གཅིག་པ་ཡིན་ཏེ། རྟོག་གེ་འབར་བར།
བདུད་སྡིག་ཅན་གྱི་སྤྲུལ་པ་དགེ་སྦྱོང་གི་ཆ་བྱད་འཛིན་པ་བཟང་པོ་ཞེས་བྱ་བས། ཆོས་ལོག་པར་བསྟན་པ། དེའི་སློབ་བརྒྱུད་ཀྱིས་དར་བར་བྱས་པའི་རྐྱེན་གྱིས། སྡེ་པ་བཅོ་བརྒྱད་བསྟན་པ་ཡིན་མིན་རྩོད་པའི་འཁྲུག་ལོང་ཞི་བའི་ཆེད་དུ། བཀའ་བསྡུ་གསུམ་པ་མཛད་པར་བཤད་ཅིང༌། རྟོག་གེ་འབར་བར་བཤད་པའི་བདུད་སྡིག་ཅན་གྱི་སྤྲུལ་པ་དེ་ཉིད་དང༌། སྡོམ་གསུམ་རབ་དབྱེར་བཤད་པའི། དགེ་སློང་ལྷ་ཆེན་པོ་གཉིས་དོན་གཅིག་པའི་ཕྱིར། དེ་སྐད་དུ་ཡང༌། རྒྱལ་པོ་ཀྲི་ཀྲིའི་རྨི་ལམ་ལུང་བསྟན་པའི་མདོ་ལས།
ཡང་དག་པར་རྫོགས་པའི་སངས་རྒྱས་འོད་སྲུངས་ ༼༣༦༽ ཀྱིས། རྒྱལ་པོ་ཀྲི་ཀྲི་ལ་བཀའ་སྩལ་པ། རྒྱལ་པོ་ཆེན་པོ་ཁྱོད་ཀྱི་རྨི་ལམ་དུ། མི་བཅོ་བརྒྱད་ཀྱི་རས་ཡུག་འདྲེན་པ་མཐོང་བ་གང་ཡིན་པ་དེ་ནི། ཤཱཀྱ་ཐུབ་པའི་བསྟན་པ་རྣམ་པ་བཅོ་བརྒྱད་དུ་གྱེས་པར་འགྱུར་ལ། དེའི་རྣམ་པར་གྲོལ་བའི་རས་ནི་ཉམས་པར་མི་འགྱུར་རོ། ། ཞེས་དང༌། རབ་དབྱེ་ལས། གལ་ཏེ་སྡེ་པ་གཅིག་བདེན་གྱི། ། དེ་ལས་གཞན་པ་བརྫུན་ཡིན་ན། །
རྒྱལ་པོ་ཀྲི་ཀྲིའི་རྨི་ལམ་ལྟར། ། སྡེ་པ་ཐམས་ཅད་བདེན་པར་གསུངས། ། ཞེས་དང༌། ལྷ་ཆེན་ཞེས་བྱའི་དགེ་སློང་ཞིག ། བསྟན་པ་འདི་ཡི་ཆོམ་ཀུན་བྱུང༌། ། དེ་ཡི་རང་གི་ཕ་མ་བསད། ། སློབ་དཔོན་ཡིན་པའི་དགྲ་བཅོམ་དཀྲོངས། ། མཁན་སློབ་མེད་པའི་དགེ་སློང་བྱས། ། དེ་ཡིས་ཆོས་ལོག་བཤད་པ་ཡི། ། རྗེས་སུ་སློབ་མ་རྣམས་འབྲངས་ནས། །
འཁྲུལ་པའི་གྲུབ་མཐའ་དུ་མ་བྱུང༌། ། ལྷ་ཆེན་བླུན་པོ་དེ་ཤི་ནས། ། སེམས་ཅན་དམྱལ་བར་གྱུར་ཅེས་གྲགས། ། དེ་ཡི་ལོག་པའི་ཆོས་དེ་དག ། དགྲ་བཅོམ་སོགས་ཀྱིས་སུན་ཕྱུང་ནས། ། བསྡུ་བ་གསུམ་པ་བྱས་ཞེས་ཐོས། ། འོན་ཀྱང་དེ་ཡི་ལེ་ལན་གྱིས། ། སྡེ་པ་བཅོ་བརྒྱད་རྣམས་ལ་ཡང༌། ། ཅུང་ཟད་བསླད་པ་ཡོད་ཅེས་ཟེར། ། མཁས་པའི་གཙུག་རྒྱན་དབྱིག་གཉེན་གྱིས། །
ཡང་དག་བསྡུས་པའི་གཞི་ཉམས་ཕྱིར། ། མཐའ་དག་མིན་པར་རྟོགས་པ་ཡིན། ། ཞེས་གསུངས་པ་ཡང་དེ་ལ་དགོངས། ། ཞེས་གསུངས་པ་ལྟར་རོ། ། གལ་ཏེ་རྟོག་གེ་འབར་བར་བཤད་པའི་བདུད་སྡིག་ཅན་གྱི་སྤྲུལ་པ་དགེ་སྦྱོང་གི་ཆ་བྱད་འཛིན་པ་དེ། རབ་དབྱེར་བཤད་པའི་དགེ་སློང་ལྷ་ཆེན་པོ་དང་དོན་མི་གཅིག་སྟེ། བདུད་སྡིག་ཅན་གྱི་སྤྲུལ་པ་དེ་ཉིད་ལ་བཟང་པོའི་མིང་གིས་བཤད་ཅིང༌། རབ་དབྱེར། དགེ་སློང་ལྷ་ཆེན་པོའི་མིང་གིས་བཤད་པའི་ཕྱིར། གཞན་ཡང་དེ་གཉིས་དོན་མི་གཅིག་སྟེ།
དེ་ ༼༣༧༽ གཉིས་དུས་མི་མཚུངས་པའི་ཕྱིར་ཏེ། བདུད་སྡིག་ཅན་གྱི་སྤྲུལ་པ་དགེ་སློང་གི་ཆ་བྱད་འཛིན་པ་བཟང་པོ་ནི། སྟོན་པ་མྱ་ངན་ལས་འདས་ནས་ལོ་བརྒྱ་དང་སོ་བདུན་འདས་པའི་རྗེས་སུ་བྱུང་བར་བཤད། ལྷ་ཆེན་གྱིས་བསྟན་པའི་ཆོས་ལོག་བཀའ་བསྡུ་གསུམ་པའི་དུས་སུན་དབྱུང་བར་བཤད་པའི་ཕྱིར་ཟེར་ན་སྐྱོན་དང་པོ་མེད་དེ། དགེ་སྦྱོང་གི་ཆ་བྱད་འཛིན་པ་བདུད་སྡིག་ཅན་གྱི་སྤྲུལ་པ་དེ་ཉིད་ལ་བཟང་པོ་དང༌། མཆོག་དང༌། དགྲ་བཅོམ་པ་དང༌། ལྷ་ཆེན་པོའི་མིང་གིས་གདུལ་བྱ་གཞན་ངོར་བཏགས་ནས་བསྟན་པའི་ཕྱིར་ཏེ། རབ་དབྱེར། དེ་ནས་བརྫུན་རླབས་ཆེན་པོ་དེས། །
དགྲ་བཅོམ་ཡིན་པར་ཁས་བླངས་སོ། ། ཞེས་པའི་ཤུགས་ལ། དེ་ནས་བརྫུན་རླབས་ཆེན་པོ་དེས། ། བཟང་པོ་ཡིན་པར་ཁས་བླངས་སོ། ། མཆོག་ཏུ་གྱུར་པར་ཁས་བླངས་སོ། ། ཞེས་སོགས་ཐོབ་པའི་ཕྱིར་རོ། ། སྐྱོན་གཉིས་པ་མེད་དེ། བདུད་སྡིག་ཅན་གྱི་སྤྲུལ་པ་དེ་ཉིད་ཀྱིས་ལོག་པའི་ཆོས་བསྟན་པ་དེའི་སློབ་མ་གནས་བརྟན་ཀླུ་དང༌། ཡིད་བརྟན་གྱིས་རིམ་ཅན་དུ་དར་བར་བྱས། སྡེ་པ་བཅོ་བརྒྱད་ལ་ཡང་དེའི་ལོག་པའི་ཆོས་ཀྱིས་ཅུང་ཟད་བསླད་པ་རྣམས་སུན་ཕྱུང་ནས་བཀའ་བསྡུ་གསུམ་པ་མཛད་པའི་ཕྱིར་ཏེ།
དེ་ཡིས་ཆོས་ལོག་བཤད་པ་ཡི། ། རྗེས་སུ་སློབ་མ་རྣམས་འབྲངས་ནས། ། ཞེས་པ་ནས། ཞེས་གསུངས་པ་ཡང་དེ་ལ་དགོངས། ཞེས་གསུངས་པ་ལྟར་རོ། ། བདུན་པ་ལ། སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི། གླང་གཉིས་སྤྲེ་གཉིས་ཙནྡན་ཕྱེ། །
ལྡུམ་ར་ཁྲོན་པ་འཐབ་མོ་རས། ། ཞེས་སོ། ། གཉིས་པ་ནི། སྔོན་ཚེ་ལོ་སུམ་ཁྲི་པའི་དུས་སུ་སངས་རྒྱས་འོད་སྲུངས་འཇིག་རྟེན་དུ་བྱོན་པའི་ཚེ། རྒྱལ་པོ་ཀྲི་ཀྲི་ལ་རྨི་ལྟས་བཅུ་བྱུང༌། རྒྱལ་པོ་དེ་ཉིད་ལ་ནང་པ་སངས་རྒྱས་པ་དང༌། ཕྱི་རོལ་པའི་མཆོད་ ༼༣༨༽ གནས་གཉིས་ཡོད་པ་ལས། རྨི་ལྟས་རྣམས་ཕྱི་རོལ་པའི་སྟོན་པ་ལ་ཞུས་པས། འདི་ནི་རྒྱལ་པོ་འགྲོངས་པའམ། འགྲོངས་པ་ལ་ཐུག་པར་འགྱུར་བ་ཡིན་པས།
སྙིང་དང་འདྲ་བ་ཞིག་གླུད་ལ་གཏོང་དགོས་སོ་ཞེས་ཟེར་རོ། ། དེ་ཡང་རྒྱལ་པོའི་བུ་མོ་གསེར་ཕྲེང་ཅན་ཞེས་བྱ་བ་སངས་རྒྱས་པ་ལ་ཤིན་ཏུ་དད་པ་ཞིག་ཡོད་པ་དེ་ལ་སྙིང་ནད་བྱ་བར་བསམས་ནས་སྨྲས་པ་ཡིན་ནོ། ། དེ་ནས་རྒྱལ་པོ་ཐུགས་མི་དགའ་བར་འདུག་པ་ལ། བུ་མོས་དྲིས་པས་སྔར་གྱི་རྒྱུ་མཚན་རྣམས་གསུངས་པས། བུ་མོ་ན་རེ། ཡབ་རྒྱལ་པོའི་སྐུ་སྲོག་ལ་ཕན་ན་བདག་འགུམ་པ་སླ་མོད་ཀྱི། ཕྱི་རོལ་པ་འདི་དག་མ་རིག་པའི་ལིང་ཏོག་གིས་སེམས་རྒྱུད་ལྡོངས་པས། མ་འོངས་པ་ལུང་སྟོན་པའི་མཐུ་མེད། ཡང་དག་པར་རྫོགས་པའི་སངས་རྒྱས་ནི་ཤེས་བྱ་ཐམས་ཅད་ལ་མངོན་སུམ་གྱི་སྤྱན་དང་ལྡན་པ་ཡིན་པས་དེ་ཉིད་ལ་ཞུ་རིགས་སོ་ཟེར། རྒྱལ་པོས་དེ་ཉིད་འཐད་གསུངས་ནས།
སངས་རྒྱས་འོད་སྲུངས་ལ་ཞུགས་པས། འདི་ནི་རྒྱལ་པོ་འཁོར་བཅས་ལ་ངན་པ་ཅུང་ཟད་ཀྱང་མེད་ཀྱི། མ་འོངས་པ་ན་ཤཱཀྱ་ཐུབ་པའི་བསྟན་པ་ལ། ཉན་ཐོས་རྣམས་ལ་སྤྱོད་ཚུལ་ངན་པ་སྣ་ཚོགས་འབྱུང་བའི་རྨི་ལྟས་ཡིན་ནོ་ཞེས་ལུང་བསྟན་ཏོ། ། ཇི་ལྟར་བསྟན་ན། རྨི་ལྟས་དང་པོ་ནི། གླང་པོ་ཆེའི་ལུས་སྐར་ཁུང་ནས་ཐོན་ཀྱང་མཇུག་མ་ལ་ཐོགས་པ་ནི། དང་པོར་ཁྱིམ་ནས་ཁྱིམ་མེད་པར་རབ་ཏུ་བྱུང་ཀྱང༌། གཙུག་ལག་ཁང་ལ་ཁྱིམ་གྱི་འདུ་ཤེས་སྤོང་མི་ནུས་པའི་སྔ་ལྟས་སོ། ། གཉིས་པ་གླང་པོ་ཆེ་ཕལ་པས་སྤོས་ཀྱི་གླང་པོ་ཆེ་བསྐྲོད་པ་ནི།
ཚུལ་ཁྲིམས་འཆལ་བའི་དགེ་སློང་གིས། ཚུལ་ཁྲིམས་རྣམ་པར་དག་པའི་དགེ་སློང་གནས་ནས་བསྐྲོད་པའི་སྔ་ལྟས་སོ། ། གསུམ་པ་མི་གཙང་བས་གོས་པའི་སྤྲེའུས་སྤྲེའུ་གཞན་ལ་མི་གཙང་བ་བསྐུས་པ་ནི། ཚུལ་ཁྲིམས་ ༼༣༩༽ འཆལ་བས་ཚུལ་ཁྲིམས་དང་ལྡན་པ་ལ་ཉེས་པ་གླེང་བའི་སྔ་ལྟས་སོ། ། བཞི་པ་སྤྲེའུ་གཅིག་གིས་སྤྲེའུའི་ཚོགས་ལ་དབང་བསྐུར་བྱེད་པ་ནི། མཁན་སློབ་ཀྱི་མཚན་ཉིད་དང་མི་ལྡན་པས་གཞན་གྱི་མཁན་སློབ་བྱེད་པར་འགྱུར་བའི་སྔ་ལྟས་སོ། ། ལྔ་པ་ཙནྡན་སྦྲུལ་གྱི་སྙིང་པོ་དང་ཤིང་ཕལ་པ་མགོ་མཉམ་པ་ནི། སངས་རྒྱས་ཀྱི་བཀའ་དང་མུ་སྟེགས་ཅན་གྱི་གཞུང་མགོ་སྙོམ་པའི་སྔ་ལྟས་སོ། ། དྲུག་པ་ཕྱེ་བྲེ་གང་དང་མུ་ཏིག་བྲེ་གང་བརྗེ་བ་རྨིས་པ་ནི། ཟང་ཟིང་གི་ཆེད་དུ་ཆོས་སྟོན་པའི་སྔ་ལྟས་སོ། །
བདུན་པ་གཙུག་ལག་ཁང་གི་ཉེ་འཁོར་ན་ཡོད་པའི་མེ་ཏོག་དང༌། འབྲས་བུ་རྐུན་པོས་ཁྱེར་བ་ནི། དགེ་འདུན་གྱི་ཡོ་བྱད་ཀྱིས་ཁྱིམ་པ་གསོ་བའི་སྔ་ལྟས་སོ། ། བརྒྱད་པ་གཙང་ཞིང་ཡིད་དུ་འོང་བའི་ཁྲོན་པས་ཁ་སྐོམ་པའི་མིའི་རྗེས་སུ་བསྙགས་ཀྱང་མི་འཐུང་བ་ནི། ཆོས་ཀྱི་ཚིག་དོན་གྱིས་ཕོངས་པའི་གང་ཟག་ལ་ཆོས་བསྟན་ཀྱང་དོན་དུ་མི་གཉེར་བའི་སྔ་ལྟས་སོ། ། དགུ་པ་སྐྱེ་བོ་མང་པོ་སྡེ་རིས་སུ་བཅད་ནས་རྩོད་པ་བྱེད་པ་ནི། རབ་ཏུ་བྱུང་བ་རྣམས་གྲུབ་མཐའི་དབང་གིས་སྡེ་རིས་སུ་བཅད་ནས་ཆགས་སྡང་འབྱུང་བའི་སྔ་ལྟས་སོ། ། བཅུ་པ་རས་ཡུག་ཁ་ཚར་མ་ཉམས་པ་གཅིག་མི་བཅོ་བརྒྱད་ཀྱིས་རྩོད་པ་བྱས་ནས་བགོས་པའི་ཚེ། ཐམས་ཅད་ཀྱིས་རས་ཡུག་མ་ཉམས་པ་རེ་ཐོབ་ཅིང༌། རྩ་བའི་རས་ཡུག་མ་ཉམས་པར་འདུག་པ་རྨི་པ་ནི།
ཤཱཀྱ་ཐུབ་པའི་བསྟན་པ་ལ་སྡེ་པ་བཅོ་བརྒྱད་འབྱུང་ཞིང༌། ཐམས་ཅད་ཀྱིས་རང་རང་གི་ལྟ་སྤྱོད་དང་མཐུན་པར་ཉམས་སུ་བླངས་ན་བྱང་ཆུབ་བསྒྲུབ་ནུས། རྩ་བའི་བྱང་ཆུབ་སྒྲུབ་པའི་ལམ་ཡང་མ་ཉམས་པར་ཡོད་པ་ཡིན་ནོ་ཞེས་ལུང་བསྟན་ཏོ། ། གསུམ་པ་བླ་མ་བརྒྱུད་པའི་རིམ་པ་ལ། སོ་ཐར་སྡོམ་བརྒྱུད་ཀྱི་རིམ་པ་དང༌། གཞུང་ ༼༤༠༽ བཤད་བརྒྱུད་ཀྱི་རིམ་པ་གཉིས། དང་པོ་ནི། ཐུབ་དབང་ཤ་རིའི་བུ་དང་དགྲ་གཅན་ཟིན། ། བྲམ་ཟེ་དགྲ་གཅན་ཟིན་དང་ཀླུ་སྒྲུབ་ཞབས། ། བཤེས་གཉེན་རྣམ་གཉིས་་་་་་ནི་ཡོན་ཏན་བཤེས་གཉེན་དང་རིན་ཆེན་བཤེས་གཉེན་ཡིན་ནོ།
ཆོས་ཀྱི་བཟང་པོ་དང༌། ། གུ་ན་མ་ཏི་ཆོས་ཀྱི་ཕྲེང་བའི་ཞབས། ། འབྱུང་གནས་སྦས་པ་པཎ་ཆེན་ཤཱཀྱ་ཤྲཱི། ། རྡོ་རྗེ་དཔལ་དང་འོད་དཔལ་བསོད་ནམས་དཔལ། ། བཀྲ་ཤིས་ཚུལ་ཁྲིམས་ཡེ་ཤེས་རྒྱལ་མཚན་ཞབས། ། ཀུན་དགའི་མཚན་ཅན་རབ་འབྱམས་ཆོས་ཀྱི་རྗེ། ། ཞེས་པ་ལྟར་རོ། ། གཉིས་པ་ལ། འདུལ་བ་སྨད་ལུགས་པའི་བརྒྱུད་པ་དང༌། སྟོད་ལུགས་པའི་བརྒྱུད་པ་གཉིས།
དང་པོ་ནི། སྟོན་པ་ཐུབ་པའི་དབང་པོ། འཕགས་པ་ཉེ་བར་འཁོར། དགྲ་བཅོམ་པ་ཉེར་སྦས། དགྲ་བཅོམ་པ་ནག་པོ། དགྲ་བཅོམ་པ་ལེགས་མཐོང༌། ཕྱིར་མི་འོང་བློས་མི་ཕེབས་པ། སློབ་དཔོན་ཡོན་ཏན་འོད། སློབ་དཔོན་ཤཱཀྱ་འོད། དགྲ་བཅོམ་པ་སེང་གེའི་གདོང་པ་ཅན།
པཎ་ཆེན་དཱ་ན་ཤཱི་ལ། པཎ་ཆེན་ཛི་ན་མི་ཏྲ། ལྕོག་རོ་ཀླུའི་རྒྱལ་མཚན། གཙང་རབ་གསལ། གཡོ་དགེ་འབྱུང༌། བླ་ཆེན་དགོངས་པ་རབ་གསལ། གཟུ་སྟོན་རྡོ་རྗེ་རྒྱལ་མཚན། སྣེ་ཕོ་བ་གྲགས་པ་རྒྱལ་མཚན། སོག་སྟོན་ཚུལ་ཁྲིམས་བླ་མ། རྒྱ་འདུལ་བ་འཛིན་པ་དབང་ཕྱུག་ཚུལ་ཁྲིམས།
རྨ་ཚོ་བྱང་ཆུབ་རྡོ་རྗེ། སྐྱི་ཤོད་པ་ཚུལ་ཁྲིམས་འཕགས། འདར་ཚུལ་ཁྲིམས་རྒྱལ་པོ། ཉི་སྟེངས་པ་ཚུལ་ཁྲིམས་གྲགས། འདུལ་འཛིན་བློ་གྲོས་གྲགས། ནེལ་པ་པཎ་ཆེན། འདུལ་འཛིན་རྒྱལ་མཚན་དཔལ། སློབ་དཔོན་རིན་ཆེན་བྱང་ཆུབ། དམར་སྟོན་དཔལ་ལྡན་རིན་ཆེན། དམར་སྟོན་རྒྱ་མཚོ་རིན་ཆེན།
ཐམས་ཅད་མཁྱེན་པ་སངས་རྒྱས་འཕེལ་ལོ། ། གཉིས་པ་ནི། ཛི་ན་མི་ཏྲ་ཡན་ཆད་སྔར་དང་འདྲ་ ༼༤༡༽ ལ། དེས་དྷརྨ་ཕ་ལ། དེས་བལ་པོའི་པཎྜི་ཏ་ཤཱཀྱ་སེ་ན། དེས་གྲྭ་ཕྱིའི་ཀླུབས་ལོ་ཙཱ་བ། དེས་གྲྭ་ཕྱི་སྐྱོབས་འདུལ་བ་འཛིན་པ། དེས་གཟུ་སྟོན་རྡོ་རྗེ་རྒྱལ་མཚན། དེ་ལ་སློབ་མའི་གཙོ་བོ་བཞི་སྟེ། དབུས་རྒྱལ་གྱི་ཚུལ་ཁྲིམས་བྱང་ཆུབ།
ཀ་གྲུ་སྤོ་བ་ཚུལ་ཁྲིམས་འབྱུང་གནས། གཙང་རོང་མཁར་ཕུག་ཏུ་སྣེ་ཕོ་གྲགས་པ་རྒྱལ་མཚན། འཛིན་པ་ཤེས་རབ་འོད་ཟེར་རོ། ། སྣེ་ཕོའི་སློབ་མ་སོག་ཚུལ་ཁྲིམས་བླ་མ། སྤོ་ཚུལ་ཁྲིམས་འབྱུང་གནས་ཀྱི་སློབ་མ་ཉང་མཚམས་པ་རིན་ཆེན་བླ་མ། འཛིན་པའི་སློབ་མ་སྙོ་ཁྱིམ་པ་ཡེ་ཤེས་བླ་མ་དང་གསུམ་ལ། རྒྱ་འདུལ་འཛིན་གྱིས་གསན། དེ་ཉིད་ཀྱི་སློབ་མའི་གཙོ་བོ། ། རྨ་ཚོ་བྱང་ཆུབ་རྡོ་རྗེ། དེའི་སློབ་མའི་གཙོ་བོ་བྱ་འདུལ་བ་འཛིན་པ་བརྩོན་འགྲུས་འབར།
སྐྱི་ཤོད་པ་ཚུལ་ཁྲིམས་འཕགས། ཤ་མི་བ་སྨོན་ལམ་རྡོ་རྗེ་དང་གསུམ་མོ། ། བྱ་འདུལ་གྱི་སློབ་མའི་གཙོ་བོ། རྩིབས་འདུལ་བ་འཛིན་པ་གཞོན་ནུ་སེང་གེའོ།། །། གཉིས་པ་བཤད་པ་རང་གི་ངོ་བོ་ལ། བཤད་བྱ་འདུལ་བའི་དམ་ཆོས་ངོས་གཟུང་བ། སྤྲོ་བ་བསྐྱེད་པའི་ཕྱིར་དུ་འདུལ་བའི་ཕན་ཡོན་བཀོད་པ།

བསྟན་བཅོས་ཀྱི་བརྗོད་བྱ་གཏན་ལ་ཕབ་པ་དང་གསུམ། དང་པོ་ལ་ཐེག་པ་ཆེན་པོའི་འདུལ་བ་དང༌། ཐེག་པ་ཐུན་མོང་བའི་འདུལ་བ་གཉིས། དང་པོ་ལ་བརྗོད་བྱ་དོན་གྱི་དང༌། རྗོད་བྱེད་ཚིག་གི་འདུལ་བ་གཉིས། དང་པོ་ནི། གཞན་ལ་ཕན་འདོགས་པར་བྱེད་པའི་བསམ་པ་ཁྱད་པར་ཅན་གྱིས་ཟིན་པའི་ངེས་འབྱུང་གི་ཚུལ་ཁྲིམས་སོ། ། དེ་ཉིད་ལ་ཐེག་པ་ཆེན་པོའི་སོ་ཐར་གྱི་སྡོམ་པ་དང༌། བྱང་སེམས་ཀྱི་སྡོམ་པ་ཞེས་ཀྱང་བྱའོ། ། དབྱེ་ན། དགེ་བ་ཆོས་སྡུད་ཀྱི།
སེམས་ཅན་དོན་བྱེད་ཀྱི། ཉེས་སྤྱོད་སྡོམ་པའི་ཚུལ་ཁྲིམས་དང་གསུམ། དང་པོ་ནི། སྦྱིན་ ༼༤༢༽ སོགས་ཀྱི་ཡོན་ཏན་རེ་རེའི་ནང་དུ་སྦྱིན་སོགས་ཀྱི་ཡོན་ཏན་ཚད་མེད་པར་བསྡུས་ནས་ཉམས་སུ་ལེན་པའི་ངེས་འབྱུང་གི་ཚུལ་ཁྲིམས་ཏེ། རྒྱན་ལས། སྦྱིན་པ་ལ་སོགས་རེ་རེས་ཀྱང༌། ། ཟག་མེད་ཆོས་ཀུན་བསྡུས་པའི་ཕྱིར། ། ཞེས་སོ། ། གཉིས་པ་ནི། བསམ་པ་ཁྱད་པར་ཅན་གྱིས་ཟིན་པའི་སྟོབས་ཀྱིས་སྒོ་གསུམ་གྱི་སྤྱོད་པ་ཐམས་ཅད་གཞན་དོན་དུ་འགྱུར་བའི་ངེས་འབྱུང་གི་ཚུལ་ཁྲིམས་ཏེ།
སྤྱོད་ཡུལ་ཡོངས་སུ་དག་པའི་མདོའི་དོན་མདོ་སྡེ་རྒྱན་དུ་བསྟན་པ་ནི། རྒྱལ་སྲས་སྤྱོད་ཚེ་ཇི་ལྟ་ཇི་ལྟ་བུར། ། དབང་པོའི་སྤྱོད་ཡུལ་སྣ་ཚོགས་འབྱུང་འགྱུར་བ། ། དེ་ལྟ་དེ་ལྟར་རིགས་པ་མཐུན་ཚིག་གིས། ། སེམས་ཅན་ཕན་ཕྱིར་དེ་མངོན་འདུ་བྱེད་དོ། ། ཞེས་སོ། ། གསུམ་པ་ནི། ཐེག་ཆེན་སེམས་བསྐྱེད་ཀྱིས་ཟིན་པའི་སོ་ཐར་རིགས་བརྒྱད་དེ། བྱང་སའི་ཚུལ་ཁྲིམས་ལེའུར། དེ་ལ་བྱང་ཆུབ་སེམས་དཔའི་ཉེས་པར་སྤྱོད་པ་སྡོམ་པའི་ཚུལ་ཁྲིམས་ནི།
སོ་སོ་ཐར་པའི་སྡོམ་པ་ཡང་དག་པར་བླངས་པ་རིགས་བརྒྱད་དེ། ཞེས་པ་དང༌། རབ་དབྱེ་ལས། དེས་ན་ད་ལྟའི་ཆོ་ག་ནི། ། བསམ་པ་སེམས་བསྐྱེད་ཀྱིས་ཟིན་པའི། ། ཆོ་ག་ཉན་ཐོས་ལུགས་བཞིན་གྱིས། ། སོ་སོ་ཐར་པ་རིགས་བརྒྱད་པོ། ། བྱང་སེམས་སོ་སོ་ཐར་པར་འགྱུར། ། ཞེས་གསུངས་པ་ལྟར་རོ། ། གཉིས་པ་ནི།
བྱང་སེམས་ཀྱི་བསླབ་བྱའི་རྣམ་གཞག་གཙོ་བོར་སྟོན་པ་སྡོང་པོ་བཀོད་པའི། བསྐལ་པ་བཟང་པོའི། ནམ་མཁའི་སྙིང་པོའི་མདོ། དཀོན་བརྩེགས་ཀྱི། བྱང་སའི་ཚུལ་ཁྲིམས་ལེའུ། རྒྱལ་པོ་ལ་གདམས་པའི་མདོ། མྱང་འདས་ཆེན་པོའི་མདོ་རྣམས་དང༌། དགོངས་འགྲེལ་གྱི་བསྟན་བཅོས་ལ་ཀླུ་སྒྲུབ་དང༌། ཞི་བ་ལྷས་མཛད་པའི་མདོ་ཀུན་བཏུས། བསླབ་པ་ཀུན་བཏུས།
སྤྱོད་འཇུག་ལ་སོགས་པའི་བསྟན་བཅོས་སོ། ། རབ་དབྱེ་ལས། དབུ་མའི་ ༼༤༣༽ ལུགས་ཀྱི་སེམས་བསྐྱེད་འདི། ། སེམས་ཅན་ཀུན་གྱིས་ལེགས་ཐོབ་ན། ། རྫོགས་སངས་རྒྱས་གྱི་རྒྱུར་འགྱུར་ཞེས། ། མདོ་དང་བསྟན་བཅོས་རྣམས་ལས་གསུངས། ། དེ་ཡང་སྡོང་པོ་བཀོད་པ་དང༌། ། བསྐལ་བཟང་ནམ་མཁའི་སྙིང་པོ་དང༌། ། དཀོན་བརྩེགས་རྒྱལ་པོ་གདམས་པ་ཡི། ། མདོ་སྡེ་ལ་སོགས་རྣམས་སུ་ལྟོས། །
འཕགས་པ་ཀླུ་སྒྲུབ་ཀྱིས་མཛད་དང༌། ། རྒྱལ་སྲས་ཞི་བ་ལྷས་མཛད་པའི། ། བསྟན་བཅོས་ལ་སོགས་རྣམས་ལས་གསུངས། ། ཞེས་པ་ལྟར་རོ། ། གཉིས་པ་ལ། བརྗོད་བྱ་དོན་གྱི་དང༌། རྗོད་བྱེད་ཚིག་གི་འདུལ་བ་གཉིས། དང་པོ་ནི། སྤོང་བདུན་འཁོར་དང་བཅས་པའི་ཚུལ་ཁྲིམས་ཡིན་ཞིང༌། དེ་ཉིད་ཀྱི་རྣམ་གཞག་རྒྱས་པར་འོག་ཏུ་འཆད་དོ། །
གཉིས་པ་ལ། བཀའ་དང༌། དེའི་དགོངས་འགྲེལ་གྱི་བསྟན་བཅོས་གཉིས། དང་པོ་ལ། རྩ་བའི་ལུང་དང༌། བཤད་པའི་ལུང་གཉིས། དང་པོ་ནི། གླེང་གཞི། ལྟུང་རྐང་ཉིས་བརྒྱ་ལྔ་བཅུ་རྩ་གསུམ། རྩོད་པ་ཞི་བྱེད་ཀྱི་ཆོས་བདུན་གཙོ་བོར་སྟོན་པ་དགེ་སློང་ཕའི་སོ་ཐར་གྱི་མདོ་དང༌།
ལྟུང་རྐང་སུམ་བརྒྱ་དྲུག་ཅུ་རྩ་བཞིའི་རྣམ་གཞག་གཙོ་བོར་སྟོན་པ་དགེ་སློང་མའི་སོ་ཐར་གྱི་མདོ་ལྟ་བུའོ། ། གཉིས་པ་ལ། གཞུང་ཚད། གོ་རིམ། བརྗོད་བྱའི་བཞུགས་ཚུལ། ཕྱོགས་མཐུན་གྱི་ལུང་ངོས་བཟུང་བ་དང་བཞི། དང་པོ་ནི། རྣམ་འབྱེད་ལ། ཕའི་རྣམ་འབྱེད་ཤླཽ་ཀ་ཉི་ཁྲི་བཞི་སྟོང་དགུ་བརྒྱ་སྟེ། བམ་པོ་བརྒྱད་ཅུ་རྩ་གསུམ་ཡོད་པ་དང༌།
མའི་རྣམ་འབྱེད་ཤླཽ་ཀ་སྟོང་ཕྲག་བརྒྱད་དང་བཞི་བརྒྱ་སྟེ་བམ་པོ་ཉི་ཤུ་རྩ་བརྒྱད་ཡོད་པའོ། ། ལུང་གཞི་ཤླཽ་ཀ་སུམ་ཁྲི་ཉི་སྟོང་བདུན་བརྒྱ་སྟེ་བམ་པོ་བརྒྱ་དང་དགུ་ཡོད་པ། ལུང་ཕྲན་ཚེགས་ཤླཽ་ཀ་སྟོང་ཕྲག་བཅུ་བདུན་དང་བདུན་བརྒྱ་སྟེ་བམ་པོ་ལྔ་བཅུ་རྩ་དགུ་ཡོད་པ། གཞུང་དམ་པ་ཤླཽ་ཀ་ ༼༤༤༽ སྟོང་ཕྲག་བཅུ་དགུ་ལྔ་བརྒྱ་སྟེ། བམ་པོ་དྲུག་ཅུ་རྩ་ལྔ་ཡོད་པའོ། ། དེ་ཡང་གཞུང་དམ་པ་ལས། ལེའུ་བཅུ་གཅིག་མ་གཏོགས་པར་ཡོངས་རྫོགས་བོད་དུ་མ་འགྱུར་བར་བཤད། དེ་ལྟར་ན་ལུང་སྡེ་བཞི་ལ་ཤླཽ་ཀ་འབུམ་ཕྲག་གཅིག སྟོང་ཕྲག་གསུམ། ཉིས་བརྒྱ་ཡོད།
བམ་པོ་སུམ་བརྒྱ་དང་བཞི་བཅུ་རྩ་བཞི་ཡོད་པར་མཁས་པ་བུའི་ཆོས་འབྱུང་ནས་བཤད་དོ། ། གཉིས་པ་ནི། ཁ་ཅིག་ལུང་གཞི་དང་པོ་ཡིན་ཏེ། དེར་སྡོམ་པ་མ་ཐོབ་པ་ཐོབ་པར་བྱེད་པའི་ཆོ་གའི་རྣམ་གཞག་བསྟན་པའི་ཕྱིར། ཕྲན་ཚེགས་ཐ་མ་ཡིན་ཏེ་དེར་བཀའ་བསྡུ་བ་དང༌། སངས་རྒྱས་མྱ་ངན་ལས་འདའ་ཚུལ་བསྟན་པའི་ཕྱིར། ཞེས་གསུང༌། མཁས་པ་བུའི་བཞེད་པ་ལ། རྣམ་འབྱེད། གཞི།
ཕྲན་ཚེགས། གཞུང་དམ་པ་རྣམས་གོ་རིམ། ངེས་པ་ཅན་ཡིན་ཏེ། སོ་ཐར་གྱི་འགྲེལ་པར། གཞི་ཐམས་ཅད་ཡོད་པར་སྨྲ་བའི་འདུལ་བའི་སྡེ་སྣོད་ནི་དུམ་བུ་བཞི་སྟེ། འདུལ་བ་རྣམ་པར་འབྱེད་པ་དང༌། འདུལ་བ་གཞི་དང༌། འདུལ་བ་ཕྲན་ཚེགས་དང༌། འདུལ་བ་གཞུང་དམ་པའོ། ། ཞེས་གསུངས་པའི་ཕྱིར་ཞེས་བཞེད།
གསུམ་པ་ནི། རྣམ་འབྱེད་ནི་སོ་ཐར་གྱི་དོན་ཞིབ་ཏུ་རྣམ་པར་འབྱེད་པ་ཡིན་ཏེ། དགེ་སློང་ཕའི་རྣམ་འབྱེད་ཀྱི་སོ་ཐར་ཏུ་བཤད་པའི་ལྟུང་བ་ཉིས་བརྒྱ་ལྔ་བཅུ་རྩ་གསུམ་པོ་རེ་རེ་ལ། བསླབ་པ་འཆའ་བའི་རྒྱུ་གླེང་གཞི། བསླབ་པ་བཅས་པའི་ཕན་ཡོན། བསླབ་པ་འཆའ་བའི་ཚུལ། ལྟུང་བ་རྣམ་གཞག ལྟུང་མེད། བསླབ་བྱ་སྟེ། དོན་ཚན་དྲུག་དྲུག་གི་སྒོ་ནས་ཕལ་ཆེ་བར་བཤད་པ་དང༌།
རྩོད་པ་ཞི་བྱེད་ཀྱི་ཆོས་བདུན་ཡང་ཤིན་ཏུ་རྒྱས་པར་བཤད་པའི་ཕྱིར་རོ། ། མཁས་པ་བུ་ན་རེ། ད་ལྟ་བོད་ན་ཡོད་པའི་དགེ་སློང་མའི་རྣམ་འབྱེད་འདི་གཞི་ཐམས་ཅད་ཡོད་པར་སྨྲ་བའི་དགེ་ ༼༤༥༽ སློང་མའི་རྣམ་འབྱེད་མ་ཡིན་ཏེ། དགེ་སློང་མའི་སོ་ཐར་དང༌། སྡོམ་ཚིག ལྟུང་བའི་གྲངས། གོ་རིམ། ལྟུང་བའི་ངོ་བོ་སོགས་མི་མཐུན་པ་ལ་དུ་མ་ཡོད་པའི་ཕྱིར་ཞེས་གསུང༌། ལུང་གཞི་ནི། གཞི་བཅུ་བདུན་གྱི་རྣམ་གཞག་གཏན་ལ་འབེབས་པ་ཡིན་ལ།
དེའི་སྡོམ་ནི་ལུང་གཞི་ལས། རབ་བྱུང་གསོ་སྦྱོང་གཞི་དང་ནི། ། དགག་དབྱེ་དབྱར་དང་ཀོ་ལྤགས་གཞི། ། སྨན་དང་གོས་དང་སྲ་བརྐྱང་དང༌། ། ཀཽ་ཤམྦྷི་དང་ལས་ཀྱི་གཞི། ། དམར་སེར་ཅན་དང་གང་ཟག་དང༌། ། སྤོ་དང་གསོ་སྦྱོང་བཞག་པ་དང༌། ། གནས་མལ་དང་ནི་རྩོད་པ་དང༌། ། དགེ་འདུན་དབྱེན་རྣམས་བསྡུས་པ་ཡིན། ། ཞེས་སོ། །
དེ་ཡང་སྲ་བརྐྱང་གི་གཞི་ཡན་ཆོད་གོ་སླ། ཀཽ་ཤམྦྷི་ཞེས་པ་ནི་ལས་བྱེ་བའི་གཞི་ཡིན་ཏེ། ཀཽ་ཤམྦྷིའི་དགེ་སློང་གིས་ཡངས་པ་ཅན་པའི་དགེ་སློང་ལ་གནས་དབྱུང་བྱས་པས་རྩོད་པ་ཆེན་པོར་གྱུར་ཏེ། ལས་བྱེ་བ་ལ་དེའི་མིང་གིས་གདགས་པའི་ཕྱིར། དམར་སེར་ཅན་ནི་ཕྱིར་བཅོས་ཀྱི་གཞི་སྟེ། དམར་སེར་ཅན་འཐབ་ཀྲོལ་བྱེད་པ་ལ་སྡིག་པ་ནན་ཏུར་སོགས་བྱས། ཕྱིར་བཅོས་ལ་བཀོད་པ་ལ་དམར་སེར་ཅན་གྱི་མིང་གིས་སྨྲོས་པའི་ཕྱིར། གང་ཟག་ཅེས་པ་ནི། དུས་དང་དུས་མ་ཡིན་པ་བསྡུས་པ་འབྱུང་བའི་གཞི་སྟེ། གང་ཟག་གིས་ལྟུང་བ་བཅབས་མ་བཅབས་ཀྱི་རྣམ་དབྱེ་སྟོན་པ་ལ་གང་ཟག་གི་མིང་གིས་སྟོན་པའི་ཕྱིར།
སྤོ་བ་ཞེས་པ་ནི་ས་གཞན་ན་གནས་པ་སྤྱོད་པའི་གཞི་སྟེ། སྤོ་བ་དང༌། གཞི་ནས་སྤོ་བ་དང༌། སླར་ཡང་གཞི་ནས་སྤོ་བ་དང༌། མགུ་བ་དང༌། གཞི་ནས་མགུ་བ་དང༌། སླར་ཡང་གཞི་ནས་མགུ་བ་སོགས་སྟོན་པ་ལ་སྤོ་བའི་མིང་གིས་སྨྲོས་པའི་ཕྱིར། གསོ་སྦྱོང་བཞག་པ་ཞེས་པ་ནི། ཡོངས་སུ་སྦྱང་བའི་གཞི་སྟེ། ལྟུང་བ་གླེང་བའི་སྐབས་མི་འབྱེད་པ་ལ་གདམས་ངག་ ༼༤༦༽ བཞག་པ་དང༌།
གསོ་སྦྱོང་བཞག་པ་དང༌། གསོ་སྦྱོང་དང་གདམས་ངག་གཉིས་ཀ་བཞག་པ་སོགས་སྟོན་པ་ལ། གསོ་སྦྱོང་བཞག་པའི་མིང་གིས་བསྟན་པའི་ཕྱིར། ལྷག་མ་རྣམས་ནི་གོ་བར་ཟད་དོ། ། དེ་དག་ཅུང་ཟད་བཤད་ན། སྡོམ་པ་ཐོབ་བྱེད་རབ་བྱུང་གི་གཞི། ཐོབ་པ་མི་ཉམས་པར་བསྲུང་བའི་གཞི་དགུ། ཉམས་ན་ཕྱིར་བཅོས་ཀྱི་བཞི་བདུན་ནོ། ། གཉིས་པ་ལ། བསླབ་པ་ཡོངས་སྦྱོང་གི་གཞི་གསུམ།
བདེ་བར་གནས་པའི་གཞི་ལྔ། ཀུན་ལ་ཐུན་མོང་དུ་མཁོ་བ་ལས་ཀྱི་གཞིའོ། ། དང་པོ་ལ། གསོ་སྦྱོང༌། དབྱར་གནས་དགག་དབྱེའོ། ། གཉིས་པ་ལ། གོས་མཐའ་གཉིས་སུ་མ་ལྷུང་བའི་སྒོ་ནས་བདེ་བར་གནས་པ་གོས་ཀྱི་གཞི་གསུམ། ཟས་མཐའ་གཉིས་སུ་མ་ལྷུང་བའི་སྒོ་ནས་བདེ་བར་གནས་པ་སྨན་གཞི། གནས་མལ་མཐའ་གཉིས་སུ་མ་ལྷུང་བའི་སྒོ་ནས་བདེ་བར་གནས་པ་གནས་མལ་གྱི་གཞིའོ། ། གསུམ་པ་ཕྱིར་བཅོས་ལ།
ལྟུང་བ་ཕྱིར་བཅོས་ཀྱི་གཞི་བཞི། རྩོད་པ་ཕྱིར་བཅོས་ཀྱི་གཞི་གསུམ། དང་པོ་ལ་ཕྱིར་བཅོས་ཀྱི་རྒྱུ་ནན་ཏུར་དང་ཕྱིར་བཅོས་རང་གི་ངོ་བོ་འཆད་པ་ཕྱིར་བཅོས་ཀྱི་གཞི། ལྟུང་བ་བཅབས་མ་བཅབས་བྱེ་བྲག་ཏུ་འཆད་པ་དུས་དང་དུས་མིན་པ་བསྡུས་པ་འབྱུང་བའི་གཞི། དམན་པའི་ས་ན་གནས་པའི་རྣམ་གཞག་འཆད་པ་ས་གཞན་ན་གནས་པ་སྤྱོད་པའི་གཞི། ལྟུང་བ་ཕྱིར་བཅོས་ཀྱི་ཐབས་ལ་འགོད་པ་རྒྱུད་སྦྱོང་ཚུལ་བྱེ་བྲག་ཏུ་འཆད་པ་ཡོངས་སུ་སྦྱང་བའི་གཞིའོ། ། གཉིས་པ་ནི་འཁོར་ལོ་ལས། དེ་ལས་གཞན་པའི་རྩོད་པ་དང་གསུམ་ཞི་བར་བྱེད་པའོ། ། ལུང་ཕྲན་ཚེགས་ལ་སྒོ་རྣམ་པ་བརྒྱད་ཡོད་ཅིང༌། སྒོ་རེ་རེ་ལ་སྤྱིའི་སྡོམ་རེ་རེ།
དེ་རེ་རེའང་སྡོམ་གྱི་ཚིགས་སུ་བཅད་པ་བཅུ་བཅུའི་སྒོ་ནས་འཆད་ཅིང༌། པུསྟི་གཉིས་ཀྱི་ཚད་དུ་ལངས་པའི་ཤླཽ་ ༼༤༧༽ ཀ་སྟོང་ཕྲག་བཅུ་བདུན་དང་བདུན་བརྒྱ་ཡོད་པའོ། ། གཞུང་དམ་པ་དང༌། གཞུང་བླ་མ་མིང་གི་རྣམ་གྲངས་ཡིན་ཞིང༌། འདི་དག་ཡོངས་སུ་རྫོགས་པ་བོད་དུ་མ་འགྱུར། ད་ལྟ་ཡོད་པ་ལ་ལེའུ་ཚན་བཅུ་གཅིག་ཡོད་པའི་སྡོམ་ནི། ཞུ་བ་འདུལ་བྱེད་གཅིག་ལས་འཕྲོས། ། ལྔ་པ་དང་ནི་བཅུ་དྲུག་པ། ། གླེང་གཞི་དང་ནི་སིལ་བུ་དང༌། ། གཏམ་གཞི་བྲམ་ཟེའི་བུ་མོ་དང༌། །
མ་མོ་དང་ནི་ལུས་སོགས་ཏེ། ། སྤྱི་ཡི་སྡོམ་དུ་བྱས་པའོ། ། ཞེས་སོ། ། དེ་ཡང་ཞུ་བ་ནི། རྣམ་འབྱེད་ཀྱི་ཕམ་པ། ལྷག་མ། ལྟུང་བྱེད། སོར་བཤགས་དང་བཞི། ལུང་གཞིའི་གཞི་བཅུ་བདུན་གྱི་དོན། ཞུ་བ་དང་ལན་གྱི་སྒོ་ནས་གཏན་ལ་འབེབས་པ་ཡིན་ལ།
འདུལ་བྱེད་གཅིག་ལས་འཕྲོས་པ། ལྔ་པ་ལས་འཕྲོས་པ། བཅུ་དྲུག་པ་ལས་འཕྲོས་པ། གླེང་གཞི། སིལ་བུ། གཏམ་གྱི་གཞི། བྲམ་ཟེའི་བུ་མོའི་ལེའུ། ལུང་མའོ། ། ལུས་སོགས་ཀྱི་ལེའུ་དང་བཅུ་ནི། ཞུ་བ་ལས་གྱེས་པའི་ཡན་ལག་ལྟ་བུའོ། །
མ་མོ་ནི་བསྙེན་པར་རྫོགས་པའི་ཕུང་པོ། རབ་ཏུ་ལྡན་པའི་ཕུང་པོ། བྱ་བའི་ཕུང་པོ་གསུམ་བསྟན་པའི་སྒོ་ནས་ཆོས་རྣམས་ཀྱི་རང་སྤྱིའི་མཚན་ཉིད་གཏན་ལ་འབེབས་པས། འདུལ་བའི་མངོན་པ་དང༌། མ་མོ་ཞེས་བྱའོ། ། དེས་ན་ལུང་རྣམ་འབྱེད་དང༌། གཞི་གཉིས་ནི། དགག་པའི་བསླབ་པ་དང༌། སྒྲུབ་པའི་བསླབ་པ་ཡོངས་སུ་རྫོགས་པར་སྟོན་པའི་གཙོ་བོ་ལུས་ལྟ་བུ། ཕྲན་ཚེགས་ནི་དེ་དག་གི་མ་ཚང་བ་ཁ་སྐོང་བའི་གྱེས་པ་ཡན་ལག་ལྟ་བུ།
ཞུ་བ་ནི་གཞི་དང་རྣམ་འབྱེད་ཀྱི་དོན། ཞུ་ལན་གྱི་སྒོ་ནས་གཏན་ལ་འབེབས་པ་འགྲེལ་པ་ལྟ་བུ། འདུལ་བྱེད་ལ་སོགས་པ་བཅུ་ནི། དེ་དག་གི་མ་ཚང་བ་ཁ་སྐོང་བའི་གྱེས་པ་ཡན་ལག་ལྟ་བུའོ། ། བཞི་པ་འདུལ་བ་དང་ཕྱོགས་མཐུན་ ༼༤༨༽ གྱི་མདོ་ནི། དགེ་སློང་ལ་རབ་ཏུ་གཅེས་པའི་མདོ། ཚུལ་ཁྲིམས་ཡང་དག་པར་ལྡན་པའི་མདོ། ལྟུང་བ་སྡེ་ལྔའི་དགེ་མི་དགེ་བསྟན་པའི་མདོ། ཚུལ་ཁྲིམས་འཆལ་བའི་རྣམ་པར་སྨིན་པ་ལྕི་ཡང་བསྟན་པའི་མདོ། འཁར་གསིལ་གྱི་མདོ།
འཁར་གསིལ་འཆང་བའི་ཀུན་ཏུ་སྤྱོད་པ་སྟོན་པའི་མདོ། གཎྜིའི་མདོ། སྦྱངས་པའི་ཡོན་ཏན་གྱི་མདོ་རྣམས་སོ། ། གཉིས་པ་བསྟན་བཅོས་ལ་སོ་ཐར་གྱི་མདོའི་དངོས་ཀྱི་འགྲེལ་པ། ལུང་སྡེ་བཞིའི་དངོས་ཀྱི་འགྲེལ་པ། དེ་གཉིས་ཀའི་དོན་གྱི་འགྲེལ་པ་དང་གསུམ། དང་པོ་ནི། སློབ་དཔོན་དྲི་མེད་བཤེས་གཉེན་གྱིས་མཛད་པའི་རྒྱ་ཆེར་འགྲེལ་པ་བམ་པོ་ལྔ་བཅུ་པ། དཔའ་བོས་མཛད་པའི་འགྲེལ་པ་བམ་པོ་ཉེར་བདུན་པ། དཱ་ན་ཤཱི་ལས་མཛད་པའི་ཚིག་གི་བརྗེད་བྱང་ཞེས་བྱ་བ་བམ་པོ་གཉིས་ཡོད་པའོ། །
གཉིས་པ་ནི། རྣམ་འབྱེད་ལ་དུལ་བ་ལྷས་མཛད་པའི་འགྲེལ་པ། གཞི་དང་གཞུང་དམ་པ་ལ་སློབ་དཔོན་དགེ་ལེགས་བཤེས་གཉེན་གྱིས་མཛད་པའི་འགྲེལ་པ་ཅུང་ཟད་མ་ཚང་བ། ཕྲན་ཚེགས་ལ་སློབ་དཔོན་ཚུལ་ཁྲིམས་སྐྱོང་གིས་མཛད་པའི་འགྲེལ་པ་དང༌། འགྲེལ་པ་སྤྲེ་ཁྱེར་མ་ཞེས་བྱ་བ་ཡོད་པར་བཤད། གསུམ་པ་ནི། སྟོན་པ་མྱ་ངན་ལས་འདས་པའི་ཕྱི་དེའི་ལོ། ཉེར་སྦས་ལ་སོགས་པ་ལྔ་བརྒྱས་མཛད་པའི་བྱེ་བྲག་བཤད་མཛོད་ཆེན་པོའི་ནང་ཚན་འདུལ་བ་བྱེ་བྲག་ཏུ་བཤད་པ། ལུང་སྡེ་བཞིའི་དགོངས་པ་ཕྱོགས་གཅིག་ཏུ་གཏན་ལ་འབེབས་པ་སློབ་དཔོན་ཡོན་ཏན་འོད་ཀྱིས་མཛད་པའི་མདོ་རྩ། དེའི་རང་འགྲེལ་ཉིད་ཀྱི་རྣམ་བཤད་ཤླཽ་ཀ་སྟོང་ཕྲག་བཅུ་གཉིས་པ།
དེའི་དོན་བསྡུས་ནས་འཆད་པ་སློབ་དཔོན་གྱི་འགྲེལ་ཆུང༌། ལས་བརྒྱ་རྩ་གཅིག་གི་རྣམ་གཞག་བྱེ་བྲག་ཏུ་འཆད་པ་ཀརྨ་ཤ་ཏཾ། སློབ་དཔོན་ཆོས་བཤེས་ཀྱིས་མཛད་པའི་རྒྱ་ཆེར་འགྲེལ་ཤླཽ་ཀ་སུམ་ཁྲི་ཆིག་ ༼༤༩༽ སྟོང་བམ་པོ་བདུན་ཅུ་པའོ། ། སློབ་དཔོན་ཤེས་རབ་བྱེད་པས་མཛད་པའི་འགྲེལ་པ་ཤེས་རབ་བྱེད་པ། དགྲ་བཅོམ་པ་ས་གའི་ལྷས་མཛད་པའི་འདུལ་བ་ཚིག་ལེའུར་བྱས་པ། འཕགས་པ་ཐོགས་མེད་ཀྱིས་མཛད་པའི་འདུལ་བ་བསྡུས་པ། སློབ་དཔོན་ཤཱཀྱ་འོད་ཀྱིས་མཛད་པའི་འདུལ་བ་སུམ་བརྒྱ་པ། དེའི་རང་འགྲེལ་འོད་ལྡན། གཞན་ཡང་འདུལ་བའི་གཞུང་ཕྲན་སློབ་དཔོན་ཆོས་ཀྱི་ཚོང་དཔོན་གྱིས་མཛད་པའི་འདུལ་བ་ལ་བསྟོད་པ། སློབ་དཔོན་པདྨ་འབྱུང་གནས་ཀྱིས་མཛད་པའི་དགེ་སློང་གི་ལོ་དྲི་བ་དང༌།
དགེ་ཚུལ་གྱི་ལོ་དྲི་བ། ཁ་ཆེ་འདུས་པ་བཟང་པོས་མཛད་པའི་ཀ་རི་ཀ་ལྔ་བཅུ་པ་རྣམས་སོ། ། གཉིས་པ། འདུལ་བའི་ཕན་ཡོན་ལ། བརྗོད་བྱ་དོན་གྱི། རྗོད་བྱེད་ཚིག་གི ཐུན་མོང་གི་ཕན་ཡོན་དང་གསུམ། དང་པོ་ནི། ངེས་འབྱུང་གི་ཚུལ་ཁྲིམས་རྣམ་པར་དག་པ་དང་ལྡན་པ་ནི་སྐྱེས་བུ་དམ་པས་བསྔགས་པར་འོས་པ། འཕགས་པའི་ནོར་བདུན་གྱིས་ཕྱུག་པ།
སྐྱེ་བ་ཕྱི་མར་ཇི་ལྟར་འདོད་པའི་གནས་སུ་སྐྱེ་བར་འགྱུར་བའི་གནས་སྐབས་ཀྱི་ཕན་ཡོན་དང༌། གཞི་ཚུལ་ཁྲིམས་རྣམ་པར་དག་པ་ལ་བརྟེན་ནས་དམིགས་པ་ལ་སེམས་རྩེ་གཅིག་ཏུ་གནས་པའི་ཏིང་ངེ་འཛིན་འབྱུང༌། དེ་ལ་བརྟེན་ནས་གནས་ལུགས་རྟོགས་པའི་ཤེས་རབ་ཀྱིས་ཉོན་མོངས་པའི་རྩ་བ་བདག་ཏུ་འཛིན་པ་བཅད་ནས། ངེས་འབྱུང་མྱ་ངན་ལས་འདས་པ་ཐོབ་པའི་མཐར་ཐུག་གི་ཕན་ཡོན་གཉིས་དང་ལྡན་ཏེ། འདུལ་བ་ཚིག་ལེའུར་བྱས་པ་ལས། རབ་བསྔགས་ནོར་ནི་ཕུན་ཚོགས་ཤིང༌། ། ལྷ་ཡི་ཁང་བཟངས་དམ་པར་སྐྱེ། ། ཏིང་ངེ་འཛིན་དང་ངེས་འབྱུང་ཐོབ། ། ཚུལ་ཁྲིམས་འདི་ནི་འབྲས་བུ་ཆེ། ། ཞེས་སོ། །
གཞན་ཡང་ངེས་འབྱུང་གི་ཚུལ་ཁྲིམས་ནི། ལུང་རྟོགས་ཀྱི་ཡོན་ཏན་མ་སྐྱེས་པ་བསྐྱེད་པར་བྱེད། ༼༥༠༽ སྐྱེས་པ་གོང་འཕེལ་དུ་བྱེད་པའི་ཡོན་ཏན་དང་ལྡན་ཏེ། བཤེས་སྤྲིང་ལས། ཁྲིམས་ནི་རྒྱུ་དང་མི་རྒྱུ་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ལེགས་པར་གསུངས། ། ཞེས་དང༌། འདུལ་བ་ལ་བསྟོད་པ་ལས། ཇི་ལྟར་འདི་ན་ཤིང་རྩ་གཙོ་བོ་སྟེ། ། རྣམ་པར་འཕེལ་དང་ཀུན་འཛིན་གཉིས་ཀྱི་གཞི། །
དེ་བཞིན་དམ་ཆོས་ཚོགས་རྣམས་ཀུན་གྱི་ཡང༌། ། རྒྱུ་དང་རྩ་བ་འདུལ་བ་ཡིན་པར་གསུངས། ། ཞེས་པ་ལྟར་རོ། ། གཉིས་པ་ནི། འདུལ་བའི་སྡེ་སྣོད་ནི། བསྟན་པ་དམ་ཆོས་ཡིན་པར་མ་ཟད། སྟོན་པ་མྱ་ངན་ལས་འདས་པའི་རྗེས་སུ་འདུལ་བྱ་ལ་དགག་སྒྲུབ་གནང་གསུམ་གྱི་བསླབ་བྱ་ཕྱིན་ཅི་མ་ལོག་པར་སྟོན་པར་བྱེད་པས། སྟོན་པ་དང་ཆོས་མཚུངས་པའི་ཕན་ཡོན་དང་ལྡན་ཏེ། འདུལ་བ་ལ་བསྟོད་པར། རྒྱལ་བ་སྟོན་པ་དེ་ཡི་དམ་ཆོས་དག །
མདོ་དང་ཆོས་མངོན་ཡིན་གསུངས་འདུལ་བ་ནི། ། སྟོན་དང་བསྟན་བཅོས་དངོས་ཡིན་དེ་ཡི་ཕྱིར། ། གཉིས་གྱུར་ཕྱག་བྱས་སངས་རྒྱས་ཆོས་གཅིག་གཞན། ། ཞེས་དང༌། སོ་ཐར་ལས། ང་ནི་མྱ་ངན་འདས་གྱུར་ན། ། འདི་ནི་ཁྱོད་ཀྱི་སྟོན་པ་ཞེས། ། རང་བྱུང་ཉིད་ཀྱིས་གུས་བཅས་པར། ། ནན་ཏན་དགེ་སློང་ཚོགས་དབུས་བསྟོད། ། ཅེས་གསུངས་པ་ལྟར་རོ། །
གསུམ་པ་ནི། རྗོད་བྱེད་ཚིག་གི་འདུལ་བ་ལ་ཐོས་བསམ་དང༌། བརྗོད་བྱ་དོན་གྱི་འདུལ་བ་རང་རྒྱུད་ལ་ལྡན་པ་ནི། གནས་སྐབས་ཀྱི་ཕན་ཡོན་དང་ལྡན་ཏེ། སེམས་ཀྱི་གླང་པོ་སྨྱོན་པ་འདུལ་བ་ལ་ལྕགས་ཀྱུ་དང་ཆོས་མཚུངས། སེམས་ཀྱི་རྟ་རྒོད་འདུལ་བ་ལ་སྲབ་སྐྱོགས་དང་ཆོས་མཚུངས། བྱ་བ་དང་བྱ་བ་མིན་པའི་མཚམས་འབྱེད་པ་ལ་རྭ་བ་དང་འོབས་སོགས་དང་མཚུངས། ཉོན་མོངས་པའི་ཆུ་བོ་འགོག་པ་ལ་ཆུ་ལོན་དང་ཆོས་མཚུངས་པའི་ཕྱིར། འདུལ་བ་ལ་བསྟོད་པར། ༼༥༡༽ འཇོག་བྲལ་སེམས་གླང་ལྕགས་ཀྱུ་འདི་ཡིན་ཏེ། །
གདུལ་བྱ་མ་དུལ་བ་ཡི་སྲབ་འདི་ཡིན། ། རྭ་བ་མཚམས་ཀྱི་འོབས་དང་འདྲ་བ་སྟེ། ། ཟག་པ་ཀུན་གྱི་ཆུ་ལོན་འདུལ་བ་ཡིན། ། ཞེས་སོ། ། མཐར་ཐུག་གི་ཕན་ཡོན་དང་ཡང་ལྡན་ཏེ། ཉོན་མོངས་པའི་ཆུ་བོའི་ཕ་རོལ་ཏུ་བགྲོད་པར་བྱེད་པ་ལ་ཟམ་པ་དང་ཆོས་མཚུངས། ཐར་པའི་གྲོང་ཁྱེར་དུ་འཇུག་པ་ལ་ཐེམ་སྐས་དང་ཆོས་མཚུངས་པའི་ཕྱིར་ཏེ། སོ་ཐར་ལས། འདི་ནི་བཟང་འགྲོར་འགྲོ་བ་ཡི། ། ཉེས་པའི་ཆུ་ལོན་ཟམ་པ་ཡིན། །
འདི་ནི་ཉོན་མོངས་ཕམ་བྱེད་ལམ། ། རྒྱལ་པོ་ཡི་ནི་འདྲེན་པ་མཆོག ། འདི་ནི་ཐར་པའི་གྲོང་འཇུག་པའི། ། ཐེམ་སྐས་གཞི་དང་འདྲ་བར་གནས། ། ཞེས་གསུངས་པ་ལྟར་རོ། ། གསུམ་པ་བསྟན་བཅོས་ཀྱི་བརྗོད་བྱ་ལ། དགོས་སོགས་ཆོས་བཞི་ངོས་བཟུང་བའི་སྒོ་ནས་མདོར་བསྟན། ལུང་གི་སྒོ་ནས་རྒྱས་པར་བཤད། རུང་མཐུན་གྱི་སྒོ་ནས་དོན་བསྡུ་བ་དང་གསུམ། དང་པོ་ལ་དགོས་སོགས་ཆོས་བཞི་སོ་སོའི་ངོ་བོ།
གསུངས་པའི་དགོས་པ། གཞུང་ལས་བསྟན་ཚུལ་དང་གསུམ། དང་པོ་ལ་མདོ་རྩ་བའི་བརྗོད་བྱ། དགོས་པ། ཉིང་དགོས། འབྲེལ་པ་དང་བཞི། དང་པོ་ལ་ཚིག་དང༌། དོན་གྱི་བརྗོད་བྱ་གཉིས། དང་པོ་ནི། སོ་ཐར་གྱི་མདོ་ལུང་སྡེ་བཞི་དང་བཅས་པ་ལྟ་བུའོ། །
གཉིས་པ་ནི། སྤོང་བ་བདུན་འཁོར་དང་བཅས་པའི་ཚུལ་ཁྲིམས་ཡན་ལག་དང་བཅས་པ་ལྟ་བུའོ། ། གཉིས་པ་ནི། མདོ་རྩ་ལ་ཐོས་བསམ་བྱས་པ་ལ་བརྟེན་ནས་ལུང་སྡེ་བཞིའི་བརྗོད་དོན་བདེ་བླག་ཏུ་རྟོགས་པའི་ཤེས་རབ་ལྟ་བུའོ། ། གསུམ་པ་ནི། དེ་ལ་ཐོས་བསམ་བྱས་པ་ལ་བརྟེན་ནས་བསླབ་པ་གསུམ་རིམ་གྱིས་འཕེལ་ཏེ། འཁོར་བ་སྤངས་པའི་ངེས་འབྱུང་མྱ་ངན་ལས་འདས་པ་ཐོབ་པ་ལྟ་བུའོ། ། བཞི་པ་ནི། ༼༥༢༽ ཉིང་དགོས་དགོས་པ་ལ་འབྲེལ། དགོས་པ་ངག་ལ་འབྲེལ།
ངག་རང་གི་ཞེན་པའི་བརྗོད་བྱ་ལ་འབྲེལ་པ་ལྟ་བུའོ། ། གཉིས་པ་ནི། འདུལ་བ་མདོ་རྩ་བ་ལ་འཇུག་པའི་གེགས་ལོག་རྟོག་མངོན་གྱུར་པ་བཞི་བསལ་ནས། གདུལ་བྱ་རྣམས་མདོ་རྩ་བ་ལ་ཐོས་བསམ་སྒོམ་གསུམ་གྱི་སྒོ་ནས་འཇུག་པའི་ཆེད་དུའོ། ། གསུམ་པ་ལ། སྤྱིར་བསྟན་པ་དང༌། བསྡུ་བ་བྱེ་བྲག་ཏུ་བཤད་པ་གཉིས། དང་པོ་ནི། ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ། ཞེས་པས།
དགོས་སོགས་ཆོས་བཞི་བསྟན་པ་ཡིན་ཏེ། ཚུལ་ཁྲིམས་ཞེས་པས་བརྗོད་བྱ། ངེས་པར་འབྱུང་བ་ཞེས་པས་ཉིང་དགོས། དབང་དུ་བྱས་ཞེས་པའི་ཤུགས་ལས། དགོས་པ་དང་འབྲེལ་པ་བསྟན་པའི་ཕྱིར་ཏེ། རྒྱ་ཆེར་འགྲེལ་ལས། བརྗོད་པར་བྱ་བ་དང༌། དགོས་པའི་ཡང་དགོས་པ་ནི། ཚུལ་ཁྲིམས་དང་ངེས་པར་འབྱུང་བའི་ཚིག་གཉིས་ཀྱིས་གོ་རིམ་བཞིན་དུ་མངོན་སུམ་དུ་བསྟན་ལ། དགོས་པ་དང་འབྲེལ་བ་ནི་ཤུགས་ཀྱིས་བསྟན་ཏེ།
ཚུལ་ཁྲིམས་རྟོགས་པའི་དོན་དུ་མདོ་བརྩམ་པའི་ཕྱིར་རོ། ། ཞེས་སོ། ། གཉིས་པ་ལ། འདུལ་བ་མདོ་རྩ་བའི་བརྗོད་བྱ་མཐའ་དག་བསྡུ་ན། སྡོམ་པ་མ་ཐོབ་པ་ཐོབ་པར་བྱེད་པའི་རྒྱུ་སྡོམ་པའི་ངོ་བོ་དང་བཅས་པ། ཐོབ་པ་མི་ཉམས་པ་སྲུང་བར་བྱེད་པའི་བསླབ་བྱ། ཉམས་ན་ཕྱིར་བཅོས་པའི་ཐབས། དེ་དག་ལ་ཐུན་མོང་དུ་མཁོ་བ་ལས་ཀྱི་རྣམ་གཞག་དང་གཞིར་འདུས། དང་པོ་ལ་ངོ་བོ་སྟོན་བྱེད་གཞིའི་སྐབས། མ་ཚང་བ་ཁ་སྐོང་བ་ཕྲན་ཚེགས་ཀྱི་སྐབས།
དེ་དག་ལ་དོགས་པ་གཅོད་པ་ཞུ་བའི་སྐབས་དང་གསུམ། དང་པོ་ལ། རྒྱུད་ཡོངས་སུ་སྨིན་པའི་གདུལ་བྱ་རྗེས་སུ་འཛིན་པ་སྔོན་གྱི་ཆོ་ག་དང༌། རྒྱུད་སྨིན་མ་སྨིན་གཉིས་ཀ་རྗེས་སུ་འཛིན་པ་ད་ལྟར་གྱི་ཆོ་ག་དང་གཉིས། དང་པོ་ནི། ༼༥༣༽ དགེ་འདུན་ཐམས་ཅད་འདུས་པ་ན་ཞེས་སོགས་ཀྱིས་བསྟན། གཉིས་པ་ནི། རབ་ཏུ་འབྱུང་བ་དང་བསྙེན་པར་རྫོགས་པ་དེའི་ཕྱིར། དགེ་སློང་འགའ་ཞིག་ལ་མཁན་པོ་ཉིད་དུ་གནས་པ་ལའོ་ཞེས་སོགས་ཀྱིས་བསྟན། གཉིས་པ་ཕྲན་ཚེགས་ཀྱི་སྐབས་ནི།
བཀོལ་པ་རྒྱལ་པོས་བཀྲབས་པའོ་ཞེས་སོགས་ཀྱིས་བསྟན། གསུམ་པ་ཞུ་བའི་སྐབས་ནི། མི་མ་ཡིན་པའི་འགྲོ་བ་པ་དང༌། བྱང་གི་སྒྲ་མི་སྙན་པ་གཉིས་ནི་སྡོམ་པའི་ཞིང་ཉིད་མ་ཡིན་ནོ་ཞེས་སོགས་ཀྱིས་བསྟན། གཉིས་པ་ཐོབ་པ་མི་ཉམས་པར་སྲུང་བའི་བསླབ་བྱ་ལ་གང་ཟག་གཞན་ལ་བརྟེན་ནས། རང་ཉིད་ཀྱིས་བསམ་པ་ཕུན་སུམ་ཚོགས་པ་ལ་བརྟེན་ནས། སྡོམ་པའི་མི་མཐུན་ཕྱོགས་ངོ་ཤེས་པའི་སྒོ་ནས། བསླབ་པ་ཡོངས་སུ་སྦྱོང་བའི་སྒོ་ནས། བདེ་བར་གནས་པའི་རྐྱེན་བསྟན་པའི་སྒོ་ནས་བསྲུང་ཚུལ་དང་ལྔ། དང་པོ་ནི།
བསྙེན་པར་མ་རྫོགས་པའི་རབ་བྱུང་དང༌། བསྙེན་པར་རྫོགས་ཀྱང་ལོ་བཅུ་མ་ལོན་པའི་དགེ་སློང་གིས་བརྟན་མཁས་ཀྱི་ཡོན་ཏན་གཉིས་ལྡན་གྱི་བླ་མ་ལ་བརྟེན་ནས་བསླབ་བྱ་ལ་བསླབ་དགོས་སོ་ཞེས་འཆད་པ་ནི། གནས་པས་གནས་ལ་མ་ཞུས་པར་བྱ་བ་མི་བྱའོ། ། ཞེས་དང༌། བསྙེན་པར་རྫོགས་ནས་ལོ་བཅུ་མ་ལོན་པར་མཁན་པོ་ཉིད་དང༌། གནས་ཉིད་དང༌། མི་གནས་པར་འདུག་པར་མི་བྱའོ། ། ཞེས་སོགས་ཀྱིས་བསྟན། གཉིས་པ་ནི། དགག་སྒྲུབ་གནང་གསུམ་གྱི་བསླབ་བྱ་ལ།
དྲན་ཤེས་བཞིན་ཚུལ་བཞིན་དུ་བསྟེན་པའི་སྒོ་ནས་བསླབ་དགོས་སོ་ཞེས་འཆད་པ་ནི། ལྟུང་བའི་སྒོར་གྱུར་པའི་འཇུག་པ་ཐམས་ཅད་ལ་དྲན་པས་བསྒྲུབ་པར་བྱའོ་ཞེས་སོགས་ཀྱིས་བསྟན། གསུམ་པ་ནི། ལྟུང་བ་སྡེ་ལྔའི་རྒྱུ་ངོ་བོ་ལ་སོགས་པ་ཤེས་པར་བྱ་སྟེ། སྡོམ་པའི་མི་མཐུན་ ༼༥༤༽ ཕྱོགས་སྤོང་བ་ལ་བསླབ་དགོས་སོ་ཞེས་འཆད་པ་ནི། རྣམ་འབྱེད་རྣམ་པ་གཉིས་ཞུ་བ་སྤྱིར་བསྟན་དང་བཅས་པས་བསྟན། བཞི་པ་ནི། ཀློག་པ་ཐོས་བསམ་དང་སྒྲུབ་པ་བསམ་གཏན་ལ་ནན་ཏན་བྱེད་པའི་སྒོ་ནས་ཏིང་ངེ་འཛིན་དང་ཤེས་རབ་ཀྱི་བསླབ་པ་གོང་ནས་གོང་དུ་འཕེལ་ཞིང་སྦྱོང་བར་བྱེད། ལྟུང་བ་ལ་བཤགས་སྡོམ་ཚུལ་བཞིན་དུ་བྱས་པའི་སྒོ་ནས་ཚུལ་ཁྲིམས་ཀྱི་བསླབ་པ་གོང་ནས་གོང་དུ་འཕེལ་ཞིང་སྦྱོང་བར་བྱེད་དགོས་སོ་ཞེས་བསླབ་པ་ཡོངས་སྦྱོང་གི་གཞི་འཆད་པ་ནི། གསོ་སྦྱོང༌།
དབྱར་གནས། དགག་དབྱེ་གསུམ་གྱིས་བསྟན། ལྔ་པ་ལ། གོས་མཐའ་གཉིས་སུ་མ་ལྷུང༌། ཟས། གནས་མལ་མཐའ་གཉིས་སུ་མ་ལྷུང་བ་དང་གསུམ། དང་པོ་ལ། བག་ཡངས་དང་འབྲེལ་པ་སྲ་བརྐྱང་གི་གཞི། འཚོ་བའི་ཡོ་བྱད་དང་འབྲེལ་པ་གོས་དངོས་ཀྱི་གཞི། དམིགས་བསལ་དང་འབྲེལ་པ་ཀོ་ལྤགས་ཀྱི་གཞི་དང་གསུམ།
དང་པོ་ནི། སྲ་བརྐྱང་གདིང་བར་བྱའོ་ཞེས་སོགས་ཀྱིས་བསྟན། གཉིས་པ་ནི། མཚོན་གྱིས་མ་དྲས་པའི་གོས་སྤྱད་པར་མི་བྱའོ། ། ཞེས་སོགས་ཀྱིས་བསྟན། གསུམ་པ་ནི། ཡུལ་དབུས་ཀྱི་མཚམས་སོ་ཞེས་སོགས་ཀྱིས་བསྟན། གཉིས་པ་ནི། དུས་སུ་རུང་བ། ཐུན་ཚོས་དུ་རུང་བ།
ཞག་བདུན་པ། འཚོ་བཅང་གི་སྨན་བསྟེན་ཚུལ་འཆད་པ་ནི། སྨན་བསྟེན་པར་བྱའོ་ཞེས་སོགས། གསུམ་པ་ལ། གནས་མལ་བསྟན་ཚུལ་བསླབ་བྱ་དང་བཅས་པ་འཆད་པ་ནི། སོ་སོ་ཐར་པའི་སྡོམ་པས་མཆོག་ལ་རབ་ཏུ་བྱུང་བས་ཕྱག་བྱའོ། ། མཉམ་ན་རྒན་པ་ལའོ། ། མཚན་ཐ་མི་དད་པ་ལའོ། ། སྐྱེས་པ་མི་དམན་པ་ལ་བུད་མེད་ཀྱིས་སོ། ། ཞེས་སོགས་སོ། །
གསུམ་པ་ཉམས་ན་ཕྱིར་བཅོས་པའི་ཐབས་ལ། ལྟུང་བ་ཕྱིར་བཅོས་དང་ ༼༥༥༽ རྩོད་པ་ཕྱིར་བཅོས་གཉིས། དང་པོ་ལ། རང་སྟོབས་ཀྱིས་ཕྱིར་བཅོས་པ་དང༌། གཞན་སྟོབས་ཀྱིས་ཕྱིར་བཅོས་པ་གཉིས། དང་པོ་ལ། སྤྱིར་བསྟན་པ་དུས་དང་དུས་མིན་པ་བསྡུས་པ་འབྱུང་བའི་གཞི། ས་གཞན་ན་གནས་པ་སྤྱོད་པའི་གཞི་དང་གསུམ། དང་པོ་ནི། ཕྱིར་བཅོས་ཀྱི་རྒྱུ་ནན་ཏུར།
ཕྱིར་བཅོས་རང་གི་ངོ་བོ་དང་བཅས་པ་འཆད་པ་ནི། གཞི་མ་ཞི་བར་ཤེས་ནས་གླེང་བ་པོས་སོ་སོར་ཤེས་པར་བྱས་ཤིང་མངོན་སུམ་དུ་འཇོག་པ་ལ་ནན་ཏུར་གྱིས་ལས་བྱའོ། ། ཞེས་སོགས་སོ། ། གཉིས་པ་ནི། འདི་ལ། དགེ་འདུན་ལྷག་མ་མི་ཤེས་པ་ཉིད་དང་བཅབས་པའི་སེམས་ཉེ་བར་མ་བཞག་པས་བརྗེད་པ་དང་བྱས་སམ་མ་བྱས་ཅི་ཞིག་ཇི་ལྟ་བུ་ཞིག་ཅེས་དྲན་པར་མི་ནུས་པ་ཉིད་དང༌། བསྙེན་པར་མ་རྫོགས་པ་ཉིད་དང་གནས་ནས་ཕྱུང་བ་ཉིད་ལ་འཆབ་པ་མི་འབྱུང་ངོ༌། ། ཞེས་སོགས་སོ། ། གསུམ་པ་ནི། སྤོ་བ་དང་མགུ་བར་བྱ་བ་སྤྱོད་པ་དག་གིས་དགེ་སློང་རང་བཞིན་དུ་གནས་པ་ལ་མངོན་པར་སྨྲ་བ་དང་ཕྱག་དང་མངོན་དུ་ལྡང་བ་དང༌།
ཐལ་མོ་སྦྱར་བ་དང༌། གུས་པའི་ལས་དག་བདག་གིས་མི་བྱའོ། ། ཞེས་སོགས་སོ། ། གཉིས་པ་གཞན་སྟོབས་ཀྱིས་ཕྱིར་བཅོས་པ་ཡོངས་སུ་སྦྱང་པའི་གཞི་ནི། མ་གྲགས་པ་ནི་གཞི་ཉིད་མ་ཡིན་ནོ། ། ཞེས་སོ། ། གཉིས་པ་ལ་ལས་དང་འབྲེལ་བའི་རྩོད་པ་ཞི་བྱེད། འཁོར་ལོའི་རྩོད་པ་ཞི་བྱེད། དེ་ལས་གཞན་པའི་རྩོད་པ་ཞི་བྱེད་དང་གསུམ། དང་པོ་ནི།
དགེ་འདུན་ཐ་དད་པ་ཉིད་དུ་ནུས་པ་ལ་མི་འདོད་པར་གླེང་བ་དང་གླེང་བར་བྱེད་པ་ན་ལོག་པར་མི་བྱའོ། ། ཞེས་སོགས་སོ། ། གཉིས་པ་ནི། དགེ་འདུན་གྱི་དབྱེན་ནི་ཆོས་ལས་ཐ་དད་པའི་དངོས་པོར་གསོལ་བས་སམ་དོན་དེས་ཚུལ་ཤིང་ལེན་དུ་གཞུག་པའོ། ། ཞེས་སོགས་སོ། ། གསུམ་པ་ནི། ༼༥༦༽ འཁྲུག་ལོང་གི་རྒྱུ་བཞིའོ། ། དངོས་པོའི་དེ་བཞིན་ཉིད་ལ་ལོག་པར་སྒྲུབ་པ་དང༌། སྤོང་བ་དང་ལྟུང་བ་དང་བཅས་པ་ཉིད་དང་ལས་ལ་མཐུན་པ་མི་སྦྱིན་པའོ། ། ཞེས་སོགས་སོ། །
བཞི་པ་ནི། སྡོམ་པ་མ་ཐོབ་པ་ཐོབ་པ། ཐོབ་པ་མི་ཉམས་པར་བསྲུང་བ། ཉམས་ན་ཕྱིར་བཅོས་པ་ཐམས་ཅད་ལས་ཀྱིས་བསྒྲུབ་དགོས་པས། དེའི་རྣམ་གཞག་རྒྱས་པར་འཆད་པ་ནི། ཆོ་ག་ལས་འདས་ན་ལས་མི་ཆགས་སོ། ། འདིར་ཆོ་ག་ནི་དགེ་འདུན་ཚང་བ་དང༌། ལས་བརྗོད་པ་དང༌། ལས་བྱེད་པ་ཉིད་དོ། ། ལས་ནི་གསོལ་བ་དང༌།
བརྗོད་པ་དང༌། སོ་སོ་ཐར་པའི་མདོ་འདོན་པ་དང༌། དགག་དབྱེའོ། ། ཞེས་སོགས་ཀྱིས་བསྟན། གཉིས་པ་ལུང་གི་སྒོ་ནས་རྒྱས་པར་བཤད་པ་ལ། སོ་ཐར་གྱི་སྡོམ་པ་ཐོབ་པར་བྱེད་པའི་རྒྱུ། ཐོབ་བྱ་སོ་ཐར་གྱི་རང་བཞིན། ཐོབ་པ་མི་ཉམས་པར་སྲུང་བར་བྱེད་པའི་བསླབ་བྱ། ཉམས་ན་ཕྱིར་བཅོས་པའི་ཐབས་སོ། ། དང་པོ་ལ།
སྔོན་ཆོ་ག་དང༌། ད་ལྟར་གྱི་ཆོ་ག་གཉིས། དང་པོ་ལ། མདོ་བསྟན་བཅོས་ལས་ཇི་ལྟར་བསྟན་ཚུལ་དང༌། དེ་ལྟར་བསྟན་པའི་སྔོན་ཆོག་གི་རྣམ་གཞག་གོ ། དང་པོ་ལ། མདོ་ལས་བསྟན་ཚུལ་དང༌། དགོངས་འགྲེལ་བསྟན་བཅོས་ལས་བསྟན་ཚུལ་ལོ། ། དང་པོ་ནི་ལུང་མ་མོ་ལས། (Dབསྙེན་པར་རྫོགས་པར་འོས་པ་རྣམ་པ་བཅུ་)སྟེ།
(Eདེ་བཞིན་གཤེགས་པ་རང་བྱུང་དང༌། རང་སངས་རྒྱས་མཁན་སློབ་མེད་པར་བསྙེན་པར་རྫོགས་པ་དང༌། ལྔ་པོ་རྣམས་ཡེ་ཤེས་ཁོང་དུ་ཆུད་པས་བསྙེན་པར་རྫོགས་པ་དང༌། ཚེ་དང་ལྡན་པ་འོད་སྲུང་ཆེན་པོ་སྟོན་པར་ཁས་བླངས་པས་བསྙེན་པར་རྫོགས་པ་དང༌། ཚེ་དང་ལྡན་པ་འཆར་ལྡན་དྲི་བ་དྲིས་ནས་ལུང་བསྟན་པས་བསྙེན་པར་རྫོགས་པ་དང༌། དགེ་སློང་ཚུར་ཤོག་ཅེས་བྱ་བས་བསྙེན་པར་རྫོགས་པ་དང༌།
༼༥༧༽ སྐྱབས་སུ་འགྲོ་བའི་ཚིག་གསུམ་གྱིས་བསྙེན་པར་རྫོགས་པ་དང༌། ཡུལ་མཐའ་འཁོབ་ཏུ་འདུལ་བ་འཛིན་པ་དང་ལྔའི་དགེ་འདུན་ལ་བསྙེན་པར་རྫོགས་པ་དང༌། ཡུལ་དབུས་སུ་བཅུ་འདུས་པའམ་དེ་ལས་ལྷག་པས་བསྙེན་པར་རྫོགས་པ་དང༌། བླ་མའི་ཆོས་ཁས་བླངས་པས་བསྙེན་པར་རྫོགས་པ་དང༌།
ཕོ་ཉས་དགེ་འདུན་སྡེ་གཉིས་ལ་བསྙེན་པར་རྫོགས་པ)འོ། ། ཞེས་གསུངས། དེ་ལྟར་དངོས་བསྟན་ལ་བསྙེན་པར་རྫོགས་ཚུལ་བཅུ་གཅིག་བཤད་པའི་མཐའ་འཁོབ་ཏུ་ལྔའི་ཚོགས་དང༌། དབུས་སུ་བཅུའི་ཚོགས་ཀྱིས་བསྙེན་རྫོགས་བཤད་པ་ནི། སྔོན་ཆོག་མཚན་ཉིད་པ་གཙོ་བོར་བསྟན་པ་ཡིན་ནོ། ། དགེ་འདུན་སྡེ་གཉིས་ལ་བསྙེན་པར་རྫོགས་པ་ནི། ཕྲིན་གྱི་སྒོ་ནས་ད་ལྟར་གྱི་ཆོ་གས་བུད་མེད་བསྙེན་པར་རྫོགས་ཚུལ་བྱེ་བྲག་ཏུ་བསྟན། ལུང་འགའ་ཞིག་ཏུ་ཕོ་ཉས་བསྙེན་པར་རྫོགས་པ་དང༌། དགེ་འདུན་སྡེ་གཉིས་ལས་བསྙེན་པར་རྫོགས་པ་དང་ཞེས་འབྱུང་བ་ནི་འགྱུར་མ་དག་པ་ཤེས་པར་བྱའོ། ། ལྷག་མ་རྣམས་སྔོན་ཆོག་གི་མིང་གིས་གདགས་རུང༌།
ཚེགས་ཆུང་ངུའི་སྒོ་ནས་བསྙེན་པར་རྫོགས་ཚུལ་བསྟན་ནོ། ། གཉིས་པ་ལ། བསྙེན་རྫོགས་བཅུའི་རྣམ་གཞག་གསུང་ཚུལ་དང༌། སྔོན་ཆོག་མཚན་ཉིད་པའི་རྣམ་གཞག་གསུང་ཚུལ་ལོ། ། དང་པོ་ནི། སོ་སོ་ཐར་ཞེས་པ། གཞན་གྱི་རྣམ་རིག་བྱེད་སོགས་ཀྱིས། ། ཞེས་པའི་མཛོད་རང་འགྲེལ་དུ། སོ་སོ་ཐར་པའི་སྡོམ་པ་ནི། གལ་ཏེ་འདི་ལ་གཞན་གྱིས་རྣམ་པར་རིག་པར་བྱེད་ལ་འདི་ཡང་གཞན་ལ་རྣམ་པར་རིག་པར་བྱེད་པས་ན།
གཞན་གྱི་རྣམ་པར་རིག་བྱེད་ལས་ཐོབ་བོ། ། དེ་ཡང་དགེ་འདུན་ནམ་གང་ཟག་ལས་ཏེ། དགེ་སློང་དང༌། དགེ་སློང་མ་དང༌། དགེ་སློབ་མའི་སྡོམ་པ་ནི་དགེ་འདུན་ལས་སོ། ། གཞན་དག་ནི་གང་ཟག་ལས་སོ། ། བྱེ་བྲག་ཏུ་སྨྲ་ ༼༥༨༽ བ་འདུལ་བ་པ་རྣམས་ན་རེ། རྣམ་པ་བཅུས་བསྙེན་པར་རྫོགས་སོ། ། ཞེས་ཟེར་བ་བསྡུ་བའི་ཕྱིར་སོགས་པའི་སྒྲ་སྨྲོས་ཏེ། རང་བྱུང་གིས་ནི་སངས་རྒྱས་དང་རང་སངས་རྒྱས་རྣམས་སོ། །
ངེས་པར་འཇུག་པས་ནི་རྟེན་ལྔ་པོ་རྣམས་སོ། ། དགེ་སློང་ཚུར་ཤོག་ཅེས་བྱ་བས་ནི་གྲགས་པ་ལ་སོགས་པ་རྣམས་སོ། ། སྟོན་པར་ཁས་བླངས་པས་ནི་འོད་སྲུང་ཆེན་པོའོ། ། དྲི་བ་མཉེས་པས་ནི་ལེགས་སྦྱིན་ནོ། ། བླ་མའི་ཆོས་ཁས་བླངས་པས་ནི་སྐྱེ་དགུའི་བདག་མོ་ཆེན་མོའོ། ། ཕོ་ཉས་ནི་མཆོད་སྦྱིན་ནོ། ། འདུལ་བ་འཛིན་པར་གཏོགས་པ་ལྔས་ནི་མཐའ་འཁོབ་ཀྱི་མི་རྣམས་སོ། ། བཅུའི་ཚོགས་ཀྱིས་ནི་དབུས་ཀྱི་མི་རྣམས་སོ། ། སྐྱབས་སུ་འགྲོ་བ་ལན་གསུམ་བཟླས་པས་ནི་སྡེ་བཟང་དྲུག་ཅུའི་ཚོགས་ཀྱིས་བསྙེན་པར་རྫོགས་པར་བྱས་པ་རྣམས་ཏེ། དེ་དག་གི་སོ་སོ་ཐར་པའི་སྡོམ་པ་ནི་གདོན་མི་ཟ་བར་རྣམ་པར་རིག་བྱེད་ལ་རག་ལུས་པ་མ་ཡིན་ནོ། །
ཞེས་གསུངས་ཤིང༌། དེ་ཇི་ལྟ་བ་བཞིན་དུ་འདུལ་བ་ཚིག་ལེའུར་བྱས་པ་ལས་ཀྱང་བཤད་དེ། གང་ཕྱིར་བསྙེན་པར་རྫོགས་པ་ནི། ། གཞན་ཡང་བྱེ་བྲག་སྨྲ་བས་བརྗོད། ། ཇི་ལྟར་གནས་པ་མཁྱེན་པས་ན། ། འདྲེན་པ་རང་རྒྱལ་རང་བྱུང་གིས། ། འཕགས་པ་ཀཽ་ཌི་ནྱ་སོགས། ། ལྔ་སྡེ་རྣམས་ནི་ངེས་པ་ལས། ། གང་ཞིག་སློབ་མ་བཟང་སྡེ་རྣམས། ། ཐམས་ཅད་སྐྱབས་སུ་འགྲོ་བས་ཐོབ། །
ཕོ་ཉ་ཡིས་ནི་མཆོད་སྦྱིན་མ། ། ཚུར་ཤོག་དགེ་སློང་ཞེས་བྱས་ཀྱང༌། ། སྟོན་པར་ཁས་བླངས་པ་ལས་ནི། ། དགེ་སློང་འོད་སྲུང་བདག་ཉིད་ཆེ། ། དྲི་བས་མཉེས་པ་ཉིད་ཀྱིས་ནི། ། སློབ་མ་ལེགས་སྦྱིན་དེ་བཞིན་ནོ། ། དབུས་དང་མཐའ་འཁོབ་པ་དག་ལ། ། བསྙེན་རྫོགས་ཡང་དག་བསྟན་པ་ནི། ། བཅུ་དང་ལྔའི་ཚོགས་ཀྱིས་སམ། ། དེ་བས་ལྷག་པས་ཀྱང་ནི་རུང༌། །
དེ་བཞིན་འཁོར་ཚོགས་བཅས་པ་ཡི། ། གཽའུ་ཏ་མ་ལྕི་ཆོས་ཀྱིས། ། ཞེས་ ༼༥༩༽ གསུངས་པ་ལྟར་རོ། ། འོག་ཏུ་ལུང་ཁུངས་གསལ་ཁ་མ་ཐོན་པ་རྣམས་མདོ་རྩ་བའི་ལུང་ཡིན་པར་ཤེས་པར་བྱའོ། ། གཉིས་པ་ནི། དགེ་འདུན་ཐམས་ཅད་འདུས་པ་ན་ཆ་ལུགས་འདི་བཞིན་བྱས། རྒན་རིམ་ལ་ཕྱག་འཚལ་ཏེ། ཐལ་མོ་སྦྱར་ཙོག་ཙོག་པུར་འདུག་ཅིང་གསོལ་བ་བཏབ་པར་གྱུར་པ་གསུམ་དང༌། གསོལ་བ་དང་བཞིའི་ལས་ཀྱིས་ཅིག་ཅར་རབ་ཏུ་བྱུང་བ་དང༌། བསྙེན་པར་རྫོགས་པ་ཉེ་བར་བསྒྲུབས་པར་གྱུར་པ་ལྟ་བུ་ནི་སྔོན་གྱི་ཆོ་གའོ། །
ཞེས་སོ། ། འདི་དག་ལ་སྐྱེ་བ་རྒྱུའི་ཁྱད་པར། ཆོ་གའི་མཚན་གཞི། ཇི་ལྟར་སྐྱེ་བའི་ཚུལ། ཆོ་ག་གཞན་དུ་བསྟན་པ་དང་བཞི། དང་པོ་ནི། སྔོན་ཆོག་གི་སྒོ་ནས་བསྙེན་རྫོགས་ཀྱི་སྡོམ་པ་སྐྱེ་བ་ལ། མཚམས་ནང་དེ་ན་ཡོད་པའི་དགེ་འདུན་ཐམས་ཅད་འདུས་པ། རབ་ཏུ་བྱུང་བའི་རྟགས་ཆ་ལུགས་དང་ལྡན་པ། རྒན་རིམ་ལ་ཕྱག་འཚལ་བ་སོགས་གུས་པའི་སྤྱོད་ལམ་དང་ལྡན་པ།
བསྙེན་པར་རྫོགས་པར་གསོལ་བ་ལན་གསུམ་དུ་བཏབ་པའི་རྒྱུའི་ཁྱད་པར་དང་ལྡན་པ་ཞིག་དགོས་སོ་ཞེས་འཆད་པ་ནི། དགེ་འདུན་ཞེས་པ་ནས། གསུམ་དང་ཞེས་པའི་བར་རོ། ། གཉིས་པ་ནི། སྔོན་གྱི་ཆོ་ག་ལ་གསོལ་བཞིའི་ཆོ་ག་དང་ལྡན་པ་ཞིག་དགོས་སོ་ཞེས་འཆད་པ་ནི། གསོལ་བ་དང་བཞིའི་ལས་ཀྱིས་ཤེས་སོ། ། གསུམ་པ་ནི། སྔོན་ཆོ་ག་ལས་སྡོམ་པ་སྐྱེ་བ་བར་མ་རབ་བྱུང་གི་ཚུལ་ཁྲིམས་དང་བསྙེན་རྫོགས་ཀྱི་སྡོམ་པ་ཅིག་ཅར་དུ་བསྒྲུབ་དགོས་སོ་ཞེས་འཆད་པ་ནི། ཅིག་ཅར་རབ་ཏུ་བྱུང་བ་དང༌། བསྙེན་པར་རྫོགས་པ་ཉེ་བར་བསྒྲུབས་པར་གྱུར་པ་ཞེས་སོ། །
བཞི་པ་ནི། བར་མ་རབ་བྱུང་གི་ཚུལ་ཁྲིམས་དང༌། བསྙེན་རྫོགས་ཅིག་ཅར་དུ་སྒྲུབ་པའི་གསོལ་བཞིའི་ཆོ་ག་འདི། ད་ལྟར་གྱི་ཆོ་ག་ལས་གཞན་པའི་སྔོན་ཆོག་མཚན་ཉིད་པ་ཡིན་ནོ་ཞེས་འཆད་ ༼༦༠༽ པ་ནི། ལྟ་བུ་ནི་སྔོན་གྱི་ཆོ་གའོ་ཞེས་དང༌། རྒྱ་ཆེར་འགྲེལ་དུ། ལྟ་བུ་ཞེས་བྱ་བའི་སྒྲ་ནི་རྣམ་པའི་ཚིག་ཡིན་ཏེ། སྔོན་གྱི་ཆོ་གའི་རྣམ་པ་ནི་དེ་ལྟ་བུར་རིག་པར་བྱའི་རྣམ་པ་གཞན་མ་ཡིན་ནོ་ཞེས་བྱ་བའི་ཐ་ཚིག་གོ ། ཞེས་སོ། ། སྔོན་ཆོག་དེ་ལ་དབྱེ་ན།
མཐའ་འཁོབ་ཏུ་ལྔས་བསྙེན་པར་རྫོགས་པ་དང༌། དབུས་སུ་བཅུས་བསྙེན་པར་རྫོགས་པའི་ཆོ་ག་གཉིས་ཡོད་ཅེས་འཆད་པ་ནི། མཛོད་རང་འགྲེལ་དུ། འདུལ་བ་འཛིན་པར་གཏོགས་པ་ལྔས་ནི་མཐའ་འཁོབ་ཀྱི་མི་རྣམས་སོ། ། བཅུའི་ཚོགས་ཀྱིས་ནི་དབུས་ཀྱི་མི་རྣམས་སོ། ། ཞེས་དང་འདུལ་བ་ཚིག་ལེའུར་བྱས་པ་ལས། དབུས་དང་མཐའ་འཁོབ་པ་དག་ལ། ། བསྙེན་རྫོགས་ཡང་དག་བསྟན་པ་ནི། ། བཅུ་དང་ལྔ་ཡི་ཚོགས་ཀྱིས་སམ། ། དེ་ལས་ལྷག་པས་ཀྱང་ནི་རུང༌། །
ཞེས་པས་བསྟན། གལ་ཏེ་སྔོན་ཆོག་ལ་ལྔའི་ཚོགས་དང་བཅུའི་ཚོགས་ཀྱིས་བསྙེན་རྫོགས་མི་འཐད་དེ། སྔོན་ཆོག་ལ་མཚམས་ནང་དེ་ན་ཡོད་པའི་དགེ་འདུན་ཐམས་ཅད་འདུས་དགོས་པར་བསྟན་པའི་ཕྱིར་ཟེར་ན། སྐྱོན་མེད་དེ་མཚམས་ནང་དེ་ན་ཡོད་པའི་དགེ་འདུན་ཐམས་ཅད་འདུས་དགོས་པར་བཤད་པ་ནི་སྤྱིར་བཏང་ཉེས་མེད་ཕུན་ཚོགས་ཀྱི་དབང་དུ་བྱས་པ་ཡིན་ལ། མཐའ་འཁོབ་ཏུ་ལྔ་དང་ཡུལ་དབུས་སུ་བཅུ་ལས་བསྙེན་པར་རྫོགས་པ་ནི་མ་མཐའི་གྲངས་ཀྱི་དབང་དུ་བྱས་པའི་ཕྱིར། གཉིས་པ་ལ་སྔོན་ཆོག་གི་ངོ་བོ། སྒྲ་དོན། དབྱེ་བ། ཁྱད་ཆོས་སོ། ། དང་པོ་ནི།
རང་གི་བསྒྲུབ་བྱ་བར་མ་རབ་བྱུང་གི་ཚུལ་ཁྲིམས་དང་བསྙེན་རྫོགས་ཀྱི་སྡོམ་པ་ཅིག་ཅར་ཐོབ་པར་བྱེད་པའི་ཐབས་སུ་གྱུར་པའི་གསོལ་བའི་ལས་དང་བརྗོད་པ་ཅི་རིགས་པས་བསྡུས་པའི་ཆོ་གའོ། ། གཉིས་པ་ནི། ད་ལྟར་གྱི་ཆོ་གའི་སྔོན་རོལ་དུ་སྔོན་གྱི་རྒྱུད་སྨིན་པའི་གདུལ་བྱ་རྗེས་སུ་འཛིན་པའི་ཆོ་ག་ཡིན་པས་ན་དེ་སྐད་ ༼༦༡༽ ཅེས་བྱའོ། ། གསུམ་པ་ལ། སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི། རང་བྱུང་ཡེ་ཤེས་ཚུར་ཤོག་དང༌། ། ཁས་བླངས་རྣམ་གསུམ་དྲི་དང་འཕྲིན། ། དབུས་དང་མཐའ་འཁོབ་བྱེ་བྲག་གིས། །
བཅུ་དང་ལྔ་ཡིས་བསྙེན་རྫོགས་སོ། ། ཞེས་སོ། ། གཉིས་པ་ལ། རང་བྱུང་གི་བསྙེན་རྫོགས། ཡེ་ཤེས་ཁོང་ཆུད་ཀྱི། ཚུར་ཤོག་གི སྟོན་པར་ཁས་བླངས་ཀྱི། སྐྱབས་གསུམ་ཁས་བླངས་ཀྱི། ལྕི་ཆོས་ཁས་བླངས་ཀྱི། དྲི་བས་མཉེས་པའི།
འཕྲིན་གྱིས། ཡུལ་དབུས་སུ་བཅུའི་ཚོགས་ཀྱིས། མཐའ་འཁོབ་ཏུ་ལྔའི་ཚོགས་ཀྱིས་བསྙེན་པར་རྫོགས་ཚུལ་ལོ། ། དང་པོ་ནི། ཡང་དག་པར་རྫོགས་པའི་སངས་རྒྱས་དང་རང་སངས་རྒྱས་ཟད་མི་སྐྱེ་ཤེས་པའི་བྱང་ཆུབ་མངོན་དུ་བྱས་པའི་ཚེ་རང་གི་ངང་གིས་བསྙེན་པར་རྫོགས་པ་ལྟ་བུ་སྟེ། ཇི་ལྟར་གནས་པ་མཁྱེན་པས་ན། ། འདྲེན་པ་རང་རྒྱལ་རང་བྱུང་གིས། ། ཞེས་སོ། ། འདིར་ཁ་ཅིག རྒྱལ་བུ་དོན་གྲུབ་ཀྱིས་ཁྱིམ་ནས་ཁྱིམ་མེད་པར་རབ་ཏུ་བྱུང་བའི་དུས་སུ་རང་བྱུང་གིས་བསྙེན་པར་རྫོགས་ཏེ།
སྔོན་གྱི་ཆོ་ག་ལ་བར་མ་རབ་བྱུང་གི་ཚུལ་ཁྲིམས་དང༌། བསྙེན་རྫོགས་ཀྱི་སྡོམ་པ་ཅིག་ཅར་དུ་ཐོབ་དགོས་པར་བཤད་པའི་ཕྱིར། ཟེར་བ་ནི་འབྲེལ་མེད་འབའ་ཞིག་སྟེ། རང་བྱུང་གི་བསྙེན་རྫོགས་སྔོན་ཆོག་མཚན་ཉིད་པ་མ་ཡིན་པའི་ཕྱིར། གཉིས་པ་ནི། ལྔ་སྡེ་བཟང་པོ་ལ་མཐོང་ལམ་གྱི་རྟོགས་པ་སྐྱེས་པའི་ཚེ། སྔོན་གྱི་སྨོན་ལམ་གྱི་དབང་གིས་བསྙེན་རྫོགས་ཀྱི་སྡོམ་པ་མངོན་དུ་གྱུར་པ་ལྟ་བུའོ། ། འདི་ལ་ངེས་ཞུགས་ཀྱི་བསྙེན་རྫོགས་ཞེས་ཀྱང་བྱ་སྟེ། འཕགས་པ་ཀཽ་ཌི་ནྱ་སོགས། ལྔ་སྡེ་རྣམས་ནི་ངེས་པ་ལས། །
ཞེས་སོ། ། གསུམ་པ་ནི། སྟོན་པས་གྲགས་པ་ལ་སོགས་པ་རྒྱུད་སྨིན་པའི་གདུལ་བྱ་ལ། དགེ་སློང་དག་ཚུར་ཤོག་ལ་ཚངས་པར་སྤྱད་པ་སྤྱོད་ཅིག་ཅེས་གསུངས་པ་ཙམ་གྱིས་སངས་རྒྱས་ཀྱི་ ༼༦༢༽ ཐུགས་རྗེ་དང་བྱིན་གྱི་བརླབས་ཀྱིས་སྐྲ་དང་ཁ་སྤུ་རང་བྱི། ལུས་ལ་ཆོས་གོས་ངུར་སྨྲིག་གྱོན་པ་སོགས་བསྙེན་པར་རྫོགས་ནས་ལོ་བརྒྱ་ལོན་པའི་སྤྱོད་ལམ་ལྟ་བུར་གྱུར་ཏོ། ། དེ་སྐད་དུ་ཡང༌། བཅོམ་ལྡན་འདས་ཀྱིས་ཚུར་ཤོག་བཀའ་སྩལ་པས། ། སྐྲ་བྱི་སྣམ་སྦྱར་གྱོན་པའི་ལུས་ལྡན་གྱུར། ། མོད་ལ་དབང་པོ་རབ་ཞི་གནས་གྱུར་ཏེ། ། སངས་རྒྱས་དགོངས་པས་ལུས་གཟུགས་བཀབ་པར་གྱུར། །
ཞེས་གསུངས་པ་ལྟར་རོ། ། བཞི་པ་ནི། འོད་སྲུང་ཆེན་པོས་སྟོན་པ་སངས་རྒྱས་ལ་ཁྱོད་ནི་ཁོ་བོའི་སྟོན་པའོ། ། ཁོ་བོ་ནི་ཁྱོད་ཀྱི་ཉན་ཐོས་སོ་ཞེས་ཡིད་ཆེས་ཀྱི་དད་པ་དང་ལྡན་པའི་སྒོ་ནས་སྟོན་པར་ཁས་བླངས་པའི་མོད་ལ་བསྙེན་རྫོགས་ཀྱི་སྡོམ་པ་མངོན་དུ་གྱུར་པ་ལྟ་བུ་སྟེ། སྟོན་པར་ཁས་བླངས་པ་ལས་ནི། དགེ་སློང་འོད་སྲུང་བདག་ཉིད་ཆེ། ། ཞེས་སོ། ལྔ་པ་ནི། བཟང་སྡེའི་ཚོགས་དྲུག་ཅུས་ཡིད་ཆེས་ཀྱི་དད་པ་དང་ལྡན་པའི་སྒོ་ནས་དཀོན་མཆོག་གསུམ་སྐྱབས་གནས་སུ་ཁས་བླངས་པའི་མོད་ལ། བསྙེན་རྫོགས་ཀྱི་སྡོམ་པ་མངོན་དུ་གྱུར་པ་ལྟ་བུ་སྟེ།
གང་ཞིག་སློབ་མ་བཟང་སྡེའི་ཚོགས། ། ཐམས་ཅད་སྐྱབས་སུ་འགྲོ་བས་ཐོབ། ། ཅེས་སོ། ། དྲུག་པ་ལ། དངོས་དང༌། འཕྲོས་དོན་ལྕི་བའི་ཆོས་བརྒྱད་ངོས་བཟུང་བ་གཉིས། དང་པོ་ནི། སྐྱེ་དགུའི་བདག་མོ་ལ་སོགས་པ་ལྔ་བརྒྱས་ལྕི་བའི་ཆོས་བརྒྱད་ཁས་བླངས་པའི་མོད་ལ་བསྙེན་རྫོགས་ཀྱི་སྡོམ་པ་མངོན་དུ་གྱུར་པ་ལྟ་བུ་སྟེ། དེ་བཞིན་འཁོར་ཚོགས་བཅས་པ་ཡི། ། གཽའུ་ཏ་མ་ལྕི་ཆོས་ཀྱིས། །
ཞེས་སོ། ། གཉིས་པ་ནི། དགེ་སློང་ཕའི་དགེ་འདུན་དང་འབྲེལ་བའི་ལྕི་བའི་ཆོས་གསུམ། གཉིས་ཀའི་དགེ་འདུན་དང་འབྲེལ་བའི་ཆོས་གཉིས། ཕ་ཁ་ཡར་བ་དང་འབྲེལ་བའི་ཆོས་གསུམ་མོ། ། དང་པོ་ནི། དགེ་སློང་ཕའི་དགེ་འདུན་ལས་བསྙེན་པར་རྫོགས་པ། ཟླ་བ་ཕྱེད་ཕྱེད་ནས་ ༼༦༣༽ གདམས་ངག་ཞུ་བ། དགེ་སློང་གི་དགེ་འདུན་ཡོད་པའི་གནས་སུ་དབྱར་ཁས་ལེན་དགོས་པའོ། ། གཉིས་པ་ནི།
གཉིས་ཀའི་དགེ་འདུན་ལ་དགག་དབྱེ་བྱེད་པ། ལྕི་བའི་ཆོས་ལས་འདས་ན་གཉིས་ཀའི་དགེ་འདུན་ལ་མགུ་བ་སྤྱོད་དགོས་པའོ། ། གསུམ་པ་ནི། དགེ་སློང་ལ་ཚུལ་ཁྲིམས་འཆལ་པས་མི་གླེང༌། ཅོ་འདྲི་བ་ལ་སོགས་པ་མ་གུས་པའི་ལས་མི་བྱེད། དགེ་སློང་གསར་བུ་ལའང་གུས་པས་ཕྱག་བྱ་བའོ། ། འདུལ་བ་ཚིག་ལེའུར་བྱས་པ་ལས། དགེ་སློང་རྣམས་ལས་འདི་བསྙེན་རྫོགས། ། དེ་ལ་ཟླ་ཕྱེད་གདམས་ངག་གསོལ། ། དགེ་སློང་བཅས་གནས་དབྱར་གནས་ནས། །
ཚོགས་གཉིས་དང་ནི་དགག་དབྱེ་བྱ། ། ལྕི་བའི་ཆོས་ལས་འདས་ན་ནི། ། ཚོགས་གཉིས་དག་ནི་མགུ་བྱས་ཏེ། ། ཚུལ་འཆལ་དགེ་སློང་མིན་པར་ནི། ། མི་གླེང་ཅོ་བ་ཉིད་ཀྱང་ངོ༌། ། བསྙེན་པར་རྫོགས་པ་གསར་བུ་ལའང༌། ། དགེ་སློང་མ་ཡིས་ཕྱག་བྱ་སྟེ། ། ལྕི་བའི་ཆོས་བརྒྱད་འདི་དག་ནི། ། དགེ་སློང་མ་ལ་གསུངས་པ་ཡིན། ། ཞེས་གསུངས་པ་ལྟར་རོ། །
བདུན་པ་ནི། ཁྱིམ་བདག་ལེགས་བྱིན་ལ་སྟོན་པས། ལེགས་བྱིན་གཅིག་ཏུ་དགེ་བ་ནི་གང༌། ཐར་པའོ། ། དེ་ལ་འཁོ་བ་ནི་གང༌། དད་པའོ། ། ཞེས་པའི་དྲིས་ལན་ལ་ཐུགས་དགྱེས་པས། བསྙེན་རྫོགས་ཀྱི་སྡོམ་པ་མངོན་དུ་གྱུར་པའོ། ། དྲི་བས་མཉེས་པ་ཉིད་ཀྱིས་ནི། ། སློབ་མ་ལེགས་བྱིན་དེ་བཞིན་ནོ། །
ཞེས་སོ། ། བརྒྱད་པ་ནི། གྲོང་ཁྱེར་མཉན་ཡོད་ན་ཁྱིམ་བདག་སྦྱིན་པའི་བུ་མོ་མཆོད་སྦྱིན་མ་ཞེས་བྱ་བ་ཡོད་པ། རབ་ཏུ་འབྱུང་ཞིང་བསྙེན་པར་རྫོགས་པར་འདོད་ཀྱང་ཕ་མས་མ་གནང་ཞིང་ཁྱིམ་གྱི་ཕྱི་རོལ་དུ་ཡང་འགྲོར་མ་བཅུག་པའི་ཚེ། མཆོད་སྦྱིན་མས་དགེ་སློང་མ་ཨུཏྤ་ལའི་མདོག་ཅན་ལ། འཕགས་མ་བདག་རབ་ཏུ་འབྱུང་ཞིང་ ༼༦༤༽ བསྙེན་པར་རྫོགས་པར་འདོད་ལགས་ཏེ་ཕ་མས་མ་གནང་ཞིང་ཁྱིམ་གྱི་ཕྱི་རོལ་དུ་ཡང་འགྲོར་མ་བཅུག་པ་ལགས་པས་ཅི་ནས་ཀྱང་རབ་ཏུ་འབྱུང་ཞིང་བསྙེན་པར་རྫོགས་པར་མཛད་དུ་གསོལ། ཞེས་ཞུས། དེ་ནས་དགེ་སློང་མ་ཨུཏྤ་ལའི་མདོག་ཅན་གྱིས་སྟོན་པ་ལ་རྒྱུ་མཚན་ཞུས་པས་འཕྲིན་གྱི་སྒོ་ནས་རབ་བྱུང་བསྙེན་རྫོགས་རིམ་གྱིས་བྱེད་པར་གནང་སྟེ། དགེ་སློང་མའི་དགེ་འདུན་གྱིས་དགེ་སློང་མ་ཨུཏྤ་ལའི་མདོག་ཅན་འཕྲིན་དུ་བཏང༌། དགེ་བསྙེན་མ་དང་དགེ་ཚུལ་མའི་སྡོམ་པ་ཕོག
ཆོས་བསྟན་པས་རྒྱུན་ཞུགས་ཀྱི་འབྲས་བུ་ཐོབ། དེ་ནས་དགེ་སློབ་མའི་སྡོམ་པ་འཕྲིན་གྱི་སྒོ་ནས་ཕོག་ཆོས་བསྟན་པས་ཕྱིར་འོང་གི་འབྲས་བུ་ཐོབ། དེའི་རྗེས་སུ་ཚངས་སྤྱོད་ལ་ཉེར་གནས་ཀྱི་སྡོམ་པ་འཕྲིན་གྱི་སྒོ་ནས་ཕོག་ཆོས་བསྟན་པས་ཕྱིར་མི་འོང་གི་འབྲས་བུ་ཐོབ། སླར་ཡང་དགེ་འདུན་སྡེ་གཉིས་ཀྱིས་དགེ་སློང་མ་ཨུཏྤ་ལའི་མདོག་ཅན་འཕྲིན་དུ་གཏོང༌། དགེ་སློང་མའི་སྡོམ་པ་འཕྲིན་གྱི་སྒོ་ནས་ཕོག་ཆོས་བསྟན་པས། དགྲ་བཅོམ་པའི་འབྲས་བུ་ཐོབ་པར་བཤད་པ་ལྟ་བུའོ། ། གདུལ་བྱ་སྐལ་བ་དང་ལྡན་པ་ལ་ད་ལྟར་གྱི་གནས་སྐབས་སུ་ཡང་འཕྲིན་གྱིས་བསྙེན་པར་རྫོགས་པར་བྱར་རུང་སྟེ། མདོ་རྩ་བར། སྐལ་བ་དང་ལྡན་པའི་རང་བཞིན་ཅན་ལ་མངགས་པ་འདྲ་བས། རབ་ཏུ་འབྱིན་དུ་གཞུག་པ་ནི་ཆོ་ག་མ་ཡིན་པ་མ་ཡིན་ནོ་མངགས་པ་དེས་དེའི་སྐབས་རྗེས་སུ་བསྒྲུབ་པར་བྱའོ། །
བུད་མེད་ལ་ནི་བུད་མེད་དང་སྐྱེས་པས་ཀྱང་ངོ༌། ། སྐྱེས་པ་ལ་ནི་སྐྱེས་པ་ཁོ་ནས་སོ། ། གསོལ་བ་དང་ཁས་བླངས་པ་དག་དེའི་མིང་ཁོ་ནས་བྱའོ། ། བསྙེན་པར་རྫོགས་པ་མན་ཆད་གོང་མ་ཡང་ངོ༌། ། ཞེས་གསུངས་པ་ལྟར་རོ། ། དགུ་པ་དང་བཅུ་པ་ལ། དངོས་དང༌། དབུས་དང་མཐའ་འཁོབ་ཀྱི་ཁྱད་པར་ངོས་བཟུང་བའོ། ། དང་པོ་ནི། ཡུལ་དབུས་སུ་མཚམས་ནང་དེ་ན་ཡོད་ ༼༦༥༽ པའི་དགེ་སློང་ཐམས་ཅད་འདུས་པའམ།
མ་མཐའ་བཅུ་ཡན་ཆད་ཀྱི་གསོལ་བཞིའི་ལས་ཀྱིས་རབ་བྱུང་བསྙེན་རྫོགས་ཅིག་ཅར་དུ་སྒྲུབ་པའི་ཆོ་ག་དང༌། མཐའ་འཁོབ་ཏུ་མཚམས་ནང་དེ་ན་ཡོད་པའི་དགེ་སློང་ཐམས་ཅད་འདུས་པའམ། མ་མཐའ་ལྔ་ཡན་ཆད་ཀྱི་གསོལ་བཞིའི་ལས་ཀྱིས་རབ་བྱུང་བསྙེན་རྫོགས་ཅིག་ཅར་དུ་སྒྲུབ་པའི་ཆོ་ག་སྟེ། གསོལ་བ་དང་བཞིའི་ལས་ཀྱིས་ཅིག་ཅར་རབ་ཏུ་བྱུང་བ་དང་བསྙེན་པར་རྫོགས་པ་ཉེ་བར་བསྒྲུབས་པར་གྱུར་པ་ལྟ་བུ་ནི་སྔོན་གྱི་ཆོ་གའོ། ། ཞེས་དང༌། དབུས་དང་མཐའ་འཁོབ་པ་དག་ལ། ། བསྙེན་རྫོགས་ཡང་དག་བསྟན་པ་ནི། ། བཅུ་དང་ལྔ་ཡི་ཚོགས་ཀྱིས་སམ། ། དེ་བས་ལྷག་པས་ཀྱང་ནི་རུང༌། ། ཞེས་གསུངས་པ་ལྟར་རོ། །
གཉིས་པ་ལ། ཆོས་ཚིགས་ཀྱིས་ཕྱེ་བ་དང༌། ས་ཚིགས་ཀྱི་ཕྱེ་བའི་དབུས་དང་མཐའ་འཁོབ་ཀྱི་ཁྱད་པར་གཉིས། དང་པོ་ནི། རབ་བྱུང་བསྙེན་རྫོགས་ཀྱི་སྡོམ་པ་འབོགས་པར་བྱེད་པའི་གསོལ་བཞིའི་ལས་ཀྱི་ཆོ་ག་ལ་སོགས་པ་ལུང་གི་བསྟན་པ་དང༌། བསླབ་བྱ་ལ་ཚུལ་བཞིན་དུ་སློབ་པའི་རྟོགས་པའི་བསྟན་པ་ཡོད་པའི་ས་ཕྱོགས་ནི་ཆོས་ཚིགས་ཀྱིས་ཕྱེ་བའི་ཡུལ་དབུས་ཡིན་ལ། དེ་མེད་པ་ནི་མཐའ་འཁོབ་ཡིན་ནོ། ། གཉིས་པ་ནི། རྡོ་རྗེ་གདན་ནི་འཛམ་བུ་གླིང་གི་ལྟེ་བ་ཡིན་ལ། དེའི་ཤར་ཕྱོགས་ན་ལི་ཁ་ར་ཤིང་འཕེལ་གྱི་ནགས།
བྱང་ན་རི་བོ་མུན་པ་ཅན། ནུབ་ན་བྲམ་ཟེའི་གྲོང་ཀ་བ་དང་ཉེ་བའི་ཀ་བ། ལྷོ་ན་ཆུ་ཀླུང་འདམ་བུ་ཅན་གྱི་དྲུང་ན་ཡོད་པའི་གྲོང་ཁྱེར་འདམ་བུ་ཅན་རྣམས་ཀྱི་ཁོངས་སུ་གཏོགས་པའི་ས་ཕྱོགས་ནི་ས་ཚིགས་ཀྱིས་ཕྱེ་བའི་ཡུལ་དབུས་ཡིན་ལ། དེའི་ཕྱི་རོལ་ན་ཡོད་པའི་ས་ཕྱོགས་རྣམས་ནི་ས་ཚིགས་ཀྱིས་ཕྱེ་བའི་མཐའ་འཁོབ་སྟེ། མདོ་རྩ་བར། ཡུལ་དབུས་ཀྱི་མཚམས་སོ། ། ཤར་དུ་ནི་ ༼༦༦༽ ལི་ཁ་ར་ཤིང་འཕེལ་གྱི་མདུན་གྱི་ནགས་ལི་ཁ་རའི་ཤིང་ཚང་ཚིང་ཅན་ཞེས་བྱ་བའོ། ། ལྷོར་ནི་འདམ་བུ་ཅན་གྱི་ལྷོ་ན་ཆུ་ཀླུང་དེ་ཞེས་བྱ་བའོ། ། ནུབ་ཏུ་ནི་བྲམ་ཟེའི་གྲོང་ཀ་བ་དང་ཉེ་བའི་ཀ་བ་ཞེས་བྱ་བ་གཉིས་སོ། ། བྱང་དུ་ནི་ཨུ་ཤི་རིའི་རི་ཞེས་བྱ་བའོ། །
ཞེས་དང༌། འདུལ་བ་ཚིག་ལེའུར་བྱས་པ་ལས། ལི་ཁ་ར་ན་ཚང་ཚིང་ནགས། ། ལི་ཁ་ར་ཤིང་འཕེལ་ཤར་ཕྱོགས་ཉིད། ། ཨུ་ཤི་རི་ཞེས་བརྗོད་པ་ཡི། ། རི་བོ་མུན་པ་ཅན་ནི་བྱང༌། ། ཀ་བ་ཉེ་བའི་ཀ་བ་ཡི། ། གྲོང་ཁྱེར་ནུབ་ན་གནས་པ་ཡིན། ། གྲོང་ཁྱེར་འདམ་བུ་ཅན་གྱི་དྲུང༌། ། ཆུ་ཀླུང་འདམ་བུ་ཅན་ནི་ལྷོ། །
འདི་དག་གི་ནི་བར་རྣམས་ལ། ། ཡུལ་དབུས་སུ་ནི་ཤེས་བྱ་སྟེ། ། ཕྱི་རོལ་མཐའ་འཁོབ་ཅེས་བྱ་ནི། ། མཐའ་ཡས་མཁྱེན་པས་གསུངས་པ་ཡིན། ། ཞེས་གསུངས་པ་ལྟར་རོ། ། བཞི་པ་ཁྱད་ཆོས་ལ། ནམ་གྱི་ཚེ་བྱུང་བའི་དུས། རྟེན་གྱི་ཁྱད་པར། སྔོན་ཆོག་མཚན་ཉིད་པ་ངོས་གཟུང་བ། གསུང་པའི་དགོས་པ་དང་བཞི།
དང་པོ་ནི། འཕྲིན་གྱིས་བསྙེན་རྫོགས་མ་གཏོགས་ལྷག་མ་དགུ། ད་ལྟར་གྱི་ཆོ་གའི་སྔ་རོལ་སྟོན་པ་ཞལ་བཞུགས་པའི་དུས་ཁོ་ནར་བྱུང་བ་ཡིན་ཞིང༌། མཆོད་སྦྱིན་མ་འཕྲིན་གྱིས་བསྙེན་པར་རྫོགས་པ་སྟོན་པ་ཞལ་བཞུགས་པའི་དུས་ཁོ་ནར་བྱུང་བ་ཡིན་ཀྱང༌། དེ་དང་རིགས་འདྲ་བའི་འཕྲིན་གྱིས་བསྙེན་རྫོགས་ད་ལྟར་གྱི་དུས་སུ་ཡང་བྱར་རུང་བ་ཡིན་ནོ། ། གཉིས་པ་ལ། ཡུལ་གཞན་ལ་མ་བརྟེན་པའི་དང༌། བརྟེན་པའི་བསྙེན་རྫོགས་གཉིས། དང་པོ་ནི། རང་བྱུང་གི་བསྙེན་རྫོགས་ཏེ།
རང་རྒྱལ་སྲིད་པ་ཐ་མ་པ་དང༌། བྱང་སེམས་སྲིད་པ་ཐ་མ་པས་ཟད་མི་སྐྱེ་ཤེས་པའི་བྱང་ཆུབ་མངོན་དུ་བྱས་པའི་ཚེ་བསྙེན་རྫོགས་ཀྱི་སྡོམ་པ་རང་གི་ངང་གིས་མངོན་དུ་འགྱུར་བའི་ཕྱིར། གཉིས་པ་ལ། སྟོན་པ་སངས་རྒྱས་ལ་བརྟེན་པ་དང༌། ཆོ་གའི་རིག་བྱེད་ ༼༦༧༽ ལ་བརྟེན་པ་གཉིས། དང་པོ་ནི། ཡེ་ཤེས་ཁོང་དུ་ཆུད་པའི། ཚུར་ཤོག་གི ཁས་བླངས་རྣམ་པ་གསུམ་གྱི། དྲི་བས་མ་ཉེས་པའི་བསྙེན་རྫོགས་དང་དྲུག་ཡིན་ཏེ།
སངས་རྒྱས་ཀྱི་ཐུགས་རྗེ་དང་བྱིན་གྱི་རླབས་ལ་བརྟེན་ནས་བསྙེན་རྫོགས་ཀྱི་སྡོམ་པ་རང་གི་ངང་གིས་མངོན་དུ་གྱུར་པའི་ཕྱིར། གཉིས་པ་ལ། ད་ལྟར་གྱི་ཆོ་ག་དང༌། སྔོན་ཆོག་ལ་བརྟེན་པ་གཉིས། དང་པོ་ནི། འཕྲིན་གྱིས་བསྙེན་རྫོགས་སོ། ། གཉིས་པ་ནི། གསོལ་བཞིའི་ལས་ཀྱིས་ཅིག་ཅར་རབ་བྱུང་བསྙེན་རྫོགས་སྒྲུབ་པའི་ཆོ་ག་གཉིས་སོ། ། གསུམ་པ་ནི། དབུས་སུ་བཅུའི་ཚོགས་དང༌།
མཐའ་འཁོབ་ཏུ་ལྔའི་ཚོགས་ཀྱིས་ཅིག་ཅར་རབ་བྱུང་བསྙེན་རྫོགས་སྒྲུབ་པའི་གསོལ་བ་དང་བཞིའི་ལས་འདི་ཉིད་སྔོན་ཆོག་མཚན་ཉིད་པ་ཡིན་ཏེ། གསོལ་བ་དང་བཞིའི་ལས་ཀྱིས་ཅིག་ཅར་རབ་ཏུ་བྱུང་བ་དང༌། བསྙེན་པར་རྫོགས་པ་ཉེ་བར་བསྒྲུབས་པར་གྱུར་པ་ལྟ་བུ་ནི་སྔོན་གྱི་ཆོ་གའོ་ཞེས་དང༌། དེའི་རྒྱ་ཆེར་འགྲེལ་སྔར་བཤད་པ་དེ་ཉིད་ཀྱི་ཕྱིར་རོ། ། དང་པོ་བདུན་སྔོན་ཆོག་མཚན་ཉིད་པ་མ་ཡིན་ཏེ། ལུས་ངག་གི་རིག་བྱེད་ཅུང་ཟད་ཡོད་སྲིད་ཀྱང་གསོལ་བཞིའི་ཆོ་ག་མཚན་ཉིད་པ་མེད་པའི་ཕྱིར། འཕྲིན་གྱིས་བསྙེན་རྫོགས་སྔོན་ཆོག་མཚན་ཉིད་པ་མ་ཡིན་ཏེ། ད་ལྟར་གྱི་ཆོ་གས་བསྒྲུབ་བྱ་འཕྲིན་གྱི་སྒོ་ནས་བསྙེན་པར་རྫོགས་པ་བྱར་རུང་བ་ཡིན་པའི་ཕྱིར། བཞི་པ་ནི། སྔོན་གྱི་རྒྱུད་ཡོངས་སུ་སྨིན་པའི་གདུལ་བྱ་རྗེས་སུ་གཟུང་བའི་ཕྱིར་དུ་མཁན་སློབ་ལ་ལྟོས་མི་དགོས་པ་སྔོན་གྱི་ཆོ་ག་གསུངས་ཏེ།
སྔོན་གྱི་གདུལ་བྱ་རྣམས་ནི་རྒྱུད་སྨིན་པ་ཤས་ཆེ་བས་ནད་དང་ཉེར་འཚེ་ལ་སོགས་པ་འབྱུང་དཀའ་ལ། ཅུང་ཟད་བྱུང་ཡང་ནད་གཡོག་དང་སྨན་ལ་སོགས་པ་རྙེད་སླ་བས་འཁྲིད་ཅིང་སྐྱོང་བར་བྱེད་པའི་མཁན་སློབ་ལ་གཙོ་བོར་ལྟོས་མི་དགོས་པའི་ ༼༦༨༽ ཕྱིར། རྒྱུད་མ་སྨིན་པའི་གདུལ་བྱ་རྗེས་སུ་གཟུང་བའི་ཕྱིར་དུ། ད་ལྟར་གྱི་ཆོ་ག་གསུངས་ཏེ། ད་ལྟར་གྱི་གདུལ་བྱ་རྣམས་ནི་རྒྱུད་སྨིན་པ་ཤས་ཆུང་བས་ནད་དང་ཉེར་འཚེ་ལ་སོགས་པ་འབྱུང་སྟེ། མཐུན་རྐྱེན་སྨན་དང་ནད་གཡོག་ལ་སོགས་པ་རྙེད་དཀའ་བས་འཁྲིད་ཅིང་སྐྱོང་བར་བྱེད་པའི་མཁན་པོ་དང་སློབ་དཔོན་ལ་གཙོ་བོར་ལྟོས་དགོས་པའི་ཕྱིར། གལ་ཏེ་མདོ་རྩ་བ་འདིར་སྔོན་ཆོག་བཀོད་པ་དགོས་པ་མེད་དེ། ད་ལྟར་གྱི་སྐབས་སུ་སྔོན་ཆོག་བྱར་མི་རུང་བའི་ཕྱིར་སྙམ་ན། སྐྱོན་མེད་དེ་སྔོན་གྱི་རྒྱུད་ཡོངས་སུ་སྨིན་པའི་གདུལ་བྱ་ཚེགས་ཆུང་ངུའི་སྒོ་ནས་བསྙེན་པར་རྫོགས་པའི་ཐབས་སྔོན་གྱི་ཆོ་ག་ཁྱད་པར་ཅན་ཡོད་པར་ཤེས་ན། མ་འོངས་པ་ན་དེ་དག་རང་རྒྱུད་ལ་ཡང་འབྱུང་བའི་ཕྱིར་དུ་སྤྲོ་བས་འཇུག་པ་དང༌།
སྔོན་ཆོག་དང་ད་ལྟར་གྱི་ཆོ་གའི་རྣམ་གཞག་སོ་སོར་ཤེས་པའི་ཕྱིར་དུ་ཡང་འདིར་སྔོན་ཆོག་གི་རྣམ་གཞག་གསུངས་པའི་ཕྱིར། གཉིས་པ་ད་ལྟར་གྱི་ཆོ་ག་ལ། བསྙེན་གནས་འབོགས་པའི་ཆོ་ག་དང༌། རིགས་བདུན་འབོགས་པའི་ཆོ་ག་གཉིས། དང་པོ་ལ། གང་ལ་བླང་བའི་ཡུལ། གང་གིས་ལེན་པའི་གང་ཟག ཇི་ལྟར་ལེན་པའི་ཆོ་ག་དང་གསུམ། དང་པོ་ནི། བྱེ་བྲག་ཏུ་སྨྲ་བ་ལྟར་ན།
སོ་ཐར་རིགས་བརྒྱད་ནི། ཡུལ་དགེ་སློང་ཁོ་ན་ལས་ལེན་དགོས་ནི། སོ་ཐར་གྱི་སྡོམ་པ་རིགས་བརྒྱད་འབོགས་པར་བྱེད་པའི་སློབ་དཔོན་དེ་ཉིད་གང་ལ་སྡོམ་པ་འབོགས་པར་བྱེད་པའི་བསྒྲུབ་བྱ་དེའི་གནས་ཀྱི་སློབ་དཔོན་དུ་རུང་བ་ཡིན་ལ། གཞན་གྱི་གནས་ཀྱི་སློབ་དཔོན་དང་གཞན་གྱི་མཁན་པོ་དང་རང་ཉིད་གནས་ཀྱི་སློབ་དཔོན་ལ་མ་བརྟེན་པར་གནས་པ་ལ། བསྙེན་པར་རྫོགས་ནས་ལོ་བཅུ་བར་མ་ཆད་དུ་ལོན་པ་བཙུན་པ་བརྟན་པའི་ཡོན་ཏན། ལྔ་ཕྲུག་གི་ཡོན་ཏན་དང་ལྡན་པ་མཁས་ཤིང་ཕན་འདོགས་ཀྱི་ཡོན་ཏན་གཉིས་དང་ལྡན་པ་ ༼༦༩༽ དགོས་པའི་ཕྱིར། མདོ་རྩ་བར། བསྙེན་པར་རྫོགས་ནས་ལོ་བཅུ་མ་ལོན་པར་མཁན་པོ་ཉིད་དང་གནས་ཉིད་དང་མི་གནས་པར་འདུག་པར་མི་བྱའོ། ། འོག་ནས་འབྱུང་བ་དག་ལས་ལྷན་ཅིག་སྦྱར་བ་གང་དང་ཡང་མི་ལྡན་པས་ནི་མ་ཡིན་ནོ། ། ཞེས་གསུངས་པ་ལྟར་རོ། །
མདོ་སྡེ་པ་ལྟར་ན། བསྙེན་གནས་ཀྱི་སྡོམ་པ་ནི། དགེ་སློང་ཁོ་ན་ལས་ལེན་དགོས་པ་མ་ཡིན་ཏེ། ཆོ་ག་ཤེས་པའི་དགེ་སློང་ངམ། དགེ་ཚུལ་ལམ། ཁྱིམ་པ་གང་ཡང་རུང་བའི་དྲུང་དུ་བླངས་པས་སྐྱེ་བར་འདོད་པའི་ཕྱིར་ཏེ། བྲམ་ཟེ་གནས་འཇོག་གིས་ཞུས་པའི་མདོ་ལས། གནས་འཇོག་རིགས་ཀྱི་བུའམ་རིགས་ཀྱི་བུ་མོ་དད་པ་དང་ལྡན་པ་འཕགས་པའི་ལམ་ཡན་ལག་བརྒྱད་དང་ལྡན་པའི་བསྙེན་གནས་ལ་གནས་པར་འདོད་པ་དེས་ནངས་པར་ལངས་ནས། དགེ་སློང་ངམ། བྲམ་ཟེའམ།
ཁྱིམ་པ་གཞན་གང་ཡང་རུང་བ་ཆོ་ག་ཤེས་པ་ཞིག་གི་དྲུང་དུ་སོང་སྟེ། བླ་གོས་ཕྲག་པ་གཅིག་ཏུ་བྱས་ལ་སྤུས་མོ་གཡས་པའི་ལྷ་ང་ས་ལ་བཙུགས་ཏེ་ཚིག་འདི་སྐད་ཅེས་བརྗོད་པར་བྱའོ། ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ། དོ་ནུབ་ཀྱི་མཚན་མོ་འདི་དང༌། སང་ཉི་མ་མ་ཤར་གྱི་བར་དུ་སྲོག་གཅོད་པ་སྤང་ཞིང་སྲོག་གཅོད་པ་ལས་སླར་ལོག་སྟེ། དབྱུག་པ་སྤང་ཞིང་མཚོན་ཆ་སྤངས་ཏེ་ངོ་ཚ་དང་ལྡན་པར་བགྱིས་ལ། སེམས་ཅན་སྲོག་ཆགས་འབྱུང་ངོ་ཐམས་ཅད་ལས་ཆུང་ངུ་ན་སྲོག་ཆགས་ཕྲ་མོ་གྲོག་སྤུར་ཡན་ཆད་ཀྱི་སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་ལོག་པར་བགྱིའོ། ། ཞེས་དང༌། ལུང་རྣམ་འབྱེད་ལས།
ཁྱིམ་བདག་མགོན་མེད་ཟས་སྦྱིན་གྱིས་སྐྱེ་བོ་མང་པོ་ལ་བསྙེན་གནས་ཕོག་པར་བཤད་པ་སྒྲ་ཇི་བཞིན་དུ་འདོད་པའི་ཕྱིར། གཉིས་པ་ནི། བྱེ་བྲག་ཏུ་སྨྲ་བ་ལྟར་ན། གླིང་གསུམ་གྱི་སྐྱེ་པ་དང་བུད་མེད་ ༼༧༠༽ མཚན་དོན་བྱེད་ནུས་པ་ཁོ་ན་ལ་སྐྱེ་བར་འདོད། མདོ་རྩ་བར། མི་མ་ཡིན་པའི་འགྲོ་བ་པ་དང༌། བྱང་གི་སྒྲ་མི་སྙན་པ་གཉིས་ནི་སྡོམ་པའི་ཞིང་ཉིད་མ་ཡིན་ནོ། ། ཞེས་སོ། ། དེས་ན་ཁྱིམ་པས་བསྙེན་གནས་ཀྱི་སྡོམ་པ་ཕོག་པར་བཤད་པ་དང༌། ཀླུ་ལ་སོགས་པ་དུད་འགྲོའི་རྟེན་ལ་བསྙེན་གནས་ཡོད་པར་བཤད་པ་ནི་སྒྲ་ཇི་བཞིན་མ་ཡིན་ཏེ།
བར་མའི་ཚུལ་ཁྲིམས་ལ་བསྙེན་གནས་ཀྱི་མིང་གིས་བཏགས་པ་ཙམ་ཡིན་པའི་ཕྱིར། ཞེས་འདོད་དོ། ། མདོ་སྡེ་པ་ལྟར་ན། བསྙེན་གནས་ཀྱི་སྡོམ་པ་དུད་འགྲོའི་རྟེན་ལ་ཡང་ཡོད་པར་འདོད་དེ། འདུལ་བ་ལུང་ལས། ཀླུ་གཞོན་ནུ་ཙམ་པ་ཞེས་བྱ་བས་ཚེས་བརྒྱད་ལ་བསྙེན་གནས་བསྲུང་བར་བཤད་པ་དང༌། སྐྱེས་རབས་ལས། རི་བོང་དང་སེང་གེ་ལ་སོགས་པས་ཀྱང་བསྙེན་གནས་བསྲུངས་པར་བཤད་པ་སྒྲ་ཇི་བཞིན་པར་འདོད་པའི་ཕྱིར། དེ་སྐད་དུ་ཡང༌། བྱེ་བྲག་སྨྲ་བའི་བསྙེན་གནས་ཀྱང༌། །
དགེ་སློང་ལས་ལེན་གང་ཟག་ནི། ། གླིང་གསུམ་སྐྱེས་པ་བུད་མེད་ལས། ། འགྲོ་བ་གཞན་ལ་སྡོམ་པ་བཀག ། མདོ་སྡེ་པ་རྣམས་དུད་འགྲོ་སོགས། ། འགྲོ་བ་གཞན་ལའང་སྐྱེ་བར་འདོད། ། བླང་བའི་ཡུལ་ཡང་དགེ་བསྙེན་སོགས། ། གང་ཡང་རུང་ལས་བླང་བར་གསུངས། ། ཞེས་པའི་དོན་ལེགས་པར་བཤད་པ་ཡིན་ནོ། ། གསུམ་པ་ལ། སྤྱིར་བསྟན་པ།
འབོགས་པར་བྱེད་པའི་ཆོ་ག་འགོད་པ། དམིགས་བསལ་ལ་དོགས་པ་དཔྱད་པ་དང་གསུམ། དང་པོ་ལ། ཀུན་སྤྱོད་ཀྱི་ཁྱད་པར། དུས་ཀྱི་ཁྱད་པར། ཆོ་གའི་ཁྱད་པར་དང་གསུམ། དང་པོ་ནི། སློབ་དཔོན་གྱི་དྲུང་དུ་སྟན་དམའ་བ་ལ་འདུག་ཅིང་རྒྱན་གསར་པས་མི་བརྒྱན། ཀུན་སློང་གུས་པ་དང་ལྡན་པའོ། ། གཉིས་པ་ནི།
སྔ་དྲོའི་དུས་སུ་ཉིན་ཞག་ཕྲུགས་གཅིག་གི་དུས་དང་ལྡན་པའོ། ། གསུམ་པ་ནི། སློབ་དཔོན་ ༼༧༡༽ གྱིས་བསྙེན་གནས་ཡན་ལག་བརྒྱད་པ་ཚང་བར་འབོགས་པའི་ཆོ་གའི་རྗེས་ཟློས་ལན་གསུམ་དུ་བྱེད་པའོ། ། མངོན་པ་མཛོད་ལས། དམའ་བར་འདུག་སྨྲས་བཟླས་པ་ཡིས། ། མི་བརྒྱན་ནམ་ནི་ལངས་བར་དུ། ། བསྙེན་གནས་ཡན་ལག་ཚང་བར་ནི། ། ནངས་པར་གཞན་ལས་ནོད་པར་བྱ། ། ཞེས་གསུངས་པ་ལྟར་རོ། ། གཉིས་པ་ལ།
བྱེ་བྲག་ཏུ་སྨྲ་བའི། མདོ་སྡེ་པའི། ཐེག་པ་ཆེན་པོའི་ལུགས་དང་གསུམ། དང་པོ་ལ། དང་པོར་ལེན་པའི་ཆོ་ག་དང༌། ཕྱིས་ཁས་ལེན་པའི་ཆོ་ག་གཉིས། དང་པོ་ནི། སློབ་དཔོན་གྱི་དྲུང་དུ་སྔར་བཤད་པ་ལྟར་གྱི་ཀུན་སྤྱོད་དང་ལྡན་པས། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་ཏེ་སང་ཉི་མ་མ་ཤར་གྱི་བར་དུ།
རྐང་གཉིས་རྣམས་གྱི་མཆོག་སངས་རྒྱས་ལ་སྐྱབས་སུ་མཆི། ། འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆི། ། ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆི། ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ་སང་ཉི་མ་མ་ཤར་གྱི་བར་དུ་བསྙེན་གནས་ཡན་ལག་བརྒྱད་པ་བཙུན་པས་གཟུང་དུ་གསོལ། ཞེས་པའི་ཆོ་གའི་ཚིག་ལན་གསུམ་དུ་བརྗོད་པའི་རྗེས་སུ། རྩ་བ་བཞི། ཆང༌། ཕྱི་དྲོའི་ཁ་ཟས། མལ་ཆེ་མཐོ། གར་སོགས་ཕྲེང་སོགས་སྤོང་བའི་བསླབ་པའི་གནས་བརྒྱད་ལ་སློབ་ཚུལ་བརྗོད།
གཉིས་པ་ནི། གཞན་རྣམས་སྔར་དང་འདྲ་བ་ལ། ཟླ་བ་བྱུང་ངོ་ཅོག་གི་ཚེས་བརྒྱད་དང༌། བཅོ་ལྔ་དང༌། གནམ་གང་ལ་བསྙེན་གནས་ཡན་ལག་བརྒྱད་པ་བཙུན་པས་བཟུང་དུ་གསོལ། ཞེས་པ་ལྟ་བུའོ། ། འདི་ལྟར་བླངས་པའི་དགོས་པ་ནི། མ་འོངས་པ་ན་ཚེས་བརྒྱད་ལ་སོགས་པ་དུས་ཁྱད་པར་ཅན་གྱི་དུས་སུ། ཟས་ལ་ལོངས་སྤྱད་པའི་རྗེས་སུ་ཡང་སློབ་དཔོན་གྱི་དྲུང་དུ་བསྙེན་གནས་ ༼༧༢༽ ཀྱི་སྡོམ་པ་བླངས་པས་སྐྱེ་བའི་ཆེད་ཡིན་ཏེ། མཛོད་རང་འགྲེལ་དུ།
གང་གིས་ཚེས་བརྒྱད་ལ་བསྙེན་གནས་ལ་གནས་པར་བྱའོ་ཞེས་སྔོན་ཡང་དག་པར་ཁས་བླངས་པ་དེས་ནི། ཟན་ཟོས་ཀྱང་ནོད་པར་བྱའོ། ། གཞན་ལས་ནོད་པར་བྱའི་བདག་ཉིད་ལས་ནི་མ་ཡིན་ནོ་ཞེས་གསུངས་པའི་ཕྱིར། གཉིས་པ་ལ། དང་པོར་ལེན་པའི་དང༌། ཕྱིས་ལེན་པའི་ཆོ་ག་གཉིས། དང་པོ་ནི། བཙུན་པ་དགོངས་སུ་གསོལ་ཞེས་པ་ནས། དགེ་འདུན་ལ་སྐྱབས་སུ་མཆིའོ། ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ།
ཇི་སྲིད་འཚོའི་བར་དུ་ཟླ་བ་བྱུང་ངོ་ཅོག་གི་ཚེས་བརྒྱད་དང་བཅོ་ལྔ་དང་གནམ་གང་ལ་བསྙེན་གནས་ཡན་ལག་བརྒྱད་པ་བཙུན་པས་བཟུང་དུ་གསོལ། ཞེས་བརྗོད་པ་ལྟ་བུའོ། ། གཉིས་པ་ནི། སྔར་ཚེས་བརྒྱད་སོགས་ལ་བསྙེན་གནས་ཀྱི་སྡོམ་པ་བསྲུང་བར་ཁས་བླངས་པའི་གང་ཟག་དེས། ཕྱིས་རྟེན་གྱི་དྲུང་དུ་ཡང་བསྙེན་གནས་ཀྱི་སྡོམ་པ་རང་ཉིད་ཀྱིས་ལངས་པས་སྐྱེ་བ་ཡིན་ཏེ། མདོ་སྡེ་པ་ཡི་ལུགས་བཞིན་དུ། ། ཇི་ལྟར་འདོད་ཚེ་ལེན་ན་ཡང༌། ། ཞེས་གསུངས་པའི་ཕྱིར། གསུམ་པ་ནི། དང་པོ་ཉིད་ནས་སློབ་དཔོན་ནམ་རྟེན་ཁྱད་པར་ཅན་གྱི་དྲུང་དུ་བསྙེན་གནས་ཀྱི་སྡོམ་པ་ལེན་འདོད་ཀྱི་བསམ་པ་ཁྱད་པར་ཅན་དང་ལྡན་པས།
ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས། རྟ་ཅང་ཤེས་ལྟ་བུ། གླང་པོ་ཆེན་པོ་བྱ་བ་བྱས་ཤིང་བྱེད་པ་བྱས་པ། ཁུར་བོར་བ། རང་གི་དོན་རྗེས་སུ་ཐོབ་པ། སྲིད་པ་ཀུན་ཏུ་སྦྱོར་བ་ཡོངས་སུ་ཟད་པ། ཡང་དག་པའི་བཀའ། ལེགས་པར་རྣམ་པར་གྲོལ་བའི་ཐུགས། ལེགས་པར་རྣམ་པར་གྲོལ་བའི་ཤེས་རབ་ཅན་དེ་དག་གིས།
༼༧༣༽ སེམས་ཅན་ཐམས་ཅད་ཀྱི་དོན་གྱི་ཕྱིར་དང༌། ཕན་པར་བྱ་བའི་ཕྱིར་དང༌། གྲོལ་བར་བྱ་བའི་ཕྱིར་དང༌། ནད་མེད་པར་བྱ་བའི་ཕྱིར་དང༌། མུ་གེ་མེད་པར་བྱ་བའི་ཕྱིར་དང༌། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང༌། བླ་ན་མེད་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱ་བར་བྱ་བའི་ཕྱིར། ཐེག་པ་ཆེན་པོའི་གསོ་སྦྱོང་ངེས་པར་མཛད་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་སེམས་ཅན་ཐམས་ཅད་ཀྱི་དོན་གྱི་ཕྱིར་དང༌། ཕན་པར་བྱ་བའི་ཕྱིར་དང༌།
གྲོལ་བར་བྱ་བའི་ཕྱིར་དང༌། ནད་མེད་པར་བྱ་བའི་ཕྱིར་དང༌། མུ་གེ་མེད་པར་བྱ་བའི་ཕྱིར་དང༌། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང༌། བླ་ན་མེད་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱ་བར་བྱ་བའི་ཕྱིར་དུ། དུས་འདི་ནས་བཟུང་སྟེ་ཇི་སྲིད་སང་ཉི་མ་མ་ཤར་གྱི་བར་དུ་ཐེག་པ་ཆེན་པོའི་གསོ་སྦྱོང་ངེས་པར་ཡང་དག་པར་བླང་བར་བགྱིའོ། ། ཞེས་ལན་གསུམ་དང༌། དེང་ནས་སྲོག་གཅོད་མི་བྱ་ཞིང༌། ། གཞན་གྱི་ནོར་ཡང་བླང་མི་བྱ། ། འཁྲིག་པའི་ཆོས་ཀྱང་མི་སྤྱད་ཅིང༌། །
བརྫུན་གྱི་ཚིག་ཀྱང་མི་སྨྲའོ། ། སྐྱོན་ནི་མང་པོ་ཉེར་བརྟེན་པའི། ། ཆང་ནི་ཡོངས་སུ་སྤང་བར་བྱ། ། ཁྲི་སྟན་མཐོན་པོ་མི་བྱ་ཞིང༌། ། དེ་བཞིན་དུས་མ་ཡིན་པའི་ཟས། ། དྲི་དང་ཕྲེང་བ་དང་ནི་རྒྱན། ། གར་དང་གླུ་སོགས་སྤང་བར་བྱ། ། ཇི་ལྟར་དགྲ་བཅོམ་རྟག་ཏུ་ནི། ། སྲོག་གཅོད་ལ་སོགས་མི་བྱེད་ལྟར། ། དེ་བཞིན་སྲོག་གཅོད་ལ་སོགས་སྤང༌། །
བླ་མེད་བྱང་ཆུབ་མྱུར་ཐོབ་ཤོག ། སྡུག་བསྔལ་མང་འཁྲུགས་སེམས་ཅན་རྣམས། ། སྲིད་པའི་མཚོ་ལས་སྒྲོལ་བར་ཤོག ། ཅེས་པ་འདི་ཉིད་ལན་གསུམ་བརྗོད་པའོ། ། དེས་ན་བྱེ་བྲག་ཏུ་སྨྲ་བ་ལྟར་ན། བསྙེན་གནས་ངེས་པར་གང་ཟག་གཞན་ཁོ་ན་ལས་ ༼༧༤༽ ལེན་དགོས། མདོ་སྡེ་པ་ལྟར་ན། དང་པོར་གཞན་ཁོ་ན་ལས་ལེན་དགོས་ཤིང༌། ཕྱིས་རྟེན་ལ་སོགས་པའི་དྲུང་དུ་རང་ཉིད་ཀྱིས་བླངས་ཀྱང་སྐྱེ་བར་འདོད། ཐེག་པ་ཆེན་པོའི་ལུགས་ལ།
དང་པོ་ཉིད་ནས་རྟེན་ལ་སོགས་པའི་དྲུང་དུ་བླངས་པས་སྐྱེ་བར་འདོད་པ་ནི་གྲུབ་མཐའ་གོང་འོག་གི་ཆོ་ག་མི་འདྲ་བའི་ཁྱད་པར་ཡིན་ཏེ། ཉན་ཐོས་རྣམས་ཀྱི་ཆོ་ག་ཡང༌། ། སྐྱབས་སུ་འགྲོ་བའི་ཚུལ་གྱིས་འབོགས། ། དོན་ཡོད་ཞགས་པའི་རྟོག་པ་ལས། ། བསྙེན་གནས་རང་གིས་བླང་བ་ཡི། ། ཆོ་ག་སེམས་བསྐྱེད་འདྲ་བར་གསུངས། ། དེས་ན་ཆོ་ག་ཁྱད་པར་ཡོད། ། ཅེས་གསུངས་པ་ལྟར་རོ། ། གསུམ་པ་ནི། ཁ་ཅིག་ཟླ་བ་བྱུང་ངོ་ཅོག་གི་ཚེས་བརྒྱད་སོགས་ལ་བསྙེན་གནས་ཀྱི་སྡོམ་པ་བསྲུང་བར་ཁས་བླངས་པའི་གང་ཟག་གིས་ཕྱིས་ཟླ་བ་དེ་དང་དེའི་ཚེས་བཅོ་ལྔ་དང་བརྒྱད་སོགས་ལ་བསྙེན་གནས་ཀྱི་སྡོམ་པ་ལེན་མི་དགོས་ཏེ།
སྔར་ཟླ་བ་བྱུང་ངོ་ཅོག་གི་ཚེས་བརྒྱད་སོགས་ལ་བསྙེན་གནས་ཀྱི་སྡོམ་པ་བསྲུང་བར་ཁས་བླངས་ཚར་བའི་ཕྱིར། གཞན་དུ་ན། དེ་ལྟར་ཁས་བླངས་པ་དགོས་མེད་དུ་འགྱུར་རོ་ཟེར་རོ། ། འོ་ན་ཟླ་བ་བྱུང་ངོ་ཅོག་གི་ཚེས་བརྒྱད་སོགས་ལ་བསྙེན་གནས་ཀྱི་སྡོམ་པ་བསྲུང་བར་ཁས་བླངས་པའི་གང་ཟག་དེས་ཚེས་བརྒྱད་ཀྱི་མཚན་མོ་འདས་པ་ན་བསྙེན་གནས་ཀྱི་སྡོམ་པ་གཏོང་ངམ་མི་གཏོང༌། གཏོང་ན་ཕྱིས་ཚེས་བཅོ་ལྔའི་དུས་སུ་བསྙེན་གནས་ཀྱི་སྡོམ་པ་ཆོ་གའི་སྒོ་ནས་ལེན་དགོས་པར་ཐལ། དེའི་དུས་སུ་སྔར་གྱི་བསྙེན་གནས་ཀྱི་སྡོམ་པ་བཏང་ཟིན་པ་གང་ཞིག བསྙེན་གནས་ཀྱི་སྡོམ་པ་རང་རྒྱུད་ལ་མེད་བཞིན་དུ་དེ་བསྲུང་བ་ལ་དགོས་པ་མེད་པའི་ཕྱིར། མི་གཏོང་ན་བསྙེན་གནས་ཀྱི་སྡོམ་པ་དེ་ཉིད་ཞག་གི་མཐའ་ཅན་གྱི་སྡོམ་པ་མ་ཡིན་པར་ཐལ་བ་དང༌། ཚེས་བརྒྱད་འདས་པའི་ཚེས་དགུ་དང་བཅུ་སོགས་ལ་ཡང་དེ་ངེས་པར་ ༼༧༥༽ བསྲུང་དགོས་པར་ཐལ། ཁས་བླངས་པ་དེའི་ཕྱིར།
འདོད་ན། བསྙེན་གནས་མཚན་མོ་འདས་པ་ན། ། གཏོང་ཕྱིར་འདི་ལ་འབུལ་མི་དགོས། ། ཞེས་པ་དང་འགལ་ལོ། ། དེས་ན་ཇི་སྲིད་འཚོའི་བར་དུ་ཟླ་བ་བྱུང་ངོ་ཅོག་གི་ཚེས་བརྒྱད་དང་བཅོ་ལྔ་གནམ་གང་ལ་བསྙེན་གནས་ཀྱི་སྡོམ་པ་བསྲུང་བར་ཁས་བླངས་པའི་གང་ཟག་དེས་ཀྱང༌། ཟླ་བ་ཕྱི་མའི་ཚེས་བརྒྱད་སོགས་ལ་བསྙེན་གནས་བསྲུང་བའི་ཚེ་ཆོ་གའི་སྒོ་ནས་ངེས་པར་ལེན་དགོས་ཏེ། སྔར་ཁས་བླངས་པའི་བསྙེན་གནས་ཀྱི་སྡོམ་པ་མཚན་མོ་མཐའི་སྐད་ཅིག་མ་འདས་པ་ན་བཏང་ཟིན་པ་དང༌། བསྙེན་གནས་བསྲུང་བ་ལ་བསྙེན་གནས་ཀྱི་སྡོམ་པ་དང་ལྡན་དགོས་པའི་ཕྱིར། འོ་ན་ཟླ་བ་བྱུང་ངོ་ཅོག་གི་ཚེས་བརྒྱད་སོགས་ལ་བསྙེན་གནས་བསྲུང་བའི་ཆོ་གའི་ཁས་ལེན་བྱེད་པ་དོན་མེད་པར་འགྱུར་རོ་སྙམ་ན། སྐྱོན་མེད་དེ།
སྤྱིར་བཏང་དུ་བསྙེན་གནས་ཀྱི་སྡོམ་པ་ཟས་ལ་ལོངས་མ་སྤྱད་གོང་དུ་ཉིན་ཞག་ཕྲུག་གཅིག་ཏུ་ཁས་བླངས་པ་ཡིན་ལ། དམིགས་བསལ་དུ་བྱེ་བྲག་ཏུ་སྨྲ་བ་ལྟར་ན་ཟས་ལ་ལོངས་སྤྱད་པའི་རྗེས་སུ་ཡང་བསྙེན་གནས་ཀྱི་སྡོམ་པ་ཁས་བླངས་པས་སྐྱེ་བ་དང༌། མདོ་སྡེ་པ་ལྟར་ན། རྟེན་ལ་སོགས་པའི་དྲུང་དུ་རང་ཉིད་ཇི་ལྟར་འདོད་པ་བཞིན་དུ་བླངས་པས་སྐྱེ་བའི་ཆེད་དུ། ཇི་སྲིད་འཚོའི་བར་དུ་ཟླ་བ་བྱུང་ངོ་ཅོག་གི་ཚེས་བརྒྱད་སོགས་ལ་དེ་ལྟར་ཁས་བླངས་པའི་ཕྱིར། གཉིས་པ་ལ། ཚིག་སྔ་མ་དགེ་ཚུལ་དུ་སྒྲུབ་པའི། ཕྱི་མ་བསྙེན་རྫོགས་སུ་སྒྲུབ་པའི། བུད་མེད་ཀྱི་ཆོ་གའི་ཁྱད་པར་གཞན་བསྟན་པ་དང་གསུམ། དང་པོ་ལ།
སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི། ཀརྨ་ཤ་ཏཾ་ལས། སྔོན་དང་དགེ་བསྙེན་བསླབ་པ་དང༌། ། ཞུ་དང་མཁན་པོ་དང་པོ་དང༌། ། རབ་བྱུང་དགེ་ཚུལ་གྲིབ་ཚོད་དང༌། ། བསླབ་པ་བརྗོད་པ་ཐ་མ་ཡིན། ། ཞེས་སོ། ། གཉིས་ ༼༧༦༽ པ་ནི།
སྔོན་དང་ཞེས་པས་སྔོན་གྱི་ཆོ་ག་བསྟན། ལྷག་མ་རྣམས་ཀྱི་དོན་འཆད་པ་ལ། སྦྱོར་བ། དངོས་གཞི། རྗེས། ཞར་བྱུང་དང་བཞི། དང་པོ་ལ་བསྟན་པ་ལ་རིམ་གྱིས་འཇུག་པའི་ཆེད་དུ་དགེ་བསྙེན་དུ་བསྒྲུབ་པ་དང༌། དགེ་ཚུལ་གྱི་བརྟུལ་ཞུགས་མྱུར་དུ་ཐོབ་པར་བྱ་བའི་ཕྱིར་དུ་བར་མ་རབ་བྱུང་དུ་བསྒྲུབ་པའོ། ། དང་པོ་ལ། རྒྱུད་དག་པར་བྱ་བའི་ཕྱིར་དུ་བར་ཆད་ཀྱི་ཆོས་དྲི་བ།
བསྟན་པ་ལ་རིམ་གྱིས་འཇུག་པའི་ཕྱིར་དུ་དགེ་བསྙེན་དུ་བསྒྲུབ་དགོས་པའི་རྒྱུ་མཚན། ཇི་ལྟར་དུ་བསྒྲུབ་པའི་ཚུལ། ཞར་བྱུང་དགེ་བསྙེན་གྱི་དབྱེ་བ་དང་བཞི། དང་པོ་ནི། དགེ་བསྙེན་དགེ་ཚུལ་བསྙེན་རྫོགས་ཀྱི་སྡོམ་པ་གང་དོན་དུ་གཉེར་བའི་བསྒྲུབ་བྱ་ལ། འགལ་རྐྱེན་བར་ཆད་ཀྱི་ཆོས་ཡོད་མེད་དྲི་དགོས་ཏེ། བར་ཆད་ཅན་ལ་སྡོམ་པ་ཕོག་ཀྱང་མི་སྐྱེ་བའམ། སྐྱེས་ཀྱང་ཡུན་རིང་དུ་མི་གནས་པའི་སྒོ་ནས་བསྒྲུབ་བྱའི་རྒྱུད་ལ་ཕན་མི་ཐོགས། བར་ཆད་མེད་པའི་གང་ཟག་ལ་སྡོམ་པ་ཕོག་ན་སྡོམ་པ་འཆགས་པ་དང་གནས་པའི་སྒོ་ནས་བསྒྲུབ་བྱའི་རྒྱུད་ལ་ཕན་ཐོགས། རང་ཉིད་ཀྱིས་ཀྱང་ཆོས་ལྡན་གྱི་ཕྲིན་ལས་བྱས་པས་སངས་རྒྱས་ཀྱི་བསྟན་པ་ལ་བྱ་བ་བྱས་པར་འགྱུར་བའི་ཕྱིར།
དང་པོའི་མཁན་པོ་ཉིད་ཀྱིས་བར་ཆད་དྲིས་ནས་ཡོངས་སུ་དག་པ་ལ་སྐབས་དབྱེའོ་ཞེས་གསུངས་པ་ལྟར་རོ། ། གཉིས་པ་ནི། ཉེས་མེད་ཕུན་ཚོགས་ཀྱི་བསྙེན་རྫོགས་ཀྱི་སྡོམ་པ་སྐྱེ་བ་ལ་དགེ་བསྙེན། དགེ་ཚུལ། བསྙེན་རྫོགས་ཀྱི་སྡོམ་པ་རིམ་བཞིན་དུ་ལེན་དགོས་ཏེ། དགེ་བསྙེན་ཉིད་དང་དགེ་ཚུལ་ཉིད་དང་དགེ་སློང་ཉིད་དག་གིས་སྔ་མ་བསྙེན་པར་མ་རྫོགས་པ་ལ་ཕྱི་མ་མི་བྱའོ། ། ཞེས་གསུངས་པའི་ཕྱིར་དགེ་བསྙེན་དང༌། དགེ་ཚུལ་སྔོན་དུ་མ་སོང་བར་དགེ་སློང་གི་སྡོམ་པ་མི་སྐྱེ་བ་མ་ཡིན་གྱི་བྱེད་པ་པོ་མཁན་སློབ་དགེ་འདུན་དང་བཅས་པ་ལ་སྟོན་པའི་བཅས་པ་དང་འགལ་བའི་ཉེས་པ་འབྱུང་ ༼༧༧༽ ཡང༌། བསྒྲུབ་བྱའི་རྒྱུད་ལ་སྡོམ་པ་སྐྱེ་བར་བཤད་པའི་ཕྱིར་ཏེ། ཚིགས་སྔ་མ་མེད་པ་ཉིད་ལ་ནི་ཉེས་བྱས་ཙམ་དུ་ཟད་དོ། །
ཞེས་གསུངས་པའི་ཕྱིར། གསུམ་པ་ནི། སྐྱབས་སུ་འགྲོ་བ་རྩོམ་བྱེད་དུ་བྱས་ནས། དགེ་བསྙེན་དུ་བསྒྲུབ་པའི་ཆོ་གའི་ཚིག་ལན་གསུམ་དུ་བརྗོད། དེའི་རྗེས་སུ་རྩ་བ་བཞི་ཆང་དང་ལྔ་སྤོང་བའི་བསླབ་པ་བརྗོད་པ་ཡིན་ཏེ། སྐྱབས་སུ་འགྲོ་བ་ཁས་བླངས་པའི་ཚིག་རྩོམ་པ་དང་དགེ་བསྙེན་ཉིད་དུ་ཁས་བླངས་པའི་ཚིག་བྱའོ། ། དེའི་འོག་ཏུ་བསླབ་པ་བརྗོད་པ་ཁས་བླངས་པའི་ཚུལ་གྱིས་བྱའོ། ། ཞེས་དང་མཛོད་ལས། དགེ་བསྙེན་ཉིད་དུ་ཁས་བླངས་པས། ། སྡོམ་པ་བསྟན་པ་དགེ་སློང་བཞིན། །
ཞེས་སོ། ། བཞི་པ་ལ། ཉན་ཐོས་སྡེ་པའི་ལུགས་དང༌། སྡེ་པ་གཞན་གྱི་ལུགས་གཉིས། དང་པོ་ལ། སྐྱབས་གསུམ་འཛིན་པའི། སྣ་གཅིག་སྤྱོད་པའི། སྣ་འགའ་སྤྱོད་པའི། ཕལ་ཆེར་སྤྱོད་པའི། ཡོངས་རྫོགས་ཀྱི་དགེ་བསྙེན་དང་ལྔ།
དང་པོ་ནི། ཇི་སྲིད་འཚོའི་བར་དཀོན་མཆོག་གསུམ་སྐྱབས་གནས་སུ་ཁས་བླངས་ནས་དེའི་བསླབ་བྱ་ལ་སློབ་པའི་དགེ་བསྙེན་ནོ། ། ཕྱི་མ་བཞི་ལ། བྱེ་བྲག་སྨྲ་བ་དང༌། མདོ་སྡེ་པའི་ལུགས་གཉིས། དང་པོ་ནི། སྡོམ་པ་ལེན་པའི་ཚེ་དགེ་བསྙེན་ཙམ་དུ་ཁས་བླངས་ནས་ཕྱིས་བསྲུང་བའི་དུས་སུ་སྤང་བྱ་སྣ་གཅིག་ཙམ། གཉིས་ཙམ། གསུམ་ཙམ། སྤང་བྱ་ཡོངས་རྫོགས་སྤོང་བ་ལ་རིམ་བཞིན་འདོད་དེ།
མཛོད་ལས། སྣ་གཅིག་སྤྱོད་སོགས་ཇི་ལྟ་བུ། ། དེ་བསྲུང་བ་ལ་བསྲུང་ཞེས་གྲག ། ཅེས་སོ། ། གཉིས་པ་ནི་དེ་མི་འཐད་དེ། དགེ་བསྙེན་གྱི་སྡོམ་པ་ཡོངས་རྫོགས་བླངས་ནས་ཕྱིས་ཡོངས་རྫོགས་མ་བསྲུངས་ན་ཚུལ་ཁྲིམས་འཆལ་བར་འབྱུང་བའི་ཕྱིར། དེས་ན་ལེན་པའི་ཚེ་བདག་སྣ་གཅིག་སྤྱོད་པའི་དགེ་ ༼༧༨༽ བསྙེན་དུ་གཟུང་དུ་གསོལ་ཞེས་ཁས་བླངས་ནས། བསྲུང་བའི་ཚེ་སྲོག་གཅོད་ལྟ་བུའི་སྤང་བྱ་སྣ་གཅིག་སྤོང་བའི་དགེ་བསྙེན་ནི་སྣ་གཅིག་སྤྱོད་པའི་དགེ་བསྙེན་ཡིན། དེ་བཞིན་དུ་གཞན་རྣམས་ལ་རིགས་འགྲེ། གཉིས་པ་ལ།
སྔར་བཤད་པ་ལྔ་དང༌། ཚངས་སྤྱོད་ཉེར་གནས་ཀྱི། གོ་མའི་དགེ་བསྙེན་དང་བདུན་བཞེད། ཚངས་སྤྱོད་ཉེར་གནས་ནི། སྤྱིར་དགེ་བསྙེན་གྱི་བསླབ་པ་ལ་ལོག་གཡེམ་སྤོང་དགོས་ཀྱི་མི་ཚངས་སྤྱོད་སྤོང་མི་དགོས་ལ། འདི་ནི་མི་ཚངས་སྤྱོད་ཡན་ལག་དང་བཅས་པ་སྤོང་བའི་དགེ་བསྙེན་ནོ། ། གོ་མའི་དགེ་བསྙེན་ནི་གསོ་སྦྱོང་ཡན་ལག་བརྒྱད་པ་ཇི་སྲིད་འཚོའི་བར་དུ་ཁས་ལེན་པའི་དགེ་བསྙེན་ཏེ། ཆོ་འཕྲུལ་བསྟན་པའི་མདོ་ལས། རབ་བྱུང་ཡོན་ཏན་དུ་མ་ལྡན་པ་ཞེས། ། དེ་བཞིན་གཤེགས་པ་རྣམས་ཀྱིས་བསྔགས་མོད་ཀྱི། །
སེམས་ཅན་ཀུན་ལ་སྙིང་རྗེར་གྱུར་བས་ན། ། འགྲོ་ལ་ཕན་ཕྱིར་བདག་གིས་རྒྱལ་སྲིད་བསྒྲུབས། ། ཇི་སྲིད་འཚོ་བར་ཚངས་པར་སྤྱོད་བྱེད་ཅིང༌། ། གསོ་སྦྱོང་ཡན་ལག་བརྒྱད་པའང་བླང་བར་བགྱི། ། ཞེས་པས། དགེ་བསྙེན་ཕྱི་མ་གཉིས་པོ་བསྟན་པ་ཡིན་ནོ། ། གཉིས་པ་བར་མ་རབ་བྱུང་དུ་བསྒྲུབ་པ་ལ། སྦྱོར་བ་དང༌། དངོས་གཞི་གཉིས། དང་པོ་ལ།
ངོ་ཚ་ཁྲེལ་ཡོད་ཀྱི་བསམ་པ་བསྐྱེད་པའི་ཕྱིར་དུ་ཡུལ་ཁྱད་པར་ཅན་ལ་ཞུ་ཞིང་གསོལ་བ་གདབ་པ་དང༌། ཆོས་འདི་པའི་བསམ་པ་བསྐྱེད་པའི་ཕྱིར་དུ་བརྗེ་བ་རྣམ་གསུམ་བྱ་བའོ། ། དང་པོ་ལ། ཞུ་བ་དང༌། གསོལ་བ་གཉིས། དང་པོ་ནི། མཁན་པོའི་སྟ་གོན་དུ་གནས་པའི་དགེ་སློང་གིས་བསྒྲུབ་བྱ་དེ་དགེ་བསྙེན་དུ་བསྒྲུབས་ནས་དགེ་འདུན་ལ་ཞུ་བའི་དགེ་སློང་ལ་གཏོད་པར་བྱེད། གཏད་པའི་དགེ་སློང་དེས་ཀྱང་ཅི་ཚེ་དང་ལྡན་པ་འདི་བར་ཆད་ཀྱི་ཆོས་ཀྱིས་ཡོངས་སུ་དག་གམ་ཞེས་དྲིས་ནས། དགེ་སློང་རྒན་རིམ་ལ་བསྒྲུབ་བྱ་དེ་ཉིད་ཕྱག་གསུམ་གསུམ་འཚལ་ ༼༧༩༽ དུ་བཅུག་སྟེ། དེ་ནས་དགེ་འདུན་ལ་རབ་བྱུང་ཞུ་བའི་ཆོ་གའི་ཚིག་བརྗོད་དགོས་ཏེ།
རང་གིས་དགེ་བསྙེན་ཉིད་དུ་ཉེ་བར་བསྒྲུབས་ནས་དགེ་འདུན་ལ་ཞུ་བའི་དགེ་སློང་ལ་གཏད་པར་བྱའོ། ། ཅི་ཡོངས་སུ་དག་གམ་ཞེས་དྲིས་ལ་དག་ན་ཞུ་བར་བྱའོ། ། ཐམས་ཅད་འདུས་པ་ལ་ཡང་རུང་གནས་ཁང་སོ་སོ་ན་འཁོད་པ་ལ་ཡང་རུང་ངོ༌། ། ཐམས་ཅད་ཀྱིས་གལ་ཏེ་ཡོངས་སུ་དག་ནའོ་ཞེས་བརྗོད་པར་བྱའོ། ། ཞེས་གསུངས་པའི་ཕྱིར། གཉིས་པ་ནི། མཁན་པོའི་སྟ་གོན་དུ་གནས་པའི་དགེ་སློང་དེ་ལ་བར་མ་རབ་བྱུང་སྒྲུབ་པའི་མཁན་པོར་ལན་གསུམ་གསོལ་བ་འདེབས་དགོས་ཏེ། མཁན་པོར་གསོལ་བར་བྱའོ་ཞེས་དང༌། ཞུ་དང་མཁན་པོ་དང་ཞེས་གསུངས་པའི་ཕྱིར། གཉིས་པ་ལ།
བསམ་པ། རྟགས། མིང་བརྗེ་བ་དང་གསུམ། དང་པོ་ནི། དགྲ་འདུལ་བ་དང་ཚོང་དང་སོ་ནམ་ལ་སོགས་པའི་སྒོ་ནས་ཚེ་འདི་འབའ་ཞིག་དོན་དུ་གཉེར་བའི་བསམ་པ་དོར་ནས། སྤྱིར་ཀློག་པ་ཐོས་བསམ་དང་སྒྲུབ་པ་བསམ་གཏན་ལ་ནན་ཏན་གཙོ་བོར་བྱེད་དགོས་ཤིང༌། བྱེ་བྲག་ཏུ། རབ་ཏུ་བྱུང་བ་གཞན་ལ་གནོད་པ་དང༌། ། གཞན་ལ་འཚེ་བ་དགེ་སྦྱོང་མ་ཡིན་ནོ། ། ཞེས་གསུངས་པ་ལྟར།
གཤེ་ཡང་སླར་མི་གཤེ། ཁྲོ་ཡང་སླར་མི་ཁྲོ། རྡེག་ཀྱང་སླར་མི་རྡེག འཚང་འབྲུ་ཡང་སླར་འཚང་མི་འབྲུ་བའི་དགེ་སྦྱོང་གི་ཆོས་བཞི་དང་ལྡན་པའི་བསམས་པ་ཕུན་ཚོགས་སྐྱེད་པར་བྱེད་པའོ། ། གཉིས་པ་ནི། ནང་གི་བསམ་པར་མཚོན་བྱེད་ཕྱི་རོལ་ཏུ་ལུས་ཀྱི་བྱི་བྱད་ཀྱི་རྟགས་སྐྲ་དང་ཁ་སྤུ་ལ་སོགས་པ་བྲེག་པར་འོས་པའི་ཕྱོགས་བྲེགས་ཤིང་ཁྲུས་བྱས་པས་ཁྱད་པར་དུ་བྱས་པ། གོས་ཀྱི་རྟགས་བླ་གོས་མཐང་གོས་གདིང་བ་རུང་བ་ཚད་དང་ལྡན་པ། སྣོད་སྤྱད་ཀྱི་རྟགས་ལྷུང་བཟེད་ཆུ་ཚགས་རུང་བ་ཚད་དང་ལྡན་ ༼༨༠༽ པ། བརྙན་པོ་ཚུན་ཆད་ཀྱིས་ཡོད་པའོ། ། གསུམ་པ་ནི།
བསམ་པ་དེ་དག་མི་བརྗེད་པར་བྱ་བའི་ཕྱིར་དུ་མཁན་པོའི་མཚན་གྱི་མཐའ་ཅན་ནམ། དཔལ་དང༌། གྲགས་པ་དང༌། བཟང་པོ་དང༌། འོད་ཟེར་ལ་སོགས་པའི་མཐའ་ཅན་གྱི་མིང་བརྗེ་བའོ། ། གཙུག་ཕུད་མ་གཏོགས་པ་སྐྲ་དང་ཁ་སྤུ་བྲེག་པར་བྱའོ། ། གཙུག་ཕུད་བྲེག་གོ་ཞེས་དྲིས་ནས་སྟེར་ན་དེའོ། ། ཁྲུས་བྱའོ། ། མཁན་པོས་གོས་ངུར་སྨྲིག་དག་སྦྱིན་པར་བྱའོ། ། རྐང་པ་གཉིས་ལ་གཏུགས་ཏེ་བླང་བར་བྱའོ། །
མཁན་པོས་བཀོན་པར་བྱའོ། ། མཚན་མ་ཚོར་བར་བརྟག་གོ ། ཞེས་པའི་དོན་ལེགས་པར་བཤད་པ་ཡིན་ནོ། ། གཉིས་པ་ལ། རབ་ཏུ་བྱུང་བའི་ཕན་ཡོན་དང༌། ཕན་ཡོན་དང་ལྡན་པའི་རབ་བྱུང་བསྒྲུབ་ཚུལ་ལོ། ། དང་པོ་ལ། གནས་སྐབས་དང༌། མཐར་ཐུག་གི་ཕན་ཡོན་གཉིས། དང་པོ་ནི།
དགའ་བོ་རབ་ཏུ་བྱུང་བའི་མདོ་ལས། ཁྱིམ་པ་རྣམས་ནི་མེའི་འོབས་ན་གནས་པ་ལྟ་བུའོ། ། རབ་ཏུ་བྱུང་བ་རྣམས་ནི་བསིལ་བའི་ཁང་པ་ན་གནས་པ་ལྟ་བུའོ། ། ཞེས་གསུངས་པ་ལྟར་རོ། ། གཉིས་པ་ལ། བྱང་ཆུབ་རྙེད་སླ་བའི་ཕན་ཡོན་དང༌། དེ་ལྟར་ཐོབ་པའི་རྒྱུ་མཚན་ནོ། ། དང་པོ་ནི། ཁྱིམ་པ་ནི་བུ་དང་ཆུང་མ་ལ་སོགས་པ་འདོད་ཡོན་གྱིས་བཅིངས་པའི་དབང་གིས་བླ་ན་མེད་པའི་བྱང་ཆུབ་ཐོབ་དཀའ། རབ་ཏུ་བྱུང་བ་རྣམས་ནི་འདོད་ཡོན་ལ་རང་གི་ངང་གིས་ཆགས་པ་དང་བྲལ་བར་བྱེད་ནུས་པས་བླ་ན་མེད་པའི་བྱང་ཆུབ་ཐོབ་སླ་བའི་ཕན་ཡོན་ཡོད་དེ།

ཆོ་འཕྲུལ་བསྟན་པའི་མདོ་ལས། འདོད་པ་དག་ནི་རབ་ཏུ་རྟེན་བྱེད་ཅིང༌། ། བུ་དང་ཆུང་མ་དག་ལ་སྲེད་བསྐྱེད་ནས། ། སྨད་པར་བྱ་བའི་ཁྱིམ་ལ་བརྟེན་པ་དེ། ། བླ་མེད་བྱང་ཆུབ་དམ་པ་གཞར་མི་ཐོབ། ། གང་དག་འདོད་པ་ལྕི་སྐམ་མེ་བཞིན་སྤོང༌། ། བུ་དང་ཆུ་མ་དག་ལ་སྲེད་སྤངས་ ༼༨༡༽ ནས། ། ཁྱིམ་གྱིས་སྐྲག་སྟེ་ཁྱིམ་ནས་མངོན་འབྱུང་བ། ། དེ་དག་བྱང་ཆུབ་མཆོག་འདི་རྙེད་མི་དཀའ། ། ཞེས་གསུངས་པ་ལྟར་རོ། ། གཉིས་པ་ནི།
དུས་གསུམ་གྱི་སངས་རྒྱས་རྣམས་ཀྱང་ཁྱིམ་པའི་རྟེན་ལ་སངས་རྒྱས་པ་མ་ཡིན་གྱི། རབ་བྱུང་གི་རྟེན་ལ་སངས་རྒྱས་པར་བཤད་པ་ཡིན་ཏེ། མདོ་དེ་ཉིད་ལས། གང་དག་ཁྱིམ་ན་གནས་པར་བྱེད་བཞིན་དུ། ། བྱང་ཆུབ་དམ་པ་མཆོག་འདི་ཐོབ་པ་ཡི། ། སངས་རྒྱས་གང་ཡང་སྔོན་ཆད་མ་བྱུང་སྟེ། ། མ་འོངས་པ་ནའང་མི་འབྱུང་གནས་པ་མེད། ། རྒྱལ་སྲིད་མཆིལ་མའི་ཐལ་བ་བཞིན་སྤངས་ནས། ། དབེན་པར་དོང་སྟེ་དགོན་པར་གནས་བྱེད་པ། ། ཉོན་མོངས་སྤངས་ཏེ་བདུད་ནི་བཅོམ་ནས་སུ། །
བྱང་ཆུབ་རྡུལ་མེད་འདུས་མ་བྱས་འཚང་རྒྱ། ། ཞེས་གསུངས་སོ། ། གཉིས་པ་ནི། མཁན་པོས་བསྒྲུབ་བྱ་ལ་ཁྱིམ་པའི་ཉེས་དམིགས་རབ་ཏུ་བྱུང་བའི་ཕན་ཡོན། ངེས་འབྱུང་གི་བསམ་པ་བསལ་བཏབ་ནས་ཆོ་གའི་ཚིག་འདི་ལྟར་བརྗོད་དོ། ། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ་ཇི་སྲིད་འཚོའི་བར་དུ། རྐང་གཉིས་རྣམས་ཀྱི་ཞེས་པ་ནས། དགེ་འདུན་ལ་སྐྱབས་སུ་མཆིའོ། ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཤཱཀྱ་སེང་གེ་ཤཱཀྱའི་རྒྱལ་པོ་གཙོ་བོ་དེ་རབ་ཏུ་བྱུང་བའི་རྗེས་སུ་བདག་རབ་ཏུ་འབྱུང་སྟེ་ཁྱིམ་པའི་རྟགས་སྤོང་ངོ༌། །
རབ་ཏུ་བྱུང་བའི་རྟགས་ཡང་དག་པར་ལེན་ནོ། ། ཞེས་པ་ལན་གསུམ་བཟླས་པའོ། ། སྐྱབས་སུ་འགྲོ་བ་རྩོམ་པས་རབ་ཏུ་བྱུང་བ་ཉེ་བར་བསྒྲུབ་པར་བྱའོ། ། ཞེས་པའི་དོན་ནོ། ། གཉིས་པ་དངོས་གཞི་ལ། འགལ་རྐྱེན་བར་ཆད་ཀྱི་ཆོས་དང་བྲལ་བ་དང༌། མཐུན་རྐྱེན་ལྔ་ཚང་བའོ། ། དང་ ༼༨༢༽ པོ་ལ། སྡོམ་པ་སྐྱེ་བའི། སྐྱེས་པ་གནས་པའི།
གནས་པ་ཁྱད་པར་ཅན་དུ་འགྱུར་བའི། རྟེན་མཛེས་པའི་བར་ཆད་དང་བཞི། དང་པོ་ལ། རྣམ་སྨིན་གྱི། ལས་ཀྱི། ཉོན་མོངས་པའི་སྒྲིབ་པ་ཤས་ཆེ་བ། དེ་དང་རྗེས་སུ་མཐུན་པའི་རྟགས་གཞན་དུ་བསྒྱུར་བ་དང་བཞི། དང་པོ་ལ། འགྲོ་བ་ཉམས་པ། གནས་རིགས་ཉམས་པ།
མཚན་ཉམས་པ་དང་གསུམ། དང་པོ་ནི། མི་མ་ཡིན་པའི་འགྲོ་བ་པ་དང་དོན་ལ་མིན་ཀྱང་མིར་སྤྲུལ་པའི་གང་ཟག་ལྟ་བུའོ། ། གཉིས་པ་ནི། བྱང་སྒྲ་མི་སྙན་པའི་མི་ལྟ་བུའོ། ། གསུམ་པ་ནི། མཚན་གཉིས་ཅིག་ཅར་ཏུ་བྱུང་བ། མཚན་ལན་གསུམ་དུ་གྱུར་པ། ཟ་མ་དང་མ་ནིང་ལྟ་བུའོ། ། མ་ནིང་ལ་ལྔ་སྟེ།
སྐྱེས་ནས་མ་ནིང༌། ཟླ་བ་ཕྱེད་པ། འཁྱུད་ནས་ལྡང་བ། ཕྲག་དོག་ཅན་གྱི། ཉམས་པ་མ་ནིང་ངོ༌། ། དང་པོ་ནི། སྐྱེས་ཙམ་ཉིད་ནས་མཚན་གཉིས་ཅིག་ཅར་དུ་བྱུང་བ་དང༌། སྐྱེས་ཙམ་ནས་ཕོ་མོའི་མཚན་དོན་བྱེད་ནུས་པ་གཏན་མེད་པའོ། ། འདི་ལ་ཟ་མ་ཞེས་ཀྱང་བྱ་སྟེ། འདུལ་བ་ཚིག་ལེའུར་བྱས་པ་ལས།
གང་ཞིག་གྲོང་པའི་ཆོས་མེད་པ། ། དེ་ནི་ཟ་མ་ཞེས་སུ་བརྗོད། ། ཅེས་སོ། ། དེས་ན་ཟ་མ་ནི། སྐྱེས་ནས་མ་ནིང་གི་ནང་ཚན་དུ་གཏོགས་པ་ཡིན་ནོ། ། གཉིས་པ་ནི། ཟླ་སྟོད་ལ་སྐྱེས་པ་དང༌། ཟླ་སྨད་ལ་བུད་མེད་དུ་མཚན་ཡང་ཡང་འགྱུར་བའི་གང་ཟག་གོ ། གསུམ་པ་ནི། བུད་མེད་ལ་སོགས་པས་འཁྱུད་པའི་ཚེ་དབང་པོ་ལས་སུ་རུང་དེ་ལས་གཞན་དུ་ལས་སུ་མི་རུང་བའི་གང་ཟག་གོ །
བཞི་པ་ནི། སྐྱེས་པ་དང་བུད་མེད་ཉལ་པོ་བྱེད་པ་མཐོང་བའི་ཚེ་ཕྲག་དོག་གིས་དབང་པོ་ལས་སུ་རུང་དེ་ལས་གཞན་དུ་མི་རུང་བའི་གང་ཟག་གོ ། ལྔ་པ་ནི། སྐྱེས་པའི་དབང་པོ་མཚོན་གྱིས་བཅད་ནས་ཉམས་པའི་གང་ཟག་གོ ། གཉིས་པ་ནི། མུ་སྟེགས་ཅན་ཞུགས་ ༼༨༣༽ པ། རྐུ་ཐབས་སུ་གནས་པ། མཚམས་མེད་བྱས་པ། ཉེ་བའི་མཚམས་མེད་བྱས་པ་ལྟ་བུའོ། ། དེ་ཡང་དང་པོ་ནི།
སངས་རྒྱས་ཀྱི་བསྟན་པ་ལ་མ་དད་པའི་མུ་སྟེགས་ཀྱི་ལྟ་བ་དང་ལྡན་ཞིང་ཆོས་འདི་པའི་རབ་ཏུ་བྱུང་བའི་ཆ་ལུགས་ཅན་ཏེ། མུ་སྟེགས་ཅན་ཞུགས་པའོ། ། རབ་ཏུ་བྱུང་བ་འདི་ཡང་དག་པར་བླངས་པ་ལྟ་བ་དེ་དང་ལྡན་པ་ཆོས་གོས་འདི་བོར་ཏེ་རྒྱལ་མཚན་དེས་དེར་སྐྱ་རེངས་ཤར་ན་དེ་ཉིད་ཡིན་ནོ། ། དེ་མ་བྱས་པ་ཡང་རྐུ་ཐབས་དང་འདྲའོ། ། ཞེས་གསུངས་པའི་ཕྱིར། གཉིས་པ་ནི། རབ་བྱུང་བསྙེན་རྫོགས་མ་ཡིན་ཀྱང་དེར་ཁས་བླངས་ནས་དགེ་འདུན་གྱི་ལས་གྲལ་ལ་ལན་གཉིས་སམ་གསུམ་དུ་ལས་ཉམས་སུ་མྱོང་བར་བྱས་པའི་གང་ཟག་སྟེ་རྐུ་ཐབས་སུ་གནས་པའོ། ། བསྙེན་པར་རྫོགས་པའི་ཆོ་ག་མ་བྱས་པ་ཉིད་དམ་མ་ཆགས་པ་ཉིད་དུ་ཤེས་ལ་ལན་གཉིས་སུ་དགེ་འདུན་དང་ལྷན་ཅིག་ལས་ཉམས་སུ་མྱོང་བར་གྱུར་པ་ཉིད་ན་དེ་ཉིད་ཡིན་ནོ། ། ཞེས་གསུངས་པའི་ཕྱིར་རོ། ། གསུམ་པ་ནི།
མ། ཕ། དགྲ་བཅོམ་པ་བསད་པ། དགེ་འདུན་གྱི་དབྱེན་བྱས་པ། དེ་བཞིན་གཤེགས་པའི་སྐུ་ལ་ངན་སེམས་ཀྱིས་ཁྲག་ཕྱུང་བའི་གང་ཟག་གོ ། བཞི་པ་ལ། མ་བསད་པ་དང་ཉེ་བའི། ཕ་བསད་པ་དང་ཉེ་བའི། དགྲ་བཅོམ་པ་བསད་པ་དང་ཉེ་བའི། དགེ་འདུན་དབྱེན་དང་ཉེ་བའི།
ངན་སེམས་ཀྱིས་ཁྲག་ཕྱུང་བ་དང་ཉེ་བའི་མཚམས་མེད་ཀྱི་ལས་སོ། ། དང་པོ་ནི། རང་གི་མར་གྱུར་པའི་དགྲ་བཅོམ་མ་མི་ཚངས་སྤྱོད་ཀྱི་སྒོ་ནས་སུན་ཕྱུང་བའོ། ། གཉིས་པ་ནི། གནས་སྐབས་བླ་མེད་བྱང་ཆུབ་ལས་ཕྱིར་མི་ལྡོག་པའི་བྱང་ཆུབ་སེམས་དཔའ་ངེས་གནས་གསོད་པའོ། ། གསུམ་པ་ནི། སློབ་པ་རྒྱུན་ཞུགས་དང་ཕྱིར་འོང་གསོད་པའོ། ། བཞི་པ་ནི། དགེ་འདུན་གྱི་ཞལ་དུ་འདུ་བའི་སྒོ་གསོད་ ༼༨༤༽ སྙོམས་ལ་སོགས་པ་འཕྲོག་པའོ། ། ལྔ་པ་ནི།
དེ་བཞིན་གཤེགས་པའི་སྐུ་གསུང་ཐུགས་ཀྱི་རྟེན་རབ་གནས་ཅན་བཤིག་པར་བྱེད་པའོ། ། མཛོད་ལས། མ་དགྲ་བཅོམ་མ་སུན་བྱས་དང༌། ། བྱང་ཆུབ་སེམས་དཔའ་ངེས་གནས་དང༌། ། སློབ་པ་གསོད་དང་དགེ་འདུན་གྱི། ། འདུ་བའི་སྒོ་ནི་འཕྲོག་པ་དག ། མཚམས་མེད་པ་དང་ཆ་འདྲ་སྟེ། ། ལྔ་པ་མཆོད་རྟེན་འཇིག་པ་ཡིན། ། ཞེས་སོ། ། གསུམ་པ་ནི།
ཡོ་བྱད་ཀྱི་དངོས་པོ་ལ་སྲེད་པ་ཅུང་ཟད་ཀྱང་སྤོང་མི་ནུས་པའི་འདོད་ཆགས་ཤས་ཆེ་བ། གཞན་ལ་གནོད་འཚེ་ཅུང་ཟད་ཀྱང་སྤོང་མི་ནུས་པའི་ཞེ་སྡང་ཤས་ཆེ་བ། བྱ་བ་དང་བྱ་བ་མ་ཡིན་པའི་རྣམ་དབྱེ་མི་ཤེས་པའི་གཏི་མུག་ཤས་ཆེ་བའི་གང་ཟག་གོ ། བཞི་པ་ནི། ཁྱིམ་པ་དང་མུ་སྟེགས་ཅན་གྱི་རྒྱལ་མཚན་ཅན་ཏེ། ཁྱིམ་པ་དང་མུ་སྟེགས་ཅན་གྱི་རྒྱལ་མཚན་ཅན་ལ་ཡང་མི་སྐྱེའོ། ། སྒྲེན་མོ་དང་འཁྲུགས་པ་དང་མཚན་དུག་མ་དག་ལ་ཡང་མི་སྐྱེའོ། ། རྒྱུ་ལས་བཟློག་པ་ཁས་མི་ལེན་པ་གནས་ནས་ཕྱུང་བ་ལའང་མི་སྐྱེའོ། ། ཞེས་གསུངས་པས་སོ། ། གཉིས་པ་ནི།
རྒྱལ་པོས་བཀྲབས་པ་རྒྱལ་པོའི་གཞན་དབང་དུ་སོང་བ། བུ་ཚ་ཕ་མའི། བུད་མེད་ཁྱོའི། བུ་ལོན་ཅན་ནོར་བདག་གི བྲན་རྗེ་བོའི་གཞན་དབང་དུ་སོང་བ་ལྟ་བུའོ། ། གསུམ་པ་ནི། ལུས་སྦྱོར་མི་བཟོད་པ་ནད་ཀྱིས་གཟིར་བ། བསམ་པ་སྦྱོར་མི་བཟོད་པ་མྱ་ངན་གྱིས་གཟིར་བ། ལུས་སེམས་གཉིས་ཀ་ངལ་ཞིང་དུབ་པའི་རང་བཞིན་དུ་གྱུར་པའོ། ། བཞི་པ་ལ།
རིགས་ལ་དང༌། ལུས་ལ་སྐྱོན་ཆགས་པ་གཉིས། དང་པོ་ནི། འཇིག་རྟེན་ན་རིགས་ངན་དུ་གྲགས་པའི་གཤན་པ་ལྟ་བུའོ། ། གཉིས་པ་ནི། ཁ་དོག་ལ་སྐྱོན་ཆགས་པ་སྐྲ་སེར་ཅན་ལ་སོགས་པ་དང༌། དབྱིབས་ལ་སྐྱོན་ཆགས་པ་ལག་རྡུམ་ལ་སོགས་པ་ལྟ་བུའོ། ། དེ་ཡང་སྡོམ་པ་སྐྱེ་བའི་བར་ཆད་ ༼༨༥༽ ཅན་དང༌། སྐྱེས་པ་གནས་པའི་བར་ཆད་ཅན་ལ་སྡོམ་པ་འབོགས་མི་རིགས་ཏེ། དང་པོ་ལ་མི་སྐྱེ་བ་དང་གཉིས་པ་ལ་ཡུན་རིང་དུ་མི་གནས་པའི་སྒོ་ནས་བསྒྲུབ་བྱའི་རྒྱུད་ལ་ཕན་མི་ཐོགས་པའི་ཕྱིར།
གནས་པ་ཁྱད་པར་དུ་འགྱུར་བའི་བར་ཆད་ཅན་དང་རྟེན་མཛེས་པའི་བར་ཆད་ཅན་ལ་སྡོམ་པ་འབོགས་རིགས་ཏེ། བྱེད་པ་པོ་སློབ་དཔོན་ལ་སྟོན་པའི་བཅས་པ་དང་འགལ་བའི་ཉེས་པ་ཅུང་ཟད་འབྱུང་ཡང་བསྒྲུབ་བྱ་དེ་དག་ལ་སྡོམ་པ་སྐྱེ་བ་དང་སྐྱེས་པ་གནས་པའི་སྒོ་ནས་ཕན་པ་རྒྱ་ཆེན་པོ་འབྱུང་བའི་ཕྱིར། དེས་ན་ཉེས་མེད་ཕུན་ཚོགས་ཀྱི་སྡོམ་པ་སྐྱེ་བ་ལ་འགལ་རྐྱེན་བར་ཆད་ཀྱི་ཆོས་བཞི་དང་བྲལ་དགོས་ཏེ། ནད་པ་རབ་ཏུ་བྱུང་བ་དང་བསྙེན་པར་རྫོགས་པར་མི་བྱའོ། ། རིགས་དང་རུས་ལ་སྐྱོན་ཆགས་པ་རབ་ཏུ་བྱུང་བ་ནི་ཉེ་བར་བཞག་པར་མི་བྱའོ། ། ཞེས་དང༌། ལག་རྡུམ་དག་དང་རྐང་རྡུམ་དང༌། ། ལག་སོར་ཟླུམ་པོར་འཇས་པ་དང༌། ། མཆུ་མེད་ལུས་ལ་རྨ་མཚན་ཅན། ། རྒན་ཆེས་པ་དང་གཞོན་ཆེས་དང༌། །
འཐེང་པོ་སྨད་འཆལ་ཞར་བ་དང༌། ། ལག་སོར་རྡུམ་སྤུར་མིའུ་ཐུང་དང༌། ། ལྦ་བ་ལྐུགས་པ་འོན་པ་དང༌། ། རྟེན་འཕྱེ་དང་ནི་རྐང་བམ་དང༌། ། བུད་མེད་ཀྱིས་དུབ་ཁུར་གྱིས་དུབ། ། མི་གང་ལམ་གྱིས་དུབ་རྣམས་དང༌། ། ཡ་ཟ་མ་ལུག་གཏའ་གམ་དང༌། ། དེ་ལྟ་བུ་ཡི་མི་རྣམས་ནི། ། དྲང་སྲོང་ཆེན་པོས་དགག་པ་མཛད། ། མཛེས་པ་རབ་ཏུ་དབྱུང་བ་དང༌། །
ཡོངས་སུ་དག་པ་བསྙེན་རྫོགས་པར། ། རྫོགས་སངས་རྒྱས་ཀྱིས་རབ་མཁྱེན་ཏེ། ། བདེན་པའི་མཚན་གྱིས་བཀའ་སྩལ་ཏོ། ། ཞེས་གསུངས་པ་ལྟར་རོ། ། གཉིས་པ་ལ། ཡུལ། རྒྱུད། རྟགས། བསམ་པ། ཆོ་ག་མཐུན་པའི་རྐྱེན་དང་ལྔ།
དང་པོ་ནི། དཀོན་མཆོག་གསུམ་དད་པའི་ཡུལ་ན་ཡོད་ཅིང་སྡོམ་པ་འབོགས་པར་བྱེད་པའི་སློབ་དཔོན་དངོས་སུ་ ༼༨༦༽ ཡོད་དགོས་ཏེ། རང་ཉིད་ཀྱིས་རྟེན་ལ་སོགས་པའི་དྲུང་དུ་བླངས་ཀྱང་མི་སྐྱེ་བའི་ཕྱིར། དགེ་ཚུལ་མན་ཆད་ཀྱི་སྡོམ་པ་སྐྱེ་བ་ལ་དགེ་སློང་བཞི་ཡན་ཆད་ཀྱི་དགེ་འདུན་གྲངས་ཚང་མི་དགོས་ཏེ། གཅིག་གམ་གཉིས་སམ་གསུམ་མན་ཆད་ཀྱིས་སྡོམ་པ་ཕོག་པས་སྐྱེ་བར་བཤད་པའི་ཕྱིར་ཏེ། མཛོད་རང་འགྲེལ་ལས། སོ་སོར་ཐར་པའི་སྡོམ་པ་དེ་ཡང་དགེ་འདུན་ནམ་གང་ཟག་ལས་ཏེ། དགེ་སློང་དང་དགེ་སློང་མ་དང་དགེ་སློབ་མའི་སྡོམ་པ་རྣམས་ནི་དགེ་འདུན་ལས་སོ། ། གཞན་དག་ནི་གང་ཟག་ལས་སོ། ། ཞེས་གསུངས་པའི་ཕྱིར།
གཉིས་པ་ལ། རྒྱུད་ཚོགས་སུ་མ་ཚང་བ། སྡོམ་པ་རྙིང་པས་རྒྱུད་མ་བཀག་པ། ཚིག་སྔ་མ་སྔོན་དུ་འགྲོ་དགོས་པ་དང་གསུམ། དང་པོ་ནི། བསྒྲུབ་བྱ་ལ་དགེ་བསྙེན་བར་མ་རབ་བྱུང་དགེ་ཚུལ་བསྙེན་རྫོགས་ཀྱི་སྡོམ་པ་འབོགས་པ་ལ། གསུམ་མན་ཆད་དུ་གནས་པ་དགོས་ཀྱི་དེ་ལས་ལྷག་པ་ལ་ལྷན་ཅིག་ཏུ་སྡོམ་པ་ཕོག་ཀྱང་མི་སྐྱེ་སྟེ། ཚོགས་ཀྱིས་ཚོགས་ལ་ལས་མི་ཆགས་སོ། ། ཞེས་དང༌། དུ་མ་མཁན་པོ་གཅིག་པ་གསུམ་མན་ཆད་ཚིག་གཅིག་གིས་བསྙེན་པར་རྫོགས་པར་བྱར་རུང་ངོ༌། །
ཞེས་དང༌། དེའི་རྒྱ་ཆེར་འགྲེལ་དུ། གསུམ་མན་ཆད་ཞེས་བྱ་བ་སྨྲོས་ཏེ་གསུམ་མན་ཆད་ཅིག་ཅར་བསྙེན་པར་རྫོགས་པར་བྱར་རུང་གི་དེ་ལས་ལྷག་པ་ནི་མི་རུང་ངོ་ཞེས་བྱ་བའི་ཐ་ཚིག་གོ ། ཞེས་གསུངས་པའི་ཕྱིར། གཉིས་པ་ནི། དགེ་ཚུལ་གྱི་སྡོམ་པ་ལན་ཅིག་བླངས་ཀྱང་རྩ་ལྟུང་འཆབ་བཅས་ཀྱི་སྒོ་ནས་ཉམས་པའི་གང་ཟག་ལ་སྡོམ་པ་ཕོག་ཀྱང་མི་འཆགས་ཏེ། རྒྱུད་ངོ་ཚ་མེད་པ་དང་ཁྲེལ་མེད་པ་ཤས་ཆེན་པོས་གང་བར་བྱས་པའི་ཕྱིར། སུམ་བརྒྱ་པ་ལས། མི་གསོད་ལ་སོགས་རྣམས་བཞི་ཡིས། ། དགེ་ཚུལ་ལས་ནི་ཉམས་གྱུར་ན། །
དགེ་སློང་བཞིན་དུ་དགེ་ཚུལ་ལའང༌། ། ཕྱིས་ནས་སྡོམ་སྐྱེའི་ ༼༨༧༽ སྐལ་བ་མེད། ། ཅེས་གསུངས་པའི་ཕྱིར། གསུམ་པ་ནི། དགེ་བསྙེན་དང་བར་མ་རབ་བྱུང་སྔོན་དུ་སོང་ཞིང་ཆགས་པ་ཞིག་དགོས་ཏེ། དགེ་བསྙེན་ཉིད་དང་ཞེས་སོགས་གསུངས་པའི་ཕྱིར། གསུམ་པ་ནི། ཁྱིམ་པའི་རྟགས་སྤང་ཞིང་ལུས་ཀྱི་བྱི་བྱད། གོས། སྣོད་སྤྱད་ཀྱི་རྟགས་གསུམ་གྱི་སྒོ་ནས་རབ་ཏུ་བྱུང་བའི་ཆ་ལུགས་དང་ལྡན་པའོ། །
བཞི་པ་ལ། རྒྱུའི་ཀུན་སློང་ཐོབ་འདོད། དུས་ཀྱི་ཀུན་སློང་ཐོབ་ཤེས། འགལ་རྐྱེན་ངེས་པ་ལྔ་དང་བྲལ་བ། མཐུན་རྐྱེན་ཕུན་སུམ་ཚོགས་པ་གསུམ་དང་ལྡན་པའི་བསམ་པ། དེ་ཐམས་ཅད་ངེས་འབྱུང་གི་བསམ་པས་ཟིན་དགོས་པའོ། ། དང་པོ་ནི། སྐོམ་པ་ཆུ་འདོད་པ་ལྟར་ཞེ་ཐག་པ་ནས་དགེ་ཚུལ་གྱི་སྡོམ་པ་ལེན་འདོད་དགོས་ཀྱིས། གཞན་གྱིས་དབང་མེད་དང༌། བཞད་གད་ཀྱི་བསམ་པས་བླངས་ཀྱང་མི་འཆགས་ཏེ།
བཞད་གད་ཀྱི་དངོས་པོ་ནི་ཅིར་ཡང་མི་འགྱུར་རོ་ཞེས་གསུངས་པའི་ཕྱིར། གཉིས་པ་ནི། དགེ་ཚུལ་གྱི་སྡོམ་པ་འབོགས་པའི་ཆོ་ག་ལ་སྐྱབས་བརྗོད། བདག་བརྗོད། གཞན་བརྗོད་གསུམ་ཡོད། དང་པོ་ནི། སངས་རྒྱས་ཆོས་དགེ་འདུན་གསུམ་ལ་སྐྱབས་སུ་འགྲོ་བའོ། ། གཉིས་པ་ནི། བདག་མིང་འདི་ཞེས་བགྱི་བ་དགེ་ཚུལ་དུ་ཞེས་པའོ། ། གསུམ་པ་ནི།
བཙུན་པས་བཟུང་དུ་གསོལ་ཞེས་པའོ། ། དེ་ལྟ་བུའི་ཆོ་ག་ལན་གསུམ་བརྗོད་དགོས་ཤིང༌། གསུམ་པའི་དགེ་ཚུལ་དུ་ཞེས་པའི་བདག་བརྗོད་རྫོགས་མ་ཐག་དུ་དགེ་ཚུལ་གྱི་སྡོམ་པ་སྐྱེ་བ་ཡིན་ཞིང༌། དེའི་དུས་སུ་ཐོབ་པར་ངོ་ཤེས་པ་ཞིག་དགོས་ཏེ། དེ་ལས་གཞན་དུ་སྡོམ་པ་མི་འཆགས་པའི་ཕྱིར་ཏེ། ལུང་གཞི་ལས། གང་ཟག་གསུམ་ནི་བསྙེན་པར་མ་རྫོགས་པ་ཞེས་བྱ་སྟེ། གསུམ་གང་ཞེ་ན་བདག་གི་མིང་མ་བརྗོད་པ་དང༌། མཁན་པོའི་མིང་མ་བརྗོད་པ་དང༌། སྡོམ་པ་ཐོབ་པའི་དུས་མི་ཤེས་པའོ་ཞེས་བཤད་ཅིང༌།
༼༨༨༽ དེས་དགེ་ཚུལ་ཡང་མཚོན་ནུས་པའི་ཕྱིར། གསུམ་པ་ལ། ཡུལ། དུས། གནས་སྐབས། སེམས་ཅན། ཡན་ལག་ངེས་པའོ། ། དང་པོ་ནི། བདེ་ཞིང་སྐྱེད་པའི་ཡུལ་འགའ་ཞིག་ཏུ་དགེ་ཚུལ་གྱི་བསླབ་བྱ་བསྲུང་དེ་ལས་གཞན་དུ་བསྲུང་མི་ནུས་སྙམ་པའོ། ། གཉིས་པ་ནི།
ལོ་གཅིག་གམ་ཟླ་བ་གཅིག་གི་བར་དུ་བསྲུང་གི་ཇི་སྲིད་འཚོའི་བར་དུ་བསྲུང་མི་ནུས་སྙམ་པའོ། ། གསུམ་པ་ནི། འཐབ་རྩོད་འཁྲུག་ལོང་གི་གནས་སྐབས་སུ་བསྲུང་མི་ནུས་དེ་ལས་གཞན་དུ་བསྲུང་སྙམ་པའོ། ། བཞི་པ་ནི། གནོད་བྱེད་ཀྱི་དགྲ་བོ་ལ་གནོད་འཚེ་སྤོང་མི་ནུས་དེ་ལས་གཞན་པའི་གང་ཟག་ལ་གནོད་འཚེ་སྤོང་བར་འདོད་པའོ། ། ལྔ་པ་ནི་དགེ་ཚུལ་གྱི་བསླབ་བྱ་བཅུའི་ནང་ནས་རགས་པ་འགའ་ཞིག་བསྲུང་ཕྲ་ཞིང་ཕྲ་བ་རྣམས་བསྲུང་བར་མི་འདོད་པ་ཡིན་ལ། དེ་ལྟ་བུའི་ངེས་པ་ལྔ་པོ་དེ་དང་བྲལ་ནས་ཡུལ་དུས་གནས་སྐབས་ཐམས་ཅད་དུ་སེམས་ཅན་ཐམས་ཅད་ལ་གནོད་འཚེའི་བསམ་པ་སྤངས་ཏེ་དགེ་ཚུལ་གྱི་བསླབ་བྱ་མཐའ་དག་ཞེ་ཐག་པ་ནས་བསྲུང་བར་འདོད་པའོ། ། བཞི་པ་ནི། གང་ལ་སྡོམ་པ་བླང་བར་བྱ་བའི་ཡུལ་མཁན་སློབ། གང་གིས་སྡོམ་པ་འབོགས་པར་བྱེད་པའི་ཆོ་ག་ལ་སྡོམ་པ་སྐྱེ་བའི་ནུས་པ་ཡོད་སྙམ་པའི་ཡིད་ཆེས་པའི་དད་པ་དང་ལྡན་ཞིང༌།
རང་ཉིད་ཀྱིས་ཀྱང་དགེ་ཚུལ་གྱི་བསླབ་བྱ་ལ་ཚུལ་བཞིན་དུ་བསླབ་པར་བྱའོ་སྙམ་པའི་བསམ་པ་ཕུན་སུམ་ཚོགས་པ་དང་ལྡན་པའོ། ། ལྔ་པ་ནི། འཁོར་བའི་ཉེས་དམིགས་མཐོང་ནས་སྤོང་འདོད། ཐར་པའི་ཕན་ཡོན་མཐོང་ནས་སྒྲུབ་དོད་ཀྱི་བསམ་པ་དང་ལྡན་པའི་སྒོ་ནས་བྱང་ཆུབ་དོན་གཉེར་གྱི་ངེས་འབྱུང་གི་བསམ་པས་ཟིན་དགོས་ཏེ། དེ་ལས་གཞན་དུ་ཚེ་འདིའི་ལྟོ་གོས་ཀྱིས་འཇིགས་པ་དང༌། རྒྱལ་པོའི་ཆད་པ་སོགས་ཀྱི་འཇིགས་པས་བླངས་ཀྱང་འཇིགས་སྐྱོབ་ཀྱི་ཚུལ་ཁྲིམས་ཙམ་དུ་འགྱུར་བ་དང༌། ༼༨༩༽ ཕྱི་མ་ལྷ་མིའི་ཕུན་ཚོགས་ཐོབ་ཕྱིར་བླངས་ཀྱང་ལེགས་སྨོན་གྱི་ཚུལ་ཁྲིམས་ཙམ་དུ་འགྱུར་གྱི་སོ་ཐར་གྱི་སྡོམ་པར་མི་འགྱུར་བའི་ཕྱིར་ཏེ། ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ་ཞེས་དང༌། སུམ་བརྒྱ་པར། ངེས་པར་འབྱུང་བའི་ཚུལ་ཁྲིམས་སྡུག་བསྔལ་སྤོང༌།
ཞེས་དང༌། མཛོད་འགྲེལ་ལས། ཅི་ཕྱི་རོལ་པ་ལའང་ཡང་དག་པར་བླངས་པ་ལས་བྱུང་བའི་ཚུལ་ཁྲིམས་ཡོད་དམ་ཞེ་ན། ཡོད་མོད་ཀྱི་སོ་སོ་ཐར་པའི་སྡོམ་པ་ནི་མ་ཡིན་ནོ། ། ཅིའི་ཕྱིར་ཞེ་ན། དེ་ནི་སྲིད་པ་ལ་བརྟེན་པའི་ཕྱིར། གཏན་དུ་སྡིག་པ་མི་དགེ་བ་ལས་ཐར་བར་བྱེད་པ་མ་ཡིན་ནོ། ། ཞེས་གསུངས་པའི་ཕྱིར། དེས་ན་ཐེག་དམན་གྱི་བྱང་ཆུབ་དོན་གཉེར་གྱི་བསམ་པས་ཀྱང་ངེས་འབྱུང་གི་བསམ་པའི་གོ་ཆོད་ཀྱང༌། སེམས་ཅན་ཐམས་ཅད་ཀྱི་དོན་དུ་བླ་ན་མེད་པའི་བྱང་ཆུབ་དོན་གཉེར་གྱི་བསམ་པ་ཁྱད་པར་ཅན་སྐྱེ་དགོས་ཏེ།
བསམ་པ་དེ་ཉིད་ཀྱི་སྒོ་ནས་བླངས་པའི་སོ་ཐར་གྱི་སྡོམ་པ་ནི་ཐེག་ཆེན་སོ་ཐར་དུ་འགྱུར་བའི་ཕྱིར་ཏེ། དེས་ན་ད་ལྟའི་ཆོ་ག་ནི། བསམ་པ་སེམས་བསྐྱེད་ཀྱིས་ཟིན་པའི། ། ཆོ་ག་ཉན་ཐོས་ལུགས་བཞིན་གྱིས། ། སོ་སོ་ཐར་པ་རིགས་བརྒྱད་པོ། ། བྱང་སེམས་སོ་སོ་ཐར་པར་འགྱུར། ། ཞེས་གསུངས་པའི་ཕྱིར། ལྔ་པ་ནི། དཀོན་མཆོག་གསུམ་ལ་སྐྱབས་སུ་འགྲོ་བ་རྩོམ་བྱེད་དུ་བྱས་ནས་དགེ་ཚུལ་དུ་སྒྲུབ་པའི་ཆོ་གའི་ཚིག་ལན་གསུམ་དུ་བརྗོད་པ་ཡིན་ཏེ། དགེ་ཚུལ་ཉིད་དུ་ཉེ་བར་སྒྲུབ་པར་བྱེད་པའི་དགེ་སློང་ལ་གཏད་པར་བྱའོ། །
ཅི་ཡོངས་སུ་དག་གམ་ཞེས་དྲིས་ནས། དག་ན་ཉེ་བར་བསྒྲུབ་པར་བྱའོ་ཞེས་དང༌། སྐྱབས་སུ་འགྲོ་བ་ཁས་བླངས་པའི་ཚིག་བརྩམ་པ་དང་དགེ་ཚུལ་ཉིད་དུ་ཁས་བླངས་པའི་ཚིག་བྱའོ། ། དེའི་འོག་ཏུ་བསླབ་པ་བརྗོད་པ་ཁས་བླངས་པའི་ཚུལ་གྱིས་བྱའོ་ཞེས་གསུངས་པའི་ཕྱིར། གསུམ་པ་ལ། བསྙེན་བཀུར་གྱི་གནས་ ༼༩༠༽ དང་གནས་མ་ཡིན་པ་ཤེས་པའི་ཕྱིར་དུ་དུས་གོ་བརྗོད་པ་དང༌། སྡོམ་པ་ཐོབ་པ་མི་ཉམས་པར་བསྲུང་བའི་ཕྱིར་དུ་བསླབ་པ་བརྗོད་པ་གཉིས། དང་པོ་ནི། དུས་ཚིགས་ཀྱི་རྣམ་གཞག་འོག་ཏུ་རྒྱས་པར་བཤད་པ་ལྟར་ཤེས་པར་བྱའོ། ། གཉིས་པ་ལ།
བསླབ་བྱ་ལ་སློབ་དགོས་པའི་རྒྱུ་མཚན་དང༌། བསླབ་པ་ཇི་ལྟར་བརྗོད་པའི་ཚུལ་གཉིས། དང་པོ་ནི། དགེ་ཚུལ་གྱི་སྡོམ་པ་ཐོབ་པ་དེ་ཉིད་གཅེས་སྤྲས་ཀྱི་སྒོ་ནས་བསྲུང་དགོས་ཏེ། མ་བསྲུངས་ན་ཉེས་དམིགས་ཡོད་ཅིང་བསྲུངས་ན་ཕན་ཡོན་ཆེན་པོ་དང་ལྡན་པའི་ཕྱིར་ཏེ། དགེ་སློང་ལ་རབ་ཏུ་གཅེས་པའི་མདོ་ལས། ལ་ལའི་ཚུལ་ཁྲིམས་བདེ་བ་སྟེ། ། ལ་ལའི་ཚུལ་ཁྲིམས་སྡུག་བསྔལ་ཡིན། ། ཚུལ་ཁྲིམས་ལྡན་པ་བདེ་བ་སྟེ། ། ཚུལ་ཁྲིམས་འཆལ་བ་སྡུག་བསྔལ་ཡིན། །
ཞེས་གསུངས་པས་སོ། ། གཉིས་པ་ནི། སྤང་བྱ་རྣམ་པ་བཅུ་སྔོན་གྱི་དགྲ་བཅོམ་པ་རྣམས་ཀྱིས་ཡིད་ཀྱི་སྒོ་ནས་སྤངས་ལུས་ངག་གིས་སླར་ལོག་པ་དེ་བཞིན་དུ། ཁྱེད་རང་རྣམས་ཀྱང་སྤང་བྱ་རྣམ་པ་བཅུ་ཡིད་ཀྱིས་སྤངས་ལུས་ངག་གིས་སླར་ལོག་པར་བྱེད་དགོས་སོ་ཞེས་པ་སྔོན་དུ་བཏང་སྟེ་འདི་ལྟར་བརྗོད་དོ། ། སློབ་དཔོན་དགོངས་སུ་གསོལ། ཇི་ལྟར་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་ལོག་པ་དེ་བཞིན་དུ་བདག་མིང་འདི་ཞེས་བགྱི་བས་ཀྱང༌། དུས་འདི་ནས་བཟུང་སྟེ་ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་བཟློག་པར་བགྱིའོ། ། ཡན་ལག་དང་པོ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ། །
རྗེས་སུ་བསྒྲུབ་བོ། ། རྗེས་སུ་བགྱིད་དོ། ། གཞན་ཡང་ཇི་ལྟར་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ་མ་བྱིན་པ་ལེན་པ་དང༌། མི་ཚངས་པར་སྤྱོད་པ་དང་བརྫུན་དུ་སྨྲ་བ་དང་འབྲུའི་ཆང་དང་བཅོས་པའི་ཆང་ ༼༩༡༽ མྱོས་པར་འགྱུར་བ་བག་མེད་པའི་གནས་དང༌། གླུ་གར་དང་རོལ་མོའི་སྒྲ་དང་ཕྲེང་བ་དང་སྤོས་ཉུག་པ་དང་རྒྱན་དང་ཁ་དོག་འཆང་བ་དང་ཁྲི་སྟན་མཐོན་པོ་དང་ཁྲི་སྟན་ཆེན་པོ་དང་དུས་མ་ཡིན་པའི་ཟས་དང་གསེར་དངུལ་ལེན་པ་སྤངས་ཏེ། གསེར་དངུལ་ལེན་པ་ལས་སླར་ལོག་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང༌། དུས་འདི་ནས་བཟུང་སྟེ་ཇི་སྲིད་འཚོའི་བར་དུ་མ་བྱིན་པར་ལེན་པ་དང་མི་ཚངས་པར་སྤྱོད་པ་དང༌། བརྫུན་དུ་སྨྲ་བ་དང་འབྲུའི་ཆང་དང་བཅོས་པའི་ཆང་མྱོས་པར་འགྱུར་བ་བག་མེད་པའི་གནས་དང༌། གླུ་གར་དང་རོལ་མོའི་སྒྲ་དང་ཕྲེང་བ་དང་སྤོས་ཉུག་པ་དང་རྒྱན་དང་ཁ་དོག་འཆང་བ་དང་ཁྲི་སྟན་མཐོན་པོ་དང་ཁྲི་སྟན་ཆེན་པོ་དང་དུས་མ་ཡིན་པའི་ཟས་དང་གསེར་དངུལ་ལེན་པ་སྤངས་ཏེ།
གསེར་དངུལ་ལེན་པ་ལས་སླར་ལོག་པར་བགྱིའོ། ། ཡན་ལག་བཅུ་པོ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ། ། རྗེས་སུ་བསྒྲུབ་བོ། ། རྗེས་སུ་བགྱིད་དོ། ། ཞེས་པ་ཚར་གཅིག་རྗེས་ཟློས་བྱེད་དུ་གཞུག་པའོ། ། བཞི་པ་ཞར་བྱུང་ལ། བླ་མའི་ངོ་བོ། དབྱེ་བ། དོན་གྲུབ་པའི་ཚད། མཚན་ནས་བརྗོད་པའི་རིམ་པ་དང་བཞི།
དང་པོ་ནི་ཆོས་དང་ཟིང་ཟིང་གི་སྒོ་ནས་སློབ་མ་ལ་ཕན་འདོགས་པའི་ཁྱད་ཆོས་གསུམ་ལྡན་གྱི་དགེ་བཤེས་སོ། ། ཁྱད་ཆོས་གསུམ་ནི། གཞི་ཚུལ་ཁྲིམས་རྣམ་པར་དག་པ་དང་ལྡན་པ། འདུལ་བའི་སྡེ་སྣོད་ནས་བཤད་པའི་ཆོ་ག་ལ་མཁས་པ། ནད་པ་སོགས་མགོན་མེད་པའི་སེམས་ཅན་ལ་སྙིང་རྗེ་ཁྱད་པར་ཅན་དང་ལྡན་པའོ། ། སུམ་བརྒྱ་པ་ལས། ཚུལ་ཁྲིམས་ལྡན་ཞིང་འདུལ་བའི་ཆོ་ག་ཤེས། ། ནད་པ་སྙིང་བརྩེ་འཁོར་ནི་དག་པ་དང༌། ། ཆོས་དང་ཟང་ཟིང་ཕན་འདོགས་ཀྱིས་བརྩོན་པ། ། དུས་སུ་འདོམས་པ་དེ་དག་བླ་མར་བསྔགས། །
ཞེས་པ་ལྟར་རོ། ། གཉིས་པ་ལ། ༼༩༢༽ མཁན་པོ་དང༌། སློབ་དཔོན་ནོ། ། དང་པོ་ནི། མཁན་པོར་ལན་གསུམ་གསོལ་བ་བཏབ་ཅིང་བརྟེན་མཁས་ཀྱི་ཡོན་ཏན་གཉིས་དང་ལྡན་པའི་དགེ་བཤེས་སོ། ། དབྱེ་ན་རབ་བྱུང་གི་དང༌། བསྙེན་རྫོགས་ཀྱི་མཁན་པོ་གཉིས་སོ། ། གཉིས་པ་ནི། རང་གི་སློབ་མ་ལ་ཆོས་དང་ཟང་ཟིང་གི་སྒོ་ནས་ཕན་འདོགས་པའི་དགེ་བཤེས་སོ། །
དབྱེ་ན་དགེ་ཚུལ་གྱི། གསང་སྟེ་སྟོན་པའི། ལས་ཀྱི། གནས་ཀྱི། ཀློག་པའི་སློབ་དཔོན་དང་ལྔ་ཡོད་དེ། ཇི་སྐད་དུ། དེ་ནི་སློབ་དཔོན་ཡིན་ནོ། ། གསང་སྟེ་སྟོན་པ་དང༌། ལས་བྱེད་པ་དང༌། གནས་སྦྱིན་པ་དང༌།
ཀློག་པ་ཡང་ངོ་ཞེས་གསུངས་སོ། ། དང་པོ་ནི། བསྒྲུབ་བྱ་ལ་དགེ་ཚུལ་གྱི་སྡོམ་པ་འབོགས་པར་བྱེད་པའི་དགེ་སློང་ངོ༌། ། གཉིས་པ་ནི། གསོལ་བ་འབའ་ཞིག་པའི་ལས་ཀྱིས་གསང་སྟོན་དུ་བསྐོས་ནས་བསྒྲུབ་བྱ་ལ་ལྐོག་ཏུ་བར་ཆད་དྲིས་དགེ་འདུན་ལ་གོ་བར་བྱེད་པའི་དགེ་སློང་ངོ༌། ། གསུམ་པ་ནི། དགེ་འདུན་གྱི་དབུས་སུ་བསྒྲུབ་བྱ་ལ་གསོལ་བཞིའི་ཆོ་ག་བརྡ་སྤྲོད་པར་བྱེད་པའི་དགེ་སློང་ངོ༌། ། བཞི་པ་ནི། གནས་པ་སློབ་མ་ལ་དགག་སྒྲུབ་གནང་གསུམ་གྱི་བསླབ་བྱ་སློབ་པར་བྱེད་པའི་དགེ་སློང་ངོ༌། ། ལྔ་པ་ནི།
རང་གི་སློབ་མ་ལ་ལུང་རྟོགས་ཀྱི་ཡོན་ཏན་འཕེལ་བའི་ཕྱིར་དུ་གདམས་ངག་འདོམས་པར་བྱེད་པའི་དགེ་སློང་ངོ༌། ། གསུམ་པ་ལ། སྤྱིར་བསྟན་པ་དང༌། བྱེ་བྲག་ཏུ་བཤད་པ་གཉིས། དང་པོ་ནི། མཁན་སློབ་རང་རང་གི་བྱ་བའི་གཙོ་བོར་གྱུར་པའི་དོན་དེ་ཉིད་གྲུབ་པ་ན་མཁན་སློབ་ཏུ་གྱུར་པའི་དུས་ཡིན་ཏེ། དོན་གྲུབ་ན་གྱུར་པ་ཉིད་དོ་ཞེས་གསུངས་པའི་ཕྱིར། གཉིས་པ་ལ་མཁན་པོ་དང༌། སློབ་དཔོན་དུ་གྱུར་པའི་དུས་སོ། ། དང་པོ་ནི།
མཁན་པོར་ལན་གསུམ་གསོལ་བ་བཏབ་ནས་ཅང་མི་གསུང་བའི་ཚུལ་གྱིས་ཁས་བླངས་པའི་ཚེ་མཁན་པོར་གྱུར་པའི་དུས་ཡིན་ཏེ། མཁན་པོར་གསོལ་བ་ཁས་བླངས་པ་ན་དེར་ ༼༩༣༽ གྱུར་ཏོ། ། ཞེས་གསུངས་པའི་ཕྱིར། གཉིས་པ་ནི། བསྒྲུབ་བྱ་ལ་དགེ་ཚུལ་གྱི་སྡོམ་པ་ཕོག་ནས་སྐྱེས་པ་ན་དེའི་སློབ་དཔོན་དུ་གྱུར་པའི་དུས་སོ། ། བསྒྲུབ་བྱ་ལ་ལྐོག་ཏུ་བར་ཆད་དྲིས་བར་ཆད་ཀྱིས་དགེ་ཚུལ་དགེ་འདུན་ལ་གོ་བར་བྱས་པ་ནི་གསང་སྟོན་དུ་གྱུར་པའི་དུས་སོ། ། གསོལ་བཞིའི་ཆོ་གའི་བརྗོད་པ་གསུམ་པ་ལ། ངོ་བོ་བརྗོད་པ། བྱ་བ་བརྗོད་པ། བྱེད་པ་བརྗོད་པ་གསུམ་ཡོད་པའི།
བྱེད་པ་བརྗོད་པའི་དུས་སུ་བསྒྲུབ་བྱའི་རྒྱུད་ལ་སྡོམ་པ་སྐྱེས་པ་ན་ལས་སློབ་ཏུ་གྱུར་པའི་དུས་ཡིན་ཏེ། དཔེར་ན་གཞན་བརྗོད་ཀྱི་དུས་སུ་བསྒྲུབ་བྱའི་རྒྱུད་ལ་དགེ་ཚུལ་གྱི་སྡོམ་པ་སྐྱེས་པ་ན་དགེ་ཚུལ་གྱི་སློབ་དཔོན་དུ་གྱུར་པའི་དུས་ཡིན་པ་བཞིན་ནོ། ། ཇི་སྐད་དུ་བརྗོད་པ་ཐ་མ་གང་ཡིན་པའི་ཆ་གསུམ་པ་ལ་གྲུབ་པ་ཉིད་དོ། ། དཔེར་ན་གཞན་བརྗོད་པའི་དུས་ན་དགེ་ཚུལ་ཉིད་བཞིན་ནོ། ། ཞེས་གསུངས་པ་ལྟར་རོ། ། གནས་པ་སློབ་མས་གནས་ཀྱི་བླ་མར་གསོལ་བ་བཏབ་ནས་ཞག་གཅིག་གནས་གཅིག་ཏུ་ལྷན་ཅིག་ཏུ་གནས་པ་ནི་གནས་ཀྱི་སློབ་དཔོན་དུ་གྱུར་པའི་དུས་ཡིན་ཏེ། ཇི་སྐད་དུ། གནས་སྦྱིན་པ་ནི། ཞག་གཅིག་ནས་ཉིད་ཀྱི་ཕྱིར་ཉེ་བར་གནས་པ་མཐར་ཐུག་ནའོ། ། ཞེས་གསུངས་སོ། །
འཆད་འདོད་ཉན་འདོད་ཀྱི་བསམ་པ་དང་ལྡན་པས་ཤླཽ་ཀ་གསུམ་གྱི་ཚད་དུ་ལངས་པའི་གདམས་ངག་འདོམས་པ་ནི་ཀློག་པའི་སློབ་དཔོན་དུ་གྱུར་པའི་དུས་ཡིན་ཏེ། ཀློག་པ་ནི་ཚིགས་སུ་བཅད་པ་གཅིག་ལན་གསུམ་བཟླས་ནའོ། ། ལྐོག་པའི་བསམ་པ་མེད་པས་བརྗོད་པ་ནི་ཀློག་པ་ཉིད་མ་ཡིན་ནོ་ཞེས་གསུངས་པའི་ཕྱིར། བཞི་པ་ལ། ཉེ་ཚིག་གི་དབྱེ་བ་དང༌། གང་ལ་གང་གིས་བརྗོད་ཚུལ་ལོ། ། དང་པོ་ནི། མཁན་པོ་དང་སློབ་དཔོན་དང་བཙུན་པ་དང་དེ་བཞིན་གཤེགས་པ་ལ་སོགས་པ་ནི་ཆེ་བའི་ཉེ་ཚིག་ཡིན་ལ། ཚེ་དང་ལྡན་པ་ ༼༩༤༽ དང་གནས་བརྟན་དང་དགེ་བའི་བཤེས་གཉེན་ལ་སོགས་པ་ནི་ཆུང་བའི་ཉེ་ཚིག་ཡིན་ནོ། ། གཉིས་པ་ལ།
དེ་བཞིན་གཤེགས་པ་ལ་ཉེ་ཚིག་དང་བྲལ་བར་མིང་རུས་སོགས་ནས་བརྗོད་པར་མི་བྱ། མཁན་པོ་དང་སློབ་དཔོན་མ་ཡིན་པ་ལ་དེ་དག་གི་མིང་གིས་བརྗོད་པར་མི་བྱ། འོན་ཀྱང་དེ་བཞིན་གཤེགས་པའི་རིགས་དྲི་བ་དང༌། ཡུལ་དེའི་མཁན་པོ་དང་གང་ཟག་དེའི་སློབ་དཔོན་ཞེས་སོགས་བརྗོད་པ་ལ་ཉེས་པ་མེད་དེ་ས་གའི་ལྷས། ཤེས་བྱ་མ་ལུས་དེ་ཉིད་ནི། ། མཁྱེན་པའི་དེ་བཞིན་གཤེགས་པ་ལ། ། བརྟུལ་ཞུགས་ཅན་གྱིས་ཚེ་ལྡན་དང༌། ། རིགས་རུས་མཚན་ནས་སྨྲོས་པ་དང༌། ། ཡུལ་ནས་བརྗོད་པར་མི་བྱའོ། ། ཞེས་དང༌།
ཐེ་ཚོམ་བསལ་བའི་དོན་དུ་ནི། ། སངས་རྒྱས་གདུང་ནི་གང་ཡིན་པ། ། རྒྱལ་རིགས་ལས་གང་རབ་བྱུང་པ། ། ཞེས་སོགས་སྨྲ་བ་ཉེས་པ་མེད། ། ཅེས་གསུངས་སོ། ། དེས་ན་རང་གི་མཁན་སློབ་ལ། བདག་གི་སློབ་དཔོན་མཚན་འདི་ཞེས་བགྱི་བ་ཞེས་དང༌། དོན་གྱི་སླད་དུ་མཚན་ནས་སྨྲོས་ཏེ་བདག་གི་མཁན་པོ་མཚན་འདི་ཞེས་བགྱི་བ་ཞེས་བརྗོད་དགོས་ཀྱི། རང་གི་མཁན་སློབ་མ་ཡིན་པ་ལ་བདག་གི་མཁན་པོ་དང་སློབ་དཔོན་ཞེས་བརྗོད་པར་མི་བྱ་བ་ཡིན་ཏེ། དེ་གཉིས་ལས་གཞན་དུ་ཉེ་བར་མི་བརྗོད་དོ། །
གཞན་ལ་མི་བྱའོ། ། དོན་གྱི་སླད་དུ་མཚན་ནས་སྨྲོས་ཏེ་ཞེས་བྱ་བ་དང་བཅས་པར་མ་སྨྲས་པར་མཁན་པོའི་མིང་མི་བཟུང་ངོ༌། ། ཞེས་གསུངས་པའི་ཕྱིར། གཉིས་པ་ཚིག་ཕྱི་མ་བསྙེན་རྫོགས་སུ་སྒྲུབ་པ་ལ། སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི། དང་པོར་བྱ་དང་མཁན་པོ་དང༌། ། ཆོས་གོས་གཉིས་དང་ལྷུང་བཟེད་གཉིས། ། སྤྲོ་བྱ་གསོལ་བ་གསང་སྟོན་དང༌། །
ཞུ་དང་གསོལ་དང་གསོལ་བ་དང༌། ། དྲི་དང་ལས་དང་གྲིབ་ཚོད་དང༌། ། ཉིན་མཚན་དུས་ཚོད་གནས་རྣམས་དང༌། ། ལྟུང་དང་དགེ་སྦྱོང་མཆོག་ ༼༩༥༽ འདོད་དང༌། ། ཚུལ་ཁྲིམས་མཉམ་དང་ཚུལ་འབྲེལ་དང༌། ། དུལ་དང་དགོས་དང་མ་བརྗོད་དང༌། ། གུས་པ་དང་ནི་བསྒྲུབ་བྱ་བ། ། མུ་སྟེགས་གནས་པ་བྱིན་པ་ཡིས། ། སྡེ་ཚན་ཡང་དག་བསྡུས་པ་ཡིན། ། ཞེས་སོ། །
གཉིས་པ་ལ། སྦྱོར་བ། དངོས་གཞི་རྗེས་དང་གསུམ། དང་པོ་ལ། ཡོ་བྱད་ཚགས་སུ་གཞུག་ཅིང་སློབ་དཔོན་མངོན་དུ་འགྱུར་བར་བྱ་བའི་ཕྱིར་དུ་དང་པོར་བྱ་བ། མཁན་པོ་མངོན་དུ་འགྱུར་བར་བྱ་བའི་ཕྱིར་དུ་མཁན་པོར་གསོལ་བ་བཏབ་པ། ཡོ་བྱད་མངོན་དུ་འགྱུར་བར་བྱ་བའི་ཕྱིར་དུ་ཆོས་གོས་ལྷུང་བཟེད་བྱིན་གྱིས་བརླབས་ནས་སྦྱིན་པ། ཡོངས་སུ་དག་པ་མངོན་དུ་འགྱུར་བར་བྱ་བའི་ཕྱིར་དུ་གསང་སྟོན་གྱིས་ལྐོག་ཏུ་བར་ཆད་དྲིས་ཏེ་ནང་དུ་འོང་བར་ཞུ་བ། གསོལ་བ་མངོན་དུ་འགྱུར་བར་བྱ་བའི་ཕྱིར་དུ་དགེ་འདུན་ལ་གསོལ་བ་བཏབ་པ། ཡོངས་སུ་དག་པ་དང་གཙོ་བོར་དགེ་འདུན་ཐུགས་ཡིད་ཆེས་པའི་ཕྱིར་དུ་མངོན་སུམ་དུ་བར་ཆད་དྲི་བ་དང་དྲུག
དང་པོ་ནི། མཁན་པོའི་སྟ་གོན་དུ་གནས་པའི་དགེ་སློང་དེ་དགེ་འདུན་ལ་སྙན་གསན་ཕབ་ནས་ལས་ཀྱི་སློབ་དཔོན་དང༌། གསང་སྟེ་སྟོན་པའི་སློབ་དཔོན་ཚིག་ཙམ་གྱི་སྒོ་ནས་བསྐོ་བར་བྱ་བ་ཡིན་ཏེ། མཁན་པོ་ཉིད་དུ་ཕྱོགས་པར་གྱུར་པས་ལས་བྱེད་པ་དང་གསང་སྟེ་སྟོན་པའི་དགེ་སློང་ལ་གསོལ་བ་བཏབ་པར་བྱའོ། ། ཞེས་གསུངས་སོ། ། གཉིས་པ་ནི། བསྙེན་པར་རྫོགས་ནས་ལོ་བཅུ་བར་མ་ཆད་དུ་ལོན་པའི་བཙུན་པ་བརྟན་པའི་ཡན་ལག་དང༌། ལྔ་ཕྲུག་ཏུ་སྦྱར་བ་ཉི་ཤུ་རྩ་གཅིག་གང་རུང་དང་ལྡན་པའི་མཁས་ཤིང་ཕན་འདོགས་ཀྱི་ཡན་ལག་སྟེ། བརྟན་མཁས་ཀྱི་ཡོན་ཏན་གཉིས་དང་ལྡན་པའི་དགེ་སློང་ལ་མཁན་པོར་ལན་གསུམ་གྱི་བར་དུ་གསོལ་བ་བཏབ་པའོ། ། གསུམ་པ་ནི།
མཁན་པོ་དེ་ཉིད་ཀྱིས་བསྒྲུབ་བྱ་ལ་སྣམ་སྦྱར་བླ་གོས་མཐོང་གོས་ལྷུང་བཟེད་དང་བཅས་པ་བྱིན་གྱིས་བརླབས་ ༼༩༦༽ ནས་སྟེར་ཞིང༌། གདིང་བ་ཆུ་ཚགས་ཚིག་ཙམ་གྱི་སྒོ་ནས་སྦྱིན་པར་བྱ་བ་ཡིན་ཏེ། མཁན་པོར་གསོལ་བར་བྱའོ། ། དེ་རང་གིས་དེ་ལ་ཆོས་གོས་གསུམ་བྱིན་གྱིས་བརླབས་པར་བྱའོ། ། ལྷུང་བཟེད་ཀྱང་མི་ཆུང་ངམ་མི་ཆེའམ་མི་སྐྱའམ་ཞེས་དགེ་འདུན་ལ་བསྟན་ནས་སོ། ། ཐམས་ཅད་ཀྱིས་དེ་ལྟ་བུ་ཉིད་མ་ཡིན་ན་ལྷུང་བཟེད་བཟང་ངོ་ཞེས་བརྗོད་པར་བྱའོ་ཞེས་སོ། ། ཡོ་བྱད་དྲུག་པོ་དེ་དག་རང་དབང་བའམ། བརྙན་པོ་ཚུན་ཆད་ཀྱིས་དགོས་ཏེ། ལྷུང་བཟེད་མེད་པར་རབ་ཏུ་བྱུང་བ་དང་བསྙེན་པར་རྫོགས་པར་མི་བྱའོ། ། བརྙན་པོས་ཀྱང་དེ་ཉིད་དང་བཅས་པ་ཡིན་ནོ། །
ལྔ་པོ་ཡང་དེ་བཞིན་ནོ་ཞེས་གསུངས་པའི་ཕྱིར། བཞི་པ་ལ། ལས་སློབ་ཀྱི་བྱ་བ་དང༌། གསང་སྟོན་གྱི་བྱ་བ་གཉིས། དང་པོ་ནི། བསྒྲུབ་བྱ་རྣམས། ལས་ཐོས་པའི་ཉེ་འཁོར་ལས་བཀར་ཏེ། མཐོང་བའི་ཉེ་འཁོར་དུ་དགེ་འདུན་ལ་མངོན་དུ་ཕྱོགས་པར་བཞག ལས་སློབ་ཏུ་མངོན་དུ་ཕྱོགས་པའི་དགེ་སློང་དེས། ལས་གྲལ་ན་གནས་པའི་དགེ་སློང་རྣམས་ཀྱི་རྒྱུད་ཀྱི་ལྟུང་བས་ལས་འཆགས་པ་ལ་མི་བསྒྲིབ་པར་བྱ་བའི་ཕྱིར་དུ་ལྟུང་བ་ཐུན་མོང་དུ་བྱིན་གྱིས་རློབ་པར་བྱེད་པ་གསོལ་བ་འབའ་ཞིག་པའི་ལས་བྱེད།
དེ་ནས་དགེ་འདུན་རྣམས་ཐུགས་མཐུན་པའི་ཕྱིར་དུ་གསོལ་བ་དང་གཉིས་ཀྱི་ལས་ཀྱིས་གནས་ལ་བློ་མཐུན་བྱེད། དེའི་རྗེས་སུ་གསང་སྟོན་ལ་སྤྲོ་བ་དྲིས་ནས་གསོལ་བ་འབའ་ཞིག་པའི་ལས་ཀྱིས་གསང་སྟོན་སྐོ་བར་བྱེད་པ་ཡིན་ཏེ། བསྙེན་པར་རྫོགས་པར་འདོད་པ་ཤིང་ལ་འཛེག་ཏུ་མི་གཞུག་གོ ། མཚམས་ཀྱི་ཕྱི་རོལ་དུ་མི་བཏང་ངོ༌། ། དེ་ལྟར་སྣང་བའི་ཉེ་འཁོར་དུ་བཀར་ཏེ་ཚོགས་ལ་མངོན་དུ་ཕྱོགས་པར་ཐལ་མོ་སྦྱར་ཏེ་བཞག་པར་བྱའོ། ། ཞེས་པ་དང༌། བཀར་ནས་ལས་བྱེད་པས་གསང་སྟེ་སྟོན་པ་ལ་གང་ཡིན་ཞེས་བྱ་བས་སྨྲར་བཅུག་སྟེ། སྤྲོ་བར་བྱས་ནས་དེ་དགེ་འདུན་ལ་གསོལ་བར་བྱའོ། ། ཞེས་གསུངས་པའི་ཕྱིར། ༼༩༧༽ གཉིས་པ་ནི།
གསང་སྟོན་དུ་བསྐོས་པའི་དགེ་སློང་དེས་དགེ་འདུན་གྱི་ལྐོག་ཏུ་བསྒྲུབ་བྱ་ལ་བར་ཆད་ཀྱི་ཆོས་རྣམས་དྲིས་པའི་རྗེས་སུ། དགེ་འདུན་ལ་བསྒྲུབ་བྱ་བར་ཆད་ཀྱི་ཆོས་ཀྱིས་ཡོངས་སུ་དག་ཚུལ་བརྗོད་ནས་ནང་དུ་འོང་བ་ཞུ་བར་བྱེད་པ་ཡིན་ཏེ། ཁྱོད་ཉོན་ཅིག་ཅེས་བྱ་བས་ལྐོག་ཏུ་རྗེས་སུ་བསྟན་པར་བྱའོ། ། མ་བོས་ཀྱི་བར་དུ་མ་འོང་པར་སྡོད་ཅིག་ཅེས་སྨྲས་ནས་རྗེས་སུ་བསྟན་ན་ཞེས་བྱ་བས་དགེ་འདུན་ལ་ཡོངས་སུ་དག་པ་གོ་བར་བྱ་སྟེ། ཅི་མཆི་ཞིག་གམ་ཞེས་བྱ་བས་འོང་བ་ཞུ་བར་བྱའོ། ། ཞེས་གསུངས་པའི་ཕྱིར། ལྔ་པ་ནི། སྡོམ་པ་མྱུར་དུ་སྐྱེ་བ་དང༌། གསོལ་བ་མངོན་དུ་འགྱུར་བའི་ཕྱིར་དུ་བསྒྲུབ་བྱ་དེས་དགེ་འདུན་ལ་བསྙེན་པར་རྫོགས་པར་བྱེད་པའི་གསོལ་བ་ལན་གསུམ་གྱི་བར་དུ་འདེབས་དགོས་ཏེ། ལས་བྱེད་པས་བསྙེན་པར་རྫོགས་པ་གསོལ་དུ་གཞུག་གོ་ཞེས་སོ། །
དྲུག་པ་ནི། ལས་སློབ་ཏུ་མངོན་དུ་ཕྱོགས་པའི་དགེ་སློང་དེས་གསོལ་བ་འབའ་ཞིག་པའི་ལས་སྔོན་དུ་བཏང་ནས་བསྒྲུབ་བྱ་དེ་ཉིད་བར་ཆད་ཀྱི་ཆོས་ཀྱིས་ཡོངས་སུ་དག་པར་དགེ་འདུན་ཐུགས་ཡིད་ཆེས་པར་བྱ་བའི་ཕྱིར་དུ་དགེ་འདུན་གྱི་དབུས་སུ་མངོན་དུ་བར་ཆད་དྲི་དགོས་ཏེ། དགེ་འདུན་ལ་གསོལ་ནས་བར་ཆད་དྲི་བར་བྱའོ། ། ཞེས་གསུངས་པའི་ཕྱིར། གཉིས་པ་ལ། སྤྱིར་བསྟན་པ་དང༌། བྱེ་བྲག་ཏུ་བཤད་པ་གཉིས། དང་པོ་ནི། ལས་སློབ་ཏུ་མངོན་དུ་ཕྱོགས་པའི་དགེ་སློང་དེས་བསྒྲུབ་བྱ་ལ་གདམས་ངག་གི་བཤད་པ་ཅུང་ཟད་བརྡ་སྤྲད་ནས་གསོལ་བཞིའི་ཆོ་ག་གོ་རིམ་མ་འཁྲུགས་ངོ་བོ་མ་ནོར་བ་ལྷག་ཆད་མེད་པར་བརྗོད་པའི་སྒོ་ནས་དགེ་འདུན་ལ་བསྙེན་པར་རྫོགས་དགོས་ཏེ། དགེ་འདུན་ལས་བསྙེན་པར་རྫོགས་པར་བྱའོ་ཞེས་གསུངས་པའི་ཕྱིར་རོ། །
གཉིས་པ་ལ། ལུང་དྲང༌། དེའི་དོན་བཤད། མཁན་པོའི་ཡོན་ཏན་བྱེ་བྲག་ཏུ་བཤད་པ་གསུམ། དང་པོ་ནི། ལུང་གཅིག་ལ་འཕྲོས་པའི་བཅུ་པ་ ༼༩༨༽ ལས། མངོན་དུ་གྱུར་པས་བསྙེན་པར་རྫོགས་པར་འགྱུར་བ་བཅུ་སྟེ། བཅུ་གང་ཞེ་ན། སྟོན་པ་མངོན་དུ་གྱུར་པ་དང༌། སངས་རྒྱས་དང༌།
ཆོས་དང༌། མཁན་པོ། སློབ་དཔོན། བསྙེན་པར་རྫོགས་པར་འདོད་པ། བསྙེན་པར་རྫོགས་པར་འདོད་པའི་ཡོ་བྱད། ཡོངས་སུ་དག་པ། གསོལ་བ་མངོན་དུ་གྱུར་པ་དང༌། ལས་མངོན་དུ་གྱུར་པས་བསྙེན་པར་རྫོགས་པར་འགྱུར་བའོ། ། ཞེས་སོ། ། གཉིས་པ་ལ་བཅུ་ཡོད་པ་ལས།
དང་པོ་སྟོན་པ་མངོན་གྱུར་ནི་དགེ་འདུན་ཡིན་ལ། འདི་ཉིད་ལ་གྲངས་ཚང་བ། ཁ་སྐོང་གི་ཆོས་དང་ལྡན་པ། མི་མཐུན་པ་གཉིས་དང་བྲལ་བའོ། ། དང་པོ་ལ། སྤྱིར་བསྟན་པ་དང༌། དོགས་དཔྱོད་གཉིས། དང་པོ་ནི། ཡུལ་དབུས་སུ་སྐྱེས་པ་བསྙེན་པར་རྫོགས་པ་ལ་དགེ་སློང་བཅུ། མཐའ་འཁོབ་ཏུ་ལྔ་ཡན་ཆད་ཚང་དགོས་ཏེ།
བསྙེན་པར་རྫོགས་པ་ལ་ནི་བཅུ་ལ་སོགས་པའོ། ། མཐའ་འཁོབ་དག་ཏུ་མེད་ན་འདུལ་བ་འཛིན་པ་དང་ལྔ་ལ་སོགས་པའོ། ། ཞེས་གསུངས་པའི་ཕྱིར་རོ། ། གཉིས་པ་ལ། ཁ་ཅིག་ད་ལྟར་གྱི་ཆོ་གས་བསྒྲུབ་བྱ་བསྙེན་པར་རྫོགས་པ་ལ་དགེ་སློང་ལྔ་ཡན་ཆད་ངེས་པར་དགོས་ཏེ། ད་ལྟར་གྱི་ཆོ་གས་བསྒྲུབ་བྱ་བསྙེན་པར་རྫོགས་པ་ལ་གསང་སྟོན་བསྐོ་དགོས་ཤིང་གསང་སྟོན་བསྐོ་བ་ལ་དགེ་སློང་ལྔ་ཡན་ཆད་ཚང་དགོས་པའི་ཕྱིར། རྟགས་དང་པོ་གྲུབ་སྟེ། དེ་ལ་མངོན་གྱུར་བཅུ་ཚང་དགོས་པའི་ཕྱིར། གཉིས་པ་གྲུབ་སྟེ། དེ་བསྐོ་བ་ལ་གང་ལ་བསྐོ་བའི་ཡུལ་དགེ་སློང་གཅིག
གང་གིས་བསྐོ་བའི་དགེ་སློང་བཞི་ཚང་དགོས་པའི་ཕྱིར། གཞན་ཡང་དེ་ཡིན་ཏེ། ད་ལྟར་གྱི་ཆོ་གས་བསྒྲུབ་བྱ་བསྙེན་པར་རྫོགས་པ་ལ་ལས་སློབ་མ་གཏོགས་པའི་དགེ་སློང་བཞི་ཡན་ཆད་ཚང་དགོས་པའི་ཕྱིར་ཏེ། ལས་སློབ་ཀྱིས་བསྙེན་པར་རྫོགས་པར་གསོལ་བ་འདེབས་པ་དང་གསོལ་བཞིའི་ཆོ་ག་བརྡ་སྤྲོད་པའི་ ༼༩༩༽ སྐབས་སུ་དགེ་འདུན་བཙུན་པ་རྣམས་གསན་དུ་གསོལ། ཞེས་བརྗོད་དགོས་པའི་ཕྱིར་ཟེར། ད་ལྟར་གྱི་ཆོ་གས་བསྒྲུབ་བྱ་བསྙེན་པར་རྫོགས་པ་ལ་མཁན་པོ་ངེས་པར་དགོས་པར་ཐལ། དེ་ལ་མངོན་འགྱུར་བཅུ་ངེས་པར་ཚང་དགོས་པའི་ཕྱིར། འདོད་ན་དེ་དང་ལྡན་པའི་ལྟར་མཁན་པོ་མེད་པ་ཉིད་ལ་ཡང་ངོ༌། ། དེ་བསྙེན་པར་མ་རྫོགས་པ་ཉིད་ཡིན་ན་ཡང་ངོ༌། ། ཞེས་དང༌།
མཁན་པོ་གཏན་མེད་ཉིད་དང་ནི། ། ཁྱིམ་པའི་རྟགས་ཅན་ཡིན་ཡང་རུང༌། ། ཞེས་པ་དང་འགལ་ལོ། ། ད་ལྟར་གྱི་ཆོ་གས་བསྒྲུབ་བྱ་བསྙེན་པར་རྫོགས་པ་ལ་གསང་སྟོན་གྱིས་ངེས་པར་བར་ཆད་དྲི་དགོས་པར་ཐལ། དེ་ལ་གསང་སྟོན་ངེས་པར་བསྐོ་དགོས་པ་གང་ཞིག གསང་སྟོན་བསྐོས་པའི་དགོས་པ་ནི་ལྐོག་ཏུ་བར་ཆད་དྲི་བའི་ཆེད་ཡིན་པའི་ཕྱིར། འདོད་ན། མཁན་པོར་མ་གསོལ་བ་ལ་ཡང་ངོ༌། ། བར་ཆད་མ་དྲིས་པར་ཡང་ངོ༌། ། ཞེས་པ་དང་འགལ་ལོ། །
དེས་ན་ད་ལྟར་གྱི་ཆོ་གས་ཉེས་མེད་ཕུན་ཚོགས་ཀྱི་དགེ་སློང་གི་སྡོམ་པ་སྐྱེ་བ་ལ་དགེ་སློང་ལྔ་ཡན་ཆད་ཚང་དགོས་ཏེ། དེ་ལ་མངོན་འགྱུར་བཅུ་ཚང་དགོས་པའི་ཕྱིར། འདི་ལ་དགོངས་ནས་ལུང་གཞིར། རབ་ཏུ་བྱུང་བ་དང་བསྙེན་པར་རྫོགས་པ་དེའི་ཕྱིར་དགེ་སློང་འགའ་ཞིག་ལ་མཁན་པོ་ཉིད་དུ་གནས་པ་ལའོ། ། ཞེས་དང༌། གང་ཟག་གསུམ་ནི། བསྙེན་པར་མ་རྫོགས་པ་ཞེས་བྱ་སྟེ། གསུམ་གང་ཞེ་ན་བདག་གི་མིང་མ་བརྗོད་པ་དང༌། མཁན་པོའི་མིང་མ་བརྗོད་པ་དང༌། སྡོམ་པ་ཐོབ་པའི་དུས་ངོ་མི་ཤེས་པའོ། །
ཞེས་གསུངས་པ་ཡིན་ནོ། ། སྐྱེ་ལ་ཉེས་བྱས་ཀྱི་དབང་དུ་བྱས་ན་དགེ་སློང་བཞི་ལ་བརྟེན་ནས་ཀྱང་བསྙེན་རྫོགས་ཀྱི་སྡོམ་པ་སྐྱེར་རུང་སྟེ། བསྒྲུབ་བྱ་བར་ཆད་དང་མི་ལྡན་པའི་སྐལ་ལྡན་ལ་མཁན་པོ་གཏན་མེད་པ་དང་གསང་སྟོན་གྱིས་ལྐོག་ཏུ་བར་ཆད་མ་དྲིས་པར་གསོལ་བཞིའི་ཆོ་ག་བརྡ་སྤྲད་པ་ལས་ ༼༡༠༠༽ བསྙེན་རྫོགས་ཀྱི་སྡོམ་པ་སྐྱེ་བ་ཡོད་པའི་ཕྱིར། འདི་ལ་དགོངས་ནས། ལུང་ཞུ་བར་མཐའ་འཁོབ་དག་ཏུ་ལྔས་བསྙེན་པར་རྫོགས་པར་བྱའོ། ། ཞེས་གསུངས་པ་དེ་ལ། ལྔའམ་ལྔ་ལས་ལྷག་པ་མཆིས་བཞིན་དུ་བཞིས་བསྙེན་པར་རྫོགས་ན་རྫོགས་ཞེས་བགྱིའམ། མ་རྫོགས་ཞེས་བགྱི། ཉེ་བར་འཁོར་རྫོགས་ཞེས་བྱ་སྟེ། རྫོགས་པར་བྱེད་པ་དག་ལ་འདས་པ་དང་བཅས་པར་རོ། །
ཞེས་པ་དང༌། འདུལ་བ་ཚིག་ལེའུར་བྱས་པ་ལས། གལ་ཏེ་བཞི་ནི་ལས་བརྗོད་མཁས། ། ཚུལ་ཁྲིམས་ལྡན་པར་གྱུར་ན་ནི། ། བསྙེན་རྫོགས་མ་སྨད་གྱུར་པ་སྟེ། ། ལྷ་ཡིས་ཀྱང་ནི་ཕྱག་བྱར་འོས། ། ཞེས་དང༌། དེ་དང་ལྡན་པའི་ལྟར་མཁན་པོ་མེད་པ་ཉིད་ལ་ཡང་ངོ༌། ། ཞེས་སོགས་གསུངས་པ་ཡིན་ནོ། ། གཉིས་པ་ལ།
སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི། འཕྲེང་ཡུལ་འདུན་སོགས་ཕུལ་བ་མིན། ། མ་རྫོགས་ཉམས་དང་མཚམས་མེད་མིན། ། སྡིག་ས་ཐ་དད་འཁྲུལ་བཅས་མིན། ། མཚམས་མཚན་དཀོན་མཆོག་གཞན་མིན་པའོ། ། ཞེས་སོ། ། གཉིས་པ་ལ། གཞིའི་སྐབས་ནས་འབྱུང་བ་བཅུ།
ཞུ་བའི་སྐབས་ནས་འབྱུང་བ་གསུམ་མོ། ། དང་པོ་ནི། ལས་གྲལ་དེར་མི་འདུག་པར་འགྲེང་བ་མ་ཡིན་པ། གང་ལ་ལས་བྱ་བའི་ཡུལ་བསྒྲུབ་བྱ་དེ་ཉིད་མ་ཡིན་པ། འདུན་པ་དང་ཡོངས་སུ་དག་པ་ཕུལ་བ་མ་ཡིན་པ། བསྙེན་པར་མ་རྫོགས་པ་མ་ཡིན་པ། རྫོགས་ཀྱང་ཕམ་པ་འཆབ་བཅས་ཀྱིས་ཉམས་པ་མ་ཡིན་པ། མཚམས་མེད་དང་ཉེ་བའི་མཚམས་མེད་བྱས་པ་མ་ཡིན་པ། སྟོན་པའི་བསླབ་པ་ལ་ཡིད་མི་ཆེས་པའི་སྡིག་ལྟ་ཅན་མ་ཡིན་པ། སྤོ་མགུ་སྤྱོད་པ་ལ་སོགས་པ་དམན་པའི་ས་ན་གནས་པ་མ་ཡིན་པ།
ཆོས་ཕྱོགས་པ་ལས་ལྟ་བ་ཐ་དད་པའི་ཆོས་མིན་ཕྱོགས་པ་མ་ཡིན་པ། བསྡམ་བྱ་ཉེས་བྱས་ཡན་ཆད་ཀྱིས་གོས་པའི་འཁྲུལ་ ༼༡༠༡༽ བཅས་མ་ཡིན་པའོ། ། འོ་ན་སོ་སོ་སྐྱེ་བོའི་དགེ་སློང་ལ་ལས་ཀྱི་ཁ་སྐོང་དུ་རུང་བ་རྙེད་དཀའ་བར་འགྱུར་ཏེ། བསྡམ་བྱ་ཉེས་བྱས་ཡན་ཆད་ཀྱིས་གོས་པ་འཁྲུལ་བཅས་ཡིན་ཞིང༌། འཁྲུལ་བཅས་ལས་ཀྱི་ཁ་སྐོང་དུ་མི་རུང་བའི་ཕྱིར་སྙམ་ན་སྐྱོན་མེད་དེ། ལས་གྲལ་ལ་འདུས་པའི་དུས་སུ་ལྟུང་བ་ཐུན་མོང་དུ་བྱིན་གྱིས་རློབ་པ་གསོལ་བ་འབའ་ཞིག་པའི་ལས་བྱེད་ལ། དེ་དག་བྱས་པས་དགེ་འདུན་ལྷག་མ་མན་ཆད་ཀྱི་ལྟུང་བས་ལས་འཆགས་པ་ལ་སྒྲིབ་པའི་ཉེས་པ་འདག་པའི་ཕྱིར་ཏེ། འཁྲུལ་པ་དང་བཅས་པ་ཡང་ངོ༌། ། བསྡམ་པར་བྱ་བས་ཀྱང་ཡིན་གྱི། བཤགས་པར་བྱ་བ་འབའ་ཞིག་གིས་ཡིན་པར་མ་ཟད་དོ། །
བྱིན་གྱིས་བརླབས་པས་དག་པ་ཉིད་དུ་འགྱུར་རོ་ཞེས་གསུངས་པའི་ཕྱིར། གཉིས་པ་ལ། མཚམས་གཞན་མ་ཡིན་པ། མཚན་གཞན་མ་ཡིན་པ། དཀོན་མཆོག་གཞན་མ་ཡིན་པའོ། ། དང་པོ་ནི། སྤྱིར་མཚམས་གཞན་ལ། རགས་པ་མཚམས་གཞན་དང༌། ནམ་མཁའ་མཚམས་གཞན་གཉིས། དང་པོ་ནི།
རྩིག་པ་དང༌། མེ་དང༌། ཆུ་ལ་སོགས་པས་བར་ཆོད་པ་ལྟ་བུའོ། ། གཉིས་པ་ནི། རྫུ་འཕྲུལ་གྱིས་ནམ་མཁའ་ལ་འདུག་པ་ལྟ་བུའོ། ། དེས་ན་བསྒྲུབ་བྱ་བསྙེན་པར་རྫོགས་པར་བྱེད་པ་ལ་དགེ་སློང་རྣམས་མཚམས་ནང་གཅིག་ཏུ་ལྷན་ཅིག་ཏུ་གནས་པའོ། ། གཉིས་པ་ནི། སྐྱེས་པ་བསྙེན་པར་རྫོགས་པ་ལ་དགེ་སློང་ཕའི་དགེ་འདུན་དགོས་པ་ཡིན་གྱི། དགེ་སློང་མའི་དགེ་འདུན་གྱིས་བསྙེན་པར་རྫོགས་པར་བྱར་མི་རུང་བ་ལྟ་བུའོ། ། བུད་མེད་བསྙེན་པར་རྫོགས་པ་ལ་ངེས་པར་མཚན་མཐུན་དགོས་པ་མ་ཡིན་ཏེ།
དེ་གཉིས་ཀའི་དགེ་འདུན་ལ་བསྙེན་པར་རྫོགས་པར་བྱེད་དགོས་པའི་ཕྱིར། གསུམ་པ་ནི། ལས་བྱེད་པའི་དགེ་སློང་ལ་སངས་རྒྱས་མ་ཡིན་པ་ཞིག་དགོས་ཏེ། ལས་ཀྱི་གཞིར། རྒྱལ་བ་ནི་མི་མཐུན་པ་བྱེད་པ་ཉིད་མ་ ༼༡༠༢༽ ཡིན་ནོ། ། ཁ་སྐོང་བར་བྱེད་པ་ཉིད་མ་ཡིན་ནོ། ། དེས་བྱ་བ་ལས་མ་ཡིན་པས་མི་འཆགས་སོ་ཞེས་གསུངས་པའི་ཕྱིར། གསུམ་པ་ལ། མ་འདུས་པའི་མི་མཐུན་པ་དང༌། འདུས་པ་ཕྱིར་ལོག་གི་མི་མཐུན་པ་གཉིས།
དང་པོ་ནི། ལས་གྲལ་དེར་འདུ་བར་འོས་པའི་དགེ་སློང་འགའ་ཞིག་མ་འདུས་པ་ནི་མ་འདུས་པའི་མི་མཐུན་པ་ཡིན་ལ། དེ་དང་བྲལ་ནས་དེར་འདུ་བར་འོས་པའི་དགེ་སློང་ཐམས་ཅད་ལས་གྲལ་དེར་འདུས་པའོ། ། གཉིས་པ་ནི་ལས་གྲལ་དེར་གནས་པའི་དགེ་སློང་ཆོས་ལྡན་གྱིས་ལས་འདི་བྱར་མི་རུང་ཞེས་ཟློག་པར་བྱེད་པ་ནི་འདུས་པ་ཕྱི་ལོག་གི་མི་མཐུན་པ་ཡིན་ལ། དེ་དང་བྲལ་ནས་དེར་གནས་པའི་དགེ་སློང་རྣམས་ཀྱིས་ཅང་མི་གསུང་བའི་ཚུལ་གྱིས་ལས་ལ་གནང་བ་སྟེར་བར་བཞུགས་པའོ། ། གཉིས་པ་སངས་རྒྱས་མངོན་གྱུར་ལ། སྐྱབས་འགྲོའི་ཡུལ་དུ་གྱུར་པའི་སངས་རྒྱས་དཀོན་མཆོག་དང༌། རྐུན་རྫོབ་བརྡར་མཚོན་པའི་སངས་རྒྱས་ཀྱི་སྐུ་གཟུགས་གཉིས། དང་པོ་ནི། གདུལ་བྱ་གཞན་ངོར་རང་གང་ལ་ལྡན་པའི་རྟེན་གྱི་གང་ཟག་སངས་རྒྱས་སུ་མཚོན་པར་བྱེད་པའི་ཐེག་ཆེན་མི་སློབ་པའི་ལམ་གྱི་བདེན་པ་ལ་འཇོག་སྟེ།
མཛོད་ལས། གང་ཞིག་གསུམ་ལ་སྐྱབས་འགྲོ་སྟེ། ། སངས་རྒྱས་དགེ་འདུན་བྱེད་པའི་ཆོས། ། མི་སློབ་པ་དང་གཉིས་ཀ་དང༌། ། མྱ་ངན་འདས་ལ་སྐྱབས་སུ་འགྲོ། ། ཞེས་གསུངས་པའི་ཕྱིར། དེ་ལྟ་བུའི་སངས་རྒྱས་དཀོན་མཆོག་ལ་ཡིད་ཆེས་པའི་དད་པ་དང་ལྡན་པའོ། ། གཉིས་པ་ནི། རབ་ཏུ་བྱུང་བའི་ཆ་ལུགས་ཅན་གྱི་སངས་རྒྱས་ཀྱི་སྐུ་གཟུགས་དངོས་སུ་བཞུགས་པའོ། ། གསུམ་པ་ལ།
སྐྱབས་འགྲོའི་ཡུལ་དུ་གྱུར་པའི་དང༌། ཀུན་རྫོབ་བརྡར་མཚོན་པའི་ཆོས་གཉིས། དང་པོ་ནི། འགོག་བདེན་གྱིས་བསྡུས་པའི་མྱང་འདས་ཡིན་ལ། དེ་ཉིད་ལ་ཡིད་ཆེས་ཀྱི་དད་པ་དང་ལྡན་པའོ། ། གཉིས་པ་ལ་ལུང་ ༼༡༠༣༽ དང་རྟོགས་པའི་ཆོས་གཉིས། དང་པོ་ནི། ལུང་སྡེ་བཞིའམ་དེའི་དགོངས་འགྲེལ་གྱི་བསྟན་བཅོས་དངོས་སུ་བཞུགས་པའོ། ། གཉིས་པ་ནི། ལས་གྲལ་དེ་ན་གནས་པའི་དགེ་འདུན་རྣམས་ཀྱི་ཐུགས་རྒྱུད་ཀྱི་བསླབ་པ་རིན་པོ་ཆེ་རྣམ་པ་གསུམ་ལྟ་བུའོ། །
བཞི་པ་ནི། བརྟན་མཁས་ཀྱི་ཡོན་ཏན་གཉིས་དང་ལྡན་པའི་མཁན་པོར་འོས་པའི་དགེ་སློང་ལ་མཁན་པོར་གསོལ་བ་བཏབ་ཅིང་ཁས་བླངས་པ་དང་ལྡན་པའོ། ། ལྔ་པ་ལ་ལས་ཀྱི་སློབ་དཔོན་དང༌། གསང་སྟེ་སྟོན་པའི་སློབ་དཔོན་གཉིས། དང་པོ་ནི། ཁ་སྐོང་གི་ཆོས་དང་ལྡན་ཞིང༌། དགེ་འདུན་གྱི་དབུས་སུ་གསོལ་བཞིའི་ཆོ་ག་བརྡ་སྤྲོད་པ་ལ་མཁས་པ་ཞིག་ལ་མཁན་པོས་ཚིག་ཙམ་གྱི་སྒོ་ནས་ལས་སློབ་ཏུ་བསྐོས་པའི་དགེ་སློང་དངོས་སུ་བཞུགས་པའོ། ། གཉིས་པ་ནི། ཁ་སྐོང་གི་ཆོས་དང་ལྡན་ཞིང་འགྲོ་མིན་བཞི་དང་བྲལ་བ་ལྐོག་ཏུ་བར་ཆད་དྲི་བ་ལ་མཁས་པ་དགེ་འདུན་གྱིས་གསོལ་བ་འབའ་ཞིག་པའི་ལས་ཀྱིས་གསང་སྟོན་དུ་བསྐོས་པའི་དགེ་སློང་དངོས་སུ་བཞུགས་པའོ། ། དྲུག་པ་ལ།
ལུས་ཀྱི་རྟེན་དང༌། བསམ་པའི་རྟེན་གཉིས། དང་པོ་ནི། སྡོམ་པ་སྐྱེ་བའི་བར་ཆད་དང་མི་ལྡན་ཞིང་རྒྱུད་ཚོགས་སུ་མ་ཚང་བ་སྡོམ་པ་རྙིང་པས་རྒྱུད་མ་བཀག་པ་ཚིག་སྔ་མ་དགེ་ཚུལ་མན་ཆད་སྔོན་དུ་སོང་ཞིང་ཆགས་པའོ། ། གཉིས་པ་ལ། རྒྱུའི་ཀུན་སློང་ཐོབ་འདོད། དུས་ཀྱི་ཀུན་སློང་ཐོབ་ཤེས། འགལ་རྐྱེན་ངེས་པ་ལྔ་བྲལ་གྱི་བསམ་པ། མཐུན་རྐྱེན་ཕུན་ཚོགས་གསུམ་ལྡན་གྱི་བསམ་པ། དེ་ཐམས་ཅད་ངེས་འབྱུང་གི་བསམ་པས་ཟིན་དགོས་པའོ། །
འདི་དག་གི་རྣམ་གཞག་ནི་གོང་དུ་བཤད་པ་ལས་ཤེས་པར་བྱའོ། ། བདུན་པ་ཡོ་བྱད་མངོན་གྱུར་ལ་སྤྱིར་བསྟན་པ། ཞར་བྱུང་འཁར་གསིལ་གྱི་ཁྱད་པར། སྣོད་སྤྱད་ཀྱི་རྟགས་ལྷུང་བཟེད་བྱེ་བྲག་ཏུ་བཤད་པའོ། ། དང་པོ་ལ། ལུས་ཀྱི་བྱི་བྱད་ཀྱི་ ༼༡༠༤༽ གོས་ཀྱི། སྣོད་སྤྱད་ཀྱི་རྟགས་དང་གསུམ། དང་པོ་ནི། བྲེག་པར་འོས་པའི་སྐྲ་དང་ཁ་སྤུ་བྲེགས་ཤིང་ཁྲུས་བྱས་པས་ཁྱད་པར་དུ་བྱས་པའོ། ། གཉིས་པ་ནི།
ཁྱིམ་པ་དང་མུ་སྟེགས་ཅན་ལས་གོས་ཀྱི་རྟགས་ཀྱིས་ཁྱད་པར་འཕགས་ཤིང་དགེ་སྦྱོང་གི་དྲན་པ་གསོ་བ་དང་སེམས་ཆགས་བྲལ་དུ་བསྒྱུར་བ་མཚོན་བྱེད་དུ་ཆོས་གོས་རྣམས་གསུམ་མཁན་པོས་བྱིན་གྱིས་བརླབས་ནས་གནང་བ་དེ་ཉིད་རྒྱུན་ཆགས་སུ་འཆང་དགོས་ཏེ། སྣམ་སྦྱར་པགས་པ་དང་འདྲ་བར་རོ། ། ཆོས་གོས་ལྷག་མ་ཡང་ངོ་ཞེས་གསུངས་པའི་ཕྱིར། དགེ་འདུན་གྱི་གནས་མལ་དང་སྦྱིན་བདག་གི་གདན་གསར་པ་བསྐྱབ་པའི་ཕྱིར་དུ་གླེགས་བུ་ཕྱེད་དང་གཉིས་པའི་བདག་ཉིད་ཅན་གྱི་གདིང་བ་མཁན་པོས་གནང་བ་ལྟར་དུ་བཅང་དགོས་ཏེ། གདིང་བ་བཅང་བར་བྱའོ། ། དེ་ནི་འཐུག་ན་ཆིག་རྐྱང་རུང་ངོ༌། ། སེངས་པ་ནི་ཉིང་རིམ་མོ། ། ཁྲ་ཁྲ་བོ་མི་རུང་ངོ༌། ། དེ་ལ་གླེགས་བུའི་ཕྲོ་བྱའོ། ། འོག་རོལ་གྱི་སུམ་ཆའི་དང་པོར་རོ། །
གླེགས་བུ་གཅིག་པ་བྱིན་གྱིས་བརླབས་པར་མི་བྱའོ་ཞེས་གསུངས་པའི་ཕྱིར། གསུམ་པ་ནི། ཁྱིམ་པ་དང་མུ་སྟེགས་ཅན་ལས་སྣོད་སྤྱད་ཀྱི་རྟགས་ཀྱི་སྒོ་ནས་ཁྱད་པར་འཕགས་ཤིང་དགེ་སྦྱོང་གི་དྲན་པ་གསོ་བ་དང༌། ལྷུང་བཟེད་ཀྱི་ནང་ནས་ཟས་ལ་ལོངས་སྤྱོད་པ་བཞིན་དུ་རང་གི་སེམས་རྒྱུད་ཆོས་ལ་ལོངས་སྤྱོད་པ་མཚོན་བྱེད་དུ་ལྷུང་བཟེད་མཁན་པོའི་བྱིན་གྱིས་བརླབས་ནས་བྱིན་པ་ལྟར་དུ་གཅེས་སྤྲས་ཀྱི་སྒོ་ནས་འཆང་དགོས་ཏེ། ལྷུང་བཟེད་མེད་པར་རབ་ཏུ་དབྱུང་བ་དང་བསྙེན་པར་རྫོགས་པར་མི་བྱའོ། ། ཆུང་ངུ་དང་ཆེན་པོ་དང་སྐྱ་བས་ཀྱང་མི་བྱའོ་ཞེས་དང༌། ལྷུང་བཟེད་མིག་བཞིན་དུ་བསྐྱང་བར་བྱའོ་ཞེས་གསུངས་པའི་ཕྱིར། སྲོག་ཆགས་ལ་གནོད་འཚེ་སྤང་བའི་ཕྱིར་དུ་ཆུ་ཚགས་མཁན་པོས་གནང་བ་ལྟར་དུ་འཆང་དགོས་ཏེ། སངས་རྒྱས་ཀྱི་བསྟན་པ་སྙིང་རྗེས་ཁྱད་པར་ཅན་དུ་བྱས་པའི་ཕྱིར་རོ། ། ༼༡༠༥༽ གཉིས་པ་ཞར་བྱུང་འཁར་གསིལ་གྱི་ཁྱད་པར་ལ།
ངོ་བོ། དབྱེ་བ། ཁྱད་ཆོས་དང་གསུམ། དང་པོ་ནི། རབ་བྱུང་ལ་གནོད་འཚེ་བསྲུང་བའི་ཕྱིར་དུ་སྟོན་པས་གནང་བའི་སིལ་སྙན་བཅུ་གཉིས་དང་ལྡན་པའི་འཁར་བའོ། ། དབྱེ་ན། རྭ་གཉིས་མ་དང༌། བཞི་མ་གཉིས་སོ། ། གསུམ་པ་ལ། རྒྱུ།
ཚད། མཚོན་བྱེད་ཀྱི་ཁྱད་ཆོས་དང་གསུམ་མོ། ། དང་པོ་ནི། ལྕགས་དང་ཤིང་གཉིས་ལས་གྲུབ་པ་སྟེ། རིམ་པ་གསུམ་ཡོད་པའི་སྟོད་སྨད་གཉིས་ལྕགས་དང་བར་མ་ཤིང་ཡིན་པས་སོ། ། གཉིས་པ་ནི། རྭའི་དཔང་མཐོ་གང་སོར་བཞི། རྭ་མན་ཆད་ལུས་ཚད་དང་མཉམ་པའོ། ། གསུམ་པ་ནི། རིམ་པ་གསུམ་དུ་གནས་པ་ནི་ངན་སོང་གསུམ་གྱི་སྡུག་བསྔལ་དྲན་ནས་དེའི་གཉན་པོ་བསླབ་པ་གསུམ་རྒྱུད་ལ་བསྟན་པར་མཚོན།
དེ་གསུམ་ཕྲེང་ཐག་གིས་སྦྲེལ་བ་ནི་བསླབ་པ་གསུམ་ཟུང་དུ་འཇུག་པའི་གདའ། སྟོད་སྨད་ཀྱི་ལྕགས་བརྒྱད་བཞོགས་བྱས་པ་ནི་འཕགས་ལམ་ཡན་ལག་བརྒྱད་ཀྱི་བརྡ་མཚོན་བྱེད། འོག་མ་ལ་རྒྱ་མདུད་ཡོད་པ་ནི་ངན་སོང་གི་སྒོ་འགེགས་པའི་མཚོན་བྱེད། དུམ་བུ་སྟེང་མ་ལ་འཁོར་ལོ་དང་ལྕགས་ཀྱུ་ཡོད་པ་ནི་ཆོས་ཀྱི་འཁོར་ལོ་བསྐོར་ནས་ངན་འགྲོ་བ་རྣམས་མཐོ་རིས་སུ་འདྲེན་པའི་མཚོན་བྱེད། རྭ་བཞི་ནི་བདེན་པ་བཞི། གཉིས་ནི་བདེན་པ་གཉིས་མཚོན་བྱེད་དོ། ། དེ་ལ་ཡོད་པའི་སིལ་སྙན་བཅུ་གཉིས་ནི་གསུང་རབ་ཡན་ལག་བཅུ་གཉིས་མཚོན་བྱེད། སྟེང་གི་མཆོད་རྟེན་སྤྲུལ་སྐུ། ནང་གི་མཆོད་རྟེན་ལོངས་སྐུ། རྭའི་བར་སྟོང་པ་ནི་ཆོས་སྐུ་མཚོན་བྱེད་དོ། །
བསྟེན་པའི་དགོས་པ་ནི་ཁྱི་ལ་སོགས་པ་སྲོག་ཆགས་ཀྱི་གནོད་འཚེ་བསྲུང་བ་དང་འདོད་ཆུང་ཆོག་ཤེས་ཀྱི་བསམ་པ་བསྐྱེད་པའི་ཆེད་དུའོ། ། གསུམ་པ་ལ། ལྷུང་བཟེད་ཀྱི་ངོ་བོ། དབྱེ་བ། ཚད་བྱེ་བྲག་ཏུ་བཤད་པ་དང་གསུམ། ༼༡༠༦༽ དང་པོ་ནི། རུང་བ་ཚད་དང་ལྡན་པའི་སྒོ་ནས་རབ་ཏུ་བྱུང་བའི་སྣོད་སྤྱད་ཀྱི་རྟགས་ཀྱི་གཙོ་བོར་གྱུར་པའོ། ། རུང་བ་ལ་རྒྱུའི། ཁ་དོག་གི དབྱིབས་ཀྱི་སྒོ་ནས་རུང་བ་དང་གསུམ།
དང་པོ་ནི། ཤིང་དང་བ་གསོ་དང་ཟངས་གསེར་སོགས་ལས་བྱས་པ་མ་ཡིན་པར། ས་ལྕགས་གང་རུང་ལས་བྱས་པ་དགོས་ཏེ། ས་གའི་ལྷས། ས་དང་ལྕགས་ལས་བྱས་རང་བཞིན། ། ལྷུང་བཟེད་རྣམ་པ་གཉིས་སུ་བརྗོད། ། ཞེས་གསུངས་པའི་ཕྱིར། འོ་ན་རྡོའི་ལྷུང་བཟེད་རུང་བར་བཤད་པ་མ་ཡིན་ནམ་ཞེ་ན། སྐྱོན་མེད་དེ། དེ་ནི་ས་ལྷུང་གི་ནང་དུ་འདུས་པའི་ཕྱིར།
གཉིས་པ་ནི། དཀར་པོ་དང་ཁྲ་བོ་ལ་སོགས་པ་མ་ཡིན་པར་བྱ་རོག་གི་མིག་ལྟར་ནག་པའོ། ། གསུམ་པ་ནི། གྲུ་བཞི་དང་ཟུར་གསུམ་ལ་སོགས་པ་མིན་པ་སྒོ་ང་ཕྱེད་པ་ལྟ་བུའི་དབྱིབས་ཟླུམ་པོར་གནས་པའོ། ། གཉིས་པ་ལ། ཆུང་ངུ༌། འབྲིང༌། ཆེན་པོ་དང་གསུམ། དེ་གསུམ་གྱི་ཁྱད་པར་ནི། བཙོས་ན་སུམ་འགྱུར་དུ་འགྱུར་བའི་འབྲས་ཐུག་པོ་ཆེ་མ་ག་ངྷཱའི་བྲེའུ་ཆུང་གང་བཙོས་པ།
དེ་ཉིད་སྤགས་པར་ནུས་པའི་ཚོད་མ་དང་བཅས་པ་མཐེ་བོའི་ལྟོ་གང་གི་ལྷག་མར་ཤོང་བའི་ལྷུང་བཟེད་ནི་ཆུང་ངུ༌། དེ་ཉིས་འགྱུར་ཤོང་བ་ཆེན་པོ། དེའི་བར་གང་ཡང་རུང་བ་ཤོང་བ་ནི་འབྲིང་པོར་འཇོག་སྟེ། ཁའི་ཆའི་མཐའ་ཁོ་ན་ནས་མཐེ་བོའི་ལྟོ་གང་གི་ལྷག་མར་འབྲས་ཐུག་པོ་ཆེ་མ་ག་ངྷཱའི་བྲེའུ་ཆུང་གང་བཙོས་པ་ཟན་ཚོད་དང་བཅས་ཚོད་མ་དང་བཅས་པ་ལྷག་པ་ནས་དོའི་བར་ཤོང་བ་དེ་ནི་རིགས་པ་ཡིན་ནོ། ། ཞེས་དང༌། ས་གའི་ལྷས། བྲེའུ་ཆུང་དོ་ཟན་ཚོད་མར་བཅས། ། བླུགས་ནས་བཞག་པ་དེ་ལ་ནི། ། ལག་པ་བཀབ་ཚེ་མི་རེག་པ། ། དེ་ནི་ཆེན་པོའི་ཚད་དུ་བརྗོད། །
བྲེ་ཆུང་གང་ཟན་ཚོད་མར་བཅས། ། ཤོང་བ་ཆུང་ངུར་རབ་ཏུ་གྲགས། ། འདི་དག་གཉིས་ཀྱི་བར་དག་ནི། ། འབྲིང་པོར་བརྗོད་དེ་ལྷུང་བཟེད་གསུམ། ། ཞེས་གསུངས་པའི་ཕྱིར། གསུམ་པ་ལ། ༼༡༠༧༽ མཁས་པ་སྔ་མའི་ལུགས་བརྗོད་པ་དང༌། རང་ལུགས་བཞག་པ་གཉིས། དང་པོ་ནི། རྒྱ་འདུལ་འཛིན་ན་རེ།
བོད་ཀྱི་ཕུལ་དགུ་ཤོང་བ་ཆུང་ཚད། དེ་ཉིས་འགྱུར་ཤོང་བ་ཆེ་ཚད། དེ་གཉིས་ཀྱི་བར་གང་རུང་ཤོང་བ་འབྲིང་ཚད་ཡིན་ཏེ། འབྲས་ཐུག་པོ་ཆེ་མ་ག་དྷཱའི་བྲེའུ་ཆུང་གང་ལ་བོད་ཀྱི་དྲུག་ཕུལ་དོ། ། དེ་བཙོས་ན་སུམ་འགྱུར་ཡིན་པས་ཕུལ་དྲུག ཚོད་མ་འབྲས་ཆེན་གྱི་སུམ་ཆ་ཡིན་པས་ཕུལ་དོ། ། མཐེ་བོའི་ལྟོ་གང་གི་གོ་ས་ལ་ཕུལ་གང་ཡོད་ཅེས་གསུང༌། བྱ་འདུལ་ན་རེ། ཕུལ་བརྒྱད་ཤོང་བ་ཆུང་ཚད་ཡིན་ཏེ། འབྲས་ཆེན་ལ་ཕུལ་དྲུག
ཚོད་མ་འབྲས་ཆེན་གྱི་བཞི་ཆ་དགེ་སློང་མའི་སོ་ཐར་འགྲེལ་པར་བཤད་པས་ཕུལ་ཕྱེད་དོ། ། མཐེ་བོའི་ལྟོ་གང་གི་གོ་ས་ལ་ཕུལ་ཕྱེད་ཡིན་གསུང༌། མཁས་པ་བུ་ན་རེ། ཚོང་དུས་འགུར་མོའི་བྲེ་བདུན་དང་ལྔ་ཕུལ་དོ་ཤོང་བ་ཆུང་ཚད། དེ་ཉིས་འགྱུར་ཆེ་ཚད། དེའི་བར་ནི་འབྲིང་ཚད་ཡིན་ཏེ། མ་ག་དྷཱའི་བྲེའུ་ཆུང་གང་ལ་ཚོང་དུས་འགུར་མོའི་བྲེ་གང་དང་སུམ་གཉིས་ཡོད་ཅིང༌། བཙོས་པའི་ཚེ་སུམ་འགྱུར་ཡིན་པས་བྲེ་ལྔ། ཚོད་མ་སུམ་ཆ་ཡིན་པས་བྲེ་གང་དང་སུམ་གཉིས། མཐེ་བོའི་ལྟོ་གང་གི་གོ་ས་ལ་བཞི་གསུམ་ཡོད་པའི་ཕྱིར།
བུ་ཊིཀ་དུ། ཚོད་མ་འབྲས་ཆེན་གྱི་བཞི་ཆར་བཤད་པ་ནི། ཡི་གེ་མ་དག་པ་སྟེ། བྲེ་བདུན་དང་ལྔ་ཕུལ་དོ་མི་འགྲིག་པའི་ཕྱིར། དམར་སྟོན་ན་རེ། ཡ་ཁྱོར་ཕྱེད་དང་སོ་གཉིས་ཤོང་བ་ཆུང་ཚད། དེ་ཉིས་འགྱུར་ཤོང་བ་ཆེ་ཚད། དེའི་བར་འབྲིང་ཚད་དུ་འདོད་དེ། འབྲས་ཆེན་ལ་ཡ་ཁྱོར་ཉེར་གཅིག ཚོད་མ་ལ་ཡ་ཁྱོར་བདུན།
མཐེ་བོའི་ལྟོ་གོང་གི་གོ་ས་ལ་ཡ་ཁྱོར་ཕྱེད་དང་བཞི་ཡོད་པའི་ཕྱིར། འབྲས་ཆེན་ལ་ཡ་ཁྱོར་ཉེར་གཅིག་ཡོད་དེ། མ་ག་དྷཱའི་བྲེའུ་ཆུང་གསུམ་འབྲས་ཆེན་གྱི་ཚད་ཡིན་ལ། དེ་ལ་ཡ་ཁྱོར་ཉེར་གཅིག་ཡོད་པའི་ཕྱིར་ཏེ། མ་ག་ངྷཱའི་བྲེའུ་ཆུང་དོ་ལ་ ༼༡༠༨༽ བོད་ཀྱི་བདུན་ཕུལ་བཞི་དང་ཡ་ཁྱོར་དོ་ཡོད་པར་བཤད་པའི་ཕྱིར་ཏེ། བམ་ལྔ་པ་ལས། མ་ག་ངྷཱའི་བྲེའུ་ཆུང་དོ་ལ་ནི་བོད་ཀྱི་བདུན་ཕུལ་བཞི་དང་ཡ་ཁྱོར་དོ་ཡོད་དོ་ཞེས་གསུངས་པའི་ཕྱིར། གཉིས་པ་ལ། ལུང་དྲང་བ་དང༌། དེའི་དོན་བཤད་པ་གཉིས།
དང་པོ་ནི། འདིར་ཁའི་ཆའི་མཐའ་ཁོ་ན་ནས། ཞེས་སོགས་དང༌། ས་ག་ལྷས། བྲེའུ་ཆུང་དོ་ཟན་ཚོད་མར་བཅས། ། ཞེས་སོགས་དང༌། གཞི་འགྲེལ་དུ་དགེ་ལེགས་བཤེས་གཉེན་གྱིས། འབྲས་ཐུག་པོ་ཆེ་གྲུས་པ་སྐམ་པོ་ཡུལ་མ་ག་དྷཱའི་བྲེའུ་ཆུང་གང་ལ་ནི། འབྲས་ཐུག་པོ་ཆེ་གྲུས་པ་སྐོམ་པོ་ཡུལ་མ་ག་ངྷཱའི་སྲང་བཅུ་དྲུག་སྟེ། ཡུལ་མ་ག་ངྷཱའི་སྲང་གཅིག་ལ་ནི་བོད་ཀྱི་སྲང་གཉིས་ཡོད་དོ། །
དེ་ལྟར་ན་འབྲས་ཐུག་པོ་ཆེ་གྲུས་པ་སྐམ་པོ་ཡུལ་མ་ག་ངྷཱའི་བྲེའུ་ཆུང་གང་ལ་བོད་ཀྱི་སྲང་ཚད་དུ་རྩི་ན་ནི་སྲང་སུམ་ཅུ་རྩ་གཉིས་ཡོད་དོ། ། ཕུལ་ཚད་དུ་རྩི་ན་ནི་བདུན་ཕུལ་དོ་དང་ཁྱོར་གང་ཡོད་དོ་ཞེས་དང༌། ཉིད་ཀྱི་རྣམ་བཤད་ལས། ཡུལ་ཐ་དད་པས་སྲང་ཆུང་བ་དང་རབ་དང་འབྲིང་འདྲེས་པས་དེའི་སྐྱོན་བསལ་བའི་ཕྱིར། མན་ངག་གི་སྲང་ཚད་ནི། མང་ས་སེ་བ་བརྒྱད་ཅེས་བྱ། ། མང་ས་བརྒྱད་ལ་ཞོ་གཅིག་འདོད། ། གསེར་ཞོ་གཅིག་ཅེས་རབ་བརྗོད་དེ། ། གསེར་ཞོ་བརྒྱད་ལ་སྲང་གཅིག་གོ ། ཞེས་གསུངས།
གཉིས་པ་ལ། རྒྱ་གར་གྱི་སྲང་ཚད་ངོས་བཟུང༌། དེ་བོད་ཀྱིས་སྲང་ཚད་དང་སྦྱར། ལྷུང་བཟེད་གྱི་ཚད་དངོས་བཤད་པ་དང་གསུམ། དང་པོ་ནི། རྒྱ་གར་ན། སེ་བ་བརྒྱད་ལ་མང་ས་གཅིག་དང༌། མང་ས་བརྒྱད་ལ་གསེར་ཞོ་གང༌། གསེར་ཞོ་བརྒྱད་ལ་སྲང་གཅིག སྲང་བཅུ་དྲུག་གི་ལྕིད་དང་མཉམ་པའི་འབྲས་སམ་ནས་ཤོང་བ་ནི་མ་ག་ངྷཱའི་བྲེའུ་ཆུང་གང་གི་ཚད་ཡིན་ནོ། །
གཉིས་པ་ནི། རྒྱ་གར་གྱི་གསེར་ཞོ་བཞི་ལ། བོད་ཀྱི་སྲང་གཅིག་ཏུ་བཤད་དེ། རྒྱ་གར་ན་གསེར་ཞོ་བརྒྱད་ལ་སྲང་གཅིག་ ༼༡༠༩༽ ཏུ་བཤད། རྒྱ་གར་གྱི་སྲང་གཅིག་ལ་བོད་ཀྱི་སྲང་གཉིས་སུ་བཤད་པའི་ཕྱིར། ད་ལྟར་གྱི་གནས་སྐབས་སུ་རྒྱ་གར་གྱི་སྲང་གཅིག་དང་བོད་ཀྱི་སྲང་གཅིག་དོན་གཅིག་པར་མངོན་ཏེ། ད་ལྟ་རྒྱ་གར་ན་གསེར་ཞོ་བརྒྱད་ལ་སྲང་གཅིག་ཏུ་བཤད་པ་ལྟར་འདིར་ཡང་དེ་ལྟར་གྲགས་པའི་ཕྱིར། དེས་ན་སྲང་བཅུ་དྲུག་གི་ལྕིད་དང་མཉམ་པའི་འབྲས་སམ་ནས་ལ་བོད་ཀྱི་དྲུག་ཕུལ་དོའམ་བདུན་ཕུལ་དོ་དང་ཡ་ཁྱོར་གང་ངམ་ཡ་ཁྱོར་བདུན་དུ་བཤད་པ་ཡིན་ནོ། ། གསུམ་པ་ནི། རྒྱ་གར་གྱི་དབང་དུ་བྱས་ན་མ་ག་ངྷཱའི་བྲེའུ་ཆུང་ཕྱེད་དང་ལྔ།
བོད་ཀྱི་ཕུལ་ཚད་དུ་བྱས་ན་དྲུག་ཕུལ་དགུ། ཡ་ཁྱོར་གྱི་ཚད་ཀྱི་དབང་དུ་བྱས་ན་ཡ་ཁྱོར་ཕྱེད་དང་སོ་གཉིས། སྲང་ཚད་ཀྱི་དབང་དུ་བྱས་ན་སྲང་བདུན་ཅུ་རྩ་གཉིས་ཀྱི་ལྕིད་དང་མཉམ་པའི་འབྲས་སམ་ནས་ཤོང་བ་ཆུང་ཚད། དེ་ཉིས་འགྱུར་ཤོང་བ་ཆེ་ཚད། དེའི་བར་འབྲིང་ཚད་དུ་རིགས་ཏེ། མ་ག་ངྷཱའི་བྲེའུ་ཆུང་གང་བོད་ཀྱི་བདུན་ཕུལ་དོ་དང་ཡ་ཁྱོར་གང་སྲང་བཅུ་དྲུག་རྣམས་ཚད་མཉམ་པར་བཤད་ཅིང༌། དེ་དག་བཙོས་པའི་ཚེ་སུམ་འགྱུར་ཡིན་པ་དང༌། ཚོད་མ་འབྲས་ཆེན་གྱི་སུམ་ཆ། མཐེ་བོའི་ལྟོ་གང་གི་གོ་ས་ལ་ཚོད་མའི་ཕྱེད་ཡོད་པའི་ཕྱིར། བོད་ཀྱི་དྲུག་ཕུལ་དང་བདུན་ཕུལ་ཞེས་བཤད་པ་ཡང་དཔལ་ལྡན་ས་སྐྱའི་གསེར་བྲེ་དང༌།
རྒྱལ་རྒྱུད་དྲི་མ་མེད་པ་བཞུགས་པའི་ཕོ་བྲང་མངའ་རིས་རྫོང་ཁའི་གསེར་བྲེའི་དབང་དུ་བྱས་པར་མངོན་ཏེ། འདིར་དྲུག་ཕུལ་དྲུག་ལ་ཡ་ཁྱོར་ཉེར་གཅིག་ཏུ་བཤད་ཅིང༌། བྲེ་གཉིས་པོ་དེར་ཡ་ཁྱོར་ཉེར་གཅིག་ཤོང་བར་མངོན་སུམ་གྱིས་གྲུབ། དེང་སང་བྲེ་ཆུང་གཞན་དུ་ཡ་ཁྱོར་ཉེར་གཅིག་ཤོང་བ་མ་གྲུབ་པའི་ཕྱིར། རྟགས་དང་པོ་གྲུབ་སྟེ། མ་ག་ངྷཱའི་བྲེའུ་ཆུང་གསུམ་ལ། དྲུག་ཕུལ་གྱི་དབང་དུ་བྱས་ན་དྲུག བདུན་ཕུལ་གྱི་དབང་དུ་བྱས་ན་དྲུག་དང་ཡ་ཁྱོར་གསུམ་ཡོད་པའི་ཕྱིར་ཏེ། ༼༡༡༠༽ མ་ག་ངྷཱའི་བྲེའུ་ཆུང་གང་ལ་བོད་ཀྱི་བདུན་ཕུལ་དོ་དང་ཡ་ཁྱོར་གང་དུ་བཤད་པའི་ཕྱིར། བོད་ཀྱི་སྲང་ཚད་དང་སྦྱར་ན་ལྷ་ཉག་བཅོ་བརྒྱད་ཀྱི་ལྕིད་དང་མཉམ་པའི་འབྲས་སམ་ནས་ཤོང་བ་ལྷུང་བཟེད་ཆུང་བའི་ཚད་ཡིན་ཏེ།
གསེར་སྲང་བདུན་ཅུ་རྩ་གཉིས་ཀྱི་ལྕིད་དང་མཉམ་པའི་འབྲས་སམ་ནས་ཤོང་བ་ཆུང་ཚད་གང་ཞིག དེ་བདུན་ཅུ་རྩ་གཉིས་ལ་ལྷ་ཉག་བཅོ་བརྒྱད་དུ་འགྱུར་བའི་ཕྱིར་ཏེ། དེ་བདུན་ཅུ་རྩ་གཉིས་ལ་གསེར་སྲང་བཞི་ཚན་བཅོ་བརྒྱད་ཡོད་ཅིང༌། གསེར་སྲང་བཞི་ལ་ལྷ་ཉག་དུ་འཇོག་པའི་ཕྱིར་ཏེ། གསེར་ཞོ་བརྒྱད་ལ་སྤོ་རེ་གཅིག སྤོ་རེ་བཞི་ལ་ལྷ་ཉག་ཏུ་གྲགས་པའི་ཕྱིར་རོ། ། བརྒྱད་པ་ནི། འགལ་རྐྱེན་བར་ཆད་ཀྱི་ཆོས་བཞི་དང་བྲལ་བར་དོན་ལ་གནས་ཤིང་དེ་ལྟར་དུ་དགེ་འདུན་གྱིས་ཁོང་དུ་ཆུད་པའོ། ། དགུ་པ་ནི། དགེ་འདུན་ལ་བསྙེན་པར་རྫོགས་པའི་གསོལ་བ་ལན་གསུམ་དུ་བཏབ་པའོ། །
བཅུ་པ་ནི། གང་ལ་ལས་བྱ་བའི་ཡུལ་བསྒྲུབ་བྱ། བྱེད་པ་ལས་ཀྱི་ཆོ་ག བྱེད་པ་པོ་མཁན་སློབ་དགེ་འདུན་དང་བཅས་པ་ལ། དེ་ཡིན་པ་ལ་དེ་ཡིན་གྱི་འདུ་ཤེས་མ་འཁྲུལ་བ། ཀུན་སློང་ཞེ་ཐག་པ་ནས་བྱེད་པར་འདོད་པ། རྒྱུད་དེ་དག་ཉིད་ལ་ཅི་ནས་ཀྱང་ཕན་པར་འདོད་པའི་སྙིང་རྗེ་སྟེ་ཐུགས་དགོངས་རྣམ་པ་གསུམ་གསལ་བའི་སྒོ་ནས་གསོལ་བཞིའི་ཆོ་ག་མ་འཁྲུལ་བར་བརྡ་སྤྲོད་པར་བྱེད་པའོ། ། གསུམ་པ་མཁན་པོའི་ཡོན་ཏན་བྱེ་བྲག་ཏུ་བཤད་པ་ལ། སྤྱིར་བསྟན་པ་དང༌། མཁས་པའི་ཡོན་ཏན་བྱེ་བྲག་ཏུ་བཤད་པ་གཉིས།
དང་པོ་ལ། བཙུན་པ་བརྟན་པའི་ཡོན་ཏན་དང༌། མཁས་ཤིང་ཕན་འདོགས་ཀྱི་ཡོན་ཏན་གཉིས། དང་པོ་ནི། སྟོན་པས་གསུངས་པའི་དགག་སྒྲུབ་གནང་གསུམ་གྱི་བསླབ་བྱ་ལ་ཚུལ་བཞིན་དུ་སློབ་པ་ནི་བཙུན་པའི་ཡོན་ཏན་ཡིན་ལ། བསྙེན་པར་རྫོགས་ནས་ལོ་བཅུ་བར་མ་ཆད་དུ་ལོན་པ་ནི་བརྟན་པའི་ཡན་ལག་གོ །
༼༡༡༡༽ གཉིས་པ་ནི། ལྔ་ཕྲུག་ཏུ་སྦྱར་བ་ཉེར་གཅིག་པོ་གང་རུང་དང་ལྡན་པ་ནི་མཁས་པའི་ཡོན་ཏན་ཡིན་ལ། ཆོས་དང་ཟང་ཟིང་གི་སྒོ་ནས་སློབ་མ་ལ་ཕན་འདོགས་པ་ནི་ཕན་འདོགས་ཀྱི་ཡན་ལག་གོ ། གཉིས་པ་ལ།
སྡོམ་ཚིག དེའི་དོན་བཤད་པ། བསྡུ་བ། ཟློས་སྤང་བ་དང་བཞི། དང་པོ་ནི། ལུང་བར་སྡོམ་ལས། ལོ་བཅུ་འཛིན་དང་མཁས་པ་དང༌། ། རིག་དང་གསལ་དང་འཛིན་འཇུག་དང༌། ། སློབ་དང་སློབ་འཇུག་རྣམ་པ་གཉིས། ། ཕུན་སུམ་ཚོགས་གཉིས་རྣམ་པ་གསུམ། །
སློབ་དང་མི་སློབ་བྱུང་ཤེས་དང༌། ། གནས་འཆའ་འཆར་འཇུག་ལྟུང་ཤེས་ཏེ། ། ལྷོ་ཡི་རི་ལ་རྒྱུ་བ་ཡི། ། སྡེ་ཚན་ཡང་དག་བསྡུས་པ་ཡིན། ། ཞེས་སོ། ། གཉིས་པ་ལ། ལྔ་ཚན་ཉེར་གཅིག་ཡོད་པ་ལས། དང་པོ་ལོ་བཅུ་པའི་ལྔ་པ་ནི། ནད་གཡོག་དང་འགྱོད་པ་བསལ་བ་དང༌། སྡིག་པ་ཅན་གྱི་ལྟ་བའི་རྣམ་པ་སྤང་བ་དང༌།
གནས་མངོན་པར་མི་དགའ་བ་འདོར་བ་དག་ལ་བྱེད་དམ་བྱེད་དུ་འཇུག་ནུས་པའོ། ། ཞེས་པས་བསྟན། འདི་དག་ལ། ལོ་བཅུ་ལོན་པ། ནད་གཡོག་བྱེད་ནུས་པ། འགྱོད་པ་སེལ་ནུས་པ། སྡིག་ལྟ་སྤོང་ནུས་པ། གནས་མངོན་པར་མི་དགའ་བ་འདོར་ནུས་པ་དང་ལྔ། དང་པོ་ནི། བསྙེན་པར་རྫོགས་ནས་ལོ་བཅུ་བར་མ་ཆད་དུ་ལོན་པའི་བཙུན་པ་བརྟན་པའི་ཡན་ལག་གོ །
འདི་ལ་འདའ་བར་བྱ་བ་མ་ཡིན་པའི་ཡན་ལག་ཅེས་བྱ་སྟེ། ལྔ་ཕྲུག་འོག་མ་རྣམས་ཀྱི་གཞིར་གཞག་གི་ཡན་ལག་ཏུ་ངེས་པར་དགོས་པའི་ཕྱིར་རོ། ། གཉིས་པ་ནི། མགོན་སྐྱབས་མེད་པའི་ནད་པ་ལ་སྙིང་རྗེས་ཀུན་ནས་བསླངས་ཏེ་ནད་གཡོག་བྱེད་ནུས་པའོ། ། གསུམ་པ་ནི། གང་ཟག་འགའ་ཞིག་གིས་ལྟུང་བ་སྤྱད་ནས་འགྱོད་པ་སྐྱེས་པའི་ཚེ་ཕྱིར་བཅོས་ཚུལ་བཞིན་དུ་བྱས་པའི་སྒོ་ནས་འགྱོད་པ་སེལ་ནུས་པའོ། ། བཞི་པ་ནི། ལས་རྒྱུ་འབྲས་མེད་པར་འཛིན་པའི་ལོག་ལྟ་སྐྱེས་པའི་གང་ཟག་ལ་ ༼༡༡༢༽ མངོན་པ་ནས་བཤད་པའི་ཆོས་རྣམས་ཀྱི་རང་སྤྱིའི་མཚན་ཉིད་བསྟན་པའི་སྒོ་ནས་སྡིག་ལྟ་སེལ་ནུས་པའོ། ། ལྔ་པ་ནི། རང་གི་གནས་པ་སློབ་མ་འགའ་ཞིག་གནས་ཀྱི་བླ་མ་ལ་མི་དགའ་བའི་བསམ་པས་གཞན་དུ་འགྲོ་འདོད་པའི་ཚེ་ཇི་ལྟར་འདོད་པ་བཞིན་དུ་འདོར་ནུས་པའོ། །
དེ་ཡང་དང་པོ་དང་གསུམ་པས་འདུལ་བ་ཤེས་པའི་ཡོན་ཏན། བཞི་པས་མངོན་པ་ཤེས་པའི་ཡོན་ཏན། གཉིས་པས་སྙིང་རྗེ་དང་སྡུག་བསྔལ་ལ་ཇི་མི་སྙམ་པའི་ཡོན་ཏན། ལྔ་པས་འཁོར་ལ་མ་ཆགས་པའི་ཡོན་ཏན་བསྟན་པ་ཡིན་ནོ། ། དེས་ན་འདི་ལ་སྡེ་སྣོད་གཉིས་ཤེས་ཀྱི་ལྔ་པ་ཞེས་བྱ་སྟེ། འདུལ་བ་དང་མངོན་པར་ཤེས་པ་གཙོ་བོར་བསྟན་པའི་ཕྱིར། འཛིན་པ་མཁས་པ་རིག་པ་གསལ་བ་འཛིན་འཇུག་གི་ལྔ་པ་དང་ལྔ་འཆད་པ་ནི། སྡེ་སྣོད་མངོན་པ་ཤེས་པ་ཉིད་དོ། ། དེ་དག་འཛིན་དུ་འཇུག་ནུས་པ་ཉིད་དོ། ། ཞེས་པས་བསྟན།
དེ་ཡང་སྡེ་སྣོད་གསུམ་འཛིན་པའི་ལྔ་པ་ནས་མཉམ་པར་བཞག་པའི་ལྔ་པའི་བར་ལ་ལྔ་ཕྲུག་བཅུ་བཞི་ཡོད་ཅིང༌། དེ་དག་གི་ནང་ནས་ལྔ་པ་ཕུན་ཚོགས་གཉིས་མ་གཏོགས་པ་ལྷག་མ་བཅུ་གཉིས་ལ་ཚུལ་ཁྲིམས་དང་ལྡན་པ་དང་མང་དུ་ཐོས་པ་གཉིས་ཀྱིས་ཁ་བསྐང་དགོས་ཏེ། འདིར་སློབ་པ་ཉིད་ཡན་ཆད་ལྔ་པ་མ་ཡིན་པ་ལ་ཚུལ་ཁྲིམས་དང་ལྡན་པ་ཉིད་དང་མང་དུ་ཐོས་པ་ཉིད་སྦྱར་རོ། ། ཞེས་གསུངས་པའི་ཕྱིར། མང་དུ་ཐོས་པ་ནི་གང་སྦྱར་བར་བྱ་བའི་ལྔ་པ་དེ་ལ་སྡེ་སྣོད་གསུམ་ཤེས་པ་ཡོད་ན་རིག་པའི་གནས་དང་པོ་བཞི་ཤེས་པ་ཡིན་ལ། མེད་ན་སྡེ་སྣོད་གསུམ་ཤེས་པའོ། ། འཛིན་པའི་ལྔ་པ་ནི། སྡེ་སྣོད་གསུམ་གྱི་ཚིག་ཤེས་པའི་སྟེང་དུ་ཚུལ་གནས་མང་ཐོས་གཉིས་སྦྱར་བའོ། ། མཁས་པའི་ལྔ་པ་ནི། སྡེ་སྣོད་གསུམ་གྱི་དོན་ཤེས་པའི་སྟེང་དུ་དེ་གཉིས་སྦྱར་བའོ། །
རིག་པ་ནི། སྡེ་སྣོད་གསུམ་གྱི་དགོངས་འགྲེལ་གྱི་བསྟན་བཅོས་རྩོམ་ཤེས་པའོ། ། གསལ་བ་ནི་སྡེ་སྣོད་གསུམ་གཞན་ལ་ ༼༡༡༣༽ ཕྱིན་ཅི་མ་ལོག་པར་འཆད་ཤེས་པའོ། ། འཛིན་དུ་འཇུག་ནུས་པའི་ལྔ་པ་ནི་གདུལ་བྱ་གཞན་སྡེ་སྣོད་གསུམ་འཛིན་དུ་འཇུག་ནུས་པའི་སྟེང་དུ་ཚུལ་གནས་མང་ཐོས་སྦྱར་བའོ། ། སློབ་པ་དང་སློབ་འཇུག་གི་ལྔ་པ་བཞི་འཆད་པ་ནི། ལྷག་པའི་ཚུལ་ཁྲིམས་དང་སེམས་དང་ཤེས་རབ་ལ་སློབ་པ་ཉིད་དོ། ། སློབ་ཏུ་འཇུག་ཀྱང་ནུས་པ་ཉིད་དོ། ། ལྷག་པའི་སྤྱོད་པ་དང་འདུལ་བ་དང་སོ་སོར་ཐར་པ་ལ་ཡང་དེ་བཞིན་ནོ་ཞེས་གསུངས་པའི་ཕྱིར། བདུན་པ་ནི། བསླབ་པ་གསུམ་ལ་རང་ཉིད་ཀྱིས་དངོས་སུ་སློབ་པ།
བརྒྱད་པ་ནི། གང་ཟག་གཞན་དེ་ལ་སློབ་ཏུ་འཇུག་ནུས་པ། དགུ་པ་ནི། ལྷག་པའི་སྤྱོད་པ་འདུལ་བ་སོ་སོ་ཐར་པ་ལ་རང་ཉིད་ཀྱིས་དངོས་སུ་སློབ་པ། བཅུ་པ་ནི། དེ་ལ་གང་ཟག་གཞན་སློབ་ཏུ་འཇུག་ནུས་པའི་སྟེང་དུ་ཚུལ་གནས་མང་ཐོས་གཉིས་སྦྱར་བའོ། ། དེ་ཡང་ལྷག་པའི་སྤྱོད་པ་ནི་འགྲོ་འཆགས་ཉལ་གསུམ་གྱི་སྤྱོད་པ་རྣམས་དྲན་ཤེས་བཞིན་གྱིས་ཟིན་པའི་སྒོ་ནས་ལྟུང་བས་མ་གོས་པར་བྱེད་པའོ། ། འདུལ་བ་ནི། ལུང་སྡེ་བཞི་ལ་སོགས་པ་བརྗོད་བྱེད་ཚིག་གི་འདུལ་བའོ། ། སོ་སོ་ཐར་པ་ནི་སྤོང་བདུན་འཁོར་དང་བཅས་པའི་ཚུལ་ཁྲིམས་སོ། །
བཅུ་གཅིག་པ་ཕུན་སུམ་ཚོགས་པའི་ལྔ་པ་དང་པོ་ནི། དད་སོགས་ཀྱི་ཡོན་ཏན་ལྔ་དང་ལྡན་པ་སྟེ། དད་པ་དང་ཚུལ་ཁྲིམས་དང་ཐོས་པ་དང་གཏོང་བ་དང་ཤེས་རབ་ཕུན་སུམ་ཚོགས་པ་ཉིད་དོ། ། ཞེས་གསུངས་པའི་ཕྱིར། བཅུ་གཉིས་པ་ནི། ཟག་མེད་ཀྱི་ཕུང་པོ་ལྔའི་ཡོན་ཏན་དང་ལྡན་པ་སྟེ། ཚུལ་ཁྲིམས་དང་ཏིང་ངེ་འཛིན་དང་ཤེས་རབ་དང་རྣམ་པར་གྲོལ་བ་དང་དེ་ཤེས་པ་དང་མཐོང་བ་རྣམས་ཀྱིས་ཀྱང་ངོ༌། ། ཞེས་གསུངས་པའི་ཕྱིར། འདི་གཉིས་ལ་ལྔ་པ་ཕུན་ཚོགས་ཞེས་བྱ་སྟེ་ཡན་ལག་གཞན་གྱིས་ཁ་སྐོང་མི་དགོས་པའི་ལྔ་པ་རང་དབང་ཅན་ཡིན་པའི་ཕྱིར། བཅུ་གསུམ་པ་དྲན་ལྡན་གྱི་ལྔ་པ་ནི།
བརྩོན་འགྲུས་བརྩམས་པ་ཤེས་རབ་དང་ལྡན་པ་ཚུལ་གནས་མང་ཐོས་བཞིའི་སྟེང་དུ་དྲན་པ་དང་ལྡན་པ་སྦྱར་བའོ། ། ༼༡༡༤༽ བཅུ་བཞི་པ་ནང་དུ་ཡང་དག་པར་བཞག་པའི་ལྔ་པ་ནི། སྔར་གྱི་བཞི་པོ་དེའི་སྟེང་དུ་ནང་དུ་སེམས་དབེན་པ་ལ་ཡང་དག་པར་མཉམ་པར་བཞག་པ་སྦྱར་བའོ། ། བཅོ་ལྔ་པ་མཉམ་པར་བཞག་པའི་ལྔ་པ་ནི། བཞི་པོ་དེའི་སྟེང་དུ་བྱིང་རྒོད་དང་བྲལ་བའི་མཉམ་པར་བཞག་པ་སྦྱར་བ་ཡིན་ཏེ། བརྩོན་འགྲུས་བརྩམས་པ་ཉིད་དང༌། ཤེས་རབ་དང་ལྡན་པ་ཉིད་དང་ཡང་སྦྱར་རོ། ། དྲན་པ་དང་ལྡན་པ་ཉིད་དང་ནང་དུ་ཡང་དག་ཞག་པ་ཉིད་དང་མཉམ་པར་གཞག་པ་ཉིད་དོ། ། ཞེས་གསུངས་པའི་ཕྱིར། བཅུ་དྲུག་པ་ནི།
སློབ་པའི་རྒྱུད་ཀྱི་ཟག་མེད་ཀྱི་ཕུང་པོ་ལྔ། བཅུ་བདུན་པ་ནི། མི་སློབ་པའི་རྒྱུད་ཀྱི་ཟག་མེད་ཀྱི་ཕུང་པོ་ལྔ་ལ་འཇོག་སྟེ། སློབ་པ་ཉིད་དོ། ། མི་སློབ་པ་ཉིད་དོ་ཞེས་གསུངས་པའི་ཕྱིར། ལྔ་ཚན་བཅོ་བརྒྱད་པ་ནི། བྱུང་བ་དང་བཅས་པ་དང་རྗེས་སུ་བཅས་པ་དང་བཀག་པ་དང་གནང་བ་མངོན་པར་ཤེས་པ་ཉིད་དོ་ཞེས་པས་བསྟན། འདི་དག་ལ་སོ་སོའི་རང་བཞིན་དང༌། བཅས་པ་དང་རྗེས་བཅས་ཀྱི་ཁྱད་པར་བྱེ་བྲག་ཏུ་བཤད་པ་གཉིས། དང་པོ་ལ་ལྔ་ཡོད་པའི་བྱུང་བ་ལ།
གླེང་གཞི། བྱེད་རྒྱུ། རྒྱུ་མཚན་དང་གསུམ། དང་པོ་ནི། གནས་འདིར་གང་ཟག་འདི་ཉོན་མོངས་པ་འདིས་ཀུན་ནས་བསླངས་ཏེ་བྱ་བ་འདི་དང་འདི་བྱས་སོ་ཞེས་པ་ལྟ་བུ། གཉིས་པ་ནི། མི་ཤེས་པ་བག་མེད་པ་ཉོན་མོངས་པ་མང་བ་མ་གུས་པ་བག་ཆགས་མ་བྱང་པ་སྟེ་ལྟུང་བའི་རྒྱུ་ལྔ་ལྟ་བུའོ། ། གསུམ་པ་ནི། ལྟུང་བ་སྤྱད་པ་ལ་མཐོང་བ་ཚེ་འདི་ལ་འབྱུང་བའི་ཉེས་དམིགས། མ་མཐོང་བ་ཚེ་ཕྱི་མ་ལ་འབྱུང་བའི་ཉེས་དམིགས་ཡོད་པ་ལྟ་བུའོ། །
འདི་དག་ལ་བྱུང་བ་ཞེས་བྱ་སྟེ། འདི་གསུམ་ལ་རྟེན་ནས་བཅས་པ་དང་རྗེས་སུ་བཅས་པ་སོགས་བསླབ་པའི་མཚམས་རྣམ་པར་བཞག་པ་བྱུང་བའི་ཕྱིར་རོ། ། འདི་ལ་བྱུང་ལ་བཅས་པ། བྱུང་ལ་མ་བཅས་པ། མ་བྱུང་ལ་བཅས་པ་དང་གསུམ་མོ། ། དང་པོ་ནི། དགེ་སློང་ཤཱཀྱ་ལག་རྒྱུད་ཀྱིས་ཤེས་བཞིན་དུ་བརྫུན་སྨྲས་པ་ལ་བརྫུན་སྨྲ་བའི་ལྟུང་ ༼༡༡༥༽ བྱེད། དགེ་སློང་བཟང་སྦྱིན་གྱིས་མི་ཚངས་པར་སྤྱད་པ་ལ་མི་ཚངས་སྤྱོད་ཀྱི་ཕམ་པ་བཅས་པ་ལྟ་བུའོ། ། གཉིས་པ་ནི། སྒྲ་གཅན་ཟིན་གྱིས་ཤེས་བཞིན་དུ་བརྫུན་སྨྲས་པ་ལ།
བཅོམ་ལྡན་འདས་ཀྱིས་རྣམ་གྲངས་དུ་མས་སྨད་དེ་སྒོ་གསུམ་ལ་སོ་སོར་རྟོག་པའི་གདམས་ངག་བསྟན་གྱི་བཅས་པ་མ་མཛད་པ་ལྟ་བུའོ། ། མི་མཛད་པའི་རྒྱུ་མཚན་ཡོད་དེ། གླེང་གཞི་དང་བཅས་པའི་སྒོ་ནས་དངོས་སུ་བཅས་པ་མཛད་པ་ལ་དགེ་སློང་ཡིན་པ་ཞིག་དགོས་ལ། དེ་ནི་དགེ་སློང་མ་ཡིན་པའི་ཕྱིར། གསུམ་པ་ནི། རྐང་གདུབ་དང་ལག་གདུབ་ལ་སོགས་པ་རྐུས་པ་ལ་རིན་ཐང་ཚང་ན་ཕམ་པར་འགྱུར་རོ། ། ཞེས་བཅས་པ་ལྟ་བུའོ། ། གཉིས་པ་བཅས་པ་ནི་སྟོན་པས་བྱ་བ་འདི་དང་འདི་བྱའོ། ། འདི་དང་འདི་མི་བྱའོ་ཞེས་བསླབ་པའི་མཚམས་དང་པོ་རྣམ་པར་གཞག་པའོ། ། དབྱེ་ན་སྒྲུབ་པའི།
དགག་པའི། གནང་བའི་བཅས་པ་དང་གསུམ། དང་པོ་ནི། རབ་ཏུ་བྱུང་བས་ངེས་པར་སྒྲུབ་དགོས་པའི་བཅས་པ་སྟེ། དཔེར་ན་རབ་ཏུ་བྱུང་བས་སྟོད་གཡོགས་དང་སྨད་གཡོགས་རུང་བ་ཚད་ལྡན་འཆང་དགོས་པར་བཅས་པ་ལྟ་བུའོ། ། གཉིས་པ་ནི། རབ་ཏུ་བྱུང་བས་ངེས་པར་བྱར་མི་རུང་བའི་བཅས་པ་སྟེ། དཔེར་ན་རབ་ཏུ་བྱུང་བས་སྲོག་གཅོད་བྱར་མི་རུང་བར་བཅས་པ་ལྟ་བུའོ། ། གསུམ་པ་ནི། རབ་ཏུ་བྱུང་བ་རྣམས་ཀྱིས་བྱས་པ་དང་མ་བྱས་པ་ལ་ཕན་ཡོན་དང་ཉེས་དམིགས་གང་ཡང་མེད་པའི་བཅས་པ་སྟེ།
དཔེར་ན་རབ་ཏུ་བྱུང་བ་ལ་ལྗོངས་རྒྱུ་བར་གནང་བའི་བཅས་པ་ལྟ་བུའོ། ། གསུམ་པ་རྗེས་བཅས་ནི། བསླབ་པའི་མཚམས་སྔ་མ་རྣམ་པར་བཞག་པའི་རྗེས་སུ་སླར་ཡང་བཅས་པ་ཕྱི་མ་མཛད་པའོ། ། དབྱེ་ན། མཚན་ཉིད་མི་འདོར་བའི་གསུམ། མཚན་ཉིད་འདོར་བའི་རྗེས་བཅས་དྲུག དང་པོ་ལ། སྒྲུབ་པའི་རྗེས་སུ་སྒྲུབ་པ། དགག་པའི་རྗེས་སུ་དགག་པ། གནང་བའི་རྗེས་སུ་གནང་བ་བཅས་པ་དང་གསུམ།
དང་པོ་ནི། རབ་ ༼༡༡༦༽ ཏུ་བྱུང་བས་དབྱར་ཁས་བླང་དགོས་པར་བཅས་པའི་རྗེས་སུ་དབྱར་སྔ་མ་ཁས་མ་བླངས་པའི་གང་ཟག་གིས་དབྱར་ཕྱི་མ་ཁས་ལེན་དགོས་པར་བཅས་པ་ལྟ་བུའོ། ། གཉིས་པ་ནི། དགེ་སློང་བཟང་སྦྱིན་གྱིས་མི་ཚངས་སྤྱོད་བྱས་པ་ལ་ཕམ་པ་བཅས་པའི་རྗེས་སུ་དགེ་སློང་དགོན་པ་པས་སྤྲ་མོ་ལ་ལོག་པར་སྤྱད་པ་ལ་བརྟེན་ནས་དུད་འགྲོའི་སྐྱེ་གནས་སུ་གཏོགས་པ་ལ་ཡང་མི་ཚངས་སྤྱོད་བཀག་པ་ལྟ་བུའོ། ། གསུམ་པ་ནི། ཕས་ཀྱི་རྒོལ་བ་ཚར་བཅད་པའི་ཕྱིར་དུ་ཕྱི་རོལ་པའི་བསྟན་བཅོས་ཀློག་པར་གནང་བའི་རྗེས་སུ་ཤཱ་རིའི་བུ་ལྟ་བུ་ཤེས་རབ་ཅན་གྱིས་ཕྱི་རོལ་པ་ཚར་བཅད་པའི་ཕྱིར་དུ་ཉི་མའི་གུང་གི་སུམ་ཆ་བདེ་བ་མ་ཡིན་པ་ལ་སླར་ཡང་ཕྱི་རོལ་པའི་བསྟན་བཅོས་ཀློག་པར་གནང་བ་ལྟ་བུའོ། ། གཉིས་པ་ལ། སྒྲུབ་པའི་རྗེས་སུ་དགག་པ་བཅས་པ། གནང་བ་བཅས་པ། དགག་པའི་རྗེས་སུ་སྒྲུབ་པ།
གནང་བ་བཅས་པ། གནང་བའི་རྗེས་སུ་སྒྲུབ་པ། དགག་པ་བཅས་པ་དང་དྲུག དང་པོ་ནི། དབྱར་ཁས་ལེན་བཅས་པའི་རྗེས་སུ་དབྱར་གསུམ་པ་ཁས་ལེན་པ་བཀག་པ་ལྟ་བུའོ། ། གཉིས་པ་ནི། དེའི་རྗེས་སུ་ཆོས་ལྡན་གྱི་བྱ་བའི་ཆེད་དུ་དབྱར་རལ་བར་གནང་བ་ལྟ་བུའོ། ། གསུམ་པ་ནི། དགེ་སློང་གིས་དགེ་སློང་མ་དང་ལྷན་ཅིག་འགྲོ་བ་བཀག་པའི་རྗེས་སུ་དགེ་སློང་མ་ན་བར་གྱུར་ན་ནད་གཡོག་གི་ཆེད་དུ་ལྷན་ཅིག་འགྲོ་དགོས་པར་བཅས་པ་ལྟ་བུའོ། ། བཞི་པ་ནི།
རབ་ཏུ་བྱུང་བ་ལ་ཕྱི་དྲོའི་ཁ་ཟས་བཀག་པའི་རྗེས་སུ་དགེ་སློང་ནད་པ་ལ་དེ་གནང་བ་ལྟ་བུའོ། ། ལྔ་པ་ནི། སྲ་བརྐྱང་གདིང་བར་གནང་བའི་རྗེས་སུ་སྲ་བརྐྱང་དབྱུང་བ་དང་བསྐྱང་དགོས་པར་བཅས་པ་ལྟ་བུའོ། ། དྲུག་པ་ནི། མཆིལ་ལྷམ་གནང་བའི་རྗེས་སུ་ཁྲ་བོ་དང་སྒྲ་ཀྲོག་ཀྲོག་ཟེར་བ་བཀག་པ་ལྟ་བུའོ། ། གཉིས་པ་ལ་མཁས་པ་སྔ་མའི་ལུགས་བརྗོད་པ་དང༌། འཐད་ཕྱོགས་ངོས་གཟུང་བ་གཉིས། དང་པོ་ལ་རྒྱ་གར་མཁས་པའི་དང༌། བོད་མཁས་པའི་ལུགས་གཉིས། ༼༡༡༧༽ དང་པོ་ནི།
སློབ་དཔོན་ཆོས་བཤེས་ཀྱི་བཞེད་པ་ལ། མཚན་ཉིད་མི་འདོར་བའི་རྗེས་བཅས་གསུམ་བཅས་པ་མཚན་ཉིད་པ་མིན་གྱི་རྗེས་བཅས་བརྟགས་པ་བ་ཡིན། མཚན་ཉིད་འདོར་བའི་རྗེས་བཅས་དྲུག་རྗེས་བཅས་མཚན་ཉིད་པ་ཡིན་ཏེ། རྒྱ་ཆེར་འགྲེལ་དུ། རྗེས་སུ་བཅས་པ་ཞེས་བྱ་བ་ནི་སྔར་གནང་བའི་གཞི་ལས་བཀག་པ་དང༌། སྔར་བཀག་པ་ལས་གནང་བ་གང་ཡིན་པ་དེ་ནི་རྗེས་སུ་བཅས་པ་སྟེ་ཞེས་གསུངས་པའི་ཕྱིར། དུལ་བ་ལྷས་ནི། དགུ་ག་རྗེས་བཅས་མཚན་ཉིད་པར་བཞེད་དེ། སྟོན་པས་སྔ་མ་ནི་བཅས་པ་ཡིན་ལ། འདི་ནི་རྗེས་སུ་བཅས་པའོ་ཞེས་གསུངས་ལ།
དེའི་འགྲེལ་པར། སྔ་མ་ནི་བཅས་པ་ཡིན་ལ་ཞེས་བྱ་བ་ནི། བསླབ་པའི་གཞིའི་མཚམས་དང་པོར་རྣམ་པར་བཞག་པའོ། ། འདི་ནི་རྗེས་སུ་བཅས་པའོ། ། ཞེས་བྱ་བ་ནི་དེའི་རྗེས་སུ་སོང་བའི་བསླབ་པའི་མཚམས་རྣམ་པར་བཞག་པ་སྟེ། ཞེས་གསུངས་པའི་ཕྱིར། གཉིས་པ་ལ། སྨ་ཚོ་བྱང་ཆུབ་རྡོ་རྗེའི་བཞེད་པ། མཚན་ཉིད་མི་འདོར་བ་གསུམ། བཀག་པ་ལས་གནང་བ།
སྒྲུབ་པ་ལས་གནང་བ་སྟེ་ལྔ་ནི་རྗེས་བཅས་བཏགས་པ་བ་ཡིན་ཏེ། བསམ་ངོ་ལ་ལྟོས་ནས་ཕྱིས་གསུངས་པ་ཙམ་ཡིན་གྱི་དོན་ལ་བཅས་པ་ཉིད་ཡིན་པའི་ཕྱིར། ལྷག་མ་བཞི་ནི་རྗེས་བཅས་མཚན་ཉིད་པ་སྟེ་སྔར་གྱི་དགག་སྒྲུབ་ཀྱི་བཅས་པ་དེའི་དངོས་ཤུགས་གང་ལ་ཡང་གཏོགས་མི་ནུས་པར་གསར་དུ་བཅས་པའི་ཕྱིར་ཞེས་གསུངས་སོ། ། རྒྱ་འདུལ་བ་འཛིན་པ་ན་རེ། རྗེས་བཅས་ཐམས་ཅད་བསམ་ངོ་ལ་ལྟོས་ནས་ཕྱིས་གསུང་བ་ཙམ་ཡིན་གྱི་དོན་ལ་བཅས་པ་ཉིད་ཡིན་ཏེ། དགག་སྒྲུབ་གནང་གསུམ་གྱི་བཅས་པའི་སྲོལ་གཏོང་ཕྱིན་ཆད་བཅས་པའི་རྒྱུ་མཚན་དང་ལྡན་པས་ཐམས་ཅད་ལ་བཅས་པས་ཁྱབ་པའི་ཕྱིར་ཏེ། དངོས་སུ་ཞལ་གསལ་མ་དོད་པ་ལ་བསམ་ངོའི་དོགས་པ་བསལ་བའི་ཕྱིར་ཏུ་རྗེས་བཅས་དང་རུང་མཐུན་གསུངས་ ༼༡༡༨༽ པའི་ཕྱིར་ཞེས་གསུངས། མཁས་པ་བུ་ན་རེ། རྗེས་བཅས་དགུ་ག་ལ་ཡང་མཚན་ཉིད་པ་དང་བཏགས་པ་བ་གཉིས་གཉིས་ཡོད་གསུང༌། གཉིས་པ་རང་ལུགས་ནི།
ཆོས་བཤེས་དང་བྱ་འདུལ་གྱི་ལུགས་ལྟར་འཐད་དེ། མཚན་ཉིད་མི་འདོར་བ་གསུམ་ནི་བསམ་ངོ་ཙམ་ལ་ལྟོས་ནས་རྗེས་བཅས་ཀྱི་མིང་གིས་བཏགས་པ་ཡིན། མཚན་ཉིད་འདོར་བ་དྲུག་ནི་བཅས་པ་སྔ་མའི་རྗེས་སུ་བཅས་པ་ཕྱི་མ་གསར་དུ་མཛད་པ་ཡིན་པའི་ཕྱིར། བཅུ་དགུ་པ་གནས་འཆའ་བའི་ལྔ་པ་ནི། བར་དུ་གཅོད་པ་བར་དུ་གཅོད་པ་མ་ཡིན་པ་སྨྲ་བ་པོ་རྗེས་སུ་སྟོན་པ་པོ་བཞིའི་སྟེང་དུ་གནས་འཆའ་བ་སྦྱར་བའོ། ། ཉི་ཤུ་པ་གནས་འཆར་འཇུག་པའི་ལྔ་པ་ནི་སྔར་གྱི་སྔ་མ་བཞིའི་སྟེང་དུ་རེ་ཞིག་གནས་འཆར་འཇུག་པ་སྦྱར་བ་དང་ལྔ་ལ་བྱེད། དེ་ཡང་བར་དུ་གཅོད་པ་ནི་སྲོག་གཅོད་ཀྱི་ལས་ལམ་ལྟ་བུའོ། ། བར་དུ་གཅོད་པ་མ་ཡིན་པ་ནི་སྲོག་གཅོད་སྤང་བའི་ལས་ལམ་ལྟ་བུའོ། ། སྨྲ་བ་པོ་ནི་དེའི་རྣམ་གཞག་གདུལ་བྱ་གཞན་ལ་སྟོན་ནུས་པའོ། ། རྗེས་སུ་སྟོན་པ་ནི་བྱ་བ་མ་ཡིན་པ་ལ་བཟློག་པ་དང་བྱ་བ་ལ་འཇུག་པ་གཞན་ལ་སྟོན་ནུས་པའོ། །
གནས་འཆའ་བ་ནི་གནས་ཀྱི་བླ་མ་དེ་ཉིད་གནས་དེར་མི་ལྡོག་པའི་བསམ་པས་གཞན་དུ་འགྲོ་བའི་ཚེ་གནས་པ་སློབ་མ་གང་ཟག་གཞན་ལ་གནས་འཆར་འཇུག་པའོ། ། རེ་ཞིག་གནས་འཆར་འཇུག་པ་ནི་གནས་ཀྱི་བླ་མ་རེ་ཞིག་གཞན་དུ་འགྲོ་བ་ན་གནས་པ་སློབ་མ་རེ་ཞིག་གནས་འཆར་འཇུག་པའོ། ། དེ་ལྟར་ཡང་བར་དུ་གཅོད་པ་དང་བར་དུ་གཅོད་པ་མ་ཡིན་པ་མངོན་པར་ཤེས་པ་ཉིད་དང༌།

སྨྲ་བ་པོ་ཉིད་དང་རྗེས་སུ་སྟོན་པ་ཉིད་དང༌། གནས་དང་རེ་ཞིག་གི་གནས་འཆར་འཇུག་ནུས་པ་ཉིད་དང་ཡང་སྦྱར་རོ། ། ཞེས་སོ། ། ཉེར་གཅིག་པ་ལྟུང་བ་ཤེས་པའི་ལྔ་པ་ནི། ལྟུང་བ། ལྟུང་བ་མེད་པ། ལྟུང་བ་ལྕི་ཡང་གི་རྣམ་གཞག་མངོན་པར་ཤེས་པ་སོ་སོ་ཐར་པའི་ལུང་རྒྱས་པ་གང་རུང་བློ་ལ་ཐོན་པ་སྟེ། ལྟུང་བ་དང་ལྟུང་ ༼༡༡༩༽ བ་མ་ཡིན་པ་དང་ཡང་བ་དང་ལྕི་བ་ཉིད་མངོན་པར་ཤེས་པ་ཉིད་དང་སོ་སོ་ཐར་པ་དང་རྒྱས་པ་ཐོན་པ་ཉིད་དོ་ཞེས་སོ། ། གསུམ་པ་ནི། ཉེར་གཅིག་པོ་དེ་བསྡུ་ན། སྡེ་སྣོད་གཉིས་ཤེས།
སྡེ་སྣོད་གསུམ་ཤེས། དགེ་སྦྱོང་ཚུལ་གྱི། འདུལ་བ་ཤེས་པའི་ལྔ་པ་དང་བཞིར་འདུས། དང་པོ་ནི། ལོ་བཅུ་པའི་ལྔ་པའོ། ། གཉིས་པ་ལ་སྡེ་སྣོད་གསུམ་གྱི་ཚིག་དོན་གཉིས་ཀ་ཤེས་པ་དང༌། དོན་ཤེས་པའི་རྟོགས་པ་གཙོ་བོར་གྱུར་པ་གཉིས། དང་པོ་ལ། རང་དོན་ཕུན་ཚོགས་སྒྲུབ་པའི་དབང་དུ་བྱས་ནས་འཛིན་པ་དང་མཁས་པའི་ལྔ་པ་གཉིས་སོ། ། གཞན་དོན་ཕུན་ཚོགས་སྒྲུབ་པའི་དབང་དུ་བྱས་ནས་རིག་པ།
གསལ་བ། འཛིན་འཇུག་གི་ལྔ་པ་དང་གསུམ་མོ། ། གཉིས་པ་ལ། བསླབ་པའི་ཚུལ་ཁྲིམས་ཀྱི། ཕུན་སུམ་ཚོགས་པའི། ཞི་ལྷག་གི་དབང་དུ་བྱས་པ་དང་བཞི། དང་པོ་ནི། བསླབ་པ་གསུམ་ལ་རང་ཉིད་ཀྱིས་སློབ་པ་དང་གཞན་སློབ་ཏུ་འཇུག་པ་གཉིས་སོ། ། གཉིས་པ་ནི། ལྷག་པའི་སྤྱོད་པ་འདུལ་བ་སོ་ཐར་གསུམ་ལ།
རང་གིས་སློབ་པ་དང་གཞན་སློབ་ཏུ་འཇུག་པ་གཉིས་སོ། ། གསུམ་པ་ནི། ཕུན་སུམ་ཚོགས་པའི་ལྔ་པ་གཉིས་སོ། ། བཞི་པ་ལ་ལྷག་མཐོང་གཙོ་བོར་གྱུར་བ་དང་ཞི་གནས་གཙོ་བོར་གྱུར་པའི་གཉིས་སོ། ། དང་པོ་ནི། དྲན་ལྡན་གྱི་ལྔ་པའོ། ། གཉིས་པ་ནི། ནང་དུ་ཡང་དག་གཞག་པའི་དང༌། མཉམ་པར་བཞག་པའི་ལྔ་པ་གཉིས་སོ། ། གསུམ་པ་དགེ་སྦྱོང་ཚུལ་གྱི་ལྔ་པ་ནི།
སློབ་པ་དང་མི་སློབ་པའི་ལྔ་པ་གཉིས་སོ། ། བཞི་པ་ལ། འདུལ་བའི་དོན་ཤེས་པ། ཤེས་ནས་གཞན་རྗེས་སུ་འཛིན་པ། ཚིག་དོན་གཉིས་ཀ་ཤེས་པའི་ལྔ་པ་དང་གསུམ། དང་པོ་ནི། བྱུང་ཤེས་ཀྱི་ལྔ་པའོ། ། གཉིས་པ་ནི། གནས་དང་རེ་ཞིག་གནས་འཆའ་བའི་ལྔ་པ་གཉིས་སོ། ། གསུམ་པ་ནི།
ལྟུང་བ་ཤེས་པའི་ལྔ་པའོ། ། བཞི་པ་ཟློས་པ་སྤང་བ་ནི། སྡེ་སྣོད་འཛིན་པའི་ཡན་ལག་ཏུ་གྱུར་པའི་ཚུལ་གནས་མང་ཐོས་ནས་མཉམ་ ༼༡༢༠༽ པར་བཞག་པའི་བར་ཀྱི་ཚུལ་གནས་མང་ཐོས་ལ་ཟློས་སྐྱོན་ཡོད་དེ། དེ་རྣམ་པ་བཅུ་གཉིས་སུ་བཤད་པའི་ཕྱིར། སློབ་པའི་ལྔ་པ་དང་མི་སློབ་པའི་ལྔ་པ་ལ་ཟློས་སྐྱོན་ཡོད་དེ། དེ་གཉིས་ཀ་ཟག་མེད་ཀྱི་ཕུང་པོ་ལྔ་ལ་བཤད་པའི་ཕྱིར་ཟེར་ན། སྐྱོན་མེད་དེ་ལྔ་ཚན་ཐམས་ཅད་བསྡོམས་པ་གང་ཟག་གཅིག་གི་ཡོན་ཏན་དུ་སྟོན་པར་མ་ཡིན་གྱི། གང་ཟག་གང་ལ་ལྔ་ཚན་གང་ཡོད་པ་དེ་ཉིད་གང་ཟག་དེའི་མཁས་པའི་ཡོན་ཏན་དུ་སྟོན་པའི་ཕྱིར། ཕུན་སུམ་ཚོགས་པ་གཉིས་པ་དང༌། དགེ་སྦྱོང་ཚུལ་གྱི་ལྔ་པ་གཉིས་ཟློས་སྐྱོན་ཡོད་དེ།
དེ་གསུམ་ཀ་ཟག་མེད་ཀྱི་ཕུང་པོ་ལྔ་ལ་བཤད་པའི་ཕྱིར་ཟེར་ན། སྐྱོན་མེད་དེ་དང་པོ་སྤྱི་ཡིན་ལ། ཕྱི་མ་གཉིས་རྟེན་གྱི་གང་ཟག་སོ་སོ་ལ་ལྡན་པའི་བྱེ་བྲག་ཡིན་པའི་ཕྱིར། གསུམ་པ་རྗེས་ཀྱི་ཆོ་ག་ལ། བསྙེན་བཀུར་གྱི་གནས་དང་གནས་མ་ཡིན་པ་ཤེས་པའི་ཆེད་དུ་དུས་གོ་བརྗོད་པ་དང༌། སྡོམ་པ་ཐོབ་པ་མི་ཉམས་པར་བསྲུང་བའི་ཆེད་དུ་བསླབ་པ་བརྗོད་པ་གཉིས། དང་པོ་ལ་དུས་གོ་བརྗོད་པ་སྤྱིར་བསྟན་པ་དང༌། དུས་ཚིགས་ཀྱི་རྣམ་གཞག་བྱེ་བྲག་ཏུ་བཤད་པ་གཉིས། དང་པོ་ལ་གང་ལ་བརྗོད་པའི་ཡུལ། གང་གིས་བརྗོད་པའི་གང་ཟག
ནམ་གྱི་ཚེ་བརྗོད་པའི་དུས། གང་བརྗོད་པར་བྱ་བའི་ཆོས། ཇི་ལྟར་དུ་བརྗོད་པའི་ཚུལ། དེ་ལྟར་བརྗོད་པའི་དགོས་པ་དང་དྲུག དང་པོ་ནི། དགེ་ཚུལ་ལམ་བསྙེན་རྫོགས་ཀྱི་སྡོམ་པ་ཐོབ་མ་ཐག་པའི་གང་ཟག་ལའོ། ། གཉིས་པ་ནི། ལས་གྲལ་དེ་ན་གནས་པའི་དུས་ཚིགས་ཀྱི་རྣམ་གཞག་ལ་མཁས་པའི་དགེ་སློང་གང་ཡང་རུང་བ་གཅིག་གིས་བརྗོད། འོན་ཀྱང་མཁན་པོ་དང་སློབ་དཔོན་གྱིས་མ་ཡིན་ཏེ། དུས་གོ་བརྗོད་པ་ལ་གྲིབ་ཚོད་འཇལ་བའི་ཆེད་དུ་ལྡང་དགོས་ཤིང༌།
མཁན་པོ་དང་སློབ་དཔོན་ལྡང་བ་མི་མཛེས་པའི་ཕྱིར། གསུམ་པ་ནི། ཞག་དང་ཟླ་བ་སོགས་ཀྱིས་བར་ཆོད་པ་མ་ཡིན་པར་སྡོམ་པ་ཐོབ་མ་ཐག་ཏུ་བརྗོད་དགོས་ཏེ། དེ་མ་ཐག་ཏུ་གྲིབ་ཚོད་རིག་པར་བྱའོ་ཞེས་གསུངས་པའི་ཕྱིར། ༼༡༢༡༽ བཞི་པ་ནི། ལོ་དང༌། དེའི་ཁྱད་ཆོས་དུས་ཚིགས། དེའི་ནང་ཚན་ཟླ་བ། ཟླ་བའི་ངོའི་བྱེ་བྲག་ཡར་ངོ་དང་མར་ངོ༌། ། དེ་དག་གི་ཚེས་གྲངས།
ཚེས་གྲངས་དེ་ཉིད་ཀྱི་ཉིན་མོ་དང་མཚན་མོའི་ཆ་ཤས། དེ་ཡང་ཉིན་མོའི་ཆ་ཤས་བཅུ་བཞི། མཚན་མོའི་ཆ་ཤས་བརྒྱད་དེ་ཉེར་གཉིས། དང་པོ་བཅུ་བཞི་ནི་ཀརྨ་ཤ་ཏཾ་ལས། སྐྱ་རེངས་ཤར་བ། ཉི་མ་མ་ཤར་བ། ཉི་མ་ཤར་བ། ཉི་མའི་བརྒྱད་ཆ་ཤར་བ། བཞི་ཆ་ཤར་བ། སྔ་དྲོའི་དུས།
གུང་ཚིགས་མ་ཡོལ་བ། གུང་གི་དུས། ཕྱི་དྲོའི་དུས། ཉི་མའི་བཞི་ཆ་ལུས་པ། ཉི་མའི་བརྒྱད་ཆ་ལུས་པ། ཉི་མ་མ་ནུབ་པ། ཉི་མ་ནུབ་པ། རྒྱུ་སྐར་མ་ཤར་བའོ། ། མཚན་མོའི་ཆ་ཤས་བརྒྱད་ནི་རྒྱུ་སྐར་ཤར་བ། མཚན་མོའི་ཐུན་དང་པོ།
ཐུན་དང་པོའི་ཕྱེད། གུང་ཐུན། དེའི་ཕྱེད། ཐུན་ཐ་མ། ཐུན་ཐ་མའི་ཕྱེད། སྐྱ་རེངས་མ་ཤར་བའོ། ། ཉིན་མོའི་དུས་སུ་གྲིབ་ཚོད་བརྗོད། དེ་ཡང་ཐ་སྙད་ཟོར་ཡངས་པར་བྱ་བའི་ཕྱིར་དུ་ཐུར་མ་སོར་བཞི་པ་ལ་སྐྱེས་བུའི་ཐ་སྙད་བཏགས་ནས་བརྗོད་དགོས་ཏེ། ཐུར་མ་དེའི་གྲིབ་མ་སོར་བཞི་ལ་སྐྱེས་བུ་དང༌། སོར་གསུམ་མན་ཆད་ལ་རྐང་པའི་ཐ་སྙད་བཏགས་ནས་བརྗོད་དགོས་པའི་ཕྱིར།
དེ་ལྟར་ཡང༌། དེ་མ་ཐག་ཏུ་གྲིབ་ཚོད་རིག་པར་བྱའོ། ། དེ་ནི་ཐུར་མ་སོར་བཞི་པ་བཟང་ངོ༌། ། དེ་ནི་སྐྱེས་བུ་ཉིད་ཅེས་ཐ་སྙད་དུ་བྱའོ། ། ཉིན་མཚན་གྱི་ཆ་སྔ་དྲོ་ལ་སོགས་པ་དང་དུས་ཚོད་ཀྱང་ངོ༌། ། དེ་དག་ནི་ལྔའོ། ། དགུན་གྱི་དུས་དང༌། དཔྱིད་ཀྱི་དུས་དང༌། དབྱར་གྱི་དུས་དང༌། དབྱར་ཐུང་ངུའི་དུས་དང༌།
དབྱར་རིང་པོའི་དུས་སོ། ། དང་པོ་གཉིས་ནི་ཟླ་བ་བཞི་བཞིའོ། ། འོག་མ་ནི་ཟླ་བ་གཅིག་གོ ། དེའི་འོག་མ་ནི་ཉིན་ཞག་གཅིག་གོ ། ཐ་མ་ནི་དེས་ཟླ་བ་གསུམ་དུ་མ་ཆོག་པའོ། ། ཞེས་གསུངས་པ་ལྟར་རོ། ། ལྔ་པ་ནི། གཞལ་བའི་ཚེ་གྲིབ་ཚོད་དང་ཉིན་མཚན་གྱི་ཆ་ཤས་ལ་སོགས་པ་ཕྲ་རིམ་ནས་གཞལ་དགོས་ཏེ། དུས་འགྱུར་རྐྱེན་པའི་ཕྱིར་བརྗོད་པའི་ཚེ། ལོ་དང་དུས་ཚིགས།
ཟླ་བ་ལ་ ༼༡༢༢༽ སོགས་པ་རགས་རིམ་ནས་བརྗོད་དགོས་ཏེ། བསྒྲུབ་བྱའི་བློ་ཡུལ་དུ་འཆར་བདེ་བའི་ཕྱིར། དེ་ཡང་ཤིང་ཕོ་བྱི་བའི་དགུན་ཟླ་དང་པོའི་ཡར་ངོའི་ཚེས་གཅིག་གི་སྔ་དྲོའི་དུས་སུ་བསྙེན་རྫོགས་ཀྱི་སྡོམ་པ་ཐོབ་པ་ལ་མཚོན་ན། ལོ་སྐོར་བཅུ་གཉིས་ཡོད་པའི་ནང་ནས་ཤིང་ཕོ་བྱི་བ། དེ་ལ་དུས་ཚིགས་ལྔ་ཡོད་པའི་ནང་ནས་དགུན་གྱི་དུས། དེ་ལ་ཟླ་བ་བཞི་ཡོད་པའི་ནང་ནས་དགུན་ཟླ་དང་པོ། དེ་ལ་ཡར་ངོ་དང་མར་ངོ་གཉིས་ཡོད་པའི་ནང་ནས་ཡར་ངོ༌། ། དེ་ལ་ཚེས་ཞག་བཅོ་ལྔ་ཡོད་པའི་ནང་ནས་ཚེས་གཅིག དེ་ལ་ཉིན་མཚན་གཉིས་ཡོད་པའི་ནང་ནས་ཉིན་མོ། དེ་ལ་ཆ་ཤས་བཅུ་བཞི་ཡོད་པའི་ནང་ནས་སྔ་དྲོའི་དུས།
གྲིབ་མའི་ཚོད་འདི་ཙམ་ཡོད་པའི་དུས་སུ་བཀྲ་ཤིས་པའི་གནས་འདི་ཞེས་བྱ་བར། མཁན་པོ་དང་སློབ་དཔོན་མཚན་འདི་ཞེས་བྱ་བའི་དྲུང་དུ་བསྙེན་རྫོགས་ཀྱི་སྡོམ་པ་ཐོབ་པ་ཡིན་ནོ་ཞེས་བརྗོད་པར་བྱའོ། ། དྲུག་པ་ལ་དངོས་ཀྱི་དགོས་པ་དང༌། བརྒྱུད་པའི་དགོས་པ་གཉིས། དང་པོ་ནི། རང་ལས་གྲིབ་མ་སོར་གཅིག་གིས་རྒན་པ་རྣམས་བསྙེན་བཀུར་གྱི་གནས་ཡིན་པར་ངོ་ཤེས་ནས་དེ་ལ་བསྙེན་བཀུར་བྱ་བ་དང༌། རང་ལས་གྲིབ་མ་སོར་གཅིག་གིས་གཞོན་པ་རྣམས་བསྙེན་བཀུར་གྱི་གནས་མ་ཡིན་པར་ཤེས་ནས་དེའི་བསྙེན་བཀུར་དང་དུ་བླང་བའི་ཆེད་ཡིན་ནོ། ། བསྙེན་བཀུར་གྱི་ངོ་བོ་ནི་གྲལ་གོང་དུ་འཇོག་པ་དང༌། བསླབ་པའི་ཕྱག་བྱ་བ་ལ་སོགས་པ་གུས་པའི་ལས་ཡིན་ཏེ། སོ་སོ་ཐར་པའི་སྡོམ་པས་མཆོག་ལ་རབ་ཏུ་བྱུང་བས་ཕྱག་བྱའོ། །
མཉམ་ན་རྒན་པ་ལའོ། ། མཚན་ཐ་མི་དད་པ་ལའོ། ། སྐྱེས་པ་མི་དམན་པ་ལ་བུད་མེད་ཀྱིས་སོ་ཞེས་གསུངས་པའི་ཕྱིར། གཉིས་པ་ལ་གནས་སྐབས་དང༌། མཐར་ཐུག་གི་དགོས་པ་གཉིས། དང་པོ་ནི། བསྙེན་བཀུར་གྱི་གནས་སུ་གྱུར་པའི་རང་ལས་བསླབ་པ་རྒན་པ་རྣམས་ལ་བསྙེན་བཀུར་བྱས་པས་གཞན་རྒྱུད་ཀྱི་བསླབ་པ་ལ་གུས་པ་དང༌། རང་ལས་བསླབ་པ་གཞོན་པ་རྣམས་ཀྱི་བསྙེན་བཀུར་དང་དུ་བླངས་པ་ལ་བརྟེན་ནས་རང་རྒྱུད་ ༼༡༢༣༽ ཀྱི་བསླབ་པ་ལ་གུས་པའི་ཕན་ཡོན་འབྱུང་བའི་ཆེད་ཡིན་ནོ། ། གཉིས་པ་ནི། དེ་ལྟར་སྟོན་པའི་བཅས་པ་དང་མཐུན་པར་བསླབ་བྱ་ལ་ཚུལ་བཞིན་བསླབས་པ་ལ་བརྟེན་ནས་མཐར་ཐུག་སངས་རྒྱས་ཐོབ་པའི་ཆེད་ཡིན་ནོ། །
གཉིས་པ་དུས་ཚིགས་ལ། དུས་ཚིགས་ཀྱི་ཐོག་མ་ངོས་གཟུང་བ། དུས་ཚིགས་ཀྱི་རབ་ཏུ་དབྱེ་བ། དབྱེ་བ་སོ་སོའི་རང་བཞིན། དངོས་བཏགས་ཀྱི་ཁྱད་པར། མཁས་པའི་ཕན་ཡོན། ཞར་བྱུང་དུས་ཆེན་ངོས་གཟུང་བ་དང་དྲུག དང་པོ་ལ། འཇིག་རྟེན་ལུགས་ཀྱི་དབང་དུ་བྱས་པ། མདོ་རྒྱུད་གཞན་ལས་གསུངས་ཚུལ།
མངོན་འདུལ་ལས་གསུངས་པའི་ལུགས་དང་གསུམ། དང་པོ་ནི། ཧོར་རྒྱལ་པོའི་རྗེས་སུ་འབྲང་བ་རྣམས་དགུན་ཟླ་ཐ་ཆུང་རྟ་པ་ཟླ་བའི་ཡར་ངོའི་ཚེས་གཅིག་ནས་དུས་མགོ་དང་ལོ་མགོ་འཛིན་པར་བཞེད། བོད་རྒྱལ་པོའི་རྗེས་སུ་འབྲང་བ་རྣམས་དགུན་ཟླ་འབྲིང་པོ་རྒྱལ་གྱི་ཟླ་བའི་ཡར་ངོའི་ཚེས་གཅིག་ནས་ལོ་མགོ་འཛིན་པར་བཞེད། གཉིས་པ་ནི། གསེར་འོད་དམ་པ་ལས་དབྱར་ཟླ་རྭ་བ་སྣྲོན་གྱི་ཟླ་བ་ནས་དུས་མགོ་འཛིན་པར་བཤད་དེ། ཟླ་གསུམ་དབྱར་ཏེ་ཟླ་གསུམ་སྟོན་དུ་ཤེས། ། གསུམ་ནི་དགུན་ཡིན་གསུམ་ནི་དཔྱིད་ཡིན་ནོ། ། ཞེས་གསུངས་པའི་ཕྱིར། བདེ་མཆོག་རྡོ་རྗེ་མཁའ་འགྲོའི་རྒྱུད་ལས།
དགུན་ཟླ་འབྲིང་པོ་ནས་ལོ་མགོ་དང་དུས་མགོ་འཛིན་པར་བཞེད་དེ། དགུན་ཟླ་འབྲིང་པོ་ནས་བརྩམ་པ་ནས། ། ཉི་མ་བྱང་དུ་བགྲོད་པའི་དུས། ། ཟླ་བ་རྣམ་པ་བཅུ་གཉིས་ནི། ། རིམ་ནི་རིམ་པ་བཞིན་དུ་བཞག ། ཅེས་དང༌། རྡོ་རྗེ་གདན་བཞིའི་རྒྱུད་ལས་ཀྱང་དེ་དང་མཐུན་པར་བཤད། དུས་འཁོར་བའི་རྗེས་སུ་འབྲང་བ་རྣམས་དཔྱིད་ཟླ་འབྲིང་པོ་ནག་པའི་ཟླ་བ་ནས་དུས་མགོ་འཛིན་པར་བཞེད་དེ། སྟོན་པ་མངོན་པར་རྫོགས་པར་སངས་རྒྱས་པའི་ཕྱི་དེའི་ལོ་ནག་པའི་ཟླ་བ་ལ་དཔལ་འབྲས་སྤུངས་ཀྱི་མཆོད་རྟེན་དུ་རྒྱལ་པོ་ཟླ་བ་བཟང་པོ་ལ་དཔལ་ ༼༡༢༤༽ དུས་ཀྱི་འཁོར་ལོའི་རྒྱུད་གསུངས་པའི་ཕྱིར། ཞེས་གསུངས་སོ། །
གསུམ་པ་ལ། དགག་བཞག་སྤོང་གསུམ་ལས། དང་པོ་ནི། མཁས་པ་བུ་ན་རེ། དབྱར་ཉི་མ་གང་ལོག་སྟོན་ཟླ་རྭ་བ་དང༌། དགུན་ཉི་གང་ལོག་དཔྱིད་ཟླ་རྭ་བར་བྱས་པའི་དགུན་ཟླ་རྭ་བ་ནས་ལོ་མགོ་འཛིན་པ་ཡིན་ཞིང༌། དགུན་ཉི་གང་ལོག་དཔྱིད་ཟླ་རྭ་བ་དང་དབྱར་ཉི་གང་ལོག་སྟོན་ཟླ་རྭ་བ་ཡིན་པ་འཐད་དེ། དེ་ལྟར་དུ་མདོ་སྡེ་ཉི་མའི་སྙིང་པོ་ལས་བཤད་པའི་ཕྱིར། ཞེས་གསུང༌། འོ་ན་ཆུ་སྟོད་ཀྱི་ཟླ་བ་དེ་སྟོན་ཟླ་རྭ་བ་དང་རྒྱལ་གྱི་ཟླ་བ་དེ་དཔྱིད་ཟླ་རྭ་བར་ཐལ།
དང་པོ་ལ་དབྱར་ཉི་དང༌། གཉིས་པ་ལ་དགུན་ཉི་ལྡོག་པ་མངོན་སུམ་གྱིས་གྲུབ་པའི་ཕྱིར། ཁྱབ་པ་ཁས། རྟགས་དང་པོ་དེར་ཐལ། ཧོར་ཟླ་ལྔ་པའི་ཚེས་བཅུ་དྲུག་ནས་ཧོར་ཟླ་དྲུག་པའི་ཚེས་བཅོ་ལྔའི་བར་ལ་ཆུ་སྟོད་ཀྱི་ཟླ་བར་འཇོག་པ་གང་ཞིག དེའི་ནང་དུ་དབྱར་ཉི་ལྡོག་པར་མངོན་སུམ་གྱིས་གྲུབ་པའི་ཕྱིར། རྟགས་དང་པོ་དེར་ཐལ། ཧོར་ཟླ་དྲུག་པའི་ཚེས་བཅོ་ལྔ་ལ་སྐར་མ་ཆུ་སྟོད་ཀྱིས་ཉ་བའི་ཕྱིར། ཁྱབ་སྟེ་སྐར་མ་སྨིན་དྲུག་གིས་ཉ་བའི་ཚེ་སྨིན་དྲུག་གི་ཟླ་བ་རྫོགས་པར་བཤད་པ་གང་ཞིག རྒྱུ་མཚན་དེ་ཆུ་སྟོད་ཀྱི་ཟླ་བ་ལ་ཡང་མཚུངས་པའི་ཕྱིར།
རྟགས་དང་པོ་དེར་ཐལ། ཉི་མའི་སྙིང་པོ་ལས། བདག་གིས་རྒྱུ་སྐར་སྨིན་དྲུག་བརྗོད། ། ཟླ་བ་ཉ་ཚེ་ཟླ་རངས་གྱུར། ། ཞེས་གསུངས་པའི་ཕྱིར། རྩ་བར་འདོད་ན། དབྱུག་པ་ཟླ་བ་དེ་དགུན་ཟླ་རྭ་བར་ཐལ། ཆུ་སྟོད་གྲོ་བཞིན་ཁྲུམས་གསུམ་བོད་སྟོན་ཟླ་ར་འབྲིང་ཐ་གསུམ་ཡིན་པའི་ཕྱིར། འདོད་ན་སྣྲོན་གྱི་ཟླ་བ་དེ་དུས་ཚིགས་ལ་ལྔ་ཕྱེ་བའི་དབྱར་ཙམ་གྱི་ཟླ་བ་དང༌། ཆུ་སྟོད་ཟླ་བའི་མར་ངོའི་ཚེས་གཅིག་དེ་དབྱར་ཐུང་ངུའི་ཉིན་ཞག་གཅིག་པོ་དེར་ཁས་ལེན་རིགས་པར་ཐལ།
ཐ་སྐར་གྱི་ཟླ་བ་ནས་ས་ག་ཟླ་བའི་བར་བརྒྱད་པོ་དགུན་ཟླ་བཞི་དང༌། དཔྱིད་ཟླ་བཞིར་ཁས་ལེན་རིགས་པའི་ཕྱིར། ཁྱབ་སྟེ་དུས་ཚིགས་ལ་ལྔར་ཕྱེ་བའི་དགུན་ཟླ་བཞི་དང་དཔྱིད་ཟླ་བཞི་རྫོགས་རྗེས་ཀྱི་ཟླ་བ་དེ་ལ་དབྱར་ཙམ་ ༼༡༢༥༽ གྱི་ཟླ་བ། དེའི་རྗེས་ཀྱི་ཉིན་ཞག་གཅིག་པོ་དེ་ལ་དབྱར་ཐུང་ངུར་འཇོག་པའི་ཕྱིར་ཏེ། མདོ་རྩ་བར། དེ་དག་ནི་ལྔའོ། ། དགུན་གྱི་དུས་དང་དཔྱིད་ཀྱི་དུས་དང་དབྱར་གྱི་དུས་དང་དབྱར་ཐུང་ངུའི་དུས་དང་དབྱར་རིང་པོའི་དུས་སོ། ། དང་པོ་གཉིས་ནི་ཟླ་བ་བཞི་བཞིའོ། ། འོག་མ་ནི་ཟླ་བ་གཅིག་གོ ། དེའི་འོག་མ་ནི་ཉིན་ཞག་གཅིག་གོ་ཞེས་གསུངས་པའི་ཕྱིར།
རྩ་བར་འདོད་ན་སྣྲོན་གྱི་ཟླ་བ་ལ་དབྱར་སྔ་མ་དང༌། ཆུ་སྟོད་ཀྱི་ཟླ་བའི་མར་ངོའི་ཚེས་གཅིག་ལ་དབྱར་ཕྱི་མར་ཁས་ལེན་རིགས་པར་ཐལ། འདོད་པ་དེ་གང་ཞིག དུས་ཚིགས་ལ་ལྔར་ཕྱེ་བའི་དབྱར་ཙམ་དེ་ལ་དབྱར་སྔ་མ་ཁས་ལེན་པ་དང༌། དབྱར་ཐུང་ངུའི་ཉིན་ཞག་དེ་ལ་དབྱར་ཕྱི་མ་ཁས་ལེན་པའི་དུས་ཤེས་པའི་ཆེད་དུ་དུས་ཚིགས་ལ་སྔར་བཤད་པའི་ཕྱིར། འདོད་མི་ནུས་ཏེ་དབྱར་སྔ་མ་གྲོ་བཞིན་གྱི་ཟླ་བ་དང་དབྱར་ཕྱི་མ་ཁྲུམས་ཀྱི་ཟླ་བའི་མར་ངོའི་ཚེས་གཅིག་ལ་ཁས་ལེན་པར་བཤད་པའི་ཕྱིར་རོ། ། འདུལ་བ་ཚིག་ལེའུར་བྱས་པ་ལས། གྲོ་བཞིན་ཟླ་བའི་ཚེས་གཅིག་ནས། ། སྔ་མའི་དབྱར་ཏེ་གཙོ་བོ་ཡིན། ། དེ་ཉིད་ཁྲུམས་ཀྱི་ཟླ་བ་ཡི། །
ཚེས་གཅིག་ནས་ནི་ཕྱི་མར་གྲགས། ། ཞེས་གསུངས་པའི་ཕྱིར། གཞན་ཡང༌། ཁྲུམས་ཀྱི་ཟླ་བའི་མར་ངོའི་ཚེས་གཅིག་ལ་སྲ་བརྐྱང་འདིང་པར་ཐལ། སྣྲོན་ཆུ་སྟོད་གྲོ་བཞིན་གསུམ་པོ་དབྱར་སྔ་མ་ཁས་ལེན་གྱི་དུས་ཡིན་པ་གང་ཞིག དབྱར་སྔ་མ་ཟླ་བ་གསུམ་ཁས་བླངས་ནས་དགག་དབྱེ་བྱས་པའི་ཕྱི་དེའི་ཉིན་པར་ནས་སྲ་བརྐྱང་འདིང་བར་བཤད་པའི་ཕྱིར། འདོད་མི་ནུས་ཏེ་སྨིན་དྲུག་གི་མར་ངོའི་ཚེས་གཅིག་ནས་ཁྲའི་ཚེས་བཅོ་ལྔའི་བར་ཟླ་བ་ལྔ་པོ་དེ་ཉིད་སྲ་བརྐྱང་འདིང་བའི་དུས་སུ་བཤད་པའི་ཕྱིར་ཏེ། སྨིན་དྲུག་ནས་ནི་ཁྲི་ཡི་བར། ། སྲ་བརྐྱང་འདིང་བར་རྗེས་སུ་གནང༌། ། ཞེས་གསུངས་པའི་ཕྱིར།
ཁ་ཅིག་དགུན་ཟླ་རྭ་བ་དང༌། དགུན་ཟླ་དང་པོ་དོན་མི་གཅིག་སྟེ། དགུན་ཟླ་རྭ་བ་དང་དགུན་ཟླ་གཉིས་པ་དོན་གཅིག་པའི་ཕྱིར་ ༼༡༢༦༽ ཏེ། དགུན་ཟླ་ཐ་ཆུང་དང་དགུན་ཟླ་བཞི་པ་དོན་གཅིག་པའི་ཕྱིར་ཏེ། དགུན་རྣམས་ཀྱི་ནི་བཞི་པ་ལ། ། ཐུང་ངུ་འགྱུར་རོ་ཉིན་མོ་ཟློག ། ཅེས་པའི་རང་འགྲེལ་དུ། དེ་ཉིད་དགུན་རྣམས་ཀྱི་ཟླ་བ་བཞི་པའི་ཐ་མའི་ཚེས་དགུ་ནས་ཐུང་བར་འགྱུར་ཞེས་བྱ་བར་སྦྱར་ཏེ། དགུན་ཟླ་ཐ་ཆུང་ཡར་གྱི་ངོའི་ཚེས་དགུ་ནས་སོ། ། ཞེས་གསུངས་པའི་ཕྱིར།
དེས་ན་སྨིན་དྲུག་གི་ཟླ་བ་ནས། དུས་མགོ་དང་ལོ་མགོ་འཛིན་ཏེ། དེ་ཉིད་དགུན་ཟླ་དང་པོ་ཡིན་པའི་ཕྱིར་དང༌། དབྱུག་པ་ཟླ་བས་ལོ་སྔ་མའི་ཟླ་བ་བཅུ་གཉིས་རྫོགས་ཟིན་པའི་ཕྱིར་ཏེ། ཉི་མའི་སྙིང་པོ་ལས། ཉ་ཚེ་དབྱུག་པ་གང་ཡིན་པ། ། སྟོན་ཟླ་འབྲིང་པོའི་ངོ་ལ་ནི། ། ལོ་སྐོར་བདག་ཉིད་བརྗོད་པར་བྱ། ། ཟླ་བ་བཅུ་གཉིས་བཤད་པ་ཡིན། ། ཞེས་གསུངས་པའི་ཕྱིར་ཟེར་ན་མི་འཐད་དེ།
ཆུ་སྟོད་ཀྱི་ཟླ་བ་དེ་དུས་ཚིགས་ལ་ལྔར་ཕྱེ་བའི་དབྱར་ཙམ་གྱི་ཟླ་བ་དང༌། གྲོ་བཞིན་གྱི་ཟླ་བའི་མར་ངོའི་ཚེས་གཅིག་དེ་དབྱར་ཐུང་ངུའི་དུས་སུ་ཁས་ལེན་རིགས་པར་ཐལ། སྨིན་དྲུག་གི་ཟླ་བ་དེ་དགུན་ཟླ་དང་པོར་ཁས་ལེན་རིགས་པའི་ཕྱིར། འདོད་ན་སྔར་ལྟར་གྱི་གནོད་བྱེད་སྟོན་ནོ། ། གཞན་ཡང་ཐ་སྐར་ཟླ་བའི་མར་ངོའི་ཚེས་གཅིག་ལ་སྲ་བརྐྱང་འདིང་རིགས་པར་ཐལ། ཆུ་སྟོད་གྲོ་བཞིན་ཁྲུམས་གསུམ་པོ་དེ་དབྱར་སྔ་མ་ཁས་ལེན་གྱི་དུས་ཡིན་པའི་ཕྱིར། འདོད་ན་སྔར་ལྟར་གནོད་བྱེད་སྟོན། གཞན་ཡང་སྨིན་དྲུག་གི་ཟླ་བ་རིལ་པོ་རྫོགས་མགོའི་ཟླ་བའི་ཕྱེད་འདས་པའི་ཉིན་ཞག་བཅུ་བཞི་པ་ལ་དགུན་སྟོད་ཀྱི་གསོ་སྦྱང་ཞག་མི་ཐུབ་འབྱུང་རིགས་པར་ཐལ། སྨིན་དྲུག་དང་མགོ་གཉིས་དགུན་སྟོད་ཀྱི་ཟླ་བ་གང་ཞིག དགུན་སྟོད་ཀྱི་ཟླ་བ་གཉིས་ཡོད་པའི་ཟླ་བ་ཕྱེད་དང་གཉིས་འདས་ཕྱེད་ལུས་པའི་ཚེ་གསོ་སྦྱོང་ཞག་མི་ཐུབ་འབྱུང་བར་བཤད་པའི་ཕྱིར་ཏེ།
མཛོད་འགྲེལ་ལས། དགུན་དང་དཔྱིད་དང་དབྱར་རྣམས་ཀྱི། ། ཟླ་བ་ཕྱེད་དང་གཉིས་འདས་ཤིང༌། ། ཟླ་བ་ཕྱེད་ནི་ལུས་པ་ན། ། མཁས་པས་ཞག་ ༼༡༢༧༽ མི་ཐུབ་པ་དོར། ། ཞེས་གསུངས་པའི་ཕྱིར། རྟགས་ཁས། འདོད་མི་ནུས་ཏེ། དགུན་སྟོད་ཀྱི་གསོ་སྦྱོང་ཞག་མི་ཐུབ་དེ་རྒྱལ་ཟླ་ལ་འབྱུང་བར་བཤད་པའི་ཕྱིར་ཏེ། དགེ་ཚུལ་གྱི་ལོ་དྲི་བ་ལས།
རྒྱལ་དང་དབོ་དང་ས་ག་བཅས། ། ཆུ་སྟོད་ཁྲུམས་སྨད་སྨིན་དྲུག་བཅས། ། འདི་རྣམས་ཀྱི་ནི་ནག་པོའི་ཕྱོགས། ། ཟླ་ཕྱེད་གསོ་སྦྱོང་བཅུ་བཞི་པ། ། ཞེས་གསུངས་པའི་ཕྱིར། མཛོད་ཀྱི་རང་འགྲེལ་ནི་ལོ་ཙཱ་བའི་འགྱུར་གྱི་ཡི་གེ་མ་དག་པ་ཡིན་ནོ། ། གཉིས་པ་རང་ལུགས་ལ། དུས་ཚིགས་ཀྱི་ཐོག་མ་ངོས་བཟུང་བ། དེའི་མཚན་གཞི་སྒྲུབ་བྱེད་དང་བཅས་པ། དེ་དག་ལ་དབྱར་ཁས་ལེན་སོགས་འཐད་པའི་རྒྱུ་མཚན་ནོ། །
དང་པོ་ནི། སྤྱིར་མདོ་རྒྱུད་བསྟན་བཅོས་རྣམས་ལས། དུས་ཚིགས་ཀྱི་ཐོགས་མ་ངོས་འཛིན་ཚུལ་མི་འདྲ་བ་དུ་མ་ཞིག་གསུངས་ཤིང༌། མངོན་འདུལ་གཞིར་གཞག་ལ་དགུན་གྱི་དུས་དུས་ཚིགས་ཀྱི་ཐོག་མར་འཇོག་སྟེ། དུས་ཚིགས་གསུམ་དང༌། བཞི་དང༌། ལྔ་དང༌། དྲུག་ཏུ་དབྱེ་ཡང་རུང་དགུན་གྱི་དུས་ཉིད་ཐོག་མར་གསུངས་པའི་ཕྱིར་ཏེ། འདིར་དེ་དག་ནི་ལྔའོ། ། དགུན་གྱི་དུས་དང་ཞེས་སོགས་དང༌། །
འདུལ་བ་ཚིག་ལེའུར་བྱས་པ་ལས། དགུན་དུས་དང་ནི་དཔྱིད་ཀ་ཉིད། ། ཅེས་སོགས་དང༌། མཛོད་འགྲེལ་ལས། དགུན་དང་དཔྱིད་དང་དབྱར་རྣམས་ཀྱི། ། ཞེས་སོགས་དང༌། རྒྱལ་སྲས་མ་ལས། སངས་རྒྱས་པ་རྣམས་ཀྱི་དུས་ཀྱི་དང་པོ་ནི་དགུན་དག་ཡིན་ལ་ཟླ་བ་ཐམས་ཅད་ཀྱི་མར་གྱི་ངོ་སྔ་སྟེ་ཞེས་གསུངས་པའི་ཕྱིར། དེ་ཡང་འཇིག་རྟེན་པ་རྣམས་ཟླ་བ་ཐམས་ཅད་ཡར་ངོ་སྔོན་འགྲོར་འཇོག་སྟེ། ཡར་ངོའི་དུས་སུ་ཟླ་བ་འཕེལ་བ་དང་མར་ངོའི་དུས་སུ་འགྲིབ་པ་ལྟར།
འཇིག་རྟེན་པ་རྣམས་དང་པོར་ལུས་དང་ལོངས་སྤྱོད་འཕེལ་བ་ལྟར་སྣང་ཡང་མཐར་རྒུད་པའི་ཆོས་ཅན་ལས་མ་འདས་པའི་ཕྱིར། གྲུབ་མཐའ་ལ་ཞུགས་པའི་རབ་ཏུ་བྱུང་བ་རྣམས་ཟླ་བ་ཐམས་ཅད་མར་ངོ་སྔོན་འགྲོར་འཇོག་ ༼༡༢༨༽ པའི་རྒྱུ་མཚན་ཡོད་དེ། མར་ངོ་ལ་ཟླ་བ་འགྲིབ་པ་དང་ཡར་ངོ་ལ་གོང་ནས་གོང་དུ་འཕེལ་བ་ལྟར། རབ་ཏུ་བྱུང་བ་རྣམས་དང་པོར་ལུང་རྟོགས་ཀྱི་ཡོན་ཏན་འཕེལ་བའི་ཆེད་དུ་དཀའ་སྤྱད་ཀྱིས་ལུས་སེམས་གདུང་བ་ལྟར་སྣང་ཡང༌། ཕྱིས་ལུང་རྟོགས་ཀྱི་ཡོན་ཏན་གོང་ནས་གོང་དུ་འཕེལ་ཏེ་ཐོབ་བྱའི་འབྲས་བུ་ཕུན་ཚོགས་མངོན་དུ་འགྱུར་བའི་རྟེན་འབྲེལ་ཡོད་པའི་ཕྱིར། གཉིས་པ་ནི། སྨལ་པོ་མགོའི་ཟླ་བ་འདི་ཉིད་ལོ་མགོའི་མཚན་གཞི་ཡིན་ཏེ། བདག་ཉིད་ཆེན་པོ་ས་སྐྱ་པཎྜི་ཏས་ཚིག་གཏེར་དུ། སྨལ་པོ་ཞེས་བྱ་ལོ་ཡི་མགོ ། ཞེས་དང༌།
ཟླ་བ་དེ་ཉིད་དགུན་ཟླ་རྭ་བ་དང་དགུན་ཟླ་དང་པོ་ཡིན་ཞིང༌། དགུན་གྱི་དུས་དུས་ཚིགས་ཀྱི་ཐོག་མར་གཞག་པའི་ཕྱིར། དེ་ཡང་འཇིག་རྟེན་ཡོངས་གྲགས་དང་བསྟུན་ན་ཧོར་ཟླ་བཅུ་པའི་ཚེས་བཅུ་དྲུག་ནས་བཅུ་གཅིག་པའི་བཅོ་ལྔའི་བར་གྱི་ཟླ་བ་འདི། མགོ་ཟླ་དགུན་ཟླ་རྭ་བ་དགུན་ཟླ་དང་པོ་གསུམ་གྱི་གཞི་མཐུན་ཡིན་ཏེ། ཧོར་ཟླ་དགུ་པའི་ཚེས་བཅུ་དྲུག་ནས་བཅུ་པའི་ཚེས་བཅོ་ལྔའི་བར་གྱི་ཟླ་བ་འདི་སྨིན་དྲུག་གི་ཟླ་བ་དང་སྟོན་ཟླ་ཐ་ཆུང་གི་གཞི་མཐུན་ཡིན་པ་གང་ཞིག་ལོ་སྔ་མའི་སྨིན་དྲུག་དང་སྟོན་ཟླ་ཐ་ཆུང་རྫོགས་པའི་རྗེས་སུ། ལོ་ཕྱི་མའི་མགོ་ཟླ་དང་དགུན་ཟླ་རྭ་བ་འབྱུང་བ་རྟེན་འབྲེལ་གྱི་ཆོས་ཉིད་ཡིན་པ་དང༌། དགུན་ཟླ་རྭ་བ་དང་དང་པོ་དོན་གཅིག་པའི་ཕྱིར། རྟགས་དང་པོ་གྲུབ་སྟེ། ཧོར་ཟླ་བཅུ་པའི་ཚེས་བཅོ་ལྔ་ཡན་གྱིས་སྨིན་དྲུག་དང་སྟོན་ཟླ་ཐ་ཆུང་གི་གཞི་མཐུན་རྫོགས་པའི་ཕྱིར་ཏེ། དེའི་བཅོ་ལྔ་ལ་སྐར་མ་སྨིན་དྲུག་གིས་ཉ་བའི་ཕྱིར།
ཁྱབ་སྟེ། ཉི་མའི་སྙིང་པོ་ལས། བདག་གིས་རྒྱུ་སྐར་སྨིན་དྲུག་བརྗོད། ། ཟླ་བ་ཉ་ཚེ་ཟླ་རངས་གྱུར། ། སྟོན་ཟླ་ཐ་ཆུང་ཞེས་བྱ་བ། ། འདི་ནི་རབ་ཏུ་བརྗོད་པ་ཡིན། ། ཞེས་གསུངས་པའི་ཕྱིར། དེས་ན་ལུང་འདིས་སྨིན་དྲུག་གིས་ཉ་བའི་ཧོར་ཟླ་བཅུ་པའི་ཚེས་བཅོ་ལྔ་ཡན་ཆད་ཀྱིས་ལོ་སྔ་མའི་སྨིན་དྲུག་གི་ཟླ་བ་སྟོན་ཟླ་ཐ་ཆུང་ཞེས་དུས་ཚིགས་བཞི་རྫོགས་པར་དངོས་སུ་བསྟན་ནས་ ༼༡༢༩༽ སྐར་མ་སྣར་མ་ལ་བབ་པའི་ཧོར་ཟླ་བཅུ་པའི་ཚེས་བཅུ་དྲུག་ནས་སྨལ་པོ་མགོའི་ཟླ་བ་དགུན་ཟླ་རྭ་བ་ཞེས་ལོ་མགོ་དུས་མགོ་འཛིན་པ་ཤུགས་ལ་བསྟན་པ་ཡིན་པར་ཤེས་པར་བྱའོ། ། རྟགས་མགོ་གསུམ་པ་དགུན་ཟླ་རྭ་བ་དང་དགུན་ཟླ་དང་པོ་དོན་གཅིག་པ་ཡང་གྲུབ་སྟེ། དུས་ཚིགས་ལ་ལྔར་ཕྱེ་བའི་དགུན་ཟླ་དང་པོ་གསུམ་དང་དགུན་ཟླ་ར་འབྲིང་ཐ་གསུམ་པོ་དོན་གཅིག་པའི་ཕྱིར་ཏེ།
དུས་ཚིགས་ལ་ལྔར་ཕྱེ་བའི་དགུན་ཟླ་བཞི་པ་དཔྱིད་ཟླ་དང་པོ་གཉིས་པ་གསུམ་དང་དཔྱིད་ཟླ་ར་འབྲིང་ཐ་གསུམ་པོ་དོན་གཅིག་པའི་ཕྱིར་ཏེ། དུས་ཚིགས་ལ་ལྔར་ཕྱེ་བའི་དཔྱིད་ཟླ་གསུམ་པ་བཞི་པ་དབྱར་ཙམ་གྱི་ཟླ་བ་གསུམ་པོ་དེ་དང༌། དབྱར་ཟླ་ར་འབྲིང་ཐ་གསུམ་པོ་དོན་གཅིག་པའི་ཕྱིར་ཏེ། དུས་ཚིགས་ལ་ལྔར་ཕྱེ་བའི་དབྱར་ཙམ་གྱི་ཟླ་བ་དེའི་མར་ངོ་ཚེས་གཅིག་ནི་དབྱར་སྔ་མ་ཁས་ལེན་གྱི་དུས་ཡིན་ལ། དབྱར་ཟླ་འབྲིང་པོ་རྫོགས་པའི་ཕྱི་དེ་དབྱར་ཟླ་ཐ་ཆུང་གི་མར་ངོའི་ཚེས་གཅིག་གམ་འཇིག་རྟེན་ཡོངས་གྲགས་ཀྱི་ཚེས་བཅུ་དྲུག་ལ་དབྱར་སྔ་མ་ཁས་ལེན་པར་བཤད་པའི་ཕྱིར་ཏེ། དབྱར་གནས་པར་ཁས་བླང་བར་བྱའོ། ། ཟླ་བ་གསུམ་དུའོ། ། ཚེས་བཅུ་དྲུག་ལའོ། ། དབྱར་ཟླ་འབྲིང་པོ་ཉའི་ཕྱི་དེ་ཉིན་པར་གྱིའོ། ། ཞེས་གསུངས་པའི་ཕྱིར།
གསུམ་པ་ནི། ལུགས་འདི་ལ་དབྱར་སྔ་ཕྱི་ཁས་ལེན་པ་སྲ་བརྐྱང་འདིང་བ་དང་དབྱུང་བ་གསོ་སྦྱོང་ཞག་མི་ཐུབ་འབྱུང་བའི་དུས་རྣམས་རྒྱལ་བའི་གསུང་རབ་ནས་ཇི་ལྟར་བཤད་པ་བཞིན་སྐད་ཅིག་ཀྱང་འཆུག་པ་མེད་པར་འགྲིག་པ་ཡིན་ནོ། ། དེ་ཡང་ཅུང་ཟད་བཤད་ན་ལུགས་འདི་ལ་དབྱར་སྔ་ཕྱི་ཁས་ལེན་པའི་དུས་བཤད་ཚོད་དང་མཐུན་པར་འགྲིག་སྟེ། མགོ་རྒྱལ་མཆུ་དབོ་བཞི་དུས་ཚིགས་ལ་ལྔར་ཕྱེ་བའི་དགུན་ཟླ་བཞི། ནག་པ་ས་ག་སྣྲོན་ཆུ་སྟོད་ནི་དཔྱིད་ཟླ་བཞི་ཡིན་ཞིང༌། ཟླ་བ་བརྒྱད་པོ་དེ་ལ་དུས་ཚིགས་ལ་བཞིར་ཕྱེ་བའི་དགུན་ཟླ་ར་འབྲིང་ཐ་གསུམ་དཔྱིད་ཟླ་ར་འབྲིང་ཐ་གསུམ་དབྱར་ཟླ་རྭ་བ་དང་འབྲིང་པོར་འཇོག་པ་ཡིན་པ་དང༌། གྲོ་བཞིན་གྱི་ཟླ་བ་དུས་ཚིགས་ལ་ལྔར་ཕྱེ་བའི་དབྱར་ཙམ་ ༼༡༣༠༽ གྱི་ཟླ་བ་དབྱར་ཟླ་འབྲིང་པོ་རྫོགས་པའི་དབྱར་ཟླ་ཐ་ཆུང་གི་ཟླ་བ་ལ་དབྱར་སྔ་མ་ཁས་ལེན་པ་དང༌། དེ་ནས་ཟླ་བ་གཅིག་རྫོགས་པ་ཁྲུམས་ཀྱི་ཟླ་བའི་མར་ངོའི་ཚེས་གཅིག་ནི་དབྱར་ཐུང་ངུའི་ཉིན་ཞག་གཅིག དབྱར་ཟླ་ཐ་ཆུང་རྫོགས་པའི་ཕྱི་དེའི་ཚེས་བཅུ་དྲུག་གམ་སྟོན་ཟླ་རྭ་བའི་མར་ངོའི་ཚེས་གཅིག་ལ་དབྱར་ཕྱི་མ་ཁས་ལེན་པར་བཤད་པ་རྣམས་ཇི་ལྟ་བ་བཞིན་དུ་འགྲིག་པའི་ཕྱིར་ཏེ། འདུལ་བ་ཚིག་ལེའུར་བྱས་པ་ལས།
གྲོ་བཞིན་ཟླ་བའི་ཚེས་གཅིག་ནས། ། ཞེས་སོགས་དང༌། འདིར་དེ་དག་ནི་ལྟའོ། ། ཞེས་སོགས་དང༌། དབྱར་གནས་པར་ཁས་བླང་བར་བྱའོ་ཞེས་པ་ནས། དབྱར་ཟླ་ཐ་ཆུང་ཉའོ་ཞེས་གསུངས་པའི་ཕྱིར། སྲ་བརྐྱང་འདིང་པ་དང་དབྱུང་བ་ཇི་ལྟར་བཤད་པ་བཞིན་དུ་འགྲིག་སྟེ། གྲོ་བཞིན་ཁྲུམས་ཐ་སྐར་གྱི་ཟླ་བ་གསུམ་ལ་དབྱར་ཁས་བླངས། ཐ་སྐར་ཟླ་བའི་ཚེས་བཅོ་ལྔ་ལ་དགག་དབྱེ་བྱས། དེའི་ཕྱི་དེའི་སྨན་དྲུག་ཟླ་བའི་མར་ངོའི་ཚེས་གཅིག་སྟོན་ཟླ་འབྲིང་པོའི་ཉའི་ཕྱི་དེ་ཚེས་བཅུ་དྲུག་ལ་སྲ་བརྐྱང་བཏིང་ནས་ཟླ་བ་ལྔ་རྫོགས་པའི་དཔྱིད་ཟླ་རྭ་བ་དབོའི་ཟླ་བའི་ཚེས་བཅོ་ལྔ་ལ་སྲ་བརྐྱང་དབྱུང་བར་བཤད་ཅིང་བཤད་པ་ལྟར་དུ་འགྲིག་པའི་ཕྱིར་ཏེ།
སྨིན་དྲུག་ནས་ནི་དབོ་ཡི་བར། ། སྲ་བརྐྱང་འདིང་པར་རྗེས་སུ་གནང༌། ། ཞེས་དང༌། སྲ་བརྐྱང་བཏིང་པའི་དབང་དུ་བྱས་ནས་ཚེས་བཅུ་དྲུག་ལའོ། ། སྟོན་ཟླ་འབྲིང་པོའི་འོ། ། ལན་གསུམ་བཟླས་པས་སོ་ཞེས་དང༌། སྲ་བརྐྱང་དབྱུང་བའི་དབང་དུ་བྱས་ནས། དེའི་དུས་ནི་དཔྱིད་ཟླ་རྭ་བའི་ཉའོ། ། མོད་ལའོ། ། བཅོམ་པའི་དོན་ཉིད་དུ་ནི་སྔར་ཡང་ངོ་ཞེས་གསུངས་པའི་ཕྱིར།
གསོ་སྦྱོང་ཞག་མི་ཐུབ་འབྱུང་བའི་དུས་བཤད་ཚོད་དང་མཐུན་པར་འགྲིག་སྟེ། དགུན་སྟོད་ལ་མགོ་ཟླ་དང་རྒྱལ་ཟླ་གཉིས་ཡོད་པའི་ཟླ་བ་ཕྱེད་དང་གཉིས་འདས་ཕྱེད་ལུས་པ་རྒྱལ་གྱི་ཟླ་བའི་མར་ངོའི་བཅུ་བཞི་ནི་དགུན་སྟོད་ཀྱི་ཞག་མི་ཐུབ་འབྱུང་བའི་དུས་ཡིན། དགུན་སྨད་ཀྱི་ཟླ་བ་གཉིས་ཀྱི་ཕྱེད་དང་གཉིས་འདས་ཕྱེད་ལུས་པ་དབོའི་མར་ངོའི་བཅུ་བཞི་ལ་དགུན་སྨད་ཀྱི་ཞག་མི་ཐུབ་ ༼༡༣༡༽ དཔྱིད་སྟོད་ཀྱི་ཕྱེད་དང་གཉིས་འདས་ཕྱེད་ལུས་པ་ས་གའི་མར་ངོའི་བཅུ་བཞི་ལ་དཔྱིད་སྟོད་ཀྱི་ཞག་མི་ཐུབ། དཔྱིད་སྨད་ཀྱི་ཕྱེད་དང་གཉིས་འདས་ཕྱེད་ལུས་པ་ཆུ་སྟོད་ཀྱི་མར་ངོའི་བཅུ་བཞི་ལ་དཔྱིད་སྨད་ཀྱི་ཞག་མི་ཐུབ། དབྱར་སྟོད་ཀྱི་ཕྱེད་དང་གཉིས་འདས་ཕྱེད་ལུས་པ་ཁྲུམས་སྨད་ཀྱི་མར་ངོའི་བཅུ་བཞི་ལ་དབྱར་སྟོད་ཀྱི་ཞག་མི་ཐུབ། དབྱར་སྨད་ལ་ཟླ་བ་གཉིས་ཡོད་པའི་ཕྱེད་དང་གཉིས་འདས་ཕྱེད་ལུས་པ་སྨིན་དྲུག་གི་མར་ངོའི་བཅུ་བཞི་ལ་དབྱར་སྨད་ཀྱི་ཞག་མི་ཐུབ་འབྱུང་བར་བཤད་ཅིང་བཤད་པ་ལྟར་དུ་འགྲིག་པའི་ཕྱིར་ཏེ། དགུན་དང་དཔྱིད་དང་དབྱར་རྣམས་ཀྱི། ། ཟླ་བ་ཕྱེད་དང་གཉིས་འདས་ཤིང༌། ། ཟླ་བ་ཕྱེད་ནི་ལུས་པ་ན། ། མཁས་པས་ཞག་མི་ཐུབ་པ་འདོར། །
ཞེས་དང༌། དགེ་ཚུལ་གྱི་ལོ་དྲི་བ་ལས། རྒྱལ་དང་དབོ་དང་ས་ག་བཅས། ། ཆུ་སྟོད་ཁྲུམས་སྨད་སྨིན་དྲུག་བཅས། ། འདི་རྣམས་ཀྱི་ནི་ནག་པོའི་ཕྱོགས། ། ཟླ་ཕྱེད་གསོ་སྦྱོང་བཅུ་བཞི་པ། ། ཞེས་གསུངས་པའི་ཕྱིར། གསུམ་པ་རྩོད་སྤང་ལ། དབོའི་ཟླ་བ་ལ་དགུན་ཉི་ལྡོག་པར་ཐལ། དེ་ཉིད་དཔྱིད་ཟླ་རྭ་བ་ཡིན་པའི་ཕྱིར།
ཁྱབ་སྟེ། ཉི་མའི་སྙིང་པོ་ལས། ཟླ་རངས་ཚེས་བཅོ་ལྔ་ལ་དབོ། ། འདིར་ནི་དཔྱིད་ཟླ་རྭ་བ་ཡི། ། རང་བཞིན་ཡང་ནི་བརྗོད་པར་བྱ། ། བྱང་ཕྱོགས་སུ་ནི་ཁ་བལྟས་ནས། ། ཉི་མ་ཡོངས་སུ་འཁོར་བར་བྱེད། ། ཅེས་གསུངས་པའི་ཕྱིར། གཞན་ཡང་ཁྲུམས་ཀྱི་ཟླ་བ་ལ་དབྱར་ཉི་ལྡོག་པར་ཐལ། དེ་ཉིད་སྟོན་ཟླ་རྭ་བ་ཡིན་པའི་ཕྱིར།
ཁྱབ་སྟེ། ཉི་མའི་སྙིང་པོ་ལས། བདག་གིས་སྟོན་ཟླ་ར་རིམ་བརྗོད། ། ལྷོ་ཕྱོགས་ཉི་མའི་འཁོར་ལོ་ལྡོག ། ཅེས་གསུངས་པའི་ཕྱིར་ཟེར། གནོད་བྱེད་འདི་དག་ཁྱོད་རང་ལ་ངེས་པར་མཚུངས་པ་ཡིན་ཏེ། འོ་ན་དབོའི་ཟླ་བ་དེ་དཔྱིད་ཟླ་རྭ་བར་ཐལ། ཉི་མའི་སྙིང་པོར་དེ་ལྟར་བཤད་པའི་ཕྱིར། ཁྱབ་པ་ཁས། འདོད་ན་དབོའི་ཟླ་བ་ལ་དགུན་ཉི་ལྡོག་པར་ཐལ།
འདོད་པ་དེ་གང་ཞིག་དཔྱིད་ཟླ་རྭ་བ་ལ་དགུན་ཉི་ལྡོག་པར་ཁས་བླངས་པའི་ཕྱིར། འདོད་ ༼༡༣༢༽ མི་ནུས་ཏེ། ཧོར་ཟླ་དང་པོའི་ཚེས་བཅུ་དྲུག་ནས་གཉིས་པའི་ཚེས་བཅོ་ལྔའི་བར་དབོའི་ཟླ་བ་ཡིན་ལ་འདི་ཉིད་ལ་དགུན་ཉི་ལྡོག་པ་ཚད་མས་བཀག་པའི་ཕྱིར་རོ། ། གཞན་ཡང་ཁྲུམས་ཀྱི་ཟླ་བ་དེ་སྟོན་ཟླ་རྭ་བར་ཐལ། ཉི་མའི་སྙིང་པོར་དེ་ལྟར་དུ་བཤད་པའི་ཕྱིར་ཏེ། དབྱུག་པ་དང་སྨིན་དྲུག་གི་ཟླ་བ་ལ། སྟོན་ཟླ་འབྲིང་པོ་དང་ཐ་ཆུང་དུ་བཤད་པའི་ཕྱིར། འདོད་ན་ཁྲུམས་ཀྱི་ཟླ་བ་ལ་དབྱར་ཉི་ལྡོག་པར་ཐལ། འདོད་པ་དེ་གང་ཞིག་སྟོན་ཟླ་རྭ་བ་ལ་དབྱར་ཉི་ལྡོག་པར་ཁས་བླངས་པའི་ཕྱིར། འདོད་མི་ནུས་ཏེ་ཧོར་ཟླ་བདུན་པའི་ཚེས་བཅུ་དྲུག་ནས།
བརྒྱད་པའི་བཅོ་ལྔའི་བར་ཁྲུམས་ཀྱི་ཟླ་བ་ཡིན་ལ། འདི་ལ་དབྱར་ཉི་ལྡོག་པ་ཚད་མས་བཀག་པའི་ཕྱིར། གཉིས་པ་ལ། ལོ་ཟླ་ཞག་གསུམ་ཇི་ལྟར་རྩོམ་པའི་ཚུལ། དེ་ལྟར་བརྩམས་པའི་ལོ་ཟླ་ཞག་གསུམ་གྱི་རྣམ་གཞག དུས་ཚིགས་ཀྱི་དབྱེ་བ་དངོས་བཤད་པ་གསུམ། དང་པོ་ནི། མངོན་འདུལ་ལྟར་ན་སེ་གོལ་གཅིག་གཏོགས་པའི་ཡུན་ཚད་ལ་དུས་མཐའི་སྐད་ཅིག་མ་དྲུག་ཅུ་རྩ་བཞི་ཡོད་པས་དེའི་དྲུག་ཅུ་རྩ་བཞི་ཆ་གཅིག་གམ། རྡུལ་ཕྲ་རབ་གཅིག་གོ་ས་གཅིག་ནས་གཅིག་ཏུ་བརྗེ་བའི་ཡུན་ཚད་ནི་དུས་མཐའི་སྐ་ཅིག་མ་ཡིན་ཏེ། རྣམ་འགྲེལ་ལས།
རྡུལ་གཅིག་འགྲེས་དུས་ཆུང་བ་ཡི། ། མཐར་ཐུག་དུས་ཀྱང་སྐད་ཅིག་འདོད། ། ཅེས་གསུངས་པའི་ཕྱིར། དུས་མཐའི་སྐད་ཅིག་མ་བརྒྱ་ཉི་ཤུ་ལ་དེའི་སྐ་ཅིག དེ་དྲུག་ཅུ་ལ་ཐང་ཅིག དེ་སུམ་ཅུ་ལ་ཡུད་ཙམ་གཅིག དེ་སུམ་ཅུ་ལ་ཉིན་ཞག་གཅིག དེ་སུམ་ཅུ་ལ་ཟླ་བ། ཟླ་བ་བཅུ་གཉིས་ཞག་མི་ཐུབ་ཀྱི་ཞག་དྲུག་དང་བཅས་པ་ལ་ལོར་འཇོག་སྟེ། མཛོད་ལས།
སྐད་ཅིག་མ་བརྒྱ་ཉི་ཤུ་ལ། ། དེ་ཡི་སྐད་ཅིག་དེ་དག་ཀྱང༌། ། དྲུག་ཅུ་ལ་ནི་ཐང་ཅིག་གོ ། ཡུད་ཙམ་ཉིན་ཞག་ཟླ་གསུམ་ནི། ། གོང་ནས་གོང་དུ་སུམ་ཅུ་འགྱུར། ། ཞག་མི་ཐུབ་དང་བཅས་པ་ཡི། ། ཟླ་བ་བཅུ་གཉིས་ལ་ལོ་གཅིག ། ཅེས་གསུངས་པའི་ཕྱིར། ༼༡༣༣༽ འདི་ཡང་རགས་པའི་རྣམ་གཞག་ཙམ་ཡིན་ཏེ། ཞིབ་ཏུ་བརྩིས་ན་ལོ་གཅིག་ལ་ཚེས་ཟླ་བཅུ་གཉིས་དང་ཚེས་ཞག་བཅུ་གཅིག་ཆུ་ཚོད་བཅུ་གཅིག་ལ་སོགས་པ་ཡོད་པའི་ཕྱིར་རོ། །
དུས་འཁོར་བ་ལྟར་ན་སྐྱེས་བུ་ནད་མེད་ཀྱི་དབུགས་ཕྱིར་འགྲོ་བ་དང་ནང་དུ་རྔུབ་པའི་དབུགས་ཁུག་པ་དྲུག་ལ་ཆུ་སྲང་གཅིག ཆུ་སྲང་དྲུག་ཅུ་ལ་ཆུ་ཚོད་གཅིག ཆུ་ཚོད་ང་དགུ་རྗེས་འབྲང་དང་བཅས་པ་ལ་ཚེས་ཞག་གཅིག དེ་སུམ་ཅུ་ལ་ཚེས་ཟླ་གཅིག ཚེས་ཟླ་བཅུ་གཉིས་དང་ཚེས་ཞག་བཅུ་གཅིག་ལ་སོགས་ལ་ལོ་གཅིག་ཏུ་འཇོག་པ་ཡིན་ནོ། ། གཉིས་པ་ལ། རྒྱ་གར་ནག་གི་ལོའི་ཁྱད་པར། ཟླ་བ་དང་རྒྱུ་སྐར་གྱི་རབ་དབྱེ། ཞག་གསུམ་གྱི་ཁྱད་པར་ངོས་བཟུང་བ་དང་གསུམ། དང་པོ་ནི།
རྒྱ་ནག་པ་ལྟར་ན། བྱི་བ་སོགས་ལོ་རྣམ་པ་བཅུ་གཉིས་ལ་ཤིང་མེ་ས་ལྕགས་ཆུ་ལྔ་ལྔར་ཕྱེ་བའི་ལོ་རྒན་དྲུག་ཅུར་འདོད་དེ། བྱི་བ་ལ་ཤིང་ཕོ། མེ་ཕོ། ས་ཕོ། ལྕགས་ཕོ། ཆུ་ཕོ་བྱི་བ་ལྔ། དེ་བཞིན་དུ་གླང་ལ་ཤིང་མོ་མེ་མོ་ས་མོ་ལྕགས་མོ་ཆུ་མོ་གླང་ལྔ། དེ་བཞིན་དུ་ལྷག་མ་རྣམས་ལ་ཡང་ལྔ་ལྔ་ཡོད་པའི་ཕྱིར། ཕོ་མོའི་ཁྱད་པར་ནི།
བྱི་སྟག་འབྲུག་རྟ་སྤྲེལ་ཁྱི་ཕོ། ། གླང་ཡོས་སྦྲུལ་ལུག་བྱ་ཕག་མོ། ། ཞེས་པ་ལྟར་ཕོ་དྲུག་དང་མོ་དྲུག་ཏུ་ཤེས་པར་བྱའོ། ། རྒྱ་གར་བ་ལྟར་ན། རབ་བྱུང་ལ་སོགས་ལོ་རྒན་དྲུག་ཅུ་སྟེ། བདེ་མཆོག་ཕྱག་རྡོར་སྟོད་འགྲེལ་ལས། རབ་བྱུང་རྣམ་བྱུང་དཀར་པོ་དང༌། ། རབ་མྱོས་སྐྱེ་བདག་ཨཾ་གི་ར། ། དཔལ་སྡོད་དངོས་པོ་ན་ཚོད་ལྡན། ། འཛིན་བྱེད་དབང་ཕྱུག་འབྲུ་མང་པོ། །
མྱོས་ལྡན་དཔའ་བོ་ཁྱུ་མཆོག་དང༌། ། སྣ་ཚོགས་ཉི་མ་ཉི་སྒྲོལ་བྱེད། ། ས་སྐྱོང་མི་ཟད་ཐམས་ཅད་འདུལ། ། ཀུན་འཛིན་འགལ་བ་རྣམ་འགྱུར་དང༌། ། བོང་བུ་དགའ་བ་རྣམ་རྒྱལ་ཉིད། ། རྒྱལ་བ་མྱོས་བྱེད་གདོང་ངན་དང༌། ། གསེར་འཕྱང་རྣམ་འཕྱང་སྒྱུར་བྱེད་དང༌། ། ཀུན་ལྡན་འཕར་བ་དག་བྱེད་དང༌། ། མཛེས་བྱེད་ཁྲོ་བོ་ ༼༡༣༤༽ སྣ་ཚོགས་དབྱིག ། ཟིལ་ནོན་སྤྲེའུར་ཕུར་བུ་དང༌། །
ཞི་བ་ཐུན་མོང་འགལ་བྱེད་དང༌། ། ཡོངས་འཛིན་བག་ཡོད་ཀུན་དགའ་དང༌། ། སྲིན་པོ་མེ་དང་དམར་སེར་ཅན། ། དུས་ཀྱི་ཕོ་ཉ་དོན་གྲུབ་དྲུག ། གློ་ངན་རྔ་ཆེན་ཁྲག་སྐྱུག་པ། ། མིག་དམར་ཁྲ་བོ་ཟད་བྱེད་དོ། ། ཞེས་གསུངས་པ་ལྟར་རོ། ། འདིར་བཤད་པའི་རབ་བྱུང་ལ་སོགས་པ་དྲུག་ཅུ་དང༌། ཤིང་ཕོ་བྱི་བ་ལ་སོགས་པ་དྲུག་ཅུ་དོན་གཅིག་མིང་གི་རྣམ་གྲངས་ཡིན་ཏེ། རབ་བྱུང་གི་ལོ་དང་མེ་མོ་ཡོས་ཀྱི་ལོ་དོན་གཅིག་པ་ནས།
ཟད་བྱེད་ཀྱི་ལོ་དང་མེ་ཕོ་སྟག་གི་བར་དུ་དོན་གཅིག་པའི་ཕྱིར། དེ་ཡང་རྒྱ་གར་བ་རྣམས་ཀྱིས་སྟོན་པ་ལྷུམས་སུ་ཞུགས་པའི་ལོ་ངོས་ཟིན་པའི་ཕྱིར་དུ་རབ་བྱུང་གི་ལོ་ཐོག་མར་བཤད་པ་ཡིན་ཏེ། སྟོན་པ་མེ་མོ་ཡོས་རབ་བྱུང་གི་ལོ་ལ་ལྷུམས་སུ་ཞུགས་ནས་ས་ཕོ་འབྲུག་རྣམ་བྱུང་གི་ལོ་ལ་སྐུ་འཁྲུངས་པའི་ཕྱིར། རྒྱ་ནག་པ་རྣམས་ཀྱིས་འཕགས་པ་འཇམ་དཔལ་གྱིས་རྩིས་ཀྱི་རྣམ་གཞག་གསུངས་པའི་ཐོག་མའི་ལོ་ངོས་ཟིན་པའི་ཕྱིར་དུ་ཤིང་ཕོ་བྱི་བ་ལོའི་དང་པོར་བཤད་པ་ཡིན་ཏེ། འཕགས་པ་འཇམ་དཔལ་གྱིས་རྒྱ་ནག་རི་བོ་རྩེ་ལྔར་རྩིས་ཀྱི་རྣམ་གཞག་གསུང༌། དེ་ནས་ལོ་ལྔ་པའི་དུས་སུ་སྟོན་པ་འཛམ་བུའི་གླིང་དུ་སྐུ་བལྟམས་པར་བཤད་པའི་ཕྱིར། གཉིས་པ་ལ། ཟླ་བའི་དབྱེ་བ་དང༌། སྐར་མའི་དབྱེ་བ་གཉིས། དང་པོ་ནི།
ལོ་དེ་དག་ལ་འབྱུང་བའི་ཟླ་བ་བཅུ་གཉིས་ཏེ། མགོ་རྒྱལ་མཆུ་དབོ་ནག་པ་ས་ག་སྣྲོན་ཆུ་སྟོད་གྲོ་བཞིན་ཁྲུམས་ཐ་སྐར་སྨིན་དྲུག་གི་ཟླ་བ་དང་བཅུ་གཉིས་སོ། ། འདི་དག་ཉ་སྐར་གྱི་སྒོ་ནས་མིང་བཏགས་པ་ཡིན་ཏེ། བཤོལ་མེད་པའི་དུས་སུ་སྨལ་པོ་མགོས་ཉ་བ་ལ་མགོ་ཟླར་འཇོག་པ་ནས་སྨིན་དྲུག་གིས་ཉ་བའི་ཟླ་བ་ལ་སྨིན་དྲུག་གི་ཟླ་བར་བཞག་པའི་ཕྱིར། འོན་ཀྱང་ཞག་དང་ཟླ་བའི་བཤོལ་ཡོད་པའི་དུས་སུ་དེ་ལྟར་ངེས་པ་མ་ཡིན་ཏེ། མགོའི་ཟླ་བ་སྨལ་པོ་ལག་གིས་ཉ་བ་དང༌། སྨིན་དྲུག་གི་ཟླ་བ་བྲ་ཉེས་ཉ་བ་སྲིད་པའི་ཕྱིར། གཉིས་པ་ལ། རྒྱུ་སྐར་གྱི་དབྱེ་བ་དང༌། ༼༡༣༥༽ སྐར་མ་སྤྱིའི་དབྱེ་བ་གཉིས།
དང་པོ་ནི། ཟླ་བ་དེ་དག་ལ་འབྱུང་བའི་རྒྱུ་སྐར་ལ་ཉེར་བརྒྱད་ཡོད་དེ། སྨིན་དྲུག་སྣར་མ་མགོ་དང་ལག ། ནམ་སོ་རྒྱལ་སྐག་བདུན་པོ་ཤར། ། མཆུ་དང་གྲེ་དབོ་མེ་བཞི་དང༌། ། ནག་པ་ས་རི་ས་ག་བྱང༌། ། ལྷ་མཚམས་སྣྲོན་སྣུབས་ཆུ་སྟོད་དང༌། ། ཆུ་སྨད་གྲོ་བཞིན་བྱི་བཞིན་ནུབ། ། མོན་གྲེ་མོན་གྲུ་ཁྲུམས་སྟོད་སྨད། ། ནམ་གྲུ་ཐ་སྐར་བྲ་ཉེ་ལྷོ། །
ཞེས་པ་ལྟར་རོ། ། རྒྱུ་སྐར་ལ་ཕྱོགས་བཞིའི་སྐར་མ་སོ་སོར་བཤད་པ་ནི་འཛམ་བུའི་གླིང་འདིར་སྨིན་དྲུག་སྲོད་སྐར་ལ་འཆར་བའི་དབང་དུ་བྱས་ནས་གསུངས་པ་ཡིན་ཏེ། འཛམ་བུའི་གླིང་འདིར་སྨིན་དྲུག་སྲོད་སྐར་ལ་འཆར་བའི་ཚེ་སྨིན་དྲུག་ལ་སོགས་པ་བདུན་རི་རབ་ཀྱི་ཤར་ཕྱོགས་ལུས་འཕགས་གླིང་གི་སྟེང་ན་གནས། མཆུ་ལ་སོགས་པ་བདུན་རི་རབ་ཀྱི་བྱང་སྒྲ་མི་སྙན་གྱི་སྟེང་ན་གནས། ལྷ་མཚམས་ལ་སོགས་པ་བདུན་རི་རབ་ཀྱི་ནུབ་བ་གླང་སྤྱོད་ཀྱི་སྟེང་ན་གནས། མོན་གྲེ་ལ་སོགས་པ་བདུན་རི་རབ་ཀྱི་ལྷོ་འཛམ་བུའི་གླིང་གི་སྟེང་ན་གནས་པའི་ཕྱིར། ཉི་མའི་སྙིང་པོར། ཤར་ནུབ་ཀྱི་སྐར་མ་སྔར་དང་འདྲ་བ་ལས་མཆུ་ལ་སོགས་པ་བདུན་ལྷོའི་ཁ་འཛིན་པའི་སྐར་མ་དང༌། མོན་གྲེ་ལ་སོགས་པ་བདུན་བྱང་གི་ཁ་འཛིན་པའི་སྐར་མར་བཤད་ཅིང༌། དེའི་དོན་ནི།
ལྷོ་ཕྱོགས་སུ་བྱ་བ་བྱེད་པ་ལ་མཆུ་ལ་སོགས་པ་བདུན་བཀྲ་ཤིས་པ་དང་བྱང་ཕྱོགས་སུ་བྱ་བ་བྱེད་པ་ལ་མོན་གྲེ་ལ་སོགས་པ་བདུན་བཀྲ་ཤིས་པའི་དབང་དུ་མཛད་ནས་གསུངས་པ་ཡིན་ནོ། ། དུས་འཁོར་བ་ལྟར་ན། རྒྱུ་སྐར་ཉེར་བདུན་ཏེ་སྐར་མ་བྱི་བཞིན་གྲོ་བཞིན་གྱི་སྐར་ཁོངས་སུ་བསྡུས་ནས་སྐར་ཁོངས་གཅིག་ཏུ་འདོད་པའི་ཕྱིར། གཉིས་པ་ལ། སྡོམ་ཚིག་དང༌། དེའི་དོན་གཉིས། དང་པོ་ནི། དུང་གཉིས་བྱེ་བརྒྱད་ས་ཡ་ལྔ། ། སྐར་མའི་གྲངས་སུ་ཤེས་པར་བྱ། ། ཆེ་བ་རྒྱང་གྲགས་བཅོ་བརྒྱད་དང༌། །
ཆུང་ངུ་རྒྱང་གྲགས་བཞིའམ་གཅིག ། ཅེས་སོ། ། གཉིས་པ་ལ། གྲངས་ཀྱི་ ༼༡༣༦༽ ཁྱད་པར་དང༌། ཚད་ཀྱི་ཁྱད་པར་གཉིས། དང་པོ་ནི། གླིང་བཞི་འདི་ཉིད་ལ་ཁྱབ་པའི་སྐར་མའི་གྲངས་ལ། གཅིག་བཅུ་བརྒྱ་སྟོང་ཁྲི་འབུམ་ས་ཡ་བྱེ་བ་དུང་ཕྱུར་གྱི་བར་དུ་བཅུ་འགྱུར་དུ་བཤད་པའི། དུང་ཕྱུར་གཉིས་བྱེ་བ་བརྒྱད་ས་ཡ་ལྔའི་གྲངས་དང་ལྡན་པར་དྲང་སྲོང་སྐར་མ་ལ་དགའ་བའི་བསྟན་བཅོས་ལས་བཤད། གཉིས་པ་སྐར་མ་ཆེ་བའི་ཚད་ལ་རྒྱང་གྲགས་བཅོ་བརྒྱད།
ཆུང་ཚད་ལ། ས་སྡེ་ལས་རྒྱང་གྲགས་བཞི། མཛོད་འགྲེལ་ལས་རྒྱང་གྲགས་གཅིག་ཏུ་བཤད་པ་ཡིན་ནོ། ། གསུམ་པ་ལ། ཞག་གསུམ་གྱི་དབྱེ་བ་སྤྱིར་བསྟན་པ་དང༌། དེ་ལྟར་བསྟན་པའི་དགོས་པ་གཉིས། དང་པོ་ལ་ཁྱིམ་ཞག ཉིན་ཞག ཚེས་ཞག་དང་གསུམ། དང་པོ་ལ་ཁྱིམ་གྱི་དབྱེ་བ་དང༌།
དེ་དག་གི་ཡུན་ཚད་གཉིས། དང་པོ་ནི། ཉི་མས་རྒྱུ་སྐར་ཉི་ཤུ་རྩ་བདུན་ལ་རང་འགྲོས་ཀྱི་ཚུལ་གྱིས་ལོངས་སྤྱོད་པའི་ཉི་མའི་ཁྱིམ་བཅུ་གཉིས་ཡོད་དེ། གཞུ་དང་ཆུ་སྲིན་བུམ་པ་ཉ། ། ལུག་གླང་འཁྲིག་པ་ཀརྐ་ཊ། ། སེང་གེ་བུ་མོ་སྲང་དང་སྡིག ། ཅེས་པ་ལྟར་རོ། ། འདི་དག་ལ་དགུན་དུས་ཀྱི་ཁྱིམ་གསུམ། དཔྱིད་དུས་ཀྱི། དབྱར་དུས་ཀྱི།
སྟོན་དུས་ཀྱི་ཁྱིམ་གསུམ་མོ། ། དང་པོ་ནི། གཞུ་ཆུ་སྲིན་བུམ་པའི་ཁྱིམ་དང་གསུམ་མོ། ། གཉིས་པ་ནི། ཉ་ལུག་གླང་གི་ཁྱིམ་དང་གསུམ་མོ། ། གསུམ་པ་ནི། འཁྲིག་པ་ཀརྐ་ཊ་སེངྒེའི་ཁྱིམ་དང་གསུམ་མོ། ། བཞི་པ་ནི། བུ་མོ་སྲང་སྡིག་པའི་ཁྱིམ་དང་གསུམ་མོ། ། གཉིས་པ་ཡུན་ཚད་ནི་ཉི་མས་རྒྱུ་སྐར་གཉིས་དང་བཞི་ཆ་རེ་ལ་རང་འགྲོས་ཀྱི་ཚུལ་གྱིས་ལོངས་སྤྱོད་པའི་ཡུན་ཚད་ལ་ཁྱིམ་རེ་རེར་འཇོག་སྟེ།
ཉི་མས་རྒྱུ་སྐར་ཉེར་བདུན་ལ་རང་འགྲོས་ཀྱི་ཚུལ་གྱིས་ལོངས་སྤྱོད་པའི་ཡུན་ཚད་ལ་ཁྱིམ་བཅུ་གཉིས་སུ་བྱ་བ་ཡིན་པའི་ཕྱིར། དེ་དག་གི་སྡོམ་ཚིག་ནི། བསྣུབས་སྐར་ནས་གཟུང་ཆུ་སྨད་བཞི་ཆ་གཞུ། ། ཆུ་སྨད་བཞི་གསུམ་མོན་ཕྱེད་ཆུ་སྲིན་ཁྱིམ། ། མོན་ཕྱེད་ནས་གཟུང་ཁྲུམས་སྟོད་བཞི་གསུམ་བུམ། ། ཁྲུམས་སྟོད་ ༼༡༣༧༽ བཞི་ཆ་ནམ་གྲུ་རྫོགས་པ་ཉ། ། ཐ་སྐར་ནས་གཟུང་སྨིན་དྲུག་བཞི་ཆ་ལུག ། མགོ་ཕྱེད་གླང་དང་ནམ་སོའི་བཞི་གསུམ་འཁྲིག ། སྐག་རྫོགས་ཀར་ཊ་དབོ་ཡི་བཞི་ཆ་སེང༌། ། ནག་ཕྱེད་བུ་མོ་ས་གའི་བཞི་གསུམ་སྲང༌། །
ས་གའི་བཞི་ཆ་སྣྲོན་རྫོགས་སྡིག་པའི་ཁྱིམ། ། ཞེས་པ་ལྟར་རོ། ། དཔེར་ན། ཉི་མ་དགུན་ཟླ་རྭ་བ་གཞུ་ཁྱིམ་ན་གནས་པའི་དུས་སུ་སྐར་མ་སྣུབས་དང་ཆུ་སྟོད་ཆུ་སྨད་ཀྱི་བཞི་ཆ་ལ་ལོངས་སྤྱོད་པ་ཡིན་ཞིང༌། ཉི་མ་དཔྱིད་འབྲིང་ནག་པ་ལུག་གི་ཁྱིམ་དུ་གནས་པའི་དུས་སུ་དབྱུག་པ་བྲ་ཉེ་སྨིན་དྲུག་གི་བཞི་ཆ་ལ་རང་འགྲོས་གྱི་ཚུལ་གྱིས་ལོངས་སྤྱོད་པ་དང༌། ཉི་མ་སྟོན་ཟླ་ཐ་ཆུང་སྡིག་པའི་ཁྱིམ་ན་གནས་པའི་ཚེ་སྐར་མ་ས་གའི་བཞི་ཆ་ལྷ་མཚམས་སྣྲོན་གསུམ་ལ་རང་འགྲོས་ཀྱི་ཚུལ་གྱིས་ལོངས་སྤྱོད་པ་བཞིན་ནོ། ། དེ་ཡང་ཁྱིམ་རེ་རེ་ལ་ཁྱིམ་ཞག་གསུམ་ཅུ་སུམ་ཅུ། ཁྱིམ་ཞག་རེ་ལ་ཆུ་ཚོད་དྲུག་ཅུ་དང་ཆུ་སྲང་ལྔ་བཅུ་རེ་ཡོད་པར་བཤད་དོ། ། དེས་ན་ཤིང་ཕོ་བྱི་བ་ལྟ་བུའི་ལོ་གཅིག་ལ་ཁྱིམ་ཞག་སུམ་བརྒྱ་དྲུག་ཅུ་ཡོད་དེ། ལོ་གཅིག་ལ་ཁྱིམ་བཅུ་གཉིས་རྫོགས་པར་ཚང་དགོས་ལ།
ཁྱིམ་རེ་རེ་ལ་ཁྱིམ་ཞག་སུམ་ཅུ་སུམ་ཅུ་ཡོད་པའི་ཕྱིར། གཉིས་པ་ཉིན་ཞག་ནི། ཉི་མས་གླིང་ལ་བྱ་བ་བྱེད་ཚུལ་གྱི་སྒོ་ནས་འཇོག་པ་ཡིན་ཏེ། འཛམ་བུའི་གླིང་འདིར་ད་ནང་སྐྱ་རེངས་ཤར་ནས་སང་སྐྱ་རེངས་མ་ཤར་ཙམ་གྱི་བར་ལ་ཉིན་ཞག་གཅིག་ཏུ་འཇོག་ཅིང༌། དེ་ཉིད་ལ་ཆུ་ཚོད་དྲུག་ཅུའམ་ཡུད་ཙམ་སུམ་ཅུ་ཡོད་པའི་ཕྱིར། དེས་ན་ལོ་གཅིག་ལ་ཉིན་ཞག་གསུམ་བརྒྱ་དྲུག་ཅུ་རྩ་ལྔ་ཡོད་དེ། ལོ་གཅིག་ལ་ཁྱིམ་ཞག་སུམ་བརྒྱ་དང་དྲུག་ཅུ་ཡོད་ཅིང༌། ཁྱིམ་ཞག་སུམ་བརྒྱ་དང་དྲུག་ཅུ་ལ་ཉིན་ཞག་སུམ་བརྒྱ་དང་དྲུག་ཅུ་རྩ་ལྔ་འབྱུང་བའི་ཕྱིར་ཏེ། ཁྱིམ་ཞག་སུམ་བརྒྱ་དང་དྲུག་ཅུ་འདས་པའི་ཚེ། ཉིན་ཞག་སུམ་བརྒྱ་དང་དྲུག་ཅུ་འདས་རྟིང་ཆུ་ཚོད་སུམ་བརྒྱ་ལྷག་པ་གང་ཞིག
ཆུ་ཚོད་སུམ་བརྒྱ་ལ་ཉིན་ཞག་ལྔ་འབྱུང་བའི་ཕྱིར། རྟགས་དང་པོ་གྲུབ་སྟེ། ཁྱིམ་ཞག་རེ་ ༼༡༣༨༽ རེ་ཉིན་ཞག་རེ་རེ་ལས་ཆུ་སྲང་ལྔ་བཅུ་ལྔ་བཅུས་ལྷག་ཅིང༌། ཆུ་སྲང་ལྔ་བཅུ་པ་ཚན་པ་སུམ་བརྒྱ་དང་དྲུག་ཅུ་བསྡོམས་པ་ལ་ཆུ་ཚོད་སུམ་བརྒྱ་འབྱུང་བའི་ཕྱིར། གསུམ་པ་ཚེས་ཞག་ནི། ཟླ་བ་འཕེལ་འགྲིབ་ཀྱི་སྒོ་ནས་འཇོག་པ་ཡིན་ཏེ། ཟླ་བ་ལ་ཡར་ངོ་ལ་འཕེལ་ཆ་བཅོ་ལྔ། མར་ངོ་ལ་འགྲིབ་ཆ་བཅོ་ལྔ་ཡོད་ཅིང༌། འཕེལ་ཆ་བཅོ་ལྔ་ཆ་གཅིག་གམ་འགྲིབ་ཆ་བཅོ་ལྔ་ཆ་གཅིག་ལ་ཚེས་ཞག་གཅིག་ཏུ་འཇོག་པའི་ཕྱིར། དེ་ཡང་ཟླ་བའི་ཆ་ཤས་ཀྱི་དཔག་ཚད་གསུམ་དང་སུམ་ཆ་གཅིག་འཕེལ་བའི་ཡུན་ཚད་ལ་ཆུ་ཚོད་ལྔ་བཅུ་ང་དགུ་ཡོད་ཅིང༌།
དེ་ལ་ཚེས་ཞག་གཅིག་ཏུ་འཇོག་སྟེ། ཟླ་བའི་རྒྱར་དཔག་ཚད་ལྔ་བཅུ་ཡོད་ཅིང༌། དེའི་འཕེལ་ཆ་བཅོ་ལྔ་ཆ་གཅིག་ལ་ཚེས་ཞག་གཅིག་ཏུ་འཇོག་པའི་ཕྱིར། དེས་ན་ལོ་གཅིག་ལ་ཚེས་ཞག་སུམ་བརྒྱ་དང་བདུན་ཅུ་རྩ་གཅིག་རྗེས་འབྲང་དང་བཅས་པ་ཡོད་དེ། དེ་ལ་ཉིན་ཞག་སུམ་བརྒྱ་དང་དྲུག་ཅུ་རྩ་ལྔ་ཡོད་ཅིང༌། དེ་ལ་ཚེས་ཞག་སུམ་བརྒྱ་དང་བདུན་ཅུ་རྩ་གཅིག་རྗེས་འབྲང་དང་བཅས་པ་འབྱུང་བའི་ཕྱིར་ཏེ། ཉིན་ཞག་སུམ་བརྒྱ་དང་དྲུག་ཅུ་རྩ་ལྔ་འདས་པའི་ཚེ་ཚེས་ཞག་སུམ་བརྒྱ་དང་དྲུག་ཅུ་རྩ་ལྔ་འདས་རྟིང༌། ཆུ་ཚོད་སུམ་བརྒྱ་དང་དྲུག་ཅུ་རྩ་ལྔ་ལྷག་པ་གང་ཞིག ཆུ་ཚོད་སུམ་བརྒྱ་དང་དྲུག་ཅུ་རྩ་ལྔ་ལ་ཚེས་ཞག་དྲུག་འབྱུང་བའི་ཕྱིར། རྟགས་དང་པོ་གྲུབ་སྟེ་ཉིན་ཞག་དེ་ཚེས་ཞག་ལས་ཆུ་ཚོད་རེ་རེས་ལྷག་པ་ཡིན་པའི་ཕྱིར།
གཉིས་པ་དེ་ལྟར་བསྟན་པའི་དགོས་པ་ནི། ཞག་གསུམ་གྱི་རྣམ་དབྱེ་ཕྱིན་ཅི་མ་ལོག་པར་ཤེས་པས་གསོ་སྦྱོང་ཞག་མི་ཐུབ་དང་ཟླ་བའི་བཤོལ་འབྱུང་ཚུལ་རང་གི་ངང་གིས་བདེ་བླག་ཏུ་རྟོགས་ནུས་ཏེ། ཚེས་ཞག་དང་ཉིན་ཞག་གི་བར་དུ་ཞག་ལྷག་མ་དྲུག་ཡོད་ཅིང༌། དེ་ཉིད་གསོ་སྦྱོང་ཞག་མི་ཐུབ་འབྱུང་བའི་དུས་ཡིན་པ་དང༌། ཚེས་ཞག་དང་ཁྱིམ་ཞག་གི་བར་ན་ཚེས་ཞག་བཅུ་གཅིག་ཡོད་ཅིང༌། དེའི་དབང་གིས་ཟླ་བའི་བཤོལ་འབྱུང་ཚུལ་ཤེས་པའི་ཕྱིར་ཏེ། ལོ་སྔ་མ་ལ་ཟླ་བཤོལ་དོར་བའི་རྗེས་སུ་ལོ་གཉིས་དང་ཟླ་བ་བྱེད་དང་དགུ་ ༼༡༣༩༽ ཙམ་འདས་པའི་རྗེས་སུ་ཚེས་ཞག་སུམ་ཅུ་ལྷག་པོར་འབྱུང༌། དེ་ཉིད་ལ་ཟླ་བའི་བཤོལ་དུ་འཇོག་པའི་ཕྱིར། འདི་དག་གི་རྣམ་གཞག་ཞིབ་པར་རྒྱལ་པོ་ལ་བརྟེན་པའི་རྩིས་མཁན་མཁས་པའི་རྗེས་སུ་འབྲངས་ནས་ཤེས་པར་བྱ་སྟེ། མདོ་རྩ་བར།
ཟླ་བ་བཤོལ་དོར་བ་ནི་རྒྱལ་པོའི་རྗེས་སུ་འབྲང་བས་སོ། ། རྒྱུ་སྐར་ནི་སྐར་མཁན་གི་རྗེས་སུ་འབྲང་བས་ཤེས་པར་བྱའོ། ། ཞེས་སོ། ། གསུམ་པ་དབྱེ་བ་དངོས་ལ། གསུམ་དུ། བཞིར། ལྔར། དྲུག་ཏུ་དབྱེ་བའོ། ། དང་པོ་ལ། དགུན་དུས་ཀྱི་ཟླ་བ་བཞི།
དཔྱིད་དུས་ཀྱི་ཟླ་བ་བཞི། དབྱར་དུས་ཀྱི་ཟླ་བ་བཞིའོ། ། གཉིས་པ་ལ། དགུན་ཟླ་ར་འབྲིང་ཐ་གསུམ། དཔྱིད་ཟླ་ར་འབྲིང་ཐ་གསུམ། དབྱར་ཟླ་ར་འབྲིང་ཐ་གསུམ། སྟོན་ཟླ་ར་འབྲིང་ཐ་གསུམ་མོ། གསུམ་པ་ལ། དགུན་དུས་ཀྱི་ཟླ་བ་བཞི། དཔྱིད་དུས་ཀྱི་ཟླ་བ་བཞི།
དབྱར་ཙམ་ཟླ་བ་གཅིག དབྱར་ཐུང་ངུ་ཉིན་ཞག་གཅིག དབྱར་རིང་པོ་ཉིན་ཞག་གཅིག་གིས་མ་ཚང་བའི་ཟླ་བ་གསུམ་མོ། ། བཞི་པ་ལ། དགུན་སྟོད་དགུན་སྨད། དཔྱིད་སྟོད་དཔྱིད་སྨད། དབྱར་སྟོད་དབྱར་སྨད་ཀྱི་ཟླ་བ་གཉིས་གཉིས་སོ། ། གསུམ་པ་སོ་སོའི་རང་བཞིན་ལ་བཞི་ཡོད་པའི། དང་པོ་གསུམ་དུ་དབྱེ་བ་ལ། ཟླ་བའི་མཚན་གཞི།
གསུངས་པའི་དགོས་པ། ཤེས་བྱེད་ཀྱི་ལུང་དང་སྦྱར་བའོ། ། དང་པོ་ནི། མགོ་རྒྱལ་མཆུ་དབོ་བཞི་ནི་དགུན་གྱི་དུས་སོ། ། ནག་པ་ས་ག་སྣྲོན་ཆུ་སྟོད་བཞི་ནི་དཔྱིད་ཀྱི་དུས་སོ། ། གྲོ་བཞིན་ཁྲུམས་ཐ་སྐར་སྨིན་དྲུག་དང་བཞི་ནི་དབྱར་གྱི་དུས་སོ། ། གཉིས་པ་ནི། དམན་པ་ཕྱག་དར་ཁྲོད་ཀྱི་གོས་ངོས་ཟིན་པའི་ཆེད་དུ་དུས་ཚིགས་གསུམ་དུ་གསུངས་པ་ཡིན་ཏེ། བཟང་ཡང་རུང་ངན་ཡང་རུང་ཟླ་བ་བཞིའི་བདག་ཉིད་ཅན་གྱི་དུས་ཚིགས་གཅིག་ཏུ་ལོངས་སྤྱད་པའི་གོས་ནི་དམན་པ་ཕྱག་དར་ཁྲོད་ཀྱི་གོས་ཡིན་པར་གོ་བའི་ཆེད་ཡིན་པའི་ཕྱིར། གསུམ་པ་ནི།
ཟླ་འཇོག་གི་སྤང་བ་འཆད་པའི་སྐབས་སུ། དུས་ཚིགས་སུ་ ༼༡༤༠༽ བཅད་པ་ལས་ནི་ཉིས་འགྱུར་དུའོ། ། ཕྱག་དར་ཁྲོད་ལས་བྱས་པ་དག་ནི་ངེས་པ་མེད་དོ། ། ཞེས་དང༌། མཛོད་དུ། དབྱར་གྱི་ཟླ་བ་གཉིས་པ་ཡི། ། ཐ་མའི་ཚེས་དགུ་ནས་མཚན་རིང༌། ། དགུན་རྣམས་ཀྱི་ནི་བཞི་པ་ལ། ། ཐུང་དུ་འགྱུར་རོ་ཉིན་མོ་ལྡོག ། ཅེས་པ་བསྟན་ནོ། །
གཉིས་པ་ལ་སྔར་ལྟར་གསུམ་ལས། དང་པོ་ནི། མགོ་ལ་སོགས་པ་གསུམ་ནི་དགུན་ཟླ་ར་འབྲིང་ཐ་གསུམ་མོ། ། དབོ་ལ་སོགས་པ་གསུམ་ནི་དཔྱིད་ཟླ་ར་འབྲིང་ཐ་གསུམ། སྣྲོན་སོགས་གསུམ་ནི་དབྱར་ཟླ་ར་འབྲིང་ཐ་གསུམ། ཁྲུམས་སོགས་གསུམ་ནི་སྟོན་ཟླ་ར་འབྲིང་ཐ་གསུམ་མོ། ། གཉིས་པ་ནི། འཇིག་རྟེན་པ་དང་སྒོ་བསྟུན་པར་བྱ་བའི་ཆེད་ཡིན་ཏེ། འཇིག་རྟེན་པ་ལ་དུས་ཚིགས་བཞིར་གྲགས་པའི་ཕྱིར། གསུམ་པ་ནི།
དབྱར་གྱི་སྐབས་སུ་དབྱར་གནས་པར་ཁས་བླང་བར་བྱའོ། ། ཟླ་བ་གསུམ་དུའོ། ། ཚེས་བཅུ་དྲུག་ལའོ། ། དབྱར་ཟླ་འབྲིང་པོ་ཉའི་ཕྱི་དེ་ཉིན་པར་གྱིའོ། ། དབྱར་ཟླ་ཐ་ཆུང་ཉའི་འོ་ཞེས་སོགས་ཀྱིས་བསྟན། གསུམ་པ་ལ་སྔར་ལྟར་གསུམ་ལས། དང་པོ་ནི། མགོ་སོགས་བཞི་ནི་དགུན་གྱི་དུས། ནག་པ་སོགས་བཞི་ནི་དཔྱིད་ཀྱི་དུས། གྲོ་བཞིན་དབྱར་ཙམ་གྱི་དུས།
ཁྲུམས་ཀྱི་ཟླ་བའི་མར་ངོའི་ཚེས་གཅིག་ནི་དབྱར་ཐུང་ངུའི་དུས། ཞག་གཅིག་མ་ཚང་བའི་ཁྲུམས་ལ་སོགས་པ་གསུམ་ནི་དབྱར་རིང་པོའི་དུས་སོ། ། གཉིས་པ་ནི། དབྱར་ཕྱི་མ་ཁས་ལེན་གྱི་དུས་ངོ་ཤེས་པའི་ཆེད་ཡིན་ཏེ། དུས་ཚིགས་ལྔར་ཕྱེ་བ་ལ་བརྟེན་ནས་དབྱར་ཐུང་ངུ་ཤི་བའི་རོ་དང་འདྲ་བའི་ཉིན་ཞག་གཅིག་པོ་དེ་དབྱར་ཕྱི་མ་ཁས་ལེན་གྱི་དུས་སུ་གོ་ནུས་པའི་ཕྱིར། དབྱར་ཐུང་ངུ་འདི་ལ་ཤི་བའི་རོ་དང་འདྲ་བ་ཞེས་བྱ་སྟེ། ཤི་ལུས་ལ་སེམས་སླར་མི་འཇུག་པ་བཞིན་དུ་དབྱར་སྔ་མ་ཁས་མ་བླངས་པའི་གང་ཟག་གིས་དབྱར་ཐུང་ངུའི་ཉིན་ཞག་གཅིག་པོ་དེ་ལ་དབྱར་ཕྱི་མ་ཁས་མ་བླངས་ན་དབྱར་གཞན་ཁས་བླང་དུ་མེད་པའི་ཕྱིར། གསུམ་པ་ནི། དེ་དག་ནི་ལྔའོ། ། དགུན་གྱི་དུས་དང་ཞེས་སོགས་དང༌།
འདུལ་བ་ཚིག་ལེའུར་ ༼༡༤༡༽ བྱས་པ་ལས། དགུན་དུས་དང་ནི་དཔྱིད་ཀ་ཉིད། ། དབྱར་དང་ཐུང་ངུ་དེ་བཞིན་དུ། ། རིང་པོའི་མིང་ཅན་དུ་ཡང་ཤེས། ། འདི་དག་དུས་ནི་རྣམ་པ་ལྔ། ། ཞེས་པས་བསྟན། བཞི་པ་ལ། གསུམ་ལས། དང་པོ་ནི། མགོ་དང་རྒྱལ་ནི་དགུན་སྟོད་ཀྱི་ཟླ་བ་ཡིན་པ་ནས།
ཐ་སྐར་དང་སྨིན་དྲུག་ནི་དབྱར་སྨད་ཀྱི་ཟླ་བ་གཉིས་ཡིན་ནོ། ། གཉིས་པ་ནི། གསོ་སྦྱོང་ཞག་མི་ཐུབ་ཤེས་པའི་ཕྱིར་དུ་དུས་ཚིགས་དྲུག་ཏུ་ཕྱེ་བ་ཡིན་ཏེ། དུས་ཚིགས་རེ་ལ་ཟླ་བ་གཉིས་གཉིས་ཡོད་པའི་ཟླ་བ་ཕྱེད་དང་གཉིས་འདས། ཕྱེད་ལུས་པའི་ཚེ་གསོ་སྦྱོང་ཞག་མི་ཐུབ་འབྱུང་བའི་དུས་སུ་གོ་ནུས་པའི་ཕྱིར། འདི་དག་གི་རྣམ་གཞག་རྒྱས་པར་གསོ་སྦྱོང་གི་སྐབས་སུ་འཆད་དོ། ། གསུམ་པ་ནི། འདིར་ཉིན་ཞག་ཅིག་གིས་མི་ཆོག་པར་བྱའོ། ། དུས་ཚིགས་རྣམས་ཀྱི་ཟླ་བ་ཕྱེད་ལུས་པ་ཉིད་ལའོ། ། ཞེས་དང༌།
མཛོད་འགྲེལ་ལས། དགུན་དང་དཔྱིད་དང་དབྱར་རྣམས་ཀྱི། ། ཞེས་སོགས་དང༌། རྒྱལ་དང་དབོ་དང་ས་ག་བཅས། ། ཞེས་སོགས་ཀྱིས་བསྟན་ནོ། ། བཞི་པ་དངོས་བཏགས་ཀྱི་ཁྱད་པར་ལ། མི་འཐད་པའི་ཆ་དགག རང་ལུགས་གཞག ཞར་བྱུང་གི་དོན་དང་གསུམ། དང་པོ་ནི།
ཁ་ཅིག་དུས་ཚིགས་ལ་བཞིར་ཕྱེ་བ་དེ་མཚན་ཉིད་པ་ཡིན་ཞིང༌། གསུམ་དུ་ཕྱེ་བ་ནི་བཏགས་པ་བ་ཡིན་ཏེ། དེ་མཚན་ཉིད་པ་ཡིན་པ་ལ་སྐྱོན་ཡོད་པའི་ཕྱིར། ཇི་ལྟར་ཡོད་ན་དབོའི་ཟླ་བ་ཆོས་ཅན། དགུན་ཟླར་ཐལ། དུས་ཚིགས་ལ་གསུམ་དུ་ཕྱེ་བའི་དགུན་ཟླ་ཡིན་པའི་ཕྱིར། འདོད་ན་མ་ཡིན་པར་ཐལ། དཔྱིད་ཟླ་ཡིན་པའི་ཕྱིར་ཏེ། དཔྱིད་ཟླ་རྭ་བ་ཡིན་པའི་ཕྱིར། སྨིན་དྲུག་གི་ཟླ་བ་ཆོས་ཅན།
དབྱར་ཟླར་ཐལ། དུས་ཚིགས་ལ་གསུམ་དུ་ཕྱེ་བའི་དབྱར་ཟླ་ཡིན་པའི་ཕྱིར། འདོད་ན་མ་ཡིན་པར་ཐལ། སྟོན་ཟླ་ཡིན་པའི་ཕྱིར་སྟེ། སྟོན་ཟླ་ཐ་ཆུང་ཡིན་པའི་ཕྱིར་ཟེར་ན། ཐལ་འགྱུར་དང་པོ་ལ། དབོའི་ཟླ་བ་ཆོས་ཅན། དགུན་ཟླར་ཐལ། དགུན་ཟླ་བཞི་པ་ཡིན་པའི་ཕྱིར། ཁྱབ་ ༼༡༤༢༽ བསལ་ཁས།
རྟགས་དེར་ཐལ། དུས་ཚིགས་ལ་གསུམ་དུ་ཕྱེ་བའི་དགུན་ཟླ་བཞི་པ་ཡིན་པའི་ཕྱིར། མ་ཁྱབ་ན། དགུན་ཟླ་བཞི་པའི་མཚན་གཞི་མེད་པར་ཐལ། མ་ཁྱབ་པ་གང་ཞིག དུས་ཚིགས་བཞིར་ཕྱེ་བ་ལ་དགུན་ཟླ་བཞི་པའི་ཐ་སྙད་མེད་པའི་ཕྱིར། ཁྱབ་པ་ཁས། གཉིས་པ་ལ། སྨིན་དྲུག་གི་ཟླ་བ་ཆོས་ཅན། དབྱར་ཟླར་ཐལ།
དབྱར་ཟླ་བཞི་པ་ཡིན་པའི་ཕྱིར། ཁྱབ་བསལ་ཁས། རྟགས་སྒྲུབ་ཚུལ་སྔར་བཞིན། གཞན་ཡང་དབྱར་ཕྱི་མ་ཁས་བླངས་པ་དེ། དབྱར་ཁས་ལེན་མཚན་ཉིད་པ་མ་ཡིན་པར་ཐལ། དབྱར་ཕྱི་མ་ཁས་ལེན་གྱི་དུས་ཀྱི་ཟླ་བ་ཡིན་ན། དབྱར་གྱི་ཟླ་བ་མ་ཡིན་དགོས་པའི་ཕྱིར་ཏེ། ཁྲུམས་ཐ་སྐར་སྨིན་དྲུག་གི་ཟླ་བ་གང་རུང་ཡིན་ན་དབྱར་ཟླ་མ་ཡིན་དགོས་པའི་ཕྱིར་ཏེ། དེ་ཡིན་ན་སྟོན་ཟླ་ཡིན་དགོས། སྟོན་ཟླ་ཡིན་ན་དབྱར་ཟླ་མ་ཡིན་དགོས་པའི་ཕྱིར།
གཉིས་པ་ནི། སྤྱིར་དུས་ཚིགས་ལ་དགོས་པའི་སྒོ་ནས་གསུམ་དང་བཞི་དང་ལྔ་དང་དྲུག་ཏུ་ཕྱེ་བ་ཡིན་ཀྱང༌། བསྡུ་ན་གསུམ་དང་བཞིར་དབྱེ་བར་འདུས་ཏེ། ལྔ་དང་དྲུག་ཏུ་དབྱེ་བ་གསུམ་དུ་དབྱེ་བའི་ནང་ཚན་ཡིན་པའི་ཕྱིར། གསུམ་དུ་དབྱེ་བ་དང་བཞིར་དབྱེ་བ་གཉིས་ཀ་དུས་ཚིགས་མཚན་ཉིད་པ་ཡིན་ཏེ། གསུམ་དུ་ཕྱེ་བའི་དགུན་ཟླ་བཞི་དགུན་ཟླ་མཚན་ཉིད་པ་ཡིན་པའི་ཕྱིར་ཏེ། གསུམ་དུ་ཕྱེ་བའི་དབྱར་ཟླ་བཞི་དབྱར་ཟླ་མཚན་ཉིད་པ་ཡིན་པའི་ཕྱིར་ཏེ། དབྱར་ཕྱི་མ་ཁས་ལེན་པ་དེ་དབྱར་ཁས་ལེན་མཚན་ཉིད་པ་ཡིན་པའི་ཕྱིར། དེ་ཡང་དགུན་དང་དཔྱིད་ཀྱི་ཟླ་བ་འགལ་བ་མ་ཡིན་ཏེ། དགུན་ཟླ་ཡིན་ལ་དཔྱིད་ཟླ་མ་ཡིན་པའི་མུ།
དཔྱིད་ཟླ་ཡིན་ལ་དགུན་ཟླ་མ་ཡིན་པའི་མུ། གཉིས་ཀ་ཡིན་པའི་མུ། གཉིས་ཀ་མ་ཡིན་པའི་མུ་བཞིར་ཡོད་པའི་ཕྱིར། དང་པོ་ནི། མགོ་རྒྱལ་མཆུ་ལྟ་བུའོ། ། གཉིས་པ་ནི། ནག་པ་ས་ག་སྣྲོན་ལྟ་བུའོ། ། གསུམ་པ་ནི། དབོའི་ཟླ་བའོ། ། བཞི་པ་ནི།
ཆུ་སྟོད་ལ་སོགས་པའོ། ། དབྱར་སྟོན་གཉིས་ ༼༡༤༣༽ འགལ་བ་མ་ཡིན་ཏེ། སྟོན་ཟླ་གསུམ་དབྱར་ཟླའི་ནང་ཚན་ཡིན་པའི་ཕྱིར། དབྱར་དགུན་གྱི་ཟླ་བ་འགལ་ཏེ། དེ་གཉིས་གྱི་གཞི་མཐུན་མི་སྲིད་པའི་ཕྱིར། སྟོན་དཔྱིད་གཉིས་འགལ་ཏེ། དེ་གཉིས་ཀྱི་གཞི་མཐུན་མེད་པའི་ཕྱིར་རོ། ། གསུམ་པ་ལ། ཉི་ཟླའི་ཐག་ཚད། ཉི་མས་གླིང་ལ་བྱ་བ་བྱེད་ཚུལ།
དུས་བཞིའི་འཁོར་ཚུལ། ཉི་མའི་ལྡོག་མཚམས། ཟླ་བ་འཕེལ་འགྲིབ་ཀྱི་རྒྱུ་བསྟན་པ་དང་ལྔ། དང་པོ་ནི། འཛམ་བུའི་གླིང་ནས་དཔག་ཚད་བཞི་ཁྲི་འཕགས་པ་རི་རབ་ཀྱི་ཕྱེད་ཀྱི་ཐད་སོ་ནས་ཉི་ཟླ་རླུང་འགྲོས་ཀྱིས་གཡས་སྐོར་དང༌། རང་འགྲོས་ཀྱིས་གཡོན་སྐོར་དུ་འཁོར་བ་ཡིན་ནོ། ། ཟླ་བའི་དཀྱིལ་འཁོར་ནོར་བུ་ཆུ་ཤེལ་ལས་གྲུབ་ཅིང་རྒྱར་དཔག་ཚད་ལྔ་བཅུ། ཉི་མའི་དཀྱིལ་འཁོར་ནོར་བུ་མེ་ཤེལ་ལས་གྲུབ་ཅིང་རྒྱར་དཔག་ཚད་ལྔ་བཅུ་རྩ་གཅིག གཉིས་ཀ་ཡང་དབྱིབས་མཎྜལ་ཁ་གྱེན་ལ་བསྟན་པ་ལྟ་བུ། དཔང་དུ་དཔག་ཚད་དྲུག་དང་བཅོ་བརྒྱད་ཆ་གཅིག་གོ །
ས་སྡེ་པ་ལྟར་ན་ཟླ་བའི་ཕྱེད་ནོར་བུ་ཆུ་ཤེལ་དང༌། ཕྱེད་བཻཌཱུརྻ་ལས་གྲུབ་ཅིང་དབྱིབས་ཟླུམ་པོར་བཞེད་དོ། ། མཛོད་ལས། ཉི་ཟླ་ལྷུན་པོའི་ཕྱེད་ནའོ། ། དཔག་ཚད་ལྔ་བཅུ་གཅིག་དང་བཅས། ། ཞེས་པ་ལྟར་རོ། ། གཉིས་པ་ནི། ཉི་མའི་དཀྱིལ་འཁོར་འཛམ་བུའི་གླིང་གི་དཀྱིལ་གྱི་ཐད་སོར་སླེབ་པའི་ཚེ། བྱང་དུ་ནམ་ཕྱེད་པ། ཤར་དུ་ཉི་མ་ནུབ་པ།
འདིར་ཉི་མ་ཕྱེད་པ། ནུབ་ཏུ་ཉི་མ་ཤར་བ་རྣམས་དུས་མཉམ་པ་ཅིག་ཅར་དུ་འབྱུང་སྟེ། མཛོད་ལས། ནམ་ཕྱེད་ཉི་མ་ནུབ་པ་དང༌། ། ཉི་མ་ཕྱེད་དང་འཆར་དུས་གཅིག ། ཅེས་གསུངས་པའི་ཕྱིར། ཁ་ཅིག་འདི་དག་དུས་བཞི་པོ་ཐམས་ཅད་དུ་འབྱུང་བ་མ་ཡིན་ཏེ། དཔྱིད་ཉིན་མཉམ་མཚན་མཉམ་དང་སྟོན་ཉིན་མཉམ་མཚན་མཉམ་ཁོ་ནའི་དུས་སུ་འབྱུང་བའི་ཕྱིར་ཟེར། གསུམ་པ་ལ། གླིང་བཞི་དུས་གཅིག་ཁོ་ནར་འདོད་པའི་ལུགས།
གླིང་བཞི་དུས་བཞི་ཡོངས་རྫོགས་འདོད་པའི་ལུགས། འཐད་ ༼༡༤༤༽ ཕྱོགས་ངོས་བཟུང་བ་དང་གསུམ། དང་པོ་ནི། ཁ་ཅིག་གླིང་གཞི་ན་དུས་གཅིག་ཁོ་ན་ཅིག་ཅར་དུ་ཡོད་དེ། འཛམ་བུའི་གླིང་ན་དགུན་ཡོད་པའི་དུས་གླིང་གཞན་གསུམ་ན་དགུན། འདི་ན་དབྱར་ཡོད་དུས་གླིང་གཞན་གསུམ་ན་དབྱར་ཁོ་ན་ཡོད་པའི་ཕྱིར་ཟེར། གཉིས་པ་ལ་སྤྱིར་བསྟན་པ་དང༌། ཉིན་མཚན་གྱི་ཡུད་ཙམ་གྱི་ཁྱད་པར་བྱེ་བྲག་ཏུ་བཤད་པ། ཉི་མ་དབྱར་དགུན་རིང་ཐུང་དུ་འགྱུར་བའི་རྒྱུ་མཚན་གསུམ་མོ། ། དང་པོ་ནི།
གླིང་བཞི་ན་དུས་བཞི་ཡོངས་སུ་རྫོགས་པ་འཁོར་ཡུག་ཏུ་ཡོད་དེ། འཛམ་གླིང་འདིར་དབྱར་ཉི་རིང་བ་མཐར་ཐུག་པའི་དུས་སུ། ཤར་ན་སྟོན་ཉིན་མཉམ་མཚན་མཉམ། བྱང་ན་དགུན་ཉི་ཐུང་བའི་མཐར་ཐུག ནུབ་ན་དཔྱིད་ཉིན་མཉམ་མཚན་མཉམ་གྱི་དུས་ཡོད་པའི་ཕྱིར་ཏེ། དབྱར་རྗེས་སུ་སྟོན། སྟོན་རྗེས་སུ་དགུན། དགུན་རྗེས་སུ་དཔྱིད། དཔྱིད་རྗེས་སུ་དབྱར་རྣམས་གླིང་བཞི་ལ་གཡས་སྐོར་དུ་རིམ་ཅན་དུ་འབྱུང་བའི་ཕྱིར། གཉིས་པ་ནི།
འཛམ་གླིང་འདིར་ཉི་མ་རིང་བའི་མཐར་ཐུག་ཡུད་ཙམ་བཅོ་བརྒྱད་མཚན་མོ་ཡུད་ཙམ་བཅུ་གཉིས་ཡོད་པའི་དུས་སུ། བྱང་ན་ཉི་མ་ཐུང་བའི་མཐར་ཐུག་ཡུད་ཙམ་བཅུ་གཉིས་མཚན་མོ་ཡུད་ཙམ་བཅོ་བརྒྱད་ཡོད་དེ། འདིའི་མཚན་མོའི་དུས་གང་ཡིན་པ་དེ་བྱང་ན་ཉིན་མོའི་དུས་སུ་གནས། འདིའི་ཉིན་མོའི་དུས་གང་ཡིན་པ་དེ་བྱང་ན་མཚན་མོའི་དུས་སུ་གནས་པའི་ཕྱིར་ཏེ། འཛམ་བུའི་གླིང་འདི་ན་ཉི་མ་ཡོད་པའི་དབང་གིས་བྱང་དུ་རི་རབ་ཀྱི་གྲིབ་མ་བབས་པ་ལ་མཚན་མོའི་ཐ་སྙད་བཏགས་པའི་ཕྱིར། འཛམ་གླིང་འདིར་དབྱར་ཉི་རིང་བའི་མཐར་ཐུག་ཡུད་ཙམ་བཅོ་བརྒྱད་པའི་དུས་སུ། ཤར་ན་སྟོན་ཉིན་མཚན་ཡུད་ཙམ་བཅོ་ལྔ་པར་མཉམ་པའི་དུས་ཡོད་དེ། དབྱར་རྗེས་སུ་སྟོན་འབྱུང་བའི་ཕྱིར། ཤར་ན་སྟོན་ཉིན་མཚན་ཡུད་ཙམ་བཅོ་ལྔ་པར་མཉམ་པའི་དུས་སུ། ནུབ་ན་དཔྱིད་ཉིན་མཚན་ཡུད་ཙམ་བཅོ་ལྔ་པར་མཉམ་པའི་དུས་ཡོད་དེ།
ཤར་གྱི་མཚན་མོའི་ ༼༡༤༥༽ དུས་གང་ཡིན་པ་དེ་ནུབ་ཏུ་ཉིན་མོའི་དུས། ཤར་གྱི་ཉིན་མོའི་དུས་གང་ཡིན་པ་དེ་ནུབ་ཏུ་མཚན་མོའི་དུས་སུ་གནས་པའི་ཕྱིར་ཏེ། ཉི་མའི་དཀྱིལ་འཁོར་ཤར་ལུས་འཕགས་པོར་ཡོད་པའི་ཚེ། རི་རབ་ཀྱི་གྲིབ་མ་ནུབ་བ་གླང་སྤྱོད་དུ་བབས་པ་ལ་མཚན་མོའི་ཐ་སྙད་བཞག་པའི་ཕྱིར། དེ་ཡང་ཤར་དུ་སྟོན་ཉིན་མཚན་མཉམ་པའི་དུས་སུ་ཕྱི་དྲོའི་ཆ་ལ་ཡུད་ཙམ་དགུ་ཡོད་དེ། ཤར་ལུས་འཕགས་པོའི་ཕྱི་དྲོའི་དུས་དང༌། འཛམ་གླིང་གི་སྔ་དྲོའི་དུས་ཡུན་ཚད་མཉམ་པ་གང་ཞིག དེའི་དུས་སུ་འཛམ་གླིང་གི་སྔ་དྲོའི་དུས་ལ་ཡུད་ཙམ་དགུ་ཡོད་པའི་ཕྱིར། རྟགས་དང་པོ་གྲུབ་སྟེ། ཤར་ལུས་འཕགས་གླིང་དུ་ཉི་མ་ཕྱེད་པ་དང་འདིར་ཉི་མ་ཤར་བ་དུས་མཉམ།
ཤར་དུ་ཉི་མ་ནུབ་པ་དང་འདིར་ཉི་མ་ཕྱེད་པ་དུས་མཉམ་པའི་ཕྱིར། རྟགས་གཉིས་པ་གྲུབ་སྟེ། ཤར་གྱི་སྟོན་ཉིན་མཚན་མཉམ་པའི་དུས་སུ་འཛམ་གླིང་ན་དབྱར་ཉི་རིང་བའི་མཐར་ཐུག་ཡུད་ཙམ་བཅོ་བརྒྱད་པའི་དུས་ཡོད་པའི་ཕྱིར། ཤར་གྱི་སྟོན་ཉིན་མཚན་མཉམ་པའི་སྔར་དྲོའི་ཆ་ལ་ཡུད་ཙམ་དྲུག་ཡོད་དེ། དེའི་སྔ་དྲོའི་ཆ་དང་སྒྲ་མི་སྙན་གྱི་ཕྱི་དྲོའི་ཆ་ཡུན་ཚད་མཉམ་པ་གང་ཞིག ཤར་གྱི་སྟོན་ཉིན་མཚན་མཉམ་པའི་དུས་སུ་སྒྲ་མི་སྙན་གྱི་ཕྱི་དྲོའི་ཆ་ལ་ཡུད་ཙམ་དྲུག་ཡོད་པའི་ཕྱིར། རྟགས་དང་པོ་གྲུབ་སྟེ། བྱང་དུ་ཉི་མ་ཕྱེད་པ་དང་ཤར་དུ་ཉི་མ་འཆར་བ་དུས་མཉམ། བྱང་དུ་ཉི་མ་ནུབ་པ་དང་ཤར་དུ་ཉི་མ་ཕྱེད་པ་དུས་མཉམ་པའི་ཕྱིར། རྟགས་གཉིས་པ་གྲུབ་སྟེ།
ཤར་གྱི་སྟོན་ཉིན་མཚན་མཉམ་པའི་དུས་སུ་བྱང་ན་དགུན་ཉི་ཐུང་བའི་མཐར་ཐུག་ཡུད་ཙམ་བཅུ་གཉིས་པའི་དུས་ཡོད་པའི་ཕྱིར། དེ་བཞིན་དུ་ནུབ་ན་དཔྱིད་ཉིན་མཚན་མཉམ་པའི་དུས་སུ་སྔ་དྲོའི་ཆ་ལ་ཡུད་ཙམ་དགུ་དང༌། ཕྱི་དྲོའི་ཆ་ལ་ཡུད་ཙམ་དྲུག་ཡོད་པའི་སྒྲུབ་བྱེད་ཀྱང་སྔ་མ་ལས་དཔག་སྟེ་ཤེས་པར་བྱའོ། ། དུས་ཚིགས་བཞིའི་འཁོར་ཚུལ་འདི་དག་ནི་རོང་སྟོན་ཤེས་བྱ་ཀུན་རིག་གི་མཛོད་ཀྱི། དབྱར་གྱི་ཟླ་བ་གཉིས་པ་ཡི། ། ཞེས་སོགས་ཀྱི་ ༼༡༤༦༽ སྐབས་སུ་ཇི་ལྟར་གསུངས་པ་བཞིན་དུ་འདིར་ཡང་བཀོད་པ་ཡིན་ནོ། ། མཁས་པ་གཞན་དག་ནི། འཛམ་གླིང་འདིར་དབྱར་ཉི་རིང་བ་མཐར་ཐུག་པའི་ཚེ། ནུབ་ན་སྟོན་ཉིན་མཉམ་མཚན་མཉམ། བྱང་ན་དགུན་ཉི་ཐུང་བའི་མཐར་ཐུག
ཤར་ན་དཔྱིད་ཉིན་མཉམ་མཚན་མཉམ། འཁོར་ཚུལ་ཀྱང་གཡོན་སྐོར་དུ་འཁོར་བར་བཞེད་དོ། ། གསུམ་པ་ནི། དབྱར་ཀྱི་དུས་སུ་ཉི་མ་རིང་བའི་རྒྱུ་མཚན་ཡོད་དེ། དེའི་དུས་སུ་ཉི་མ་བྱང་བགྲོད་མཐར་ཐུག་པའི་རྒྱུ་མཚན་གྱིས། རང་གི་རྟར་གྱུར་པའི་རླུང་ལས་ལྷག་པའི་འཕུལ་བྱེད་ཀྱི་རླུང་གཞན་གྱི་བསྣོན་པ་མེད་པའི་ཕྱིར། དགུན་གྱི་དུས་སུ་ཉི་མ་ཐུང་བའི་རྒྱུ་མཚན་ཡོད་དེ། དེའི་དུས་སུ་ཉི་མ་ལྷོ་བགྲོད་མཐར་ཐུག་པའི་རྒྱུ་མཚན་གྱིས། རང་གི་རྟར་གྱུར་པའི་རླུང་ལས་ལྷག་པའི་ལྕགས་རིའི་རླུང་དྲག་པོའི་བསྣོན་པ་ཡོད་པའི་དབང་གིས་ཉི་མའི་བགྲོད་པ་ཤིན་ཏུ་མགྱོགས་པའི་ཕྱིར། གསུམ་པ་ལ།
ཁ་ཅིག་དུས་ཅིག་ཅར་བའི་ཕྱོགས་འཐད་དེ། འཛམ་གླིང་འདིར་དགུན་ཟླ་དང་པོ་ཡོད་པའི་ཚེ་གླིང་གཞན་གསུམ་ནའང་དགུན་ཟླ་དང་པོ་ཡོད་པའི་ཕྱིར་ཏེ། འཛམ་གླིང་འདི་ན་མགོ་ཟླ་ཡོད་པའི་ཚེ་གླིང་གཞན་གསུམ་ན་མགོ་ཟླ་ཡོད་པ་གང་ཞིག མགོ་ཟླ་དགུན་ཟླ་རྭ་བ་ཡིན་པའི་ཕྱིར། གཞན་ཡང་དེ་ཡིན་ཏེ་འཛམ་གླིང་འདིར་དབྱར་ཉི་རིང་བའི་མཐར་ཐུག་པའི་བྱང་བགྲོད་ཀྱི་ཚེ་ཤར་ནུབ་གཉིས་ན་ཡང་དེ་ལྟར་ཡོད་པའི་ཕྱིར་ཏེ། འཛམ་གླིང་འདིར་དབྱར་ཉི་རིང་བའི་མཐར་ཐུག་བྱང་བགྲོད་ཀྱི་ཚེ་བྱང་བགྲོད་མཐར་ཐུག་ནས་འཆར་བ་དང༌། བྱང་བགྲོད་མཐར་ཐུག་ཏུ་ནུབ་པ་གང་ཞིག འདིར་ཉི་མ་འཆར་བ་དང་ཤར་དུ་ཉི་མ་ཕྱེད་པ་དུས་མཉམ། འདིར་ཉི་མ་ནུབ་པ་དང་ནུབ་ཏུ་ཉི་མ་ཕྱེད་པ་དུས་མཉམ་པའི་ཕྱིར། གཞན་ཡང་ནུབ་བ་གླང་སྤྱོད་དུ་དཔྱིད་ཉིན་མཚན་མཉམ་པའི་དུས་སུ་ཉི་མ་ཕྱེད་པའི་ཐ་སྙད་མེད་པར་ཐལ།
དེའི་དུས་སུ་སྔ་དྲོ་ལ་ཡུད་ཙམ་དགུ་ཕྱི་དྲོ་ལ་ཡུད་ཙམ་དྲུག་ལས་མེད་པའི་ཕྱིར་ཟེར། ཐལ་འགྱུར་དང་པོའི་ལན་ནི། ཁྱབ་པ་མ་ངེས་པ་ཡིན་ ༼༡༤༧༽ ཏེ། མགོའི་ཟླ་བ་དགུན་ཟླ་དང་པོ་ཡིན་པ་འཛམ་བུ་གླིང་པའི་དབང་དུ་བྱས་པ་ཡིན་གྱི་གླིང་གཞན་དུ་དེ་ལྟར་དུ་ངེས་པ་མེད་པའི་ཕྱིར་ཏེ། མགོ་ཟླ་ལ་འདིར་དགུན་ཟླ་རྭ་བ། ནུབ་ཏུ་སྟོན་ཟླ་རྭ་བ། བྱང་དུ་དབྱར་ཟླ་རྭ་བ། ཤར་དུ་དཔྱིད་ཟླ་རྭ་བར་འཇོག་པའི་ཕྱིར། ཐལ་འགྱུར་གཉིས་པའི་ལན་ནི། སྤྱིར་ཉི་མ་འཆར་ཚུལ་ལ་ཉི་མའི་འོད་ཟེར་གླིང་གི་བར་སྣང་ལ་འཆར་བ་དང༌།
ཉི་མའི་དཀྱིལ་འཁོར་མིག་ལམ་དུ་འཆར་བ་གཉིས་ཡོད། དང་པོ་ནི། ཤར་གླིང་དབུས་མའི་གླིང་གི་དཀྱིལ་གྱི་ཐད་སོར་ཉི་མའི་དཀྱིལ་འཁོར་གནས་པའི་ཚེ། འཛམ་བུའི་གླིང་དུ་སྐྱ་རེངས་དང་པོར་ཤར་བའོ། ། གཉིས་པ་ནི། ཉི་མའི་དཀྱིལ་འཁོར་ཤར་གླིང་ཕྱེད་དང་གཉིས་འདས་ནས་རྔ་ཡབ་གཞན་གྱི་གླིང་གི་ཐད་སོར་སླེབ་པའི་ཚེ་འཛམ་བུ་གླིང་པའི་མིག་ལམ་དུ་ཉི་མའི་དཀྱིལ་འཁོར་སྣང་བ་ལྟ་བུའོ། ། ཉི་མ་ནུབ་ཚུལ་ལ་ཡང༌། ཉི་མའི་འོད་ཟེར་གྱི་བྱེད་པ་ནུབ་པ་དང༌། ཉི་མའི་དཀྱིལ་འཁོར་མིག་ལམ་དུ་ནུབ་པ་གཉིས། དང་པོ་ནི།
ཉི་མའི་དཀྱིལ་འཁོར་བ་གླང་སྤྱོད་ཀྱི་གླིང་གི་དཀྱིལ་གྱི་ཐད་སོར་སླེབ་པའི་ཚེ། འཛམ་བུའི་གླིང་དུ་ཉི་མའི་འོད་ཟེར་གྱི་བྱེད་པ་ནུབ་ནས་རྒྱུ་སྐར་གྱི་ཚོགས་གསལ་བར་སྣང་བ་ལྟ་བུའོ། ། གཉིས་པ་ནི། ཉི་མའི་དཀྱིལ་འཁོར་ལྷོ་ནུབ་རྔ་ཡབ་ཀྱི་གླིང་ལས་འདས་ནས་ནུབ་གླིང་གསུམ་གྱི་ཤར་མའི་ཐད་སོར་ཉི་མའི་དཀྱིལ་འཁོར་སླེབ་པའི་ཚེ་འཛམ་བུ་གླིང་པའི་མིག་ལམ་དུ་ཉི་མའི་དཀྱིལ་འཁོར་མི་སྣང་བ་ལྟ་བུའོ། ། དེས་ན་འཛམ་བུའི་གླིང་འདིར་ཉི་མ་བྱང་བགྲོད་མཐར་ཐུག་གི་ཚེ། འཛམ་བུ་གླིང་པའི་མིག་ལམ་དུ་ཉི་མ་འཆར་བ་དང་ནུབ་པ་ནི། བྱང་བགྲོད་མཐར་ཐུག་ནས་འཆར་བ་དང་ནུབ་པར་སྣང་སྟེ། འཛམ་བུའི་གླིང་ན་བྱང་བགྲོད་མཐར་ཐུག་པའི་ཚེ་ལྷོ་གླིང་གསུམ་ག་ན་བྱང་བགྲོད་མཐར་ཐུག་ཏུ་ཁྱད་པར་མེད་པའི་ཕྱིར། ཉི་མའི་འོད་ཟེར་བར་སྣང་དུ་འཆར་བ་དང་ཉི་མའི་འོད་ཟེར་གྱི་བྱེད་པ་ནུབ་པ་ལ་དེ་ལྟར་དུ་ངེས་པ་མ་ཡིན་ཏེ། ཤར་གླིང་དབུས་མའི་གླིང་གི་ཐད་སོར་ཉི་མའི་དཀྱིལ་ ༼༡༤༨༽ འཁོར་སླེབ་པའི་ཚེ་འདིར་བར་སྣང་ལ་ཉི་མའི་འོད་ཟེར་ཤར་བ་ཡིན་ཞིང༌།
ཤར་གླིང་དང་ལྷོ་གླིང་ཉི་མའི་བགྲོད་པ་མི་གཅིག་པའི་ཕྱིར། དེ་ཡང༌། ཉི་མ་ཕྱེད་དང་འཆར་དུས་གཅིག ། ཅེས་པ་ནི། ཉི་མའི་འོད་ཟེར་གྱི་དབང་དུ་བྱས་ནས་གསུངས་པ་ཡིན་ནོ། ། ཐལ་བ་གསུམ་པའི་ལན་ནི། ཁྱབ་པ་མ་ངེས་པ་ཡིན་ཏེ། ཉི་མའི་དཀྱིལ་འཁོར་འཛམ་བུའི་གླིང་གི་དཀྱིལ་གྱི་ཐད་སོར་སླེབ་པའི་ཚེ་ཉི་མ་ཕྱེད་པ་ཡིན་གྱི། སྔ་དྲོ་དང་ཕྱི་དྲོའི་ཡུན་ཚད་རིང་ཐུང་མཉམ་པའི་ཆ་ནས་ཉི་མ་ཕྱེད་དུ་འཇོག་པ་མ་ཡིན་པའི་ཕྱིར། དཔེར་ན་སྐྱེས་བུ་འགའ་ཞིག་གིས་དཔག་ཚད་བཞི་པར་ན་ཡོད་པའི་ཤར་ཕྱོགས་ཀྱི་གྲོང་ཁྱེར་ནས་ནུབ་ཕྱོགས་ཀྱི་གྲོང་ཁྱེར་དུ་བགྲོད་པའི་ཚེ་དང་པོར་ལུས་ངལ་བ་ལ་སོགས་པ་མེད་པའི་རྐྱེན་གྱིས་དཔག་ཚད་གཉིས་དུས་མྱུར་བར་བགྲོད་ནུས།
ཕྱིས་ལུས་ངལ་བ་ལ་སོགས་པའི་རྐྱེན་གྱིས་དཔག་ཚད་གཉིས་བགྲོད་པ་ལ་ཡུན་རིང་དུ་ཐོགས་པ་བཞིན་ནོ། ། རང་ལུགས་ནི་གླིང་བཞི་ན་དུས་བཞི་ཡོངས་རྫོགས་ཅིག་ཅར་དུ་ཡོད་པའི་ཕྱོགས་འདི་ཉིད་འཐད་དེ། འདི་དག་ལུང་དང་རིགས་པ་དྲི་མ་མེད་པས་གྲུབ་ཅིང༌། ཡོངས་རྫོགས་བསྟན་པའི་མངའ་བདག་རོང་སྟོན་ཤེས་བྱ་ཀུན་རིག་ལ་སོགས་པ་མཁས་གྲུབ་དམ་པ་རྣམས་ཀྱང་དེ་ཁོ་ན་ལྟར་བཞེད་པའི་ཕྱིར་དང༌། གླིང་བཞི་ན་ཉིན་མོ་རིང་བ་མཐར་ཐུག་ཅིག་ཅར་དུ་ཡོད་པར་ཁས་ལེན་པ་ལ། ཉིན་ཞག་གཅིག་ལ་ཡུད་ཙམ་སུམ་ཅུ་རྩ་དྲུག་ཡོད་པའི་སྐྱོན་གནས་པ་དང༌། གླིང་བཞི་ན་དགུན་ཉི་མ་ཐུང་བའི་མཐར་ཐུག་ཅིག་ཅར་དུ་ཡོད་པ་ལ་ཉིན་ཞག་གཅིག་ལ་ཡུད་ཙམ་ཉེར་བཞི་ལས་མེད་པའི་སྐྱོན་གནས་པའི་ཕྱིར་ཇི་ལྟར་ཡོད་ན་འཛམ་གླིང་འདིར་དབྱར་ཉི་རིང་བ་མཐར་ཐུག་པའི་ཚེ་སྒྲ་མི་སྙན་ན་མཚན་མོའི་ཆ་ལ་ཡུད་ཙམ་བཅོ་བརྒྱད་ཡོད་པར་ཐལ། དེའི་ཚེ་འདིའི་ཉིན་མོའི་ཆ་ལ་ཡུད་ཙམ་བཅོ་བརྒྱད་ཡོད་པ་གང་ཞིག འདིའི་ཉིན་མོའི་དུས་གང་ཡིན་པ་དེ་བྱང་དུ་མཚན་མོའི་དུས་སུ་གནས་པའི་ཕྱིར། ༼༡༤༩༽ འདོད་ན་འདིར་དབྱར་ཉི་རིང་བ་མཐར་ཐུག་པའི་ཚེ་སྒྲ་མི་སྙན་གྱི་ཉིན་ཞག་ལ་ཡུད་ཙམ་སོ་དྲུག་ཡོད་པར་ཐལ།
འདོད་པ་དེ་གང་ཞིག་དེའི་ཉིན་མོའི་ཆ་ལ་ཡུད་ཙམ་བཅོ་བརྒྱད་ཡོད་པར་ཁས་བླངས་པའི་ཕྱིར། དེ་བཞིན་དུ་དགུན་ཉི་ཐུང་བའི་མཐར་ཐུག་ལ་སྦྱར་ཏེ་སྐྱོན་གཉིས་པ་ཡང་ཤེས་པར་བྱའོ། ། བཞི་པ་ལ། བཤད་ཚུལ་སྤྱིར་བསྟན་པ། སྐབས་ཀྱི་དོན་ལ་སྦྱར་བ། གཞུང་གི་བསྟན་ཚུལ་དང་གསུམ། དང་པོ་ནི། ཉི་མའི་སྙིང་པོར་དགུན་ཟླ་ཐ་ཆུང་མཆུའི་ཟླ་བ་ལ་དགུན་ཉི་ཟློག་པར་བཤད་དེ། མདོ་དེ་ཉིད་ལས། མཆུ་ནི་ཟླ་བ་རབ་རྫོགས་བྱེད། །
དགུན་ཟླ་ཐ་ཆུང་རང་བཞིན་ཡིན། ། མཚན་མོ་བཅོ་བརྒྱད་ཤེས་པར་གྱིས། ། ཉིན་པར་ཡང་ནི་བཅུ་གཉིས་ཡིན། ། ཞེས་སོ། ། འཇིག་རྟེན་གདགས་པ་ལས་ཀྱང་དེ་དང་མཐུན་པར་བཤད་དེ། གདགས་པ་ལས། ལོ་གཅིག་ལ་དུས་གཅིག་ཏུ་མཚན་མོ་ཡུད་ཙམ་བཅོ་བརྒྱད་ཉིན་མོ་ཡུད་ཙམ་བཅུ་གཉིས་ཡོད་དེ། དེ་གང་ཞེ་ན་དགུན་ཟླ་ཐ་ཆུང་ཡར་ངོའི་ཚེས་བརྒྱད་ལ་མཚན་མོ་ཡུད་ཙམ་བཅོ་བརྒྱད། ཉིན་མོ་ཡུད་ཙམ་བཅུ་གཉིས་ཡོད་ཅེས་གསུངས་པའི་ཕྱིར། དབྱར་ཟླ་ཐ་ཆུང་གྲོ་བཞིན་གྱི་ཟླ་བ་ལ་དབྱར་ཉི་ཟློག་པར་བཤད་དེ།
དེ་ལ་ཉིན་མོ་རིང་བའི་མཐར་ཐུག་ཡུད་ཙམ་བཅོ་བརྒྱད་ཡོད་པར་བཤད་པའི་ཕྱིར་ཏེ། ཉི་མའི་སྙིང་པོ་ལས། ཟླ་བ་རངས་ལ་གྲོ་བཞིན་ནོ། ། བདག་གིས་དབྱར་ཟླའི་རིམ་བརྗོད་བྱ། ། ཉིན་པར་བཅོ་བརྒྱད་ཐོབ་ནས་ཀྱང༌། ། མཚན་མོ་བཅུ་གཉིས་ཤེས་པར་གྱིས། ། ཞེས་དང༌། གདགས་པ་ལས། ལོ་གཅིག་ལ་དུས་གཅིག་ཏུ་ཉིན་མོ་ཡུད་ཙམ་བཅོ་བརྒྱད། མཚན་མོ་ཡུད་ཙམ་བཅུ་གཉིས་ཡོད་དེ།
དེ་གང་ཞེ་ན་དབྱར་ཟླ་ཐ་ཆུང་ཡར་གྱི་ངོའི་ཚེས་བརྒྱད་ལ་ཉིན་མོ་ཡུད་ཙམ་བཅོ་བརྒྱད་མཚན་མོ་ཡུད་ཙམ་བཅུ་གཉིས་ཡོད་དོ་ཞེས་གསུངས་པའི་ཕྱིར། འདི་དག་སྔོན་ཚེ་ལོ་དཔག་མེད་ཀྱི་དུས། ཉི་ཟླ་སྐར་གསུམ་གྱི་འགྲོས་བརྩམས་མ་ ༼༡༥༠༽ ཐག་པ་བཤོལ་གཏན་མ་ཞུགས་པའི་དབང་དུ་བྱས་ནས་གསུངས་པ་ཡིན་གྱི། ད་ལྟར་གྱི་གནས་སྐབས་སུ་སྒྲ་ཇི་བཞིན་པར་ཁས་བླང་དུ་མི་རུང་སྟེ། དགུན་ཟླ་ཐ་ཆུང་མཆུའི་ཟླ་བ་ལ་དགུན་ཉི་ལྡོག་པ་དང༌། དབྱར་ཟླ་ཐ་ཆུང་གྲོ་བཞིན་གྱི་ཟླ་བ་ལ་དབྱར་ཉི་ལྡོག་པ་མི་སྲིད་པའི་ཕྱིར་རོ། ། ཁ་ཅིག་དཔྱིད་ཟླ་རྭ་བ་དབོའི་ཟླ་བ་ལ་དགུན་ཉི་དང༌། སྟོན་ཟླ་རྭ་བ་ཁྲུམས་གྱི་ཟླ་བ་ལ་དབྱར་ཉི་ལྡོག་སྟེ། དེ་ལྟར་ཉི་མའི་སྙིང་པོ་ལས་བཤད་པའི་ཕྱིར་ཟེར་བ་ཡང་རིགས་པ་མ་ཡིན་ཏེ། ཟླ་བ་དེ་གཉིས་ལ་ཉི་མ་ལྡོག་པ་གོང་དུ་བཀག་ཟིན་པའི་ཕྱིར་དང༌།
ཉི་མའི་སྙིང་པོར་དགུན་ཟླ་ཐ་ཆུང་ལ་དགུན་ཉི་དང༌། དབྱར་ཟླ་ཐ་ཆུང་ལ་དབྱར་ཉི་ལྡོག་པར་བཤད་ཀྱི། ཟླ་བ་གཞན་གཉིས་ལ་དེ་ལྟར་མ་བཤད་པའི་ཕྱིར། ཁྱེད་ལྟར་ན་དཔྱིད་ཉི་ལྡོག་པ་དང་སྟོན་ཉི་ལྡོག་པའི་ཐ་སྙད་བྱེད་རིགས་ཀྱི། དབྱར་ཉི་ལྡོག་པ་དང་དགུན་ཉི་ལྡོག་པའི་ཐ་སྙད་བྱེད་མི་རིགས་པར་ཐལ། དཔྱིད་ཟླ་རྭ་བ་དང་སྟོན་ཟླ་རྭ་བ་ཁོ་ན་ལ་ཉི་མ་ལྡོག་པ་ཡིན་གྱི། དབྱར་ཟླ་ར་འབྲིང་ཐ་གསུམ་གྱི་ནང་དུ་དབྱར་ཉི་ལྡོག་པ་དང་དགུན་ཟླ་ར་འབྲིང་ཐ་གསུམ་གྱི་ནང་དུ་དགུན་ཉི་ལྡོག་པ་གཞི་མ་གྲུབ་པའི་ཕྱིར། ཡང་ན་ཉི་མའི་སྙིང་པོ། གདགས་པའི་བསྟན་བཅོས། མཛོད་རང་འགྲེལ་རྣམས་ཀྱི་དོན་ཧོར་ཟླ་དགུ་པའི་ཚེས་བཅུ་དྲུག་ནས་དགུན་ཟླ་རྭ་བའི་མགོ་གཟུང་ནས།
དེང་སང་རྒྱལ་ཟླར་གྲགས་པ་འདི་ལ་མཆུ་ཟླའི་མིང་གི་བཏགས་པའི་དགུན་ཟླ་ཐ་ཆུང་གི་ནང་དུ་དགུན་ཉི་ལྡོག་པ་དང༌། དེ་ནས་ཟླ་བ་དྲུག་འདས་པའི་དབྱར་ཟླ་ཐ་ཆུང་ལ་དབྱར་ཉི་ལྡོག་པར་བྱས་ན། ད་ལྟར་གྱི་གནས་སྐབས་དང་འགྲིག་ཙམ་ཡོང་བར་སྣང་ངོ༌། ། འོན་ཀྱང་འདུལ་བ་ནས་བཤད་པའི་ལོ་མགོ་འཛིན་ཚུལ་ནི་སྔར་བཤད་པ་ཁོ་ན་ལྟར་ཤེས་པར་བྱའོ། ། གཉིས་པ་ལ། བཤོལ་གཏན་མེད་ཀྱི་དབང་དུ་བྱས་པ་དང༌། ཅུང་ཟད་བཤོལ་ཞུགས་པའི་དབང་དུ་བྱས་པ་གཉིས། དང་པོ་ནི། དགུན་ཟླ་རྭ་བ་ ༼༡༥༡༽ མགོའི་ཟླ་བའི་ནང་དུ་དགུན་ཉི་ལྡོག་པ་ཡིན་ཏེ། ཉིན་མོ་ཐུང་བའི་མཐར་ཐུག་ཡུད་ཙམ་བཅུ་གཉིས་ཡོད་པ།
མཚན་མོ་རིང་བའི་མཐར་ཐག་ཡུད་ཙམ་བཅོ་བརྒྱད་ཡོད་པ་ཉི་མ་ལྷོ་བགྲོད་མཐར་ཐུག་གི་དུས་སུ་ཉི་མ་ལྡོག་པ་གང་ཞིག དེ་དག་དགུན་ཟླ་རྭ་བ་མགོའི་ནང་དུ་འབྱུང་བའི་ཕྱིར། དཔྱིད་ཟླ་རྭ་བ་དབོའི་ཟླ་བ་ལ་དཔྱིད་ཉིན་མཉམ་མཚན་མཉམ་འབྱུང་སྟེ། དགུན་ཉི་ལོག་པའི་ཕྱི་དེའི་ཉིན་ཞག་ནས་བརྩམས་ཏེ་ཁྱིམ་ཞག་དགུ་བཅུ་ཐམ་པ། ཉིན་ཞག་གོ་གཅིག་དང་ཆུ་ཚོད་བཅུ་དགུ་ཆུ་སྲང་གསུམ་དབུགས་གསུམ། ཚེས་ཞག་གོ་གཉིས་དང་ཆུ་ཚོད་ཞེ་དྲུག་ཆུ་སྲང་དགུ་དབུགས་གཅིག་འདས་པའི་ཞག་དེ་ཉིད་ལ་དཔྱིད་ཉིན་མཉམ་མཚན་མཉམ་འབྱུང་བ་གང་ཞིག དེ་དག་དཔྱིད་ཟླ་རྭ་བ་དབོའི་ནང་དུ་འབྱུང་བའི་ཕྱིར། དབྱར་ཟླ་རྭ་བ་སྣྲོན་གྱི་ཟླ་བ་ལ་དབྱར་ཉི་ལྡོག་སྟེ། དཔྱིད་ཉིན་མཉམ་མཚན་མཉམ་གྱི་ཕྱི་དེ་ནས་ཁྱིམ་ཞག་དགུ་བཅུ། ཉིན་ཞག་དང༌།
ཚེས་ཞག་སྔར་བཞིན་འདས་པའི་ཉིན་ཞག་དེ་ཉིད་ཉི་མ་བྱང་བགྲོད་མཐར་ཐུག་ཡུད་ཙམ་བཅོ་བརྒྱད་ཡོད་པར་དབྱར་ཉི་ལྡོག་པའི་དུས་ཡིན་ལ། དེ་དག་དབྱར་ཟླ་རྭ་བ་སྣྲོན་གྱི་ཟླ་བ་ལ་འབྱུང་བའི་ཕྱིར། སྟོན་ཟླ་རྭ་བ་ཁྲུམས་ཀྱི་ཟླ་བའི་ནང་དུ་སྟོན་ཉིན་མཉམ་མཚན་མཉམ་འབྱུང་སྟེ། དབྱར་ཉི་མ་ལོག་པའི་ཕྱི་དེ་ནས་ཞག་གསུམ་སྔར་བཞིན་འདས་པའི་ཉིན་ཞག་དེ་ལ། སྟོན་ཉིན་མཉམ་མཚན་མཉམ་འབྱུང་བ་གང་ཞིག དེ་ཉིད་ཁྲུམས་ཀྱི་ཟླ་བའི་ནང་དུ་འབྱུང་བའི་ཕྱིར། སྟོན་ཉིན་མཉམ་མཚན་མཉམ་གྱི་ཕྱི་དེ་ནས་ཁྱིམ་ཞག་དགུ་བཅུ། ཉིན་ཞག་དང་ཚེས་ཞག་སྔར་བཞིན་འདས་པའི་ཉིན་ཞག་དེ་ཉིད་ལ་དགུན་ཉི་ཐུང་བའི་མཐར་ཐུག་ཡུད་ཙམ་བཅུ་གཉིས་པ་ལོ་ཕྱི་མའི་དགུན་ཉི་ལྡོག་པའི་དུས་དེ་འབྱུང་བ་ཡིན་ནོ། ། དེ་ལྟར་ན་ཉི་མ་ལྷོ་བགྲོད་མཐར་ཐུག་པ་ནས་བྱང་བགྲོད་མཐར་ཐུག་ཏུ་བགྲོད། བྱང་བགྲོད་མཐར་ཐུག་ནས་ལྷོ་བགྲོད་མཐར་ཐུག་ཏུ་བགྲོད་པའི་ཡུན་ཚད་ལ།
ལོ་གཅིག་དུས་ ༼༡༥༢༽ བཞི་ཟླ་བ་བཅུ་གཉིས་དང་ཚེས་ཞག་བཅུ་གཅིག་རྗེས་འབྲང་དང་བཅས་པ། ཁྱིམ་ཞག་སུམ་བརྒྱ་དྲུག་ཅུ། ཉིན་ཞག་སུམ་བརྒྱ་དྲུག་ཅུ་རེ་ལྔ། ཚེས་ཞག་སུམ་བརྒྱ་དང་བདུན་ཅུ་རྩ་གཅིག་རྗེས་འབྲང་དང་བཅས་པ་ཡོད་པར་བཤད་པ་ཡིན་ནོ། ། དེ་ཡང་དུས་ཚིགས་བཞིར་ཕྱེ་བའི་དུས་ཚིགས་རེ་རེ་ལ་ཟླ་བ་གསུམ་གསུམ་དུ་བཤད་པ་ཡང་རགས་པའི་རྣམ་གཞག་ཡིན་ཏེ། ཞིབ་ཏུ་བརྩིས་ན་དུས་ཚིགས་རེ་ལ་ཟླ་བ་གསུམ་ཚེས་ཞག་གཉིས་ཆུ་ཚོད་ཞེ་དྲུག་སོགས་ཡོད་པའི་ཕྱིར། གཉིས་པ་ནི། ལོ་ཕྱེད་དང་གསུམ་ལྷག་ཙམ་རེ་ནས་ཟླ་བཤོལ་རེ་འབྱུང་ལ། བཤོལ་སྟོན་མ་ཐག་པའི་དབང་དུ་བྱས་ན་སྔར་བཤད་པ་ལྟར་ཡིན་ཞིང༌། ཅུང་ཟད་བཤོལ་ཡོད་པའི་ལོ་ཕྱི་མ་གཉིས་ཀྱི་རྭ་བ་གཉིས་ལ་ཉི་མ་ལྡོག་པར་ངེས་པ་མ་ཡིན་ཏེ།
བཤོལ་ཅུང་ཟད་ཡོད་པའི་དབང་གིས་དགུན་ཟླ་འབྲིང་པོ་རྒྱལ་གྱི་ཟླ་བ་དང་དབྱར་ཟླ་འབྲིང་པོ་ཆུ་སྟོད་ཀྱི་ཟླ་བའི་ནང་དུ་ཉི་མ་ལྡོག་པ་ཤས་ཆེ་བའི་ཕྱིར། གསུམ་པ་ནི། དབྱར་གྱི་ཟླ་བ་གཉིས་པ་ཡི། ། ཐ་མའི་ཚེས་དགུ་ནས་མཚན་རིང༌། ། དགུན་རྣམས་ཀྱི་ནི་བཞི་པ་ལ། ། ཐུང་ངུ་འགྱུར་རོ་ཉིན་མོ་ལྡོག ། ཅེས་པ་འདིས་སྟོན་དཔྱིད་ཉིན་མཚན་ཆ་མཉམ་པ་དངོས་སུ་བསྟན་ནས་དབྱར་དགུན་གྱི་ཉི་མ་ལྡོག་མཚམས་ཤུགས་ལས་བསྟན་པ་ཡིན་ནོ། ། ཇི་ལྟར་བསྟན་ན། དབྱར་གྱི་ཟླ་བ་གཉིས་པ་ཡི། ། ཞེས་པས།
སྟོན་ཉིན་མཚན་མཉམ་པ་དངོས་སུ་བསྟན་ནས་དགུན་ཉི་ལྡོག་པ་ཤུགས་ལ་བསྟན་ཏེ། དུས་ཚིགས་ལ་གསུམ་དུ་ཕྱེ་བའི་དབྱར་ཟླ་གཉིས་པ་ནི་སྟོན་ཟླ་རྭ་བ་ཡིན་ལ། དེ་ཉིད་ལ་སྟོན་ཉིན་མཚན་མཉམ་པ་དངོས་སུ་བསྟན་ནས། དེ་ནས་ཁྱིམ་ཞག་དགུ་བཅུ་འདས་པའི་དུས་སུ་དགུན་ཉི་ལྡོག་པ་ཤུགས་ལ་བསྟན་པའི་ཕྱིར། དགུན་རྣམས་ཀྱི་ནི་བཞི་པ་ལ། ། ཞེས་པས། དཔྱིད་ཉིན་མཚན་མཉམ་པ་དངོས་སུ་བསྟན་ནས་དབྱར་ཉི་ལྡོག་པ་ཤུགས་ལས་བསྟན་ཏེ། དགུན་ཟླ་བཞི་པ་དབོའི་ཟླ་བ་ལ་དཔྱིད་ཉིན་མཚན་མཉམ་པ་འབྱུང་ཞིང༌། དེ་ ༼༡༥༣༽ ནས་ཁྱིམ་ཞག་དགུ་བཅུ་འདས་པའི་དུས་སུ་དབྱར་ཉི་ལྡོག་པ་ཤུགས་ལ་བསྟན་པའི་ཕྱིར། ལྔ་པ་ནི།
མངོན་པ་འོག་མ་ལྟར་ན་ཡར་ངོ་ལ་ཟླ་བ་འཕེལ་བའི་རྒྱུ་མཚན་ཡོད་དེ། ཚེས་གཅིག་ནས་བཅོ་ལྔའི་བར་ལ་ཉི་མ་དང་ཟླ་བ་ཇེ་རིང་ཇེ་རིང་སོང་བའི་རྒྱུ་མཚན་གྱིས་ཉི་མའི་འོད་ཟེར་ཟླ་བ་ལ་ཕོག་པའི་གྲིབ་མ་ཆེ་ཆུང་ཆེ་ཆུང་དུ་འགྲོ་བ་དང༌། ཚེས་བཅོ་ལྔ་ཉི་མའི་འོད་ཟེར་ཟླ་བ་ལ་ཕོག་པའི་གྲིབ་མ་གཏན་མེད་པའི་དབང་གིས་ཟླ་བའི་ཆ་ཤས་རྫོགས་པར་སྣང་བའི་ཕྱིར། མར་ངོ་ལ་འགྲིབ་པའི་རྒྱུ་མཚན་ཡོད་དེ། བཅུ་དྲུག་ནས་གནམ་གང་གི་བར་ལ་ཉི་མ་དང་ཟླ་བ་ཇེ་ཉེ་ཇེ་ཉེར་སོང་བའི་རྐྱེན་གྱིས་ཉི་མའི་འོད་ཟེར་ཟླ་བ་ལ་ཕོག་པའི་གྲིབ་མ་རྒྱ་ཇེ་ཆེ་ཇེ་ཆེར་འགྱུར་བ་དང༌། གནམ་གང་ལ་ཉི་མ་དང་ཟླ་བ་ཤིན་ཏུ་ཉེ་བའི་གྲིབ་མས་ཡོངས་སུ་རྫོགས་པ་བསྒྲིབས་པའི་ཕྱིར། མཛོད་ལས། ཉི་མ་དང་ནི་ཉེ་བ་ལས། ། རང་གི་གྲིབ་མས་འགྲིབ་པར་སྣང༌། ། ཞེས་པ་ལྟར་རོ། །
ས་སྡེ་ལྟར་ན། ཟླ་བའི་དཀྱིལ་འཁོར་གྱི་ཕྱེད་ནོར་བུ་ཆུ་ཤེལ་ལས་གྲུབ། ཕྱེད་བཻཌཱུརྻ་ལས་གྲུབ་པ་དེ་ཉིད་སྟེང་འོག་ཏུ་འགྱུར་བའི་དབང་གིས་འཕེལ་འགྲིབ་ཏུ་སྣང་སྟེ། ཚེས་གཅིག་ནས་བཅོ་ལྔའི་བར་ལ་ནོར་བུ་ཆུ་ཤེལ་གྱི་ཕྱོགས་དེ་ཉིད་འོག་ཏུ་རྒྱ་ཇེ་ཆེ་ཇེ་ཆེར་སོང་ནས། ཚེས་བཅོ་ལྔ་ལ་ནོར་བུ་ཆུ་ཤེལ་གྱི་ཕྱོགས་དེ་ཉིད་འོག་ཏུ་གནས་བཻཌཱུརྻའི་ཕྱོགས་དེ་ཉིད་སྟེང་དུ་གནས་ཤིང༌། བཅུ་དྲུག་ནས་གནམ་གང་གི་བར་ལ་བཻཌཱུརྻའི་ཕྱོགས་དེ་ཉིད་འོག་ཏུ་རྒྱ་ཇེ་ཆེ་ཇེ་ཆེར་སོང་ནས། གནམ་གང་ལ་བཻཌཱུརྻའི་ཕྱོགས་དེ་ཉིད་འོག་ཏུ་གནས་ནོར་བུ་ཆུ་ཤེལ་གྱི་ཕྱོགས་དེ་ཉིད་སྟེང་དུ་གནས་པའི་ཕྱིར། ས་སྡེ་ལས། ཟླ་བའི་དཀྱིལ་འཁོར་ནི་ཡུད་ཙམ་གྱིས་སྟེང་དུ་འཛུར་ནས་ཟླ་ཁམ་དུ་སྣང་སྟེ། དེའི་ཕ་རོལ་གྱི་ངོས་དེ་ཚུ་རོལ་གྱི་ངོས་དེས་བསྒྲིབས་པའི་ཕྱིར་མི་སྣང་སྟེ།
ཇི་ལྟར་ཇི་ལྟར་འཛུར་བ་དེ་བཞིན་དུ་དེ་ལྟ་དེ་ལྟར་ཤིན་ཏུ་གང་བར་སྣང་ ༼༡༥༤༽ ངོ༌། ། མར་གྱི་ངོ་ལ་ཇི་ལྟ་ཇི་ལྟར་འཐུར་དུ་འཛུར་བ་དེ་ལྟ་དེ་ལྟར་བྲི་བར་སྣང་ངོ༌། །

ཞེས་གསུངས་པ་ལྟར་རོ། ། ལྔ་པ་ནི། འཇིག་རྟེན་གྱི་ཐ་སྙད་ལ་རྨོངས་པ་སྤང་བ་དང༌། གསོ་སྦྱོང༌། དབྱར་གནས། དགག་དབྱེ། སྲ་བརྐྱང་འདིང་བ་དང་དབྱུང་བའི་དུས་རྣམས་རྒྱལ་བས་ཇི་ལྟར་གསུངས་པ་བཞིན་དུ་ངོ་ཤེས་ནས། རྒྱལ་བའི་དགག་སྒྲུབ་གནང་གསུམ་གྱི་བསླབ་བྱ་ལ་གུས་པའི་སྒོ་ནས་འཇུག་ཅིང༌། དེ་ཐམས་ཅད་ངེས་འབྱུང་གི་བསམ་པས་ཟིན་པའི་སྟོབས་ཀྱིས་མཐར་ཐུག་མྱང་འདས་ཐོབ་པའི་ཕན་ཡོན་ཡོད་དོ། ། དྲུག་པ་ལ། དུས་ཆེན་གྱི་དབྱེ་བ།
དབྱེ་བ་སོ་སོའི་རང་བཞིན། དགེ་བའི་འགྱུར་ཁྱད་དང་གསུམ་མོ། ། དང་པོ་ལ། སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི། མངོན་བྱང་ཆུབ་དང་ཆོས་འཁོར་དང༌། ། ལྷ་བབས་ཆོ་འཕྲུལ་ཆེན་པོ་སྟེ། ། དད་ལྡན་བསོད་ནམས་གསོག་པ་ཡི། ། ཁྱད་པར་ཅན་གྱི་དུས་ཡིན་ནོ། །
ཞེས་སོ། ། གཉིས་པ་ནི། དད་པ་དང་ལྡན་པའི་གང་ཟག་གིས་དགེ་བ་ཆུང་ངུ་ལ་བརྟེན་ནས་འབྲས་བུ་རྒྱ་ཆེན་པོ་འབྱུང་བ་སངས་རྒྱས་ཀྱི་བྱིན་གྱིས་བརླབས་པའི་དུས་ཆེན་རྣམ་པ་བཞི་སྟེ། མངོན་པར་བྱང་ཆུབ་པའི། ཆོས་འཁོར་བསྐོར་བའི། ལྷ་ལས་བབས་པའི། ཆོ་འཕྲུལ་ཆེན་པོའི་དུས་ཆེན་དང་བཞི་ཡོད་པའི་ཕྱིར། གཉིས་པ་སོ་སོའི་རང་བཞིན་ལ་བཞི་ལས། བྱང་ཆུབ་པའི་དུས་ཆེན་ལ། སྡོམ་ཚིག་དང༌།
དེའི་དོན་བཤད་པ་གཉིས། དང་པོ་ནི། མེ་མོ་ཡོས་ལ་ལྷུམས་སུ་ཞུགས། ། ས་ཕོ་འབྲུག་ལ་སྐུ་བལྟམས་ནས། ། ཉི་ཤུ་རྩ་དགུ་ཁབ་ཏུ་གནས། ། ལོ་དྲུག་དཀའ་བ་སྤྱད་ནས་ཀྱང༌། ། སོ་ལྔ་བཞེས་ཚེ་ཆུ་སྟག་གི ། ས་གའི་བཅོ་ལྔ་མངོན་བྱང་ཆུབ། ། ལྷུམས་ཞུགས་བྱང་ཆུབ་མྱང་འདས་ཏེ། ། རྣམ་གསུམ་འཛོམ་པའི་དུས་ཡིན་ནོ། །
ཞེས་སོ། ། གཉིས་པ་ནི། སྟོན་པ་འདི་མེ་མོ་ཡོས་གྱི་ས་ག་ཟླ་བའི་ཚེས་བཅོ་ལྔ་ལ་ཡུམ་གྱི་ལྷུམས་སུ་ཞུགས། ས་ཕོ་འབྲུག་ལ་སྐུ་བལྟམས་ནས་ལོ་ཉི་ཤུ་རྩ་དགུ་ཁབ་ཏུ་ ༼༡༥༥༽ བཞུགས། ལོ་དྲུག་དཀའ་བ་སྤྱད་པའི་ཚུལ་བསྟན་ཏེ་དགུང་ལོ་སུམ་ཅུ་རྩ་ལྔ་བཞེས་པའི་ཚེ་ཆུ་ཕོ་སྟག་གི་ས་ག་ཟླ་བའི་ཚེས་བཅོ་ལྔ་ལ་མངོན་པར་རྫོགས་པར་སངས་རྒྱས་པའི་ཚུལ་བསྟན། དེ་ནས་ལོ་བཞི་བཅུ་ཞེ་ལྔའི་བར་དུ་ཆོས་ཀྱི་འཁོར་ལོ་རྒྱུན་མི་ཆད་པ་བསྐོར་ཏེ། དགུང་ལོ་བརྒྱད་ཅུ་བཞེས་པའི་ཚེ་མེ་མོ་ཕག་གི་ས་ག་ཟླ་བའི་ཚེས་བཅོ་ལྔ་ལ་མྱ་ངན་ལས་འདའ་བའི་ཚུལ་བསྟན་པར་བཞེད་དོ། ། དེས་ན་ས་ག་ཟླ་བའི་ཚེས་བཅོ་ལྔ་འདི་ལ་དུས་ཆེན་གསུམ་འཛོམ་པ་ཡིན་ཏེ། རྒྱ་ཆེན་རོལ་པ་ལས་ལྷུམས་ཞུགས་ཀྱི་དུས་མཆོད་ཡོད་པར་གསུངས། མངོན་བྱུང་གི་མདོ་དང༌།
འགྲེལ་ཆེན་དྲི་མེད་འོད་ལས་མངོན་པར་བྱང་ཆུབ་པའི་དུས་ཆེན་ཡོད་པར་གསུངས། མྱང་འདས་ཆེན་པོ་ལས་མྱ་ངན་ལས་འདས་པའི་དུས་ཆེན་ཡོད་པར་གསུངས་པའི་ཕྱིར། གཉིས་པ་ཆོས་འཁོར་བསྐོར་བའི་དུས་ཆེན་ལ། སྡོམ་ཚིག་དང༌། དེའི་དོན་གཉིས། དང་པོ་ནི། དེ་ནས་དགུང་ཞག་ཞེ་བརྒྱད་འདས། ། ཆུ་སྟོད་ཟླ་བའི་ཡར་ཚེས་ཀྱི། ། ཚེས་བཞིའི་ཉིན་ཞག་བདེན་བཞིའི་ཆོས། ། སྟོན་པས་ཝཱ་རཱ་ཎ་སཱི་རུ། །
ལྔ་སྡེ་རྣམས་ལ་གསུངས་པའི་མོད། ། མཐོང་བའི་ལམ་དང་ངེས་ཞུགས་ཀྱི། ། བསྙེན་རྫོགས་སྡོམ་པ་དུས་གཅིག་ཏུ། ། སྔོན་གྱི་སྨོན་ལམ་མཐུ་ལས་ཐོབ། ། ཅེས་སོ། ། གཉིས་པ་ནི། ཆུ་སྟོད་ཀྱི་ཟླ་བའི་ཡར་ངོའི་ཚེས་བཞིའི་ཉིན་ཆོས་འཁོར་བསྐོར་བའི་དུས་ཆེན་ཡིན་ལ། འདི་དག་ལ་དུས་ནམ་གྱི་ཚེ་ཆོས་གང་གསུངས་པ། གནས་གང་དུ་སྟོན་པ་གང་གིས་གདུལ་བྱ་གང་ལ་གསུངས་པ། དེ་ལྟར་གསུངས་པ་ལ་བརྟེན་ནས་ཐོབ་པའི་ཡོན་ཏན་གྱི་ཁྱད་པར་དང་གསུམ།
དང་པོ་ནི། ས་ག་ཟླ་བའི་ཚེས་བཅོ་ལྔ་ལ། མངོན་པར་རྫོགས་པར་སངས་རྒྱས་ནས་དེའི་ཕྱི་དེ་སྣྲོན་གྱི་ཟླ་བའི་མར་ངོའི་ཚེས་གཅིག་ནས་བརྩམས་ཏེ་ཉིན་ཞག་བཞི་བཅུ་རྩ་བརྒྱད་འདས་པ་ན། ཆུ་སྟོད་ཟླ་བའི་ཡར་ངོའི་ཚེས་བཞི་ལ་བསླབ་པ་གསུམ་དང་བདེན་པ་བཞི་བརྗོད་བྱར་སྟོན་པའི་དབེན་པ་བཞིའི་ ༼༡༥༦༽ ཆོས་འཁོར་གསུངས་པ་ཡིན་ནོ། ། གཉིས་པ་ནི། སྟོན་པ་ཤཱཀྱ་ཐུབ་པས་ཡུལ་ཝཱ་རཱ་ཎ་སཱི་ན་སངས་རྒྱས་སྟོང་གི་ཁྲི་ཡོད་པའི་འཁོར་བ་འཇིག་གསེར་ཐུབ་འོད་སྲུངས་གསུམ་གྱི་ཁྲི་ལ་ཕྱག་དང་བསྐོར་བ་མཛད་ནས། བཞི་པའི་སྟེང་དུ་བཞུགས་ཏེ། འཁོར་གྱི་གཙོ་བོ་ཀུན་ཤེས་ཀཽ་ཌིནྱ་རྟ་ཐུལ་གླངས་པ་མིང་ཆེན་བཟང་ལྡན་ཏེ་ལྔ་སྡེ་བཟང་པོ་ལ་གསུངས་པ་ཡིན་ནོ། ། གསུམ་པ་ནི། དེ་ལྟར་གསུངས་པ་ལ་བརྟེན་ནས་ལྔ་སྡེ་བཟང་པོའི་རྒྱུད་ལ་མཐོང་ལམ་དང་ངེས་ཞུགས་ཀྱི་བསྙེན་རྫོགས་ཀྱི་སྡོམ་པ་སྔོན་གྱི་སྨོན་ལམ་གྱི་མཐུ་ལས་དུས་ཅིག་ཅར་དུ་ཐོབ་པ་ཡིན་ནོ། །
ལྷ་བབས་ཀྱི་དུས་ཆེན་ལ། སྡོམ་ཚིག་དང༌། དེའི་དོན་གཉིས། དང་པོ་ནི། སྟོན་པ་འཁོར་བཅས་རྫུ་འཕྲུལ་གྱིས། ། སུམ་ཅུ་རྩ་གསུམ་ལྷ་གནས་སུ། ། ཡུམ་ཆེན་བདེན་པ་ལ་འགོད་ཕྱིར། ། ཟླ་གསུམ་དབྱར་གནས་མཛད་ནས་ནི། ། དབྱུག་པའི་ཡར་ཚེས་བཅོ་ལྔ་ཡི། ། སྔ་དྲོའི་ཆ་ལ་དགག་དབྱེ་མཛད། །
ཕྱི་དྲོའི་དུས་སུ་འཛམ་གླིང་དུ། ། ལྷ་བབས་དུས་ཆེན་ཡིན་པར་བཞེད། ། ཅེས་སོ། ། གཉིས་པ་ལ། སྟོན་པ་སྐུ་བལྟམས་ནས་ཞག་དྲུག་འདས་པ་ན་ཡུམ་སྒྱུ་མ་ལྷ་མཛེས་མྱ་ངན་ལས་འདས། སུམ་ཅུ་རྩ་གསུམ་ལྷ་ཡི་གནས་སུ་སྐྱེས་པ་དེ་ཉིད་བདེན་པ་མཐོང་བ་ལ་འགོད་པར་བྱ་བའི་ཕྱིར་དུ། སྟོན་པ་འཁོར་བཅས་རྫུ་འཕྲུལ་གྱིས་སུམ་ཅུ་རྩ་གསུམ་ལྷའི་གནས་སུ་ལྷགས་ཏེ། གྲོ་བཞིན་ཟླ་བའི་མར་ངོའི་ཚེས་གཅིག་ནས་བརྩམས་ཏེ་ཟླ་བ་གསུམ་གྱི་བར་དུ་དབྱར་ཁས་བླངས་ནས། དབྱུག་པ་ཟླ་བའི་ཚེས་བཅོ་ལྔའི་སྔ་དྲོའི་ཆ་ལ་དགག་དབྱེ་མཛད། ཕྱི་དྲོའི་དུས་སུ་སྟོན་པ་འཁོར་བཅས་སུམ་ཅུ་རྩ་གསུམ་ནས་འཛམ་བུའི་གླིང་དུ་བྱོན་པ་ནི་ལྷ་ལས་བབས་པའི་དུས་ཆེན་ནོ། །
བཞི་པ་ཆོ་འཕྲུལ་གྱི་དུས་སྤྱིར་བསྟན་པ་དང༌། ཆོ་འཕྲུལ་བསྟན་ཚུལ་བྱེ་བྲག་ཏུ་བཤད་པ་གཉིས། དང་པོ་ནི། རྟ་ཟླའི་ཡར་ཚེས་བཅོ་ལྔ་ནི། ། ལུང་རྟོགས་བསྟན་པ་སྤེལ་བའི་ཕྱིར། ། བདུད་དང་མུ་སྟེགས་ཚར་བཅད་པའི། ། ༼༡༥༧༽ ཆོ་འཕྲུལ་ཆེན་པོའི་དུས་ཡིན་ནོ། ། ཞེས་པ་ལྟར། རྟ་པ་ཟླ་བའི་ཡར་ཚེས་གཅིག་ནས་བཅོ་ལྔའི་བར་ནི། བདུད་དང་མུ་སྟེགས་ཅན་ལ་སོགས་པ་ཆོ་འཕྲུལ་སྣ་ཚོགས་གྱི་སྒོ་ནས་ཚར་བཅད་པ་ཆོ་འཕྲུལ་ཆེན་པོའི་དུས་ཆེན་དག་ཏུ་གསུངས་སོ། །
གཉིས་པ་ནི། མདོ་སྡེ་འཛངས་བླུན་ལས། ཆོ་འཕྲུལ་གྱི་དུས་ཆེན་འདི་དག་ལ། གླེང་གཞི། འཁོར་བསྡུས་ཚུལ། ཆོ་འཕྲུལ་བསྟན་ཚུལ། དེ་ལྟར་འབྱུང་བའི་རྒྱུ་མཚན་བཞིའི་སྒོ་ནས་རྒྱས་པར་བཤད་ཅིང༌། འདིར་ཆོ་འཕྲུལ་བསྟན་ཚུལ་སྡོམ་ཚིག་གི་སྒོ་ནས་བཤད་པ་ནི། དགུན་ཟླ་ཐ་ཆུང་ཚེས་གཅིག་ལ། ། མཉན་ཡོད་གསལ་རྒྱལ་མཆོད་པའི་ཚེ། །
ཚེམས་ཤིང་ས་ལ་བཙུགས་མ་ཐག ། རྩ་བ་སྡོང་པོ་ཡལ་ག་རྣམས། ། རིན་ཆེན་བདུན་གྱི་རང་བཞིན་ཅན། ། དཔག་ཚད་ལྔ་བརྒྱའི་རྒྱ་ཁྱོན་ལྡན། ། ལོ་འདབ་མེ་ཏོག་ཡིད་འོང་ཞིང༌། ། བྲེ་ལྔ་ཤོང་བའི་འབྲས་བུ་ཆགས། ། དེ་ཡི་ཁ་དོག་འོད་ཟེར་གྱིས། ། ཉི་མ་ཟླ་བ་ཟིལ་གནོན་ཞིང༌། ། རླུང་གིས་བསྐྱོད་པའི་དྲི་བསུང་ལས། ། ཆོས་ཀྱི་སྒྲ་དབྱངས་སྒྲོག་པ་སྤྲུལ། །
ཚེས་གཉིས་ཨུ་དྲ་ཡ་ནས་མཆོད། ། དེ་བཞིན་གཤེགས་པའི་གཡས་དང་གཡོན། ། ནགས་ཚལ་སྣ་ཚོགས་རབ་བརྒྱན་ཞིང༌། ། མཐོ་མཛེས་རི་གཉིས་སྤྲུལ་པའི་རྩེར། ། རོ་བརྒྱ་དང་ལྡན་འཇམ་ཞིང་མངར། ། འབྲས་བུས་མི་རྣམས་ཡིད་བཞིན་ཚིམ། ། འཇམ་མངར་མཉེན་པའི་རྩ་མཆོག་གིས། ། བྱོལ་སོང་ཚིམ་ཞིང་བདེ་བསྐྱེད་སྤྲུལ། ། ཚེས་གསུམ་ཤུན་ཙིན་རྒྱལ་པོས་མཆོད། ། ཞལ་བཤལ་འཐོར་འཐུང་དོར་བ་ལས། །
ཁོར་ཡུག་དཔག་ཚད་ཉིས་བརྒྱ་ལ། ། རིན་ཆེན་རྒྱན་གྱིས་རབ་སྤྲས་པ། ། ཡན་ལག་བརྒྱད་ལྡན་རྫིང་བུ་མཆོག ། ཤིང་རྟའི་འཕང་ལོའི་ཚད་ལྡན་པ། ། སྣ་ཚོགས་པདྨོ་འོད་ཟེར་གྱིས། ། རྣམ་པ་ཀུན་ཏུ་སྣང་བ་སྤྲུལ། ། ཚེས་བཞི་ཨིནྡྲ་བ་མིས་མཆོད། ། རྫིང་བུ་དེ་ཡི་ངོས་བཞི་ནས། ། ཡུར་ཆེན་བརྒྱད་བརྒྱད་འཁོར་བ་ལས། ། ངོ་མཚར་སྒྲ་ ༼༡༥༨༽ སྐད་འདི་ལྟར་འབྱུང༌། །
དབང་སྟོབས་བྱང་ཆུབ་འཕགས་ལམ་བརྒྱད། ། རྣམ་ཐར་གསུམ་དང་མངོན་ཤེས་དྲུག ། ཕར་ཕྱིན་དྲུག་དང་ཚད་མེད་སོགས། ། ཆོས་ཀྱི་སྒྲ་དབྱངས་སྒྲོག་པ་སྤྲུལ། ། ཚེས་ལྔ་ཚངས་བྱིན་རྒྱལ་པོས་མཆོད། ། སྟོན་པའི་ཞལ་གྱི་དཀྱིལ་འཁོར་ལས། ། གསེར་གྱི་མདོག་ཅན་འོད་འཕྲོས་པས། ། སྟོང་གསུམ་འཇིག་རྟེན་ཁམས་ཀུན་གསལ། ། འོད་དེས་རེག་པའི་སེམས་ཅན་རྣམས། ། དུག་གསུམ་སྒྲིབ་པ་ལྔ་བྲལ་ཏེ། །
ལུས་སེམས་བདེ་བས་ཚིམ་པ་དང༌། ། ཡོན་ཏན་ཚོགས་ཀྱིས་བརྒྱན་པ་སྤྲུལ། ། ཚེས་དྲུག་ལིཙྪའི་ཚོགས་ཀྱིས་མཆོད། ། སྟོན་པའི་འཁོར་རྣམས་ཐམས་ཅད་ཀྱིས། ། གཅིག་བསམ་གཅིག་གིས་ཤེས་གྱུར་ཏེ། ། སོ་སོའི་དགེ་དང་མི་དགེ་བའི། ། ལས་འབྲས་ཕན་ཚུན་མངོན་གྱུར་ནས། ། ལས་འབྲས་ཡིད་ཆེས་དད་པ་ཡིས། ། སྟོན་པའི་ཡོན་ཏན་རྗོད་བྱེད་ཅིང༌། ། དགེ་ཚོགས་རྒྱ་ཆེན་བསྒྲུབ་པ་སྤྲུལ། །
ཚེས་བདུན་ཤཱཀ་རིགས་རྣམས་ཀྱིས་མཆོད། ། སྟོན་པའི་འཁོར་རྣམས་སོ་སོ་ནས། ། འཁོར་ལོས་སྒྱུར་བའི་རྒྱལ་པོར་གྱུར། ། རིན་ཆེན་སྣ་བདུན་བུ་སྟོང་ལྡན། ། རྒྱལ་ཕྲན་བློན་པོའི་ཚོགས་ཀྱིས་བསྐོར། ། ཀུན་ལ་མངོན་དུ་གྱུར་པའི་ཚེ། ། ངོ་མཚར་རྨད་བྱུང་སྤྲོ་བ་སྐྱེས། ། ཆོས་ཀྱི་དོན་ལ་སྦྱར་བ་སྤྲུལ། ། སྟོན་དྲུག་ཆོ་འཕྲུལ་བསྟན་སེམས་ཀྱང༌། ། སེམས་ཁོང་ཆུད་དེ་ཡན་ལག་རེངས། །
ཁ་རྣམས་འཐམས་ཤིང་ཆོ་འཕྲུལ་ནི། ། ཅུང་ཟད་སྟོན་པའི་མཐུ་མེད་གྱུར། ། ཚེས་བརྒྱད་ལྷ་དབང་སྤྱན་དྲངས་ཏེ། ། གཡས་གཡོན་ཚངས་དང་བརྒྱ་བྱིན་མཆོད། ། སེང་ཁྲི་ཕྱག་གིས་མནན་པ་ལས། ། འུར་ཞིང་བརྗིད་པའི་སྒྲ་ཆེན་དང༌། ། ཁྲོ་ཞིང་རབ་ཏུ་གཏུམ་པ་ཡི། ། སྲིན་པོ་ལྔ་ཡི་ཚོགས་བྱུང་སྟེ། ། སྟོན་དྲུག་ཁྲི་བཤིག་སྡིགས་པར་བྱས། ། ཁྲོ་བོའི་རྒྱལ་པོ་ཕྱག་རྡོར་གྱིས། །
མེ་ཕུང་འབར་བའི་རྡོ་རྗེས་བསྐྲད། ། ཁ་ཅིག་སྐྱེངས་ཏེ་ཆུ་ལ་མཆོངས། ། སྟོང་ཕྲག་གཅིག་དང་དགུ་ཁྲི་ནི། ། སྟོན་ལ་སྐྱབས་ ༼༡༥༩༽ ཞུས་རབ་བྱུང་གསོལ། ། ལེགས་པར་འོངས་སོ་བཀའ་སྩལ་པས། ། སྐྲ་དང་ཁ་སྤུ་རང་ལྷུང་སྟེ། ། ངུར་སྨྲིག་འཛིན་པའི་དགེ་སློང་གྱུར། ། ཆོས་བསྟན་ཟག་ཟད་སྒྲིབ་བྲལ་མཛད། ། ཚེས་དགུ་ཚངས་པའི་རྒྱལ་པོས་མཆོད། ། འོད་ཟེར་འཕྲོ་བའི་སྐུ་ལུས་ཀྱིས། །
ཚངས་པའི་བར་དུ་ཁྱབ་མཛད་ནས། ། གསུང་གིས་འགྲོ་རྣམས་གྲོལ་བར་མཛད། ། ཚེས་བཅུ་རྒྱལ་ཆེན་སྡེ་བཞིས་མཆོད། ། འོད་ཟེར་འཕྲོ་བའི་སྐུ་ལུས་ཀྱིས། ། སྲིད་རྩེའི་བར་དུ་ཁྱབ་མཛད་ནས། ། གསུང་གིས་འགྲོ་ལ་ཆོས་སྟོན་མཛད། ། བཅུ་གཅིག་མགོན་མེད་ཟས་སྦྱིན་མཆོད། ། སེང་གེའི་ཁྲི་ལ་བཞུགས་བཞིན་དུ། ། སྐུ་ལུས་མི་སྣང་འོད་ཟེར་གྱིས། ། སྟོང་གསུམ་ཁྱབ་ཅིང་ཆོས་སྟོན་མཛད། །
བཅུ་གཉིས་ཁྱིམ་བདག་སྤྱི་ཐོས་མཆོད། ། སྟོང་གསུམ་འོད་ཀྱིས་ཁྱབ་མཛད་ཅིང༌། ། འོད་དེས་རེག་པའི་སེམས་ཅན་རྣམས། ། སྐྱོན་བྲལ་ཡོན་ཏན་ལྡན་པར་མཛད། ། བཅུ་གསུམ་ཤུན་ཙིན་རྒྱལ་པོས་མཆོད། ། སྐུ་ཡི་ལྟེ་བའི་དཀྱིལ་འཁོར་ལས། ། འོད་ཟེར་གཉིས་བྱུང་འདོམ་བདུན་འཕགས། ། དེ་སྟེང་ཡིད་འོང་པདྨ་ལ། ། སྤྲུལ་སྐུ་མཚན་དཔེས་བརྒྱན་པ་བཞུགས། ། དེ་ཡི་ལྟེ་བའི་དཀྱིལ་འཁོར་ལ། །
འོད་ཟེར་གཉིས་གཉིས་འདོམ་བདུན་འཕགས། ། དེ་སྟེང་ཡིད་འོང་པདྨ་ལ། ། སྤྲུལ་སྐུ་མཚན་དཔེས་བརྒྱན་པ་བཞུགས། ། དེ་ལས་འོད་ཟེར་པདྨ་དང༌། ། སྤྲུལ་སྐུ་གཅིག་ལས་གཉིས་འཕྲོས་པས། ། བརྒྱད་དང་བཅུ་དྲུག་སོ་གཉིས་དང༌། ། དྲུག་ཅུ་རྩ་བཞི་ལ་སོགས་པ། ། སྟོང་གསུམ་བར་དུ་ཁྱབ་པ་ནི། ། འཁོར་རྣམས་ཀུན་ལ་མངོན་གྱུར་ཏེ། ། ངོ་མཚར་དད་པའི་སྤུ་ལང་གཡོས། །
བཅུ་བཞི་སྟོན་པ་འཁོར་བཅས་ལ། ། ཨུ་དྲ་ཡ་ནས་མེ་ཏོག་གཏོར། ། གཏོར་བའི་མེ་ཏོག་སྣ་ཚོགས་ནི། ། ཡིད་བཞིན་ནོར་བུ་ལ་སོགས་པ། ། རིན་ཆེན་དུ་མས་རབ་སྤྲས་པ། ། བརྒྱ་ཕྲག་ཕྱེད་དང་བཅུ་གསུམ་གྱི། ། གྲངས་ལྡན་རིན་ཆེན་ཤིང་རྟར་གྱུར། ། མཐོ་ ༼༡༦༠༽ བརྒྱད་ཚངས་པའི་བར་དུ་འཕགས། ། རིན་ཆེན་ཤིང་རྟ་རེ་རེའི་སྟེང༌། ། སྤྲུལ་པའི་སངས་རྒྱས་རེ་རེ་བཞུགས། །
སྟོང་གསུམ་འོད་ཀྱིས་ཁྱབ་མཛད་ནས། ། ཆོས་ཀྱི་རྟོགས་པ་འཕེལ་བར་མཛད། ། བཅོ་ལྔ་གཟུགས་ཅན་སྙིང་པོས་མཆོད། ། ཟོས་ན་ལུས་སེམས་བདེ་བ་འདྲེན། ། རོ་བརྒྱ་ལྡན་པའི་ཞལ་ཟས་ཀྱིས། ། སྣོད་རྣམས་མ་ལུས་ཡོངས་སུ་གང༌། ། ཕྱག་གིས་ས་ལ་བསྣུན་མ་ཐག ། སེམས་ཅན་དམྱལ་ཁམས་བཅོ་བརྒྱད་ནི། ། ཚད་མེད་སྡུག་བསྔལ་གྱིས་གཟིར་ཞིང༌། ། བདག་གིས་སྔོན་སྡིག་ཅི་ཞིག་བྱས། །
འདི་འདྲའི་སྡུག་བསྔལ་མྱོང་ངོ་ཞེས། ། སྨྲེ་བསྔགས་སྣ་ཚོགས་འདོན་པ་ནི། ། ཀུན་ལ་མངོན་དུ་གྱུར་པའི་ཚེ། ། དངངས་སྐྲག་འདར་ཞིང་བ་སྤུ་གཡོ། ། དེ་ལ་རྒྱལ་བས་ཆོས་བསྟན་པས། ། ལ་ལ་ཤི་འཕོས་ལྷ་རུ་སྐྱེས། ། ལ་ལ་བྱང་ཆུབ་མཆོག་སེམས་བསྐྱེད། ། འགའ་ཞིག་དགྲ་བཅོམ་མངོན་བྱས་སོ། ། དེ་ལྟར་ཉིན་ཞག་བཅོ་ལྔ་ལ། ། ཐུབ་དབང་ཆོ་འཕྲུལ་བསྟན་པའི་ཚུལ། །
ཅུང་ཟད་བརྗོད་པའི་བསོད་ནམས་ཀྱིས། ། འགྲོ་ཀུན་བྱང་ཆུབ་རེག་གྱུར་ཅིག ། ཅེས་པ་ལྟར་རོ། ། འདི་དག་ལ་ཚེས་གང་ལ་སྦྱིན་བདག་གང་གིས་མཆོད་པ་དང་ཆོ་འཕྲུལ་ཇི་ལྟར་བསྟན་ཚུལ་གཉིས་གཉིས་ཀྱི་སྒོ་ནས་ཤེས་པར་བྱའོ། ། གསུམ་པ་ནི། དེ་ལྟར་དུས་ཆེན་རྣམ་བཞི་ལ། ། དགེ་བ་ཅུང་ཟད་བགྱིས་པ་རྣམས། ། ས་ཡ་ཕྲག་བརྒྱའི་འགྱུར་དུ་གསུངས། ། དེ་དག་ཞིབ་ཏུ་བརྩིས་གྱུར་ན། ། ལྷག་བསམ་དག་པས་ནས་ཕུལ་གང༌། །
སྦྱིན་པར་བཏང་ན་ནས་ཕུལ་ནི། ། ས་ཡ་ཕྲག་བརྒྱར་འགྱུར་བའི་ཕྱིར། ། ནས་ཁལ་བརྒྱད་འབུམ་སུམ་ཁྲི་དང༌། ། སུམ་སྟོང་སུམ་བརྒྱ་སུམ་ཅུ་གསུམ། ། བྲེ་དྲུག་ཕུལ་བཞིའི་འབྲས་བུ་ནི། ། འབྱུང་བར་རྒྱལ་བ་ཉིད་ཀྱིས་གསུངས། ། ཞེས་པ་ལྟར་རོ། ། གཉིས་པ་བསླབ་བྱ་ནི། དགག་སྒྲུབ་གནང་གསུམ་གྱི་བསླབ་བྱ་རྣམས་གདམས་ངག་བཅུ་གཅིག་ཏུ་བསྡུས་ནས་བརྗོད་པ་ཡིན་ལ། བཅུ་གཅིག་པོ་དེ་དག་བསྡུ་ན་ ༼༡༦༡༽ བསླབ་བྱའི་གཙོ་བོ་མདོར་བསྡུས་ཏེ་བརྗོད་པ་དང༌།
དེ་ལ་སློབ་ཚུལ་གྱི་ཐབས་བརྗོད་པ་གཉིས། དང་པོ་ལ། རྟེན་ས་འཚོ་བ་རྣམ་དག་ལ། ། བསྒྲུབ་བྱ་ཚུལ་ཁྲིམས་རྣམ་དག་ལ། ། རྟོགས་དོན་ལྟ་བ་རྣམ་དག་ལ། ། ཤེས་བྱེད་ཆོ་ག་རྣམ་དག་ལ་གདམས་པ་དང་བཞི། དང་པོ་ནི། བསྙེན་པར་རྫོགས་པའི་སྡོམ་པ་དང་ལྡན་པའི་དགེ་སློང་གིས་འདོད་པ་བསོད་ཉམས་ཀྱི་མཐའ་སྤང་བའི་ཕྱིར་དུ་གོས་ཕྱག་དར་ཁྲོད་པ་ཟས་བསོད་སྙོམས་པ་གནས་ཤིང་དྲུང་པ་སྨན་བཀུས་ཏེ་བོར་བ་བཞི་ལ་བརྟེན་དགོས་ཤིང༌། ངལ་ཞིང་དུབ་པའི་མཐའ་སྤང་བའི་ཕྱིར་དུ་གོས་ཀརྴ་པ་ན་འབུམ་རི་བ་ཟས་རོ་བརྒྱ་པ་གནས་ཁང་བུ་བརྩེགས་པ་ལྔ་བརྒྱ་པ་སྨན་རོ་ནུས་ཕུན་སུམ་ཚོགས་པ་རྣམས་ཆགས་མེད་ཞེན་མེད་ཀྱི་ཚུལ་གྱིས་ལོངས་སྤྱོད་དུ་རུང་ངོ་ཞེས་གདམས་པ་ནི། གནས་རྣམས་བརྗོད་པར་བྱའོ་ཞེས་གསུངས་སོ། །
གཉིས་པ་ལ། གང་ལ་བསླབ་པར་བྱ་བའི་ཡུལ། དེ་ལ་སློབ་དགོས་པའི་རྒྱུ་མཚན་དཔེ་དང་བཅས་པ། གང་ལ་བརྟེན་ནས་སློབ་པའི་ཡུལ་ལ་གདམས་པ་དང་གསུམ། དང་པོ་ནི། སྤང་བྱའི་གཙོ་བོ་ལྟུང་བ་བཞི་ཆར་གཏོགས་དང་བཅས་པ་སྤོང་དགོས་ཤིང༌། བསྒྲུབ་བྱའི་གཙོ་བོ་དགེ་སྦྱོང་གི་ཆོས་བཞི་ཉམས་སུ་ལེན་དགོས་སོ་ཞེས་གདམས་པ་ནི། ལྟུང་བར་འགྱུར་བའི་ཆོས་རྣམས་དང༌། དགེ་སྦྱོང་བྱེད་པའི་ཆོས་རྣམས་ཀྱང་ངོ་ཞེས་སོ། ། གཉིས་པ་ནི།
སྔར་གྱི་ཆོས་གསུམ་པོ་དེ་དག་སྒྲུབ་དཀའ་བ་ཡིན་ཀྱང་འབད་པས་བསྒྲུབ་དགོས་པ་ཡིན་ཏེ། བསྙེན་རྫོགས་ཀྱི་སྡོམ་པ་ནི་གཞན་གྱིས་དབང་མེད་བྱས་པའི་སྒོ་ནས་བླངས་པ་མ་ཡིན་གྱི་རང་ཉིད་འདོད་ཅིང་དོན་དུ་གཉེར་བའི་སྒོ་ནས་བླངས་པ་ཡིན་པ་དང༌། བསྙེན་པར་རྫོགས་པའི་དགེ་སློང་བསྒྲེས་པོ་རྣམས་དང་ཚུལ་ཁྲིམས་ཀྱི་ངོ་བོ་ལ་བཟང་ངན་མེད་ཅིང་མཉམ་པར་ཐོབ་པའི་ཕྱིར། ཞེས་གདམས་པ་ནི། མཆོག་ཏུ་འདོད་པར་བྱ་བ་ཡང་དག་པ་ཉིད་ཀྱིས་རྫོགས་པ་ ༼༡༦༢༽ ཉིད་བརྗོད་ནས། ཚུལ་ཁྲིམས་ཀྱིས་མཉམ་པར་གྱུར་པ་ཉིད་བསྒྲུབ་པ་ལ་ངེས་པར་སྦྱར་བར་བྱའོ་ཞེས་སོ། ། གསུམ་པ་ནི། ཕ་བཟང་པོ་ལ་བུ་ཤེས་ལྡན་གྱིས་གུས་པར་བྱེད་པ་བཞིན་དུ། མཁན་སློབ་ལ་བསམ་པ་གུས་པའི་སྒོ་ནས་བསྙེན་བཀུར་བྱེད་དགོས་ཤིང༌། གྲོགས་གཞན་ལ་ཡང་སེམས་དུལ་བར་གནས་པའི་སྒོ་ནས་གུས་པར་བྱེད་དགོས་སོ་ཞེས་གདམས་པ་ནི།
ཚུལ་དང་འབྲེལ་བའི་གཟུགས་བརྙན་དང༌། ། དུལ་བར་གནས་པ་ཉིད་དང་ཞེས་སོ། ། གསུམ་པ་ནི། བསྙེན་རྫོགས་ཀྱི་བསླབ་བྱ་ལ་ཚུལ་བཞིན་དུ་སློབ་པ་དང༌། གྲོགས་ལ་གུས་པར་བྱེད་དགོས་པར་མ་ཟད་ལུང་སྡེ་སྣོད་གསུམ་ལ་མཁས་པ། མངོན་པར་རྟོགས་པ་བསླབ་པ་གསུམ་གྱིས་རྒྱུད་ཕྱུག་པའི་ཡོན་ཏན་དང་ལྡན་པར་བྱེད་དགོས་ཞེས་གདམས་པ་ནི། དགོས་པ་རྗེས་སུ་བསྒྲུབ་པ་ལ་ཡང་ངོ་ཞེས་སོ། ། བཞི་པ་ནི། སྔར་བཤད་པ་དེ་དག་ཏུ་མ་ཟད་དགེ་འདུན་ལྷག་མ་ལ་སོགས་པ་དགག་སྒྲུབ་ཀྱི་བསླབ་བྱ་གཞན་ཡང་ཤེས་པར་བྱས་ནས་བསླབ་དགོས་སོ་ཞེས་གདམས་པ་ནི། མ་བརྗོད་པ་ཡང་དག་པར་བླངས་པ་ཡོངས་སུ་ཤེས་པའི་བསྒྲུབ་པར་འགྱུར་བ་ཉིད་ཀྱང་བརྗོད་པར་བྱའོ་ཞེས་སོ། །
གཉིས་པ་ནི། རྙེད་པར་དཀའ་བ་དལ་འབྱོར་གྱི་ལུས་རྙེད། མཇལ་བར་དཀའ་བ་སངས་རྒྱས་ཀྱི་བསྟན་པ་དང་མཇལ། ཐོབ་པར་དཀའ་བ་བསྙེན་རྫོགས་ཀྱི་སྡོམ་པ་ཐོབ་པའི་སྐབས་འདིར་དལ་འབྱོར་དོན་ཡོད་པར་བྱས་ནས་བསླབ་བྱ་ལ་གཅེས་སྤྲས་སུ་བྱེད་དགོས་པ་ཡིན་ཏེ། ཤེས་རབ་མཆོག་གི་བསྟན་པ་ལ། ། ཁྱོད་ནི་རབ་ཏུ་བྱུང་བར་གྱུར། ། དལ་དང་འབྱོར་བ་རྙེད་དཀའ་བས། ། འདི་དག་ཇི་ལྟ་བ་བཞིན་བསྒྲུབས། ། ཞེས་གསུངས་པའི་ཕྱིར་ཞེས་གདམས་པ་ནི། གུས་པ་ལ་ཡང་ངེས་པར་སྦྱར་བར་བྱའོ་ཞེས་སོ། །
བསླབ་བྱ་ལ་ཚུལ་བཞིན་སློབ་པའི་ཐབས་ཡང་ལས་འབྲས་ལ་བླང་དོར་ཚུལ་བཞིན་བྱེད་པའི་བག་ཡོད་ཡིན་པས། དེ་ཉིད་དགོས་སོ་ཞེས་གདམས་པ་ནི། བསྒྲུབ་པར་བྱ་ ༼༡༦༣༽ བ་ཐབས་བརྗོད་པ་དང་བཅས་པ་ལ་ཡང་ངོ་ཞེས་པས་བསྟན་ནོ། ། གསུམ་པ་བུད་མེད་ཀྱི་ཆོ་གའི་ཁྱད་པར་ལ། ཚིགས་ཀྱི་ཁྱད་པར། ཡུལ་གྱི། སྡོམ་པ་སྦྱིན་ཚུལ་གྱི། གདམས་ངག་བརྗོད་ཚུལ་གྱི་ཁྱད་པར། དོགས་པ་བཅད་པ་དང་ལྔ། དང་པོ་ནི།
སྐྱེས་པ་ལ་དགེ་བསྙེན། བར་མ་རབ་བྱུང༌། དགེ་ཚུལ། བསྙེན་རྫོགས་ཏེ་ཚིག་བཞི་ཡིན་ལ། བུད་མེད་ལ་དེའི་སྟེང་དུ་དགེ་ཚུལ་དང་བསྙེན་རྫོགས་ཀྱི་བར་དུ་དགེ་སློབ་མ་དང༌། ཚངས་སྤྱོད་ལ་ཉེར་གནས་ཀྱི་སྡོམ་པ་ལེན་དགོས་པས་ཚིག་དྲུག་གོ ། འདིར་ཁ་ཅིག་ཚངས་སྤྱོད་ལ་ཉེར་གནས་ཀྱི་སྡོམ་པ་དགེ་སློབ་མའི་སྡོམ་པ་དང་རྫས་རིགས་གཅིག དགེ་སློབ་མའི་སྡོམ་པ་དགེ་ཚུལ་གྱི་སྡོམ་པ་དང་རྫས་རིགས་གཅིག་ཡིན་ཟེར། རྒྱ་འདུལ་འཛིན་ན་རེ། དགེ་སློབ་མ་དང་ཚངས་སྤྱོད་ལ་ཉེར་གནས་ཀྱི་སྡོམ་པ་ནི།
བར་མའི་ཚུལ་ཁྲིམས་ལ་སྡོམ་པའི་མིང་གིས་བཏགས་པ་ཡིན་པས་དགེ་ཚུལ་གྱི་སྡོམ་པ་དང་རྫས་རིགས་གཅིག་པ་ཡིན། དཔེར་ན་བར་མ་རབ་བྱུང་གི་ཚུལ་ཁྲིམས་བཞིན་ནོ་ཟེར། གཉིས་པ་ནི། དགེ་སློབ་མ་དང་ཚངས་སྤྱོད་ཉེར་གནས་ཀྱི་སྡོམ་པ་གཉིས་ནི་ཡུལ་དབུས་སུ་དགེ་སློང་མ་བཅུ་གཉིས་གྲངས་ཚང་བའི་དགེ་སློང་མའི་དགེ་འདུན་གྱིས་སྦྱིན་དགོས། མཐའ་འཁོབ་ཏུ་དྲུག་ཏུ་གྲངས་ཚང་བའི་དགེ་སློང་མའི་དགེ་འདུན་གྱིས་སོ། ། དགེ་སློང་མའི་སྡོམ་པ་ནི་གཉིས་ཀའི་དགེ་འདུན་ལས་ཐོབ་དགོས་ཏེ། ཡུལ་དབུས་སུ་ཕའི་ཚོགས་བཅུ་མའི་ཚོགས་བཅུ་གཉིས་ཏེ་ཉེར་གཉིས། མཐའ་འཁོབ་ཏུ་ཕའི་ཚོགས་ལྔ་མའི་ཚོགས་དྲུག་ཏེ་བཅུ་གཅིག་ལས་ཐོབ་དགོས་པའི་ཕྱིར། གསུམ་པ་ལ། ཚིག་སྔ་མ་དགེ་ཚུལ་མན་ཆད་དུ་སྒྲུབ་ཚུལ།
དགེ་སློབ་མར་སྒྲུབ་ཚུལ། དགེ་སློང་མར་སྒྲུབ་ཚུལ་དང་གསུམ། དང་པོ་ནི། མཁན་མོའི་སྟ་གོན་དུ་གནས་པའི་དགེ་སློང་མ་དེས་དང་པོར་དགེ་བསྙེན་མ་དང་བར་མ་རབ་བྱུང་དུ་བསྒྲུབས་ནས་སློབ་དཔོན་མ་དེས་དགེ་ཚུལ་མར་སྒྲུབ་ ༼༡༦༤༽ པར་བྱེད་པ་ཡིན་ནོ། ། གཉིས་པ་ལ་གང་ཟག་གང་ལ་སྦྱིན་པ་དང༌། ཆོ་ག་གང་གིས་སྦྱིན་ཚུལ་ལོ། ། དང་པོ་ནི། བསྙེན་པར་རྫོགས་པ་ལ་ལོ་གཉིས་སུ་མ་ཚང་བའི་དགེ་ཚུལ་མ་ལ་སྦྱིན་པར་བྱ་བ་ཡིན་ཞིང༌། དེ་ཡང་ཁྱིམ་སོ་མ་གཟུང་བ་ཡིན་ན་ལོ་བཅོ་བརྒྱད་མ་ལ་དགེ་སློབ་མའི་སྡོམ་པ་བླངས་ནས་ལོ་གཉིས་སུ་དེའི་བསླབ་བྱ་ལ་བསློབ། ཉི་ཤུ་མ་ལ་བསྙེན་པར་རྫོགས་པར་བྱེད།
ཁྱིམ་སོ་གཟུང་བ་ཡིན་ན་ལོ་བཅུ་མ་ལ་དགེ་སློབ་མའི་སྡོམ་པ་བླངས་ནས་ལོ་བཅུ་གཉིས་མ་ལ་བསྙེན་པར་རྫོགས་པར་བྱེད་པ་ཡིན་ནོ། ། གཉིས་པ་ནི། དགེ་སློང་མའི་དགེ་འདུན་གྱི་དབུས་སུ་ལས་བྱེད་པའི་དགེ་སློང་མས་གསོལ་བ་དང་གཉིས་ཀྱི་ལས་ཀྱིས་དགེ་སློབ་མའི་སྡོམ་པ་སྦྱིན། དེའི་རྗེས་སུ་རྩ་བའི་ཆོས་དྲུག་དང་རྗེས་སུ་མཐུན་པའི་ཆོས་དྲུག་གི་བསླབ་བྱ་བརྗོད་པ་ཡིན་ནོ། ། དེ་ལྟར་ཡང་མདོ་རྩ་བར། དགེ་ཚུལ་མ་ཉིད་དང་དགེ་སློང་མ་ཉིད་ཀྱི་བར་སྐབས་སུ་སྤྱད་པའི་དུས་ནི་ལོ་གཉིས་སོ། ། བསྙེན་པར་རྫོགས་པའི་དུས་ཀྱི་དང་པོར་དེས་མ་ལོན་པའི་དང་པོ་ལ་སྐྱེའོ། ། ཁྱིམ་སོ་གཟུང་བ་བསྙེན་པར་རྫོགས་པར་བྱ་བའི་ལོ་རྣམས་ཀྱི་དང་པོ་ནི་བཅུ་གཉིས་ཉིད་དོ། ། སྦྱིན་པ་ལས་སྐྱེའོ། ། དགེ་སློང་མའི་དགེ་འདུན་གྱིས་སོ། །
སྦྱིན་པ་ནི་བསླབ་པའི་སྡོམ་པ་ཞེས་བྱའོ། ། དེའི་འོག་ཏུ་བསླབ་པ་བརྗོད་པར་བྱའོ་ཞེས་པ་ལྟར་རོ། ། གསུམ་པ་ལ། སྦྱོར་བ་དང༌། དངོས་གཞི་གཉིས། དང་པོ་ནི། དགེ་སློང་མའི་དགེ་འདུན་གྱི་དབུས་སུ་མཁན་མོའི་སྟ་གོན་དུ་གནས་པའི་དགེ་སློང་མ་དེས་བསྒྲུབ་བྱ་ལ་རྟགས་དང་ཆ་ལུགས་སྦྱིན། གསང་སྟེ་སྟོན་པའི་སློབ་དཔོན་མ་དང་ཚངས་སྤྱོད་ལ་ཉེར་གནས་ཀྱི་སྡོམ་པ་སྦྱིན་པའི་ལས་ཀྱི་སློབ་དཔོན་མ་སྐོ་བར་བྱེད། དེ་ནས་གསང་སྟེ་སྟོན་མས་ལྐོག་ཏུ་བར་ཆད་དྲིས་པའི་རྗེས་སུ་ཚངས་སྤྱོད་ལ་ཉེར་གནས་ཀྱི་སྡོམ་པ་ཐོབ་པར་གསོལ་བ་འདེབས། དེ་ནས་ལས་བྱེད་པ་མོས་མངོན་སུམ་དུ་བར་ཆད་དྲིས་ནས་གསོལ་བ་དང་གཉིས་ཀྱི་ལས་ཀྱིས་ཚངས་སྤྱོད་ལ་ཉེར་གནས་ ༼༡༦༥༽ ཀྱི་སྡོམ་པ་སྦྱིན་པ་ཡིན་ནོ། །
གཉིས་པ་ནི། ཚངས་སྤྱོད་ལ་ཉེར་གནས་ཀྱི་སྡོམ་པ་སྦྱིན་ཟིན་རྗེས་སུ་དགེ་སློང་ཕའི་དགེ་འདུན་བསྣན་ནས་གཉིས་ཀའི་དགེ་འདུན་ལ་གསོལ་བ་འདེབས། ལས་ཀྱི་སློབ་དཔོན་དུ་འོས་པའི་དགེ་སློང་དེས་གསོལ་བ་དང་བཞིའི་ལས་ཀྱི་དགེ་སློང་མའི་སྡོམ་པ་སྦྱིན་དགོས་པ་ཡིན་ཏེ། ཚངས་པར་སྤྱོད་པ་ལ་ཉེ་བར་གནས་པའི་སྡོམ་པ་མ་ཐོབ་པར་བསྙེན་པར་རྫོགས་པར་མི་འགྱུར་རོ། ། གསང་སྟེ་སྟོན་པའི་འོག་ཏུ་དགེ་འདུན་གྱིས་དེ་སྦྱིན་པར་བྱའོ། ། བར་ཆད་དྲིས་ནས་སོ། ། གསོལ་བ་བྱས་ནས་སོ་ཞེས་སོ། ། བཞི་པ་ནི། རྟགས་དང་ཆ་ལུགས་སྦྱིན་པའི་སྐབས་སུ་ཆོས་གོས་གསུམ་ཤིང་དྲུང་དཔུང་བཅད་རྔུལ་གཟན་དང་ལྔ་སྦྱིན་དགོས། གདམས་ངག་གི་སྐབས་སུ་གནས་ཤིང་དྲུང་མ་གཏོགས་པ་ཕམ་པ་བརྒྱད་ལྕི་བའི་ཆོས་བརྒྱད་རྣམས་བརྗོད་དགོས་ཏེ།
ཆོས་གོས་དག་ནི་ལྔ་ཉིད་དོ། ། གནས་རྣམས་ལ་ཤིང་དྲུང་ཉིད་མ་གཏོགས་སོ། ། ལྟུང་བར་འགྱུར་བ་རྣམས་ལ་བརྒྱད་ཉིད་དོ། ། ལྕི་བའི་ཆོས་རྣམས་བརྗོད་པར་བྱའོ་ཞེས་སོ། ། ལྔ་པ་ལ། ཁ་ཅིག་དགེ་སློང་ཕའི་དགེ་འདུན་གྱིས་བུད་མེད་ལ་བསྙེན་རྫོགས་གྱི་སྡོམ་པ་བྱིན་ན་སྐྱེ་བ་མེད་དེ། དགེ་སློང་མའི་སྡོམ་པ་སྐྱེ་བའི་སྔོན་དུ་ཐུན་མོང་མིན་པའི་སྡོམ་པ་གཉིས་འགྲོ་དགོས་ལ་དེ་དག་དགེ་སློང་མའི་དགེ་འདུན་ཁོ་ན་ལས་སྐྱེ་བར་བཤད་པའི་ཕྱིར་ཞེས་ཟེར། མཁས་པ་གཞན་དག་ན་རེ། དགེ་སློང་ཕའི་དགེ་འདུན་ཙམ་ལ་བརྟེན་ནས་བུད་མེད་ལ་བསྙེན་རྫོགས་ཀྱི་སྡོམ་པ་སྐྱེ་བ་ཡོད་དེ། མདོ་རྩ་བར།
མཚན་གཞན་ལ་བརྟེན་པས་ནི་མ་ཡིན་ནོ། ། དགེ་སློང་དང་དགེ་སློང་མ་ཉིད་དག་གི་ལམ་གཞན་བྱེད་པས་མ་ཡིན་ནོ། ། ཞེས་གསུངས་པའི་ཕྱིར། སྒྲུབ་བྱེད་ཀྱང་མ་ངེས་ཏེ། ཚིག་སྔ་མ་སྔོན་དུ་མ་སོང་བ་ལ་སྐྱེ་ལ་ཉེས་བྱས་ཙམ་དུ་བཤད་པའི་ཕྱིར། ཞེས་པའི་ལུགས་གཉིས་ཡོད་ཅིང༌། ཉེས་མེད་ཕུན་ཚོགས་ཀྱི་དགེ་སློང་མའི་སྡོམ་པ་སྐྱེ་བ་ལ་ཚིག་དྲུག་རིམ་ཅན་དུ་འབོགས་ ༼༡༦༦༽ པ་དང་གཉིས་ཀའི་དགེ་འདུན་དགོས་པ་ཡིན་ལ། སྐྱེ་ལ་ཉེས་བྱས་ཙམ་གྱི་དབང་དུ་བྱས་ན་དགེ་སློང་ཕའི་དགེ་འདུན་ཙམ་ལ་བརྟེན་ནས་ཀྱང་དགེ་སློང་མའི་སྡོམ་པ་སྐྱེ་བ་ཡོད་པ་རིགས་པར་མངོན་ནོ། ། དེ་དག་གིས་ཀརྨ་ཤ་ཏཾ་གྱི་སྡོམ་ཚིག་གི་དོན་བཤད་པའི་སྒོ་ནས་སྡོམ་པ་མ་ཐོབ་པ་འཐོབ་པར་བྱེད་པ་ཆོ་གའི་རྣམ་གཞག་རྒྱས་པར་བཤད་པ་ཡིན་ནོ། ། གཉིས་པ་ཐོབ་བྱ་སོ་ཐར་གྱི་རང་བཞིན་ལ།
ངོ་བོ། དབྱེ་བ། ཁྱད་ཆོས་དང་གསུམ། དང་པོ་ལ་གྲུབ་མཐའི་འདོད་ཚུལ་སྤྱིར་བསྟན་པ། མཚོན་པར་བྱེད་པའི་མཚན་ཉིད། མིང་གི་རྣམ་གྲངས། མཚོན་བྱའི་སྒྲ་དོན་དང་བཞི། དང་པོ་ལ་བྱེ་བྲག་ཏུ་སྨྲ་བའི། མདོ་སྡེ་པའི། སེམས་ཙམ་པ་ཡན་ཆད་ཀྱི་ལུགས་དང་གསུམ།
དང་པོ་ལ་སྤྱིར་བསྟན་པ་དང༌། བྱེ་བྲག་ཏུ་བཤད་པ་གཉིས། དང་པོ་ནི། སོ་ཐར་གྱི་སྡོམ་པ་སྤྱིར་གཟུགས་ཅན་དུ་འདོད་ཅིང༌། དེ་ལ་ཡང་རིག་བྱེད་ཀྱི་གཟུགས་དང་རིག་བྱེད་མ་ཡིན་པའི་གཟུགས་གཉིས་ཀ་ཡོད་པར་འདོད་དེ། མཛོད་འགྲེལ་ལས། ཡང་དག་པར་བླངས་པའི་ཚུལ་ཁྲིམས་ནི་རྣམ་པར་རིག་བྱེད་ལ་རག་ལུས་པའི་ཕྱིར། ལས་ཀྱི་ལམ་གཟུགས་ཅན་བདུན་ནི་གདོན་མི་ཟ་བར་རྣམ་པར་རིག་བྱེད་དང་རྣམ་པར་རིག་བྱེད་མ་ཡིན་པ་རྣམ་པ་གཉིས་ཀ་ཡོད་དོ། ། ཞེས་གསུངས་པའི་ཕྱིར། དེ་ཡང་སོ་ཐར་གྱི་སྡོམ་པ་ཐོབ་ནས་མ་བཏང་བ་དེ་སྲིད་དུ་རྣམ་པར་རིག་བྱེད་མིན་པའི་གཟུགས་ཀྱི་ངོ་བོར་གྱུར་པའི་སྡོམ་པ་རྒྱུན་ཆགས་སུ་ལྡན་ཏེ།
མཛོད་ལས། སོ་སོ་ཐར་གནས་ཇི་སྲིད་དུ། ། མ་བཏང་བར་དག་ད་ལྟར་གྱི། ། རྣམ་རིག་མིན་ལྡན་སྐད་ཅིག་མ། ། དང་པོ་ཕྱིན་ཆད་འདས་པ་དང༌། ། ཞེས་གསུངས་པའི་ཕྱིར། ད་ལྟར་གྱི་ཆོ་ག་ལ་བརྟེན་ནས་འཐོབ་པའི་སོ་ཐར་གྱི་སྡོམ་པ་སྐད་ཅིག་དང་པོ་ལ་ལུས་ངག་གི་རིག་བྱེད་གཉིས་ཀ་ཡོད་དེ། མཁན་སློབ་ཀྱིས་ཆོ་ག་བརྡ་སྤྲད་པ་ལས་ཇི་སྲིད་འཚོའི་བར་དུ་སྡོམ་པ་སྲུང་བར་ཁས་ལེན་པའི་ངག་གི་རིག་བྱེད་དང་ ༼༡༦༧༽ ལུས་ཀྱི་རིག་བྱེད་གཉིས་ཀ་ཡོད་པའི་ཕྱིར། མཛོད་ལས། དང་པོའི་རྣམ་རིག་རྣམ་རིག་མིན། །
སོ་སོ་ཐར་དང་བྱ་བའི་ལམ། ། ཞེས་དང༌། དེའི་རང་འགྲེལ་དུ། སྡོམ་པ་ཡང་དག་པར་བླངས་པ་རྣམ་པ་རིག་བྱེད་དང་རྣམ་པ་རིག་བྱེད་མ་ཡིན་པ་དང་པོ་དག་ནི་སོ་སོ་ཐར་པ་ཞེས་བྱ་སྟེ། ཞེས་གསུངས་པའི་ཕྱིར། དེས་ན་སོ་ཐར་གྱི་སྡོམ་པ་སྐད་ཅིག་དང་པོའི་ངོ་བོར་གྱུར་པའི་ངག་གི་རིག་བྱེད་ཡོད་ཀྱང་གཉིས་པ་ཕན་ཆད་ཀྱི་ངོ་བོར་གྱུར་པའི་ངག་གི་རིག་བྱེད་ཡོད་པའི་ངེས་པ་མེད་དེ་སྒྲ་ལ་རྒྱུན་མེད་པའི་ཕྱིར། ལུས་ཀྱི་རིག་བྱེད་ལ་མི་མཚུངས་ཏེ། ལུས་ཀྱི་རིག་བྱེད་ཀྱི་ངོ་བོར་གྱུར་པའི་སོ་ཐར་གྱི་སྡོམ་པ་སྔ་མ་ལས་ཕྱི་མ་འབྱུང་བའི་རྒྱུན་ཡོད་པའི་ཕྱིར། གཉིས་པ་ལ། རིག་བྱེད་ཀྱི་གཟུགས་དང༌།
རིག་བྱེད་མ་ཡིན་པའི་གཟུགས་གཉིས། དང་པོ་ལ། ལུས་དང༌། ངག་གི་རིག་བྱེད་གཉིས། དང་པོ་ནི། ཀུན་སློང་གི་སེམས་གཞན་ལ་རིག་པར་བྱེད་པའི་ལུས་ཀྱི་དབྱིབས་ལ་འདོད་དེ། ལུས་རྣམ་རིག་བྱེད་དབྱིབས་སུ་འདོད། ། ཅེས་གསུངས་པའི་ཕྱིར། གཉིས་པ་ནི། ཀུན་སློང་གི་སེམས་གཞན་ལ་རིག་པར་བྱེད་པའི་ངག་གི་སྒྲ་ལ་འདོད་དེ།
ངག་རྣམ་རིག་བྱེད་ནི་ངག་སྒྲ། ། ཞེས་གསུངས་པའི་ཕྱིར། གཉིས་པ་ལ་ངོ་བོ། དབྱེ་བ། སྒྲུབ་བྱེད། ཁྱད་ཆོས་དང་བཞི། དང་པོ་ནི། ཁྱད་ཆོས་གསུམ་ལྡན་གྱི་བསྟན་མེད་ཐོགས་མེད་ཀྱི་གཟུགས་སོ། ། ཁྱད་ཆོས་གསུམ་པོ་ནི་གནས་སྐབས་ཀྱི། ངོ་བོ།
རྒྱུའི་ཁྱད་ཆོས་དང་གསུམ། དང་པོ་ནི། མ་གཡེངས་སེམས་བཅས་ཀྱི་གནས་སྐབས་སུ་འབྱུང་བར་མ་ཟད་སེམས་གཞན་དུ་གཡེངས་པ་དང་སེམས་མེད་པའི་སྙོམས་འཇུག་གཉིས་ཀྱི་གནས་སྐབས་སུ་ཡང་འབྱུང་བའོ། ། གཉིས་པ་ནི། དགེ་མི་དགེ་གང་རུང་གིས་བསྡུས་ཤིང་རིགས་འདྲའི་རྒྱུན་དང་བཅས་པའོ། ། གསུམ་པ་ནི། འབྱུང་བ་ཆེན་པོ་བཞི་རྒྱུར་བྱས་པ་ལས་བྱུང་བའི་འབྲས་གཟུགས་ཀྱིས་བསྡུས་པའོ། །
༼༡༦༨༽ མཛོད་ལས། གཡེངས་དང་སེམས་མེད་པ་ཡི་ཡང༌། ། དགེ་དང་མི་དགེ་རྗེས་འབྲེལ་གང༌། །
འབྱུང་བ་ཆེ་རྣམས་རྒྱུར་བྱས་པ། ། དེ་ནི་རྣམ་རིག་བྱེད་མིན་བརྗོད། ། ཅེས་གསུངས་པ་ལྟར་རོ། ། གཉིས་པ་ལ་སྡོམ་པའི། སྡོམ་མིན་གྱི། བར་མའི་ངོ་བོར་གྱུར་པའི་རིག་བྱེད་མ་ཡིན་པའི་གཟུགས་དང་གསུམ་མོ། ། དང་པོ་ལ་སོ་ཐར། བསམ་གཏན། ཟག་མེད་ཀྱི་སྡོམ་པས་བསྡུས་པའི་རིག་བྱེད་མ་ཡིན་པའི་གཟུགས་དང་གསུམ། དང་པོ་འདོད་པའི་སས་བསྡུས།
གཉིས་པ་གཟུགས་ཀྱི་སས་བསྡུས། གསུམ་པ་ཁམས་གསུམ་གང་རུང་གིས་མ་བསྡུས་པའི་རིག་བྱེད་མ་ཡིན་པའི་གཟུགས་སོ། ། གཉིས་པ་སྡོམ་མིན་ནི། སྡོམ་པའི་འགལ་ཟླར་གྱུར་པའི་མི་དགེ་བ་གཟུགས་ཅན་ལ་འདོད། དེ་ལ་རིག་བྱེད་དང་རིག་བྱེད་མ་ཡིན་པ་གཉིས་ཀ་ཡོད་དེ། སྡོམ་པའི་འགལ་ཟླར་གྱུར་པའི་རང་བཞིན་གྱི་ཁ་ན་མ་ཐོ་བ་ལ་དེ་གཉིས་ཀ་ཡོད་པའི་ཕྱིར། གསུམ་པ་བར་མས་བསྡུས་པའི་རིག་བྱེད་མ་ཡིན་པའི་གཟུགས་ནི་སྡོམ་པ་དང་སྡོམ་མིན་གང་རུང་གིས་མ་བསྡུས་པའི་བསྟན་མེད་ཐོགས་མེད་ཀྱི་གཟུགས་ཡིན་ལ། དེ་ལ་བར་མ་དགེ་བ་དང་བར་མ་མི་དགེ་བའི་ངོ་བོར་གྱུར་པའི་རིག་བྱེད་མ་ཡིན་པའི་གཟུགས་གཉིས་ཡོད། རིག་བྱེད་མ་ཡིན་པའི་གཟུགས་ལུང་མ་བསྟན་ཡོད་པ་མ་ཡིན་ཏེ། མཛོད་ལས།
རྣམ་རིག་མིན་ལུང་བསྟན་མིན་མེད། ། ཅེས་གསུངས་པའི་ཕྱིར། དེ་ལྟར་ཡང་མཛོད་ལས། རྣམ་རིག་མིན་རྣམ་གསུམ་ཞེས་བྱ། ། སྡོམ་དང་སྡོམ་པ་མིན་དང་གཞན། ། སྡོམ་པ་སོ་སོ་ཐར་ཞེས་བྱ། ། དེ་བཞིན་ཟག་མེད་བསམ་གཏན་སྐྱེས། ། ཞེས་པ་ལྟར་རོ། ། གསུམ་པ་ལ་ལུང་དང༌། རིག་པའི་སྒྲུབ་བྱེད་གཉིས།
དང་པོ་ནི། རིག་བྱེད་མ་ཡིན་པའི་གཟུགས་ཡོད་དེ། མདོ་ལས། བསྟན་ཡོད་ཐོགས་བཅས་ཀྱི་གཟུགས་བསྟན་མེད་ཐོགས་བཅས་ཀྱི་གཟུགས་བསྟན་མེད་ཐོགས་ ༼༡༦༩༽ མེད་ཀྱི་གཟུགས་གསུམ་གསུངས་པའི་ཕྱིར་དང༌། དྲི་མ་མེད་པའི་གཟུགས་གསུངས་པའི་ཕྱིར། རིགས་པའི་སྒྲུབ་བྱེད་ཡོད་དེ། རྫས་ལས་འཕེལ་བའི་བསོད་ནམས་བདུན་གསུངས་པ་དང༌། དགེ་མི་དགེའི་ལས་རང་ཉིད་ཀྱིས་ལུས་ངག་གི་རིག་བྱེད་ཀྱི་སྒོ་ནས་དངོས་སུ་མ་བྱས་ཀྱང་དགེ་མི་དགེའི་ལས་རང་རྒྱུད་ལ་འབྱུང་བ་ཡོད་པ་དང༌། འགོག་པ་ལ་མཉམ་པར་བཞག་པའི་དགེ་སློང་གི་རྒྱུད་ལ་སོ་ཐར་གྱི་སྡོམ་པ་ཡོད་པའི་ཕྱིར། རྫས་ལས་འཕེལ་བའི་བསོད་ནམས་བདུན་ནི།
ཀུན་དགའ་རྭ་བ་གཙུག་ལག་ཁང༌། ། མལ་སྟན་འཚོ་བ་ནར་མ་དང༌། ། གློ་བུར་ནད་པ་ནད་གཡོག་དང༌། ། ཡུལ་ངན་དུས་སུ་སྦྱིན་པའོ། ། ཞེས་པ་ལྟར་རོ། ། དེ་ལྟར་ཡང་མཛོད་ལས། རྣམ་གསུམ་དྲི་མེད་གཟུགས་གསུངས་དང༌། ། འཕེལ་དང་མ་བྱས་ལམ་སོགས་ཕྱིར། ། ཞེས་པ་ལྟར་རོ། ། བཞི་པ་ལ་རྒྱུ་དང་སའི་ཁྱད་པར།
ངོ་བོ་དང་རྒྱུའི་ཁྱད་པར་གཞན་བསྟན་པའོ། ། དང་པོ་ནི། འདོད་པའི་སས་བསྡུས་ཀྱི་རིག་བྱེད་མ་ཡིན་པའི་གཟུགས་སྐད་ཅིག་མ་དང་པོ་ནི་ད་ལྟར་གྱི་འབྱུང་བ་རྒྱུར་བྱས་པ་ལས་སྐྱེ་ལ། སྐད་ཅིག་མ་གཉིས་པ་ཕན་ཆད་འདས་པའི་འབྱུང་བས་འཕེན་པའི་རྒྱུ། ད་ལྟར་གྱི་འབྱུང་བས་རྟེན་པའི་རྒྱུ་བྱས་ནས་སྐྱེ་སྟེ། འཁོར་ལོ་འཕུལ་བར་བྱེད་པའི་ལག་པ་དང་རྟེན་པའི་ས་གཞི་བཞིན་ནོ། ། དེའང་ཟག་བཅས་ཀྱི་རིག་བྱེད་མ་ཡིན་པའི་གཟུགས་ནི་རང་སའི་འབྱུང་བ་རྒྱུར་བྱས་པ་ལས་སྐྱེ། ཟག་མེད་ཀྱི་རིག་བྱེད་མ་ཡིན་པའི་གཟུགས་ནི་རྟེན་གྱི་གང་ཟག་དེ་གང་དུ་སྐྱེས་པའི་ས་དེའི་འབྱུང་བ་རྒྱུར་བྱས་པ་ལས་སྐྱེ་བ་ཡིན་ཏེ། མཛོད་ལས། འདོད་གཏོགས་རྣམ་རིག་མིན་སྐད་ཅིག །
ཕྱིན་ཆད་འདས་པའི་འབྱུང་ལས་སྐྱེ། ། ཟག་བཅས་ལུས་དང་ངག་གི་ལས། ། རང་གི་འབྱུང་བ་དག་རྒྱུར་བྱས། ། ཟག་མེད་གང་དུ་སྐྱེས་པའི་ཡིན། ། ཞེས་པ་ལྟར་ ༼༡༧༠༽ རོ། ། གཉིས་པ་ནི། རིག་བྱེད་མ་ཡིན་པའི་གཟུགས་ནི་ངོ་བོ་མ་ཟིན་པ་དང་རྒྱུ་མཐུན་ལས་བྱུང་བ་དང་སེམས་ཅན་དུ་སྟོན་པ་ཡིན་ཞིང༌། སོ་ཐར་གྱི་སྡོམ་པས་བསྡུས་པའི་རིག་བྱེད་མ་ཡིན་པ་ནི་བྱུང་བ་གསུམ་གྱི་ནང་ནས་རྒྱུ་མཐུན་ལས་བྱུང་བ་དང༌། ཟིན་པའི་འབྱུང་བ་རྒྱུར་བྱས་པ་ལས་སྐྱེ་ཞིང་སྤོང་བ་རེ་རེ་ཡང་འབྱུང་བ་བཞི་ཚན་ཐ་དད་པ་ལས་སྐྱེ་བར་འདོད། བསམ་གཏན་ཟག་མེད་ཀྱི་སྡོམ་པས་བསྡུས་པའི་རིག་བྱེད་མ་ཡིན་པ་ནི་བྱུང་བ་གསུམ་གྱི་ནང་ནས་རྒྱས་པ་ལས་བྱུང་བ་དང༌།
མ་ཟིན་པའི་འབྱུང་བ་རྒྱུར་བྱས་པ་ལས་སྐྱེ་ཞིང༌། སྤོང་བ་བདུན་ཁ་ཡང་འབྱུང་བ་བཞི་ཚན་གཅིག་ལས་སྐྱེ་བར་འདོད་དེ། ། མཛོད་ལས། རྣམ་རིག་བྱེད་མིན་མ་ཟིན་དང༌། ། རྒྱུན་མཐུན་ལས་བྱུང་སེམས་ཅན་སྟོན། ། རྒྱུ་མཐུན་ཟིན་པའི་འབྱུང་ལས་སྐྱེ། ། ཏིང་འཛིན་སྐྱེས་འབྱུང་མ་ཟིན་དང༌། ། རྒྱས་བྱུང་ཐ་དད་མིན་ལས་སྐྱེ། ། ཞེས་གསུངས་སོ། ། གཉིས་པ་མདོ་སྡེ་པ་ནི།
ལུས་ངག་མི་དགེ་བ་ལས་སྡོམ་པར་བྱེད་པའི་རྒྱུད་ཡོངས་སུ་འགྱུར་བའི་ཁྱད་པར་ལ་འདོད་དོ། ། གསུམ་པ་སེམས་ཙམ་པ་ནི། གཞན་ལ་གནོད་པ་གཞི་བཅས་སྤོང་བའི་སེམས་པ་ཁྱད་པར་ཅན་དང་དེའི་བག་ཆགས་གཏོང་རྒྱུས་མ་བཅོམ་པ་དང་བཅས་པ་ཅི་རིགས་པ་ལ་འདོད་དོ། ། དེ་ཡང་སེམས་པ་ཁོ་ན་མ་ཡིན་ཏེ། འགོག་པ་ལ་མཉམ་པར་བཞག་པའི་དགེ་སློང་ལ་སྡོམ་པ་ཡོད་ཀྱང་སེམས་པའི་ངོ་བོར་གྱུར་པའི་སྡོམ་པ་མེད་པའི་ཕྱིར། བག་ཆགས་རྐྱང་པ་ལ་མ་ཡིན་ཏེ་གཏོང་རྒྱུ་བྱུང་བའི་གནས་སྐབས་སུའང་སྡོམ་པའི་བག་ཆགས་ཡོད་པའི་ཕྱིར། དེ་ལྟར་ཡང་ལས་གྲུབ་པར། གལ་ཏེ་སེམས་པ་ཁོ་ན་ལུས་ཀྱི་ལས་སུ་འགྱུར་ན། སེམས་གཡེང་བ་དང་སེམས་མེད་པ་དག་ལ་སེམས་པ་དེ་མེད་ན་སྡོམ་པ་དང་སྡོམ་པ་མིན་པ་གཉིས་ཇི་ལྟར་ཡོད་ཅེ་ན་སྡོམ་པའི་ཁྱད་པར་གྱི་བག་ཆགས་མ་བཅོམ་པའི་ཕྱིར་སྡོམ་པ་དང་སྡོམ་པ་མ་ཡིན་པ་གཉིས་ཀ་ཡོད་དོ་ཞེས་སོ། ། དབུ་ ༼༡༧༡༽ མ་པ་ལྟར་ན་སྤོང་སེམས་མཚུངས་ལྡན་དང་བཅས་པ་ལ་འདོད་དེ།
སྤྱོད་འཇུག་ལས། སྤོང་བའི་སེམས་ནི་ཐོབ་པ་ལས། ། ཚུལ་ཁྲིམས་ཕ་རོལ་ཕྱིན་པར་བཤད། ། ཅེས་གསུངས་པའི་ཕྱིར། གཉིས་པ་ནི། བྱེ་བྲག་ཏུ་སྨྲ་བ་ལྟར་ན་འདོད་པའི་སས་བསྡུས་ཀྱི་ངེས་འབྱུང་གི་བསམ་པས་ཟིན་པའི་སྡོམ་པའི་ཚུལ་ཁྲིམས་སོ། ། དེ་ཡང་འདོད་པའི་སས་བསྡུས་ཞེས་པས་ཟག་མེད་ཀྱི་སྡོམ་པ་བཅད། ངེས་འབྱུང་ཞེས་པས་ཕྱི་རོལ་པའི་རྒྱུད་ཀྱི་བསམ་གཏན་གྱི་སྡོམ་པ་བཅད། སྡོམ་པ་ཞེས་པས་ཕྱི་ནང་གཉིས་ཀའི་རྒྱུད་ལ་ཡོད་པའི་བར་མའི་ཚུལ་ཁྲིམས་བཅད་པ་ཡིན་ནོ། ། འདིར་བསམ་གཏན་ཟག་མེད་སོ་ཐར་གྱི་སྡོམ་པ་གསུམ་འགལ་བར་འདོད་དེ།
སྤྱིར་སྡོམ་པ་ལ་འདོད་པའི་སས་བསྡུས་གཟུགས་ཀྱི་སས་བསྡུས་ཁམས་གསུམ་གང་རུང་གི་སས་མ་བསྡུས་པའི་སྡོམ་པ་གསུམ་ཡོད་ཅིང༌། དང་པོའི་དབང་དུ་བྱས་ནས་སོ་ཐར། གཉིས་པའི་དབང་དུ་བྱས་ནས་བསམ་གཏན། གསུམ་པའི་དབང་དུ་བྱས་ནས་ཟག་མེད་ཀྱི་སྡོམ་པ་གཞག་པའི་ཕྱིར། ཐེག་པ་ཆེན་པོ་ལྟར་ན་རང་སོ་ཐར་གྱི་སྡོམ་པ་འགྲུབ་པར་བྱེད་པའི་རྒྱུ་ཕུན་ཚོགས་ལ་བརྟེན་ནས་ཐོབ་པའི་སྡོམ་པའི་ཚུལ་ཁྲིམས་སོ། ། དེ་ཡང་སོ་ཐར་བསམ་གཏན་ཟག་མེད་ཀྱི་སྡོམ་པ་གསུམ་འགལ་བ་མ་ཡིན་ཏེ། ཐེག་ཆེན་འཕགས་པའི་རྒྱུད་ཀྱི་བསམ་གཏན་གྱི་དངོས་གཞིའི་ངོ་བོར་གྱུར་པའི་སྡོམ་པ་དེ་གཞན་ལ་གནོད་པ་གཞི་བཅས་སྤོང་བའི་ཆ་ནས་སོ་ཐར། བསམ་གཏན་གྱི་དངོས་གཞིས་བསྡུས་པའི་ཆ་ནས་བསམ་གཏན། འཕགས་ལམ་གྱི་ངོ་བོ་ཡིན་པའི་ཆ་ནས་ཟག་མེད་ཀྱི་སྡོམ་པ་ཡིན་པའི་ཕྱིར། གསུམ་པ་ནི།
ཚུལ་ཁྲིམས་དང་ལེགས་སྤྱད་དང་ལས་དང་སྡོམ་པ་རྣམས་མིང་གི་རྣམ་གྲངས་ཏེ། མཛོད་ལས། ཚུལ་ཁྲིམས་དང་ནི་ལེགས་སྤྱད་དང༌། ། ལས་དང་སྡོམ་པ་ཞེས་བྱའོ། ། ཞེས་གསུངས་པའི་ཕྱིར། བཞི་པ་ལ་སྤྱིའི་སྒྲ་དོན་དང༌། སོ་སོའི་སྒྲ་དོན་གཉིས། དང་པོ་ནི། སྡིག་པ་མི་ ༼༡༧༢༽ དགེ་བའི་ཆོས་ལས་རབ་ཏུ་ཐར་པ་དང༌། སོ་སོ་ཐར་པ་དང༌།
དང་པོར་ཐར་པས་ན་སོ་སོར་ཐར་པ་ཞེས་བྱ་སྟེ། སོ་སོར་ཐར་པའི་སྐད་དོད་དུ། པྲ་ཏི་མོཀྵ་ཞེས་པ་འབྱུང་ལ། པྲ་ཏི་ནི་སོ་སོ་པ་དང༌། དང་པོ་ལ་འཇུག མོཀྵ་ནི་ཐར་པ་ལ་འཇུག་པའི་ཕྱིར། དེས་ན་སོ་སོ་ཐར་པའི་སྡོམ་པ་སྐད་ཅིག་དང་པོ་ནི་སོ་སོ་ཐར་པ་དང་སྡོམ་པ་གཉིས་ཀ་ཡིན་ལ། སྐད་ཅིག་མ་གཉིས་པ་ཕན་ཆད་ནི་སོ་སོ་ཐར་པའི་སྡོམ་པ་ཡིན་གྱི་སོ་སོ་ཐར་པ་མ་ཡིན་ཏེ། སྡིག་པ་མི་དགེ་བའི་ཆོས་ལས་དང་པོར་ཐར་པ་མ་ཡིན་པའི་ཕྱིར། དེ་སྐད་དུ་ཡང༌།
དང་པོའི་རྣམ་རིག་རྣམ་རིག་མིན། ། ཞེས་པའི་རང་འགྲེལ་དུ། སྡོམ་པ་ཡང་དག་པར་བླངས་པའི་རྣམ་པར་རིག་བྱེད་དང་རྣམ་པར་རིག་བྱེད་མ་ཡིན་པ་དང་པོ་དག་ནི་སོ་སོ་ཐར་པ་ཞེས་བྱ་སྟེ། དེས་སྡིག་པ་ལས་སོ་སོ་ཐར་པའི་ཕྱིར། སྐད་ཅིག་མ་གཉིས་པ་ལ་སོགས་པ་ནི་སོ་སོ་ཐར་པའི་སྡོམ་པ་ཁོ་ན་ཡིན་གྱི། སོ་སོ་ཐར་པ་ནི་མ་ཡིན་ནོ་ཞེས་གསུངས་པའི་ཕྱིར། གཉིས་པ་ནི། ཉོན་མོངས་པའི་ཚ་གདུང་ལས་བསིལ་བར་བྱེད་པས་ན་ཚུལ་ཁྲིམས་ཞེས་བྱ། སྐྱེས་བུ་དམ་པས་བསྔགས་པར་འོས་པས་ན་ལེགས་སྤྱད་ཞེས་བྱ། ལུས་ངག་གི་བྱ་བའི་རང་བཞིན་ཡིན་པས་ན་ལས་ཞེས་བྱ།
རྒྱུད་མི་དགེ་བ་ལས་སྡོམ་པར་བྱེད་པས་ན་སྡོམ་པ་ཞེས་བྱའོ། ། གཉིས་པ་དབྱེ་བ་ལ། དབྱེ་བ་སྤྱིར་བསྟན་པ། རྫས་ཀྱི་རིགས་བསྡུ་བ། སོ་སོའི་རང་བཞིན་དང་གསུམ། དང་པོ་ལ་དགེ་སློང་ཕ་མའི། དགེ་ཚུལ་ཕ་མའི། དགེ་སློབ་མའི། དགེ་བསྙེན་ཕ་མའི། བསྙེན་གནས་ཀྱི་སྡོམ་པ་དང་བརྒྱད་དོ། །
གཉིས་པ་ལ། བསྡུ་བ་དངོས། དོགས་དཔྱོད། ལྡན་ཚུལ་དང་གསུམ། དང་པོ་ནི། དངོས་བཏགས་མ་ཕྱེ་བའི་སོ་ཐར་གྱི་སྡོམ་པ་ལ་མིང་གི་སྒོ་ནས་བརྒྱད་ཡོད་ཀྱང་རྫས་ཀྱི་རིགས་བཞིར་འདུས་ཏེ། དགེ་སློང་ཕ་མའི་སྡོམ་པ་རྫས་རིགས་གཅིག དགེ་ཚུལ་ཕ་མའི་སྡོམ་པ་རྫས་རིགས་གཅིག དགེ་སློབ་མའི་སྡོམ་པ་བར་མའི་ཚུལ་ཁྲིམས་ལ་སོ་སོ་ཐར་པའི་སྡོམ་པའི་མིང་གིས་བཏགས་ ༼༡༧༣༽ པ་ཙམ་ཡིན་པས། དགེ་ཚུལ་མའི་སྡོམ་པ་ལས་རྫས་རིགས་དོན་གཞན་པའི་སོ་ཐར་གྱི་སྡོམ་པ་མེད།
དགེ་བསྙེན་ཕ་མའི་སྡོམ་པ་རྫས་རིགས་གཅིག བསྙེན་གནས་ཀྱི་སྡོམ་པ་དང་རྫས་རིགས་བཞི་ཡིན་པའི་ཕྱིར། རྟགས་དང་པོ་གྲུབ་སྟེ། དགེ་སློང་མ་དགེ་སློང་ཕར་མཚན་གྱུར་པའི་ཚེ་དགེ་སློང་ཕ་ཞེས་པའི་མིང་འཕོ་བ་ཙམ་ཡིན་གྱི། སྤོང་བ་བདུན་ལྡན་གྱི་བསྙེན་རྫོགས་ཀྱི་སྡོམ་པའི་ངོ་བོ་ལ་མཚན་གྱུར་པའི་དབང་གིས་གསར་དུ་གཏོང་ཐོབ་མེད་པའི་ཕྱིར། དེ་བཞིན་དུ་དགེ་ཚུལ་དང་དགེ་བསྙེན་ལའང་ཤེས་པར་བྱའོ། ། གཉིས་པ་ནི། དགེ་སློབ་མའི་སྡོམ་པ་ལ་གྲུབ་མཐའི་འདོད་ཚུལ་གསུམ་སྟེ། གནས་གྱུར་དུ་འདོད་པ། འགལ་མེད་དུ་འདོད་པ།
བར་མར་འདོད་པ་དང་གསུམ་མོ། ། དང་པོ་ནི། རྩིབས་འདུལ་བ་འཛིན་པ་གཞོན་ནུ་སེང་གེ་ན་རེ། དགེ་སློབ་མའི་སྡོམ་པ་དགེ་ཚུལ་མའི་སྡོམ་པ་ལས་གཞན་དུ་མེད་དེ། དགེ་ཚུལ་མས་དགེ་སློབ་མའི་སྡོམ་པ་བླངས་པའི་ཚེ་དགེ་ཚུལ་མའི་སྡོམ་པ་དེ་ཉིད་སྤོང་བྱ་ཉེར་གཉིས་སྤོང་བའི་དགེ་སློབ་མའི་སྡོམ་པར་གནས་གྱུར་པའི་ཕྱིར། དགེ་སློབ་མའི་སྡོམ་པ་དེ་ཉིད་དགེ་ཚུལ་མའི་རྫས་ཀྱི་རྒྱུན་ཡིན་གྱི་དགེ་ཚུལ་མའི་སྡོམ་པ་དངོས་མ་ཡིན་ཏེ། དགེ་སློང་ཕ་དགེ་སློང་མར་མཚན་གྱུར་པའི་དུས་ཀྱི་སྡོམ་པ་དེ་ཉིད་དགེ་སློང་ཕའི་སྡོམ་པའི་རྫས་ཀྱི་རྒྱུན་ཡིན་གྱི་དངོས་མ་ཡིན་པ་བཞིན་ནོ། ། འོ་ན་དགེ་བསྙེན་གྱིས་དགེ་ཚུལ་གྱི་སྡོམ་པ་བླངས་པའི་ཚེ་དགེ་བསྙེན་གྱི་སྡོམ་པ་དགེ་ཚུལ་གྱི་སྡོམ་པར་གནས་འགྱུར་བར་ཐལ། སྔར་གྱི་ཁས་བླངས་དེའི་ཕྱིར་ཞེ་ན་མི་མཚུངས་ཏེ། དགེ་བསྙེན་དང་དགེ་ཚུལ་ལ་རྩ་བ་བཞི་སྤོང་བའི་སྡོམ་པ་གཟུགས་ཅན་ངོ་བོ་ཐ་དད་དུ་ཡོད་ལ།
དགེ་སློབ་མའི་སྡོམ་པ་ལ་དགེ་ཚུལ་མའི་རྩ་བའི་ལྟུང་བ་བཞི་སྤོང་བྱེད་ཀྱི་སྡོམ་པ་ལས་དོན་གཞན་པའི་རྩ་བའི་ལྟུང་བ་བཞི་སྤོང་བྱེད་ཀྱི་སྡོམ་པ་མ་གསུངས་པའི་ཕྱིར་ཏེ། དགེ་སློབ་མའི་སྡོམ་པ་ནི་དགེ་ཚུལ་མའི་བསླབ་བྱ་བཅུའི་སྟེང་དུ་རྩ་བའི་ཆོས་དྲུག་དང་རྗེས་མཐུན་ ༼༡༧༤༽ གྱི་ཆོས་དྲུག་ལ་སློབ་པས་རབ་ཏུ་ཕྱེ་བ་ཙམ་ཡིན་པའི་ཕྱིར་ཞེས་གསུངས་ལ། གཉིས་པ་ནི། འདུལ་འཛིན་ཁ་ཅིག་ན་རེ། དགེ་སློབ་མའི་སྡོམ་པ་དང་དགེ་ཚུལ་མའི་སྡོམ་པ་རྫས་རིགས་གཅིག་སྟེ། དགེ་ཚུལ་མའི་སྡོམ་པ་དང་དགེ་སློབ་མའི་སྡོམ་པ་རིམ་ཅན་དུ་ཐོབ་པའི་དགེ་སློབ་མའི་སྡོམ་པ་དེ་ཉིད། སྤང་བྱ་བཅུ་སྤོང་བའི་ལྡོག་ཆ་ནས་དགེ་ཚུལ་མའི་སྡོམ་པ་དང༌། རྩ་བ་དང་རྗེས་མཐུན་གྱི་སྤང་བྱ་བཅུ་གཉིས་སྤོང་བའི་ལྡོག་ཆ་ནས་དགེ་སློབ་མའི་སྡོམ་པར་འཇོག་པའི་ཕྱིར་ཟེར་རོ། ། གསུམ་པ་ནི། རྒྱ་འདུལ་བ་འཛིན་པ་དང༌།
བྱ་འདུལ་ཆེན་པོའི་བཞེད་པ་ལ། དགེ་སློབ་མའི་སྡོམ་པ་དེ་བར་མའི་ཚུལ་ཁྲིམས་ཙམ་ཡིན་གྱི་སོ་ཐར་གྱི་སྡོམ་པ་དངོས་མ་ཡིན་ཏེ། དགེ་ཚུལ་མས་ཆོས་བཅུ་གཉིས་ཀྱི་བསླབ་བྱ་ལ་ལོ་གཉིས་ཀྱི་བར་དུ་སློབ་པར་ཁས་བླངས་པའི་བར་མའི་ཚུལ་ཁྲིམས་ལ་དགེ་སློབ་མའི་སྡོམ་པར་མིང་བཏགས་ནས་བཞག་པ་ཙམ་ཡིན་པའི་ཕྱིར་དང༌། སོ་ཐར་གྱི་སྡོམ་པ་ལ་རྩ་བའི་ལྟུང་བས་བསྡུས་པའི་རང་བཞིན་གྱི་ཁ་ན་མ་ཐོ་བ་སྤོང་བ་ཞིག་དགོས། འདི་ལ་རྩ་བ་དང་རྗེས་མཐུན་གྱི་ཆོས་བཅུ་གཉིས་ལས་མ་གཏོགས་པའི་རང་བཞིན་གྱི་ལྟུང་བ་སྤོང་བའི་བསླབ་བྱ་མ་གསུངས་པའི་ཕྱིར་དང༌། སོ་ཐར་གྱི་སྡོམ་པ་ལ་ཉིན་ཞག་གི་མཐའ་ཅན་དང་ཇི་སྲིད་འཚོའི་སྡོམ་པ་གཉིས་སུ་ངེས་པ་ལས། འདི་དེ་གཉིས་གང་གིས་ཀྱང་མ་བསྡུས་པའི་ཕྱིར་ཏེ། འདི་ལོ་གཉིས་ཀྱི་མཐའ་ཅན་དུ་གསུངས་པའི་ཕྱིར། གཞན་ཡང་དེ་ཡིན་ཏེ། སོ་ཐར་གྱི་སྡོམ་པ་ནི་རྫ་བེའུ་ཆག་པ་དང་འདྲ་བས་མི་མཐུན་ཕྱོགས་ཀྱིས་ཉམས་པ་སླར་བླང་དུ་མེད་པར་གསུངས་ཤིང༌།
དགེ་སློབ་མའི་སྡོམ་པ་མི་མཐུན་ཕྱོགས་ཀྱིས་ཉམས་པ་སླར་བླང་དུ་རུང་བར་བཤད་པའི་ཕྱིར་ཏེ། དགེ་སློབ་མས་སྐྱེས་པ་གཞན་དང་མི་ཚངས་སྤྱོད་བརྟེན་པར་ཁས་བླངས་པས་དེའི་སྡོམ་པ་གཏོང་བ་དང༌། སྡོམ་པ་སླར་ཡང་སྦྱིན་དུ་རུང་བར་བཤད་པའི་ཕྱིར་ཏེ། བརྟེན་པའི་ཕྱིར་གཞན་ལ་ཁས་ ༼༡༧༥༽ བླངས་པ་ན། བསླབ་པ་འཁྲུགས་པ་ཉིད་དོ། ། དེ་ལ་དེ་ཡང་སྦྱིན་པར་བྱ་བ་ཉིད་དོ། ། ཞེས་དང༌། དེའི་རྒྱ་ཆེར་འབྲེལ་དུ། དགེ་སློབ་མ་གང་གིས་བདག་ལ་གཞན་གྱིས་བརྟེན་པའི་ཕྱིར་བརྗོད་པ་ན། དེ་ལྟར་རུང་ངོ་ཞེས་ཁས་བླངས་པ་ན་དགེ་སློབ་མ་དེའི་བསླབ་པའི་གཞི་རྣམས་འཁྲུགས་པ་ཉིད་མེད་པར་གྱུར་ཏོ་ཞེས་བྱ་བའི་ཐ་ཚིག་གོ་ཞེས་དང༌།
འཁྲུགས་པ་ཉིད་ལ་དགེ་སློབ་མའི་བསླབ་པ་དེ་ཡང་སྦྱིན་པར་བྱ་བ་ཉིད་དོ། ། ཞེས་གསུངས་པའི་ཕྱིར། འོ་ན། སོ་སོ་ཐར་ཞེས་བྱ་རྣམས་བརྒྱད། ། ཅེས་དང༌། དགེ་སློབ་མའི་སྡོམ་པ་ཞེས་པའི་ཐ་སྙད་མི་འཐད་པར་འགྱུར་རོ་ཞེ་ན། སྐྱོན་མེད་དེ། ལུང་དེ་ནི་སོ་ཐར་གྱི་སྡོམ་པ་ལ་དངོས་བཏགས་མ་ཕྱེ་བའི་དབང་དུ་བྱས་ནས་གསུངས་པའི་ཕྱིར། དངོས་བཏགས་ཕྱེ་ན་རིགས་བདུན་དུ་ངེས་ཏེ། ཇོ་བོ་རྗེས།
སོ་སོ་ཐར་པ་རིགས་བདུན་གྱི། ། རྟག་ཏུ་སྡོམ་གཞན་ལྡན་པ་ལ། ། ཞེས་གསུངས་པའི་ཕྱིར། དགེ་སློབ་མའི་སྡོམ་པ་ཞེས་བཤད་པས་སྡོམ་པ་མཚན་ཉིད་པ་ཡིན་མི་དགོས་ཏེ། སྦྱིན་བདག་གི་ཁྱིམ་ནས་རེ་ཞིག་བསོད་སྙོམས་མི་ལེན་པར་བཅས་པ་ལ་ཁྱིམ་གྱི་བསླབ་པའི་སྡོམ་པ་དང༌། དགེ་བའི་དམིགས་རྣམ་མ་བརྗེད་པའི་དྲན་པ་དང་ཤེས་བཞིན་ལ་ཡིད་ཀྱི་སྡོམ་པ་དང་དབང་པོའི་སྡོམ་པར་བཤད་ཀྱང༌། དེ་དག་སྡོམ་པ་མཚན་ཉིད་པ་མིན་པའི་ཕྱིར་རོ་ཞེས་གསུངས། དེ་ལྟར་ལུགས་གསུམ་ཡོད་པ་ལས། ལུགས་དང་པོ་ལ། དགེ་སློབ་མ་སྐྱེས་པར་མཚན་གྱུར་པའི་ཚེ་སོ་ཐར་གྱི་སྡོམ་པ་གཏན་མེད་པའམ།
དེ་ལྟར་མཚན་གྱུར་པའི་སྐྱེས་པའི་རྒྱུད་ལ་དགེ་སློབ་མའི་སྡོམ་པ་ཡོད་པ་གང་རུང་དུ་ཐལ། དགེ་ཚུལ་མས་དགེ་སློབ་མའི་སྡོམ་པ་བླངས་པའི་ཚེ་དགེ་ཚུལ་མའི་སྡོམ་པ་དེ་དགེ་སློབ་མའི་སྡོམ་པར་གནས་འགྱུར་བ་གང་ཞིག་སྐྱེས་པར་མཚན་འགྱུར་ཁ་མའི་དགེ་སློབ་མའི་རྒྱུད་ལ་དགེ་སློབ་མའི་སྡོམ་པ་ཡོད། དེའི་རྒྱུད་ལ་རང་འབྲས་དགེ་ཚུལ་ ༼༡༧༦༽ གྱི་སྡོམ་པ་ཕྱི་མ་བསྐྱེད་བྱེད་ཀྱི་དགེ་ཚུལ་མའི་སྡོམ་པ་མ་གྲུབ་པའི་ཕྱིར། རྟགས་གསུམ་པ་མ་གྲུབ་ན། དགེ་སློབ་མའི་སྡོམ་པ་དང་དགེ་ཚུལ་མའི་སྡོམ་པའི་གཞི་མཐུན་ཡོད་པར་ཐལ། མ་གྲུབ་པ་དེ་གང་ཞིག་དགེ་ཚུལ་མས་དགེ་སློབ་མའི་སྡོམ་པ་བླངས་པའི་ཚེ་དགེ་ཚུལ་མའི་སྡོམ་པ་དེ་དགེ་སློབ་མའི་སྡོམ་པར་གནས་འགྱུར་བའི་ཕྱིར། གཞན་ཡང་དགེ་བསྙེན་གྱིས་བར་མ་རབ་བྱུང་དུ་ཁས་བླངས་པའི་ཚེ་བར་མ་རབ་བྱུང་གི་ཚུལ་ཁྲིམས་སུ་གནས་འགྱུར་བའི་སྐྱོན་ཡོད་དོ། ། ལུགས་གཉིས་པ་ལ། དགེ་བསྙེན་དང་བར་མ་རབ་བྱུང་རིམ་བཞིན་ནོད་པའི་གང་ཟག་གི་རྒྱུད་ཀྱི་བར་མའི་ཚུལ་ཁྲིམས་དེ་དགེ་བསྙེན་གྱི་སྡོམ་པ་དང་བར་མ་རབ་བྱུང་གི་ཚུལ་ཁྲིམས་ཀྱི་གཞི་མཐུན་དུ་ཐལ། དགེ་ཚུལ་མ་དང་དགེ་སློབ་མའི་སྡོམ་པ་རིམ་བཞིན་དུ་ནོད་པའི་བུད་མེད་ཀྱི་ཚུལ་ཁྲིམས་དེ་དགེ་ཚུལ་མའི་སྡོམ་པ་དང༌།
དགེ་སློབ་མའི་སྡོམ་པའི་གཞི་མཐུན་ཡིན་པའི་ཕྱིར། གཞན་ཡང་དགེ་སློབ་མ་སྐྱེས་པར་མཚན་གྱུར་པའི་དགེ་ཚུལ་མི་སྲིད་པར་ཐལ། སྐྱེས་པར་མཚན་གྱུར་ཁ་མའི་དགེ་སློབ་མའི་རྒྱུད་ཀྱི་དགེ་ཚུལ་མའི་སྡོམ་པ་དེས་རང་དང་རིགས་འདྲ་བའི་སྡོམ་པ་ཕྱི་མའི་དངོས་ཀྱི་ཉེར་ལེན་བྱེད་པ་གཞི་མ་གྲུབ་པའི་ཕྱིར། མ་གྲུབ་ན་དགེ་སློབ་མ་སྐྱེས་པར་མཚན་གྱུར་པའི་གང་ཟག་དེའི་རྒྱུད་ལ་དགེ་ཚུལ་གྱི་སྡོམ་པ་དང༌། དགེ་སློབ་མའི་སྡོམ་པའི་གཞི་མཐུན་ཡོད་པར་ཐལ། མ་གྲུབ་པ་དེ་གང་ཞིག་དགེ་སློབ་མའི་རྒྱུད་ཀྱི་དགེ་ཚུལ་མའི་སྡོམ་པ་དེ་དགེ་ཚུལ་གྱི་སྡོམ་པ་དང་དགེ་སློབ་མའི་སྡོམ་པའི་གཞི་མཐུན་ཡིན་པའི་ཕྱིར། དེས་ན་ལུགས་གསུམ་པ་འདི་ཉིད་འདུལ་འཛིན་མཁས་པ་རྣམས་ཀྱི་དགོངས་པར་འདུག་པས་འཐད་དམ་སྙམ་མོ། ། གསུམ་པ་ལ། ཤེས་པར་འདོད་པའི་ལྡན་ཚུལ་དང༌། གཟུགས་ཅན་དུ་འདོད་པའི་ལྡན་ཚུལ་གཉིས།
དང་པོ་ནི། ཐེག་པ་ཆེན་པོ་པ་ལྟར་ན་དགེ་བསྙེན། དགེ་ཚུལ་དགེ་སློང་རིམ་ཅན་དུ་ནོད་པའི་དགེ་སློང་གི་རྒྱུད་ལ་སྡོམ་གསུམ་ངོ་བོ་ཐ་ ༼༡༧༧༽ དད་ཅིག་ཅར་དུ་ལྡན་པ་ཡང་མ་ཡིན་ཏེ། སྡོམ་པ་གསུམ་པོ་དེ་དག་ཤེས་པ་གང་ཞིག གཙོ་སེམས་གཅིག་གི་འཁོར་དུ་སྡོམ་པའི་ངོ་བོར་གྱུར་པའི་སྤོང་སེམས་རྫས་གཞན་པ་གསུམ་ཅིག་ཅར་དུ་འབྱུང་བ་མི་སྲིད་པའི་ཕྱིར། དེའི་རྒྱུད་ལ་སྡོམ་གསུམ་ངོ་བོ་གཅིག་ཏུ་ཡོད་པ་ཡང་མ་ཡིན་ཏེ། བསྙེན་པར་རྫོགས་མ་རྫོགས་ཀྱི་སྡོམ་པའི་གཞི་མཐུན་ཡོད་པར་ཐལ་བའི་སྐྱོན་གནས་པའི་ཕྱིར། དེས་ན་ཚིག་གསུམ་རིམ་བཞིན་ནོད་པའི་ཚེ་འོག་མ་འོག་མ་རྫས་གོང་འཕེལ་གྱི་ཚུལ་གྱིས་གོང་མར་གནས་འགྱུར་བ་ཡིན་ཏེ། ལམ་ལྔ་རིམ་གྱིས་བགྲོད་པའི་ཚེ་ལམ་འོག་མ་འོག་མ་རྫས་གོང་འཕེལ་གྱི་ཚུལ་གྱིས་གོང་མ་གོང་མར་གནས་འགྱུར་བ་བཞིན་ནོ། ། སྡོམ་པ་ཤེས་པར་འདོད་པ་དང༌།
ཚིག་གསུམ་རིམ་གྱིས་ནོད་པའི་གང་ཟག་གི་རྒྱུད་ལ་སྡོམ་གསུམ་ངོ་བོ་ཐ་དད་ཅིག་ཅར་དུ་ཡོད་པར་འདོད་པ་ནི་རིགས་པའི་འཇུག་པ་མ་ཤར་བ་ཡིན་ཏེ། གཙོ་སེམས་གཅིག་གི་འཁོར་དུ་སྤོང་སེམས་རྫས་གཞན་པ་དུ་མ་ཅིག་ཅར་དུ་ཡོད་པར་ཐལ་བའི་སྐྱོན་གནས་པའི་ཕྱིར། གཉིས་པ་ནི། ཚིག་གསུམ་རིམ་གྱིས་ནོད་པའི་ཚེ་སྡོམ་པ་འོག་མ་གོང་མར་གནས་འགྱུར་བ་མ་ཡིན་ཏེ། ཐོབ་པར་བྱ་བའི་ཆོ་ག་ཐ་དད་ལས་ཐོབ་དགོས་པའི་གཟུགས་ཅན་ངོ་བོ་ཐ་དད་ཡིན་པའི་ཕྱིར། གོང་མ་ཐོབ་པའི་ཚེ་འོག་མ་གཏོང་བ་མ་ཡིན་ཏེ། གོང་མ་འོག་མའི་གཏོང་རྒྱུ་མ་ཡིན་པའི་ཕྱིར། དེས་ན་ཚིག་གསུམ་རིམ་གྱིས་ནོད་པའི་དགེ་སློང་གི་རྒྱུད་ལ་སྡོམ་པ་གསུམ་ངོ་བོ་ཐ་དད་པའི་ཚུལ་གྱིས་ཅིག་ཅར་དུ་ལྡན་པ་ལ་རིགས་པ་དང་འགལ་བ་མེད་དེ། སྡོམ་པ་གསུམ་པོ་དེ་ཐོབ་བྱེད་ཀྱི་རྒྱུས་ཐོབ། གཏོང་བྱེད་ཀྱི་རྒྱུས་མ་བཏང་བའི་གཟུགས་ཅན་ངོ་བོ་ཐ་དད་ཡིན་པའི་ཕྱིར།
དེ་ཡང་དགེ་སློང་གི་སྡོམ་པ་དེ་ལུས་ངག་གི་སྤང་བྱ་བདུན་སྤངས་པའི་སྤོང་བ་གཟུགས་ཅན་བདུན་ལྡན་ཏེ། དགེ་སློང་གིས་ལུས་ངག་གི་སྤང་བྱ་མཐའ་དག་སྤོང་བར་ཁས་བླངས་ཤིང་སྡོམ་པ་ཇི་ ༼༡༧༨༽ ལྟར་ཁས་བླངས་པ་བཞིན་དུ་ཐོབ་དགོས་པའི་ཕྱིར། མཛོད་ལས། སྡོམ་པ་ཇི་ལྟར་ཁས་བླངས་བཞིན། ། འཐོབ་ཀྱི་རྒྱུད་ལས་མ་ཡིན་ནོ། ། ཞེས་དང༌། འོད་ལྡན་ལས། སོ་སོ་ཐར་པའི་སྡོམ་པ་ནི། ། སྤོང་བ་བདུན་གྱི་བདག་ཉིད་ཅན་ཡིན་ཏེ། ལུས་ཀྱི་རྣམ་པ་གསུམ་དང་ངག་གི་བཞི་ཞེས་བྱ་བར་ངེས་པའི་ཕྱིར་རོ་ཞེས་སོ། །
དགེ་བསྙེན་དང་དགེ་ཚུལ་གྱི་སྡོམ་པ་སྤོང་བ་བཞི་ལྡན་ཡིན་ཏེ། ཕྲ་མ་ཚིག་རྩུབ་ངག་འཁྱལ་སྤོང་བར་ཁས་མ་བླངས་པའི་ཕྱིར། དེ་ལྟར་ཡང༌། སོ་སོ་ཐར་ཞེས་བྱ་རྣམ་བརྒྱད། ། རྫས་སུ་རྣམ་པ་བཞི་ཡིན་ནོ། ། མཚན་ལས་མིང་ནི་འཕོ་བའི་ཕྱིར། ། ཐ་དད་དེ་དག་འགལ་བ་མེད། ། ཅེས་པའི་དོན་ལེགས་པར་བཤད་པ་ཡིན་ནོ། ། གསུམ་པ་སོ་སོའི་རང་བཞིན་ལ། དགེ་བསྙེན།
བསྙེན་གནས། དགེ་ཚུལ། དགེ་སློབ་མའི། དགེ་སློང་གི་སྡོམ་པ་དང་ལྔ་ལས། དང་པོའི་མཚན་ཉིད་ལ། ཁ་ཅིག་སོ་ཐར་གྱི་སྡོམ་པ་གང་ཞིག དགེ་བསྙེན་གྱི་རྒྱུད་ཀྱིས་བསྡུས་པ་ཟེར་ན། དགེ་ཚུལ་གྱི་རྒྱུད་ཀྱི་དགེ་བསྙེན་གྱི་སྡོམ་པས་མ་ངེས། ཁ་ཅིག་དེ་གང་ཞིག དགེ་བསྙེན་གྱི་སྡོམ་པའི་སྤང་བྱ་ལྔ་ཇི་སྲིད་འཚོའི་བར་དུ་སྤོང་བར་ཁས་འཆེ་བ་ཟེར།
དགེ་བསྙེན་གྱི་སྡོམ་པ་ཡིན་ན་ཡོངས་རྫོགས་ཀྱི་དགེ་བསྙེན་གྱི་སྡོམ་པ་ཡིན་དགོས་པར་ཐལ། མཚན་ཉིད་དེ་འཐད་པའི་ཕྱིར། ཁ་ཅིག་དགེ་བསྙེན་གྱི་སྡོམ་པ་ཡིན་ན་ཁྱིམ་པའི་ཕྱོགས་སུ་གཏོགས་པའི་སྡོམ་པ་ཡིན་དགོས་ཏེ། བཅོམ་ལྡན་འདས་ཀྱིས་འཁོར་རྣམ་བཞིའི་ནང་ནས་དགེ་སློང་ཕ་མ་གཉིས་རབ་བྱུང་གི་ཕྱོགས་སུ་གཏོགས་པ་དང༌། དགེ་བསྙེན་ཕ་མ་གཉིས་ཁྱིམ་པའི་ཕྱོགས་སུ་གཏོགས་པ་ཡིན་པའི་ཕྱིར་ཟེར། འོ་ན་རབ་བྱུང་གི་རྒྱུད་ཀྱི་དགེ་བསྙེན་གྱི་སྡོམ་པ་གཞི་མ་གྲུབ་པ་དང༌། མི་ཚངས་སྤྱོད་གཞི་བཅས་སྤོང་བའི་དགེ་བསྙེན་གྱི་སྡོམ་པ་གཞི་མ་གྲུབ་པར་ཐལ། ཁས་ལེན་རྟགས། རང་ལུགས་ནི། རང་དགེ་བསྙེན་གྱི་སྡོམ་པར་འགྲུབ་བྱེད་ཀྱི་རྒྱུ་ཕུན་སུམ་ཚོགས་པ་ལ་བརྟེན་ནས་ཐོབ་ ༼༡༧༩༽ ཅིང༌།
དགེ་བསྙེན་གྱི་སྡོམ་པའི་མི་མཐུན་ཕྱོགས་སུ་གྱུར་པའི་སྤང་བྱ་ཇི་སྲིད་འཚོའི་བར་དུ་སྤོང་བར་ཁས་བླངས་པའི་ངེས་འབྱུང་གི་ཚུལ་ཁྲིམས་སོ། ། དབྱེ་ན། སྐྱབས་གསུམ་འཛིན་པའི་དགེ་བསྙེན་གྱི་སྡོམ་པ་སོགས་བདུན་ནོ། ། རྟེན་གྱི་སྒོ་ནས་དབྱེ་ན་དགེ་བསྙེན་ཕའི་སྡོམ་པ་དང༌། དགེ་བསྙེན་མའི་སྡོམ་པ་གཉིས། མཚན་ཉིད་རིམ་བཞིན། དགེ་བསྙེན་གྱི་སྡོམ་པ་གང་ཞིག་སྐྱེས་པའི་རྒྱུད་ཀྱིས་བསྡུས་པ་དང༌། བུད་མེད་ཀྱི་རྒྱུད་ཀྱིས་བསྡུས་པའི་ཚུལ་ཁྲིམས་སོ། ། གཉིས་པ་བསྙེན་གནས་ཀྱི་སྡོམ་པའི་མཚན་ཉིད་ནི། རང་བསྙེན་གནས་ཀྱི་སྡོམ་པ་འགྲུབ་པར་བྱེད་པའི་རྒྱུ་ཕུན་ཚོགས་ལ་བརྟེན་ནས་ཐོབ་ཅིང༌།
བསྙེན་གནས་ཀྱི་སྡོམ་པའི་མི་མཐུན་ཕྱོགས་སུ་གྱུར་པའི་སྤང་བྱ་བརྒྱད་ཉིན་ཞག་ཕྲུགས་གཅིག་གི་བར་དུ་སྤོང་བར་ཁས་བླངས་པའི་ངེས་འབྱུང་གི་ཚུལ་ཁྲིམས་སོ། ། འདི་ལ་གསོ་སྦྱོང་གི་སྡོམ་པ་ཞེས་བྱ་སྟེ། ཁྱིམ་པ་རྣམས་ཉ་དང་གནམ་སྟོང་ཚེས་བརྒྱད་ལ་བསྙེན་གནས་ཡན་ལག་བརྒྱད་པ་བླངས་ནས་བསྲུང་བ་ལ་ཁྱིམ་པའི་གསོ་སྦྱོང་དུ་འདོད་པའི་ཕྱིར། གསུམ་པ་དགེ་ཚུལ་གྱི་སྡོམ་པའི་མཚན་ཉིད་ལ། ཁ་ཅིག་སོ་ཐར་གྱི་སྡོམ་པ་གང་ཞིག རང་གང་ལ་ལྡན་པའི་རྟེན་གྱི་གང་ཟག་དགེ་ཚུལ་དུ་མཚོན་པར་བྱེད་པའི་ཚུལ་ཁྲིམས་ཟེར་ན། དགེ་སློང་གི་རྒྱུད་ཀྱི་དགེ་ཚུལ་གྱི་སྡོམ་པས་མ་ངེས། རང་ལུགས་ནི། རང་དགེ་ཚུལ་གྱི་སྡོམ་པ་འགྲུབ་པར་བྱེད་པའི་རྒྱུ་ཕུན་ཚོགས་ལ་བརྟེན་ནས་ཐོབ་ཅིང༌། དགེ་ཚུལ་གྱི་སྡོམ་པའི་མི་མཐུན་ཕྱོགས་སུ་གྱུར་པའི་སྤང་བྱ་བཅུ་ཇི་སྲིད་འཚོའི་བར་དུ་སྤོང་བར་ཁས་བླངས་པའི་ངེས་འབྱུང་གི་ཚུལ་ཁྲིམས་སོ། །
དབྱེ་ན་དགེ་ཚུལ་ཕའི་དང༌། དགེ་ཚུལ་མའི་སྡོམ་པ་གཉིས། མཚན་ཉིད་རིམ་བཞིན་དབྱེ་གཞི་གང་ཞིག རབ་བྱུང་སྐྱེས་པའི་རྒྱུད་ཀྱིས་བསྡུས་པ་དང༌། རབ་བྱུང་བུད་མེད་ཀྱི་རྒྱུད་ཀྱིས་བསྡུས་པའི་ཚུལ་ཁྲིམས་སོ། ། བཞི་པ། དགེ་སློབ་མའི་སྡོམ་པའི་མཚན་ཉིད་ནི། རང་དགེ་སློབ་མའི་སྡོམ་ ༼༡༨༠༽ པར་འགྲུབ་བྱེད་ཀྱི་རྒྱུ་ཕུན་ཚོགས་ལ་བརྟེན་ནས་ཐོབ་ཅིང༌། རྩ་བའི་ཆོས་དྲུག་དང་རྗེས་མཐུན་གྱི་ཆོས་དྲུག་གིས་བསྡུས་པའི་སྤང་བྱ་རྣམས་ལོ་གཉིས་ཀྱི་བར་དུ་སྤོང་བར་ཁས་བླངས་པའི་ངེས་འབྱུང་གི་ཚུལ་ཁྲིམས་སོ། ། ལྔ་པ་དགེ་སློང་གི་སྡོམ་པའི་མཚན་ཉིད་ལ།
ཁ་ཅིག་གསོལ་བཞིའི་ཆོ་ག་ལ་བརྟེན་ནས་ཐོབ་པའི་ངེས་འབྱུང་གི་ཚུལ་ཁྲིམས་གང་ཞིག ལུས་ངག་གི་སྤང་བྱ་མཐའ་དག་སྤོང་བར་ཁས་འཆེ་བ་ཟེར་ན། རབ་བྱུང་གི་བསྙེན་རྫོགས་ཀྱི་སྡོམ་པས་མ་ངེས་སོ། ། ཁ་ཅིག་དགེ་སློང་གི་རྒྱུད་ཀྱིས་བསྡུས་པའི་ངེས་འབྱུང་གི་ཚུལ་ཁྲིམས་ཟེར་ན། དགེ་སློང་གི་རྒྱུད་ཀྱི་དགེ་ཚུལ་གྱི་སྡོམ་པས་མ་ངེས། རང་ལུགས་ལ། མཚན་ཉིད། དབྱེ་བ། རྣམ་གྲངས། སྒྲ་དོན་ནོ། །
དང་པོ་ནི། རང་དགེ་སློང་གི་སྡོམ་པ་འགྲུབ་པར་བྱེད་པའི་རྒྱུ་ཕུན་ཚོགས་ལ་བརྟེན་ནས་ཐོབ་ཅིང༌། ལུས་ངག་གི་སྤང་བྱ་མཐའ་དག་ཇི་སྲིད་འཚོའི་བར་དུ་སྤོང་བར་ཁས་བླངས་པའི་རིགས་སུ་གནས་པའི་ངེས་འབྱུང་གི་ཚུལ་ཁྲིམས། དབྱེ་ན་དགེ་སློང་ཕའི་དང༌། དགེ་སློང་མའི་སྡོམ་པ་གཉིས། མཚན་ཉིད་རིམ་བཞིན། དགེ་སློང་གི་སྡོམ་པ་གང་ཞིག་རབ་བྱུང་སྐྱེས་པའི་རྒྱུད་ཀྱིས་བསྡུས་པ་དང༌། རབ་བྱུང་བུད་མེད་ཀྱི་རྒྱུད་ཀྱིས་བསྡུས་པའི་ཚུལ་ཁྲིམས་སོ། ། གསུམ་པ་ནི། དགེ་སློང་གི་སྡོམ་པ་དང་བསྙེན་རྫོགས་ཀྱི་སྡོམ་པ་མིང་གི་རྣམ་གྲངས་སོ། །
བཞི་པ་ནི། སྤངས་རྟོགས་མཐར་ཐུག་པའི་མྱང་འདས་ལ་མྱུར་དུ་སྦྱོར་བར་བྱེད་པས་ན་བསྙེན་རྫོགས་ཞེས་བྱ་སྟེ། རྫོགས་པ་ནི་སྤངས་རྟོགས་མཐར་ཐུག་པའི་མྱང་འདས་ཡིན་ལ། བསྙེན་པ་ནི་དེ་དག་མྱུར་དུ་བསྒྲུབས་པ་ལ་འཇུག་པའི་ཕྱིར། རྒྱ་ཆེར་འགྲེལ་ལས། རྫོགས་པ་ཞེས་བྱ་བ་ནི་གནོད་པ་ཐམས་ཅད་དང་བྲལ་བའི་དངོས་པོ་ལ་བྱ་སྟེ། མྱ་ངན་ལས་འདས་པ་ཡང་དེ་ལྟ་བུའི་རང་བཞིན་ནོ། ། བསྙེན་པ་ཞེས་བྱ་བའི་སྒྲ་ནི་ཉེ་བའི་ཚིག་ཡིན་ཏེ། དེའི་ཕྱིར་བསམ་པ་ཐམས་ཅད་ཀྱིས་མྱ་ངན་ལས་ ༼༡༨༡༽ འདས་པ་དང་ཉེ་བར་གྱུར་པ་ནི་བསྙེན་པར་རྫོགས་པ་ཡིན་ནོ་ཞེས་དང༌། གཞི་ཊིཀ་ཏུ།
རྫོགས་པ་ཞེས་བྱ་བ་ནི་དོན་ཐམས་ཅད་ཡང་དག་པར་འགྲུབ་པ་སྟེ། མྱ་ངན་ལས་འདས་པ་ཞེས་བྱ་བའི་ཐ་ཚིག་གོ ། དེ་སྐད་དུ་ཡང༌། དྲི་མ་ཐམས་ཅད་བཅོམ་བྱས་ཤིང༌། ། མྱ་ངན་འདས་པ་རྫོགས་པ་ཐོབ། ། སྡུག་བསྔལ་ཐ་མར་བྱེད་པ་དང༌། ། ཐམས་ཅད་རྫོགས་པར་གྱུར་པ་ཡིན། ། ཞེས་གསུངས་པ་ལྟར་རོ། ། མཛོད་ལས། སྤང་བྱ་ལྔ་བརྒྱད་བཅུ་དང་ནི། །
ཐམས་ཅད་སྤོང་བར་མནོས་པ་ལས། ། དགེ་བསྙེན་དང་ནི་བསྙེན་གནས་དང༌། ། དགེ་ཚུལ་ཆེད་དང་དགེ་སློང་ཉིད། ། ཅེས་གསུངས་པ་ལྟར་རོ། ། གསུམ་པ་ཁྱད་ཆོས་ལ། ལྡན་ཚུལ། ཐོབ་ཚུལ། གཏོང་ཚུལ། བསླབ་བྱ། ཕན་ཡོན་དང་ལྔ།
དང་པོ་ལ། སྡོམ་གསུམ་སྤྱིའི་ལྡན་ཚུལ་དང༌། བྱེ་བྲག་སོ་ཐར་སྡོམ་པའི་ལྡན་ཚུལ་གཉིས། དང་པོ་ནི། སོ་ཐར་གྱི་སྡོམ་པ་དང་སྡོམ་མིན་གཉིས་མི་མ་ཡིན་པའི་འགྲོ་བ་པ་དང་མི་ཡིན་ཀྱང་སྒྲ་མི་སྙན་པ་དང་ཟ་མ་དང་མ་ནིང་སོགས་ལ་མི་ལྡན་ཏེ། དེ་གཉིས་གླིང་གསུམ་གྱི་སྐྱེས་པ་དང་བུད་མེད་མཚན་དོན་བྱེད་ནུས་པ་ཁོ་ན་ལ་ལྡན་པའི་ཕྱིར། བསམ་གཏན་གྱི་སྡོམ་པ་ནི་འདོད་པའི་ལྷ་མི་གཉིས་དང་གཟུགས་ཀྱི་རྟེན་ལ་ལྡན་པ་ཡོད། གཟུགས་མེད་ཀྱི་རྟེན་ལ་མི་ལྡན་ཏེ། བསམ་གཏན་གྱི་སྡོམ་པ་དེ་འདོད་གཟུགས་གང་རུང་གི་རྟེན་ལ་སྔར་མེད་གསར་དུ་ཐོབ་དགོས་ཤིང༌། བསམ་གཏན་གྱི་སྡོམ་པ་དང་ལྡན་པའི་གང་ཟག་གཟུགས་མེད་ཁམས་སུ་ཤི་འཕོས་པའི་ཚེ་བསམ་གཏན་གྱི་སྡོམ་པ་གཏོང་བའི་ཕྱིར་ཏེ།
མཛོད་ལས། བསམ་གཏན་གཏོགས་པའི་དགེ་བ་ནི། ། ས་འཕོས་ཉམས་པ་དག་གིས་གཏོང༌། ། ཞེས་གསུངས་པའི་ཕྱིར། ཟག་མེད་ཀྱི་སྡོམ་པ་ནི་ཁམས་འོག་མ་གཉིས་ཀྱི་རྟེན་ལ་ལྡན་པར་མ་ཟད་གཟུགས་མེད་ཀྱི་རྟེན་ལ་ལྡན་པ་ཡང་ཡོད་དེ། གཟུགས་མེད་ཀྱི་རྟེན་ལ་ཟག་མེད་ཀྱི་སྡོམ་པ་མངོན་དུ་གྱུར་པ་མེད་ཀྱང་ཟག་མེད་ཀྱི་སྡོམ་ ༼༡༨༢༽ པའི་ཐོབ་པ་ཡོད་པའི་ཕྱིར་ཏེ། ཁམས་འོག་མའི་རྟེན་ཅན་གྱི་འཕགས་པ་གཟུགས་མེད་དུ་ཤི་འཕོས་པའི་དབང་གིས་ཟག་མེད་ཀྱི་སྡོམ་པའི་ཐོབ་པ་གཏོང་བ་མེད་པའི་ཕྱིར་ཏེ། ཟག་མེད་ཀྱི་སྡོམ་པ་དེ་ཁམས་གསུམ་གང་རུང་གི་སས་མ་བསྡུས་པའི་ཕྱིར། འདུ་ཤེས་མེད་པ་དང་ཚངས་ཆེན་གྱི་རྟེན་ལ་ཟག་མེད་ཀྱི་སྡོམ་པ་མི་ལྡན་ཏེ། དེར་འཕགས་པ་སྐྱེ་བ་ལེན་པ་མེད་པའི་ཕྱིར།
དེས་ན་མི་བསད་པ་ལ་ཕམ་པ། ལྷ་བསད་པ་ལ་སྦོམ་པོ། དུད་འགྲོ་བསད་པ་ལ་ལྟུང་བྱེད་དུ་འགྱུར་བའི་རྒྱུ་མཚན་ཡོད་དེ། མིའི་འགྲོ་བ་པ་སྡོམ་པ་གསུམ་ཀའི་རྟེན་དུ་རུང༌། ལྷའི་འགྲོ་བ་པ་བསམ་གཏན་ཟག་མེད་ཀྱི་རྟེན་དུ་རུང༌། དུད་འགྲོ་སྡོམ་པ་གང་གི་ཡང་རྟེན་དུ་མི་རུང་བའི་ཕྱིར། དེ་ལྟར་ཡང་མཛོད་ལས། ཟ་མ་མ་ནིང་སྒྲ་མི་སྙན། ། མཚན་གཉིས་མ་གཏོགས་མི་རྣམས་ལ། ། སྡོམ་མིན་སྡོམ་པའང་དེ་བཞིན་ལ། །
ལྷ་ལའང་མི་རྣམས་ལ་གསུམ་མོ། ། འདོད་དང་གཟུགས་སྐྱེས་ལྷ་རྣམས་ལ། ། བསམ་གཏན་སྐྱེས་ཡོད་ཟག་མེད་ནི། ། བསམ་གཏན་ཁྱད་པར་འདུ་ཤེས་མེད། ། སེམས་ཅན་མ་གཏོགས་གཟུགས་མེད་ནའང༌། ། ཞེས་པའི་དོན་ལེགས་པར་བཤད་པ་ཡིན་ནོ། ། གཉིས་པ་ནི། སོ་ཐར་གྱི་སྡོམ་པ་དེ། དགེ་སློང་ཕ་མ་དགེ་ཚུལ་ཕ་མ་དགེ་སློབ་མ་དགེ་བསྙེན་ཕ་མ་བསྙེན་གནས་པ་དང་བརྒྱད་ལ་ལྡན་ཏེ། མཛོད་ལས།
སོ་སོ་ཐར་དང་ལྡན་པ་བརྒྱད། ། ཞེས་གསུངས་པའི་ཕྱིར། གཉིས་པ་ལ། རྒྱུ་གང་ལས་ཐོབ་པ་དང༌། གཞི་གང་ལས་ཐོབ་པ་གཉིས། དང་པོ་ལ། སྡོམ་གསུམ་སྤྱིའི་ཐོབ་ཚུལ་དང༌། བྱེ་བྲག་སོ་ཐར་གྱི་ཐོབ་ཚུལ་གཉིས། དང་པོ་ནི། བསམ་གཏན་དང་ཟག་མེད་ཀྱི་སྡོམ་པ་གཉིས་སྡོམ་པ་འབོགས་པར་བྱེད་པའི་ཆོ་གའི་རིག་བྱེད་ལས་ཐོབ་དགོས་པ་མ་ཡིན་ཏེ།
བསམ་གཏན་གྱི་ཉེར་བསྡོགས་སམ་དངོས་གཞི་རང་རྒྱུད་ལ་སྐྱེས་པའི་སྟོབས་ཀྱིས་ཀུན་ནས་མནར་སེམས་པའི་གཞི་དགུ་དང་བྲལ་བའི་རིག་བྱེད་མིན་པའི་གཟུགས་ཀྱི་ངོ་ ༼༡༨༣༽ བོར་གྱུར་པའི་བསམ་གཏན་གྱི་སྡོམ་པ་རང་གི་ངང་གིས་མངོན་དུ་གྱུར་པ་དང༌། འཕགས་ལམ་རང་རྒྱུད་ལ་སྐྱེས་པའི་སྟོབས་ཀྱིས་རིག་བྱེད་མིན་པའི་གཟུགས་ཀྱི་ངོ་བོར་གྱུར་པའི་ཟག་མེད་ཀྱི་སྡོམ་པ་རང་གི་ངང་གིས་མངོན་དུ་གྱུར་པའི་ཕྱིར་ཏེ། བསམ་གཏན་སྐྱེས་དང་དེ་ལྡན་པ། ། ཟག་མེད་འཕགས་པའི་སེམས་ཅན་དང༌། ། ཐ་མ་གཉིས་ནི་སེམས་རྗེས་འབྲང༌། ། ཞེས་གསུངས་པའི་ཕྱིར། སོ་སོ་ཐར་པའི་སྡོམ་པ་ལ་ཆོ་ག་ལ་བརྟེན་ནས་ཐོབ་པ་དང༌། ཆོ་ག་ལ་ལྟོས་མེད་དུ་རང་གི་ངང་གིས་ཐོབ་པ་གཉིས་ཀ་ཡོད་པ་ཡིན་ནོ། ། དེ་ལྟར་ཡང༌། མཛོད་ལས།
བསམ་གཏན་ལས་སྐྱེས་བསམ་གཏན་གྱི། ། ས་གཉིས་ཀྱིས་ཐོབ་ཟག་མེད་ནི། ། འཕགས་དེས་སོ་སོ་ཐར་ཞེས་པ། ། གཞན་གྱི་རྣམ་རིག་བྱེད་སོགས་ཀྱིས། ། ཞེས་པ་ལྟར་རོ། ། གཉིས་པ་ལ། ཚིག་སྔ་མ་དགེ་ཚུལ་དུ་སྒྲུབ་པ་དང༌། ཕྱི་མ་བསྙེན་རྫོགས་སུ་སྒྲུབ་པ་གཉིས་གོང་དུ་བཤད་པ་ལྟར་ཤེས་པར་བྱའོ། ། གཉིས་པ་གཞི་གང་ལས་ཐོབ་པ་ནི། སོ་ཐར་གྱི་སྡོམ་པ་དེ་ལས་ལམ་གྱི་སྦྱོར་དངོས་རྗེས་གསུམ་ཐམས་ཅད་ལས་ཐོབ།
གཞི་སེམས་ཅན་ཡིན་མིན་གཉིས་ཀ བཅས་པ་དང་རང་བཞིན་གྱི་ཁ་ན་མ་ཐོ་བ་གཉིས་ཀ་ལས་ཐོབ། ད་ལྟ་བའི་ཕུང་ཁམས་སྐྱེ་མཆེད་ལས་ཐོབ་པ་ཡིན་ཞིང༌། བསམ་གཏན་ཟག་མེད་ཀྱི་སྡོམ་པ་ནི་ལས་ལམ་གྱི་དངོས་གཞི་དང་དུས་གསུམ་ག་ལས་ཐོབ། སྡོམ་པ་གསུམ་ག་ཡང་སེམས་ཅན་ཐམས་ཅད་ལས་ཐོབ་པ་ཞེས་བྱ་སྟེ། སེམས་ཅན་ཐམས་ཅད་ལ་གནོད་འཚེའི་བསམ་པ་ལོག་དགོས་པའི་ཕྱིར། སོ་ཐར་གྱི་སྡོམ་པའི་ཡན་ལག་ལ་དབྱེ་བ་ཡོད་དེ། བསླབ་བྱ་ལ་གྲངས་མང་ཉུང་གི་ཁྱད་པར་ཡོད་པའི་ཕྱིར། རྒྱུ་ལ་དབྱེ་བ་ཡོད་དེ་དེ་ན་ལེན་སེམས་ཆེ་ཆུང་གི་ཁྱད་པར་ཡོད་པའི་ཕྱིར། དེ་ལྟར་ཡང་མཛོད་ལས།
འདོད་གཏོགས་ཐམས་ཅད་གཉིས་ཀ་དང༌། ། ད་ལྟར་དག་ལས་འཐོབ་པར་འགྱུར། ། བསམ་གཏན་ཟག་མེད་སྡོམ་པ་ནི། ། དངོས་དང་དུས་ནི་ ༼༡༨༤༽ ཐམས་ཅད་ལས། ། སྡོམ་པ་སེམས་ཅན་ཐམས་ཅད་ལས། ། ཡན་ལག་རྒྱུ་ལ་དབྱེ་བ་ཡོད། ། ཅེས་གསུངས་པ་ལྟར་རོ། ། གསུམ་པ་གཏོང་རྒྱུ་ལ་སྤྱིར་བསྟན་པ་དང༌། རྩ་ལྟུང་སྡོམ་པའི་གཏོང་རྒྱུ་ཡིན་མིན་དཔྱད་པའོ། ། དང་པོ་ལ།
སོ་ཐར་གྱི་གཏོང་ཚུལ་དང༌། ཞར་ལ་བསམ་གཏན་ཟག་མེད་ཀྱི་གཏོང་ཚུལ་གཉིས། དང་པོ་ནི། སོ་ཐར་གྱི་སྡོམ་པ་དེ་བསླབ་པ་ཕུལ་བས་གཏོང་སྟེ། སྡོམ་པའི་མི་མཐུན་ཕྱོགས་ཁས་བླངས་པའི་ཕྱིར། ཤི་འཕོས་པས་གཏོང་སྟེ། ཁས་བླངས་པ་དུས་ལས་འདས་པའི་ཕྱིར། མཚན་གཉིས་ཅིག་ཅར་དུ་བྱུང་བ་དང་མཚན་ལན་གསུམ་དུ་གྱུར་པས་གཏོང་སྟེ། སྡོམ་པའི་རྟེན་ཉམས་པའི་ཕྱིར། དགེ་བའི་རྩ་བ་ཆད་པས་གཏོང་སྟེ།
སྡོམ་པའི་རྟེན་གཞི་མེད་པའི་ཕྱིར། བསྙེན་གནས་ཀྱི་སྡོམ་པ་མཚན་མོ་མཐའི་སྐད་ཅིག་མ་འདས་པས་གཏོང་སྟེ། ཁས་བླངས་པ་དུས་ལས་འདས་པའི་ཕྱིར། མདོ་སྡེ་པ་ན་རེ། རྩ་ལྟུང་འཆབ་བཅས་བྱུང་བས་ཀྱང་གཏོང་སྟེ། རྒྱུད་ངོ་ཚ་མེད་པ་དང་ཁྲེལ་མེད་པ་ཤས་ཆེན་པོས་གང་བར་བྱས་པའི་ཕྱིར། གོས་དམར་བའི་སྡེ་པ་ན་རེ། ལུང་གི་དམ་ཆོས་ནུས་པས་ཀྱང་གཏོང་སྟེ། དེའི་ཚེ་བསླབ་པའི་མཚམས་རྣམ་པར་བཞག་པ་མེད་པའི་ཕྱིར། ཐོགས་མེད་སྐུ་མཆེད་ནི།
ལུང་གི་དམ་ཆོས་ནུབ་པ་ཙམ་གྱིས་སྡོམ་པ་སྔར་ཡོད་གཏོང་བ་མ་ཡིན་ཏེ། ལུང་གི་དམ་ཆོས་མེད་ཀྱང་རྟོགས་པའི་དམ་ཆོས་མ་ནུབ་པའི་ཕྱིར། འོན་ཀྱང་དེའི་ཚེ་སྡོམ་པ་སྔར་མེད་གསར་དུ་མི་སྐྱེ་སྟེ། སྡོམ་པ་འབོགས་པའི་ཆོ་གའི་རྣམ་གཞག་མེད་པའི་ཕྱིར་ཞེས་གསུངས། ཁ་ཆེ་བྱེ་བྲག་ཏུ་སྨྲ་བ་ན་རེ། རྩ་ལྟུང་འཆབ་བཅས་བྱུང་བའི་དགེ་སློང་དེ་ཚུལ་ཁྲིམས་དང་ལྡན་པ་དང་དེ་ཚུལ་ཁྲིམས་འཆལ་པ་གཉིས་ཀ་ཡིན་ཏེ། སྡོམ་པའི་རྫས་རང་རྒྱུད་ལ་ཚང་བར་ཡོད་པ་དང༌། སེམས་རྒྱུད་ལ་རྩ་ལྟུང་འཆབ་བཅས་ཀྱིས་གོས་པར་བྱས་པའི་ཕྱིར། དཔེར་ན་མི་འགའ་ཞིག་ལ་ནོར་ཡང་ཡོད་ ༼༡༨༥༽ བུ་ལོན་ཡང་ཡོད་པ་བཞིན་ནོ། ། དེ་ལྟར་ཡང་མཛོད་ལས།
བསླབ་པ་ཕུལ་དང་ཤི་འཕོས་དང༌། ། མཚན་གཉིས་དག་ནི་བྱུང་བ་དང༌། ། རྩ་བ་ཆད་དང་མཚན་འདས་ལས། ། སོ་སོ་ཐར་པའི་འདུལ་བ་གཏོང༌། ། ཁ་ཅིག་ལྟུང་བར་འགྱུར་ལས་སྨྲ། ། གཞན་དག་དམ་ཆོས་ནུབ་པ་ལས། ། ཁ་ཆེ་རྣམས་ནི་བྱུང་བ་ལ། ། བུ་ལོན་ནོར་བཞིན་གཉིས་སུ་འདོད། ། ཅེས་གསུངས་པའི་ཕྱིར། གཞན་ཡང་བསྒྲུབ་བྱ་བསྙེན་པར་རྫོགས་པར་བྱེད་པ་ལ།
དངོས་པོ་ལ་ལོ་ཉི་ཤུ་ལོན་པའམ་བསམ་ངོར་ལོ་ཉི་ཤུ་ལོན་ནམ་སྙམ་པའི་ཐེ་ཚོམ་ཡན་ཆད་ཀྱི་སྒོ་ནས་འདུ་ཤེས་པ་ཞིག་དགོས་ཏེ། དེ་ལས་གཞན་དུ་བསྙེན་རྫོགས་ཀྱི་སྡོམ་པ་མི་འཆགས་པའི་ཕྱིར། དེ་ཡང་བསྒྲུབ་བྱ་འགའ་ཞིག་གིས་དང་པོར་ལོ་ཉི་ཤུ་མ་ལོན་པ་ལ་ལོན་པར་འདུ་ཤེས་པའི་སྒོ་ནས་བསྙེན་རྫོགས་ཀྱི་སྡོམ་པ་བླངས། ཕྱིས་ཉི་ཤུ་མ་ལོན་པར་ངོ་ཤེས་པའི་ཚེ་མངལ་གྱི་ཟླ་བ་དང་བཤོལ་གྱི་ཟླ་བས་ཁ་བསྐངས་པའི་སྟོབས་ཀྱིས་ལོ་ཉི་ཤུ་ཚང་ན་བསྙེན་རྫོགས་ཀྱི་སྡོམ་པ་མི་གཏོང་ལ། དེ་ལྟར་ཁ་བསྐངས་ཀྱང་ལོ་ཉི་ཤུ་མ་ཚང་ན་བསྙེན་རྫོགས་ཀྱི་སྡོམ་པ་གཏོང་སྟེ། མདོ་རྩ་བར། རྣམ་པ་ཐམས་ཅད་དུ་ལོ་ཉི་ཤུ་ལོན་པ་ལ་ནི་བསྙེན་པར་རྫོགས་པ་འཆགས་སོ། ། ཅིག་ཤོས་ལ་ནི་ལོན་པར་འདུ་ཤེས་པ་ཉིད་ནའོ། ། མི་ཤེས་པ་དང་མི་དྲན་པ་དང་ཡིད་གཉིས་སུ་ཟ་བ་དག་ལ་ཡང་ངོ༌། ། ཤེས་ན་ནི་དེ་ཞིག་གོ །
གལ་ཏེ་དེ་སྐྱེས་པ་ན་མ་ལོན་པའི་འོ། ། མངལ་ན་གནས་པ་དང་བཤོལ་གྱི་ཟླ་བ་དག་དང་ཡང་བཅས་ཏེའོ། ། ཞེས་སོ། ། འདུལ་བ་ཚིག་ལེའུར་བྱས་པ་ལས། གང་དེ་ཉི་ཤུ་མ་ལོན་པའི། ། ལོ་ཡིས་བསྙེན་པར་རྫོགས་གྱུར་ན། ། ཟླ་བཤོལ་མངལ་གྱི་ཟླ་རྣམས་ཀྱིས། ། མཁས་པ་ཡིས་ནི་བསྐང་བར་བྱ། ། གལ་ཏེ་དེ་ལྟ་ན་ཡང་འདི། ། ལོ་ནི་ཉི་ཤུ་མ་ལོན་ན། །
དགེ་ཚུལ་ཉིད་དུ་གནས་འགྱུར་ཏེ། ། དེ་ནི་བསྙེན་པར་རྫོགས་མིན་ཉིད། ། ཅེས་གསུངས་པ་ལྟར་རོ། ། ༼༡༨༦༽ གཉིས་པ་ཞར་བྱུང་ལ། བསམ་གཏན་གྱི་སྡོམ་པའི་གཏོང་ཚུལ་དང༌། ཟག་མེད་ཀྱིའོ། ། དང་པོ་ལ། འོག་མའི་སྡོམ་པ་གཏང་ནས་གོང་སའི་སྡོམ་པ་མངོན་དུ་འགྱུར་ཚུལ་དང༌། ཐོབ་པ་རྩ་བ་ནས་གཏོང་བའི་ཚུལ་གཉིས་ཡོད། དང་པོ་ནི།
བསམ་གཏན་དང་པོ་ནས་གཉིས་པར་ཤི་འཕོས་པའི་ཚེ་དང་པོའི་སས་བསྡུས་ཀྱི་སྡོམ་པ་བཏང་ནས་གཉིས་པའི་སས་བསྡུས་ཀྱི་སྡོམ་པ་མངོན་དུ་གྱུར་པ་ལྟ་བུའོ། ། དེ་ཡང་ཤི་འཕོས་པ་ཙམ་གྱིས་བསམ་གཏན་གྱི་སྡོམ་པ་གཏོང་བ་མ་ཡིན་ཏེ། བསམ་གཏན་དང་པོ་ནས་ཤི་འཕོས་ནས་བསམ་གཏན་དང་པོར་སྐྱེས་པའི་ཚེ་གཏོང་བ་མེད་པའི་ཕྱིར། གཉིས་པ་ལས་འཕོས་པའི་དབང་གིས་གཏོང་བ་དང༌། མི་མཐུན་ཕྱོགས་ཀྱིས་ཉམས་པའི་དབང་གིས་གཏོང་བ་གཉིས། ། དང་པོ་ནི། ཁམས་འོག་མའི་རྟེན་ཅན་གྱི་སྡོམ་པ་དང་ལྡན་པའི་གང་ཟག་གཟུགས་མེད་ཁམས་སུ་ཤི་འཕོས་པའི་ཚེ་བསམ་གཏན་གྱི་སྡོམ་པ་གཏོང་བ་ལྟ་བུའོ། ། གཉིས་པ་ནི། འདོད་པའི་ཉོན་མོངས་རང་རྒྱུད་ལ་མངོན་དུ་གྱུར་པའི་སྟོབས་ཀྱིས་བསམ་གཏན་གྱི་ཉེར་བསྡོགས་དང་དངོས་གཞི་ལས་ཉམས་ནས་བསམ་གཏན་གྱི་སྡོམ་པ་གཏོང་བ་ལྟ་བུའོ། ། གཉིས་པ་ནི།
ཟག་མེད་ཀྱི་སྡོམ་པ་མི་མཐུན་ཕྱོགས་ཀྱིས་ཉམས་པའི་དབང་གིས་ཐོབ་པ་རྩ་བ་ནས་གཏོང་བ་མེད་དེ། མཐོང་ལམ་གྱི་རྟོགས་པ་ལས་ཉམས་ནས་འཇིག་རྟེན་པར་འགྱུར་བ་མི་སྲིད་པའི་ཕྱིར། རྒྱུད་སོ་སོ་ལ་ལྟོས་ནས་ཟག་མེད་ཀྱི་སྡོམ་པ་གཏོང་བ་ཡོད་དེ། ཞུགས་པས་འབྲས་གནས་ཀྱི་རྟོགས་པ་ཐོབ་པའི་ཚེ་ཞུགས་པའི་རྒྱུད་ཀྱིས་བསྡུས་པའི་ཟག་མེད་ཀྱི་སྡོམ་པ་གཏོང༌། དབང་བརྟུལ་གྱིས་དབང་རྣོན་གྱི་རྟོགས་པ་ཐོབ་པའི་ཚེ་དབང་བརྟུལ་གྱི་རྒྱུད་ཀྱིས་བསྡུས་པའི་ཟག་མེད་ཀྱི་སྡོམ་པ་གཏོང༌། དགྲ་བཅོམ་གྱི་འབྲས་བུ་ལས་ཉམས་ནས་སློབ་པར་གྱུར་པའི་ཚེ་དགྲ་བཅོམ་གྱི་རྒྱུད་ཀྱིས་བསྡུས་པའི་ཟག་མེད་ཀྱི་སྡོམ་པ་གཏོང་བར་འདོད་པའི་ཕྱིར། མཛོད་ལས། བསམ་ ༼༡༨༧༽ གཏན་གཏོགས་པའི་དགེ་བ་ནི། ། ས་འཕོས་ཉམས་པ་དག་གིས་གཏོང༌། ། དེ་བཞིན་གཟུགས་མེད་གཏོགས་འཕགས་པ། །
འབྲས་བུ་ཐོབ་སྦྱངས་ཉམས་པ་ལས། ། ཞེས་གསུངས་པའི་ཕྱིར། གཉིས་པ་ལ། སེམས་ཙམ་པ་ཡན་ཆད་ཀྱི། མདོ་སྡེ་པའི། བྱེ་བྲག་ཏུ་སྨྲ་བའི་ལུགས་དང་གསུམ་མོ། ། དང་པོ་ནི། སེམས་ཙམ་པ་ཡན་ཆོད་ལྟར་ན་དགེ་སློང་གིས་གཞི་བསམ་པ་སྦྱོར་བ་མཐར་ཐུག་གི་ཡན་ལག་ཚང་བའི་སྒོ་ནས་རྩ་བའི་ལྟུང་བ་སྤྱད་ན་ཕམ་པར་འགྱུར་ཞིང༌། དེ་ལ་འཆབ་བཅས་འཆབ་མེད་གཉིས་ཡོད་པ་ལས་གཉིས་པོ་གང་བྱུང་ཡང་སྣོད་ཆུས་བཤལ་བ་བཞིན་དུ་སྡོམ་པ་རྩ་བ་ནས་གཏོང་བར་འདོད་དེ། དེ་ཡང་ཕམ་པར་འཆབ་མེད་བྱུང་ན་ཕྱིས་བླང་དུ་རུང་སྟེ།
རྩ་བའི་ལྟུང་བ་བྱུང་ཡང་རྒྱུད་ངོ་ཚ་མེད་པ་དང་ཁྲེལ་མེད་པ་ཤས་ཆེན་པོས་གང་བར་མ་བྱས་པའི་ཕྱིར། འཆབ་བཅས་བྱུང་ན་སྡོམ་པ་ཕྱིས་བླང་དུ་མི་རུང་སྟེ། རྒྱུད་ངོ་ཚ་མེད་པ་དང་ཁྲེལ་མེད་པ་ཤས་ཆེན་པོས་གང་བར་བྱས་པའི་ཕྱིར་དང༌། ལུང་ལས། དེས་དེ་བྱས་མ་ཐག་ཏུ་དགེ་སློང་དུ་མི་རུང༌། དགེ་སྦྱོང་དུ་མི་རུང༌། ཤཱཀྱའི་སྲས་ཀྱང་མི་རུང་ངོ༌། ། དགེ་སློང་གི་དངོས་པོ་ལས་ཉམས་པ་བཅོམ་པ་ལྟུང་བ་ཕམ་པར་གྱུར་པ་སྟེ། དེའི་དགེ་སྦྱོང་གི་ཚུལ་ཕྱིས་བླང་དུ་མེད་པར་འགྱུར་རོ། ། འདི་ལྟ་སྟེ།
དཔེར་ན། ཤིང་ཏ་ལའི་མགོ་བོ་བཅད་ན་སྔོན་པོར་འགྱུར་དུ་མི་རུང་ལ་འཕེལ་ཞིང་ཡངས་པ་དང་རྒྱས་པར་འགྱུར་དུ་མི་རུང་བ་བཞིན་ནོ། ། ཞེས་གསུངས་པའི་ཕྱིར། བསླབ་པ་སྦྱིན་པའི་ཚུལ་ཡང་དང་པོར་གསོལ་བཞིའི་ཆོ་གའི་སྒོ་ནས་དགེ་སློང་གི་སྡོམ་པ་སྦྱིན། དེའི་རྗེས་སུ་ཆད་པ་ལས་ཀྱི་བསླབ་པ་སྦྱིན་ལ་ཇི་སྲིད་དགྲ་བཅོམ་ཀྱི་འབྲས་བུ་མ་ཐོབ་པ་དེ་སྲིད་དུ་རྩ་ལྟུང་གི་རྣམ་སྨིན་འདག་པར་བྱ་བའི་ཕྱིར་དུ། དགེ་བའི་ཕྱོགས་ལ་བརྩོན་པ་ལྷུར་ལེན་པ་དང༌། དགེ་འདུན་གྱི་བྱ་བ་མཐའ་དག་འབད་པ་ཆེན་པོའི་སྒོ་ནས་སྒྲུབ་པར་བྱེད་པ་ཡིན་ ༼༡༨༨༽ ནོ། ། གཉིས་པ། མདོ་སྡེ་པའི་ལུགས་ལ། རྩ་བའི་ལྟུང་བ་ལ་འཆབ་བཅས་འཆབ་མེད་གཉིས་སུ་ཡོད་ཅིང༌།
དགེ་སློང་ལ་རྩ་ལྟུང་འཆབ་མེད་བྱུང་བའི་ཚེ་སྡོམ་པ་ཡང་མི་གཏོང་ཕམ་པ་ཡང་མ་བྱུང་སྟེ། ཕམ་པ་ལ་ངེས་པར་འཆབ་སེམས་ཡན་ལག་ཏུ་དགོས་པའི་ཕྱིར། ལུང་ལས། གལ་ཏེ་སེམས་ནི་གཅིག་གིས་ཀྱང༌། ། འཆབ་པ་མེད་པར་འཆགས་བྱེད་ན། ། ཐ་མ་བྱུང་བར་གྱུར་ན་ཡང༌། ། དེ་ནི་ཕམ་པར་མི་འགྱུར་རོ། ། ཞེས་སོ། ། དེས་ན་དགེ་སློང་ལ་རྩ་བའི་ལྟུང་བ་བྱུང་བའི་རྗེས་སུ་སྡོམ་པ་སྦྱིན་པ་ནི་མི་རིགས་ཏེ། འཆབ་བཅས་བྱུང་བ་ལ་སྦྱིན་ཀྱང་མི་སྐྱེ།
འཆབ་མེད་བྱུང་བ་ལ་སྦྱིན་མི་དགོས་པའི་ཕྱིར། འོ་ན་བསླབ་སྦྱིན་དགེ་སློང་མེད་པར་ཐལ། ཕམ་པར་བྱུང་བའི་དགེ་སློང་མེད་པའི་ཕྱིར་སྙམ་ན། རྩ་ལྟུང་འཆབ་མེད་བྱུང་བའི་དགེ་སློང་ལ་གསོལ་བཞིའི་ཆོ་གས་སྡོམ་པ་སྦྱིན་མི་དགོས་ཀྱང༌། ཆད་པ་ལས་ཀྱི་བསླབ་པ་སྦྱིན་ནས་དགེ་བའི་ཕྱོགས་ལ་བརྩོན་པ་ལྷུར་ལེན་པ་དང༌། དགེ་འདུན་གྱི་བྱ་བ་གང་དགོས་མཐའ་དག་གཙོ་བོར་སྒྲུབ་པར་བྱེད་པ་ལ་འདོད་དོ། ། གསུམ་པ་ལ་སྤྱིར་བསྟན་པ་དང༌། དོགས་པ་དཔྱད་པ་གཉིས། དང་པོ་ནི། དགེ་སློང་གིས་གཞི་བསམ་པ་སྦྱོར་བ་མཐར་ཐུག་གི་ཡན་ལག་ཚང་བའི་སྒོ་ནས་རྩ་བའི་ལྟུང་བ་སྤྱད་ན་ཕམ་པར་འགྱུར་ཞིང༌།
དེ་ལ་ཕམ་པ་འཆབ་བཅས་འཆབ་མེད་གཉིས་ཡོད་ཅིང༌། གཉིས་པོ་གང་བྱུང་ཡང་སྡོམ་པ་མི་གཏོང་སྟེ། དགེ་སློང་གི་སྡོམ་པའི་རྫས་ཚང་བར་ཡོད་པའི་ཕྱིར། དེ་ཡང་ཕམ་པ་འཆབ་མེད་ཀྱིས་སྡོམ་པ་རྣམ་དག་ལས་ཉམས་པར་བྱེད་ཀྱི་དགོས་པ་སྒྲུབ་ནུས་ལས་ཉམས་པར་མི་བྱེད་དེ། དེ་བྱུང་བའི་དགེ་སློང་ལ་གནས་སྐབས་དང་མཐར་ཐུག་གི་དགོས་པ་སྒྲུབ་ནུས་པའི་སྡོམ་པ་ཡོད་པའི་ཕྱིར་ཏེ། ཕམ་པ་འཆབ་མེད་བྱུང་བའི་དགེ་སློང་ལ། གྲོགས་ཚངས་པ་མཚུངས་པར་སྤྱོད་པ་རྣམས་དང་ལྷན་ཅིག་ཏུ་གནས་ནས་ཆོས་དང་ཟང་ཟིང་ལ་ལོངས་ ༼༡༨༩༽ སྤྱོད་པའི་སྐལ་བ་ཡོད་པ་དང༌། ཚེ་འདིར་དགེ་བའི་ཕྱོགས་ལ་བརྩོན་པ་བྱས་པ་ལ་བརྟེན་ནས་བྱང་ཆུབ་ཐོབ་པའི་སྐལ་བ་ཡོད་པའི་ཕྱིར། ཁྱབ་སྟེ་དེ་གཉིས་སྡོམ་པ་བླངས་པའི་གནས་སྐབས་དང་མཐར་ཐུག་གི་དགོས་པའི་གཙོ་བོ་ཡིན་པའི་ཕྱིར། རྩ་ལྟུང་འཆབ་བཅས་ཀྱིས་དགོས་པ་སྒྲུབ་ནུས་ལས་ཀྱང་ཉམས་ཏེ།
རྩ་ལྟུང་འཆབ་བཅས་བྱུང་བའི་དགེ་སློང་ལ་གྲོགས་ཚངས་པ་མཚུངས་པར་སྤྱོད་པ་རྣམས་དང་ལྷན་ཅིག་ཏུ་གནས་ནས་ཆོས་དང་ཟང་ཟིང་ལ་ལོངས་སྤྱོད་པ་དང༌། ཚེ་འདིར་དགེ་བའི་ཕྱོགས་ལ་བརྩོན་པ་བྱས་ཀྱང་འབྲས་བུ་བྱང་ཆུབ་འཐོབ་པའི་སྐལ་བ་མེད་པའི་ཕྱིར་ཏེ། རྒྱ་ཆེར་འགྲེལ་ལས། དགེ་སློང་ཕམ་པར་གྱུར་པ་ལ་ནི་སྡོམ་པ་ཡོད་དུ་ཟིན་ཀྱང་དེ་ལྟ་མོད་ཀྱི་དགོས་པ་མེད་པ་ཉིད་དུ་འགྱུར་ཏེ། ཚངས་པ་མཚུངས་པར་སྤྱོད་པ་རྣམས་དང་ལྷན་ཅིག་གནས་པ་དང་ལོངས་སྤྱོད་པ་མེད་པའི་ཕྱིར་རོ། ། སྡོམ་པ་ཡང་དག་པར་བླངས་པ་ནི་རྣམ་པར་གྲོལ་བ་ཐོབ་པའི་ཆེད་ཡིན་ལ། དེས་རྣམ་པར་གྲོལ་བ་ཐག་རིང་དུ་བྱས་པའི་ཕྱིར། དེས་ན་དེའི་སྡོམ་པ་ནི་མེད་པ་དང་འདྲའོ་ཞེས་གསུངས་པའི་ཕྱིར། གཉིས་པ་ལ། སྡོམ་པ་སོ་ཤོར་དང༌།
ཀུན་གཏོང་གང་ཡིན་དཔྱད་པ་ལ། འདུལ་འཛིན་སྔ་རབས་ཁ་ཅིག སོ་ཐར་གྱི་སྡོམ་པ་ཀུན་གཏོང་ཡིན་ཏེ། དགེ་སློང་གིས་སྲོག་གཅོད་ཀྱི་ཕམ་པ་འཆབ་བཅས་སྤྱད་པའི་ཚེ་སྡོམ་པ་དགོས་པ་སྒྲུབ་ནུས་ཐམས་ཅད་གཏོང་བའི་ཕྱིར་ཟེར། འདུས་འཛིན་ཁ་ཅིག སོ་ཐར་གྱི་སྡོམ་པ་གཏོང་ཚུལ་ནི་སོ་ཤོར་ཡིན་ཏེ། སྲོག་གཅོད་ཀྱི་ཕམ་པ་འཆབ་བཅས་ཙམ་བྱུང་བའི་དགེ་སློང་དེས་སྲོག་གཅོད་སྤོང་བའི་སྡོམ་པ་རྣམ་དག་དང་དགོས་པ་སྒྲུབ་ནུས་ལས་ཉམས་ཀྱང༌། མ་བྱིན་ལེན་མི་ཚངས་སྤྱོད་བརྫུན་སྨྲ་སྤོང་བའི་སྡོམ་པ་ལས་མ་ཉམས་པ་ཡིན་པའི་ཕྱིར་ཏེ། སྤང་བྱ་ལྟུང་བ་བཞི་པོ་ཡང་རྫས་ཐ་དད་གཉེན་པོ་སྡོམ་པ་བཞི་པོ་ཡང་རྫས་སོ་སོ་བ་ཡིན་པའི་ཕྱིར་དང༌། ༼༡༩༠༽ མཛོད་འགྲེལ་ལས།
ཕྱོགས་གཅིག་བླངས་པས་ཐམས་ཅད་བླངས་པར་མི་འགྱུར་ལ། ཕྱོགས་གཅིག་བཏང་པས་ཐམས་ཅད་གཏོང་བར་ཡང་མི་འགྱུར་རོ་ཞེས་གསུངས་པའི་ཕྱིར།

གཞན་དུ་ན་ཕམ་པ་འཆབ་བཅས་བཞི་ག་བྱུང་བའི་དགེ་སློང་གཞི་མ་གྲུབ་པར་ཐལ། སྲོག་གཅོད་ཀྱི་ཕམ་པ་འཆབ་བཅས་བྱུང་བའི་དགེ་སློང་གི་རྒྱུད་ལ་མ་བྱིན་ལེན་གྱི་ཕམ་པ་འབྱུང་བ་མེད་པའི་ཕྱིར་ཏེ། དེས་གཞི་བསམ་པ་སྦྱོར་བ་མཐར་ཐུག་གི་ཡན་ལག་ཚང་བའི་སྒོ་ནས་མ་བྱིན་པས་བླངས་ཀྱང་ཉེས་བྱས་ཙམ་དུ་འགྱུར་བའི་ཕྱིར་ཏེ། དེ་མ་བྱིན་ལེན་གྱི་རྩ་ལྟུང་སྤོང་བའི་སྡོམ་པ་ལས་ཉམས་པའི་དགེ་སློང་ཡིན་པའི་ཕྱིར། ཁྱབ་སྟེ། ཉམས་པ་དང་མ་ཆགས་པ་གཉིས་ལྟུང་བ་ལ་སྦྱོར་ན་ཉེས་བྱས་སོ། ། ཞེས་གསུངས་པའི་ཕྱིར། གཞན་ཡང་ཚུལ་ཁྲིམས་འཆལ་བའི་དགེ་སློང་གིས། དགེ་སློང་མ་ལ་ཆོས་བསྟན་པ་ལ་བརྟེན་ནས་ཆོས་སྟོན་པའི་ལྟུང་བྱེད་འབྱུང་བ་མེད་པར་ཐལ། ཕམ་པ་འཆབ་བཅས་བྱུང་བའི་དགེ་སློང་གིས་དགེ་སློང་མ་ལ་ཆོས་བསྟན་པ་ལ་བརྟེན་ནས་ཆོས་སྟོན་པའི་ལྟུང་བྱེད་འབྱུང་བ་མེད་པའི་ཕྱིར་ཏེ། དེས་དེ་ལ་ཆོས་བསྟན་པ་ལ་བརྟེན་ནས་ཉེས་བྱས་ཙམ་དུ་འགྱུར་བའི་ཕྱིར།
རྟགས་ཁས། འདོད་མི་ནུས་ཏེ། ལུང་ལས། དགེ་སློང་ཚུལ་ཁྲིམས་འཆལ་བ་ཞིག ། དགེ་སློང་མ་ལ་རྗེས་སུ་ཆོས་སྟོན་ན་ལྟུང་བྱེད་དོ། ། ཞེས་གསུངས་པའི་ཕྱིར་ཟེར། མཁས་པ་དམར་སྟོན་པ་ན་རེ། སྤྱིར་སྡོམ་པའི་གཏོང་རྒྱུ་ལ་ལྟོས་ནས་སྡོམ་པ་ཀུན་གཏོང་ཡིན་ཏེ། བསླབ་པ་ཕུལ་བ་དང་ཤི་འཕོས་པ་དང་མཚན་གཉིས་ཅིག་ཅར་དུ་བྱུང་བའི་ཚེ་སྡོམ་པ་ཐམས་ཅད་རྩ་བ་ནས་གཏོང་བའི་ཕྱིར། ཕམ་པ་སྡོམ་པའི་སོ་ཤོར་དང་ཀུན་གཏོང་གང་གི་སྒོ་ནས་ཀྱང་གཏོང་རྒྱུ་མ་ཡིན་ཏེ།
ཕམ་པ་བྱུང་བའི་དགེ་སློང་ལ་དགེ་སློང་གི་སྡོམ་པའི་རྫས་ཚང་པ་ཡོད་པའི་ཕྱིར། ཉམས་ཚུལ་ལ་ལྟོས་ནས་ཀུན་གཏོང་ཡིན་ཏེ། སྲོག་ ༼༡༩༡༽ གཅོད་ཀྱི་ཕམ་པ་འཆབ་བཅས་ཙམ་བྱུང་བའི་ཚེ། སྡོམ་པ་མཐའ་དག་དགོས་པ་སྒྲུབ་ནུས་ལས་ཉམས་པའི་ཕྱིར། མ་གྲུབ་ན་སྲོག་གཅོད་ཀྱི་ཕམ་པ་འཆབ་བཅས་ཙམ་བྱུང་བའི་དགེ་སློང་ཆོས་ཅན། ཚུལ་ཁྲིམས་འཆལ་པའི་གང་ཟག་མ་ཡིན་པར་ཐལ། དགེ་སློང་གི་སྡོམ་པ་རྣམ་དག་རྒྱུད་ལྡན་གྱི་གང་ཟག་ཡིན་པའི་ཕྱིར་ཏེ། མ་བྱིན་ལེན་གྱི་རྩ་ལྟུང་སྤོང་བའི་དགེ་སློང་གི་སྡོམ་པ་རྣམ་དག་རྒྱུད་ལྡན་གྱི་གང་ཟག་ཡིན་པའི་ཕྱིར། རྟགས་ཁས། གཞན་ཡང་དེ་ཆོས་ཅན།
ཁྱོད་ཀྱིས་དགེ་བའི་ཕྱོགས་ལ་བརྩོན་པ་ཆེར་བྱས་པ་ལ་བརྟེན་ནས་ཚེ་འདིར་བྱང་ཆུབ་ཐོབ་ཏུ་རུང་བའི་སྐལ་བ་ཡོད་པར་ཐལ། དགོས་པ་སྒྲུབ་ནུས་ཀྱི་དགེ་སློང་གི་སྡོམ་པ་རྣམ་དག་རྒྱུད་ལྡན་གྱི་གང་ཟག་ཡིན་པའི་ཕྱིར། འདོད་ན་མ་ཡིན་པར་ཐལ། ཕམ་པ་འཆབ་བཅས་ཀྱིས་རྒྱུད་ཉམས་པའི་གང་ཟག་ཡིན་པའི་ཕྱིར། ཁྱབ་སྟེ་རྒྱ་ཆེར་འགྲེལ་ལས། དགེ་སློང་ཕམ་པར་གྱུར་པ་ལ་ནི་ཞེས་སོགས་གསུངས་པའི་ཕྱིར། གལ་ཏེ་སྲོག་གཅོད་ཀྱི་ཕམ་པ་སྤོང་བའི་དགེ་སློང་གི་སྡོམ་པ་དང༌། མ་བྱིན་ལེན་གྱི་ཕམ་པ་སྤོང་བའི་དེ་གཉིས་རྫས་ཐ་དད་མ་ཡིན་པར་ཐལ། སྲོག་གཅོད་ཀྱི་ཕམ་པས་མ་བྱིན་ལེན་གྱི་ཕམ་པ་སྤོང་བའི་དགེ་སློང་གི་སྡོམ་པ་རྣམ་དག་ལས་ཉམས་པར་བྱེད་པའི་ཕྱིར་ཟེར་ན། ཚིག་གསུམ་རིམ་གྱིས་ནོས་པའི་དགེ་སློང་གི་རྒྱུད་ཀྱི་སྲོག་གཅོད་ཀྱི་རྩ་ལྟུང་སྤོང་བའི་དགེ་སློང་གི་སྡོམ་པ་དང༌།
སྲོག་གཅོད་ཀྱི་རྩ་ལྟུང་སྤོང་བའི་དགེ་ཚུལ་གྱི་སྡོམ་པ་རྫས་ཐ་དད་མ་ཡིན་པར་ཐལ། དགེ་སློང་གི་རྒྱུད་ཀྱི་སྲོག་གཅོད་ཀྱི་ཕམ་པ་དེས་དགེ་སློང་རང་རྒྱུད་ཀྱི་སྲོག་གཅོད་སྤོང་བའི་དགེ་ཚུལ་གྱི་སྡོམ་པ་རྣམ་དག་ལས་ཉམས་པར་བྱེད་པའི་ཕྱིར། མ་གྲུབ་ན་སྲོག་གཅོད་ཀྱི་ཕམ་པ་འཆབ་བཅས་བྱུང་ཞིང༌། སྲོག་གཅོད་ཀྱི་རྩ་ལྟུང་སྤོང་བའི་དགེ་ཚུལ་གྱི་སྡོམ་པ་རྣམ་དག་རྒྱུད་ལ་ལྡན་བཞིན་པའི་དགེ་ ༼༡༩༢༽ སློང་ཆོས་ཅན། ཁྱོད་སྲོག་གཅོད་ཀྱི་ཕམ་པ་འཆབ་བཅས་བྱུང་བའི་གང་ཟག་མ་ཡིན་པར་ཐལ། སྲོག་གཅོད་ཀྱི་རྩ་ལྟུང་སྤོང་བའི་སྡོམ་པ་རྣམ་དག་ལས་མ་ཉམས་པའི་གང་ཟག་ཡིན་པའི་ཕྱིར། འདི་དག་གི་རྣམ་གཞག་རྒྱས་པར་སྤྱིར་བསྟན་གྱི་སྐབས་སུ་འཆད་དོ། ། བཞི་པ་བསླབ་བྱ་ལ་སྤྱིའི་བསླབ་བྱ་དང༌། སོ་སོའི་བསླབ་བྱ་གཉིས། དང་པོ་ནི།
དགག་པའི་བསླབ་བྱ་ལྟུང་བ་སྡེ་ལྔ། སྒྲུབ་པའི་བསླབ་བྱ་གསོ་སྦྱང་དབྱར་གནས་ལ་སོགས་པ་ཡིན་ལ། དེ་དག་རྒྱས་པར་འོག་ཏུ་འཆད་དོ། ། གཉིས་པ་སོ་སོར་བཤད་པ་ལ། ཁྱིམ་པའི་ཕྱོགས་སུ་གཏོགས་པའི་སོ་ཐར་སྡོམ་པའི་བསླབ་བྱ་དང༌། རབ་བྱུང་གི་ཕྱོགས་སུ་གཏོགས་པའི་དེ་གཉིས། དང་པོ་ལ་དགེ་བསྙེན་དང༌། བསྙེན་གནས་ཀྱི་བསླབ་བྱ་གཉིས། དང་པོ་ལ་བྱེ་བྲག་ཏུ་སྨྲ་བའི་དང༌། ཐེག་པ་ཆེན་པོའི་ལུགས་གཉིས།
དང་པོ་ནི། དགེ་བསྙེན་གྱི་བསླབ་བྱ་བསྡུ་ན། སྐྱབས་གསུམ་འཛིན་པའི་དང༌། ཡོངས་རྫོགས་ཀྱི་དགེ་བསྙེན་གྱི་བསླབ་བྱ་གཉིས་སུ་འདུས། དང་པོ་ནི། སྒྲུབ་པའི་སྒོ་ནས་དཀོན་མཆོག་གསུམ་ལ་ཡིད་ཆེས་ཀྱི་དད་པ་དང་ལྡན་པས་སྐྱབས་སུ་འགྲོ་བ་དང༌། དགག་པའི་སྒོ་ནས་ཕྱི་རོལ་པའི་ལྷ་དབང་ཕྱུག་སོགས་ལ་སྐྱབས་སུ་མི་འགྲོ། གྲོགས་མུ་སྟེགས་ཅན་དང་མི་འགྲོགས། སེམས་ཅན་ལ་གནོད་འཚེ་སྤོང་བར་བྱེད་པའོ། ། གཉིས་པ་ནི།
རྩ་བ་བཞི་དང་ཆང་དང་ལྔ་སྤོང་བར་བྱེད། དེ་ཡང་ལོག་གཡེམ་སྤོང་བ་ཡན་ལག་ཡིན་གྱི་མི་ཚངས་སྤྱོད་སྤོང་བ་མ་ཡིན་ཏེ། དགེ་བསྙེན་ནི་གཙོ་བོར་ཁྱིམ་པའི་ཕྱོགས་སུ་གཏོགས་པ་ཡིན་ལ། ཁྱིམ་པས་ལོག་གཡེམ་སྤོང་སླ་བ་ཡིན་གྱི་མི་ཚངས་སྤྱོད་སྤོང་དཀའ་བ་དང༌། ལོག་གཡེམ་འཇིག་རྟེན་ན་སྨད་པའི་གནས་སུ་གྱུར་པ་ཡིན་པ་དང༌། འཕགས་པའི་གང་ཟག་གི་དགེ་བསྙེན་གྱི་བསླབ་བྱ་དང་འགལ་བའི་བྱ་བ་མི་བྱེད་ཅིང༌། འཕགས་པས་ལོག་གཡེམ་མི་བྱེད་པ་ཡིན་ ༼༡༩༣༽ གྱི་ཚངས་སྤྱོད་ལ་གནས་པའི་ངེས་པ་མེད་པའི་ཕྱིར། མཛོད་ལས། ལོག་གཡེམ་ཤིན་ཏུ་སྨད་ཕྱིར་དང༌། ། སླ་ཕྱིར་མི་བྱེད་ཐོབ་ཕྱིར་རོ། །
ཞེས་གསུངས་པའི་ཕྱིར། འོ་ན་ངག་གི་མི་དགེ་བ་བཞིའི་ནང་ནས་བརྫུན་སྤོང་བ་ཡན་ལག་ཏུ་འཇོག་ལྷག་མ་མི་འཇོག་པའི་རྒྱུ་མཚན་ཅི་ཡིན་ཞེ་ན། དེའི་རྒྱུ་མཚན་ཡོད་དེ་བསླབ་པ་གཞན་ལས་འདས་ཀྱང་མ་འདས་སོ་ཞེས་བརྫུན་སྨྲ་བ་སྤོང་བའི་ཆེད་ཡིན་པའི་ཕྱིར། མཛོད་ལས། བསླབ་པ་ཐམས་ཅད་འདས་གྱུར་ན། ། བརྫུན་དུ་ཐལ་བར་འགྱུར་བའི་ཕྱིར། ། ཞེས་སོ། ། བསླབ་པ་ལྷག་མ་རྣམས་རྫོགས་པར་བྱེད་པའི་ཡན་ལག་ཏུ་མྱོས་འགྱུར་སྤོང་དགོས་པ་ཡིན་ཏེ། མྱོས་འགྱུར་བཏུང་བ་ན་དྲན་པ་ཉམས་ནས་སེམས་བག་མེད་པར་གྱུར་ཏེ་ཉེས་པ་གཞན་ལ་སྦྱོར་བར་བྱེད་པའི་ཕྱིར། མཛོད་ལས།
བཅས་པའི་ཁ་ན་མ་ཐོ་བ། ། མྱོས་འགྱུར་ལས་གཞན་བསྲུང་ཕྱིར་རོ། ། ཞེས་སོ། ། གཉིས་པ་ཐེག་པ་ཆེན་པོའི་ལུགས་ལ། ཚངས་སྤྱོད་ལ་ཉེར་གནས་དང༌། གོ་མིའི་དགེ་བསྙེན་གྱི་བསླབ་བྱ་གཉིས། དང་པོ་ནི། ཁྱིམ་པའི་རྟགས་ཆ་ལུགས་དང་ལྡན་པའི་སྒོ་ནས་མི་ཚངས་སྤྱོད་གཞི་དང་བཅས་པ་སྤོང་བ་ལྟ་བུའོ། ། གཉིས་པ་ནི། ཁྱིམ་པའི་རྟགས་ཆ་ལུགས་དང་ལྡན་པའི་སྒོ་ནས་བསྙེན་གནས་ཡན་ལག་བརྒྱད་པའི་བསླབ་བྱ་ལ་ཇི་སྲིད་འཚོའི་བར་དུ་སློབ་པ་ལྟ་བུའོ། །
དེ་ལྟར་ཡང་ཆོ་འཕྲུལ་བསྟན་པའི་མདོ་ལས། རབ་བྱུང་ཡོན་ཏན་དུ་མ་ལྡན་པ་ཞེས། ། དེ་བཞིན་གཤེགས་པ་རྣམས་ཀྱིས་གསུངས་གྱུར་མོད། ། དེ་ལྟར་ལགས་ཀྱང་སྙིང་རྗེར་གྱུར་པས་ན། ། འགྲོ་ལ་ཕན་ཕྱིར་བདག་གིས་རྒྱལ་སྲིད་བསྒྲུབས། ། ཇི་སྲིད་འཚོའི་བར་བདག་ནི་ཚངས་སྤྱོད་ཅིང༌། ། གསོ་སྦྱོང་ཡན་ལག་བརྒྱད་པའང་བླང་བར་བགྱི། ། ཞེས་གསུངས། དེ་ཡང་ཚིག་རྐང་དང་པོ་ལྔས་ཚངས་སྤྱོད་ལ་ཉེར་གནས་ཀྱི་དགེ་བསྙེན་དང༌། དང་པོ་བཞི་དང་དྲུག་པས་གོ་མིའི་དགེ་བསྙེན་བསྟན་པ་ཡིན་ནོ། །
༼༡༩༤༽ གཉིས་པ་བསྙེན་གནས་ཀྱི་བསླབ་བྱ་ནི། རྩ་བ་བཞི་ཆང་དང་ཕྱི་དྲོའི་ཁ་ཟས་གར་སོགས་ཕྲེང་སོགས་མལ་ཆེ་མཐོ་དང་བརྒྱད་སྤོང་བ་ལ་སློབ་དགོས་ཏེ། བཤེས་སྤྲིང་ལས། འཚེ་དང་ཆོམ་རྐུན་འཁྲིག་པ་བརྫུན་དང་ནི། ། ཆང་དང་དུས་མིན་ཟས་ལ་ཆགས་པ་དང༌། ། མལ་སྟན་མཐོ་ལ་དགའ་དང་གླུ་དག་དང༌། ། གར་དང་ཕྲེང་བའི་ཁྱད་པར་རྣམས་སྤོངས་ཤིག ། ཅེས་པ་ལྟར་རོ། ། དེ་དག་ཀྱང་བསྡུ་ན་ཚུལ་ཁྲིམས་ཀྱི། བག་ཡོད་ཀྱི།
བརྟུལ་ཞུགས་ཀྱི་ཡན་ལག་དང་གསུམ་དུ་འདུས། རྩ་བ་བཞི་སྤོང་བ་ནི་དང་པོ་ཡིན་ཏེ། རང་བཞིན་གྱི་ཁ་ན་མ་ཐོ་བ་སྤོང་བྱེད་ཡིན་པའི་ཕྱིར། ཆང་སྤོང་བ་ནི་གཉིས་པ་ཡིན་ཏེ། ཆང་བཏུངས་པ་ན་དྲན་པ་ཉམས་ནས་སེམས་བག་མེད་ལ་སྦྱོར་བའི་ཕྱིར། ཕྱི་དྲོའི་ཁ་ཟས་སོགས་གསུམ་སྤོང་བ་གསུམ་པ་ཡིན་ཏེ། ཕྱི་དྲོའི་ཁ་ཟས་སོགས་བརྟེན་ན་སེམས་རྒྱུད་ལ་དྲེགས་པ་སྐྱེས་ནས་ཚུལ་ཁྲིམས་འཆལ་བ་ལ་སྦྱོར་བའི་ཕྱིར། མཛོད་ལས། ཚུལ་ཁྲིམས་ཡན་ལག་བག་ཡོད་པའི། ། ཡན་ལག་བརྟུལ་ཞུགས་ཡན་ལག་སྟེ། །
བཞི་གཅིག་དེ་བཞིན་གསུམ་རིམ་བཞིན། ། དེ་ཡིས་དྲན་ཉམས་དྲེགས་པར་འགྱུར། ། ཞེས་པ་ལྟར་རོ། ། གཉིས་པ་རབ་བྱུང་གི་ཕྱོགས་སུ་གཏོགས་པའི་སོ་ཐར་གྱི་བསླབ་བྱ་ལ་དགེ་ཚུལ། དགེ་སློབ་མ་དགེ་སློང་གི་བསླབ་བྱ་དང་གསུམ། དང་པོ་ནི། རྩ་བ་བཞི་ཆང་ཕྱི་དྲོའི་ཁ་ཟས་གར་སོགས་ཕྲེང་སོགས་མལ་ཆེ་མཐོ་གསེར་དངུལ་ལེན་པ་སྤོང་བའི་བསླབ་བྱ་ལ་སློབ་དགོས། གར་སོགས་ནི་ཆགས་སེམས་ཀྱིས་ཀུན་ནས་བསླངས་ཏེ་གར་དང་གླུ་དང་རོལ་མོའི་སྒྲ་བྱེད་པའོ། ། ཕྲེང་སོགས་ནི་ཆགས་སེམས་ཀྱིས་ཀུན་ནས་བསླངས་ཏེ་ལུས་ལ་ཕྲེང་བ་དང་རྒྱན་དང་སྤོས་བྱུག་པ་ལ་སོགས་པའོ། ། མལ་ཆེ་བ་ནི་གསེར་དངུལ་གྱི་ཁྲི།
མཐོ་བ་ནི་ཁྲུ་གང་ལས་ལྷག་པའི་ཁྲིའོ། ། དེ་ལ་བསྙེན་གནས་ཀྱི་སྐབས་སུ་གར་སོགས་ཕྲེང་སོགས་གཅིག་ཏུ་འདྲེན་པའི་རྒྱུ་མཚན་ཡོད་དེ། བསྙེན་གནས་ ༼༡༩༥༽ ནི་ཁྱིམ་པའི་ཕྱོགས་སུ་གཏོགས་པ་ཡིན་ལ། ཁྱིམ་པ་ལ་བསླབ་བྱ་གྲངས་མང་ན་སློབ་པར་མི་ནུས་སྙམ་པའི་བསམ་ངོའི་ལོག་རྟོག་ཟློག་པའི་ཆེད་ཡིན་པའི་ཕྱིར། དགེ་ཚུལ་གྱི་སྐབས་སུ་སོ་སོར་འདྲེན་པའི་རྒྱུ་མཚན་ཡོད་དེ། རབ་ཏུ་བྱུང་བ་ལ་གླུ་གར་ལ་སོགས་པའི་འཆར་གཡེང་ནི་ཚུལ་དང་མི་མཐུན་པ་ཡིན་པས་ངེས་པར་དགག་དགོས་པར་ཤེས་པའི་ཆེད་ཡིན་པའི་ཕྱིར། བསྙེན་གནས་ཀྱི་སྐབས་སུ་གསེར་དངུལ་སྤོང་བ་ཡན་ལག་ཏུ་མི་འཇོག འདིར་དེ་ཡན་ལག་ཏུ་འཇོག་པའི་རྒྱུ་མཚན་ཡོད་དེ། གསེར་དངུལ་ལེན་པ་གསོག་འཇོག་གི་རྩ་བ་ཡིན་ལ། ཁྱིམ་པ་ལ་གསོག་འཇོག་ཚུལ་དང་མི་མཐུན་པ་མིན་ཞིང་རབ་ཏུ་བྱུང་བ་ལ་གསོག་འཇོག་ཚུལ་དང་མི་མཐུན་པ་ཡིན་པའི་ཕྱིར།
དེ་ལྟར་ཡང་སུམ་བརྒྱ་པ་ལས། གང་ཞིག་སྲོག་གཅོད་གཞན་གྱི་ནོར་འཕྲོག་དང༌། ། མི་ཚངས་སྤྱོད་བརྫུན་བཅོས་པའི་ཆང་ལ་སོགས། ། གར་སོགས་ཕྲེང་སོགས་མལ་ཆེན་མཐོ་བ་དང༌། ། ཕྱི་དྲོའི་ཁ་ཟས་གསེར་དངུལ་ལེན་པ་སྤང༌། ། ཞེས་པ་ལྟར་རོ། ། ཞར་ལ་བར་མ་རབ་བྱུང་གི་བསླབ་བྱ་ནི། དཀོན་མཆོག་གསུམ་ལ་སྐྱབས་སུ་འགྲོ་བ། མཁན་སློབ་ལ་གུས་པར་བྱེད་པ། ཁྱིམ་པའི་རྟགས་སྤོང་བ།
རབ་ཏུ་བྱུང་བའི་རྟགས་ཡང་དག་པར་ལེན་པ་བཞི་ལ་གཙོ་བོར་སློབ་དགོས་ཏེ། བར་མ་རབ་བྱུང་གི་སྐབས་སུ་བཞི་པོ་འདི་ལ་སློབ་པར་ཁས་བླངས་པའི་ཕྱིར། གཉིས་པ་ནི། རྩ་བའི་ཆོས་དྲུག་དང་རྗེས་མཐུན་གྱི་ཆོས་དྲུག་གི་བསླབ་བྱ་ལ་སློབ་དགོས། རྩ་བའི་ཆོས་དྲུག་ནི་ས་གའི་ལྷས། གཅིག་པུར་ལམ་དུ་མི་འགྲོ་ཞིང༌། ། ཆུ་བོའི་ཕ་རོལ་རྐྱལ་མི་བྱ། ། སྐྱེས་པ་ལ་ནི་མི་རེག་ཅིང༌། ། དེ་དང་ལྷན་ཅིག་འདུག་མི་བྱ། ། ཁ་ན་མ་ཐོ་མི་འཆབ་ཅིང༌། །
གཉེན་དུ་འགྱུར་བར་མི་བྱ་སྟེ། ། རྩ་བའི་ཆོས་དྲུག་འདི་དག་ནི། ། དགེ་སློབ་མ་ལ་གསུངས་པ་ཡིན། ། ཞེས་སོ། ། རྗེས་མཐུན་གྱི་ཆོས་དྲུག་ནི། ༼༡༩༦༽ ས་ལེ་སྦྲམ་ནི་ལེན་པ་དང༌། ། གསང་བའི་གནས་ཀྱི་སྤུ་བྲེག་དང༌། ། ས་རྣམས་རྐོ་བར་བྱེད་པ་དང༌། ། རྩ་སྔོན་ལ་སོགས་གཅོད་པ་དང༌། ། བྱིན་ལེན་མ་བྱས་ཟ་བ་དང༌། །
གསོག་འཇོག་བྱས་པ་ཟ་བ་ལས། ། བཟློག་པ་ཞེས་བྱ་དེ་བཞིན་གཞན། ། རྗེས་མཐུན་ཆོས་ནི་དྲུག་ཏུ་འདོད། ། ཅེས་པ་ལྟར་རོ། ། གསུམ་པ་ལ་དགེ་སློང་ཕའི་དང༌། མའི་བསླབ་བྱ་གཉིས། དང་པོ་ནི། ཕམ་པ་བཞི་ལྷག་མ་བཅུ་གསུམ་མ་ངེས་པ་གཉིས་སྤང་ལྟུང་སུམ་ཅུ་ལྟུང་བྱེད་འབའ་ཞིག་པ་དགུ་བཅུ་སོ་སོར་བཤགས་པར་བྱ་བ་བཞི་ཉེས་བྱས་བརྒྱ་དང་བཅུ་གཉིས་ཏེ་ཁྲིམས་ཉིས་བརྒྱ་དང་ལྔ་བཅུ་རྩ་གསུམ་ལ་བསླབ་བོ། ། གཉིས་པ་ནི། ཕམ་པ་བརྒྱད་ལྷག་མ་ཉི་ཤུ་སྤང་ལྟུང་སུམ་ཅུ་རྩ་གསུམ་ལྟུང་བྱེད་འབའ་ཞིག་པ་བརྒྱ་དང་བརྒྱད་ཅུ་སོ་སོར་བཤགས་པར་བྱ་བ་བཅུ་གཅིག་ཉེས་བྱས་བརྒྱ་དང་བཅུ་གཉིས་ཏེ་ཁྲིམས་སུམ་བརྒྱ་དང་དྲུག་ཅུ་རྩ་བཞི་ལ་སློབ་དགོས་ཏེ།
ལུང་བར་སྡོམ་ལས། མཐའ་བརྒྱད་དགེ་འདུན་ལྷག་མ་ཉི་ཤུ་དང༌། ། སྤང་བའི་ལྟུང་བ་སུམ་ཅུ་རྩ་གསུམ་དང༌། ། གཞན་ཡང་ལྟུང་བྱེད་བརྒྱ་དང་བརྒྱད་ཅུ་དང༌། ། སོ་སོར་བཤགས་པར་བྱ་བ་བཅུ་གཅིག་དང༌། ། བསླབ་པའི་འཕྲེང་བ་ལྷག་མར་བཅས་པ་སྟེ། ། ཞི་བར་བྱེད་པ་དགེ་སློང་ཕ་དང་མཐུན། ། ཞེས་པ་ལྟར་རོ། ། ལྔ་པ་ཕན་ཡོན་ལ་སྤྱིར་བསྟན་པ་དང༌། བྱེ་བྲག་ཏུ་བཤད་པ་གཉིས།
དང་པོ་ནི། གོང་དུ་བརྗོད་བྱ་དོན་གྱི་འདུལ་བའི་ཕན་ཡོན་བཤད་པ་རྣམས་སོ། ། གཉིས་པ་ནི། འདུལ་བ་ལུང་ལས་ཕན་ཡོན་བཅུ་གསུངས་ཤིང་དེ་དག་གི་སྡོམ་ནི། འགྱོད་མེད་གཉིས་དང་སྙན་བདེ་བསྲུང༌། ། འཇིགས་མེད་ཕན་གཉིས་འགྲུབ་གཉིས་བཅུ། ། ཞེས་པ་ལྟར་ངེས་འབྱུང་གི་ཚུལ་ཁྲིམས་རྣམ་དག་དང་ལྡན་པ་ལ་ཕན་ཡོན་བཅུ་འབྱུང་སྟེ། འགྱོད་པ་མེད་པར་མཆོག་ཏུ་དགའ་བ་སྔོན་དུ་འགྲོ་བའི་ཆོས་ཐོབ་པ། འགྱོད་པ་མེད་པར་འཆི་བའི་དུས་བྱེད་པ། སྙན་པའི་གྲགས་པས་ཕྱོགས་བཅུ་ཀུན་ཁྱབ་པ།
བདེ་བར་གཉིད་ལོག་ ༼༡༩༧༽ ཅིང་བདེ་བར་སད་པར་འགྱུར་བ། གཉིད་ལོག་པ་ན་དཀར་ཕྱོགས་ལ་དགའ་བའི་ལྷ་རྣམས་ཀྱིས་བསྲུང་བར་འགྱུར་བ། གནོད་བྱེད་ཀྱི་དགྲ་བོ་དང་གནོད་སྦྱིན་ལ་སོགས་པ་ལ་ཡ་ང་བ་དང་བག་ཚ་བའི་འཇིགས་པ་མེད་པ། དགྲ་བོ་ལ་སོགས་པས་ཀྱང་ཟས་གོས་ཀྱི་ཕན་འདོགས་པར་བྱེད་པ། གནོད་སྦྱིན་ལ་སོགས་པ་མི་མ་ཡིན་པ་རྣམས་ཀྱིས་ཀྱང་མཐུན་རྐྱེན་སྒྲུབ་ཅིང་ཕན་འདོགས་པར་བྱེད་པ། ཆོས་གོས་ལྷུང་བཟེད་ལ་སོགས་པ་འཚོ་བའི་ཡོ་བྱད་ཚེགས་ཆུང་ངུས་འགྲུབ་པ། གནས་སྐབས་དང་མཐར་ཐུག་གི་སྨོན་ལམ་འགྲུབ་པ་དང་བཅུ། གསུམ་པ་ཐོབ་པ་མི་ཉམས་པར་བསྲུང་བའི་བསླབ་བྱ་ལ་བསླབ་པ་འཆའ་བའི་རྒྱུ། བསླབ་པ་བཅས་པའི་ཕན་ཡོན། ཕན་ཡོན་དང་ལྡན་པའི་བསླབ་བྱ་དང་གསུམ།
དང་པོ་ལ་གླེང་གཞི། བྱེད་རྒྱུ། རྒྱུ་མཚན་དང་གསུམ། དང་པོ་ནི། གནས་འདིར་གང་ཟག་འདི་ཉོན་མོངས་པ་འདིས་ཀུན་ནས་བསླངས་ཏེ་བྱ་བ་འདི་དང་འདི་བྱས་སོ་ཞེས་པ་ལྟ་བུའོ། ། གཉིས་པ་ནི། ལྟུང་བ་འབྱུང་བའི་རྒྱུ་བཞི་སྟེ་ཐོགས་མེད་ཀྱིས། ལྟུང་བའི་རྒྱུ་ནི་རྣམ་བཞི་སྟེ། ། མི་ཤེས་པ་དང་བག་མེད་དང༌། ། ཉོན་མོངས་མང་དང་མ་གུས་པའོ། །
ཞེས་པ་ལྟར་རོ། ། གསུམ་པ་ནི། ལྟུང་བ་སྤྱད་པའི་ཉེས་དམིགས་དང་སྤངས་པའི་ཕན་ཡོན་ནོ། ། དེས་ན་གླེང་གཞི་བྱེད་རྒྱུ་རྒྱུ་མཚན་གསུམ་ལ་བསླབ་པ་འཆའ་བའི་རྒྱུ་ཞེས་བྱ་སྟེ། རྒྱུ་གསུམ་པོ་དེ་ལ་བརྟེན་ནས་དགག་སྒྲུབ་གནང་གསུམ་གྱི་བསླབ་པའི་མཚམས་རྣམ་པར་བཞག་པའི་བཅས་པ་མཛད་པའི་ཕྱིར། གཉིས་པ་ལ། ལུང་དྲང་བ། དེའི་དོན་བཤད་པ། སྐབས་ཀྱི་དོན་བསྡུས་ཏེ་བསྟན་པ་དང་གསུམ། དང་པོ་ནི།
འདུལ་བ་ལུང་ལས། དགེ་འདུན་བསྡུ་བའི་ཕྱིར་དང༌། དགེ་འདུན་ལེགས་པར་བསྡུ་བའི་ཕྱིར་དང༌། དགེ་འདུན་བདེ་བར་གནས་པའི་ཕྱིར་དང༌། གནོད་མི་བཀུར་བ་རྣམས་ཚར་བཅད་པར་བྱ་བའི་ཕྱིར་དང༌། ངོ་ཚ་ཤེས་ ༼༡༩༨༽ པ་རྣམས་བདེ་བར་གནས་པར་བྱ་བའི་ཕྱིར་དང༌། མངོན་པར་མ་དད་པ་རྣམས་དད་པར་བྱ་བའི་ཕྱིར་དང༌། དད་པ་རྣམས་ཕྱིར་ཞིང་འཕེལ་བར་བྱ་བའི་ཕྱིར་དང༌། ཚེ་འདིའི་ཟག་པ་བསྡམ་པར་བྱ་བའི་ཕྱིར་དང༌། ཚེ་རབས་ཕྱི་མའི་ཟག་པ་བཟློག་པར་བྱ་བའི་ཕྱིར་དང༌།
དེའི་ཚངས་པར་སྤྱོད་པ་སྐྱེ་བོ་མང་པོ་ལ་ཕན་པ་ཡངས་པར་གྱུར་པ་ལྷ་དང་མིའི་འཇིག་རྟེན་གྱི་ཁམས་སུ་རབ་ཏུ་བསྟན་པ་ཡུན་རིང་དུ་གནས་པར་བྱ་བའི་ཕྱིར་རོ་ཞེས་སོ། ། གཉིས་པ་ནི། འདུལ་བ་མདོ་རྩ་བའི་དབུ་ཞབས་ཀྱི་བརྗོད་དོན་ཐམས་ཅད་བསྡུ་ན། ཕན་ཡོན་བཅུ་པོ་འདི་ཉིད་ཀྱི་སྒོ་ནས་འཆད་པ་ཡིན་ཞིང༌། དེ་ཡང་ཕན་ཡོན་བཅུ་པོ་དེ་དག་བསྡུ་ན། སྐུ་དངོས་ཀྱི་གདུལ་བྱ་རྗེས་སུ་འཛིན་པའི་དང༌། རྗེས་འཇུག་གི་གདུལ་བྱ་རྗེས་སུ་འཛིན་པའི་ཕན་ཡོན་གཉིས་སོ། ། དང་པོ་ལ་དགེ་འདུན་བསྡུ་བའི། ལེགས་པར་བསྡུ་བའི། བདེ་བར་གནས་པའི་ཕན་ཡོན་དང་གསུམ།
དང་པོ་ནི། གདུལ་བྱ་འཁོར་དུ་མ་བསྡུས་པ་རྣམས་བསྡུས་ནས་དང་པོར་སོ་ཐར་གྱི་སྡོམ་ལྡན་དུ་སྒྲུབ་པར་བྱེད་པ་ཡིན་ལ། དེ་ཉིད་ལུང་དུ། དགེ་འདུན་བསྡུ་བའི་ཕྱིར་དང་ཞེས་པས་བསྟན། འདིར་ངོ་བོ་སྟོན་བྱེད་བཞིའི་སྐབས་ནས་འབྱུང་བ། མ་ཚང་བ་ཁ་སྐོང་བ་ཕྲན་ཚེགས་ཀྱི་སྐབས་ནས་འབྱུང་བ། དེ་དག་ལ་དོགས་པ་དཔྱོད་པ་ཞུ་བའི་སྐབས་ནས་འབྱུང་བ་སྟེ་ཚིག་སྔ་མ་དགེ་ཚུལ་དུ་སྒྲུབ་པ། ཕྱི་མ་བསྙེན་རྫོགས་སུ་སྒྲུབ་པའི་གཞུང་རྣམས་ཀྱིས་བསྟན། གཉིས་པ་ནི། སོ་ཐར་གྱི་སྡོམ་པ་དང་ལྡན་པའི་གང་ཟག་གིས་སྡོམ་པའི་མི་མཐུན་ཕྱོགས་ངོ་ཤེས་ནས་བསླབ་བྱ་ལ་ཚུལ་བཞིན་དུ་སློབ་པ་ཡིན་ལ།
དེ་ཉིད་ལུང་དུ། དགེ་འདུན་ལེགས་པར་བསྡུ་བའི་ཕྱིར་དང་ཞེས་གསུངས། དེ་ཉིད་འདིར་རྣམ་འབྱེད་རྣམ་པ་གཉིས་ཞུ་བ་སྤྱིར་བསྟན་དང་བཅས་པའི་གཞུང་གིས་བསྟན། གསུམ་པ་ལ་བསྟན་བཤད་གཉིས་ལས། དང་པོ་དགེ་འདུན་བདེ་བར་གནས་པར་བྱ་བའི་ ༼༡༩༩༽ ཕྱིར་དང་ཞེས་པས་བསྟན། གཉིས་པ་ལ་མི་མཐུན་པ་ཚར་བཅད་ནས་མཐུན་པ་རྗེས་སུ་འཛིན་པའི་ཕན་ཡོན། ཡོ་བྱད་རྒྱན་དུ་འབབ་པའི་ཕན་ཡོན། མཐར་ཐུག་ངེས་ལེགས་ཐོབ་པའི་ཕན་ཡོན་དང་གསུམ། དང་པོ་ནི། ལྟ་སྤྱོད་མི་མཐུན་པའི་གང་ཟག་ནན་ཏུར་གྱི་སྒོ་ནས་ཚར་བཅད་དེ་ལྟུང་བ་ལ་བཤགས་སྡོམ་ཚུལ་བཞིན་དུ་བྱས་པའི་སྒོ་ནས་རྗེས་སུ་འཛིན་པ་ཡིན་ལ།
དེ་དག་ལུང་དུ། གནོད་མི་བཀུར་བ་རྣམས་ཚར་བཅད་པར་བྱ་བའི་ཕྱིར་དང༌། ངོ་ཚ་ཤེས་པ་རྣམས་བདེ་བར་གནས་པའི་ཕྱིར་དང་ཞེས་གསུངས། དེ་ཉིད་འདིར་ཕྱིར་བཅོས་ཀྱི་གཞི་བདུན་འཆད་པའི་གཞུང་རྣམས་ཀྱིས་བསྟན། གཉིས་པ་ནི། སོ་ཐར་གྱི་སྡོམ་པ་རང་རྒྱུད་ལ་ཐོབ་ནས་བསླབ་པ་ལ་གཅེས་སྤྲས་སུ་བྱས་པའི་སྟོབས་ཀྱིས་ཁྱིམ་པ་མ་དད་པ་དད་པ་དང༌། དད་པ་རྣམས་གོང་ནས་གོང་དུ་འཕེལ་བའི་སྒོ་ནས་ཟས་གོས་གནས་མལ་ཕུན་སུམ་ཚོགས་པ་དང་ལྡན་པ་ནི་ཡོ་བྱད་རྒྱན་དུ་འབབ་པའི་ཕན་ཡོན་ཡིན་ལ། དེ་ཉིད་ལུང་དུ། མ་དད་པ་རྣམས་དད་པར་བྱ་བའི་ཕྱིར་དང༌། དད་པ་རྣམས་ཕྱིར་ཞིང་འཕེལ་བར་བྱ་བའི་ཕྱིར་དང་ཞེས་གསུངས་སོ། །
དེ་ཉིད་འདིར་གོས་ཀྱི་གཞི་གསུམ་སྨན་གྱི་གཞི་གནས་མལ་གྱི་གཞི་འཆད་པའི་གཞུང་རྣམས་ཀྱིས་བསྟན། གསུམ་པ་ནི། གསོ་སྦྱོང་དབྱར་གནས་དགག་དབྱེ་ཚུལ་བཞིན་དུ་བྱས་ཏེ་བསླབ་བྱ་ལ་གཅེས་སྤྲས་སུ་བྱེད་པའི་སྒོ་ནས་རང་རྒྱུད་ཀྱི་ལྟུང་བ་ཕྱིར་བཅོས་པ་དང༌། ཐབས་ཤེས་ཟུང་དུ་འཇུག་པའི་ཞི་གནས་ཀྱི་གསོ་སྦྱོང་གིས་ཉོན་མོངས་པ་རྩ་བ་ནས་བཅོམ་སྟེ་རྣམ་གྲོལ་གྱི་འབྲས་བུ་མངོན་དུ་བྱེད་པ་ནི་མཐར་ཐུག་ངེས་ལེགས་ཐོབ་པའི་ཕན་ཡོན་ཡིན་ལ། དེ་ཉིད་ལུང་དུ། ཚེ་འདིའི་ཟག་པ་བསྡམ་པར་བྱ་བའི་ཕྱིར་དང༌། ཚེ་རབས་ཕྱི་མའི་ཟག་པ་བཟློག་པར་བྱ་བའི་ཕྱིར་དང་ཞེས་གསུངས། དེ་དག་འདིར་གསོ་སྦྱོང་ལ་སོགས་པ་གཞི་གསུམ་གྱིས་བསྟན། གཉིས་པ་རྗེས་ ༼༢༠༠༽ འཇུག་གི་འདུལ་བྱ་རྗེས་སུ་འཛིན་པའི་ཕན་ཡོན་ནི། འདུལ་བའི་སྡེ་སྣོད་ནི་གདུལ་བྱ་ལ་དགག་སྒྲུབ་གནང་གསུམ་གྱི་བསླབ་བྱ་ཕྱིན་ཅི་མ་ལོག་པར་སྟོན་པས་ན་སྟོན་པ་དང་ཆོས་མཚུངས་སོ་ཞེས་འཆད་པ་ནི།
ལུང་དུ། དེའི་ཚངས་པར་སྤྱོད་པ་སྐྱེ་བོ་མང་པོ་ལ་ཕན་པ་ཡངས་པར་གྱུར་པ། ལྷ་དང་མིའི་འཇིག་རྟེན་གྱི་ཁམས་སུ་རབ་ཏུ་བསྟན་པ་ཡུན་རིང་དུ་གནས་པར་འགྱུར་བའི་ཕྱིར་རོ་ཞེས་གསུངས། དེ་དག་འདིར་ལས་ཀྱི་གཞིས་བསྟན། གསུམ་པ་སྐབས་ཀྱི་དོན་བསྡུས་ཏེ་བསྟན་པ་ལ་སྡོམ་ཚིག་དང༌། དེའི་དོན་གཉིས་སོ། ། དང་པོ་ནི། དགེ་འདུན་བསྡུ་དང་ལེགས་པར་བསྡུ། ། བསྡུས་པ་ཅི་བདེར་གནས་པ་དང༌། ། མ་དད་དད་པར་བྱ་བ་དང༌། །
དད་པ་ཕྱིར་འཕེལ་མི་མཐུན་བསྐྲོད། ། འགྱོད་པ་སེལ་དང་ཟག་པ་བསྡམས། ། ཟག་པ་གཞོམ་དང་བསྟན་པ་གནས། ། ཞེས་སོ། ། གཉིས་པ་ནི། སྟོན་པ་སངས་རྒྱས་ཀྱི་དགག་སྒྲུབ་གནང་གསུམ་གྱི་བསླབ་པ་བཅས་པ་ལ་ཕན་ཡོན་རྣམ་པ་བཅུ་སྟེ། དགེ་འདུན་བསྡུ་བའི་ཕན་ཡོན། ལེགས་པར་བསྡུ་བའི། བདེ་བར་གནས་པའི། མ་དད་པ་དད་པའི།
དད་པ་ཕྱིར་ཞིང་འཕེལ་བའི། མི་མཐུན་པ་བསྐྲད་པའི། འགྱོད་པ་སེལ་བའི། ཚེ་འདིའི་ཟག་པ་བསྡམ་པའི། ཚེ་རབས་ཕྱི་མའི་ཟག་པ་གཞོམ་པའི། བསྟན་པ་ཡུན་དུ་གནས་པའི་ཕན་ཡོན་ནོ། ། དང་པོ་ནི། ངེས་འབྱུང་གི་ཚུལ་ཁྲིམས་མ་ཐོབ་པ་ཐོབ་པར་བྱེད་པའོ། ། གཉིས་པ་ནི། སྤང་བྱ་ལྟུང་བ་ངོ་ཤེས་པའི་སྒོ་ནས་ལྟུང་བས་རྒྱུད་ལ་མ་གོས་པར་བྱེད་པའོ། །
གསུམ་པ་ནི། ཐོབ་ཟིན་གྱི་བསླབ་པ་གོང་འཕེལ་དུ་བྱེད་པའོ། ། བཞི་པ་ནི། གནོད་བྱེད་ཀྱི་དགྲ་བོ་ལ་སོགས་པས་ཀྱང་ཕན་འདོགས་པར་བྱེད་པའོ། ། ལྔ་པ་ནི། འཚོ་བའི་ཡོ་བྱད་ཕུན་སུམ་ཚོགས་པ་ཚེགས་ཆུང་ངུའི་སྒོ་ནས་འགྲུབ་པའོ། ། དྲུག་པ་ནི། ལྟ་སྤྱོད་མི་མཐུན་པའི་གང་ཟག་ནན་ཏུར་གྱི་སྒོ་ནས་བསྐྲད་ནས་དགེ་བའི་ཆོས་འཕེལ་བའི་གྲོགས་ ༼༢༠༡༽ དང་ལྷན་ཅིག་ཏུ་གནས་པའོ། ། བདུན་པ་དང༌། བརྒྱད་པ་ནི།
ལྟུང་བ་ལ་བཤགས་སྡོམ་ཚུལ་བཞིན་བྱས་པའི་སྒོ་ནས་བསླབ་པའི་རྒྱུན་གོང་འཕེལ་དུ་བྱེད་པའོ། ། དགུ་པ་ནི། ཚུལ་ཁྲིམས་རྣམ་པར་དག་པ་ལ་བརྟེན་ནས་བྱུང་བའི་ཏིང་ངེ་འཛིན་དང་ཤེས་རབ་ཀྱིས་ཉོན་མོངས་པ་རྩ་བ་ནས་བཅོམ་སྟེ་རྣམ་གྲོལ་གྱི་བྱང་ཆུབ་མངོན་དུ་བྱེད་པའོ། ། བཅུ་པ་ནི། དེ་ལ་བརྟེན་ནས་འཇིག་རྟེན་གྱི་ཁམས་སུ་ལུང་རྟོགས་ཀྱི་བསྟན་པ་ཡུན་རིང་དུ་གནས་པའོ། ། གསུམ་པ་ཕན་ཡོན་ཅན་གྱི་བསླབ་བྱ་ལ། སྡོམ་པའི་མི་མཐུན་ཕྱོགས་ངོ་ཤེས་པར་བྱ་བའི་ཕྱིར་དུ་དགག་པའི་བསླབ་བྱ་བཤད་པ་དང༌། བདེ་བར་གནས་པའི་རྐྱེན་བསྟན་པའི་ཕྱིར་དུ་སྒྲུབ་པའི་བསླབ་བྱ་བཤད་པ་གཉིས། དང་པོ་ལ་ཐུན་མོང་བ་བསླབ་པ་འབུལ་བའི་ཆོ་ག་དང༌། ཐུན་མོང་མ་ཡིན་པ་སྡེ་ལྔའི་རྣམ་གཞག་གོ །
དང་པོ་ལ་གང་ལ་འབུལ་བའི་ཡུལ་ཇི་ལྟར་འབུལ་བའི་ཚུལ། དེ་ལྟར་ཕུལ་བའི་དགོས་པ་དང་གསུམ། དང་པོ་ནི། སྨྲ་ཤེས་ཤིང་དོན་གོ་བའི་གང་ཟག་ལའོ། ། གཉིས་པ་ནི། བསླབ་པའི་ངོ་བོ་དང་བསླབ་པའི་རྟེན་དཀོན་མཆོག་གསུམ་དང་བསླབ་པའི་རྗོད་བྱེད་སྡེ་སྣོད་ལ་སོགས་པ་ཕུལ་ནས་ཁྱིམ་པར་ཁས་ལེན་པའོ། ། གསུམ་པ་ནི། བསླབ་པ་ལ་གནས་པའི་མཐུན་རྐྱེན་མ་ཚང་ཞིང་འགལ་རྐྱེན་ཉེ་བར་གནས་པའི་ཚེ་བསླབ་པ་ཕུལ་བ་ལ་དགོས་པ་གསུམ་ཡོད་དེ། ཕྱིས་སྡོམ་པ་བླངས་ན་སྐྱེ་བ་དང༌། སྡོམ་པ་ལས་ཉམས་པའི་རྩ་ལྟུང་གིས་མི་གོས་པ་དང༌།
འཇིག་རྟེན་གྱི་ཁ་ན་མ་ཐོ་བ་སྤང་བའི་དགོས་པ་གསུམ་ཡོད་པའི་ཕྱིར། མདོ་ལས། གང་ཞིག་བསླབ་ལ་མི་གནས་པ། ། གཟུགས་པོར་ཁྱིམ་པར་གནས་ན་བཟང༌། ། བསླབ་ལ་མི་གནས་རྟགས་འཛིན་པ། ། དཔེར་ན་སྡོང་པོ་བཟང་པོ་ལ། ། ཡལ་ག་ཡུན་རིང་འཕེལ་བ་ལྟར། ། མི་ཚེ་རྟགས་ཙམ་ཡུན་ ༼༢༠༢༽ རིང་ན། ། ཁ་ན་མ་ཐོ་འཕེལ་འགྱུར་ཞིང༌། ། འཇིག་རྟེན་པ་ནི་ཐམས་ཅད་ཀྱིས། །
སྨད་ཅིང་བསྐུར་བའི་གནས་སུ་འགྱུར། ། ཞེས་གསུངས་སོ། ། གཉིས་པ་ལ་ལྟུང་བའི་རྒྱུ། ངོ་བོ། དབྱེ་བ་དང་གསུམ། དང་པོ་ལ། རྟེན་གྱི་གང་ཟག ཀུན་སློང་གི་བསམ་པ། གང་ལ་སྦྱོར་བའི་གཞི་དང་གསུམ། དང་པོ་ནི།
ལྟུང་བ་སྡེ་ལྔའི་ལྟུང་བའི་དངོས་གཞི་ཇི་ལྟ་བ་བཞིན་བསྐྱེད་པ་ལ་སྡོམ་པ་གསོ་རུང་ཡན་ཆད་དུ་གནས་པ། སྟོན་པའི་བཅས་པ་དང་འབྲེལ་པ། བསམ་པ་རང་བཞིན་དུ་གནས་པ། སྒྲུབ་ནུས་པའི་གནས་སྐབས་དང་བཞི་ཚང་དགོས། དེ་ཡང་དང་པོས་ཕམ་པ་འཆབ་བཅས་ཀྱིས་ཉམས་པས་ལྟུང་བ་སྡེ་ལྔའི་དངོས་གཞི་བསྐྱེད་པ་སེལ། གཉིས་པས་བཅས་པ་དང་མ་འབྲེལ་བའི་ལས་དང་པོ་པས་ལྟུང་བ་སྡེ་ལྔའི་དངོས་གཞི་བསྐྱེད་པ་སེལ། གསུམ་པས་འབྱུང་བཞི་འཁྲུགས་པ་ལ་སོགས་པའི་རྐྱེན་གྱིས་བསམ་པ་རང་བཞིན་དུ་མི་གནས་པས་སྡེ་ལྔའི་དངོས་གཞི་བསྐྱེད་པ་སེལ། བཞི་པས་རྨི་ལམ་ལ་སོགས་པ་སྒྲུབ་མི་ནུས་པའི་གནས་སྐབས་སུ་ལྟུང་བ་སྡེ་ལྔའི་དངོས་གཞི་བསྐྱེད་པ་སེལ་ལོ། ། གཉིས་པ་ནི། ལྟུང་བ་བསྐྱེད་པའི་ཀུན་སློང་གི་བསམ་པ་བཞི་སྟེ།
ལྟུང་བ་དང་ལྟུང་བ་མིན་པའི་རྣམ་དབྱེ་མི་ཤེས་པ། ཉོན་མོངས་པའི་བག་ཆགས་མ་བྱང་པ། ཉོན་མོངས་པ་དྲག་ལ་རྒྱུན་རིང་བ། སྟོན་པའི་བསླབ་པ་ལ་མ་གུས་པའོ། ། གསུམ་པ་ལ་གཞི་སེམས་ཅན་ལ་བརྟེན་པ་དང༌། སེམས་ཅན་མ་ཡིན་པ་ལ་བརྟེན་པ་གཉིས། དང་པོ་ནི་སྲོག་གཅོད་ཀྱི་ལྟུང་བ་ལྟ་བུའོ། ། གཉིས་པ་ནི་རང་དོན་དུ་གསེར་དངུལ་འཆང་བའི་ལྟུང་བ་ལྟ་བུའོ། ། གཉིས་པ་ངོ་བོ་ལ་བཤད་ཚུལ་སྤྱིར་བསྟན་པ། དོགས་པ་སྤང་བ།
མཚན་ཉིད་བསྡུས་ཏེ་བསྟན་པ་དང་གསུམ་མོ། ། དང་པོ་ནི། སྤྱིར་སྤང་བྱ་ལྟུང་བ་ནི། ཤེས་བྱ་གཞི་ལྔའི་ནང་ནས་གཟུགས་ཀྱི་གཞི་ཡིན་ལ། དེ་ལ་རིག་བྱེད་ཀྱི་གཟུགས་དང་རིག་བྱེད་མ་ཡིན་ ༼༢༠༣༽ པའི་གཟུགས་གཉིས་སུ་ཡོད་ཅིང༌། དེ་དང་ཤེས་པའི་གཞི་མཐུན་མེད་དེ། གཉེན་པོ་སོ་ཐར་གྱི་སྡོམ་པ་གཟུགས་ཅན་ཁོ་ན་ཡིན་པའི་ཕྱིར། འོད་ལྡན་ལས། ལྟུང་བའི་རང་བཞིན་ཅི་ཞེ་ན། ལུས་དང་ངག་གི་ལས་འདས་པའི་རང་བཞིན་ཅན་ནོ། །
གལ་ཏེ་ཡིད་ཀྱི་ཐལ་བའི་རང་བཞིན་ཅིའི་ཕྱིར་ལྟུང་བ་མ་ཡིན་ཞེ་ན། ཡིད་ཀྱི་སྡོམ་པ་ལ་སོ་སོ་ཐར་པའི་སྡོམ་པ་མེད་པའི་ཕྱིར། སོ་སོ་ཐར་པའི་སྡོམ་པ་ནི་སྤོང་བ་བདུན་གྱི་མཚན་ཉིད་ཅན་ཡིན་ཏེ། ལུས་ཀྱི་རྣམ་པ་གསུམ་དང་ངག་གི་རྣམ་པ་བཞི་ཞེས་བྱ་བར་ངེས་པའི་ཕྱིར་རོ་ཞེས་དང༌། མཛོད་དུ། འཆལ་བའི་ཚུལ་ཁྲིམས་མི་དགེའི་གཟུགས། ། དེ་སྤོང་ཚུལ་ཁྲིམས་རྣམ་གཉིས་སོ། ། ཞེས་དང༌། ལུང་གཏམ་གྱི་གཞི་ལས། ཉེ་བར་འཁོར་ལྟུང་བ་ནི་རྣམ་པར་རིག་བྱེད་ཅེས་ཀྱང་བྱ་ལ།
རྣམ་པར་རིག་བྱེད་མ་ཡིན་པ་ཞེས་ཀྱང་བྱའོ་ཞེས་གསུངས་པ་ལྟར་རོ། ། གཉིས་པ་ནི། ཡིད་ཀྱི་སྡོམ་པ་ལེགས་པ་སྟེ། ། ཞེས་གསུངས་པ་མི་འཐད་པར་ཐལ། ཡིད་ཀྱི་སྡོམ་པ་མེད་པའི་ཕྱིར། ། གཞན་ཡང་ལྟུང་བ་ལ་གཟུགས་ཅན་གྱིས་མ་ཁྱབ་སྟེ། དགེ་སློང་མ་ཟླ་བོའི་ཕམ་པ་འཆབ་པ་དང༌། གསོ་སྦྱོང་མི་བྱེད་པ་ལ་སེམས་ཀྱི་ལྟུང་བར་བཤད་པའི་ཕྱིར་ཏེ། ལུང་ལས། བཙུན་པ་ལུས་སུ་ཡང་མ་ཐོན།
ངག་ཏུ་ཡང་མ་ཐོན་པར་དགེ་སློང་མི་རུང་བར་འགྱུར་བ་མཆིས་སམ། ཡོད་དེ་དགེ་སློང་མ་ཟླ་བོའི་ཕམ་པ་འཆབ་ནའོ་ཞེས་དང༌། བཙུན་པ་སེམས་འབའ་ཞིག་ལ་ལྟུང་བར་འགྱུར་བར་མཆིས་སམ། ཡོད་དེ་གསོ་སྦྱོང་མི་བྱེད་ནའོ་ཞེས་གསུངས་པའི་ཕྱིར་ཟེར་ན། སྐྱོན་དང་པོ་མེད་དེ། བླང་དོར་མ་བརྗེད་པའི་དྲན་ཤེས་བཞིན་ལ་ཡིད་ཀྱི་སྡོམ་པའི་མིང་གིས་བཏགས་པ་ཙམ་ཡིན་པའི་ཕྱིར། སྐྱོན་ཕྱི་མ་གཉིས་མེད་དེ། དགེ་སློང་མ་ཟླ་བོའི་ཕམ་པ་འཆབ་པའི་ལྟུང་བ་དང་གསོ་སྦྱོང་མི་བྱེད་པའི་ལྟུང་བ་ལ་ལུས་ངག་གི་རིག་བྱེད་རགས་པ་མེད་ཀྱང་ཁ་འགྱུར་བ་དང་བ་སྤུ་གཡོ་བའི་རིག་བྱེད་ཕྲ་ ༼༢༠༤༽ མོ་དང་ལྡན་པའི་གཟུགས་ཡོད་པའི་ཕྱིར། རྒྱ་ཆེར་འགྲེལ་ལས། ཉེས་བྱས་ཡོངས་སུ་རྫོགས་པ་ཡིན་གྱི།
སེམས་ཀྱི་ནི་མ་ཡིན་ཏེ། ཁ་རྣམ་པར་འགྱུར་བ་ལ་སོགས་པའི་རྣམ་པར་རིག་བྱེད་དེ་ལ་ཡོད་པའི་ཕྱིར་རོ་ཞེས་གསུངས་པའི་ཕྱིར། གསུམ་པ་ལ། ཁ་ཅིག་རབ་ཏུ་བྱུང་བས་སྟོན་པའི་བཅས་པ་ལས་འདས་པའི་ཁ་ན་མ་ཐོ་བ་ཟེར་ན། ཁྱིམ་པ་དགེ་བསྙེན་གྱིས་མྱོས་འགྱུར་འཐུང་བའི་ལྟུང་བས་མ་ངེས། ཁ་ཅིག་སོ་ཐར་གྱི་སྡོམ་པ་དང་ལྡན་པའི་གང་ཟག་གིས་སྟོན་པའི་བཅས་པ་ལས་འདས་པའི་ཁ་ན་མ་ཐོ་བ་ཟེར་ན། སོ་ཐར་གྱི་སྡོམ་པ་དང་མི་ལྡན་ཞིང་བར་མའི་ཚུལ་ཁྲིམས་ཙམ་ལྡན་པའི་དགེ་སློང་གི་ཆ་ལུགས་ཅན་གྱི་རྒྱུད་ལ་ལྟུང་བ་འབྱུང་བ་མི་སྲིད་པར་ཐལ། མཚན་ཉིད་དེ་འཐད་པའི་ཕྱིར། འདོད་ན་ཉམས་པ་དང་མ་ཆགས་པ་གཉིས་ལྟུང་བ་ལ་སྦྱོར་ན་ཉེས་བྱས་སོ། ། ཞེས་པ་དང་དངོས་སུ་འགལ་ལོ། །
རང་ལུགས་ནི། སོ་ཐར་གྱི་སྡོམ་པ་དང་ལྡན་པར་ཁས་འཆེ་བའི་གང་ཟག་གིས་བཅས་པ་ལས་འདས་པའི་ཁ་ན་མ་ཐོ་བའོ། ། དབྱེ་བ་ལ། སྡོམ་ཚིག་གི་སྒོ་ནས་མདོར་བསྟན། སོ་སོའི་རང་བཞིན་རྒྱས་པར་བཤད། སྡེ་ལྔ་བྱེ་བྲག་ཏུ་བཤད་པ། ལྟུང་བ་ལ་དོགས་པ་དཔྱོད་པ་སྤྱིར་བསྟན་པ་དང་བཞི། དང་པོ་ནི། སྡེ་ཚན་གནས་སྐབས་རྒྱུ་དང་ནི། ། ཕྱིར་བཅོས་དང་ནི་བྱུང་བའི་སྒོ། །
ངོ་བོ་དང་ནི་གཞི་དག་དང༌། ། བྱ་བྱེད་འདུ་ཤེས་དངོས་པོ་དང༌། ། ལྕི་ཡང་རིག་བྱེད་ཡིན་མིན་དང༌། ། ལུང་བསྟན་ཡིན་མིན་དག་ཏུ་དབྱེ། ། ཞེས་སོ། ། གཉིས་པ་ལ་དབྱེ་སྒོ་བཅུ་གསུམ་ཡོད་པ་ལས། དང་པོ་སྡེ་ཚན་གྱི་སྒོ་ནས་དབྱེ་ན། ལྟུང་བ་སྡེ་ལྔ་ཡོད་པ་ལ་སོ་སོའི་རང་བཞིན། སྒྲ་དོན། གྲངས་ངེས།
གོ་རིམ་དང་བཞི་ལས། དང་པོ་ཕམ་པ་ལ་མཚན་ཉིད་དང༌། དབྱེ་བ་གཉིས། དང་པོ་ནི། བསྙེན་པར་རྫོགས་པའི་རྟེན་ལ་བཅས་པའི་དངོས་གཞིའི་ལྟུང་བ་གང་ཞིག དགེ་འདུན་ལྷག་མ་ལས་ཆེས་ལྕི་བ། དབྱེ་ན་ཐུན་མོང་གི་ཕམ་པ། ཐུན་ ༼༢༠༥༽ མོང་མིན་པའི་ཕམ་པ། དོགས་དཔྱོད་དང་གསུམ། དང་པོ་ལ་མི་ཚངས་སྤྱོད་ཀྱི།
མ་བྱིན་ལེན་གྱི། སྲོག་གཅོད་ཀྱི། བརྫུན་སྨྲ་བའི་ཕམ་པ་དང་བཞི་སྟེ། སོ་ཐར་གྱི་མདོ་ལས། མི་ཚངས་སྤྱོད་དང་རྐུ་བ་དང༌། ། མི་ལ་གསད་པར་མི་བྱ་དང༌། ། བརྫུན་དུ་སྨྲ་དང་བཅས་པ་ཡི། ། ཆོས་བཞི་འདིར་ནི་གསུངས་པ་ཡིན། ། ཞེས་སོ། ། མཚན་ཉིད་རིམ་བཞིན།
ཕམ་པ་བཞིའི་ནང་ཚན་གང་ཞིག རྨའི་སྒོ་གསུམ་གང་རུང་དུ་རེག་པའི་བདེ་བ་ཉམས་སུ་མྱོང་བའི་རྩ་ལྟུང༌། དེ་གང་ཞིག རིན་ཐང་ཚང་བའི་དངོས་པོ་མ་བྱིན་པར་བླངས་པའི་རྩ་ལྟུང༌། དེ་གང་ཞིག མིའམ་མིར་ཆགས་པ་གང་རུང་གསོད་པའི་རྩ་ལྟུང༌། དེ་གང་ཞིག མི་ཆོས་བླ་མའི་ཡོན་ཏན་དང་ལྡན་པར་བརྫུན་གྱི་སྒོ་ནས་སྨྲས་པའི་རྩ་ལྟུང༌། དབྱེ་ན་འཆབ་བཅས་དང་འཆབ་མེད་གཉིས་གཉིས་སོ། ། གཉིས་པ་ཐུན་མོང་མ་ཡིན་པའི་ཕམ་པ་ལ་རེག་པ།
ལུས་བཀན། འཆབ་པ། བཟློག་པའི་ཕམ་པ་དང་བཞི། དང་པོ་ནི། དགེ་སློང་མས་སྐྱེས་པ་ལ་ཆགས་སེམས་ཀྱིས་ལུས་འཁྱུད་ཅིང་རེག་པའི་རྩ་ལྟུང་ངོ༌། ། གཉིས་པ་ནི། དགེ་སློང་མས་སྐྱེས་པ་ལ་ཆགས་སེམས་ཀྱིས་ལུས་གན་རྐྱལ་དུ་བཀན་པའི་རྩ་ལྟུང་ངོ༌། ། གསུམ་པ་ནི། དགེ་སློང་མས་རང་གི་གྲོགས་དགེ་སློང་མ་གཞན་ཕམ་པས་གོས་པར་ཤེས་བཞིན་དུ་གཞན་ལ་གསང་བར་བྱེད་པའི་རྩ་ལྟུང་ངོ༌། ། བཞི་པ་ནི།
དགེ་སློང་མས་དགེ་སློང་འགའ་ཞིག་དགེ་འདུན་གྱི་གནས་ནས་ཕྱུང་བ་ལ་སླར་ཡང་འགྱོད་པའི་སེམས་ཀྱིས་བཟོད་པར་གསོལ་བ་དེ་ཉིད་ལུས་ངག་གི་སྒོ་ནས་ཟློག་པར་བྱེད་པའི་རྩ་ལྟུང་ངོ༌། ། གསུམ་པ་དོགས་དཔྱོད་ལ། དགེ་སློང་མ་མི་ཚངས་སྤྱོད་ཀྱི་སྒོ་ནས་སུན་ཕྱུང་བའི་ལྟུང་བ་མི་འཐད་དེ། དགེ་སློང་མས་སྐྱེས་པ་གཞན་དང་ལྷན་ཏུ་མི་ཚངས་པར་སྤྱད་པའི་རེག་པའི་བདེ་བ་ཉམས་སུ་མྱོང་བའི་སྔ་རོལ་དུ། རེག་པའམ་ལུས་བཀན་གྱི་ཕམ་པ་བྱུང་ཟིན་པའི་ཕྱིར་ཟེར་ན་སྐྱོན་མེད་དེ། སྐྱེས་པའི་ལུས་ཡོངས་རྫོགས་དང་མ་ ༼༢༠༦༽ འཕྲད་པར་དབང་པོ་ཕན་ཚུན་ཕྲད་པ་ཙམ་གྱི་སྒོ་ནས་མི་ཚངས་སྤྱོད་ཀྱི་རྩ་ལྟུང་འབྱུང་བའི་སྐབས་སྲིད་པའི་ཕྱིར། དགེ་ལེགས་བཤེས་གཉེན་གྱི་གཞི་ཊཱིཀ་ལས། དགེ་སློང་མ་སུན་ཕྱུང་བ་ནི་ལུས་ཕྲད་པར་མ་བྱས་པར་དབང་པོ་ཕྲད་པ་ཙམ་ཁོ་ན་ལས་བྱའི། གཞན་དུ་ན་རེག་པ་ལ་སོགས་པས་ཕམ་པར་གྱུར་ཟིན་པའི་ཕྱིར་དེ་ལ་སྤྱད་ཀྱང་སུན་ཕྱུང་བར་མི་འགྱུར་རོ། ། ཞེས་གསུངས་པ་ལྟར་རོ། །
དགེ་འདུན་ལྷག་མ་ལ་མཚན་ཉིད་དང༌། དབྱེ་བ་གཉིས། དང་པོ་ནི། བསྙེན་པར་རྫོགས་པའི་རྟེན་ལ་བཅས་པའི་དངོས་གཞིའི་ལྟུང་བ་གང་ཞིག ཕམ་པ་ལས་ཡང་ཞིང་ལྟུང་བྱེད་ལས་ལྕི་བའི་རིགས་སུ་གནས་པ། དབྱེ་ན་ཕའི་བཅུ་གསུམ་དང༌། མའི་ཉི་ཤུའོ། ། ལྟུང་བྱེད་ལ་མཚན་ཉིད་ནི། དེ་གང་ཞིག ལྟུང་བྱེད་ཀྱི་མིང་གིས་ཕྱིར་བཅོས་པར་བྱ་བའོ། །
དབྱེ་ན་སྤང་ལྟུང་སུམ་ཅུ་དང༌། ལྟུང་བྱེད་འབའ་ཞིག་པ་དགུ་བཅུའོ། ། སོར་བཤགས་ཀྱི་མཚན་ཉིད་ནི། དེ་གང་ཞིག་སོར་བཤགས་ཀྱི་མིང་གིས་ཕྱིར་བཅོས་པར་བྱ་བའོ། ། དབྱེ་ན་བཞིའོ། ། སྡེ་ལྔའི་ནང་ཚན་དུ་གྱུར་པའི་ཉེས་བྱས་ཀྱི་མཚན་ཉིད། བསྙེན་པར་རྫོགས་པའི་རྟེན་ལ་བཅས་པའི་དངོས་གཞིའི་ལྟུང་བ་གང་ཞིག ཉེས་བྱས་ཀྱི་མིང་གིས་ཕྱིར་བཅོས་པར་བྱ་བ། དབྱེ་ན་བརྒྱ་དང་བཅུ་གཉིས་སོ། ། ཉེས་བྱས་ཡིན་ན་སྡེ་ལྔའི་ནང་ཚན་དུ་གྱུར་པའི་ཉེས་བྱས་ཡིན་མི་དགོས་ཏེ།
དགེ་ཚུལ་གྱི་རྒྱུད་ཀྱི་ལྟུང་བ་ཐམས་ཅད་ཉེས་བྱས་ཡིན་ཀྱང༌། སྡེ་ལྔའི་ནང་ཚན་དུ་གྱུར་པའི་ཉེས་བྱས་མ་ཡིན་པའི་ཕྱིར་ཏེ། སྡེ་ལྔ་ནི་དགེ་སློང་ཁོ་ནའི་རྒྱུད་ལ་འབྱུང་བའི་ལྟུང་བ་ཡིན་པའི་ཕྱིར། གཞན་ཡང་དགེ་སློང་གི་རྒྱུད་ཀྱི་ཉེས་བྱས་ཡིན་ན་ཡང་སྡེ་ལྔའི་ནང་ཚན་དུ་གྱུར་པའི་ཉེས་བྱས་ཡིན་མི་དགོས་ཏེ། སོར་བཤགས་དང་ལྟུང་བྱེད་ཀྱི་སྦྱོར་བ་ཕམ་པ་དང་ལྷག་མའི་སྦྱོར་བའི་སྦྱོར་བ་རྣམས་དགེ་སློང་གི་དེ་ཡིན་ཀྱང་སྡེ་ཚན་ལྔའི་ནང་ཚན་དུ་གྱུར་པའི་ཉེས་བྱས་མ་ཡིན་པའི་ཕྱིར་ཏེ། སྡེ་ལྔའི་ནང་ཚན་དུ་ ༼༢༠༧༽ གྱུར་པའི་ཉེས་བྱས་དེ། སོ་ཐར་གྱི་མདོའི་སྡོམ་ཚིག་གིས་བསྡུས་པའི་ཉེས་བྱས་བརྒྱ་དང་བཅུ་གཉིས་ལ་འཇོག་པའི་ཕྱིར། སྒྲ་དོན་ནི། སྤང་བྱ་མི་མཐུན་ཕྱོགས་ཀྱིས་གཉེན་པོ་བསླབ་པ་ཕམ་པར་བྱས་པས་ན་ཕམ་པ་ཞེས་བྱ། གསོ་བ་དགེ་འདུན་ལ་རག་ལས་ཤིང་སྡོམ་པ་རྣམ་དག་གི་ལྷག་མ་ལུས་པས་ན་དགེ་འདུན་ལྷག་མ་ཞེས་བྱ།
རྣམ་སྨིན་ངན་སོང་དུ་ལྟུང་བར་བྱེད་པས་ན་ལྟུང་བྱེད་ཅེས་བྱ། བཤགས་པའི་ཚེ་གང་ལ་ལྟུང་བ་བྱུང་བའི་དངོས་པོ་དེ་གཞན་ལ་སྤང་དགོས་པས་ན་སྤང་ལྟུང་ཞེས་བྱ། བཤགས་པ་འབའ་ཞིག་གིས་འདག་ནུས་པས་ན་ལྟུང་བྱེད་འབའ་ཞིག་པ་ཞེས་བྱ། སྨྲེ་བསྔགས་ཀྱི་སྒོ་ནས་སོ་སོ་བཤགས་དགོས་པས་ན་སོར་བཤགས་ཞེས་བྱ། ཉེས་པ་ཕྲ་མོའི་རང་བཞིན་ཡིན་པས་ན་ཉེས་བྱས་ཞེས་བྱའོ། ། གྲངས་ངེས་ནི། བསྙེན་པར་རྫོགས་པའི་རྟེན་ལ་འབྱུང་བའི་དངོས་གཞིའི་ལྟུང་བ་ལ་སྡེ་ལྔར་འཇོག་པའི་རྒྱུ་མཚན་ཡོད་དེ། དེ་ལ་ཆད་ལས་དང་འབྲེལ་བ་དང༌། མ་འབྲེལ་བའི་ལྟུང་བ་གཉིས་སུ་ཡོད་ཅིང༌། དང་པོའི་དབང་དུ་བྱས་ནས་ཕམ་ལྷག་སྤང་ལྟུང་གསུམ་བཞག
གཉིས་པའི་དབང་དུ་བྱས་ནས་ལྟུང་བྱེད་འབའ་ཞིག་པ་སོར་བཤགས་ཉེས་བྱས་དང་གསུམ་བཞག་པའི་ཕྱིར། དང་པོ་ཡིན་ཏེ་ཆད་ལས་དང་འབྲེལ་བའི་ལྟུང་བ་ལ་ཆེ་འབྲིང་ཆུང་གསུམ་ཡོད་ཅིང༌། དེའི་དབང་དུ་བྱས་ནས་གསུམ་རིམ་པ་བཞིན་དུ་བཞག་པའི་ཕྱིར། གཉིས་པ་ཡིན་ཏེ་ཆད་ལས་དང་མ་འབྲེལ་བའི་ལྟུང་བ་ལ་ཡང་ཆེ་འབྲིང་ཆུང་གསུམ་ཡོད་ཅིང༌། དེའི་དབང་དུ་བྱས་ནས་གསུམ་རིམ་ཅན་དུ་བཞག་པའི་ཕྱིར། གོ་རིམ་ནི་ལྕི་བ་སྔར་བསྟན་ནས་ཡང་བ་ཕྱིས་བསྟན་པ་ལྕི་ཡང་གི་གོ་རིམ་མོ། ། གཉིས་པ་གནས་སྐབས་ཀྱི་སྒོ་ནས་དབྱེ་ན། དངོས་གཞིའི། སྦྱོར་བའི། སྦྱོར་བའི་སྦྱོར་བའི་ལྟུང་བ་དང་གསུམ།
དང་པོ་ནི། སྡེ་ལྔ་ལྟ་བུའོ། ། གཉིས་པ་ནི། སྡེ་ལྔ་ལ་དངོས་སུ་སྦྱོར་བའི་ལུས་ངག་གི་རིག་ ༼༢༠༨༽ བྱེད་ལྟ་བུའོ། ། དེ་ཡང་ཕམ་ལྷག་གི་སྦྱོར་བ་ནི་སྦོམ་པོའོ། ། ལྟུང་བྱེད་སོགས་ཀྱི་སྦྱོར་བ་ནི་ཉེས་བྱས་སོ། ། གསུམ་པ་ནི། སྡེ་ལྔའི་དངོས་གཞི་བརྒྱུད་ནས་བསྐྱེད་པའི་ཉེས་པའོ། ། དཔེར་ན། གཞན་གྱི་སྲོག་གཅོད་པའི་ཕྱིར་དུ་དང་པོར་གྲོས་བྱེད་པ་དང་གོམ་པ་འདོར་བ་ལ་སོགས་པའི་ལུས་ངག་གི་རིག་བྱེད་ལྟ་བུའོ། །
གསུམ་པ་རྒྱུའི་སྒོ་ནས་དབྱེ་ན། མི་ཤེས་པ་དང་བག་མེད་པ་དང༌། ཉོན་མོངས་པ་མང་བ་དང་མ་གུས་པའི་རྒྱུ་ལས་བྱུང་བའི་ལྟུང་བའོ། ། བཞི་པ་ཕྱིར་བཅོས་ཀྱི་སྒོ་ནས་དབྱེ་ན། སྡོམ་པ་རྣམ་དག་གི་ལྷག་མ་མེད་པའི། གསོ་བ་དགེ་འདུན་ལ་རག་ལས་པའི་གསོ་བ་གང་ཟག་ལ་རག་ལས་པའི་ལྟུང་བ་དང་གསུམ། དང་པོ་ནི་ཕམ་པ། གཉིས་པ་ལྷག་མ། གསུམ་པ་ལྟུང་བྱེད་མན་ཆད་དེ། ས་གའི་ལྷས།
སྡོམ་པ་ལྷག་མ་མེད་སྤྱོད་དང༌། ། དགེ་འདུན་ལྷ་མས་དེ་ལྡང་དང༌། ། དེ་བཞིན་གང་ཟག་ལྷག་མ་ཅན། ། ལྟུང་བ་རྣམ་པ་གསུམ་དུ་བསྒྲགས། ། ཞེས་སོ། ། ལྔ་པ་བྱུང་བའི་སྒོ་ནས་དབྱེ་ན། སྒོ་རེ་རེ་ལས་བྱུང་བ། སྒོ་གཉིས་ལས་བྱུང་བ། གསུམ་ག་ལས་བྱུང་བའོ། ། དང་པོ་ལ་ལུས་རྐྱང་པ་ལས་བྱུང་བ་དང༌།
ངག་རྐྱང་པ་ལས་བྱུང་བ་གཉིས། དང་པོ་ནི། བསྙེན་པར་མ་རྫོགས་པ་དང་ནུབ་གསུམ་ལས་ལྷག་པ་ལྷན་ཅིག་ཏུ་ཉལ་བའི་ལྟུང་བ་ལྟ་བུའོ། ། གཉིས་པ་ནི། བུད་མེད་ལ་ཚིག་དྲུག་ལས་ལྷག་པར་ཆོས་སྟོན་པའི་ལྟུང་བ་ལྟ་བུའོ། ། སྒོ་གཉིས་ལས་བྱུང་བ་ནི། ཤེས་བཞིན་དུ་བརྫུན་དུ་སྨྲ་བ་དང་བསམས་བཞིན་སྲོག་གཅོད་པའི་ལྟུང་བ་ལྟ་བུའོ། ། གསུམ་པ་ནི། གནོད་སེམས་ཀྱིས་ཀུན་ནས་བསླངས་ནས་ངག་གི་རིག་བྱེད་དང་བཅས་ཏེ་གཞན་ལ་མཚོན་བསྣུན་པའི་ལྟུང་བ་ལྟ་བུའོ། ། དྲུག་པ་ངོ་བོའི་སྒོ་ནས་དབྱེ་ན།
རང་བཞིན་གྱི་ཁ་ན་མ་ཐོ་བ་དང༌། བཅས་པའི་ཁ་ན་མ་ཐོ་བ་གཉིས། འདི་གཉིས་ཀྱི་ཁྱད་པར་ལ་མི་འཐད་པའི་ཆ་དགག་པ། རང་ལུགས་བཞག་པ། ཞར་བྱུང་སྡིག་ལྟུང་གི་ཁྱད་ ༼༢༠༩༽ པར་ལ་དཔྱད་པ་དང་གསུམ། དང་པོ་ནི། ཁ་ཅིག་རྐྱེན་དགོས་ཀྱིས་གནང་དུ་མི་རུང་བའི་ལྟུང་བ་དང༌། གནང་དུ་རུང་བའི་ལྟུང་བ་དེ་གཉིས་ཀྱི་ངོ་བོ་ཡིན་ཏེ། ལུང་ལས། བཙུན་པ་ནད་པ་ལ་རིམ་གྲོ་བྱའོ་ཞེས་གང་གསུངས་པ་དེ་ལ།
ཡོ་བྱད་ཇི་ལྟ་བུས་རིམ་གྲོ་བགྱི། ཉེ་བར་འཁོར་རང་བཞིན་གྱི་ཁ་ན་མ་ཐོ་བ་མ་གཏོགས་གཞན་དག་གིས་སོ་ཞེས་གསུངས་སོ། ། ཡང་ཁ་ཅིག་ཉོན་མོངས་ཀྱི་སེམས་ཀྱིས་ཀུན་ནས་སློང་བའི་ཁ་ན་མ་ཐོ་བ་དང་པོའི་མཚན་ཉིད། ལུང་མ་བསྟན་གྱི་སེམས་ཀྱིས་ཀུན་ནས་སློང་བའི་ཁ་ན་མ་ཐོ་བ་གཉིས་པའི་མཚན་ཉིད་ཡིན་ཏེ། མཛོད་འགྲེལ་ལས། རང་བཞིན་གྱི་ཁ་ན་མ་ཐོ་བ་ནི་སེམས་ཉོན་མོངས་ཅན་ཁོ་ནས་སྤྱོད་པ་ཡིན་ལ་ཞེས་གསུངས་པའི་ཕྱིར་ཟེར། ལུགས་དང་པོ་ལ། རབ་ཏུ་བྱུང་བས་མྱོས་འགྱུར་འཐུང་བའི་ལྟུང་བ་ཆོས་ཅན། རྐྱེན་དགོས་ཀྱིས་གནང་དུ་རུང་བར་ཐལ། བཅས་པའི་ཁ་ན་མ་ཐོ་བ་ཡིན་པའི་ཕྱིར།
རྟགས་དེར་ཐལ། མཛོད་ལས། བཅས་པའི་ཁ་ན་མ་ཐོ་བ། ། མྱོས་འགྱུར་ལས་གཞན་བསྲུང་ཕྱིར་རོ། ། ཞེས་གསུངས་པའི་ཕྱིར། འདོད་ན་དེ་མ་ཡིན་པར་ཐལ། མདོ་རྩ་བར། ནད་པས་ཆང་ནི་རྩ་མཆོག་གིས་ཀྱང་མི་བཏུང་ངོ༌། ། དགེ་བསྙེན་ཡན་ཆད་ཀྱིས་མི་བླུད་དོ་ཞེས་གསུངས་པའི་ཕྱིར། ལུང་གི་སྒྲུབ་བྱེད་ཀྱང་མི་འཐད་དེ།
ལུང་དེས། བཅས་པའི་ལྟུང་བ་འགའ་ཞིག་གནང་བར་བསྟན་པ་ཡིན་གྱི། བཅས་ལྟུང་ཡིན་ན་ནད་པ་ལ་གནང་བས་ཁྱབ་པ་བསྟན་པ་མ་ཡིན་པའི་ཕྱིར། ལུགས་གཉིས་པ་ལ། སྒྲིབ་ལུང་མ་བསྟན་གྱི་ཉོན་མོངས་པའི་སེམས་ཀྱིས་ཀུན་ནས་བསླངས་པའི་ཁ་ན་མ་ཐོ་བ་ཆོས་ཅན། རང་བཞིན་གྱི་ཁ་ན་མ་ཐོ་བར་ཐལ། མཚན་ཉིད་དེའི་ཕྱིར། འདོད་ན་མི་དགེ་བར་ཐལ་ལོ། ། མི་དགེ་བའི་སེམས་ཀྱིས་ཀུན་ནས་བསླངས་ནས་མྱོས་འགྱུར་འཐུང་བའི་ལྟུང་བ་ཆོས་ཅན། ལུང་མ་བསྟན་གྱི་ ༼༢༡༠༽ སེམས་ཀྱིས་ཀུན་ནས་བསླངས་པར་ཐལ།
བཅས་པའི་ཁ་ན་མ་ཐོ་བ་ཡིན་པའི་ཕྱིར། ཤེས་བྱེད་ཀྱི་ལུང་དང་ཡང་མ་འབྲེལ་ཏེ། ལུང་དེས་རང་བཞིན་གྱི་ཁ་ན་མ་ཐོ་བའི་ཀུན་སློང་དུ་སེམས་ཉོན་མོངས་ཅན་དགོས་པ་བསྟན་གྱི། བཅས་པའི་ཁ་ན་མ་ཐོ་བའི་ཀུན་སློང་དུ་དེ་ཡོད་པ་མ་བཀག་པའི་ཕྱིར། གཉིས་པ་རང་ལུགས་ལ། བཤད་ཚུལ་སྤྱིར་བསྟན་པ། ངོ་བོ་ངོས་བཟུང་བ། མཚན་གཞི་ལ་དོགས་པ་དཔྱད་པ། ཤེས་བྱེད་ཀྱི་ལུང་དང་སྦྱར་བའོ། ། དང་པོ་ལ།
ངོ་བོའི། ཀུན་སློང་གི རྟེན་གྱི་ཁྱད་པར་དང་གསུམ། དང་པོ་ནི། རང་བཞིན་གྱི་ཁ་ན་མ་ཐོ་བ་ནི་ངོ་བོ་མི་དགེ་བ་ཡིན་ཞིང༌། བཅས་པའི་ཁ་ན་མ་ཐོ་བ་ལ་མི་དགེ་བ་དང་ལུང་མ་བསྟན་གྱི་ཆ་གཉིས་ཀ་ཡོད། གཉིས་པ་ནི། དང་པོ་མི་དགེ་བ་ཁོ་ནས་ཀུན་ནས་སློང་བ་ཡིན་ལ། གཉིས་པ་ལ་མི་དགེ་བའི་སེམས་ཀྱིས་ཀུན་ནས་སློང་བ་དང༌། ལུང་མ་བསྟན་གྱི་སེམས་ཀྱིས་ཀུན་ནས་སློང་བ་གཉིས་ཀ་ཡོད།
གསུམ་པ་ནི། དང་པོ་ཁྱིམ་པ་དང་རབ་ཏུ་བྱུང་བ་གཉིས་ཀའི་རྒྱུད་ལ་སྤྱད་པ་ཙམ་གྱིས་སྡིག་ཏུ་འགྱུར་བ་ཡིན་ལ། གཉིས་པ་སོ་ཐར་གྱི་སྡོམ་པ་དང་ལྡན་པའི་གང་ཟག་གིས་སྤྱད་ན་ལྟུང་བར་འགྱུར་ཞིང༌། ཁྱིམ་པ་གཞན་གྱི་རྟེན་ལ་སྡིག་ཏུ་མི་འགྱུར་བའོ། ། གཉིས་པ་ནི། བཅས་རང་གཉིས་ཀྱི་ནང་ཚན་གང་ཞིག རང་རྒྱུ་ཉོན་མོངས་ཀྱི་སེམས་ཀྱིས་ཀུན་ནས་སློང་བའི་མི་དགེ་བ་གཟུགས་ཅན་རང་བཞིན་གྱི་ཁ་ན་མ་ཐོ་བའི་མཚན་ཉིད། དབྱེ་ན་ཁྱིམ་པའི་རྟེན་ལ་ཡོད་པའི་དང༌། རབ་བྱུང་གི་རྟེན་ལ་ཡོད་པའི་རང་བཞིན་གྱི་ཁ་ན་མ་ཐོ་བ་གཉིས། དང་པོ་ནི།
ཁྱིམ་པའི་རྒྱུད་ཀྱི་ཞེ་སྡང་གིས་ཀུན་ནས་བསླངས་ནས་སྲོག་གཅོད་པའི་མི་དགེ་བ་ལྟ་བུ། གཉིས་པ་ནི། རབ་བྱུང་གི་རྒྱུད་ལ་ཡོད་པའི་མི་དགེ་བའི་ངོ་བོར་གྱུར་པའི་ལྟུང་བ་མཐའ་དག དེ་ཡང་རང་བཞིན་གྱི་ཁ་ན་མ་ཐོ་བ་དང་རང་བཞིན་གྱི་ལྟུང་བ་དོན་གཅིག་པ་མ་ཡིན་ཏེ། སོ་ཐར་གྱི་སྡོམ་པ་དང་མི་ལྡན་པའི་ཁྱིམ་ ༼༢༡༡༽ པའི་རྒྱུད་ལ་དང་པོ་ཡོད་ཀྱང་གཉིས་པ་མེད་པའི་ཕྱིར། བཅས་ལྡན་རབ་བྱུང་གི་རྒྱུད་ཀྱི་དེ་གཉིས་དོན་གཅིག་ཏུ་ཤེས་པར་བྱའོ། ། བཅས་རང་གཉིས་ཀྱི་ནང་ཚན་གང་ཞིག གཙོ་བོར་སྟོན་པའི་བཅས་པ་དང་འགལ་བའི་རབ་ཏུ་ཕྱེ་བའི་ཁ་ན་མ་ཐོ་བ་དེ། བཅས་པའི་ཁ་ན་མ་ཐོ་བའི་མཚན་ཉིད། དེ་དང་བཅས་པའི་ལྟུང་བ་དོན་གཅིག
དབྱེ་ན་མི་དགེ་བའི་ངོ་བོར་གྱུར་པའི་དང༌། ལུང་མ་བསྟན་གྱི་ངོ་བོར་གྱུར་པའི་བཅས་པའི་ཁ་ན་མ་ཐོ་བ་གཉིས་སོ། ། གསུམ་པ་ལ། རང་བཞིན་གྱི་ཁ་ན་མ་ཐོ་བའི་མཚན་གཞི་ལ་དཔྱད་པ་དང༌། བཅས་རང་འགལ་མི་འགལ་ལ་དཔྱད་པ་གཉིས། དང་པོ་ནི། ཁ་ཅིག་མི་དགེ་བ་དང་སྡིག་པ་དང་རང་བཞིན་གྱི་ཁ་ན་མ་ཐོ་བ་དོན་གཅིག་མིང་གི་རྣམ་གྲངས་ཡིན་ཟེར། འོ་ན་རབ་བྱུང་གི་རྒྱུད་ཀྱི་ཡིད་ཀྱི་མི་དགེ་བ་ཆོས་ཅན། རང་བཞིན་གྱི་ཁ་ན་མ་ཐོ་བར་ཐལ། མི་དགེ་བ་ཡིན་པའི་ཕྱིར།
འདོད་ན་རང་བཞིན་གྱི་ལྟུང་བར་ཐལ། བཅས་ལྡན་རབ་བྱུང་གི་རྒྱུད་ཀྱི་རང་བཞིན་གྱི་ཁ་ན་མ་ཐོ་བ་ཡིན་པའི་ཕྱིར། འདོད་ན་གཟུགས་ཅན་དུ་ཐལ་ལོ། ། གཞན་ཡང་ཉོན་མོངས་པ་ཡིན་ན་ཁ་ན་མ་ཐོ་བ་ཡིན་དགོས་པར་ཐལ། ཡིད་ཀྱི་མི་དགེ་བ་ཡིན་ན་དེ་ཡིན་དགོས་པའི་ཕྱིར། འདོད་ན་སྒྲིབ་ལུང་མ་བསྟན་དུ་གྱུར་པའི་ཉོན་མོངས་པ་ཆོས་ཅན། དེར་ཐལ། དེའི་ཕྱིར། འདོད་ན་བཅས་རང་གང་རུང་གི་ཁ་ན་མ་ཐོ་བར་ཐལ་ལོ། ། དེས་ན་དེ་གསུམ་དོན་གཅིག་པ་མ་ཡིན་ཏེ།
དང་པོ་གཉིས་དང་ཤེས་པའི་གཞི་མཐུན་ཡོད་ཕྱི་མ་ལ་གཟུགས་ཅན་གྱིས་ཁྱབ་པའི་ཕྱིར། ཡང་ཁ་ཅིག་རང་བཞིན་གྱི་ཁ་ན་མ་ཐོ་བ་ཡིན་ན་རང་བཞིན་གྱི་ལྟུང་བ་ཡིན་དགོས་ཏེ། བཅས་པའི་ཁ་ན་མ་ཐོ་བ་ཡིན་ན་བཅས་པའི་ལྟུང་བ་ཡིན་དགོས་པའི་ཕྱིར་ཟེར་ན། སོ་ཐར་གྱི་སྡོམ་པ་དང་མི་ལྡན་པའི་དུད་འགྲོ་སོགས་ཀྱི་རྟེན་ལ་སྡིག་ཏུ་འགྱུར་བའི་རང་བཞིན་གྱི་ཁ་ན་མ་ཐོ་བ་གཞི་ ༼༢༡༢༽ མ་གྲུབ་པར་ཐལ། དམ་བཅའ་དེའི་ཕྱིར། འདོད་ན་རབ་དབྱེ་ལས། རང་བཞིན་ཁ་ན་མ་ཐོ་བ། ། སེམས་ཅན་ཀུན་ལ་སྡིག་པར་འགྱུར། ། ཞེས་པ་དང་འགལ་ལོ། ། གཉིས་པ་ལ།
ཁ་ཅིག་དེ་གཉིས་འགལ་ཏེ། མི་དགེ་བ་དང་ལུང་མ་བསྟན་གྱི་ངོ་བོར་གྱུར་པའི་ཁ་ན་མ་ཐོ་བ་འགལ་བའི་ཕྱིར་ཟེར་ན། དགེ་སློང་གི་རྒྱུད་ཀྱི་མི་དགེ་བའི་ངོ་བོར་གྱུར་པའི་སྲོག་གཅོད་ཀྱི་ཕམ་པ་ཆོས་ཅན། བཅས་པའི་ཁ་ན་མ་ཐོ་བ་མ་ཡིན་པར་ཐལ། རང་བཞིན་གྱི་ཁ་ན་མ་ཐོ་བ་ཡིན་པའི་ཕྱིར་ཏེ། སྡིག་པའི་ངོ་བོར་གྱུར་པའི་ཁ་ན་མ་ཐོ་བ་ཡིན་པའི་ཕྱིར་ཏེ། མི་དགེ་བའི་ངོ་བོར་གྱུར་པའི་ཁ་ན་མ་ཐོ་བ་ཡིན་པའི་ཕྱིར། འདོད་ན་ཡིན་པར་ཐལ། གཙོ་བོར་སྟོན་པའི་བཅས་པ་དང་འགལ་བའི་ལྟུང་བ་ཡིན་པའི་ཕྱིར། རང་ལུགས་དེ་གཉིས་འགལ་བ་མ་ཡིན་ཏེ།
རང་བཞིན་གྱི་ཁ་ན་མ་ཐོ་བ་ཡིན་ལ་བཅས་པའི་ཁ་ན་མ་ཐོ་བ་མིན་པའི་མུ། གཉིས་པ་ཡིན་ལ་དང་པོ་མ་ཡིན་པའི་མུ། གཉིས་ཀ་ཡིན་པའི་མུ། གཉིས་ཀ་མ་ཡིན་པའི་མུ་དང་བཞིར་ཡོད་པའི་ཕྱིར། དང་པོ་ནི། ཁྱིམ་པའི་རྒྱུད་ཀྱི་མི་དགེ་བ་གཟུགས་ཅན་ལྟ་བུ། གཉིས་པ་ནི། ལུང་མ་བསྟན་གྱི་ངོ་བོར་གྱུར་པའི་ལྟུང་བ་ལྟ་བུ། གསུམ་པ་ནི། མི་དགེ་བའི་ངོ་བོར་གྱུར་པའི་ལྟུང་བ་ལྟ་བུ།
བཞི་པ་ནི། དགེ་བ་ལྟ་བུའོ། ། གཞན་ཡང་དེ་གཉིས་མི་འགལ་ཏེ། སྲོག་གཅོད་པའི་མི་དགེ་བའི་ལས་ལམ་དེ་ཁྱིམ་པའི་རྟེན་ལ་སྤྱད་ན་རང་བཞིན་གྱི་ཁ་ན་མ་ཐོ་བ་ཡིན་ཞིང་རབ་བྱུང་གི་རྟེན་ལ་སྤྱད་ན་རང་བཞིན་གྱི་ཁ་ན་མ་ཐོ་བ་ཡིན་པར་མ་ཟད་བཅས་པ་དང་འགལ་བའི་དབང་གིས་བཅས་པའི་ཁ་ན་མ་ཐོ་བར་བཤད་པའི་ཕྱིར། བཞི་པ་ཤེས་བྱེད་ཀྱི་ལུང་དང་སྦྱར་བ་ནི། མཛོད་འགྲེལ་ལས། རང་བཞིན་གྱི་ཁ་ན་མ་ཐོ་བ་ནི་སེམས་ཉོན་མོངས་ཅན་ཁོ་ནས་སྤྱོད་པ་ཡིན་ལ། ཆང་ནི་ཇི་སྲིད་མྱོས་པར་མི་འགྱུར་བར་གཉེན་པོའི་བློ་ཁོ་ནས་བཏུང་བར་ནུས་སོ། ། གང་མྱོས་པར་འགྱུར་བར་ཤེས་ནས་ ༼༢༡༣༽ འཐུང་བའི་སེམས་དེ་ནི་ཉོན་མོངས་པ་ཅན་ཡིན་ལ། གང་མྱོས་པར་མི་འགྱུར་བའི་ཚོད་རིག་ནས་འཐུང་བའི་སེམས་དེ་ནི་ཉོན་མོངས་ཅན་མ་ཡིན་ནོ་ཞེས་དང༌།
རྣམ་འབྱེད་ཀྱི་འགྲེལ་པར། རང་བཞིན་གྱི་ཁ་ན་མ་ཐོ་བ་དང་བཅས་པ་ནི་ཉོན་མོངས་ཀྱི་སེམས་ལས་བྱུང་བ་སྟེ། ངོ་བོ་ཉིད་ཀྱིས་སྐྱོན་ཆགས་པའི་ཕྱིར། བཅས་པའི་ཁ་ན་མ་ཐོ་བ་དང་བཅས་པའི་ཉོན་མོངས་ཅན་མ་ཡིན་ཡང་སྨད་པའི་དབང་གིས་བཀག་པའོ་ཞེས་དང༌། སྡོམ་གསུམ་རབ་དབྱེ་ལས། དེས་ན་མདོ་དང་བསྟན་བཅོས་ལས། ། རང་བཞིན་ཁ་ན་མ་ཐོ་དང༌། ། བཅས་པའི་ཁ་ན་མ་ཐོ་བ། ། རྣམ་པ་གཉིས་སུ་བསྡུས་ཏེ་གསུངས། ། རང་བཞིན་ཁ་ན་མ་ཐོ་བ། །
སེམས་ཅན་ཀུན་ལ་སྡིག་པར་འགྱུར། ། བཅས་པའི་ཁ་ན་མ་ཐོ་བ། ། བཅས་པ་ཕྱིན་ཆད་ལྟུང་བར་འགྱུར། ། ཞེས་སོ། ། གསུམ་པ་སྡིག་ལྟུང་གི་ཁྱད་པར་ལ་དཔྱད་པ་ལ་ཁ་ཅིག་སྡིག་པ་དང་ལྟུང་བ་དོན་གཅིག་མིང་གི་རྣམ་གྲངས་ཡིན་ཟེར་བ་མི་འཐད་དེ། སོ་ཐར་གྱི་སྡོམ་པ་དང་མི་ལྡན་པའི་གང་ཟག་གིས་གཞན་གྱི་སྲོག་བཅད་པའི་མི་དགེ་བ་དེ་སྡིག་པ་ཡིན་ཀྱང་ལྟུང་བ་མིན་པའི་ཕྱིར། ཁ་ཅིག་རབ་ཏུ་བྱུང་བའི་རྒྱུད་ཀྱི་སྡིག་ལྟུང་དོན་གཅིག་མིང་གི་རྣམ་གྲངས་ཡིན་ཟེར་བ་ཡང་མི་འཐད་དེ། རབ་ཏུ་བྱུང་བའི་རྒྱུད་ཀྱི་ལུང་མ་བསྟན་གྱི་ལྟུང་བ་དེ་སྡིག་པ་མ་ཡིན་པའི་ཕྱིར་ཏེ། མི་དགེ་བ་མ་ཡིན་པའི་ཕྱིར། ཡང་ཁ་ཅིག་རབ་བྱུང་གི་རྒྱུད་ཀྱི་མི་དགེ་བའི་ངོ་བོར་གྱུར་པའི་ལྟུང་བ་དང་དེའི་རྒྱུད་ཀྱི་སྡིག་པ་དོན་གཅིག་ཏུ་འདོད་པ་ཡང་མ་ཡིན་ཏེ།
ལྟུང་བ་ལ་གཟུགས་ཀྱིས་ཁྱབ། སྡིག་པ་དང་ཤེས་པའི་གཞི་མཐུན་ཡོད་པའི་ཕྱིར། རང་ལུགས་ནི། སྡིག་པ་དང་ལྟུང་བ་དོན་གཅིག་པ་ཡང་མིན་ཕན་ཚུན་འགལ་བ་ཡང་མིན་ཏེ། སྡིག་པ་ཡིན་ལ་ལྟུང་བ་མིན་པའི་མུ། ལྟུང་བ་ཡིན་ལ་སྡིག་པ་མིན་པའི་མུ། གཉིས་ཀ་ཡིན་པའི་མུ། གཉིས་ཀ་མིན་པའི་མུ་ ༼༢༡༤༽ དང་བཞི་ཡོད་པའི་ཕྱིར། དང་པོ་ནི། ཁྱིམ་པས་སྲོག་བཅད་པའི་མི་དགེ་བའི་ལས་ལམ་ལྟ་བུ།
གཉིས་པ་ནི། ལུང་མ་བསྟན་གྱི་ངོ་བོར་གྱུར་པའི་ལྟུང་བ་ལྟ་བུ། གསུམ་པ་ནི། མི་དགེ་བའི་ངོ་བོར་གྱུར་པའི་ལྟུང་བ་ལྟ་བུ། བཞི་པ་ནི། དགེ་བའི་ལས་ལམ་ལྟ་བུའོ། ། བདུན་པ་གཞིའི་སྒོ་ནས་དབྱེ་ན། སེམས་ཅན་ལ་བརྟེན་པ་དང༌། སེམས་ཅན་མ་ཡིན་པ་ལ་བརྟེན་པ་གཉིས། དང་པོ་ནི།
སྲོག་གཅོད་དང་མི་ཚངས་སྤྱོད་ལྟ་བུའོ། ། གཉིས་པ་ནི། ཕྱི་རོལ་གྱི་དངོས་པོ་རྐུ་བ་དང་འགོག་ལམ་མ་ཐོབ་པ་ལ་ཐོབ་ཅེས་བརྫུན་དུ་སྨྲ་བ་ལྟ་བུའོ། ། བརྒྱད་པ་བྱ་བའི་སྒོ་ནས་དབྱེ་ན། བྱ་དགོས་པ་མི་བྱེད་པ་དང༌། བྱ་མི་རུང་བ་བྱེད་པའི་ལྟུང་བ་གཉིས། དང་པོ་ནི། གསོ་སྦྱོང་མི་བྱེད་པ་ལྟ་བུའོ། ། གཉིས་པ་ནི། སྲོག་གཅོད་ལྟ་བུའོ། །
དགུ་པ་བྱེད་པའི་སྒོ་ནས་དབྱེ་ན། རང་ཁོ་ནས་བྱེད་དགོས་པ་དང༌། གཞན་ལ་བཅོལ་བས་ཀྱང་འགྲུབ་པ་གཉིས། དང་པོ་ནི། མི་ཚངས་སྤྱོད་ལྟ་བུའོ། ། གཉིས་པ་ནི། སྲོག་གཅོད་ལྟ་བུའོ། ། བཅུ་པ་འདུ་ཤེས་ཀྱི་སྒོ་ནས་དབྱེ་ན། འདུ་ཤེས་གཙོ་བོར་གྱུར་པ་དང༌། དངོས་པོ་གཙོ་བོར་གྱུར་པ་གཉིས།
བརྫུན་སྨྲ་བའི་ལྟུང་བ་ནི་དང་པོ་ཡིན་ཏེ། བརྫུན་སྨྲ་བའི་ལྟུང་བ་འབྱུང་བ་ལ་བདེན་པའི་འདུ་ཤེས་བཀག་ནས་བརྫུན་པའི་འདུ་ཤེས་པ་དང་ལྡན་པ་དགོས་པའི་ཕྱིར། སྲོག་གཅོད་ཀྱི་ལྟུང་བ་ནི་གཉིས་པ་ཡིན་ཏེ། སྲོག་གཅོད་ཀྱི་ལྟུང་བ་བསྐྱེད་པ་ལ་དོན་ལ་སྲོག་བཅད་པ་ཞིག་དགོས་ཀྱི། བསམ་ངོར་སྲོག་གཅོད་པ་ལྟ་བུར་སྣང་བ་ཙམ་གྱིས་ལྟུང་བའི་དངོས་གཞི་མི་རྫོགས་པའི་ཕྱིར། བཅུ་གཅིག་པ་ལྕི་ཡང་གི་སྒོ་ནས་དབྱེ་ན། ལྕི་བ་དང༌། ཡང་བའི་ལྟུང་བ་གཉིས། འདི་གཉིས་ཀྱི་ཁྱད་པར་ལ་བསྡུ་བར། ངོ་བོ་ཉིད་དང་བྱེད་པ་དང༌། །
གཞི་དང་བསམ་དང་ཚོགས་པའོ། ། ཞེས་བཤད། ངོ་བོ་ཉིད་ཀྱི་ལྕི་ཡང་ནི། སྡེ་ལྔ་སྔ་མ་སྔ་མ་ལྕི་ཕྱི་མ་ཕྱི་མ་ཡང་བའོ། ། བྱེད་པ་ནི། སྦྱོར་བ་དྲག་ཞན་ནོ། ། གཞི་ནི། ཡོན་ཏན་དང་ཕན་འདོགས་ཀྱི་ཞིང་ལ་བརྟེན་པ་ལྕི་ ༼༢༡༥༽ ཞིང་དེ་ལས་གཞན་པ་ཡང་བའོ། ། བསམ་པ་ནི། དྲག་ལ་རྒྱུན་རིང་བ་ལྕི་ཞིང་དེ་ལས་གཞན་པ་ཡང་བའོ། །
ཚོགས་པ་ནི། གྲངས་མང་བར་སྤྱད་པ་ལྕི་ཞིང་ཉུང་བར་སྤྱད་པ་ཡང་བའོ། ། བཅུ་གཉིས་པ་རིག་བྱེད་ཡིན་མིན་གྱི་སྒོ་ནས་དབྱེ་བ་ལ་རྣམ་པར་རིག་བྱེད་ཀྱི་དང༌། རིག་བྱེད་མིན་པའི་ལྟུང་བ་གཉིས། དང་པོ་ལ་མཚན་གཞིའི་སྒོ་ནས་ལུས་དང་ངག་གི་རིག་བྱེད་གཉིས། ངོ་བོའི་སྒོ་ནས་མི་དགེ་བ་དང་ལུང་ལ་མ་བསྟན་གཉིས། རིག་བྱེད་མིན་པའི་ལྟུང་བ་ལ་མི་དགེ་བས་ཁྱབ་སྟེ། རིག་བྱེད་མ་ཡིན་པའི་གཟུགས་ལ་མི་དགེ་བ་དང་དགེ་བ་གཉིས་སུ་ངེས་ཤིང༌། ལྟུང་བ་དང་དགེ་བའི་གཞི་མཐུན་མེད་པའི་ཕྱིར། དེས་ན་ཕྱིར་མི་འོང་དང་དགྲ་བཅོམ་པའི་རྒྱུད་ལ་གསར་དུ་བྱུང་བའི་ལྟུང་བ་ནི་རིག་བྱེད་ཁོ་ནར་ངེས་ཤིང་སྤངས་ཀྱང་མ་བྲལ་བའི་རིག་བྱེད་མ་ཡིན་པའི་ལྟུང་བ་ཡོད་སྲིད་དོ། །
བཅུ་གསུམ་པ་ལུང་དུ་བསྟན་མ་བསྟན་གྱི་སྒོ་ནས་དབྱེ་བ་ལ། མི་དགེ་བ་དང་ལུང་མ་བསྟན་གཉིས་ཡོད་ཀྱི་དགེ་བའི་ལྟུང་བ་ནི་མེད་དེ། མཆོད་རྟེན་ལ་བྱི་དོར་བྱ་བའི་ཕྱིར་དུ་དད་པས་ཀུན་ནས་བསླངས་ནས་མཆོད་རྟེན་ལ་སྐྱེས་པའི་རྩྭ་སྔོན་གཅོད་པ་དང༌། སྟོན་པ་ལ་མཆོད་པར་འདོད་པའི་དད་པས་ཀུན་ནས་བསླངས་ཏེ་མེ་ཏོག་འཐོག་པ་ལྟ་བུ་ལ་ལྟུང་བ་མེད་པའི་ཕྱིར། ལུང་མ་བསྟན་ནི་མ་བསམས་པར་ཐུབ་པས་བཅས་པའི་བསླབ་པ་ལས་འདས་པའི་ཁ་ན་མ་ཐོ་བ་རྣམས་ཡིན་ལ། མི་དགེ་བ་ནི་ཉོན་མོངས་ཅན་གྱི་སེམས་ཀྱིས་ཆེད་དུ་བསམས་ནས་ཐུབ་པའི་བཅས་པ་ལས་འདས་པའི་ཁ་ན་མ་ཐོ་བ་རྣམས་ཡིན་ནོ། ། དེ་ཡང་ས་གའི་ལྷས། དགེ་སློང་ལ་ནི་མི་དགེ་བས། ། ལྟུང་བར་འགྱུར་གྱི་སེམས་དགེ་ན། ། མཆོད་རྟེན་སྐུ་ལ་སྐྱེས་པ་ཡི། །
རྩྭ་སྔོན་གཅོད་པར་བྱེད་བཞིན་དུ། ། ཇི་ལྟར་དགེ་བའི་སེམས་ཀྱིས་ནི། ། སྟོན་པ་ལ་ནི་མཆོད་འདོད་པས། ། མེ་ཏོག་ཕྲེང་བ་སྤེལ་བའི་ཕྱིར། ། འཐོག་པ་དེ་ལ་དེ་ཙམ་མིན། ། མ་བསམས་ ༼༢༡༦༽ ཐུབ་པའི་བསླབ་པའམ། ། དགེ་འདུན་ནང་ཁྲིམས་བྲལ་གྱུར་ན། ། ལུང་མ་བསྟན་པར་གསུངས་པ་སྟེ། ། ལྟུང་མེད་དགེ་བ་ནམ་ཡང་མིན། ། ཡང་དག་བསམས་ནས་འདས་ན་ནི། །
མི་དགེ་བ་ཉིད་ཁོ་ནར་འགྱུར། ། འདི་ནི་རྗེས་སུ་མ་གནང་ཡང༌། ། སྐབས་འོང་ཞར་ལ་བརྗོད་པ་ཡིན། ། ཞེས་གསུངས་སོ། ། གསུམ་པ་ལ་སྡེ་ལྔ་ཡོད་པའི། ཕམ་པའི་སྡེ་ཚན་ལ་སོ་སོའི་རང་བཞིན་དང༌། འཕྲོས་དོན་སྦོམ་པོའི་རྣམ་གཞག་གོ ། དང་པོ་མི་ཚངས་སྤྱོད་ཀྱི་ཕམ་པ་ལ་བསླབ་པ་འཆའ་བའི་སྙེད་ཀ་གླེང་གཞི། བཅས་པ་འཇོག་པའི་རྒྱུ་མཚན་དགག་བྱ་ཉེས་དམིགས། ལྟུང་བའི་རྒྱུ་ཚོགས་ཡན་ལག་གི་བརྩི་བ་རྣམ་པར་བཞག་པ་དང་གསུམ།
དང་པོ་ནི། ལོ་བཅུ་གཉིས་ཀྱི་བར་དུ་དགེ་སློང་ཕམ་པ་ལ་སྤྱོད་པ་ལ་སོགས་པའི་དྲི་མ་མེད་པར་སྟོན་པའི་བསྟན་པ་རྣམ་པར་དག་པ་ཡོད་པ་ན། ལོ་བཅུ་གསུམ་པ་ལ་ཡུན་མཉན་ཡོད་དུ། གང་ཟག་ཤཱཀྱ་བཟང་སྦྱིན་གྱིས་ཉོན་མོངས་པ་འདོད་ཆགས་ཀྱིས་ཀུན་ནས་བསླངས་ཏེ་ཉེས་པ་མི་ཚངས་སྤྱོད་བྱས་པ་ལ་བརྟེན་ནས། སྟོན་པ་ཆོས་ཀྱི་རྗེས་སྔར་བཤད་པ་བཞིན་དུ་དགེ་འདུན་བསྡུ་བ་ལ་སོགས་པའི་ཕན་ཡོན་རྣམ་པ་བཅུ་གཟིགས་ནས་མི་ཚངས་སྤྱོད་ཀྱི་ཕམ་པའི་བཅས་པ་དང་པོར་མཛད། དེའི་རྗེས་སུ་དགེ་སློང་དགོན་པ་པས་སྤྲ་མོ་ལ་ལོག་པར་སྤྱད་པ་ལ་བཅས་པ་གཉིས་པ་མཛད་པ་ཡིན་ནོ། ། དེ་དག་ཀྱང་ས་གའི་ལྷས། སྟོན་ཀའི་ཆུ་བཞིན་དྲི་མེད་པར། ། སྟོན་པའི་བསྟན་པ་བཅུ་གཉིས་ལོར། ། ལྟུང་བ་མེད་པར་ལེགས་གནས་ཏེ། །
ཉོན་མོངས་སྤོང་བར་བྱེད་པ་ཡིན། ། དེ་ནས་བཟང་སྦྱིན་བུ་ཡི་ཕྱིར། ། ཆུང་མ་ལ་ནི་འཁྲིག་པ་སྤྱད། ། དགེ་སློང་དགོན་པ་པ་ཡིས་ཀྱང༌། ། སྤྲ་མོ་ལོག་ཞུགས་ཀུན་མཁྱེན་གྱིས། ། འདི་སྐད་སྨད་པར་མཛད་དེ་ཁྱེད། ། འདོད་ཆགས་ལ་སོགས་ཞི་བྱའི་ཕྱིར། ། ང་ཡིས་ཆོས་རྣམས་བསྟན་པ་ལ། ། འདི་ལྟར་སྡིག་པའི་ལས་ལ་ཆགས། ། ༼༢༡༧༽ དེ་ནས་ཕན་ཡོན་བཅུ་གཟིགས་ཤིང༌། །
སློབ་མ་རྣམས་ལ་ཕན་བཞེད་པས། ། བསླབ་པའི་གཞི་ནི་བཅའ་བ་དག ། ཐུགས་རྗེའི་བདག་ཉིད་ཅན་གྱིས་མཛད། ། ཅེས་སོ། ། གཉིས་པ་ལ་མཐོང་བ་དང༌། མ་མཐོང་བའི་ཉེས་དམིགས་གཉིས། དང་པོ་ནི། ལུས་སྲོག་དང་ཚངས་སྤྱོད་དང་དགེ་སྦྱོང་གི་ཚུལ་དང་བསོད་ནམས་ཀྱི་བར་ཆད་དུ་འགྱུར་ཞིང་གཞན་མ་དད་པ་ལ་སོགས་པའོ། ། གཉིས་པ་ལ་རྣམ་སྨིན་གྱི་འབྲས་བུ་ཡི་དྭགས་སུ་འཕེན་པ་ཡིན་ཏེ། རིན་ཆེན་ཕྲེང་བར།
ཞེ་སྡང་གིས་ནི་དམྱལ་བར་འགྲོ། ། ཆགས་པས་ཡི་དྭགས་འགྲོ་བར་འགྲོ། ། རྨོངས་པ་ཕལ་ཆེར་དུད་འགྲོར་འགྲོ། ། བཟློག་པས་ལྷ་དང་མི་ཉིད་དོ། ། ཞེས་གསུངས་སོ། ། བདག་འབྲས་ནི། ས་ཕྱོགས་རྡུལ་འཁྲིགས་པར་གྱུར་པའོ། ། རྒྱུ་མཐུན་ལ་མྱོང་བ་རྒྱུ་མཐུན་ནི། ལུས་མི་སྡུག་པ་དང་ཆུང་མ་འགྲན་ཟླ་ཅན་དུ་འགྱུར་བ་ལ་སོགས་པའོ། ། བྱེད་པ་རྒྱུ་མཐུན་ནི།
ཕྱི་མ་རྣམས་སུ་མི་ཚངས་སྤྱོད་ལ་དགའ་བར་འགྱུར་བའོ། ། དེ་སྤོང་བ་ལ་དེ་དག་ལས་བཟློག་པའི་ཕན་ཡོན་ཡོད་དོ། ། གསུམ་པ་ལ་ལྟུང་བ་དངོས། ལྟུང་མེད། བསླབ་བྱའོ། ། དང་པོ་ལ་ཡན་ལག་གི་མཚན་ཉིད་དང༌། སེལ་བ་གཉིས། དང་པོ་ལ་གཞི་བསམ་པ་སྦྱོར་བ་མཐར་ཐུག་གི་ཡན་ལག་དང་བཞིའོ། ། དང་པོ་ལ། བརྟེན་པར་བྱ་བ་ནི།
རང་དང་གཞན་ནམ་མི་དང་མི་མ་ཡིན་པའམ་ཕོ་མོ་མ་ནིང་གང་གིས་ཡིན་ཀྱང་རུང༌། གསོན་པོ་དང་ལུས་ཕྱེད་ལངས་པའི་རོ་ཡིན་ཀྱང་རུང་སྟེ། དེ་དག་ལ་ཡོད་པའི་ཁ་བཤང་ལམ་ཟག་བྱེད་གསུམ་གང་ཡང་རུང་བར་རེག་པའི་བདེ་བ་མྱོང་བ་ལ་གནོད་པའི་ཉམས་པ་མ་ཡིན་པའོ། ། རྟེན་བྱེད་ནི། ལུས་རྟེན་རུང་དང་འབྲེལ་བའི་ཕོའི་དབང་པོ་མ་ཉམས་པའོ། ། བརྟེན་བྱ་རྟེན་བྱེད་གཉིས་ཀ་ཡང་རེག་པའི་བདེ་བ་མྱོང་བ་ལ་གནོད་པའི་སྒྲིབ་གཡོགས་འཐུག་པོས་མ་ཆོད་པ་ ༼༢༡༨༽ དགོས་ལ། མི་གནོད་པའི་སྲབ་མོས་ཆོད་པ་ནི་དངོས་གཞི་བསྐྱེད་པར་བཤད་དོ། ། དེ་ཡང་ས་གའི་ལྷས། མཆིལ་མ་གཅི་དང་བཤང་བ་ཡི། ། ལམ་དུ་ཆགས་ཅན་ཞུགས་ན་ནི། །
གསོ་བྱར་མི་རུང་གདུག་པ་ཡི། ། ཕས་ཕམ་སྦྲུལ་གྱིས་དགེ་སློང་ཟིན། ། ཞེས་སོ། ། བསམ་པ་ལ། འདུ་ཤེས་འཁྲུལ་མ་འཁྲུལ་ཁྱད་པར་མེད་ཅིང༌། ཀུན་སློང་གཉིས་ཀྱིས་གཉིས་སྤྲད་པའི་རེག་པའི་བདེ་བ་མྱོང་བར་འདོད་པ་རྒྱུན་མ་ཆད་པའོ། ། སྦྱོར་བ་དང་པོར་བཅུག་དེ་ནས་སྒུལ་སྐྱོད་ལ་སོགས་པ་བྱས་པ། མཐར་ཐུག་ཁ་ཡི་སོ་ཕན་ཆད། ཟག་བྱེད་ཀྱི་པགས་རིམ་ཕན་ཆད། བཤང་ལམ་གྱི་སྦུ་གུའི་སྦུབས་ཀྱི་ཁ་ཤུན་ཡན་ཆད་འདས་ཏེ།
ལུས་ཀྱིས་བདེ་བ་མྱོང་ཞིང་ཡིད་ཀྱིས་བདག་གིར་བྱས་པའོ། ། དེ་ཡང་གཉིས་ཀ་བཅས་ལྡན་ཡིན་ཞིང་གཉིས་ཀས་བདེ་བ་མྱོང་ན་གཉིས་ཀ་ཉམས། གང་རུང་གིས་མྱོང་ན་མྱོང་བ་དེ་ཉིད་ཉམས་ལ། དེ་ཡང་བསྙེན་པར་རྫོགས་པ་ལ་ཕམ་པ་དང་མ་རྫོགས་པའི་རབ་བྱུང་ལ་ཕམ་འདྲའི་ཉེས་བྱས་སུ་འགྱུར་རོ། ། ས་གའི་ལྷས། ཁ་ཤུན་སོ་དང་པགས་པ་ལས། ། ནོར་བུ་འདས་ན་ཕས་ཕམ་སྟེ། ། ཕྱི་རོལ་ཆར་ནི་ཅི་རིགས་པར། ། སྦོམ་པོའི་དགེ་འདུན་ལྷག་མའོ། ། ཞེས་གསུངས་སོ། །
གཉིས་པ་སེལ་བ་ལ། གཞིའི་སེལ་བ་ལ་ན་སྨད་ནི་ལམ་གསུམ་སྲོག་ཆགས་ཀྱིས་ཟིན་པ་ལ་སྦོམ་པོར་འགྱུར་རོ། ། ཆེས་ན་སྨད་ནི་ཡན་ལག་དུ་མ་མ་ཚང་བ་སྟེ་ཉེས་བྱས་སུ་འགྱུར་བ་ཡིན་ནོ། ། བསམ་པའི་སེལ་བ་ལ་ཆགས་སེམས་མེད་པ་དང༌། ལམ་གསུམ་གྱི་ཕྱི་རོལ་དུ་རེག་པ་རྩོམ་པར་འདོད་པ་ཙམ་ལ་ནི་སྦོམ་པོའོ། ། སྦྱོར་བའི་སེལ་བ་ལ། ལུས་ཀྱིས་བྱ་བ་བྱེད་པ་མེད་པར་ཡིད་ལ་བསམ་པ་ཙམ་གྱིས་ཁུ་བ་འབྱུང་བ་དང༌། རེག་པ་ཡོད་ཀྱང་བཅུག་པ་མེད་པ་དང༌། བཅུག་པ་ཡོད་ཀྱང་རེག་པ་མེད་པ་རྣམས་ལ་ནི་སྦོམ་པོའོ། ། མཐར་ཐུག་གི་སེལ་ ༼༢༡༩༽ བ་ནི།
ལམ་གསུམ་གྱི་འདའ་བའི་མཚམས་ལས་མ་འདས་པ་དང་བདེ་བ་མ་མྱོང་བ་དང༌། མྱོང་ཡང་ཡིད་ཀྱིས་བདག་གིར་མ་བྱས་པ་རྣམས་ལ་སྦོམ་པོའོ། ། ལྟུང་མེད་ནི། ཕན་ཚུན་འཛིངས་པའི་ཚེ་བུད་མེད་ཀྱི་སྟེང་དུ་འགྱེལ་བ་དང༌། བུད་མེད་ཉམས་ཐག་པས་རང་མི་འདོད་བཞིན་དུ་མགུལ་པ་ནས་འཁྱུད་པ་དང༌། མཆུར་མཆུས་རེག་པ་ལ་སོགས་པ་ལ་ལྟུང་བ་མེད་དོ། ། གསུམ་པ་བསླབ་བྱ་ནི། ཉིན་མོ་མ་བསྲུངས་པར་གཉིད་ལོག་པར་མི་བྱ་བ་སོགས་རྣམ་པ་མང་དུ་གསུངས་ཏེ། མདོར་ན། གནས་སྐབས་ཐམས་ཅད་དུ་དུད་འགྲོ་མོ་ཡན་ཆད་ལ་ཡང་ཆགས་པའི་སེམས་བསྲུང་བ་དང༌།
འཁྲིག་པའི་གཏམ་མི་སྨྲ་བ་དང༌། འཁྲིག་པ་དང་རྗེས་སུ་མཐུན་པའི་སྤྱོད་ལམ་མཐའ་དག་ལས་བཟློག་པར་བྱའོ། ། གཉིས་པ་མ་བྱིན་ལེན་གྱི་ཕམ་པ་ལ་སྔར་ལྟར་གསུམ་ལས། དང་པོ་གླེང་གཞི་ནི། ཡུལ་རྒྱལ་པོའི་ཁབ་ཏུ་རྫ་མཁན་གྱི་རིགས་ལས་རབ་ཏུ་བྱུང་བའི་དགེ་སློང་ནོར་ཅན་གྱིས། རང་གི་ཁང་ཁྱིམ་རྩིག་པའི་ཕྱིར་དུ་ཉོན་མོངས་པ་འདོད་ཆགས་ཀྱིས་ཀུན་ནས་བསླངས་ནས་རྒྱལ་པོའི་ཤིང་བརྐུས་པ་ལ་བརྟེན་ནས། སྟོན་པ་ཆོས་ཀྱི་རྗེས་བསླབ་པ་བཅས་པའི་ཕན་ཡོན་བཅུ་གཟིགས་ནས་མ་བྱིན་ལེན་གྱི་ཕམ་པ་བཅས་པ་ཡིན་ཏེ། ས་གའི་ལྷས། རང་གི་ཁང་པ་རྩིག་པའི་ཕྱིར། ། རྒྱལ་པོ་མ་སྐྱེས་སྒྲ་ཡི་ཤིང༌། །
དགེ་སློང་ནོར་ཅན་གྱིས་བརྐུས་ཏེ། ། དེ་རྟེན་འདི་དག་ཀུན་སློང་བཅས། ། ཞེས་གསུངས་པའི་ཕྱིར། གཉིས་པ་ལ་མཐོང་བ་ཚེ་འདི་ལ་འབྱུང་བའི། མ་མཐོང་བ་ཚེ་ཕྱི་མ་ལ་འབྱུང་བའི་ཉེས་དམིགས། སྤངས་པའི་ཕན་ཡོན་དང་གསུམ། དང་པོ་ནི་གོང་དང་འདྲ། གཉིས་པ་ལ་རྣམ་སྨིན་གྱི་འབྲས་བུས་ཡི་དྭགས་སུ་སྐྱེ་བར་བྱེད། བདག་པོའི་འབྲས་བུས་སད་དང་སེར་བ་ལ་སོགས་པ་འབབ་པའི་ལོ་ཏོག་མི་སྨིན་པའི་སར་སྐྱེ་བར་བྱེད། རྒྱུ་མཐུན་ལ་ ༼༢༢༠༽ བྱེད་པ་རྒྱུ་མཐུན་གྱི་འབྲས་བུས་སྐྱེ་བ་ཕྱི་མ་མ་བྱིན་ལེན་ལ་རང་གི་ངང་གིས་འཇུག
མྱོང་བ་རྒྱུ་མཐུན་གྱི་འབྲས་བུས་ཡོ་བྱད་ཀྱི་དངོས་པོ་རང་དབང་དུ་མི་འདུས་པ་འབྱུང༌། གསུམ་པ་ཕན་ཡོན་ནི་དེ་དག་ལས་བཟློག་པའོ། ། གསུམ་པ་ལ་ལྟུང་བ་རྣམ་པར་བཞག་པ། ལྟུང་མེད། བསླབ་བྱ་དང་གསུམ། དང་པོ་ལ་སོ་སོའི་ཡན་ལག་དང༌། སེལ་བ་གཉིས། དང་པོ་ལ་སྤྱིར་བསྟན་པ་དང༌། རྟོགས་དཀའ་བ་བྱེ་བྲག་ཏུ་བཤད་པ་གཉིས། དང་པོ་ལ་གཞི་བསམ་པ་སྦྱོར་བ་མཐར་ཐུག་གི་ཡན་ལག་དང་བཞི།
དང་པོ་ནི། གང་ལ་བརྐུ་བར་བྱ་བའི་ཡུལ་རང་ལས་རྒྱུད་གཞན་པ་མིའི་འགྲོ་བ་པ་ཡིན་པ་རང་དང་ནོར་མི་གཅིག་པ་ཞིག་དགོས། བརྐུ་བར་བྱ་བའི་དངོས་པོ་ལ་རིན་ཐང་ཚང་བ། གཡོས་སུ་བྱས་པའི་ཁ་ཟས་དང་དུར་ཁྲོད་ལ་སོགས་པ་དམན་པའི་རྫས་མ་ཡིན་པ་ཞིག་དགོས། གཉིས་པ་ལ་འདུ་ཤེས་དང༌། ཀུན་སློང་གཉིས། དང་པོ་ནི། དེ་ཡིན་ལ་དེ་ཡིན་པར་འདུ་ཤེས་མ་འཁྲུལ་པའོ། ། གཉིས་པ་ནི། སྦྱོར་བ་ནས་མཐར་ཐུག་གི་བར་དུ་རྐུ་འདོད་ཀྱི་བསམ་པ་རྒྱུན་མ་ཆད་པའོ། །
གསུམ་པ་ནི། རང་གིས་དངོས་སུ་བརྐུས་པའམ་གཞན་རྐུ་རུ་འཇུག་པ་གང་རུང་ངོ༌། ། བཞི་པ་ནི། གནས་ནས་སྤག་ཏུ་རུང་བའི་དངོས་པོ་ལ། གནས་སྤགས་ཀྱི་ཁྱད་པར་དུ་བྱས་པའི་ཐོབ་བློ་སྐྱེས་པ་ཞིག་དགོས། གནས་ནས་སྤག་ཏུ་མི་རུང་བ་ལ་ཐོབ་བློ་ཙམ་སྐྱེས་པས་ཆོག གཉིས་པ་རྟོགས་དཀའ་བ་བྱེ་བྲག་ཏུ་བཤད་པ་ལ་ནོར་བདག་ངོས་གཟུང་བ་དང༌། རིན་ཐང་གི་ཚད་བཤད་པ་གཉིས། དང་པོ་ལ་རིགས་རྒྱུད་ཀྱི་ནོར་བདག བཀས་གནང་བའི།
བསམ་སྦྱོར་གྱི། ཡུལ་ཆོས་ཀྱི་དང་བཞི། དང་པོ་ནི། ཕ་ནོར་བུས་དབང་བ་ལྟ་བུའོ། ། གཉིས་པ་ནི། དབྱར་ཁས་ལེན་བྱས་པའི་དགེ་སློང་རྣམས་དབྱར་གྱི་རྙེད་པ་དབང་བ་ལྟ་བུའོ། ། གསུམ་པ་ནི། རི་དྭགས་ལ་གནོད་པར་བྱེད་པའི་རྔོན་པ་ལིངས་བཏབ་པའི་ཤ་དབང་བ་ལྟ་བུའོ། ། ༼༢༢༡༽ བཞི་པ་ནི། རྒྱལ་པོ་ཤོ་གམ་དབང་བ་ལྟ་བུའོ། །
ཤོ་གམ་དེ་ས་གང་ལ། གང་ཟག་གང༌། དངོས་པོ་གང་ལ། ཚད་ཇི་ཙམ་དབང་ཞེ་ན། ས་ནི་རྒྱལ་པོའི་མངའ་ཞབས་སུ་གཏོགས་པ་ལ་དབང༌། གང་ཟག་ནི་ས་ཆ་དེའི་བདག་པོར་གྱུར་པའི་རྒྱལ་པོ་དབང༌། དངོས་པོ་ནི་ཁ་ཚར་དང་ཕུན་ཚར་བཅད་ཅིང་རུང་བའི་ཚོན་གྱིས་ཁ་བསྒྱུར་བའི་རབ་བྱུང་གི་རྟགས་ཆ་ལུགས་རྣམས་ལ་མི་དབང༌། ཁྱིམ་པ་རྣམས་ཀྱི་ཚོང་ཟོག་ཏུ་བྱས་པའི་དངོས་པོ་ལ་དབང༌། ཚད་ནི་འོད་ལྡན་ལས། གསེར་དང་དངུལ་ལ་ཉི་ཤུ་ཆ། །
རྩ་དང་ཤིང་ལ་དྲུག་ཅུ་ཆ་དབང་བར་བཤད་ཀྱང༌། རྒྱལ་པོ་རང་གི་ཁྲིམས་ལུགས་སུ་བཅས་པ་ལྟར་དབང་ངོ༌། ། གཉིས་པ་ལ། བརྐུ་བྱ་རྐུ་བྱེད་གཉིས་ཀ་ལ་ལྟོས་པའི། སྦྱོར་བ་གཅིག་ཉིད་ལ་ལྟོས་པའི། ཡུལ་དུས་དེ་ཉིད་ལ་ལྟོས་པའི་རིན་ཐང་ཚང་དགོས་པ། རིན་ཐང་གི་ཚད་དངོས་བཤད་པ་དང་བཞི། དང་པོ་ལ། མ་བྱིན་ལེན་གྱི་ཕམ་པ་འབྱུང་བ་ལ། གང་ལ་བརྐུ་བར་བྱ་བའི་ནོར་བདག་ལས་རིན་ཐང་ཚང་བའི་དངོས་པོ་ཐོབ་པ་ཞིག་དགོས།
རྐུ་བར་བྱེད་པའི་དགེ་སློང་གིས་ཀྱང་རིན་ཐང་ཚང་བའི་དངོས་པོ་ཐོབ་དགོས་ཏེ། དཔེར་ན་དགེ་སློང་བཅུ་ཐམ་པས་ནོར་བདག་བཅུ་ཐམ་པ་ལ་རྐུ་བའི་ཚེ། གཉིས་ཀའི་འཇོག་རྫས་ཡིན་ན་རིན་ཐང་ཚང་བའི་དངོས་པོ་ཞིག་ཐོབ་པས་ཆོག གང་ཡང་རུང་བ་ཞིག་གི་དགོད་རྫས་ཡིན་ན་རིན་ཐང་ཚང་བའི་དངོས་པོ་བཅུ་ཐོབ་དགོས། གཉིས་ཀའི་དགོད་རྫས་ཡིན་ན་རིན་ཐང་ཚང་བའི་དངོས་པོ་བརྒྱ་ཐོབ་དགོས་ཏེ། སུམ་བརྒྱ་པར། སྐྱེ་བོ་མང་པོའི་རྫས་བརྐུས་གང་གི་ཚེ། ། རེ་རེའི་སྐལ་བས་རིན་ཐང་ཚང་ན་བརླག ། སྐྱེ་བོ་མང་པོས་གང་ཚེ་རྐུ་བྱེད་ན། ། དེ་ཚེ་རང་སྐལ་རིན་གྱིས་རྣམ་པར་གཞག །
ཅེས་སོ། ། གཉིས་པ་ནི། མ་བྱིན་ལེན་གྱི་ཕམ་པ་འབྱུང་བ་ལ་སྦྱོར་བ་གཅིག་གི་ནང་དུ་རིན་ཐང་ཚང་བའི་དངོས་པོ་ཐོབ་དགོས་ཏེ། ནས་ཀྱི་ཕུང་པོ་ལས་རིན་ཐང་མ་ཚང་བ་བརྐུས་ནས་ད་མི་རྐུའོ་སྙམ་དུ་ ༼༢༢༢༽ བསམ་པ་རྒྱུན་བཅད། སླར་ཡང་བརྐུས་པས་མཐར་རིན་ཐང་ཚང་ཡང་ཕམ་པར་མི་འགྱུར་བའི་ཕྱིར། གཞུང་དུ། བྱ་བ་དུ་མའི་འབྲས་བུས་ལྟུང་བ་རྣམ་པར་མི་བཞག་གོ་ཞེས་དང༌། ཕུང་པོ་ལ་བརྐུ་ན་ལན་རེ་རེ་ཞིང་བླངས་པ་ཐ་དད་དོ་ཞེས་གསུངས་པའི་ཕྱིར། གསུམ་པ་ནི། གང་དུ་རྐུ་བའི་ཡུལ་དང༌།
ནམ་གྱི་ཚེ་རྐུ་བའི་དུས་དེར་རིན་ཐང་ཚང་དགོས་ཏེ། དེའི་དུས་སུ་རིན་ཐང་མ་ཚང་བ་ལ་གཞན་དུ་རིན་ཐང་ཚང་ཡང་ཕམ་པར་མི་འགྱུར་བའི་ཕྱིར་ཏེ། ས་གའི་ལྷས། གང་གི་ཡུལ་ན་དེ་ཡི་དུས། ། གང་གི་ཚད་ཀྱི་འགྲོན་བུ་ནི། ། དེ་ཡི་བཞི་ཆ་བརྐུས་པ་གང༌། ། དགེ་སློང་ལ་ནི་ཕམ་པར་འགྱུར། ། ཞེས་དང༌། མདོ་རྩ་བར། རྐུ་བའི་གནས་དང་དུས་ཀྱིས་དེའི་བརྩི་བ་རྣམ་པར་བཞག་གོ་ཞེས་གསུངས་པའི་ཕྱིར།
བཞི་པ་རིན་ཐང་གི་ཚད་ལ་མཁས་པ་སྔ་མའི་ལུགས་བརྗོད་པ་དང༌། རང་ལུགས་བཞག་པ་གཉིས། དང་པོ་ནི། རྒྱ་འདུལ་ན་རེ། རྟ་རྒོད་མ་ཙམ་རིན་ཐང་གི་ཚད་དུ་འཐད་དེ། མ་བྱིན་ལེན་གྱི་རིན་ཐང་ནི་གསོད་པའི་དགག་བྱ་དང་བསྟུན་ནས་བཞག་པ་གང་ཞིག དེ་ཙམ་ལ་གསོད་པའི་དགག་བྱ་རྫོགས་པའི་ཕྱིར་ཟེར། སྐྱོར་མོ་ལུང་པ་སྦལ་སྡི་ན་རེ། ནས་ཁལ་བཞི་ཙམ་ཡིན་ཏེ། འོད་ལྡན་དུ།
ཆུ་གཏོང་འགོག་གི་སྐབས་སུ་ནས་ཁལ་བཞི་ལ་དཔེར་བརྗོད་པའི་ཕྱིར་ཟེར། རེད་མདའ་བ་ན་རེ། གསེར་ཞོ་ཕྱེད་ཙམ་ཡིན་ཏེ། མ་ཤ་ཀ་གཅིག་དང་གསེར་དྲུག་རྣམས་གཅིག་ཚད་མཉམ་པར་གྲགས་པའི་གཏམ་རྒྱུད་ངེས་པ་ཅན་ཡོད་ཅིང༌། མ་ཤ་ཀ་གསུམ་རིན་ཐང་གི་ཚད་དུ་ལུང་གཏམ་གྱི་གཞི་ལས་བཤད་པའི་ཕྱིར་ཞེས་གསུངས་སོ། ། ཁ་ཅིག་གསེར་བཞི་ནམ་ཚད་ཡིན་ཏེ། ཀརྴ་པ་ན་དང་གསེར་ཞོ་གང་དོན་གཅིག་ཅིང༌། པ་ནའི་བཞི་ཆ་ཚད་དུ་བཤད་པའི་ཕྱིར་ཟེར། དམར་སྟོན་པ་ན་རེ། སེ་བ་གཉིས་ཙམ་གསུམ་ཙམ་ལ་འཐད་དེ།
སློབ་ཕན་ལས། ནས་ཁལ་ཕྱེད་ཙམ་ལ་དཔེར་བརྗོད་མཛད་པ་དང༌། ཤེས་རབ་བྱེད་པར། རྒྱ་གར་ཡུལ་གྱི་ ༼༢༢༣༽ མ་ཤ་ཀ་ལ་བོད་ཀྱི་དངུལ་གྱི་ཐང་དུ་རྩིས་ནས་དངུལ་ཞོའི་བརྒྱད་ཆ་སྟེ། བརྒྱད་ཆ་ཡན་ཆད་བརྐུས་ན་ཕམ་པའོ་ཞེས་གསུངས་པའི་ཕྱིར་ཟེར། གཉིས་པ་རང་ལུགས་ལ་གཞུང་ལས་ཇི་ལྟར་བསྟན་ཚུལ། ཀརྴ་པ་ནའི་བཞི་ཆ་ངོས་བཟུང༌། དེ་ཉིད་ད་ལྟར་གྱི་གནས་སྐབས་དང་སྦྱར་བའོ། ། དང་པོ་ནི། ལུང་རྣམ་འབྱེད་ལས།
རྐུའམ་རྐུར་བཅུག་པ་དག་གིས་སོ། ། བསྔགས་པས་ཀྱང་ངོ༌། ། མ་བྱིན་པའོ། ། མ་ཤ་ཀ་ལྔ་ལ་སོགས་པའོ། ། རྐུ་སེམས་ཀྱིས་སོ། ། མིའི་རྒྱུད་ཀྱིས་ཡོངས་སུ་བཟུང་བའོ། ། དེར་འདུ་ཤེས་པས་སོ་ཞེས་གསུངས། དེ་ཡང་རྐུའམ་རྐུར་བཅུག་པ་དག་གིས་སོ། ། བསྔགས་པས་ཀྱང་ངོ༌། ། ཞེས་པས་སྦྱོར་བའི་ཡན་ལག་བསྟན།
མ་བྱིན་པའོ། ། མ་ཤ་ཀ་ལྔ་ལ་སོགས་པའོ། ། མིའི་རྒྱུད་ཀྱིས་ཡོངས་སུ་བཟུང་བའོ། ། ཞེས་པས་གཞིའི་ཡན་ལག་བསྟན། ལྷག་མ་གཉིས་ཀྱིས་བསམ་པའི་ཡན་ལག་བསྟན། མ་ཤ་ཀ་ལྔ། ལུང་ཞུ་བར་བྱེ་བྲག་ཏུ་འཆད་པ་ནི། ཀ་ཀ་ནི་བཞི་ལ་མ་ཤ་ཀའོ། ། ལྔ་ཉིད་ནི་ཀརྴ་པ་ནའི་བཞི་ཆའི་དཔེ་ཡིན་ནོ། ། གང་ན་དེའི་ཚིགས་ཉིད་ཉི་ཤུ་ཡིན་པ་དེ་ལ་བརྟེན་ནས་སོ། །
རྐུ་བའི་གནས་དང་དུས་ཀྱིས་དེའི་བརྩི་བ་རྣམ་པར་བཞག་གོ་ཞེས་གསུངས། དེ་ཡང་ཀ་ཀ་ནི་དང༌། མ་ཤ་ཀ་དང༌། ཀརྴ་པ་ནའི་བཞི་ཆ་གསུམ་བསྟན་པའི་སྒོ་ནས་རིན་ཐང་གི་ཚད་བཤད་པ་ཡིན་ནོ། ། ཀརྴ་པ་ནའི་བཞི་ཆ་ལ་ཆེ་འབྲིང་ཆུང་གསུམ་ཡོད་པའི་འབྲིང་ཚད་ལུང་ཞུ་བར་བཤད་ནས། ཆུང་ཚད་དང་ཆེ་ཚད་ལུང་གཏམ་གྱི་གཞིར་འཆད་པ་ནི། བཙུན་པ་མ་ཤ་ཀ་གསུམ་བརྐུས་ན་ཕམ་པར་འགྱུར་བ་མཆིས་སམ། བཀའ་སྩལ་པ་ཡོད་དེ། གང་ན་མ་ཤ་ཀ་བཅུ་གཉིས་ལ་ཀརྴ་པ་ན་གཅིག་ཏུ་གྱུར་པ་ནའོ། ། མ་ཤ་ཀ་ལྔ་ལས་ལྷག་པ་བརྐུས་ན་ཕམ་པར་མི་འགྱུར་བ་མཆིས་སམ།
བཀའ་སྩལ་པ་ཡོད་དེ། གང་ན་མ་ཤ་ཀ་བཞི་བཅུ་ལ་ཀརྴ་པ་ན་གཅིག་ཏུ་གྱུར་པ་ནའོ་ཞེས་གསུངས་པ་ ༼༢༢༤༽ ལྟར་རོ། ། གཉིས་པ་ནི། ཀརྴ་པ་ནའི་བཞི་ཆ་རིན་ཐང་གི་ཚད་ཡིན་ལ། འདི་ཉིད་ངོས་འཛིན་པ་ལ་ཀ་ཀ་ནི། མ་ཤ་ཀ ཀརྴ་པ་ན་དང་གསུམ། དང་པོ་ནི། འགྲོན་བུ་ཉི་ཤུའི་ཚད་དང་མཉམ་པའི་དངོས་པོ་ལ་འདོད་དེ། རྒྱ་ཆེར་འགྲེལ་དུ།
ཀ་ཀ་ནི་ཞེས་བྱ་བ་ནི་བོན་ཌི་ཀ་ཞེས་བྱ་སྟེ། དེ་ཡང་འགྲོན་བུ་ཉི་ཤུའི་རིན་ཐང་གི་མིང་ཡིན་ནོ་ཞེས་གསུངས་པའི་ཕྱིར། གཉིས་པ་ནི། འགྲོན་བུ་བརྒྱད་ཅུའི་ཚད་དང་མཉམ་པའི་དངོས་པོ་སྟེ། ཀ་ཀ་ནི་གཅིག་ལ་འགྲོན་བུ་ཉི་ཤུའི་ཚད་དུ་བཤད། ཀ་ཀ་ནི་བཞི་ལ་མ་ཤ་ཀ་གཅིག་ཏུ་བཤད་པའི་ཕྱིར། རྒྱ་ཆེར་འགྲེལ་ལས། ཀ་ཀ་ནི་བཞི་ལ་ནི་མ་ཤ་ཀ་གཅིག་སྟེ། འགྲོན་བུ་བརྒྱད་ཅུའི་རིན་ཐང་གི་མིང་ཡིན་ནོ་ཞེས་སོ། ། གསུམ་པ་ལ།
ཀརྴ་པ་ནའི་རིན་ཐང་ལ་ཆུང་ཚད། ཆེ་ཚད། འབྲིང་ཚད་དང་གསུམ། དང་པོ་ནི། མ་ཤ་ཀ་བཅུ་གཉིས་ཀྱི་ཚད་དང་མཉམ་པའོ། ། གཉིས་པ་ནི། མ་ཤ་ཀ་བཞི་བཅུའི་ཚད་དང་མཉམ་པའོ། ། གསུམ་པ་ལ་འབྲིང་གི་ཆུང་ཚད། འབྲིང་ཚད། ཆེ་ཚད་དང་གསུམ།
དང་པོ་ནི་མ་ཤ་ཀ་བཅུ་དྲུག་གོ ། གཉིས་པ་ནི་མ་ཤ་ཀ་ཉི་ཤུའོ། ། གསུམ་པ་ནི་མ་ཤ་ཀ་སུམ་ཅུ་རྩ་གཉིས་ཀྱི་ཚད་དང་མཉམ་པ་སྟེ། རྒྱ་ཆེར་འགྲེལ་དུ། ལ་ལར་ནི་མ་ཤ་ཀ་བཅུ་དྲུག་ཉིད་ལ་ཀརྴ་པ་ན་གཅིག་ཡིན་ལ། ལ་ལར་ནི་མ་ཤ་ཀ་སུམ་ཅུ་རྩ་གཉིས་ཉིད་ལ་ཀརྴ་པ་ན་གཅིག་ཡིན་པས་ཞེས་དང༌། ཞུ་བར། གང་ན་དེའི་ཚིགས་ཉིད་ཉི་ཤུ་ཡིན་པ་དེ་ལ་བརྟེན་ནས་སོ་ཞེས་སོ། ། མདོ་རྩ་བ་འདིར་འབྲིང་ཚད་ཀྱི་དབང་དུ་བྱས་ནས་གསུངས་ཏེ། འདིར་མ་ཤ་ཀ་ལྔ་ཀརྴ་པ་ན་བཞི་ཆའི་དཔེར་བརྗོད་དུ་བཤད་པའི་ཕྱིར།
དེས་ན་འགྲོན་བུ་བཞི་བརྒྱའི་ཚད་དང་མཉམ་པའི་དངོས་པོ་ཀརྴ་པ་ནིའི་བཞི་ཆའི་ཚད་ཡིན་ཏེ། མ་ཤ་ཀ་རེ་རེ་ལ་འགྲོན་བུ་བརྒྱད་ཅུ་རེ་ཡོད་ལ། མ་ཤ་ཀ་ལྔ་ཀརྴ་པ་ནའི་བཞི་ཆར་བཤད་པའི་ཕྱིར། གསུམ་པ་ནི། མུ་གེ་ལ་སོགས་པ་རྐྱེན་ངན་པ་མེད་པའི་དུས་སུ། ནས་ཁལ་བཞི་ ༼༢༢༥༽ ཙམ། རིན་ཐང་གི་ཚད་དུ་རིགས་ཏེ། འགྲོན་བུ་བཞི་བརྒྱའི་ཚད་དང་མཉམ་པའི་དངོས་པོ་ཀརྴ་པ་ནའི་བཞི་ཆར་གྱུར་པའི་རིན་ཐང་གི་ཚད་དུ་བཤད་པ་གང་ཞིག མུ་གེ་མེད་པའི་དུས་སུ་འགྲོན་བུ་ལྔ་ཙམ་རེ་ལ་ནས་བྲེ་རེའི་རིན་ཐང་རིགས་པའི་ཕྱིར། མུ་གེ་ལ་སོགས་པའི་དུས་སུ་ནི།
ནས་ཁལ་ཕྱེད་ཙམ་གྱིས་ཀྱང་རིན་ཐང་གི་ཚད་དུ་ལངས་པ་ཡོད་དེ། མུ་གེ་ཤིན་ཏུ་ཆེ་བའི་དུས་སུ། ཀརྴ་པ་ནའི་བཞི་ཆ་ལ་ནས་ཁལ་ཕྱེད་ཙམ་བྱེད་པ་སྲིད་པའི་ཕྱིར། འདི་ལ་དགོངས་ནས། རྗེ་བཙུན་གྲགས་པ་དང་མཁས་པ་དམར་སྟོན་ལ་སོགས་པས། ནས་ཁལ་ཕྱེད་ཙམ་རིན་ཐང་གི་ཚད་དུ་བཤད་པ་ཡིན་ནོ། ། གཉིས་པ་སེལ་བ་ལ། གཞི། བསམ་པ། སྦྱོར་བ།
མཐར་ཐུག་གི་སེལ་བའོ། ། དང་པོ་ནི། གཞན་གྱིས་བདག་ཏུ་མ་བཟུང་བའི་ནོར་དང༌། བདག་ཏུ་བཟུང་ཡང་མི་མིན་པའི་འགྲོ་བ་པ་དང༌། སྒྲ་མི་སྙན་པའི་ནོར་དང༌། རིན་ཐང་མ་ཚང་བ་དང༌། གཡོས་སུ་བྱས་པའི་ཁ་ཟས་དང༌། དུར་ཁྲོད་ཀྱི་རོའི་རྫས་ལྟ་བུ་དམན་པ་རྣམས་རྐུ་ན། སྦོམ་པོའི་ཉེས་བྱས་སུ་འགྱུར་རོ། ། བསམ་པའི་སེལ་བ་ལ།
རང་གི་ནོར་ལ་གཞན་གྱི་ནོར་དང༌། གཞན་གྱི་ནོར་ལ་རང་གི་ནོར་དང༌། ལྷས་སྦྱིན་གྱི་ནོར་ལ་མཆོད་སྦྱིན་གྱི་ནོར་དང༌། གཞན་གྱིས་མ་སྦྱིན་པ་ལ་སྦྱིན་པར་དང༌། རས་ཡུག་ལ་དར་ཡུག་ཏུ་འདུ་ཤེས་པས། རྐུ་བ་ལ་ནི་རིན་ཐང་ཚང་ན་སྦོམ་པོར་འགྱུར་ཏེ། སུམ་བརྒྱ་པར། རྐུ་བ་ལས་ནི་རྐུ་སེམས་གཙོ་བོ་སྟེ། ། དེ་བས་དེ་དང་བྲལ་ན་ཉེས་པ་མེད། ། ཡན་ལག་ལྷག་མ་ཉམས་པས་ཆུང་བར་འགྱུར། །
རྨི་ལམ་ལ་སོགས་དག་ལ་ཉེས་པ་མེད། ། ཅེས་གསུངས་པའི་ཕྱིར། གང་གི་ཡིན་ཀྱང་འདི་རྐུའོ་སྙམ་དུ་འདུ་ཤེས་སྤྱི་ལ་ཞུགས་པའི་ཚེ། ནོར་བདག་མི་ཡིན་ན། རིན་ཐང་ཚང་བ་ལ་ཕམ་པ་དང༌། འགྲོ་བ་གཞན་གྱི་ཡིན་ན། སྦོམ་པོར་འགྱུར་རོ། ། སུམ་བརྒྱ་པར། ནོར་གྱི་བདག་པོ་མིའམ་རི་དྭགས་ཞེས་ངེས་པ་མེད་ན་དངོས་པོའི་དབང་ ༼༢༢༦༽ གིས་བཞག ཡིད་གཉིས་གྱུར་ན་ངེས་དང་འདྲ་བར་བཞག
ཅེས་གསུངས་པའི་ཕྱིར། ཀུན་སློང་གི་སེལ་བ་ནི། མཆོད་པའི་དོན་དུ་རྐུ་ན་ཉེས་བྱས། གཡར་པོ་ཙམ་གྱི་དོན་དུ་རྐུ་ན་ཉེས་མེད། བཞད་གད་ལ་སོགས་པའི་དོན་དང༌། ཆུད་གསོན་པའི་ཆེད་དུ་རྐུ་བ་དང༌། གཞན་དོན་དུ་རྐུ་བ་དང༌། རེ་ཞིག་ཙམ་རྐུ་བ་དང༌། བསམ་པ་རྒྱུན་བཅད་ཅིང་རྐུ་བ་རྣམས་ནི། རིན་ཐང་ཚང་ན་སྦོམ་པོའོ། །
སྦྱོར་བའི་སེལ་བ་ལ། རས་ཡུག་ཐོབ་ན་ལྷ་སྦྱིན་གྱི་བྱེད་དོ། ། དར་ཡུག་ཐོབ་ན་མཆོད་སྦྱིན་གྱིས་བྱེད་དོ། ། ཞེས་ཁྲིམས་སུ་བཅས་ནས། ལྷས་སྦྱིན་གྱི་དར་ཡུག་རྐུ་བ་དང༌། མཆོད་སྦྱིན་གྱི་རས་ཡུག་རྐུ་བ་ལ་ནི་རིན་ཐང་ཚང་ན་སྦོམ་པོའོ། ། མཐར་ཐུག་གི་སེལ་བ་ནི། གནས་ནས་དཔགས་དགོས་པ་རྣམས་ལ། གནས་དཔགས་ཡོད་ཀྱང་ཐོབ་བློ་མེད་པ་དང༌། ཐོབ་བློ་ཡོད་ཀྱང་གནས་དཔགས་མེད་པ་དང༌།
གཉིས་ཀ་མེད་པ་རྣམས་ཡིན་ནོ། ། ལྟུང་མེད་ནི། རྐུ་སེམས་མེད་པར་ཁྱེར་བ་ནི། རྣམ་པ་ཀུན་ཏུ་ལྟུང་བ་མེད་ལ། ཡོ་བྱེད་འདི་བདག་གི་ཡིན་ནོ་སྙམ་པ་དང༌། གཡར་རོ་སྙམ་པ་དང༌། འདིའི་བདག་པོ་དང༌། བདག་གཉིས་ཡིད་བཅུགས་ཐུབ་བོ་སྙམ་པས་ལེན་པ་ལ། དཔང་པོ་གཞན་བཅུག་ན་ཉེས་པ་མེད་ལ། མ་བཅུག་ན་ཉེས་བྱས་སོ། །
གསུམ་པ་བསླབ་བྱ་ནི། གནས་སྐབས་ཐམས་ཅད་དུ། དྲན་པ་དང་ཤེས་བཞིན་གྱིས་ཟིན་པའི་སྒོ་ནས། མ་བྱིན་ལེན་ཕྲ་ཞིང་ཕྲ་བ་སྤོང་བ་ལ་བསླབ་པར་བྱའོ། ། གསུམ་པ་སྲོག་གཅོད་ཀྱི་ཕམ་པ་ལ། སྔར་ལྟར་གསུམ་ལས། དང་པོ་ནི། ཡུལ་སྤོང་བྱེད་དུ། དགེ་སློང་རབ་ཏུ་མང་པོས་མི་སྡུག་པའི་ཏིང་ངེ་འཛིན་བསྒོམས། ལུས་མི་གཙང་བ་འདི་དང་བྲལ་ན་ཅི་མ་རུང་སྙམ་དུ་བསམས་ནས།

དགེ་སྦྱོང་སྦེད་ལ། ཆོས་གོས་ལྷུང་བཟེད་ལ་སོགས་པ་སྦྱིན་ཏེ། གསོད་དུ་བཅུག་པ་ལ་བརྟེན་ནས། སྲོག་གཅོད་ཀྱི་ཕམ་པ་དང་པོར་བཅས་པ་ཡིན་ཏེ། ས་གའི་ལྷས། དགེ་སློང་མི་གཙང་ཡིད་འབྱུང་གང༌། ། རི་དྭགས་དབྱུག་ཐོགས་ཅེས་པས་ ༼༢༢༧༽ བསད། ། བསོད་ནམས་ཐོབ་དང་ལྷུང་བཟེད་སོགས། ། འདོད་པ་དེ་རྟེན་བཀག་པ་ཡིན། ། ཞེས་གསུངས་སོ། ། དམར་ལ་སོགས་པ་ཁ་ཅིག
དགེ་སློང་རབ་ཏུ་མང་པོ་ལ་བཅས་པ་ཡིན་གྱི། དགེ་སྦྱོང་སྦེད་ལ་བཅས་པ་མ་ཡིན་ཏེ། ལུང་ལས། དགེ་སློང་རབ་ཏུ་མང་པོ་དག་གིས་གསོད་དུ་བཅུག་ནས་ཞེས་དང༌། དགེ་སྦྱོང་སྦེད་ཁྱིམ་པ་ཡིན་པར་རྣམ་འབྱེད་ཀྱི་འབྲེལ་པར་བཤད་པའི་ཕྱིར་ཞེས་སྨྲ་བ་མི་འཐད་དེ། དགེ་སློང་རབ་ཏུ་མང་པོ་ནི་གསོད་དུ་བཅུག་པ་པོ་དང་བསད་བྱ་ཡིན་གྱི། གསོད་པ་པོ་སྦེད་ཡིན་པའི་ཕྱིར་དང༌། བསོད་ནམས་ཐོབ་དང་ལྷུང་བཟེད་སོགས། ། འདོད་པ་དེ་རྟེན་བཀག་པ་ཡིན། ། ཞེས་པ་ཡང་དགེ་སློང་མང་པོ་ལ་མི་འགྲིག་གི
གསོད་པ་པོ་དགེ་སྦྱོང་སྦེད་ལ་འགྲིག་པའི་ཕྱིར། ཁྱིམ་པར་བཤད་པ་ཡང་སྔོན་གྱི་དབང་དུ་བྱས་པ་ལས་འོས་མེད་པའི་ཕྱིར་རོ། ། གཉིས་པ་ལ་མཐོང་བའི་ཉེས་དམིགས་སྔར་དང་འདྲ། མ་མཐོང་བའི་ཉེས་དམིགས་ལ་རྣམ་སྨིན་ནི་དམྱལ་བར་འཕེན་ཏེ། ཞེ་སྡང་གིས་ནི་དམྱལ་བར་སྐྱེ། ། ཞེས་གསུངས་པའི་ཕྱིར། བདག་འབྲས་ནི་ས་ཕྱོགས་གཟི་མདངས་ཆུང་བར་འགྱུར་རོ། ། རྒྱུ་མཐུན་ལ་མྱོང་བ་རྒྱུ་མཐུན་ཚེ་ཐུང་བ་དང༌། བྱེད་པ་རྒྱུ་མཐུན་ཕྱི་མར་སྲོག་གཅོད་པ་ལ་དགའ་བར་འགྱུར་རོ། ། གསུམ་པ་ལའང༌།
གཞི་ནི་མིའམ་མིར་ཆགས་པ་གང་ཡང་རུང་བ་རང་ལས་རྒྱུད་གཞན་པའོ། ། དེ་ལ་མི་ནི་དབང་པོ་དྲུག་པ་སྟེ་སྐྱེས་པ་བུད་མེད་མ་ནིང་རྣམས་སོ། ། མིར་ཆགས་པ་ནི་སྲོག་ཡིད་ལུས་ཀྱི་དབང་པོ་འདུས་པ་སྟེ། མེར་མེར་པོ་ལ་སོགས་པའོ། ། བསམས་པ་ལ་འདུ་ཤེས་མ་འཁྲུལ་བ། ཀུན་སློང་ཆེད་དུ་བསམས་ཏེ་གསོད་པར་འདོད་པ་རྒྱུན་མ་ཆད་པའོ། ། སྦྱོར་བ་རང་ངམ་གཞན་ལ་བསྐོས་པའི་སྒོ་ནས་དྲག་པ་དང་ཞན་པ་ཅི་རིགས་པའོ། ། མཐར་ཐུག་རང་མ་ཤི་བའི་སྔ་རོལ་དུ་བསད་བྱའི་སྲོག་འགག་པའོ། ། དེ་ཡང་ ༼༢༢༨༽ སུམ་བརྒྱ་པར། གང་ཞིག་རང་བཞིན་གནས་ལ་བསླབ་བཅས་པས། །
མི་གཞན་ཡིན་ལ་མིར་ནི་འདུ་ཤེས་དང༌། ། བསད་པའི་བསམ་པས་འཁྲུལ་མེད་གསོད་བྱེད་ཅིང༌། ། མི་ཤི་རྨི་ལམ་མ་གཏོགས་དེ་བརླག་འགྱུར། ། ཞེས་གསུངས་པའི་ཕྱིར། མདོ་རྩ་བར། སྲོག་བཅད་ནའོ། ། དེ་ལྟར་བསམས་པས་སོ། ། མིར་གྱུར་པའི་འོ། ། དེ་ལྟར་འདུ་ཤེས་པས་སོ། ། གང་ཡང་རུང་བས་སོ་ཞེས་གསུངས་པའི་ཕྱིར།
མཛོད་ལས། སྲོག་གཅོད་པ་ནི་བསམ་བཞིན་དུ། ། མ་ནོར་བར་ནི་གཞན་བསད་པའོ། ། ཞེས་དང༌། སྔ་དང་མཉམ་དུ་ཤི་བ་ལ། ། སྔོན་མེད་ལུས་གཞན་སྐྱེས་ཕྱིར་རོ། ། ཞེས་སོ། ། དེ་ཡང་དགེ་སློང་རབ་ཏུ་མང་པོས་གྲོས་བྱས། གསོད་པ་པོ་གང་ཡང་རུང་བ་ཞིག་གིས་མིའམ་མིར་ཆགས་པ་བསད་ན་ཐམས་ཅད་ལ་ཕམ་པ་འབྱུང་བ་ལ་ཁྱད་པར་མེད་དེ། མཛོད་ལས།
དམག་ལ་སོགས་པར་དོན་གཅིག་ཕྱིར། ། ཐམས་ཅད་བྱེད་པ་པོ་བཞིན་ལྡན། ། ཞེས་གསུངས་པའི་ཕྱིར། བཞི་པ། སྨྲ་བའི་ཕམ་པ་ལ་གླེང་གཞི། ཉེས་དམིགས། ལྟུང་བ་རྣམ་གཞག་དང་གསུམ། དང་པོ་ནི། ཡུལ་ཡངས་པ་ཅན་དུ་ཉ་པའི་རིགས་ལས་རབ་ཏུ་བྱུང་བའི་དགེ་སློང་ལྔ་བརྒྱས། འཚོ་བའི་ཡོ་བྱད་ལ་ཆགས་པ་དང་གྲགས་པ་འདོད་པའི་བསམ་པས་ཀུན་ནས་བསླངས་ནས་མི་ཆོས་བླ་མའི་བརྫུན་སྨྲས་པ་ལ་བརྟེན་ནས་བཅས་པ་ཡིན་ཏེ།
ས་གའི་ལྷས། མུ་གེའི་དུས་ཤིག་དགེ་སློང་རྣམས། ། མི་སྲིད་བླ་མའི་ཡོན་ཏན་རྣམས། ། ཕན་ཚུན་བསྒྲགས་ཏེ་གོ་བྱས་རྒྱུས། ། འཚོ་བའི་བྱས་ཚེ་བཀག་པར་མཛད། ། ཅེས་གསུངས་པའི་ཕྱིར། གཉིས་པ་ལ་མཐོང་བའི་ཉེས་དམིགས་སྔར་དང་འདྲ། མ་མཐོང་བའི་ཉེས་དམིགས་ལ། རྣམ་སྨིན་ནི་ཀུན་སློང་གི་དབང་གིས་ངན་སོང་གསུམ་ཅི་རིགས་པའོ། ། བདག་འབྲས་ཡུལ་དྲི་ང་བ་དང་ཁ་ཚུབ་ཅན་ལ་སོགས་པར་སྐྱེ་ལ།
མྱོང་བ་རྒྱུ་མཐུན་སྐུར་བ་མང་བ་དང་རང་གི་ཚིག་ ༼༢༢༩༽ ལ་གཞན་གྱིས་བདེན་པར་མི་འཛིན་པ་དང༌། བྱེད་པ་རྒྱུ་མཐུན་ཕྱི་མར་བརྫུན་སྨྲ་བ་ལ་རང་གི་ངང་གིས་དགའ་བར་འགྱུར་བའོ། ། གསུམ་པ་ལ། གཞི་བསམ་པ་སྦྱོར་བ་མཐར་ཐུག་བཞི། དང་པོ་ནི། གང་ལ་སྨྲ་བའི་ཡུལ་ནི། རང་ལས་རྒྱུད་གཞན་པའི་མི་ཡིན་པ། སྨྲ་ཤེས་པ་དོན་གོ་བ་བསམ་པ་རང་བཞིན་དུ་གནས་པ་མ་ནིང་དང་མཚན་གཉིས་པ་མ་ཡིན་པ་སྟེ་ཐ་སྙད་ལྔ་དང་ལྡན་པ་ཡིན་ལ། གང་སྨྲ་བའི་དངོས་པོ་ནི་མིའི་ཆོས་བླ་མ་སྟེ། བསམ་གཏན་དང་པོའི་མཚན་ཉིད་རབ་ཏུ་རིག་པ་ཡན་ཆད་ཀྱིས་བསྡུས་པའི་ཡོན་ཏན་རྣམས་སོ། །
ཅིའི་ཕྱིར་དེ་དག་ལ་མིའི་ཆོས་བླ་མ་ཞེས་བྱ་ཞེ་ན། སྒྲིབ་པ་ལྔ་ནི་མིའི་ཆོས་ཡིན་ལ། དེ་ལས་གོང་མར་གྱུར་ཞིང་དེ་ཟད་བྱེད་ཡིན་པས་ན་མིའི་ཆོས་བླ་མ་ཞེས་བྱ་སྟེ། ས་གའི་ལྷས། འདིར་ནི་སྒྲིབ་པ་རྣམ་པ་ལྔ། ། མི་རྣམས་ཀྱི་ནི་ཆོས་སུ་ཐོས། ། དེ་ཟད་བླ་མའི་ཆོས་སུ་འདོད། ། བསམ་གཏན་རྣམས་ནི་བླ་མའོ། ། ཞེས་གསུངས་སོ། ། ཡང་ན་མིའི་རྟེན་ལ་སྒྲུབ་སླ་བས་མིའི་ཆོས།
འདོད་ཁམས་ལས་གོང་དུ་གྱུར་པས་བླ་མའོ། ། གཉིས་པ་ལ། འདུ་ཤེས་ནི་བདེན་པའི་འདུ་ཤེས་བསྒྱུར་ཏེ་བརྫུན་པའི་འདུ་ཤེས་ཀྱིས། ཀུན་སློང་སྨྲ་འདོད་པ་རྒྱུན་མ་ཆད་པའོ། ། གསུམ་པ་ནི། ངག་ཡིན་པ་དེ་ཡང་རང་གི་ཡིན་པ། བདག་ཉིད་དང་འབྲེལ་པ་མ་ནོར་བ་གསལ་བར་སྨྲ་བ་མངོན་སུམ་དུ་སྨྲ་བ་སྟེ་ངག་མཚན་ཉིད་དྲུག་དང་ལྡན་པ་ཡིན་ལ། དེ་ལ་སྨྲ་བའི་ཚུལ་གསུམ་མོ། ། མི་ཆོས་བླ་མའི་འབྲས་བུའི་སྒོ་ནས་དང༌། ངོ་བོའི་སྒོ་ནས་དང༌།
ལྡན་པའི་སྒོ་ནས་སྨྲ་བའོ། ། དང་པོ་ནི། ལྷ་ཀླུ་གནོད་སྦྱིན་ནམ་མཁའ་ལྡིང་དྲི་ཟ། མིའམ་ཅི་ལྟོ་འཕྱེ་ཆེན་པོ་ཡི་དྭགས་ཤ་ཟ་གྲུལ་བུམ་སྲུལ་པོ་རྣམས་ཀྱི་སྒྲ་ཐོས་སོ། ། དེ་དག་མཐོང་ངོ་དེ་དག་གི་དྲུང་དུ་འགྲོའོ་ལྷན་ཅིག་གཏམ་འདྲིའོ་ཕེབས་པར་སྨྲའོ་སོ་སོར་ཀུན་དགའ་འོ་བདག་དང་ལྷན་ཅིག་ཏུ་གནས་སོ་ཞེས་སྨྲ་བ་ཡིན་ནོ། ། ས་གའི་ལྷས། ལྷ་ ༼༢༣༠༽ ཀླུ་གནོད་སྦྱིན་དྲི་ཟ་སོགས། ། མཐོང་ངོ་བདག་གིས་གཏམ་ཡང་བྱས། ། དེ་དག་ཀྱང་ནི་བདག་ལ་སྨྲ། ། ཞེས་སྨྲ་དགེ་སློང་མཐར་འགྱུར་རོ། །
ལྷ་ཡི་སྐད་ནི་བདག་གིས་ཐོས། ། དེ་ནི་མཚན་མོ་བདག་དྲུང་འོང༌། ། དེ་བཞིན་གནོད་སྦྱིན་སོགས་ཀྱང་སྟེ། ། རང་བཞིན་གྱིས་ནི་ཕམ་པར་འདོད། ། ཅེས་གསུངས་སོ། ། གཉིས་པ་ནི། མི་རྟག་པ་ལ་སོགས་པའི་འདུ་ཤེས་བཅུ། མི་སྡུག་པ་ལ་སོགས་པའི་འདུ་ཤེས་བཅུ། བསམ་གཏན་དང་གཟུགས་མེད་པའི་སྙོམས་པར་འཇུག་པ་བརྒྱད། དེ་དག་གི་ཉེར་བསྡོགས་བརྒྱད།
ཚད་མེད་བཞི། ཞུགས་གནས་བརྒྱད། སྤྱན་ལྔ་མངོན་ཤེས་དྲུག་ལ་སོགས་པ་རྣམས་མ་ཐོབ་པ་ཐོབ་བོ་ཞེས་སྨྲ་བ་ཡིན་ནོ། ། ས་གའི་ལྷས། ཁྱད་པར་གྱུར་པའི་རྟོགས་པ་རྣམས། ། མ་ཐོབ་པར་ནི་ཐོབ་བོ་ཞེས། ། མངོན་པའི་ང་རྒྱལ་མེད་སྨྲ་ན། ། སྡོམ་བརྩོན་མཐའ་ཡི་ལྟུང་བ་འཐོབ། ། མི་ཆོས་བླ་མའི་ཡོན་ཏན་འདིར། ། བསམ་གཏན་རྣམས་དང་གཟུགས་མེད་སོགས། །
ཟག་ཟད་ཕུལ་ཕྱིན་མྱ་ངན་འདས། ། འཕགས་པའི་ལམ་གྱིས་ཐོབ་སྨྲའོ། ། མཁས་པས་ཁྱད་པར་རྟོགས་པའི་དོན། ། གང་གསུངས་འབྲས་བུ་བཞི་པོ་དང༌། ། སྡུག་བསྔལ་ལ་སོགས་ཡུལ་ཤེས་པ། ། བདེན་པ་བཞི་པོ་མཐོང་ཞེས་དང༌། ། བསམ་གཏན་ཞེས་བརྗོད་བཞི་པོ་ཡི། ། བདེ་ལ་རེག་པས་གནས་པ་དང༌། ། སྡུག་བསྔལ་ལ་སོགས་བདག་གིས་ཤེས། ། ལྷ་ལ་སོགས་པ་བདག་གིས་མཐོང༌། །
ཞེས་གསུངས་པའི་ཕྱིར། མི་རྟག་པ་ལ་སོགས་པའི་འདུ་ཤེས་བཅུ་གང་ཞེ་ན། འདུས་བྱས་ཐམས་ཅད་མི་རྟག་པའི། ། མི་རྟག་པ་ལས་སྡུག་བསྔལ་བའི། ། སྡུག་བསྔལ་བ་ལས་བདག་མེད་པའི། ། ཟས་ལ་མི་མཐུན་པའི། འཇིག་རྟེན་ཐམས་ཅད་ལ་མངོན་པར་མི་དགའ་བའི། ཉེས་དམིགས་ཀྱི། སྤོང་བའི། འདོད་ཆགས་དང་བྲལ་བའི།
འགོག་པའི། འཆི་བའི་འདུ་ཤེས་རྣམས་སོ། ། མི་སྡུག་པ་ལ་སོགས་ ༼༢༣༡༽ པའི་འདུ་ཤེས་བཅུ་གང་ཞེ་ན། མི་སྡུག་པ། རྣམ་པར་སྔོས་པ། རྣམ་པར་གནགས་པ། རྣམ་པར་བམ་པ། རྣམ་པར་འབུས་གཞིག་པ། རྣམ་པར་ཟོས་པ། རྣམ་པར་དམར་བ།
རྣམ་པར་འཐོར་བ། རུས་གོང༌། སྟོང་པ་ཉིད་དུ་སོ་སོར་རྟོག་པའི་འདུ་ཤེས་སོ། ། གསུམ་པ་ནི། ཁྱིམ་བདག་འདི་ཞེས་བྱ་བའི་དྲུང་དུ་སྟན་ཁྲ་བོ་ལ་དབང་བ་དེ་ནི་དགྲ་བཅོམ་པ་ཡིན་ལ། ཁོ་བོ་ཡང་སྟན་ཁྲ་བོ་ལ་དབང་ངོ་ཞེས་སྨྲ་བ་ལྟ་བུ་སྟེ། སུམ་བརྒྱ་པར། དགྲ་བཅོམ་གང་སྟན་ཁྲ་བོ་ལ་སོགས་དབང༌། ། དེར་ནི་ཁོ་བོ་དབང་ངོ་གཞན་གྱིས་མིན། ། ཞེས་གསུངས་པའི་ཕྱིར།
མཐར་ཐུག་ནི་ཕ་རོལ་པོས་ཚིག་རྣམས་ཐོས་ཤིང་དོན་གོ་བའོ། ། ཆོས་འདུལ་སྦྲང་རྩི་དོན་གཉེར་བུང་བའི་ཚོགས། ། བློ་ངན་བཤད་པའི་ལམ་ལས་འོངས་པ་ཡི། ། ཉེས་བཤད་མི་གཙང་དྲི་མས་ཡིད་ཕྱུང་ནས། ། ལེགས་བཤད་པདྨོའི་རྫིང་འདིར་འཇུག་པར་རིགས། ། འཕྲོས་དོན་སྦོམ་པོའི་རྣམ་བཞག་ལ་ངོ་བོ་དང༌། དབྱེ་བ་གཉིས། དང་པོ་ནི། ཕམ་ལྷག་ཅི་རིགས་པའི་ཆར་གཏོགས་ཀྱི་ཉེས་པ་གང་ཞིག སྦོམ་པོའི་མིང་གིས་ཕྱིར་བཅོས་པར་བྱ་བ།
གཉིས་པ་ལ་སྤྱིར་བསྟན་པ་དང༌། མི་ཚངས་སྤྱོད་ཀྱི་སྦོམ་པོའི་དབྱེ་བ་བྱེ་བྲག་ཏུ་བཤད་པ་གཉིས། དང་པོ་ལ་མིང་ཙམ་མཐུན་པའི་སྒོ་ནས། གནས་སྐབས་ཀྱི་སྒོ་ནས། མཚན་གཞིའི་སྒོ་ནས་དབྱེ་བ་དང་གསུམ། དང་པོ་ལ་མིང་དུ་ཆགས་པའི་སྦོམ་པོ་དང༌། ཡོན་ཏན་གྱི་སྒྲའི་སྦོམ་པོ་གཉིས་ཡོད་དེ། འོད་ལྡན་ལས། དེ་ལ་ཉེས་པ་སྦོམ་པོའི་སྒྲ་ནི་རྣམ་པ་གཉིས་སུ་བསྟན་ཏེ། མིང་དུ་ཆགས་པའི་སྒྲ་དང་ཡོན་ཏན་གྱི་སྒྲའོ། །
མིང་དུ་ཆགས་པའི་སྒྲ་ནི་ཉེས་པ་ཆུང་ངུ་ཡིན་ལ། ཡོན་ཏན་གྱི་སྒྲ་ནི་ཉེས་པ་ཆེན་པོ་ཞེས་བྱ་བར་བསྟན་ཏོ། ། ཞེས་གསུངས་པའི་ཕྱིར། དེ་ཡང་མིང་དུ་ཆགས་པའི་སྦོམ་པོ་ནི། ཕམ་ལྷག་གང་རུང་གི་ཆར་གཏོགས་པའི་སྦོམ་པོ་མཚན་ ༼༢༣༢༽ ཉིད་པ་ཡིན་ལ། ཡོན་ཏན་གྱི་སྒྲའི་སྦོམ་པོ་ནི། སྦོམ་པོ་བཏགས་པ་བ་ཡིན་ཏེ། ལྟུང་བ་སྡེ་ལྔ་ལ་དེའི་མིང་གིས་བཏགས་ནས་བསྟན་པའི་ཕྱིར། ཇི་ལྟར་ཞེ་ན། ཕམ་ལྷག་གཉིས་ལ་ཡོན་ཏན་གྱི་སྒྲའི་སྦོམ་པོ་ཞེས་བྱ་སྟེ།
ཉེས་པ་ཤིན་ཏུ་ལྕི་བ་ཡིན་པའི་ཕྱིར། ལྟུང་བྱེད་སོར་བཤགས་ཉེས་བྱས་ལ་དེ་ཞེས་བྱ་སྟེ། ཉེས་པ་ཤིན་ཏུ་གྲངས་མང་བ་ཡིན་པའི་ཕྱིར། དེ་ལྟར་ཡང་ལུང་མ་མོ་ལས། ཉེས་པ་སྦོམ་པོའི་ཉེས་པ་སྦོམ་པོ་གང་ཞེ་ན། ཕས་ཕམ་དང་དགེ་འདུན་ལྷག་མའོ། ། ཅིའི་ཕྱིར་ཉེས་པ་སྦོམ་པོ་ཞེས་བྱ་ཞེ་ན། རྣམ་པ་གཉིས་ཀྱི་ཕྱིར་ཉེས་པ་སྦོམ་པོ་ཞེས་བྱ་སྟེ། ཉེས་པ་སྦོམ་པས་ན་ཉེས་པ་སྦོམ་པོ་དང༌། རང་བཞིན་གྱི་ཉེས་པ་སྦོམ་པས་ན་ཉེས་པ་སྦོམ་པོ་ཞེས་བྱའོ། །
ཉེས་པ་སྦོམ་པོ་མེད་པའི་ཉེས་པ་སྦོམ་པོ་གང་ཞེ་ན། ཉེས་པའི་རིགས་ལྷག་མ་གསུམ་སྟེ། ལྟུང་བ་དང་སླར་བཤགས་པར་བྱ་བ་དང་ཉེས་བྱས་རྣམས་ཏེ། དེ་ནི་ཉེས་པ་སྦོམ་པོ་མེད་པའི་ཉེས་པ་སྦོམ་པོ་ཞེས་བྱའོ་ཞེས་གསུངས་པ་ལྟར་རོ། ། གཉིས་པ་ལ་ཕམ་པའི་ཆར་གཏོགས་དང༌། ལྷག་མའི་ཆར་གཏོགས་ཀྱི་སྦོམ་པོ་གཉིས། དང་པོ་ལ་ཕམ་པའི་ཆར་གཏོགས་ཀྱི་སྦོམ་པོ་ལྕི་བ། ཤིན་ཏུ་ལྕི་བ། ཡང་བ། ཤིན་ཏུ་ཡང་བ་དང་བཞི།
དང་པོ་ནི། ཉེས་པའི་རྣམ་སྨིན་ལ་སྐྲག་པར་མི་བྱེད་པའི་སྒོ་ནས་ཕམ་པ་ལ་དངོས་སུ་སྦྱོར་བའི་སྦོམ་པོའོ། ། གཉིས་པ་ནི། གཞན་གྱིས་འབད་པས་བཟློག་ཀྱང་མི་ཉན་པར་ཕམ་པ་ལ་དངོས་སུ་སྦྱོར་བའི་སྦོམ་པོའོ། ། གསུམ་པ་ནི། གཞན་ལ་ཁྲེལ་ཡོད་ཀྱི་བསམ་པ་དང་ལྡན་པའི་སྒོ་ནས་ཕམ་པ་ལ་སྦྱོར་བའི་སྦོམ་པོའོ། ། བཞི་པ་ནི། རང་ཉིད་ངོ་ཚ་ཤེས་པ་དང་ལྡན་པའི་སྒོ་ནས་ཕམ་པ་ལ་སྦྱོར་བའི་སྦོམ་པོའོ། ། གཉིས་པ་དགེ་འདུན་ལྷག་མའི་ཆར་གཏོགས་པའི་སྦོམ་པོ་ལ་ཡང་དེ་བཞིན་དུ་ཤེས་པར་བྱའོ། ། ས་གའི་ལྷས།
ལྕི་དང་ཤིན་ཏུ་ལྕི་བ་ཉིད། ། ཡང་དང་ ༼༢༣༣༽ ཤིན་ཏུ་ཡང་བ་སྟེ། ། ཕས་ཕམ་པས་ནི་བླང་བ་ནི། ། སྦོམ་པོ་རྣམ་པ་བཞི་ཡིན་ནོ། ། སྐྲག་པར་མི་བྱེད་ལྕི་བ་སྟེ། ། གཞན་གྱིས་དེ་ལ་འབད་པ་ཡིས། ། ལྡོག་ཀྱང་མི་ཉན་རབ་ལྕིར་ཤེས། ། གཞན་ལ་ཁྲེལ་ཡོད་ཡང་བ་སྟེ། ། རང་ཉིད་ངོ་ཚས་ཤིན་ཏུ་ཡང༌། ། བསམ་པའི་དབྱེ་བས་འགྱུར་བ་ཡིན། །
དེ་བཞིན་དགེ་འདུན་ལྷག་མ་ཡིས། ། ཀུན་སློང་སྦོམ་པོ་རྣམ་པ་བཞི། ། ཞེས་པ་ལྟར་རོ། ། གསུམ་པ་ལ་མཁས་པ་སྔ་མའི་བཤད་པའི་རྣམ་གྲངས་འགོད་པ། མི་འཐད་པའི་ཆ་དགག་པ། རང་ལུགས་བཞག་པ་དང་གསུམ། དང་པོ་ནི། བྱ་འདུལ་ཆེན་པོའི་བཞེད་པ་ལ། སྦྱོར་བའི་སྦོམ་པོ། སྦྱོར་བའི་རྣམ་པའི།
དངོས་གཞིའི། དངོས་གཞིའི་རྣམ་པའི་སྦོམ་པོ་བཞིར་བཞེད། རེད་མདའ་བ་ཡང་འདི་ཁོ་ན་ལྟར་བཞེད། ཤ་མི་བ་སྨོན་ལམ་རྡོ་རྗེ་ན་རེ། སྦོམ་པོ་དང་པོ་གསུམ་ལས་མ་གཏོགས་པའི་དངོས་གཞིའི་རྣམ་པའི་སྦོམ་པོ་མི་འཐད་དེ། དངོས་གཞིའི་རྣམ་པའི་སྦོམ་པོ་བཤད་པ་ནི་དངོས་གཞིའི་སྦོམ་པོའི་ནང་ཚན་ཡིན་པའི་ཕྱིར་ཏེ། གཞན་དོན་དུ་རིན་ཐང་ཚང་བའི་དངོས་པོ་བརྐུས་པའི་ལྟུང་བའི་དངོས་གཞི་ལ། དངོས་གཞིའི་རྣམ་པའི་སྦོམ་པོར་བཤད་ཅིང༌། དེ་ཉིད་དངོས་གཞིའི་སྦོམ་པོ་ཡིན་ཀྱང་ཕམ་པའི་དངོས་གཞི་མ་ཚང་བ་ལ་དངོས་གཞིའི་རྣམ་པའི་མིང་གིས་བཏགས་པ་ཙམ་ཡིན་པའི་ཕྱིར་ཏེ། གཞན་གྱི་དོན་ཉིད་དུ་ན་ཡང་དངོས་གཞིའི་རྣམ་པའོ། །
ཞེས་པའི་རྒྱ་ཆེར་འགྲེལ་དུ། དངོས་གཞིའི་རྣམ་པའོ་ཞེས་བྱ་བ་དངོས་གཞིའི་སྦྱོར་བ་སྟེ། དངོས་གཞིའི་ཁ་ན་མ་ཐོ་བར་མ་ཚང་བ་ཉེས་པ་སྦོམ་པོའི་དངོས་གཞིར་གཏོགས་སོ། ། ཞེས་བྱ་བའི་ཐ་ཚིག་གོ་ཞེས་གསུངས་པའི་ཕྱིར། དེས་ན་དངོས་གཞིའི་སྦོམ་པོ་དང་དངོས་གཞིའི་རྣམ་པའི་སྦོམ་པོ་མིང་གི་རྣམ་གྲངས་སོ་ཞེས་བཞེད། རྒྱ་འདུལ་བ་འཛིན་པ་ཆེན་པོ་ན་རེ། སྦོམ་པོ་མཐའ་དག་བསྡུ་ན། སྦྱོར་བའི་དང༌། དངོས་གཞིའི་ ༼༢༣༤༽ སྦོམ་པོ་གཉིས་སུ་འདུས་ཏེ། དེ་ལ་སྦྱོར་བའི་ལྟུང་བ་ཡིན་པའི་སྦོམ་པོ་དང༌།
དངོས་གཞིའི་ལྟུང་བ་ཡིན་པའི་སྦོམ་པོ་གཉིས་སུ་ངེས་པའི་ཕྱིར་ཞེས་གསུངས། ནེ་པ་པཎ་ཆེན་ཡང་དེ་ལྟར་བཞེད། དམར་ཊཱིཀ་པ་ན་རེ། སྦྱོར་བའི་དང༌། སྦྱོར་བའི་རྣམ་པའི་སྦོམ་པོ་གཉིས་སུ་འདུས་ཏེ། སྦོམ་པོ་ལ་ཕམ་ལྷག་གི་སྦྱོར་བར་གཏོགས་པའི་སྦོམ་པོ་དང༌། དེ་ལས་གཞན་པའི་སྦོམ་པོ་གཉིས་སུ་ངེས་ཤིང༌། དང་པོ་ལ་སྦྱོར་བའི་སྦོམ་པོ། ། གཉིས་པ་ལ་སྦྱོར་བའི་རྣམ་པའི་སྦོམ་པོར་འཇོག་པའི་ཕྱིར་ཞེས་བཞེད། གཉིས་པ་ནི།
ལུགས་དང་པོ་ཤ་མི་པས་ཇི་ལྟར་བཀག་པ་བཞིན་ཤེས་པར་བྱའོ། ། ལུགས་གསུམ་པ་ལ། དངོས་གཞིའི་དུས་སུ་ཕམ་ལྷག་གང་རུང་མི་བསྐྱེད་པར་ངེས་པའི་ཕམ་པའི་སྦྱོར་བར་གཏོགས་པའི་སྦོམ་པོ་གཞི་མ་གྲུབ་པར་ཐལ། སྦྱོར་བའི་སྦོམ་པོར་མ་འདུས་པའི་སྦྱོར་བའི་རྣམ་པའི་སྦོམ་པོ་གཞི་མ་གྲུབ་པའི་ཕྱིར། བཞི་པ་ལ། དངོས་གཞིའི་ལྟུང་བའི་ངོ་བོར་གྱུར་པའི་སྦོམ་པོ་གཞི་མ་གྲུབ་པར་ཐལ་བའི་སྐྱོན་གནས་སོ། ། གསུམ་པ་རང་ལུགས་ནི། སྦྱོར་བའི། སྦྱོར་བའི་རྣམ་པའི། དངོས་གཞིའི་སྦོམ་པོ་དང་གསུམ།
དང་པོའི་མཚན་ཉིད། དངོས་གཞི་ལ་མཐར་མ་ཐུག་པའི་སྦོམ་པོ་གང་ཞིག དངོས་གཞིའི་དུས་སུ་ཕམ་ལྷག་གང་རུང་བསྐྱེད་པར་ངེས་པ། དབྱེ་ན་ཕམ་པ་བསྐྱེད་པའི་སྦྱོར་སྦོམ་དང༌། ལྷག་མ་བསྐྱེད་པའི་སྦྱོར་སྦོམ་གཉིས་སོ། ། གཉིས་པའི་མཚན་ཉིད། དངོས་གཞི་ལ་མཐར་མ་ཐུག་པའི་སྦོམ་པོ་གང་ཞིག དངོས་གཞིའི་དུས་སུ་ཕམ་ལྷག་གང་རུང་བསྐྱེད་པར་མི་བྱེད་པ། མཚན་གཞི་ནི། མིའི་འགྲོ་བ་ལ་འཆི་ངེས་ཀྱི་མཚོན་བསྣུན་ནས་གསོད་སེམས་ལོག་པའི་སྦྱོར་བ་དང༌།
ཚད་ལྷག་གི་ཁང་པ་རྩིག་པའི་སྦྱོར་བ་ཚང་ཞིང་དངོས་གཞི་མ་གྲུབ་ཙམ་ལ་བྱེད་འདོད་ལོག་པའི་སྦོམ་པོ་ལྟ་བུའོ། ། གསུམ་པའི་མཚན་ཉིད། དངོས་གཞིའི་ལྟུང་བས་བསྡུས་པའི་སྦོམ་པོ་གང་ཞིག ༼༢༣༥༽ ཕམ་ལྷག་གང་རུང་གི་ཆར་གཏོགས་པའོ། ། དབྱེ་ན་ཤིན་ཏུ་ལྕི་བའི་དངོས་གཞིའི་སྦོམ་པོ་དང༌། ཡང་བའི་དེ་གཉིས་སོ། ། དང་པོ་ནི། ལྷའི་རྟེན་ཅན་གྱི་དགྲ་བཅོམ་པ་བསད་པའི་དངོས་གཞིའི་ལྟུང་བ་ལྟ་བུའོ། ། གཉིས་པ་ནི། གསོད་སེམས་མེད་ཀྱང་ཞེ་སྡང་གིས་ཀུན་ནས་བསླངས་ཏེ་མིའི་འགྲོ་བ་པའི་ཡན་ལག་བཅད་པའི་དངོས་གཞིའི་ལྟུང་བ་ལྟ་བུའོ། །
དེས་ན་སྦོམ་པོ་ལ་འདི་གསུམ་དུ་ངེས་ཏེ། སྦོམ་པོ་ལ་ཕམ་ལྷག་གང་རུང་གི་སྦྱོར་བས་བསྡུས་པའི་སྦོམ་པོ་དང༌། དངོས་གཞིའི་ལྟུང་བའི་ངོ་བོར་གྱུར་པའི་སྦོམ་པོ་གཉིས་སུ་ངེས་ཤིང༌། གཉིས་པའི་དབང་དུ་བྱས་ནས་དངོས་གཞིའི་སྦོམ་པོར་བཞག དང་པོ་ལ་ཕམ་ལྷག་གི་དངོས་གཞི་བསྐྱེད་ངེས་པའི་སྦྱོར་བ་དང༌། དེ་བསྐྱེད་པར་མ་ངེས་པའི་སྦྱོར་བ་གཉིས་སུ་ཡོད་ཅིང་དང་པོའི་དབང་དུ་བྱས་ནས་སྦྱོར་བའི་སྦོམ་པོར་བཞག གཉིས་པའི་དབང་དུ་བྱས་ནས་སྦྱོར་བའི་རྣམ་པའི་སྦོམ་པོར་བཞག་པའི་ཕྱིར། འདི་དག་ནི་ཤ་མི་བ་སྨོན་ལམ་རྡོ་རྗེའི་ལུགས་ལྟར་བཀོད་པ་ཡིན་ནོ། ། གཉིས་པ་ནི། མདོ་རྩ་བ་ལས།
བརྟེན་པར་བྱ་བ་དང་རྟེན་པར་བྱེད་པ་ལུས་ལས་ཐ་དད་པར་བྱས་པ་གཉིས་ཀྱིའོ། ། གཞན་པ་གཉིས་ཀྱང་གཞན་གྱི་གཉིས་དང་གཞན་དུ་སྦྱོར་བར་བྱེད་ནའོ་ཞེས་པ་ལྟར། བརྟེན་བྱའི་དབང་པོ་དང༌། རྟེན་བྱེད་ཀྱི་དབང་པོ་གཉིས་ལས། དང་པོ་ལ། བུད་མེད་ཀྱི་ཁ་བཤང་ལམ་ཟག་བྱེད་ཀྱི་དབང་པོ་དང་གསུམ། དགེ་སློང་རང་ཉིད་ལས་གཞན་པའི་སྐྱེས་པའི་ཁ་བཤང་ལམ་གྱི་དབང་པོ་གཉིས་ཏེ་ལྔའོ། ། རྟེན་བྱེད་ཀྱི་དབང་པོ་ནི་དགེ་སློང་རང་གི་སྐྱེས་པའི་དབང་པོའོ། ། འདི་གཉིས་ཀ་ལུས་ལས་ཐ་དད་དུ་བྱས་ནས་སྦྱོར་བར་བྱེད་པའི་སྦོམ་པོ་ལྔ། བརྟེན་བྱ་ལུས་ལས་ཐ་དད་དུ་བྱས་ནས།
རྟེན་བྱེད་ལུས་ལས་ཐ་དད་དུ་མ་བྱས་པར་སྦྱོར་བར་བྱེད་པའི་སྦོམ་པོ་ལྔ། རྟེན་བྱེད་ལུས་ལས་ཐ་དད་དུ་བྱས་ནས་བརྟེན་བྱ་ལུས་ལས་ཐ་དད་དུ་མ་བྱས་ ༼༢༣༦༽ པར་སྦྱོར་བར་བྱེད་པའི་སྦོམ་པོ་ལྔ། གཉིས་ཀ་ལུས་ལས་ཐ་དད་དུ་མ་བྱས་པར་སྦྱོར་བར་བྱེད་པའི་སྦོམ་པོ་ལྔ་སྟེ། དགེ་སློང་རང་ཉིད་ཀྱིས་བྱས་པའི་སྦོམ་པོ་ཉི་ཤུ་དང༌། གང་ཟག་གཞན་སྦྱོར་དུ་བཅུག་པའི་སྦོམ་པོ་ཉི་ཤུ་སྟེ་བཞི་བཅུ་ཡོད་དོ། ། གཉིས་པ་དགེ་འདུན་ལྷག་མ་ལ། མཚོན་པར་བྱེད་པའི་མཚན་ཉིད། མཚོན་བྱའི་སྒྲ་བཤད། ནང་ཚན་གྱི་དབྱེ་བ། དེ་དག་གི་རིགས་བསྡུ་བ།
བསྒོ་སྒྱུར་བྱེ་བྲག་ཏུ་བཤད་པ་དང་ལྔ། དང་པོ་གཉིས་གོང་དུ་བཤད་པ་ལྟར་རོ། ། གསུམ་པ་ལ་སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི། ཁུ་བ་འཛིན་དང་འཁྲིག་ཚིག་བསྙེན་བཀུར་གཉེན། ། ཁང་པ་ཁང་ཆེན་དང་ནི་གཞི་མེད་དང༌། ། བག་ཙམ་དགེ་འདུན་དབྱེན་དང་དེར་རྗེས་ཕྱོགས། ། ཁྱིམ་སུན་འབྱིན་དང་བཀའ་བློ་མི་བདེ་བའོ། ། ཞེས་སོ། །
གཉིས་པ་ལ་བཅུ་གསུམ་ཡོད་པའི། དང་པོ་ནི། ཁུ་བ་ཞེས་པས་འབྱིན་པའི་དགེ་འདུན་ལྷག་མ་བསྟན། འདི་ལ་གླེང་གཞི་དང༌། ལྟུང་བ་ངོས་གཟུང་བ་གཉིས། དང་པོ་ནི། ཡུལ་གཉན་ཡོད་དུ་དགེ་སློང་འཆར་ཀས་ཉོན་མོངས་པ་འདོད་ཆགས་ཀྱིས་ཀུན་ནས་བསླངས་ནས་རང་གི་དབང་པོ་ལས་སུ་རུང་བར་བྱས་ཏེ་བསམས་བཞིན་དུ་ཁུ་བ་ཕྱུང་བ་ལ་བརྟེན་ནས། འབྱིན་པའི་དགེ་འདུན་ལྷག་མའི་བཅས་པ་མཛད་དོ། ། གཉིས་པ་ནི། དགེ་སློང་བསམ་པ་རང་བཞིན་དུ་གནས་པས་རྨའི་སྒོ་གསུམ་ལས་གཞན་པའི་སེམས་ཅན་གྱི་ཡན་ལག་ལ་བསམ་བཞིན་དུ་ཁུ་བ་འབྱིན་པའི་ལྟུང་བ་ནི།
འབྱིན་པའི་དགེ་འདུན་ལྷག་མ་སྟེ། ས་གའི་ལྷས། རྨ་སྒོ་གསུམ་ནི་མ་གཏོགས་པར། ། ཤེས་ལུས་རང་བཞིན་ཡན་ལག་གིས། ། བསམ་བཞིན་ཁུ་བ་འབྱིན་པ་ནི། ། དགེ་འདུན་གྱི་ནི་ལྷག་མས་རེག ། ཅེས་པ་ལྟར་རོ། ། གཉིས་པ་ནི། འཛིན་དང་ཞེས་པས་རེག་པའི་དགེ་འདུན་ལྷག་མ་བསྟན། འདི་ལ་གླེང་གཞི་དང༌།
ལྟུང་བ་ངོས་གཟུང་བ་གཉིས། དང་ ༼༢༣༧༽ པོ་ནི། ཡུལ་རྒྱལ་བྱེད་ཀྱི་ཚལ་དུ་དགེ་སློང་འཆར་ཀས་ཁྱིམ་བདག་གི་ཆུང་མ་དད་པ་ཅན་སྟོན་པ་འཁོར་བཅས་ལ་ཕྱག་དང་བསྙེན་བཀུར་བྱེད་པ་ལ་རྒྱལ་བྱེད་ཀྱི་ཚལ་དུ་ལྷགས་པ་ན། རང་གི་སྤྱིལ་བུའི་ནང་དུ་ཆོས་སྟོན་པར་བརྩམས་པ་དང༌། ཆགས་སེམས་ཀྱིས་ལུས་ལ་རེག་པ་སྣ་ཚོགས་བརྩམས་པས་ཁྱིམ་བདག་མོ་མ་དད་པ་ལ་བརྟེན་ནས། རེག་པའི་དགེ་འདུན་ལྷག་མ་བཅས་པ་ཡིན་ནོ། ། གཉིས་པ་ནི། དགེ་སློང་བསམ་པ་རང་བཞིན་དུ་གནས་པས་ཡུལ་བུད་མེད་ལ་ཆགས་སེམས་ཀྱིས་བར་དུ་ཆོད་པ་མེད་པར་རེག་པའི་ལྟུང་བ་ནི། རེག་པའི་དགེ་འདུན་ལྷག་མ་སྟེ། ས་གའི་ལྷས།
རྐང་པ་ནས་ནི་སྤྱི་བོའི་བར། ། ཆགས་བཅས་བུད་མེད་ཡན་ལག་ལ། ། གོས་ཀྱིས་མ་ཆོད་རེག་ན་ལྟུང༌། ། ཆོད་པ་ལ་རེག་སྦོམ་པོ་ཉིད། ། ཅེས་པ་ལྟར་རོ། ། གསུམ་པ་ནི། འཁྲིག་ཚིག་སྨྲ་བའི་དགེ་འདུན་ལྷག་མ་ལ་སྔར་ལྟར་གཉིས་ལས། དང་པོ་ནི། ཡུལ་རྒྱལ་བྱེད་ཀྱི་ཚལ་དུ་དགེ་སློང་འཆར་ཀས་ཉོན་མོངས་པ་འདོད་ཆགས་ཀྱིས་ཀུན་ནས་བསླངས་ཏེ་ཁྱིམ་བདག་གི་ཆུང་མ་དད་པ་ཅན་ལ་འཁྲིག་པའི་ཚིག་སྣ་ཚོགས་སྨྲས་པ་ལ་བཅས་སོ། ། གཉིས་པ་ནི།
དགེ་སློང་བསམ་པ་རང་བཞིན་དུ་གནས་པས་ཡུལ་བུད་མེད་ལ་ཆགས་སེམས་ཀྱིས་འཁྲིག་པའི་ཚིག་སྨྲ་བའི་ལྟུང་བ་ནི། འཁྲིག་ཚིག་སྨྲ་བའི་ལྷག་མ་སྟེ། ས་གའི་ལྷས། དགེ་སློང་གང་ཞིག་བུད་མེད་ལ། ། རྩེ་ཕྱིར་ཡང་ནི་སྨད་ཚིག་སྨྲ། ། དགེ་སློང་གཟུགས་བརྙན་ཉིད་ཡིན་ཏེ། ། དེ་ཡང་དགེ་འདུན་ལྷག་མ་ཡིན། ། ཞེས་པ་ལྟར་རོ། ། བཞི་པ་བསྙེན་བཀུར་བསྔགས་པའི་དགེ་འདུན་ལྷག་མ་ལ། གླེང་གཞི་སྔར་དང་འདྲ།
གཉིས་པ་ནི། དགེ་སློང་བསམ་པ་རང་བཞིན་དུ་གནས་པས་ཡུལ་བུད་མེད་ལ་ཆགས་སེམས་ཀྱིས་འཁྲིག་པའི་བསྔགས་པ་བརྗོད་པའི་ལྟུང་བ་ནི། བསྙེན་བཀུར་བསྔགས་ ༼༢༣༨༽ པའི་དགེ་འདུན་ལྷག་མ་སྟེ། ས་གའི་ལྷས། རང་ཉིད་བསྔགས་པའི་བྱེ་བྲག་དང༌། ། འཁྲིག་པ་དོན་གཉེར་བུད་མེད་ཀྱི། ། མདུན་དུ་རང་ཉིད་ཀྱིས་བསྔགས་ན། ། ལྷག་མའོ་དགེ་འདུན་གྱིས་ཟད་བྱེད། ། ཅེས་པ་ལྟར་རོ། ། ལྔ་པ་གཉེན་བྱེད་པའི་ལྷག་མ་ལ་གཉིས་ལས།
དང་པོ་ནི། ཡུལ་མཉན་ཡོད་དུ་དགེ་སློང་དྲུག་སྡེས་ཁྱེའུ་དང་བུ་མོ་རྣམས་ལ་ཕྲིན་གསུམ་གྱི་སྦྱོར་བ་བྱས་ནས་གཉེན་ཁ་བྱས་པ་ལ། ཁྱིམ་པ་དང་མུ་སྟེགས་ཅན་མ་དད་པ་ལ་བཅས་སོ། ། གཉིས་པ་ལ་ངོ་བོ་དང༌། ཡན་ལག་གཉིས། དང་པོ་ནི། དགེ་སློང་བསམ་པ་རང་བཞིན་དུ་གནས་པས་སྔར་མི་མཐུན་པའི་སྐྱེས་པ་དང་བུད་མེད་ཕྲིན་གསུམ་གྱིས་སྦྱོར་བས་སྤྲད་པའི་ལྟུང་བ་ནི། གཉེན་བྱེད་པའི་ལྷག་མ་སྟེ། ས་གའི་ལྷས། རང་ངམ་གཞན་བྱེད་འཇུག་ཀྱང་རུང༌། །
བུད་མེད་སྐྱེས་པ་ཕྲད་ན་ནི། ། དགེ་འདུན་ལྷག་མའི་རལ་གྲི་ཡིས། ། རང་གི་མགོ་ནི་གཅོད་པར་བྱེད། ། ཅེས་སོ། ། གཉིས་པ་ནི། གཞིའི་ཡན་ལག་སྤྲད་པར་བྱ་བའི་ཡུལ་ནི་སྐྱེས་པ་དང་བུད་མེད་སྔར་མི་མཐུན་པ་ཡིན་པའོ། ། བསམ་པ་ནི། གཉེན་བྱེད་པའི་བསམ་པས་མཐུན་པ་སྒྲུབ་པར་བྱེད་པའོ། ། སྦྱོར་བ་ནི། ཕྲིན་གསུམ་གྱི་སྦྱོར་བ་སྟེ།
སྐྱེས་པའི་ཕྱོགས་ལ་ནོས་པའི་ཕྲིན་བུ་མོའི་ཕྱོགས་ལ་སྨྲ་བར་བྱེད། དེ་ལས་ནོས་པའི་ཕྲིན་སྐྱེས་པའི་ཕྱོགས་ལ་སྨྲ་བར་བྱེད། སླར་ཡང་དེ་ལས་ནོས་པའི་ཕྲིན་བུ་མོའི་ཕྱོགས་ལ་སྨྲ་བར་བྱེད་པའོ། ། མཐར་ཐུག་སྐྱེས་པ་དང་བུད་མེད་ཕྲད་པའོ། ། ཁང་པ་ཁང་ཆེན་གྱི་ལྷག་མ་ལ་གླེང་གཞི་དང༌། ལྟུང་བ་རྣམ་གཞག་གཉིས། དང་པོ་ནི། སྟོན་པ་ཀཽ་ཤམྦྷི་གངས་ཅན་གྱི་ཀུན་དགའ་རྭ་བ་ན་བཞུགས་པའི་ཚེ། དགེ་སློང་དྲུག་སྡེས་གཞན་གྱི་གཙུག་ལག་ཁང་ལ་སྨད་པ་ན། གཞན་དག་གིས་རང་གིས་ས་རྡོ་ཙམ་ཡང་སྦྲེ་མི་ནུས་པར་གཞན་ལ་འཕྱ་བར་བྱེད་དོ་ཟེར་བ་དང༌།
དྲུག་སྡེས་དེ་དག་མ་བཟོད་པར་ཁབ་མིག་ཏུ་གཏུན་བུ་འཇུད་ནུས་ ༼༢༣༩༽ པ། མཁས་པ་གསལ་བ་ཡིད་གཞུངས་པ་དགེ་སློང་འདུན་པས་བྲམ་ཟེ་ནོར་ཆེ་ཞིང་སེར་སྣ་ཆེ་བ་ཞིག་ཡོད་པ་ལ། སྤྱིར་སྦྱིན་པའི་ཕན་ཡོན་བྱེ་བྲག་ཏུ་གཙུག་ལག་ཁང་བརྩིག་པའི་ཕན་ཡོན་བརྗོད་ནས་ཡོད་བྱད་ཀྱི་དངོས་པོ་བླངས། བྲམ་ཟེའི་ཁྱེའུ་ལྔ་བརྒྱ་རིག་བྱེད་ཀློག་པའི་རྒྱབ་རྟེན་གྱི་ཤིང་ལྗོན་པ་ཞིག་ཡོད་པ་དྲུག་སྡེས་བཅད་ནས། དེར་ཚད་ལྷག་གི་ཁང་པ་བརྩིག་པ་ལ་བརྟེན་ནས་བཅས་སོ། ། གཉིས་པ་ལ་ལྟུང་བའི་ངོ་བོ། ཡན་ལག་གི་མཚན་ཉིད། ཁང་པའི་ཚད་བཤད་པ་དང་གསུམ། དང་པོ་ནི། བསམ་པ་རང་བཞིན་དུ་གནས་པའི་དགེ་སློང་གིས་གཞི་མ་དག་པའི་སར་ཚད་ལྷག་གི་ཁང་པ་རང་དོན་དུ་བརྩིག་པ་ལ་ཁང་པ་ལས་གྱུར་པའི་ལྷག་མ་དང༌།
དགེ་སློང་བཞི་ཡན་ཆད་ཀྱི་དོན་དུ་བརྩིག་པ་ལ་ཁང་ཆེན་ལས་གྱུར་པའི་ལྷག་མའོ། ། གཉིས་པ་ལ། གཞི་བསམ་པ་སྦྱོར་བ་མཐར་ཐུག་གི་ཡན་ལག་གོ ། དང་པོ་ལ་གང་དུ་བརྩིག་པའི་གཞི་མ་དག་པ། མི་རུང་བའི་རྩོད་པ་དང་བཅས་པ། རྩམ་དུ་མི་རུང་བ་དང་གསུམ་མོ། ། དང་པོ་ནི་སྦྲུལ་དང་སྡིག་པ་ལ་སོགས་པ་སྲོག་ཆགས་ཀྱིས་གང་བའོ། ། གཉིས་པ་ནི་གཞན་གྱིས་བདག་ཏུ་བཟུང་ཞིང་མ་གནང་བའི་ས་ཕྱོགས་སུའོ། ། གསུམ་པ་ནི་ཆུ་དང་གཡང་ས་ལ་སོགས་པ་འཇིག་པའི་ཉེས་པ་དང་བཅས་པའོ། ། གང་གིས་རྩིག་པའི་ཡོ་བྱད་ནི་གང་ཟག་གཞན་ལ་འབད་པའི་སྒོ་ནས་སློང་བའི་དངོས་པོའོ། །
གང་བརྩིག་པར་བྱ་བའི་དངོས་པོ་ནི་ཚད་ལས་ལྷག་པའི་ཁང་པའོ། ། གཉིས་པ་བསམ་པ་ནི། ཚད་ལྷག་གི་ཁང་པ་བརྩིག་པ་ལ་དེར་འདུ་ཤེས་པའི་སྒོ་ནས་རྩིག་པར་འདོད་པའོ། ། གསུམ་པ་ནི། རང་གིས་དངོས་སུ་བྱེད་པའམ་གཞན་རྩིག་ཏུ་འཇུག་པ་གང་རུང་ངོ༌། ། བཞི་པ་ནི། ཚད་ལྷག་གི་ཁང་པ་རྫོགས་པར་གྲུབ་པའོ། ། གསུམ་པ་ནི། སྤྱིར་གཞི་དག་པར་ཡོ་བྱད་ཀྱི་དངོས་པོ་རུང་བས་སྤྱོད་ལམ་བཞི་ཤོང་བ་ནས། ཚད་དང་ལྡན་པའི་ཁང་པ་མན་ ༼༢༤༠༽ ཆད་རྩིག་པ་ལ་ལྟུང་བ་མེད་ལ།
གཞི་མ་དག་པར་དངོས་པོ་མ་དག་པས་ཚད་ལས་འདས་པ་རྩིག་པ་ལ་ལྟུང་བའི་དངོས་གཞིར་འགྱུར་རོ། ། སྤྱོད་ལམ་བཞི་ནི་ལངས་པ་ན་ལག་པ་མི་འཐོག ཉལ་བ་ན་རྐང་ལག་བརྐྱང་བསྐུམ་མི་འཐོག འགྲོ་བ་ན་ཕྱོགས་རེ་ལ་གོམ་པ་གསུམ་གསུམ་འདོར་དུ་རུང་བ། འདུག་པ་ན་སྐྱིལ་མོ་བཀྲུང་མི་འཐོག་པའོ། ། ཚད་ནི་མཆུར་བདེ་བར་གཤེགས་པའི་མཐོ་བཅུ་གཉིས་ཞིང་དུ་དེ་ཡི་མཐོ་བདུན་ཡིན་ལ། བདེ་བར་གཤེགས་པའི་མཐོའི་ཚད་ནི་མི་འབྲིང་ཚད་ཀྱི་ཁྲུ་ཕྱེད་དང་གཉིས་སོ། ། དེ་ལྟར་ཡང༌། ས་གའི་ལྷས། སྤྱོད་ལམ་རྣམ་བཞི་རུང་བ་ནི།
འདུག་དང་འཆག་དང་ཉལ་བར་གྲགས། ། བཞི་པ་ལངས་པ་ཉིད་ཡིན་ནོ། ། མཆུར་ནི་བདེ་བར་གཤེགས་པ་ཡི། ། མཐོ་ནི་བཅུ་དང་གཉིས་ཡིན་ནོ། ། ཞེང་དུ་དེ་ཉིད་བདུན་ཡིན་ཏེ། ། དེ་དག་དེ་ཡི་ཚད་དུ་གསུངས། ། བདེ་བར་གཤེགས་པའི་མཐོ་ཡི་ཚད། ། གང་གསུང་མཁས་པས་ཤེས་པར་བྱ། ། འབྲིང་ཚད་མི་ཡི་ཁྲུ་དག་ནི། ། ཕྱེད་དང་གཉིས་ནི་ཡོད་པ་ཡིན། །
ཞེས་པ་ལྟར་རོ། ། བརྒྱད་པ་གཞི་མེད་ཀྱི་ལྷག་མ་ལ་གཉིས་ལས། དང་པོ་ནི། སྟོན་པ་འོད་མའི་ཚལ་ན་བཞུགས་པའི་ཚེ་དགེ་སློང་མཛའ་བོ་དང་ས་ལས་སྐྱེས་ཀྱིས་སྔོན་གྱི་ཞེ་འཁོན་རྒྱུ་མཚན་དུ་བྱས་ནས། འཕགས་པ་གྱད་བུ་ནོར་ལ་དགེ་སློང་མ་མཛའ་མོར་མི་ཚངས་སྤྱོད་ཀྱི་སྐུར་པ་འདེབས་སུ་བཅུག་པ་ལ་བཅས་སོ། ། ཇི་ལྟར་ཞེ་ན། དགེ་སློང་མ་མཛའ་མོས་དགེ་འདུན་འདུས་པའི་དབུས་སུ་འཕགས་པ་གྱད་བུ་ནོར་ནི་བཟང་པོ་མ་ལགས་ཏེ་བདག་ལ་མི་ཚངས་པར་སྤྱོད་པ་འཁྲིག་པའི་ཆོས་བརྟེན་ཏོ་ཞེས་བརྗོད་དེ། དེའི་ཚེ་བར་སྣང་དུ་ལྷས་སྨྲས་པ། འཇིག་རྟེན་དག་གམ་ཁམས་གསུམ་ན། ། སུ་ཞིག་འདུག་པས་དགག་པར་བྱེད། །
སྲིད་གསུམ་གྲོལ་བའི་ནོར་བུས་ཀྱང༌། ། སྐུར་པ་ཐོབ་པར་འགྱུར་ཕྱིར་རོ། ། ཞེས་གསུངས་སོ། ། གཉིས་པ་ནི། དགེ་སློང་རང་བཞིན་དུ་གནས་པས་ཡུལ་དགེ་སློང་གཞན་ལ་སྐུར་པ་འདེབས་ ༼༢༤༡༽ པའི་གཞི་མེད་བཞིན་དུ་ཕམ་པའི་སྒོ་ནས་སྐུར་པ་བཏབ་པའི་ལྟུང་བའོ། ། དགུ་པ་བག་ཙམ་གྱི་དགེ་འདུན་ལྷག་མ་ལ་གཉིས་ལས། དང་པོ་ནི། སྟོན་པ་འོད་མའི་ཚལ་ན་བཞུགས་པའི་ཚེ་འཕགས་པ་གྱད་བུ་ནོར་གྱིས་དགེ་སློང་མ་ཨུཏྤལ་གྱི་མདོག་ཅན་ལ་ཆོས་བསྟན་པའི་ཚེ། མཛའ་བོ་དང་ས་ལས་སྐྱེས་ཀྱིས་སླར་ཡང་མི་ཚངས་སྤྱོད་ཀྱི་སྐུར་པ་བཏབ་པ་ལ་བཅས་སོ། ། གཉིས་པ་ནི།
དགེ་སློང་རང་བཞིན་དུ་གནས་པས་དགེ་སློང་གཞན་ལ་སྐུར་པ་འདེབས་པའི་གཞི་ཅུང་ཟད་ཡོད་པ་ལ་བརྟེན་ནས་ཕམ་པའི་སྒོ་ནས་སྐུར་པ་བཏབ་པའི་ལྟུང་བ་སྟེ། ས་གའི་ལྷས། གཞི་མེད་པའམ་བག་ཙམ་གྱིས། ། སྡོམ་བརྩོན་ཉམས་པར་འདོད་ཕྱིར་ནི། ། ཕས་ཕམ་པ་ཡིས་སྨད་ན་ནི། ། གཉིས་ཀ་དགེ་འདུན་ལྷག་མར་ཤེས། ། གང་ཞིག་ཅུང་ཟད་བདེན་པར་སྨྲ། ། འདི་ནི་བག་ཙམ་ཡང་དག་བསྒྲགས། ། རྒྱུ་མཚན་མེད་པ་གཞི་མེད་ཡིན། ། ཞེས་པ་ལྟར་རོ། །
བཅུ་པ་དབྱེན་བྱེད་པ་དང༌། བཅུ་གཅིག་པ་དེའི་རྗེས་སུ་ཕྱོགས་པའི་ལྷག་མ་ལ་གླེང་གཞི་དང༌། ལྟུང་བ་རྣམ་གཞག་གཉིས། དང་པོ་ནི། སྟོན་པ་རྒྱལ་པོའི་ཁབ་ན་བཞུགས་པའི་ཚེ། དགེ་སློང་ལྷས་སྦྱིན་གྱིས་གཞོན་ནུ་མ་སྐྱེས་དགྲ་དད་པར་བྱས་ལྷས་སྦྱིན་ལ་བསྙེན་བཀུར་མང་དུ་བྱས་པ་ལ་བརྟེན་ནས་ལྷས་སྦྱིན་འཁོར་ལྔ་བརྒྱ་ཙམ་དང་ལྡན་པར་གྱུར་པའི་ཚེ། དགེ་སློང་ལྷས་སྦྱིན་གྱིས་འཁོར་རྣམས་ལ་དགེ་སྦྱོང་གཽ་ཏ་མ་ནི་ཤ་ཟ་བ་དང་གོས་དྲས་ཤིང་དྲུབ་པ་གྱོན་པ་དང་འོ་མ་འཐུང་བ་དང༌། ལན་ཚྭ་ཟ་བ་དང་དགོན་པ་ཉིད་དུ་གནས་པར་བྱེད་དོ། ། འུ་ཅག་ནི་དེ་དག་མི་བྱའོ། ། དེ་ཅིའི་ཕྱིར་ཞེ་ན།
གཞི་དེ་དག་ལ་བརྟེན་ནས་སྲོག་ཆགས་ལ་གནོད་པ་དང་ཐ་ག་པའི་བརྩལ་བཅོམ་པ་དང་བ་ཡི་བེའུ་ལ་གནོད་པ་དང་དབང་ཕྱུག་གི་མི་གཙང་བ་ཡིན་པ་དང་སེམས་ཅན་གྱི་དོན་གྱི་དོན་མི་འགྲུབ་པའི་ཕྱིར་རོ་ཞེས་པའི་བསླབ་ཚིག་ལྔ་བཅས་ཏེ། དགེ་འདུན་གྱི་དབྱེན་ལ་ཞུགས་པ་ན་དགེ་སློང་གཞན་གྱིས་བཟློག་ཀྱང་ ༼༢༤༢༽ མི་གཏོང་བ་ལ་དང་པོ་བཅས། དགེ་སློང་ཀོ་ཀ་ལི་ཁ་དང་ཁན་འདའ་གྲུབ་བཅའ་དང་རྒྱ་མཚོས་བྱིན་དང་ཀ་ཏའི་མོར་ཞེས་པ་བཞིས་ལྷས་སྦྱིན་གྱིས་དབྱེན་བྱེད་པའི་གྲོགས་བྱེད་པ་ན། དགེ་སློང་གཞན་གྱིས་བཟློག་རུང་མི་གཏོང་བ་ལ་གཉིས་པ་བཅས་སོ། ། གཉིས་པ་ནི། དགེ་སློང་རང་བཞིན་དུ་གནས་པས་དགེ་འདུན་གྱི་དབྱེན་གྱི་གཞི་ལ་ཞུགས་པ་ལ་ཟློག་བྱེད་ཀྱི་རྐྱེན་གྱིས་བཟློག་ཀྱང་མི་གཏོང་བའི་ཁ་ན་མ་ཐོ་བ་ནི་དང་པོ་ཡིན་ལ། དགེ་སློང་རང་བཞིན་དུ་གནས་པས་དེའི་གྲོག་བྱེད་པ་ལ་ཞུགས་པ་ལ་ཟློག་བྱེད་ཀྱི་རྐྱེན་གྱིས་བཟློག་ཀྱང་མི་གཏོང་བའི་ཁ་ན་མ་ཐོ་བ་ནི་གཉིས་པ་ཡིན་ཏེ། ས་གའི་ལྷས། བཞམས་ཏེ་བསྒོ་སོགས་ཆོ་ག་ཡིས། ། ལན་གསུམ་བར་དུ་བཟློག་ན་ཡང༌། །
མི་ཉན་དགེ་འདུན་མཐུན་འབྱེད་ན། ། དགེ་འདུན་གྱི་ནི་ལྷག་མ་ཐོབ། ། ཅེས་དང༌། གང་ཡང་དེ་རྗེས་འབྲང་བ་ཡི། ། དགེ་སློང་སྡིག་ཏོ་ཅན་རྣམས་ཀྱང༌། ། བཞམས་ཏེ་བསྒོ་སོགས་ཆོ་ག་ཡིས། ། སྔར་བཞིན་འདི་དག་ཀུན་ལའང་འགྱུར། ། ཞེས་པ་ལྟར་རོ། ། བཅུ་གཉིས་པ་ཁྱིམ་སུན་འབྱིན་པའི་ལྷག་མ་ལ་གཉིས་ལས། དང་པོ་ནི།
ཡུལ་མཉན་ཡོད་དུ་དགེ་སློང་ནམ་སོ་འགྲོ་མགྱོགས་དམར་སེར་ཅན་གསུམ་གྱིས་ཁྱིམ་བདག་དད་པ་ཅན་སྤྱོད་པ་ངན་པའི་སྒོ་ནས་མ་དད་པར་བྱས་པས། དགེ་སློང་རྣམས་ཀྱིས་བསོད་སྙོམས་རྙེད་པར་མ་གྱུར་ཏོ། ། དེའི་ཚེ་བཅོམ་ལྡན་འདས་ཀྱིས་ཁྱིམ་པ་སུན་འབྱིན་པ་དག་ལ་གཙུག་ལག་ཁང་ནས་སྐྲད་པའི་ལས་གྱིས་ཤིག་ཅེས་གསུངས་པ་དང༌། དམར་སེར་ཅན་གྱིས་དེ་ཐོས་ནས་ཉེས་པ་ཕྱིར་བཅོས། ནམ་སོ་དང་འགྲོ་མགྱོགས་གཙུག་ལག་ཁང་ནས་བསྐྲད། དེ་གཉིས་ཀྱིས་དགེ་འདུན་ལ་འགྲོ་བ་མིན་པ་བཞིས་སྐུར་པ་འདེབས་པ་ལ་ཞུགས་པ་ལ། དགེ་སློང་གཞན་གྱིས་བཟློག་ཀྱང་མི་གཏོང་བ་ལ་བཅས་སོ། ། འགྲོ་བ་མིན་པ་བཞི་ནི། དགེ་འདུན་འདི་དག་ནི་འཇིགས་པས་འགྲོ་བ། འདུན་པས།
ཆགས་པས། ཞེ་སྡང་གིས་འགྲོ་བའོ་ཞེས་སྐུར་པ་བཏབ་པའོ། ། ༼༢༤༣༽ གཉིས་པ་ནི། ཁྱིམ་པ་སུན་འབྱིན་གྱི་གཞི་ལ་ཞུགས་པའི་དགེ་སློང་གིས། རང་བཀྲོད་པར་བྱེད་པའི་དགེ་འདུན་ལ་བསྐུར་པ་འདེབས་པའི་གཞི་ལ་ཞུགས་པ་ལ་ཟློག་བྱེད་ཀྱི་རྐྱེན་གྱིས་བཟློག་ཀྱང་མི་གཏོང་བའི་ཁ་ན་མ་ཐོ་བའོ། ། དེ་ཡང་ཁྱིམ་པ་སུན་འབྱིན་གྱི་སྤྱོད་པ་གཉིས་ཏེ། ཡུལ་བུད་མེད་དང་ལྷན་ཅིག་ཏུ་རྩེ་ཞིང་འགྲོགས་པར་བྱེད་པ་དང༌། ཕྱི་དྲོའི་དུས་སུ་ཁྱིམ་པ་དང་ལྷན་ཅིག་ཏུ་བཟའ་བཏུང་ལ་ལོངས་སྤྱོད་པའོ། ། ས་གའི་ལྷས། ཁྱིམ་སུན་འབྱིན་པ་ཡིས་ནི་གཞན། །
སུན་འབྱིན་པ་ནི་རྣམ་གཉིས་གསུངས། ། གཅིག་ནི་འགྲོགས་པས་ཡིན་ཏེ་གཞན། ། གཉིས་པ་ཡང་ནི་ལོངས་སྤྱོད་ཀྱིས། ། འགྲོགས་པ་བུད་མེད་ལྷན་ཅིག་ཏུ། ། རྩེ་འཇོ་འཆར་གཡེང་ལ་སོགས་བརྟེན། ། ལོངས་སྤྱོད་མེ་ཏོག་འབྲས་བུ་དང༌། ། བཟའ་བཏུང་ལ་སོགས་ལྷན་ཅིག་བྱེད། ། ཅེས་པ་ལྟར་རོ། ། བཅུ་གསུམ་པ་བཀའ་བློ་མི་བདེ་བའི་ལྷག་མ་ལ་གཉིས་ལས། དང་པོ་ནི།
ཡུལ་ཀཽ་ཤམྦྷིར་དགེ་སློང་འདུན་པས་སྲོག་ཆགས་དང་བཅས་པའི་ཆུ་ལ་སྤྱད་པའི་ལྟུང་བ་བྱུང་བ་ན། དགེ་འདུན་གྱིས་ལྟུང་བ་གླེང་པས། འདུན་པ་ན་རེ། ཁྱེད་དགེ་ཡང་རུང་སྡིག་ཀྱང་རུང་ཁྱེད་ལ་ལྟུང་བ་མི་གླེང་ངོ༌། ། ང་དགེ་ཡང་རུང་སྡིག་ཀྱང་རུང་ང་ལ་ལྟུང་བ་མ་གླེང་ཞིག་ཟེར། བཀའ་བློ་མི་བདེ་བའི་གཞི་ལ་ཞུགས་པ་ལ་ཟློག་བྱེད་ཀྱི་རྐྱེན་གྱིས་བཟློག་ཀྱང་མི་གཏོང་བ་ལ་བཅས་སོ། ། གཉིས་པ་ནི། བཀའ་བློ་མི་བདེ་བའི་གཞི་ལ་ཞུགས་པའི་དགེ་སློང་ལ་ཟློག་བྱེད་ཀྱི་རྐྱེན་གྱིས་བཟློག་ཀྱང་མི་གཏོང་བའི་ཁ་ན་མ་ཐོ་བ་ནི་བཀའ་བློ་མི་བདེ་བའི་དགེ་འདུན་ལྷག་མ་སྟེ། ས་གའི་ལྷས། བཀའ་བློ་མི་བདེ་བས་ཀྱང་ནི། །
དགེ་འདུན་ལྷག་མའི་ལྟུང་བར་བསྟན། ། བཀའ་བློ་མི་བདེ་ཕན་རྣམས་ལ། ། བརྗོད་རུང་མ་ཡིན་ཚིག་སྨྲས་སོ། ། ཞེས་སོ། ། བཞི་པ་ནི། བཅུ་གསུམ་པོ་དེ་དག་བསྡུ་ན། དང་པོ་ལས་གྱུར་པ་དང༌། བསྒོ་བ་ལས་གྱུར་པ་གཉིས་སུ་འདུས། ༼༢༤༤༽ དང་པོ་ལ་ཆགས་པས་ཀུན་ནས་བསླངས་པ་དང༌། གནོད་པས་ཀུན་ནས་བསླངས་པ་གཉིས།
དང་པོ་ལ་ནང་སེམས་ཅན་ལ་ཆགས་པ་དང༌། ཕྱི་རོལ་ཡོ་བྱད་ལ་ཆགས་པ་གཉིས། དང་པོ་ལ་རང་ཆགས་པ་ལ་སྦྱོར་བ་དང༌། གཞན་ཆགས་པ་ལ་སྦྱོར་བ་གཉིས། དང་པོ་ལ་ལུས་ཀྱི་བདེ་བ་ལ་ཆགས་པ་དང༌། ངག་གི་བདེ་བ་ལ་ཆགས་པ་གཉིས། དང་པོའི་དབང་དུ་བྱས་ནས་འབྱིན་པ་དང་རེག་པའི་ལྷག་མ་གཉིས་སོ། ། གཉིས་པའི་དབང་དུ་བྱས་ནས་འཁྲིག་ཚིག་སྨྲ་བ་དང་བསྙེན་བཀུར་བསྔགས་པ་གཉིས་སོ། ། གཞན་ཆགས་པ་ལ་སྦྱོར་བའི་དབང་དུ་བྱས་ནས་གཉེན་བྱེད་པའོ། ། ཕྱི་རོལ་ཡོ་བྱད་ལ་ཆགས་པའི་དབང་དུ་བྱས་ནས་ཁང་པ་དང་ཁང་ཆེན་ལས་གྱུར་པའོ། །
གནོད་པས་ཀུན་ནས་བསླངས་པའི་དབང་དུ་བྱས་ནས་གཞི་མེད་བག་ཙམ་མོ། ། བསྒོ་བ་ལས་གྱུར་པའི་དབང་དུ་བྱས་ནས་ཕྱི་མ་བཞིའོ། ། དེས་ན་དང་པོ་དགུ་ལ་དང་པོ་ལས་གྱུར་པའི་ལྷག་མ་ཞེས་བྱ་སྟེ། བྱ་བ་དེ་དང་དེའི་ངོ་བོ་སྤྱད་མ་ཐག་ཏུ་ལྷག་མའི་དངོས་གཞི་བསྐྱེད་པའི་ཕྱིར། ཕྱི་མ་བཞི་ལ་བསྒོ་གྱུར་གྱི་ལྷག་མ་ཞེས་བྱ་སྟེ། དབྱེན་ལ་སོགས་པའི་བྱ་བ་མི་རིག་པ་ལ་ཞུགས་མ་ཐག་ཏུ་ལྟུང་བའི་དངོས་གཞི་བསྐྱེད་པ་མ་ཡིན་པར། ལྟུང་བའི་དངོས་གཞིའི་བསྐྱེད་པ་བཞམས་པ་དང་བསྒོ་བ་ལ་སོགས་པའི་ཟློག་བྱེད་ཀྱི་རྐྱེན་ལ་ལྟོས་པའི་ཕྱིར། ལྔ་པ་བསྒོ་གྱུར་བྱེ་བྲག་ཏུ་བཤད་པ་ལ། གཞུང་ལས་བསྟན་ཚུལ་དང༌། དེ་ལྟར་བསྟན་པའི་བསྒོ་གྱུར་དངོས་སོ། །
དང་པོ་ནི། མདོ་རྩ་བར། བཟློག་པའི་ཚུལ་གྱིས་མི་གཏོང་བར་རྗེས་སུ་སྒྲུབ་པའི་རང་བཞིན་ནི་རྗེས་སུ་མཐུན་ནོ། ། གསོལ་བ་ནི་བཟློག་པ་དང་འདྲ་བ་ཉིད་དོ། ། ཚིག་གི་སྐད་ཅིག་མ་གཅིག་ཉིད་དོ། ། བཟླས་པ་ནི་ཐ་དད་པ་ཉིད་དོ། ། མཇུག་སྡུད་པ་ནི་མ་ཡིན་ནོ། ། འཇུག་པ་ནི་སྦྱོར་བ་ཉིད་དོ། ། ཞེས་སོ། ། དགེ་འདུན་གྱི་དབྱེན་བྱེད་པ་སོགས་ལ་ཞུགས་པ་ལ་ཟློག་བྱེད་ཀྱི་རྐྱེན་གྲངས་དུ་མ་ཡོད་ཅིང༌།
༼༢༤༥༽ དེའི་མཐའ་ལ་མ་གཏང་བ་ལ་ལྟུང་བ་ཡང་གྲངས་དུ་མ་འབྱུང་ངོ་ཞེས་སྤྱིར་བསྟན་གྱིས་འཆད་པ་ནི། བཟློག་པའི་ཚུལ་གྱིས་ཞེས་པས་བསྟན་ཏེ། རྒྱ་ཆེར་འགྲེལ་དུ། གང་གི་ཕྱིར་དགེ་འདུན་ལྷག་མ་བཞི་པོ་དེ་དག་བཟློག་པ་དང་འབྲེལ་པ་ཡིན་པ་དེའི་ཕྱིར། བཟློག་པ་ཇི་སྙེད་པར་ལྟུང་བ་ཡང་དེ་སྙེད་དུ་འགྱུར་རོ་ཞེས་སོ། ། གསོལ་བའི་ལས་དེ་ཟློག་བྱེད་དངོས་མ་ཡིན་ཀྱང༌། ལྟུང་བ་བསྐྱེད་པ་ལ་བརྗོད་པ་དང་ཆ་འདྲ་བ་ཡིན་ནོ་ཞེས་འཆད་པ་ནི། གསོལ་བ་ནི་ཞེས་སོ། ། གསོལ་བའི་ལས་ལ་ཚིག་གི་ཆ་ཤས་དུ་མ་ཡོད་ཀྱང་ཐམས་ཅད་བསྡོམས་པས་ལྟུང་བ་བསྐྱེད་པ་ཡིན་གྱི། ཚིག་གི་ཆ་ཤས་རེ་རེས་བསྐྱེད་པ་མ་ཡིན་ནོ་ཞེས་འཆད་པ་ནི།
ཚིག་གི་སྐད་ཅིག་མ་གཅིག་ཉིད་དོ། ། ཞེས་སོ། ། བརྗོད་པ་གསུམ་གྱིས་ལྟུང་བ་རིགས་ཐ་དད་དུ་བསྐྱེད་ཅེས་འཆད་པ་ནི། བཟླས་པ་ནི་ཐ་དད་པ་ཉིད་དོ་ཞེས་སོ། ། ལས་ཀྱི་མཇུག་སྡུད་ལྟུང་བའི་སྐྱེད་བྱེད་མ་ཡིན་ཞེས་འཆད་པ་ནི། མཇུག་སྡུད་པ་ནི་མ་ཡིན་ནོ་ཞེས་སོ། ། དགེ་འདུན་གྱི་དབྱེན་སོགས་ལ་ཞུགས་པ་ལ། ཟློག་བྱེད་ཀྱི་རྐྱེན་གྱིས་བཟློག་ཀྱང་མི་གཏོང་བའི་ལུས་ངག་གི་འཇུག་པ་ནི་ལྟུང་བ་སྔ་ཕྱི་དུ་མའི་སྐྱེད་བྱེད་ཡིན་ནོ། ། ཞེས་འཆད་པ་ནི། འཇུག་པ་ནི་སྦྱོར་བ་ཉིད་དོ་ཞེས་སོ། །
རྒྱ་ཆེར་འགྲེལ་དུ། འཇུག་པ་ཞེས་བྱ་བའི་གནས་སྐབས་ཀྱི་བྱེ་བྲག་མ་བསྟན་པས་ན། བཞམས་ཏེ་བསྒོ་བ་དང༌། གསོལ་བ་བྱ་བ་ལ་སོགས་པ་དག་གི་འོག་དང་སྔ་རོལ་ཡང་ཡིན་པར་རིག་པར་བྱའོ་ཞེས་སོ། ། གཉིས་པ་ལ་ཟློག་བྱེད་ཀྱི་རྐྱེན་ངོས་བཟུང༌། དེ་དག་ལས་ལྟུང་བ་བྱུང་ཚུལ། ཐམས་ཅད་བསྡོམས་པའི་གྲངས་ལ་དཔྱད་པ་དང་གསུམ། དང་པོ་ལ་གླེང་དྲན་བཞམས་བསྒོ། ལས་ཀྱིས་བསྒོ་བ་དང་གསུམ། དང་པོ་ནི།
དགེ་འདུན་གྱི་དབྱེན་དང༌། དེའི་གྲོགས་བྱེད་པ་དང༌། ཁྱིམ་པ་སུན་འབྱིན་པ་དང༌། བཀའ་བློ་མི་བདེ་བ་དང༌། སྡིག་ལྟ་མི་གཏོང་བ་སོགས་ ༼༢༤༦༽ བྱ་བ་ངན་པ་ལ་ཞུགས་པ་ལ་ལྟུང་བ་གླེང་ཞིང་དྲན་པར་བྱས་ནས། བྱ་བ་ངན་པ་འཕྲོ་མི་གཅོད་པ་ལ་གནས་ནས་དབྱུང་བ་སོགས་བྱེད་པའོ། ། གཉིས་པ་ནི། ཡིད་མཐུན་པའི་གྲོགས་ཚངས་པར་མཚུངས་པར་སྤྱོད་པས་ཚིག་འཇམ་པོའི་སྒོ་ནས་བྱ་བ་ངན་པ་ལས་ཟློག་པར་བྱེད་པའོ། ། གསུམ་པ་ནི། དང་པོར་གསོལ་བའི་ལས་བྱས་ནས།
དགེ་འདུན་གྱི་གསོལ་བའི་ལས་བྱས་ཟིན་གྱི་བྱ་བ་འདི་དང་འདི་ཐོངས་ཞེས་བརྗོད། དེ་བཞིན་དུ་བརྗོད་པ་དང་པོ་དང་གཉིས་པ་ལ་ཡང་བྱེད། བརྗོད་པ་གསུམ་པའི་མཐའ་ལ་མ་བཏང་བ་ལ་ལྟུང་བའི་དངོས་གཞི་ཇི་ལྟ་བ་བཞིན་བསྐྱེད་དོ། ། གཉིས་པ་ནི། ས་གའི་ལྷས། གླེང་དྲན་གྱི་མཐར་མི་གཏོང་བ་ལ་ཉེས་བྱས། བཞམས་པའི་མཐར་མི་གཏོང་བ་ལ་ཉེས་བྱས། གསོལ་པ་དང་བརྗོད་པ་དང་པོ་གཉིས་ཀྱི་མཐར་མི་གཏོང་བ་ལ་སྦོམ་པོ་རེ་རེ། བརྗོད་པ་གསུམ་པའི་མཐའ་ལ་མི་གཏོང་བ་ལ་དངོས་གཞི་བསྐྱེད་པར་བཤད་དེ། དགེ་འདུན་འབྱེད་པར་གང་བརྩོན་པའི། །
བློ་ཆུང་གིས་ནི་ཉེས་བྱས་ཐོབ། ། བཞམས་ཏེ་བསྒོས་ཀྱང་མི་གཏོང་ན། ། ཉེས་བྱས་ཉིད་དུ་རྣམ་པར་བཞག ། དང་པོ་ཉིད་དུ་གསོལ་བའི་ལས། ། བརྗོད་ཚེ་མི་གཏོང་སྦོམ་པོ་ཉིད། ། བརྗོད་པ་གཉིས་ལའང་དེ་ཡིན་ཏེ། ། མཐར་ནི་དགེ་འདུན་ལྷག་མ་ཉིད། ། ཅེས་སོ། ། སློབ་དཔོན་དུལ་བ་ལྷ་ལྟར་ན་བཞམས་པའི་མཐའ་ལ་མི་གཏོང་བ་ལ་སྦོམ་པོར་བཞེད་དེ། རྣམ་འབྱེད་ཀྱི་འགྲེལ་པར།
གང་གི་ཚིག་གིས་བཞམས་ཏེ་ཕྱིར་བཟློག་པ་ན། མི་གཏོང་ན་ཡང་ཉེས་པ་སྦོམ་པོར་འགྱུར་རོ་ཞེས་དང༌། ལུང་ལས། དགེ་སློང་གིས་བཞམས་ཏེ་བསྒོ་བ་ན། གཞི་དེ་གཏོང་ན་དེ་ལྟར་ན་ལེགས། གལ་ཏེ་མི་གཏོང་ན་ཉེས་པ་སྦོམ་པོར་འགྱུར་རོ་ཞེས་བཤད། གསུམ་པ་ནི། ཟློག་བྱེད་ཀྱི་རྐྱེན་དེ་དག་ལས་ལྟུང་བ་གྲངས་དུ་ཞིག་བསྐྱེད་ཅེ་ན། ཁ་ཅིག་བཞམས་བསྒོའི་སྔ་རོལ་དུ་སྦྱོར་བའི་ཉེས་བྱས་གཅིག རྐྱེན་ལྔའི་ ༼༢༤༧༽ མཐར་ལྟུང་བ་ལྔ་ཐུན་མོང་དུ་སྦྱོར་བའི་སྦོམ་པོ་གཅིག་དང་བདུན་བསྐྱེད་ཟེར།
རང་ལུགས་ནི་བྱ་འདུལ་ཆེན་པོའི་བཞེད་པ་ལྟར་ལྟུང་བ་བཅུ་བསྐྱེད་དེ། དང་པོར་སྦྱོར་བའི་ཉེས་བྱས་གཅིག རྐྱེན་ལྔའི་མཐར་མ་བཏང་བ་ལ་ལྟུང་བ་ལྔ། བཞམས་པ་དང་གསོལ་བའི་བར་དུ་བྱ་བ་མིན་པ་ལ་འཇུག་པའི་སྦྱོར་སྦོམ་གཅིག གསོལ་བ་དང་བརྗོད་པ་དང་པོའི་བར་དུ་དེ་ལྟ་བུ་གཅིག བརྗོད་པ་དང་པོ་གཉིས་ཀྱི་བར་དུ་དེ་ལྟ་བུ་གཅིག བརྗོད་པ་གཉིས་པ་དང་གསུམ་པའི་བར་དུ་བྱ་བ་མིན་པ་ལ་འཇུག་པའི་སྦྱོར་སྦོམ་གཅིག་བསྐྱེད་པའི་ཕྱིར་ཏེ། འཇུག་པ་ནི་སྦྱོར་བ་ཉིད་དོ་ཞེས་དང༌། དེའི་རྒྱ་ཆེར་འགྲེལ་དུ། འཇུག་པ་ཞེས་བྱ་བའི་གནས་སྐབས་ཀྱི་བྱེ་བྲག་མ་བསྟན་པས་ན་བཞམས་ཏེ་བསྒོ་བ་དང་གསོལ་བ་བྱ་བ་ལ་སོགས་པ་དག་གི་འོག་དང་སྔ་རོལ་ཡང་ཡིན་པར་རིག་པར་བྱའོ། །
ཞེས་གསུངས་པའི་ཕྱིར། ཞར་ལ་མ་ངེས་པ་གཉིས་བཤད་པ་ནི། སོ་ཐར་དུ། དབེན་པ་སྐྱབས་ཡོད་འདུག་པའོ། ། ཞེས་གསུངས། འདིའི་དོན་ལ་གསུམ་གང་ཡིན་མ་ངེས་པ་དང༌། གཉིས་གང་ཡིན་མ་ངེས་པའོ། ། དང་པོ་ནི། མི་ཚངས་སྤྱོད་བྱར་རུང་བའི་གནས་དབེན་པ་སྐྱབས་ཡོད་དུ་དགེ་སློང་དང་བུད་མེད་ལྷན་ཅིག་ཏུ་འདུག་པའི་ཚེ། ཕམ་པ་ལྷག་མ་ལྟུང་བྱེད་གང་རུང་གིས་གོས་པ་ཡིན་ཀྱང་ཁྱད་པར་གང་ཡིན་མ་ངེས་པའོ། །
གཉིས་པ་ནི། མི་ཚངས་སྤྱོད་བྱར་མི་རུང་བའི་གནས་དབེན་པ་སྐྱབས་ཡོད་དུ་དགེ་སློང་དང་བུད་མེད་ལྷན་ཅིག་ཏུ་འདུག་པའི་ཚེ། ལྷག་མ་དང་ལྟུང་བྱེད་གང་རུང་གིས་གོས་པ་ཡིན་ཀྱང་བྱེ་བྲག་གང་ཡིན་མ་ངེས་པའོ། ། གསུམ་པ་ལྟུང་བྱེད་ཀྱི་སྡེ་ཚན་ལ་སྤང་ལྟུང་དང༌། ལྟུང་བྱེད་འབའ་ཞིག་པ་གཉིས། དང་པོ་ལ་ཐུན་མོང་གི་དོན་དང༌། སོ་སོའི་རང་བཞིན་ནོ། ། དང་པོ་ལ་དུས་དང་འབྲེལ་བའི་ཐུན་མོང་བ། བདག་པོ་དང་འབྲེལ་བའི། ཤན་དང་འབྲེལ་བའི།
སྤང་ལྟུང་དང་པོ་གསུམ་དང་འབྲེལ་ ༼༢༤༨༽ བའི་ཐུན་མོང་བ་དང་བཞི། དང་པོ་ལ་དུས་ཡན་ལག་ཏུ་དགོས་པའི་ལྟུང་བ་དང༌། སྐབས་ཀྱི་དོན་ལ་སྦྱར་བ་གཉིས། དང་པོ་ནི། དུས་ཡན་ལག་ཏུ་དགོས་པའི་ལྟུང་བ་བཅུ་དགུ་སྟེ། གོས་ཞག་བཅུ་འཆང་བ་དང་ལྷུང་བཟེད་ཞག་བཅུ་འཆང་བ། ཆོས་གོས་དང་བྲལ་བ། ཟླ་འཇོག་གསོག་འཇོག དབྱར་གྱི་རས་ཆེན་ཚོལ་སྔས་པ། དེ་བཞག་འཕྱིས་པ།
དབྱར་རྙེད་བགོད་སྔས་པ། དབྱར་རྙེད་བགོད་འཕྱིས་པ། ནུབ་ལྷག་ཉལ། སྣང་བ་དང་བཅས་པའི་ཕྱོགས་སུ་ཉལ་བ། བུད་མེད་དང་ལྷན་ཅིག་ཉལ་བ། མུ་སྟེགས་ཅན་གྱི་འདུག་གནས་སུ་ཉལ་བ། འགྲོན་དུ་གཉེར་བ་ལས་རིང་དུ་འདུག་པ། སྤངས་པའི་རྗེས་སུ་ཕྱོགས་པ། དགེ་ཚུལ་བསྙེལ་བ་བསྡུད་པ། དུས་མིན་དུ་ཟ་བ།
དམག་གི་ནང་དུ་གནས་པ། ཕྱི་དྲོ་གྲོང་དུ་རྒྱུ་བ། རྒྱལ་པོའི་ཕོ་བྲང་དུ་ནུབ་མོ་འགྲོ་བའི་ལྟུང་བྱེད་དང་བཅས་པ་བཅུ་དགུ་ལ་ངེས་པར་དུས་ཡན་ལག་ཏུ་དགོས་པའི་ཕྱིར། གཉིས་པ་ལ་གཞུང་ལས་བསྟན་ཚུལ་དང༌། དེ་ལྟར་བསྟན་པའི་སྐབས་དོན་ངོས་གཟུང་བ་གཉིས། དང་པོ་ནི། ཉིན་མཚན་གྱི་དང་པོ་མ་ཡིན་པ་ལ་ཐ་མ་མ་ཡིན་པ་མེད་པ་ཉིད་དོ། ། གནས་པ་ལ་ནི་སྦྱོར་བའི་སྣོད་ཉིད་དོ། ། དེའི་དང་པོ་ནི་སྐྱ་རེངས་དང་པོ་དེའོ། ། ལས་ལ་ནི་འདས་ན་ཉི་མ་ཤར་བའི་འོ་ཞེས་གསུངས།
དེ་ཡང་ཞག་བཅུ་འཆང་སྤང་དང་ཆོས་གོས་དང་བྲལ་བ་དང་ཟླ་འཇོག་གི་སྤང་བ་བསྐྱེད་པ་ལ། ཞག་དང་པོ་དེ་ཉིད་ཀྱི་ཉིན་མཚན་གྱི་ཆ་སྔ་མ་རྣམས་ལྟུང་བ་དེ་ཉིད་བསྐྱེད་པའི་རྒྱུར་ངེས་པར་དགོས་པ་མ་ཡིན་ནོ་ཞེས་འཆད་པ་ནི། ཉིན་མཚན་གྱི་དང་པོ། ། ཞེས་སོ། ། ཉིན་མཚན་གྱི་ཆ་ཤས་སྔ་མ་དེ་དག་རྒྱལ་པོའི་ཕོ་བྲང་དུ་འཇུག་པ་དང་དམག་གི་ནང་ན་གནས་པ་ལ་སོགས་པ་གནས་འབྲེལ་གྱི་ལྟུང་བའི་སྦྱོར་བ་ཉེས་བྱས་ཀྱི་རྒྱུར་འགྱུར་བ་ཡོད་ཅེས་འཆད་པ་ནི། གནས་པ་ལ་ནི་ཞེས་སོ། ། ཉིན་མཚན་གྱི་དང་པོ་ནི་སྐྱ་རེངས་དང་པོ་ཡིན་ནོ་ཞེས་འཆད་པ་ནི། དེའི་དང་པོ་ནི། ཞེས་སོ། ། གསོ་ ༼༢༤༩༽ སྦྱོང་ལ་སོགས་པའི་ལས་ལ་འདས་པའི་ཚེ་ཉི་མ་ཤར་བ་ཡང་ཉིན་མཚན་གྱི་དང་པོར་རུང་ཞེས་པའི་དམིགས་གསལ་འཆད་པ་ནི།
ལས་ལ་ནི་ཞེས་སོ། ། གཉིས་པ་ལ་དུས་ཚིགས་སྤྱིའི་རྣམ་པར་བཞག་པ། ཉིན་མཚན་གྱི་དང་པོ་ངོས་གཟུང་བ། ཞག་བཅུ་ཆང་སྤོང་བསྐྱེད་པའི་ཉིན་ཞག་དང་པོ་ངོས་གཟུང་བ་དང་གསུམ། དང་པོ་ནི་གོང་དུ་བཤད་པ་ལྟར་རོ། ། གཉིས་པ་ལ་སྐྱ་རེངས་ཀྱི་དབྱེ་བ་དང༌། དེ་དག་འཆར་བའི་དུས་སོ། ། དང་པོ་ལ་སྐྱ་རེངས་དང་པོ། བར་པ། ཐ་མ་དང་གསུམ།
དང་པོ་ནི། ཤར་ལུས་འཕགས་ཀྱི་གླིང་གི་ཐད་སོར་ཉི་མའི་དཀྱིལ་འཁོར་གྱིས་སླེབ་པའི་ཚེ། ཉི་མའི་འོད་ཟེར་ཤིང་ཛམ་བུ་ཏྲི་ཤཱའི་འདབ་མ་ལ་ཕོག་པའི་སྟོབས་ཀྱིས་ཤར་ཕྱོགས་རྔ་ཡབ་གཞན་གྱི་ཐད་སོར་སྐར་མའི་འོད་ཅུང་ཟད་ཉམས་ཤིང་ནམ་མཁའ་སྔོ་སྐྱར་སྣང་བ་ནི། སྐྱ་རེངས་དང་པོ་ཤར་བའི་དུས་ཡིན་ཏེ། སྐར་མའི་བསྟན་བཅོས་ལས། སྐྱ་རེངས་དང་པོར་ཤར་བ་ན། ། ཤར་ཕྱོགས་སུ་ནི་སྔོར་སྣང་ཞིང༌། ། སྐར་མའི་གདོང་གི་འོད་ཉམས་ལ། ། ནམ་མཁའ་སྔོ་སྐྱར་འགྱུར་བ་ཡིན། ། ཞེས་སོ། །
གཉིས་པ་ནི། དེ་ནས་ཡུན་ཅུང་ཟད་འདས་པ་ན་རྒྱུ་སྐར་གྱི་འོད་ཆུང་བ་དང་ཤར་ཕྱོགས་ཀྱི་ནམ་མཁའ་སེར་སྐྱར་སྣང་བ་ནི་སྐྱ་རེངས་བར་པ་ཤར་བའི་དུས་ཡིན་ཏེ། སྐྱ་རེངས་བར་པ་ཤར་བ་ན། དེས་ནི་ཤར་ཕྱོགས་སྐྱ་ཞིང་དམར། ། རྒྱུ་སྐར་འོད་ནི་ཆུང་བ་དང༌། ། ནམ་མཁའ་སེར་སྐྱར་འགྱུར་བ་ཡིན། ། ཞེས་སོ། ། གསུམ་པ་ནི། དེ་ནས་ཡུན་ཅུང་ཟད་འདས་པ་ན་རྒྱུ་སྐར་གྱི་འོད་མེད་ཅིང་གཟུགས་ཅན་གྱི་དངོས་པོ་མིག་ལམ་དུ་གསལ་བར་སྣང་བ་ནི་སྐྱ་རེངས་ཐ་མ་ཤར་བའི་དུས་ཡིན་ཏེ། སྐྱ་རེངས་ཐ་མ་ཤར་བ་ན། །
རྒྱུ་སྐར་འོད་ནི་མེད་པ་དང༌། ། སྐྱ་རེངས་ཐ་མ་འོད་ཟེར་ཤར། ། འོད་ཟེར་ཉི་མ་ཤར་བར་དུ། ། ཞེས་པ་ལྟར་རོ། ། གཉིས་པ་ལ། ཁ་ཅིག་མཚན་མོའི་སུམ་ཆ་ལུས་པ་ན་སྐྱ་རེངས་དང་པོ་འཆར་ཟེར། ༼༢༥༠༽ གཞན་དག་ལྔ་ཆ་ལུས་པ་ན་སྐྱ་རེངས་དང་པོ་འཆར་ཟེར་རོ། ། རིགས་པ་མ་ཡིན་ཏེ། འཛམ་བུའི་གླིང་འདིར་ཉིན་མཚན་ཡུད་ཙམ་བཅོ་ལྔ་པ་མཉམ་པའི་ཉིན་ཞག་མི་སྲིད་པར་ཐལ། འཛམ་བུའི་གླིང་འདིར་སྐྱ་རེངས་དང་པོ་ཤར་ནས་ཉི་མའི་བྱེད་པ་རྫོགས་ཀྱི་བར་ལ་ཡུད་ཙམ་བཅོ་ལྔ་ཡོད་པའི་ཉིན་ཞག་དེའི་མཚན་མོ་ལ་ཡུད་ཙམ་བཅོ་ལྔ་ཡོད་པ་མི་སྲིད་པའི་ཕྱིར་ཏེ།
ཞག་སྔ་མའི་མཚན་མོའི་ལྔ་ཆ་ལུས་པ་ན་ཞག་ཕྱི་མའི་སྐྱ་རེངས་འཆར་བའི་ཕྱིར། གཞན་ཡང་མཚན་མོ་དང་ཉིན་མོའི་གཞི་མཐུན་ཡོད་པར་ཐལ། ཞག་སྔ་མའི་མཚན་མོའི་དུས་དང་ཕྱི་མའི་ཉིན་མོའི་དུས་ཀྱི་གཞི་མཐུན་ཡོད་པའི་ཕྱིར། རང་ལུགས་ནི་ཞག་སྔ་མའི་མཚན་མོའི་མཐའི་སྐད་ཅིག་མ་རྫོགས་པའི་འཇུག་ཐོག་དེ་མ་ཐག་ཏུ་ཞག་ཕྱི་མའི་སྐྱ་རེངས་དང་པོ་འཆར་བ་ཡིན་ཏེ་ཉིན་མཚན་ཡུད་ཙམ་བཅོ་ལྔ་པར་མཉམ་པའི་ཚེ། ཞག་དང་པོའི་མཚན་མོའི་ཡུད་ཙམ་བཅོ་ལྔ་རྫོགས་པའི་དེ་མ་ཐག་ཏུ་ཞག་ཕྱི་མའི་ཉིན་མོའི་ཡུད་ཙམ་དང་པོའི་ཆ་ཤས་སུ་གྱུར་པའི་སྐྱ་རེངས་དང་པོ་འཆར་བའི་ཕྱིར། གསུམ་པ་ནི། གོས་ཞག་བཅུ་འཆང་སྤང་གི་ལྟུང་བ་བསྐྱེད་པའི་ཉིན་ཞག་དང་པོ་དེ་ལ་ཡུད་ཙམ་སུམ་ཅུ་ཚང་བའི་ཉིན་ཞག་ཡོངས་རྫོགས་དགོས་པ་མ་ཡིན་ཏེ། ཞག་བཅུ་འཆང་སྤང་གི་ལྟུང་བ་བསྐྱེད་པའི་ཉིན་ཞག་དང་པོ་དེ་ལ་མཚན་མོ་མཐའི་སྐད་ཅིག་མ་ཙམ་གྱིས་ཉིན་ཞག་དང་པོ་དེའི་གོ་ཆོད་པ་ཡོད་པའི་ཕྱིར། དཔེར་ན་ཚེས་གཅིག་གི་མཚན་མོ་མཐའི་སྐད་ཅིག་མའི་སྔ་རོལ་ཙམ་དུ་གོས་གཅིག་རྙེད་ནས་བྱིན་གྱིས་མ་བརླབས་པར་བཞག་ནས་ཚེས་བཅུ་གཅིག་པའི་སྐྱ་རེངས་ཤར་བའི་ཚེ། ཞག་ཕྱི་མ་དགུ་ཚེས་གཅིག་གི་མཚན་མོའི་མཐའི་སྐད་ཅིག་མ་དང་བཅས་པ་བསྡོམས་པས་ཞག་བཅུ་འཆང་སྤང་གི་ལྟུང་བ་བསྐྱེད་པ་བཞིན་ནོ། །
དེ་ལྟར་ཡང༌། འདིར་ཉིན་མཚན་གི་དང་པོ་མ་ཡིན་པ་ལ་ཐ་མ་མ་ཡིན་པ་མེད་པ་ཉིད་དོ་ཞེས་དང༌། རྒྱ་ཆེར་འགྲེལ་ལས། ༼༢༥༡༽ དེ་བས་ན་ཉིན་མཚན་གྱི་དང་པོའི་ཐུན་ཚོད་ཀྱི་ཚོགས་ནི་ངེས་པ་མེད་དེ། ཉིན་མཚན་དང་པོ་དེ་ཉིད་ཀྱིས་མཚན་མོ་མཐའི་སྐད་ཅིག་མ་གཅིག་ལ་ཉིན་མཚན་ཞེས་བྱ་བའི་མིང་འཐོབ་བོ་ཞེས་གསུངས་པའི་ཕྱིར། གཉིས་པ་ནི། སྤང་བ་ལ་ནི་འདུ་ཤེས་ལས་གཙོ་ཆེར་རང་གི་ཉིད་དོ། ། དེ་ནི་བསྔོས་པ་ཉིད་ན་བྲལ་བ་ཉིད་དོ། ། རབ་ཏུ་བྱུང་བའི་དོན་དུ་ངེས་པར་བྱས་པ་ཡང་དེ་ཉིད་དོ། ། ཆོས་གོས་ལས་ཀྱང་རྣམ་པར་བརྟགས་ནའོ། །
འདི་ལ་རྗེས་སུ་ཞུགས་པ་ཉིད་ཀྱང་ཉམས་པ་ཡིན་ནོ། ། རང་བཞིན་ལས་ཉམས་ན་ཡང་ངོ༌། ། ཞེས་གསུངས། འདི་དག་གི་དོན་ལ། སྤང་ལྟུང་བསྐྱེད་པ་ལ་རང་གི་བ་དགོས་པའི་རྒྱུ་མཚན། རང་གི་བ་དང་བྲལ་བའི་ཐབས། དེའི་ཕན་ཡོན་དང་གསུམ། དང་པོ་ནི། འཆང་འབྲལ་འཇོག་པ་སོགས་ཀྱི་སྤང་པའི་ལྟུང་བ་བསྐྱེད་པ་ལ། གང་ལ་ལྟུང་བ་འབྱུང་བའི་ཡོ་བྱད་ལ་རང་དབང་ཞིང་བདག་འཛིན་ཞུགས་པ་ཞིག་དགོས་ཏེ།
དེ་ལས་གཞན་དུ་ལྟུང་བའི་དངོས་གཞི་ཇི་ལྟ་བ་བཞིན་མི་བསྐྱེད་པའི་ཕྱིར། དེ་ཡང་སྤང་བ་ལ་ནི། ཞེས་པ་ལྟར་རོ། ། གཉིས་པ་ནི། རང་གིས་བདག་ཏུ་བཟུང་བའི་ཡོ་བྱད་ཡིན་ཀྱང་གང་ཟག་གཞན་ལ་སྦྱིན་པར་འདོད་པའི་བསམ་པས་བསྔོས་པ་དང༌། མ་འོངས་པ་ན་རབ་ཏུ་འབྱུང་བ་གཞན་གྱི་དོན་དུ་བསྔོས་པ་ལ་ཞག་བཅུ་འཆང་སྤང་གི་ལྟུང་བ་མི་འབྱུང་སྟེ། དེ་དག་ནི་རང་གི་བ་བྲལ་བའི་ཐབས་ཁྱད་པར་ཅན་ཡིན་པའི་ཕྱིར། དེ་ནི་བསྔོས་པ་ཉིད་ན་ཞེས་སོགས་སོ། ། གཞན་ཡང༌། ཡོ་བྱད་ལ་ཆོས་གོས་རྣམ་པར་བརྟགས་པ་ལས་ཀྱང་སྤང་ལྟུང་མི་འབྱུང་སྟེ།
ཆོས་གོས་ལས་ཀྱང་ཞེས་བཤད་པའི་ཕྱིར། དེའི་དོན་ནི། ཡོ་བྱད་ཀྱི་གོས་འདི་དང་འདི་མཁན་པོ་ལ་ཡིད་གཏད་དེ་བཅང་བར་བྱའོ་སྙམ་དུ་ཡིད་ལ་སེམས་ཤིང་ངག་ཏུ་རྗོད་པར་བྱེད་པ་ཡིན་ནོ། ། གསུམ་པ་ནི། ཡོ་བྱད་ལ་རང་གི་བ་བྲལ་བ་ནི་ཕན་ཡོན་ཁྱད་པར་ཅན་དང་ལྡན་ཏེ། རང་གི་བ་དང་བྲལ་བའི་ཡོ་བྱད་བྱིན་གྱིས་མ་བརླབས་སུ་ཟིན་ཀྱང་དེས་གཞན་ལ་ཤན་མི་བརྡེག་ལ། ༼༢༥༢༽ དངོས་པོ་གཞན་གྱིས་ཀྱང་དེ་ཉིད་ལ་ཤན་བརྡེག་པ་ཉམས་པའི་ཕྱིར། ཤན་གྱི་ལྟུང་བ་བསྐྱེད་པ་ལ་རྟེན་གྱི་གང་ཟག་བསམ་པ་རང་བཞིན་དུ་གནས་པ་དགོས་ཏེ། སེམས་འཁྲུགས་པ་ལ་སོགས་པ་རང་བཞིན་ཅན་དུ་མི་གནས་པ་ལ་ཤན་འབྱུང་བ་ཉམས་པའི་ཕྱིར། འདི་ལ་རྗེས་སུ་ཞུགས་པ་ཉིད་ཀྱང་ཉམས་པ་ཡིན་ནོ། །
རང་བཞིན་ལས་ཉམས་ན་ཡང་ངོ༌། ། ཞེས་པ་ལྟར་རོ། ། གསུམ་པ་ལ། གཞུང་ལས་བསྟན་ཚུལ་དང༌། དེ་ལྟར་བསྟན་པའི་ཤན་གྱི་རྣམ་གཞག་གཉིས། དང་པོ་ནི། དེ་ཡོད་ན་དངོས་པོ་དེ་ལྟ་བུ་གཞན་ལ་ཡང་འབྱུང་བ་ཉིད་དོ། ། ཞག་བདུན་པ་ལ་ནི་རིགས་མཐུན་པ་ལའོ། ། ལྟུང་བ་དེ་ཡོད་ན་ཡོ་བྱད་ཙམ་བདག་གིར་བྱས་པ་ལ་སྤང་བ་ཉིད་དོ་ཞེས་སོ། ། དེ་ཡང་རང་གིས་བདག་ཏུ་འཛིན་པ་ཞུགས་པ་བྱིན་གྱིས་མ་བརླབས་པའི་ཡོ་བྱད་ཀྱིས་བདག་འཛིན་ཞུགས་པའི་ཡོ་བྱད་གཞན་ལ་ཤན་སྟོབས་ཀྱི་ལྟུང་བ་བསྐྱེད་དོ། །
ཞེས་རྫས་ཀྱི་ཤན་བརྡེག་ཚུལ་འཆད་པ་ནི། དེ་ཡོད་ན་ཞེས་སོགས་སོ། ། གོས་དང་ལྷུང་བཟེད་སོགས་ཀྱི་ཤན་བརྡེག་པ་ལ་རིགས་མཐུན་དགོས་པའི་ངེས་པ་མེད་ཅིང༌། ཞག་བདུན་པའི་སྨན་གྱི་ཤན་བརྡེག་པ་ལ་སྨན་སྔ་ཕྱི་རིགས་མཐུན་པ་དགོས་སོ་ཞེས་འཆད་པ་ནི། ཞག་བདུན་པ་ལ་ནི་ཞེས་སོ། ། ཡོ་བྱད་ལ་བདག་འཛིན་ཞུགས་པའི་དབང་གིས་བྱུང་བའི་སྤང་བའི་ལྟུང་བ་ལ་ཕྱིར་འཆོས་པའི་ཚེ་བདག་འཛིན་ཞུགས་པའི་དངོས་པོ་གཞན་ལ་སྤངས་པའི་སྒོ་ནས་ལྟུང་བ་དེ་དག་ཕྱིར་བཅོས་དགོས་ཏེ། བདག་འཛིན་ཞུགས་པའི་དངོས་པོ་རེ་ཞིག་བསམ་པས་གཞན་ལ་མ་སྤངས་པར་དེ་ལ་བརྟེན་པའི་ལྟུང་བ་ཕྱིར་བཅོས་སུ་མི་རུང་བ་དང༌། ཕྱིར་མ་བཅོས་ན་ལྟུང་བས་འབྲས་བུ་སྡུག་བསྔལ་བསྐྱེད་པའི་ནུས་པ་གོང་ནས་གོང་དུ་འཕེལ་བའི་སྟོབས་ཀྱིས་ལྟུང་བ་གཞན་གྱི་ནུས་པ་ཡང་གོང་འཕེལ་དུ་བྱེད་པའི་ཕྱིར། ཞེས་ལྟུང་བའི་ཤན་བརྡེག་ཚུལ་དང་དེ་དག་ཕྱིར་བཅོས་ཚུལ་འཆད་པ་ནི། ལྟུང་བ་དེ་ཡོད་ན་ཞེས་སོ། །
གཉིས་ ༼༢༥༣༽ པ་ལ་ཤན་གསུམ་གྱི་རྣམ་གཞག་སྤྱིར་བསྟན་པ་དང༌། མིང་གི་རྣམ་གྲངས། ཤན་ཇི་ལྟར་དུ་བརྡེག་པའི་ཚུལ། གསུངས་པའི་དགོས་པ་དང་བཞི། དང་པོ་ལ་རྫས་ཀྱི་ཤན། ཞག་གི་ཤན། ལྟུང་བའི་ཤན་དང་གསུམ། དང་པོ་ལ་ངོ་བོ། སྒྲ་དོན། དབྱེ་བ་དང་གསུམ།
དང་པོ་ནི། རྡེག་བྱེད་ཀྱི་ཡོ་བྱད་ལ་བདག་ཏུ་འཛིན་པ་ཞུགས་པ་དེས་བརྡེག་བྱའི་ཡོ་བྱད་ལ་གོས་པར་བྱས་པའི་སྟོབས་ཀྱིས་བརྡེག་བྱའི་ཡོ་བྱད་ཀྱིས་རང་སྟོབས་ཀྱིས་ལྟུང་བ་བསྐྱེད་པའི་དུས་མ་ཡིན་ཀྱང་ཤན་སྟོབས་ཀྱིས་ལྟུང་བ་བསྐྱེད་པའི་རྒྱུའི་རིགས་སུ་གནས་པའོ། ། རྫས་ཀྱི་ཤན་དང་དངོས་པོའི་ཤན་མིང་གི་རྣམ་གྲངས་སོ། ། གཉིས་པ་ནི། ཡོ་བྱད་སྔ་མ་ལ་བདག་ཏུ་འཛིན་པ་ཞུགས་པའི་ནུས་པས་ཡོ་བྱད་ཕྱི་མ་ལ་ཡང་གོས་པར་བྱས་པའི་སྟོབས་ཀྱིས་ལྟུང་བ་གཞན་སྐྱེད་པར་བྱེད་པས་ན་རྫས་ཀྱི་ཤན་ཞེས་བྱའོ། ། གསུམ་པ་ལ་གོས་ཀྱི། སྨན་གྱི། ལྷུང་བཟེད་ཀྱི་ཤན་དང་གསུམ། དང་པོ་ལ་ཞག་བཅུ་པའི་གོས་ཤན་དང༌། ཟླ་འཇོག་གི་གོས་ཤན་གཉིས།
གཉིས་པ་ལ་ཐུན་ཚོད་དང༌། ཞག་བདུན་པའི་སྨན་ཤན་གཉིས། གཉིས་པ་ཞག་གི་ཤན་ལ་ངོ་བོ། སྒྲ་དོན། དབྱེ་བའོ། ། དང་པོ་ནི། ཞག་སྔ་མའི་དུས་སུ་ཡོ་བྱད་ལ་བདག་ཏུ་འཛིན་པའི་ནུས་པས་ཞག་ཕྱི་མའི་དུས་སུ་རྙེད་པའི་ཡོ་བྱད་ལ་གོས་པར་བྱས་པའི་སྟོབས་ཀྱིས་ལྟུང་བ་གཞན་བསྐྱེད་པའི་རྒྱུའི་རིགས་སུ་གནས་པའོ། ། ཞག་གི་ཤན་དང་དུས་ཀྱི་ཤན་རྣམ་གྲངས་སོ། ། གཉིས་པ་ནི། ཞག་སྔ་མ་ལ་རྙེད་པའི་ཡོ་བྱད་ལ་བདག་འཛིན་ཞུགས་པའི་ནུས་པས་ཞག་ཕྱི་མ་ལ་རྙེད་པའི་ཡོ་བྱད་ལ་གོས་པར་བྱེད་པས་ན་ཞག་ཤན་ཞེས་བྱའོ། །
གསུམ་པ་ལ་གོས་ལ་བརྟེན་པའི་ཞག་ཤན། ལྷུང་བཟེད་ལ་བརྟེན་པའི། སྨན་ལ་བརྟེན་པའི་ཞག་ཤན་དང་གསུམ། གསུམ་པ་ལ་ངོ་བོ། སྒྲ་དོན། དབྱེ་བའོ། ། དང་པོ་ནི། ཡོ་བྱད་ལ་བདག་འཛིན་ཞུགས་པའི་དབང་གིས་བྱུང་ ༼༢༥༤༽ བའི་ལྟུང་བ་ཕྱིར་མ་བཅོས་པའི་རྣམ་སྨིན་གྱི་ཉེས་པ་གོང་ནས་གོང་དུ་འཕེལ་བའི་སྟོབས་ཀྱིས་ལྟུང་བ་གཞན་གྱི་ཡང་རྣམ་སྨིན་གོང་འཕེལ་དུ་བྱེད་པའི་ནུས་པའོ། ། ལྟུང་བའི་ཤན་དང༌། རྣམ་སྨིན་གྱི་ཤན་མིང་གི་རྣམ་གྲངས་སོ། །
གཉིས་པ་ནི། ཕྱིར་མ་བཅོས་པའི་ལྟུང་བས་འབྲས་བུ་སྡུག་བསྔལ་བསྐྱེད་པའི་ནུས་པས་ལྟུང་བ་གཞན་གྱི་ཡང་འབྲས་བུ་སྡུག་བསྔལ་སྐྱེད་པར་བྱེད་པའི་ནུས་པ་འཕེལ་བར་བྱེད་པས་ན་ལྟུང་བའི་ཤན་དང་རྣམ་སྨིན་གྱི་ཤན་ཞེས་བྱའོ། ། གསུམ་པ་ལ་གོས་ལ་བརྟེན་པའི་ལྟུང་ཤན། སྨན་ལ་བརྟེན་པའི། ལྷུང་བཟེད་ལ་བརྟེན་པའི་ལྟུང་ཤན་དང་གསུམ་མོ། ། གཉིས་པ་ནི། ཤན་དང་རྗེས་ཞུགས་དང༌། རྒྱུན་འབྲེལ་པ་དང་ཤུགས་ཞེས་བྱ་བ་རྣམས་མིང་གི་རྣམ་གྲངས་སོ། ། དེ་ཡང་རྫས་དང་ཞག་དང་ལྟུང་ཤན་དང་གསུམ་ལ་རྣམ་གྲངས་བཞི་བཞིར་ཤེས་པར་བྱའོ། ། དཔེར་ན་རྫས་ཀྱི་ཤན།
རྫས་ཀྱི་རྗེས་ཞུགས། རྫས་ཀྱི་རྒྱུན་འབྲེལ་པ། རྫས་ཀྱི་ཤུགས་རྣམས་མིང་གི་རྣམ་གྲངས་སོ། ། གསུམ་པ་ལ་རྫས་ཀྱི་ཤན་བརྡེག་ཚུལ་དང༌། ལྟུང་བའི་ཤན་བརྡེག་ཚུལ་ལོ། ། དང་པོ་ལ་གོས། ལྷུང་བཟེད། སྨན་གྱི་ཤན་བརྡེག་ཚུལ་ལོ། ། དང་པོ་ལ། ཞག་བཅུ་པའི།
ཟླ་འཇོག་གི་ཤན་བརྡེག་ཚུལ། མུ་བཞིའི་སྒོ་ནས་དོགས་པ་དཔྱད་པ་དང་གསུམ། དང་པོ་ལ་ཁྱད་པར་ཅན་མ་ཡིན་པ་དང༌། ཁྱད་པར་ཅན་གྱི་ཤན་བརྡེག་ཚུལ་གཉིས། དང་པོ་ནི། བྱིན་གྱིས་མ་བརླབས་པའི་གོས་ཀྱིས་བྱིན་གྱིས་མ་བརླབས་པའི་གོས་ཕྱི་མ་ལ་ཤན་རྡེག་པར་བྱེད་པའོ། ། དཔེར་ན་ཚེས་གཅིག་ལ་འཁོར་གསུམ་ཁེགས་པའི་མཐའི་ཚད་དུ་ལངས་པའི་གོས་གཅིག་རྙེད་ནས་བྱིན་གྱིས་མ་བརླབས་པར་བཞག ཚེས་གཉིས་ནས་བཅུའི་བར་གང་རུང་ལ་གོས་གཉིས་པ་རྙེད་ནས་བྱིན་གྱིས་མ་བརླབས་པར་བཞག་པ་ན། ཚེས་བཅུ་གཅིག་གི་སྐྱ་རེངས་ཤར་བའི་ཚེ་སྔ་མས་རང་སྟོབས་དང༌། ཕྱི་མས་གཞན་སྟོབས་ ༼༢༥༥༽ ཀྱིས་ཞག་བཅུ་འཆང་སྤང་གི་ལྟུང་བ་བསྐྱེད་པ་ལྟ་བུའོ། །
གཉིས་པ་ནི། བྱིན་གྱིས་མ་བརླབས་པའི་གོས་ཀྱིས་བྱིན་གྱིས་བརླབས་པའི་གོས་གཞན་ལ་ཤན་བརྡེག་པའོ། ། འདི་ལ་དུས་མཉམ་པ་དང༌། མི་མཉམ་པའི་བརྡེག་ཚུལ་ལོ། ། དང་པོ་ནི། ཚེས་གཅིག་ལ་འཁོར་གསུམ་ཁེབས་པའི་མཐའི་ཚད་དུ་ལངས་པའི་གོས་གཉིས་རྙེད་པ་གཅིག་བྱིན་གྱིས་བརླབས། གཅིག་བྱིན་གྱིས་མ་བརླབས་པར་བཞག་པ་ན། བཅུ་གཅིག་པའི་སྐྱ་རེངས་ཤར་བའི་ཚེ་བྱིན་གྱིས་མ་བརླབས་པས་རང་སྟོབས་དང༌། བྱིན་གྱིས་བརླབས་པས་གཞན་སྟོབས་ཀྱིས་ཞག་བཅུ་འཆང་སྤང་གི་ལྟུང་བ་བསྐྱེད་པ་ལྟ་བུའོ། ། གཉིས་པ་ནི།
ཚེས་གཅིག་ལ་འཁོར་གསུམ་ཁེབས་པའི་མཐའི་ཚད་དུ་ལངས་པའི་གོས་རྙེད་པ་བྱིན་གྱིས་མ་བརླབས་པར་བཞག གཉིས་ནས་བཅུའི་བར་གང་ཡང་རུང་བ་ལ་གོས་རྙེད་པ་བྱིན་གྱིས་བརླབས་ཀྱང༌། བཅུ་གཅིག་པའི་སྐྱ་རེངས་ཤར་བའི་ཚེ་སྔ་མས་རང་སྟོབས་དང༌། ཕྱི་མས་གཞན་སྟོབས་ཀྱིས་ཞག་བཅུ་འཆང་སྤང་གི་ལྟུང་བ་བསྐྱེད་པ་ལྟ་བུའོ། ། གཉིས་པ་ལ། ཁྱད་པར་ཅན་མ་ཡིན་པ་དང༌། ཁྱད་པར་ཅན་གྱི་ཤན་བརྡེག་ཚུལ་གཉིས། དང་པོ་ནི། ཚེས་གཅིག་ལ་འཁོར་གསུམ་ཁེབས་པའི་མཐའི་ཚད་དུ་མ་ལངས་ཤིང་ཁྲུ་གང་གི་ཚད་དུ་ལངས་པའི་གོས་གཅིག་རྙེད་པ་བྱིན་གྱིས་མ་བརླབས་པར་བཞག ཚེས་གཉིས་ནས་སུམ་ཅུའི་བར་གང་རུང་ལ་དེ་ལྟ་བུའི་གོས་གཉིས་པ་རྙེད་པ་བྱིན་གྱིས་མ་བརླབས་པར་བཞག་པ་ན།
སོ་གཅིག་པའི་སྐྱ་རེངས་ཤར་བའི་ཚེ་སྔ་མས་རང་སྟོབས་དང༌། ཕྱི་མས་གཞན་སྟོབས་ཀྱི་ཟླ་འཇོག་གི་སྤང་ལྟུང་བསྐྱེད་པ་ལྟ་བུའོ། ། གཉིས་པ་ལ་དུས་མཉམ་པ་དང༌། མི་མཉམ་པའི་ཤན་བརྡེག་ཚུལ་སྔ་མ་ལས་དཔགས་ཏེ་ཤེས་པར་བྱའོ། ། གསུམ་པ་ལ་གོས་ཀྱི་རིགས་ངོས་གཟུང་བ་དང༌། མུ་བཞིར་འགྱུར་ཚུལ་དངོས་སོ། ། དང་པོ་ནི། སྤྱིར་གོས་ ༼༢༥༦༽ ལ་ཞག་བཅུ་འཆང་སྤང་གི་ལྟུང་བ་བསྐྱེད་པའི་གོས་རིགས་དང༌། ཟླ་འཇོག་གི་སྤང་བ་བསྐྱེད་པའི་གོས་རིགས་གཉིས་ཡོད། དང་པོ་ནི།
རང་གིས་བདག་ཏུ་བཟུང་བ། བྱིན་གྱིས་མ་བརླབས་པ། འཁོར་གསུམ་ཁེབས་པའི་མཐའི་ཚད་དུ་ལངས་པའི་གོས་ཡིན་ཏེ། མདོ་རྩ་བར། ཡོད་ནའོ། ། རང་གི་ཉིད་དོ། ། ཞག་བཅུར་རྗེས་སུ་ཞུགས་པ་ཉིད་དོ། ། གཞན་གྱི་ཉི་མའི་དང་པོ་ལའོ། ། གོས་ལའོ། ། འཁོར་གསུམ་ཁེབས་པའི་མཐའི་ཚད་ལའོ། །
བྱིན་གྱིས་བརླབས་པ་དང་མ་འབྲེལ་བ་ལའོ་ཞེས་པ་ལྟར་རོ། ། གཉིས་པ་ནི། སྤྱིར་བསྟན་དུ། འཁོར་གསུམ་ཁེབས་པའི་མཐའི་ཚད་དུ་མ་ལངས་ཤིང་ཁྲུ་གང་གི་ཚད་དུ་ལངས་པའི་གོས་ནི་ཟླ་འཇོག་གི་སྤང་བ་བསྐྱེད་པའི་གོས་རིགས་ཡིན་ལ། དམིགས་བསལ་དུ་ཁྲུ་གང་གི་ཚད་དུ་ལངས་པའི་གོས་ལ་ཆོས་གོས་ཀྱི་ཁ་སྐོང་བའི་རེ་བ་མེད་པ་དང༌། བྱིན་གྱིས་བརླབས་རུང་གི་ཆོས་གོས་རྣམ་གསུམ་ཡོད་པའི་གང་ཟག་ལ་ལྟོས་ཏེ། ཁྲུ་གང་གི་ཚད་ཙམ་དུ་ལངས་པའི་གོས་ཀྱང་ཞག་བཅུ་འཆང་སྤང་གི་ལྟུང་བ་བསྐྱེད་པའི་གོས་རིགས་ཡིན་ཏེ། ཁ་སྐོང་བ་ལ་རེ་བ་མེད་ན་ཆུང་བ་ཁྲུ་གང་ཡན་ཆད་ཀྱང་ཆོག་པ་དང་འདྲའོ། ། བྱིན་གྱིས་བརླབ་པར་བྱ་བ་ཡོད་པ་ཉིད་ན་ཡང་ངོ༌། ། གཞན་དུ་ན་དེ་ནི་ཞག་སུམ་ཅུ་འདས་ནའོ་ཞེས་པ་ལྟར་རོ། །
གཉིས་པ་ལ། རིགས་ལོག་ཤན་འབྱུང་བ། རིགས་ལོག་ཤན་མི་འབྱུང་བ། རིགས་མི་བཟློག་ཤན་མི་འབྱུང་བ་དང༌། རིགས་མི་བཟློག་ཤན་འབྱུང་བ་དང་བཞི། དང་པོ་ནི། ཆོས་གོས་རྣམ་གསུམ་མེད་པའི་དགེ་སློང་གིས་ཚེས་གཅིག་ལ་ཁྲུ་གང་གི་ཚད་ཙམ་དུ་ལངས་པའི་གོས་གཅིག་རྙེད། ཚེས་གཉིས་ནས་བཅུའི་བར་གང་རུང་ལ་ཆོས་གོས་ཡོངས་རྫོགས་རྙེད་ནས་བཅུ་གཅིག་པའི་སྐྱ་རེངས་ཤར་བའི་ཚེ། ཚེས་གཅིག་ལ་རྙེད་པའི་གོས་དེ་ཉིད་རིགས་ལོག་ཤན་འབྱུང་གི་གོས་ཡིན་ཏེ། སྔར་ཟླ་འཇོག་གི་སྤང་བ་བསྐྱེད་པའི་གོས་རིགས་ཡིན་ ༼༢༥༧༽ པ་ལས་ལོག་ནས་ཞག་བཅུ་འཆང་སྤང་གི་ལྟུང་བ་བསྐྱེད་པའི་གོས་རིགས་ཡིན་པ་དང༌།
སྔ་མས་རང་སྟོབས་དང་ཕྱི་མས་གཞན་སྟོབས་ཀྱིས་ཞག་བཅུ་འཆང་སྤང་གི་ལྟུང་བ་བསྐྱེད་པའི་ཕྱིར། གཉིས་པ་ནི། ཚེས་གཅིག་གི་སྔ་དྲོའི་དུས་སུ་ཁྲུ་གང་གི་ཚད་དུ་ལངས་པའི་གོས་གཅིག་རྙེད། ཕྱི་དྲོའི་དུས་སུ་ཆོས་གོས་ཡོངས་སུ་རྫོགས་པ་རྙེད་ནས་བཅུ་གཅིག་པའི་སྐྱ་རེངས་ཤར་བའི་ཚེ་སྔ་དྲོའི་དུས་སུ་རྙེད་པའི་ཁྲུ་གང་གི་ཚད་དུ་ལངས་པའི་གོས་དེ་རིགས་ལོག་ཤན་མི་འབྱུང་བའི་གོས་ཡིན་ཏེ། སྔར་ཟླ་འཇོག་གི་སྤང་བ་བསྐྱེད་པའི་གོས་རིགས་ལས་ལོག་ནས་ཞག་བཅུ་འཆང་སྤང་གི་ལྟུང་བ་བསྐྱེད་པའི་གོས་རིགས་སུ་སོང་བ་དང༌། གོས་སྔ་ཕྱི་གཉིས་ཀས་ཀྱང་རང་སྟོབས་ཀྱི་ཞག་བཅུ་འཆང་སྤང་གི་ལྟུང་བ་བསྐྱེད་པར་མཚུངས་པའི་ཕྱིར་ཏེ། དེ་རྙེད་ན་ཞག་བཅུ་པ་དེའི་དང་པོ་ལ་བག་ལ་གློན་པ་ཉིད་དོ་ཞེས་གསུངས་པའི་ཕྱིར། གསུམ་པ་ནི། ཚེས་གཅིག་ལ་ཁྲུ་གང་གི་ཚད་དུ་ལངས་པའི་གོས་རྙེད་ཚེས་གཉིས་ནས་སུམ་ཅུའི་བར་ལ་གོས་གཞན་མ་རྙེད་ན། སོ་གཅིག་པའི་སྐྱ་རེངས་ཤར་བའི་ཚེ་གོས་སྔ་མ་དེ་རིགས་མ་ལོག་ཤན་མི་འབྱུང་བའི་གོས་ཡིན་ཏེ།
སྔར་ཟླ་འཇོག་གི་སྤང་བ་བསྐྱེད་པའི་གོས་རིགས་ཡིན་ལ་དེར་གནས་པ་དང༌། ཤན་བརྡེག་བྱའི་གོས་གཞན་མ་རྙེད་པའི་ཕྱིར། བཞི་པ་ནི། ཚེས་གཅིག་ལ་ཁྲུ་གང་གི་ཚད་དུ་ལངས་པའི་གོས་གཅིག་རྙེད། ཚེས་གཉིས་ནས་སུམ་ཅུའི་བར་གང་རུང་ལ་ཁྲུ་གང་གི་ཚད་ཙམ་དུ་ལངས་པའི་གོས་གཉིས་པ་རྙེད་པ་ན། སོ་གཅིག་པའི་སྐྱ་རེངས་ཤར་བའི་ཚེ་གོས་སྔ་མ་དེ་རིགས་མ་ལོག་ཤན་འབྱུང་གི་གོས་ཡིན་ཏེ། སྔར་ཟླ་འཇོག་གི་སྤང་བ་བསྐྱེད་པའི་གོས་རིགས་ཡིན་པ་ལ་དེ་ཉིད་དུ་གནས་པ་དང༌། གོས་སྔ་མས་རང་སྟོབས་དང་ཕྱི་མས་ཤན་སྟོབས་ཀྱིས་ཟླ་འཇོག་གི་སྤང་པ་བསྐྱེད་པའི་ཕྱིར། གཉིས་པ་ལྷུང་བཟེད་ཀྱི་ཤན་བརྡེག་ཚུལ་ལ་ཁྱད་པར་ཅན་མ་ཡིན་པ་དང་ཁྱད་པར་ཅན་གྱི་བརྡེག་ཚུལ་གཉིས་ཡོད། དེ་ ༼༢༥༨༽ ཡང་གོས་དང་ལྷུང་བཟེད་འདོན་པ་བརྗེས་ནས་ཞག་བཅུ་འཆང་སྤང་ཇི་ལྟ་བ་བཞིན་དུ་ཤེས་པར་བྱའོ། །
གསུམ་པ་ལ་ཐུན་ཚོད་དུ་རུང་བའི་དང༌། ཞག་བདུན་པའི་སྨན་གྱི་ཤན་བརྡེག་ཚུལ་ལོ། ། དང་པོ་ལ་དུས་མཉམ་པའི་དང༌། མི་མཉམ་པའི་བརྡེག་ཚུལ་གཉིས། དང་པོ་ནི། སྔ་དྲོའི་དུས་སུ་ཐུན་ཚོད་དུ་རུང་བའི་སྨན་གཉིས་རྙེད་པ་གཅིག་བྱིན་གྱིས་བརླབས་ནས་བཞག གཅིག་བྱིན་གྱིས་མ་བརླབས་པར་བཞག་ནས་ཐུན་ཚོད་ཀྱི་མཐའ་ལས་འདས་པའི་ཚེ། བྱིན་གྱིས་བརླབས་པས་རང་སྟོབས་དང༌། བྱིན་གྱིས་མ་བརླབས་པས་ཤན་སྟོབས་ཀྱིས་གསོག་འཇོག་གི་སྤང་བ་བསྐྱེད་དོ། ། གཉིས་པ་ནི།
སྔ་དྲོའི་དུས་སུ་ཐུན་ཚོད་དུ་རུང་བའི་སྨན་གཅིག་རྙེད་པ་བྱིན་གྱིས་བརླབས་ནས་བཞག་ཕྱི་དྲོའི་དུས་སུ་ཐུན་ཚོད་དུ་རུང་བའི་སྨན་གཉིས་པ་རྙེད་ནས་བཞག་པ་ན། ཐུན་ཚོད་གྱི་མཐའ་ལས་འདས་པའི་ཚེ་སྔ་མས་རང་སྟོབས་དང༌། ཕྱི་མས་ཤན་སྟོབས་ཀྱིས་གསོག་འཇོག་གི་སྤང་བ་བསྐྱེད་པའོ། ། གཉིས་པ་ཞག་བདུན་པ་ལ་ཡང་དུས་མཉམ་པ་དང༌། མི་མཉམ་པའི་བརྡེག་ཚུལ་གཉིས། དང་པོ་ནི། ཚེས་གཅིག་ལ་བུ་རམ་གྱི་སྨན་གཉིས་རྙེད་པ་གཅིག་བྱིན་གྱིས་བརླབས་ནས་བཞག གཅིག་བྱིན་གྱིས་མ་བརླབས་པར་བཞག་ནས་ཞག་བརྒྱད་པའི་སྐྱ་རེངས་ཤར་བའི་ཚེ་བྱིན་གྱིས་བརླབས་པས་རང་སྟོབས་དང༌། བྱིན་གྱིས་མ་བརླབས་པས་ཤན་སྟོབས་ཀྱིས་གསོག་འཇོག་གི་སྤང་བ་བསྐྱེད་པའོ། ། གཉིས་པ་ནི།
ཚེས་གཅིག་ལ་བུ་རམ་གྱི་སྨན་རྙེད་པ་བྱིན་གྱིས་བརླབས་ནས་བཞག གཉིས་ནས་བདུན་གྱི་བར་གང་རུང་ལ་བུ་རམ་གྱི་སྨན་གཉིས་པ་རྙེད་པ་བྱིན་གྱིས་བརླབས་ཀྱང་རུང་བྱིན་གྱིས་མ་བརླབས་ཀྱང་རུང་ཞག་བརྒྱད་པའི་སྐྱ་རེངས་ཤར་བའི་ཚེ་སྔ་མས་རང་སྟོབས་དང༌། ཕྱི་མས་ཤན་སྟོབས་ཀྱིས་གསོག་འཇོག་གི་སྤང་བ་བསྐྱེད་པའོ། ། དེས་ན་གོས་དང་ལྷུང་བཟེད་ཀྱི་ཤན་རྡེག་བྱེད་བྱིན་གྱིས་མ་བརླབས་པ་ཁོ་ན་ཡིན་ལ། སྨན་ལ་བྱིན་གྱིས་བརླབས་པའི་སྨན་གྱིས་བྱིན་གྱིས་བརླབས་ ༼༢༥༩༽ པ་དང་མ་བརླབས་པ་གཞན་ལ་ཤན་བརྡེག་པ་ཡིན་གྱི། བྱིན་གྱིས་མ་བརླབས་པའི་སྨན་གྱིས་སྨན་གཞན་ལ་ཤན་བརྡེག་པའི་ཉེས་པ་མེད་དེ། རྒྱ་ཆེར་འགྲེལ་ལས། བྱིན་གྱིས་མ་བརླབས་སུ་ཟིན་ན་ཉེས་པ་ཅུང་ཟད་ཀྱང་མེད་དེ། རུང་བའི་ཕྱིར་གསེར་བཞིན་ནོ་ཞེས་གསུངས་པའི་ཕྱིར། ཁ་ཅིག་ཇི་སྲིད་འཚོའི་སྨན་ལ་ཤན་བརྡེག་པ་ཡོད་པར་འདོད་པ་ནི་མི་རིགས་ཏེ།
ཇི་སྲིད་འཚོའི་སྨན་ནི་དགེ་སློང་ནད་པས་ལུས་ཇི་སྲིད་འཚོའི་བར་དུ་བཅང་དུ་རུང་ལ། སྲོག་གི་དབང་པོ་འགགས་རྗེས་སུ་ཤན་བརྡེག་པའི་ཉེས་པ་འབྱུང་རྒྱུ་མེད་པའི་ཕྱིར། གཉིས་པ་ལྟུང་བའི་ཤན་བརྡེག་ཚུལ་ལ། གང་གིས་བརྡེག་པ། གང་ལ་བརྡེག་པ། ཇི་ལྟར་བརྡེག་ཚུལ་ལོ། ། དང་པོ་ནི་ཡོ་བྱད་ལ་བདག་འཛིན་ཞུགས་པའི་དབང་གིས་བྱུང་བའི་ལྟུང་བ་སྔ་མས་སོ། ། གཉིས་པ་ནི་སེམས་རྒྱུད་ལ་ཡོད་པའི་ལྟུང་བ་ཕྱི་མ་གཞན་ལའོ། ། གསུམ་པ་ནི་ཡོ་བྱད་ལ་བདག་འཛིན་ཞུགས་པ་དང་ལྟུང་བ་ཕྱིར་བཅོས་མ་བྱས་པ་ལ་བརྟེན་ནས། ལྟུང་བས་རྣམ་སྨིན་གྱི་འབྲས་བུ་སྡུག་བསྔལ་བསྐྱེད་པའི་ནུས་པ་གོང་ནས་གོང་དུ་འཕེལ་བའི་སྟོབས་ཀྱིས་ལྟུང་བ་ཕྱི་མའི་ནུས་པ་གོང་འཕེལ་དུ་བྱེད་པའི་ཚུལ་གྱིས་སོ། །
བཞི་པ་གསུངས་པའི་དགོས་པ་ལ། རྫས་ཀྱི་ཤན་གསུངས་པའི་དགོས་པ་ནི། ཡོ་བྱད་མང་པོ་ལ་བདག་ཏུ་འཛིན་པ་སྤངས་ནས་འདོད་པ་ཆུང་ཞིང་ཆོག་ཤེས་པའི་ཆེད་དུ་ཡིན་ལ། ལྟུང་བའི་ཤན་གསུངས་པའི་དགོས་པ་ནི། ལྟུང་བ་ལ་ཕྱིར་བཅོས་ཚུལ་བཞིན་དུ་བྱས་ཏེ་ལྟུང་བས་རྣམ་སྨིན་གྱི་འབྲས་བུ་སྡུག་བསྔལ་བསྐྱེད་པའི་ཉེས་པས་རང་རྒྱུད་ལ་མི་གོས་ཤིང་ཚུལ་ཁྲིམས་བསླབ་པ་གོང་ནས་གོང་དུ་འཕེལ་བའི་ཆེད་ཡིན་ནོ། ། བཞི་པ་སྤང་ལྟུང་དང་པོ་གསུམ་གྱི་ཐུན་མོང་བ་ནི། འཆང་འབྲལ་འཇོག་གསུམ་གྱི་སྤང་བ་འདི་དག་སྲ་བརྐྱང་བཏིང་བའི་གང་ཟག་ལ་མི་འབྱུང་སྟེ། དེ་ལ་དེ་གསུམ་བག་ཡངས་ཀྱི་ཚུལ་དུ་གནང་བའི་ཕྱིར་ཏེ། འདི་གསུམ་ནི་སྲ་བརྐྱང་བཏིང་པ་ལ་མི་འབྱུང་ངོ་ཞེས་ ༼༢༦༠༽ བཤད་པའི་ཕྱིར། གཉིས་པ་ལ་ངོ་བོ་དང༌།
དབྱེ་བ་གཉིས། དང་པོ་ནི། ལྟུང་བྱེད་གང་ཞིག གང་ལ་ལྟུང་བ་འབྱུང་བའི་ཡོ་བྱད་ཀྱི་དངོས་པོ་གཞན་ལ་སྤངས་པའི་སྒོ་ནས་ཕྱིར་བཅོས་པར་བྱ་བའོ། ། དབྱེ་ན། སྤང་ལྟུང་སུམ་ཅུ་ཡོད་པའི་བཅུ་ཚན་དང་པོ་ལ་སྡོམ་ཚིག་དང༌། དེའི་དོན་བཤད་པ་གཉིས་དང་པོ་ནི། འཆང་བ་འབྲལ་བ་འཇོག་པ་དང༌། ། འཁྲུར་འཇུག་པ་དང་ལེན་པ་དང༌། ། སློང་དང་སྟོད་གཡོགས་སྨད་གཡོགས་བཅས། །
རིན་ཐང་སོ་སོར་བསྐུར་བའོ། ། ཞེས་སོ། ། གཉིས་པ་ལ་བསྡུ་བ་དང༌། སོ་སོའི་རང་བཞིན་གཉིས། དང་པོ་ནི། བཅུ་པོ་དེ་དག་བསྡུ་ན་གོས་དང་དུས་ལ་བརྟེན་པའི་ཉེས་པ། དགེ་སློང་མ་ལ་བརྟེན་པའི་ཉེས་པ། ཁྱིམ་པ་ལ་བརྟེན་པའི་ཉེས་པ་དང་གསུམ་མོ། ། དང་པོའི་དབང་དུ་བྱས་ནས། འཆང་བ་འབྲལ་བ་འཇོག་པ་གསུམ་མོ། །
གཉིས་པའི་དབང་དུ་བྱས་ནས་གོས་ལེན་པ་དང་འཁྲུ་བའི་སྤང་བ་གཉིས་སོ། ། གསུམ་པའི་དབང་དུ་བྱས་ནས་སློང་བའི། སློང་བར་རིགས་པའི། སྤགས་པ་སློང་བའི། སོ་སོ་ནས་སྤགས་པ་སློང་བའི། བཀུར་བའི་སྤང་བ་དང་ལྔའོ། ། གཉིས་པ་ལ་བཅུ་ལས། དང་པོ་འཆང་བའི་སྤང་བ་ལ་གླེང་གཞི་དང༌། ལྟུང་བ་རྣམ་པར་བཞག་པ་གཉིས། དང་པོ་ནི།
སྟོན་པ་འཁོར་བཅས་མཉན་ཡོད་ན་བཞུགས་པའི་ཚེ་དགེ་སློང་མང་པོས་གོས་ཀྱི་ཕྲུག་དུ་མ་བཅངས་པ་དང༌། རྩོལ་སྒྲུབ་བྱས་པའི་དབང་གིས་བསམ་གཏན་དང་ཀློག་པའི་བར་ཆད་དུ་གྱུར་པ་ལ་བཅས་སོ། ། གཉིས་པ་ལ་གཞི་བསམ་པ་སྦྱོར་བ་མཐར་ཐུག་གི་ཡན་ལག་གོ ། དང་པོ་ནི། ཆོས་གོས་ཀྱི་རྒྱུར་མ་བསྔོས་པའི་ཁྲུ་གང་གི་ཚད་དུ་ལངས་པའམ་འཁོར་གསུམ་ཁེབས་པའི་མཐའི་ཚད་དུ་ལངས་པའི་གོས་ཡིན་ལ། རང་ཉིད་དབང་ཞིང་བདག་ཏུ་བཟུང་བ་བྱིན་གྱིས་མ་བརླབས་པའམ། བྱིན་གྱིས་བརླབས་ཀྱང་ཤན་དང་རྗེས་སུ་འབྲེལ་བའོ། ། གཉིས་པ་ནི། བྱིན་གྱིས་མ་བརླབས་པའི་གོས་འཆང་བར་འདོད་པའི་བསམ་པ་དང་ལྡན་པའོ། ། ༼༢༦༡༽ གསུམ་པ་ནི།
བྱིན་གྱིས་མ་བརླབས་པའི་གོས་ཞག་བཅུའི་བར་དུ་འཇོག་པའོ། ། བཞི་པ་ནི། རང་སྟོབས་དང་ཤན་སྟོབས་གང་རུང་གིས་ཞག་བཅུ་འདས་ཤིང་བཅུ་གཅིག་པའི་སྐྱ་རེངས་ཤར་བའོ། ། གཉིས་པ་འབྲལ་བའི་སྤང་བ་ལ་གཉིས་ལས། དང་པོ་གླེང་གཞི་ནི། སྟོན་པ་མཉན་ཡོད་ན་བཞུགས་པའི་ཚེ་དགེ་སློང་རབ་ཏུ་མང་པོས་ཆོས་གོས་རྣམ་གསུམ་ཡོད་བཞིན་དུ་སྟོད་གཡོགས་སྨད་གཡོགས་ཙམ་ལ་བརྟེན་ནས་ལྗོངས་རྒྱུ་བ་ན་ཁྱིམ་པ་དང་མུ་སྟེགས་ཅན་འཕྱ་བ་ལ་བཅས་སོ། ། གཉིས་པ་ལ་བཞི་ལས། དང་པོ་ནི། བྱིན་གྱིས་བརླབས་པའི་ཆོས་གོས་རྣམ་པ་གསུམ་མོ། ། གཉིས་པ་ནི།
དེ་དང་བྲལ་བ་ལ་བྲལ་བར་འདུ་ཤེས་པའོ། ། གསུམ་པ་ནི། ཉིན་ཞག་ཕྲུག་གཅིག་གི་བར་དུ་དེ་དང་འབྲེལ་བར་བྱེད་པའོ། ། བཞི་པ་ནི། ཆོས་གོས་རྣམ་གསུམ་དང་ཞག་གཅིག་མཚམས་ཐ་དད་དུ་བྲལ་ནས་ཞག་གཉིས་པའི་སྐྱ་རེངས་ཤར་བའོ། ། གསུམ་པ་ཟླ་འཇོག་གི་སྤང་བ་ལ་གཉིས་ལས། དང་པོ་ནི་སྟོན་པ་མཉན་ཡོད་ན་བཞུགས་པའི་ཚེ་དགེ་སློང་རབ་ཏུ་མང་པོས་ཆོས་གོས་ཀྱི་རྒྱུར་གྱུར་པའི་གོས་སྔོན་པོ་དང༌། སེར་པོ་དང་དམར་པོ་ལ་སོགས་པ་གྲངས་མང་པོ་ཡུན་རིང་དུ་འཇོག་ཅིང༌། དེ་དག་གིས་ཁ་སྐོང་བའི་གོས་ལ་རྩོལ་བ་ཆེར་བྱས་པའི་སྟོབས་ཀྱིས་ཐོས་བསམ་གྱི་བར་ཆད་དུ་གྱུར་པ་ལ་བཅས་སོ།། །། གཉིས་པ་ལ་བཞི་ལས།
དང་པོ་ནི་ཆོས་གོས་ཀྱི་རྒྱུར་བསྔོས་ཤིང་ཁྲུ་གང་གི་ཚད་དུ་ལངས་ལ་འཁོར་གསུམ་ཁེབས་པའི་མཐའི་ཚད་དུ་མ་ལངས་པའི་གོས་བྱིན་གྱིས་མ་བརླབས་པའམ་བྱིན་གྱིས་བརླབས་ཀྱང་ཤན་རྗེས་སུ་འབྲེལ་བ་དང་བཅས་པའོ། ། གཉིས་པ་ནི། དེ་ལྟ་བུའི་གོས་ཡུན་རིང་དུ་འཆང་བར་འདོད་པའི་བསམ་པ་དང་བཅས་པའོ། ། གསུམ་པ་ནི། དེ་ལྟ་བུའི་གོས་ཟླ་བའི་བར་དུ་འཆང་བའོ། ། བཞི་པ་ནི། ཞག་སུམ་ཅུ་འདས་ནས་སོ་གཅིག་པའི་སྐྱ་རེངས་ཤར་བ་ནའོ། ། བཞི་པ་ཆོས་གོས་འཁྲུར་ ༼༢༦༢༽ འཇུག་པའི་སྤང་བ་ལ་གཉིས་ལས། དང་པོ་ནི། སྟོན་པ་མཉན་ཡོད་ན་བཞུགས་པའི་ཚེ་དགེ་སློང་འཆར་ཀས།
རང་གི་ས་བོན་གྱིས་གོས་པའི་ཆོས་གོས་རྙིང་པ་དགེ་སློང་མ་རྦེད་མར་འཁྲུར་བཅུག་པ་ན་ཆགས་པའི་རྐྱེན་གྱིས་ཆོས་གོས་ལ་གོས་པའི་ས་བོན་དགེ་སློང་མ་རང་གི་མངལ་དུ་བླུགས་པས་ཁྱེའུ་ཆགས་པ་དང་གཞན་མ་དད་པ་ལ་བཅས་སོ། ། གཉིས་པ་ངོ་བོ་ནི་དགེ་སློང་གིས་རང་གི་ཆོས་གོས་རྙིང་པ་དགེ་སློང་མ་ཉེ་དུ་མ་ཡིན་པ་ལ་འཁྲུར་བཅུག་པ་ལ་འཁྲུར་འཇུག་གི་སྤང་བར་འགྱུར་རོ། ། ལྔ་པ་དགེ་སློང་མ་ལ་གོས་ལེན་པའི་སྤོང་བ་ལ། གླེང་གཞི་ནི་དགེ་སློང་མ་ཨུཏྤལ་གྱི་མདོག་ཅན་ལ་དེད་དཔོན་གྱིས་རས་ཡུག་ཕུལ་བ་འཕགས་པ་ཉེར་དགས་ནན་གྱིས་བསླངས་པས་དགེ་སློང་མ་ཨུཏྤལ་གྱི་མདོག་ཅན་ཆོས་གོས་ཤིན་ཏུ་རྙིས་པར་གྱུར་པ་ལ་བཅས་སོ། ། ངོ་བོ་ནི་དགེ་སློང་གིས་ཆོས་གོས་རྣམ་གསུམ་ཡོད་བཞིན་དུ་འཁོར་གསུམ་ཁེབས་པའི་མཐའི་ཚད་དུ་ལངས་པའི་གོས་དགེ་སློང་མ་ཉེ་དུ་མ་ཡིན་པ་ལ་ལེན་པར་བྱེད་པ་ལ་དགེ་སློང་མ་ལ་གོས་ལེན་པའི་སྤང་བར་འགྱུར་རོ། ། དྲུག་པ་སློང་བའི་སྤང་བ་ལ་གཉིས་ལས། དང་པོ་གླེང་གཞི་ནི། ཁྱིམ་བདག་གིས་རས་ཡུག་ཟུང་དང་བཅས་ཏེ་སྟོན་པ་རྒྱལ་བྱེད་ཀྱི་ཚལ་དུ་བཞུགས་པ་ལ་ཕྱག་འཚལ་དུ་བྱིན་པ་ན་འཕགས་པ་ཉེར་དགས་ཁ་ཆོས་ཀྱིས་བསླུས་ཏེ་ནན་གྱིས་བསླངས་པས་ཁྱིམ་པ་མ་དད་པ་ལ་བརྟེན་ནས་བཅས་སོ། ། ངོ་བོ་ནི་དགེ་སློང་གིས་རང་ལ་ཆོས་གོས་རྣམ་གསུམ་ཡོད་བཞིན་དུ་འཁོར་གསུམ་ཁེབས་པའི་མཐའི་ཚད་དུ་ལངས་པའི་གོས་ཁྱིམ་པ་ཉེ་དུ་མ་ཡིན་པ་ལ་ནན་གྱིས་བསླང་བ་ལ་གོས་སློང་བའི་སྤང་བར་འགྱུར་རོ། ། བདུན་པ་སློང་བར་རིགས་པའི་སྤང་བ་ལ་གཉིས་ལས།
གླེང་གཞི་ནི། སྟོན་པ་མཉན་ཡོད་ན་བཞུགས་པའི་ཚེ་གྲོང་ཁྱེར་ཕྲེང་བ་ཅན་གྱི་དགེ་སློང་བཞི་བཅུ་ཆོམ་རྐུན་པས་བཅོམ་པ་སྦྱིན་བདག་ལ་གོས་སློང་དུ་གནང་བའི་ཚེ། འཕགས་པ་ཉེར་དགས་འདི་དག་ལ་བརྟེན་ནས་རྙེད་ ༼༢༦༣༽ པ་རྒྱ་ཆེན་པོ་བསྒྲུབ་པར་བྱའོ་སྙམ་དུ་བསམས་ནས་དགེ་སློང་དེ་དག་དང་བཅས་ཏེ་ཁྱིམ་པ་ལ་གོས་གྲངས་མང་དུ་བསླངས། དགེ་སློང་སོ་སོ་ལ་སྟོད་གཡོགས་སྨད་གཡོགས་ཙམ་བྱིན་ནས་གཞན་དག་ཉེར་དགའ་རང་གིས་ཁྱེར་བ་དང་གཞན་སྨོད་པ་ལ་བཅས་སོ། ། ངོ་བོ་ནི་ཆོས་གོས་རྣམ་གསུམ་མེད་པའི་དགེ་སློང་གིས་ཁྱིམ་པ་ཉེ་དུ་མ་ཡིན་པ་ལ་སྟོད་གཡོགས་སྨད་གཡོགས་ཟུང་གཅིག་ལས་ལྷག་པའི་གོས་བསླང་བ་ལ་སློང་བར་རིགས་པའི་སྤང་བར་འགྱུར་རོ། ། བརྒྱད་པ་སྤགས་པ་སྤོང་བ་ལ་གཉིས་ལས། དང་པོ་གླེང་གཞི་ནི། སྟོན་པ་མཉན་ཡོད་ན་བཞུགས་པའི་ཚེ་ཁྱིམ་བདག་གཟའ་མི་གཉིས་ཕན་ཚུན་ལོག་གཡེམ་སྤྱད་པས་ཁྱིམ་གྱི་འབྱོར་པ་སྲབ་པ་དང་ཕན་ཚུན་འཐབ་ཅིང་བྲན་མོ་ཞིག་ཡོད་པ་ལ་ཡང་བརྡེག་འཚོགས་སྣ་ཚོགས་བྱེད་དོ། ། དེའི་ཚེ་འཕགས་པ་ཉེར་དགས་ཁྱིམ་བདག་ཕོ་མོ་གཉིས་ལ་ལོག་གཡེམ་གྱི་ཉེས་དམིགས་དང་སྤངས་པའི་ཕན་ཡོན་བརྗོད་ནས་དགེ་བསྙེན་གྱི་བསླབ་པའི་གཞི་ལ་བཀོད་པ་ལ་བརྟེན་ནས་དེ་དག་ཁྱིམ་གྱི་འབྱོར་པ་རྒྱས་པ་དང་ཕན་ཚུན་མཐུན་ཞིང་བྲན་མོ་དེ་ཉིད་ཀྱང་བདེ་ཞིང་སྐྱིད་པར་གྱུར་ཏོ། །

དེ་ནས་ཁྱིམ་བདག་ཕོ་མོ་གཉིས་ཀྱིས་འཕགས་པ་ཉེར་དགའ་ལ་རས་ཡུག་གཅིག་འབུལ་བར་གླེངས་པ་དང༌། བྲན་མོས་ཐོས་པ་འཕགས་པ་ཉེར་དགའ་ལ་བརྗོད། ཉེར་དགས་ཁྱིམ་བདག་ཅན་དུ་ཕྱིན་པ་ན་རས་ཡུག་ཕུལ་བས་འདི་ལས་བཟང་བའི་རས་ཡུག་དགོས་སོ་ཞེས་ཟེར་བ་དང༌། ཁྱིམ་བདག་གིས་ཚོང་འདུས་ནས་རས་ཡུག་ཕུན་སུམ་ཚོགས་པ་ཞིག་ཉོས་ནས་འབུལ་བར་ཁས་བླངས། དེའི་རིན་མ་ཁྱེར་བ་ན་ཁྱིམ་བདག་ལ་བརྡེག་འཚོག་བྱུང་བ་ལ་བརྟེན་ནས་བཅས་སོ། ། གཉིས་པ་ནི་དགེ་སློང་རང་བཞིན་དུ་གནས་པས་ཉེ་དུ་མ་ཡིན་པའི་ཁྱིམ་བདག་གིས་བློས་སྤགས་པའི་ཡོ་བྱད་ལས་ལྷག་པ་ནན་གྱིས་བསླང་བ་ལ་ལྟུང་བ་འདི་འགྱུར་རོ། ། དགུ་པ་སོ་སོ་ནས་སྤགས་པ་སློང་བ་ལ་ ༼༢༦༤༽ གླེང་གཞི་དང༌། ལྟུང་བ་གཉིས། དང་པོ་ནི་སྔར་དང་འདྲ་ཞིང༌། གཉིས་པ་ནི་ཁྱིམ་བདག་ཕོ་མོ་སོ་སོ་ནས་རས་ཡུག་རེ་རེ་སྦྱིན་པར་བློས་སྤགས་པ་ལ་དེ་ལས་ལྷག་པ་བསླང་བ་ལ་ལྟུང་བ་འདི་འགྱུར་རོ། ། བཅུ་པ་བསྐུར་བའི་སྤང་བ་ལ་གླེང་གཞི་དང༌།
ལྟུང་བ་གཉིས། དང་པོ་ནི་སྟོན་པ་རྒྱལ་པོའི་ཁབ་ན་བཞུགས་པའི་ཚེ། འཕགས་པ་ཉེར་དགས་ཡི་གེ་སློབ་པའི་གྲོགས་བྱས་པའི་བྲམ་ཟེ་དབྱར་ཚུལ་ཞེས་བྱ་བ་ལ་རྙེད་པ་བསླང་ངོ༌། ། དེའི་ཚེ་སྟོན་པ་འཁོར་བཅས་མཉན་ཡོད་དུ་གཤེགས་པ་དང་བྲམ་ཟེས་མཉན་ཡོད་དུ་འགྲོ་བའི་ཚོང་པ་ལ་པ་ན་དྲུག་ཅུ་རྒྱས་བཏབ་ནས་བསྐུར་ཏེ། ཉེར་དགའ་ལ་ཕུལ་ཅིག་ཅེས་བསྒོས་པ་དང༌། དེ་ནས་ཚོང་པ་དེ་དག་གིས་མཉན་ཡོད་དུ་ཉེར་དགའ་ལ་པ་ན་རྒྱས་བཏབ་པ་ཕུལ་བས། ཉེར་དགས་སྤོས་འཚོང་གི་ཁྱེའུ་དད་པ་དང་ལྡན་པ་ཞིག་ལ་བཅོལ་ནས་སྟོན་པའི་དྲུང་དུ་སོང་བར་གྱུར་ཏོ། ། ཚོང་པ་རྣམས་ཀྱིས་ཉི་མ་ཤར་བའི་དུས་སུ་ཚོང་ཁང་དུ་མ་འདུས་ན་པ་ན་དྲུག་ཅུའི་ཆད་པ་བཅས་སོ། ། སང་ནང་པར་ཉེར་དགས་སྤོས་འཚོང་གི་ཁྱེའུའི་དྲུང་དུ་འོངས་ནས་པ་ནའི་རྒྱ་བལྟ་བ་སོགས་སྙད་མང་དུ་བྱས་པས་ཉི་མ་ཤར་ཏེ། སྤོས་འཚོང་གི་ཁྱེའུ་ལ་པ་ན་དྲུག་ཅུའི་ཆད་པས་བཅད་པ་དང་གཞན་དག་མ་དད་པ་ལ་བཅས་སོ། །
གཉིས་པ་ནི་དགེ་སློང་གིས་ཞལ་ཏ་པ་ལ་བསྐུལ་བ་གསུམ་དང༌། བསྡད་པ་གསུམ་ལས་ལྷག་པ་བྱས་ནས་གོས་བསླང་བ་ན་འདིའི་སྤང་བར་འགྱུར་རོ། ། དེ་ཡང་ཅུང་ཟད་བཤད་ན། ཁྱིམ་བདག་དད་པ་དང་ལྡན་པས་གོས་ཀྱི་རིན་རིན་པོ་ཆེ་ཕོ་ཉ་བ་ལ་བསྐུར་བ་དགེ་སློང་ལ་གཏད་པ་ན། དགེ་སློང་གིས་ཞལ་ཏ་པ་འདི་ཞེས་བགྱི་བ་ལ་རིན་པོ་ཆེ་སྦྱིན་ལ་གོས་སྒྲུབ་པའི་གྲོགས་གྱིས་ཤིག་ཅེས་སྨྲས་པའི་དོན་ཕོ་ཉ་བས་ཀྱང་ཞལ་ཏ་པ་ལ་སྨྲས་ཤིང་དོན་དེ་དགེ་སློང་ལ་ཡང་བརྗོད་ཅིང་གོ་བར་བྱས། དེ་ནས་དགེ་སློང་གིས་ཞལ་ཏ་པ་ལ་རིན་པོ་ཆེས་བསྒྲུབས་པའི་གོས་འདོད་དོ་ཞེས་ལན་གསུམ་དུ་ ༼༢༦༥༽ བསྐུལ་བར་བྱེད། དེ་ལྟར་བྱས་ཀྱང་གོས་མ་གྲུབ་ན་ཞལ་ཏ་པས་མཐོང་བའི་ཕྱོགས་སུ་ཅང་མི་སྨྲ་བར་ལན་གསུམ་གྱི་བར་དུ་བསྡད་ནས་གོས་བསླང་བ་ལ་ཉེས་པ་མེད་ཅིང༌། བསྐུལ་བ་གསུམ་ལས་ལྷག་པ་དང་བསྡད་པ་གསུམ་ལས་ལྷག་པར་བྱས་ནས་གོས་བསླངས་ན་སྐབས་འདིའི་སྤང་བར་འགྱུར་རོ། ། བཅུ་ཚན་གཉིས་པ་ལ་སྡོམ་ཚིག་དང༌། དེའི་དོན་བཤད་པ་གཉིས།
དང་པོ་ནི། སྲིན་བལ་འབའ་ཞིག་ཆ་གཉིས་དང༌། ། དྲུག་དང་མཐོ་གང་ལམ་དང་ནི། ། འཁྲུང་བ་དང་ནི་གསེར་དངུལ་དང༌། ། མངོན་མཚན་ཅན་དང་ཉོ་ཚོང་ངོ༌། ། ཞེས་སོ། ། གཉིས་པ་ལ་བསྡུ་བ་དང༌། སོ་སོའི་རང་བཞིན་གཉིས། དང་པོ་ལ་སྟན་ལ་བརྟེན་པ་ཉེས་པ། གོས་ཀྱི་རྒྱུ་ལ་བརྟེན་པའི་ཉེས་པ།
ལོངས་སྤྱོད་པ་ནོར་ལ་བརྟེན་པའི་ཉེས་པ་དང་གསུམ། དང་པོ་ལ་སྲིན་བལ་ལ་གདན་བྱེད་པའི། བལ་ནག་པོ་འབའ་ཞིག་ལ་གདན་བྱེད་པའི། བལ་ནག་པོ་ཆ་གཉིས་ལས་ལྷག་པ་བསྲེས་ནས་གདན་བྱེད་པའི། ལོ་དྲུག་གི་ནང་དུ་གདན་ནང་ཚངས་ཅན་གཉིས་པ་བྱེད་པའི། གདིང་བ་གསར་པ་ལ་བདེ་བར་གཤེགས་པའི་མཐོ་གང་གིས་མ་སླན་པའི་སྤང་བ་དང་ལྔའོ། ། གཉིས་པ་ལ་ལམ་གྱི་སྤང་བ་དང༌། འཁྲུར་འཇུག་པའི་སྤང་བ་གཉིས་སོ། ། གསུམ་པ་ལ་རིན་པོ་ཆེ་ལ་རེག་པའི། མངོན་མཚན་ཅན་གྱི།
ཉོ་ཚོང་བྱེད་པའི་སྤང་བ་དང་གསུམ་མོ། ། གཉིས་པ་ལ་གླེང་གཞི་དང༌། ངོ་བོ་གཉིས་གཉིས་ཡོད་པ་ལས། དང་པོ་གསུམ་གྱི་གླེང་གཞི་ནི། སྟོན་པ་མཉན་ཡོད་ན་བཞུགས་པའི་ཚེ་དགེ་སློང་རབ་ཏུ་མང་པོས་དང་པོར་སྲིན་བལ་གྱི་གདན། དེའི་རྗེས་སུ་བལ་ནག་པོ་འབའ་ཞིག་གི་གདན། དེའི་རྗེས་སུ་ཆ་གསུམ་ནག་པོ་དང་ཆ་གཅིག་དཀར་པོ་ལས་བྱས་པའི་གདན་བྱས་པས་ཁྱིམ་པ་མ་དད་པ་ལ་བཅས་སོ། ། གཉིས་པ་ངོ་བོ་ནི། དགེ་སློང་རང་བཞིན་དུ་གནས་པས་སྲིན་བལ་སྲང་བཅུ་ཡན་ཆད་ལ་འཁོར་གསུམ་ཁེབས་པའི་མཐའི་ཚད་ ༼༢༦༦༽ དུ་ལངས་པའི་གདན་བྱེད་པ་ལ་སྲིན་བལ་གྱི་གདན་བྱེད་པའི་སྤང་བའོ། ། གཉིས་པ་ནི་བལ་ནག་པོ་འབའ་ཞིག་པ་སྲང་བཅུ་ཡན་ཆད་ལ་འཁོར་གསུམ་ཁེབས་པའི་མཐའི་ཚད་དུ་ལངས་པའི་གདན་བྱེད་པའོ། །
གསུམ་པ་ནི། བལ་ནག་པོ་ཆ་གཉིས་དཀར་པོ་ཆ་གཅིག་འཁོབ་བལ་ཆ་གཅིག་སྟེ་བཞི་བསྲེས་ནས་གདན་བྱེད་པ་ལ་ལྟུང་བ་མེད་ཅིང༌། ནག་པོ་ཆ་གཉིས་ལས་ལྷག་པ་བསྲེས་ནས་གདན་བྱེད་པ་ལ་ཆ་གཉིས་བསྲེས་པའི་སྤང་བའོ། ། བཞི་པ་ལ་གླེང་གཞི་ནི། སྟོན་པ་མཉན་ཡོད་ན་བཞུགས་པའི་ཚེ། དགེ་སློང་རབ་ཏུ་མང་པོས་གདན་རིང་བ་དང་ཐུང་བ་མང་དུ་བྱས་པས་ཀློག་པ་དང་བསམ་གཏན་གྱི་བར་དུ་གཅོད་པ་ལས་བཅས་སོ། ། གཉིས་པ་ནི་དགེ་སློང་གིས་ལོ་དྲུག་གི་ནང་དུ་གདན་གསར་པ་གཞན་འབད་པས་བྱས་པ་ལ་ལོ་དྲུག་གི་སྤང་བའོ། ། ལྔ་པ་ལ་གཉིས་ལས་དང་པོ་གླེང་གཞི་ནི། སྟོན་པ་མཉན་ཡོད་ན་བཞུགས་པའི་ཚེ་དགེ་སློང་རབ་ཏུ་མང་པོས་གདིང་བ་རྙིང་པའི་ཚོགས་གཙུག་ལག་ཁང་བླ་གབ་མེད་པར་སྤུངས་ནས་བཞག་གདིང་བ་གསར་པ་འབའ་ཞིག་ལ་ལོངས་སྤྱོད་པ་ན། གདིང་བ་རྙིང་པའི་ཚོགས་རུལ་ཞིང་སྲིན་བུའི་ཚོགས་ཀྱིས་གང་བའི་རང་བཞིན་དུ་གྱུར་པ་སྟོན་པས་གཟིགས་ནས།
སྦྱིན་བདག་གིས་དད་པས་བྱིན་པ་ཆུད་མི་ཟ་བར་བྱ་བའི་ཕྱིར་གདིང་བ་རྙིང་པ་ནས་བདེ་བར་གཤེགས་པའི་མཐོ་གང་གིས་གདིང་བ་གསར་པ་ལ་གླན་དགོས་པར་བཅས་པ་མཛད། གཉིས་པ་ནི། དགེ་སློང་རང་བཞིན་དུ་གནས་པས་ཕྱག་དར་ཁྲོད་དུ་དོར་བར་བྱས་པའི་གདིང་བ་རྙིང་པ་ནས་གསར་པ་ལ་བདེ་བར་གཤེགས་པའི་མཐོ་གང་གིས་མ་གླན་པར་གདིང་བ་རྙིང་པ་དོར་ཞིང་གསར་པ་འཆང་བ་ལ་འདིའི་སྤང་བར་འགྱུར་རོ། ། དྲུག་པ་ལམ་དུ་བལ་ཐོགས་པའི་སྤང་བ་ལ་གླེང་གཞི་ནི། དྲུག་སྡེས་རྙེད་པར་འདོད་པའི་ཕྱིར་དུ་བལ་ཡུལ་དུ་ཚོང་པའི་ཚོགས་དང་ལྷན་ཅིག་ཏུ་ཕྱིན། སླར་ཡང་རྒྱ་གར་དུ་ལམ་དུ་འོངས་པའི་ ༼༢༦༧༽ ཤིང་རྟ་བལ་གྱིས་བསྐངས་པའི་སྲོག་ཤིང་ཆག བལ་གྱི་ཕུང་པོ་ལམ་དུ་སྤུངས་པ་དྲུག་སྡེས་བལ་གྱི་ཁུར་ཆེན་པོ་རི་བོ་ལྟ་བུ་ཁུར་ནས་ཡོང་བའི་ཚེ། གང་ཟག་འགའ་ཞིག་ནི་སྐྲག་འགའ་ཞིག་ནི་མ་དད་པ་ལ་བརྟེན་ནས་དགེ་སློང་གིས་རྒྱང་གྲགས་ལས་འདས་པར་ཁུར་ཆེན་པོ་མི་འཁུར་བར་བཅས་པའོ། ། གཉིས་པ་ནི་དགེ་སློང་གིས་ཆགས་པས་ཀུན་ནས་བསླངས་ཏེ་བལ་ལ་སོགས་པའི་ཁུར་ཆེན་པོ་ཁུར་ནས་ཉི་མ་གཅིག་གི་ནང་དུ་རྒྱང་གྲགས་ལས་འདས་ན་འདིའི་སྤང་བར་འགྱུར་རོ། ། བདུན་པ་བལ་འཁྲུར་འཇུག་པའི་སྤང་བ་ལ་གླེང་གཞི་ནི།
སྟོན་པ་མཉན་ཡོད་ན་བཞུགས་པའི་ཚེ་དྲུག་སྡེས་དགེ་སློང་མ་རྣམས་ལ་བལ་འཁྲུ་བ་དང་རྨེལ་བ་དང་འཚེད་དུ་བཅུག་པ་ལ་བརྟེན་ནས་དགེ་སློང་མ་རྣམས་ཀྱི་ལག་པ་བཙོ་ལག་མཁན་གྱི་ལག་པ་ལྟར་དུ་གྱུར་པ་སྟོན་པས་གཟིགས་པ་ལ་བཅས་སོ། ། གཉིས་པ་ནི་དགེ་སློང་གིས་དགེ་སློང་མ་ཉེ་དུ་མ་ཡིན་པ་ལ་བལ་འཁྲུ་བ་དང་རྨེལ་བ་དང་འཚེད་དུ་འཇུག་པ་ལ་འདིའི་སྤང་བར་འགྱུར་རོ། ། བརྒྱད་པ་རིན་པོ་ཆེ་ལ་རེག་པའི་སྤང་བ་ལ། གླེང་གཞི་ནི། དྲུག་སྡེས་རིན་པོ་ཆེ་རང་གིས་དངོས་སུ་ལེན་པ་དང་གཞན་ལེན་དུ་འཇུག་པར་བྱེད་པ་ན་མུ་སྟེགས་ཅན་དག་འཕྱ་བ་ལ་བཅས་སོ། ། གཉིས་པ་ནི་དགེ་སློང་གིས་གསེར་ལ་སོགས་པའི་རིན་པོ་ཆེ་ཆུད་ཟ་བ་ལ་སོགས་པའི་ཉེས་པ་མེད་བཞིན་དུ་ཆགས་སེམས་ཀྱིས་རེག་པར་བྱེད་པ་ལ་འདིའི་སྤང་བར་འགྱུར་རོ། ། དགུ་པ་མངོན་མཚན་ཅན་གྱི་སྤང་བ་ལ། གླེང་གཞི་ནི། དྲུག་སྡེས་རིན་པོ་ཆེའི་ཚོགས་གཞན་ལ་ཁེ་སྤོགས་བྱེད་དུ་བཅུག་པ་ན་མུ་སྟེགས་ཅན་འཕྱ་བ་ལ་བཅས་སོ། ། གཉིས་པ་ནི་དགེ་སློང་གིས་འདོད་ཡོན་ལ་ཆགས་པའི་དབང་གིས་ཁྱིམ་པ་ཉེ་དུ་མ་ཡིན་པ་ལ་གསེར་ལ་སོགས་པའི་རིན་པོ་ཆེ་ལ་ཁེ་སྤོགས་བྱས་པ་ལ་འདིའི་སྤང་བར་འགྱུར་རོ། །
བཅུ་པ་ཉོ་ཚོང་བྱེད་པའི་སྤང་བ་ལ། གླེང་གཞི་ནི། དྲུག་སྡེས་རིན་པོ་ཆེ་ ༼༢༦༨༽ ལས་གཞན་པའི་ཡོ་བྱད་ལ་ཁེ་སྤོགས་བྱས་པ་ལ་བཅས་སོ། ། གཉིས་པ་ནི་དགེ་སློང་གིས་ལོངས་སྤྱོད་ལ་ཆགས་པའི་དབང་གིས་ཁྱིམ་པ་ཉེ་དུ་མ་ཡིན་པ་ལ་རིན་པོ་ཆེ་ལས་གཞན་པའི་ཡོ་བྱད་ལ་ཁེ་སྤོགས་བྱས་པ་ལ་འདིའི་སྤང་བར་འགྱུར་རོ། ། བཅུ་ཚན་གསུམ་པ་ལ་སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི། ལྷུང་བཟེད་གཉིས་དང་ཐ་ག་གཉིས། ། བྱིན་ཕྲོགས་སྟོན་ཟླ་ཐ་ཆུང་དང༌། ། དགོན་པ་བ་དང་རས་ཆེན་དང༌། །
བསྔོས་པ་དང་ནི་གསོག་འཇོག་གོ ། ཞེས་སོ། ། གཉིས་པ་ལ་བསྡུ་བ་དང༌། སོ་སོའི་རང་བཞིན་གཉིས། དང་པོ་ལ་སྣོད་སྤྱད་ལ་བརྟེན་པའི་ཉེས་པ། གོས་ལ་བརྟེན་པའི་ཉེས་པ། ཟས་ལ་བརྟེན་པའི་ཉེས་པ་དང་གསུམ། དང་པོའི་དབང་དུ་བྱས་ནས་ལྷུང་བཟེད་འཆང་བ་དང་ཚོལ་བའི་སྤང་བ་གཉིས། གཉིས་པའི་དབང་དུ་བྱས་ནས་འཐག་ཏུ་འཇུག་པའི་སྤང་བ་ལ་སོགས་བདུན། གསུམ་པའི་དབང་དུ་བྱས་ནས་གསོག་འཇོག་གི་སྤང་བའོ། །
གཉིས་པ་ལ་བཅུ་ཡོད་པའི་དང་པོ་ལྷུང་བཟེད་ཞག་བཅུ་འཆང་སྤངས་ལ། གླེང་གཞི་ནི། སྟོན་པ་མཉན་ཡོད་ན་བཞུགས་པའི་ཚེ་དྲུག་སྡེས་ལྷུང་བཟེད་གྲངས་མང་དུ་བསགས་ཤིང་ལོངས་སྤྱོད་པའི་བྱེད་པ་མེད་པར་འཆང་བ་ན་གཞན་དག་མ་དད་པ་ལ་བཅས་སོ། ། ལྟུང་བའི་ངོ་བོ་ནི། དགེ་སློང་གིས་བྱིན་གྱིས་མ་བརླབས་པའི་ལྷུང་བཟེད་ལྷག་པོ་ཞག་བཅུའི་བར་དུ་བཅངས་ནས་བཅུ་གཅིག་པའི་སྐྱ་རེངས་ཤར་བ་ན་ལྷུང་བཟེད་ཞག་བཅུ་འཆང་བའི་སྤང་བའོ། ། གཉིས་པ་ནི་ལྷུང་བཟེད་ལྷག་པོ་ཚོལ་བའི་སྤང་བ་ལ། གླེང་གཞི་ནི། སྤོས་འཚོང་གི་ཁྱེའུ་ཞིག་གིས་ལྷུང་བཟེད་རྙེད་པ་བསོད་སྙོམས་པ་ཞིག་ལ་བྱིན་པ་ན་དེས་མི་འདོད་ཟེར་བ་ཉེར་དགས་ཐོས་ཏེ། ཉེར་དགས་སྤོས་འཚོང་གི་ཁེའུ་ལ་ལྷུང་བཟེད་བསླངས་པས་དགེ་སློང་ཧྲལ་པོར་ཤེས་ནས་མ་བྱིན་ནོ། ། དེའི་ཚེ་ཉེར་དགས་ལྷུང་བཟེད་འདི་ཁོ་བོས་ལག་ཏུ་མ་ཐོབ་ན་ཉེར་དགའི་མིང་འདོར་རོ་ཞེས་ཟེར་ནས།
ཁྱིམ་བདག་དད་པ་དང་ལྡན་པ་ ༼༢༦༩༽ ཞིག་ལ་རིན་སྟེར་དུ་བཅུག་སྟེ་ལྷུང་བཟེད་ཐོབ་པ་ན་སྤོས་འཚོང་གི་ཁྱེའུ་ལ་ལྷུང་བཟེད་ག་རེ་ཞེས་མི་མཛེས་པ་སྣ་ཚོགས་བརྗོད་པ་དང་གཞན་མ་དད་པ་ལ་བཅས་སོ། ། ལྟུང་བའི་ངོ་བོ་ནི། དགེ་སློང་རང་ལ་ལྷུང་བཟེད་ལོངས་སྤྱོད་རུང་ཡོད་བཞིན་དུ་ཁྱིམ་པ་ཉེ་དུ་མ་ཡིན་པ་ལ་ལྷུང་བཟེད་འབད་པས་བཙལ་ནས་ལག་ཏུ་ཐོབ་པའི་ཚེ་ལྷུང་བཟེད་ལྷག་པོ་འཚོལ་བའི་སྤང་བའོ། ། གསུམ་པ་འཐག་ཏུ་འཇུག་པའི་སྤང་བ་ལ། གླེང་གཞི་ནི། དགེ་སློང་ཉེར་དགས་དོག་པའི་ཚོགས་མང་དུ་རྙེད་པ་ན་ཐགས་མཁན་སྤྱི་ཐེར་བའི་དྲུང་དུ་ཕྱིན་ཏེ། མཁས་པ་རྒྱང་ནས་རབ་གསལ་བ། ། གངས་དང་ལྡན་པའི་རི་བོ་འདྲ། ། མི་མཁས་རྣམ་པར་མི་གསལ་བ། ། མུན་པའི་ནང་དུ་མདའ་འཕངས་འདྲ། །
ཞེས་པས་བསྟོད་པས། ཐགས་མཁན་ན་རེ། འཕགས་པ་དོག་པ་ཡོད་ན་ཁོ་བོས་འཐག་གོ་ཞེས་ཟེར་བ་དང་དོག་པ་འཐག་ཏུ་བཅུག་སྟེ། གླ་རྔན་མ་བྱིན་པ་དང་གཞན་མ་དད་པ་ལ་བཅས་སོ། ། གཉིས་པ་ནི་དགེ་སློང་གིས་ཁྱིམ་པ་ཉེ་དུ་མ་ཡིན་པ་ལ་གླ་རྔན་མ་བྱིན་པར་རས་ཡུག་སོགས་འཐག་ཏུ་བཅུག་སྟེ་ལག་ཏུ་ཐོབ་པ་ན་འཐག་ཏུ་འཇུག་པའི་སྤང་བའོ། ། བཞི་པ་འཐག་པ་བསྐྱེད་པའི་སྤང་བ་ལ། གླེང་གཞི་ནི། སྟོན་པ་མཉན་ཡོད་ན་བཞུགས་པའི་ཚེ་ཁྱིམ་བདག་ཕོ་མོ་གཉིས་དང་པོར་མི་མཐུན་པའི་རྐྱེན་གྱིས་ཁྱིམ་གྱི་འབྱོར་པ་སྲབ་པ་ན། ཉེར་དགས་ཕན་ཚུན་མཐུན་པར་བྱས་པའི་བཀའ་དྲིན་བསོབ་ཕྱིར་དུ་རས་ཡུག་བཏགས་ནས་འབུལ་ལོ་ཞེས་སྨྲས་པ་ཉེར་དགས་ཐོས་ཏེ། ཉེར་དགས་ཐག་པའི་དྲུང་དུ་ཕྱིན་ཏེ་ཧྭགས་ཀྱི་ལ་དུ་བྱིན་ནས།
རས་ཡུག་འདི་དཀྱུས་རིང་བ་དང་ཞེང་ཆེ་བ་ཐགས་བཟང་བ་གྱིས་ཤིག་ཅེས་པ་ལ་བརྟེན་ནས་ཁྱིམ་བདག་གི་དོག་པ་མང་དུ་ཟད་པ་ན་གཞན་དག་མ་དད་པ་ལ་བཅས་སོ། ། གཉིས་པ་ནི་ཁྱིམ་པ་ཉེ་དུ་མ་ཡིན་པས་བློས་སྤགས་པའི་རས་ཡུག་ལས་ཆེས་ལྷག་པ་ཐག་པ་ལ་གླ་རྔན་ཅུང་ཟད་བྱིན་ཏེ་ལག་ཏུ་ཐོབ་ ༼༢༧༠༽ པ་ན་འཐག་པ་བསྐྱེད་པའི་སྤང་བའོ། ། ལྔ་པ་བྱིན་འཕྲོག་གི་སྤང་བ་ལ། གླེང་གཞི་ནི། སྟོན་པ་མཉན་ཡོད་ན་བཞུགས་པའི་ཚེ་ཉེར་དགས་རང་གི་ལྷན་ཅིག་གནས་པའི་དགེ་སློང་ཆོས་ཞེས་བྱ་བ་ལ་གོས་བྱིན་ནས་ཕྱི་བཞིན་འབྲང་མ་བཏུབ་པ་དང༌། ངས་གླེན་པ་ཁྱོད་ལ་ཆོས་ལ་བསམས་ནས་གོས་བྱིན་པ་མ་ཡིན་པས་ངའི་རྗེས་སུ་མི་འབྲང་ན་ཚུར་ཐོད་ཟེར་ནས་གོས་ཕྲོགས་པ་ལ་བཅས་སོ། ། ངོ་བོ་ནི། དགེ་སློང་གིས་དགེ་སློང་གཞན་ལ་གོས་སམ་ལྷུང་བཟེད་ལ་སོགས་པའི་ཡོ་བྱད་དང་པོར་བྱིན་ནས་སླར་ཡང་ཕྲོག་པར་བྱེད་པ་ལ་བྱིན་འཕྲོག་གི་སྤང་བའོ། ། དྲུག་པ་གཏོང་བ་ལས་བྱུང་བའི་སྤང་བ་ལ། གླེང་གཞི་ནི།
སྟོན་པ་མཉན་ཡོད་ན་བཞུགས་པའི་ཚེ་རི་རགས་ཀྱི་དགོན་པར་ཚོང་པས་དབྱར་གྱི་རྙེད་པ་ཕུལ་བ་ན་དྲུག་སྡེས་དབྱར་གྱི་རྙེད་པ་རྣམས་ཁ་ཟས་སུ་བྱས་ནས་ཟད་པར་བྱས་པ་དང་ཚོང་པ་རྣམས་མ་དད་པ་ལ་བཅས་སོ། ། ངོ་བོ་ནི། དགེ་འདུན་གྱི་དབྱར་གྱི་རྙེད་པ་དུས་མིན་དུ་བདག་གིར་བྱས་པ་ལ་གཏོང་བ་ལས་བྱུང་བའི་སྤང་བའོ། ། དབྱར་རྙེད་བགོད་པའི་དུས་ནི་དགག་དབྱེ་བྱས་པའི་ཕྱི་དེའི་ཉིན་ཡིན་ལ། དབྱར་གྱི་ནང་དུ་རྙེད་པ་བདག་གིར་བྱས་ན་ཀློག་པ་ཐོས་བསམ་སོགས་ཀྱི་བར་ཆད་དུ་འགྱུར་བ་དང༌། དགག་དབྱེའི་ཕྱི་དེ་ལས་འདས་ནས་རྙེད་པ་བགོ་བཤའ་མ་བྱས་ན་སྦྱིན་བདག་གི་དད་རྫས་ཆུད་ཟོས་པ་དང་དགེ་འདུན་གྱི་ལོངས་སྤྱོད་ཀྱི་བར་ཆད་དུ་འགྱུར་བ་ལ་དགོངས་ནས་འདི་ཉིད་ཀྱི་བཅས་པ་མཛད་པ་ཡིན་ནོ། ། བདུན་པ་དགོན་པའི་འབྲལ་བའི་སྤང་བ་ལ། གླེང་གཞི་ནི། སྟོན་པ་མཉན་ཡོད་ན་བཞུགས་པའི་ཚེ་དགེ་སློང་འགའ་ཞིག་གིས་རི་རགས་སུ་དབྱར་གནས་པ་ཁས་བླངས་པ་ན་སྦྱིན་བདག་གིས་རྙེད་པ་རྒྱ་ཆེན་པོ་ཕུལ་བ་ཆོམ་རྐུན་དག་གིས་བཅོམ་ནས་དགེ་སློང་རྣམས་མཚན་མོའི་དུས་སུ་སྒྲོན་མོར་མཉན་ཡོད་དུ་ལྷགས་པ་སྟོན་པས་གསན་ནས། དགོན་པར་གནས་པའི་དགེ་སློང་གིས་ཞག་དྲུག་ཚུན་ཆད་དུ་ཆོས་གོས་དང་ ༼༢༧༡༽ བྲལ་ཀྱང་ཉེས་པ་མེད་པར་གནང་ངོ་ཞེས་གསུངས་པ་དང༌།
དྲུག་སྡེས་དེ་ལས་ཀྱང་ལྷག་པར་འདས་པ་ལ་བཅས་སོ། ། ངོ་བོ་ནི། དགོན་པར་གནས་པའི་དགེ་སློང་གིས་ཞག་བདུན་པ་ཕན་ཆད་དུ་བྱིན་རླབས་ཅན་གྱི་ཆོས་གོས་རྣམ་གསུམ་དང་འབྲལ་བ་ལ་དགོན་པ་པའི་འབྲལ་བའི་སྤང་བའོ། ། བརྒྱད་པ་རས་ཆེན་གྱི་སྤང་བ་ལ། གླེང་གཞི་ནི་སྟོན་པ་མཉན་ཡོད་ན་བཞུགས་པའི་ཚེ་དགེ་སློང་རབ་ཏུ་མང་པོས་དབྱར་གནས་པའི་ཚེ་ཟླ་བ་གཅིག་ལས་ཀྱང་ལྷག་པའི་གོང་དུ་དབྱར་གྱི་གོས་རས་ཆེན་བཙལ་བ་དང༌། དགག་དབྱེ་བྱས་པའི་རྗེས་སུ་ཟླ་བ་ཕྱེད་ལས་ལྷག་པར་རས་ཆེན་དགོས་པ་མེད་བཞིན་དུ་བཅངས་པ་ལས་གཞན་མ་དད་པ་ལ་བཅས་སོ། ། ངོ་བོ་ནི། དགེ་སློང་གིས་དབྱར་གྱི་གོས་རས་ཆེན་དུས་མ་ཡིན་པར་བཙལ་བ་དང་བཅངས་པ་དང་རས་ཆེན་གྱི་སྤང་བའོ། ། ཚོལ་བའི་དུས་ནི་དབྱར་ཁས་ལེན་གྱི་སྔ་རོལ་ཟླ་བ་གཅིག་ཏུ་བཙལ་ནས་དགག་དབྱེ་བྱས་ནས་ཟླ་བ་ཕྱེད་ཚུན་ཆད་དེ། ཟླ་བ་ཕྱེད་དང་ལྔའི་བར་དུ་རས་ཆེན་བཅང་དུ་རུང་བའི་དུས་ཡིན་ལ།
དེ་ལས་གཞན་དུ་ཚོལ་བ་དང་འཆང་བ་ལ་སྤང་བར་གསུངས་སོ། ། དགུ་པ་བསྔོས་པ་གཞན་དུ་བསྒྱུར་བའི་སྤང་བ་ལ། གླེང་གཞི་ནི་སྟོན་པ་མཉན་ཡོད་ན་བཞུགས་པའི་ཚེ་བསོད་སྙོམས་པ་ཞིག་གིས་ཁྱིམ་བདག་འགའ་ཞིག་དད་པར་བྱས་པ་ལ་བརྟེན་ནས་དགེ་འདུན་ལ་རས་ཡུག་འབུལ་བར་བསྔོས་པ་ན་ཉེར་དགས་བདག་ཉིད་ལ་བསྒྱུར་བ་དང་གཞན་དག་ཁ་ཟེར་བ་ལ་བཅས་སོ། ། ངོ་བོ་ནི། དགེ་འདུན་ལ་བསྔོས་པའི་ཡོ་བྱད་དགེ་སློང་རང་ཉིད་ལ་བསྒྱུར་བར་བྱས་པ་ལ་བསྔོས་པ་གཞན་དུ་བསྒྱུར་བའི་སྤང་བའོ། ། བཅུ་པ་གསོག་འཇོག་གི་སྤང་བ་ལ། གླེང་གཞི་ནི་སྟོན་པ་རྒྱལ་པོའི་ཁབ་ན་བཞུགས་པའི་ཚེ་དགེ་སློང་རབ་ཏུ་མང་པོས་སྨན་བྱིན་གྱིས་བརླབས་ནས་ཡུན་རིང་དུ་བཞག་པ་རུལ་བ་དང་མྱགས་པ་ལས་བཅས་སོ། ། ངོ་བོ་ནི། དགེ་སློང་གིས་སྨན་ ༼༢༧༢༽ གསུམ་གང་ཡང་རུང་བ་དུས་ལས་འདས་པར་བཅངས་པ་ལ་གསོག་འཇོག་གི་སྤང་བར་འགྱུར་རོ། ། དུས་རུང་གི་སྨན་ནི་སྔ་དྲོ་བྱིན་ལེན་བྱས་པ་ཕྱི་དྲོའི་དུས་སུ་བྱིན་ལེན་མ་ཞིག་པར་བཅངས་པ་དང༌།
ཐུན་ཚོད་དུ་རུང་བའི་སྨན་བྱིན་ལེན་བྱས་པ་ཐུན་ཚོད་ལས་འདས་པར་བཅངས་པ་དང༌། ཞག་བདུན་པའི་སྨན་བྱིན་གྱིས་བརླབས་པ་ཞག་བདུན་ལས་ལྷག་པར་བཅངས་པ་ལྟ་བུའོ། ། འཚོ་བཅང་གི་སྨན་ལ་སྐབས་འདིའི་ལྟུང་བ་མེད་དེ། ཇི་སྲིད་འཚོའི་བར་དུ་བཅང་དུ་རུང་བར་གནང་ཞིང་རྟེན་གྱི་གང་ཟག་དགེ་སློང་རང་ཉིད་འདས་པའི་རྗེས་སུ་ལྟུང་བ་འབྱུང་བའི་གཞི་མེད་པའི་ཕྱིར། དེ་དག་གིས་ནི་སྤང་བའི་ལྟུང་བ་སུམ་ཅུ་རྫོགས་པར་བཤད་ཟིན་ཏོ།། །། གཉིས་པ་ལྟུང་བྱེད་འབའ་ཞིག་པ་ལ་བཅུ་ཚན་དགུ་ཡོད་པ་ལས། དང་པོ་ལ་སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི། བརྫུན་སྐྱོན་དགེ་སློང་ཕྲ་མ་དང༌། །
སྐྱོ་སྔོགས་བྱེད་དང་སྟོན་པ་དང༌། ། འདོན་དང་གནས་ངན་ལེན་དང་ཆོས། ། བཤེས་ངོར་བྱེད་དང་ཁྱད་དུ་གསོད། ། ཅེས་སོ། ། གཉིས་པ་ལ་བཅུ་ལས་དང་པོ་བརྫུན་སྨྲ་བའི་ལྟུང་བྱེད་ལ་གླེང་གཞི་དང༌། ངོ་བོ་གཉིས། དང་པོ་ནི་དགེ་སློང་ཤཱཀྱ་ལག་རྒྱུད་ཀྱིས། བྲམ་ཟེ་རིགས་པ་ཤིན་ཏུ་མཁས་པ་ཞིག་དང་རྩོད་པར་ཁས་བླངས་ཤིང་བདག་གལ་ཏེ་ཕམ་པར་གྱུར་ན་གྲགས་པ་ཉམས་པར་འགྱུར་རོ་སྙམ་དུ་བསམས་ནས་རྩོད་པའི་དུས་ལས་འདས་ཏེ་ཤེས་བཞིན་དུ་བརྫུན་སྨྲས་པ་ལ་བཅས་སོ། ། གཉིས་པ་ནི་སྤྱིར་བརྫུན་སྨྲ་བའི་ལྟུང་བ་ལ་རིགས་ལྔ་སྟེ། ཕམ་པ་ལྷག་མ་སྦོམ་པོ་ཉེས་བྱས་ལྟུང་བྱེད་དུ་འགྱུར་བའོ། །
དང་པོ་ནི། སྔར་བཤད་པའི་བརྫུན་སྨྲའི་ཕམ་པའོ། ། གཉིས་པ་ནི་སྔར་བཤད་པའི་གཞི་མེད་དང་བག་ཙམ་གྱི་དགེ་འདུན་ལྷག་མའོ། ། གསུམ་པ་ནི་དགེ་འདུན་གྱི་དབུས་སུ་ཤེས་བཞིན་དུ་ཆོས་མ་ཡིན་པ་ལ་ཆོས་སུ་སྨྲ་བར་བྱེད་པའོ། ། བཞི་པ་ནི་གསོ་སྦྱོང་གི་དུས་སུ་ལྟུང་བས་ ༼༢༧༣༽ དག་མ་དག་བྲིས་པ་ན། རང་ཉིད་མ་དག་པར་ཤེས་བཞིན་དུ་ཅང་མི་སྨྲ་བས་འདའ་བར་བྱེད་པའི་ངག་གི་རིག་བྱེད་ཕྲ་ཞིང་ཕྲ་བའོ། ། ལྔ་པ་ནི་ལྟུང་བའི་རིགས་བཞི་པོ་དེ་ལས་གཞན་པའི་དགེ་སློང་གིས་ཤེས་བཞིན་དུ་བརྫུན་དུ་སྨྲ་བར་བྱེད་པའོ། ། གཉིས་པ་སྐྱོན་བརྗོད་པའི་ལྟུང་བྱེད་ལ་གཉིས་ལས་གླེང་གཞི་ནི། དྲུག་སྡེས་དགེ་སློང་རྣམས་ལ་ཡན་ལག་ཉམས་པ་དང༌། རིགས་དུས་སོགས་ཀྱི་སྒོ་ནས་སྐྱོན་བརྗོད་པས་དགེ་སློང་དེ་དག་ཡིད་མི་བདེ་བར་གྱུར་པ་ལ་བཅས་སོ། །
ངོ་བོ་ནི། དགེ་སློང་གིས་ཡུལ་དགེ་སློང་གཞན་ལ་ཡན་ལག་ཉམས་པ་དང་རིགས་རུས་སོགས་ཀྱི་སྒོ་ནས་སྐྱོན་རྗོད་པར་བྱེད་པའོ། ། གསུམ་པ་ཕྲ་མ་བྱེད་པའི་ལྟུང་བྱེད་ལ་གཉིས་ལས། གླེང་གཞི་ནི་དྲུག་སྡེས་དགེ་སློང་རྣམས་ལ་བར་དུ་ཕྲ་མ་སྣ་ཚོགས་བྱས་པས་བསམ་གཏན་དང་ཀློག་པའི་བར་ཆད་དུ་གྱུར་པ་ལ་བཅས་སོ། ། ངོ་བོ་ནི། དགེ་སློང་གིས་ཡུལ་དགེ་སློང་གཞན་ལ་ཕན་ཚུན་འབྱེད་པར་འདོད་པའི་བསམ་པས་ཀུན་ནས་བསླངས་ནས་ཕྲ་མ་བྱེད་པའི་བརྫུན་ཚིག་གོ ། བཞི་པ་སྐྱོ་སྔོགས་བྱེད་པའི་ལྟུང་བྱེད་ལ་གླེང་གཞི་ནི། དགེ་སློང་དེ་དག་ཕན་ཚུན་རྩོད་པར་གྱུར་པ་ན་དགེ་སློང་གཞན་དག་གིས་ལེགས་པར་ཞི་བར་བྱས་པ་དང༌། དྲུག་སྡེས་རྩོད་པ་འདི་ནི་ལེགས་པར་ཞི་བར་བྱས་པ་ནི་མ་ཡིན་ནོ་ཞེས་ཟེར་ནས་ཕན་ཚུན་རྩོད་པར་གྱུར་པ་ལས་བཅས་སོ། ། ངོ་བོ་ནི།
དགེ་སློང་གཞན་དག་གིས་ཞི་བར་བྱས་པའི་རྩོད་པ་སླར་ཡང་སྐྱོ་སྔོགས་ཀྱི་སྒོ་ནས་རྩོད་པ་དེ་ཉིད་སློང་བར་བྱེད་པའི་ངག་གི་རིག་བྱེད་དོ། ། ལྔ་པ་བུད་མེད་ལ་ཆོས་སྟོན་པའི་ལྟུང་བྱེད་ལ་གླེང་གཞི་ནི། དགེ་སློང་འཆར་ཀས་བུད་མེད་ལ་ཆོས་སྟོན་པ་ན་བུད་མེད་ཀྱི་ནུ་མ་དང་ཤ་ཚན་ལ་རེག་པ་ལ་སོགས་པ་བྱས་པས་གཞན་མ་དད་པ་ལ་བཅས་སོ། ། ངོ་བོ་ནི། སྐྱེས་པ་གཞན་མེད་པའི་གནས་སུ་ཡུལ་བུད་མེད་ལ་ཚིག་ལྔའམ་དྲུག་ལས་ལྷག་པར་ཆོས་སྟོན་པའོ། ། དྲུག་པ་བསྙེན་པར་མ་རྫོགས་པ་དང་ ༼༢༧༤༽ ལྷན་ཅིག་འདོན་པའི་ལྟུང་བྱེད་ལ་གླེང་གཞི་ནི། དྲུག་སྡེས་བསྙེན་པར་མ་རྫོགས་པ་དང་ལྷན་ཅིག་ཏུ་རྒོད་བག་གི་བསམ་པས་ཀུན་ནས་བསླངས་ནས་སྐད་ཀྱི་གདངས་སྣ་ཚོགས་འདོན་པར་བྱེད་པ་ན་གཞན་མ་དད་པ་ལ་བཅས་སོ། ། ངོ་བོ་ནི། དགེ་སློང་གིས་རྒོད་བག་གི་བསམ་པས་ཀུན་ནས་བསླངས་ནས་བསྙེན་པར་མ་རྫོགས་པ་དང་ལྷན་ཅིག་ཏུ་ཆོས་ཀྱི་ཚིག་གདངས་སྣ་ཚོགས་ཀྱིས་འདོན་པར་བྱེད་པའོ། ། བདུན་པ་གནས་ངན་ལེན་བརྗོད་པའི་ལྟུང་བྱེད་ལ་གླེང་གཞི་ནི།
དགེ་སློང་རྒན་བུ་འགའ་ཞིག་དགེ་འདུན་ལྷག་མའི་ལྟུང་བ་བྱུང་ནས་སྤོ་མགུ་སྤྱོད་པ་ན། དགེ་འདུན་གྱི་གནས་མལ་ཕྱག་དར་བྱེད་པ་སོགས་ལ་དྲུག་སྡེས་འདི་དག་དད་པ་ཆེ་བས་དེ་ལྟར་བྱེད་པ་མ་ཡིན་གྱི་དགེ་འདུན་ལྷག་མ་ཕྱིར་བཅོས་པའི་ཆེད་ཡིན་ནོ་ཞེས་སྨྲས་པས། གཞན་དག་ཀྱེ་མ་གནས་བརྟན་རྒན་པོ་དག་ཀྱང་འདི་འོང་ན། གཞོན་པ་ལྟ་སྨོས་ཀྱང་ཅི་དགོས་ཞེས་འཆའ་བ་ལ་བཅས་སོ། ། ངོ་བོ་ནི། ཕམ་ལྷག་གང་རུང་དང་ལྡན་པའི་དགེ་སློང་ལ་ལྟུང་བ་གླེང་བ་ལ་མ་བསྐོས་བཞིན་དུ་བསྙེན་པར་མ་རྫོགས་པའི་དྲུང་དུ་ཕམ་ལྷག་དང་ལྡན་པར་གོ་བར་བྱེད་པའོ། ། བརྒྱད་པ་མི་ཆོས་བླ་མ་བདེན་པར་སྨྲ་བའི་ལྟུང་བྱེད་ལ་གླེང་གཞི་ནི། ཉ་པའི་རིགས་ལས་རབ་ཏུ་བྱུང་བའི་དགེ་སློང་ལྔ་བརྒྱས་དགྲ་བཅོམ་པའི་འབྲས་བུ་ཐོབ་པའི་ཚེ། མུ་གེའི་དུས་ཤིག་ཏུ་ཉ་པའི་དྲུང་དུ་མི་ཆོས་བླ་མ་ཐོབ་པར་ཁས་བླངས་ཤིང་བརྗོད་པ་ལ་བརྟེན་ནས་འཚོ་བའི་ཡོ་བྱད་གྲངས་མང་པོ་བླངས་ཏེ་ལོངས་སྤྱོད་པ་ན་གཞན་དག་མ་དད་པ་ལ་བཅས་སོ། ། ངོ་བོ་ནི།
ཡུལ་བསྙེན་པར་མ་རྫོགས་པ་ལ་དགོས་པ་ཁྱད་པར་ཅན་མེད་བཞིན་དུ་མི་ཆོས་བླ་མའི་ཡོན་ཏན་ཐོབ་པ་ལ་ཐོབ་བོ་ཞེས་སྨྲ་བར་བྱེད་པའོ། ། དགུ་པ་སྐུར་པ་འདེབས་པའི་ལྟུང་བྱེད་ལ་གླེང་གཞི་ནི། དགེ་སློང་གྱད་བུ་ནོར་དགེ་འདུན་གྱི་བྱ་བ་ལ་བརྩོན་པར་གྱུར་པས་ཆོས་གོས་ངན་པར་གྱུར་པ་ན། དགེ་འདུན་གྱིས་རས་ཡུག་གཅིག་རྙེད་པ་ཆོས་གོས་ཀྱི་རྒྱུར་བྱིན་པའི་ ༼༢༧༥༽ ཚེ། མཛའ་བོ་དང་ས་ལས་སྐྱེས་ཀྱིས་དགེ་འདུན་འདི་དག་ནི་བཤེས་ངོར་བྱེད་པ་ཡིན་ནོ། ། དགེ་འདུན་གྱི་སྤྱིའི་རྫས་ཆུད་གསོན་པ་ཡིན་ནོ་ཞེས་དགེ་འདུན་ལ་སྐུར་པ་བཏབ་པ་ལ་བཅས་སོ། ། ངོ་བོ་ནི། དགེ་འདུན་གྱི་བྱ་བ་བྱེད་པའི་དགེ་སློང་ལ་ཡོ་བྱད་ཅུང་ཟད་བྱིན་པ་ལ་སྐུར་པ་འདེབས་པར་བྱེད་པའོ། ། བཅུ་པ་ཁྱད་དུ་གསོད་པའི་ལྟུང་བྱེད་ལ་གླེང་གཞི་ནི། དྲུག་སྡེས་སོ་ཐར་གྱི་མདོ་འདོན་པའི་ཚེ་བསླབ་པའི་གཞི་ཕྲ་ཞིང་ཕྲ་བ་འདི་དག་གིས་ཅི་བྱ་ཞེས་ཟེར་ནས་བསླབ་བྱ་ཁྱད་དུ་བསད་པ་ལ་བཅས་སོ། །
ངོ་བོ་ནི། འདུལ་བའི་བསླབ་བྱ་ཁྱད་དུ་གསོད་པའི་ངག་གི་རིག་བྱེད་དོ། ། བཅུ་ཚན་གཉིས་པ་ལ་སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི། ས་བོན་འཕྱ་བ་བསྒོ་བ་དང༌། ། ཁྲི་དང་གདིང་དང་སྤྲོད་པ་དང༌། ། ཕྱིས་གནོན་འབྱུང་བ་འདེབས་པ་དང༌། ། རིམ་པ་གཉིས་སུ་རྩིག་པའོ། ། ཞེས་སོ། །
གཉིས་པ་ལ་བཅུ་ལས། དང་པོ་ས་བོན་དང་སྐྱེ་བ་འཇིག་པའི་ལྟུང་བྱེད་ལ་གླེང་གཞི་ནི། དྲུག་སྡེས་ཤིང་ལྗོན་པ་རང་གིས་དངོས་སུ་གཅོད་ཅིང༌། གཞན་གཅོད་དུ་འཇུག་པ་ན་གཞན་དག་འཕྱ་བ་ལ་བཅས་སོ། ། ངོ་བོ་ནི། དགོས་པ་ཁྱད་པར་ཅན་མེད་བཞིན་དུ་མེ་སོགས་ཀྱིས་རུང་བ་མ་བྱས་པའི་ཕྱི་རོལ་གྱི་ས་བོན་གྱིས་མྱུ་གུ་སོགས་བསྐྱེད་པའི་ནུས་པ་ཉམས་པར་བྱས་པའོ། ། གཉིས་པ་འཕྱ་བའི་ལྟུང་བྱེད་ལ་གླེང་གཞི་ནི། མཛའ་བོ་དང་ས་ལས་སྐྱེས་གཉིས་ཉེར་དགའ་དང་ལྷན་ཅིག་གཏམ་བྱེད་པ་ན་ཚེ་དང་ལྡན་པ་ཉེར་དགའ་ཁྱོད་ཀྱང་དགེ་འདུན་གྱི་གནས་མལ་སྟོབས་པ་ན། ཚེ་དང་ལྡན་པ་གྱད་བུ་ནོར་བཞིན་དུ་ཁོ་བོ་ཅག་ལ་ཐོ་འཚམས་པར་མ་བྱེད་ཅིག་ཅེས་གཞན་ལ་འཕྱ་བ་ལ་བཅས་སོ། ། ངོ་བོ་ནི་དགེ་འདུན་གྱི་གནས་མལ་སྟོབས་པ་སོགས་དགེ་འདུན་གྱི་བྱ་བ་བྱེད་པའི་དགེ་སློང་ལ་དངོས་སམ་ཟུར་གྱིས་འཕྱ་བར་བྱེད་པའོ། །
གསུམ་པ་བསྒོ་བ་རྣ་ལ་གཟོན་པའི་ལྟུང་བྱེད་ལ་གླེང་གཞི་ནི། འདུན་པ་ལ་ཕན་པའི་བསམ་པས་ལྟུང་བ་གླེང་པ་ན། འདུན་པ་ན་རེ་ ༼༢༧༦༽ ཁྱེད་ལ་ཁོ་བོ་ལྟུང་བ་མི་གླེང་ངོ་ཁྱེད་ཀྱང་ཁོ་བོ་ལ་ལྟུང་བ་མ་གླེང་ཞིག་ཁྱེད་དང་ཁོ་བོ་མི་འདྲ་སྟེ་ཁོ་བོའི་སྟོན་པས་བྱང་ཆུབ་བརྙེས་པ་ཡིན་ནོ། ། ཞེས་ཟེར་བ་དང་གཞན་དག་འཕྱ་བ་ལ་བཅས་སོ། ། ངོ་བོ་ནི། དགེ་འདུན་གྱིས་ཕྱིར་བཅོས་ལ་འགོད་པའི་ཕྱིར་དུ་ལྟུང་བ་གླེང་པ་ན། ལྟུང་བ་ཁས་མི་ལེན་པར་སྤྱོད་པ་སྣ་ཚོགས་ཀྱི་སྒོ་ནས་གཞན་དུ་སྒྱུར་བར་བྱེད་པའོ། ། བཞི་པ་གནས་མལ་ལས་གྱུར་པའི་ལྟུང་བྱེད་ལ་གླེང་གཞི་ནི། དགེ་སློང་རབ་ཏུ་མང་པོ་དག་གིས་དགེ་འདུན་གྱི་གནས་མལ་མ་བསྡུས་པར། བླ་གབ་མེད་པར་བཞག་ནས་ཆུད་ཟོས་པ་སྟོན་པས་གཟིགས་ཏེ།
སྦྱིན་བདག་དད་པ་ཅན་གྱི་ལོངས་སྤྱོད་ཆུད་ཟོས་པར་བྱེད་དོ་གསུངས་ནས་བཅས་པ་མཛད་དོ། ། ངོ་བོ་ནི། རང་གིས་དང་པོར་ལོངས་སྤྱོད་པའི་དགེ་འདུན་གྱི་ཁྲི་དང་ཁྲིའུ་ལ་སོགས་པའི་གནས་མལ་བླ་གབ་མེད་པའི་གནས་སུ་བཞག་སྟེ་རླུང་དང་ཉི་མ་ལ་སོགས་པས་ཆུད་ཟོས་པར་བྱེད་པའོ། ། ལྔ་པ་གདིང་བ་ལས་གྱུར་པའི་ལྟུང་བྱེད་ལ་གླེང་གཞི་ནི། དགེ་སློང་འགའ་ཞིག་གིས་གཙུག་ལག་ཁང་དུ་རྩྭ་དང་ལོ་མའི་ཚོགས་མང་དུ་བཏིང་སྟེ་མ་བསྡུས་པར་སོང་བ་དང༌། ཕྱོགས་དེ་ཉིད་སྲོག་ཆགས་ཀྱིས་ཡོངས་སུ་གང་བ་ལ་བཅས་སོ། ། ངོ་བོ་ནི། གཙུག་ལག་ཁང་དུ་རྩྭ་དང་ལོ་མའི་ཚོགས་དང་པོར་བཏིང་སྟེ་མ་བསྡུས་པར་རང་གར་འཇོག་པར་བྱེད་པའོ། ། དྲུག་པ་སྐྲོད་པའི་ལྟུང་བྱེད་ལ་གླེང་གཞི་ནི། དགེ་སློང་འཆར་ཀས་རང་གི་ལྷན་ཅིག་གནས་པའི་དགེ་སློང་གསར་བུ་གཙུག་ལག་ཁང་གི་ཕྱི་རུ་བཏོན་པ་དང༌།
མཚན་མོ་ཐོག་དག་ཏུ་སྡུག་བསྔལ་བ་ལ་བཅས་སོ། ། ངོ་བོ་ནི། རང་ལས་རྒྱུད་གཞན་པའི་དགེ་སློང་གཞན་ལ་གནོད་པ་བྱེད་འདོད་ཀྱི་བསམ་པས་གནས་ཁང་ནས་ཕྱི་རོལ་ཏུ་སྐྲོད་པར་བྱེད་པའོ། ། བདུན་པ་ཕྱིས་གནོན་བྱེད་པའི་ལྟུང་བྱེད་ལ་གླེང་གཞི་ནི། དགེ་སློང་འཆར་ཀས་རང་གི་གྲོགས་དགེ་སློང་གསར་བུ་དག་ལ་གྲུ་མོ་དང་པུས་མོ་ལ་སོགས་པས་བརྫི་བར་བྱ་བ་ལ་བཅས་སོ། ། ངོ་བོ་ ༼༢༧༧༽ ནི། དགེ་སློང་གཞན་རང་གི་ལུས་ཀྱིས་བརྫིས་ཤིང་གནོན་པར་བྱེད་པའོ། ། བརྒྱད་པ་རྩ་བ་འབྱུང་བ་ལ་འདུག་པའི་ལྟུང་བྱེད་ལ་གླེང་གཞི་ནི། ཉེར་དགའ་དང་བསོད་སྙོམས་པ་ཞིག་ལྷན་ཅིག་ལྗོངས་རྒྱུ་བ་ན། ཉེར་དགས་ཁོ་བོའི་ཁུར་འདི་ཁུར་ཞིག་ཅེས་སྨྲས་པ་དང༌།
བསོད་སྙོམས་པ་ན་རེ། དོན་མེད་པའི་ཡོ་བྱད་འདི་ཁོ་བོ་ལ་མི་དགོས་སོ་ཞེས་ཟེར་རོ། ། དེའི་ཚེ་རི་རགས་ཀྱི་གཙུག་ལག་ཁང་གི་ནང་ན་བསོད་སྙོམས་པ་གནས་ཤིང་སྒོ་ཤིན་ཏུ་དམ་པར་བཅད་པ་ན། ཉེར་དགས་བསོད་སྙོམས་པ་ཡོད་པའི་སྟེང་གི་ཐད་སོར་ཁྲིའི་རྐང་པ་རྣོ་བར་བྱས་ཏེ་ལུས་ཀྱི་ལྕིད་ཀྱིས་མནན་པས་བསོད་སྙོམས་པའི་དཔྲལ་བ་གཞོམ་པར་བྱས་པ་ལ་བཅས་སོ། ། ངོ་བོ་ནི། དགེ་སློང་གཞན་ལ་གནོད་པའི་ཕྱིར་དུ་ལུས་ཀྱི་ལྕིད་ཀྱིས་ཁྲི་རྐང་གནོན་པར་བྱེད་པའི་ཁ་ན་མ་ཐོ་བའོ། ། དགུ་པ་སྲོག་ཆགས་དང་བཅས་པའི་ཆུ་ལ་ལོངས་སྤྱོད་པའི་ལྟུང་བྱེད་ལ་གླེང་གཞི་ནི། འདུན་པས་སྲོག་ཆགས་དང་བཅས་པའི་ཆུ་ལ་ལོ་མ་ལ་སོགས་ཡང་ཡང་འདེབས་པའི་སྒོ་ནས་ལོངས་སྤྱད་དེ་སྲོག་ཆགས་མང་དུ་ཤི་བ་ལ་གཞན་དག་མ་དད་པ་ལ་བཅས་སོ། ། ངོ་བོ་ནི། སྲོག་ཆགས་དང་བཅས་པའི་ཆུ་ལ་དེར་ཤེས་བཞིན་དུ་ལོངས་སྤྱད་པས་སྲོག་ཆགས་ཀྱི་སྲོག་བཅད་པའི་ཁ་ན་མ་ཐོ་བའོ། །
བཅུ་པ་རིམ་པ་ལྷག་པར་རྩིག་པའི་ལྟུང་བྱེད་ལ་གླེང་གཞི་ནི། དྲུག་སྡེས་ཉི་མ་གཅིག་ལ་གཙུག་ལག་ཁང་ཡོངས་སུ་རྫོགས་པ་ཞིག་བྱས་ནས་དེའི་ནུབ་མོ་ཞིག་པ་ལ་བཅས་སོ། ། ངོ་བོ་ནི། ཆར་ཆུའི་འཇིགས་པ་ཡོད་བཞིན་དུ་ཆར་ཆུ་བསྐྱབ་པའི་གཡོགས་མ་བྱས་པར་ཉི་མ་གཅིག་ལ་རིམ་པ་གསུམ་ལས་ལྷག་པར་བརྩིག་པའོ། ། བཅུ་ཚན་གསུམ་པ་ལ་སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི། མ་བསྐོས་ཉི་མ་ནུབ་པ་དང༌། ། ཟས་དང་ཆོས་གོས་གཉིས་དག་དང༌། ། དོན་མཐུན་གྲུ་དང་དབེན་པ་གཉིས། །
དགེ་སློང་མ་ཡི་སྦྱོར་བཅུག་པའོ། ། ཞེས་སོ། ། གཉིས་པ་ལ་བཅུ་ལས། དང་ ༼༢༧༨༽ པོ་དགེ་སློང་མའི་སྟོན་པར་མ་བསྐོས་པར་ཆོས་སྟོན་པའི་ལྟུང་བྱེད་ལ་གླེང་གཞི་ནི། སྟོན་པས་དགེ་སློང་མ་རྣམས་ལ་དགེ་སློང་གནས་བརྟན་རྣམས་ཀྱིས་ཆོས་བསྟན་པར་བྱའོ། ། ཞེས་གསུངས་པ་དང༌། དྲུག་སྡེས་ཆོས་སྟོན་པ་ན། དགེ་སློང་མ་དག་ཀུན་ཏུ་རྩེ་བ་དང་ལུས་ལ་རེག་པ་ལ་སོགས་བྱེད་པ་ན་གཞན་མ་དད་པ་ལ་བཅས་སོ། ། ངོ་བོ་ནི། དགེ་སློང་མའི་སྟོན་པར་མ་བསྐོས་བཞིན་དུ་དགེ་སློང་མ་ལ་ཆོས་སྟོན་པར་བྱེད་པའི་ཁ་ན་མ་ཐོ་བའོ། །
གཉིས་པ་ཉི་མ་ནུབ་ཀྱི་བར་དུ་ཆོས་སྟོན་པའི་ལྟུང་བྱེད་ལ་གླེང་གཞི་ནི། དགེ་སློང་དགའ་བྱེད་ཀྱིས་དགེ་སློང་མ་ཨུཏྤལ་གྱི་མདོག་ཅན་འཁོར་བཅས་ལ་ཉི་མ་ནུབ་ཀྱི་བར་དུ་ཆོས་བསྟན་པས་དགེ་སློང་མ་འཁོར་བཅས་མཉན་ཡོད་དུ་ཕྱིན་པ་དང་སྒོ་བཅད་པར་གྱུར་ཏེ་ཕྱི་རོལ་དུ་གནས་པ་ན། ཆོམ་རྐུན་པ་ལྔ་བརྒྱས་དགེ་སློང་མ་འཁོར་བཅས་བཅོམ་པར་བརྩམས་པ་དང༌། དགེ་སློང་མ་ཨུཏྤལ་གྱི་མདོག་ཅན་གྱིས་དམག་གི་ཚོགས་སྤྲུལ་ནས་བཅོམ་པར་མ་ནུས་ཀྱང་ཆོས་སྟོན་པ་པོ་ལ་གཞན་དག་འཕྱ་བ་ལ་བཅས་སོ། ། ངོ་བོ་ནི། འཇིགས་པ་དང་བཅས་པའི་གནས་སུ་དགེ་སློང་མ་ལ་ཉི་མ་ནུབ་རྗེས་སུ་ཆོས་སྟོན་པར་བྱེད་པའི་ཁ་ན་མ་ཐོ་བའོ། ། གསུམ་པ་ཟས་ཅུང་ཟད་ཙམ་གྱི་ཆེད་དུ་ཆོས་སྟོན་ནོ་ཟེར་བའི་ལྟུང་བྱེད་ལ། གླེང་གཞི་ནི། འཕགས་པ་དགའ་བྱེད་དགེ་སློང་མ་ལ་ཆོས་སྟོན་པ་ན། དགེ་སློང་མས་ཟས་ཅུང་ཟད་ཕུལ་བ་ཉེར་དགས་མ་བཟོད་ནས།
དགེ་སློང་དགའ་བྱེད་ནི་ཟས་ཁོ་ནའི་ཆེད་དུ་ཆོས་སྟོན་ཏོ་ཞེས་ཟེར་བ་ལ་བཅས་སོ། ། ངོ་བོ་ནི། དགེ་སློང་མའི་སྟོན་པར་བསྐོས་པའི་དགེ་སློང་ལ་ཕྲག་དོག་གིས་ཀུན་ནས་བསླངས་ཏེ་སྐུར་པ་འདེབས་པའི་ཁ་ན་མ་ཐོ་བའོ། ། བཞི་པ་དགེ་སློང་མ་ལ་གོས་བྱིན་པའི་ལྟུང་བྱེད་ལ་གླེང་གཞི་ནི། ཚོང་དཔོན་གྱི་རིགས་ལས་རབ་ཏུ་བྱུང་བའི་དགེ་སློང་གིས་རང་གི་ཆུང་མ་རྙིང་པ་ཡིན་པའི་དགེ་སློང་མ་ལ་སྣམ་སྦྱར་བྱིན་པས་བཅོམ་ལྡན་འདས་འཁོར་དང་བཅས་པ་ལྗོངས་ ༼༢༧༩༽ རྒྱུ་བའི་ཚེ། ཚོང་དཔོན་གྱི་རིགས་ལས་རབ་ཏུ་བྱུང་བའི་དགེ་སློང་ལ་སྣམ་སྦྱར་མེད་པ་ན། གཞན་དག་འཕྱ་བ་ལ་བཅས་སོ། ། ངོ་བོ་ནི། རང་གི་ཉེ་དུ་མ་ཡིན་པའི་དགེ་སློང་མ་ལ་གོས་སྦྱིན་པར་བྱེད་པའི་ཁ་ན་མ་ཐོ་བའོ། ། ལྔ་པ་དགེ་སློང་མའི་གོས་བྱེད་པའི་ལྟུང་བྱེད་ལ་གླེང་གཞི་ནི།
འཆར་ཀས་དགེ་སློང་མ་སྦེད་མའི་སྣམ་སྦྱར་ལ་སོགས་པའི་གོས་མང་དུ་བཙེམས་པ་ན་གཞན་དག་འཕྱ་བ་ལ་བཅས་སོ། ། ངོ་བོ་ནི། དགེ་སློང་མ་ཉེ་དུ་མ་ཡིན་པའི་གོས་འཚེམ་པར་བྱེད་པའི་ཁ་ན་མ་ཐོ་བའོ། ། དྲུག་པ་དགེ་སློང་མ་དང་ལྷན་ཅིག་ལམ་དུ་འགྲོ་བའི་ལྟུང་བྱེད་ལ་གླེང་གཞི་ནི། དྲུག་སྡེས་གཞོན་ནུ་བཅུ་གཉིས་སྡེ་དང་ལྷན་ཅིག་ལམ་རིང་པོའི་བར་དུ་འདའ་བར་བྱེད་པ་ན་གཞན་དག་འཕྱ་བ་ལས་བཅས་སོ། ། ངོ་བོ་ནི། དགོས་པ་ཁྱད་པར་ཅན་མེད་བཞིན་དུ་ཡུལ་དགེ་སློང་མ་དང་ལྷན་ཅིག་རྒྱང་གྲགས་ལས་ལྷག་པར་འདའ་བར་བྱེད་པའི་ཁ་ན་མ་ཐོ་བའོ། ། བདུན་པ་དགེ་སློང་མ་དང་ལྷན་ཅིག་གྲུར་འཇུག་པའི་ལྟུང་བྱེད་ལ་གླེང་གཞི་དང༌། ངོ་བོ་ནི། གྲུ་དང་ལམ་བརྗེ་བ་མ་གཏོགས་སྔར་བཞིན་ནོ། །
བརྒྱད་པ་དབེན་པ་སྐྱབས་ཡོད་ན་འདུག་པའི་ལྟུང་བྱེད་ལ་གླེང་གཞི་ནི། འཆར་ཀས་ཁྱིམ་བདག་གི་ཆུང་མ་སྦེད་མ་དང་དབེན་པར་ལྷན་ཅིག་ཏུ་འདུག་སྟེ། ཁོ་བོ་ཅག་གིས་སྔོན་འདི་དང་འདི་ལྟར་བྱས་པ་དེ་དྲན་ནམ་ཞེས་སྨྲ་བ་བསོད་སྙོམས་པ་ཞིག་གིས་ཐོས་ཏེ་འཕྱ་བ་ལ་བཅས་སོ། ། ངོ་བོ་ནི། ཡུལ་བུད་མེད་དང་དབེན་པ་སྐྱབས་ཡོད་དུ་ལྷན་ཅིག་ཏུ་འདུག་སྟེ་གནས་པའི་ཁ་ན་མ་ཐོ་བའོ། ། དགུ་པ་དབེན་པ་སྐྱབས་ཡོད་དུ་འགྲེང་བའི་ལྟུང་བྱེད་ལ་གླེང་གཞི་དང༌། ངོ་བོ་ནི། ལུས་འགྲེང་བ་དང་འདུག་པའི་ཁྱད་པར་མ་གཏོགས་སྔ་མ་བཞིན་ནོ། ། བཅུ་པ་དགེ་སློང་མས་ཟས་སྦྱོར་དུ་འཇུག་པའི་ལྟུང་བྱེད་ལ་གླེང་གཞི་ནི། དྲུག་སྡེ་ལྗོངས་རྒྱུ་རུ་འགྲོ་བ་བཅུ་གཉིས་སྡེས་མཐོང་ནས།
མིང་པོ་དག་ཁྱེའུ་བསོས་གསོལ་ཅིག་ཅེས་སྨྲས་པ་དང༌། སྲིང་མོ་ ༼༢༨༠༽ དག་དེས་མི་འཚོ་བས་ཁྱིམ་བདག་དད་པ་ཅན་བསོད་སྙོམས་སྦྱོར་དུ་ཆུག་ཅིག་ཅེས་ཟེར། བཅུ་གཉིས་སྡེས་ཁྱིམ་བདག་དད་པ་ཅན་ལ་ཡང་དག་པ་མ་ཡིན་པའི་ཡོན་ཏན་བརྗོད་དེ་འཚོ་བའི་ཡོ་བྱད་སྦྱོར་དུ་བཅུག་པ་ན་གཞན་དག་མ་དད་པ་ལས་བཅས་སོ། ། ངོ་བོ་ནི། དགེ་སློང་མ་ཉེ་དུ་མ་ཡིན་པས་སྦྱིན་བདག་གཞན་ལ་འཚོ་བའི་ཡོ་བྱད་སྦྱོར་དུ་བཅུག་པའི་ཁ་ན་མ་ཐོ་བའོ། ། བཅུ་ཚན་བཞི་པ་ལ་སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི། ཡང་ཡང་དང་ནི་འདུག་གནས་གཅིག ། ཕྱེ་དང་བཅའ་དང་སྟོབས་པ་དང༌། །
འདུས་དང་དུས་མིན་སོག་འཇོག་དང༌། ། ཁ་ནས་མིད་དང་བསོད་པ་ཉིད། ། ཅེས་སོ། ། གཉིས་པ་ལ་བཅུ་ལས། དང་པོ་ཡང་ཡང་ཟ་བའི་ལྟུང་བྱེད་ལ་གླེང་གཞི་ནི། སྟོན་པ་འཁོར་བཅས་ཁྱིམ་བདག་དྲག་ཤུལ་ཅན་གྱིས་གདུགས་ཚོད་ལ་སྤྱན་དྲངས་པའི་ཚེ། དྲུག་སྡེས་ཁྱིམ་བདག་གཞན་ཞིག་གི་ནང་དུ་ཕྱིན་ཏེ་ཨ་སྨྲའི་ཁུར་བ་བསླངས་ཏེ་ལོངས་སྤྱད། སླར་ཡང་ཁྱིམ་བདག་དྲག་ཤུལ་ཅན་གྱི་ཁྱིམ་དུ་སོང་སྟེ་བསོད་སྙོམས་ལ་ལོངས་སྤྱོད་པ་ན་གཞན་དག་མ་དད་པ་ལས་བཅས་སོ། ། ངོ་བོ་ནི། ཉི་མ་གཅིག་གི་ནང་དུ་ཁྱིམ་པ་ཉེ་དུ་མ་ཡིན་པ་ལ་གོས་ཀྱི་རྙེད་པ་མེད་པའི་དུས་རུང་གི་ཁ་ཟས་ཀྱི་བསོད་སྙོམས་གཉིས་དང་གསུམ་ལ་སོགས་པ་བླངས་ནས་ལོངས་སྤྱད་པའི་ཁ་ན་མ་ཐོ་བའོ། །
གཉིས་པ་མུ་སྟེགས་ཅན་གྱི་འདུག་གནས་སུ་ཟ་བའི་ལྟུང་བྱེད་ལ་གླེང་གཞི་ནི། རི་རགས་ཤིག་གི་ཁྱིམ་དུ་མུ་སྟེགས་པའི་རབ་ཏུ་བྱུང་བ་གནས་པ་ལ། དྲུག་སྡེས་དེར་སོང་སྟེ་ཐོག་མར་གཞན་སྤྱོད་ཀྱིས་ཁྱིམ་པ་དད་པར་བྱས་ཕྱིས་རང་སྤྱོད་ཀྱིས་མ་དད་པར་བྱས་པ་དང་གཅེར་བུ་པ་དྲུག་ཅུ་དབྱུག་པའི་རིགས་པས་ཕམ་པར་བྱས་ཏེ་གཞན་དག་འཕྱ་བ་ལས་བཅས་སོ། ། ངོ་བོ་ནི། མུ་སྟེགས་པའི་རབ་ཏུ་བྱུང་བ་ཡོད་པའི་ཁྱིམ་པའི་གནས་སུ་ཞག་གཅིག་ལས་ལྷག་པར་གནས་ཏེ་ཁ་ཟས་ལ་ལོངས་སྤྱོད་པའི་ཁ་ན་མ་ཐོ་བའོ། ། ༼༢༨༡༽ གསུམ་པ་ལྷུང་བཟེད་དོ་གསུམ་ལས་ལྷག་པ་ལེན་པའི་ལྟུང་བྱེད་ལ་གླེང་གཞི་ནི། དྲུག་སྡེས་མཉན་ཡོད་དུ་ཁྱིམ་བདག་དད་པ་ཅན་གྱི་བུ་མོ་བག་ལ་རྫོང་རྒྱུའི་ཁུར་བའི་ཚོགས་ནན་གྱིས་བསླངས་ཏེ་ལོངས་སྤྱད་པས་བག་མར་འགྲོ་བའི་ཐབས་བཅག་པ་ན་གཞན་དག་མ་དད་པ་ལ་བཅས་སོ། ། ངོ་བོ་ནི། ཁྱིམ་པ་ཉེ་དུ་མ་ཡིན་པ་ལ་དུས་གཅིག་ཏུ་ལྷུང་བཟེད་གསུམ་ལས་ལྷག་པའི་ཁ་ཟས་བསླངས་ནས་ལོངས་སྤྱོད་པའི་ཁ་ན་མ་ཐོ་བའོ། ། བཞི་པ་སྤངས་པ་ཟ་བའི་ལྟུང་བྱེད་ལ་གླེང་གཞི་ནི།
བཅོམ་ལྡན་འདས་ཀྱིས་ཟས་སྤངས་པ་ཟ་བར་མི་བྱའོ་ཞེས་གསུངས་ཀྱང་དེ་དང་འགལ་བར་བྱེད་པ་ན་གཞན་དག་འཕྱ་བ་ལ་བཅས་སོ། ། ངོ་བོ་ནི། དང་པོར་ཟས་ལ་བྱིན་ལེན་བྱས་པ་ན་བསམ་སྦྱོར་གྱིས་ཟས་དེ་ཉིད་སྤངས་ཏེ་སླར་ཡང་ལྷག་པོར་མ་བྱས་པར་ཟས་དེ་ཉིད་ལ་ལོངས་སྤྱོད་པའི་ཁ་ན་མ་ཐོ་བའོ། ། ལྔ་པ་སྤངས་པ་སྟོབས་པའི་ལྟུང་བྱེད་ལ་གླེང་གཞི་ནི། དགེ་སློང་རྒན་ཞུགས་ཞིག་ལ་ལྟུང་བ་ཡང་ཡང་བྱུང་བ་སློབ་དཔོན་གྱི་དྲུང་དུ་ཕྱིར་འཆོས་སུ་བཅུག་པ་ན། རྒན་ཞུགས་ཀྱི་རྟོག་པ་ལ་སློབ་དཔོན་འདི་ཡང་བདག་གི་དྲུང་དུ་ལྟུང་བ་བཤགས་པར་བྱེད་པའི་ཐབས་ཤིག་བྱའོ་སྙམ་ནས་སློབ་དཔོན་གྱིས་སྤངས་པའི་ཁ་ཟས་ལྷག་པོར་མ་བྱས་བཞིན་དུ་ལྷག་པོར་བྱས་སོ་ཞེས་ཟེར་ཏེ་སློབ་དཔོན་ལ་བྱིན་ཏེ་ལོངས་སྤྱོད་པ་ན། རྒན་ཞུགས་ན་རེ། སྤངས་པ་ཟོས་པའི་ལྟུང་བྱེད་ཕྱིར་ཆོས་ཤིག་ཟེར་རོ། ། སློབ་དཔོན་ན་རེ་འདི་ནི་ཁོ་བོ་ལ་ལྟུང་བར་མི་འགྱུར་གྱི་ཁྱོད་ཉིད་ལ་ལྟུང་བར་འགྱུར་རོ་ཞེས་ཟེར་བ་ལ་གཞན་དག་མ་དད་པ་ལ་བཅས་སོ། ། ངོ་བོ་ནི།
དགེ་སློང་གཞན་གྱིས་སྤངས་པའི་ཟས་ལྷག་པོར་མ་བྱས་བཞིན་དུ་ལྷག་པོར་བྱས་སོ་ཞེས་དགེ་སློང་གཞན་ལ་སྟོབས་པར་བྱེད་པའི་ཁ་ན་མ་ཐོ་བའོ། ། དྲུག་པ་འདུས་ཤིང་ཟ་བའི་ལྟུང་བྱེད་ལ་གླེང་གཞི་ནི། སྟོན་པ་རྒྱལ་པོའི་ཁབ་ན་བཞུགས་པའི་ཚེ་ལྷས་སྦྱིན་འཁོར་བཅས་ ༼༢༨༢༽ ཀྱིས་དགེ་འདུན་འབྱེད་པའི་ཕྱིར་དུ་ལྷན་ཅིག་ཏུ་འདུས་ནས་ཁ་ཟས་ལ་ལོངས་སྤྱོད་པ་ན་གཞན་མ་དད་པ་ལ་བཅས་སོ། ། ངོ་བོ་ནི། མཚམས་ནང་དུ་བསམ་པ་མི་མཐུན་པས་ཀུན་ནས་བསླངས་ཏེ་དགེ་འདུན་སྤྱི་ལས་ལོགས་སུ་འདུས་ནས་ཁ་ཟས་ལ་ལོངས་སྤྱོད་པའི་ཁ་ན་མ་ཐོ་བའོ། ། བདུན་པ་དུས་མ་ཡིན་པར་ཟ་བའི་ལྟུང་བྱེད་ལ་གླེང་གཞི་ནི། གཞོན་ནུ་བཅུ་བདུན་སྡེས་སྔ་དྲོའི་དུས་སུ་བསོད་སྙོམས་མ་རྙེད་ཕྱི་དྲོའི་དུས་སུ་ཅུང་ཟད་རྙེད་པ་ལོངས་སྤྱད་པས་གཞན་དག་འཕྱ་བ་ལ་བཅས་སོ། ། ངོ་བོ་ནི། དགེ་སློང་རང་བཞིན་དུ་གནས་པས་རང་གླིང་གི་ཉི་མ་ཕྱེད་ཡོལ་ནས་སྐྱ་རེངས་མ་ཤར་གྱི་བར་དུ་དུས་རུང་གི་ཟས་ལ་ལོངས་སྤྱོད་པའི་ཁ་ན་མ་ཐོ་བའོ། ། བརྒྱད་པ་སོགས་འཇོག་བྱས་པ་ཟ་བའི་ལྟུང་བྱེད་ལ་གླེང་གཞི་ནི།
དགེ་སློང་ནག་པོ་པས་འབྲས་ཆེན་མང་དུ་བསླངས་ཏེ་སོག་འཇོག་བྱས་པ་ལ་བཅས་སོ། ། ངོ་བོ་ནི། སྨན་གསུམ་གང་རུང་སོག་འཇོག་བྱས་ཏེ་ལོངས་སྤྱོད་པའི་ཁ་ན་མ་ཐོ་བའོ། ། དགུ་པ་བྱིན་ལེན་མ་བྱས་པར་ཟ་བའི་ལྟུང་བྱེད་ལ་གླེང་གཞི་ནི། དགེ་སློང་ནག་པོ་པས་དུར་ཁྲོད་ཀྱི་ཟས་གོས་རང་གར་ལོངས་སྤྱོད་པ་ལ་བཅས་སོ། ། ངོ་བོ་ནི། སྨན་བཞི་གང་རུང་དུ་གྲུབ་པའི་དངོས་པོ་བྱིན་ལེན་མ་བྱས་པར་ལོངས་སྤྱོད་པའི་ཁ་ན་མ་ཐོ་བའོ། ། བཅུ་པ་ཟས་བསོད་པ་སློང་བའི་ལྟུང་བྱེད་ལ་གླེང་གཞི་ནི། ཁྱིམ་བདག་དད་པ་ཅན་གྱིས་སྟོན་པ་འཁོར་བཅས་གདུགས་ཚོད་ལ་སྤྱན་དྲངས་ནས་གསོལ་ཟིན་པ་དང༌། དྲུག་སྡེ་ཕྱིས་ལྷགས་པ་ལ་ལྷག་མ་འགའ་ཞིག་སྦྱིན་པས་མ་མགུ་སྟེ།
ཁྱིམ་བདག་གཞན་ལ་ཟས་བཟང་པོ་སློང་བར་བྱེད་པ་ན། གཞན་དག་འཕྱ་བ་ལ་བཅས་སོ། ། ངོ་བོ་ནི། ཁྱིམ་པ་ཉེ་དུ་མ་ཡིན་པ་ལ་ཟས་བཟང་པོ་བསླངས་ནས་ལོངས་སྤྱོད་པའི་རྗེས་སུ་སླར་ཡང་ཁྱིམ་བདག་གཞན་ལ་ཟས་བཟང་པོ་སློང་བར་བྱེད་པའི་ཁ་ན་མ་ཐོ་བའོ། ། བཅུ་ཚན་ལྔ་པ་ལ་སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི། སྲོག་ཆགས་ ༼༢༨༣༽ བཅས་དང་ཉལ་སར་འདུག ། འགྲེང་དང་གཅེར་བུ་དམག་དང་ནི། ། ཞག་གཉིས་བཤམས་དཀྲུགས་འགྲོ་བ་དང༌། །
བརྡེག་དང་གཟས་དང་གནས་ངན་ལེན། ། ཞེས་སོ། ། གཉིས་པ་ལ་བཅུ་ལས། དང་པོ་སྲོག་ཆགས་དང་བཅས་པའི་ཆུ་ལ་ལོངས་སྤྱོད་པའི་ལྟུང་བྱེད་ལ། གླེང་གཞི་སྔར་འདེབས་པའི་སྐབས་སུ་བཤད་པ་ལྟར་རོ། ། ངོ་བོ་ནི། སྲོག་ཆགས་དང་བཅས་པའི་ཆུ་ལ་རུང་བ་དང་ཁྲུས་བྱེད་པ་ལ་སོགས་པ་རང་དོན་དུ་སྤྱོད་པའི་ཁ་ན་མ་ཐོ་བའོ། ། གཉིས་པ་ཉལ་པོ་བྱེད་པའི་ཁྱིམ་ན་འདུག་པའི་ལྟུང་བྱེད་ལ་གླེང་གཞི་ནི། འཆར་ཀས་སྤོས་ཚོང་གི་ཁྱེའུ་རང་གི་ཆུང་མ་དང་ལྷན་ཅིག་ཉལ་པོ་བྱེད་པའི་བར་ཆད་བྱས་པ་ན་གཞན་མ་དད་པ་ལ་བཅས་སོ། ། ངོ་བོ་ནི།
ཁྱིམ་པའི་ནང་ན་འདུག་སྟེ་ཁྱིམ་པ་ཕོ་མོ་ཉལ་པོ་བྱེད་པ་ལ་བར་དུ་གཅོད་པའི་ཁ་ན་མ་ཐོ་བའོ། ། གསུམ་པ་ཉལ་པོ་བྱེད་པའི་ཁྱིམ་དུ་འགྲེང་བའི་ལྟུང་བྱེད་ལ། ངོ་བོ་དང་གླེང་གཞི་ནི། འགྲེང་བ་དང་འདུག་པའི་ཁྱད་པར་མ་གཏོགས་སྔར་བཞིན་ནོ། ། བཞི་པ་གཅེར་བུ་པ་ལ་ཟས་སྦྱིན་པའི་ལྟུང་བྱེད་ལ་གླེང་གཞི་ནི། གཅེར་བུ་མ་རྒན་གཞོན་གཉིས་ཀྱིས་ཀུན་དགའ་བོ་ལ་ཟས་བསླངས་པ་དང༌། ཀུན་དགའ་བོས་རྒན་པ་ལ་ཁུར་བ་གཅིག གཞོན་པ་ལ་གཉིས་བྱིན་པས། རྒན་མོ་ན་རེ་འདི་ནི་ཁྱོད་ལ་དགའ་བ་ཡིན་ནོ་ཞེས་ཟེར་ནས་སྐུར་བ་འདེབས་པ་ལ་བཅས་སོ། ། ངོ་བོ་ནི།
ཕྱི་རོལ་པའི་ཕྱོགས་སུ་གཏོགས་པའི་བུད་མེད་ལ་ཟས་དང་གོས་དགོས་པ་ཁྱད་པར་ཅན་མེད་བཞིན་དུ་སྦྱིན་པའི་ཁ་ན་མ་ཐོ་བའོ། ། ལྔ་པ་དམག་ལ་བལྟ་བའི་ལྟུང་བྱེད་ལ་གླེང་གཞི་ནི། རྒྱལ་པོ་གསལ་རྒྱལ་གྱིས་དམག་གི་ཚོགས་རི་རགས་ལ་འདྲེན་པའི་དུས་སུ་དྲུག་སྡེས་དམག་གི་ཚོགས་ལ་བཀྲེན་པ་དག་ཁྱེད་ཀྱིས་རི་རགས་ཀྱི་རྒྱལ་པོ་མི་ཐུབ་སྟེ། བཀྲེན་པ་ཁྱེད་ནི་དམན་པ་ཡིན་ལ་དེ་དག་ནི་མཆོག་དང་གཙོ་བོར་གྱུར་པ་ཡིན་ནོ་ཞེས་ཟེར་བ་ན་རྒྱལ་པོ་འཁོར་བཅས་མ་དད་པ་ལ་བཅས་ ༼༢༨༤༽ སོ། ། ངོ་བོ་ནི། དགེ་འདུན་གྱི་མཚམས་ཀྱི་ཉེ་འཁོར་ལས་འདས་ཏེ་དམག་གི་ཚོགས་ལ་བལྟ་ཞིང་སྨོད་པའི་ཁ་ན་མ་ཐོ་བའོ། ། དྲུག་པ་དམག་གི་ནང་ན་གནས་པའི་ལྟུང་བྱེད་ལ་གླེང་གཞི་ནི། རྒྱལ་པོ་གསལ་རྒྱལ་འཁོར་བཅས་ཀྱི་དམག་གིས་རི་རགས་པ་མ་ཕེབས་པ་ན། བློན་པོ་དག་ན་རེ་ཁྱིམ་བདག་མགོན་མེད་ཟས་སྦྱིན་བསོད་ནམས་དང་ལྡན་པས་དེ་བོས་ན་ཕེབས་པར་འགྱུར་རོ་ཟེར་ནས་ཁྱིམ་བདག་དམག་ནང་དུ་གནས་པ་ན། དགེ་སློང་དང་འཕྲད་པར་འདོད་ནས་དགེ་སློང་བོས་པས་གཞན་འགྲོར་མ་བཏུབ།
དྲུག་སྡེས་ཕྱིན་ནས་དམག་ལ་འཕྱས་པ་ན་གཞན་མ་དད་པ་ལ་བཅས་སོ། ། ངོ་བོ་ནི། དགོས་པ་ཁྱད་པར་ཅན་མེད་བཞིན་དུ་དམག་གི་ནང་དུ་ཞག་གཅིག་འདས་པའི་ཁ་ན་མ་ཐོ་བའོ། ། བདུན་པ་བཤམས་པ་དཀྲུགས་པའི་ལྟུང་བྱེད་ལ་གླེང་གཞི་ནི། རི་རགས་སུ་རྒྱལ་པོའི་དམག་གི་ནང་དུ་དྲུག་སྡེ་གནས་པའི་ཚེ། དཔུང་གི་ཚོགས་དང་གོ་ཆའི་ཚོགས་རྒྱལ་པོ་འཁོར་བཅས་ཀྱིས་བཤམས་པ་ལས་ལོགས་སུ་དཀྲུག་པར་བྱེད་པ་ན་གཞན་དག་འཕྱ་བ་ལ་བཅས་སོ། ། ངོ་བོ་ནི། དམག་གི་ནང་དུ་གནས་ཏེ་དགོས་པ་ཁྱད་པར་ཅན་མེད་བཞིན་དུ་གོ་ཆ་དང་དཔུང་གི་ཚོགས་གཞན་དང་གཞན་དུ་དཀྲུག་པར་བྱེད་པའི་ཁ་ན་མ་ཐོ་བའོ། ། བརྒྱད་པ་བརྡེག་པའི་ལྟུང་བྱེད་ལ་གླེང་གཞི་ནི། འཆར་ཀས་གཞོན་ནུ་བཅུ་བདུན་སྡེ་ལ་ཕན་ཚུན་བཅོལ་བ་དང་གཅིག་ལ་གཅིག་བརྡེག་ཏུ་བཅུག་པ་ན་ཕན་ཚུན་ངུས་ཤིང་འགྱེལ་བ་ལ་བཅས་སོ། །
ངོ་བོ་ནི། ཡུལ་དགེ་སློང་ལ་ལུས་ཀྱི་སྒོ་ནས་རྡེག་པར་བྱེད་པའམ་བརྡེག་ཏུ་འཇུག་པའི་ཁ་ན་མ་ཐོ་བའོ། ། དགུ་པ་བརྡེག་པར་གཟས་པའི་ལྟུང་བྱེད་ལ་གླེང་གཞི་དང་ངོ་བོ་ནི། བརྡེག་པར་བརྩམས་པ་དང་རྡེག་པར་བྱེད་པའི་ཁྱད་པར་མ་གཏོགས་སྔར་བཞིན་ནོ། ། བཅུ་པ་གནས་ངན་ལེན་འཆབ་པའི་ལྟུང་བྱེད་ལ་གླེང་གཞི་ནི། ཉེར་དགས་རྒྱལ་བྱེད་ཀྱི་ཚལ་དུ་བུ་མོ་ཞིག་ལ་ལུས་ཀྱིས་རེག་པ་སྣ་ཚོགས་བྱེད་པ་ ༼༢༨༥༽ དགེ་སློང་ཆོས་ཀྱིས་མཐོང་བ་ན། ཉེར་དགས་སུ་ལ་ཡང་མ་སྨྲ་ཤིག་ཅེས་འཆབ་ཏུ་བཅུག་པ་ལ་བཅས་སོ། ། ངོ་བོ་ནི། དགེ་སློང་གཞན་ལྟུང་བ་དང་བཅས་པར་ཤེས་བཞིན་དུ་དགོས་པ་ཁྱད་པར་ཅན་མེད་བཞིན་དུ་འཆབ་པར་བྱེད་པའི་ཁ་ན་མ་ཐོ་བའོ། ། བཅུ་ཚན་དྲུག་པ་ལ་སྡོམ་ཚིག་དང༌།
དེའི་དོན་གཉིས། དང་པོ་ནི། བདེ་དང་མེ་དང་འདུན་པ་དང༌། ། བསྙེན་པར་མ་རྫོགས་ཆོས་དང་སྨྲ། ། དགེ་ཚུལ་ཁ་དོག་བསྒྱུར་བ་དང༌། ། རིན་པོ་ཆེ་དང་ཚ་བའི་དུས། ། ཞེས་སོ། ། གཉིས་པ་ལ་བཅུ་ལས། དང་པོ་ཟན་གཅོད་དུ་བཅུག་པའི་ལྟུང་བྱེད་ལ་གླེང་གཞི་ནི། དགེ་སློང་ཆོས་ཀྱིས་ཉེར་དགའི་གནས་ངན་ལེན་བརྗོད་པ་ན།
ཉེར་དགས་ཆོས་ལ་གནོད་པར་བྱ་བར་བརྩམས་ཏེ་དང་པོར་ཉེར་དགས་རང་གི་ཟས་ལ་ལོངས་སྤྱོད་ནས། དགེ་སློང་ཆོས་ལ་སྔ་དྲོའི་དུས་སུ་གདུགས་ཚོད་ཀྱི་དུས་ལ་མ་བབ་བོ་ཟེར་ཏེ་ཟས་བཀག་པ་དང་གྲིབ་ཚོད་གཞལ་སྟེ་ཁྱིམ་བདག་གི་ནང་དུ་ཟས་ཟ་བ་ལ་འགྲོ་བར་བརྩམས་པས། ཉེར་དགའ་ན་རེ་གླེན་པ་ཁྱོད་དུས་མ་ཡིན་པར་ཟས་ལ་ལོངས་སྤྱོད་དམ་ཁྱོད་དང་ཁོ་བོ་ལྷན་ཅིག་ཏུ་འདུག་པ་བདེ་བ་མ་ཡིན་གྱིས་གཞན་དུ་སོངས་ཤིག་ཟེར་བ་དང༌། ཆོས་ཀྱིས་ཟན་བཀག་པར་རིགས་ནས་གཙུག་ལག་ཁང་དུ་སོང་སྟེ་ལུས་མདངས་མ་ཡལ་བ་དེ་སྲིད་དུ་དགེ་སྦྱོར་ལ་བརྩོན་པར་བྱས། མ་ནུས་པའི་དུས་སུ་བློས་ཕབ་སྟེ་ཉལ་བ་ན་གཞན་དག་འཕྱ་བ་ལ་བཅས་སོ། ། ངོ་བོ་ནི། གནོད་པ་བྱ་བར་འདོད་པའི་བསམ་པས་རང་གི་གྲོགས་དགེ་སློང་ལ་དུས་རུང་གི་ཟས་གཅོད་པར་བྱེད་པའི་ཁ་ན་མ་ཐོ་བའོ། ། གཉིས་པ་མེ་ལ་རེག་པའི་ལྟུང་བྱེད་ལ་གླེང་གཞི་ནི། དྲུག་སྡེས་མེ་ཟོར་དུ་འཕེན་པ་དང་འགལ་མེ་ལ་ཉི་མ་དང་ཟླ་བ་ལྟ་བུའི་འཁོར་ལོ་བྱེད་པ་ན་མུ་སྟེགས་ཅན་འཕྱ་བ་ལ་བཅས་སོ། ། ངོ་བོ་ནི།
རྒོད་བག་གི་བསམ་པས་མེ་ལ་རེག་ཅིང་རྩེ་བའི་ཁ་ན་མ་ཐོ་བའོ། ། དེ་ཡང་དགོས་པའི་དབང་གི་དགེ་སློང་གིས་མེ་ལ་རེག་དགོས་པ་བྱུང་ན་ཆོས་ ༼༢༨༦༽ ལྡན་གྱི་དགོས་པའི་ཆེད་དུ་མེ་ལ་རེག་པར་གནང་ཞིང༌། དུས་འདི་ཙམ་ཚུན་ཆད་དུ་མེ་ལ་རེག་པར་བྱའོ་སྙམ་པའི་དུས་དྲན་བྱས་ནས་མེ་ལ་རེག་པ་ལ་ལྟུང་བར་མི་འགྱུར་རོ། ། གསུམ་པ་འདུན་པ་ཕྱིར་བསྒྱུར་བའི་ལྟུང་བྱེད་ལ་གླེང་གཞི་ནི། འཆར་ཀས་དགྲ་བཅོམ་པ་ཐོབ། འདུན་པ་ཀཽ་ཤཱམྦིར་ཐུགས་དལ་བར་འདུག ནབ་སོ་དང་འགྲོ་མགྱོགས་ཚེའི་དུས་བྱས། དགའ་བོ་དང་ཉེར་དགའ་གཉིས་དགེ་འདུན་གྱི་ནང་དུ་གནས་པའི་ཚེ། བཅུ་བདུན་སྡེས་སྔོན་བརྙས་པ་བྱས་པ་དྲན་ཏེ། ཉེར་དགའ་གནས་ནས་དབྱུང་བའི་ཆེད་དུ་དགའ་བོ་ལ་ཆོས་གོས་དྲི་མ་ཅན་བཀྲུ་བར་བགྱིའོ་ཞེས་སྨྲས་ནས་འགྱུར་བྱེད་ཀྱི་ཆུས་སྦངས་པ་ན།
གཎྜི་བརྡུངས་ནས་དགའ་བོ་ལ་དགེ་འདུན་གྱི་ལས་ལ་འདུས་ཤིག་ཅེས་སྨྲས་པ་དང༌། དགའ་བོ་ན་རེ། ཁོ་བོ་འདི་འདྲ་བར་གྱུར་པས་འདུན་པ་འབུལ་ལོ་ཟེར་རོ། ། དེ་ནས་བཅུ་བདུན་སྡེས་ཉེར་དགའ་ལ་བཅུ་བདུན་སྡེའི་ལྟོ་བ་ཕྲལ་ཏེ་རྒྱུ་མས་རྒྱལ་བྱེད་ཀྱི་ཚལ་བསྐོར་བར་བྱའོ་ཞེས་པ་ལ་སོགས་པའི་བརྙས་པ་རྣམས་དྲན་ནམ་ཞེས་སྨྲས་ཏེ། ཉེར་དགའ་ནན་གྱིས་གནས་ནས་དབྱུང་བའི་ཚེ། ཉེར་དགའ་དགའ་བོའི་དྲུང་དུ་སོང་སྟེ་ཁོ་བོ་གནས་ནས་དབྱུང་ངོ་ཞེས་སྨྲེ་སྔགས་སྣ་ཚོགས་འདོན་པ་དང༌། དགའ་བོ་ན་རེ་ནུའོ་གནས་ནས་འབྱིན་པ་ལ་འདུན་པ་མི་སྟེར་བས་འདུན་པ་ཕྱིར་བྱིན་ཅིག་ཅེས་ཟེར་བ་ལ་གཞན་དག་འཕྱ་བ་ལ་བཅས་སོ། ། ངོ་བོ་ནི། དང་པོར་དགེ་འདུན་ལ་ལས་ལ་མི་མཐུན་པ་མེད་པའི་འདུན་པ་ཕུལ་རྗེས་སུ་སླར་ཡང་འདུན་པ་ཕྱིར་ཟློག་པར་བྱེད་པའི་ཁ་ན་མ་ཐོ་བའོ། ། བཞི་པ་ནུབ་ལྷག་ཉལ་གྱི་ལྟུང་བྱེད་ལ་གླེང་གཞི་ནི།
བཅོམ་ལྡན་འདས་ཀྱིས་བསྙེན་པར་མ་རྫོགས་པ་དང་ལྷན་ཅིག་ནུབ་གཉིས་ལས་ལྷག་པར་གནས་པར་མི་བྱའོ་ཞེས་གསུངས་ཀྱང༌། ཉེར་དགས་རང་གི་དགེ་ཚུལ་དང་ནུབ་གཉིས་ལས་ལྷག་པར་ལྷན་ཅིག་གནས་པ་ན་གཞན་དག་གིས་དེ་ལྟར་མི་བྱ་བར་ ༼༢༨༧༽ གསུངས་པ་མ་ཡིན་ནམ་ཟེར་བའི་ཚེ། ཉེར་དགས་ནུབ་གཉིས་རུང་ན་གསུམ་པ་ཅིའི་ཕྱིར་མི་རུང༌། གསུམ་པས་ཆང་བཏུངས་སམ་ཀུན་དོང་ཟོས་སམ་ཞེས་ཟེར་བ་ན་གཞན་དག་འཕྱ་བ་ལ་བཅས་སོ། ། ངོ་བོ་ནི། ན་བ་ལ་སོགས་པའི་དགོས་ཆེད་ཁྱད་པར་ཅན་མེད་བཞིན་དུ་བསྙེན་པར་མ་རྫོགས་པ་དང་མཚམས་ནང་གཅིག་ཏུ་ནུབ་གཉིས་ལས་ལྷག་པར་ཉལ་བའི་ཁ་ན་མ་ཐོ་བའོ། ། ལྔ་པ་སྡིག་ལྟ་མི་གཏོང་བའི་ལྟུང་བྱེད་ལ་གླེང་གཞི་ནི། བོང་རྫིའི་རིགས་ལས་རབ་ཏུ་བྱུང་བ་དགེ་སློང་འཆི་ལྟས་ཀྱིས་བཅོམ་ལྡན་འདས་ཀྱིས་གསུངས་པའི་ལས་འབྲས་ལ་ཡིད་མི་ཆེས་པའི་སྡིག་ལྟ་བྱུང་བ། ཟློག་བྱེད་ཀྱི་རྐྱེན་གྱིས་བཟློག་ཀྱང་མི་གཏོང་བ་ལ་བཅས་སོ། ། ངོ་བོ་ནི།
སྟོན་པས་གསུངས་པའི་ཆོས་ལ་ཡིད་མི་ཆེས་པའི་སྡིག་ལྟ་སྐྱེས་པ་ལ་ཟློག་བྱེད་ཀྱི་རྐྱེན་ལྔས་བཟློག་པའི་མཐའ་ལ་མི་གཏོང་བའི་ཁ་ན་མ་ཐོ་བའོ། ། དྲུག་པ་སྤངས་པ་རྗེས་སུ་ཕྱོགས་པའི་ལྟུང་བྱེད་ལ་གླེང་གཞི་ནི། དགེ་འདུན་གྱིས་འཆི་ལྟས་གནས་ནས་བྱུང་བའི་ཚེ་ཉེར་དགས་དེ་དང་ལྷན་ཅིག་གནས་ནས་ཕན་ཚུན་མཐུན་པར་བྱེད་པ་ན། གཞན་དག་འཕྱ་བ་ལ་བཅས་སོ། ། ངོ་བོ་ནི། དགེ་འདུན་གྱིས་གནས་ནས་དབྱུང་བའི་དགེ་སློང་དང་ལྷན་ཅིག་གནས་ནས་སྤྱོད་ལམ་མཐུན་པར་བྱེད་པའི་ཁ་ན་མ་ཐོ་བའོ། ། བདུན་པ་དགེ་ཚུལ་བསྙིལ་བ་སྡུད་པའི་ལྟུང་བྱེད་ལ་གླེང་གཞི་ནི། ཉེར་དགའི་དགེ་ཚུལ་ཚེར་མ་ཏ་དང་ཚེར་མ་ཏ་ཆེན་པོ་གཉིས་ཀྱིས། འཕྱར་གཡེང་གི་སྤྱོད་པ་སྣ་ཚོགས་བྱེད་པ་ན་གནས་ནས་དབྱུང་བས་ཉེར་དགའི་དྲུང་དུ་སོང་སྟེ་སྨྲེ་སྔགས་སྣ་ཚོགས་སྟོན་པ་དང༌། ཉེར་དགས་དེ་དག་དང་ལྷན་ཅིག་གནས་ཏེ་སྤྱོད་ལམ་མཐུན་པར་བྱེད་པ་ན་གཞན་དག་འཕྱ་བ་ལ་བཅས་སོ། །
ངོ་བོ་ནི། དགེ་འདུན་གྱིས་གནས་ནས་བྱུང་བའི་དགེ་ཚུལ་དང་ལྷན་ཅིག་གནས་ཏེ་སྤྱོད་ལམ་མཐུན་པར་བྱེད་པའི་ཁ་ན་མ་ཐོ་བའོ། ། བརྒྱད་པ་གོས་ཁ་མ་བསྒྱུར་བ་ ༼༢༨༨༽ གྱོན་པའི་ལྟུང་བྱེད་ལ་གླེང་གཞི་ནི། དྲུག་སྡེས་གར་མཁན་གྱི་ཆ་ལུགས་སུ་ཞུགས་ནས་སྤྱོད་ལམ་སྣ་ཚོགས་བྱས་པ་ན་གཞན་དག་འཕྱ་བ་ལ་བཅས་སོ། ། ངོ་བོ་ནི། རུང་བའི་ཚོན་གསུམ་གང་རུང་གིས་ཁ་མ་བསྒྱུར་བའི་ཁྲུ་གང་ཡན་ཆོད་དུ་ལངས་པའི་གོས་གཞན་གྱིས་གཡོགས་མ་མེད་པར་ལུས་ལ་གྱོན་པའི་ཁ་ན་མ་ཐོ་བའོ། ། དེ་ཡང་དཀར་པོ་ཡིན་ཡང་ཕྱི་རོལ་ན་ངུར་སྨྲིག་སོགས་ཀྱི་ནང་དུ་གྱོན་པ་ལ་ཉེས་པ་མེད་ཅིང༌། ཕྱི་རོལ་དུ་གྱོན་པ་དང་ཚོན་ཆེན་བརྒྱད་ཀྱིས་ཁ་བསྒྱུར་བ་ལ་ཉེས་བྱས་སོ། ། དགུ་པ་རིན་པོ་ཆེ་ལ་རེག་པའི་ལྟུང་བྱེད་ལ་གླེང་གཞི་ནི། དྲུག་སྡེས་བསོད་སྙོམས་ལ་ཞུགས་པ་ན་རོལ་མོའི་ཆ་བྱད་བླང་ཏེ་བྲོ་བརྡུངས་པ་ན་སྐྱེ་བོའི་ཚོགས་གཞན་དག་མ་དད་པ་ལ་བཅས་སོ། །
ངོ་བོ་ནི། དགོས་པ་ཁྱད་པར་ཅན་མེད་བཞིན་དུ་ནོར་བུ་ལ་སོགས་པའི་རིན་པོ་ཆེ་དང་དུང་དང་རྔ་བོ་ཆེ་ལ་སོགས་པའི་རོལ་ཆ་དང་མདའ་མདུང་ལ་སོགས་པའི་མཚོན་ཆ་ལ་རྒོད་བག་གི་བསམ་པས་རེག་པར་བྱེད་པའི་ཁ་ན་མ་ཐོ་བའོ། ། བཅུ་པ་ཁྲུས་བྱེད་པའི་ལྟུང་བྱེད་ལ། དང་པོ་ནི། རྒྱལ་པོ་གཟུགས་ཅན་སྙིང་པོས་རང་གི་ཁྲུས་ཀྱི་རྫིང་བུ་བཅོམ་ལྡན་འདས་ལ་ཕུལ་ཏེ་དགེ་སློང་རྣམས་ཁྲུས་བྱེད་པར་ཞུས་པའི་ཚེ། དྲུག་སྡེས་དེར་ཡུན་རིང་དུ་གནས་ནས་ཁྲུས་བྱས་པས་རྒྱལ་པོ་འཁོར་བཅས་ཀྱི་ཁྲུས་ཀྱི་བར་ཆད་དུ་གྱུར་པ་ན། ཚ་བའི་དུས་ཟླ་བ་གསུམ་མ་གཏོགས་པར་ཟླ་བ་ཕྱེད་ཕྱེད་འདས་རྗེས་སུ་ཁྲུས་བྱེད་པར་བཅས་པ་མཛད་དོ། ། ངོ་བོ་ནི། ཚ་བའི་དུས་ཀྱི་ཟླ་བ་གསུམ་དང༌། ན་བ་ལ་སོགས་པའི་དུས་མ་ཡིན་པར་ཟླ་བ་ཕྱེད་ཀྱི་སྔ་རོལ་དུ་ཁྲུས་བྱེད་པའི་ཁ་ན་མ་ཐོ་བའོ། །
ཚ་བའི་དུས་ཀྱི་ཟླ་བ་གསུམ་ནི། སྣྲོན། ཆུ་སྟོད། གྲོ་བཞིན་ཏེ་དབྱར་ཟླ་རྭ་བ་འབྲིང་ཐ་གསུམ་མོ། ། བཅུ་ཚན་བདུན་པ་ལ་སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི། དུད་འགྲོ་འགྱོད་པ་སོར་མོ་དང༌། ། རྩེ་དང་ལྷན་ཅིག་སྡངས་བྱེད་དང༌། ། སྦེད་དང་གདེང་མེད་གཞི་ ༼༢༨༩༽ མེད་དང༌། །
སྐྱེས་པ་མེད་པར་ལམ་འགྲོ་བའོ། ། ཞེས་སོ། ། གཉིས་པ་ལ་བཅུ་ལས། དང་པོ་དུད་འགྲོ་གསོད་པའི་ལྟུང་བྱེད་ལ་གླེང་གཞི་ནི། འཆར་ཀས་མདའ་ལྔ་འཕངས་ཏེ་ནམ་མཁའ་ལ་བྱ་རོག་རྒྱུ་བ་བསད་པས་གཞན་མ་དད་པ་ལ་བཅས་སོ། ། ངོ་བོ་ནི། གསོད་འདོད་ཀྱི་བསམ་པས་དུད་འགྲོའི་རིགས་སུ་གཏོགས་པའི་སྲོག་བཅད་པའི་ཁ་ན་མ་ཐོ་བའོ། ། གཉིས་པ་འགྱོད་པ་བསྐྱེད་པའི་ལྟུང་བྱེད་ལ་གླེང་གཞི་ནི། གཞོན་ནུ་བཅུ་བདུན་སྡེས་དགེ་བའི་ཕྱོགས་ལ་བརྩོན་པ་ན། འཆར་ཀས་ཕྲ་དོག་གི་བསམ་པས་གཞོན་ནུ་དེ་ལྟར་བརྩོན་པས་ཅི་བྱ།
མང་དུ་ཐོས་པ་དང་དགྲ་བཅོམ་པར་ནི་ནམ་ཡང་མི་འགྱུར་རོ་ཞེས་ཟེར་རོ། ། གཞོན་ནུ་དག་ན་རེ། དེ་ལྟར་མི་འགྱུར་བའི་རྒྱུ་མཚན་ཅི་ཡིན་ཟེར་བ་ན། འཆར་ཀ་ན་རེ། ལོ་ཉི་ཤུ་མ་ལོན་པ་ལ་བསྙེན་པར་རྫོགས་པར་བྱས་ན་བསྙེན་པར་རྫོགས་པ་ཡང་མི་འགྱུར་ལ། མཁན་པོ་ཡང་སྨད་པར་བྱས་པ་ཡིན་ནོ་ཞེས་སྨྲས་པས། གཞོན་ནུ་དག་སེམས་ཁོང་དུ་ཆུད་པ་ལ་བཅས་སོ། ། ངོ་བོ་ནི། ཡུལ་དགེ་སློང་ལ་བསྙེན་རྫོགས་སོགས་ཀྱི་ཡོན་ཏན་ལ་སྨོད་པའི་སྒོ་ནས་ཡིད་མི་བདེ་བ་བསྐྱེད་པའི་ཁ་ན་མ་ཐོ་བའོ། ། གསུམ་པ་ག་ག་ཚིལ་བྱེད་པའི་ལྟུང་བྱེད་ལ་གླེང་གཞི་ནི།
བཅུ་བདུན་སྡེས་རང་གི་དགེ་བའི་གྲོག་བྱེད་པའི་དགེ་སློང་གི་ཐུགས་དང་འགལ་བར་བྱས་པ་བཟོད་པ་གསོལ་བས། ཅང་མི་སྨྲ་བར་འདུག་པ་དང་གཞོན་ནུ་གཅིག་གིས་ག་ག་ཚིལ་བྱེད་པ་དང་དགེ་སློང་དེས་རྒོད་པར་བརྩམས་པ། ཐམས་ཅད་ཀྱིས་དེ་ལྟར་བྱས་པས་རླུང་གྱེན་དུ་འཚུབས་ཏེ་ཚེའི་དུས་བྱས་པ་ལ་བཅས་སོ། ། ངོ་བོ་ནི། ཡུལ་དགེ་སློང་ལ་སྤྱི་གཡའ་བར་འདོད་པའི་བསམ་པས་གཡའ་སྒོག་པའི་ཁ་ན་མ་ཐོ་བའོ། ། བཞི་པ་ཆུ་ལ་རྩེ་བའི་ལྟུང་བྱེད་ལ་གླེང་གཞི་ནི། གཞོན་ནུ་བཅུ་བདུན་སྡེས་ཆུའི་ནང་དུ་ཞུགས་ཏེ་རྩེ་སྣ་མང་དུ་བྱས་པ་ན་རྒྱལ་པོ་གསལ་རྒྱལ་ ༼༢༩༠༽ འཁོར་བཅས་མ་དད་པ་ལ་བཅས་སོ། ། ངོ་བོ་ནི། རྒོད་བག་གི་བསམ་པས་ཆུ་ལ་རྩེ་བར་བྱེད་པའི་ཁ་ན་མ་ཐོ་བའོ། ། ལྔ་པ་བུད་མེད་དང་ལྷན་ཅིག་ཉལ་བའི་ལྟུང་བྱེད་ལ་གླེང་གཞི་ནི།
དགྲ་བཅོམ་པ་མ་འགགས་པས་རི་རགས་སུ་ཁྱེའུ་སྤྱི་རྡོལ་གྱི་མ་བདེན་པ་མཐོང་བ་ལ་དགོད་པའི་ཕྱིར་དུ་དེ་དང་ལྷན་ཅིག་ཏུ་གནས་ནས་དེ་ཉིད་ལ་ཆོས་བསྟན། བདེན་པ་མཐོང་བ་ལ་བཀོད་ཀྱང་གཞན་དག་མ་དད་པ་ལ་བཅས་སོ། ། ངོ་བོ་ནི། མཚམས་ནང་གཅིག་ཏུ་བུད་མེད་དང་ནུབ་གཅིག་ལྷན་ཅིག་ཏུ་གནས་པའི་ཁ་ན་མ་ཐོ་བའོ། ། དྲུག་པ་སྡངས་པར་བྱེད་པའི་ལྟུང་བྱེད་ལ་གླེང་བཞི་ནི། འཆར་ཀས་མཚན་མོའི་དུས་སུ་བཅུ་བདུན་སྡེ་ཡོད་པའི་གནས་སུ་སོང་སྟེ་ལ་བ་ཕྱིར་ལོག་ཏུ་གྱོན་མེ་ཁར་བཅུག་སྟེ་འབྱུང་པོ་འབྱུང་པོ་ཞེས་སྨྲས་པ་ན་གཞོན་ནུ་དག་སྐྲག་པ་ལས་བཅས་སོ། ། ངོ་བོ་ནི། ཡུལ་དགེ་སློང་ལ་ཐོ་འཚམས་པར་འདོད་པའི་བསམ་པས་འཇིགས་པ་སྣ་ཚོགས་སྟོན་པའི་ཁ་ན་མ་ཐོ་བའོ། ། བདུན་པ་སྦེད་པའི་ལྟུང་བྱེད་ལ་གླེང་གཞི་ནི། དྲུག་སྡེས་གཞོན་ནུ་བཅུ་བདུན་སྡེ་ལ་ཁྱེད་རྣམས་ཁོ་བོ་ཅག་ལ་དུས་རྒྱུན་དུ་འགྲན་པ་ཡིན་ན་ཆུའི་ནང་དུ་རྒྱུན་རིང་བར་འདུག་པའི་ནུས་པ་འགྲན་ནོ་ཟེར་ཏེ་ཐམས་ཅད་ཆུའི་ནང་དུ་ནུབ་པ་དང༌།
ཉེར་དགས་ཆུ་ནང་ནས་བྱུང་སྟེ་གཞོན་ནུ་དག་གི་གོས་རྣམས་སྦས། དྲུག་སྡེས་རྣམས་གོས་གྱོན་ནས་གནས་གཞན་དུ་དོང་ངོ༌། ། དེའི་ཚེ་གཞོན་ནུ་དག་གིས་དྲུག་སྡེ་དང་གོས་མ་རྙེད་པས་ཐོ་བཙམས་པར་ཤེས་ན་ཐང་གཅིག་ཏུ་འཁོད་དེ་གནས་པ་ན། ཤཱ་རིའི་བུ་འཁོར་བཅས་ལྷགས་ཏེ་གོས་རྣམས་བཙལ་ནས་བྱིན། ཤཱ་རིའི་བུ་འཁོར་བཅས་ཀྱིས་ཅི་ཉེས་ཞེས་སྨྲས་པས། སྔར་གྱི་ལོ་རྒྱུས་རྣམས་བསྙད་པ་ན་གཞན་དག་འཕྱ་བ་ལ་བཅས་སོ། ། ངོ་བོ་ནི། ཡུལ་དགེ་སློང་གི་གོས་དང་ལྷུང་བཟེད་ལ་སོགས་པའི་ཡོ་བྱད་ཐོ་འཚམས་པར་འདོད་པའི་བསམ་པས་སྦེད་པར་བྱེད་པའི་ཁ་ན་མ་ཐོ་བའོ། ། བརྒྱད་པ་སྦྱིན་པས་ཉེ་བར་འཚོ་ ༼༢༩༡༽ བའི་ལྟུང་བྱེད་ལ་གླེང་གཞི་ནི། ཉེར་དགའ་རྒས་ཤིང་འཁོགས་པའི་དུས་སུ་ཆོས་གོས་དྲི་མ་ཅན་བཀྲུ་བར་མ་ནུས་པ་དང་ཐབས་ཤིག་བྱའོ་སྙམ་སྟེ།
ཉེ་གནས་ལ་གོས་བྱིན་པས་དེས་ལེགས་པར་བཀྲུས་ཤིང་ཁ་བསྒྱུར་ནས་ཉེར་དགའ་ལ་བཅོལ་བའི་ཚེ། ཉེར་དགས་གདེང་མེད་བཞིན་དུ་རང་གི་ངང་གིས་ལོངས་སྤྱད་པ་ན་གཞན་དག་འཕྱ་བ་ལ་བཅས་སོ། ། ངོ་བོ་ནི། རང་དང་རྫས་མི་གཅིག་པའི་དགེ་སློང་གི་གོས་སྦྱིན་པ་ལ་སོགས་ཀྱི་གདེང་མེད་བཞིན་དུ་ལོངས་སྤྱོད་པར་བྱེད་པའི་ཁ་ན་མ་ཐོ་བའོ། ། དགུ་པ་སྐུར་པ་འདེབས་པའི་ལྟུང་བྱེད་ལ་གླེང་གཞི་ནི། མཛའ་བོ་དང་ས་ལས་སྐྱེས་གཉིས་ཀྱིས་གྱད་བུ་ནོར་ལ་ལྷག་མས་སྐུར་པ་བཏོབ་པ་ལས་བཅས་སོ། ། ངོ་བོ་ནི། ཡུལ་དགེ་སློང་ལ་མཐོང་ཐོས་དོགས་གསུམ་གྱི་གཞི་མེད་བཞིན་དུ་ལྷག་མས་སྐུར་པ་འདེབས་པའི་ཁ་ན་མ་ཐོ་བའོ། ། བཅུ་པ་བུད་མེད་དང་ལྷན་ཅིག་ལམ་དུ་འགྲོ་བའི་ལྟུང་བྱེད་ལ་གླེང་གཞི་ནི། ཐ་ག་པ་སྤྱི་ཐེར་བས་རང་གི་ཆུང་མར་བླངས་པའི་བུ་མོ་ལ་བརྡུང་འཚོག་མང་དུ་བྱས་པས།
བུ་མོ་དེ་དགེ་སློང་བསོད་སྙོམས་པ་ཞིག་དང་འགྲོགས་ཏེ་མཉན་ཡོད་དུ་ཕྱིན་པ་དང༌། ཐ་ག་པ་སྤྱི་ཐེར་པས་ཐ་ག་པ་ལྔ་བརྒྱ་ཙམ་གྲོགས་སུ་སྦྲན་ནས་བུ་མོ་དང་དགེ་སློང་བརྡུངས་པ་དང༌། ལྷུང་བཟེད་བཅག་ཆོས་གོས་རལ་བ་ལ་བཅས་སོ། ། ངོ་བོ་ནི། དགོས་པ་ཁྱད་པར་ཅན་མེད་བཞིན་དུ་བུད་མེད་དང་ལྷན་ཅིག་རྒྱང་གྲགས་ལས་འདས་པར་ལམ་དུ་འགྲོ་བའི་ཁ་ན་མ་ཐོ་བའོ། ། བཅུ་ཚན་བརྒྱད་པ་ལ་སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི། རྐུ་དང་ཉི་ཤུ་མ་ལོན་དང༌། ། རྐོ་དང་མགྲོན་དང་བསླབ་པ་དང༌། །
འཐབ་དང་མི་སྨྲ་འགྲོ་བ་དང༌། ། མ་གུས་ཆང་འཐུང་དུས་མིན་པའོ། ། ཞེས་སོ། ། གཉིས་པ་ལ་བཅུ་ལས། དང་པོ་རྐུན་མ་དང་ལྷན་ཅིག་ལམ་དུ་འགྲོ་བའི་ལྟུང་བྱེད་ལ་གླེང་གཞི་ནི། དགེ་སློང་འགའ་ཞིག་གིས་ཤོ་གམ་མ་བྱིན་པའི་ཚོང་པ་དང་ ༼༢༩༢༽ འབྲོགས་ཏེ་ལམ་གོལ་བ་ལ་ཕྱིན་པ་ན། ཤོ་གམ་པས་ཚོར་ཏེ་ཚོང་པ་དང་དགེ་སློང་ལྷན་ཅིག་ཏུ་བཅོམ་པ་ལས་བཅས་སོ། ། ངོ་བོ་ནི། དགོས་པ་ཁྱད་པར་ཅན་མེད་བཞིན་དུ་གཞན་གྱི་དངོས་པོ་མ་བྱིན་པར་བླངས་པའི་རྐུན་མ་དང་ལྷན་ཅིག་ཏུ་རྒྱང་གྲགས་ལས་ལྷག་པར་འདའ་བའི་ཁ་ན་མ་ཐོ་བའོ། ། གཉིས་པ་ཉི་ཤུ་མ་ལོན་པ་ལ་བསྙེན་རྫོགས་བྱེད་པའི་ལྟུང་བྱེད་ལ་གླེང་གཞི་ནི།
འཕགས་པ་མོའུ་འགལ་གྱིས་གཞོན་ནུ་བཅུ་བདུན་སྡེ་བསྙེན་པར་རྫོགས་པ་མཛད་པའི་ཚེ། དེ་དག་གིས་ཐོ་རངས་ཀྱི་དུས་སུ་བཀྲེས་པའི་དབང་གིས་སྨྲེ་སྔགས་སྣ་ཚོགས་སྟོན་པ་ལ་བཅས་སོ། ། ངོ་བོ་ནི། བསྒྲུབ་བྱ་ལོ་ཉི་ཤུ་མ་ལོན་པ་ལ་དེ་ལྟར་ཤེས་བཞིན་དུ་བསྙེན་པ་རྫོགས་པར་བྱེད་པའི་ཁ་ན་མ་ཐོ་བའོ། ། གསུམ་པ་ས་རྐོ་བའི་ལྟུང་བྱེད་ལ་གླེང་གཞི་ནི། དྲུག་སྡེས་དགོས་པ་མེད་བཞིན་དུ་ས་རྐོས་ཡུར་བ་འདྲེན་པ་ལ་མུ་སྟེགས་པ་དང་གཞན་དག་འཕྱ་བ་ལ་བཅས་སོ། ། ངོ་བོ་ནི། སྲ་ཤིང་འཐས་པའི་རང་བཞིན་ཅན་གྱི་ས་དགོས་པ་ཁྱད་པར་ཅན་མེད་བཞིན་དུ་རྐོ་བར་བྱེད་པའི་ཁ་ན་མ་ཐོ་བའོ། ། བཞི་པ་མགྲོན་དུ་གཉེར་བ་ལས་རིང་དུ་འདུག་པའི་ལྟུང་བྱེད་ལ་གླེང་གཞི་ནི། ཤཱཀྱ་མིང་ཆེན་གྱིས་སྟོན་པ་འཁོར་བཅས་ཟླ་བ་བཞི་མགྲོན་དུ་བོས་ཏེ་ཟས་བསོད་པ་མང་པོ་སྟ་གོན་བྱས་པ་དང༌།
དྲུག་སྡེས་ཟས་བཟང་པོ་རྒྱུན་རིང་དུ་ཐོབ་པའི་ཐབས་ཤིག་བྱའོ་སྙམ་ནས། དགའ་བོ་དང་ཉེར་དགའ་བོས་ན་བརྫུན་བྱས་ནས་སྨན་པ་ལ་བསྟན་པས། སྨན་པས་ན་བརྫུན་ཡིན་པར་ཤེས་ཏེ། འཕགས་པ་དག་སྣུམ་བག་གི་རྙེད་པ་རྒྱ་ཆེན་པོ་གསོལ་ཞིག་ཟེར་བ་དང༌། དྲུག་སྡེ་དགའ་ནས་སྨན་པ་ཆེན་པོ་ཁྱེད་ནད་ཀྱི་གཞི་དང་ཐབས་ལ་མཁས་པ་ཡིན་མོད་ཟེར་ནས་གཉིས་ཀྱིས་ནད་པ་དང་བཞིས་ནད་གཡོག་བྱས་ནས་ཟླ་བ་བཞི་ལས་ལྷག་པར་ཟས་ལ་ལོངས་སྤྱད་པ་ན་གཞན་དག་མ་དད་པ་ལ་བཅས་སོ། ། ངོ་བོ་ནི། སྦྱིན་བདག་གིས་མགྲོན་དུ་གཉེར་བའི་དུས་ལས་ལྷག་ ༼༢༩༣༽ པར་གནས་ཏེ་ཟས་ལ་ལོངས་སྤྱོད་པའི་ཁ་ན་མ་ཐོ་བའོ། ། ལྔ་པ་བསླབ་པ་ཉེ་བར་འཇོག་པ་སྤོང་བའི་ལྟུང་བྱེད་ལ་གླེང་གཞི་ནི། བསླབ་པའི་གཞི་བཅའ་བ་མཛད་པ་ན་དེར་མ་འདུས་པ་དག་ལ་སྒྲོགས་པར་བྱེད་པ་ཡིན་ཞིང༌། ཀུན་དགའ་བོས་ཚེ་དང་ལྡན་པ་ལམ་པ་ལ་མགྲོན་དུ་གཉེར་བ་ལས་རིང་དུ་འདུག་ན་ལྟུང་བྱེད་དོ་ཞེས་བཅའ་བ་མཛད་པས་དགེ་སློང་རྒྱུས་མེད་པ་རྣམས་ལ་སྒྲོགས་ཤིག་ཅེས་སྨྲས་པ་དང༌།
ཚེ་དང་ལྡན་པ་ལམ་པས་དགེ་སློང་མའི་དབྱར་ཁང་དུ་སོང་ནས། གཞོན་ནུ་བཅུ་གཉིས་སྡེ་དང་དྲུག་སྡེས་ལྷན་ཅིག་ཏུ་འདུས་པ་ན། དེ་དག་གིས་བཅས་པ་མ་ཐོས་སམ་སྙམ་ནས་བསླབ་པའི་གཞི་འདི་ལྟར་བཅས་པས་དེ་ལ་བསླབ་པར་བྱའོ་ཞེས་སྨྲས་པས། དེ་དག་ན་རེ། མི་མཁས་པ་ཁྱོད་ཀྱི་ཚིག་ཙམ་ལ་སློབ་པར་མི་བྱེད་དོ་ཞེས་ཟེར་བ་ན་གཞན་དག་འཕྱ་བ་ལ་བཅས་སོ། ། ངོ་བོ་ནི། བཅོམ་ལྡན་འདས་ཀྱིས་བཅས་པའི་བསླབ་པ་ལ་སློབ་པའི་ཐབས་བརྗོད་པ་ན་ཁྱད་དུ་གསོད་ཅིང་སྤོང་བར་བྱེད་པའི་ཁ་ན་མ་ཐོ་བའོ། ། དྲུག་པ་ཉན་རྣ་བྱེད་པའི་ལྟུང་བྱེད་ལ་གླེང་གཞི་ནི། གཞོན་ནུ་བཅུ་བདུན་སྡེ་སྡེ་སྣོད་འཛིན་པར་གྱུར་ནས་ཉེར་དགས་ཐོ་འཚམས་པ་འདི་ཙམ་སུས་ཀྱང་མ་བྱས་པས་ཉེར་དགའ་གནས་ནས་དབྱུང་བར་བྱའོ་ཞེས་གྲོས་བྱེད་པ་ན། ཉེར་དགས་ཉན་མོ་བྱས་ཏེ་ཐོས་པའི་དབང་གིས་ཕན་ཚུན་མི་མཐུན་པར་གྱུར་པ་ལས་བཅས་སོ། །
ངོ་བོ་ནི། ཡུལ་དགེ་སློང་ལ་ཕན་ཚུན་མི་མཐུན་པའི་བསམ་པས་ཕག་ཉན་བྱེད་པའི་ཁ་ན་མ་ཐོ་བའོ། ། བདུན་པ་མི་སྨྲ་བར་འགྲོ་བའི་ལྟུང་བྱེད་ལ་གླེང་གཞི་ནི། བཅུ་བདུན་སྡེས་དྲུག་སྡེ་ནུས་པ་ཆུང་བའི་དུས་སུ་གནས་ནས་དབྱུང་བའི་ལས་བརྩམས་པའི་ཚེ་དགའ་བོས་དེ་བཟློག་པར་བརྩམས་པས། གཞོན་ནུ་དག་ན་རེ། གང་ཕྱིར་བཟློག་པ་དེ་གནས་དབྱུང་བར་བྱའོ་ཟེར་བ་དང༌། དགའ་བོས་བདག་ཉིད་གནས་ནས་དབྱུང་གིས་དོགས་ནས་ཅང་མི་སྨྲ་བ་སྟན་ལས་ལངས་ནས་སོང་བ་དང༌། ཉེར་དགའ་གནས་ ༼༢༩༤༽ ནས་དབྱུང་བས་དགའ་བོའི་དྲུང་དུ་ཕྱིན་ནས་སྨྲེ་སྔགས་སྣ་ཚོགས་སྟོན་པ་ན། དགའ་བོས་ངའི་ནུའོ་གནས་ནས་འབྱིན་པ་དེ་དག་ཁམས་གསུམ་ནས་ཕྱུངས་ཤིག གཞན་ཡང་ལས་མ་ཆགས་ཏེ་ཁོ་བོ་ཅག་མ་འདུས་སོ་ཞེས་ཟེར་བ་ན་གཞན་དག་འཕྱ་བ་ལ་བཅས་སོ། །
ངོ་བོ་ནི། ལས་གྲལ་དུ་དང་པོར་འདུས་ནས་ཕྱིས་ལས་མ་བྱས་གོང་དུ་འདུན་པ་མ་ཕུལ་བར་གཞན་དུ་འགྲོ་བར་བྱེད་པའི་ཁ་ན་མ་ཐོ་བའོ། ། བརྒྱད་པ་མ་གུས་པའི་ལྟུང་བྱེད་ལ་གླེང་གཞི་ནི། དགེ་སློང་རབ་ཏུ་མང་པོས་རྩོད་པ་ཆོས་ཕྱོགས་སུ་ཞི་བར་བྱས་པ་ན། དགེ་སློང་གླང་ཆེན་ཞེས་བྱ་བས་དགེ་སློང་རབ་ཏུ་མང་པོ་དང་མི་མཐུན་པར་བྱས་ཏེ་རྩོད་པར་བྱེད་པ་ན་གཞན་མ་དད་པ་ལས་བཅས་སོ། ། ངོ་བོ་ནི། དགེ་འདུན་གྱིས་བཅས་པའི་ཆོས་ལྡན་གྱི་བྱ་བ་ལ་མ་གུས་པའི་ཚུལ་གྱིས་འདའ་བར་བྱེད་པའི་ཁ་ན་མ་ཐོ་བའོ། ། དགུ་པ་ཆང་བཏུང་བའི་ལྟུང་བྱེད་ལ་གླེང་གཞི་ནི། དགེ་སློང་ལེགས་འོང་གིས་ཁྱིམ་བདག་གི་ཆང་ཕུལ་བ་བཏུངས་པས་ས་ལ་འགྱེལ་བ་སྟོན་པས་གཟིགས་ནས། དགེ་བསྙེན་ཡན་ཆད་ཀྱིས་ཆང་མི་བཏུང་བའི་བཅས་པ་མཛད་དོ། །
ངོ་བོ་ནི། མྱོས་བར་འགྱུར་བ་མགུལ་དུ་མིད་པའི་ཁ་ན་མ་ཐོ་བའོ། ། བཅུ་པ་ཕྱི་དྲོ་གྲོང་དུ་འཇུག་པའི་ལྟུང་བྱེད་ལ་གླེང་གཞི་ནི། འཆར་ཀས་འཕགས་པ་ཤཱ་རིའི་བུ་ལ་གདམས་ངག་ཞུས་ཏེ་བསྒོམས་པས་དགྲ་བཅོམ་པ་ཐོབ་པའི་ཚེ། སངས་རྒྱས་ཀྱིས་ཁྱིམ་པ་དད་པའི་མཆོག་ཏུ་ལུང་བསྟན་པས་སྟོན་པའི་དྲིན་ལན་བསབ་སྙམ་ནས་གྲོང་དུ་ཕྱིན་ནས་སྐྱེ་བོ་མང་པོ་བདེན་པ་ལ་བཀོད་མཐར་ཁྱིམ་བདག་གི་ཆུང་མ་མ་རུངས་པ་ཞིག་ཡོད་པ་ཆོམ་རྐུན་པའི་དམག་དཔོན་ཞིག་དང་འདོད་ལོག་བྱེད་པ་ལ། འདོད་ལོག་གི་ཉེས་པ་བཤད་པ་དང༌། བུད་མེད་དེས་ཆོམ་རྐུན་པའི་དམག་དཔོན་ལ་འདི་གསོད་ཅིག་ཅེས་བསྒོ་བས། དེས་རལ་གྲི་ཐོགས་ནས་དབུ་བཅད་དེ་དཀྲོངས་པ་ལས་བཅས་སོ། ། ངོ་བོ་ནི། ཁྱིམ་པ་ཉེ་དུ་མ་ཡིན་པའི་གནས་སུ་རང་གླིང་གི་ཉི་ ༼༢༩༥༽ མ་ཕྱེད་ཡོལ་ནས་སྐྱ་རེངས་མ་ཤར་གྱི་བར་དུ་གནས་པའི་ཁ་ན་མ་ཐོ་བའོ། །
བཅུ་ཚན་དགུ་པ་ལ་སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི། ཟས་བཅས་སྐྱ་རེངས་ད་བཟོད་དང༌། ། ཁབ་རལ་དང་ནི་ཁྲི་རྐང་དང༌། ། བདལ་དང་གདིང་དང་གཡན་པ་དང༌། ། རས་ཆེན་བདེ་གཤེགས་ཆོས་གོས་སོ། ། ཞེས་སོ། ། གཉིས་པ་ལ་བཅུ་ལས། དང་པོ་གྲོང་གཞན་དུ་རྒྱུ་བའི་ལྟུང་བྱེད་ལ་གླེང་གཞི་ནི།
ཉེར་དགའི་ཚིག་གིས་སྟོན་པ་འཁོར་བཅས་སྦྱིན་བདག་གིས་གདུགས་ཚོད་ལ་སྤྱན་དྲངས་པ་དང༌། སྦྱིན་བདག་ལ་ཉེར་དགས་ང་མ་འོངས་ཀྱི་བར་དུ་གདུགས་ཚོད་མ་འདྲེན་ཟེར་ནས་གྲོང་གཞན་དང་གཞན་དུ་རྒྱུས་པས་ཡུན་རིང་དུ་འགོར་བ་ན། སྟོན་པས་གདུགས་ཚོད་དྲོངས་ཤིག་གསུངས་ཀྱང༌། བཙུན་པ་ཉེར་དགའ་མ་བྱུང་ཞེས་སྨྲས་པའི་ཚེ། སྟོན་པས། གཞན་དབང་ཐམས་ཅད་སྡུག་བསྔལ་སྟེ། ། རང་དབང་ཐམས་ཅད་བདེ་བ་ཡིན། ། ཞེས་གསུངས་ནས་བཅས་པ་མཛད་དོ། ། ངོ་བོ་ནི། སྔ་དྲོའི་དུས་སུ་གྲོང་གཞན་དང་གཞན་དུ་རྒྱུས་པའི་དབང་གི་སྦྱིན་བདག་གིས་དགེ་འདུན་གྱི་ཚོགས་ལ་གདུགས་ཚོད་སོགས་ཀྱི་སྒོ་ནས་བསྙེན་བཀུར་བྱེད་པ་ལ་གནོད་པའི་ཁ་ན་མ་ཐོ་བའོ། །
གཉིས་པ། རྒྱལ་པོའི་ཕོ་བྲང་དུ་ནུབ་མོ་འཇུག་པའི་ལྟུང་བྱེད་ལ་གླེང་གཞི་ནི། ཀོ་ས་ལིའི་རྒྱལ་པོ་གསལ་རྒྱལ་གྱི་ཆུང་མ་ཕྲེང་ལྡན་མ་དང་དབྱར་ཚུལ་མའི་སློབ་དཔོན་དུ། ཤཱ་རིའི་བུ་དང་འཆར་ཀ་གཉིས་གྱུར་པའི་ཚེ་ཕོ་བྲང་དུ་ཆོས་སྟོན་པ་ལ་འཇུག་པ་ན། ཤཱ་རིའི་བུ་འཇུག་པ་ལ་མཁས་པས་དུས་སུ་འཇུག་ཅིང༌། འཆར་ཀ་དེ་ལྟ་མ་ཡིན་པས་མཚན་མོའི་དུས་སུ་བཙུན་མོ་འཁོར་བཅས་ལ་ཆོས་བསྟན། བསོད་སྙོམས་ཀྱང་བསླངས་ཏེ་སྐྱ་རེངས་མ་ཤར་གོང་དུ་ཕྱིར་བྱུང་བ་ལ་གཞན་དག་ཁ་ཟེར་བ་ལ་བཅས་སོ། ། ངོ་བོ་ནི། མཚན་མོའི་དུས་སུ་དགོས་པ་ཁྱད་པར་ཅན་མེད་བཞིན་དུ་བཙུན་མོ་དང་བཅས་པའི་རྒྱལ་པོའི་ཕོ་བྲང་དུ་འཇུག་པར་བྱེད་པའི་ཁ་ན་མ་ཐོ་བའོ། ། གསུམ་ ༼༢༩༦༽ པ་ཁྱད་དུ་གསོད་པའི་ལྟུང་བྱེད་ལ་གླེང་གཞི་ནི།
སོ་སོ་ཐར་པའི་མདོ་འདོན་པའི་ཚེ། དྲུག་སྡེས་གུས་པར་མི་ཉན། སྒྱུ་ཐབས་ཀྱི་མདོ་འདིའི་ནང་ན་ལྟུང་བ་ཕྲ་མོ་འདི་འདྲ་ཡོད་པར་ད་གཟོད་ཤེས་སོ་ཞེས་ཟེར་ནས་བསླབ་པ་ཁྱད་དུ་གསོད་པ་ན་གཞན་དག་མ་དད་པ་ལ་བཅས་སོ། ། ངོ་བོ་ནི། གསོ་སྦྱོང་གི་དུས་སུ་འདུལ་བའི་བསླབ་བྱ་ཤེས་བཞིན་དུ་ཁྱད་དུ་གསོད་པའི་ཁ་ན་མ་ཐོ་བའོ། ། བཞི་པ་ཁབ་རལ་འཆོས་པའི་ལྟུང་བྱེད་ལ་གླེང་གཞི་ནི། བ་སོ་མཁན་ཆོས་ཞེས་བྱ་བ་བསོད་སྙོམས་པ་ཞིག་གིས་དད་པར་བྱས་ནས་དགེ་སློང་རབ་ཏུ་མང་པོས་བ་སོའི་ཁབ་རལ་བྱེད་དུ་བཅུག་སྟེ་བསླངས་པས་དེའི་འཚོ་བ་ཆད་པ་ན་གཞན་དག་མ་དད་པ་ལ་བཅས་སོ། ། ངོ་བོ་ནི། ཁྱིམ་པ་ཉེ་དུ་མ་ཡིན་པ་ལ་བ་སོ་དང་རུས་པ་དང་རྭ་ལ་སོགས་པའི་ཁབ་རལ་བྱེད་དུ་བཅུག་ནས་ལེན་པའི་ཁ་ན་མ་ཐོ་བའོ། ། ལྔ་པ་ཁྲི་རྐང་འཆོས་པའི་ལྟུང་བྱེད་ལ་གླེང་གཞི་ནི།
དགེ་སློང་ཞིག་གིས་ཁྲི་དམའ་བ་ལ་འདུག་སྟེ་གཉིད་ལོག་པས་དུག་སྦྲུལ་གྱིས་དཔྲལ་བ་ནས་གཟུང་སྟེ་ཚེའི་དུས་བྱས་པ་དང༌། སྟོན་པས་ཁྲི་དམའ་བ་ལ་ཉལ་བར་མི་བྱའོ་ཞེས་གསུངས་པས། དྲུག་སྡེས་ཁྲི་རྐང་ཁྲུ་བཅུ་གཉིས་པ་བྱེད་པ་ན་གཞན་དག་ཁ་ཟེར་བ་ལ་བཅས་སོ། ། ངོ་བོ་ནི། དགེ་སློང་རང་གི་ཁྲི་རྐང་ཁྲུ་གང་ལས་ལྷག་པར་བྱེད་པའི་ཁ་ན་མ་ཐོ་བའོ། ། དྲུག་པ་ཤིང་བལ་གྱིས་གོས་པར་བྱེད་པའི་ལྟུང་བྱེད་ལ་གླེང་གཞི་ནི། ཉེར་དགས་ཁྲི་གཞན་གྱི་ཕྲོགས་ཀྱིས་དོགས་ནས་བདག་ཉིད་འདུག་པར་བྱའོ་མ་སྟེ་ཁྲི་ཁར་ཤིང་བལ་བཀྲམ་ནས་བཞག་གོ ། དེར་དགེ་སློང་ཞིག་གིས་མ་བརྟགས་པར་ཉལ་བ་དང༌། གོས་ཐམས་ཅད་སྐྱ་བོར་གྱུར་པ་ན་གཞན་དག་ཁ་ཟེར་བ་ལ་བཅས་སོ། ། ངོ་བོ་ནི།
དགེ་འདུན་གྱི་ཁྲི་དང་ཁྲིའུ་ལ་སོགས་པ་བསམ་བཞིན་དུ་ཤིང་བལ་གྱིས་གཡོགས་པར་བྱེད་པའི་ཁ་ན་མ་ཐོ་བའོ། ། བདུན་པ་གདིང་བ་ཚད་ལྷག་བྱེད་པའི་ལྟུང་བྱེད་ལ་གླེང་གཞི་ནི། དགེ་ ༼༢༩༧༽ སློང་རབ་ཏུ་མང་པོས་གདིང་བ་ཤིན་ཏུ་རྒྱ་ཁྱོན་ཆེ་བ་བྱས་པས་གཞན་དག་ཁ་ཟེར་བ་ལ་བཅས་སོ། ། ངོ་བོ་ནི། སྲིད་དུ་ཁྲུ་གསུམ་དང་ཞེང་དུ་ཁྲུ་དོ་སོར་དྲུག་ལས་ལྷག་པའི་གདིང་བ་བྱས་ཏེ་འཆང་བའི་ཁ་ན་མ་ཐོ་བའོ། ། བརྒྱད་པ་གཡན་པ་དགབ་པ་ཚད་ལྷག་བྱེད་པའི་ལྟུང་བྱེད་ལ་གླེང་གཞི་ནི་སྔ་མ་དང་འདྲ། ངོ་བོ་ནི། སྲིད་དུ་ཁྲུ་དྲུག་དང་ཞེང་དུ་ཁྲུ་གསུམ་ལས་ལྷག་པར་བྱེད་པའི་ཁ་ན་མ་ཐོ་བའོ། ། དགུ་པ་དབྱར་གྱི་གོས་རས་ཆེན་ཚད་ལྷག་བྱེད་པའི་ལྟུང་བྱེད་ལ་གླེང་གཞི་སྔར་དང་འདྲ། ངོ་བོ་ནི།
སྲིད་དུ་ཁྲུ་དགུ་དང་ཞིང་དུ་ཁྲུ་གསུམ་དང་སོར་བཅོ་བརྒྱད་ལས་ལྷག་པར་བྱེད་པའི་ཁ་ན་མ་ཐོ་བའོ། ། བཅུ་པ་ཆོས་གོས་ཚད་ལྷག་བྱེད་པའི་ལྟུང་བྱེད་ལ་གླེང་གཞི་ནི། ཉེར་དགས་སྟོན་པའི་ཆོས་གོས་ཀྱི་ཚད་དང་མཉམ་པའི་ཆོས་གོས་བྱེད་དུ་བཅུག་སྟེ་གྱོན་པས་ལུས་ཀྱིས་དེ་དག་མ་རྫོགས་པ་ན་གཞན་དག་འཕྱ་བ་ལ་བཅས་སོ། ། ངོ་བོ་ནི། བདེ་བར་གཤེགས་པའི་ལུས་ཚད་དང་མི་ལྡན་བཞིན་དུ་བདེ་བར་གཤེགས་པའི་ཆོས་གོས་བྱེད་དུ་བཅུག་སྟེ་གྱོན་པའི་ཁ་ན་མ་ཐོ་བའོ། ། དེ་དག་གིས་ནི་ལྟུང་བྱེད་འབའ་ཞིག་པ་དགུ་བཅུ་གླེང་གཞི་དང་བཅས་པ་བཤད་ཟིན་ཏོ།། །། བཞི་པ་སོར་བཤགས་པ་སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི། གྲོང་དང་ཁྱིམ་གཞན་ཉིད་དང་ནི། །
བསླབ་པ་རྣམས་དང་དགོན་པ་ནི། ། སངས་རྒྱས་ཕན་པར་གསུངས་པ་ཡིས། ། སོ་སོར་བཤགས་པར་བྱ་བར་གསུངས། ། ཞེས་སོ། ། གཉིས་པ་ལ་བཞི་ལས། དགེ་སློང་མ་ལ་ཟས་ལེན་པའི་སོར་བཤགས་ལ་གླེང་གཞི་ནི། ཡུལ་གྲོང་ཁྱེར་རྡོ་འཇོག་ན། ཕྱུག་པོ་རྣམ་ཐོས་ཀྱི་བུ་དང་འགྲན་པ་ཞིག་ཡོད་པ་ལ་བུ་མོ་གཟུགས་བཟང་བ་ཨུཏྤལ་ལའི་དྲི་དང་ལྡན་པ་ཞིག་བཙས་པས། དེའི་མིང་ཨུཏྤལའི་མདོག་ཅན་ཞེས་བཏགས་སོ། ། དེ་ཆེན་པོར་གྱུར་ཏེ་ཁྱིམ་སོ་གཟུང་ནས་གནས་པ་ན།
འཕགས་པ་ ༼༢༩༨༽ མོའུ་འགལ་གྱིས་བརྟུལ་སྟེ་རྒྱུན་ཏུ་ཞུགས་པ་ལ་བཀོད། དེ་ནས་སྐྱེ་དགུའི་བདག་མོས་རབ་ཏུ་བྱུང་ཞིང་བསྙེན་པར་རྫོགས་པར་བྱས་ནས་བསྒྲུབས་པས་དགྲ་བཅོམ་པའི་འབྲས་བུ་མངོན་དུ་བྱས་སོ། ། དེའི་སྤྱོད་ལམ་ནི་བསོད་སྙོམས་ཐོག་མར་བསླངས་ནས་དགེ་འདུན་ལ་འབུལ། ཕྱིས་རང་འཚོ་བའི་བསོད་སྙོམས་ཅུང་ཟད་བྱས་པ་ཡིན་ལ། ནམ་ཞིག་རང་འཚོ་བའི་བསོད་སྙོམས་བསླངས་ནས་འོངས་པ་དང་དགེ་སློང་བསོད་སྙོམས་མ་རྙེད་པ་ཞིག་དང་ཕྲད་དེ་དེ་ལ་ཕུལ་ལོ། ། དེའི་ནང་པར་རང་འཚོ་བའི་བསོད་སྙོམས་བསླངས་ནས་འོངས་པ་དང་ཉེར་དགའ་དང་འཕྲད་དེ་འཕགས་མ་བདག་ལ་བསྙེན་བཀུར་གྱིས་ཤིག་ཅེས་ཟེར་ཏེ་བསོད་སྙོམས་བསླངས་པ་དེ་ཉེར་དགའ་ལ་ཕུལ་ཏེ། ཉི་མ་གཉིས་སུ་ཁ་ཟས་རྒྱུན་ཆད་པས་འཕགས་མ་ས་ལ་འགྱེལ་བ་ན་གཞན་དག་མ་དད་པ་ལ་བཅས་སོ། ། ངོ་བོ་ནི། ཡུལ་དགེ་སློང་མ་ལ། དགེ་སློང་མ་རང་ཉིད་འཚོ་བའི་བསོད་སྙོམས་བསླངས་ནས་ལོངས་སྤྱོད་པའི་ཁ་ན་མ་ཐོ་བའོ། །
གཉིས་པ་གྲལ་རིམ་དུ་མ་ཕེབས་པར་འབྲིམ་དུ་འཇུག་པ་མ་བཟློག་པའི་སོར་བཤགས་ལ་གླེང་གཞི་ནི། མུ་གེ་ཉམས་ང་བ་ཆེན་པོ་བྱུང་བའི་དུས་སུ་དྲུག་སྡེས་གཞོན་ནུ་བཅུ་གཉིས་སྡེ་ལ་གང་དུ་དགེ་འདུན་སྤྱན་དྲངས་པའི་ས་དེར་ཁྱོད་ཅག་གིས་ཞལ་ལྟ་གྱིས་ལ། ཁོ་བོ་ཅག་ལ་ཟས་མང་དུ་འབྲིམ་དུ་ཆུག་ཅིག་ཅེས་སྨྲས་པ་དང༌། སྦོམ་དགའ་མོ་ན་རེ། དེ་ལྟར་རུང་ན་དངོས་ཀྱིས་དེ་ལྟར་བགྱིའོ་ཟེར་ནས་ཁ་ཟས་གྲལ་རིམ་བཞིན་མི་འབྲིམ་པར་སྦྱིན་བདག་ལ། འདི་ནི་འཕགས་པ་དགའ་བོ་ཡིན་ཏེ་སྡེ་སྣོད་གསུམ་ལ་མཁས་པ་རིག་པ་དང་གྲོལ་བའི་སྤོབས་པ་ཅན་ཡིན་པས་ཟས་ཕུན་སུམ་ཚོགས་པ་བྱིན་ཅིག་ཅེས་པ་དང༌། དེ་བཞིན་ཉེར་དགའ་སོགས་ལ་སྨྲས་པ་དང༌། དྲུག་སྡེས་དེ་དག་མ་བཟློག་པར་ཟས་ལ་ལོངས་སྤྱོད་པ་ན་གཞན་དག་འཕྱ་བ་ལ་བཅས་སོ། ། ངོ་བོ་ནི། སྦྱིན་བདག་གི་གནས་སུ་དགེ་སློང་མ་གཞན་རང་ལ་དམིགས་ ༼༢༩༩༽ བསལ་དུ་ཟས་འབྲིམ་དུ་བཅུག་སྟེ་ཟས་ལེན་པའི་ཁ་ན་མ་ཐོ་བའོ། །
གསུམ་པ་བསླབ་པ་བྲལ་སྟེ་ཁྱིམ་དུ་འཇུག་པའི་སོར་བཤགས་ལ་གླེང་གཞི་ནི། དམག་དཔོན་སེང་གེ་ཞེས་བྱ་བ་མུ་སྟེགས་པ་ལ་དད་པ་ཞིག་བཅོམ་ལྡན་འདས་ཀྱིས་བདེན་པ་མཐོང་བ་ལ་བཀོད་པས། ལོངས་སྤྱོད་ཐམས་ཅད་དགེ་འདུན་ལ་བཏང་ནས་ཟད་པའི་ཚེ། མུ་སྟེགས་པ་དག་ངེད་ལ་དད་པའི་དུས་སུ་ལོངས་སྤྱོད་དང་ལྡན་ལ། ད་ལྟ་ནོར་མེད་དོ་ཟེར་བ་ལ་བརྟེན་ནས་དེའི་ཁྱིམ་དུ་ཤཱ་རིའི་བུ་དང་མོའུ་འགལ་གྱི་བུ་ལས་གཞན་པས་ཟས་མི་སློང་བའི་ཁྱིམ་གྱི་བསླབ་པའི་སྡོམ་པ་བྱིན་པ་ལ། དྲུག་སྡེས་དེའི་ནང་དུ་ཟས་ལ་ཡང་ཡང་ལོངས་སྤྱད་ནས་ཁྱིམ་བདག་འཁོར་བཅས་འཚོ་བར་མ་ནུས་པ་ལ་བཅས་སོ། ། ངོ་བོ་ནི། ཁྱིམ་གྱི་བསླབ་པའི་སྡོམ་པ་བྱིན་པའི་སྦྱིན་བདག་གི་ནང་ནས་ཟས་བསླངས་ཏེ་ལོངས་སྤྱོད་པའི་ཁ་ན་མ་ཐོ་བའོ། ། བཞི་པ་ནགས་མ་བརྟག་པ་ལས་གྱུར་པའི་སོར་བཤགས་ལ་གླེང་གཞི་ནི། དགག་དབྱེའི་དུས་སུ་ཤཱཀྱའི་བུ་མོ་དག་གིས་ཟས་ཁྱེར་ཏེ་འོངས་པ་ན།
དྲུག་སྡེས་དེ་དག་བསུ་རུ་ཕྱིན་ནས་ནགས་ནང་ན་ཆོམ་རྐུན་ཡོད་མེད་མ་མྱུལ་བར་ལམ་ག་ཞིག་ཏུ་བསྡད་པ་ན་ཆོམ་རྐུན་པས་བཅོམ་པ་ལ་བཅས་སོ། ། ངོ་བོ་ནི། འཇིགས་པ་དང་བཅས་པའི་གནས་སུ་ཆོམ་རྐུན་ཡོད་མེད་སོགས་མ་མྱུལ་བར་ཟས་ལ་ལོངས་སྤྱོད་པའི་ཁ་ན་མ་ཐོ་བའོ། །

ལྔ་པ་བསླབ་པའི་སྡེ་ལ། གོས་བགོ་བའི་སྡེ། སྤྱོད་ཡུལ་དུ་འགྲོ་བའི། སྟན་ལ་འདུག་པའི། ཟས་སློང་བའི། ཟས་ཟ་བའི། ལྷུང་བཟེད་ལ་ལོངས་སྤྱོད་པའི། ཆོས་བཤད་པའི། སྒྲུབ་པའི་ཚུལ་ལས་གྱུར་པའི་སྡེ་ཚན་དང་བརྒྱད། དང་པོ་ལ་སྡོམ་ཚིག་དང༌། དེའི་དོན་གཉིས།
དང་པོ་ལ། ཤམ་ཐབས་ལ་ནི་རྣམ་བདུན་དང༌། ། སྟོད་གཡོགས་ལ་ཡང་རྣམ་གསུམ་དང༌། ། ཞེས་སོ། ། གཉིས་པ་ནི། ཤམ་ཐབས་གྱོན་པ་ལ་བསླབ་པར་བྱ་བ་བདུན་ནི། ཤམ་ཐབས་ཀྱི་ཡ་མཐའ་དང་མ་མཐའ་ ༼༣༠༠༽ མཐོ་དམན་མེད་པ་ཟླུམ་པོར་བགོ་བ་དང༌། སྤུས་མོ་ཡན་ཆད་དུ་བརྩེངས་པ་མ་ཡིན་པ་དང༌། ལོང་བུ་མན་ཆད་དུ་ཧ་ཅང་འཇོལ་བ་མ་ཡིན་པ་དང༌། མདུན་ཕྱོགས་སུ་གླང་པོ་ཆེའི་སྣ་ལྟར་འཕྱངས་པ་མ་ཡིན་པ་དང༌།
སྐ་རགས་ཀྱི་གོང་དུ་ཏ་ལའི་ལོ་མ་ལྟར་ལྟབ་པ་མ་ཡིན་པ་དང༌། སྐ་རགས་ཀྱི་བར་ནས་འབྲུའི་ཕུར་མ་ལྟར་ཕྱིར་འབུར་བ་མ་ཡིན་པ་དང༌། སྐ་རགས་ཀྱི་སྟེང་དུ་སྤྲུལ་མགོའི་གདེངས་ཀ་ལྟར་མཐོ་དམན་དུ་འདུག་པ་མ་ཡིན་པའོ། ། སྟོད་གཡོགས་གྱོན་པ་ལ་བསླབ་པ་གསུམ་ནི། ཆོས་གོས་ཟླུམ་པོར་བགོ་བ་དང༌། ཧ་ཅང་བརྩེངས་པ་མ་ཡིན་པ་དང༌། ཧ་ཅང་འཇོལ་བ་མ་ཡིན་པའོ། ། གཉིས་པ་ལ་སྡོམ་ཚིག་ནི། ཤིན་ཏུ་བསྡམས་ལ་སོགས་པ་ལྔ། ། མགོ་གཡོགས་ལ་སོགས་རྣམ་པ་ལྔ། །
མཆོང་ལ་སོགས་པ་རྣམ་པ་ལྔ། ། ལུས་ལ་སོགས་པ་རྣམ་པ་ལྔ། ། ཞེས་སོ། ། དེའི་དོན་ལ་ལྔ་ཚན་བཞི་ལས། དང་པོ་ནི། ལུས་ངག་མཉམ་པར་བཞག་པའི་ཤིན་ཏུ་བསྡམས་པ། སྟོད་གཡོགས་ལ་སོགས་པ་ལེགས་པར་བགོ་བ། ཅ་ཅོའི་སྒྲ་བསྐྱུང་བ། མིག་གཡས་གཡོན་དུ་མི་གཡེང་བ། མིག་གཉའ་ཤིང་གང་ཙམ་དུ་ལྟ་བའོ། །
གཉིས་པ་ནི། མགོ་བོ་གོས་ཀྱིས་མི་གཡོགས། ཤམ་ཐབས་མདོམས་སྣང་བར་མི་བརྫེ། སྟོད་གཡོགས་ཕྲག་པ་གཡས་གཡོན་ལ་མི་གཟར། ལག་པ་གཉིས་མདུན་ནས་གཉའ་གོང་དུ་མི་བསྣོལ། ལག་པ་གཉིས་རྒྱབ་ནས་ལྟག་པར་མི་བསྣོལ་བའོ། ། གསུམ་པ་ནི། འགྲོ་བ་ན་མི་མཆོང་ངོ༌། ། འདུག་པ་ན་རྐང་པ་མི་བརྐྱང༌། ཙོག་པུས་འགྲོ་བ་མ་ཡིན།
རྟིང་པ་བཏེག་སྟེ་བྲང་བས་འགྲོ་བ་མ་ཡིན། གྲུ་རྒྱོང་དང་བཅས་ཏེ་འགྲོ་བ་མ་ཡིན་པའོ། ། བཞི་པ་ནི། ལུས་མི་བསྒྱུར། ལག་པ་མི་ཀྱོག མགོ་བོ་མི་བསྒྱུར། གཞན་དང་ཕྲག་པ་མི་སྤྲད། གཞན་དང་ལག་པ་མི་སྦྲེལ་བའོ། ། གསུམ་པ་འདུག་པའི་སྡེ་ཚན་ལ་སྡོམ་ཚིག་ནི། འདུག་པར་བྱ་བ་དགུ་དག་དང༌། །
ཞེས་སོ། ། དོན་ནི། མ་ ༼༣༠༡༽ བསྒོ་བར་ཁྱིམ་གཞན་དུ་སྟན་ལ་མི་འདུག མ་བརྟགས་པར་སྟན་ལ་མི་འདུག ཁྲི་ལ་ལུས་ཐམས་ཅད་ཀྱི་ལྕིད་མི་དབབ། རྐང་པ་བསྣོལ་ནས་མི་བརྐྱང༌། བརླ་བསྣོལ་ནས་མི་བརྐྱང༌། ལོང་བུའི་སྟེང་དུ་ལོང་བུ་མི་བཞག རྐང་པ་ཁྲིའི་འོག་ཏུ་མི་བཀུག རྐང་པ་ཕན་ཚུན་མི་གདང༌།
མདོམས་སྣང་བར་མི་བྱེད་པའོ། ། བཞི་པ་ཟས་ལེན་པའི་སྡེ་ཚན་ནི། བྱིན་ལེན་བྱ་བ་བརྒྱད་རྣམས་སོ། ། ཞེས་སོ། ། དོན་ནི་ཟས་ལྷུང་བཟེད་ཀྱི་ཁ་ལས་མཐོ་བར་མི་ལེན། འབྲས་ཆེན་དང་ཚོད་མ་མཉམ་པར་མི་ལེན། མཐར་ཆགས་སུ་ལེན། ལྷུང་བཟེད་ལ་བལྟས་ཏེ་ལེན། ཟས་མ་བྱུང་བར་ལྷུང་བཟེད་ཁ་མི་གདང༌། ཚོད་མ་འདོད་པའི་ཕྱིར་འབྲས་ཀྱིས་ཚོད་མ་མི་གཡོགས།
འབྲས་ཆན་འདོད་པའི་ཕྱིར་དུ་ཚོད་མས་འབྲས་ཆན་མི་བཀབ། བཟའ་བ་དང་བཅའ་བའི་སྟེང་དུ་ལྷུང་བཟེད་མི་བཟུང་བར་བྱའོ། ། ལྔ་པ་ཟ་བའི་སྡེ་ཚན་ལ་སྡོམ་ཚིག་ནི། ཟས་ལ་ལེགས་པར་བྱ་བ་དྲུག ། ཙུག་ཙུག་ལ་སོགས་རྣམ་པ་ལྔ། ། འབྲུ་ནས་ཐ་དད་བྱེད་པ་ལྔ། ། ལག་པ་ལྡག་ལ་སོགས་པ་ལྔ། ། ཞེས་སོ། ། དེའི་དོན་ལ་ཉེར་གཅིག་ཡོད་པ་ལས་དང་པོ་དྲུག་ནི། ལེགས་པར་ཟས་བཟའ་བ་ལ་བསླབས།
ཁམ་ཧ་ཅང་ཆུང་བ་མ་ཡིན་པ། ཧ་ཅང་ཆེ་བ་མ་ཡིན་པ། ཁམ་རན་པ། ཟས་མ་ཟོས་པར་ཁ་མི་གདང་བ། ཁ་ཁམ་གྱིས་བཀང་སྟེ་མི་སྨྲ་བའོ། ། གཉིས་པ་ལྔ་ནི། ཟས་ཟ་བའི་ཚེ་ཙུག་ཙུག་མི་བྱ། ལྕག་ལྕག་མི་བྱ། ཧུ་ཧུ་མི་བྱ། ཕུ་ཕུ་མི་བྱ།
ལྕེ་ཕྱི་རོལ་དུ་ཕྱུངས་ཏེ་ཟས་མི་བཟའ་བའོ། ། གསུམ་པ་ལྔ་ནི། ཡོས་ལ་སོགས་པ་འབྲུ་རེ་རེ་ནས་ཐ་དད་དུ་མི་ཟ། སྦྱིན་བདག་གི་ཟས་ལ་འཕྱས་མི་གདགས། མཁུར་བ་མི་སྤོ། རྐན་མི་གཏོག ཁམ་འཕྲོར་མི་བཅད་པར་ཟ་བའོ། ། ལྔ་ཚན་གསུམ་པ་ནི། ལག་པ་ལ་ཟས་ཆགས་པ་མི་བལྡག མཛུབ་མོས་ལྷུང་བཟེད་མི་བྱོག
ལག་པ་མི་སྤྲུག ལྷུང་བཟེད་མི་བསྐྱོམ། ཟས་ལ་མཆོད་རྟེན་ ༼༣༠༢༽ འདྲ་བ་མི་བྱའོ། ། དྲུག་པ་ལྷུང་བཟེད་ལ་སྤྱོད་པའི་སྡེ་ཚན་ལ་སྡོམ་ནི། འཕྱས་ལ་སོགས་པ་རྣམ་པ་བཞི། ། ལྷུང་བཟེད་ལ་ཡང་རྣམ་པ་བཅུ། ། ཞེས་སོ། ། དང་པོ་བཞི་ནི། དགེ་སློང་གཞན་གྱི་ལྷུང་བཟེད་ལ་འཕྱས་མི་གདགས། ལག་པ་ཟས་ཀྱིས་སྦགས་པས་ཆུ་སྣོད་ལ་མི་རེག
དགེ་སློང་གཞན་ལ་ཟས་ཀྱི་སྦགས་པ་ཅན་གྱི་ཆུ་མི་གཏོར། ཁྱིམ་པ་འདུག་པ་ལ་མ་དྲིས་པར་ཆུ་དང་ཟན་སྦགས་པ་ཁྱིམ་དུ་མི་དོར་བའོ། ། ཕྱི་མ་བཅུ་ནི། ལྷུང་བཟེད་ཀྱི་ནང་དུ་ཟས་ཀྱི་ལྷག་མ་བླུགས་ཏེ་མི་དོར། ལྷུང་བཟེད་འོག་གཞི་མེད་པའི་ས་ལ་མི་འཇོག གཡང་སར་མི་འཇོག གད་ཀར་མི་འཇོག དཀན་གཟར་པོར་མི་འཇོག འགྲེང་སྟེ་ལྷུང་བཟེད་མི་བཀྲུ། གད་ཀར་མི་བཀྲུ།
གཡང་སར་མི་བཀྲུ། དཀན་གཟར་པོར་མི་བཀྲུ། འབབ་ཆུ་དྲག་པོའི་རྒྱུན་ལས་བཟློག་སྟེ་ལྷུང་བཟེད་ཀྱིས་ཆུ་མི་བཅུ་པའོ། ། བདུན་པ་ཆོས་སྟོན་པའི་སྡེ་ཚན་ལ་སྡོམ་ཚིག་ནི། འགྲེང་ལ་སོགས་པ་རྣམ་པ་ལྔ། ། མགོ་གཡོགས་ལ་སོགས་རྣམ་པ་ལྔ། ། དོ་ཀེར་ཅན་ལ་སོགས་པ་ལྔ། ། གླེང་ཆེན་ལ་སོགས་བཞོན་པ་ལྔ། ། ལག་ན་འཁར་བ་ལ་སོགས་དྲུག ། ན་བ་རྣམ་པ་བཞི་རྣམས་སོ། །
ཞེས་སོ། ། དེའི་དོན་ལ། འགྲེང་སོགས་ལྔ་ནི། མི་ན་བར་འདུག་པ་ལ་འགྲེང་སྟེ་ཆོས་མི་འཆད། མི་ན་བར་ཉལ་བ་ལ་ཆོས་མི་འཆད། མི་ན་བར་སྟན་མཐོན་པོ་ལ་འདུག་པ་ལ་ཆོས་མི་འཆད། མི་ན་བར་མདུན་དུ་འགྲོ་བ་ལ་ཆོས་མི་འཆད། མི་ན་བར་ལམ་གཞན་དུ་འགྲོ་བ་ལ་ཆོས་མི་འཆད་དོ། ། མགོ་གཡོགས་ལ་སོགས་ལྔ་ནི། མི་ན་བར་མགོ་གཡོགས་པ།
སྐྲ་བརྫེས་པ། སྐྲ་གཟར་བ། ལག་པ་གཉའ་གོང་དུ་བསྣོལ་བ། ལག་པ་རྒྱབ་ཏུ་བསྣོལ་བ་ལ་ཆོས་མི་འཆད་དོ། ། དོ་ཀེར་ཅན་སོགས་ལྔ་ནི། སྤྱི་གཙུག་ཏུ་སྐྲ་བསྡུས་ཏེ་དོ་ཀེར་ཅན་དུ་བྱས་པ་དང༌། ཞྭ་གྱོན་པ། མགོ་བོ་ལ་ཅོད་པཎ་ཡོད་པ། མགོ་བོ་ལ་མེ་ཏོག་གི་ཕྲེང་བ་བཅིངས་པ། མགོ་བོ་ལ་ཐོད་དཀྲིས་པ་ལ་ ༼༣༠༣༽ ཆོས་མི་འཆད།
ཞོན་པ་ལྔ་ནི། གླང་པོ་ཆེ་ལ་ཞོན་པ། རྟ་ལ་ཞོན་པ། ཁྱོགས་ཀྱི་སྟེང་ན་འདུག་པ། ཤིང་རྟའི་སྟེང་ན་འདུག་པ། མཆིལ་ལྷམ་གྱོན་པ་ལ་ཆོས་མི་འཆད་པའོ། ། འཁར་བ་སོགས་དྲུག་ནི། མི་ན་བར་ལག་ན་འཁར་བ་ཐོགས་པ། གདུགས་ཐོགས་པ། མཚོན་ཐོགས་པ།
རལ་གྲི་ཐོགས་པ། མདའ་གཞུ་ཐོགས་པ། གོ་ཆ་གྱོན་པ་ལ་ཆོས་མི་བཤད་པའོ། ། བརྒྱད་པ་སྒྲུབ་པའི་ཚུལ་ལས་གྱུར་པའི་སྡེ་ཚན་ནི། མི་ན་བར་འགྲེང་སྟེ་བཤང་གཅི་མི་བྱ། ཆུའི་ནང་དུ་བཤང་གཅི་མི་བྱ། རྩྭ་སྔོན་པོ་ཡོད་པའི་ཕྱོགས་སུ་བཤང་གཅི་མི་བྱ་བ། གནོད་པ་བྱུང་བ་མ་གཏོགས་པར་ཤིང་ལ་མི་གང་ཙམ་ལས་ལྷག་པར་མི་འཛེག་པའོ། ། དེ་དག་གིས་ནི་ལྟུང་བ་སྡེ་ལྔ་སོ་སོའི་རྣམ་གཞག་རྒྱས་པར་བཤད་ཟིན་ཏོ།། །། སྤྲིན་མེད་ཉི་མའི་ཟེར་གྱིས་པདྨོ་བཞིན། །
འབུམ་ཕྲག་འདུལ་བའི་གཞུང་ལུགས་རྣམ་པར་འབྱེད། ། ལུང་རིགས་ཚ་ཟེར་འབུམ་ཕྲག་རབ་རྒྱས་པའི། ། ལེགས་བཤད་ཉི་མའི་སྣང་བ་དེང་འདིར་ཤར། ། འབུམ་ཕྲག་འདུལ་བའི་ཆུ་འཛིན་རབ་ཏུ་འཁྲིགས། ། ལེགས་བཤད་ལུང་རིགས་འབྲུག་སྐྲ་གཡོ་བ་ཅན། ། རྣམ་དཔྱོད་སྤོབས་པའི་གློག་ཕྲེང་གཡོ་བ་ཡིས། ། སྤྱིར་བསྟན་གཞུང་གི་དོན་ལ་འཇུག་པར་བྱ། ། འདིར་ལྟུང་བ་སྡེ་ལྔའི་ཐུན་མོང་གི་དཀའ་བའི་གནས་སྤྱིར་བསྟན་བྱེ་བྲག་ཏུ་འཆད་པ་ལ། གཞུང་གི་འབྲེལ་དང༌། འབྲེལ་པ་ཅན་གྱི་དཀའ་བའི་གནས་ལ་དཔྱད་པ་གཉིས།
དང་པོ་ལ་དགོས་དོན། བསྡུས་དོན། གཞུང་གི་བསྡུ་བ་དང་གསུམ། དང་པོ་ལ་ལུང་ནས་བཏུས་པའི་དགོས་པ། སྐབས་འདིར་བཀོད་པའི་དགོས་པ། ལྟུང་བ་སྤྱི་ལ་སྦྱར་ཏེ་བསྟན་པའི་དགོས་པ་དང་གསུམ། དང་པོ་ནི། རང་བཟོའི་ཉེས་པ་སྤང་པའི་ཕྱིར་དུ་སྤྱིར་བསྟན་གྱི་གཞུང་འདི་དག་ལུང་ཉིད་ནས་བཏུས་ནས་འདིར་བཀོད་པ་ཡིན་ཏེ། འདིར་མདོ་ཚན་དྲུག་ཅུ་རྩ་བཞི་ཡོད་པ་ལ། རྫས་བཀག་ ༼༣༠༤༽ པ་བས་བཟང་པོ་ལ་ཡང་དེ་དང་ལྡན་པ་ཉིད་ཡིན་ནོ། །
འདྲ་བ་ལ་ཡང་ངོ༌། ། ཡན་ལག་ཐམས་ཅད་དང་དུ་བླང་དུ་རུང་བ་ཉིད་ནི་བརྟེན་པའི་ཕྱིར་མཐུ་དང་ལྡན་པ་ཉིད་ཡིན་ནོ། ། མི་ལ་དུད་འགྲོ་ཡང་ངོ་ཞེས་པ་བཞི་ལུང་རྣམ་འབྱེད་ནས་བཏུས། རྫུ་འཕྲུལ་གྱི་ཆོས་ཅན་ཞེས་པ་ལ་འདུལ་བྱེད་ནས་བཏུས། དེ་ལ་ཉེས་པ་བཅབས་པ་ཞེས་དང༌། མགུ་བ་སྤྱད་པ་ཞེས་པའི་མདོ་གཉིས་གཞིའི་སྤོ་བ་འཆད་པའི་ཞུ་བ་ནས་བཏུས། ལྷག་མ་རྣམས་ལུང་ཞུ་བ་ནས་བཏུས་ནས་བསྟན་པའི་ཕྱིར། ཞུ་བ་ལ་རྣམ་འབྱེད་ཀྱི་དོན་གཏན་ལ་འབེབས་པའི་ཞུ་བ་དང༌། གཞིའི་དོན་གཏན་ལ་འབེབས་པའི་ཞུ་བ་གཉིས་ཡོད་པ་ལས་འདིར་དང་པོ་ཡིན་ཞིང༌། དེ་ལ་ཡང་ལྟུང་བ་སོ་སོའི་མཚན་ཉིད་འཆད་པ་དང༌།
ཐུན་མོང་གི་མཚན་ཉིད་འཆད་པའི་ཞུ་བ་གཉིས་ལས་དང་པོ་འདིར་མི་འཆད་དེ། དེ་དག་གོང་དུ་སྡེ་ལྔ་འཆད་པའི་སྐབས་སུ་རྣམ་འབྱེད་དང་ལྷན་ཅིག་བསྟན་ཟིན་པའི་ཕྱིར། དེས་ན་ཕྱི་མ་དེ་ཉིད་འདིར་འཆད་པ་ཡིན་ནོ། ། གཉིས་པ་ནི། རྣམ་འབྱེད་གཉིས་ཀྱི་འོག་གསོ་སྦྱོང་གི་གོང་དུ་སྤྱིར་བསྟན་བཀོད་པ་ལ་དགོས་པ་ཡོད་དེ། སྤྱིར་བསྟན་གྱི་གཞུང་འདི་དག་རྣམ་འབྱེད་གཉིས་ཀྱི་ཐུན་མོང་གི་མཚན་ཉིད་སྤྱིར་འཆད་པར་བྱེད་པའི་ལུས་ལྟ་བུ་དང༌། མ་ཚང་བ་ཁ་སྐོང་བར་བྱེད་པའི་ཡན་ལག་ལྟ་བུ་དང༌། སྤྱིར་བསྟན་དམིགས་བསལ་ལ་དོགས་པ་དཔྱོད་པའི་དཀའ་གནས་སུ་གོ་བའི་ཁྱད་ཡོད་པའི་ཕྱིར། དེ་ལྟར་ཡང་རྒྱ་ཆེར་འགྲེལ་ལས། ཉེ་བར་འཁོར་གྱི་ཞུས་པ་ལས་ལྟུང་བའི་མཚན་ཉིད་རྣམ་པ་གཉིས་སུ་གསུངས་ཏེ།
ཕམ་པར་འགྱུར་བ་ལ་སོགས་པ་སོ་སོར་ངེས་པ་དང༌། སྤྱིར་བསྟན་པའོ། ། དེ་ལ་སོ་སོར་ངེས་པ་གང་ཡིན་པ་དེ་ནི་དེ་དག་ཉིད་དང་ཅིག་ཅར་རྣམ་པར་བཞག་ཟིན་ཏོ། ། སྤྱིར་བསྟན་པ་གང་ཡིན་པ་དེ་འདི་མན་ཆད་དུ་རྣམ་པར་བཤད་པར་བྱའོ། ། དེ་ནི་རྣམ་པར་འབྱེད་པའི་ཤན་ཡིན་པའི་ཕྱིར་རྣམ་ ༼༣༠༥༽ པར་འབྱེད་པ་བསྟན་པའི་འོག་ཏུ་སྤྱིར་བསྟན་པ་ཉིད་ཀྱིས་རྣམ་པར་བཤད་པ་བཀོད་དེ། ཞེས་གསུངས་པ་ལྟར་རོ། ། གསུམ་པ་ལ་ལུང་རུང་མཐུན་དུ་གོ་བའི། ཚིག་ཚོགས་བསྐྱུང་བའི། གཉིས་ཀའི་དགོས་པ་དང་གསུམ། དང་པོ་ནི།
སྤྱིར་བསྟན་བཀོད་པ་ལ་ལུང་རུང་མཐུན་དུ་གོ་བའི་དགོས་པ་ཡོད་དེ། སྟོན་པས་ལྟུང་བ་འགའ་ཞིག་ལ་སྦྱར་ནས་གསུངས་པ་དེ་ཉིད་འདིར་སློབ་དཔོན་གྱིས་དེ་དང་མཚན་ཉིད་འདྲ་བའི་ལྟུང་བ་གཞན་རྣམས་ལ་སྦྱར་ཏེ་གསུངས་པས་ལྟུང་བ་གྲངས་མང་པོའི་མཚན་ཉིད་ཁོང་དུ་ཆུད་པར་འགྱུར་བའི་ཕྱིར། དཔེར་ན་འགྲོ་བ་གཞན་གྱི་རྣམ་པ་བསྟན་པ་ན། དགེ་སློང་གི་འདུ་ཤེས་ཡོད་པ་ལའོ། ། མེད་ན་ནི་ན་སྨད་པ་ཉིད་དོ་ཞེས་གསུངས་པ་བཞིན་ནོ། ། གཉིས་པ་ནི། སྤྱིར་བསྟན་བཀོད་པ་ལ་གཞུང་གི་ཚིག་ཚོགས་བསྒྱུར་བའི་དགོས་པ་ཡོད་དེ། སྟོན་པས་མཚན་ཉིད་འདྲ་བའི་ལྟུང་བ་མང་པོ་ལ། ཡན་ལག་ཆ་འདྲ་བ་ཡང་དང་ཡང་དུ་གསུངས་པ་སློབ་དཔོན་གྱིས་འདིར་ལྟུང་བ་སྤྱི་ལ་སྦྱར་ནས་གསུངས་པས་ལྟུང་བ་མང་པོ་ཐུན་མོང་དུ་གོ་བར་འགྱུར་བའི་ཕྱིར། དཔེར་ན།
བསླབ་པ་བྱིན་པ་ནི་འདྲ་བ་ཉིད་དོ་ཞེས་གསུངས་པ་བཞིན་ནོ། ། གསུམ་པ་ནི་དེ་གཉིས་ཀའི་དགོས་པ་ཡོད་དེ། སྤྱིར་བསྟན་གྱི་གཞུང་གི་ཆ་ཤས་རེ་རེ་ལ་བརྟེན་ནས་ཀྱང་ལྟུང་བ་གྲངས་མང་པོ་ཐུན་མོང་དུ་གོ་ནུས་པ་དང༌། རྣམ་འབྱེད་ཀྱི་སྐབས་སུ་བསྟན་པའི་ལྟུང་བ་རྣམས་བསྐྱེད་ཚུལ་ལ་དོགས་པ་ཅིག་ཅར་དུ་ཆོད་པའི་དགོས་པ་ཡོད་པའི་ཕྱིར། དཔེར་ན། ཉམས་པ་དང་མ་ཆགས་པ་གཉིས་ལྟུང་བ་ལ་སྦྱོར་ན་ཉེས་བྱས་སོ་ཞེས་གསུངས་པ་བཞིན་ནོ། ། གཉིས་པ་བསྡུས་དོན་ནི། གཞི་བསམ་པ་སྦྱོར་བ་མཐར་ཐུག་གི་ཡན་ལག་ལ་དོགས་པར་དཔྱད་པའི་སྒོ་ནས་ལྟུང་བ་བསྐྱེད་ཚུལ་དམིགས་བསལ་དང་བཅས་པ་བསྟན་ནོ། ། གསུམ་པ་ལ་གཞུང་སོ་སོའི་བསྡུ་བ་དང༌། མིང་གི་སྒོ་ནས་དོན་བསྡུ་བ་གཉིས།
དང་པོ་ལ་མདོ་ཚན་དྲུག་ཅུ་རྩ་བཞི་ ༼༣༠༦༽ པོ་འདི་དག་སྔར་འདུས་སྟེ། གང་གིས་ལྟུང་བ་བསྐྱེད་པ་རྒྱུད་ཀྱི་ཡན་ལག གང་ལ་བརྟེན་ནས་ལྟུང་བ་འབྱུང་བ་ཡུལ་གྱི་ཡན་ལག ལྟུང་བ་ཐ་དད་དུ་བསྐྱེད་ཚུལ་ཞར་བྱུང་དང་བཅས་པ། བསམ་པའི་ཡན་ལག་ཞར་བྱུང་དང་བཅས་པ། ཡན་ལག་གི་སེལ་བ་གཞན་བསྟན་པའོ། ། དང་པོ་ལ། བསླབ་པའི་ཡན་ལག་ཞར་བྱུང་དང་བཅས་པ། བསམ་པའི་ཡན་ལག་སེལ་བ་དང་བཅས་པ། ཚིག་གི་ཡན་ལག་ཞར་བྱུང་དང་བཅས་པ།
མཚན་གྱི་ཡན་ལག་ཞར་བྱུང་དང་བཅས་པའོ། ། དང་པོ་ནི། ལྟུང་བ་སྡེ་ལྔའི་དངོས་གཞི་བསྐྱེད་པ་ལ་སོ་ཐར་གྱི་སྡོམ་པ་ཆགས་ལ་མ་ཉམས་པ་ཞིག་དགོས་ཏེ། སྡོམ་པ་བླངས་ཀྱང་མ་ཆགས་པའམ་ཆགས་ཀྱང་རྩ་ལྟུང་འཆབ་བཅས་ཀྱིས་ཉམས་པ་ལྟུང་བ་སྡེ་ལྔ་ལ་སྤྱད་ཀྱང་ཉེས་བྱས་ཙམ་དུ་འགྱུར་བའི་ཕྱིར་ཞེས་འཆད་པ་ནི། ཉམས་པ་དང་ཞེས་སོགས་སོ། ། དེ་ཡང་སྡེ་ལྔའི་དངོས་གཞི་བསྐྱེད་པ་ལ་བསྙེན་རྫོགས་ཀྱི་སྡོམ་པ་དང་ལྡན་དགོས་ཏེ། བསྙེན་པར་མ་རྫོགས་པའི་རབ་བྱུང་གིས་སྡེ་ལྔ་ལ་སྤྱད་ཀྱང་བླངས་འདས་སམ་ཕྱོགས་མཐུན་གྱི་ཉེས་བྱས་ཅི་རིགས་པར་འགྱུར་བའི་ཕྱིར་ཞེས་འཆད་པ་ནི། བསྙེན་པར་མ་རྫོགས་ཤིང་རབ་ཏུ་བྱུང་བ་བླངས་པ་ལས་འདས་པ་ཡང་ངོ༌། ། དེའི་ཕྱོགས་དང་མཐུན་པ་ལ་ནི་ཡིད་ཀྱིའོ་ཞེས་སོ། ། འོ་ན་སྡེ་ལྔའི་དངོས་གཞི་བསྐྱེད་པ་ལ་ཕམ་པས་གཏན་མ་གོས་པ་ཞིག་དགོས་སམ་སྙམ་ན་ཕམ་པ་འཆབ་བཅས་ཀྱིས་མ་གོས་པ་ཞིག་དགོས་ཀྱི་འཆབ་མེད་བྱུང་བ་ནི་དེ་ལྟར་ངེས་པ་མ་ཡིན་ཏེ།
འཆབ་མེད་ཀྱིས་གོས་པའི་བསླབ་བྱིན་དགེ་སློང་ནི་དགེ་སློང་རང་བཞིན་དུ་གནས་པ་དང༌། ལྟུང་བ་སྡེ་ལྔ་བསྐྱེད་པ་ལ་འདྲ་བའི་ཕྱིར་ཞེས་དམིགས་བསལ་འཆད་པ་ནི། བསླབ་པ་བྱིན་པ་ནི་འདྲ་བ་ཉིད་དོ་ཞེས་སོ། ། རྣམ་པ་ཐམས་ཅད་དུ་འདྲ་བ་མ་ཡིན་ཏེ། དགེ་སློང་རང་བཞིན་དུ་གནས་པས་བསླབ་བྱིན་དགེ་སློང་ལ་ནུབ་ལྷག་ཉལ་བསྲུང་དགོས་པ་དང༌། དེ་ལ་བསླབ་བྱིན་དགེ་སློང་གིས་བྱིན་ལེན་བྱས་ན་ ༼༣༠༧༽ འཆགས་པ་སོགས་བསྙེན་པར་མ་རྫོགས་པའི་བྱ་བ་འགའ་ཞིག་ཀྱང་བསྒྲུབ་ནུས་པའི་ཕྱིར་ཞེས་འཆད་པ་ནི། བསྙེན་པར་མ་རྫོགས་པ་དང་ལྡན་པ་ཉིད་ཀྱང་ངོ་ཞེས་སོ། ། བསླབ་བྱིན་ནང་ཕན་ཚུན་བྱིན་ལེན་འཆགས་པ་སོགས་བསྙེན་པར་མ་རྫོགས་པའི་བྱ་བ་བསྒྲུབ་མི་ནུས་ཤིང༌། བསླབ་བྱིན་མོས་དགེ་སློབ་མ་ལ་ཡང་བྱིན་ལེན་བྱར་མི་རུང་ཞེས་པའི་ཞར་བྱུང་འཆད་པ་ནི། དེ་ལ་ནི་མ་ཡིན་ནོ། །
དགེ་སློབ་མ་ལ་ཡང་ངོ་ཞེས་སོ། ། གཉིས་པ་ནི། ལྟུང་བ་སྡེ་ལྔའི་དངོས་གཞི་ཇི་ལྟ་བ་བཞིན་བསྐྱེད་པ་ལ་རང་ཉིད་དགེ་སློང་ཡིན་པ་ལ་དགེ་སློང་དུ་འདུ་ཤེས་པ་ཞིག་དགོས་ཏེ། རང་ཉིད་འགྲོ་བ་གཞན་སྟག་ལ་སོགས་པའི་རྣམ་པར་སྤྲུལ་པའི་དབང་གིས་དགེ་སློང་ཡིན་པའི་འདུ་ཤེས་ཉམས་ན་ལྟུང་བ་ན་སྨད་དུ་འགྱུར་བའི་ཕྱིར་ཞེས་འཆད་པ་ནི། འགྲོ་བ་གཞན་གྱི་རྣམ་པ་བརྟེན་པ་ན་དགེ་སློང་གི་འདུ་ཤེས་ཡོད་པ་ལའོ། ། མེད་ན་ནི་ན་སྨད་པ་ཉིད་དོ་ཞེས་སོ། ། གསུམ་པ་ནི། སྡེ་ལྔའི་དངོས་གཞི་བསྐྱེད་པ་ལ་བསྙེན་པར་རྫོགས་པའི་རྟེན་ལ་སྦྱོར་བ་བྱས་ནས་དེའི་རྟེན་ལ་དངོས་གཞི་གྲུབ་པ་དགོས་ཏེ། ཚིག་སྔ་མ་ཁྱིམ་པ་དགེ་བསྙེན་ནམ་དགེ་ཚུལ་གྱི་རྟེན་ལ་སྦྱོར་བ་བྱས་ནས་དགེ་སློང་གི་རྟེན་ལ་དངོས་གཞི་གྲུབ་ཀྱང་ལྟུང་བ་འོག་མ་ན་སྨད་པའི་ཕྱིར་ཞེས་འཆད་པ་ནི། ཚིག་སྔ་མར་སྦྱོར་བ་བྱས་པ་ལ་ཡང་ངོ་ཞེས་སོ། །
ཚིག་ཕྱི་མ་བསྙེན་རྫོགས་ཀྱི་རྟེན་ལ་སྦྱོར་བ་བྱས་ནས་ཁྱིམ་པའམ། དགེ་ཚུལ་དུ་བབས་པའི་རྟེན་ལ་དངོས་གཞི་གྲུབ་ཀྱང་སྡེ་ལྔ་ཇི་ལྟ་བ་བཞིན་མི་བསྐྱེད་དེ། སྡེ་ལྔའི་དངོས་གཞི་བསྐྱེད་པ་ལ་བསྙེན་པར་རྫོགས་པ་དགོས་པའི་ཕྱིར། འོན་ཀྱང་བསྙེན་རྫོགས་ཀྱི་རྟེན་ལ་མི་གསོད་པའི་སྦྱོར་བ་བྱས་ནས། དགེ་ཚུལ་དུ་བབས་པའི་རྟེན་ལ་དངོས་གཞི་གྲུབ་ན། སྲོག་གཅོད་ཀྱི་ཕམ་འདྲའི་ལྟུང་བར་འགྱུར་ཏེ། བསྙེན་པར་རྫོགས་པའི་རྟེན་ལ་དགེ་ཚུལ་གྱི་སྡོམ་པ་དང་ལྡན་པའི་ཕྱིར་ཞེས་འཆད་པ་ནི། ཕྱི་མ་ལ་ཡང་དེ་དང་ལྡན་པ་ཉིད་ཡིན་ནོ་ཞེས་སོ། ། ༼༣༠༨༽ སྲིན་བལ་དང་ལུག་གི་བལ་ནག་པོ་འབའ་ཞིག་གི་གདན་བྱེད་པ་བཀག་པས། དེ་ལས་བཟང་བ་དང་དེ་དང་ཆ་འདྲ་བ་ཡང་བཀག་པར་མཚོན་པ་ཡིན་ནོ་ཞེས་ཞར་བྱུང་འཆད་པ་ནི།
རྫས་བཀག་པ་ཞེས་སོགས་སོ། ། བཞི་པ་ལ་སྤྱིར་བསྟན། དམིགས་བསལ། ཞར་བྱུང༌། དེ་དག་གི་རྒྱུ་མཚན་དང་བཞི། དང་པོ་ནི། དགེ་སློང་ཕ་མ་མཚན་གྱུར་པའི་དབང་གིས་མ་བྱིན་ལེན་གྱི་ཕམ་པ་ལྟ་བུ་མཚན་ཉིད་སྤྱི་འདྲ་བའི་ལྟུང་བ་ཐུན་མོང་བ་ལ་ཡོད་མེད་ཆེ་ཆུང་གཞན་དུ་འགྱུར་བ་མེད་དེ། དེ་གཉིས་ཀ་མ་བྱིན་ལེན་གྱི་ཕམ་པའི་ཞིང་ངམ་རྟེན་དུ་མཚུངས་པའི་ཕྱིར་ཞེས་འཆད་པ་ནི། མཚན་གྱུར་པ་ནི་དེའི་ཞིང་ཉིད་ཡིན་ནོ་ཞེས་སོ། ། གཉིས་པ་ལ་སྦྱོར་བ་བྱེད་བཞིན་པའི་ལྟུང་བ་ལ་ཅིར་འགྱུར་བ།
སྦྱོར་བ་བྱས་ཟིན་པ་ལ་ཅིར་འགྱུར་བ། དངོས་གཞིའི་ལྟུང་བ་ལ་ལྟུང་བ་ཐུན་མོང་མ་ཡིན་པ་ལ་ཅིར་འགྱུར་བའོ། ། དང་པོ་ནི། མཚན་གྱུར་པའི་དབང་གིས་སྦྱོར་བ་བྱེད་བཞིན་པའི་ལྟུང་བ་ཆེ་བ་ཆུང་བར་འགྱུར་བ་ཡོད་དེ། དགེ་སློང་མས་སྐྱེས་པའི་ལུང་ལ་རེག་པའི་སྦྱོར་བ་ལ་སྦོམ་པོ། ། དགེ་སློང་གིས་སྐྱེས་པ་གཞན་གྱི་ལུས་ལ་ཆགས་སེམས་ཀྱིས་རེག་པའི་སྦྱོར་བ་ལ་ཉེས་བྱས་ཡིན་ཞིང༌། དགེ་སློང་མ་སྐྱེས་པའི་ལུས་ལ་རེག་པའི་སྦྱོར་བ་བྱེད་བཞིན་པའི་ངང་ནས་མཚན་གྱུར་ཏེ། སྐྱེས་པ་གཞན་གྱི་ལུས་ལ་རེག་པའི་སྦྱོར་བ་གྲུབ་པ་ན་ཉེས་བྱས་སུ་འགྱུར་གྱི་སྦོམ་པོར་མི་འགྱུར་བའི་ཕྱིར། མཚན་གྱུར་པའི་དབང་གིས་སྦྱོར་བ་བྱེད་བཞིན་པའི་ཉེས་པ་ཆུང་བ་ཆེ་བར་འགྱུར་བ་མེད་དེ། དགེ་སློང་གིས་སྐྱེས་པ་གཞན་གྱི་ལུས་ལ་རེག་པའི་སྦྱོར་བ་རྩོམ་བཞིན་པའི་ངང་ནས་མཚན་གྱུར་ཏེ་སྐྱེས་པ་གཞན་གྱི་ལུས་ལ་རེག་པའི་སྦྱོར་བ་གྲུབ་པ་ན།
ཉེས་བྱས་ཙམ་དུ་འགྱུར་བའི་ཕྱིར་ཞེས་འཆད་པ་ནི། ན་སྨད་པའི་དོན་གྱི་སྦྱོར་བ་གང་ཡིན་པ་ཉིད་ལས་སོ་ཞེས་སོ། ། གཉིས་པ་ནི། མཚན་གྱུར་པའི་དབང་གིས་མཚན་སྔ་མ་ལ་གྲུབ་ཟིན་པའི་སྦྱོར་བའི་ལྟུང་བ་ཆེ་བ་ཆུང་བར་འགྱུར་ཞིང༌། ༼༣༠༩༽ ཆུང་བ་ཆེ་བར་མི་འགྱུར་བ་ཡོད་དེ། དགེ་སློང་མ་རེག་ཕམ་གྱི་སྦྱོར་བ་ཅན་དགེ་སློང་དུ་མཚན་གྱུར་པའི་ཚེ་དགེ་འདུན་ལྷག་མར་གཏོགས་པའི་ཉེས་བྱས་སུ་འགྱུར་བའི་ཕྱིར་ཞེས་འཆད་པ་ནི། བྱས་པ་ནི་དེ་ཉིད་ཡིན་ནོ་ཞེས་སོ། ། རྒྱ་ཆེར་འགྲེལ་དུ། དགེ་སློང་མ་རེག་པའི་ཕམ་པར་འགྱུར་བའི་སྦྱོར་བ་བྱེད་བཞིན་དུ་དེ་མཚན་འགྱུར་ཞིང་དགེ་སློང་དུ་གྱུར་ན། སྦྱོར་བ་དེ་དགེ་སློང་དེ་ལ་ལུས་ཀྱི་རེག་པའི་དགེ་འདུན་ལྷག་མར་གཏོགས་པའི་ཉེས་བྱས་སུ་འགྱུར་ཏེ་ཞེས་གསུངས་པ་ལྟར་རོ། །
གསུམ་པ་ལ་དངོས་གཞིའི་ལྟུང་བ་མཉམ་པར་འགྱུར་གྱི་ཆེ་བར་མི་འགྱུར་བ་དང༌། མེད་པ་ཡོད་པའི་མི་འགྱུར་བའི་དཔེ་གཉིས། དང་པོ་ནི། མཚན་གྱུར་པའི་དབང་གིས་དངོས་གཞིའི་ལྟུང་བ་མཉམ་པར་འགྱུར་བ་ཡོད་ཀྱི་ཆུང་བ་ཆེ་བར་འགྱུར་བ་མེད་དེ། དགེ་སློང་མ་ཁུ་བ་འབྱིན་པའི་ལྟུང་བྱེད་ཅན་དགེ་སློང་དུ་མཚན་གྱུར་པ་ན། ཁུ་བ་འབྱིན་པའི་ལྟུང་བྱེད་ཅན་དུ་འགྱུར་གྱི་འབྱིན་པའི་དགེ་འདུན་ལྷག་མ་ཅན་དུ་མི་འགྱུར་བའི་ཕྱིར་ཞེས་འཆད་པ་ནི། ན་སྨད་པ་ནི་རང་གི་ཉིད་དོ་ཞེས་སོ། ། གཉིས་པ་ནི། མཚན་གྱུར་པའི་དབང་གིས་ལྟུང་བ་མེད་པ་ཡོད་པར་འགྱུར་བ་མ་ཡིན་ཏེ། དགེ་སློང་མས་ལྷུང་བཟེད་ལྷག་པོ་ཞག་གཅིག་ལས་ལྷག་པར་བཅངས་ན་སྤང་ལྟུང་དུ་འགྱུར་ཞིང༌།
དགེ་སློང་གིས་བཅུ་ལས་ལྷག་པར་བཅངས་ན་སྤང་ལྟུང་དུ་འགྱུར་བ་ཡིན་ཀྱང༌། དགེ་སློང་གི་རྟེན་ལ་ལྷུང་བཟེད་ལྷག་པོ་ཞག་དགུ་བཅངས་པའི་ཞག་དགུ་པ་དེ་ཉིད་ལ་དགེ་སློང་མར་མཚན་གྱུར་ཀྱང་སྤང་ལྟུང་དུ་མི་འགྱུར་བའི་ཕྱིར་ཏེ། སྔར་གྱི་ཞག་དགུ་པོ་དེ་དགེ་སློང་མར་མཚན་གྱུར་པའི་ཞག་དེའི་ཆ་ཤས་སུ་གཏོགས་པའི་ཕྱིར་ཞེས་འཆད་པ་ནི། ཞག་བཅུར་མ་ལོན་པ་ནི་མ་ཉིད་དོ་ཞེས་སོ། ། བཞི་པ་ནི། མཚན་གྱུར་པའི་དབང་གིས་ལྟུང་བ་ཐུན་མོང་མ་ཡིན་པ་རྣམས་ཡོད་པ་མེད་པར་འགྱུར་བ་ཡོད་དེ། དགེ་སློང་བུད་མེད་ལ་ཆོས་སྟོན་པའི་ལྟུང་བྱེད་ཅན་དགེ་ ༼༣༡༠༽ སློང་མར་མཚན་གྱུར་པ་ན། ལྟུང་བ་དེ་གཏན་མེད་དུ་འགྱུར་བ་དང༌། དགེ་སློང་མ་འཁོར་དང་འཁོར་མང་པོ་འཇོག་པའི་ལྟུང་བྱེད་ཅན། དགེ་སློང་ཕར་མཚན་གྱུར་པ་ན་ལྟུང་བ་དེ་གཏན་མེད་དུ་འགྱུར་བའི་ཕྱིར་ཞེས་འཆད་པ་ནི།
ཞིང་མ་ཡིན་པ་ཉིད་ལ་ནི་ཉམས་སོ་ཞེས་སོ། ། གསུམ་པ་ནི་དགེ་སློང་ཕ་མ་དགེ་འདུན་ལྷག་མའི་བཅས་པའི་ཉེས་པ་དང་ལྡན་པ་ཡིན་ཡང༌། མཚན་གྱུར་རྗེས་སུ་དེ་འདག་ཕྱིར་དུ་སྤོ་བ་སྤྱོད་མི་དགོས་ཏེ། མཚན་གྱུར་པའི་དབང་གིས་བཅབ་ཉེས་ཉམས་པའི་ཕྱིར་ཞེས་འཆད་པ་ནི། དེ་ལ་ཉེས་པ་བཅབ་པ་མ་ཡིན་པ་མ་ཡིན་ནོ་ཞེས་སོ། ། དེས་ན་འདིར་དགེ་སློང་ཕམ་པ་འཆབ་བཅས་ཅན་དགེ་སློང་མར་མཚན་གྱུར་པ་ལ་བསླབ་པ་སྦྱིན་དུ་རུང་སྟེ། སྔར་གྱི་ཕམ་པ་འཆབ་བཅས་དེ་ཉིད་མཚན་གྱུར་པའི་དབང་གིས་འཆབ་མེད་དུ་སོང་བའི་ཕྱིར། ཕམ་པ་འཆབ་བཅས་ཀྱིས་ཉམས་པ་ལ་བསླབ་པ་སྦྱིན་དུ་མི་རུང་བར་བཤད་པ་མཚན་མ་གྱུར་པའི་དབང་དུ་བྱས་སོ། ། འོན་ཀྱང་འདི་དག་འཐད་མི་འཐད་དཔྱད་པར་བྱའོ། ། དགེ་སློང་གིས་ལྷག་མའི་དངོས་གཞི་འདག་པའི་ཕྱིར་དུ་མགུ་བ་སྤྱད་པ་མཚན་གྱུར་པའི་དབང་གིས་དོན་མེད་པར་འགྱུར་བ་ཡོད་དེ།
དགེ་སློང་གིས་ལྷག་མའི་དངོས་གཞི་འདག་པའི་ཕྱིར་དུ་མགུ་བ་ཞག་དྲུག་སྤྱོད་དགོས་ཤིང་དགེ་སློང་མས་ཟླ་བ་ཕྱེད་སྤྱོད་དགོས་པ་ཡིན་ལ། ཞག་ལྔའི་བར་དུ་མགུ་བ་སྤྱད་པའི་དགེ་སློང་དགེ་སློང་མར་མཚན་གྱུར་ན་མགུ་བ་ཟླ་བ་ཕྱེད་སྤྱོད་དགོས་པ་དང༌། ཞག་བཅུ་བཞིའི་བར་དུ་མགུ་བ་སྤྱད་པའི་དགེ་སློང་མ་དགེ་སློང་ཕར་མཚན་གྱུར་ན། སླར་ཡང་མགུ་བ་ཞག་དྲུག་སྤྱོད་དགོས་པའི་ཕྱིར་ཞེས་འཆད་པ་ནི། མགུ་བ་སྤྱད་པ་ནི་དོན་མེད་པ་ཉིད་ཡིན་ནོ་ཞེས་སོ། ། བཞི་པ་ནི། མཚན་གྱུར་པའི་དབང་གིས་ལྟུང་བ་ཆེ་བ་ཆུང་དུ་འགྲོ་བ་དང༌། ཡོད་པ་མེད་པར་འགྱུར་བའི་རྒྱུ་མཚན་ཡོད་དེ། དགེ་སློང་ཕ་མ་ལུས་རྟེན་མི་འདྲ་བའི་དབང་གིས་ཀུན་སློང་གི་བསམ་པ་མི་འདྲ། ༼༣༡༡༽ དེའི་དབང་གིས་ཉོན་མོངས་པ་མི་འདྲ།
དེའི་དབང་གིས་ལྟུང་བའི་རིགས་ཐ་དད་དུ་བཅས་པའི་ཕྱིར་ཞེས་འཆད་པ་ནི། འདི་ལ་ཆོ་ག་རྣམས་གྱུར་ཏོ་ཞེས་སོ། ། གཉིས་པ་ཡུལ་གྱི་ཡན་ལག་ལ་དོགས་པ་དཔྱད་པ་ལ། འདས་མ་འོངས་ལ་དོགས་པ་དཔྱད་ནས་ད་ལྟར་གྱི་ལུས་ལྟུང་བའི་བྱེད་པ་པོ་ཡིན་ནོ་ཞེས་འཆད་པ་ནི། དེའི་ཚེའི་ལུས་བྱེད་པ་པོ་ཉིད་ཡིན་ནོ་ཞེས་སོ། ། དེའི་དོན་ཡང་དགེ་སློང་གིས་སྐྱེས་པ་གཞན་དང་ཤ་རེག་པ་དང་བཅས་ཏེ་མཚན་མོ་གཅིག་ཏུ་ཉལ་བ་ལ། དངོས་གཞི་ལ་སྦོམ་པོ། སྦྱོར་བ་ལ་ཉེས་བྱས། དགེ་སློང་གིས་བུད་མེད་དང་ཤ་རེག་པ་དང་བཅས་ཏེ་ལྷན་ཅིག་ཉལ་ན། དངོས་གཞིའི་ལྷག་མ།
སྦྱོར་བ་ལ་སྦོམ་པོ། དགེ་སློང་མས་ཤ་རེག་པ་དང་བཅས་ཏེ་བུད་མེད་གཞན་དང་ལྷན་ཅིག་ཉལ་བ་ལ། དངོས་གཞི་ལ་ལྟུང་བྱེད། སྦྱོར་བ་ཉེས་བྱས། དགེ་སློང་མས་སྐྱེས་པ་གཞན་ལ་ཤ་རེག་པ་དང་བཅས་ཏེ་ལྷན་ཅིག་ཉལ་བ་ལ་དངོས་གཞི་ལ་ཕམ་པ། སྦྱོར་བ་ལ་སྦོམ་པོར་འགྱུར་བ་ཡིན་ནོ། ། དེས་ན་ལྟུང་བ་བསྐྱེད་པའི་དུས་དེའི་ཚེ། གང་ལ་ལྟུང་བ་འབྱུང་བའི་ཡུལ་དེའི་ད་ལྟར་བའི་ལུས་ལྟུང་བའི་བྱེད་པ་པོ་ཡིན་གྱི་འདས་མ་འོངས་ཀྱི་ལུས་ལྟུང་བའི་བྱེད་པ་པོ་མ་ཡིན་ནོ། ། དཔེར་ན་དགེ་སློང་གིས་སྐྱེས་པ་གཞན་དང་མཚན་མོའི་དུས་སུ་ཤ་རེག་པ་དང་བཅས་ཏེ་ལྷན་ཅིག་ཉལ་བ་ན། མཐར་ཐུག་གྲུབ་པ་དང་དུས་མཉམ་དུ་སྐྱེས་པ་དེ་བུད་མེད་དུ་མཚན་གྱུར་ན།
དགེ་སློང་ལ་སྦྱོར་བའི་དུས་སུ་ཉེས་བྱས་དང༌། དངོས་གཞིའི་དུས་སུ་ལྷག་མར་འགྱུར་ཏེ། ལྟུང་བ་འབྱིན་པའི་དུས་ཀྱི་ཡུལ་གྱི་ལུས་ད་ལྟ་བ་ལྟུང་བའི་བྱེད་པ་པོ་ཡིན་པ་གང་ཞིག སྦྱོར་བའི་དུས་སུ་ཡུལ་དེ་ཉིད་སྐྱེས་པ་ཡིན་ལ། དངོས་གཞིའི་དུས་སུ་བུད་མེད་དུ་མཚན་གྱུར་ཡིན་པའི་ཕྱིར། དེ་བཞིན་དུ་དེ་གཉིས་ཀ་དངོས་གཞི་གྲུབ་པ་དང་དུས་མཉམ་དུ་བུད་མེད་དུ་མཚན་གྱུར་ན། སྦྱོར་བ་ལ་ཉེས་བྱས། དངོས་གཞི་ལ་ལྟུང་བྱེད་ཡིན་པའི་ ༼༣༡༢༽ སྒྲུབ་བྱེད་ཤེས་པར་བྱའོ། ། ཡང་དགེ་སློང་བུད་མེད་གཞན་དང་ཤ་རེག་པ་དང་བཅས་ཏེ་ལྷན་ཅིག་ཉལ་བ་ན་མཐར་ཐུག་གྲུབ་པ་དང་དུས་མཉམ་དུ། བུད་མེད་དེ་ཉིད་སྐྱེས་པར་མཚན་གྱུར་ན་སྦྱོར་བའི་གནས་སྐབས་སུ་རེག་པའི་ལྷག་མར་གཏོགས་པའི་སྦོམ་པོའོ། །
དངོས་གཞི་ལ་ཡང་སྦོམ་པོ་ཡིན་ནོ། ། དེ་བཞིན་དུ་དགེ་སློང་མས་བུད་མེད་གཞན་དང་ཤ་རེག་པ་དང་བཅས་ཏེ་ལྷན་ཅིག་ཉལ་བ་ན། མཐར་ཐུག་གྲུབ་པ་དང་དུས་མཉམ་དུ་བུད་མེད་དེ་ཉིད་སྐྱེས་པར་མཚན་གྱུར་ན་སྦྱོར་བ་ལ་ཉེས་བྱས། དངོས་གཞི་རེག་པ་མ་ཡིན་ལ། གཉིས་ཀ་དངོས་གཞིའི་དུས་སུ་སྐྱེས་པར་མཚན་གྱུར་ན་སྦྱོར་བ་ཉེས་བྱས། དངོས་གཞི་སྦོམ་པོའོ། ། ཡང་དགེ་སློང་མས་སྐྱེས་པ་གཞན་དང་ཤ་རེག་པ་དང་བཅས་ཏེ་ལྷན་ཅིག་ཉལ་བའི་སྦྱོར་བ་བྱེད་པ་ན་དངོས་གཞི་གྲུབ་པ་དང་དུས་མཉམ་དུ་སྐྱེས་པ་དེ་ཉིད་བུད་མེད་དུ་མཚན་གྱུར་ན་སྦྱོར་བ་སྦོམ་པོ། དངོས་གཞི་ལྟུང་བྱེད་ཡིན་པའི་སྒྲུབ་བྱེད་ཤེས་པར་བྱའོ། ། རིགས་རྒྱུད་གཞན་ལ་བརྟེན་པའི་དོགས་པ་དཔྱད་ནས། རང་གང་དུ་གཏོགས་པའི་འགྲོ་བ་དེ་ཉིད་ལྟུང་བའི་བྱེད་པ་པོ་ཡིན་ནོ་ཞེས་འཆད་པ་ནི།
གཞན་ལས་སྐྱེས་པ་ནི་རང་གི་འགྲོ་བ་ཉིད་མ་ཡིན་པ་མ་ཡིན་ནོ་ཞེས་སོ། ། དེའི་དོན་ཡང་རང་འགྲོ་བ་གང་དུ་གཏོགས་པའི་ལུས་དེ་ཉིད་ལྟུང་བའི་བྱེད་པ་པོ་ཡིན་གྱི། ཕ་མ་ལ་སོགས་པའི་རིགས་རྒྱུད་ལྟུང་བའི་བྱེད་པ་པོ་མ་ཡིན་ཏེ། དུད་འགྲོའམ་མི་མ་ཡིན་གཞན་ལས་སྐྱེས་པའི་མི་བསད་ན་ཕམ་པར་འགྱུར་བ་དང༌། མི་ལས་སྐྱེས་པའི་དུད་འགྲོའམ་མི་མ་ཡིན་བསད་ན་རིམ་བཞིན་དུ་ལྟུང་བྱེད་དང་སྦོམ་པོར་འགྱུར་བའི་ཕྱིར། ཁ་དོག་དང་དབྱིབས་གཞན་ལ་བརྟེན་པའི་དོགས་པ་དཔྱད་ནས། ཤེས་རྒྱུད་གང་དུ་གཏོགས་པའི་ལུས་ལྟུང་བའི་བྱེད་པ་པོ་ཡིན་ནོ་ཞེས་འཆད་པ་ནི། འགྲོ་བ་གཞན་གྱི་རྣམ་པ་བརྟེན་པ་བསད་པ་ལ་ཡང་ངོ་ཞེས་སོ། ། དེའི་དོན་ཡང་ཤེས་རྒྱུད་གང་དུ་གཏོགས་པའི་ལུས་དེ་ཉིད་ལྟུང་བའི་བྱེད་ ༼༣༡༣༽ པ་པོ་ཡིན་གྱི། འགྲོ་བ་གཞན་གྱི་དབྱིབས་དང་ཁ་དོག་གི་ཚུལ་བཟུང་བའི་ལུས་དེ་ཉིད་ལྟུང་བའི་བྱེད་པ་པོ་མ་ཡིན།
དཔེར་ན་མིའི་འགྲོ་བ་པས་རྫུ་འཕྲུལ་གྱི་སྒོ་ནས་འགྲོ་བ་གཞན་གྱི་ཚུལ་བཟུང་བ་ལ་མིའམ་མི་མ་ཡིན་ནམ། དུད་འགྲོའམ་སེམས་ཅན་མ་ཡིན་པར་འདུ་ཤེས་པའི་སྒོ་ནས་གསོད་ན་མཐར་ཐུག་ལ་ཐམས་ཅད་ལ་ཕམ་པ་འབྱུང་བར་ཁྱད་པར་མེད་དེ། དངོས་གཞིའི་དུས་སུ་མིའི་འགྲོ་བ་པ་བསད་པའི་ཕྱིར། དེ་ལ་སྦྱོར་བ་ལ་ཁྱད་པར་ཡོད་དེ། དང་པོའི་སྦྱོར་བ་ལ་སྦོམ་པོ། ཕྱི་མ་གསུམ་གྱི་སྦྱོར་བ་ལ་སྦོམ་པོ་དང་ལྟུང་བྱེད་དང་ཉེས་བྱས་ཀྱི་སྦྱོར་བར་གྱུར་པའི་ཉེས་བྱས་སུ་འགྱུར་བའི་ཕྱིར། དེ་བཞིན་དུ་ལྷའི་འགྲོ་བ་པས་རྫུ་འཕྲུལ་གྱི་སྒོ་ནས་འགྲོ་བ་གཞན་གྱི་ཚུལ་བཟུང་བ་ལ་མིའམ་མི་མ་ཡིན་ནམ། དུད་འགྲོའམ་སེམས་ཅན་མ་ཡིན་པར་འདུ་ཤེས་པའི་སྒོ་ནས་བསད་ན་མཐར་ཐུག་སྦོམ་པོར་འགྱུར་ཏེ། དངོས་གཞིའི་དུས་སུ་ལྷའི་འགྲོ་བ་པ་བསད་པའི་ཕྱིར། དེ་བཞིན་དུ་དུད་འགྲོས་འགྲོ་བ་གཞན་གྱི་ཚུལ་བཟུང་བ་ལ་སྔར་བཞིན་འདུ་ཤེས་པའི་སྒོ་ནས་བསད་ན་མཐར་ཐུག་ལྟུང་བྱེད་དེ།
དངོས་གཞིའི་དུས་སུ་དུད་འགྲོ་བསད་པའི་ཕྱིར། སེམས་ཅན་མ་ཡིན་པ་ཐོ་ཡོར་ལྟ་བུ་ལ་དེ་ལྟར་འདུ་ཤེས་པའི་སྒོ་ནས་བསད་ན་དངོས་གཞིའི་དུས་སུ་ལྟུང་བ་མེད་དེ། བསད་བྱ་གང་ཡང་མ་བསད་པའི་ཕྱིར། སྦྱོར་བ་དང་པོ་ལ་སྦོམ་པོ་ཕྱི་མ་གསུམ་ལ་ཉེས་བྱས་སུ་འགྱུར་ཏེ། སྦྱོར་བ་ལ་འདུ་ཤེས་གཙོ་བོར་གྱུར་པའི་ཕྱིར། འོ་ན་ལྷས་སྦྱིན་ལ་མཆོད་སྦྱིན་དུ་འདུ་ཤེས་པའི་སྒོ་ནས་ལྷས་སྦྱིན་བསད་པ་ལ་དངོས་གཞི་ཇི་ལྟ་བ་བཞིན་བསྐྱེད་པར་ཐལ། མི་ལ་དུད་འགྲོར་འདུ་ཤེས་པའི་སྒོ་ནས་མི་བསད་པ་ལ་དངོས་གཞི་ཇི་ལྟ་བ་བཞིན་བསྐྱེད་པའི་ཕྱིར། ཟེར་ན་མི་མཚུངས་ཏེ་ལྷས་སྦྱིན་ལ་མཆོད་སྦྱིན་དུ་འདུ་ཤེས་ནས་ལྷས་སྦྱིན་གསོད་པ་ན་འདུ་ཤེས་འཁྲུལ་ཞིང་རྒྱུད་ཐ་དད་ཡིན་ལ། ༼༣༡༤༽ མི་ལ་དུད་འགྲོར་འདུ་ཤེས་པའི་སྒོ་ནས་མི་གསོད་པ་ན་འདུ་ཤེས་འཁྲུལ་ཡང་རྒྱུད་གཅིག་པའི་ཕྱིར། རྒྱ་ཆེར་འགྲེལ་དུ།
མདོ་འདི་ནི་མ་བྱིན་པར་ལེན་པ་ལ་སོགས་པ་ལྟུང་བྱེད་ཀྱི་སྡེ་ཐམས་ཅད་ལ་སྦྱར་བ་མ་ཡིན་གྱི། སྲོག་གཅོད་པའི་སྐབས་འབའ་ཞིག་དང་སྦྱོར་རོ། ། འདིར་ལྟུང་བ་རྣམ་པར་བཞག་པ་ནི་དངོས་པོའི་དབང་གིས་རྣམ་པར་བཞག་པ་ཡིན་གྱི་འདུ་ཤེས་ཀྱི་དབང་ཁོ་ནས་རྣམ་པར་བཞག་པ་ནི་མ་ཡིན་ནོ། ། དེ་ལྟ་བས་ན་དགེ་སློང་གིས་མིའི་འགྲོ་བ་པར་གཏོགས་པ་མི་མ་ཡིན་པ་དང༌། དུད་འགྲོའི་འགྲོ་བ་གཞན་གྱི་ལུས་ཀྱི་རྣམ་པ་བརྟེན་པ་ཞིག་གསོད་ན་དེར་འདུ་ཤེས་པས་ཀྱང་རུང་གཞན་དུ་འདུ་ཤེས་པས་ཀྱང་རུང་སྟེ། བསད་པའི་དུས་སུ་དངོས་གཞི་ལ་ཕམ་པ་ཁོ་ནར་འགྱུར་རོ། ། སྦྱོར་བ་ལ་ནི་མིའི་འགྲོ་བར་གཏོགས་པར་འདུ་ཤེས་ན་ནི་སྦོམ་པོའོ། ། མི་མ་ཡིན་པ་དང་དུད་འགྲོའི་འགྲོ་བར་གཏོགས་པར་འདུ་ཤེས་ན་ནི་ཉེས་བྱས་སོ་ཞེས་སོ། ། ཡོན་ཏན་གྱི་ཆ་ལ་བརྟེན་པའི་དོགས་པ་དཔྱད་ནས། འཕེན་པ་གཅིག་པའི་ལུས་ལྟུང་བའི་བྱེད་པ་པོ་ཡིན་ནོ་ཞེས་འཆད་པ་ནི།
གནས་སྐབས་གཞན་ཐོབ་པ་ནི་གཞན་ཉིད་མ་ཡིན་ནོ་ཞེས་སོ། ། དེའི་དོན་ཡང་མིར་འཕེན་བྱེད་ཀྱི་ལས་ཀྱིས་འཕངས་པའི་མིའི་ལུས་དེ་ཉིད་སྲོག་གཅོད་ཀྱི་ཕམ་པའི་བྱེད་པ་པོ་ཡིན་ཏེ། སློབ་པའི་མིའི་རྟེན་ལ་གསོད་པའི་སྦྱོར་བ་བྱས་ནས། དགྲ་བཅོམ་པ་ཐོབ་པའི་ཚེ་མཐར་ཐུག་གྲུབ་པ་ན་སྲོག་གཅོད་ཀྱི་ཕམ་པ་ཇི་ལྟ་བ་བཞིན་བསྐྱེད་པའི་ཕྱིར་ཏེ། སྔོན་སློབ་པའི་གནས་སྐབས་ཀྱི་ལུས་དང་ཕྱིས་དགྲ་བཅོམ་པ་ཐོབ་པའི་གནས་སྐབས་ཀྱི་ལུས་གཉིས་འཕེན་བྱེད་ཀྱི་ལས་གཅིག་གིས་འཕངས་པའི་མིའི་ལུས་སུ་རིགས་གཅིག་པའི་ཕྱིར། དེ་བཞིན་དུ་སློབ་པའི་རྟེན་ལ་གསོད་པའི་སྦྱོར་བ་བརྩམས་ནས་དགྲ་བཅོམ་པའི་རྟེན་ལ་མཐར་ཐུག་གྲུབ་ན་མཚམས་མེད་དུ་འགྱུར་བ་ཡོད་དེ། རྒྱ་ཆེར་འགྲེལ་ལས། དེ་ལྟ་བས་ན་གང་གིས་ ༼༣༡༥༽ དགྲ་བཅོམ་པ་མ་ཡིན་པའི་གནས་སྐབས་སུ་བསད་པའི་ཕྱིར་སྦྱོར་བ་བྱས་ནས། དེས་དགྲ་བཅོམ་པ་ཉིད་ཐོབ་པ་ན་གསོད་པར་བྱེད་ན་དེ་ལ་ཕམ་པ་དང་མཚམས་མེད་པ་གཉིས་ཀ་འབྱུང་བ་ཁོ་ནར་འགྱུར་ཏེ། དགྲ་བཅོམ་པའི་གནས་སྐབས་གཞན་ཐོབ་པ་དེ་རྒྱུད་གཞན་མ་ཡིན་པའི་ཕྱིར་རོ། །
ཞེས་གསུངས་པའི་ཕྱིར་རོ། ། གལ་ཏེ་མི་འཐད་དེ། བསྣུན་འོག་དགྲ་བཅོམ་པ་ལ་མིན། ། ཞེས་པ་དང་འགལ་བའི་ཕྱིར་ཞེས་ཟེར་ན། སྐྱོན་མེད་དེ་འདི་ནི་སློབ་པའི་རྟེན་ལ་འཆི་བར་ངེས་པའི་མཚོན་བསྣུན་པའི་འོག་ཏུ་དགྲ་བཅོམ་ཐོབ་པ་ལ་མཚམས་མེད་དུ་མི་འགྱུར་བར་བསྟན་ལ། རྒྱ་ཆེར་འགྲེལ་གྱི་དོན་ནི་སློབ་པའི་རྟེན་ལ་གསོད་པའི་སྦྱོར་བ་གྲོས་བྱེད་པ་ཙམ་བརྩམས་ནས་དགྲ་བཅོམ་པའི་རྟེན་ལ་མཐར་ཐུག་གྲུབ་པ་ལ་མཚམས་མེད་དུ་འགྱུར་བ་ཡོད་པ་ལ་དགོངས་པའི་ཕྱིར། གསུམ་པ་ལ་དངོས་དང༌། ཞར་བྱུང་གཉིས། དང་པོ་ལ། བསླབ་རྒྱུན་ཐ་དད་པས།
ཀུན་སློང་གི་རྒྱུན། བཅས་པའི་རིགས། ཀུན་སྤོང་གི་རྣམ་པ། སྦྱོར་བ་ཐ་དད་པས་ལྟུང་བ་ཐ་དད་དུ་འགྱུར་ཚུལ་དང་ལྔ། དང་པོ་ནི། བསླབ་པའི་རྒྱུན་ཐ་དད་པས་ལྟུང་བ་ཐ་དད་དུ་འགྱུར་བ་ཡོད་དེ། དང་པོ་ལོ་དྲུག་གི་ནང་དུ་སྟན་ནང་ཚངས་ཅན་གཉིས་པར་བྱེད་པ་བརྩམས། དེ་ནས་ཉེས་པ་དེ་མེད་པའི་ཁྱིམ་སར་བབས་ནས་སླར་ཡང་བསྙེན་པར་རྫོགས་ཏེ། སྟན་ནང་ཚངས་ཅན་གཉིས་པར་བྱེད་པ་ལ་སྦྱོར་བའི་ལྟུང་བ་ཐ་དད་པ་གཉིས་དང༌། དངོས་གཞིའི་ལྟུང་བྱེད་གཅིག་འབྱུང་བས་བཤགས་པ་ཐ་དད་དུ་བྱེད་དགོས་པའི་ཕྱིར་ཞེས་འཆད་པ་ནི།
ཉེས་པ་དེ་མེད་པ་ཉིད་ལ་ནི་འོང་བ་ནི་ཐ་དད་དོ་ཞེས་སོ། ། གཉིས་པ་ནི། ཀུན་སློང་གི་བསམ་པའི་རྒྱུན་ཐ་དད་པས་ལྟུང་བ་ཐ་དད་དུ་འགྱུར་བ་ཡོད་དེ། དང་པོ་ཚད་ལྷག་གི་ཁང་པ་བྱེད་པའི་སྦྱོར་བ་བརྩམས་ནས་དེ་བྱེད་པའི་བསམ་པ་བཏང༌། སླར་ཡང་ཚད་ལྷག་གི་ཁང་པ་དེ་ཉིད་བྱེད་འདོད་ཀྱི་བསམ་པས་རྫོགས་པར་བྱས་ན་སྦྱོར་བའི་ ༼༣༡༦༽ ལྟུང་བ་ཐ་དད་པ་གཉིས་དང༌། དངོས་གཞི་ལྷག་མ་གཅིག་འབྱུང་བས་བཤགས་པ་ཐ་དད་དུ་བྱེད་དགོས་པའི་ཕྱིར་ཞེས་འཆད་པ་ནི། བཏང་བ་ཡང་ངོ་ཞེས་སོ། ། གསུམ་པ་ནི། བཅས་པའི་རིགས་ཐ་དད་ལས་ལྟུང་བ་ཐ་དད་དུ་འགྱུར་བ་ཡོད་དེ། གཞིའི་ཡན་ལག་གཅིག་ཉིད་ལ་བཅས་པའི་རིགས་ཐ་དད་པའི་དབང་གིས་ལྟུང་བ་རིགས་ཐ་དད་པ་དུ་མ་ཅིག་ཅར་དུ་འགྱུར་བ་ཡོད་པའི་ཕྱིར།
དཔེར་ན་རང་གི་ཕ་དགྲ་བཅོམ་པ་ཡིན་པ་ལ་མི་ཆོས་བླ་མའི་བརྫུན་སྨྲས་པའི་སྒོ་ནས་བསད་པ་ལ་ཕམ་པ་གཉིས་དང་མཚམས་མེད་གཉིས་ཅིག་ཅར་འབྱུང་བ་བཞིན་ནོ་ཞེས་འཆད་པ་ནི། གཞི་གཅིག་ལ་དུ་མ་ཉིད་བཅས་པ་ལ་ནི། ཇི་སྙེད་པ་དེ་སྙེད་ཀྱི་ཉེས་པར་འགྱུར་རོ་ཞེས་སོ། ། བཞི་པ་ནི། ཀུན་སློང་གི་རྣམ་པ་ཐ་དད་པས་ལྟུང་བ་ཐ་དད་དུ་འགྱུར་བ་ཡོད་དེ། ཆ་ཅན་གྱི་ལྟུང་བ་དང་དེའི་ཆར་གཏོགས་པའི་ལྟུང་བ་རྣམས་ཀུན་སློང་གི་བསམ་པའི་དབང་གིས་ལྟུང་བ་ཐ་དད་དུ་འགྱུར་བ་ཡོད་པའི་ཕྱིར། དཔེར་ན་མི་ཚངས་སྤྱོད་ཀྱི་ཕམ་པ་དང༌། ཁུ་བ་འབྱིན་པའི་ལྷག་མ་གཉིས་ཆ་ཅན་གྱི་ལྟུང་བ་དང༌། ཆར་གཏོགས་ཀྱི་ལྟུང་བ་ཡིན་ཀྱང་ལྟུང་བ་ཐ་དད་དུ་བཤད་པ་བཞིན་ནོ་ཞེས་འཆད་པ་ནི། དེའི་ཆ་ནི་དེ་གཏོགས་སོ། །
ཕྱུང་བ་ཐམས་ཅད་ལ་མཐའ་ཉིད་མ་གཏོགས་པ་ནི་དགེ་འདུན་ལྷག་མའོ་ཞེས་སོ། ། ལྔ་པ་ནི། སྦྱོར་བ་ཐ་དད་པས་ལྟུང་བ་ཐ་དད་དུ་འགྱུར་བ་ཡོད་དེ། སྦྱོར་བ་ཐ་དད་པའི་སྒོ་ནས་ལན་དུ་མར་བརྐུས་པ་ལ་མཐར་རིན་ཐང་ཚང་ཡང་དངོས་གཞིའི་དུས་སུ་ཕམ་པར་མི་འགྱུར་ཞིང་སྦྱོར་བ་ལ་ཉེས་བྱས་སོ་སོར་དང་དངོས་གཞིའི་དུས་སུ་སྦོམ་པོ་འབྱུང་བས་བཤགས་པ་ཐ་དད་དུ་བྱེད་དགོས་པའི་ཕྱིར་ཞེས་འཆད་པ་ནི། བྱ་བ་དུ་མའི་འབྲས་བུས་ལྟུང་བ་རྩོམ་པར་མི་བཞག་གོ་ཞེས་དང༌། རྒྱ་ཆེར་འགྲེལ་དུ། དཔེར་ན་ཉུང་ངུ་ཉུང་ངུར་བརྐུས་པ་གཅིག་ཏུ་བསྡོམས་པས་མ་ཤ་ཀ་ལྔ་ལ་སོགས་པའི་ཚད་དུ་ཆོག་པ་གང་ཡིན་པ་དེས་ཕམ་པར་མི་འགྱུར་བ་ལྟ་བུ་དང་ཞེས་སོ། ། གང་ཟག་གཞན་གྱིས་ཕལ་ཆེར་བྱས་ ༼༣༡༧༽ པའི་ཁང་པ་དང་གདན་ལ་སོགས་པ་ལ་ཡང༌། དགེ་སློང་རང་ཉིད་ཀྱིས་དེའི་འཕྲོ་བྱེད་པ་ལ་ལྟུང་བའི་དངོས་གཞི་ཇི་ལྟ་བ་བཞིན་མི་བསྐྱེད་དོ་ཞེས་འཆད་པ་ནི། ཕྱེད་བྱས་པ་ལ་བྱེད་པ་ནི་ཕྱེད་ཉིད་དོ་ཞེས་སོ། །
གཉིས་པ་ཞར་བྱུང་ནི། ལྟུང་བ་ལ་གང་དགོས་པའི་ཡན་ལག་མ་ཚང་བ་དེ་ལ་ལྟུང་བ་འོག་མ་ན་སྨད་པ་ཡིན་ནོ་ཞེས་འཆད་པ་ནི། ཁ་ན་མ་ཐོ་བ་ན་སྨད་པ་དག་གི་ཆ་ཉིད་ནི་ན་སྨད་པ་ཡིན་ནོ་ཞེས་སོ། ། དཔེར་ན་ཕམ་པའི་སྐུར་པ་འདེབས་པ་ལ་དགེ་འདུན་ལྷག་མ་དང༌། ལྷག་མའི་སྐུར་པ་འདེབས་པ་ལ་ལྟུང་བྱེད་དང༌། དེ་བས་ན་སྨད་པ་ཉེས་པ་སྦོམ་པོ་དང༌། ལྟུང་བྱེད་དང་སོ་སོར་བཤགས་པར་བྱ་བ་དང་ཉེས་བྱས་དག་གིས་སྐུར་པ་འདེབས་པ་ལ་ནི་ཉེས་བྱས་ཕྲ་མོ་འབྱུང་བར་བཤད་པའི་ཕྱིར་ཞེས་སོ། ། བཞི་པ་བསམ་པའི་ཡན་ལག་ལ་དངོས་དང༌། ཞར་བྱུང་གཉིས། དང་པོ་ནི།
སྡེ་ལྔའི་དངོས་གཞི་བསྐྱེད་པ་ལ་དེ་ཡིན་ལ་དེ་ཡིན་གྱི་འདུ་ཤེས་མ་འཁྲུལ་བ་མི་དགོས་ཏེ། ཐེ་ཚོམ་ཟ་བས་ཀྱང་འདུ་ཤེས་ཀྱི་གོ་ཆོད་པ་ཡོད་པའི་ཕྱིར། དཔེར་ན་འདི་མི་དང་དུད་འགྲོ་གང་ཡིན་སྙམ་པའི་ཐེ་ཚོམ་དང་བཅས་པའི་སྒོ་ནས་བསད་པ་ལ། མིའི་འགྲོ་བ་པ་ཡིན་ན་ཕམ་པ་དང༌། དུད་འགྲོ་ཡིན་ན་ལྟུང་བྱེད་དུ་འགྱུར་བའི་ཕྱིར་ཞེས་འཆད་པ་ནི། ཐམས་ཅད་ལ་ཐེ་ཚོམ་ཟ་བས་ཞུགས་པ་ནི་བསམ་པ་དང་བཅས་པ་ཡིན་ནོ་ཞེས་སོ། ། དེ་ཡང་སྦྱོར་བའི་ལྟུང་བ་བསྐྱེད་པ་ལ་འདུ་ཤེས་གཙོ་བོ་ཡིན་གྱི་དངོས་པོ་གཙོ་བོ་མ་ཡིན་ཏེ། དུད་འགྲོ་ལ་མིར་འདུ་ཤེས་པའི་སྒོ་ནས་སྲོག་བཅད་ན་སྦྱོར་བ་ལ་སྦོམ་པོ། དངོས་གཞི་ལ་ལྟུང་བྱེད། མི་ལ་དུད་འགྲོར་འདུ་ཤེས་པའི་སྒོ་ནས་སྲོག་བཅད་ན་སྦྱོར་བ་ལ་ཉེས་བྱས།
དངོས་གཞི་ལ་ཕམ་པར་འགྱུར་བའི་ཕྱིར་ཞེས་འཆད་པ་ནི། སྦྱོར་བ་ལ་ནི་འདུ་ཤེས་ཡན་ལག་ཡིན་ནོ་ཞེས་སོ། ། དངོས་གཞིའི་ལྟུང་བ་བསྐྱེད་པ་ལ་གང་བསམས་པའི་དངོས་པོ་དེ་ཉིད་ཡན་ལག་ཏུ་དགོས་ཏེ། མི་བསད་པར་བྱའོ་སྙམ་དུ་བསམས་ནས་ ༼༣༡༨༽ མི་མ་ཡིན་པ་བསད་པ་དང༌། མི་མ་ཡིན་པ་བསད་པར་བྱའོ་སྙམ་དུ་བསམས་ནས་མི་བསད་པ་ལ་སྦྱོར་བ་ལ་སྦོམ་པོའམ་ཉེས་བྱས་སུ་འགྱུར་གྱི། དངོས་གཞིའི་ལྟུང་བ་གཏན་མེད་པའི་ཕྱིར་ཞེས་འཆད་པ་ནི། བསམས་པ་ལ་ནི་དེ་ཉིད་དོ་ཞེས་དང༌། རྒྱ་ཆེར་འགྲེལ་དུ། དངོས་གཞི་ལ་དོན་ཉིད་ཡན་ལག་ཡིན་པར་སྟོན་ཏེ། དཔེར་ན་མི་བསད་པར་བྱའོ་སྙམ་པ་ལས་མི་མ་ཡིན་པ་བསད་པ་དང༌།
མི་མ་ཡིན་པ་བསད་པར་བྱའོ་སྙམ་པ་ལས་མི་བསད་པ་ལ་སོགས་པ་ནི་སྦྱོར་བའི་ལྟུང་བ་ཁོ་ན་ཡིན་གྱི་དངོས་གཞིར་ནི་མི་འབྱུང་ངོ༌། ། ཞེས་གསུངས་པ་ལྟར་རོ། ། མི་ཚངས་སྤྱོད་དང་ཁུ་བ་འབྱིན་པ་ལ་གང་བསམས་པའི་དངོས་པོ་ཡན་ལག་ཏུ་མི་དགོས་ཏེ། དཀར་བཤམས་ལ་མི་ཚངས་པར་སྤྱད་པར་བྱའོ་སྙམ་ནས་སྔོ་བསངས་ལ་མི་ཚངས་པར་སྤྱད་པ་དང༌། ལག་པ་ལ་ཁུ་བ་དབྱུང་བར་བྱའོ་སྙམ་དུ་བསམས་ནས་ཡན་ལག་གཞན་ལ་ཁུ་བ་འབྱིན་པ་ན། ལྟུང་བའི་དངོས་གཞི་ཇི་ལྟ་བ་བཞིན་བསྐྱེད་པའི་ཕྱིར། བརྫུན་སྨྲ་བ་ལ་ཡང་གང་བསམས་པ་དེ་ཉིད་ཡན་ལག་ཏུ་མི་དགོས་ཏེ། ལྷས་སྦྱིན་ལ་བརྫུན་སྨྲ་བར་བསམས་ནས། དེ་ལས་གཞན་པ་ལ་སྨྲས་པ་ལ་ཡང་ལྟུང་བ་ཇི་ལྟ་བ་བཞིན་བསྐྱེད་པ་ཡོད་པའི་ཕྱིར་ཞེས་འཆད་པ་ནི། མི་ཚངས་པར་སྤྱོད་པ་དང་ཁུ་བ་འབྱིན་པ་གཉིས་ལ་ནི་དེར་མ་ཟད་དོ། །
མི་བདེན་པ་ལ་ནི་ཉན་པ་པོ་ཡང་ངོ་ཞེས་སོ། ། གཉིས་པ་ཞར་བྱུང་ནི། མི་ཚངས་སྤྱོད་དང་འཁྲིག་ཚིག་སྨྲ་བ་ལ་སོགས་པའི་ཡུལ་བུད་མེད་ལ་འཁྲིག་པ་བརྟེན་པའི་མཐུ་དང་ལྡན་པ་ཞིག་དགོས་སོ་ཞེས་འཆད་པ་ནི། ཡན་ལག་ཐམས་ཅད་དང་དུ་བླང་དུ་རུང་བ་ཉིད་ནི་བརྟེན་པའི་ཕྱིར་མཐུ་དང་ལྡན་པ་ཉིད་ཡིན་ནོ་ཞེས་སོ། ། ལྔ་པ་ལ་དབང་དུ་བྱ་བའི་མདོ་དང༌། ཡན་ལག་སོ་སོའི་མཚན་ཉིད་གཉིས། ། དང་པོ་ནི། རྫུ་འཕྲུལ་གྱི་ཆོས་ཅན་ཞེས་པ་ནས། བྱེད་དུ་བཅུག་པ་ཡིན་ནོ་ཞེས་པའི་བར་གྱིས་ལྟུང་བ་གཅིག་ཉིད་སྦྱོར་བ་ལ་ཡན་ལག་འདི་དང་འདི་དགོས་ ༼༣༡༩༽ སོ་ཞེས་བཤད་པའི་ནང་ནས། ཡན་ལག་གང་རུང་གཅིག་མ་ཚང་ན་ན་སྨད་དུ་འགྱུར།
གཉིས་ལ་སོགས་པ་དུ་མ་མ་ཚང་ན་ཆེས་ན་སྨད་དུ་འགྱུར་ཏེ། དཔེར་ན་མི་ཡན་ལག་ཏུ་དགོས་པ་ལ་དུད་འགྲོ་ཡན་ལག་ཏུ་བྱས་ན་ཆེས་ན་སྨད་དུ་འགྱུར་བ་བཞིན་ནོ། ། ཞེས་གཞུང་འོག་མ་རྣམས་ཀྱིས་ཐུན་མོང་གི་རྣམ་བཞག་མདོར་བསྟན་པའི་ཚུལ་གྱིས་འཆད་པ་ནི། འོག་མ་དག་ལ་ནི་གཞན་ལ་ན་སྨད་པ་ཉིད་དོ། ། དུ་མ་མ་ཚང་བ་ལ་ནི་དེ་བས་ཀྱང་ངོ༌། ། མི་ལ་དུད་འགྲོ་ཡང་ངོ་ཞེས་སོ། ། གཉིས་པ་ལ་ཡུལ་གྱི། བསམ་པའི། སྦྱོར་བ་དང་མཐར་ཐུག་གི་ཡན་ལག་དང་གསུམ་མོ། ། དང་པོ་ལ་བུད་མེད་ཀྱིས་བསྐྱེད་པའི།
རེག་པས་བསྐྱེད་པའི། ཐ་སྙད་ཀྱིས་བསྐྱེད་པའི། ཁྱིམ་པས་བསྐྱེད་པའི། རབ་བྱུང་གིས་བསྐྱེད་པའི། རབ་བྱུང་གི་རྫས་ཀྱིས་བསྐྱེད་པའི་ཡན་ལག་དང་དྲུག དང་པོ་ནི། སྤྱིར་བུད་མེད་ཀྱིས་བསྐྱེད་པའི་ལྟུང་བ་ལ། མི་ཚངས་སྤྱོད་དང་རེག་པ་དང༌། ། འཁྲིག་ཚིག་བསྙེན་བསྐུར་བསྔགས་པ་དང༌། ། དབྱེན་གཉིས་བུད་མེད་ཉལ་བའོ། །
ཞེས་པ་ལྟར་ཡིན་ལ། དེ་དག་གི་ནང་ནས་འཁྲིག་ཚིག་སྨྲ་བ་སོགས་ལ་རྫུ་འཕྲུལ་མ་ཐོབ་པའི་བུད་མེད་ཡན་ལག་ཏུ་དགོས་ཏེ། རྫུ་འཕྲུལ་དང་ལྡན་པའི་བུད་མེད་ལ་འཁྲིག་ཚིག་སོགས་སྨྲས་ཀྱང་ལྟུང་བའི་དངོས་གཞི་ཇི་ལྟ་བ་བཞིན་མི་བསྐྱེད་པའི་ཕྱིར་ཞེས་འཆད་པ་ནི། རྫུ་འཕྲུལ་གྱི་ཆོས་ཅན་ཉིད་མ་ཡིན་པ་ནི། རེག་པ་མ་ཡིན་པའི་ཡན་ལག་ཡིན་ནོ་ཞེས་དང༌། འདུལ་བྱེད་ལས། ངག་སྨྲ་བའི་སྐབས་ལས། རྫུ་འཕྲུལ་གྱི་རྣམ་པར་འཕྲུལ་བའི་ཆོས་ཅན་མོ་ལ་སྨྲས་ན་སྦོམ་པོའོ། ། རྫུ་འཕྲུལ་གྱི་རྣམ་པར་འཁྲུལ་པའི་ཆོས་ཅན་མོ་མ་ཡིན་པ་ལ་སྨྲས་ན་དགེ་འདུན་ལྷག་མའོ། ། ཞེས་སོ། །
མི་ཚངས་སྤྱོད་དང་རེག་པའི་དགེ་འདུན་ལྷག་མ་ལ་རྫུ་འཕྲུལ་ཐོབ་པའི་བུད་མེད་ཀྱང་ཡན་ལག་ཏུ་འགྱུར་བ་ཡོད་དེ། རྒྱ་ཆེར་འགྲེལ་ལས། རེག་པ་ནི་ཐམས་ཅད་ལ་ ༼༣༢༠༽ འདྲ་བའི་ཕྱིར་ཏེ། ཁ་ཅིག་ལ་ནི་ཕམ་པར་འགྱུར་ལ། ཁ་ཅིག་ལ་ནི་དགེ་འདུན་ལྷག་མར་འགྱུར་རོ་ཞེས་གསུངས་པའི་ཕྱིར། གཉིས་པ་ནི། སྤྱིར་རེག་པས་བསྐྱེད་པའི་ལྟུང་བ་ལ་ནང་གི་རེག་པས་བསྐྱེད་པ་དང༌། ཕྱིའི་རེག་པས་བསྐྱེད་པ་གཉིས་ཡོད་ལ། དང་པོ་ནི་མི་ཚངས་སྤྱོད་ལྟ་བུ། གཉིས་པ་ནི་རེག་པའི་ལྷག་མ་དང་འབྱིན་པའི་ལྷག་མ་དང༌།
ག་ག་ཚིལ་བྱེད་པའི་ལྟུང་བྱེད་ལྟ་བུའོ། ། དེ་དག་ལ་རེག་བྱ་རེག་བྱེད་གཉིས་ཀ་མ་ཉམས་པ་དགོས་ཏེ། ཉམས་ན་སེལ་བར་འགྱུར་བའི་ཕྱིར། སེན་མོ་ལ་སོགས་པ་བཞི་ཡང་ཉམས་པ་དང་ཆ་འདྲ་བས་རེག་པའི་ལྟུང་བ་ཇི་ལྟ་བ་བཞིན་མི་བསྐྱེད་དོ་ཞེས་འཆད་པ་ནི། རེག་པར་བྱ་བ་ཉིད་ནི་མ་ཉམས་པའོ། ། ག་ག་ཚིལ་བྱེད་པ་ལ་ཡང་ངོ༌། ། སེན་མོ་དང་སོ་དང་ཤ་མེད་པའི་རུས་པ་དང༌། སྤུ་དག་ནི་གཞན་དང་ལྡན་པ་ཉིད་དོ་ཞེས་སོ། ། གསུམ་པ་ནི། སྤྱིར་ཐ་སྙད་སྤྱིས་བསྐྱེད་ཀྱི་ལྟུང་བ་ནི།
མི་ཆོས་གཉེན་བྱེད་ཁང་པའི་ཡུལ། ། གཞི་མེད་བག་ཙམ་ཁྱིམ་སུན་འབྱིན། ། ཤེས་བཞིན་བཤེས་ངོར་འཕྱ་བ་དང༌། ། སྡིག་ལྟ་ལྷག་མས་སྐུར་འདེབས་སོ། ། ཞེས་པ་ལྟར་ཡིན་ལ། འདི་དག་བསྐྱེད་པ་ལ་སྤྱིར་མི་ཡིན་པ་བསམ་པ་རང་བཞིན་དུ་གནས་པ། མ་ནིང་དང་མཚན་གཉིས་པའི་སྐྱོན་དང་བྲལ་བ། དོན་གོ་བ་སྨྲ་ཤེས་པ་སྟེ་ཐ་སྙད་ལྔ་ལྡན་ཡན་ལག་ཏུ་དགོས་སོ་ཞེས་འཆད་པ་ནི། མིའི་འགྲོ་བ་པ་ནི་ཐ་སྙད་དུ་བྱ་བ་ཉིད་ཡིན་ནོ། ། རང་བཞིན་ཉམས་པ་ནི་མ་ཡིན་ནོ། །
མ་ནིང་དང་མཚན་གཉིས་པ་དག་ནི་དེ་དང་ལྡན་པ་ཉིད་དོ། ། དོན་གོ་བའོ། ། སྨྲ་བ་པོ་ཉིད་ལ་ཡོད་པ་སྟེ་ཞེས་སོ། ། ལུས་ཀྱིས་རེག་པའི་ལྷག་མ་བསྐྱེད་པའི་ཡུལ་ལ་ཐ་སྙད་ཀྱི་ཡུལ་དང་འདྲ་བར་མི་ཡིན་པ་དང་བསམ་པ་རང་བཞིན་དུ་གནས་པ་མ་ནིང་མ་ཡིན་པ་དགོས་སོ་ཞེས་འཆད་པ་ནི། རེག་པ་ནི་ཐ་སྙད་དང་འདྲའོ་ཞེས་དང༌། ཚིག་ལེའུར་བྱས་པར། སྐྱེས་པ་མ་ནིང་ལ་སོགས་དང༌། ། དུད་འགྲོ་མོ་ལ་ ༼༣༢༡༽ ཉེས་བྱས་ཉིད། ཅེས་སོ། ། བཞི་པ་ནི།
སློང་བ་དང་སློང་བ་རིགས་པའི་སྤང་བ་སོགས་ཁྱིམ་པས་བསྐྱེད་པའི་ལྟུང་བ་ལ་རང་དང་ནོར་མི་གཅིག་པའི་ཁྱིམ་པ་ཐ་སྙད་ལྔ་ལྡན་དགོས་ཏེ། ཕྱི་རོལ་པའི་རབ་བྱུང་ངམ། སྡོམ་པ་བླངས་ཀྱང་མ་ཆགས་པའམ། ཆགས་ཀྱང་ཉམས་པ་ལ་ན་སྨད་དུ་འགྱུར་བའི་ཕྱིར་ཞེས་འཆད་པ་ནི། ཕྱི་རོལ་པའི་རབ་ཏུ་བྱུང་བ་དང༌། མ་ཆགས་པ་དང་ཉམས་པ་དག་ནི་ཕྱེད་ཉིད་ཁྱིམ་པའོ་ཞེས་སོ། ། ལྔ་པ་ལ་བསྙེན་པར་རྫོགས་པའི་བསྐྱེད་པ་དང༌། རབ་བྱུང་བསྙེན་པར་མ་རྫོགས་པས་བསྐྱེད་པ་གཉིས། དང་པོ་ལ་དགེ་སློང་ཕས་དང༌། དགེ་སློང་མས་བསྐྱེད་པ་གཉིས།
དང་པོ་ནི། དབྱེན་སོགས་བསྒོ་གྱུར་བཞི་པོ་དང༌། ། བྱིན་ཕྲོག་གཏད་པ་བསྔོས་བསྒྱུར་དང༌། ། སྐྱོན་དང་ཕྲ་མ་སྐྱོ་སྔོགས་དང༌། ། གནས་ངན་ལེན་དང་བཤེས་ངོར་འཕྱ། ། ཞེས་པ་ལ་སོགས་པའི་ལྟུང་བ་བསྐྱེད་པའི་ཡུལ་དུ་དགེ་སློང་བསྙེན་པར་རྫོགས་པ་མཚན་དང་ལྟ་བ་མཐུན་པ་ཞིག་དགོས་སོ་ཞེས་འཆད་པ་ནི། དགེ་སློང་བསྙེན་པར་རྫོགས་པ་ཅན་མ་ཉམས་པ་ཉིད་ནི། བསླབ་པ་དག་ལ་ཡན་ལག་ཡིན་ནོ། ། མཚན་དང་ལྟ་བ་ཁས་བླངས་པ་དག་གིས་ནི་རང་གི་ཕྱོགས་ཉིད་ཀྱི་ཁོངས་སུ་གཏོགས་སོ་ཞེས་སོ། ། གཉིས་པ་ནི།
འཁྲུར་འཇུག་གོས་ལེན་པ་ལ་རྨེལ་དང༌། ། མ་བསྐོས་ཉི་མ་ནུབ་པ་དང༌། ། ཟས་དང་ཆོས་གོས་གཉིས་དག་དང༌། ། དོན་མཐུན་གྲུ་དང་སྦྱོར་བཅུག་པའོ། ། ཞེས་པའི་ལྟུང་བ་འདི་དག་བསྐྱེད་པའི་ཡུལ་དུ་དགེ་སློང་མ་བསྙེན་པར་རྫོགས་ཤིང་མ་ཉམས་པ་ལྟ་བ་མཐུན་པ་དགོས་སོ་ཞེས་འཆད་པ་ནི། དགེ་སློང་མ་བསྙེན་པར་རྫོགས་པ་ཅན་མ་ཉམས་པ་ཉིད་ནི་བསླབ་པ་དག་ལ་ཡན་ལག་ཡིན་ནོ། ། ལྟ་བ་ཁས་བླངས་པ་དག་གིས་ནི་རང་གི་ཕྱོགས་ཉིད་ཀྱི་ཁོངས་སུ་གཏོགས་སོ་ཞེས་སོ། ། གཉིས་པ་ནི། འདོན་དང་གནས་ངན་ལེན་དང་ཆོས། ། ནུབ་ལྷག་མ་ལོན་བསྙེན་རྫོགས་བྱེད། །
ཅེས་པ་ལ་ ༼༣༢༢༽ བསྙེན་པར་མ་རྫོགས་པ་ཙམ་ཡུལ་དུ་དགོས་ལ། དགེ་ཚུལ་བསྙིལ་བ་སྡུད་པ་ལྟ་བུའི་ལྟུང་བྱེད་ལ་ཁྱིམ་པ་སོགས་ཡུལ་དུ་བྱས་ན་ན་སྨད་དུ་འགྱུར་རོ་ཞེས་འཆད་པ་ནི། འདིར་གཏོགས་པ་ལ་ཁྱིམ་པ་ལ་ནི་རྟགས་ཅན་ཉིད་ཀྱི་བས་ན་སྨད་དོ་ཞེས་སོ། ། དྲུག་པ་ནི། འཆང་འབྲལ་འཇོག་གསུམ་ལ་སོགས་པ་གོས་དང་སྣོད་སྤྱད་ཀྱིས་བསྐྱེད་པ་དང༌། གསོག་འཇོག་དང༌། སྤངས་པ་ཟ་བ་ལ་སོགས་པ་ཟས་ཀྱིས་བསྐྱེད་པའི་ལྟུང་བའི་ཡུལ་ལ། རབ་བྱུང་ལ་རུང་ཞིང་ཚད་དང་ལྡན་པའི་རྫས་ཡིན་པ་ཞིག་དགོས་སོ་ཞེས་འཆད་པ་ནི། རབ་ཏུ་བྱུང་བའི་རྫས་དག་ལ་ནི་རུང་བ་ཉིད་དང༌། ཚད་དང་ལྡན་པ་ལ་སོགས་པ་ཉིད་དོ་ཞེས་སོ། །
གཉིས་པ་ཀུན་སློང་གི་བསམ་པ་ནི། མི་ཆོས་བླ་མ་མ་བྱིན་ལེན་འཁྲིག་ཚིག་སྨྲ་བ་བསྙེན་བཀུར་བསྔགས་པའི་དགེ་འདུན་ལྷག་མ་དང་འབྲེལ་བ་གཉིས། བྱིན་ཕྲོག་གཏད་པ་མ་གཏོགས་པའི་སྤང་ལྟུང་ལྷག་མ་ཉེར་དྲུག་དང༌། ཤེས་བཞིན་དུ་བརྫུན་སྨྲ་བ། ཞལ་ལྟ་པ་ལ་དངོས་སུ་འཕྱ་བ། དགེ་སློང་མར་ཟས་སྦྱོར་དུ་འཇུག་པ། ཡང་ཡང་ཟ་བ། མུ་སྟེགས་ཅན་གྱི་འདུག་གནས་སུ་ཟ་བ། ལྷུང་བཟེད་དོ་གསུམ་ཙམ་ལས་ལྷག་པ་ལེན་པའི་ལྟུང་བྱེད་དང༌། སོར་བཤགས་བཞི་རྣམས་ལ་རང་ཁོ་ནའི་བསམ་པ་དང་ལྡན་པ་ཞིག་དགོས་སོ་ཞེས་འཆད་པ་ནི།
རང་གི་དོན་ཉིད་གཙོ་ཆེར་ཡོད་པའོ་ཞེས་སོ། ། དེ་ཡང་ལྟུང་བ་དེ་རྣམས་གཞན་དོན་ནམ་རང་གཞན་ཐུན་མོང་བའི་བསམ་པས་སྤྱད་ཀྱང་ན་སྨད་ཙམ་དུ་འགྱུར་བ་ཡིན་གྱི་དངོས་གཞི་ཇི་ལྟ་བ་བཞིན་མི་བསྐྱེད་དེ། རྒྱ་ཆེར་འགྲེལ་དུ། ཁ་ན་མ་ཐོ་བ་གང་ལ་རང་གི་དོན་ཉིད་གཙོ་ཆེར་ཡོད་པ་དེ་ལ་རང་གི་དོན་ཉིད་ཁ་ན་མ་ཐོ་བ་ཡོངས་སུ་རྫོགས་པར་བྱེད་པ་ཡིན་གྱི་གཞན་གྱི་དོན་ནི་ཁ་ན་མ་ཐོ་བ་ཡོངས་སུ་རྫོགས་པར་བྱེད་པ་མ་ཡིན་ཏེ། རང་གི་དོན་མ་ཡིན་པ་གཞན་གྱི་དོན་དུ་བྱེད་པ་དེ་ནི་ཚིག་ ༼༣༢༣༽ འོག་མར་ན་སྨད་པའི་བྱེད་པ་པོ་ཡིན་ནོ་ཞེས་དང༌། འདིར་དགེ་འདུན་གྱི་དོན་དུ་བྱེད་དུ་འཇུག་པ་གཞན་གྱི་དོན་ཁོ་ན་ཡིན་ནོ། ། རང་དང་གཞན་གཉིས་ཀའི་དོན་བྱེད་དུ་འཇུག་པ་ལ་ཡང་གཞན་གྱི་དོན་ཁོ་ན་ཡིན་ཏེ། དེ་ལ་བདག་ཉིད་མ་གཏོགས་པར་དོན་དུ་གཉེར་བ་གཞན་ཡོད་པའི་ཕྱིར་ཅེས་གསུངས་པ་ལྟར་རོ། ། གསུམ་པ་ལ་ཐུན་མོང་གི་ཡན་ལག་དོགས་དཔྱོད་དང་བཅས་པ། ཞར་བྱུང་གི་དོན།
སྦྱོར་བའི་ཡན་ལག་བྱེ་བྲག་ཏུ་བཤད་པའོ། ། དང་པོ་ནི། སྤྱིར་ལྟུང་བ་ལ་གཞན་ལ་བཅོལ་བས་རྫོགས་པ་དང༌། རང་ཁོ་ནས་བྱེད་དགོས་པ་གཉིས་ཡོད་ལ། དང་པོ་ནི། རྐུ་དང་གསོད་པ་བཞི་དང་གཉེན། ། ཁང་པ་ཁང་ཆེན་སྲིན་བལ་དང༌། ། འབའ་ཞིག་ཆ་གཉིས་དྲུག་དང་གསེར། ། མཐག་གཉིས་བྱིན་འཕྲོག་ས་བོན་སྤྲོད། ། ཅེས་པ་ལ་སོགས་པ་ཡིན་ལ།
དེ་དག་གི་ནང་ནས་བསོད་པ་དང་རྐུ་བ་མ་གཏོགས་པའི་བཅོལ་རྫོགས་ཀྱི་ལྟུང་བ་བསྐྱེད་པའི་ཡུལ་ཕོ་ཉ་བ་ལ་སྨྲ་ཤེས་དོན་གོ་བ་ཞིག་དགོས་ཤིང༌། རྐུ་གསོད་གཉིས་ཀྱི་ཡུལ་ལ་དོན་གོ་བ་ཙམ་གྱིས་ཡན་ལག་ཏུ་རུང་ངོ་ཞེས་འཆད་པ་ནི། རྣམ་པར་རིག་བྱེད་ལ་ནི་དོན་གོ་བའོ། ། སྨྲ་བ་པོ་ཉིད་ལ་ཡོད་པས་ཏེ། གསོད་པ་དང༌། རང་གི་དོན་དུ་རྐུ་བ་དག་ལས་གཞན་པའི་འོ་ཞེས་སོ། ། གཉིས་པ་ནི། སྡོམ་པ་ལེན་པའི་རྟེན་ལ་སྨྲ་ཤེས་དོན་གོ་ངེས་པར་མི་དགོས་ཏེ། སྨྲ་མི་ཤེས་ཡང་དོན་གོ་བ་ཙམ་གྱིས་སྡོམ་པའི་རྟེན་དུ་རུང་བའི་ཕྱིར་ཞེས་འཆད་པ་ནི། ཡང་དག་པར་ལེན་པར་བྱེད་པ་དག་ལ་ནི།
དེར་མ་ཟད་དོ་ཞེས་དང༌། མེ་ཏོག་ཕྲེང་རྒྱུད་དུ། འོན་པས་ཀྱང་ནི་གོ་གྱུར་ན། ། འདི་ལ་བསྙེན་རྫོགས་ཡོད་པས་ཏེ། ། ཞེས་དང༌། རྒྱ་ཆེར་འགྲེལ་ལས། འདི་ལྟར་གོ་བར་བྱེད་པ་ལྐུགས་པའམ། སྨྲ་བ་པོ་ཉིད་མ་ཡིན་པ་གཞན་དག་ལ་ཡང༌། སྲོག་གཅོད་པ་སྤོང་བ་ལ་སོགས་པ་ཡང་དག་པར་ལེན་པར་འབྱུང་བའི་ཕྱིར་རོ་ཞེས་སོ། ། གཉིས་པ་ནི་དགེ་སློང་རང་ལས་རྒྱུད་གཞན་པའི་སྨྲ་ཤེས་དོན་གོ་མེད་པའི་ ༼༣༢༤༽ དུས་སུ་ལྟུང་བ་མ་མཐོལ་བ་ལ་བཅགས་པའི་ཉེས་པ་མི་འབྱུང་སྟེ།
ལྟུང་བ་མཐོལ་བའི་སྣོད་ལ་སྨྲ་ཤེས་དོན་གོ་ངེས་པར་དགོས་པའི་ཕྱིར་ཞེས་འཆད་པ་ནི། དེ་ནི་སྣོད་ཡིན་ནོ་ཞེས་དང༌། རྒྱ་ཆེར་འགྲེལ་དུ། སྨྲ་བ་པོ་ཉིད་ལ་ཡོད་པའི་དོན་གོ་བ་གང་ཡིན་པ་དེ་ནི་སྣོད་ཡིན་ཏེ། རྣམ་པར་རིག་བྱེད་ནི་ཡན་ལག་ཏུ་རུང་བ་ཡིན་ནོ། ། དེའི་ཕྱིར་མདོ་འདིས་ནི་གླེན་པ་ལ་སོགས་པ་ལ་ལྟུང་བ་མ་བརྗོད་པ་ལ་ཉེས་པ་མེད་པར་བསྟན་ཏོ་ཞེས་སོ། ། གསུམ་པ་ནི། མི་ཆོས་བླ་མ་དང༌། འཁྲིག་ཚིག་སྨྲ་བ་ལ་སོགས་པ་དག་གི་རིག་བྱེད་ཀྱིས་བསྡུས་པའི་ལྟུང་བའི་དངོས་གཞི་བསྐྱེད་པ་ལ། སྤྱིར་ངག་ཡིན་པ།
རང་གི་ཡིན་པ། བདག་ཉིད་དང་འབྲེལ་བར་སྨྲས་པ། གསལ་པོ་མ་ནོར་བ་མངོན་སུམ་དུ་སྨྲས་པའི་ཡན་ལག་དྲུག་ལྡན་དགོས་ཏེ། དེ་ལས་གཞན་དུ་ན་སྨད་དུ་འགྱུར་བའི་ཕྱིར་ཞེས་ཡན་ལག་དང་པོ་གསུམ་དངོས་སུ་བསྟན་ནས། ཕྱི་མ་གསུམ་ཤུགས་ལ་འཆད་པ་ནི། ངག་གིའོ། ། རང་གིའོ། ། བདག་ཉིད་དང་འབྲེལ་པའོ་ཞེས་སོ། ། རྐུ་གསོད་གཉིས་གཉེན་བྱེད་པ་གསུམ་མ་གཏོགས་པའི་བཅོལ་རྫོགས་ཀྱི་ལྟུང་བ་བསྐྱེད་པ་ལ། ཕོ་ཉ་བ་རང་གིས་བསྐོས་ནས་དངོས་སུ་བཅོལ་བ་ཞིག་དགོས་སོ་ཞེས་འཆད་པ་ནི།
རང་གིས་བསྐོས་པ་ཉིད་བྱེད་དུ་བཅུག་པ་ཡིན་ནོ། ། ཞེས་སོ། ། རྐུ་གསོད་གཉིས་གཉེན་བྱེད་པ་གསུམ་ལ་ཕོ་ཉ་བ་རང་གིས་དངོས་སུ་བསྐོ་མི་དགོས་ཏེ། རང་གིས་བསྐོས་པའི་ཕོ་ཉ་བ་དེས་བརྒྱུད་ནས་བསྐོས་པས་ཀྱང་ལྟུང་བའི་དངོས་གཞི་བསྐྱེད་པར་རྒྱ་ཆེར་འགྲེལ་ལས་བཤད་པའི་ཕྱིར། གཉིས་པ་མིང་གི་སྒོ་ནས་དོན་བསྡུ་བ་ནི། མདོ་ཚན་དྲུག་ཅུ་རྩ་བཞི་ཡོད་པ་ལས། རྣམ་འབྱེད་ནས་བཏུས་པ་བཞི། འདུལ་བྱེད་ནས་བཏུས་པ་གཅིག གཞིའི་ཞུ་བ་ནས་བཏུས་པ་གཉིས་ཏེ་བདུན་མ་གཏོགས་པ་ལྷག་མ་ལྔ་བཅུ་རྩ་བདུན་རྣམ་འབྱེད་བསྟན་ལ་འབེབས་པའི་ཞུ་བ་ནས་བཏུས་པ་ཡིན་ནོ་ཞེས་འཆད་པ་ནི། རྣམ་པར་འབྱེད་པར་གཏོགས་པ་ཕལ་ཆེ་བ་སྤྱིར་ ༼༣༢༥༽ བསྟན་པ་རྣམས་རྫོགས་སོ།། །།
གཉིས་པ་དཀའ་བའི་གནས་ལ་དཔྱད་པ་ནི། ཉམས་པ་ལྟུང་བ་ལ་སྦྱོར་ན་ཉེས་བྱས་སོ་ཞེས་པའི་སྐབས་སུ། དངོས་ཀྱི་བསྟན་དོན། ཤུགས་ཐོབ། དཀའ་གནས་བྱེ་བྲག་ཏུ་བཤད་པ་དང་གསུམ། དང་པོ་ལ་གང་ཞིག གང་ལས། གང་གིས། ཇི་ལྟར་ཉམས་པ། སྡེ་ལྔ་ལ་ཞུགས་ན་ཅིར་འགྱུར་བ།
དེའི་རྒྱུ་མཚན། སྒྲའི་སྦྱོར་ཚུལ་དང་བདུན། དང་པོ་ནི་དགེ་སློང་ཕ་མ་གཉིས་སོ། ། གཉིས་པ་དགེ་སློང་གི་སྡོམ་པ་རྣམ་དག་དང་དགོས་པ་སྒྲུབ་ནུས་ལས་སོ། ། གསུམ་པ་ནི། གསོར་མི་རུང་བའི་ཕམ་པ་འཆབ་བཅས་བྱུང་བའི་རྐྱེན་གྱིས་ཏེ། རྒྱ་ཆེར་འགྲེལ་དུ། ཉམས་པ་ཞེས་བྱ་བ་ནི་ཕམ་པར་གྱུར་པ་སྟེ། དགེ་སློང་གི་དངོས་པོ་ཡོངས་སུ་དག་པ་ལས། ཕྱིར་བཅོས་སུ་མི་རུང་བ་ཉིད་ཀྱིས་ཉམས་པ་ཡིན་ནོ་ཞེས་གསུངས་པའི་ཕྱིར།
བཞི་པ་ནི། སྤྱིར་ཕམ་པ་བྱུང་བས་སྡོམ་པ་རྩ་བ་ནས་གཏོང་བ་མ་ཡིན་ཏེ། ཕམ་པ་བྱུང་བའི་དགེ་སློང་ལ་སྡོམ་པའི་རྫས་ཚང་བར་ཡོད་པའི་ཕྱིར་ཏེ། ཁ་ཆེ་རྣམས་ནི་བྱུང་བ་ལ། ། བུ་ལོན་ནོར་བཞིན་གཉིས་སུ་འདོད། ། ཅེས་དང༌། དེའི་རང་འགྲེལ་དུ། རྩ་བའི་ལྟུང་བ་བྱུང་བ་ལ་ཡང་སྡོམ་པ་གཏོང་བ་མེད་དོ། ། ཅིའི་ཕྱིར་ཞེ་ན། ཕྱོགས་གཅིག་ཉམས་པས་སྡོམ་པ་ཟད་པར་གཏོང་བར་མི་རིགས་སོ། །
འོ་ན་ཇི་ལྟ་བུ་ཞེ་ན། འདི་ལ་ཚུལ་ཁྲིམས་དང་འཆལ་བའི་ཚུལ་ཁྲིམས་གཉིས་ཀ་ཡོད་དེ། དཔེར་ན་མི་འགའ་ཞིག་ལ་ནོར་ཡང་ཡོད། བུ་ལོན་ཡང་ཡོད་པ་བཞིན་ནོ་ཞེས་སོ། ། དེས་ན་འཆབ་མེད་ཀྱིས་སྡོམ་པ་རྣམ་དག་ཙམ་ལས་ཉམས་པར་བྱེད་ཀྱི་སྡོམ་པ་དགོས་པ་སྒྲུབ་ནུས་ལས་ཉམས་པར་མི་བྱེད་དོ། ། སྡོམ་པ་བླངས་པའི་གནས་སྐབས་ཀྱི་དགོས་པ་ནི་གྲོགས་ཚངས་པ་མཚུངས་པར་སྤྱོད་པ་རྣམས་དང་ཆོས་དང་ཟང་ཟིང་ལ་ལྷན་ཅིག་ཏུ་ལོངས་སྤྱོད་པ་ཡིན་ཞིང༌། མཐར་ཐུག་གི་དགོས་པ་ནི་ཚེ་འདི་ལ་རྣམ་གྲོལ་མངོན་དུ་བྱ་བའི་ཆེད་ཡིན་ལ། ཕམ་པ་འཆབ་མེད་ཀྱིས་ ༼༣༢༦༽ ཉམས་པའི་བསླབ་བྱིན་དགེ་སློང་གིས་གནས་སྐབས་དང་མཐར་ཐུག་གི་དགོས་པ་གཉིས་ཀ་བསྒྲུབ་ཏུ་རུང་བའི་ཕྱིར། ཕམ་པ་འཆབ་བཅས་ཀྱིས་རྣམ་དག་དང་དགོས་པ་སྒྲུབ་ནུས་གཉིས་ཀ་ལས་ཉམས་པར་བྱེད་དེ། ཕམ་པ་འཆབ་བཅས་བྱུང་བའི་དགེ་སློང་གིས་ཚེ་འདི་ལ་དགོས་པ་དེ་གཉིས་བསྒྲུབ་མི་རུང་བའི་ཕྱིར།
རྒྱ་ཆེར་འགྲེལ་དུ། དགེ་སློང་ཕམ་པར་གྱུར་པ་ལ་ནི་སྡོམ་པ་ཡོད་དུ་ཟིན་ཀྱང༌། དེ་ལྟ་མོད་ཀྱིས་དགོས་པ་མེད་པ་ཉིད་དུ་གྱུར་ཏེ། ཚངས་པ་མཚུངས་པར་སྤྱོད་པ་རྣམས་དང་ལྷན་ཅིག་གནས་པ་དང་ལོངས་སྤྱོད་པ་དག་མེད་པའི་ཕྱིར་རོ། ། སྡོམ་པ་ཡང་དག་པར་བླངས་པ་ནི་རྣམ་པར་གྲོལ་བ་ཐོབ་པའི་ཕྱིར་ཡིན་ན་དེས་རྣམ་པར་གྲོལ་བ་འཐོབ་པ་ཐག་རིང་དུ་སྤངས་པའི་ཕྱིར། དེས་ན་དེའི་སྡོམ་པ་ནི་མེད་པ་དང་འདྲ་བ་ཡིན་ནོ་ཞེས་སོ། ། ལྔ་པ་ནི། ཕམ་པ་འཆབ་བཅས་ཀྱིས་ཉམས་པའི་དགེ་སློང་གིས་སྡེ་ལྔའི་གཞི་ལ་ཞུགས་ཀྱང་དངོས་གཞི་ཇི་ལྟ་བ་བཞིན་མི་བསྐྱེད་དེ། ཉེས་བྱས་ཙམ་བསྐྱེད་པའི་ཕྱིར། དྲུག་པ་ནི།
ཕམ་པ་འཆབ་བཅས་བྱུང་བའི་དགེ་སློང་གིས་སྡེ་ལྔའི་དངོས་གཞི་ཇི་ལྟ་བ་བཞིན་མི་བསྐྱེད་པའི་རྒྱུ་མཚན་ཡོད་དེ། སྡོམ་པ་རྣམ་དག་དང་དགོས་པ་བསྒྲུབ་ནུས་གང་དང་ཡང་མི་ལྡན་པའི་ཕྱིར། དེས་ཉེས་བྱས་ཙམ་བསྐྱེད་དེ་དགེ་སློང་གི་སྡོམ་པ་དང་འགལ་བའི་བྱ་བ་མ་ཡིན་པ་བྱས་པའི་ཕྱིར། བདུན་པ་ནི། ཕམ་པས་ཉམས་པའི་དགེ་སློང་ལ་ཉེས་བྱས་འབྱུང་བར་དངོས་སུ་བསྟན་པ་ནི་བཀག་པ་ཤུགས་ལ་འཕེན་པ་ཡིན་ཏེ། ཕམ་པ་བྱུང་བའི་དགེ་སློང་ལ་དགེ་སློང་གི་སྡོམ་པ་ཚང་བར་ཡོད་པས་སྡེ་ལྔ་ཇི་ལྟ་བ་བཞིན་དུ་བསྐྱེད་དམ་སྙམ་པའི་དོགས་པ་གཙོ་བོར་དགག་པའི་ཕྱིར། འདིར་བསྟན་པའི་ཉམས་བྱེད་ཀྱི་ཕམ་པ་དེ་འཆབ་བཅས་ཡིན་ཏེ། དེ་ཉིད་གསོར་མི་རུང་གི་ཕམ་པར་རྒྱ་ཆེར་འགྲེལ་དུ་བཤད་ཅིང༌། འཆབ་མེད་གསོར་རུང་བའི་ཕྱིར། དེས་ན་ཕམ་པ་འཆབ་མེད་བྱུང་བའི་དགེ་སློང་གིས་སྡེ་ལྔའི་དངོས་གཞི་ཇི་ལྟ་བ་བཞིན་དུ་ ༼༣༢༧༽ བསྐྱེད་དེ།
དེ་ལ་དགེ་སློང་གི་སྡོམ་པ་དགོས་པ་སྒྲུབ་ནུས་ཀྱི་ཚུལ་གྱིས་ཡོད་པའི་ཕྱིར། འོ་ན་བསླབ་བྱིན་དགེ་སློང་དང༌། ཆད་པ་ལས་ཀྱི་བསླབ་པ་བྱིན་མ་ཟིན་པའི་ཕམ་པ་འཆབ་མེད་བྱུང་བའི་དགེ་སློང་ལ་ཁྱད་པར་གཏན་མེད་པར་འགྱུར་རོ་ཞེ་ན་མ་ཡིན་ཏེ། དང་པོ་དེ་གནས་སྐབས་དང་མཐར་ཐུག་གི་དགོས་པ་གཉིས་ཀ་བསྒྲུབ་པ་ལ་དབང་ཞིང༌། གཉིས་པ་དེས་མཐར་ཐུག་གི་དགོས་པ་བསྒྲུབ་ནུས་ཀྱང་ཆད་པ་ལས་ཀྱི་བསླབ་པ་མ་བྱིན་པ་དེ་སྲིད་དུ་གནས་སྐབས་ཀྱི་དགོས་པ་བསྒྲུབ་པ་ལ་མི་དབང་བའི་ཕྱིར་ཏེ། ཕྱིར་བཅོས་ཀྱི་གཞིའི་སྐབས་སུ། ཚུལ་ཁྲིམས་འཆལ་པ་བསྐྲད་པར་བྱའོ། ། འདི་ལ་དགེ་འདུན་དབང་ངོ༌། ། དེ་ཡལ་བར་མི་འདོར་རོ་ཞེས་གསུངས་པའི་ཕྱིར། གཉིས་པ་ཤུགས་ཐོབ་ནི།
དགེ་ཚུལ་ཕ་མ་གཉིས་དགེ་སློབ་མ་དང་བཅས་པ་ལ་ཡང་སྔར་གྱི་རྣམ་པ་བདུན་པོ་དེ་ཕམ་འདྲའི་རྩ་ལྟུང་ལ་སྦྱར་ཏེ་ཤེས་པར་བྱའོ། ། གསུམ་པ་ལ་སྔ་རབས་པའི། མདོ་སྡེ་པའི། བྱེ་བྲག་ཏུ་སྨྲ་བའི་ལུགས་དང་གསུམ། དང་པོ་ནི། ཕམ་པ་དང་ཕམ་འདྲའི་རྩ་ལྟུང་གཉིས་ཀ་ལ་འཆབ་བཅས་འཆབ་མེད་གཉིས་ཀ་ཡོད་ལ། དེ་གཉིས་གང་བྱུང་ཡང་སྣོད་ཆུས་བཤལ་བ་བཞིན་དུ་སྡོམ་པ་རྩ་བ་ནས་གཏོང་སྟེ། མདོ་ལས། དེས་དེ་བྱས་མ་ཐག་ཏུ་དགེ་སློང་དུ་མི་རུང་ཞེས་སོགས་བཤད་པའི་ཕྱིར། འོ་ན་བསླབ་བྱིན་དགེ་སློང་མི་རུང་བར་ཐལ།
ཕམ་པ་བྱུང་བའི་དགེ་སློང་མེད་པའི་ཕྱིར་ཟེར་ན། སྐྱོན་མེད་དེ་འཆབ་སེམས་མ་སྐྱེས་པའི་ཕམ་པ་བྱུང་ཟིན་གྱི་གང་ཟག་ལ་གསོལ་བཞིའི་ཆོ་གས་སྡོམ་པ་བསྐྱར་ནས་བྱིན་པའི་རྗེས་སུ་ཆད་པ་ལས་ཀྱི་བསླབ་པ་བྱིན་ནས། དགེ་འདུན་གྱི་བྱ་བ་དང་རང་གི་དགོས་པའི་བྱ་བ་གཙོ་བོར་སྒྲུབ་པར་བྱེད་པའི་ཕྱིར། བསླབ་བྱིན་དགེ་སློང་དེ་དགེ་སློང་ཐམས་ཅད་ཀྱི་གྲལ་འོག་ཏུ་འཇོག་པ་དང་དགེ་སློང་རང་བཞིན་དུ་གནས་པ་ལ་བྱིན་ལེན་བྱར་མི་རུང་བར་ཐལ། དེའི་རྒྱུད་ལ་དགེ་སློང་གི་སྡོམ་པ་རྣམ་དག་ཡོད་པའི་ཕྱིར་སྙམ་ན། སྐྱོན་མེད་ ༼༣༢༨༽ དེ་སྔར་ཕམ་པ་སྤྱད་པའི་ཆད་ལས་ཡིན་པའི་ཕྱིར། འོ་ན་དགྲ་བཅོམ་པ་ཐོབ་ན་སྔོན་གྱི་གྲལ་ཐོབ་པར་བཤད་པ་མི་འཐད་པར་འགྱུར་ཞེ་ན། སྐྱོན་མེད་དེ་དེ་ནི་སྟོན་པས་གཟེངས་བསྟོད་པ་ཡིན་པའི་ཕྱིར་ཏེ། སྐྱེས་བུ་དམ་པ་ནི་གཉིས་ཏེ། ཉེས་པ་མི་བྱེད་པ་དང༌།
ཉེས་པ་བྱས་ན་ཕྱིར་བཅོས་པའོ་ཞེས་གསུངས་པའི་ཕྱིར། གཞན་ཡང་ཕམ་པ་བྱུང་ནས་ཕྱིས་བླང་དུ་མེད་པར་བཤད་པ་མི་འཐད་པར་ཐལ། ཕམ་པ་བྱུང་ནས་སྡོམ་པ་སླར་བྱིན་དུ་རུང་བ་ཡོད་པའི་ཕྱིར། ཞུ་བ་ལས། གཅིག་ལ་ཡང་མཐར་འགྱུར་བ་བཞི་ཡང་འབྱུང་ངོ༌། ། ཞེས་བཤད་པ་མི་འཐད་པར་ཐལ། ཕམ་བཞི་རིམ་གྱིས་འབྱུང་བའི་དགེ་སློང་མེད་པའི་ཕྱིར་ཟེར་ན། སྐྱོན་དང་པོ་མེད་དེ་ཕམ་པ་བྱུང་བ་གསོར་མི་རུང་བར་བཤད་པ་ནི་ཕམ་པ་འཆབ་བཅས་ལ་དགོངས་པའི་ཕྱིར། སྐྱོན་གཉིས་པ་མེད་དེ་གང་ཟག་གཅིག་ལ་ཕམ་བཞི་ཅིག་ཅར་འབྱུང་སྲིད་པ་ཙམ་ལ་དགོངས་པའི་ཕྱིར་ཞེས་གསུངས་སོ། ། གཉིས་པ་མདོ་སྡེ་པའི་ལུགས་ལ།
རང་ལུགས་བཞག་པ་དང་དོགས་པ་སྤང་བ་གཉིས། དང་པོ་ནི། ཕམ་པ་དང་ཕམ་འདྲ་གང་ལ་ཡང་འཆབ་བཅས་ཀྱིས་ཁྱབ་སྟེ། རྩ་བའི་ལྟུང་བ་ཡན་ལག་ཚང་བར་སྤྱད་ཀྱང་འཆབ་སེམས་མ་སྐྱེས་ན་ཕམ་པ་དང་ཕམ་འདྲ་གང་དུ་ཡང་མི་འགྱུར་བའི་ཕྱིར། ཕམ་པ་བྱུང་བའི་ཚེ་དགེ་སློང་གི་སྡོམ་པའི་རྫས་རྩ་བ་ནས་གཏོང་ཞིང་ཕྱིས་བླངས་ཀྱང་མི་སྐྱེ་སྟེ། རྒྱུད་ངོ་ཚ་མེད་པ་དང་ཁྲེལ་མེད་པ་ཤས་ཆེན་པོས་ཉམས་པར་བྱས་པ་དང༌། ཤིང་ཏ་ལའི་མགོ་བོ་བཅད་པ་སླར་སྐྱེར་མི་རུང་བའི་དཔེས་གསུངས་པའི་ཕྱིར། དེས་ན་ཕམ་པ་བྱུང་བའི་གང་ཟག་དེ་ནི་དགེ་སློང་གཏན་མ་ཡིན་ཏེ། ཕམ་པ་བྱུང་བའི་གང་ཟག་དེ་དགེ་འདུན་གྱི་ཟས་ལ་ཁམ་གཅིག་ཙམ་ལོངས་སྤྱོད་པ་དང༌། གཙུག་ལག་ཁང་དུ་གོམས་པ་གཅིག་འདོར་བ་ཙམ་ཡང་མ་གནང་བའི་ཕྱིར།
དེ་ལྟར་ཡང་སྟོན་པས། དགེ་སློང་མིན་ལ་དགེ་སློང་དུ། ། སྨྲ་བའི་སྲེད་ལྟ་བསལ་བར་གྱིས། །
༼༣༢༩༽ ཤིང་རུས་དག་ནི་སྤང་བར་གྱིས། ། སྙིང་པོ་མེད་པ་དོར་བར་གྱིས། ། ཞེས་གསུངས་པའི་ཕྱིར། གཉིས་པ་ནི། ལམ་སུན་འབྱིན་པའི་དགེ་སློང་གསུམ་པ་མི་འཐད་པར་ཐལ་བ་དང༌། བསླབ་པ་བྱིན་པའི་དགེ་སློང་མི་སྲིད་པར་ཐལ། ཕམ་པས་ཉམས་པའི་དགེ་སློང་མི་སྲིད་པའི་ཕྱིར།
ཕམ་པས་ཉམས་པའི་གང་ཟག་དེ་ལ་སྡོམ་པ་བྱིན་ན་སྐྱེ་བར་ཐལ། དེའི་རྒྱུད་ལ་སྡོམ་པའི་རྫས་གཏན་མེད་པའི་ཕྱིར་ཁྱིམ་པ་བཞིན་ནོ། ། གཞན་ཡང་འཆབ་སེམས་ཕམ་པའི་ཡན་ལག་ཏུ་མི་འཐད་དེ། མི་ཚངས་སྤྱོད་ཀྱི་རོ་མྱོང་བ་དང་འཆབ་སེམས་དུས་མཉམ་ཅིག་ཅར་དུ་འབྱུང་བ་མི་སྲིད་ཅིང༌། མི་ཚངས་སྤྱོད་ཀྱི་རོ་མྱང་བའི་སྔ་ལོགས་དང༌། དེའི་ཕྱིས་བྱུང་བའི་འཆབ་སེམས་ཕམ་པའི་ཡན་ལག་ཏུ་མི་རིགས་པའི་ཕྱིར། ལུང་མ་མོ་ལས། ཕམ་པ་བྱུང་ན་བསླབ་པ་བྱིན་པ་གང་ཞེ་ན། གལ་ཏེ་མི་ཚངས་པར་སྤྱོད་པ་བྱས་ནས་ཐ་ན་སེ་གོལ་གཏོགས་པ་ཙམ་ཡང་འཆབ་པའི་སེམས་མ་སྐྱེས་པའོ། ། ཞེས་གསུངས་པ་མི་འཐད་པར་ཐལ།
ཕམ་པ་བྱུང་ནས་བསླབ་པ་བྱིན་པ་མི་སྲིད་པའི་ཕྱིར། དགེ་སློང་ཚུལ་ཁྲིམས་འཆལ་བ་ཞིག དགེ་སློང་མ་ལ་ཆོས་སྟོན་ན་ལྟུང་བྱེད་དོ། ། ཞེས་གསུངས་པ་མི་འཐད་པར་ཐལ། ཕམ་པ་བྱུང་བའི་དགེ་སློང་མི་སྲིད་པའི་ཕྱིར་ཟེར་ན། སྐྱོན་དང་པོ་མེད་དེ། ལམ་སུན་འབྱིན་པའི་དགེ་སློང་བཤད་པ་ནི་ཕམ་པ་བྱུང་ཡང་དགེ་སློང་གི་ཆ་ལུགས་ཙམ་ཡོད་པ་ལ། དགེ་སློང་གི་མིང་གིས་བཏགས་པ་ལ་དགོངས་པའི་ཕྱིར། དཔེར་ན་ཤིང་ཚིག་པའི་འགལ་དུམ་དང་ས་བོན་རུལ་བ་བཞིན་ནོ། ། སྐྱོན་གཉིས་པ་མེད་དེ།
རྩ་བའི་ལྟུང་བ་འཆབ་མེད་བྱུང་ཞིང་ཕམ་པ་མ་བྱུང་བའི་དགེ་སློང་ལ། ཆད་པ་ལས་ཀྱི་བསླབ་པ་སྟེར་བའི་ཕྱིར་བཅོམ་ལྡན་འདས་ཀྱིས། གལ་ཏེ་སེམས་ནི་གཅིག་གིས་ཀྱང༌། ། འཆབ་པ་མེད་པར་འཆགས་བྱེད་ན། ། ཐ་མ་བྱུང་བར་གྱུར་ན་ཡང༌། ། དེ་ནི་ཕས་ཕམ་མི་འགྱུར་རོ། ། ཞེས་ ༼༣༣༠༽ གསུངས་པའི་ཕྱིར། སྐྱོན་གསུམ་པ་མེད་དེ། རྒྱུད་ཁྲེལ་མེད་པ་ཤས་ཆེན་པོས་ཉམས་པར་བྱས་པས་སྡོམ་པ་མི་སྐྱེ་བ་ཡིན་གྱི། དེ་ལ་སྡོམ་པ་གཞན་ཡོད་པའི་རྒྱུ་མཚན་གྱིས་སྡོམ་པ་རྣམ་དག་མི་སྐྱེ་བ་མ་ཡིན་པའི་ཕྱིར།
ཁྱེད་ལྟར་ན་དེས་བསླབ་པ་ཕུལ་ནས་སྡོམ་པ་བླངས་ན་སྐྱེ་བར་འགྱུར་རོ། ། སྐྱོན་བཞི་པ་ཁྱེད་རང་ལ་ཡང་མཚུངས་ཏེ། མི་ཚངས་སྤྱོད་ཀྱི་ཕམ་པ་འཆབ་བཅས་ཀྱི་ཡན་ལག་ཏུ་ཡང་འཆབ་སེམས་མི་དགོས་པར་ཐལ། རྟགས་སྔར་བཞིན་དེའི་ཕྱིར། སྐྱོན་ལྔ་པ་དང་དྲུག་པ་མེད་དེ། རྩ་ལྟུང་འཆབ་མེད་བྱུང་བ་ལ་ཕམ་པ་དང་ཚུལ་ཁྲིམས་འཆལ་པའི་མིང་གིས་བཏགས་པའི་ཕྱིར། གསུམ་པ་བྱེ་བྲག་ཏུ་སྨྲ་བའི་ལུགས་ལ་དགག་བཞག་སྤང་གསུམ་ལས། དང་པོ་ལ་སོ་ཤོར་དུ་འདོད་པའི་ལུགས་དགག་པ་དང༌། ཀུན་གཏོང་ཡིན་ཀྱང་གཞན་དུ་འདོད་པ་དགག་པ་གཉིས། དང་པོ་ལ་རྫས་སོ་ཤོར།
ནུས་པ་སོ་ཤོར། ཉམས་པ་སོ་ཤོར་དུ་འདོད་པ་དགག་པའོ། ། དང་པོ་ལ་སྤང་གཉེན་གྲངས་ངེས་པ་ཅན་གྱི་སྒོ་ནས་སོ་ཤོར་ཡིན་པ་དགག་པ་དང༌། སྤང་གཉེན་གྲངས་མེད་པའི་སྒོ་ནས་སོ་ཤོར་ཡིན་པ་དགག་པ་གཉིས། དང་པོ་ལ་འདོད་པ་བརྗོད་པ་ནི། སྤང་གཉེན་གཉིས་ཀ་རྫས་སུ་ནི། ། ཉིས་བརྒྱ་ང་གསུམ་དག་ཏུ་མཉམ། ། ལྟུང་བས་རང་རང་གཉེན་པོ་གཏོང༌། ། སྡོམ་པ་ལྷག་མ་ཚང་བར་ཡོད། ། བཅབས་ན་ལྷག་མས་དགོས་མི་འགྲུབ། །
མ་བཅབས་ན་ནི་ལྷག་མ་རྣམས། ། དགོས་པ་སྒྲུབ་ནུས་ཕྱིར་བཅོས་རུང༌། ། ཤོར་བའི་སོ་ཚབ་གཞུག་རུང་ཟེར། ། ཞེས་པ་ལྟར། འདུལ་བ་སྨད་ལུགས་པ་བཟུས་སྟོན་རྡོ་རྗེ་རྒྱ་མཚན་དང༌། སྣེ་པོ་གྲགས་པ་རྒྱལ་མཚན་ལ་སོགས་པ་ན་རེ། གཉེན་པོ་སྡོམ་པ་ལ་རྫས་ཀྱི་སྒོ་ནས་ཉིས་བརྒྱ་ལྔ་བཅུ་རྩ་གསུམ་དུ་གྲངས་ངེས་པ་ཡིན་ཏེ། སྤང་བྱ་ལྟུང་བ་ལ་རྫས་ཀྱི་སྒོ་ནས་དེ་ལྟར་ངེས་པ་གང་ཞིག སྤང་བྱ་ལྟུང་བ་རེ་རེ་སྤོང་བ་ལ་གཉེན་པོ་སྡོམ་པ་ཡང་རེ་རེ་ ༼༣༣༡༽ དགོས་པའི་ཕྱིར། ལྟུང་བ་ཉེས་བརྒྱ་ལྔ་བཅུ་རྩ་གསུམ་པོའི་ནང་ནས་གང་རུང་ཞིག་བྱུང་ན།
དེའི་ངོས་སྐལ་གྱི་གཉེན་པོའི་སྡོམ་པ་རྩ་བ་ནས་གཏོང་ཞིང་སྡོམ་པ་ལྷག་མ་རྣམས་ཚང་བར་ཡོད་དོ། ། དེ་ཡང་འཆབ་སེམས་སྐྱེས་ན་སྡོམ་པ་ལྷག་མ་རྣམས་ཀྱིས་དགོས་པ་བསྒྲུབ་མི་ནུས་ཤིང༌། ཕྱིར་བཅོས་སུ་ཡང་མི་རུང་ལ་གང་བཏང་ཟིན་པ་དེ་སླར་བླང་དུ་མེད་པ་ཡིན་ནོ། ། འཆབ་སེམས་མ་སྐྱེས་ན་སྡོམ་པ་ལྷག་མ་རྣམས་ཀྱིས་དགོས་པ་བསྒྲུབ་ནུས་ཤིང༌། གང་བཏང་ཟིན་པའི་སྡོམ་པ་དེ་ཕྱིར་བཅོས་པའི་སྒོ་ནས་སོ་ཚབ་གཞུག་ཏུ་རུང་བ་ཡིན་ནོ་ཟེར། དེ་དགག་པ་ནི་ལྷག་མས་གཏོང་དང་སྐྱེ་མི་རིགས། ། གཏོང་ཐོབ་ཅན་དང་སྤོང་དྲུག་འགྱུར། ། རྫས་རྒྱུན་གཅིག་དང་ཆར་གཏོགས་དང༌། ། ལྟུང་བ་གྲངས་མེད་གསུངས་དང་འགལ། ། ཞེས་པ་ལྟར་སྐྱོན་བདུན་ཏེ།
ལྷག་མ་མན་ཆད་ཀྱི་ལྟུང་བས་རང་གི་ངོས་སྐལ་གྱི་གཉེན་པོའི་སྡོམ་པ་གཏོང་བ་མི་རིགས་ཏེ། འདུལ་བའི་སྡེ་སྣོད་ཚད་ལྡན་གང་ལས་ཀྱང་མ་བཤད་པའི་ཕྱིར། སྡོམ་པ་རྩ་བ་ནས་ཉམས་པ་ལ་སྡོམ་པ་བྱིན་པས་གསར་དུ་སྐྱེ་བ་མི་རིགས་ཏེ། སོ་ཐར་གྱི་སྡོམ་པ་རྩ་བ་ནས་ཉམས་པ་སླར་སྐྱེར་མི་རུང་བར་ཤིང་ཏ་ལའི་མགོ་བོ་བཅད་ན་སླར་སྐྱེར་མི་རུང་བའི་དཔེས་གསུངས་པའི་ཕྱིར། དགེ་སློང་ཕ་མ་མཚན་གྱུར་པའི་དབང་གིས་སྡོམ་པ་གཏོང་བ་ཡོད་པར་ཐལ། དེའི་དབང་གིས་ཐུན་མོང་མ་ཡིན་པའི་ལྟུང་བ་གཏོང་བ་ཡོད་པའི་ཕྱིར། ཁྱབ་པ་ཁས། སྤོང་བ་དྲུག་པའི་དགེ་སློང་གི་སྡོམ་པ་ཡོད་པར་ཐལ། སྲོག་གཅོད་ཀྱི་ཕམ་པ་འཆབ་བཅས་ཀྱིས་ཉམས་པའི་དགེ་སློང་ལ་སྲོག་གཅོད་ཀྱི་ལྟུང་བ་སྤོང་བའི་སྡོམ་པའི་རྫས་མེད་པའི་ཕྱིར། འདོད་ན་དགེ་སློང་གི་སྡོམ་པ་སྤོང་བ་བདུན་པར་བཤད་པ་དང་འགལ་ལོ། །
དགེ་སློང་ཕ་མའི་སྡོམ་པ་རྫས་རིགས་གཅིག་ཏུ་བཤད་པ་མི་འཐད་པར་ཐལ། དེའི་སྡོམ་པའི་རྫས་ལ་གྲངས་མང་ཉུང་གི་ཁྱད་པར་ཡོད་པའི་ཕྱིར་ཏེ། དེའི་ལྟུང་བའི་རྫས་ལ་ ༼༣༣༢༽ གྲངས་མང་ཉུང་གི་ཁྱད་པར་ཡོད་པའི་ཕྱིར། ཁུ་བ་འབྱིན་པའི་ལྷག་མ་དེ་མི་ཚངས་སྤྱོད་ཀྱི་ཕམ་པའི་ཆར་གཏོགས་སུ་བཤད་པ་མི་འཐད་པར་ཐལ། མི་ཚངས་སྤྱོད་ཀྱི་ཕམ་པའི་གཉེན་པོ་སྡོམ་པ་བཏང་ཟིན་པའི་རྒྱུད་ལ་འབྱིན་པའི་ལྷག་མའི་གཉེན་པོ་སྡོམ་པ་ཚང་བར་ཡོད་པའི་ཕྱིར། དགེ་སློང་གཅིག་ལ་མེ་ལ་རེག་པ་དང་ས་རྐོ་བའི་ལྟུང་བ་གྲངས་མེད་འབྱུང་བར་བཤད་པ་མི་འཐད་པར་ཐལ། མེ་རེག་གི་ལྟུང་བ་དང་པོས་དེའི་ངོས་སྐལ་གྱི་གཉེན་པོ་སྡོམ་པ་བཏང་ཟིན་ཞིང་སྡོམ་པ་མེད་པ་ལ་ལྟུང་བ་འབྱུང་བ་མི་འཐད་པའི་ཕྱིར། གཉིས་པ་ལ་འདོད་པ་བརྗོད་པ་ནི། གཞི་མཐའ་ཡས་ཕྱིར་ལྟུང་བ་རྣམས། ། གྲངས་མེད་གཉེན་པོའང་གྲངས་མེད་ཟེར། །
ཞེས་པ་ལྟར། ཉང་མཚམས་པ་རིན་ཆེན་བླ་མ་དང༌། སེ་ཤེས་རབ་རྒྱལ་མཚན་ལ་སོགས་པ་ན་རེ། ཟ་རྒྱུའི་ཟས། འགྲོ་བའི་གྲངས། བཅད་རྒྱུའི་རྩ་སྔོན་པོ་ལ་སོགས་པ་ལྟུང་བ་འབྱུང་བའི་གཞི་གྲངས་མེད་ཅིང་མཐའ་ཡས་པ་ལས། དེ་ལ་བརྟེན་པའི་ལྟུང་བ་ཡང་གྲངས་མེད་ཡོད་ལ། དེ་སྤོང་བར་བྱེད་པའི་གཉེན་པོ་སྡོམ་པ་ཡང་གྲངས་མེད་མཐའ་ཡས་པ་ཡོད་དོ། ། དེས་ན་གཞི་དེ་ལ་བརྟེན་པའི་ལྟུང་བས་གཞི་དེ་ལ་བརྟེན་པའི་སྡོམ་པ་གཏོང་ཡང༌། མེ་རེག་གི་ལྟུང་བ་ལ་སོགས་པ་གྲངས་མེད་མི་འབྱུང་བའི་སྐྱོན་མེད་དེ།
གཞིའི་གྲངས་དང་མཉམ་པའི་ལྟུང་བ། ལྟུང་བའི་གྲངས་དང་མཉམ་པའི་སྡོམ་པ་ཡོད་པའི་ཕྱིར་ཟེར་རོ། ། དེ་དགག་པ་ནི། སྔར་བཤད་སྐྱོན་དྲུག་འཇུག་ཕྱིར་དང༌། ། སྐྱེ་ཤི་གཏོང་ཐོབ་དབྱར་སྡོམ་མང༌། ། ཞེས་པ་ལྟར་མི་འཐད་དེ། སྔར་བཤད་པའི་སྐྱོན་སྔ་མ་དྲུག་པོ་ཇི་ལྟ་བ་བཞིན་མཚུངས་པའི་ཕྱིར་དང༌། གཞན་ཡང་བྱིས་པ་གཅིག་སྐྱེས་པའི་ཚེ། དེ་ལ་བརྟེན་པའི་སྲོག་གཅོད་ཀྱི་གཉེན་པོ་སྡོམ་པ་གཅིག་གསར་དུ་སྐྱེ་བ་དང༌། དེ་ཤི་བའི་ཚེ་དེའི་སྡོམ་པ་གཏོང་བར་ཐལ།
གཞི་དང་གྲངས་མཉམ་པའི་ལྟུང་བ། ལྟུང་བ་དང་གྲངས་མཉམ་པའི་གཉེན་པོ་གྲངས་ཀྱི་སྒོ་ནས་འཇོག་པ་འཐད་ཅིང༌། ལྟུང་ ༼༣༣༣༽ བ་རེ་རེ་བྱུང་བས་དེའི་གཉེན་པོ་སྡོམ་པ་ཡང་གཏོང་བའི་ཕྱིར། གཞན་ཡང་དབྱར་གྱི་དུས་སུ་སྡོམ་པ་གྲངས་མང་ལ། དགུན་སྡོམ་པ་གྲངས་ཉུང་བའི་ཁྱད་པར་འཐད་པར་ཐལ། དབྱར་རྩ་སྔོན་སོགས་གྲངས་མང་བ་དང༌། དགུན་དེ་གྲངས་ཉུང་ཞིང་གཞི་དང་མཉམ་པའི་ལྟུང་བ། ལྟུང་བ་དང་མཉམ་པའི་གཉེན་པོ་རྫས་ཀྱི་སྒོ་ནས་གྲངས་ངེས་འཇོག་པ་འཐད་པའི་ཕྱིར། གཉིས་པ་ནི། རྫས་ལ་གཏོང་ཐོབ་ཡོད་མིན་ཡང༌། །
ནུས་པ་གཏོང་ཐོབ་ཡོད་ཅེས་ཟེར། ། ཞེས་པ་ལྟར་ཁ་ཅིག་ལྟུང་བ་དེ་དང་དེ་བྱུང་བའི་ཚེ། སྡོམ་པའི་རྫས་མི་གཏོང་ཡང་སྡོམ་པའི་ནུས་པ་གཏོང་ཞིང༌། ཕྱིར་བཅོས་པ་ན་ནུས་པ་ཡང་ཐོབ་ཏུ་རུང་ངོ་ཟེར་བ་མི་འཐད་དེ། སྡོམ་པ་དང་སྡོམ་པའི་ནུས་པ་དོན་གཞན་དུ་མེད་པའི་ཕྱིར། གསུམ་པ་ནི། རྫས་ལ་སོ་ཤོར་མ་ཡིན་ཡང༌། ། ཉམས་པ་སོ་ཤོར་ཡིན་ཞེས་ཟེར། ། ཞེས་པ་ལྟར་འདུལ་འཛིན་ཁ་ཅིག་ན་རེ། ལྟུང་བ་དེ་དང་དེ་བྱུང་བའི་ཚེ་སྡོམ་པའི་རྫས་སོ་ཤོར་མ་ཡིན་ཡང་ཉམས་ཚུལ་སོ་ཤོར་ཡིན་ཏེ།
ལྟུང་བ་དེ་དང་དེ་བྱུང་བའི་ཚེ། རང་རང་གི་ངོས་སྐལ་གྱི་གཉེན་པོ་སྡོམ་པ་མཐའ་དག་ལས་ཉམས་པར་བྱེད་ཅིང༌། སྡོམ་པ་ལྷག་མ་རྣམས་ཚང་བར་ཡོད་པའི་ཕྱིར། དེ་ཡང་འཆབ་བཅས་ཀྱིས་རྣམ་དག་དང་དགོས་པ་སྒྲུབ་ནུས་གཉིས་ཀ་ལས་ཉམས་ལ། འཆབ་མེད་ཀྱིས་རྣམ་དག་ཙམ་ལས་ཉམས་པར་བྱེད་དོ་ཞེས་ཟེར། འོ་ན་མེ་རེག་གི་ལྟུང་བ་བྱུང་བའི་དགེ་སློང་ལ། མེ་རེག་གི་ལྟུང་བ་གཉིས་པ་འབྱུང་མི་སྲིད་པར་ཐལ། མེ་རེག་གི་ལྟུང་བ་གཅིག་བྱུང་བས་དེའི་གཉེན་པོ་སྡོམ་པ་མཐའ་དག་ལས་ཉམས་ཟིན་པའི་ཕྱིར། དེ་བཞིན་དུ་ལྟུང་བྱེད་གཞན་རྣམས་ལ་ཡང་སྦྱར། གཉིས་པ་ལ་འདུལ་འཛིན་ཁ་ཅིག་ན་རེ།
སྡོམ་པ་གཏོང་ཚུལ་ལ་ཀུན་གཏོང་ཡིན་ཏེ། དགེ་སློང་གི་རྒྱུད་ཀྱི་སྤོང་བ་བདུན་པོ་གང་རུང་གཅིག་བཏང་ནས་གཞན་མི་གཏོང་བ་མི་སྲིད་པའི་ཕྱིར། ཉམས་ཚུལ་ལ་སོ་ཤོར་ཡིན་ཏེ། ༼༣༣༤༽ སྲོག་གཅོད་ཀྱི་ཕམ་པ་འཆབ་བཅས་ཙམ་བྱུང་བའི་དགེ་སློང་དེ་སྲོག་གཅོད་ཀྱི་ཕམ་པ་སྤོང་བའི་སྡོམ་པ་རྣམ་དག་ལས་ཉམས་པ་ཡིན་གྱི། མ་བྱིན་ལེན་སོགས་སྤོང་བའི་སྡོམ་པ་རྣམ་དག་མ་ཉམས་པར་ཡོད་པའི་ཕྱིར་ཏེ། སྤང་བྱ་ཕམ་པ་བཞི་ཡང་རྫས་སོ་སོར་དང་དེ་སྤོང་བའི་གཉེན་པོ་སྡོམ་པ་བཞི་ཡང་རྫས་སོ་སོར་ཡིན་པའི་ཕྱིར་ཟེར། འོ་ན་སྲོག་གཅོད་ཀྱི་ཕམ་པ་འཆབ་བཅས་ཙམ་བྱུང་བའི་དགེ་སློང་ཆོས་ཅན། ཁྱོད་ཀྱིས་རིན་ཐང་ཚང་བའི་དངོས་པོ་མ་བྱིན་པར་བླངས་པ་ལ་བརྟེན་ནས་མ་བྱིན་ལེན་གྱི་ཕམ་པ་འབྱུང་བ་སྲིད་པར་ཐལ། ཁྱོད་མ་བྱིན་ལེན་ཀྱི་ཕམ་པ་སྤོང་བའི་དགེ་སློང་གི་སྡོམ་པ་རྣམ་པར་དག་པ་དང་ལྡན་བཞིན་པའི་བཅས་ལྡན་དགེ་སློང་གང་ཞིག ཁྱོད་ཀྱིས་རིན་ཐང་ཚང་བའི་དངོས་པོ་མ་བྱིན་པ་ལེན་པར་ཡོད་པའི་ཕྱིར།
འདོད་ན་དེ་མ་ཡིན་པར་ཐལ། དེ་ལྟར་བྱས་པ་ལ་བརྟེན་ནས་ཁྱོད་ལ་ཉེས་བྱས་ཙམ་འབྱུང་བའི་ཕྱིར་ཏེ། ཁྱོད་ཕམ་པ་འཆབ་བཅས་ཀྱིས་ཉམས་པའི་དགེ་སློང་ཡིན་པའི་ཕྱིར། ཁྱབ་སྟེ་ཉམས་པ་ལྟུང་བ་ལ་སྦྱོར་ན་ཉེས་བྱས་སོ་ཞེས་སོ། ། གཞན་ཡང་དེ་ཆོས་ཅན། ཕམ་པའི་ངོ་བོར་གྱུར་པའི་ཚུལ་ཁྲིམས་འཆལ་བ་རྒྱུད་ལ་ལྡན་བཞིན་པ་མ་ཡིན་པར་ཐལ། ཚུལ་ཁྲིམས་འཆལ་བས་མ་གོས་པའི་དགེ་སློང་གི་སྡོམ་པ་རྣམ་དག་རྒྱུད་ལ་ལྡན་བཞིན་པ་ཡིན་པའི་ཕྱིར། རྟགས་ཁས། ཁྱབ་སྟེ། འཇུག་པ་ལས།
ཇི་ལྟར་རྒྱ་མཚོ་རོ་དང་ལྷན་ཅིག་དང༌། ། བཀྲ་ཤིས་སྣ་ནག་མ་དང་ལྷན་ཅིག་བཞིན། ། དེ་ལྟར་ཚུལ་ཁྲིམས་དབང་བྱས་བདག་ཉིད་ཆེ། ། དེ་འཆལ་བ་དང་ལྷན་ཅིག་གནས་མི་འདོད། ། ཅེས་སོ། ། གཞན་ཡང་འཛམ་བུ་གླིང་གི་མི་བསད་པའི་སྲོག་གཅོད་ཀྱི་ཕམ་པས་མ་གོས་པའི་དགེ་སློང་ཡིན་ན། མི་གསོད་པའི་སྲོག་གཅོད་ཀྱི་ཕམ་པ་སྤོང་བའི་དགེ་སློང་གི་སྡོམ་པ་རྣམ་དག་དང་ལྡན་པས་ཁྱབ་པར་ཐལ། མ་བྱིན་ལེན་གྱི་ཕམ་པ་མ་སྤྱད་པའི་དགེ་སློང་ཡིན་ན། མ་བྱིན་ལེན་གྱི་ཕམ་པ་སྤོང་བའི་དགེ་སློང་གི་ ༼༣༣༥༽ སྡོམ་པ་རྣམ་དག་དང་ལྡན་པས་ཁྱབ་པའི་ཕྱིར། རྟགས་ཁས།
འདོད་ན། ལུས་འཕགས་པོའི་མི་བསད་པའི་སྲོག་གཅོད་ཀྱི་ཕམ་པ་ཙམ་དང་ལྡན་པའི་དགེ་སློང་ཆོས་ཅན། དེར་ཐལ། དེའི་ཕྱིར། འདོད་ན་སྲོག་གཅོད་ཀྱི་ཕམ་པ་སྤོང་བའི་སྡོམ་པ་རྣམ་དག་དང་ལྡན་པར་ཐལ་ལོ། ། གཞན་ཡང་སྲོག་གཅོད་ཀྱི་ཕམ་པ་འཆབ་བཅས་ཙམ་བྱུང་བའི་དགེ་སློང་ཆོས་ཅན། དགོས་པ་སྒྲུབ་ནུས་ཀྱི་དགེ་སློང་གི་སྡོམ་པ་རྣམ་དག་རྒྱུད་ལ་ལྡན་བཞིན་པ་མ་ཡིན་པར་ཐལ། ཕམ་པ་འཆབ་བཅས་ཀྱིས་ཉམས་པའི་དགེ་སློང་ཡིན་པའི་ཕྱིར། ཁྱབ་སྟེ་དགེ་སློང་ཕམ་པར་བྱུང་བ་ལ་ནི་སྡོམ་པ་ཡོད་དུ་ཟིན་ཀྱང་དེ་ལྟ་མོད་ཀྱི། དགོས་པ་མེད་པ་ཉིད་དུ་འགྱུར་ཏེ་ཞེས་གསུངས་པའི་ཕྱིར།
གཉིས་པ་རང་ལུགས་ལ་སྡོམ་ཚིག་དང༌། དེའི་དོན་བཤད་གཉིས། དང་པོ་ནི། ལྟུང་བ་རྫས་ཀྱི་གྲངས་མེད་དང༌། ། གཉེན་པོ་ལྡོག་པས་གྲངས་མེད་ཅིང༌། ། སྡོམ་པ་རྫས་ཀྱི་གྲངས་བདུན་ཉིད། ། གཏོང་ཉམས་གཉིས་ཀའང་ཀུན་གཏོང་ཡིན། ། ཞེས་སོ། ། གཉིས་པ་ནི། སྤང་བྱ་ལྟུང་བ་རྫས་ཀྱི་སྒོ་ནས་གྲངས་མེད་ཡིན་ཏེ།
ལྟུང་བ་འབྱུང་བའི་གཞི་གྲངས་མེད་ཡོད་པའི་དབང་གིས་གང་ཟག་གཅིག་ལ་ཡང་ལྟུང་བ་རིགས་གཅིག་པ་གྲངས་མང་དུ་འབྱུང་བ་ཡོད་པའི་ཕྱིར། དཔེར་ན་སྲོག་གཅོད་ཀྱི་ཕམ་པ་བྱུང་བའི་བསླབ་བྱིན་དགེ་སློང་ལ། སླར་ཡང་སྲོག་གཅོད་ཀྱི་ཕམ་པ་གཉིས་པ་དང་གསུམ་པ་ལ་སོགས་པ་འབྱུང་སྲིད་པ་བཞིན་ནོ། ། གཉེན་པོ་སྡོམ་པ་ལྡོག་པའི་སྒོ་ནས་གྲངས་མེད་པ་ཡིན་ཏེ། སྡོམ་པ་གཅིག་ཉིད་སྤང་བྱ་སྤོང་ཚུལ་གྱི་ལྡོག་པའི་སྒོ་ནས་དུ་མར་གཞག་ཏུ་རུང་བའི་ཕྱིར།

དགེ་སློང་གི་སྡོམ་པ་ནི་རྫས་རྣམ་པ་བདུན་དང་ལྡན་ཏེ། དགེ་སློང་གིས་ལུས་ངག་གི་མི་དགེ་བ་བདུན་སྤོང་བར་ཁས་བླངས་ཤིང༌། སྡོམ་པ་ཡང་ཇི་ལྟར་ཁས་བླངས་པ་བཞིན་དུ་ཐོབ་དགོས་པའི་ཕྱིར། དགེ་ཚུལ་གྱི་སྡོམ་པ་རྫས་ཀྱི་སྒོ་ནས་རྣམ་པ་བཞི་ཡིན་ཏེ། དགེ་ཚུལ་གྱི་ལུས་ཀྱི་མི་དགེ་བ་ ༼༣༣༦༽ གསུམ་དང་བརྫུན་སྤོང་བར་ཁས་བླངས་ཀྱིས་ཕྲ་མ་ཚིག་རྩུབ་ངག་འཁྱལ་སྤོང་བར་ཁས་མ་བླངས་པའི་ཕྱིར། སྡོམ་པ་ཇི་ལྟར་ཁས་བླངས་བཞིན། ། ཐོབ་ཀྱི་རྒྱུད་ལས་མ་ཡིན་ནོ། ། ཞེས་དང༌། ལུང་ལས། སྔོན་གྱི་དགེ་སློང་རྣམས་ཀྱི་སྡོམ་པ་ནི་སྤོང་བ་བདུན་གྱི་རང་བཞིན་དུ་གནས་སོ། ། ཞེས་དང༌།
འོད་ལྡན་ལས། དགེ་སློང་གི་སྡོམ་པ་ནི་སྤོང་བ་བདུན་གྱི་མཚན་ཉིད་ཅན་ཡིན་ཏེ། ལུས་ཀྱི་རྣམ་པ་གསུམ་དང༌། ངག་གི་བཞི་ཞེས་བྱ་བར་ངེས་པའི་ཕྱིར་རོ་ཞེས་སོ། ། དེ་ཡང་སྡོམ་པའི་གཏོང་ཚུལ་ཀུན་གཏོང་ཡིན་ཏེ། དགེ་སློང་གི་སྡོམ་པ་ལ་སྤོང་བ་བདུན་གྱི་ནང་ནས་གཅིག་བཏང་ནས་གཞན་མ་བཏང་བ་མི་སྲིད་པ་དང༌། དགེ་ཚུལ་གྱི་སྡོམ་པ་ལ་སྤོང་བ་བཞིའི་ནང་ནས་གཅིག་བཏང་ནས་གཞན་མ་བཏང་བར་གནས་པ་མི་སྲིད་པའི་ཕྱིར། ཉམས་ཚུལ་ཡང་ཀུན་ཉམས་ཡིན་ཏེ། སྲོག་གཅོད་ཀྱི་ཕམ་པ་འཆབ་བཅས་བྱུང་བའི་དགེ་སློང་དེ། སྲོག་གཅོད་སྤོང་བའི་སྡོམ་པ་རྣམ་དག་དང་དགོས་པ་སྒྲུབ་ནུས་ལས་ཉམས་པ་བཞིན་དུ།
སྤོང་བ་གཞན་དྲུག་ཀྱང་རྣམ་དག་དང་དགོས་པ་བསྒྲུབ་ནུས་གཉིས་ཀ་ལས་ཉམས་པའི་ཕྱིར། གསུམ་པ་རྩོད་པ་སྤང་བ་ནི། སྲོག་གཅོད་ཀྱི་ཕམ་པ་དང་མ་བྱིན་ལེན་གྱི་ཕམ་པ་རྫས་གཞན་མ་ཡིན་པར་ཐལ། དེ་གཉིས་སྤོང་བའི་སྡོམ་པ་གཉིས་རྫས་གཞན་མ་ཡིན་པའི་ཕྱིར། མ་ཁྱབ་ན་སྲོག་གཅོད་ཀྱི་ཕམ་པ་ཙམ་བྱུང་བའི་དགེ་སློང་གི་རྒྱུད་ལ། མ་བྱིན་ལེན་སྤོང་བའི་དགེ་སློང་གི་སྡོམ་པ་རྣམ་དག་ཡོད་པར་ཐལ། སྲོག་གཅོད་ཀྱི་ཕམ་པས་མ་བྱིན་ལེན་སྤོང་བའི་དགེ་སློང་གི་སྡོམ་པ་རྣམ་དག་ལས་ཉམས་པར་མི་བྱེད་པའི་ཕྱིར་ཏེ། སྲོག་གཅོད་སྤོང་བའི་དགེ་སློང་གི་སྡོམ་པ་རྣམ་དག་དང༌། མ་བྱིན་ལེན་སྤོང་བའི་དེ་གཉིས་རྫས་གཞན་ཡིན་པའི་ཕྱིར། གཞན་ཡང་ཚུལ་ཁྲིམས་འཆལ་པའི་དགེ་སློང་གིས་དགེ་སློང་མ་ལ་ཆོས་སྟོན་པ་ལ་བརྟེན་ནས།
ལྟུང་བྱེད་འབྱུང་བ་མེད་པར་ཐལ། ཕམ་པ་འཆབ་བཅས་བྱུང་བའི་དགེ་སློང་ལ་དེ་མེད་པའི་ཕྱིར། གཞན་ཡང་ ༼༣༣༧༽ ཕམ་བཞི་འབྱུང་བའི་དགེ་སློང་ཡིན་ན། ཕམ་བཞི་ཅིག་ཅར་འབྱུང་བས་ཁྱབ་པར་ཐལ། དེ་བཞིན་རིམ་ཅན་དུ་འབྱུང་བའི་དགེ་སློང་མེད་པའི་ཕྱིར་ཟེར་ན། ཐལ་བ་དང་པོ་ལ། སྲོག་གཅོད་ཀྱི་ཕམ་པ་འཆབ་བཅས་བྱུང་བའི་དགེ་སློང་གི་རྒྱུད་ལ་སྲོག་གཅོད་སྤོང་བའི་སྡོམ་པ་རྣམ་དག་ཡོད་པར་ཐལ། དེའི་རྒྱུད་ལ་སྲོག་གཅོད་སྤོང་བའི་དགེ་ཚུལ་གྱི་སྡོམ་པ་རྣམ་དག་ཡོད་པའི་ཕྱིར་ཏེ། དགེ་སློང་གི་རྒྱུད་ཀྱི་སྲོག་གཅོད་ཀྱི་ཕམ་པས་དགེ་སློང་གི་རྒྱུད་ཀྱི་སྲོག་གཅོད་སྤོང་བའི་དགེ་ཚུལ་གྱི་སྡོམ་པ་རྣམ་དག་ལས་ཉམས་པར་མི་བྱེད་པའི་ཕྱིར་ཏེ། དགེ་སློང་གི་རྒྱུད་ཀྱི་སྲོག་གཅོད་སྤོང་བའི་སྡོམ་པ་དེ་གཉིས་རྫས་གཞན་ཡིན་པའི་ཕྱིར།
ཁྱབ་པ་རིམ་པ་བཞིན་ཁས། གཉིས་པ་ལ། ཚུལ་ཁྲིམས་འཆལ་བའི་དགེ་སློང་ཡིན་ན། ཕམ་པ་འཆབ་བཅས་བྱུང་བས་ཁྱབ་པར་ཐལ། ཁྱབ་འབྲེལ་དེའི་ཕྱིར། འདོད་ན། ཕམ་པ་ཡིན་ན་འཆབ་བཅས་ཡིན་པས་ཁྱབ་པར་ཐལ་ལོ། ། གསུམ་པ་ནི། གཏན་ཚིགས་མ་གྲུབ་སྟེ། ཕམ་པ་འཆབ་མེད་བྱུང་བའི་དགེ་སློང་ལ་ཕམ་བཞི་རིམ་གྱིས་འབྱུང་བ་ཡོད་པའི་ཕྱིར།
འོན་ཀྱང་འཆབ་བཅས་ཀྱིས་ཕམ་པ་བ་ཞིག་སྤྱད་པ་ཡིན་ན། དེ་བཞི་ཅིག་ཅར་འབྱུང་དགོས་ཏེ། འཆབ་བཅས་ཀྱིས་ཕམ་པ་བཞི་རིམ་ཅན་དུ་འབྱུང་མི་སྲིད་པའི་ཕྱིར་ཏེ། ཕམ་པ་འཆབ་བཅས་དང་པོ་བྱུང་བས་གཉིས་པ་སོགས་ལ་སྦྱར་ན་ཉེས་བྱས་སུ་འགྱུར་བའི་ཕྱིར། དེ་བཞི་ཅིག་ཅར་དུ་འབྱུང་བའི་དཔེ་ནི། སྲོག་གཅོད་དང་མ་བྱིན་ལེན་གཞན་ལ་བཅོལ་ནས། རང་ཉིད་ཀྱིས་མི་ཆོས་བླ་མའི་རྫུན་སྨྲ་བ་དང་དུས་མཉམ་དུ་མི་ཚངས་པར་སྤྱོད་པ་བཞིན་ནོ། ། མ་ཆགས་པ་ལྟུང་བ་ལ་སྦྱོར་ན་ཉེས་བྱས་སོ་ཞེས་པའི་སྐབས་སུ། གང་ཟག་གང་ལ། དངོས་པོ་གང༌།
རྐྱེན་གང་གིས། ཚུལ་ཇི་ལྟར་མ་ཆགས་པ། ལྟུང་བ་ལ་སྦྱར་ན་ཅིར་འགྱུར་བ། དེའི་རྒྱུ་མཚན། སྒྲའི་སྦྱོར་ཚུལ་ལོ། ། དང་པོ་ནི། རབ་བྱུང་བསྙེན་རྫོགས་ཀྱི་སྡོམ་པ་དོན་དུ་གཉེར་བའི་བསྒྲུབ་བྱ་ལའོ། ། གཉིས་པ་ནི། སོ་ཐར་གྱི་སྡོམ་པ་རྣམ་ ༼༣༣༨༽ པར་དག་པའོ། ། གསུམ་པ་ནི།
མཐུན་རྐྱེན་མ་ཚང་ཞིང་འགལ་རྐྱེན་ཉེ་བར་གནས་པའི་རྐྱེན་གྱིས་སོ། ། བཞི་པ་ནི། སོ་ཐར་གྱི་སྡོམ་པ་རང་རྒྱུད་ལ་མ་སྐྱེས་པའི་ཚུལ་གྱིས་མ་ཆགས་ཤིང་བར་མའི་ཚུལ་ཁྲིམས་ཙམ་དགེ་སློང་དུ་ཁས་བླངས་པའི་བྱེད་པ་ལས་ཆགས་པ་ཡིན་ནོ། ། ལྔ་པ་ནི། དགེ་སློང་གི་སྡོམ་པ་བླངས་ཀྱང་མ་ཆགས་ཤིང་བར་མའི་ཚུལ་ཁྲིམས་ཙམ་དང་ལྡན་པའི་དགེ་སློང་གི་ཆ་ལུགས་ཅན་ཏེ། སྡེ་ལྔའི་དངོས་གཞི་ཇི་ལྟ་བ་བཞིན་མི་བསྐྱེད་དེ། ཉེས་བྱས་ཙམ་དུ་འགྱུར་བའི་ཕྱིར། དྲུག་པ་ནི། དེས་སྡེ་ལྔའི་དངོས་གཞི་ཇི་ལྟ་བ་བཞིན་མི་བསྐྱེད་པ་ལ་རྒྱུ་མཚན་ཡོད་དེ། དགེ་སློང་གི་སྡོམ་པ་དང་མི་ལྡན་པའི་ཕྱིར།
ཉེས་བྱས་ཙམ་བསྐྱེད་པའི་རྒྱུ་མཚན་ཡོད་དེ། རང་ཉིད་དགེ་སློང་ཡིན་པའི་མངོན་ཞེན་ཡོད་པ་དང་བར་མའི་ཚུལ་ཁྲིམས་ཙམ་ཡོད་པའི་ཕྱིར། དེས་ན་དགེ་སློང་གི་སྡོམ་པ་དང་པོར་བླངས་ཀྱང༌། རང་ལ་དགེ་སློང་གི་འདུ་ཤེས་དང་བར་མའི་ཚུལ་ཁྲིམས་ཙམ་ཡང་མེད་པའི་གང་ཟག་གིས། སྡེ་ལྔའི་གཞི་ལ་ཞུགས་ན་བསོད་ནམས་མ་ཡིན་པ་འཕེལ་གྱི་ཉེས་བྱས་སུ་མི་འགྱུར་ཏེ། ཁྱིམ་པ་དང་ཁྱད་པར་མེད་པའི་ཕྱིར། བདུན་པ་ནི། དགེ་སློང་གི་སྡོམ་པ་བླངས་ཀྱང་མ་ཆགས་ཤིང་བར་མའི་ཚུལ་ཁྲིམས་དང་ལྡན་པའི་གང་ཟག་གིས་ལྟུང་བ་སྡེ་ལྔའི་གཞི་ལ་ཞུགས་ན། ཉེས་བྱས་བསྐྱེད་པར་བཤད་པ་ནི་སྒྲུབ་པའི་སྒྲ་ཡིན་ཏེ། དགེ་སློང་གི་སྡོམ་པ་དང་མི་ལྡན་པས་ཉེས་པ་གཏན་མེད་ཡིན་ནམ་སྙམ་པ་བསལ་ནས་ཉེས་བྱས་འབྱུང་བར་བསྒྲུབ་པའི་ཕྱིར་བསྙེན་པར་མ་རྫོགས་ཤིང་རབ་ཏུ་བྱུང་བས་ཞེས་པའི་སྐབས་སུ།
ཡང་དག་པར་བླངས་པ་ཉེས་པ་དང་བཅས་པ་དང༌། དེའི་ཕྱོགས་མཐུན་ཉེས་པ་དང་བཅས་པ་གཉིས། དང་པོ་ལ་ཡང་དག་པར་བླངས་པའི་དབྱེ་བ། བསྡུ་བ། གྲངས་ངེས། གོ་རིམ། ངོ་བོ། འདས་ན་ཅིར་འགྱུར་བ་དང་དྲུག དང་པོ་ལ་རྩ་བའི་སྒོ་ནས་བཅུ་བཞིར་དབྱེ་བ། ཆར་གཏོགས་ཀྱི་སྒོ་ནས་སུམ་ཅུ་རྩ་དྲུག་ཏུ་དབྱེ་བ།
ནང་ཚན་གྱི་སྒོ་ ༼༣༣༩༽ ནས་བཞི་བཅུར་དབྱེ་བའོ། ། དང་པོ་ནི། བར་མ་ཡང་དག་པར་བླངས་པ་བཞི་སྟེ། དཀོན་མཆོག་ལ་སྐྱབས་སུ་འགྲོ་བ། མཁན་པོར་གསོལ་བ། ཁྱིམ་པའི་རྟགས་སྤོང་བ། རབ་ཏུ་བྱུང་བའི་རྟགས་ལེན་པའོ། ། སློབ་དཔོན་ཤཱཀྱ་འོད་ལྟར་ན། སྐྱབས་སུ་འགྲོ་བ་ཕྱོགས་མཐུན་ཡིན་པས་གསུམ་དུ་བཞེད་དོ། ། སྡོམ་པ་ཡང་དག་པར་བླངས་པ་བཅུ་སྟེ།
རྩ་བའི་ལྟུང་བ་བཞི། ཆང་གར་སོགས། ཕྲེང་སོགས། མལ་ཆེ་མཐོ། ། དུས་མ་ཡིན་པའི་ཁ་ཟས། གསེར་དངུལ་ལེན་པ་སྤོང་བའོ། ། གཉིས་པ་ནི། སྔར་བཤད་པའི་བཅུ་བཞིའི་སྟེང་དུ་རྩ་བའི་ལྟུང་བ་བཞི་སྤོང་བའི་ཆར་གཏོགས་ཉེར་གཉིས་སོ། ། དེ་དག་ཀྱང་གང་ཞེ་ན་སྲོག་གཅོད་ཀྱི་ཕམ་འདྲ་སྤོང་བའི་ཆར་གཏོགས་ལ། དུད་འགྲོ་གསོད་པ།
སྲོག་ཆགས་དང་བཅས་པའི་ཆུའམ་ཆུ་ལ་འདེབས་པ། སྲོག་ཆགས་དང་བཅས་པའི་ཆུ་ལ་སྤྱོད་པ་སྤང་བའོ། ། མ་བྱིན་ལེན་སྤོང་བའི་ཆར་གཏོགས་ལ་ཁང་པ། ཁང་ཆེན། རིན་པོ་ཆེ་ལ་ཁབ་རལ་བྱེད་པ་སྤོང་བའོ། ། མི་ཚངས་སྤྱོད་ཀྱི་ཕམ་འདྲ་སྤོང་བའི་ཆར་གཏོགས་ལ་དགེ་འདུན་གྱིས་སྤངས་པའི་མཚན་མི་མཐུན་པ་དང་ལྷན་ཅིག་ཉལ་བ་སྤོང་བའོ། ། འདུ་ཤེས་བསྒྱུར་ཏེ་བརྫུན་སྨྲ་བའི་རྩ་ལྟུང་སྤོང་བའི་ཆར་གཏོགས་ལ། གཞི་མེད། བག་ཙམ། དགེ་འདུན་དབྱེ་ན།
དེའི་རྗེས་སུ་ཕྱོགས་པ། ཁྱིམ་སུན་འབྱིན་པ། ཤེས་བཞིན་དུ་བརྫུན་སྨྲ་བ། ཞལ་ཏ་པ་ལ་ལོངས་སྤྱོད་ཅུང་ཟད་བྱིན་པ་ལ་བཤེས་ངོར་སྐུར་པ་འདེབས་པ། ཞལ་ཏ་པ་ལ་འཕྱ་བ། ཟས་ཅུང་ཟད་ཙམ་གྱི་ཕྱིར་ཆོས་སྟོན་པའོ་ཞེས་སྐུར་པ་འདེབས་པ། ལྷག་མས་སྐུར་པ་འདེབས་པ། བསླབ་པ་ལ་ཁྱད་དུ་གསོད་པ་སྤོང་བ་དང་བཅུ་གཅིག་གོ ། བཞི་གའི་ཆར་གཏོགས་པ་ལ། གསོ་སྦྱོང༌།
དབྱར་གནས། དགག་དབྱེ། གནས་ཀྱི་སློབ་དཔོན་ལ་བརྟེན་ནས་གནས་པའོ། ། གསུམ་པ་ནི། སྔར་བཤད་ ༼༣༤༠༽ པའི་སྟེང་དུ་གླུ་གར། རོལ་མོའི་སྒྲ། རྒྱན་འདོགས་པ། ཕྲེང་བ། སྤོས་བྱུག་པ། ཁ་དོག་འཆང་བ།
མལ་ཆེ་མཐོ་སོ་སོར་བགྲང་བའི་བཞི་བཅུའོ། ། དགེ་སློབ་མ་ལ་སྔར་བཤད་པ་བཞི་བཅུའི་སྟེང་དུ་རྩ་བའི་ཆོས་དྲུག་དང༌། རྗེས་སུ་མཐུན་པའི་ཆོས་དྲུག་སྟེ་ལྔ་བཅུ་རྩ་གཉིས་སོ། ། གཉིས་པ་ནི། དེ་དག་བསྡུ་ན། བར་མ་ཡང་དག་པར་བླངས་པ་དང༌། སྡོམ་པ་ཡང་དག་པར་བླངས་པ་གཉིས་སུ་འདུས་ཏེ། དང་པོ་བཞི་བར་མ་རབ་བྱུང་གི་དུས་སུ་གཙོ་བོར་ཁས་བླངས། ཕྱི་མ་བཅུ་དགེ་ཚུལ་སྒྲུབ་པའི་དུས་སུ་གཙོ་བོར་ཁས་བླངས་པའི་ཕྱིར། བཅུ་པོ་དེ་ཡང་ཚུལ་ཁྲིམས།
བག་ཡོད་བརྟུལ་ཤུགས་ཀྱི་ཡན་ལག་གསུམ་དུ་འདུས་ཏེ། དང་པོ་བཞི་ཚུལ་ཁྲིམས་ཀྱི། ཆང་སྤོང་བ་བག་ཡོད་ཀྱི། གར་སོགས་སྤོང་བ་བརྟུལ་ཞུགས་ཀྱི་ཡན་ལག་ཡིན་པའི་ཕྱིར། དང་པོ་ཡིན་ཏེ། དེ་དག་ནི་རང་བཞིན་གྱི་ཁ་ན་མ་ཐོ་བ་སྤོང་བའི་སྒོ་ནས་འཆལ་བའི་ཚུལ་ཁྲིམས་ཀྱི་རྒྱུན་སྡོམ་བྱེད་ཡིན་པའི་ཕྱིར། གཉིས་པ་ཡིན་ཏེ། དེ་སྤོང་བ་ནི་ལས་འབྲས་ལ་བླང་དོར་ཚུལ་བཞིན་དུ་བྱེད་པའི་སེམས་བག་ཡོད་ཐོབ་པར་བྱེད་པའི་ཐབས་ཡིན་པའི་ཕྱིར། གསུམ་པ་ཡིན་ཏེ། སྔར་བཤད་པའི་ཡན་ལག་གཉིས་པོ་དེ་མཐར་ཕྱིན་པའི་ཐབས་ཡིན་པའི་ཕྱིར།
དཔེར་ན་ཞིང་བསྲུང་བ་ལ་རིབ་མ་དང༌། མཁར་བསྲུང་བ་ལ་འོབས་བཞིན་ནོ། ། གསུམ་པ་ནི། བསྙེན་པར་མ་རྫོགས་པའི་རབ་བྱུང་གིས་ཡང་དག་པར་བླངས་པའི་བསླབ་པ་ལ་བཅུ་བཞིར་འཇོག་པའི་རྒྱུ་མཚན་ཡོད་དེ། དེ་ལ་བར་མ་ཡང་དག་པར་བླངས་པའི་བསླབ་པ་དང༌། སྡོམ་པ་ཡང་དག་པར་བླངས་པའི་བསླབ་པ་གཉིས་སུ་ངེས་ཤིང༌། དང་པོའི་དབང་དུ་བྱས་ནས་སྐྱབས་འགྲོ་སོགས་བཞི། གཉིས་པའི་དབང་དུ་བྱས་ནས་ཕྱི་མ་བཅུ་བཞག་པའི་ཕྱིར། དང་པོ་ཡིན་ཏེ། དེ་ལ་ཡུལ་ཁྱད་པར་ཅན་ལ་བརྟེན་པ།
དགག་བྱ་སྤོང་བ། བསྒྲུབ་བྱ་སྒྲུབ་པ་གསུམ་ཡོད་ཅིང༌། དང་པོའི་དབང་དུ་བྱས་ནས་སྐྱབས་སུ་ ༼༣༤༡༽ འགྲོ་བ་དང་གསོལ་བ་གཉིས། གཉིས་པའི་དབང་དུ་བྱས་ནས་ཁྱིམ་པའི་རྟགས་སྤོང་བ། གསུམ་པའི་དབང་དུ་བྱས་ནས་རབ་བྱུང་གི་རྟགས་ལེན་པར་བཞག་པའི་ཕྱིར། གཉིས་པ་ཡིན་ཏེ། གཞན་གྱི་སྲོག་ལ་གནོད་པ། ཕྱི་རོལ་ཡོ་བྱད་ལ་ཆགས་པ་ནང་སེམས་ཅན་ལ་ཆགས་པ་འདུ་ཤེས་ལོག་པར་བསྒྱུར་བས་གཞན་ལ་གནོད་པ་སྤོང་བའི་སྒོ་ནས་ཚུལ་ཁྲིམས་བརྟན་པར་བྱེད་པའི་ཡན་ལག་ཏུ་དང་པོ་བཞི། བག་མེད་པའི་གནས་སྤངས་པའི་སྒོ་ནས་ཚུལ་ཁྲིམས་གོང་འཕེལ་དུ་བྱེད་པའི་ཡན་ལག་ཏུ་ཆང་སྤོང་བ་བཞག སེམས་ཀྱི་རྒོད་བག
ལུས་ཀྱི་ཆ་སྒེག རྙེད་བཀུར་ལ་ཆགས་པ། དུས་མིན་གྱི་ཟས་ལ་ཆགས་པ། ཡོ་བྱད་དོན་མེད་ལ་ཆགས་པ་སྤངས་པའི་སྒོ་ནས་ཚུལ་ཁྲིམས་མཐར་ཕྱིན་པའི་ཡན་ལག་ཏུ་ཕྱི་མ་ལྔ་བཞག་པའི་ཕྱིར། དེ་ལྟར་ཡང༌། གང་ཞིག་སྲོག་གཅོད་གཞན་གྱི་ནོར་ཕྲོག་དང༌། ། མི་ཚངས་སྤྱོད་བརྫུན་བཅོས་པའི་ཆང་ལ་སོགས། ། གར་སོགས་ཕྲེང་སོགས་མལ་ཆེན་མཐོ་བ་དང༌། ། ཕྱི་དྲོའི་ཁ་ཟས་གསེར་དངུལ་ལེན་པ་སྤང༌། ། ཞེས་པ་ལྟར་རོ། །
བཞི་པ་ནི། ཚུལ་ཁྲིམས། བག་ཡོད། བརྟུལ་ཞུགས་ཀྱི་ཡན་ལག་གསུམ་ནི། སྤང་བྱ་ལྕི་བ། འབྲིང་བ། ཡང་བ་སྤོང་བའི་རིམ་པ་དང་མཐུན་པར་བསྟན་པ་ཡིན་ལ། རྩ་བ་བཞིའི་གོ་རིམ་ནི་མི་དགེ་བ་བཅུའི་གོ་རིམ་དང་མཐུན་པར་བསྟན་པ་ཡིན་ཏེ། རྩ་བའི་ལྟུང་བ་བཞི་སྤངས་པས་མི་དགེ་བ་བཅུ་ལས་བཟློག་ནུས་པར་བསྟན་པའི་ཆེད་ཡིན་པའི་ཕྱིར། བརྟུལ་ཞུགས་ཀྱི་ཡན་ལག་ལྔའི་གོ་རིམ་ནི་འཇིག་རྟེན་པ་དག་འདོད་ཡོན་ལ་ལོངས་སྤྱོད་པའི་གོ་རིམ་དང་མཐུན་པར་བསྟན་པ་ཡིན་ཏེ།
འཇིག་རྟེན་ན་རྒྱལ་པོ་ལ་སོགས་པ་སྤྱན་འདྲེན་པའི་ཚེ། དང་པོར་གར་ལ་སོགས་པས་བསུ་བར་བྱེད། དེའི་རྗེས་སུ་འཕྲེང་བ་འདོགས་པ་དང་མེ་ཏོག་འཐོར་བ་དང་སྤོས་འབུལ་བར་བྱེད། དེ་ནས་མལ་མཐོན་པོ་དང་ཆེན་པོ་ལ་བཞག་ནས་བཟའ་བཏུང་འདྲེན་པ་དང༌། ༼༣༤༢༽ རིན་པོ་ཆེ་འབུལ་བ་ལ་སོགས་པ་བྱེད་པར་མཐོང་བའི་ཕྱིར། ལྔ་པ་བར་མའི་ངོ་བོ་ནི། བར་མ་དགེ་བ་གཟུགས་ཅན་དུ་གྲུབ་པ་སྡོམ་པའི་རྟེན་དུ་གྱུར་པ་ཡིན་ལ། སྡོམ་པའི་ངོ་བོ་ནི་སྤང་བྱ་བཅུ་སྤོང་བའི་སྒོ་ནས་བསླབ་བྱ་ལ་སློབ་པའི་སྤོང་བ་བཞི་ལྡན་གྱི་ཚུལ་ཁྲིམས་སོ། ། དྲུག་པ་ནི། སྤྱིར་རབ་བྱུང་བསྙེན་པར་མ་རྫོགས་པས་སྤྱད་པའི་ལྟུང་བ་ཐམས་ཅད་ཉེས་བྱས་སུ་ངེས་ཏེ།
ཕམ་འདྲའི། བཤགས་བྱའི། བསྡམ་བྱའི་ཉེས་བྱས་གསུམ་པོ་གང་རུང་དུ་ངེས་པའི་ཕྱིར། དེ་ཡང་བླངས་འདས་བཅུ་བཞི་ཆར་གཏོགས་དང་བཅས་པ་ནི་བཤགས་བྱའི་ཉེས་བྱས་ཡིན་ཏེ། དེའི་ཕྱོགས་དང་མཐུན་པ་ལ་ནི་ཡིད་ཀྱིའོ། ། ཞེས་པ་འདིས་ཕྱོགས་མཐུན་གྱི་ཉེས་བྱས་ཡིད་ཀྱི་བསྡམ་བྱ་ཙམ་དུ་བཤད་པས། བླངས་འདས་རྣམས་ལུས་ངག་གི་སྒོ་ནས་བཤགས་དགོས་པར་ཤུགས་ལ་བསྟན་པའི་ཕྱིར། དེ་དག་གི་ནང་ནས་རྩ་བའི་ལྟུང་བ་བཞི་ཕམ་འདྲའི་ཉེས་བྱས་ཀྱང་ཡིན་ཏེ། དགེ་སློང་ལ་ཕམ་པ་འཆབ་བཅས་གསོར་མི་རུང་བ་བཞིན་དུ་དགེ་ཚུལ་ལ་ཡང་རྩ་ལྟུང་འཆབ་བཅས་གསོར་མི་རུང་བའི་ཕྱིར། སུམ་བརྒྱ་པར།
མི་གསོད་ལ་སོགས་རྣམ་བཞི་ཡིས། ། ཞེས་སོགས་གསུངས་པ་ལྟར་རོ། ། གལ་ཏེ་དགེ་ཚུལ་ཀྱི་རྩ་ལྟུང་འཆབ་བཅས་བཤགས་བྱར་མི་རུང་སྟེ། བཤགས་པས་མི་འདག་པའི་ཕྱིར་ཟེར་ན། བཤགས་བྱའི་ཉེས་བྱས་ཡིན་ན་བཤགས་པའི་སྒོ་ནས་འདག་ངེས་ཡིན་དགོས་པར་ཐལ། ཁྱབ་འབྲེལ་དེའི་ཕྱིར། འདོད་ན་གཉེན་པོ་སྟོབས་ཞན་པའི་དགེ་ཚུལ་གྱིས་བཤགས་པ་བྱེད་མི་ནུས་པའི་སྒོ་ནས་ཆང་འཐུང་བའི་ཉེས་བྱས་ཀྱིས་མ་ངེས་སོ། ། སློབ་དཔོན་ཤཱཀྱ་འོད་ལྟར་ན་བར་མ་གསུམ་ལས་འདས་པ་བསྡམ་བྱ་ཡིན་ཏེ། ཁྱིམ་པའི་རྟགས་སྤོང་བ་ལས་འདས་པ་བསྡམ་བྱ་གང་ཞིག གཞན་གཉིས་ལ་རྒྱུ་མཚན་མཚུངས་པའི་ཕྱིར།
དང་པོ་ཡིན་ཏེ། སུམ་བརྒྱ་པར། ཁྱིམ་པའི་རྟགས་ནི་སྤོང་བར་སྨྲས་པས་ན། ། དེ་ཉམས་ཕྱོགས་མཐུན་ཡོངས་སུ་སྤང་བྱ་སྟེ། ། ཞེས་གསུངས་པའི་ཕྱིར། ༼༣༤༣༽ གཉིས་པ་ལ། ཕྱོགས་མཐུན་གྱི་བསལ་བྱ་ངོས་བཟུང་བ། ཕྱོགས་ཀྱི་ངོ་བོ། དབྱེ་བ། བསྡུ་བ།
ཕྱོགས་ལ་སྦྱར་ཏེ་བཤད་པ། འདས་ན་ཅིར་འགྱུར་བ་དང་དྲུག དང་པོ་ལ་སྡོམ་ཚིག་དང༌། དེའི་དོན་གཉིས། དང་པོ་ནི། རྒྱ་ཆེར་འགྲེལ་དུ། འཆང་དང་འབྲལ་དང་མེ་རེག་དང༌། ། སྤངས་པ་ཟ་དང་ས་བོན་འཇིག ། རྩ་སྔོན་ཡོད་པའི་ཕྱོགས་དག་ཏུ། ། མི་གཙང་འདོར་དང་ཤིང་འཛེག་དང༌། །
བླངས་པ་འདས་གཏོགས་སློབ་མའི་མིན། ། དགེ་ཚུལ་གཉིས་ཀྱི་རིན་ཆེན་རེག ། གསོག་འཇོག་བྱས་པ་ཟ་བ་དང༌། ། བྱིན་ལེན་མ་བྱས་ས་རྐོ་དང༌། ། སྐྱེ་བ་འཇིག་དང་བཅས་པ་མིན། ། ཞེས་སོ། ། གཉིས་པ་ལ་དགེ་སློབ་མ་དང༌། དགེ་ཚུལ་ཕ་མའི་དབང་དུ་བྱས་པ་གཉིས། དང་པོ་ནི། གོས་དང་ལྷུང་བཟེད་ཞག་བཅུ་འཆང་བ།
ཆོས་གོས་དང་འབྲལ་བ། མེ་ལ་རེག་པ། སྤངས་པ་ཟ་བ། ས་བོན་གྱི་ཚོགས་འཇིག་པ། རྩ་སྔོན་ཡོད་པའི་ཕྱོགས་སུ་མི་གཙང་བ་འདོར་བ། ཤིང་ལ་འཛེག་པ་དང་བརྒྱད་དགེ་སློབ་མ་ལ་བླང་འདས་དང་ཕྱོགས་མཐུན་གང་ཡང་མ་ཡིན་ཏེ། ཉེས་པ་གཏན་མེད་ཡིན་པའི་ཕྱིར། བླང་འདས་བཅུ་བཞི་ཆར་གཏོགས་དང་བཅས་པ་དགེ་སློབ་མའི་བསླབ་བྱར་གཏོགས་པའི་རྩ་བ་དང་རྗེས་མཐུན་གྱི་ཆོས་ལས་འདས་པ་ཡང་ཕྱོགས་མཐུན་མ་ཡིན་ཏེ། དེ་དག་ལ་བླངས་འདས་སུ་འགྱུར་བའི་ཕྱིར། གཉིས་པ་ནི།
གོས་འཆང་བ་སོགས་བརྒྱད་དང༌། རིན་པོ་ཆེ་ལ་རེག་པ། གསོག་འཇོག་བྱས་པ་ཟ་བ། བྱིན་ལེན་མ་བྱས་པ་ཟ་བ། ས་རྐོ་བ། རྩ་སྔོན་སོགས་གཅོད་པ་སྟེ་བཅུ་གསུམ་དགེ་ཚུལ་ཕ་ལ་ལྟོས་ཏེ་ཕྱོགས་མཐུན་མ་ཡིན་ཏེ། ཉེས་པ་གཏན་མེད་ཡིན་པའི་ཕྱིར། དེས་ན་སྔར་བཤད་པའི་བསལ་བྱ་བཅུ་གསུམ། བླངས་འདས་བཅུ་བཞི་མ་གཏོགས་པའི་དགེ་སློང་ཕ་མའི་བསླབ་པའི་གཞི་གཞན་དག་ནི་དགེ་ཚུལ་ཕ་མ་གཉིས་ལ་ལྟོས་ཏེ་ཕྱོགས་མཐུན་དུ་ཤེས་པར་བྱ་བ་ཡིན་ནོ། ། གཉིས་པ་ལ་གཉེན་པོའི་ཕྱོགས་མཐུན་དང༌།
༼༣༤༤༽ སྤང་བྱའི་ཕྱོགས་མཐུན་གཉིས་ཡོད་པ་ལས། དང་པོ་ནི། སྡོམ་པའི་ཕྱོགས་དང་མཐུན་པའི་དགེ་བའོ། ། གཉིས་པ་ནི། བཤགས་བྱའི་ལྟུང་བ་དང་རྗེས་སུ་མཐུན་པའི་སྤང་བྱའོ། ། གསུམ་པ་ལ་གཞིའི་སྐབས་ནས་བཤད་པའི་ཕྱོགས་མཐུན་དང༌། རྣམ་འབྱེད་ཀྱི་སྐབས་ནས་བཤད་པའི་ཕྱོགས་མཐུན་གཉིས། དང་པོ་ལ་གཉེན་པོ་དང༌། སྤང་བྱའི་ཕྱོགས་མཐུན་གཉིས། དང་པོ་ནི།
གསོ་སྦྱོང་དབྱར་གནས་སོགས་ཀྱི་དམ་ཚིག་བསྲུང་བའི་བསླབ་བྱ་ལྟ་བུ། གཉིས་པ་ནི། དེ་དང་འགལ་བའི་སྤང་བྱའོ། ། གཉིས་པ་ལ་ཡང་གཉེན་པོ་དང༌། སྤང་བྱའི་ཕྱོགས་མཐུན་གཉིས། དང་པོ་ནི། འཁྲིག་ཚིག་སྨྲ་བ་ལ་སོགས་པའི་ཕྱོགས་མཐུན་གྱི་ཉེས་བྱས་ཕྲ་མོ་སྤོང་བའི་བསླབ་པའོ། ། གཉིས་པ་ནི། གོས་སློང་བ་ལ་སོགས་པའི་ཉེས་བྱས་ཕྲ་མོའོ། ། བཞི་པ་ནི།
ཕྱོགས་མཐུན་མཐའ་དག་བསྡུ་ན་གཉེན་པོ་དང་སྤང་བྱའི་ཕྱོགས་མཐུན་གཉིས་སུ་འདུས་སོ། ། ལྔ་པ་ལ་སྡོམ་ཚིག་དང༌། དེའི་དོན་བཤད་པ་གཉིས། དང་པོ་ནི་རྒྱ་ཆེར་འགྲེལ་དུ། དབྱར་གནས་གཅིག་ཏུ་གནས་པ་དང༌། ། གསོ་སྦྱོང་དགག་དབྱེ་བཅས་པ་དང༌། ། དེ་ལ་སོགས་པ་དེ་ཡི་ནི། ། བླངས་པའི་ཕྱོགས་དང་མཐུན་པ་ཡིན། ། རྟགས་དང་སློང་དང་སྣོད་དང་ནི། ། ལོངས་སྤྱོད་འཕྱར་གཡེང་འདོད་པ་དང༌། །
གནོད་པ་དང་ནི་གནས་པ་དང༌། ། མི་གུས་མི་སྦྱོང་གཞི་ལས་བྱུང༌། ། ཞེས་སོ། ། གཉིས་པ་ནི། གཉེན་པོ་དང་སྤང་བྱའི་ཕྱོགས་མཐུན་ཐམས་ཅད་དབྱར་གནས་དང་གསོ་སྦྱོང༌། དགག་དབྱེའི་ནང་ཚན་དུ་གཏོགས་པའི་གཞི་བཅུའི་སྒོ་ནས་འཆད་པ་ཡིན་ལ། གཞི་བཅུ་ནི། རྟགས་ཀྱི་གཞི་ལས་བྱུང་བ། སློང་བ། སྣོད།
ལོངས་སྤྱོད། འཕྱར་གཡེང༌། འདོད་པ། གནོད་པ། གནས་པ། མ་གུས་པ། མི་སྦྱོང་བའི་གཞི་ལས་བྱུང་བའོ། ། དང་པོ་ལ། ལུས་ཀྱི་བྱི་བྱང་ཀྱི་རྟགས། གོས་ཀྱི་རྟགས།
སྣོད་སྤྱོད་ཀྱི་རྟགས་ཀྱི་གཞི་ལས་བྱུང་བའོ། ། དང་ ༼༣༤༥༽ པོ་ལ་བླངས་འདས་དང༌། དེའི་ཕྱོགས་མཐུན་གཉིས། དང་པོ་ནི། སྐྲ་དང་ཁ་སྤུ་ཚད་ལྷག་འཇོག་པ་ནི་ཁྱིམ་པའི་རྟགས་སྤོང་བར་ཁས་བླངས་པ་ལས་འདས་པའི་བཤགས་བྱ་ཡིན་ཏེ། བར་མའི་སྐབས་སུ་དེ་དག་སྤོང་བར་ཁས་བླངས་པའི་ཕྱིར། གཉིས་པ་ནི་སྐྲ་བ་ལང་གི་སྤུ་འདྲ་བར་འབྲེག་པ་དང༌། མ་གནང་བའི་ཕྱོགས་ཀྱི་སྤུ་འབྲེག་པ་ནི་ཕྱོགས་མཐུན་ཀྱི་ཉེས་བྱས་ཏེ། ཁྱིམ་པའི་རྟགས་ཀྱི་སྤང་བྱ་དང་ཕྱོགས་མཐུན་པའི་དབང་གིས་བསྡམ་བྱའི་ཉེས་བྱས་སུ་འགྱུར་བའི་ཕྱིར། སྒྲུབ་བྱེད་འདི་དག་འོག་མ་རྣམས་ཀྱི་སྐབས་སུ་ཡང་ཤེས་པར་བྱའོ། །
གཉིས་པ་ལ་བླངས་འདས་དང༌། ཕྱོགས་མཐུན་གཉིས། དང་པོ་ནི། ཁྱིམ་པ་དང་མུ་སྟེགས་ཅན་གྱི་གོས་འཆང་བ་དང༌། གླ་གོས་མཐང་གོས་གདིང་བ་གཡར་པོ་ཚུན་ཆད་ཀྱིས་མེད་པའོ། ། གཉིས་པ་ནི། ཁྱིམ་པ་དང་ཆ་འདྲ་བའི་གོས་དང༌། རབ་བྱུང་གི་གོས་ཡིན་ཀྱང་ཁ་དོག་ཚད་དབྱིབས་གྱོན་ལུགས་ལ་སྐྱོན་ཆགས་པའོ། ། གསུམ་པ་ལ་བླངས་འདས་ནི། ལྷུང་བཟེད་རུང་བ་ཚད་ལྡན་མེད་པའོ། །
དེའི་ཕྱོགས་མཐུན་ནི་ཁ་དོག་དང་དབྱིབས་སོགས་ལ་སྐྱོན་ཆགས་པའི་ལྷུང་བཟེད་འཆང་བ་དང༌། ལི་དང་ཀོ་བ་སོགས་ལས་བྱས་པའི་སྣོད་སྤྱད་འཆང་བའོ། ། གཉིས་པ་སློང་བའི་གཞི་ལས་བྱུང་བ་ལ་བླངས་འདས་ནི། རང་དོན་དུ་རིན་པོ་ཆེ་བླངས་ནས་འཆང་བ་ལྟ་བུའོ། ། དེའི་ཕྱོགས་མཐུན་ནི་ཁྱིམ་པ་ཉེ་དུ་མ་ཡིན་པ་ལ་སློང་མི་རིགས་པའི་ཟས་དང་གོས་སློང་བ་ལྟ་བུའོ། ། སྣོད་སྤྱད་ཀྱི་གཞི་ལས་བྱུང་བ་ལ་བླངས་འདས་ནི། རིན་པོ་ཆེའི་ཁབ་རལ་འཆོས་སུ་འཇུག་པ་ལྟ་བུའོ། ། དེའི་ཕྱོགས་མཐུན་ནི་བ་སོ་ལ་ཁབ་རལ་བྱེད་པ་ལྟ་བུའོ། ། བཞི་པ་ལ་བླངས་འདས་ནི། ཕྱི་དྲོའི་ཁ་ཟས་དང་མྱོས་འགྱུར་ལ་ལོངས་སྤྱོད་པ་ལྟ་བུའོ། །
དེའི་ཕྱོགས་མཐུན་ནི་སྒོག་རྩོང་ལ་སོགས་པ་ཟ་བའོ། ། ལྔ་པ་འཕྱར་གཡེང་ལ་བླངས་འདས་ནི། གར་སོགས་ཕྲེང་སོགས་མལ་ཆེ་མཐོ་ལ་ལོངས་ ༼༣༤༦༽ སྤྱོད་པའོ། ། དེའི་ཕྱོགས་མཐུན་ནི་ཆུ་ལ་རྩེ་བ་དང་རྐྱལ་བ་ལ་སོགས་པའོ། ། དྲུག་པ་འདོད་པ་བརྟེན་པ་ལ་བླངས་འདས་ནི། མི་ཚངས་པར་སྤྱོད་པ་དང་མ་བྱིན་ལེན་དང༌། ཁང་པ་ཁང་ཆེན་གྱི་གཞི་ལས་གྱུར་པ་བརྫུན་དུ་སྨྲ་བའོ། ། དང་པོའི་ཕྱོགས་མཐུན་ནི་ཁུ་བ་འབྱིན་པ་དང་ཁྲིག་ཚིག་སྨྲ་བ་སོགས་སོ། ། གཉིས་པའི་ཕྱོགས་མཐུན་ནི་དགེ་སློང་མ་ལ་ཟས་དང་གོས་ལེན་པ་ལྟ་བུའོ། ། བརྫུན་སྨྲ་བའི་ཕྱོགས་མཐུན་ནི་ཕྲ་མ་ཚིག་རྩུབ་ངག་འཁྱལ་ལོ། །
བདུན་པ་གནོད་པའི་གཞི་ལ་བླངས་འདས་ནི། སྲོག་གཅོད་དགེ་འདུན་གྱི་དབྱེན། དེའི་རྗེས་སུ་ཕྱོགས་པ་ཁྱིམ་སུན་འབྱིན་པ་ལྟ་བུའོ། ། དེའི་ཕྱོགས་མཐུན་ནི་སྐྲོད་པ་ཕྱིས་གནོན་འགྱོད་པ། ག་ག་ཚིལ་བྱེད་པ་དངངས་པར་བྱེད་པ་ལྟ་བུའོ། ། བརྒྱད་པ་གནས་པའི་གཞི་ལས་བྱུང་བ་ལ་བླངས་འདས་ནི། དགེ་འདུན་གྱི་གནས་ནས་དབྱུང་བའི་མཚན་མི་མཐུན་པ་དང་ལྷན་ཅིག་གནས་པ་ལྟ་བུའོ། ། དེའི་ཕྱོགས་མཐུན་ནི་ཁྱིམ་པ་དང་མུ་སྟེགས་ཅན་སོགས་དང་ལྷན་ཅིག་རྒྱུན་རིང་དུ་གནས་པ་ལྟ་བུའོ། ། དགུ་པ་མ་གུས་པའི་གཞི་ལས་བྱུང་བ་ལ་བླངས་འདས་ནི། མཁན་པོ་དང་དཀོན་མཆོག་ལ་མ་གུས་པར་བྱེད་པའོ། །
དེའི་ཕྱོགས་མཐུན་ནི། གྲོགས་ཚངས་པར་མཚུངས་པར་སྤྱོད་པ་ལ་མ་གུས་པའོ། ། བཅུ་པ་མི་སྦྱོང་བའི་གཞི་ལས་བྱུང་བ་ལ་བླངས་འདས་ནི། གསོ་སྦྱོང་དབྱར་གནས་དགག་དབྱེ་མི་བྱེད་པ་དང༌། གནས་ཀྱི་བླ་མ་ལ་མ་བསྟེན་པར་འདུག་པ་ལྟ་བུའོ། ། དེའི་ཕྱོགས་མཐུན་ནི་དབྱར་གྱི་དམ་ཚིག་མི་སྲུང་བ་དང་དབྱར་རལ་བར་བྱེད་པ་ལྟ་བུའོ། ། དྲུག་པ་ནི། དགེ་ཚུལ་ཕ་མ་དང་དགེ་སློབ་མ་རྣམས་ཀྱིས་ཕྱོགས་མཐུན་གྱི་བསླབ་པ་དེ་དག་ལས་འདས་ན། ཡིད་ཀྱིས་བསྡམ་བྱའི་ཉེས་བྱས་སུ་འགྱུར་ཏེ། སྔར་བྱས་ལ་འགྱོད་པ་དང༌།
ཕྱིན་ཆད་མི་བྱེད་པའི་སྡོམ་སེམས་ཙམ་གྱིས་འདག་པར་ནུས་པའི་ཕྱིར། བསླབ་པ་བྱིན་པ་ནི་འདྲ་བ་ཉིད་དོ་ཞེས་པའི་སྐབས་སུ། གང་ལ་བསླབ་པ་བྱིན་པའི་ཡུལ། ༼༣༤༧༽ ཇི་ལྟར་འདྲ་བའི་ཚུལ། ཞར་བྱུང་གི་དོན་དང་གསུམ། དང་པོ་ལ་སྔ་རབས་པའི། མདོ་སྡེ་པའི། བྱེ་བྲག་ཏུ་སྨྲ་བའི་ལུགས་དང་གསུམ་མོ། ། སྤྱིར་གསུམ་གའི་ལུགས་ལ་ཕམ་པ་འཆབ་བཅས་བྱུང་བ་བསླབ་པ་བྱིན་པའི་ཡུལ་དུ་མི་རུང་སྟེ། བསླབ་པ་བྱིན་པའི་དགོས་པ་ནི་རྩ་ལྟུང་གི་ཉེས་པ་དག་ནས་ཚེ་འདི་ལ་རྣམ་གྲོལ་གྱི་བྱང་ཆུབ་མངོན་དུ་བྱ་བའི་ཆེད་ཡིན་ལ།
ཕམ་པ་འཆབ་བཅས་བྱུང་བའི་གང་ཟག་གིས་བརྩོན་པ་ཇི་ལྟར་བྱས་ཀྱང་ཚེ་འདི་ལ་བྱང་ཆུབ་ཐོབ་པའི་སྐལ་བ་མེད་པའི་ཕྱིར། དེ་ཡང་སྔ་རབས་པ་ལྟར་ན་ཕམ་པ་འཆབ་མེད་བྱུང་བའི་གང་ཟག་ལ་གསོལ་བཞིའི་ཆོ་གས་དགེ་སློང་གི་སྡོམ་པ་བྱིན་ནས། དེའི་རྗེས་སུ་སྔར་གྱི་ཕམ་པའི་ཉེས་པ་འདག་པའི་ཕྱིར་དུ་ཆད་པ་ལས་ཀྱི་བསླབ་པ་སྟེར་བ་ཡིན་ནོ། ། མདོ་སྡེ་པ་ལྟར་ན་རྩ་ལྟུང་འཆབ་མེད་བྱུང་བའི་གང་ཟག་ལ་གསོལ་བཞིའི་ཆོ་གས་སྡོམ་པ་བྱིན་མི་དགོས་ཏེ། དེ་ལ་དགེ་སློང་གི་སྡོམ་པ་དགོས་པ་སྒྲུབ་ནུས་སུ་ཡོད་པའི་ཕྱིར། དེས་ན་དེ་ལ་ཆད་པ་ལས་ཀྱི་བསླབ་པ་ཙམ་སྟེར་བ་ཡིན་ནོ་ཟེར། བྱེ་བྲག་ཏུ་སྨྲ་བའི་ལུགས་ལ་གང་ལ་བསླབ་པ་བྱིན་པའི་ཡུལ། ཇི་ལྟར་བྱིན་པའི་ཚུལ། དེ་ལྟར་བྱིན་པའི་དགོས་པ། བསླབ་པ་བྱིན་ནས་ཇི་ལྟར་བྱ་བ་དང་བཞི།
དང་པོ་ནི། སྤྱིར་ཕམ་པ་བྱུང་བའི་དགེ་སློང་ལ་བསླབ་པ་བྱིན་དགོས་ཏེ། ལུང་མ་མོ་ལས། ཕམ་པ་བྱུང་ནས་བསླབ་པ་བྱིན་པ་གང་ཞེ་ན། གལ་ཏེ་མི་ཚངས་པར་སྤྱོད་པ་བྱས་ནས། ཐ་ན་སེལ་གོལ་གཏོགས་པ་ཙམ་ཡང་འཆབ་པའི་སེམས་མ་སྐྱེས་པ་ཡིན་ཏེ་ཞེས་དང༌། དགེ་སློང་ཕམ་པ་བྱུང་བ་བསླབ་པ་བྱིན་པས་བསླབ་པ་ལ་བསླབ་པར་བྱའོ་ཞེས་གསུངས་པའི་ཕྱིར། དེ་ཡང་ཕམ་པ་འཆབ་བཅས་བྱུང་བ་ལ་བསླབ་པ་བྱིན་པར་བྱ་བ་མ་ཡིན་ཏེ། དེ་ལ་དགོས་ནུས་གཉིས་ཀ་མེད་པའི་ཕྱིར། འཆབ་མེད་བྱུང་བ་ལ་དེ་བྱིན་པར་བྱ་བ་ཡིན་ཏེ།
དེ་ལ་དགོས་ནུས་གཉིས་ཀ་ཡོད་པའི་ཕྱིར། གཉིས་པ་ནི། གསོལ་བཞིའི་ཆོ་གས་སྡོམ་པ་བྱིན་མི་དགོས་ཏེ། ༼༣༤༨༽ དེ་ལ་དགེ་སློང་གི་སྡོམ་པ་དགོས་པ་སྒྲུབ་ནུས་ཡོད་པའི་ཕྱིར། ཆད་པ་ལས་ཀྱི་བསླབ་པ་ཙམ་བྱིན་དགོས་ཏེ། ཕམ་པའི་ཉེས་པ་འདག་པའི་ཕྱིར་དུ་ཀུན་སློང་གི་བསམ་པ་རྣམ་པར་དག་པས་བྱང་ཆུབ་མ་ཐོབ་ཀྱི་བར་དུ་ཆད་ལས་གཅོད་དགོས་པའི་ཕྱིར་ཏེ། མདོ་རྩ་བར་འཆབ་པའི་སེམས་མ་སྐྱེས་ན་མཐའ་ལས་ལྡང་བར་འགྱུར་རོ། ། བསམ་པས་ལྟུང་བ་ལས་ལྡང་གི་ཆད་པའི་ལས་ཀྱི་ནི་མ་ཡིན་ནོ་ཞེས་གསུངས་པའི་ཕྱིར། གསུམ་པ་ནི། ཕམ་པའི་ཉེས་པ་སྦྱང་བ་དང་མཐར་ཐུག་བྱང་ཆུབ་ཐོབ་པའི་ཆེད་དུའོ། །
བཞི་པ་ནི། བསླབ་བྱིན་དགེ་སློང་དེས་དགེ་སློང་རྣམས་ཀྱི་གྲལ་གཤམ་དུ་གནས་ནས་ཇི་སྲིད་བྱང་ཆུབ་མ་ཐོབ་ཀྱི་བར་དུ་དགེ་འདུན་གྱི་བྱ་བའི་ལས་མཐའ་དག་བསྒྲུབ་པ་དང༌། ཀློག་པ་ཐོས་བསམ་དང་སྒྲུབ་པ་བསམ་གཏན་ལ་བརྩོན་པ་ཆེར་བསྐྱེད་ནས། ནམ་ཞིག་དགྲ་བཅོམ་པ་ཐོབ་པའི་ཚེ་གཟེངས་བསྟོད་པའི་ཕྱིར་དུ་སྔར་གྱི་གྲལ་མཚམས་སུ་གྲལ་དབྱུང་བར་བྱེད་པ་ཡིན་ནོ། ། འོ་ན་བསླབ་པ་བྱིན་པའི་ཡུལ་དགེ་སློང་ཁོ་ནར་ངེས་སམ་ཞེ་ན། མ་ཡིན་ཏེ་དགེ་ཚུལ་ལ་བསླབ་པ་བྱིན་པ་ཡོད་པར་འོད་ལྡན་ལས་བཤད་པའི་ཕྱིར་དང༌། ལུང་ལས། དགའ་བྱེད་འདྲ་བ་གཞན་ལ་ཡང་བསླབ་པ་བྱིན་ཅིག་ཅེས་གསུངས་ཞིང༌། དགའ་བྱེད་ནི་དགེ་སློང་ཡིན་ལ། དེ་དང་འདྲ་བ་དགེ་ཚུལ་ཕ་མ་དགེ་སློབ་མ་དང་བཅས་པ་ལ་འདོད་པའི་ཕྱིར།
གཉིས་པ་ལ་གང་འདྲ་བ། གང་དང༌། གང་དུ། ཇི་ལྟར་འདྲ་བ། དེ་ལྟར་འདྲ་བའི་རྒྱུ་མཚན་ནོ། ། དང་པོ་ནི། བསླབ་བྱིན་དགེ་སློང་དང་ཆད་པ་ལས་ཀྱི་བསླབ་པ་བྱིན་མ་ཟིན་པའི་ཕམ་པ་འཆབ་མེད་བྱུང་བའི་དགེ་སློང་རྣམས་སོ། ། གཉིས་པ་ནི། དགེ་སློང་རང་བཞིན་དུ་གནས་པ་རྣམས་དང་ངོ༌། ། གསུམ་པ་ནི།
ལྟུང་བ་སྡེ་ལྔའི་དངོས་གཞི་བསྐྱེད་པར་རོ། ། བཞི་པ་ནི། ལྟུང་བ་སྡེ་ལྔའི་གཞི་ལ་ཞུགས་ན་དངོས་གཞི་ཇི་ལྟ་བ་བཞིན་དུ་བསྐྱེད་པ་ལ་ཁྱད་པར་མེད་པའི་ཚུལ་གྱིས་སོ། ། ལྔ་པ་ནི། དེ་ལྟར་བསྐྱེད་པའི་ ༼༣༤༩༽ རྒྱུ་མཚན་ཡོད་དེ། དགེ་སློང་གི་སྡོམ་པ་དགོས་པ་བསྒྲུབ་ནུས་རྒྱུད་ལ་ཡོད་པར་མཚུངས་པའི་ཕྱིར། གསུམ་པ་ཞར་བྱུང་ནི། དེ་གཉིས་ཁྱད་པར་གཏན་མེད་ཀྱི་ཚུལ་གྱིས་འདྲ་བ་མ་ཡིན་ཏེ། བསྙེན་པར་མ་རྫོགས་པའི་གཞི་ལ་བརྟེན་པའི་ལྟུང་བ་བསྐྱེད་པ་དང༌། དགེ་སློང་གི་གཞི་ལ་བརྟེན་པའི་ལྟུང་བ་མི་བསྐྱེད་པ་དང༌།
བསྙེན་པར་མ་རྫོགས་པས་སྒྲུབ་དགོས་པའི་བྱ་བ་འགྲུབ་པ་དང༌། དགེ་སློང་གིས་སྒྲུབ་དགོས་པའི་བྱ་བ་མི་འགྲུབ་པའི་རྒྱུ་མཚན་བཞིའི་སྒོ་ནས་མི་འདྲ་བའི་ཁྱད་པར་ཡོད་པའི་ཕྱིར། དང་པོ་ནི། བསླབ་བྱིན་གྱིས་རང་བཞིན་དུ་གནས་པ་ལ་ལྷན་ཅིག་འདོན་པ་དང༌། ནུབ་ལྷག་ཉལ་གྱི་ལྟུང་བ་བསྐྱེད་པ་ལྟ་བུའོ། ། གཉིས་པ་ནི། བསླབ་བྱིན་ལ་རང་བཞིན་དུ་གནས་པས་ཕྲ་མ་བྱས་ཀྱང་ལྟུང་བྱེད་དུ་མི་འགྱུར་བ་ལྟ་བུའོ། ། གསུམ་པ་ནི། བསླབ་བྱིན་དེས་རང་བཞིན་དུ་གནས་པ་ལ་བྱིན་ལེན་ཆགས་པ་ལྟ་བུའོ། ། བཞི་པ་ནི།
བསླབ་བྱིན་གྱིས་བྱིན་ལེན་བླངས་པ་དང་གསོག་འཇོག་བྱས་པ་དང༌། ལག་ཉ་བླངས་པ་རྣམས་དགེ་སློང་རང་བཞིན་དུ་གནས་པ་ལ་དེ་དག་ཏུ་མི་འགྱུར་བ་དང༌། དེ་ལས་ཀྱི་ཁ་སྐོང་དུ་མི་རུང་བ་ལྟ་བུའོ། ། མཚན་གྱུར་པ་ནི་དེའི་ཞིང་ཉིད་ཡིན་ནོ། ། ཞེས་སྐབས་སུ། མཚན་གྱུར་གྱི་དོགས་པ་དཔྱད་པ་ལ། ཐུན་མོང་དང་ཐུན་མོང་མ་ཡིན་པའི་ངོ་བོ་དབྱེ་བ་དང་བཅས་པ། མཚན་ཕྱི་མ་ལ་ཅིར་འགྱུར་བ། དེ་དག་གི་རྒྱུ་མཚན། ཞར་བྱུང་གཞན་གྱི་འདོད་པ་བཀོད་པ་དང་བཞི།
དང་པོ་ལ་མཚན་ཉིད་སྤྱི་འདྲ་བའི་ལྟུང་བ་ཐུན་མོང་བ། རྗེས་མཐུན་གྱི་ཐུན་མོང་བ། ལྟུང་བ་ཐུན་མོང་མ་ཡིན་པ་དང་གསུམ། དང་པོ་ལ་ངོ་བོ་དང༌། དབྱེ་བ་གཉིས། དང་པོ་ནི། དགེ་སློང་ཕ་མ་གཉིས་ཀ་ལ་དངོས་གཞིའི་དུས་སུ་ལྟུང་བ་ཆེ་ཆུང་མཉམ་པར་བཅས་ཤིང༌། ཡན་ལག་རྣམས་ཐུན་མོང་དུ་གནས་པའོ། ། དཔེར་ན་མི་ཚངས་སྤྱོད་ཀྱི་ཕམ་པ་ནི་མཚན་ཉིད་སྤྱི་འདྲ་བའི་ལྟུང་བ་ཐུན་མོང་བ་ཡིན་ཏེ། ཕ་མ་གཉིས་ཀ་ལ་དངོས་གཞིའི་དུས་སུ་ཕམ་པ་འབྱུང་བར་བཅས་ ༼༣༥༠༽ ཤིང༌།
གཞིའི་ཡན་ལག་བརྟེན་བྱ་རྟེན་བྱེད་མ་ཉམས་པ། བསམ་པ་མི་ཚངས་པར་སྤྱོད་འདོད་ཀྱི་བསམ་པ་རྒྱུན་མ་ཆད་པ། སྦྱོར་བ་རེག་རྩལ་བྱས་པ། མཐར་ཐུག་རེག་པའི་བདེ་བ་ཉམས་སུ་མྱོང་བའི་ཡན་ལག་རྣམས་རྟེན་གཉིས་ཀ་ལ་ཐུན་མོང་དུ་དགོས་པའི་ཕྱིར། དབྱེ་ན་ལྔ་བཅུ་རྩ་ལྔ་སྟེ། ཕམ་བཞི་གཉེན་དང་སྐུར་འདེབས་གཉིས། ། འཆང་འཇོག་སློང་དང་སློང་རིགས་དང༌། ། སྤགས་པ་སོ་སོར་སྐུར་དང་གསེར། ། མངོན་ཚན་ཉོ་ཚོང་ལྷུང་བཟེད་ཚོལ། ། འཐག་གཉིས་བརྫུན་འདོན་བླ་མ་བདེན། །
ས་བོན་འདེབས་དང་རིམ་ལྷག་དང༌། ། འདུག་གནས་ཕྱེ་དང་དུས་མིན་ཟ། ། ལག་ཉ་བླངས་དང་སྲོག་ཆགས་བཅས། ། གཅེར་བུ་དམག་གསུམ་མེ་ནུབ་ལྷག ། ཁ་དོག་ལོངས་དང་ཚ་བའི་དུས། ། དུད་འགྲོ་རྩེ་སྦེད་གཞི་མེད་དང༌། ། རྐུ་དང་རྐོ་དང་མགྲོན་དང་ཆང༌། ། དུས་མིན་འགྲོ་དང་ཟས་བཅས་དང༌། ། ཕོ་བྲང་འཇུག་དང་ཁབ་རལ་དང༌། ། གདིང་བ་གཡན་པ་བདེ་གཤེགས་གོས། །
དེ་ལྟར་ལྔ་བཅུ་རྩ་ལྔའོ། ། ཞེས་པ་ལྟར། ཕམ་པ་བཞི། ལྷག་མ་གསུམ། འཆང་བ་ནས་འཐག་ཏུ་འཇུག་པའི་བར་སྤང་བ་བཅུ་གསུམ། ཤེས་བཞིན་བརྫུན་སྨྲ་བ་ནས། བདེ་གཤེགས་ཆོས་གོས་ཀྱི་བར་འབའ་ཞིག་པ་སོ་ལྔའོ། ། གཉིས་པ་ལ་ངོ་བོ་ནི། ཕ་མ་གཉིས་ཀ་ལ་དངོས་གཞིའི་དུས་སུ་ལྟུང་བ་ཆེ་ཆུང་མཉམ་པར་བཅས་ཤིང༌། ཡན་ལག་གི་གཙོ་བོ་འགའ་ཞིག་ཐུན་མོང་མ་ཡིན་པར་གནས་པའོ། །
དཔེར་ན་དགེ་འདུན་གྱི་དབྱེན་བྱེད་པའི་དངོས་གཞིའི་ལྟུང་བ་ནི་རྗེས་མཐུན་གྱི་ལྟུང་བ་ཐུན་མོང་བ་ཡིན་ཏེ། ཕ་མ་གཉིས་ཀ་ལ་དངོས་གཞིའི་དུས་སུ་དགེ་འདུན་ལྷག་མ་འབྱུང་བར་བཅས་ཤིང༌། དགེ་སློང་མས་མའི་དགེ་འདུན་གྱི་དབྱེན་བྱེད་པ་ལ་དངོས་གཞི། དགེ་སློང་མས་ཕའི་དགེ་འདུན་གྱི་དབྱེན་བྱེད་པ་ལ་ན་སྨད། དགེ་སློང་ཕ་ལ་དེ་ལས་བཟློག་སྟེ་འབྱུང་བའི་ཕྱིར། དབྱེ་ན་མཚན་མཐུན་ཡན་ལག་ཏུ་དགོས་པའི། མཚན་མི་མཐུན་པ་ཡན་ལག་ཏུ་དགོས་པའི། ཆོ་ག་འཇིག་ ༼༣༥༡༽ པའི་ཐུན་མོང་བ་དང་གསུམ། དང་པོ་ནི། བསྒོ་གྱུར་བཞི་དང་ཕྲོག་པ་དང༌། །
བསྔོས་བསྒྱུར་སྐྱོན་དང་ཕྲ་མ་དང༌། ། སྐྱོ་སྔོགས་གནས་ངན་བཤེས་ངོ་དང༌། ། ཁྱད་བསོད་འཕྱ་སྒོ་ཁྲི་དང་གདིང༌། ། ཕྱིས་གནོན་འབྱུང་བ་སྤངས་པ་སྟོབས། ། འདུས་ཟ་རྡེག་ཟས་གནས་ངན་ལེན། ། བདེ་དང་མཐུན་པ་སྡིག་ལྟ་འཛིན། ། དགེ་ཚུལ་འགྱོད་པ་སོར་མོ་དངངས། ། ཉེར་འཇོག་ཉན་རྣ་མ་སྨྲས་འགྲོ། ། མ་གུས་ཟས་བཅས་ད་གདོད་ཁྲི། ། ཤིང་བལ་སེང་གེ་ལས་གྱུར་ཏེ། །
དེ་ལྟར་བཞི་བཅུ་ཐམ་པའོ། ། ཞེས་པ་ལྟར། དབྱེན་ལ་སོགས་པའི་བསྒོ་གྱུར་བཞི། ཕྲོག་པ་ནས་ཤིང་བལ་གྱིས་གོས་པའི་བར་འབའ་ཞིག་པ་སོ་ལྔ། དམག་དཔོན་སེང་གེ་ལས་གྱུར་པའི་སོར་བཤགས་གཅིག་སྟེ་བཞི་བཅུའོ། ། གྲོང་དུ་རྒྱུ་བ་ལ་ཕྱི་དྲོ་རྒྱུ་བ་མཚན་ཉིད་སྤྱི་འདྲ་བ་དང༌། སྔ་དྲོ་རྒྱུ་བ་རྗེས་མཐུན་དུ་བཤད་དོ། ། གཉིས་པ་ནི། འཁྲུར་འཇུག་པ་དང་ལེན་པ་དང༌། ། ཁྱིམ་པ་མོ་ལ་ཆོས་སྟོན་དང༌། །
དེ་དང་ལམ་འགྲོ་བུད་མེད་ཉལ། ། ཞེས་པ་ལྟར་རོ། ། གསུམ་པ་ནི། འབྲལ་དང་སྤངས་པ་ཟ་བ་དང༌། ། སོག་འཇོག་བྱེད་དང་སོག་འཇོག་ཟ། ། ཞེས་པ་ལྟར་རོ། ། གསུམ་པ་ལ་ཕའི་ཐུན་མོང་མ་ཡིན་པ་དང༌། མའི་ཐུན་མོང་མ་ཡིན་པ་གཉིས། དང་པོ་ལ་ངོ་བོ་ནི། སྟོན་པས་ཕའི་རྟེན་ཁོ་ན་ལ་དངོས་གཞིའི་ལྟུང་བ་འབྱུང་བར་བཅས་ཤིང༌།
དེ་དང་རིགས་འདྲ་བའི་དངོས་གཞིའི་ལྟུང་བ་མའི་རྟེན་ལ་འབྱུང་མི་སྲིད་པའོ། ། དཔེར་ན་ཁུ་བ་འབྱིན་པའི་དགེ་འདུན་ལྷག་མ་ནི། ཕའི་ཐུན་མོང་མ་ཡིན་པའི་ལྟུང་བ་ཡིན་ཏེ། ཕའི་རྟེན་ལ་དེ་འབྱུང་བར་བཅས་ཤིང་མའི་རྟེན་ལ་ཁུ་བ་འབྱིན་པའི་ལྷག་མ་འབྱུང་མི་སྲིད་པའི་ཕྱིར། དབྱེ་ན་སོ་བརྒྱད་དེ། ཁུ་རེག་འཁྲིག་བསྔགས་ཁང་ཆེན་གཉིས། ། སྲིན་བལ་འབའ་ཞིག་ཆ་གཉིས་དང༌། ། དྲུག་དང་མཐོ་གང་ལམ་དང་འཁྲུ། ། ལྷུང་བཟེད་འཆང་དང་དགོན་པར་འབྲལ། ། སྟོན་ཟླ་ཐ་ཆུང་རས་ཆེན་དང༌། །
མ་བསྒོས་ཉི་ ༼༣༥༢༽ མ་ནུབ་སོགས་བཅུ། ། ཡང་ཡང་ཟ་དང་བསོད་པ་སློང༌། ། ཉལ་པོའི་ཁྱིམ་ན་འདུག་དང་འགྲེང༌། ། གདེང་མེད་སྤྱོད་དང་མ་ལེན་རྫོགས། ། རས་ཆེན་སོར་བཤགས་རྣམ་གསུམ་མོ། ། ཞེས་པ་ལྟར། འབྱིན་པའི་དགེ་འདུན་ལྷག་མ་སོགས་དྲུག སྲིན་བལ་གྱི་སྤང་བ་ནས་རས་ཆེན་གྱི་སྤང་བའི་བར་བཅུ་གཅིག སྐྲོད་པའི་ལྟུང་བྱེད་ནས། རས་ཆེན་གྱི་ཚད་ལྷག་བྱེད་པའི་བར་བཅོ་བརྒྱད་སོར་བཤགས་ལྷག་མ་གསུམ་སྟེ་སོ་བརྒྱད་དོ། །
གཉིས་པ་ལ་ངོ་བོ་ནི། སྟོན་པས་མ་ཁོ་ནའི་རྟེན་ལ་དངོས་གཞིའི་ལྟུང་བ་འབྱུང་བར་བཅས་ཤིང༌། དེ་དང་རིགས་འདྲ་བའི་དངོས་གཞིའི་ལྟུང་བ་ཕའི་རྟེན་ལ་འབྱུང་མི་སྲིད་པའོ། ། དཔེར་ན་རེག་པའི་ཕམ་པ་ནི་མའི་ཐུན་མོང་མ་ཡིན་པའི་ལྟུང་བ་སྟེ། མའི་རྟེན་ལ་དེ་ལྟ་བུའི་དངོས་གཞིའི་ལྟུང་བ་འབྱུང་བར་བཅས་ཤིང་ཕའི་རྟེན་ལ་དེ་ལྟ་བུའི་དངོས་གཞིའི་ལྟུང་བ་འབྱུང་མི་སྲིད་པའི་ཕྱིར། དབྱེ་ན། བརྒྱ་དང་བཞི་བཅུ་རྩ་དགུ་སྟེ། ཕམ་པ་བཞི། སྐྱེས་པ་ལ་འཁྲིག་པ་བརྟེན་པར་ཁས་ལེན་པ་སོགས་ལྷག་མ་བཅུ་གསུམ། ལྷུང་བཟེད་ཞག་གཅིག་ལས་ལྷག་པར་འཆང་བ་སོགས་སྤང་ལྟུང་བཅུ་བཞི།
བཅུ་གཉིས་མ་ལོན་པར་འཁོར་འཇོག་པ་ལ་སོགས་པའི་འབའ་ཞིག་པ་བརྒྱ་དང་བརྒྱད། རང་དོན་དུ་འོ་མ་བླངས་ཏེ་འཐུང་བ་སོགས་སོར་བཤགས་བཅུ་རྣམས་སོ། ། གཉིས་པ་ལ་མཚན་ཉིད་སྤྱི་འདྲ་བའི་ལྟུང་བ་ཐུན་མོང་བ་དང༌། རྗེས་མཐུན་གྱི་དང༌། ལྟུང་བ་ཐུན་མོང་མ་ཡིན་པ་ལ་ཅིར་འགྱུར་བའོ། ། དང་པོ་ནི། མཚན་གྱུར་པའི་དབང་གིས་སྦྱོར་བ་དང་དངོས་གཞིའི་ལྟུང་བ་ཇི་ལྟ་བ་བཞིན་དུ་གནས་ཏེ། སྲོག་གཅོད་ཀྱི་ཕམ་པའི་སྦྱོར་བ་བྱེད་བཞིན་པའི་དགེ་སློང་མ། དངོས་གཞི་གྲུབ་པ་དང་དུས་མཉམ་དུ་སྐྱེས་པར་མཚན་གྱུར་ན། སྲོག་གཅོད་ཀྱི་ཕམ་པའི་དངོས་གཞི་ཇི་ལྟ་བ་བཞིན་འབྱུང་བ་དང༌།
སྲོག་གཅོད་ཀྱི་ཕམ་པ་དང་ལྡན་བཞིན་པའི་དགེ་སློང་མ་སྐྱེས་པར་མཚན་གྱུར་པ་ན། སྲོག་གཅོད་ཀྱི་ཕམ་པ་དང་ལྡན་ ༼༣༥༣༽ པའི་དགེ་སློང་དུ་འགྱུར་བའི་ཕྱིར། གཉིས་པ་ལ་སྦྱོར་བའི་ལྟུང་བ་ལ་དོགས་པ་དཔྱད་པ་དང༌། དངོས་གཞིའི་ལྟུང་བ་ལ་དོགས་པ་དཔྱད་པ་གཉིས། དང་པོ་ལ་སྦྱོར་བ་བྱེད་བཞིན་པ་དང༌། སྦྱོར་བ་བྱས་ཟིན་པ་ལ་དོགས་པ་དཔྱད་པ་གཉིས། དང་པོ་ནི། ན་སྨད་པའི་དོན་གྱི་སྦྱོར་བ་གང་ཡིན་པ་ཉིད་ལས་སོ་ཞེས་གསུངས་ལ། འདི་དག་གི་དོན་ལ་སྦྱོར་བའི་རབ་ཏུ་དབྱེ་བ་དང༌། དེ་ཉིད་མཚན་ཕྱི་མ་ལ་ཅིར་འགྱུར་བའོ། །
དང་པོ་ནི། སྤྱིར་དགེ་སློང་གིས་དགེ་སློང་མཚན་མཐུན་གཞན་དང་ཤ་རེག་པ་དང་བཅས་ཏེ་ལྷན་ཅིག་ཏུ་ཉལ་བ་ལ་ཉེས་བྱས། དགེ་སློང་མས་དགེ་སློང་མ་གཞན་དང་ལྷན་ཅིག་ཏུ་ཉལ་བ་ལ་ལོངས་སྤྱོད་ཅིང་གནས་པ་སྤོང་བའི་ལྟུང་བྱེད་དུ་འགྱུར་ལ། དགེ་སློང་ཕས་བསམ་བཞིན་དུ་ཁུ་བ་འབྱིན་པའི་སྦྱོར་བ་ལ་སྦོམ་པོ་དང༌། དངོས་གཞི་ལ་ལྷག་མ། དགེ་སློང་མས་བསམ་བཞིན་དུ་ཁུ་བ་འབྱིན་པ་ལ་སྦྱོར་བ་ལ་ཉེས་བྱས། དངོས་གཞི་ལ་ལྟུང་བྱེད་དོ། ། དེས་ན་མཚན་སྔ་ཕྱི་ལ་ལྟོས་པའི་སྦྱོར་བ་ལ་རིགས་གསུམ་སྟེ། ན་སྨད་པའི་དོན་གྱི་སྦྱོར་བ། ལྷག་པའི་དོན་གྱི་སྦྱོར་བ།
མཉམ་པའི་དོན་གྱི་སྦྱོར་བའོ། ། དང་པོ་ནི། དགེ་སློང་གིས་དགེ་སློང་གཞན་ལ་ཤ་རེག་པ་དང་བཅས་ཏེ་ཉལ་བའི་སྦྱོར་བ་རྩོམ་པ་ན། དགེ་སློང་མས་དགེ་སློང་མ་གཞན་དང་རེག་བཅས་ཀྱི་ཉལ་བའི་སྦྱོར་བ་ལ་ལྟོས་ཏེ་ན་སྨད་པའི་སྦྱོར་བ་ཡིན་ཏེ། ལྟུང་བྱེད་ཀྱི་སྦྱོར་བ་ལས་ན་སྨད་ནས་ཉེས་བྱས་ཀྱི་སྦྱོར་བ་ཙམ་ཡིན་པའི་ཕྱིར། དགེ་སློང་མས་བསམ་བཞིན་དུ་ཁུ་བ་འབྱིན་པའི་སྦྱོར་བ་བྱེད་པ་ནི། དགེ་སློང་གིས་བསམ་བཞིན་དུ་ཁུ་བ་འབྱིན་པའི་སྦྱོར་བ་བྱེད་པ་ལ་ལྟོས་ཏེ་ན་སྨད་པའི་དོན་གྱི་སྦྱོར་བ་ཡིན་ཏེ། ལྷག་མ་ལས་ན་སྨད་ནས་ལྟུང་བྱེད་ཀྱི་སྦྱོར་བ་ཡིན་པའི་ཕྱིར། གཉིས་པ་ནི། དགེ་སློང་མ་མཚན་མཐུན་གཉིས་རེག་པའི་སྦྱོར་བ་བྱེད་པ་ནི།
དགེ་སློང་ཕ་མཚན་མཐུན་གྱིས་རེག་པའི་སྦྱོར་བ་ལ་ལྟོས་ཏེ། ལྷག་པའི་དོན་གྱི་སྦྱོར་བ་ཡིན་ཏེ། ཉེས་བྱས་ལས་ལྷག་ ༼༣༥༤༽ པ་ལྟུང་བྱེད་ཀྱི་སྦྱོར་བ་ཡིན་པའི་ཕྱིར། དེ་བཞིན་དུ་དགེ་སློང་གིས་བསམ་བཞིན་དུ་ཁུ་བ་འབྱིན་པའི་སྦྱོར་བ་ནི། དགེ་སློང་མས་བསམ་བཞིན་དུ་ཁུ་བ་འབྱིན་པའི་སྦྱོར་བ་ལ་ལྟོས་ཏེ་ལྷག་པའི་དོན་གྱི་སྦྱོར་བ་ཡིན་ཏེ། ལྟུང་བྱེད་ལས་ལྷག་པ་ལྷག་མའི་སྦྱོར་བ་ཡིན་པའི་ཕྱིར། གསུམ་པ་ནི། མཚན་ཉིད་སྤྱི་འདྲ་བའི་སྦྱོར་བ་རྣམས་སོ། ། གཉིས་པ་ནི། ན་སྨད་པའི་དོན་གྱི་སྦྱོར་བ་བྱེད་བཞིན་པའི་ངང་ནས་མཚན་གཞན་དུ་གྱུར་པ་ལ་ན་སྨད་པའི་དངོས་གཞི་འབྱུང་གི
ལྷག་པའི་དངོས་གཞི་མི་འབྱུང་སྟེ། དགེ་སློང་གཉིས་ཤ་རེག་པ་དང་བཅས་ཏེ་ཉལ་བའི་སྦྱོར་བ་རྩོམ་བཞིན་པ་དངོས་གཞི་གྲུབ་པ་དང་དུས་མཉམ་དུ་མཚན་གྱུར་ཟིན་པའི་དགེ་སློང་མ་ལ་ཉེས་བྱས་ཙམ་འབྱུང་བ་ཡིན་གྱི་ལྟུང་བྱེད་དུ་མི་འགྱུར་བའི་ཕྱིར། ལྷག་པའི་དོན་གྱི་སྦྱོར་བ་བྱེད་བཞིན་པའི་ངང་ནས་མཚན་གཞན་དུ་གྱུར་པ་ན། ན་སྨད་ཀྱི་དངོས་གཞི་འབྱུང་གི་ལྷག་པའི་དངོས་གཞི་མི་འབྱུང་སྟེ། དཔེར་ན་དགེ་སློང་གིས་བསམ་བཞིན་དུ་ཁུ་བ་འབྱིན་པའི་སྦྱོར་བ་བརྩམས་ནས། དངོས་གཞི་གྲུབ་པ་དང་དུས་མཉམ་དུ་མཚན་གྱུར་པའི་དགེ་སློང་མ་ལ་ལྟུང་བྱེད་དུ་འགྱུར་གྱི་ལྷག་མར་མི་འགྱུར་བའི་ཕྱིར། རྒྱ་ཆེར་འགྲེལ་ལས། ལྷག་པའི་དོན་གྱི་སྦྱོར་བ་ལ་མཚན་གྱུར་པ་ལ་ནི་ལྟུང་བ་ན་སྨད་པ་འབྱུང་བར་འགྱུར་གྱི། ན་སྨད་པའི་དོན་གྱི་སྦྱོར་བ་ལས་མཚན་གྱུར་པ་ལ་ནི་ལྷག་པ་འབྱུང་བར་མི་འགྱུར་བས། འདིར་ཡང་ན་སྨད་པའི་དོན་གྱི་སྦྱོར་བ་གང་ཡིན་པ་ཉིད་ལས་མཚན་གྱུར་པ་ལ་དངོས་གཞི་ཡང་ན་སྨད་པ་ཉིད་འབྱུང་གི
ལྷག་པ་མི་འབྱུང་བར་བསྟན་ཏོ། ། ཞེས་གསུངས་པ་ལྟར་རོ། ། གཉིས་པ་ནི། བྱས་པ་ནི་དེ་ཉིད་ཡིན་ནོ་ཞེས་གསུངས་ལ། དེའི་དོན་ནི། མཚན་སྔ་མ་ལ་སྦྱོར་བ་བྱས་ཟིན་ནས་ཕྱི་མ་ལ་དངོས་གཞི་གྲུབ་པ་ལ་ཡང་ལྟུང་བ་ན་སྨད་དུ་འགྱུར་གྱི་ཆེ་བར་ནི་མི་འགྱུར་ཏེ། དགེ་སློང་མ་རེག་ཕམ་གྱི་སྦྱོར་བ་བྱས་ཟིན་པ་ཞིག་དངོས་གཞི་གྲུབ་པ་དང་དུས་མཉམ་དུ་མཚན་གྱུར་ ༼༣༥༥༽ པའི་དགེ་སློང་དེ་ལ་ལུས་ཀྱི་རེག་པའི་དགེ་འདུན་ལྷག་མར་གཏོགས་པའི་སྦོམ་པོར་འགྱུར་གྱི་རེག་པའི་ཕམ་པར་མི་འགྱུར་བའི་ཕྱིར་ཏེ། དགེ་སློང་གིས་སྐྱེས་པ་གཞན་དང་ཆགས་སེམས་ཀྱིས་ལུས་ཀྱི་རེག་པ་ཉམས་སུ་མྱོང་བ་ནི་དངོས་གཞི་ལ་སྦོམ་པོར་འགྱུར་བའི་ཕྱིར། དགེ་སློང་མ་འཆབ་པའི་ཕམ་པའི་སྦྱོར་བ་བྱས་ཟིན་པ་ཞིག་དངོས་གཞི་གྲུབ་པ་དང་དུས་མཉམ་དུ་མཚན་གྱུར་པའི་དགེ་སློང་དེ་ལ་འཆབ་པའི་ལྟུང་བ་དེ་གནས་ངན་ལེན་འཆབ་པའི་ལྟུང་བྱེད་དུ་གཏོགས་པའི་ཉེས་བྱས་སུ་འགྱུར་ཏེ། དེས་དགེ་སློང་གི་གནས་ངན་ལེན་བཅབས་ན་ལྟུང་བྱེད་དུ་འགྱུར་ལ།
དགེ་སློང་མའི་གནས་ངན་ལེན་བཅབས་ན་ཉེས་བྱས་སུ་འགྱུར་བའི་ཕྱིར་ཏེ། དེ་མཚན་གྱུར་པའི་ཚེ་ན་གང་གི་གནས་ངན་ལེན་བཅབས་པའི་དགེ་སློང་མ་དེ་དང་མཚན་མི་མཐུན་པས་དེ་ཉེས་བྱས་སུ་གསུངས་པའི་ཕྱིར་རོ། ། གཉིས་པ་ལས་མཉམ་པ་མཉམ་པར་འགྱུར་བ་དང༌། མེད་པ་ཡོད་པར་མི་འགྱུར་བའི་དཔེ་གཉིས། དང་པོ་ནི། ན་སྨད་པ་ནི་རང་གི་ཉིད་དོ་ཞེས་གསུངས། དེའི་དོན་ནི་མཚན་གྱུར་པའི་དབང་གིས་དངོས་གཞིའི་ལྟུང་བ་མཉམ་པར་འགྱུར་བ་ཡོད་ཀྱི་ཆེ་བར་འགྱུར་བ་མེད་དེ། བསམ་བཞིན་དུ་ཁུ་བ་འབྱིན་པའི་ཁ་ན་མ་ཐོ་བ་དེ། དགེ་སློང་ལ་ལྷག་མ་དང༌། དགེ་སློང་མ་ལ་ལྟུང་བྱེད་ཡིན་ཞིང༌།
ཁུ་བ་འབྱིན་པའི་ལྟུང་བྱེད་དང་ལྡན་པའི་དགེ་སློང་མ་མཚན་གྱུར་པའི་དགེ་སློང་དེ། ཁུ་བ་འབྱིན་པའི་ལྟུང་བྱེད་དང་ལྡན་པ་ཡིན་གྱི་དེའི་ལྷག་མ་དང་ལྡན་པ་མ་ཡིན་པའི་ཕྱིར། གཉིས་པ་ནི། ཞག་བཅུར་མ་ལོན་པ་ནི་ཆ་ཉིད་དོ་ཞེས་གསུངས། དེའི་དོན་ནི། མཚན་གྱུར་པའི་དབང་གིས་ལྟུང་བ་མེད་པ་ཡོད་པར་འགྱུར་བ་མེད་དེ། དགེ་སློང་གི་ལྷུང་བཟེད་ལྷག་པོ་ཞག་བཅུ་ལས་ལྷག་པར་བཅངས་པ་ལ་སྤང་བ་དང༌། དགེ་སློང་མས་ཞག་གཅིག་ལས་ལྷག་པར་བཅངས་པ་ལ་སྤང་བ་འབྱུང་བར་གསུངས་ཤིང༌། ལྷུང་བཟེད་ལྷག་པོ་ཞག་དགུ་བཅངས་པའི་དགེ་སློང་ཞིག་ ༼༣༥༦༽ དགེ་སློང་མར་མཚན་གྱུར་པ་ལ་ལྷུང་བཟེད་ལྷག་པོ་འཆང་བའི་ལྟུང་བ་མི་འབྱུང་བའི་ཕྱིར་ཏེ། དགེ་སློང་གི་རྟེན་ལ་ལྷུང་བཟེད་ལྷག་པོ་བཅངས་བའི་ཞག་དགུ་པོ་དེ།
དགེ་སློང་མའི་རྟེན་ལ་ལྷུང་བཟེད་དང་པོར་རྙེད་པའི་ཞག་དེའི་ཆ་ཤས་སུ་གཏོགས་པ་ཡིན་པའི་ཕྱིར། གསུམ་པ་ནི། ཞིང་མ་ཡིན་པ་ཉིད་ལ་ནི་ཉམས་སོ་ཞེས་སོ། ། དེའི་དོན་ནི། མཚན་གྱུར་པའི་དབང་གིས་ལྟུང་བ་ཐུན་མོང་མ་ཡིན་པ་ཉམས་ཤིང་མེད་པར་འགྱུར་ཏེ། ཐུན་མོང་མ་ཡིན་པའི་ལྟུང་བ་དང་ལྡན་པའི་དགེ་སློང་ཕ་དགེ་སློང་མར་མཚན་གྱུར་ན་ལྟུང་བ་དེ་གཏན་མེད་དུ་འགྱུར་བ་དང༌། མའི་ཐུན་མོང་མ་ཡིན་པའི་ལྟུང་བ་དང་ལྡན་པའི་དགེ་སློང་མ་མཚན་གྱུར་པ་ན་དེ་གཏན་མེད་དུ་འགྱུར་བའི་ཕྱིར། གསུམ་པ་ནི། འདི་ལ་ཆོ་ག་རྣམས་གྱུར་ཏོ། ། ཞེས་གསུངས་པ་ལྟར་རོ། །
བཞི་པ་ནི། སློབ་དཔོན་དགེ་ལེགས་བཤེས་གཉེན་ན་རེ། མཚན་གྱུར་པའི་དབང་གིས་ལྟུང་བ་ཆུང་བ་ཆེ་བར་མི་འགྱུར་བ་མི་འཐད་དེ། ལུང་དང་རིགས་པ་གཉིས་དང་འགལ་བའི་ཕྱིར། དང་པོ་ནི། ཞུ་བ་ལས། དགེ་སློང་མ་ཟས་བསོད་པ་སློང་བའི་སོར་བཤགས་ཅན་མཚན་གྱུར་པ་ན་ལྟུང་བྱེད་དུ་འགྱུར་བར་བཤད་པའི་ཕྱིར། རིགས་པ་ནི། མཚན་གྱུར་པའི་དབང་གིས་ཆུང་བ་ཆེ་བར་འགྱུར་བར་ཡོད་པར་ཐལ། དེའི་དབང་གིས་ཆེ་བ་ཆུང་བར་འགྲོ་བ་ཡོད་པ་གང་ཞིག
གཉིས་ཀའང་རྟེན་འཕོས་པ་ཁྱད་པར་མེད་པའི་ཕྱིར། གཞན་ཡང་དེར་ཐལ། དགེ་སློང་མ་ཁུ་བ་འབྱིན་པའི་ལྟུང་བྱེད་ཅན། དགེ་སློང་དུ་མཚན་གྱུར་པ་ལ་ལྷག་མར་འགྱུར་གྱི་ལྟུང་བྱེད་དུ་མི་འགྱུར་བའི་ཕྱིར་ཏེ། དགེ་སློང་ཕས་ཁུ་བ་འབྱིན་པ་ལ་ལྷག་མར་གསུངས་ཀྱི་ལྟུང་བྱེད་དུ་མ་གསུངས་པའི་ཕྱིར་དང༌། ལྟུང་བྱེད་འབའ་ཞིག་པ་དགུ་བཅུ་ལས་ལྷག་པ་མ་གསུངས་པའི་ཕྱིར། དེའི་ཆ་ནི་དེར་གཏོགས་སོ། ། ཞེས་པའི་སྐབས་སུ་ཆ་དང་ཆ་ཅན་གྱི་ངོ་བོ། དེའི་དབྱེ་བ། དེ་གཉིས་སྦྱར་བ།
བསྟན་པའི་དགོས་པ་དང་བཞི། དང་པོ་ནི། ༼༣༥༧༽ ཆ་ཅན་གྱི་ལྟུང་བའི་ངོ་བོ་ནི། རང་གི་ཆར་གྱུར་པའི་ལྟུང་བ་དང་མཐུན་པ་གསུམ་ཅི་རིགས་པའི་སྒོ་ནས་མཐུན་ཞིང་རང་གི་ཆར་གྱུར་པའི་ལྟུང་བ་ལས་ལྕི་བའོ། ། ཆར་གྱུར་ཀྱི་ལྟུང་བའི་ངོ་བོ་ནི། རང་གི་ཆ་ཅན་གྱི་ལྟུང་བ་དང་མཐུན་པ་གསུམ་ཅི་རིགས་པའི་སྒོ་ནས་མཐུན་ཞིང་རང་གི་ཆ་ཅན་གྱི་ལྟུང་བ་ལས་ཡང་བའོ། ། མཐུན་པ་གསུམ་ནི། སྦྱོར་བ་མཚན་ཉིད། དགག་བྱ་ཉེས་དམིགས། ཀུན་སློང་གི་བསམ་པ་རིགས་མཐུན་པའོ། །
གཉིས་པ་ལ་ཆ་ཅན་གྱི་དབྱེ་བ་དང༌། ཆར་གཏོགས་ཀྱི་དབྱེ་བ་གཉིས། དང་པོ་ནི། སྤྱིར་སྡེ་ལྔའི་དངོས་གཞི་ཐམས་ཅད་ཆ་ཅན་གྱི་ལྟུང་བ་ཡིན་ཏེ། རང་གི་སྦྱོར་བ་དང་སྦྱོར་བའི་སྦྱོར་བ་ལ་ལྟོས་ཏེ་ཆ་ཅན་གྱི་ལྟུང་བ་ཡིན་པའི་ཕྱིར། དེ་ཡང་གཙོ་ཆེ་བའི་དབང་དུ་བྱས་ནས་ཆ་ཅན་གྱི་ལྟུང་བ་བརྒྱད་དུ་རྒྱ་ཆེར་འགྲེལ་ལས་བཤད་དེ། ཕམ་པ་བཞི། ཕམ་པས་སྐུར་པ་འདེབས་པའི་ལྷག་མ། དགེ་འདུན་དབྱེན་གྱི་ལྷག་མ། བཀའ་བློ་མི་བདེ་བའི་ལྷག་མ།
གསོག་འཇོག་བྱས་པ་ཟ་བའི་ལྟུང་བྱེད་དང་བརྒྱད་བཤད་པའི་ཕྱིར། གཉིས་པ་ལ་ངོ་བོ་ཉིད་ཀྱི་ཆ་དང༌། ཆ་དེར་གཏོགས་ཀྱི་ཆ་གཉིས། དང་པོ་ནི། རང་གི་ཆ་ཅན་གྱི་ལྟུང་བ་དེ་དང་ཀུན་སློང་གི་བསམ་པ་ཐ་མི་དད་པ་ལས་སྐྱེས་པའི་སྦྱོར་བའི་ཉེས་པའོ། ། མཚན་གཞི་ནི་སྡེ་ལྔའི་སྦྱོར་བ་དང་སྦྱོར་བའི་སྦྱོར་བ་ལྟ་བུའོ། ། གཉིས་པ་ནི། རང་གི་ཆ་ཅན་གྱི་ལྟུང་བ་དེ་དང་ཀུན་སློང་གི་རྣམ་པ་ཐ་དད་པ་ལས་སྐྱེས་པའི་ཉེས་པའོ། ། མཚན་གཞི་ནི་སྔར་གྱི་ཆ་ཅན་གྱི་ལྟུང་བ་བརྒྱད་མ་གཏོགས་པའི་ལྷག་མ་ལྟུང་བྱེད་སོར་བཤགས་ཉེས་བྱས་རྣམས་སོ། ། དེ་ཡང་ངོ་བོ་ཉིད་ཀྱི་ཆ།
ཆ་ཤས་ཀྱི་དོན་གྱི་ཆ། ཀུན་སློང་གི་བསམ་པ་གཅིག་ལས་སྐྱེས་པའི་ཆ་རྣམས་མིང་གི་རྣམ་གྲངས་སོ། ། ཆ་དེར་གཏོགས་ཀྱི་ཆ། ཆར་གཏོགས་པའི་དོན་གྱི་ཆ། ཀུན་སློང་གི་བསམ་པ་ཐ་དད་ལས་སྐྱེས་པའི་ཆ་རྣམས་མིང་གི་རྣམ་གྲངས་སོ། ། གསུམ་པ་ལ་བརྒྱད་ཡོད་པ་ལས། དང་པོ་མི་ཚངས་སྤྱོད་ཀྱི་ ༼༣༥༨༽ ཕམ་པ་ལ་ངོ་བོ་ཉིད་ཀྱི་ཆ་དང༌། ཆ་དེར་གཏོགས་ཀྱི་ཆ་གཉིས། དང་པོ་ནི། མི་ཚངས་སྤྱོད་ཀྱི་ཕམ་པའི་སྦྱོར་བས་བསྡུས་པའི་སྦོམ་པོ་དང༌།
དེའི་སྦྱོར་བའི་སྦྱོར་བས་བསྡུས་པའི་ཉེས་བྱས་ནི་མི་ཚངས་སྤྱོད་ཀྱི་ཕམ་པའི་ངོ་བོ་ཉིད་ཀྱི་ཆ་ཡིན་ཏེ། དེ་དང་ཀུན་སློང་གི་བསམ་པ་ཐ་མི་དད་པ་ལས་སྐྱེས་པའི་ཕྱིར། ཁུ་བ་འབྱིན་པ་ལ་སོགས་པ་ཉེར་བརྒྱད་ནི་དེའི་ཆར་གཏོགས་པའི་ཆ་ཡིན་ཏེ། ཀུན་སློང་གི་བསམ་པ་ཐ་དད་པ་ལས་སྐྱེས་པའི་ཕྱིར། དེ་དག་ཀྱང་གང་ཞེ་ན་ལྷག་མ་ལྔ་སྟེ། འབྱིན་པ། རེག་པ། འཁྲིག་ཚིག་སྨྲ་བ། བསྙེན་བཀུར་བསྔགས་པ། གཉེན་བྱེད་པའོ། །
ལྟུང་བྱེད་ཉེར་གཅིག་སྟེ་འཁྲུར་འཇུག་པ། གོས་ལེན་པ། བལ་རྨེལ་དུ་འཇུག་པ། ཁྱིམ་པ་མོ་ལ་ཆོས་སྟོན་པ། མ་བསྐོས་ཉི་མ་ནུབ་པ་ལ་སོགས་པ་བཅུ། ཉལ་པ་བྱེད་པའི་ཁྱིམ་ན་འདུག་པ། དེར་འགྲེང་བ། གཅེར་བུ་ལ་ཟས་སྦྱིན་པ། བུད་མེད་དང་ལྷན་ཅིག་ཉལ་བ། དེ་དང་ལམ་དུ་འགྲོ་བ།
ཕྱི་དྲོ་གྲོང་དུ་རྒྱུ་བ། དགེ་སློང་མ་ལ་ཟས་ལེན་པའོ། ། སོར་བཤགས་གཉིས་ཏེ་དགེ་སློང་མ་ལ་ཟས་ལེན་པ་དང༌། གྲལ་རིམས་སུ་མ་ཕེབས་པར་འགྲིམ་དུ་འཇུག་པ་མི་ལྡོག་པའི་སོར་བཤགས་སོ། ། གཉིས་པ་མ་བྱིན་ལེན་ལ་ངོ་བོ་ཉིད་ཀྱི་ཆ་ནི། དེའི་སྦྱོར་བ་དང་སྦྱོར་བའི་སྦྱོར་བའོ། ། ཆ་དེར་གཏོགས་ཀྱི་ཆ་ནི། སློང་དང་སྟོད་གཡོགས་སྨད་གཡོགས་བཅས། ། རིན་ཐང་སོ་སོར་བསྐུར་བ་དང༌། ། མངོན་ཚན་ཉོ་ཚོང་ལྷུང་བཟེད་ཚོལ། །
མཐའ་གཉིས་བྱིན་ཕྲོགས་རས་ཆེན་གཏད། ། དངོས་བསྒྱུར་ཡང་ཡང་ལ་སོགས་བཞི། ། ཁ་ན་མིད་དང་བསོད་པ་དང༌། ། སྦེད་དང་གདེང་མེད་རྐུན་ལམ་འགྲོ། ། ཁབ་རལ་སོར་བཤགས་གསུམ་པའོ། ། ཞེས་པ་ལྟར་ཉེར་བཞིའོ། ། སྲོག་གཅོད་ཀྱི་ཆར་གཏོགས་པ་ནི། ས་བོན་དང་སྐྱེ་བ་འཇིག་པ། སྐྲོད་པ། ཕྱིས་གནོན་རྩབ་བྱུང་བ་ལ་འདུག་པ།
འདེབས་པ། སྤྱོད་པ། དུད་འགྲོ་གསོད་པ། འགྱོད་པ་བསྐྱེད་པ། ག་ག་ཚིལ་བྱེད་པ། ཆུ་ལ་རྩེ་བ། ༼༣༥༩༽ ས་བརྐོ་བ། དངངས་པར་བྱེད་པ། དམག་ལས་གྱུར་པ་གསུམ། རྡེག་པ།
རྡེག་པར་གཟས་པ། ཟས་སྦྱོར་དུ་འཇུག་པ་སྟེ་བཅུ་བདུན་ནོ། ། ཁང་པ་ཁང་ཆེན་ལས་གྱུར་པ་ནི་ཡོ་བྱད་མ་བྱིན་པར་ལེན་པའི་ཆ་ནས་མ་བྱིན་ལེན་གྱི་ཆར་ཡང་གཏོགས་ལ། སྲོག་ཆགས་ཕྲ་མོ་ལ་གནོད་པའི་ཆ་ནས་སྲོག་གཅོད་ཀྱི་ཆར་ཡང་གཏོགས་པ་ཡིན་ནོ། ། སྨྲ་བའི་ཕམ་པའི་ཆར་གཏོགས་ནི། རང་ཉིད་མ་གཏོགས་པའི་ངག་གི་རིག་བྱེད་ཀྱིས་བསྡུས་པའི་ལྟུང་བ་ཇི་སྙེད་ཡོད་པ་རྣམས་སོ། ། ཕམ་པས་སྐུར་པ་འདེབས་པའི་ལྷག་མའི་ཆར་གཏོགས་ནི། ལྷག་མ། སྦོམ་པོ། ལྟུང་བྱེད།
ཉེས་བྱས་སོགས་ཀྱི་གཞི་མེད་པ་ལ་སྐུར་པ་འདེབས་པ་རྣམས་དང༌། བཤེས་ངོར་འཕྱ་བ། ཞལ་ཏ་བ་ལ་སྐུར་པ་འདེབས་པ་རྣམས་སོ། ། དགེ་འདུན་དབྱེན་གྱི་ཆ་ནི། ཕྲ་མ་བྱེད་པ། སྐྱོ་སྔོགས་བྱེད་པ། འདུན་པ་ཕྱིར་བསྒྱུར་བ། སྡིག་ལྟ་མི་གཏོང་བ། སྤངས་པ་རྗེས་སུ་ཕྱོགས་པ། དགེ་ཚུལ་བསྙིལ་བ་བསྡུད་པ།
གནས་ངན་ལེན་བརྗོད་པ། ཁྱད་དུ་གསོད་པ། འདུས་ཤིང་ཟ་བ། མི་སྨྲ་བར་གྲོང་དུ་འགྲོ་བ་རྣམས་སོ། ། བཀའ་བློ་མི་བདེ་བའི་ལྷག་མའི་ཆ་ནི། བསླབ་པ་ཉེར་འཇོག་དང༌། མ་གུས་པའི་ལྟུང་བ་རྣམས་སོ། ། གསོག་འཇོག་བྱས་པ་ཟ་བའི་ཆར་གཏོགས་ནི། ལག་ཉ་བླངས་པ་དང༌། ནང་དུ་བཙོས་པ་དང༌།
ཞག་ལོན་པ་དང༌། དགེ་སློང་གིས་བཙོས་པ་ཟ་བ་རྣམས་སོ། ། བཞི་པ་ནི། ཆ་ཅན་གྱི་ལྟུང་བ་དང༌། ཆར་གཏོགས་ཀྱི་ལྟུང་བ་སྦྱར་ནས་བཤད་པ་ལ་དགོས་པ་ཡོད་དེ། དགེ་སློང་གི་ལྟུང་བ་ལ་སྡེ་ལྔ་ལས་གྲངས་མང་བ་དང་ཉུང་བའི་ལོག་རྟོག་བསལ་ནས། དེའི་གྲངས་ངེས་ཁོང་དུ་ཆུད་པའི་ཆེད་ཡིན་པའི་ཕྱིར། ཇི་ལྟར་སེལ་ན། གལ་ཏེ་འབྱིན་པའི་དགེ་འདུན་ལྷག་མ་ལ་སོགས་པ་ཕམ་པའི་སྡེ་ཚན་ལས་ལོགས་སུ་མི་འཐད་པར་ཐལ། དེ་དག་ཕམ་པའི་ཆར་གཏོགས་པའི་ལྟུང་བ་ཡིན་པའི་ཕྱིར།
འདོད་ན་སྡེ་ལྔ་ལ་གྲངས་མང་བའི་སྐྱོན་ ༼༣༦༠༽ ཡོད་པར་ཐལ་ལོ། ། རྩ་བར་མ་ཁྱབ་ན། ཕམ་པའི་སྦྱོར་བ་ཡང་ཕམ་པ་ལས་སྡེ་ཚན་ལོགས་སུ་བྱེད་རིགས་པར་ཐལ། ཕམ་པའི་ཆར་གཏོགས་ཡིན་ཀྱང་ཕམ་པ་ལས་སྡེ་ཚན་ལོགས་སུ་བྱེད་པ་ལ་འགལ་བ་མེད་པའི་ཕྱིར། འདོད་ན་སྡེ་ལྔ་ལས་གྲངས་མང་བ་དགོས་པར་ཐལ་ལོ་ཞེ་ན། སྐྱོན་མེད་དེ་སྡེ་ལྔའི་སྦྱོར་བ་སྡེ་ལྔ་ལས་སྡེ་ཚན་ལོགས་སུ་མི་འཇོག་པའི་རྒྱུ་མཚན་ཡོད་དེ། ཀུན་སློང་གི་བསམ་པ་ཐ་མི་དད་པ་ལས་སྐྱེས་པའི་ཕྱིར། འབྱིན་པའི་ལྷག་མ་ལ་སོགས་པ་མི་ཚངས་སྤྱོད་ཀྱི་ཕམ་པའི་ཆར་གཏོགས་ཡིན་ཡང་དེ་ལས་སྡེ་ཚན་ཐ་དད་དུ་འཇོག་པའི་རྒྱུ་མཚན་ཡོད་དེ། དེ་གཉིས་ཀུན་སློང་གི་བསམ་པ་ཐ་དད་ལས་བསྐྱེད་པའི་ཕྱིར། དེས་ན་སྡེ་ལྔ་ལས་གྲངས་མང་བའི་ལོག་རྟོག་བསལ་ཕྱིར་དུ་ངོ་བོ་ཉིད་ཀྱི་ཆར་གཏོགས་གསུངས་པ་ཡིན་ཏེ།
ཕམ་པའི་སྦྱོར་བ་དང་སྦྱོར་བའི་སྦྱོར་བ་ནི་ཕམ་པའི་སྡེ་ཚན་དུ་གཏོགས་པ་ནས། ཉེས་བྱས་ཀྱི་སྦྱོར་བ་ཉེས་བྱས་ཀྱི་སྡེ་ཚན་དུ་གཏོགས་པ་ཤེས་པའི་ཕྱིར་དུ་ངོ་བོ་ཉིད་ཀྱི་ཆ་གསུངས་པའི་ཕྱིར་ཏེ། རྒྱ་ཆེར་འགྲེལ་དུ། མདོ་འདིས་མ་བརྗོད་པ་ནི་ཅུང་ཟད་ཀྱང་མ་བརྗོད་ཀྱི་ཧ་ཅང་ཐལ་བར་འགྱུར་བ་སེལ་བར་བྱེད་དེ། ཞེས་དང༌། དེའི་ཆ་ནི་དེར་གཏོགས་སོ། ། ཞེས་བྱ་བའི་མདོ་འདིས་སྦོམ་པོ་ལ་སོགས་པ་ཁ་ན་མ་ཐོ་བ་གཞན་དུ་འགྱུར་བ་དམིགས་ཀྱིས་བསལ་ཏེ། ཞེས་གསུངས་པའི་ཕྱིར། སྡེ་ལྔ་ལས་གྲངས་ཉུང་བའི་ལོག་རྟོག་བསལ་བའི་ཕྱིར་དུ་ཆ་དེར་གཏོགས་ཀྱི་ཆ་གསུངས་པ་ཡིན་ཏེ། ཁུ་བ་འབྱིན་པའི་ལྷག་མ་དེ་མི་ཚངས་སྤྱོད་ཀྱི་ཕམ་པའི་ཆར་གཏོགས་ཡིན་ཀྱང་དེ་གཉིས་ཀུན་སློང་གི་བསམ་པ་ཐ་དད་པ་ལས་སྐྱེས་པའི་རྒྱུ་མཚན་གྱིས་དེ་གཉིས་སྡེ་ཚན་ཐ་དད་དུ་འཇོག་པའི་ཕྱིར།
དེ་ལྟར་ཡང༌། ཆུང་བ་ཐམས་ཅད་ལ་མཐའ་ཉིད་མ་གཏོགས་པ་ནི་དགེ་འདུན་ལྷག་མའོ་ཞེས་དང༌། རྒྱ་ཆེར་འགྲེལ་དུ། ཁུ་བ་འབྱིན་པ་ལ་སོགས་པའི་ཆ་གང་ཡིན་པ་དེ་ནི་དེ་དག་ཉིད་ཀྱི་ཆ་ཡིན་གྱི་མི་ཚངས་ ༼༣༦༡༽ པར་སྤྱོད་པ་ནི་མ་ཡིན་ནོ། ། ཞེས་གསུངས་པའི་ཕྱིར། རྒྱ་ཆེན་གསུང་རབ་ལྷ་ལམ་ཡངས་པ་ནས། ། མ་རྟོགས་ལོག་རྟོག་ཐེ་ཚོམ་སྤྲིན་བྲལ་བའི། ། ལེགས་བཤད་ལུང་རིགས་འོད་སྟོང་རྒྱས་པ་འདི། ། སྐལ་ལྡན་བློ་ཡི་པད་ཚལ་རྒྱས་ཕྱིར་བཀོད། ། ཕྲག་དོག་ཟུག་རྔུའི་དྲི་མ་རབ་སྤངས་ནས། །
གཟུར་གནས་བློ་ལྡན་ལེགས་བཤད་དོན་གཉེར་རྣམས། ། ལེགས་པར་བཤད་པའི་གྲུ་རྫིངས་འདིར་ཞུགས་ནས། ། ཟབ་དོན་ཡིད་བཞིན་ནོར་བུ་ལེན་པར་རིགས། ། ཕུན་ཚོགས་ཚུལ་ཁྲིམས་རྣམ་དག་འཕེལ་བའི་རྐྱེན། ། བཅུ་ཕྲག་གཅིག་དང་དྲུག་གིས་བསྟན་པའི་གཞི། ། ལུང་རིགས་མན་ངག་རྒྱན་གྱིས་རབ་སྤྲས་ཏེ། ། གོ་བདེའི་ངག་གི་ཚུལ་བཞིན་བཤད་པར་བྱ། ། གཉིས་པ་སྒྲུབ་པའི་བསླབ་བྱ་ལ་བསླབ་པ་ཡོངས་སུ་སྦྱོང་བའི། བདེ་བར་གནས་པའི་རྐྱེན་བསྟེན་པའི། དགོས་པ་སྒྲུབ་བྱེད་ལས་ཀྱི་གཞི་དང་གསུམ།
དང་པོ་ལ་གསོ་སྦྱོང༌། དབྱར་གནས། དགག་དབྱེའོ། ། དང་པོ་ལ་ཐུན་མོང་གི་རྣམ་གཞག་དང༌། སོ་སོའི་རང་བཞིན་གཉིས། དང་པོ་ལ་གསོ་སྦྱོང་གི་སྒྲ་དོན། དབྱེ་བ། བསྡུ་བ། གོ་རིམ། ཕན་ཡོན་དང་ལྔ།
དང་པོ་ནི། གཉེན་པོ་བསླབ་པ་གསོ་ཞིང་སྤང་བྱ་སྡིག་པ་སྦྱོང་བས་ན་གསོ་སྦྱོང་ཞེས་བྱ་སྟེ། ལོ་དྲི་བར། དགེ་བ་མཐའ་དག་ཡང་དག་གསོ་བྱེད་ཅིང༌། ། སྡིག་པ་མཐའ་དག་ཡང་དག་འདིར་སྦྱོང་བ། ། དགེ་གསོ་ཕྱིར་དང་སྡིག་པ་རྣམ་སྦྱོང་ཕྱིར། ། དེ་བཞིན་གཤེགས་པས་གསོ་སྦྱོང་ཞེས་གསུངས་སོ། ། ཞེས་པ་ལྟར་རོ། ། གཉིས་པ་ལ་ཞི་གནས་ཀྱི། མཐུན་པའི།
བཅུ་བཞི་པའི། བཅོ་ལྔ་པའི། གནོད་པ་བཟློག་པའི། རྩོད་པ་བཟློག་པའི། བཀྲ་ཤིས་པའི་གསོ་སྦྱོང་དང་བདུན། བཅུ་བཞི་པ་ལ་དྲུག བཅོ་ལྔ་པ་ལ་བཅོ་བརྒྱད་ཡོད་དེ། ས་གའི་ལྷས། ཁ་བ་སོས་ཀ་དབྱར་རྣམས་ཀྱིས། ། ཟླ་བ་གཉིས་དང་བཞི་ཡི་ནི། །
མར་ ༼༣༦༢༽ ངོ་ལ་ནི་བཅུ་བཞི་པའི། ། གསོ་སྦྱོང་སྡོམ་བརྩོན་དག་གིས་བྱ། ། ས་ག་དང་ནི་ཆུ་སྟོད་དང༌། ། དེ་བཞིན་ཁྲུམས་སྨད་སྨིན་དྲུག་དང༌། ། རྒྱལ་དང་དབོ་ཞེས་བྱ་བ་ཉིད། ། དྲུག་པོའི་མར་ངོ་བཅུ་བཞིར་བརྗོད། ། དེ་བཞིན་དེ་ལས་གཞན་དག་ནི། ། བཅོ་བརྒྱད་བཅོ་ལྔ་པར་ནི་འདོད། ། ཅེས་སོ། ། གསུམ་པ་ནི།
ཞི་གནས་དང༌། མཐུན་པའི་གསོ་སྦྱོང་གཉིས་སུ་འདུས་ཏེ། ཕྱི་མ་ལྔ་མཐུན་པའི་གསོ་སྦྱོང་གི་ནང་ཚན་ཡིན་པའི་ཕྱིར། ནང་ཚན་གྱི་སྒོ་ནས་དྲུག་ཏུ་འཇོག་པའི་རྒྱུ་མཚན་ཡོད་དེ། སྔོན་བསགས་ཀྱི་ལས་སྒྲིབ་སྦྱོང་བའི་ཕྱིར་དུ་ཞི་གནས་ཀྱི་གསོ་སྦྱོང༌། ཚེ་འདིའི་ཟག་པ་འགོག་པའི་ཕྱིར་དུ་མཐུན་པའི་གསོ་སྦྱོང་ལ་སྔར་ཕྱེ་ནས་བཞག་པའི་ཕྱིར་ཏེ། ཚེ་འདིའི་ཟག་པ་འཕེལ་བའི་རྐྱེན་ལ་ལྟུང་བ་གནོད་པ་རྩོད་པ་བཀྲ་མི་ཤིས་པ་བཞི་ཡོད་ཅིང༌། དང་པོའི་གཉེན་པོར་དུས་ཀྱི་སྒོ་ནས་བཅུ་བཞི་པ་དང་བཅོ་ལྔ་པ་གཉིས་བཞག ཕྱི་མ་གསུམ་གྱི་གཉེན་པོར་གསོ་སྦྱོང་ཕྱི་མ་གསུམ་རིམ་གྱིས་བཞག་པའི་ཕྱིར། བཞི་པ་ནི།
ཞི་གནས་ཀྱི་གསོ་སྦྱོང་ཐོག་མར་འཆད་པའི་རྒྱུ་མཚན་ཡོད་དེ། མཐུན་པའི་གསོ་སྦྱོང་བས་ཞི་གནས་ཀྱི་གསོ་སྦྱོང་རྗོད་བྱེད་ཀྱི་གཞུང་ཉུང་བ་དང༌། མཆོད་འོས་ཡིན་པའི་ཕྱིར། སྡེབ་སྦྱོར་གྱི་བསྟན་བཅོས་ལས། དང་པོར་གཉིས་ཏེ་མཆོད་འོས་སམ། ། ཡང་ན་ཡི་གེ་རབ་ཉུང་བའོ། ། ཞེས་སོ། ། ལྔ་པ་ནི། བསླབ་པ་གསུམ་གོང་ནས་གོང་དུ་འཕེལ་བའི་སྒོ་ནས་གནས་སྐབས་མངོན་མཐོ། མཐར་ཐུག་ངེས་ལེགས་ཐོབ་པའི་དགོས་པ་ཡོད་པ་དང༌།
ཁྱད་པར་སྟོན་པའི་བཅས་པ་དང་མཐུན་ཞིང་ས་ཕྱོགས་བཀྲ་ཤིས་པ་དང༌། ཕྱོགས་དེ་ན་གནས་པའི་སྐྱེ་བོ་མང་པོ་ལ་ཕན་པ་རྒྱ་ཆེན་པོ་འབྱུང་བའི་དགོས་པ་ཡོད་དོ། ། གཉིས་པ་ལ་ཞི་གནས་དང༌། མཐུན་པའི་གསོ་སྦྱོང་གཉིས། དང་པོ་ལ་ངོ་བོ་དང༌། དབྱེ་བ་གཉིས། དང་པོ་ནི། གཞི་ཚུལ་ཁྲིམས་རྣམ་པར་དག་པ་ལ་ ༼༣༦༣༽ བརྟེན་ནས་ནང་རིག་པའི་སྡེ་སྣོད་ལ་ཐོས་བསམ་ཚུལ་བཞིན་དུ་བྱས་ཏེ། དེའི་དོན་སྒོམ་པར་བྱེད་པའི་ཉམས་ལེན་ཏེ། མཛོད་ལས།
ཚུལ་གནས་ཐོས་དང་བསམ་ལྡན་པས། ། སྒོམ་པ་ལ་ནི་རབ་ཏུ་སྦྱོར། ། ཞེས་སོ། ། གཉིས་པ་ལ་ཞི་གནས་དང༌། ལྷག་མཐོང་སྒོམ་ཚུལ་གཉིས། དང་པོ་ལ་འདོད་ཆགས་ཤས་ཆེ་བའི་གཉེན་པོར་མི་སྡུག་པ། རྣམ་རྟོག་ཤས་ཆེ་བའི་གཉེན་པོར་དབུགས་འབྱུང་རྔུབ་དྲན་པ། ཞེ་སྡང་ཤས་ཆེ་བའི་གཉེན་པོར་བྱམས་སྙིང་རྗེ། གཏི་མུག་ཤས་ཆེ་བའི་གཉེན་པོར་རྟེན་འབྲེལ་གྱི་གནས་ཚུལ། ང་རྒྱལ་ཤས་ཆེ་བའི་གཉེན་པོར་ཁམས་ཀྱི་རྣམ་པའི་རབ་དབྱེ་བསྒོམ་པར་བྱ་བ་ཡིན་ནོ། །
དང་པོ་ལ་ཡང་ལས་དང་པོ་པའི། ཅུང་ཟད་སྦྱང་བ་བྱས་པའི། ཡིད་ལ་བྱེད་པ་རྫོགས་པའི་སྒོམ་ཚུལ་གསུམ་ཡོད་དེ། མཛོད་ལས། རྐེང་རུས་ཆགས་བཅས་ཐམས་ཅད་ལ། ། རུས་པ་རྒྱ་མཚོའི་བར་དུ་ནི། ། སྤྲོ་ཞིང་སྡུད་པས་ལས་དང་པོ། ། རྐེང་རུས་ནས་ནི་ཐོང་ཕྱེད་པར། ། བཏང་བས་སྦྱང་བ་བྱས་པར་བཤད། ། སྨིན་མའི་བར་དུ་སེམས་འཛིན་པས། །
ཡིད་ལ་བྱེད་པ་རྫོགས་པ་ཡིན། ། ཞེས་སོ། ། གཉིས་པ་ལ་ཡང༌། བགྲང་དང་རྗེས་འགྲོ་འཇོག་པ་དང༌། ། རྟོག་དང་ཡོངས་སུ་བསྒྱུར་བ་དང༌། ། ཡོངས་དག་རྣམ་པ་དྲུག་ཏུ་འདོད། ། ཅེས་པ་ལྟར། སྒོམ་ཚུལ་དྲུག་བཤད་དོ། གཉིས་པ་ལྷག་མཐོང་ལ་ཚོགས་ལམ་དུ་དྲན་པ་ཉེར་གཞག་སོགས་བཅུ་གཉིས། སྦྱོར་ལམ་དུ་དབང་པོ་དང་སྟོབས།
འཕགས་ལམ་དུ་བྱང་ཆུབ་ཡན་ལག་དང་འཕགས་ལམ་ཡན་ལག་སྟེ་སྡེ་ཚན་བདུན་པོ་རེ་རེ་ལ་ཡང༌། དམིགས་པ། ངོ་བོ། གྲོགས་སྒོམ་ཚུལ། བསྒོམས་པའི་འབྲས་བུ་ལྔ་ལྔའི་སྒོ་ནས་ཤེས་པར་བྱའོ། ། གཉིས་པ་མཐུན་པའི་གསོ་སྦྱོང་ལ། གང་དུ་གསོ་སྦྱོང་བྱ་བའི་གནས། གང་གིས་གསོ་སྦྱོང་བྱེད་པའི་གང་ཟག ཇི་ལྟར་གསོ་སྦྱོང་བྱ་བའི་ཆོ་ག་དང་གསུམ། དང་པོ་ནི།
ཁྱད་ཆོས་བཞི་ལྡན་གྱིས་མཛེས་ཤིང་ཡིད་དུ་འོང་ ༼༣༦༤༽ བའི་གནས་སོ། ། ཁྱད་ཆོས་བཞི་ནི། ཆོ་གའི། ངོ་བོའི། མཐུན་རྐྱེན་གྱི། ཚད་ཀྱི་ཁྱད་པར་རོ། ། དང་པོ་ནི། དགེ་འདུན་གྱི་གསོལ་བ་དང་གཉིས་ཀྱི་ལས་ཀྱིས་བློ་མཐུན་པར་བྱས་པའོ། ། གཉིས་པ་ནི། འགལ་རྐྱེན་ཆོམ་རྐུན་ལ་སོགས་པའི་གནོད་པ་མེད་ཅིང་བསྐལ་པ་འཆགས་པའི་དུས་སུ་རང་གི་ངང་གིས་གྲུབ་པའམ།
སྐྱེས་བུས་རྩོལ་བས་ཟིན་པར་བྱས་པའི་གནས་གང་རུང་ངོ༌། ། གསུམ་པ་ནི། སྦྱིན་བདག་ལ་སོགས་པ་མཐུན་པའི་རྐྱེན་ཚང་ཞིང་མཚམས་ཀྱི་ཕྱི་རོལ་དུ་ཉེ་འཁོར་འདོམ་གང་དང་ལྡན་པའོ། ། བཞི་པ་ནི། ཆུང་ཚད་གདིང་བ་བཞི་བཅུ་ཤོང་བ་ཡིན་ལ། ཆེ་ཚད་དབུས་ནས་གཡས་གཡོན་དུ་དཔག་ཚད་ཕྱེད་དང་གསུམ་གསུམ་ཡོད་ཅིང༌། ཕྱོགས་བཞིའི་མཚམས་སུ་ཕ་འོང་ལ་སོགས་པའི་མཚན་མ་གསལ་པོས་ཁྱད་པར་དུ་བྱས་པའོ། ། དེ་ལྟར་ཡང༌། གསོ་སྦྱོང་གི་གནས་ལ་བློ་མཐུན་པར་བྱའོ། ། གནས་ཐམས་ཅད་གྲུབ་པའམ་བྱས་པའམ་ཟིན་པ་ལའོ། །
ཕྱི་རོལ་ཉེ་འཁོར་འདོམ་གང་དང་ལྡན་པའོ། ། དགེ་འདུན་འདོད་ནའོ། ། ལས་གཞན་གྱི་གནས་ཀྱང་དེ་ཡིན་ནོ། ། མཚམས་བཅད་པར་བྱའོ། ། དཔག་ཚད་ཕྱེད་དང་གསུམ་གྱི་མཐའ་ཚུན་ཆད་དུའོ། ། ཕྱོགས་ཕྱོགས་སུ་ཕ་འོང་དང་རྩིག་པ་དང་ཀ་བ་དང་ཤིང་ལྗོན་པ་དང་རྭ་བ་དང་བྱ་སྐྱིབས་དང་ལམ་པོ་ཆེ་དང་ཁྲོན་པ་ལ་སོགས་པ་དེ་ཤེས་པའི་དགེ་སློང་རྣམས་ཀྱིས་བརྟགས་ནས་དགེ་འདུན་གྱི་མདུན་དུ་མཚན་མ་བརྟན་པོར་བརྗོད་དེ་ལས་བྱའོ། ། དེར་གནས་པ་བྱས་ན་ཆོས་གོས་དག་དང་འབྲེལ་བར་མི་འགྱུར་རོ། ། དེ་བྱའོ། ། ཐམས་ཅད་ཀྱི་ཆེད་དུ་དཀྱིལ་འཁོར་པར་བློ་མཐུན་པར་བྱའོ། ། སྔ་མ་བག་ཡངས་སུ་མ་བྱས་པར་བཅད་པ་གཞན་མི་འཆགས་སོ། །
ཞེས་གསུངས་པ་ལྟར་རོ། ། གཉིས་པ་ལ་སྤྱིར་བསྟན་པ་དང༌། མི་མཐུན་པ་དགག་པ་བྱེ་བྲག་ཏུ་བཤད་པ་གཉིས། དང་པོ་ནི། གྲངས་ཁ་སྐོང་མི་མཐུན་པ་གཉིས་དང་བྲལ་བའི་ཁྱད་ཆོས་གསུམ་དང་ལྡན་པའི་རབ་བྱུང་སྡེ་ལྔ་གས་བྱེད་ ༼༣༦༥༽ དགོས་ཏེ། དེ་རྣམས་ཀྱིས་ལྟུང་བ་ལ་བཤགས་སྡོམ་ཚུལ་བཞིན་དུ་བྱས་པའི་སྒོ་ནས་བསླབ་པ་གོང་འཕེལ་དུ་བྱེད་དགོས་པའི་ཕྱིར། གཉིས་པ་ལ་འདུན་པ་འབུལ་བ་དང༌། ཡོངས་དག་འབུལ་བ་གཉིས། དང་པོ་ལ་དངོས་པོ་གང་ལ། གང་ཟག་གང་གིས།
ཡུལ་གང་ལ། དགོས་པ་གང་གི་ཆེད་དུ། ཚུལ་ཇི་ལྟར་འབུལ་བ་དང་ལྔ། དང་པོ་ནི་མཚམས་བཅད་པ་མ་གཏོགས་པའི་ལས་ཐམས་ཅད་ལ་འབུལ་དུ་རུང་ཞིང༌། མཚམས་བཅད་པ་ལ་མ་ཡིན་ཏེ། མཚན་མ་བརྟན་པོ་རྒྱུས་ཡོད་དགོས་པའི་ཕྱིར། གཉིས་པ་ནི་ལས་གྲལ་དེར་འདུ་བའི་རྐྱེན་མ་ཚང་བའི་གང་ཟག་འགའ་ཞིག་གིས་སོ། ། གསུམ་པ་ནི། ལས་བྱེད་པའི་དགེ་འདུན་དང༌། དགེ་འདུན་དེས་འདུན་པ་ལེན་པ་ལ་བསྐོས་པའི་དགེ་སློང་ལའོ། །
བཞི་པ་ནི། ལས་ལ་མི་མཐུན་པ་མེད་ཅིང་མཐུན་པ་བསྒྲུབ་པའི་ཆེད་དུའོ། ། ལྔ་པ་ནི། འདུན་པ་འབུལ་བའི་སྔགས་ཚིག་ལན་གསུམ་དུ་བརྗོད་པའོ། ། དེ་ལྟར་ཡང༌། འདུན་པ་འབུལ་བ་ལས་དེ་དང་མཐུན་པ་འགྲུབ་བོ། ། མཚམས་བཅད་པ་ལ་ནི་མི་འགྲུབ་བོ་ཞེས་པ་ལྟར་རོ། ། གཉིས་པ་ལ་གང་ཟག་གང་གིས། དགོས་པ་གང་གི་ཕྱིར་དུ། དངོས་པོ་གང་ལ།
ཡུལ་གང་ལ། ཇི་ལྟར་འབུལ་བའི་ཚུལ་ལོ། ། དང་པོ་ནི། ལས་གྲལ་དེར་འདུ་བའི་མཐུན་རྐྱེན་མ་ཚང་ཞིང་ལྟུང་བས་རྒྱུད་ཡོངས་སུ་དག་པའི་གང་ཟག་གིས་སོ། ། གཉིས་པ་ནི། རང་རྒྱུད་ལ་གསོ་སྦྱོང་དང་དགག་དབྱེ་འགྲུབ་པའི་ཆེད་དུའོ། ། གསུམ་པ་ནི། གསོ་སྦྱོང་དང་དགག་དབྱེའི་ལས་ཁོ་ན་ལའོ། ། བཞི་པ་ནི། ལས་བྱེད་པའི་དགེ་འདུན་དང་དགེ་འདུན་གྱིས་ཡོངས་སུ་དག་པ་ལེན་པ་ལ་བསྐོས་པའི་དགེ་སློང་ལའོ། །
དེ་ཡང༌། གསོ་སྦྱོང་དང་དགག་དབྱེ་ཁོ་ན་ལ་ཡོངས་སུ་དག་པ་འབུལ་དགོས་པ་དེ་བཞིན་དུ་ཡོངས་དག་ལེན་པ་ལ་བསྐོས་པའི་དགེ་སློང་གིས་ཀྱང་གསོ་སྦྱོང་དང་དགག་དབྱེ་ཁོ་ན་ལ་ཡོངས་དག་ལེན་དགོས་པ་ཡིན་ནོ། ། ལྔ་པ་ནི། ༼༣༦༦༽ ཡོངས་དག་འབུལ་བའི་སྔགས་ཚིག་ལན་གསུམ་དུ་བརྗོད་པའོ། ། དེ་ལྟར་ཡང༌། ཡོངས་སུ་དག་པར་ཕུལ་བ་དང་ཡང་གཅིག་པ་ཉིད་དོ། ། གསོ་སྦྱོང་དང་དགག་དབྱེ་ལའོ། ། དེ་ཕུལ་བས་སོ། ། དེ་བཞིན་དུ་དེ་གཉིས་ལ་བྱའོ། ། ཆོ་ག་དེ་ནོད་པར་བྱའོ། །
ཞེས་དང༌། དགེ་ལེགས་བཤེས་གཉེན་གྱིས། འདུན་པ་དང་ཡོངས་སུ་དག་པ་གཉིས་ལ་བྱེ་བྲག་ཅི་ཡོད་ཅེ་ན། འདུན་པ་འབུལ་བ་ནི་ལས་ལ་འདུན་པ་འགྲུབ་པའི་ཕྱིར་རོ། ། ཡོངས་སུ་དག་པ་འབུལ་བ་ནི་བདག་ཉིད་ཀྱིས་གསོ་སྦྱོང་ཉམས་སུ་མྱོང་བར་བྱ་བའི་ཕྱིར་རོ། ། དེའི་ཕྱིར་དགེ་སློང་དེས་བདག་ཉིད་ཡོངས་སུ་དག་པར་བྱ་བའི་ཕྱིར། ཡོངས་སུ་དག་པ་འབུལ་བར་བྱས་ཤིང༌། དགེ་འདུན་གྱི་ལས་མཐུན་པར་བྱ་བའི་ཕྱིར་དེའི་འདུན་པ་ཡང་བླང་བར་བྱའོ། ། དེ་ལྟ་བས་ན་གསོ་སྦྱོང་དང་དགག་དབྱེ་གཉིས་ལ་ནི་དགེ་འདུན་གྱིས་འདུན་པ་དང་ཡོངས་སུ་དག་པ་གཉིས་ཀ་བླང་བར་བྱ་ལ་མཚམས་བཅད་པ་མ་གཏོགས་པའི་ལས་གཞན་ལ་ནི་འདུན་པ་འབའ་ཞིག་བླང་བར་བྱའོ། ། ཞེས་སོ།
གསུམ་པ་ཆོ་ག་ལ་སྦྱོར་བ། དངོས་གཞི། རྗེས་གསུམ་མོ། ། དང་པོ་ལ་དགེ་འདུན་བསྡུ་བའི་ཐབས་སྒྲུབ་པ། རང་གཞན་གྱི་ལྟུང་བ་ཕྱིར་བཅོས་པ། ཆོས་བཤད་ཉན་ཉམས་སུ་མྱོང་བ་དང་གསུམ། དང་པོ་ལ་སྤྱིར་བསྟན་པ་དང༌། གཎྜཱི་བརྡུང་ཚུལ་བྱེ་བྲག་ཏུ་བཤད་པ་གཉིས། དང་པོ་ནི། དགེ་འདུན་འདུ་བའི་གནས་སུ་ཕྱག་དར་བྱ་བ་སྟན་དང་མཆོད་པ་བཤམ་པ་དུང་དང་གཎྜཱི་ལ་སོགས་པའི་སྒོ་ནས་དགེ་འདུན་བསྡུ་བའི་བརྡའ་སྤྲོད་པར་བྱེད་པའོ། །
གཉིས་པ་ལ་རྒྱུ། ཚད་དབྱིབས། བརྡུང་བའི་གནས། རབ་གནས་བྱ་བ། བརྡུང་བའི་ཚུལ། གང་ཟག་གང་གི་བརྡུང་བ། ཚད་ཚོགས་དང་ལྡན་པའི་ཕན་ཡོན་ནོ། ། དང་པོ་ནི། ཙནྡན་དཀར་པོ་ནས་འོ་སེའི་བར་ཤིང་རྣམ་པ་བཅུ་དྲུག་གི་གཎྜཱིའི་རྒྱུ་རུང་བ་ཡིན་ཏེ། གཎྜཱིའི་མདོ་ལས།
འབྱོར་པ་འདོད་པའི་ཤིང་རྣམས་ནི། རབ་ཏུ་འབད་དེ་བརྟག་པར་བྱ། ། ༼༣༦༧༽ ཙནྡན་བིལ་བ་པ་ལ་ཤ ། ཨ་ཤྭཏ་ཏ་དང་ཙནྡན་དམར། ། རྒྱ་སྟར་ཏ་ལ་ཀེ་ཤུ་ཀ ། ཤིང་ཤ་བ་དང་ཏ་མ་ལ། ། ཨ་སྨྲ་སྟར་བུ་སྐྱུ་རུ་ར། ། ཏིན་ཏི་བ་ར་ཨ་ཤྭ་ཀམ། ། འདི་དག་ཐམས་ཅད་མེད་ན་ཡང༌། ། འོ་སེ་ལ་ནི་འབད་དེ་བྱ། །
ཞེས་པ་ལྟར་རོ། ། གཉིས་པ་ནི། སྲིད་དུ་སོར་བརྒྱད་ཅུ་རྩ་བཞི་ཞིང་དུ་སོར་དྲུག་དཔངས་སུ་སོར་གཉིས་ཟུར་བཞིར་བརྒྱད་བཞོགས་སོར་གཉིས་གཉིས་དང་ལྡན་པ་རྩེ་མོ་གཉིས་སྦལ་བའི་མགོ་བོ་འདྲ་བའོ། ། གཎ་གཡོག་ཀྱང་ཤིང་དེ་ཉིད་ལས་བཅད་པ་གཎྜཱི་ལ་འཕོག་པའི་ཚད་ལ་སོར་བཅུ་གཉིས། ལག་པས་བཟུང་བར་བྱ་བའི་ཆང་ཟུང་ལ་ཡང་ཚད་དེ་ཉིད་དང་ལྡན་པ་རྩེ་མོ་གཉིས་ནེའུ་ལེའི་མགོ་བཞིན་དུ་ཡོད་པའོ། ། གཎྜཱི་ཆུང་ངུ་སོར་ཉེར་བཞི་ཡོད་པ་ཡང་བཤད། དེ་ལྟར་གཎྜཱིའི་མདོ་ལས། ཚད་ནི་མཆུ་རུ་སོར་ཚད་ཀྱི། ། བརྒྱད་ཅུ་རྩ་བཞི་ཉིད་བྱ་ཞིང༌། ། ཞེང་དུ་སོར་དྲུག་བྱ་བ་སྟེ། །
དཔངས་སུ་ཡང་ནི་གཉིས་བྱའོ། ། སོར་མོའི་ཚིགས་ཀྱི་ཚད་དག་གིས། ། ཟུར་བཞི་ཚད་ནི་གཉིས་པ་ཡིན། ། ལེགས་མཉམ་ཉིད་དང་ཤིན་ཏུ་གསལ། ། རྩེ་གཉིས་སྦལ་པའི་མགོ་བཞིན་ནོ། ། དེ་ནས་རྡུང་བར་བྱེད་པ་ཡང༌། ། ཤིང་དེ་ཉིད་ལ་བཅད་དེ་བྱ། ། སོར་བཅུ་གཉིས་ཀྱི་ཚད་དག་ལ། ། ཟླུམ་ཞིང་རྩེ་གཉིས་ནེའུ་ལེའི་མགོ ། ཆང་ཟུང་དག་ཀྱང་དེ་བཞིན་ནོ། །
ཞེས་སོ། ། ཁ་ཅིག་གཎྜཱི་ཆེ་བ་སོར་བརྒྱ་དང་བརྒྱད་ཆུང་བ་སོར་བརྒྱད་ཅུ་རྩ་བཞི། འབྲིང་དེའི་བར་ཞེས་འདོད་པ་ཡོད་ཀྱང༌། གཎྜཱིའི་མདོར་དངོས་སུ་མ་གསུངས་སོ། ། གསུམ་པ་ནི། གཙུག་ལག་ཁང་གི་སྟེང་ལ་སོགས་པ་གཎྜཱིའི་སྒྲ་གསལ་པོར་ཐོས་པའི་གནས་སོ། ། བཞི་པ་ནི། སྐྱེ་འགག་གནས་གསུམ་དང་བྲལ་བའི་སྟོང་པ་ཉིད་ཀྱི་སྒྲ་སྒྲོག་པར་བྱེད་པའི་ཆོས་ཀྱི་སྐུར་མོས་པར་བྱས་ནས་བཀྲ་ཤིས་པའི་ཚིགས་སུ་བཅད་པ་བརྗོད་པ་སྟེ། དེའི་རབ་གནས་བྱ་བ་ནི། ཤིན་ཏུ་བརྟན་པ་ཆོས་ཀྱི་སྐུ། །
སྐྱེ་བ་མ་ཡིན་འཇིག་བྱེད་མིན། ། ༼༣༦༨༽ གདོད་ནས་མ་སྐྱེས་པར་སྐྱེ་བ། ། དེ་ལྟར་རབ་ཏུ་གནས་བྱས་ནས། ། དེ་ནི་སྤྱན་དབྱེར་གྱུར་པ་ཡིན། ། ཞེས་སོ། ། ལྔ་པ་ལ་སྤྱིར་བསྟན་པ་དང༌། སོ་སོར་བཤད་པ་གཉིས། དང་པོ་ནི། གང་དུ་གཎྜཱི་བརྡུང་བའི་གནས་སུ་སོང་སྟེ། དཀོན་མཆོག་ལ་ཕྱག་བྱས་ནས་བསམ་གཏན་ལ་མཉམ་པར་བཞག་པ་སོགས་ལ་གནོད་པ་སྤང་བའི་ཕྱིར་དུ་ཤངས་ཙ་ལན་གསུམ་བྱེད།
དེ་ནས་རྒྱུད་གསུམ་ཏོག་གསུམ་དང་བཅས་པའི་ཚུལ་དུ་བརྡུང་ངོ༌། ། རྒྱུད་རེ་རེ་ཡང་སངས་རྒྱས་ཀླུ་དབང་གི་རྒྱལ་པོ་ལ་ཀླུ་བདུན་གྱིས་བརྒྱན་པ་ལྟར་གཅིག་ནས་བཅོ་བརྒྱད་ཀྱི་བར་ཇེ་ཆེ་དང༌། བཅུ་དགུ་ནས་སོ་དྲུག་གི་བར་དུ་ཇེ་ཆུང་ཇེ་ཆུང་དུ་འགྲོ་བའི་རྒྱུད་གསུམ་སྟེ་བརྡེག་ཐེངས་བརྒྱ་དང་བརྒྱད་དོ། ། དེར་འགྲོ་དཀོན་མཆོག་གསུམ་ལ་ནི། ། ཕྱག་འཚལ་ནས་ནི་བརྡུང་བྱ་སྟེ། ། ཤངས་ཙ་ལན་གསུམ་བརྗོད་ནས་ནི། ། ཆོས་ཀྱི་རྔ་རྣམས་བརྡུང་བར་བྱ། ། ཀླུ་བདུན་གྱིས་ནི་བརྒྱན་པ་ལྟར། ། བསྐྱེད་པའི་རིམ་གྱིས་བརྡུང་བར་བྱ། ། ཞེས་པ་ལྟར་རོ། །
གཉིས་པ་ནི། དགེ་འདུན་སྡེ་ལྔ་མཐའ་དག་བསྡུ་བའི་དོན་དུ་རྒྱུད་གསུམ་དང་ཏོག་གསུམ་མོ། ། གསོ་སྦྱོང་དང་བསྙེན་རྫོགས་ལ་སོགས་པ་ལས་འགའ་ཞིག་བྱ་བའི་དོན་དུ་རྒྱུད་གཅིག་དང་ཏོག་གསུམ་མོ། ། ཡང་ན་རྒྱུད་གསུམ་དང་ཏོག་གཉིས་སོ། ། ཤི་བའི་ཕུང་པོ་དབྱུང་བའི་དོན་དུ་ཏོག་མེད་པའི་གཎྜཱི་བྱི་བའོ། ། ཡང་ན་རྒྱུད་གཅིག་དང་ཏོག་གཅིག་གོ ། སེར་བ་ལ་སོགས་པའི་གནོད་པ་ཟློག་པའི་དོན་དུ་གྲངས་ཇི་ཙམ་གྱིས་ཆོག་པའོ། ། དེ་ཡང་དགེ་འདུན་ཟས་ལ་བསྡུ་བའི་དོན་དུ་དང་པོར་གཎྜཱི་ཆུང་ངུ་བརྡུངས་ཏེ། ལུས་ཀྱི་བྱི་དོར་དང་དཀོན་མཆོག་ལ་ཕྱག་འཚལ་བ་སོགས་བྱེད། དེ་ནས་གཎྜཱི་ཆེ་བ་བརྡུང་སྟེ་བསྡུ་བར་བྱེད་དོ། །
འདུས་པ་ཤིན་ཏུ་རྒྱ་ཆེ་བས་གཎྜཱི་མི་ཚོར་ན། དུང་གཉིས་ཁ་སྤྲད་དེ་འབུད་པ་དང་རྔ་བོ་ཆེ་བརྡུང་བ་སོགས་བྱེད་དགོས་ཏེ། གཞུང་དུ། བསྡུ་བའི་ཕྱིར་གཎྜཱི་བརྡུང་ངོ༌། ། དེའི་གནས་ནི་ཁང་སྟེང་ངོ༌། ། དགེ་འདུན་བསྡུ་བའི་ཕྱིར་ནི་ ༼༣༦༩༽ རྒྱུད་གསུམ་དང་དེ་སྙེད་ཀྱི་ཏོག་དག་གོ ། ལས་བྱ་བའི་དོན་དུ་ནི་རྒྱུད་གཅིག་དང་ཏོག་གསུམ་མོ། ། ཁ་ཅིག་ལས་ནི་རྒྱུད་གསུམ་དང་ཏོག་གཉིས་སོ་ཞེའོ། ། ཤི་བ་ལ་ཕྲག་པ་དབྱུང་བའི་དོན་དུ་ནི་བྱི་བའོ། ། ཁ་ཅིག་ལས་ནི་རྒྱུད་གཅིག་དང་ཏོག་གཅིག་གོ་ཞེའོ། །
སྤོང་བ་པའི་དོན་དུ་ནི་འཁར་གསིལ་ལོ། ། ཁ་ཅིག་ལས་ནི་གཎྜཱི་ཆུང་ངུ་ཞེའོ། ། གནོད་པ་བྱུང་བ་ལ་ནི་ཇི་ཙམ་གྱིས་ཆོག་པའོ། ། ཟས་ཀྱི་ཕྱིར་འདུ་བའི་དོན་དུ་ནི་གཎྜཱི་དང་གཎྜཱི་ཆུང་དུ་གཉིས་ཀ་བརྡུང་ངོ༌། ། བར་དུ་བཅད་དེའོ། ། བརྒྱད་བསོ། འདུས་པ་ཆེན་པོའི་ཚེ་གཎྜཱི་བརྡུངས་པས་གོ་བར་མི་འགྱུར་བ་ལྟར་ན་དུང་སྒྲིལ་ཏེ་འབུད་པར་བྱའོ། ། རྔ་བོ་ཆེ་དག་བརྡུང་ངོ༌། ། ཞེས་གསུངས་པ་ལྟར་རོ། ། དྲུག་པ་གང་ཟག་ནི་དགེ་སློང་ངམ་དགེ་ཚུལ་གསོ་སྦྱོང་ལ་གནས་པའི་དགེ་བསྙེན་གྱིས་བརྡུང་དུ་རུང་སྟེ།
དགེ་སློང་རྣམས་དང་དགེ་ཚུལ་གྱིས། ། དུས་རྣམས་ཀུན་དུ་བརྡུང་བྱ་སྟེ། ། གསོ་སྦྱོང་ལ་ནི་གནས་པའི་ཚེ། ། དགེ་བསྙེན་གྱིས་ཀྱང་བརྡུང་བར་བྱ། ། ཞེས་སོ། ། བདུན་པ་ནི། རྒྱུ་ཚད་བརྡུང་ཚུལ་ལ་སོགས་པ་བཤད་ཚོད་དང་མཐུན་པ་ལ། ཕྱོགས་སུ་དཔལ་དང་གྲགས་པས་ཁྱབ་པ་ནད་དང་མུ་གེ་ལ་སོགས་པའི་གནོད་པ་མི་འབྱུང་བ་ཟང་ཟིང་གི་འབྱོར་པ་དང་དམ་པའི་ཆོས་འཕེལ་བའི་ཕན་ཡོན་ཡོད་དོ། ། གཉིས་པ་རང་གཞན་གྱི་ལྟུང་བ་ཕྱིར་བཅོས་པ་ནི། གསོ་སྦྱོང་སོགས་ལས་ལ་མ་འདུས་པའི་སྔ་རོལ་ཏུ་ལྟུང་བ་ལ་བཤགས་སྡོམ་དང་གསོལ་བའི་ལས་ཀྱིས་བྱིན་གྱིས་བརླབ་པ་གང་རུང་བྱེད།
མ་གྲུབ་ན་ལས་ལ་འདུས་པའི་དུས་སུ་གསོལ་བའི་ལས་ཀྱིས་ཐུན་མོང་དུ་བྱིན་གྱིས་རློབ་པར་བྱེད་པའོ། ། གསུམ་པ་ནི། དང་པོར་གཙུག་ལག་ཁང་གི་བདག་པོ་དང་ལྷ་རྣམས་ཀྱི་དོན་དུ་མདོ་བསྐུལ་ནས་མདོ་འདོན་པ་དང༌། གཞི་བདག་སོགས་ལ་གཏོར་མ་བྱིན་ནས་དཀོན་མཆོག་ལ་ཕྱག་བྱས་ ༼༣༧༠༽ ཏེ་རྒྱུན་བཤགས་བྱེད་དོ། ། དེ་ནས་ལྷ་མི་ལ་སོགས་པའི་སྐྱེ་བོ་མང་པོ་ཆོས་ཉན་པ་ལ་བསྐུལ་བའི་དོན་དུ་ཆོས་བསྒྲགས་ཀྱི་མདོ་ཚིགས་སུ་བཅད་པ་བཞི་སྟོན་ནས། ཕྱག་འཚལ་བའི་རྒྱུད་མདོ་འདོན་པའི་རྒྱུད་བསྔོ་བའི་རྒྱུད་གསུམ་དང་ལྡན་པའི་སྒོ་ནས་ཚུལ་ཁྲིམས་རྣམ་དག་གི་མདོ་ལ་སོགས་པའི་ཆོས་བཤད་ཅིང་ཉན་པར་བྱེད་པའོ། ། གཉིས་པ་དངོས་གཞི་ལ་ནམ་གྱི་ཚེ་བྱ་བའི་དུས་དང༌། ཇི་ལྟར་བྱ་བའི་ཆོ་གའོ། ། དང་པོ་ལ་སྤྱིར་བསྟན་པ་དང༌། ཞག་མི་ཐུབ་བྱེ་བྲག་ཏུ་བཤད་པ་གཉིས།
དང་པོ་ནི། སྤྱིར་ལོ་གཅིག་ལ་གསོ་སྦྱོང་ཉི་ཤུ་རྩ་བཞི་ཡོད་དེ། ལོ་གཅིག་ལ་ཟླ་བ་བཅུ་གཉིས་ཡོད་ཅིང་ཟླ་བ་རེ་ལ་ཡར་ངོ་དང་མར་ངོའི་གསོ་སྦྱོང་གཉིས་གཉིས་འབྱུང་བའི་ཕྱིར། དེ་ཡང་ཡར་ངོའི་བཅུ་གཉིས་དང༌། མར་ངོའི་དྲུག་སྟེ་བཅོ་བརྒྱད་ཞག་ཐུབ་དང་བཅོ་ལྔ་པ་ཡིན་ལ། མར་ངོའི་དྲུག་ཞག་མི་ཐུབ་དང་བཅུ་བཞི་པ་ཡིན་ཏེ། ས་གའི་ལྷས། ཁ་བ་སོས་ཀ་དབྱར་རྣམས་ཀྱི། ། ཞེས་སོགས་དང༌། ཀརྨ་ཤ་ཏཾ་ལས།
མཐུན་པའི་གསོ་སྦྱོང་ནི་རྣམ་པ་ལྔ་སྟེ་བཅུ་བཞི་པ་དང་བཅོ་ལྔ་པ་དང་བཀྲ་ཤིས་ཀྱི་གསོ་སྦྱོང་དང་གནོད་པ་ཟློག་པའི་གསོ་སྦྱོང་དང་བསྡུམ་པའི་གསོ་སྦྱོང་ངོ༌། ། དེ་ལ་གསོ་སྦྱོང་བཅུ་བཞི་པ་དང་བཅོ་ལྔ་པ་ནི་དུས་ཚིགས་དྲུག་པོ་དག་གི་ཟླ་བ་བཅུ་གཉིས་ལ་གསོ་སྦྱོང་ཉི་ཤུ་རྩ་བཞི་ཡོད་པ་ལས། དྲུག་ནི་གསོ་སྦྱོང་བཅུ་བཞི་པ་ཡིན་ལ་བཅོ་བརྒྱད་ནི་གསོ་སྦྱོང་བཅོ་ལྔ་པ་ཡིན་ཏེ། ཞེས་གསུངས་པ་ཡིན་པའི་ཕྱིར། གཉིས་པ་ལ་སྒྲ་དོན། དུས་གང་ལ། ཟླ་བ་གང་ལ། དེ་ལྟར་འབྱུང་བའི་རྒྱུ་མཚན། དོགས་པ་དཔྱད་པའོ། ། དང་པོ་ནི།
ཚེས་ཞག་གིས་ཉིན་ཞག་གི་དོད་མ་ཐུབ་པའི་དབང་གིས་བྱུང་བའི་གསོ་སྦྱོང་ཡིན་པས་ན་ཞག་མི་ཐུབ་ཅེས་བྱའོ། ། ཚེས་ཞག་གིས་ཉིན་ཞག་གི་དོད་མི་ཐུབ་སྟེ། ཚེས་ཞག་དེ་ཉིད་ཞག་ལས་ཆུ་ཚོད་གཅིག་གིས་དམན་པ་དང༌། ཉིན་ཞག་ནི་ཚེས་ཞག་ལས་ཆུ་ཚོད་གཅིག་ ༼༣༧༡༽ གིས་ལྷག་པའི་ཕྱིར་རོ། ། གཉིས་པ་ནི། དགུན་སྟོད་སྨད། དཔྱིད་སྟོད་སྨད། དབྱར་སྟོད་སྨད་དེ་དུས་ཚིགས་དྲུག་ལ་ཟླ་བ་གཉིས་གཉིས་ཡོད་པའི་ཕྱེད་དང་གཉིས་འདས་ཕྱེད་ལུས་པའི་ཚེ་ཞག་མི་ཐུབ་རེ་རེ་འབྱུང་བ་ཡིན་ཏེ། གཞུང་དུ། ཉིན་ཞག་གཅིག་གིས་མི་ཆོག་པར་བྱའོ། །
དུས་ཚིགས་རྣམས་ཀྱི་ཟླ་བ་ཕྱེད་ལུས་པ་ཉིད་ལའོ་ཞེས་དང༌། མཛོད་འགྲེལ་དུ། དགུན་དང་དཔྱིད་དང་དབྱར་རྣམས་ཀྱི། ། ཟླ་བ་ཕྱེད་དང་གཉིས་འདས་ཤིང༌། ། ཟླ་བ་ཕྱེད་ནི་ལུས་པ་ན། ། མཁས་པས་ཞག་མི་ཐུབ་པ་འདོར། ། ཞེས་གསུངས་པའི་ཕྱིར། གསུམ་པ་ནི། རྒྱལ་དབོ་ས་ག་ཆུ་སྟོད་ཁྲུམས་སྨིན་དྲུག་རྣམས་ཀྱི་མར་ངོའི་བཅུ་བཞི་ལ་འབྱུང་སྟེ། ལོ་དྲི་བར།
རྒྱལ་དང་དབོ་དང་ས་ག་བཅས། ། ཆུ་སྟོད་ཁྲུམས་སྨད་སྨིན་དྲུག་བཅས། ། འདི་རྣམས་ཀྱི་ནི་ནག་པོའི་ཕྱོགས། ། ཟླ་ཕྱེད་གསོ་སྦྱོང་བཅུ་བཞི་པ། ། ཞེས་དང༌། ས་གའི་ལྷས་ཀྱང་དེ་ལྟར་བཤད་པའི་ཕྱིར། བཞི་པ་ནི། རྒྱལ་གྱི་མར་ངོའི་ཉིན་ཞག་བཅུ་བཞི་པ་ལ་གསོ་སྦྱོང་ཞག་མི་ཐུབ་བྱས་ནས། དབོའི་མར་ངོའི་ཉིན་ཞག་བཅུ་བཞི་པ་ལ་ཞག་མི་ཐུབ་འབྱུང་བའི་རྒྱུ་མཚན་ཡོད་དེ། ཟླ་བ་ཕྱེད་གཉིས་འདས་པའི་ཚེས་ཞག་བཅོ་ལྔ་བཅོ་ལྔ་གསོ་སྦྱོང་རེ་རེ་འབྱུང་བ་གང་ཞིག
དེ་ནས་དེའི་བར་ལ་ཚེས་ཞག་བཅོ་ལྔ་པ་ཚན་པ་བཞི་རྫོགས་པའི་ཕྱིར། རྟགས་དང་པོ་ཡིན་ཏེ། གསོ་སྦྱོང་བྱའོ། ། ཟླ་བ་ཕྱེད་ཕྱེད་ཀྱི་ཚེས་བཅོ་ལྔ་ལའོ། ། ཞེས་གསུངས་པའི་ཕྱིར། གཉིས་པ་ཡིན་ཏེ། དེ་ནས་དེའི་བར་ལ་ཚེས་ཞག་དྲུག་ཅུ་རྫོགས་པའི་ཕྱིར་ཏེ་དེ་ནས་དེའི་བར་ལ་ཉིན་ཞག་ལྔ་བཅུ་རྩ་དགུ་རྫོགས་པ་གང་ཞིག

ཚེས་ཞག་དྲུག་ཅུ་དང་ཉིན་ཞག་ང་དགུ་ཡུན་ཚད་མཉམ་པའི་ཕྱིར་ཏེ། ཉིན་ཞག་ང་དགུ་འདས་པའི་ཚེ་ཚེས་ཞག་ང་དགུ་འདས་རྟིང་ཆུ་ཚོད་ང་དགུ་ལྷག་པ་གང་ཞིག ཆུ་ཚོད་ང་དགུ་ལ་ཚེས་ཞག་གཅིག་ཏུ་ཐོབ་པའི་ཕྱིར། ༼༣༧༢༽ དེ་ཡང་རྒྱལ་གྱི་མར་ངོའི་བཅུ་བཞི་ནས་དབོའི་མར་ངོའི་བཅུ་བཞིའི་བར་ལ་ཉིན་ཞག་དྲུག་ཅུ་ཚང་བ་ལ་ཉིན་ཞག་གཅིག་ཆད་དེ། དེ་ང་དགུ་ལས་མེད་པའི་ཕྱིར། དེའི་བར་ལ་ཚེས་ཞག་དྲུག་ཅུ་ཚང་བ་ལ་ཆད་ལྷག་མེད་དེ། དེའི་བར་ལ་ཚེས་ཞག་དྲུག་ཅུ་རྫོགས་པར་ཚང་བའི་ཕྱིར། དེས་ན་གསོ་སྦྱོང་ཞག་མི་ཐུབ་ལ་བཅུ་བཞི་པ་ཞེས་བཤད་པ་ཡང་ཉིན་ཞག་གི་དབང་དུ་བྱས་པ་དང་འཇིག་རྟེན་པའི་དབང་དུ་བྱས་པ་ཡིན་གྱི། ཚེས་ཞག་གི་དབང་དུ་བྱས་ན་བཅོ་ལྔ་པར་ངེས་ཏེ། དབོའི་ཟླ་བའི་མར་ངོའི་ཉིན་ཞག་བཅུ་བཞི་པ་ལ་འབྱུང་བའི་གསོ་སྦྱོང་དེ་ཚེས་ཞག་གི་དབང་དུ་བྱས་པའི་བཅོ་ལྔ་པ་ཡིན་པའི་ཕྱིར་ཏེ། དབོའི་ཟླ་བའི་མར་ངོའི་ཉིན་ཞག་བཅུ་བཞི་པ་ལ་ཆུ་ཚོད་དྲུག་ཅུ་ཡོད་ཅིང༌།
ཆུ་ཚོད་དང་པོ་ཡན་གྱིས་ཚེས་ཞག་བཅུ་བཞི་པ་རྫོགས་ནས། ཆུ་ཚོད་ལྷག་མ་ང་དགུ་པོ་དེ་ལ་ཚེས་ཞག་བཅོ་ལྔ་པར་འཇོག་པའི་ཕྱིར། རྒྱ་ཆེར་འགྲེལ་ལས། འདི་ལྟར་ཚེས་གཅིག་ནས་བཅོ་ལྔའི་བར་གྱི་ཉི་མ་གང་ཡང་རུང་བ་ལས་ཉི་མ་གཅིག་ཆད་པས་སྤྱིར་ཞག་བཅུ་བཞི་ཡོད་པའི་ཕྱིར། འཇིག་རྟེན་པའི་དབང་དུ་བྱས་ནས་བཅོམ་ལྡན་འདས་ཀྱིས་ཀྱང་སོ་སོ་ཐར་པའི་མདོ་ལས། གསོ་སྦྱོང་བཅུ་བཞི་པ་ཞེས་གསུངས་པར་ཟད་ཀྱི། དངོས་སུ་ན་ཟླ་བའི་ངོ་དེའི་ཚེས་གྲངས་གང་ལ་ཉི་མ་གཅིག་ཆད་པ་དེ་ཉིད་ས་སྟོངས་སུ་དོར་བར་ཟད་ཀྱི། གསོ་སྦྱོང་གི་ཉི་མ་ཆད་པ་མ་ཡིན་པས་གསོ་སྦྱོང་བཅུ་བཞི་པ་ཞེས་བྱ་བའི་ཉི་མ་དེ་ཉིད་ཚེས་བཅོ་ལྔ་པ་ཡིན་པའི་ཕྱིར་རོ། ། ཞེས་དང༌། སོ་ཐར་གྱི་འགྲེལ་པ་བམ་པོ་ལྔ་བཅུ་པར།
གསོ་སྦྱོང་ཉི་ཤུ་རྩ་བཞི་ཡོད་དེ། དེ་དག་ཀྱང་ཚེས་གྲངས་ཀྱི་ཡང་དག་པ་ལ་ལྟོས་ན་ནི་ཐམས་ཅད་གསོ་སྦྱོང་བཅོ་ལྔ་པ་ཡིན་ནོ། ། འཇིག་རྟེན་པའི་ཐ་སྙད་ཀྱི་དུས་ལ་ལྟོས་ན་ནི་དྲུག་ནི་གསོ་སྦྱོང་བཅུ་བཞི་པ་ཡིན་ནོ། ། ཞེས་གསུངས་པའི་ཕྱིར། ལྔ་པ་ལ་ཁ་ཅིག་གསོ་སྦྱོང་ཡིན་ན་དེ་བཅོ་ལྔ་པ་ཡིན་པས་ཁྱབ་སྟེ། དེ་ཡིན་ན་ཚེས་ཞག་གིས་ ༼༣༧༣༽ བཅོ་ལྔ་པ་ཡིན་པས་ཁྱབ་པའི་ཕྱིར་ཟེར་ན། གཏན་ཚིགས་མ་གྲུབ་སྟེ། ཞི་གནས་ཀྱི་གསོ་སྦྱོང་གིས་ཀྱང་གསོ་སྦྱོང་གི་གོ་ཆོད་པའི་ཕྱིར། ཁ་ཅིག་མཐུན་པའི་གསོ་སྦྱོང་ཡིན་ན། བཅོ་ལྔ་པ་ཡིན་པས་ཁྱབ་ཟེར་བ་ཡང་མི་འཐད་དེ།
བཀྲ་ཤིས་པ་དང་གནོད་པ་བཟློག་པ་དང་རྩོད་པ་བསྡུམ་པའི་གསོ་སྦྱོང་རྣམས་ཚེས་གྲངས་བཅོ་ལྔ་ལ་འབྱུང་བའི་ངེས་པ་མེད་པའི་ཕྱིར། ཀརྨ་ཤ་ཏཾ་ལས། བཀྲ་ཤིས་པའི་གསོ་སྦྱོང་དང༌། གནོད་པ་བཟློག་པའི་གསོ་སྦྱོང་དང༌། བསྡུམ་པའི་གསོ་སྦྱོང་དག་ནི་གང་གི་ཚེ་དེ་དག་བྱ་དགོས་པ་དེའི་ཚེ་བྱ་བར་ཟད་ཀྱི་དུས་ངེས་པ་ནི་མེད་དོ། ། ཞེས་གསུངས་པའི་ཕྱིར། ཁ་ཅིག་གསོ་སྦྱོང་ཉི་ཤུ་རྩ་བཞི་པོ་གང་རུང་ཡིན་ན། ཚེས་ཞག་གི་བཅོ་ལྔ་པ་ཡིན་པས་ཁྱབ་ཟེར་བ་ཡང་མ་ངེས་ཏེ། ཚེས་བཅོ་ལྔའི་མཚན་མོ་མཐའི་སྐ་ཅིག་མ་གཅིག་འདས། ཞག་ཕྱི་མའི་སྐྱ་རེངས་ཤར་ནས་ཉི་མ་མ་ཤར་གྱི་བར་ལ་གསོ་སྦྱོང་བྱེད་པའི་དམིགས་བསལ་བཤད་པའི་ཕྱིར།
ལས་ལ་ནི་འདས་ན་ཉི་མ་ཤར་བའི་འོ། ། ཞེས་གསུངས་པའི་ཕྱིར། དེས་ན་དུས་མ་འཆུགས་པའི་གསོ་སྦྱོང་ཉེར་བཞི་པོ་གང་རུང་ཡིན་ན། ཚེས་ཞག་གི་དབང་དུ་བྱས་པའི་བཅོ་ལྔ་མ་ཡིན་པས་ཁྱབ་པ་ཁས་བླང་བར་བྱ་བ་ཡིན་ནོ། ། གཉིས་པ་ཇི་ལྟར་བྱ་བའི་ཆོ་ག་ལ་རབ་བྱུང་བསྙེན་པར་མ་རྫོགས་པའི་དབང་དུ་བྱས་པ་དང༌། བསྙེན་པར་རྫོགས་པའི་དབང་དུ་བྱས་པ་གཉིས། དང་པོ་ནི། སྦྱོར་བ་བསྙེན་པར་རྫོགས་པ་དང་ལྷན་ཅིག་སྔར་བཞིན་བྱས་ནས་དངོས་གཞི་དགེ་སློང་གི་མདུན་དུ་གསོ་སྦྱོང་གི་སྔགས་ཚིག་ལན་གསུམ་དུ་བརྗོད་པ་ཡིན་ནོ། ། གཉིས་པ་ནི། སོ་ཐར་གྱི་མདོ་འདོན་པའི་སྒོ་ནས་གསོ་སྦྱོང་བྱེད་པ་ཡིན་ལ།
འདི་ལ་གང་ཟག་གང་གིས་འདོན་པ། ཚུལ་ཇི་ལྟར་འདོན་པ། དེ་དག་གི་དམིགས་གསལ་དང་གསུམ། དང་པོ་ནི། སྤྱིར་སོ་ཐར་གྱི་མདོ་ཚིག་ཕྱེད་ཀྱང་མ་འཁྲུལ་བར་བློ་ལ་ཐོན་པར་ནུས་པའི་དགེ་འདུན་གྱི་གནས་བརྟན་གྱིས་འདོན་ལ། དེས་ནད་ལ་སོགས་ ༼༣༧༤༽ པའི་རྐྱེན་དབང་གིས་འདོན་པར་མ་ནུས་ན་གནས་བརྟན་གཉིས་པས་འདོན། དེས་ཀྱང་མ་ནུས་ན་གསུམ་པས་འདོན། དེས་ཀྱང་འདོན་པར་མ་ནུས་ན་འདོན་པར་ནུས་པའི་དགེ་སློང་རྣམས་རེ་མོས་ཀྱི་ཚུལ་གྱིས་འདོན་དགོས་ཏེ། གཞུང་དུ། ལེགས་པར་ཐོན་པས་གདོན་ཏེ་ཚིག་ཕྱེད་ཀྱང་མ་འཁྲུལ་བ་ཉིད་ནའོ། །
དགེ་འདུན་གྱི་གནས་བརྟན་གྱིས་སོ། ། མི་ནུས་པ་ཉིད་ཡིན་ན་གཉིས་པའི་འོ། ། དེས་ཀྱང་མ་ནུས་ན་གསུམ་པའི་འོ། ། དེས་ཀྱང་ན་རེས་ཀྱིས་སོ། ། ཞེས་གསུངས་པའི་ཕྱིར། གཉིས་པ་ནི། གནས་བརྟན་གྱིས་གསོལ་བའི་ལས་དང༌། ལྟུང་བ་ལ་བཤགས་སྡོམ་བྱེད་པ་སྔོན་དུ་བཏང་ནས། སོ་སོ་ཐར་པའི་མདོ་འདོན་པ་ཡིན་ནོ། ། ཚད་ཇི་ཙམ་འདོན་ན་གླིང་གཞི་ཡོངས་རྫོགས་འདོན་ཞིང༌།
ཕམ་པ་ལྷག་མ་མ་ངེས་པ་ལྟུང་བྱེད་སོར་བཤགས་ཉེས་བྱས་དྲུག་པོ་ཐོས་པ་བསྒྲགས་པ་ཙམ་གྱིས་ཀྱང་རུང་ལ། ཕམ་པའི་སྡེ་ཚན་ལྟ་བུ་ལ་བརྩམས་ན་སྡེ་ཚན་དེ་ཉིད་རྫོགས་པར་འདོན་དགོས། བཞི་པ་ལྟུང་བྱེད་ཀྱི་སྡེ་ཚན་ལ་རེག་ན་རྫོགས་པར་འདོན་དགོས་ཏེ། ལས་ཕལ་ཆེར་བྱས་ནས་ཅུང་ཟད་འཇོག་པ་མི་མཛེས་པའི་ཕྱིར། དེ་ལྟར་ཡང༌། གསོལ་བ་དང་རྣམ་པར་གཞག་པ་འཛིན་དུ་གཞུག་པ་སྔར་བྱ་ཞིང་དེ་གདོན་ཏོ། ། གླེང་གཞི་གདོན་པ་དང་གསོལ་བ་ནི་ཚིག་ཏུ་བརྗོད་པ་ཉིད་ཀྱིས་བསྒྲུབ་པར་བྱ་བ་ཉིད་ཡིན་ནོ། ། ལྷག་མ་ནི་ཐོས་པས་བསྒྲགས་པས་ཀྱང་ངོ༌། ། བརྩམས་པའི་སྡེ་ཚན་ནི་རྫོགས་པར་བྱ་དགོས་སོ། ། བཞི་པ་ལ་རེག་ན་རིལ་གྱིས་སོ། །
ཞེས་གསུངས་པ་ལྟར་རོ། ། གསུམ་པ་དམིགས་བསལ་ལ་དུས་དང༌། ངོ་བོའི་དམིགས་བསལ་གཉིས། དང་པོ་ནི། ལས་ལ་འདས་ན་ཉི་མ་ཤར་བའི་འོ། ། ཞེས་པ་ལྟར་རོ། ། གཉིས་པ་ལ་ཡོངས་སུ་དག་པའི། བྱིན་གྱིས་རློབ་པའི། མདོར་བསྡུས་པའི། དགག་དབྱེའི་གསོ་སྦྱོང་དང་བཞི།
དང་པོ་ནི། དགེ་སློང་གློ་བུར་དུ་ལྷགས་ ༼༣༧༥༽ པའམ་ནད་ལ་སོགས་པའི་གཞན་དབང་དུ་གྱུར་པའི་དགེ་སློང་གིས། དགེ་འདུན་གཉུག་མར་གནས་པ་ལ་ཡོངས་སུ་དག་པ་ཕུལ་བས་གསོ་སྦྱོང་འགྲུབ་པ་ལྟ་བུའོ། ། གཉིས་པ་ནི། གསོ་སྦྱོང་གི་དུས་སུ་ལས་བྱེད་པའི་དགེ་སློང་གྲངས་མ་ཚང་བ་ན་གསོ་སྦྱོང་བྱིན་གྱིས་རློབ་པའི་སྔགས་ཚིག་ལན་གསུམ་དུ་བརྗོད་པའོ། ། གསུམ་པ་ནི། གསོ་སྦྱོང་གི་དུས་ལ་བབ་པ་ན། སྡིག་པ་ཅི་ཡང་མི་བྱ་ཞིང༌། ། ཞེས་སོགས་ཚིགས་སུ་བཅད་པ་གཉིས་ཙམ་བརྗོད་པར་བྱེད་པའོ། ། བཞི་པ་ནི།
དགག་དབྱེ་བྱས་པས་གསོ་སྦྱོང་གི་གོ་ཆོད་དེ། དགག་དབྱེ་བྱས་ན་འདི་མ་གྲུབ་པ་ཉིད་མ་ཡིན་ནོ། ། ཞེས་དང༌། ས་གའི་ལྷས། སྡིག་པ་དམན་གྱི་གསོ་སྦྱོང་ནི། ། དགག་དབྱེ་བྱས་ནས་ཡང་མི་བྱ། ། གསོ་སྦྱོང་དག་པར་བྱ་ཕྱིར་ཏེ། ། དགག་དབྱེ་ཡང་ནི་དེ་ཉིད་ཡིན། ། ཞེས་གསུངས་པའི་ཕྱིར། གསུམ་པ་རྗེས་ནི།
བསྔོ་བ་དང་བཀྲ་ཤིས་ལ་སོགས་བྱེད་པའོ། ། གཉིས་པ་དབྱར་གནས་ལ་དགོས་པ། གང་ཟག གནས། དུས། ཆོ་ག དམ་ཚིག་གོ ། དང་པོ་ནི། ཀློག་པ་ཐོས་བསམ་དང་བསྒྲུབ་པ་བསམ་གཏན་འཕེལ་བ། རང་གཞན་གྱི་ལུས་སྲོག་ལ་གནོད་པ་སྤོང་བ།
གནས་རལ་བ་དང་གྲུམ་པ་བཅོས་པ། གཞན་མ་དད་པ་དང་ཁ་ཟེར་བ་སྤང་བ། སྲ་བརྐྱང་དང་དགག་དབྱེ་འབྱུང་བ། དོན་མང་བ་དང་བྱ་བ་མང་བ་སྤང་བ་སྟོན་པའི་བཅས་པ་དང་མཐུན་པའོ། ། མདོར་ན་འདི་ལ་བརྟེན་ནས་ཚུལ་ཁྲིམས་རྣམ་པར་དག་པས་གནས་སྐབས་མངོན་མཐོ་དང་མཐར་ཐུག་ངེས་ལེགས་འགྲུབ་པའོ། ། གཉིས་པ་ནི། རབ་བྱུང་སྡེ་ལྔའི་སྡོམ་པ་གསོ་བ་ལ་ཞུགས་པ་ཡན་ཆད་ལུས་ཐ་མལ་པར་གནས་པ་བསམ་པ་རང་བཞིན་ཏུ་གནས་པའོ། ། དགེ་ཚུལ་དང་ལོ་མ་ཚང་བ་དང་ལྔ་ཕྲུག་དང་མི་ལྡན་པ་འབའ་ཞིག་མ་ཡིན་པའོ། ། དེ་གསུམ་གྱིས་བླངས་ན་འཆགས་ཀྱང་བྱར་མི་རུང་སྟེ། ཉེས་བྱས་ཙམ་དུ་འགྱུར་བའི་ཕྱིར།
དེ་ལྟར་ཡང༌། སྡེ་པ་ལྔ་ཆར་གྱིས་ཀྱང་གནས་པར་ཁས་བླང་ ༼༣༧༦༽ བར་བྱ་བ་ཉིད་ཡིན་ནོ། ། དགེ་ཚུལ་དག་འགའ་ཞིག་གིས་མ་ཡིན་ནོ། ། ལོ་མ་ཚང་བ་དག་གིས་ཀྱང་ངོ༌། ། དེ་དག་ལ་ཁས་བླང་བ་མི་འཆགས་པ་ཉིད་ནི་མ་ཡིན་ནོ། ། ཞེས་སོ། ། གསུམ་པ་ནི། སྡེ་སྣོད་འཛིན་པ་ལ་སོགས་པའི་མཐུན་རྐྱེན་ཚང་ཞིང༌། འཐབ་ཀྲོལ་ཅན་ལ་སོགས་པ་འགལ་རྐྱེན་མེད་པའི་དབང་གིས་ཡིད་ལ་བདེ་བ་བསྐྱེད་ཅིང་སྟེང་གཡོགས་སྒོ་གླེགས་དང་བཅས་པའི་གཙུག་ལག་ཁང་དུ་ཁས་ལེན་ཏེ། དེ་ལྟར་ཡང༌།
འགྱོད་པ་དང་གཞན་སྡུག་བསྔལ་བ་དང་ཡིད་མི་བདེ་བ་མི་བསྐྱེད་པ་ཉིད་དང་སེལ་བ་ཉིད་དག་དང༌། བདེ་དང་ཡིད་བདེ་བ་བསྐྱེད་པ་ཉིད་དག་དང༌། རྗེས་སུ་བསྲུང་བ་ཉིད་དག་དང་ནད་གཡོག་ཉིད་ཚངས་པ་མཚུངས་པར་སྤྱོད་པ་དག་ལས་འབྱུང་བ་སོ་སོར་བརྟགས་པས་གནས་དང་སྤྱོད་ཡུལ་དང་བསོད་སྙོམས་དང་སྨན་སྦྱིན་པར་བྱེད་པ་ལ་རྣམ་པར་བལྟས་ཏེ་གནས་པར་ཁས་བླང་བར་བྱའོ། ། གཡོག་པར་དགེ་སློང་གི་འདུན་དུའོ། ། གཙུག་ལག་ཁང་དུ་མར་མི་བྱའོ། ། གང་ན་དགེ་སློང་མེད་པ་ཉིད་དང་སྒོ་གླེགས་མེད་པ་ཉིད་དང་བཅས་པར་ཡང་མི་བྱའོ། ། ཞེས་དང༌། འགྱོད་པ་ལ་སོགས་པས་སྡེ་སྣོད་འཛིན་པ་དང་འཐབ་ཀྲོལ་བྱེད་པ་ཡོད་པ་དང་མེད་པ་དག་མ་བསྡུས་པ་ཉིད་མ་ཡིན་ནོ། ། ཞེས་སོ། ། བཞི་པ་ལ།
དུས་ཚིགས་བཞིའི་དབང་དུ་བྱས་པ་དང༌། ལྔའི་དབང་དུ་བྱས་པ་གཉིས། དང་པོ་ནི། དབྱར་སྔ་མ་ནི་དབྱར་ཟླ་འབྲིང་པོ་རྫོགས་པའི་ཉའི་ཕྱི་དེ་འཇིག་རྟེན་ཡོངས་གྲགས་ཀྱི་ཚེས་བཅུ་དྲུག་གི་དབྱར་ཟླ་ཐ་ཆུང་གི་མར་ངོའི་ཚེས་གཅིག་ནས་སྟོན་ཟླ་འབྲིང་པོའི་ཚེས་བཅོ་ལྔའི་བར་ཟླ་བ་གསུམ་དུ་ཁས་ལེན། ཕྱི་མ་ནི། དབྱར་ཟླ་ཐ་ཆུང་ཉ་བའི་ཕྱི་དེ་སྟོན་ཟླ་རྭ་བའི་མར་ངོའི་ཚེས་གཅིག་ནས་སྟོན་ཟླ་ཐ་ཆུང་གི་བཅོ་ལྔའི་བར་ཟླ་བ་གསུམ་ཁས་ལེན་ཏེ། དེ་ལྟར་ཡང༌། དབྱར་གནས་པར་ཁས་བླང་བར་བྱའོ། ། ཟླ་བ་གསུམ་དུའོ། ། ཚེས་བཅུ་དྲུག་ལའོ། །
དབྱར་ཟླ་འབྲིང་པོ་ཉའི་ཕྱི་དེ་ཉིན་པར་གྱིའོ། ། དབྱར་ཟླ་ཐ་ཆུང་ ༼༣༧༧༽ ཉའི་འོ། ། ཞེས་སོ། ། གཉིས་པ་ནི། དགུན་དཔྱིད་ཀྱི་ཟླ་བ་བཞི་བཞི་རྫོགས་པའི་དབྱར་ཙམ་གྱི་ཟླ་བ་གྲོ་བཞིན་གྱི་ཚེས་གཅིག་ནས་དབྱུག་པའི་བཅོ་ལྔའི་བར་དུ་དབྱར་སྔ་མ། དབྱར་ཐུང་ངུའི་ཉིན་ཞག་གཅིག་པོ་ཁྲུམས་ཀྱི་མར་ངོའི་ཚེས་གཅིག་ནས་སྨིན་དྲུག་གི་བཅོ་ལྔའི་བར་དུ་ཕྱི་མ་ཁས་ལེན། གྲོ་བཞིན་ཟླ་བའི་ཚེས་གཅིག་ནས། ཞེས་སོགས་དང༌། དེ་དག་ནི་ལྔའོ། ། དགུན་གྱི་དུས་དང༌།
ཞེས་སོགས་སོ། ། ལྔ་པ་ལ་སྦྱོར་བ་དང༌། དངོས་གཞི་གཉིས། དང་པོ་ལ། གཙུག་ལག་ཁང་བྱི་དོར་བྱ་བ། གནས་སྟ་གོན་བྱ་བ། གང་ཟག་སྟ་གོན་བྱ་བའོ། ། དང་པོ་ནི། དབྱར་ཁས་ལེན་པ་ལ་ཞག་བཅུའམ་བཅོ་ལྔ་ཡོད་པའི་དུས་སུ་དབྱར་ཁས་ལེན་གྱི་གནས་ཀྱི་གཙུག་ལག་ཁང་རལ་བ་བཅོས་པ་དང་བྱི་དོར་སོགས་བྱེད་དགོས་ཏེ། ཞག་བཅུའམ་ཟླ་བ་ཕྱེད་ཀྱིས་འབྱུང་བར་འགྱུར་བ་ཉིད་ན་གཙུག་ལག་ཁང་བྱི་དོར་བྱའོ། །
ཞེས་གསུངས་པའི་ཕྱིར། གཉིས་པ་ནི། དབྱར་ཁས་ལེན་གྱི་ཉི་མ་སྔ་མ་སྔ་མ་ལ་གནས་དང་གནས་མལ་སྟ་གོན་བྱ་དགོས་ཏེ། ཉི་མ་སྔ་མ་ལ་གནས་མལ་དག་གོ ། ཁྲིའུ་དང་ཆོལ་ཟངས་ཡན་ཆད་དོ། ། ཞེས་གསུངས་པའི་ཕྱིར། གསུམ་པ་ལ། གནས་མལ་སྟོབས་པའི་གང་ཟག་བསྐོ་བ་དང༌། དེས་ཇི་ལྟར་བྱ་བའི་ཚུལ་གཉིས། དང་པོ་ནི།
གནས་དང་གནས་མལ་སྟོབས་པ་དང་བསྐྱང་བའི་ཆེད་དུ། ཁྱད་ཆོས་བཅུ་ལྡན་གྱི་དགེ་སློང་གཅིག་གམ། གཉིས་ལ་སོགས་པ་ཇི་ཙམ་དགོས་པ་གསོལ་བ་དང་གཉིས་ཀྱི་ལས་ཀྱིས་བསྐོ་དགོས་ཏེ། དེ་སྟོབས་པ་བསྐོ་བར་བྱའོ། ། མི་ནུས་ན་དུ་མའོ། ། ཞེས་གསུངས་པའི་ཕྱིར། ཁྱད་ཆོས་བཅུ་ནི། བསྙེན་རྫོགས་ཀྱི་སྡོམ་པ་རྣམ་དག་དང་ལྡན་པ། མཚན་དང་ལྟ་བ་མཐུན་པ། ཐ་སྙད་གསུམ་དང་ལྡན་པ།
ལུས་ཐ་མལ་པར་གནས་པ། བསམ་པ་རང་བཞིན་དུ་གནས་པ། ཆོས་མིན་ཕྱོགས་སུ་མ་སོང་བ། ས་རང་བཞིན་དུ་གནས་པ། འགྲོ་མིན་བཞི་ ༼༣༧༨༽ དང་བྲལ་བ། བྱས་པ་དང་མ་བྱས་པ་དྲན་པར་ནུས་པ། གནས་མལ་སྟོབས་པའི་ཆོ་ག་ལ་མཁས་པའོ། ། དེ་ཡང་འོག་ཏུ་བསྐོ་བའི་ལས་ཐམས་ཅད་ལ་ཁྱད་ཆོས་བཅུ་པོ་འདི་དྲན་པར་བྱས་ཤིང༌། ཁྱད་པར་ནི་གནས་མལ་སྟོབས་པ་ལ་མཁས་པ། ཞེས་པའི་ཚབ་ཏུ་དགག་དབྱེ་ལ་སོགས་པའི་ལས་དེ་དང་དེ་ལ་མཁས་པ་ཞེས་བརྗོད་པའོ། །
གཉིས་པ་ལ་སྦྱོར་བ། དངོས་གཞི། མཇུག་གོ ། དང་པོ་ལ་ཚུལ་ཤིང་ཉེ་བར་བཞག་ལ། ཁྲིམས་ཀྱི་བྱ་བ་བརྗོད་པ། གསོལ་བའི་ལས་བྱ་བ། གྲངས་གཟུང་བའི་ཕྱིར་ཚུལ་ཤིང་འབྲིམ་པའོ། ། དང་པོ་ནི། བསྐོས་པའི་དགེ་སློང་གིས་དྲི་བཟང་པོས་བསྐུས་པའི་ཆོས་ཀྱི་ཚུལ་ཤིང་ནི་དགེ་འདུན་གྱི་གྲངས་ལས་མི་ཉུང་བ་རྒན་པའི་མཐའ་ལོགས་སུ་བཞག་དགོས་ཏེ། དེ་ལྟར་ཡང༌།
དེས་དྲི་དག་གིས་བསྐུས་པའི་ཚུལ་ཤིང་གཟེབ་ཀྱི་སྤྲོག་མར་རས་དཀར་པོ་བཏིང་བས་དཀྲིས་པ་དག་རྒན་རིམ་དུ་བཞག་ནས། ཞེས་གསུངས་པའི་ཕྱིར། གཉིས་པ་ནི། དེས་གནས་འདི་ན་ཀློག་པ་ཐོས་བསམ་ལ་བརྩོན་པ་དང་དགེ་འདུན་གྱི་ནང་དུ་འཁྲུག་ལོང་མི་བསྐྱེད་པ་སོགས་ཁྲིམས་ཀྱི་བྱ་བ་འདི་དང་འདི་ཡོད་དོ་ཞེས་བརྗོད་དགོས་ཏེ། དེ་ལྟར་ཡང༌། ཚེ་དང་ལྡན་པ་དག་གནས་འདི་ན་ཁྲིམས་སུ་བྱ་བ་འདི་དང་འདི་ཡོད་དེ། ཁྱེད་ཅག་ལས་གང་ཁྲིམས་སུ་བྱ་བ་འདི་དང་འདིས་གནས་འདིར་གནས་པར་སྤྲོ་བ་དེས་ནི་ཚུལ་ཤིང་ལོངས་ཤིག ཁྱེད་ཅག་ལས་སུས་ཀྱང་དབྱར་དགེ་འདུན་གྱི་ནང་དུ་འཁྲུག་ལོང་བསྐྱེད་པར་མི་བྱའོ། ། ཞེས་གསུངས་པའི་ཕྱིར། གསུམ་པ་ནི།
དེས་ཚུལ་ཤིང་འབྲིམ་པའི་སྔ་རོལ་དུ་དགེ་འདུན་ལ་གསོལ་བ་འབའ་ཞིག་པའི་ལས་བྱེད་དགོས་ཏེ། དེ་ལྟར་ཡང༌། གཞན་གྱིས་བླང་བ་དང་ཁས་བླང་བའི་ཕྱིར་དགེ་འདུན་ལ་གསོལ་བ་བྱའོ། ། ཞེས་གསུངས་པའི་ཕྱིར། བཞི་པ་ལ། ལེན་པའི་དགེ་སློང་གི་བྱ་བ་དང༌། འབྲིམ་པའི་དགེ་སློང་གི་བྱ་བ་གཉིས། དང་པོ་ནི། དང་པོར་སྟོན་པ་ ༼༣༧༩༽ སངས་རྒྱས་ཀྱིས་ཚུལ་ཤིང་ལེན། དེ་ནས་རང་རང་གི་ཚུལ་ཤིང་སྟན་ལས་ཕྱེད་འཕགས་པའི་ཚུལ་གྱིས་ལེན།
རྗེས་སུ་དགེ་ཚུལ་རྣམས་ཀྱི་ཚུལ་ཤིང་རང་རང་གི་མཁན་སློབ་རྣམས་ཀྱིས་ལེན། མཇུག་ཏུ་གཞི་བདག་གཉུག་མར་གནས་པའི་ཚུལ་ཤིང་གནས་བརྟན་གྱིས་ལེན་ནོ། ། གཉིས་པ་ནི། དགེ་སློང་རྣམས་ལ་ཚུལ་ཤིང་རིམ་གྱིས་བྲིམས་ནས། སླར་ཡང་དེ་ཉིད་བསྡུས་ནས་གྲངས་བཟུང་སྟེ། འདིར་དགེ་སློང་འདི་སྙེད་ཀྱིས་ཚུལ་ཤིང་བླངས་སོ། ། ཞེས་བརྗོད་དགོས་ཏེ། དེ་ལྟར་ཡང༌། ཚུལ་ཤིང་བྲིམ་མོ། ། དང་པོར་སྟོན་པའི་བླང་ངོ༌། །
གཞན་དག་གིས་ནི་སྟན་ལས་ཕྱེད་འཕགས་པས་སོ། ། དགེ་ཚུལ་རྣམས་ཀྱི་ནི་སློབ་དཔོན་དང་མཁན་པོ་དག་གིས་སོ། ། མཇུག་ཏུ་གཉུག་མར་གནས་པ་རྣམས་ཀྱི་དེ་ཡང་ངོ༌། ། དལ་བུས་གཞག་པར་བྱའོ། ། བགྲངས་ནས་གནས་འདིར་དགེ་སློང་འདི་སྙེད་ཀྱིས་ཚུལ་ཤིང་བླངས་སོ་ཞེས་གོ་བར་བྱའོ། ། ཞེས་གསུངས་པའི་ཕྱིར། གཉིས་པ་དངོས་གཞི་ལ་གནས་དང༌། གནས་མལ་སྟོབས་པ་གཉིས། དང་པོ་ནི། རང་དོན་བདེ་བ་ལ་གནས་པ་དང༌།
གཞན་དོན་སྦྱིན་བདག་གི་བསོད་ནམས་འཕེལ་བའི་ཕྱིར་དུ་གཙུག་ལག་ཁང་ལ་སོགས་པའི་གནས་ཁང་དང༌། དེ་དག་གི་ཉེ་འཁོར་ཤིང་ལྗོན་པའི་དྲུང་དང༌། ནེའུ་སིང་ལ་སོགས་པ་རྒན་རིམ་བཞིན་དུ་སྟོབས་པར་བྱེད་པའོ། ། གཉིས་པ་ནི། དགོས་པ་དེ་ཉིད་ཀྱི་ཆེད་དུ་ཁྲི་དང་ཁྲིའུ་དང༌། སྟན་དང་གོས་ལ་སོགས་པའི་གནས་མལ་རྣམས་རྒན་རིམ་བཞིན་དུ་སྟོབས་པར་བྱེད་པའོ། ། མཇུག་ནི་གནས་མལ་ལ་གདིང་བ་རྣམ་པར་དག་པས་བསྐྱབས་ནས་ལོངས་སྤྱོད་པའི་ཚུལ་བརྗོད་དགོས་ཏེ། དེ་ལྟར་ཡང༌། ཁྱེད་ཅག་ལས་གང་གིས་ཀྱང་དགེ་འདུན་གྱི་གནས་མལ་ལ་གདིང་བ་མེད་པར་ལོངས་སྤྱད་པར་མི་བྱ། གདིང་བ་རུང་བ་མ་ཡིན་པས་ལོངས་ ༼༣༨༠༽ སྤྱད་པར་མི་བྱ།
གདིང་བ་དྲི་མ་ཅན་གྱིས་ལོངས་སྤྱད་པར་མི་བྱའོ་ཞེས་གོ་བར་བྱའོ། ། ཞེས་གསུངས་པའི་ཕྱིར། གཉིས་པ་དངོས་གཞི་ལ་སྤྱིར་བསྟན་དང༌། དམིགས་གསལ་གཉིས། དང་པོ་ནི། དགེ་སློང་གི་མདུན་དུ། ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བ་ནང་མཚམས་དང་བཅས་པའི་གནས་འདིར། གནས་རལ་བ་དང་གྲུམ་པ་བཅོས་པའི་སླད་དུ་དབྱར་ཟླ་བ་གསུམ་གནས་པར་ཁས་བླང་ངོ༌། ། བདག་དབྱར་འདི་ན་མཆིས་ཤིང་བདག་གི་དབྱར་ཀྱི་གནས་ནི་འདི་ལགས་སོ། །
ཞེས་པའི་སྔགས་ཚིག་ལན་གསུམ་བརྗོད་པའོ། ། གཉིས་པ་ནི། དབྱར་ཁས་ལེན་གྱི་ཆོ་ག་མ་གྲུབ་ཀྱང་གནས་འདིར་དབྱར་ཟླ་བ་གསུམ་གནས་པར་བྱའོ་སྙམ་དུ་དམ་བཅས་པས་ཀྱང་དབྱར་གནས་པའི་གོ་ཆོད་དེ། དེ་ལྟར་ཡང༌། གནས་པར་ཁས་མ་བླངས་པས་གནས་མི་གཏོང་ན་གནས་པ་ཉིད་ཡིན་ནོ། ། ཞེས་གསུངས་པའི་ཕྱིར། དྲུག་པ་ལ་དམ་ཚིག་ལ་བསྐོས་པའི་གང་ཟག་གི དགེ་འདུན་སྤྱིའི་དམ་ཚིག དབྱར་བྱིན་གྱིས་བརླབ་པའི་ཚུལ་ལོ། ། དང་པོ་ནི།
ཟླ་བ་ཕྱེད་ཕྱེད་ཅིང་གནས་མལ་ལོག་པར་སྤྱད་མ་སྤྱད་བརྟགས་ནས། ལོག་པར་སྤྱད་ན་སློབ་མ་ཡིན་ན་སློབ་དཔོན་ལ་བརྗོད་དེ་འཕྲོག གཞན་ཡིན་ན་དགེ་འདུན་ལ་བརྗོད་དེ་འཕྲོག་པར་བྱའོ། ། གཉིས་པ་ནི། ཀློག་པ་ཐོས་བསམ་དང༌། སྒྲུབ་པ་བསམ་གཏན་ལ་བརྩོན་པ་དང་ལྷུང་བཟེད་ཁ་སྒྱུར་བ་སོགས་དོན་མང་བ་དང་བྱ་བ་མང་བ་སྤང༌། འཁྲུག་ལོང་གི་རྒྱུ་ལྟུང་བ་གླེང་བ། རྙེད་པ་བགོ་བ། འཐབ་རྩོད་བྱེད་པ་སྤང་བའོ། ། གསུམ་པ་ལ་གནང་བ་མ་ཐོབ་པའི་དང༌།
གནང་བ་ཐོབ་པའི་དབང་དུ་བྱས་པ་གཉིས། དང་པོ་ནི། སྤྱིར་དབྱར་བྱིན་གྱིས་མ་བརླབས་པར་མཚམས་ཀྱི་ཕྱི་རོལ་དུ་ཞག་གཅིག་ཀྱང་གནས་པར་མི་རུང་སྟེ། དབྱར་རལ་བའི་ཉེས་པ་འབྱུང་བའི་ཕྱིར། འོན་ཀྱང་ཆོས་ལྡན་གྱི་དགོས་པའི་དབང་གིས་ཞག་ ༼༣༨༡༽ གཅིག་ནས་བདུན་གྱི་བར་གང་རུང་བྱིན་གྱིས་བརླབས་ནས་མཚམས་ལས་འདའ་རུང་སྟེ། དེ་ལྟར་གནང་བའི་ཕྱིར། དེ་ལྟར་ཡང༌། བྱིན་གྱིས་མ་བརླབས་པར་མཚམས་ཀྱི་ཕྱི་རོལ་ཏུ་སྐྱ་རེངས་འཆར་བར་མི་བྱའོ། ། ཆོས་དང་ལྡན་པའི་དོན་དུ་ཞག་བདུན་བྱིན་གྱིས་བརླབས་པར་བྱའོ། ། ཞེས་གསུངས་པའི་ཕྱིར།
དེ་ཡང་དགག་དབྱེ་བྱེད་པ་ལ་ཞག་དྲུག་ལས་མེད་པའི་དུས་སུ་བྱིན་རླབས་མི་འཆགས་ཏེ། མཐའི་ཞག་དྲུག་ལ་བྱིན་གྱིས་བརླབ་པ་མི་འཆགས་སོ། ། ཞེས་གསུངས་པའི་ཕྱིར། བྱིན་གྱིས་བརླབ་པའི་སྔགས་ཚིག་ནི། ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བ་ནང་དང་བཅས་པའི་གནས་འདིར་དབྱར་ཟླ་བ་གསུམ་གནས་པར་ཁས་བླངས་པ་ལས། བདག་མིང་འདི་ཞེས་བགྱི་བ་ཆོས་ལྡན་གྱི་བྱ་བ་འགའ་ཞིག་གི་སླད་དུ། དགུང་བདུན་མཚམས་ཀྱི་སླད་རོལ་དུ་མཆི་བ་དང༌། དེ་ཚུན་ཆད་ཀྱིས་སླར་མཆི་བར་བྱིན་གྱིས་བརླབ་བོ། ། བདག་དབྱར་འདི་ན་མཆིས་ཤིང་བདག་གི་དབྱར་གྱི་གནས་ནི་འདི་ལགས་སོ་ཞེས་སོ། །
གཉིས་པ་ནི། དགེ་འདུན་ལ་གནང་བ་ནོས་པའི་གང་ཟག་གིས་ཞག་བཞི་བཅུའི་བར་དུ་བྱིན་གྱིས་བརླབ་ཏུ་རུང་སྟེ། དེ་ལྟར་ཡང༌། འདི་ལ་མཐར་ཐུག་པའི་མཐའ་ནི་ཞག་བདུན་ཉིད་དོ། ། གནང་བ་མ་ཐོབ་པའི་མཐའ་དེ་ཡིན་ནོ། ། གཞན་གྱི་ནི་ཞག་བཞི་བཅུའོ། ། ཞེས་གསུངས་པའི་ཕྱིར། གསུམ་པ་དགག་དབྱེ་ལ་གང་ཟག དུས། དངོས་པོ།
ཆོ་ག དགོས་པ་དང་ལྔ། དང་པོ་ནི། སྤྱིར་དབྱར་ཁས་བླངས་པའི་དགེ་འདུན་རྣམས་ཀྱིས་དགག་དབྱེ་བྱེད་དགོས་ཏེ། དགག་དབྱེ་ནི་དབྱར་ཁས་བླངས་པའི་འབྲས་བུ་ཡིན་པའི་ཕྱིར། དམིགས་བསལ་དུ་དགག་དབྱེའི་ཉིན་གློ་བུར་དུ་ལྷགས་པའི་རབ་བྱུང་གཞན་གྱིས་ཀྱང་བྱེད་དགོས་ཏེ། དེ་དག་གིས་དེའི་ཉིན་གསོ་སྦྱོང་བྱེད་དགོས་ཤིང་དེའི་ཉིན་དགག་དབྱེ་ལས་གཞན་པའི་གསོ་སྦྱོང་མི་འབྱུང་བའི་ཕྱིར། གཉིས་པ་ལ་དུས་དང༌། ༼༣༨༢༽ དུས་མིན་གྱི་དགག་དབྱེ་གཉིས། དང་པོ་ནི།
དབྱར་སྔ་མ་ཁས་བླངས་ན་དབྱུག་པའི་ཚེས་བཅོ་ལྔ་ལའོ། ། ཕྱི་མ་ལ་སྨིན་དྲུག་གི་ཚེས་བཅོ་ལྔ་ལའོ། ། གཉིས་པ་ནི། དབྱར་ཟླ་བ་གསུམ་དུ་གནས་པའི་མཐུན་རྐྱེན་མ་ཚང་བའམ། འགལ་རྐྱེན་ཉེ་བར་གནས་པ་ན་དགག་དབྱེ་བྱིན་གྱིས་བརླབས་ནས་གནས་གཞན་དུ་འགྲོ་བའམ་ཟླ་བ་གཅིག་གམ་ཕྱེད་དང་གཉིས་འདས་པ་ན་དགག་དབྱེ་བྱ་རུང་སྟེ། དེ་ལྟར་ཡང༌། གནས་པར་མི་ནུས་པ་ཉིད་ཡིན་ན་སྤྱོད་ཡུལ་དུ་གྱུར་པའི་དགེ་སློང་ལ་ཚོགས་ཀྱི་དགག་དབྱེ་གོ་བར་བྱའོ། ། དབྱར་གྱི་ནང་དུ་བྱ་བས་འགྲོ་དགོས་ན་དགག་དབྱེ་བྱའོ་ཞེས་དང༌། གལ་ཏེ་གནས་པར་ཁས་བླངས་པ་དག་གིས་དགེ་སློང་འཐབ་ཀྲོལ་བྱེད་པ་དག་འོང་བ་ཐོས་པར་གྱུར་ན། གལ་ཏེ་གསོ་སྦྱོང་གཉིས་སམ་གསུམ་ཐལ་བར་གྱུར་ན་དགག་དབྱེ་བྱའོ་ཞེས་གསུངས་པའི་ཕྱིར།
གསུམ་པ་ལ་སྤྱིར་བསྟན་དང༌། དམིགས་བསལ་གཉིས། དང་པོ་ནི། དགག་དབྱེའི་ཉིན་པར་དབྱར་གནས་པའི་རབ་ཏུ་བྱུང་བ་རྣམས་ཀྱིས་མཐོང་ཐོས་དོགས་གསུམ་གྱི་སྒོ་ནས་ལྟུང་བ་གླེང་བའི་སྐབས་ཕྱེ་སྟེ་ལྟུང་བ་གླེངས་པ་ན་ལྟུང་བའི་ངོ་བོ་གང་ཡིན་གཏན་ལ་འབེབས་པ་དང༌། ལྟུང་བ་ཡོད་པ་རྣམས་ལ་བཤགས་སྡོམ་བྱེད་དགོས་ཏེ། དེ་ལྟར་ཡང༌། དབྱར་གནས་པས་དགེ་འདུན་ལ་མཐོང་བ་དང་ཐོས་པ་དང་དོགས་པ་དག་གིས་དགག་དབྱེ་བྱའོ། ། དབྱར་རྣམས་ཀྱི་ཐ་མའི་ཉི་མ་ལའོ་ཞེས་གསུངས་པའི་ཕྱིར། གཉིས་པ་ནི། ལྟུང་བ་གླེང་བའི་ཚེ་གཞི་འཇོག་པ།
གང་ཟག་འཇོག་པ། གཉིས་ཀ་འཇོག་པའོ། ། དང་པོ་ནི། ལྟུང་བ་འདི་མ་གླེང་གཞན་གླེངས་ཤིག་ཅེས་པ་ལྟ་བུ། གཉིས་པ་ནི། གང་ཟག་འདི་ཞེས་བྱ་བས་མ་གླེང་ཞེས་པ་ལྟ་བུ། གསུམ་པ་ནི། གང་ཟག་འདིས་ལྟུང་བ་འདི་མ་གླེང་ཞེས་པ་ལྟ་བུ། གཞི་བཞག་པ་ལ་ཡང་ལྷག་མ་མན་ཆད་བཞག་ཏུ་རུང་གི་ཕམ་པ་ནི་མ་ཡིན་ཏེ། ཧ་ཅང་ཐལ་བའི་ཕྱིར།
དེ་ལྟར་ཡང༌། གཞིའམ་གང་ཟག་གམ་ ༼༣༨༣༽ གཉིས་ཀ་བཞག་ནས་ཀྱང་ངོ༌། ། དེ་དག་ནོད་པར་བྱའོ། ། བཞག་པར་བྱ་བ་མཐའ་དག་མ་གཏོགས་པ་ཉིད་ཁས་བླངས་པར་བྱའོ། ། ཞེས་གསུངས་པའི་ཕྱིར། བཞི་པ་ལ་སྦྱོར་བ། དངོས་གཞི། གོ་རིམ་དང་གསུམ། དང་པོ་ནི། དགག་དབྱེ་བྱེད་པ་ལ་ཞག་བཅུའམ་བཅོ་ལྔ་ཡོད་པའི་དུས་སུ་སྤྱོད་ཡུལ་གྱི་གྲོང་ལ་དགག་དབྱེ་འབྱུང་བར་བརྗོད་པ་དང༌།
གཙུག་ལག་ཁང་དང་སེང་གེའི་ཁྲི་བརྒྱན་ཞིང་བྱི་དོར་བྱེད། མདོ་སྡེ་འདུལ་བ་མ་མོ་འཛིན་པའི་དགེ་སློང་ལ་གསོལ་བ་བཏབ་ནས་བཅུ་བཞིའི་དུས་སུ་ཆོས་བཤད་ཉན་གྱིས་དུས་འདའ་བར་བྱེད་པའོ། ། གཉིས་པ་ལ་ལྟུང་བ་དང༌། རྫས་ཀྱི་དགག་དབྱེ་གཉིས། དང་པོ་ལ་དགེ་འདུན་སྤྱིའི་བྱ་བ་དང༌། བསྐོས་པའི་དགེ་སློང་གི་བྱ་བའོ། ། དང་པོ་ལ། བཅོ་ལྔའི་སྔ་དྲོའི་དུས་སུ་མཐོང་ཐོས་དོགས་གསུམ་གྱི་སྒོ་ནས་གླེངས་པའི་ལྟུང་བ་ཡོད་པ་རྣམས་ལ་བཤགས་སྡོམ་ཚུལ་བཞིན་དུ་བྱེད། དེ་ནས་གསོལ་བ་དང་གཉིས་ཀྱི་ལས་ཀྱིས་དགག་དབྱེ་གོ་བར་བྱེད་པའི་དགེ་སློང་བསྐོ་དགོས་པ་ཡིན་ཏེ། དེ་ལྟར་ཡང༌།
དགག་དབྱེའི་ལས་ནི་སྐྱ་རེངས་འཆར་བའི་མདུན་དུའོ། ། དགེ་སློང་དགག་དབྱེ་བྱེད་པ་བསྐོ་བར་བྱའོ་ཞེས་གསུངས་པའི་ཕྱིར། གཉིས་པ་ནི། བསྐོས་པའི་དགེ་སློང་དེས་དང་པོར་དགེ་འདུན་ལ་གསོལ་བ་འབའ་ཞིག་པའི་ལས་བྱེད། དེ་ནས་གྲལ་རིམ་བཞིན་རྩ་ཟོར་བ་འབྲིམ། དེའི་རྗེས་སུ་དགེ་སློང་རེ་རེའི་མདུན་དུ་འདུག་སྟེ། རྩ་ཟོར་བ་ཕན་ཚུན་བསྣོལ་བའི་ཚུལ་གྱིས་བཟུང་ནས་དགག་དབྱེའི་སྔགས་ཚིག་ནུས་ན་གསུམ། མི་ནུས་ན་གཅིག་ཙམ་བརྗོད་དུ་འཇུག་པ་ཡིན་ཏེ། དེ་ལྟར་ཡང༌། དགག་དབྱེ་བྱ་བའི་ཕྱིར་གཞན་གྱིས་དགེ་འདུན་ལ་གསོལ་བར་བྱའོ། །
འདི་ལ་གྲལ་གྱི་ཆ་ལས་བྱར་རུང་ངོ༌། ། དེས་རྩྭ་དུར་བ་བྲིམ་པར་བྱའོ། ། དགག་དབྱེ་བྱས་ཟིན་གྱི་བར་དུ་དགེ་སློང་རེ་རེའི་མདུན་དུ་འདུག་པར་བྱའོ། ། ཞེས་གསུངས་ ༼༣༨༤༽ པའི་ཕྱིར། དགག་དབྱེའི་སྔགས་ཚིག་ནི། ཚེ་དང་ལྡན་པར་དགོངས་སུ་གསོལ། དེའང་དགེ་འདུན་གྱི་དགག་དབྱེ་བཅོ་ལྔ་པ་ལགས་ཏེ། བདག་དགེ་སློང་མིང་འདི་ཞེས་བགྱི་བའི་དགག་དབྱེ་ཡང་བཅོ་ལྔ་པ་ལགས་ན། བདག་དགེ་སློང་མིང་འདི་ཞེས་བགྱི་བ་བདག་ལ་མཐོང་བ་དང་ཐོས་པ་དང་དོགས་པའི་གནས་གསུམ་གྱིས་དབྱར་གནས་པའི་དགེ་འདུན་ལ་དགག་དབྱེ་བགྱིད་ཀྱིས། ཚེ་དང་ལྡན་པ་རྣམས་ཀྱིས་བདག་ལ་གདམས་སུ་གསོལ།
ཚེ་དང་ལྡན་པ་རྣམས་ཀྱིས་བདག་ལ་རྗེས་སུ་བསྟན་དུ་གསོལ། ཚེ་དང་ལྡན་པ་རྣམས་ཀྱིས་བདག་ལ་རྗེས་སུ་བཟུང་དུ་གསོལ། ཐུགས་བརྩེ་བ་ཅན་ཚེ་དང་ལྡན་པ་རྣམས་ཀྱིས་ཐུགས་བརྩེ་བའི་སླད་དུ། བདག་ལ་ཐུགས་བརྩེ་བར་མཛད་དུ་གསོལ། ལྟུང་བ་ཤེས་ཤིང་མཐོང་ན་ཆོས་བཞིན་འདུལ་བ་བཞིན་སླར་བགྱིའོ་ཞེས་སོ། ། དགག་དབྱེ་བྱས་ཟིན་པའི་རྗེས་སུ་བསྐོས་པའི་དགེ་སློང་དེས་རྩ་ཟོར་བ་རྣམས་བསྡུས་ནས་གནས་འདིར་དགེ་སློང་འདི་སྙེད་ཀྱིས་དགག་དབྱེ་མཛད་དོ། ། ཞེས་བརྗོད་ཅིང་གཞན་རྣམས་ཀྱིས་ཀྱང་ལེགས་པར་མཛད་དོ་ཤིན་ཏུ་མཛད་དོ་ཞེས་བརྗོད་དོ། ། གཉིས་པ་ནི། བསྐོས་པའི་དགེ་སློང་གིས་ཁབ་ལ་སོགས་པའི་རྫས་ཕྲན་ཚེགས་ཀྱིས་རྫས་ཀྱི་དགག་དབྱེའི་སྒོ་ཕྱེ་ནས་སྦྱིན་བདག་གཞན་གྱིས་རྙེད་པ་དང་བཀུར་བསྟི་རྒྱ་ཆེན་པོས་མཆོད་པར་བྱེད་པ་ཡིན་ནོ། ། གསུམ་པ་ནི།
དང་པོར་དགེ་སློང་དེ་ནས་དགེ་ཚུལ་དེ་ནས་དགེ་སློང་མ་རྣམས་ཀྱིས་དགག་དབྱེ་བྱེད་དགོས་ཏེ། དེ་ལྟར་ཡང༌། དེའི་འོག་ཏུ་དགེ་ཚུལ་རྣམས་ལ་དགག་དབྱེ་བྱའོ། ། དེའི་འོག་ཏུ་དགེ་སློང་མ་རྣམས་ལའོ་ཞེས་གསུངས་པའི་ཕྱིར། ལྔ་པ་ནི། རྫས་ཀྱི་དགག་དབྱེ་དགོས་པ་ནི་རྙེད་པའི་སྒོ་དབྱེ་བའི་ཆེད་ཡིན་ལ། ལྟུང་བའི་དགག་དབྱེ་དགོས་པའི་ཚུལ་ཁྲིམས་རྣམ་པར་དག་པ་དང་ཆོས་རྣམ་པར་དག་པའི་ཆེད་དུ་ཡིན་ཏེ། ལྟུང་བ་གླེང་བ་ལ་བརྟེན་ནས་ལྟུང་བ་ལ་བཤགས་སྡོམ་ཚུལ་བཞིན་ ༼༣༨༥༽ བྱེད་པ་དང༌། ལྟུང་བ་རང་གི་ངོ་བོ་འབེལ་གཏམ་གྱི་སྒོ་ནས་གཏན་ལ་འབེབས་པར་འགྱུར་བའི་ཕྱིར། གཉིས་པ་བདེ་བར་གནས་པའི་རྐྱེན་ལ་གོས་མཐའ་གཉིས་སུ་མ་ལྷུང་བ།
སྨན་མཐའ་གཉིས་སུ་མ་ལྷུང་བ། གནས་མལ་མཐའ་གཉིས་སུ་མ་ལྷུང་བའོ། ། དང་པོ་ལ་བག་ཡངས་དང་འབྲེལ་བ་སྲ་བརྐྱང་གི འཚོ་བའི་ཡོ་བྱད་དང་འབྲེལ་བ་གོས་ཀྱི། དམིགས་བསལ་དང་འབྲེལ་བ་ཀོ་སྤགས་ཀྱི་གཞིའོ། ། དང་པོ་ལ་སྲ་བརྐྱང་གི་སྒྲ་དོན། གདིང་བ། རྐྱང་བ། དབྱུང་བའོ། ། དང་པོ་ནི།
སྲ་བརྐྱང་མཚན་ཉིད་པ་ནི། ཆོས་གོས་ལ་དྲས་དྲུབས་བྱེད་པའི་ཤིང་གི་བསྟན་པ་ཡིན་ཏེ། གཞུང་དུ། ས་ལ་ཆོས་གོས་གདིང་བར་མི་བྱའོ། ། དེའི་དོན་དུ་བསྟན་པ་བྱའོ། ། ཤིང་ལས་བྱས་པའམ་སྨྱིག་མ་ལས་བྱས་པ་གྲུ་བཞི་བཏོང་བའི་ཕྱིར་ཐ་གུ་གཞུག་པའི་བུ་ག་གཏོད་པ་ནི་དེ་ཞེས་བྱའོ། ། ཆོས་གོས་ཇི་ཙམ་བར་རོ་ཞེས་གསུངས་པའི་ཕྱིར། དེས་ན་ཆོས་གོས་རྣམ་གསུམ་ལ་སྲ་བརྐྱང་གི་མིང་གིས་འདོགས་པའི་རྒྱུ་མཚན་ཡོད་དེ། བློ་གཅིག་པ། གནས་པ།
བརྐྱང་བ། ཁྱབ་པར་འདྲ་བའི་ཕྱིར། དང་པོ་ཡིན་ཏེ། བསྟན་པའི་སྟེང་དུ་ཆོས་གོས་བསྒྲུབས་པས་ཆོས་གོས་རྣམས་ཚད་གཅིག་ཏུ་འགྱུར་བ་ལྟར་སྲ་བརྐྱང་བཏིང་བ་ལ་བརྟེན་ནས་འདིང་བ་པོ་རྣམས་ཆོས་གོས་དབྱེར་མེད་པར་གཅིག་པའི་ཕྱིར། གཉིས་པ་ཡིན་ཏེ། བསྟན་པའི་སྟེང་དུ་སྣམ་ཕྲན་དང་གླེགས་བུ་དུ་མ་གནས་པ་ལྟར་སྲ་བརྐྱང་ལ་ཡང་འདིང་བ་པོ་དུ་མའི་ཆོས་གོས་ཀྱི་བྱིན་རླབས་གནས་པའི་ཕྱིར། གསུམ་པ་ཡིན་ཏེ། བསྟན་པའི་སྟེང་དུ་ཆོས་གོས་དྲས་དྲུབས་བྱེད་པ་ལ་ཚད་འཁུམས་པ་སོགས་ཀྱི་སྐྱོན་མེད་པ་ལྟར་འདི་ལ་འདིང་བ་པོ་རྣམས་ལྟུང་བ་དུ་མས་གོས་པའི་སྐྱོན་དང་བྲལ་ཞིང་ལྟུང་བ་དུ་མ་བག་ཡངས་སུ་འགྱུར་བའི་ཕྱིར། བཞི་པ་ཡིན་ཏེ། བསྟན་པ་ལ་ཆོས་གོས་ཀྱིས་ཁྱབ་པ་བཞིན་དུ་འདིས་ཀྱང་འདིང་བ་པོ་རྣམས་ལ་རྙེད་པ་དང་ཕན་ཡོན་འདྲ་བའི་སྒོ་ནས་ཁྱབ་པའི་ ༼༣༨༦༽ ཕྱིར།
གཉིས་པ་ལ་དགོས་པ། གནས། གང་ཟག དུས། དངོས་པོ། ཆོ་ག་དང་དྲུག དང་པོ་ལ་གནས་བསྡུ་བ། བདེ་བ་ལ་གནས་པ། སྦྱིན་པར་བྱ་བ་ལ་ལོངས་སྤྱོད་པའོ། ། དང་པོ་ནི།
སྲ་བརྐྱང་གི་རྒྱུ་དབྱར་གནས་ལ་བཞུགས་པའི་དོན་དུའོ། ། གཉིས་པ་ནི། ལྟུང་བ་བཅུ་བག་ཡངས་སུ་བྱ་བའི་ཆེད་དུའོ། ། བཅུ་ནི། འཆང་འབྲལ་འཇོག་གསུམ། ཡང་ཡང་ཟ་བ། འདུས་ཤིང་ཟ་བ། མ་སྨྲས་པར་གྲོང་དུ་འགྲོ་བ། གོས་སློང་བ། རྙེད་པ་ཐུན་མོང་དུ་འགྱུར་བ།
བྱིན་གྱིས་མ་བརླབས་པའི་གོས་དུ་མ་འཆང་དུ་རུང་བ། སྣམ་སྦྱར་མེད་པར་ལྗོངས་རྒྱུར་རུང་བའོ། ། དེ་ལྟར་ཡང༌། སྲ་བརྐྱང་གདིང་བར་བྱའོ། ། གསུམ་པོ་དག་ཇི་ལྟ་བ་དེ་བཞིན་དུ་སྲ་བརྐྱང་བཏིང་ན་ནི་ཡང་ཡང་ཟ་བ་དང་འདུས་ཤིང་ཟ་བ་དང༌། མ་སྨྲས་པར་གྲོང་དུ་འགྲོ་བ་དང་གོས་སློང་བ་ལ་ཡང་ཉེས་པ་མེད་ལ་དེ་ལྷག་མ་དག་དང་རྙེད་པ་ཐུན་མོང་དུ་འགྱུར་རོ་ཞེས་སོ། ། ཕྱི་མ་གཉིས་དངོས་སུ་གཞུང་དུ་མི་འཆད་པའི་རྒྱུ་མཚན་ཡོད་དེ། འཆང་བ་བག་ཡངས་སུ་བསྟན་པས་བྱིན་གྱིས་མ་བརླབས་པའི་གོས་འཆང་བ་ལ་ལྟུང་བ་མེད་པ་དང༌། འབྲལ་བ་བག་ཡངས་སུ་བསྟན་པས་སྣམ་སྦྱར་མེད་པར་ལྗོངས་རྒྱུ་བ་ལ་ལྟུང་བ་མེད་པར་གོ་ནུས་པའི་ཕྱིར། གསུམ་པ་ནི།
རང་དོན་བདེ་བ་ལ་རེག་པ་དང༌། གཞན་དོན་སྦྱིན་པ་པོའི་བསོད་ནམས་འཕེལ་བའི་ཆེད་དུའོ། ། གཉིས་པ་ནི། དབྱར་སྔ་མ་ཁས་བླངས་པའི་གནས་དེ་ཉིད་དུའོ། ། གསུམ་པ་ནི། དབྱར་སྔ་མ་ཁས་བླངས་པ་དགེ་སློང་གི་སྡོམ་པ་རྣམ་དག་དང་ལྡན་པའི་གང་ཟག་གིས་སོ། ། གཞུང་དུ། དབྱར་གནས་པར་ཁས་མ་བླངས་པ་དང་དབྱར་རལ་བ་དང་དབྱར་ཕྱི་མ་གནས་པར་ཁས་བླངས་པ་དང༌། དབྱར་གནས་གཞན་དུ་གནས་པར་ཁས་བླངས་པ་དག་ལ་དེ་མི་འབྱུང་ངོ༌། ། ས་གཞན་ན་གནས་པ་དག་ལ་ཡང་ངོ༌། །
དེ་དག་ཉིད་འཐོབ་པ་ཡིན་ན་མི་འབྱུང་ངོ་ཞེས་གསུངས་པའི་ཕྱིར། བཞི་པ་ནི། ༼༣༨༧༽ སྨིན་དྲུག་གི་མར་ངོའི་ཚེས་གཅིག་ནས་དབོའི་བཅོ་ལྔའི་བར་ཟླ་བ་ལྔ་སྟེ། སྨིན་དྲུག་ནས་ནི་ཁྲ་ཡི་བར། ། སྲ་བརྐྱང་འདིང་བར་རྗེས་སུ་གནང༌། ། ཞེས་གསུངས་པའི་ཕྱིར། ལྔ་པ་ལ་སྤྱིར་བསྟན་པ་དང༌། བྱེ་བྲག་ཏུ་བཤད་པ་གཉིས། དང་པོ་ནི། དབྱར་རྙེད་ཀྱི་གོས་ཀྱི་རྒྱུ་ལས་བྱུང་ཞིང་དགེ་འདུན་སྤྱིར་དབང་བའི་རུང་བ་ཚད་ལྡན་གྱི་ཆོས་གོས་རྣམ་གསུམ་སྟེ།
གཞུང་དུ། དངོས་གཞིའི་དུས་ཀྱི་དགག་དབྱེའི་མཐར་དབྱར་ཀྱི་རྒྱུ་ལས་བྱུང་བ་གདིང་བའི་ཉི་མའི་མཐར་གྲུབ་པ་གོས་ཀྱི་རྙེད་པར་བགྲང་བའི་ཆོས་གོས་གསུམ་མོ། ། དགེ་འདུན་གྱིའོ་ཞེས་སོ། ། གཉིས་པ་ལ་རྒྱུ་དང་ཁ་དོག་གི་སྒོ་ནས་དང༌། དབྱིབས་དང་ཚད་ཀྱི་སྒོ་ནས་རུང་བའོ། ། དང་པོ་ནི། གཞུང་དུ། བཤད་བརྡབ་མ་བྱས་པ་དང༌། ཡ་ཡོར་མ་གྱུར་པ་དང༌། མ་དམུགས་པ་དང༌།
མ་ཟེགས་པའོ། ། ཁ་བསྒྱུར་བའོ། ། ཡོངས་སུ་མ་སྤྱད་པའོ། ། སྲ་བའོ་ཞེས་སོ། ། དེ་དག་གི་དོན་རིམ་པ་བཞིན་སྤུ་ཆེ་བར་བཤད་ཅིང་བརྡབ་པ་མ་ཡིན་པ། ཁ་ཡོན་པོར་འཆང་བ་མ་ཡིན་པ། སྲིན་ལ་སོགས་པས་ཟོས་པ་མ་ཡིན་པ། མཐའ་དང་དཀྱིལ་ནས་མ་ཟེགས་པ། རུང་བའི་ཚོན་གྱིས་ཁ་བསྒྱུར་བ། བདག་པོ་སྔ་མས་ལོངས་མ་སྤྱད་ཅིང་སྲ་བའོ། །
གཉིས་པ་ནི། གཞུང་དུ། འཐུད་མ་ཅན་དང་ལྷན་རིངས་ཅན་དང་ལྷན་པ་ཅན་དང་ཆ་ག་ཅན་དང་གཟུངས་ཅན་མ་ཡིན་པའོ། ། སྤངས་པ་དང་སྒྱུ་མ་བརྟགས་པ་དང་བྲལ་ཕྲད་མ་ཡིན་པའོ། ། དྲས་ཤིང་དྲུབས་པའོ། ། ཟིན་པའོ། ། ལྔ་པའོ། ། ལྷག་པ་ཡང་ངོ༌། ། སྔར་མ་བཏིང་བའོ། ། བཏིང་བའོ། །
དུ་མ་ཡང་ངོ༌། ། དེ་ཇི་སྙེད་པའི་གདིང་བར་བྱེད་པའོ་ཞེས་སོ། ། དེ་དག་གི་དོན་ནི། ཆ་ག་ཅན་ནི་མཐའ་ཟེགས་པ་ལ་མུ་འདྲིལ་བྱས་པ། ཟུངས་ཅན་ནི་མཐའ་ཟེགས་པ་ལ་སྐུད་པས་དཀྲིས་པ། སྤངས་པ་ནི་བདག་པོ་སྔ་མ་ལ་འབྲལ་ལྟུང་བྱུང་བའི་དབང་གིས་སྤངས་པ། སྒྱུ་ ༼༣༨༨༽ མ་བརྟགས་པ་ནི་རྔ་མོའི་བལ་ལ་བྱས་པ་ལྟ་བུའོ། ། བྲལ་ཕྲད་མ་ཡིན་པ་ནི་བདག་པོ་སྔ་མ་དང་བྲལ་ཞིང་ཕྱི་མ་དང་ཕྲད་པའི་ཕྱག་དར་ཁྲོད་མ་ཡིན་པའོ། ། ཚད་ནི་དྲས་དྲུབས་སུ་ཟིན་ཞིང་སྲིད་དུ་ཁྲུ་ལྔ་དཔངས་སུ་ཁྲུ་གསུམ་མམ་དེ་ལས་ལྷག་ཀྱང་རུང་ངོ༌། ། ལོ་སྔ་མར་མ་བཏིང་ཞིང་འདིར་བཏིང་དུ་རུང་བ་གྲངས་དུ་མ་ཡང་རུང་ངོ༌། །
གྲངས་དུ་མ་ཡོད་ན་འདིང་བ་པོ་ཡང་དེའི་གྲངས་དང་མཉམ་པར་བསྐོ་བའོ། ། དྲུག་པ་ལ་སྦྱོར་བ། དངོས་གཞི། རྗེས་གསུམ་མོ། ། དང་པོ་ལ་དགེ་འདུན་སྤྱིའི་དང༌། བསྐོས་པའི་གང་ཟག་གི་བྱ་བའོ། ། དང་པོ་ནི། རང་རང་གི་ཆོས་གོས་ཀྱི་བྱིན་རླབས་ཕྱུང་ནས་སྲ་བརྐྱང་ལ་རང་རང་གི་ཆོས་གོས་སུ་མོས་པར་བྱས་ཏེ། མཚམས་ཀྱི་ནང་དུ་གསོལ་བ་དང་གཉིས་ཀྱི་ལས་ཀྱིས་བློ་མཐུན་པར་བྱེད་ཅིང་སྲ་བརྐྱང་དེ་ཉིད་འདིང་བ་ལ་བསྐོས་པའི་དགེ་སློང་ལ་གསོལ་བའི་ལས་བྱས་ཏེ་བཏོད་པ་ཡིན་ཏེ། གཞུང་དུ།
དེ་ནི་ཆོས་གོས་གཞན་གྱིས་བྱིན་གྱིས་བརླབས་པ་ཡིན་པས་དེའི་ཕྱིར་བྱིན་གྱིས་བརླབས་པ་དག་ཕྱུང་ནས་སོ། ། ཞག་མ་ལོན་པར་ཚོགས་པས་མོས་པར་བྱའོ། ། མཚམས་ཀྱི་ནང་དུ་བློ་མཐུན་པར་བྱའོ། ། གདིང་བ་ཡང་ངོ༌། ། གང་ལ་དེ་འབྱུང་བའོ། ། དེ་ལ་གཏད་པར་བྱའོ། ། གསོལ་བ་བྱས་ཏེའོ་ཞེས་སོ། ། གཉིས་པ་ནི། བཅོ་ལྔའི་སྔ་རོལ་དུ་སྲ་བརྐྱང་གི་རྒྱུ་ལ་བཀྲུ་བ་དང་ཁ་བསྒྱུར་བ་དང་དྲས་དྲུབས་སོགས་བྱེད་དགོས་ཏེ། གཞུང་དུ།
བཀྲུ་བ་དང་དྲུབ་པ་དང་ཁ་བསྒྱུར་བ་དག་ལ་དེ་སྔོན་དུ་འགྲོ་བར་བྱའོ། ། གཉིས་སམ་གསུམ་རྗེས་སུ་བསྒྲུབས་པས་སོ། ། ཟིན་པ་ཞིག་གྲུབ་ན་རང་གིས་ཁབ་སྲུབ་གཉིས་སམ་གསུམ་དྲུབ་པར་བྱའོ་ཞེས་སོ། ། གཉིས་པ་ནི། སྟོན་ཟླ་འབྲིང་པོའི་ཚེས་བཅུ་དྲུག་ལ་སྲ་བརྐྱང་འདིང་པ་པོ་རྣམས་ཀྱིས་སྲ་བརྐྱང་དེ་ཉིད་མེ་ཏོག་སོགས་དང་ལྷན་ཅིག་ཏུ་ཕང་པར་ཐོགས་ཏེ། རྒན་རིམ་བཞིན་དུ་སྔགས་ཚིག་ལན་གསུམ་བརྗོད་པའི་སྒོ་ནས་འདིང་བ་ཡིན་ཏེ། གཞུང་དུ། དྲི་དང་ ༼༣༨༩༽ མེ་ཏོག་གིས་མཆོད་ཅིང་འདུག་སྤོས་དྲི་ཞིམ་པོས་བདུགས་པ་དུ་མ་གཟེབ་ཀྱི་ཕྲོག་མར་ལྷན་ཅིག་བཞག་པ་ཐོགས་ཏེ་རྒན་རིམ་དུ་འདུག་པས་གདིང་བ་བསྒྲུབ་པར་བྱའོ། ། ཚེས་བཅུ་དྲུག་ལའོ། ། སྟོན་ཟླ་འབྲིང་པོའི་འོ། །
ལན་གསུམ་བཟླས་པས་སོ། ། གདིང་ངོ༌། ། ཞེས་སོ། ། གསུམ་པ་ནི། གདིང་བ་པོས་དགེ་སློང་རེ་རེའི་མདུན་དུ་འདུག་སྟེ། སྲ་བརྐྱང་གདིང་ངོ་ཞེས་བརྗོད་ཅིང༌། གཞན་རྣམས་ཀྱིས་ཀྱང་ལེགས་པར་གདིང་ངོ༌། ། ཤིན་ཏུ་གདིང་ངོ༌། ། འདི་ལ་རྙེད་པ་དང་ཕན་ཡོན་གང་ཡོད་པ་དེ་བདག་གི་ཡང་ཡིན་ནོ། ། ཞེས་བརྗོད་དོ། །
གསུམ་པ་ལ་ཆུད་ཟ་བ། མ་གུས་པ། རང་འཇུག་བྲལ་སྤང་བའོ། ། དང་པོ་ནི། དུས་དུས་སུ་སེར་བུའི་ངད་ལ་གསང་བ་དང༌། ཉི་མ་ལ་སྲང་བ་དང༌། རྡུལ་སྤྲུག་པ་དང༌། ཁྱིམ་དུ་བ་ཅན་དང་རྡུལ་ཅན་དུ་མི་བཞག་པའོ། ། གཉིས་པ་ནི། དེ་གྱོན་ནས་མི་གཙང་བའི་སྐྱབས་སུ་འཇུག་པ་ལ་སོགས་པ་སྤང་བའོ། །
གསུམ་པ་ནི། སྲུང་བ་པོ་མེད་པར་སྐྱ་རེངས་འཆར་དུ་མི་འཇུག དེ་ཁྱེར་ནས་མཚམས་ཀྱི་ཕྱི་རོལ་དུ་མི་འགྲོ་བའོ། ། བཞི་པ་ལ་རང་འཇུག་བྲལ་གྱི་དང༌། བཅོས་མའི་དབྱུང་བ་གཉིས། དང་པོ་ལ་དགེ་འདུན་སྤྱི་དང༌། གང་ཟག་སྒོས་ཀྱི་རང་འཇུག་བྲལ་ལོ། ། དང་པོ་ལ་སྲ་བརྐྱང་གིས་མཚམས་ཀྱི་ཕྱི་རོལ་ཏུ་ཕྱིན་པས་བྱིན་གྱིས་རློབ་པ་པོ་མེད་པར་མཚམས་ཀྱི་ནང་དུ་སྐྱ་རེངས་ཤར་བ། སྲ་བརྐྱང་མེས་ཚིག་པ་ལ་སོགས་པ་དངོས་པོ་བརླག་པ། སྲ་བརྐྱང་ལ་ཆོས་གོས་ཀྱི་བསམ་པ་ཆད་པ།
འཕེན་པ་ཟད་པ། དུས་ལ་མི་ལྟོས་པ་དང་དྲུག་གོ ། འཕེན་པ་ཟད་པ་ནི་ཟླ་བ་ལྔ་ལས་ལྷག་པར་འདས་པའོ། ། དུས་ལ་མི་ལྟོས་པ་ནི་གཉུག་མར་གནས་པ་རྣམས་ཀྱིས་སྔ་དྲོ་སྲ་བརྐྱང་གཏིང་བའི་འོག་ཏུ་གློ་བུར་འོངས་པ་ཆེས་མང་བ་དག་ལྷགས་ན། དེ་ཉིད་ཚེས་བཅོ་ལྔར་བྱས་ཏེ་གསོ་སྦྱོང་བྱས་པ་ལྟ་བུའོ། ། དེ་ལྟར་ཡང་ ༼༣༩༠༽ དབྱུང་བ་ནི་རྣམ་པར་གཉིས་ཏེ། རང་འཇུག་པ་དང་བྲལ་བ་དང་བཅོས་མའོ། ། རང་འཇུག་པ་དང་བྲལ་བ་ནི་སྲ་བརྐྱང་གི་མཚམས་གཞན་དུ་ཕྱིན་པ་དང༌། བྱིན་གྱིས་རློབ་པར་བྱེད་པ་མེད་པར་མཚམས་ཀྱི་ནང་དུ་སྐྱ་རེངས་ཤར་བ་དང༌། ཞེས་པས།
དང་པོ་ཉིད་དངོས་སུ་བསྟན་ནས་ལྷག་མ་རྣམས་མཚོན་པ་ཡིན་ནོ། ། གཉིས་པ་ལ་སྤྱིར་བསྟན་པ་དང༌། སོ་སོར་བཤད་པ་གཉིས། དང་པོ་ནི། གང་དུ་སྲ་བརྐྱང་བཏིང་བའི་དཀྱིལ་འཁོར་གྱི་མཚམས་དེ་ཉིད་ལས་ལུས་དང་བསམ་པའི་འབྲེལ་པ་རྒྱུན་ཆད་པའི་ཚུལ་གྱིས་འདས་པའི་གང་ཟག་དེ་ཉིད་ལ་རང་འཇུག་བྲལ་དུ་འགྱུར་ཏེ། དེ་ལྟར་ཡང༌། དེའི་དཀྱིལ་འཁོར་གྱི་ཁོངས་སུ་གཏོགས་པ་ཆད་པའོ། ། དེ་ལ་དེའོ། ། མཚམས་ལས་འདས་པ་ན་དེ་འགྲུབ་བོ། ། ཞེས་སོ། །
གཉིས་པ་ལ་མ་ལྟ་བུའི་རང་འཇུག་བྲལ་དྲུག བུ་ལྟ་བུའི་རང་འཇུག་བྲལ་ཉེར་བཞི། དེ་དག་ལ་མ་བུར་མཚོན་པའི་ཚུལ་ལོ། ། དང་པོ་ལ་ངེས་པས་འགྲོ་བའི་མ་གཉིས། ཡིད་གཉིས་ཀྱིས་འགྲོ་བའི་མ་གཉིས། ཐོས་བྱུང་གི་མ་གཉིས་སོ། ། དང་པོ་གཉིས་ནི། མཚམས་ནང་དེར་སླར་མི་འོང་བའི་ངེས་པ་ནང་དུ་སྐྱེས་ནས་མཚམས་ལས་འདའ་བ་དང༌། ཕྱི་རོལ་དུ་སྐྱེས་ནས་འདའ་བ་གཉིས་ཏེ། དེ་ལྟར་ཡང༌།
ཕྱིར་མི་འོང་བའི་སེམས་ཀྱིས་སོ། ། མཚམས་ཀྱི་ཕྱི་རོལ་དུ་དེ་སྐྱེས་ན་ཡང་ངོ༌། ། ཞེས་གསུངས་པའི་ཕྱིར། བར་པ་གཉིས་ནི། མཚམས་ནང་འདིར་ཡོང་ངམ་མི་འོང་ངམ་སྙམ་པའི་ཐེ་ཚོམ་ནང་དུ་སྐྱེས་པ་དང༌། ཕྱི་རོལ་དུ་སྐྱེས་ནས་འདའ་བ་སྟེ། དེ་ལྟར་ཡང༌། ཡིད་གཉིས་ནི་ངེས་པས་འབྱིན་པར་བྱེད་པ་དང་འདྲའོ། ། ཞེས་གསུངས་པའི་ཕྱིར། ཐ་མ་གཉིས་ནི།
དུས་ཀྱི་སྔ་རོལ་དུ་སྲ་བརྐྱང་དབྱུང་བའི་ལས་ཉམས་སུ་མྱོང་ཞིང་དབྱུང་ཞེས་པའི་ཚིག་མཚམས་ཀྱི་ནང་དུ་ཐོས་པ་དང༌། ཕྱི་རོལ་དུ་ཐོས་པ་གཉིས་སོ། ། གཉིས་པ་ལ། མ་དེ་དག་ལ་རྗེས་སུ་འགྲོ་བའི་བུ་བཞི་ ༼༣༩༡༽ བཞི་སྟེ། ལུས་སེམས་ཀྱི་འབྲེལ་པ་མེད་པའི་རང་འཇུག་བྲལ་དང༌། བསམ་པའི་འབྲེལ་པ་ཙམ་ཡོད་པའི་རང་འཇུག་བྲལ་གསུམ་གསུམ་མོ། ། དང་པོ་ནི། ཆོས་གོས་ཟུར་དུ་བྱ་བའི་བསམ་པས་སྲ་བརྐྱང་ལ་རང་གི་ཆོས་གོས་ཡིན་པ་དང༌། དེའི་ཕན་ཡོན་ལ་ཆོས་གོས་བྱ་བའི་བསམ་པ་མེད་པས་མཚམས་ལས་འདའ་བ་སྟེ། དེ་ལྟར་ཡང༌།
ཆོས་གོས་བྱ་བའི་བསམ་པ་རྗེས་སུ་འབྲེལ་པ་མེད་ན་དེའི་ཚེ་ཉིད་ནའོ། ། ཞེས་གསུངས་པའི་ཕྱིར། གཉིས་པ་ལ་བྱེད་པར་འགྱུར་བ་མཐར་ཐུག་པ། བརྩམས་པ་ཞིག་པ། བསམ་པ་རྒྱུན་ཆད་པ་དང་གསུམ་མོ། ། དང་པོ་ནི། སྤྱིར་སྲ་བརྐྱང་གི་ཕན་ཡོན་ལ། དང་པོར་ཆོས་གོས་བྱེད་འདོད་ཀྱི་བསམ་པ་ཡོད་ཀྱང་རང་ལ་ཆོས་གོས་རྣམ་གསུམ་རྫོགས་པར་གྲུབ་པའི་རྐྱེན་གྱིས་བསམ་པ་དེ་ཉིད་ཆད་པ་ལྟ་བུའོ། ། གཉིས་པ་ནི། རང་ལ་ཆོས་གོས་རྣམ་གསུམ་གྱི་རྒྱུ་ཡོད་པ་རྐྱེན་གཞན་གྱིས་བརླག་པའི་སྟོབས་ཀྱིས་དེའི་བསམ་པ་རྒྱུན་ཆད་པའོ། །
གསུམ་པ་ནི། ཆོས་གོས་བྱེད་པའི་སྦྱིན་བདག་ཤི་བའི་རྐྱེན་གྱིས་བསམ་པ་དེ་ཉིད་རྒྱུན་ཆད་པའོ། ། དེས་ན་སྲ་བརྐྱང་དང་དེའི་ཕན་ཡོན་ལ་ཆོས་གོས་ཀྱི་བསམ་པ་མེད་པར་མཚམས་ལས་འདས་པའི་གང་ཟག་དེས། མཚམས་ནང་དུ་སླར་འོངས་ན་ཡང་རང་འཇུག་བྲལ་དུ་འགྱུར་བ་ཡིན་ནོ། ། དེ་ལྟར་ཡང༌། ཡོད་ན་བྱེད་པར་འགྱུར་བ་ཉིད་ཆད་ནའོ། ། ཕྱིར་འོངས་ན་ཡང་ངོ༌། ། བྱེད་པར་འགྱུར་བ་མཐར་ཐུག་པ་དང་བརྩམས་པ་ཞིག་པ་དང་བསམ་པའི་རྒྱུན་ཆད་པ་དང་གསུམ་ལ་དེ་གནས་སོ། ། ཞེས་སོ། ། དེ་ལྟར་ན་བུ་ཉེར་བཞི་སྟེ།
མཚམས་ཀྱི་ནང་དུ་ངེས་པ་སྐྱེས་ནས་མཚམས་ལས་འདའ་བའི་རང་འཇུག་བྲལ་ལ་འབྲེལ་མེད་གཅིག་དང་འབྲེལ་བཅས་གསུམ་སྟེ་བུ་བཞི་པོ་དེ་ཉིད་སྦྱར་དུ་རུང་བ་ལྟར། གཞན་ལྔ་ལ་ཡང་སྦྱར་དུ་རུང་བའི་ཕྱིར། གསུམ་པ་ནི། དང་པོ་དྲུག་ལ་མ་ལྟ་བུ་དང་ཕྱི་མ་བཞི་ ༼༣༩༢༽ ལ་བུ་ལྟ་བུ་ཞེས་བྱ་སྟེ། དང་པོ་དྲུག་པོ་རེ་རེ་ལ་ཡང་ཕྱི་མ་བཞི་ག་རྗེས་སུ་འབྲང་བའི་ཕྱིར། གཉིས་པ་བཅོས་མའི་དབྱུང་བ་ནི་ཆོ་གའི་སྒོ་ནས་དབྱུང་བ་ཡིན་ལ། དེ་ལ་དུས་དང༌། དུས་མིན་དུ་དབྱུང་བ་གཉིས། དང་པོ་ནི། དཔྱིད་ཟླ་རྭ་བ་དབོའི་ཟླ་བའི་བཅོ་ལྔའི་གསོ་སྦྱོང་བྱས་པའི་ཉི་མ་དེ་ཉིད་ལའོ། །
གཉིས་པ་ནི། དེའི་སྔ་རོལ་དུ་ཡང་དབྱུང་བ་ཡིན་ཏེ། གཞུང་དུ། དེའི་དུས་ནི་དཔྱིད་ཟླ་རྭ་བའི་ཉའོ། ། མོད་ལའོ། ། བཅོམ་པའི་དོན་ཉིད་དུ་ནི་སྔར་ཡང་ངོ༌། ། ཞེས་གསུངས་པའི་ཕྱིར། གཉིས་པ་གོས་གཞི་ལ་གོས་ཇི་ལྟར་བསྒྲུབ་པའི་ཚུལ་དང༌། དེ་ལས་གྲུབ་པའི་གོས་ཀྱི་རྣམ་པར་བཞག་པའོ། ། དང་པོ་ནི།
ལོག་པའི་འཚོ་བ་ཆར་གཏོགས་དང་བཅས་པ་སྤངས་ཏེ་ཡང་དག་པའི་འཚོ་བ་ལ་བརྟེན་པའི་ཚུལ་གྱིས་བསྒྲུབ་པར་བྱའོ། ། ལོག་པའི་འཚོ་བ་ལ་ལྔ་སྟེ། ཚུལ་འཆོས་ཀྱི་སྒོ་ནས་རྙེད་པ་སྒྲུབ་པ། ཁ་བསག གཞོགས་སློངས། ཐོབ་ཀྱིས་འཇལ་བའི་སྒོ་ནས་རྙེད་པ་སྒྲུབ་པ། རྙེད་པས་རྙེད་པ་འདོད་པའོ། ། དང་པོ་ནི། རིན་ཆེན་འཕྲེང་བར། ཚུལ་འཆོས་རྙེད་དང་བཀུར་བསྟིའི་ཕྱིར། །
དབང་པོ་སྡོམ་པར་བྱེད་པས་ཏེ། ། ཞེས་སོ། ། གཉིས་པ་ནི། ཁ་བསག་རྙེད་དང་བཀུར་བསྟིའི་ཕྱིར། ། ཚིག་འཇམ་སྙན་པར་སྨྲ་བའོ། ། ཞེས་སོ། ། གསུམ་པ་ནི། གཞོགས་སློངས་དེ་ནི་ཐོབ་བྱའི་ཕྱིར། ། གཞན་གྱི་རྫས་ལ་བསྔགས་བྱེད་པའོ། ། ཞེས་སོ། །
བཞི་པ་ནི། ཐོབ་ཀྱིས་འཇལ་བ་རྙེད་པའི་ཕྱིར། ། མངོན་སུམ་གཞན་ལ་སྨོད་བྱེད་པའོ། ། ཞེས་སོ། ། ལྔ་པ་ནི། རྙེད་པས་རྙེད་པ་རྣམ་འདོད་དེ། ། སྔར་ཐོབ་པ་ལ་བསྔགས་བྱེད་པའོ། ། ཞེས་སོ། ། གཉིས་པ་ལ་གོས་ཀྱི་རྒྱུ་རུང་མི་རུང་གི་བྱེ་བྲག་བརྟག་པ། རུང་བ་ལ་གོས་བཟོ་བའི་ཚུལ།
གོས་ཀྱི་དབྱེ་བ། དབྱེ་བ་སོ་སོའི་རྣམ་གཞག གོས་ལ་ལོངས་སྤྱོད་པའི་ཚུལ་ལོ། ། དང་པོ་ལ་མི་རུང་བ་ནི། ཁ་ཚར་དང་ཕུན་ཚར་མ་བཅད་པ་དང་དཔག་བསམ་གྱི་ཤིང་ ༼༣༩༣༽ ལས་བྱུང་བ་དང༌། རྔ་མོའི་བལ་ལས་བྱས་པ་དང་ཁ་དོག་ཁྲའོ། ། དབྱིབས་ཁྱིམ་པ་དང་མུ་སྟེགས་ཅན་གྱི་གོས་ལྟ་བུའོ། ། རུང་བ་བདུན་སྟེ། བལ་ལས་བྱས་པ། རྩ་ཤ་ན་ལས་བྱས་པ།
ཉི་འོག་པའི་གོས་རས་གོས་རྩ་ཟར་མ་ལས་བྱས་པ། རྩྭ་ཀོ་ཏམ་པ་ལས་བྱས་པ། རྩ་དུ་གུ་ལས་བྱས་པ་སྟེ། ས་གའི་ལྷས། བལ་གོས་ཤ་ན་ཉི་འོག་དང༌། རས་གོས་དང་ནི་ཟར་མ་དང༌། ། ཀོ་ཏམ་པ་དང་དུ་གུ་ལ། ། ཆོས་གོས་རྒྱུ་ནི་རྣམ་པ་བདུན། ། ཞེས་སོ། ། བལ་དང་རས་སོགས་ལས་བྱས་པ་ཡང་སྤུ་ཤིན་ཏུ་ཆེ་བ་ཆོས་གོས་རྣམ་གསུམ་དུ་བྱར་མི་རུང་སྟེ།
གཞུང་དུ། སྤུ་ཅན་ཆོས་གོས་གསུམ་ཉིད་དུ་བྱིན་གྱིས་བརླབ་པར་མི་བྱའོ། ། ཞེས་དང༌། ས་གའི་ལྷས། སྤུ་ཅན་རྣམ་པར་སྤངས་ནས་ནི། ། བརྟུལ་ཤུགས་ཅན་གྱི་ནང་ཤུན་བྱ། ། ཞེས་སོ། ། གཉིས་པ་ལ། བཀྲུ་བ། ཁ་བསྒྱུར་བ།
དྲས་ཤིང་དྲུབས་པའོ། ། དང་པོ་ནི། ས་གའི་ལྷས། དག་པར་བྱ་ཕྱིར་ཤམ་ཐབས་ནི། ། བཙོ་རླག་མཁན་ལ་འཁྲུང་མོ་གཞུག ། བརྩེ་ལྡན་རང་ངམ་གཞན་གྱིས་ཀྱང༌། ། སྣོད་ཀྱི་ནང་དུ་དལ་བུས་བཀྲུ། ། ཞེས་པ་ལྟར་རོ། ། གཉིས་པ་ནི། མི་རུང་བའི་ཚོན་ཆེན་བརྒྱད་སྤངས་ཏེ་རུང་བའི་ཚོན་གསུམ་གྱིས་ཁ་བསྒྱུར་དགོས་ཏེ།
ས་གའི་ལྷས། སྔོན་པོ་བཙག་དང་ངུར་སྨྲིག་རྩི། ། འདི་དག་རུང་བའི་ཚོན་གསུམ་སྟེ། ། ཚོན་གཞན་དག་གིས་ཆོས་གོས་ནི། ། ཁ་བསྒྱུར་བྱེད་པ་བཀག་པ་ཡིན། ། ཞེས་གསུངས་པའི་ཕྱིར། (Dཚོན་ཆེན་བརྒྱད་)ནི། (Eས་གའི་ལྷས། རྒྱ་སྐྱེགས་ལེབ་རྒན་རྩི་དང་བཙོད། ། སྨན་ཤིང་རྩི་དང་འཐིང་ཤིང་འཚལ། །
སིནྡྷུ་ར་དང་གུར་གུམ་)སྟེ། ། འདི་དག་ཚོན་ཆེན་བརྒྱད་དུ་འདོད། ། ཅེས་པ་ལྟར་རོ། ། གསུམ་པ་ལ་གོས་གང་ལ་བྱ་བ་དང༌། ཇི་ལྟར་བྱ་བའི་ཚུལ་ལོ། ། དང་པོ་ནི། སྣམ་སྦྱར་ལ་ངེས་པར་དྲས་དྲུབས་དགོས་ལ། བླ་གོས་མཐང་གོས་དགེ་སློང་མའི་ཤིང་ང་དཔུང་བཅད་དང་རྔུལ་གཟན་ལ། ༼༣༩༤༽ རབ་དྲས་དྲུབས། འབྲིང་ལྷན་ཐབས།
ཐ་མ་ཐང་ཐང་པོར་བྱ་བ་ཡིན་ནོ། ། གདིང་བ་ལ་གླེགས་བུ་ཕྱེད་དང་གཉིས་པ་བྱེད་ཅིང༌། གོས་གཞན་རྣམས་ལ་སྣམ་ཕྲན་དང་གླེགས་བུའི་བཤད་པ་མེད་དོ། ། ས་གའི་ལྷས། གདིང་བ་ལ་ནི་དྲ་མི་དགོས། ། རྟག་ཏུ་འབྲལ་བ་ཡང་ནི་མེད། ། སྣམ་སྦྱར་ངེས་པར་དྲས་ཏེ་བཅང༌། ། གཞན་དག་མ་ངེས་གང་གི་ཕྱིར། ། འདོད་ཆུང་རང་གི་ཆོས་གོས་ཀྱི། ། ལས་ཀྱིས་སྐྱོ་བ་བསྐྱེད་ཕྱིར་རོ། །
ཞེས་དང༌། འདིར་ཡང༌། སྣམ་སྦྱར་མ་ཡིན་པ་དག་ལ་དྲས་ཏེ་བྱིན་གྱིས་བརླབ་པའི་ངེས་པ་མེད་དོ། ། ཞེས་དང༌། དྲས་ཤིང་དྲུབས་པ་ཆོས་གོས་ཉིད་དུ་བྱིན་གྱིས་བརླབ་པར་བྱའོ། ། མཐང་གོས་དང་བླ་གོས་དང་སྣམ་སྦྱར་ལའོ། ། དགེ་སློང་མས་ནི་ཤིང་ང་དཔུང་བཅད་དང་རྔུལ་གཟན་རྣམ་པ་གང་ཡང་རུང་བའོ། ། ཞེས་སོ། ། གཉིས་པ་ལ་བླ་གོས་དང༌། སྣམ་སྦྱར་ལ་དྲས་དྲུབས་བྱ་ཚུལ་ལོ། །
དང་པོ་ནི། བླ་གོས་ཀྱི་རྒྱུ་ལ་མཐའ་སྐོར་མ་གཏོགས་པ་ལྷག་མ་རྣམས་ལ་གླེགས་བུ་ཚང་མ་བཅུ་བཞི། ཕྱེད་པ་བདུན་ཏེ་དུམ་བུ་ཉེར་གཅིག་ཏུ་དྲའོ། ། དྲུབ་པའི་ཚེ་གླེགས་བུ་ཕྱེད་དང་གསུམ་གསུམ་བྱ་སྤུ་ནོན་གྱི་ཚུལ་དུ་སྦྱར་ནས་དྲུབ་བོ། ། དེ་ལྟ་བུའི་སྣམ་ཕྲན་བདུན་ཡོད་པ་ལ་གཅིག་དབུས་སུ་བཞག གཡས་སུ་གསུམ། གཡོན་དུ་གསུམ། གླེགས་བུ་ཆེ་ཆུང་རིམ་པ་འཆོལ་བར་བྱ་སྤུ་ནོན་གྱི་ཚུལ་གྱིས་བཞག་ནས་མཐའ་ལྕགས་རིས་བསྐོར་ཏེ་དྲུབ་པར་བྱེད་པའོ། ། གཉིས་པ་ནི། རབ་ཀྱི་རབ་སྣམ་ཕྲན་ཉེར་ལྔ་པ་བྱེད་ན་སྣམ་སྦྱར་གྱི་རྒྱུ་ལ་མཐའ་སྐོར་མ་གཏོགས་པ་ལྷག་མ་རྣམས་གླེགས་བུ་ཚད་མ་བརྒྱ་ཐམ་པ་བྱེད་པ་ཉེར་ལྔ་སྟེ་དུམ་བུ་བརྒྱ་དང་ཉེར་ལྔར་དྲའོ། །
དྲུབ་པའི་ཚེ་གླེགས་བུ་ཕྱེད་དང་ལྔ་ལྔ་བྱ་སྤུ་ནོན་གྱི་ཚུལ་དུ་མཐུད་ནས་དྲུབས་པས་གླེགས་བུ་ཕྱེད་དང་ལྔ་ལྔ་དང་ལྡན་པའི་སྣམ་ཕྲན་ཉེར་ལྔ་འབྱུང་ངོ༌། ། དེ་ནས་སྣམ་ཕྲན་གཅིག་དབུས་སུ་བཞག གཡས་སུ་བཅུ་གཉིས། གཡོན་དུ་བཅུ་གཉིས། གླེགས་བུ་རྣམས་རིམ་ ༼༣༩༥༽ པ་འཆོལ་བར་བྱ་སྤུ་ནོན་གྱི་ཚུལ་གྱིས་བཞག་པ་ལ་མཐའ་ལྕགས་རིས་བསྐོར་བའི་ཚུལ་གྱིས་སྦྱར་ནས་དྲུབ་བོ། ། དེ་བཞིན་དུ་སྣམ་སྦྱར་ལྷག་མ་རྣམས་ལ་ཡང་ཤེས་པར་བྱའོ། ། དེ་ལྟར་ཡང༌། མཚོན་གྱིས་མ་དྲས་པའི་གོས་སྤྱད་པར་མི་བྱའོ། ། དྲས་ཤིང་དྲུབས་པ་ཆོས་གོས་ཉིད་དུ་བྱིན་གྱིས་བརླབ་པར་བྱའོ། ། སྣམ་ཕྲན་སྣྲེལ་ཞི་ཉིད་དང་ལྷག་མ་མཉམ་པ་ཉིད་དང་དབུས་ནས་གཞན་དུ་གླེགས་བུའི་འཕྲོ་ཕྱོགས་ཕྱོགས་སུ་ལྟ་བ་ཉིད་དང་མཐའ་སྐོར་བ་ཉིད་དག་གིས་སོ། །
ཞེས་པ་ལྟར་རོ། ། གསུམ་པ་ལ་དྲུག་སྟེ། འཚོ་བའི་ཡོ་བྱད། འཁོ་བའི་ཡོ་བྱད། ལྷག་པའི་ཡོ་བྱད། འཚོ་བའི་ཡོ་བྱད་ཕྲན་ཚེགས། འཁོ་བའི་ཡོ་བྱད་ཕྲན་ཚེགས། ལྷག་པའི་ཡོ་བྱད་ཕྲན་ཚེགས་སོ། ། བཞི་པ་ལ་དྲུག་ལས། དང་པོ་ལ་ངོ་བོ།
དབྱེ་བ། སོ་སོའི་རང་བཞིན་ནོ། ། དང་པོ་ནི། དགེ་སློང་ལ་ལུས་འཚོ་བའི་ཆེད་དུ་རང་དོན་གྱི་བསམ་པས་འཆང་བར་གནང་བའི་རུང་བ་ཚད་ལྡན་གྱི་གོས་སོ། ། གཉིས་པ་ལ་བཅུ་གསུམ་སྟེ། གཞུང་དུ། སྣམ་སྦྱར་དང་བླ་གོས་དང་མཐང་གོས་དང་ཤམ་ཐབས་དང་ཤམ་ཐབས་ཀྱི་གཟན་དང་རྔུལ་གཟན་དང༌། རྔུལ་གཟན་གྱི་གཟན་དང་གདོང་ཕྱིས་དང་རྣག་གཟན་དང་གཡན་པ་དགབ་པ་དང༌། སྐྲ་གཟེད་དང་གདིང་བ་དང་དབྱར་གྱི་གོས་རས་ཆེན་བཅང་བར་བྱའོ། ། ཞེས་དང༌།
ས་གའི་ལྷས། ཆོས་གོས་དྲས་པ་གསུམ་དང་ནི། ། རྔུལ་གཟན་ཤམ་ཐབས་གཉིས་གཉིས་དང༌། ། གཡན་པ་དགབ་དང་གདིང་བ་དང༌། ། རས་ཆེན་དང་ནི་སྐྲ་གཟེད་དང༌། ། གདོང་དང་ལག་པ་ཕྱི་བ་སྟེ། ། འདི་དག་བཅུ་གསུམ་དབྱེ་བར་འདོད། ། ཅེས་སོ། ། ལག་པ་ཕྱི་བ་ནི་རྣག་གཟན་གྱི་མིང་གི་རྣམ་གྲངས་སོ། ། གསུམ་པ་ལ་བཅུ་གསུམ་ཡོད་པའི་དང་པོ་སྣམ་སྦྱར་ལ་ངོ་བོ།
དབྱེ་བ། ཁྱད་ཆོས། བྱིན་གྱིས་བརླབ་ཚུལ་ལོ། ། དང་པོ་ནི། སྣམ་ཕྲན་དགུ་ཡན་ཆོད་དུ་ངེས་པར་དྲས་དྲུབས་བྱས་ཏེ་བྱིན་གྱིས་བརླབས་ནས་བཅང་དགོས་ ༼༣༩༦༽ པའི་འཚོ་བའི་ཡོ་བྱད་བཅུ་གསུམ་གྱི་ནང་ནས་གཙོ་བོར་གྱུར་པའི་རུང་བ་ཚད་ལྡན་གྱི་གོས་སོ། ། དབྱེ་ན་ཐ་མ་སྐོར་གསུམ། འབྲིང་སྐོར་གསུམ། རབ་སྐོར་གསུམ་མོ། ། དང་པོ་ལ་ཐ་མའི་ཐ་མ་སོགས་གསུམ་སྟེ། སྣམ་ཕྲན་དགུ་མ།
བཅུ་གཅིག བཅུ་གསུམ་གྱི་བདག་ཉིད་ཅན་ནོ། ། གཉིས་པ་ལ་འབྲིང་གི་ཐ་མ་སོགས་གསུམ་སྟེ། སྣམ་ཕྲན་བཅོ་ལྔ། བཅུ་བདུན། བཅུ་དགུའི་བདག་ཉིད་ཅན་ནོ། ། གསུམ་པ་ལ་རབ་ཀྱི་ཐ་མ་སོགས་གསུམ་ཏེ། སྣམ་ཕྲན་ཉེར་གཅིག ཉེར་གསུམ། ཉེར་ལྔའི་བདག་ཉིད་ཅན་ནོ། །
སྣམ་ཕྲན་ཉེར་ལྔ་ལས་ལྷག་པར་བྱར་མི་རུང་སྟེ། ཚེམ་བུའི་རང་བཞིན་ཅན་དུ་འགྱུར་བའི་ཕྱིར། དེ་ལྟར་ཡང༌། སྣམ་སྦྱར་གྱི་སྣམ་ཕྲན་དག་ནི་དགུ་ཡན་ཆད་ཉི་ཤུ་རྩ་ལྔ་མན་ཆད་དེ་ཟུང་མ་གཏོགས་སོ་དེ་ཡན་ཆད་ནི་ཚེམ་བུའོ་ཞེས་དང༌། ས་གའི་ལྷས། སྣམ་སྦྱར་རྣམས་ཀྱི་ཚལ་བུ་ནི། ། སྣྲེལ་ཞི་བྱའོ་དགུ་སོགས་དགུ། ། སྣམ་ཕྲན་ཉི་ཤུ་རྩ་ལྔའི་བར། ། དེ་དག་དབྱེ་བས་ངེས་པར་བསྟན། ། ཞེས་སོ། །
གསུམ་པ་ལ་ཚལ་བུའི་ཚད། གླེགས་བུའི་གྲངས། རྒྱ་ཁྱོན་གྱི་ཚད། ཇི་ལྟར་ལོངས་སྤྱོད་ཚུལ་ལོ། ། དང་པོ་ནི། གླེགས་བུས་གླེགས་བུ་ཕྱེད་པ་བྱ་སྤུ་ནོན་གྱི་ཚུལ་གྱིས་མནན་པའི་འཕྲོ་དང༌། སྣམ་ཕྲན་གྱིས་སྣམ་ཕྲན་གཡས་གཡོན་དུ་བྱ་སྤུ་ནོན་གྱི་ཚུལ་གྱིས་མནན་པའི་འཕྲོ་ནི། ཚལ་བུ་ཡིན་ལ། དེའི་ཚད་ནི། རབ་ལ་སོར་བཞི།
ཐ་མ་ལ་སོར་གཉིས། འབྲིང་ལ་དེའི་བར་ཏེ། ས་གའི་ལྷས། དང་པོ་ཐ་མ་དག་དང་དབུས། ། ཚལ་བུའི་སྒོ་ནི་གསུམ་དུ་འདོད། ། དེ་ལ་སོར་ནི་བཞི་དང་གཉིས། ། དེ་ཡི་བར་ལ་རིམ་པ་བཞིན། ། ཞེས་སོ། ། གཞུང་ལས། གླེགས་བུ་དང༌།
གླེགས་བུ་ཕྱེད་དག་མཉམ་པར་བྱའོ། ། གཞལ་བའི་ཕྱིར་དེའི་ཚད་ཀྱི་ཆགས་ཤིང་བཅང་བར་བྱའོ། ། ཚལ་བུ་དག་ཀྱང་ངོ༌། ། དེའི་ཚད་ཀྱི་ཆགས་ཤིང་བཅང་བར་བྱའོ། ། ༼༣༩༧༽ དེའི་ཆེ་ཚད་ནི་སོར་བཞིའོ། ། བྱ་རོག་གི་མཐོ་གང་ཡང་ངོ༌། ། ཆུང་ཚད་ནི་སོར་གཉིས་སམ་ཕྱེད་དང་གསུམ་མམ་མཐེབ་སོར་གཅིག་གོ ། ས་ལ་ཆོས་གོས་གདིང་བར་མི་བྱའོ། ། གཉིས་པ་ནི། ཐ་མ་སྐོར་གསུམ་གྱི་སྣམ་ཕྲན་ནི།
གླེགས་བུ་ཕྱེད་དང་གསུམ་པ། འབྲིང་གི་གླེགས་བུ་ཕྱེད་བཞི་པ། རབ་ཀྱི་གླེགས་བུ་ཕྱེད་དང་ལྔ་པ་ཡིན་ཏེ། གཞུང་དུ། དང་པོ་གསུམ་ལ་ནི་དེ་དག་གི་གླེགས་བུ་ཕྱེད་དང་གསུམ་པ་ཉིད་དོ། ། གཉིས་པ་ལ་ནི་གླེགས་བུ་ཕྱེད་དང་བཞི་པ་ཉིད་དོ། ། གསུམ་པ་ལ་ནི་གླེགས་བུ་ཕྱེད་དང་ལྔ་པ་ཉིད་དོ། ། ཞེས་དང༌། ས་གའི་ལྷས། གླེགས་བུ་ཕྱེད་དང་གསུམ་པ་གསུམ། །
གསུམ་ནི་གླེགས་བུ་ཕྱེད་དང་བཞི། ། ཐ་མ་གསུམ་གྱི་གླེགས་བུ་ནི། ། ཕྱེད་དང་ལྔ་པར་གསུངས་པ་ཡིན། ། ཞེས་སོ། ། གསུམ་པ་ནི། རབ་སྐོར་གསུམ་ལ། དཔངས་སུ་ཁྲུ་གསུམ། སྲིད་དུ་ཁྲུ་ལྔ། ཐ་མ་གསུམ་ལ་ཁྲུ་ཕྱེད་ཕྱེད་ཕྲི་བའོ། ། འབྲིང་ལ་དེའི་བར་ཏེ།
དེ་ལྟར་ཡང༌། བྱིན་གྱིས་བརླབ་ཏུ་རུང་བ་ཆེན་པོ་དག་ནི། རང་གི་ཁྲུ་གསུམ་དང་ལྔ་དག་གོ ། ཆུང་ངུ་དག་ནི་གཉིས་ཀ་ལས་ཁྲུ་ཕྱེད་ཕྱེད་ཕྲི་བའོ། ། འབྲིང་རྣམས་ཀྱི་ཚད་ནི་བར་མའོ། ། ཞེས་དང༌། སྡེ་ཚན་གསུམ་པོ་དེ་དག་གིས། ། སྣམ་སྦྱར་ཞེས་བྱར་གསུངས་པས་ཏེ། ། དེ་དག་ཚད་ནི་ངེས་བསྟན་པ། ། དང་པོ་ཁྲུ་ནི་ལྔ་དང་གསུམ། །
ཐ་མ་ཕྱེད་དང་གསུམ་དང་ལྔ། ། དེ་གཉིས་བར་ནི་བར་མ་ཡིན། ། ཞེས་སོ། ། བཞི་པ་ནི། གྲོང་དུ་བསོད་སྙོམས་ལ་རྒྱུ་བ་དང༌། དཀོན་མཆོག་ལ་ཕྱག་བྱ་བ་དང༌། དགེ་འདུན་ལས་ལ་འཚོགས་པ་དང༌། ཆོས་བཤད་ཉན་གྱི་དུས་སུ་གྱོན་པར་བྱ་བ་ཡིན་ཞིང༌། ཆུད་ཟ་བ་སྤང་བའི་ཕྱིར་དུ་ལུས་ཀྱི་ཤ་རྗེན་པ་ལ་མི་རེག་ཅིང༌། མཆན་ཁུང་དྲོད་ཀྱིས་སྣམ་སྦྱར་ཆུད་མི་ཟ་བར་བྱ་བའི་ཕྱིར་དུ་ཞེང་དུ་མཐོ་གང་དང་སྲིད་དུ་ཁྲུ་ཕྱེད་དང་དོ་ཡོད་པའི་ལྷན་པས་སྐྱབས་ཏེ་ལོངས་སྤྱོད་དགོས་ཏེ།
གཞུང་དུ། བསོད་ ༼༣༩༨༽ སྙོམས་ལ་རྒྱུ་བ་དང་ཆོས་སྟོན་པ་དང་མཆོད་རྟེན་ལ་ཕྱག་བྱ་བ་དང་རྗེས་བྱ་བ་དང༌། དགེ་འདུན་ཚོགས་པ་དང་གདམས་ངག་དང་ཆོས་མཉན་པ་ཉམས་སུ་མྱོང་བ་ལས་གཞན་པའི་བྱ་བ་ལ་སྣམ་སྦྱར་བགོ་བར་མིའོ། ། དེ་ལ་འདུག་པའམ་ཉལ་བར་མི་བྱའོ། ། འགའ་ཡང་བཀུར་བ་ལ་སྦྱར་བར་མི་བྱའོ། ། ལུས་ལ་རེག་པར་བགོ་བར་མི་བྱའོ། ། མཆན་ཁུང་གཡས་པའི་དྲོད་ཀྱིས་དེ་མ་རུང་པར་འགྱུར་རོ། ། དེ་ལྟར་མི་འགྱུར་བར་བྱ་བའི་ཕྱིར་ཕྱོགས་དེར་དེ་ལ་གོས་གླན་པར་བྱའོ། ། ཁྲུ་ཕྱེད་དང་དོ་དང་མཐོ་གང་ངོ༌། ། ཞེས་དང༌།
ས་གའི་ལྷས། སྣམ་སྦྱར་དགེ་འདུན་འདུས་པ་དང༌། ། ཟས་དང་མཆོད་རྟེན་ཕྱག་བྱ་དང༌། ། གྲོང་སོགས་འཇུག་ལ་བགོ་བྱ་ཡི། ། གཞན་དག་ཏུ་ནི་བཀག་པ་ཡིན། ། རྔུལ་གྱིས་འཇིགས་པས་སྣམ་སྦྱར་ལ། ། རྔུལ་གཟན་སྦྱར་ནས་བཅང་བྱ་སྟེ། ། ཞེང་དུ་མཐོ་གང་སྲིད་དུ་ཁྲུ། ། ཕྱེད་དང་དོ་ལས་ལྷག་མི་བྱ། ། ཞེས་སོ། །
བཞི་པ་བྱིན་རླབས་ལ་དངོས་དང་ཞར་བྱུང་རྒྱུའི་བྱིན་རླབས་གཉིས། དང་པོ་ནི། བྱིན་རླབས་བྱ་བའི་ཡུལ་དེ་ཉིད་བསླབ་པ་རྒན་ན་ཕྱག་བྱ། མིན་ན་མི་དགོས། གཉིས་ཀ་འགྲེངས་ཏེ་འདུད་པ་དང་བཅས་པས་སྣམ་སྦྱར་ཕྱི་ནང་མ་ལོག་པར་བཞི་བཏབ་བྱས་པའི་སྣེ་མོ་གཅིག་ཡུལ་གྱི་ཕྲག་པ་གཡོན་པར་བསྐལ། སྣེ་མོ་གཅིག་གཉིས་ཀའི་ལག་པ་གཡོན་པའི་སྟེང་དུ་བཞག་པ་གཡས་པས་མནན་ཏེ། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ་སྤྱད་པར་འོས་པ་འདི་ཆོས་གོས་སྣམ་སྦྱར་དུ་བྱིན་གྱིས་བརླབ་བོ། ། ཞེས་པ་གསུམ་བརྗོད་དོ། ། དེ་ནས་ཐབས་ལེགས་བྱའོ། །
དེ་བཞིན་དུ་འཚོ་བའི་ཡོ་བྱད་ལྷག་མ་རྣམས་ཀྱང་རང་རང་གི་མིང་ནས་སྨྲོས་ཏེ་བྱིན་གྱིས་བརླབ་དགོས་པ་ཡིན་ཏེ། གཞུང་དུ། ཆོས་གོས་གནང་བ་དེ་ཉིད་དུ་བྱིན་གྱིས་བརླབས་ཏེ་བཅང་བར་བྱའོ། ། ཞེས་གསུངས་པའི་ཕྱིར། གཉིས་པ་ནི། སྣམ་སྦྱར་གྱི་རྒྱུར་རུང་བའི་གོས་ ༼༣༩༩༽ ཁྲུ་གང་ཡན་ཆད་ལ་སྔར་བཞིན་བྱས་ཏེ། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་འདི་སྣམ་སྦྱར་དུ་བྱིན་གྱིས་བརླབ་བོ། ། འཚལ་ན་སྣམ་ཕྲན་དགུ་པ་ལ་སོགས་པར་བགྱིས་ཏེ། གླེགས་བུ་ཕྱེད་དང་གསུམ་པ་ལ་སོགས་པ་བགྱིའོ། །
བར་ཆད་མ་བྱུང་ན་བཀྲུའོ། ། བསྐྱང་ངོ་དྲའོ། ། སྡེབ་བོ། ། གཟུངས་གདབ་བོ། ། དྲུབ་བོ། ། ཁ་བསྒྱུར་རོ། ། ཡང་ན་འདི་ལ་ལྷན་ཐབས་སུ་སླན་ནོ། ། རྐྱེན་ཇི་ལྟ་བ་བཞིན་དུ་བགྱིས་ཏེ་ཆོས་གོས་འདི་ནི་རུང་བ་སྤྱད་པར་འོས་པའོ། ། ཞེས་པ་གསུམ་བརྗོད་དེ་ཐབས་ལེགས་བྱེད་པའོ། ། དེ་བཞིན་དུ་བླ་གོས་ཀྱི་རྒྱུ་ལ་ཡང་སྣམ་ཕྲན་དགུ་པའི་ཚབ་ཏུ་སྣམ་ཕྲན་བདུན་པ་དང༌།
སྣམ་སྦྱར་གྱི་ཚབ་ཏུ་བླ་གོས་བཅུག་སྟེ་ཤེས་པར་བྱའོ། ། གཉིས་པ་བླ་གོས་ནི། གླེགས་བུ་ཕྱེད་དང་གསུམ་གསུམ་གྱི་བདག་ཉིད་ཅན་གྱི་སྣམ་ཕྲན་བདུན་མ་ཡིན་ལ། རབ་འབྲིང་ཐ་གསུམ་གྱི་ཚད་སྣམ་སྦྱར་བཞིན་ནོ། ། མཐང་གོས་ནི་དཔངས་སུ་ཁྲུ་དོ། སྲིད་དུ་ཁྲུ་ལྔའམ་བཞི། ཐ་མ་ལྟེ་བ་མན་ཆད་པུས་མོ་ཡན་ཆད་དེ་འཁོར་གསུམ་ཁེབས་པའི་ཚད་ཀྱང་རུང་ལ། ཁྲུའི་དོན་ནི་རང་གི་ལུས་ཀྱི་སྤྱི་གཙུག་ནས་རྐང་མཐིལ་ཀྱི་བར་ལ་དུམ་བུ་བདུན་དུ་བྱས་པའི་ཆ་གཉིས་སོ། ། ལུས་ཤིན་ཏུ་སྦོམ་པས་མཐང་གོས་ཀྱིས་མ་འདུས་ན་རལ་ཁ་དཔུང་ཆད་ཀྱི་སྣོན་པ་བྱེད་དགོས་པར་བཤད་དེ། གཞུང་དུ།
མཐང་གོས་ནི་དོ་དང་ལྔ་ཡང་ཡིན་དོ་དང་གཞི་ཡང་ཡིན་ནོ། ། འཁོར་གསུམ་ཁེབས་པ་ཉིད་ཡན་ཆད་ཀྱང་ངོ༌། ། ཁྲུའི་དོན་ནི་ལུས་ཀྱི་ཆ་བདུན་ལས་གཉིས་སོ། ། མི་ཡོགས་ན་རལ་ཁ་དཔུང་ཆད་བྱའོ་ཞེས་སོ། ། ཤམ་ཐབས་ནི་ཉིན་མོ་མཐང་གོས་ཀྱི་འོག་ཏུ་གྱོན་པར་བྱ་བ། ཤམ་ཐབས་ཀྱི་གཟན་ནི་མཚན་མོ་མཐང་གོས་ཀྱི་འོག་ཏུ་གྱོན་པར་བྱ་བ་ཡིན་ཞིང༌། ཚད་མཐང་གོས་བཞིན་ནོ། ། རྔུལ་གཟན་དང་དེའི་གཟན་ནི་ཉིན་མོ་དང་མཚན་མོ་བླ་གོས་གྱི་འོག་ཏུ་ ༼༤༠༠༽ གྱོན་པར་བྱ་བ་ཚད་བླ་གོས་བཞིན་ནོ། ། གདོང་ཕྱིས་ནི། ཁོ་ར་ཁོར་ཡུག་ཏུ་ཁྲུ་གང་གི་ཚད་དང་ལྡན་པའོ། །
རྣག་གཟན་ནི་དགེ་སློང་རྣག་ནད་ཅན་གྱིས་ཤ་ལ་སྦྱར་ཏེ་བགོ་བར་བྱའོ། ། ཚད་ནི་ཇི་ཙམ་དགོས་པའོ། ། གཡན་པ་དགབ་པ་ནི་གཡན་པའི་ནད་ཅན་གྱིས་ཤ་ལ་སྦྱར་ནས་གྱོན་པར་བྱ་བ་ཡིན་ཞིང༌། ཚད་སྲིད་དུ་ཁྲུ་དྲུག་དང་དཔངས་སུ་ཁྲུ་གསུམ་མོ། ། སྐྲ་བཟེད་ནི་སྐྲ་བྲེག་པའི་ཚེ་ཆོས་གོས་བསྲུང་བའི་དོན་དུ་སྟོད་དུ་གྱོན་པར་བྱ་བ་སྟེ། ས་གའི་ལྷས། བསྲུང་བའི་དོན་དུ་སྐྲ་བཟེད་ནི། ། ཞེང་དུ་ཁྲུ་ནི་ཕྱེད་དང་གཉིས། ། སྲིད་དུ་ཁྲུ་ནི་གསུམ་ཡིན་ཏེ། ། ལྷག་མ་བཏག་པར་མི་བྱའོ། །
ཞེས་པ་ལྟར་རོ། ། གདིང་བ་ནི། གནས་མལ་བསྐྱབ་པའི་ཕྱིར་དུ་གནང་བའི་གོས་ཡིན་ཞིང༌། ཚད་སྲིད་དུ་ཁྲུ་གསུམ་ཞིང་དུ་ཁྲུ་དོ་སོར་དྲུག་གོ ། དབྱར་གྱི་རས་ཆེན་ནི། དབྱར་ཆར་ཆུ་བསྐྱབ་པའི་ཕྱིར་དུ་གྱོན་པར་བྱ་བ་ཡིན་ཞིང༌། ཚད་སྲིད་དུ་ཁྲུ་དགུ་ཞིང་དུ་ཁྲུ་གསུམ་དང་སོར་བཅོ་བརྒྱད་དོ། ། དེ་དག་ཐམས་ཅད་ཀྱང་རུང་བའི་ཚོན་གྱིས་ཁ་བསྒྱུར་བའོ། ། གཉིས་པ་འཁོ་བའི་ཡོ་བྱད་ནི་དགེ་སློང་ལ་འཕྲལ་དུ་ཉེ་བར་འཁོ་བ་གདན་དང་གདིང་གཡོགས་དང་གཏོར་བུ་ལ་སོགས་པ་ཡིན་ལ། དེ་ཡང་ཁྱད་ཆོས་བཞི་ལྡན་ཏེ།
ཁྲུ་གང་ཡན་ཆད་ཀྱི་ཚད་དུ་ལངས་ཤིང་ཆེ་ཚད་ངེས་པ་མེད་པ། རང་གཞན་ཐུན་མོང་བའི་བསམ་པས་བཅང་བ། ཁ་དོག་དང་དབྱིབས་ངེས་པ་མེད་པ་རང་གཞན་ཐུན་མོང་བའི་མིང་གིས་བྱིན་གྱིས་བརླབ་པར་བྱ་བའོ། ། བྱིན་གྱིས་རློབ་པའི་ཚུལ་ནི། ཡུལ་ཡོད་ན། བཙུན་པ་དགོངས་སུ་གསོལ། ཡུལ་མེད་ན་མདུན་དུ་ཤཱ་རིའི་བུ་ལ་སོགས་པའི་ཉན་ཐོས་ཡོད་པར་དམིགས་ཏེ། ལྷ་དགོངས་སུ་གསོལ། གོས་འདི་དག་བདག་དང་ཚངས་པར་མཚུངས་པར་སྤྱོད་པ་རྣམས་ལ་འཁོ་བའི་ཡོ་བྱད་ཀྱི་གོས་སུ་བྱིན་གྱིས་བརླབ་བོ། ། ཞེས་པ་གསུམ་བརྗོད་དེ།
ཐབས་ལེགས་བྱེད་པའོ། ། གསུམ་པ་ལྷག་པའི་ཡོ་བྱད་ནི་ ༼༤༠༡༽ རབ་བྱུང་ལ་མེད་དུ་མི་རུང་བ་མ་ཡིན་ཀྱང༌། དགོས་པའི་དབང་གིས་བཅང་བར་བྱ་བའི་གོས་ཡིན་ལ། དེ་ཡང་ཁྱད་ཆོས་བཞི་ལྡན་ཏེ། ཚད་སྔར་བཞིན་ཁ་དོག་དང་དབྱིབས་ངེས་པ་མེད་པ། གཞན་ཁོ་ནའི་ཕྱིར་དུ་བཅང་བར་བྱ་བ། གཞན་ཁོ་ནའི་མིང་གིས་བྱིན་གྱིས་བརླབ་པར་བྱ་བའོ། ། བྱིན་གྱིས་རློབ་ཚུལ་ནི། སྣམ་སྦྱར་ལྷག་པོ་དང་རས་ཡུག་ལ་སོགས་པ་ཐོགས་ཏེ། ཚེ་དང་ལྡན་པ་དགོངས་སུ་གསོལ།
བདག་མིང་འདི་ཞེས་བགྱི་བའི་གོས་ལྷག་པ་རུང་བ་མ་བགྱིས་པ། རུང་བ་བགྱི་པར་འོས་པ་འདི་མཁན་པོ་ལ་རུང་བར་བགྱིའོ། ། མཁན་པོ་ལ་ཡིད་གཏད་དེ་བཅང་བར་བགྱིའོ། ། རྐྱེན་ཇི་ལྟ་བ་བཞིན་དུ་བགྱིའོ། ། ཞེས་གསུམ་བརྗོད་ཅིང་ཐབས་ལེགས་བྱེད་དོ། ། དེ་ཡང་སྣམ་སྦྱར་གྲངས་མང་པོ་ཡོད་པ་ཡིན་ན་གཅིག་འཚོ་བའི་ཡོ་བྱད། གཞན་རྣམས་འཁོ་བ་དང་ལྷག་པའི་ཡོ་བྱད་ཅི་རིགས་པར་བྱིན་གྱིས་བརླབ་བོ། ། དེས་ན་དགེ་སློང་གིས་རང་གི་བདག་ཏུ་བཟུང་བའི་ཁྲུ་གང་ཡན་ཆད་དུ་ལངས་པའི་གོས་ཐམས་ཅད་ཡོ་བྱད་གསུམ་པོ་གང་རུང་དུ་བྱིན་གྱིས་བརླབ་དགོས་ཏེ། གཞན་དུ་ན་སྤང་ལྟུང་བསྐྱེད་པར་འགྱུར་བའི་ཕྱིར། བཞི་པ་ནི།
ཞྭ་དང་ལྷྭམ་དང་སྐ་རགས་སོ་ལྷུང་བཟེད་ཀྱི་སྣོད་ལ་སོགས་པའོ། ། ལྔ་པ་ནི། འཁོ་བའི་ཡོ་བྱད་ཀྱི་རྒྱུར་བསྔོས་ཤིང་ཁྲུ་གང་གི་ཚད་དུ་མ་ལངས་པའོ། ། དྲུག་པ་ནི། ལྷག་པའི་ཡོ་བྱད་ཀྱི་རྒྱུར་བསྔོས་ཤིང་ཁྲུ་གང་གི་ཚད་དུ་མ་ལངས་པའོ། ། ལྔ་པ་ལ་གང་ཟག་གང་གིས། བསམ་པ་ཇི་ལྟ་བུས། དགོས་པ་གང་གི་ཕྱིར་དུ་ལོངས་སྤྱོད་པའོ། ། དང་པོ་ནི། མི་སློབ་པའི་གང་ཟག་གིས་གཞན་གྱི་ཡོ་བྱད་རང་དབང་བའི་ཚུལ་དུ་ལོངས་སྤྱད་དུ་རུང་སྟེ།
ཡོན་ཡོངས་སུ་སྦྱོང་བ་ཆེན་པོ་ཡིན་པའི་ཕྱིར། སློབ་པ་འཕགས་པའི་གང་ཟག་ནི་རང་ལ་བྱིན་པ་རྣམས་ཇི་ལྟ་བ་བཞིན་དུ་ལོངས་སྤྱོད་ནུས་ཏེ། ཡོན་སྦྱོང་ནུས་པའི་ཕྱིར། འཕགས་པ་མིན་ཡང་ཚུལ་ཁྲིམས་རྣམ་པར་དག་ཅིང་ཐོས་ ༼༤༠༢༽ བསམ་དང་སྒྲུབ་པ་ལ་བརྩོན་པའི་གང་ཟག་གིས་གཞན་གྱི་ལོངས་སྤྱོད་སངས་རྒྱས་ཀྱིས་གནང་བའི་ཚུལ་གྱིས་ལོངས་སྤྱད་དུ་རུང་སྟེ། དེ་ལྟར་སྟོན་པས་གནང་བའི་ཕྱིར། ཚུལ་ཁྲིམས་རྣམ་པར་དག་ཀྱང་ཐོས་བསམ་མི་བྱེད་པའི་ལེ་ལོ་ཅན་ལ་ནི་བླངས་པ་བུ་ལོན་ཅན་དུ་འགྱུར་ཏེ། སྐྱེ་བ་ཕྱི་མར་བརྒྱ་འགྱུར་དང་སྟོང་འགྱུར་ལ་སོགས་པ་འཇལ་དགོས་པར་སྐྱེ་བའི་ཕྱིར། ཚུལ་ཁྲིམས་འཆལ་བའི་གང་ཟག་གིས་གཞན་གྱི་དད་རྫས་ལོངས་སྤྱད་པ་བཀག་པ་ཡིན་ཏེ། དེས་དགེ་འདུན་གྱི་དང་ཟས་ཁམ་གཅིག་ཙམ་དང་བཏུང་བ་ཧུབ་གཅིག་ཙམ་དང༌། དགེ་འདུན་གྱི་གཙུག་ལག་ཁང་དང་གནས་མལ་ལ་ལོངས་སྤྱོད་ན།
ཕྱི་མ་ངན་སོང་དུ་སྐྱེས་ནས་ལྕགས་ཀྱི་ཐོ་ལུམས་མེ་འབར་བ་ཟ་བ་དང༌། ཁྲོ་ཆུ་ཁོལ་མ་འཐུང་བ་དང༌། ལྕགས་བསྲེགས་ཀྱི་ས་གཞི་ལ་གོམ་པ་འདོར་བ་ལ་སོགས་པའི་སྡུག་བསྔལ་མྱོང་བར་གསུངས་པའི་ཕྱིར། དེ་ལྟར་ཡང༌། མྱ་ངན་ལས་འདའ་བའི་བསམ་པས་རབ་ཏུ་བྱུང་བ་ཚུལ་ཁྲིམས་དང་ལྡན་པ་ལ་ནི་གོས་སྟོང་ཕྲག་བརྒྱ་པ་དང་ཟས་རོ་བརྒྱ་པ་དང་ཁང་པ་བརྩེགས་པ་ལྔ་བརྒྱ་པ་ཡང་འོས་སོ། ། དགེ་འདུན་གྱི་རྫས་ཀྱང་ངོ༌། ། མི་སློབ་པ་མན་ཆད་ཀྱིའོ། ། སོ་སོའི་སྐྱེ་བོ་ལ་ཡང་ངོ༌། ། ཚུལ་ཁྲིམས་འཆལ་པ་ལ་ནི་མ་ཡིན་ནོ། ། ལེ་ལོ་ཅན་ལ་ནི་བླངས་པ་དང་ཉེ་བར་སྤྱད་པ་བུ་ལོན་དུ་འགྱུར་རོ། །
ཞེས་དང༌། ས་གའི་ལྷས། མི་སློབ་པ་ནི་བདག་པོར་སྤྱོད། ། སློབ་པ་བྱིན་པ་སྤྱོད་པ་སྟེ། ། བསམ་གཏན་ཀློག་དང་ལྡན་པ་ནི། ། རྗེས་གནང་སྤྱོད་པས་ཉེས་པ་མེད། ། ལྷག་མ་ལེ་ལོས་བཅོམ་པ་ཡིས། ། བདག་ཉིད་རྣམས་ནི་བུ་ལོན་སྤྱོད། ། ཁྲིམས་འཆལ་རྣམས་ནི་ནམ་དུ་ཡང༌། ། གཙུག་ལག་ཁང་སོགས་ཉེར་སྤྱོད་བཀག །
ཅེས་གསུངས་སོ། ། གཉིས་པ་ནི། རང་གི་ལུས་ལ་རྨ་དང་ངོ་ཚ་བའི་འདུ་ཤེས། ཆོས་གོས་ལ་རྨ་དཀྲིས་དང་ངོ་ཚ་དགབ་པའི་འདུ་ཤེས་དང༌། གང་དུ་གནང་བ་ ༼༤༠༣༽ དེ་ཉིད་དུ་བྱིན་གྱིས་བརླབས་པ་དྲན་པ་དང༌། དགེ་སྦྱོང་གི་ཆོས་བཞི་མཚོན་བྱེད་ཡིན་ནོ་སྙམ་དུ་བསམས་ནས་ལོངས་སྤྱོད་པའོ། ། གཞན་ཡང༌། འཕྲལ་གྱི་བྱ་བ་བྱེད་པའི་གནས་སྐབས་སུ་འདུ་ཤེས་ལྔ་ལྡན་དུ་ལོངས་སྤྱོད་པ་ཡང་གསུངས་ཏེ། འདུལ་བ་བསྡུ་བ་ལས། དགེ་སློང་འདུལ་བའི་བསླབ་པ་ལ། །
གནས་པ་རྣམ་པ་ལྔ་འདོད་དེ། ། གྲོང་དུ་འཇུག་པར་བྱེད་པ་ན། ། བཙོན་ར་ཡི་ནི་འདུ་ཤེས་དང༌། ། གཙུག་ལག་ཁང་དུ་འཇུག་པ་ན། ། རྟག་པར་དགེ་སྦྱོང་འདུ་ཤེས་དང༌། ། ཟས་ལ་རྟག་པར་ནད་ཀྱི་ནི། ། གཉེན་པོ་ཉིད་ཀྱི་འདུ་ཤེས་དང༌། ། ཉལ་ན་དགོན་པའི་རི་དྭགས་ལྟར། ། ཐུག་ཕྲད་གཉིད་ཀྱི་འདུ་ཤེས་དང༌། ། འཇིག་རྟེན་མཐུན་འཇུག་བྱ་བ་ལ། །
འོན་ལོང་ལྐུགས་པའི་འདུ་ཤེས་སོ། ། དེ་ལྟར་གནས་པའི་དགེ་སློང་ནི། ། བརྒྱ་ལ་འོས་པའི་ལོངས་སྤྱོད་ལ། ། གནས་ཀྱང་འདོད་པ་བསོད་ཉམས་ཀྱི། ། རྗེས་སུ་འཇུག་པར་མི་འགྱུར་རོ། ། ཞེས་པ་ལྟར་རོ། ། གསུམ་པ་ནི། ཁྱིམ་པ་དང་མུ་སྟེགས་ཅན་ལས་རྟགས་ཀྱི་སྒོ་ནས་ཁྱད་པར་དུ་འཕགས་ཏེ། རང་ཉིད་སངས་རྒྱས་ཀྱི་རྗེས་སུ་འཇུག་པ་དང་དགེ་སྦྱོང་གི་དྲན་པ་གསོ་བའི་ཆེད་དུའོ། ། གསུམ་པ་ཀོ་ལྤགས་ཀྱི་གཞི་ནི།
གཞུང་དོན་འཆད་པ་ལས་ཤེས་སོ། ། གཉིས་པ་སྨན་ལ། སྨན་གྱི་རྒྱུ་འདུ་བའི་སྒོ་ནས་ཇི་ལྟར་སྒྲུབ་པ། དེ་ལས་བྱུང་བའི་སྨན་གྱི་རྣམ་གཞག སྨན་ལ་འཇུག་ཚུལ། རྒྱུ་མཐུན་ཟག་པ་འདོར་ཚུལ་ལོ། ། དང་པོ་ནི། ལོག་པའི་འཚོ་བ་ཆར་གཏོགས་དང་བཅས་པ་སྤངས་ནས་ཡང་དག་པའི་འཚོ་བའི་སྒོ་ནས་བསྒྲུབ་པར་བྱའོ། ། གཉིས་པ་ལ་ངོ་བོ། སྒྲ་དོན།
དབྱེ་བ། སོ་སོའི་རང་བཞིན། བསྟེན་པའི་ཚུལ་ལོ། ། དང་པོ་ནི། འདོད་པ་ཁམས་པའི་ལུས་འཚོ་བའི་རྟེན་དུ་གྱུར་པའི་དྲི་རོ་རེག་བྱ་གསུམ་གྱིས་བསྡུས་པའི་ཁམ་ཟས་ནི་སྐབས་འདིར་བསྟན་གྱི་སྨན་གྱི་ངོ་བོ་ཡིན་ནོ། ། གཟུགས་ ༼༤༠༤༽ ཀྱི་སྐྱེ་མཆེད་ལ་ཁམ་ཟས་སུ་མི་འཇོག་སྟེ། དེས་འདོད་པའི་ལུས་ལ་གཙོ་བོར་ཕན་མི་འདོགས་པའི་ཕྱིར། མཛོད་ལས། ཁམ་གྱི་ཟས་ནི་འདོད་པ་ན། ། སྐྱེ་མཆེད་གསུམ་གྱི་བདག་ཉིད་དོ། །
གཟུགས་ཀྱི་སྐྱེ་མཆེད་མ་ཡིན་དེས། ། རང་དབང་གྲོལ་ལ་མི་ཕན་ཕྱིར། ། ཞེས་པ་ལྟར་རོ། ། གཉིས་པ་ནི། ནད་སེལ་བས་ན་སྨན་ཞེས་བྱའོ། ། གསུམ་པ་ནི། གཞུང་དུ། སྨན་བསྟེན་པར་བྱའོ། ། དེ་ནི་རྣམ་པ་བཞིའོ། ། དུས་སུ་རུང་བ་དང༌།
ཐུན་ཚོད་དུ་རུང་བ་དང༌། ཞག་བདུན་པ་དང༌། འཚོ་བའི་བར་དུ་བཅང་བ་ཉིད་དོ། ། ཞེས་པ་ལྟར་བཞིའོ། ། བཞི་པ་ལ་བཞི་ལས། དང་པོ་དུས་རུང་གི་སྨན་ལ་མཚན་ཉིད། སྒྲ་དོན། དབྱེ་བའོ། ། དང་པོ་ནི། བཀྲེས་པའི་ནད་སེལ་བ་ལ་གཙོ་བོར་གནང་བའི་སྨན་གང་ཞིག
བཅས་ལྡན་དགེ་སློང་གིས་རང་གླིང་གི་སྐྱ་རེངས་ཤར་ནས་གུང་ཚིགས་ཚུན་ཆད་དུ་ལོངས་སྤྱད་དུ་རུང་བའོ། ། གཉིས་པ་ནི། སྔ་དྲོའི་དུས་ཁོ་ནར་ལོངས་སྤྱོད་དུ་རུང་བས་ན་དུས་རུང་ཞེས་བྱའོ། ། གསུམ་པ་ལ་བཟའ་བ་ལྔ་དང༌། བཅའ་བ་ལྔའོ། ། དང་པོ་ནི་འབྲས་ཆེན་དང་ཟན་དང་ཤ་དང་ཕྱེ་དང་ཁུར་བ་སྟེ། ས་གའི་ལྷས། སྣ་ཚོགས་འབྲས་ཆེན་ཟན་དང་ཤ ། ཕྱེ་དང་ཁུར་བ་བཟའ་བ་ལྔ། ། ཞེས་སོ། །
གཉིས་པ་ནི། འཇིག་རྟེན་ན་ཁ་ཟས་སུ་གྲགས་པའི་རྩ་བ་དང་སྡོང་བུ་མེ་ཏོག་འབྲས་བུ་འདབ་མ་ལྔ་སྟེ། རྩ་བ་སྡོང་བུ་མེ་ཏོག་འབྲས། ། ལོ་མ་ཡང་ནི་བཅའ་བ་ལྔ། ། ཞེས་སོ། ། གཉིས་པ་ཐུན་ཚོད་དུ་རུང་བ་ལ་མཚན་ཉིད། ངེས་ཚིག དབྱེ་བ། ཐུན་ཚོད་ངོས་བཟུང་བའོ། ། དང་པོ་ནི།
སྐོམ་པའི་ནད་སེལ་བ་ལ་གཙོ་བོར་གནང་བའི་སྨན་གང་ཞིག བཅས་ལྡན་དགེ་སློང་གིས་ཐུན་ཚོད་ཀྱི་མཐའ་ཚུན་ཆད་དུ་བྱིན་གྱིས་བརླབས་ནས་ལོངས་སྤྱད་དུ་རུང་བའོ། ། གཉིས་པ་ནི། ཐུན་ཚོད་ཀྱི་མཐའ་ཚུན་ཆད་དུ་བྱིན་གྱིས་བརླབས་ནས་ལོངས་སྤྱད་དུ་རུང་བས་ན་ཐུན་ཚོད་དུ་རུང་བ་ཞེས་བྱའོ། ། ༼༤༠༥༽ གསུམ་པ་ལ་དུས་རུང་གི ཞག་བདུན་པའི། འཚོ་བཅང་གི་རྒྱུ་ལས་བྱུང་བའོ། ། དང་པོ་ནི། ཚགས་ཀྱིས་བཙགས་པའི་རྩམ་ཐང་ཤིན་ཏུ་སླ་བ་ལྟ་བུའོ། ། གཉིས་པ་ནི།
བུ་རམ་གྱི་ཁུ་བ་ཤིན་ཏུ་སླ་བ་ལྟ་བུའོ། ། གསུམ་པ་ནི། སྐྱུར་རུ་རའི་ཁུ་བ་ཤིན་ཏུ་སླ་བ་ལྟ་བུའོ། ། བཞི་པ་ལ་ཉིན་མོའི་ཐུན་ཚོད་ཀྱི་མཐའ་དང༌། མཚན་མོའི་ཐུན་ཚོད་ཀྱི་མཐའ་གཉིས། དང་པོ་ནི། ཉིན་མོ་ལ་ཐུན་ཚོད་གསུམ་དུ་བྱས་པའི་ཐ་མའི་མཐའ་དེ་ཉིད་དོ། ། དཔེར་ན་གླིང་འདིར་ཉི་མའི་བྱེད་པ་ནུབ་ནས་རྒྱུ་སྐར་འཆར་བ་ལ་མངོན་དུ་ཕྱོགས་པའི་དུས་སོ། ། གཉིས་པ་ནི། མཚན་མོ་ལ་ཐུན་གསུམ་དུ་ཡོད་པའི་ཐ་མའི་མཐའ་དེ་ཉིད་དོ། །
དཔེར་ན་གླིང་འདིར་རྒྱུ་སྐར་གྱི་འོད་ཅུང་ཟད་ཉམས་ནས་སྐྱ་རེངས་འཆར་བ་ལ་མངོན་དུ་ཕྱོགས་པའི་དུས་སོ། ། དེ་ཡང་དགེ་སློང་སྐོམ་ནད་ཅན་གྱིས་ཐུན་ཚོད་ཀྱི་མཐའ་གཉིས་པོ་གང་རུང་དུ་བྱིན་གྱིས་བརླབས་ནས་དེའི་མཐའ་ཚུན་ཆད་དུ་ཇི་ལྟར་འདོད་པ་བཞིན་ལོངས་སྤྱོད། དེ་ཕན་ཆད་དུ་ལོངས་སྤྱོད་པ་དང་འཆང་དུ་མི་རུང་སྟེ་གསོག་འཇོག་ཏུ་འགྱུར་བའི་ཕྱིར། གལ་ཏེ་མཚན་དུས་སུ་ཐུན་ཚོད་དུ་རུང་བའི་སྨན་སྤྱད་དུ་མི་རུང་སྟེ། ལུང་ལས། ནམ་ཀྱི་ཆ་སྟོད་འདས་ནས་སྤྱད་པར་མི་བྱའོ་ཞེས་གསུངས་པའི་ཕྱིར་ཟེར་ན། སྐྱོན་མེད་དེ་དེ་ནི་ཉིན་མོའི་ཐུན་ཚོད་ཀྱི་མཐའ་ཚུན་ཆད་དུ་བྱིན་གྱིས་བརླབས་པ་ལ་དགོངས་པའི་ཕྱིར། གཞན་དུ་ན་དགེ་སློང་སྐོམ་པའི་ནད་ཅན་ལ་ཉིན་མོའི་དུས་སུ་ཇི་ལྟར་འདོད་པ་བཞིན་ལོངས་སྤྱད་དུ་རུང་བའི་བཏུང་བ་མ་གནང་བར་ཐལ། མཚན་མོའི་དུས་སུ་དེ་ལྟར་མ་གནང་བའི་ཕྱིར། རྟགས་ཁས།
གཞན་ཡང་དགེ་སློང་ལ་ཉིན་མོའི་དུས་སུ་སྐོམ་པའི་ནད་འབྱུང་བ་དང༌། མཚན་མོའི་དུས་སུ་སྐོམ་པའི་ནད་མི་འབྱུང་བའི་ཁྱད་པར་འཐད་པར་ཐལ། ཉིན་མོའི་ཐུན་ཚོད་ཀྱི་མཐའ་ཚུན་ཆད་དུ་སྐོམ་པའི་ནད་སེལ་བའི་སྨན་བྱིན་གྱིས་བརླབ་པ་གནང༌། མཚན་མོའི་ཐུན་ཚོད་ཀྱི་མཐའ་ཚུན་ཆད་དུ་དེ་མ་གནང་བའི་ཕྱིར། རྟགས་ཁས། གསུམ་པ་ཞག་བདུན་པའི་སྨན་ལ་མཚན་ཉིད། སྒྲ་དོན་ ༼༤༠༦༽ དབྱེ་བའོ། ། དང་པོ་ནི། འདུས་པའི་ནད་སེལ་བ་ལ་གཙོ་བོར་གནང་བའི་སྨན་གང་ཞིག བཅས་ལྡན་དགེ་སློང་གིས་ཞག་བདུན་གྱི་མཐའ་ཚུན་ཆད་དུ་བྱིན་གྱིས་བརླབས་ཏེ་ལོངས་སྤྱད་དུ་རུང་བའོ། །
གཉིས་པ་ནི། ཞག་བདུན་གྱི་བར་དུ་བྱིན་གྱིས་བརླབ་ཏུ་རུང་བས་ན་ཞག་བདུན་པ་ཞེས་བྱའོ། ། གསུམ་པ་ལ་ཞུན་མར་འབྲུ་མར་སྦྲང་རྩི་བུ་རམ་བདུད་རྩི་ཞག་བསྐོལ་ཞིང་བཙགས་པ་ཧྭགས་རྣམས་སོ། ། དེ་ནི་བུ་རམ་བསྐོལ་བའི་རླངས་པའི་ཟིལ་པ་བསགས་པའི་ཁནྡ་ལ་བཤད་དོ། ། ས་གའི་ལྷས། མར་ཡང་ཞག་བདུན་པར་བཤད་དེ། ། འབྲུ་མར་བུ་རམ་སྦྲང་རྩི་དང༌། ། མར་དག་ཞག་བདུན་པར་ནི་གསུངས། ། ཞེས་སོ། ། གཞུང་ལས།
ཞུན་མར་དང་འབྲུ་མར་དང་སྦྲང་རྩི་དང་བུ་རམ་གྱི་དབུ་བ་དག་ནི་ཞག་བདུན་པའོ། ། བུ་རམ་དང་ཧྭགས་དང་ལི་ཁ་ར་ལ་སོགས་པ་ཐམས་ཅད་ནི་བུ་རམ་གྱི་དབུ་བ་ཉིད་ཀྱིས་འཕངས་སོ། ། བདུད་རྩི་ནི་ཞུན་མར་དང་འདྲ་བ་ཉིད་དོ། ། ཞག་བསྐོལ་ཞིང་བཙགས་པ་དག་ནི་འབྲུ་མར་དང་འདྲ་བ་ཉིད་དོ། ། ཞེས་པ་ལྟར་རོ། ། བཞི་པ་འཚོ་བཅང་གི་སྨན་ལ་གསུམ་ལས། དང་པོ་ནི། འདུས་པའི་ནད་སེལ་བ་ལ་གཙོ་བོར་གནང་བའི་སྨན་གང་ཞིག བཅས་ལྡན་དགེ་སློང་གིས་ཇི་སྲིད་འཚོའི་བར་དུ་བྱིན་གྱིས་བརླབས་ཏེ་ལོངས་སྤྱད་དུ་རུང་བའོ། ། གཉིས་པ་ནི།
ཇི་སྲིད་འཚོའི་བར་དུ་བྱིན་གྱིས་བརླབ་ཏུ་རུང་བས་ན་དེ་སྐད་ཅེས་བྱའོ། ། གསུམ་པ་ནི། འཇིག་རྟེན་ན་སྨན་དུ་གྲགས་པའི་རྩ་བ་སྡོང་བུ་འདབ་མ་མེ་ཏོག་འབྲས་བུ་ལྔའོ། ། དེ་དག་གི་མཚན་གཞི་ནི། གཞུང་དུ། འཚོ་བའི་བར་དུ་བཅང་བ་ནི་རྩ་བ་དང་སྡོང་བུ་དང་འདབ་མ་དང་མེ་ཏོག་དང་འབྲས་བུ་དང་ཟས་ཀྱི་དོན་དུ་ཁྱབ་པར་བྱེད་པ་མ་ཡིན་པའོ། ། འདི་ལྟ་སྟེ། གླ་སྒང་དང་ཤུ་དག་དང་ཡུང་བ་དང་སྒེའུ་གཤེར་དང་བོང་ང་དཀར་པོ་དག་གོ ། ཙནྡན་དང་དབྱུ་མོང་དང་ཤུག་པ་དང་སླེ་ཏྲེས་དང་ཐང་ཤིང་དང་སྐྱེར་པ་དག་གོ ། བ་ཤ་ཀ་དང་ཀོ་ཤ་ཏ་ཀི་དང་བ་ཏོ་ལ་དང་ནིམ་པ་དང་སབ་ཏ་པརྞའི་འདབ་མ་དག་གོ །
མེ་ཏོག་ནི་བ་ཤ་ཀ་དང་ནིམ་ ༼༤༠༧༽ པ་དང་ད་ཏ་ཀི་དང་ཀླུ་ཤིང་དང་པདྨའི་ཟེ་བ་དག་གོ ། ཨ་རུ་ར་དང་སྐྱུ་རུ་ར་དང་བ་རུ་ར་དང་ན་ལེ་ཤམ་དང་པི་པི་ལིང་དག་གོ ། ཞེས་པ་ལྟར་རོ། ། ལྔ་པ་ལ། ལུས་ལ་བསྟེན་པའི་ཚུལ་དང༌། ཁར་བསྟེན་པའི་ཚུལ་ལོ། ། དང་པོ་ལ། སྲོ་གང་བསྟེན་པ། ལེགས་སྦྱར་གྱི་ཁྲུས་བསྟེན་པ། མིག་ལ་ཕན་པའི་དོམ་སྤགས་བསྟེན་ཚུལ་ལོ། །
དང་པོ་ནི་གནས་ཁང་སྒོ་བཅད་པའི་ནང་དུ་ལུས་མེ་ལ་བསྲོ་ཤིང་བ་སྤུའི་བུ་ག་སྣུམ་གྱིས་གང་བར་བྱེད་པའོ། ། གཉིས་པ་ནི་འདུས་པའི་ནད་ལུས་ཀྱི་ཕྱི་རོལ་དུ་འདྲེན་པའི་ཕྱིར་དུ་སྨན་དང་སྦྱར་བའི་ཆུས་ཁྲུས་བྱེད་པའོ། ། གསུམ་པ་ནི་གོ་སླའོ། ། གཉིས་པ་ལ་མིན་པའི། ནད་པས་བསྟེན་ཚུལ། འཕངས་པའི་དུས་ཀྱི་དམིགས་བསལ་ལོ། ། དང་པོ་ནི། དུས་རུང་གི་སྨན་སྔ་དྲོའི་དུས་ཁོ་ན་དང༌། གཞན་གསུམ་བྱིན་གྱིས་མ་བརླབས་པར་དུས་ཐམས་ཅད་དུ་བསྟེན་དུ་རུང་སྟེ། དེ་ལྟར་གནང་བའི་ཕྱིར།
གཉིས་པ་ལ་དུས་རུང་གི་སྨན། ཆང་གི་སྨན། ཕྱི་མ་གསུམ་གྱི་བསྟེན་ཚུལ་ལོ། ། དང་པོ་ནི། ནད་པས་དུས་རུང་གི་སྨན་དུས་མིན་དུ་བསྟེན་དུ་རུང་སྟེ། དེ་ལྟར་གནང་བའི་ཕྱིར། གཉིས་པ་ནི། དགེ་སློང་རླུང་གི་ནད་ཅན་གྱིས་ཆང་ཞུན་མར་དང་བསྲེ་ནས་ལན་གསུམ་བསྐོལ་བ་བསྟེན་དུ་རུང་སྟེ། གཞུང་དུ། ནད་པས་ནི་ཞུན་མར་དང་འབྲུ་མར་ཆང་དང་འདྲེས་པ་བཏུང་བར་བྱ་བ་ཉིད་དོ། །
ཆང་མ་ཡིན་པ་ཉིད་ན་ཉེས་པ་མེད་དོ། ། དེ་ནི་བསྐོལ་བ་ལས་འགྲུབ་བོ། ། ཞེས་གསུངས་པའི་ཕྱིར། གསུམ་པ་ལ་དངོས་པོ། གང་ཟག དུས། ཡུན་ཚད། ཆོ་ག དགོས་པའོ། ། དང་པོ་ནི།
སྨན་ཕྱི་མ་གསུམ་པོ་གང་རུང་གི་ངོ་བོར་གྲུབ་ཅིང༌། རུང་པ་མགུལ་དུ་མིད་པའི་ཚད་དང་ལྡན་པའོ། ། གཉིས་པ་ནི། དགེ་སློང་ནད་པ་ཁོ་ནས་ཏེ། དང་པོ་མ་ཡིན་པ་ཉིད་དག་ནི་ནད་པའི་ཕྱིར་རོ། ། ཞེས་གསུངས་པའི་ཕྱིར། གསུམ་པ་ནི། སྔ་དྲོ་ཚ་བའི་གོང་དུའོ། ། བཞི་པ་ལ་སྤྱིར་བསྟན་པ་དང༌། དོགས་ ༼༤༠༨༽ པ་སྤང་བ་གཉིས།
དང་པོ་ནི། དང་པོ་ཐུན་ཚོད་ཀྱི་མཐའ་ཚུན་ཆད་དུ། གཉིས་པ་ཞག་བདུན་གྱི་བར་དུ། གསུམ་པ་ཇི་སྲིད་འཚོའི་བར་དུའོ། ། དེ་ཡང་དུས་རུང་གི་རྒྱུ་ལས་བྱུང་བའི་ཐུན་ཚོད་དུ་རུང་བ་ནི་ཐུན་ཚོད་ཀྱི་མཐའ་ཚུན་ཆད་ཁོ་ནར་རོ། ། ཞག་བདུན་པའི་རྒྱུ་ལས་བྱུང་བ་ནི་ཐུན་ཚད་ཀྱི་མཐའ་ཚུན་ཆད་དམ་ཞག་བདུན་ཚུན་ཆད་གང་རུང་དུའོ། ། ཇི་སྲིད་འཚོའི་རྒྱུ་ལས་བྱུང་བ་ནི་ཐུན་ཚོད་ཀྱི་མཐའ་ཚུན་ཆད་དམ་ཇི་སྲིད་འཚོའི་བར་གང་རུང་དུ་བྱིན་གྱིས་བརླབ་དགོས་ཏེ། གཞུང་དུ། ཐུན་ཚོད་དུ་རུང་བ་ནི་བཏུང་བ་དག་གོ ། ཤིན་ཏུ་སླ་བའོ། །
ཞེས་དང༌། དེ་དུས་སུ་རུང་བ་ཉིད་ཡིན་ན་ཐུན་ཚོད་ཀྱི་མཐའ་ཡིན་ནོ། ། གཞན་ཉིད་ཡིན་ན་དེའི་གང་ཡིན་པའོ། ། ཞེས་པའི་ཕྱིར། གཉིས་པ་ནི་འདུལ་འཛིན་ཁ་ཅིག་ན་རེ། ཞག་བདུན་པའི་རྒྱུ་ལས་བྱུང་བའི་བཏུང་བ་དེ་རོ་སླ་གཞན་དུ་མ་གྱུར་ན་དེ་ལྟར་ཡིན་ཡང༌། རོ་སླ་གཞན་དུ་གྱུར་ན་ཞག་བདུན་ཚུན་ཆད་དུ་བྱིན་གྱིས་བརླབ་པར་བྱ་བ་མ་ཡིན་ཏེ།

དེ་བྱིན་གྱིས་བརླབས་པ་ལ་དགོས་པ་མེད་པའི་ཕྱིར་ཏེ། རོ་སླ་གཞན་དུ་གྱུར་ནས་ལོངས་སྤྱད་དུ་མི་རུང་བའི་ཕྱིར། དེས་ན་རོ་སླ་གཞན་དུ་མ་གྱུར་པ་ཚུན་ཆད་ཁོ་ནར་བྱིན་གྱིས་བརླབ་པར་བྱ་བ་ཡིན་ནོ་ཟེར། འོ་ན་ཞག་དྲུག་ཚུན་ཆད་དུ་རོ་དང་ནུས་པ་གཞན་དུ་འགྱུར་བར་ངེས་ཤིང༌། ཞག་དང་པོ་དང་གཉིས་པ་སོགས་ལ་གཞན་དུ་འགྱུར་བར་མ་ངེས་པའི་ཞག་བདུན་པའི་སྨན་དེ་མངོན་ཤེས་མེད་པའི་དགེ་སློང་གིས་བྱིན་གྱིས་བརླབ་པར་བྱ་བ་མ་ཡིན་པར་ཐལ། དེ་ལྟ་བུའི་སྨན་དེ་དགེ་སློང་དེས་ཞག་བདུན་ཚུན་ཆད་དུ་ཡང་བྱིན་གྱིས་བརླབ་ཏུ་མི་རུང༌། རོ་སླ་གཞན་དུ་འགྱུར་ཚུན་ཆད་དུ་བྱིན་གྱིས་བརླབ་ཏུ་ཡང་མི་རུང་བའི་ཕྱིར། རྟགས་དང་པོ་དེར་ཐལ། དེར་བྱིན་གྱིས་བརླབས་ན་དུས་ལྷག་ཅིང༌། དུས་ལྷག་པ་ལ་བྱིན་རླབས་མི་འཆགས་པའི་ཕྱིར། རྟགས་དང་པོ་ཁས།
རྩ་བའི་རྟགས་ ༼༤༠༩༽ གཉིས་པ་དེར་ཐལ། མངོན་ཤེས་མེད་པའི་དགེ་སློང་གིས་དེ་ལྟ་བུའི་སྨན་དེ་རོ་སླ་གཞན་དུ་འགྱུར་བའི་དུས་ཇི་ལྟ་བ་བཞིན་དུ་མངོན་སུམ་དུ་ཤེས་མི་ནུས་པའི་ཕྱིར། དེ་ལྟར་ཡང་ཁ་ཅིག་ན་རེ། མ་གྱུར་ན་དེ་ཡིན་གྱི་གྱུར་ན་གང་ཚུན་ཆད་དེ་ཡིན་པའོ་ཞེས་ཟེར་རོ། ། དེ་ནི་མ་ཡིན་ཏེ་དུས་ལྷག་པ་ལ་བརྟེན་ན་མི་འཆགས་པར་འགྱུར་བའི་ཕྱིར་དང༌། དེ་འབྱུང་བར་འགྱུར་བ་ཕལ་པ་རྣམས་ཀྱིས་བགྲོད་པ་མ་ཡིན་པའི་ཕྱིར། བྱིན་གྱིས་བརླབ་པར་བྱ་བ་ཉིད་མ་ཡིན་པར་འགྱུར་བའི་ཕྱིར་རོ། ། ཞེས་པ་ལྟར་རོ། ། ལྔ་པ་ལ་སྦྱོར་བ། དངོས་གཞི།
རྗེས་སོ། ། དང་པོ་ནི། སྨན་དེ་ཉིད་བྱིན་ལེན་བྱས་ཏེ་ཡུལ་དེ་ཉིད་རྒན་ན་ཕྱག་གསུམ་བྱ། མདུན་དུ་བཙོག་པུར་འདུག གཉིས་ཀའི་ལག་པ་གཡོན་པར་ཞག་གཡས་པས་སྟེང་ནས་བཀབ་ནས་སྨན་བྱིན་གྱིས་བརླབ་པའི་ཆོ་ག་ལ་ཐུགས་གཏོད་པར་ཞུ་ཞེས་བརྗོད་དོ། ། གཉིས་པ་ནི། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བའི་སྨན་ཐུན་ཚོད་དུ་རུང་བ་འདི་དག བདག་དང་ཚངས་པ་མཚུངས་པར་སྤྱོད་པ་རྣམས་ཀྱི་དོན་དུ་ཉིན་མོའི་ཐུན་ཚོད་ཚུན་ཆད་དུ་རུང་བར་བྱིན་གྱིས་བརླབ་བོ་ཞེས་པའམ། མཚན་མོའི་ཐུན་ཚོད་ཚུན་ཆད་དུ་རུང་བར་བྱིན་གྱིས་བརླབ་བོ་ཞེས་པ་གང་རུང་གསུམ་བརྗོད།
ཐབས་ལེགས་བྱའོ། ། གཞན་གཉིས་ལ་ཡང་དེས་རིགས་བསྒྲེའོ། ། གསུམ་པ་ནི་ཕྱག་བྱས་ཏེ། སྨན་བྱིན་རླབས་ཀྱི་ཆོ་ག་ལ་ཐུགས་གཏད་པ་བཀའ་དྲིན་ཆེ་ཞེས་བརྗོད། ཡུལ་གྱིས་ཆོས་བཞིན་འདུལ་བ་བཞིན་མཛད་པ་ངོ་མཚར་ཆེ་ཞེས་བརྗོད། དྲུག་པ་ནི། སོག་འཇོག་ཆར་གཏོགས་དང་བཅས་པ་མི་འབྱུང་བའི་ཆེད་དུའོ། ། གསུམ་པ་འཕངས་པའི་དུས་ཀྱི་དམིགས་བསལ་ནི། མུ་གེ་དང་དེ་དང་འདྲ་བའི་དུས་དང་ན་བའི་ཚེ། ལག་ཉ་མཚམས་བཙོས་ཞག་ལོན་རྗེ་ན་བཙོས།
སོག་འཇོག་ ༼༤༡༠༽ བརྩམས་ལྡང༌། ས་བོན་དང་སྐྱེ་བ་འཇིག་པ་སྤངས་པ་ཟ་བ་བྱིན་ལེན་མ་བྱས་པར་ཟ་བ་ལ་ལྟུང་བ་མི་འབྱུང་སྟེ། གནང་བའི་ཕྱིར་རོ། ། གསུམ་པ་སྨན་ལ་འཇུག་ཚུལ་ལ་བསམ་པ་ཇི་ལྟ་བུས་དང༌། སྦྱོར་བ་གང་གིས་འཇུག་པ་གཉིས། དང་པོ་ནི། ལུས་བརྒྱགས་པ་དང་དྲེགས་པ་སྐྱེ་བའི་གཉེན་པོར་ཆོས་སྒྲུབ་པའི་རྟེན་དུ་གྱུར་པའི་ལུས་གནས་པའི་འདུ་ཤེས་དང་ལྡན་པས་ཟས་ལ་ལོངས་སྤྱོད་དེ། བཤེས་སྤྲེང་ལས། བརྒྱགས་ཕྱིར་མ་ལགས་སྙེམས་པའི་ཕྱིར་མ་ལགས། ། འཚག་ཕྱིར་མ་ལགས་ལུས་གནས་འབའ་ཞིག་ཕྱིར། །
ཞེས་དང༌། བཞི་བརྒྱ་པར། ལུས་ནི་དགྲ་ལྟར་མཐོང་མོད་ཀྱི། ། དེ་ལྟ་ན་ཡང་དེ་རུང་བྱ། ། ཞེས་གསུངས་པའི་ཕྱིར། ལྟུང་བ་འབྱུང་བའི་གཉེན་པོར་དྲན་ཤེས་བཞིན་བསྟེན་ཞིང༌། རང་ཉིད་ལ་ནད་པ་དང་ཟས་ལ་སྨན་གྱི་འདུ་ཤེས་དང་ལྡན་པས་ལོངས་སྤྱོད་དགོས་ཏེ། གཞུང་དུ། བདག་ཉིད་ལ་ནད་པའི་འདུ་ཤེས་དང༌། ཟས་ལ་སྨན་གྱི་འདུ་ཤེས་ཉེ་བར་བཞག་སྟེ་བཟའ་བར་བྱའོ། །
དྲན་པ་ཡང་ངོ༌། ། ཞེས་གསུངས་པའི་ཕྱིར། གཞན་ཡང་རོ་ལ་ཆགས་པའི་གཉེན་པོར་འདུ་ཤེས་བཅུ་ལྡན་དུ་བསྟེན་པར་བྱེད་དོ། ། འདུ་ཤེས་བཅུ་ནི། འབྱུང་དང་འདྲ་འགྱུར་ཕྱིར་རྒོལ་དང༌། ། རྒྱུ་མཐུན་བསྟན་དང་རྩལ་དཀའ་དང༌། ། རག་ལས་ནད་བཅས་སོ་སོར་ནི། ། འགྲོ་བའི་མི་མཐུན་འདུ་ཤེས་བཞག ། ཅེས་པ་ལྟར་འབྱུང་བའི་མི་མཐུན་པ་ཉིད་ཀྱི་འདུ་ཤེས། འདྲ་བ།
འགྱུར་བ། ཕྱིར་རྒོལ་བ། རྒྱུ་མཐུན་པ། བསྟེན་པའི་རྣམ་པ། རྩལ་བ། གཞན་ལ་རག་ལས་པ། ནད་དང་བཅས་པ། སོ་སོར་འགྲོ་བའི་མི་མཐུན་པ་ཉིད་ཀྱི་འདུ་ཤེས་བཞག་པས་སོ། ། དང་པོ་ནི། ཟས་འདི་རྒྱུ་མི་གཙང་བ་ལས་བྱུང་བས་མི་མཐུན་པའི་འདུ་ཤེས་བཞག་པའོ། །
གཉིས་པ་ནི། འབྲས་ཅན་ནི་སྲིན་བུ་ཁུ་བ་ནི་ཁྲག གོང་བུ་རྣམས་ ༼༤༡༡༽ ནི་མི་གཙང་བའི་གོང་བུ་དང་འདྲ་བའོ། ། གསུམ་པ་ནི། ཟས་ཟོས་པ་བད་ཀན་དང་སྣབས་དང་རྣག་ཁྲག་ལ་སོགས་པར་འགྱུར་བའོ། ། བཞི་པ་ནི། ཟས་ཀྱི་ཕྱིར་དུ་འཐབ་རྩོད་སྣ་ཚོགས་དགོས་པའོ། ། ལྔ་པ་ནི། བཤང་གཅི་སོགས་ཀྱི་རྒྱུ་མཐུན་ཡིན་པའོ། ། དྲུག་པ་ནི།
ཟས་ཀྱི་རྒྱུ་ཞིང་སོགས་བསྟན་པ་ལ་བརྟེན་ནས་ཉོན་མོངས་པ་འབྱུང༌། དེས་ལས་སོག་དེའི་དབང་གིས་འཁོར་བར་འཁྱམ་པའོ། ། བདུན་པ་ནི། ཚེགས་དང་འབད་རྩོལ་གྱིས་བསྒྲུབ་དགོས་པའོ། ། བརྒྱད་པ་ནི། གྲུབ་ཀྱང་གཡོ་བ་ལ་སོགས་པ་གཞན་ལ་རག་ལུས་པའོ། ། དགུ་པ་ནི། མ་ཞུ་བ་དང་ལོག་པའི་རྐྱེན་གྱིས་ནད་བསྐྱེད་པའོ། ། བཅུ་པ་ནི། ཟས་འདི་ཆ་བཞིར་འགྲོ་སྟེ་གཅིག་ནི་ལུས་ཀྱི་མེ་ཁམས་ཀྱིས་བསྲེག
གཅིག་ནི་བཤང་གཅིར་འགྱུར། གཅིག་ནི་སྲིན་བུ་དག་གིས་ཟ། ཆ་གཅིག་ནི་ལུས་བརྟས་བྱེད་ཡིན་ནོ་སྙམ་དུ་མི་མཐུན་པའི་འདུ་ཤེས་འཇུག་པའོ། ། གཉིས་པ་སྦྱོར་བ་ནི། སྔ་ཆབ་བླངས། དཀོན་མཆོག་གསུམ་རྗེས་སུ་དྲན་པའི་མདོ་འདོན། སྣོད་གཙང་མའི་ནང་དུ་བླ་མ་སོགས་ལ་ཕུད་མཆོད་དང༌། ཕུད་ལ་དབང་བའི་འབྱུང་པོ་ལ་ཆངས་བུ་བྱིན་ནས་ཟས་ལ་ལོངས་སྤྱད་དེ། འཇུག་ཏུ་ལྷག་མ་ལ་དབང་བའི་འབྱུང་པོ་ལ་ལྷག་གཏོར་གི་ཚུལ་དུ་ཆངས་བུ་སྟེར་བར་བྱེད་དོ། ། ཡང་ན།
སྤྱོད་བསྡུས་སྒྲོན་མེར། ཟས་ལ་ཆ་བཞིར་བསྒོ་བྱ་སྟེ། ། དང་པོར་ལྷ་ལ་བཤོས་གཙང་འབུལ། ། དེ་རྗེས་ཆོས་སྐྱོང་སྲུང་མ་ལ། ། གཏོར་མ་ཤིན་ཏུ་རྒྱ་ཆེན་བྱ། ། རང་གིས་ཟོས་ཤིང་བཏུངས་པ་ཡི། ། ལྷག་མ་འབྱུང་པོ་རྣམས་ལ་བྱིན། ། ཞེས་པ་ལྟར་རོ། ། བཞི་པ་རྒྱུ་མཐུན་ཟག་པ་འདོར་བའི་ཚུལ་ལ། ཁ་སྣའི་ཟག་པ་འདོར་ཚུལ།
བཤང་གཅིའི་ཟག་པ་འདོར་ཚུལ་ལོ། ། དང་པོ་ནི། འཆིལ་མ་དང་སྣབས་དང་ཁ་བཀྲུས་པའི་ཆུ་ལ་སོགས་པ་དཀོན་མཆོག་དང་བླ་མའི་དྲུང་དང་གཙུག་ལག་ ༼༤༡༢༽ ཁང་དང་དགེ་འདུན་གྱི་གནས་མལ་ལ་མི་འདོར་ཏེ། དེ་ལྟར་དོར་ན་རྩིག་པ་ལྟ་བུའི་དམྱལ་བ་དང་ཀ་བ་ལྟ་བུའི་དམྱལ་བར་སྐྱེ་བའི་ཉེས་དམིགས་བཤད་པའི་ཕྱིར། གཉིས་པ་ནི། གཞན་མ་དད་པ་དགག་པའི་ཕྱིར་དུ་དབེན་པའི་ས་ཕྱོགས་སུ་བྱི་དོར་བྱས་ཏེ། ས་དང་ཆུ་ལ་སོགས་པས་ལག་པ་བཀྲུ་བའི་གཙང་སྦྲ་དང་ལྡན་པར་བྱེད་པའོ། ། གསུམ་པ་གནས་མལ་ལ་སྤྱིར་བསྟན་པ་དང༌། འཕྲོས་དོན་ནོ། ། དང་པོ་ནི།
གང་དུ་གནས་པའི་ཁང་པ་དང༌། དེར་ལོངས་སྤྱད་པར་བྱ་བའི་གནས་མལ་ལ་འབད་རྩོལ་ཆེན་པོའི་སྒོ་ནས་སྒྲུབ་པར་བྱེད་པ་འདོད་པ་བསོད་ཉམས་ཀྱི་མཐའ་དང༌། ཡོད་ཀྱང་ལོངས་སྤྱོད་མི་ནུས་པ་ངལ་ཞིང་དུབ་པའི་མཐའ་གཉིས་སྤངས་ཏེ། ཆགས་མེད་ཞེན་མེད་ཀྱི་ཚུལ་གྱིས་ལོངས་སྤྱོད་པར་བྱེད་པ་ཡིན་ནོ། ། གཉིས་པ་ནི། སྒོ་ཁང་དུ་འཁོར་བའི་འཁོར་ལོའོ། ། ཆ་ལྔ་པར་བྱའོ། ། སྟེང་དུ་ལྷ་དང་མི་རྣམས་སོ། ། ཞེས་པའི་སྐབས་སུ། འཁོར་བ་རྒྱུ་འབྲས་ཀྱི་མཚོན་བྱེད་དང༌།
མྱ་ངན་ལས་འདས་པ་རྒྱུ་འབྲས་ཀྱི་མཚོན་བྱེད་དོ། ། དང་པོ་ནི། གཙུག་ལག་ཁང་གི་སྒོ་ཁང་དུ་སྲིན་པོའི་གཟུགས་བརྙན་ལྟོ་བའི་དབྱིབས་ཟླུམ་པོར་བྱས་པ་བྲི། ལྟོ་བ་དེ་ཉིད་ལ་སྟེང་དུ་སུམ་ཆ་དང་འོག་དུ་སུམ་གཉིས་བྱས་པའི་སྟེང་གི་ཆ་དུམ་བུ་གཉིས་སུ་བྱས་ཏེ། གཅིག་ལ་ལྷ། གཅིག་ལ་མིའི་ཚོགས་བྲི། འོག་གྲི་ཆ་དུམ་བུ་གསུམ་དུ་བྱས་པའི་དབུས་སུ་དམྱལ་བ། གཡས་གཡོན་དུ་ཡི་དྭགས་དང༌། དུད་འགྲོའི་ཚོགས་བྲི་བར་བྱའོ། ། འདི་ལ་སྲིད་པའི་འཁོར་ལོ་ཆ་ལྔ་པ་ཞེས་བྱ་བ་ཡིན་ཞིང་སྡུག་བསྔལ་བདེན་པ་མཚོན་བྱེད་དོ། །
དབུས་ཀྱི་ཆ་ལ་སྦྲུལ་དང་ཕུག་རོན་གྱི་འཇུག་མ་ཕག་གི་ཁས་བཟུང་བར་བྲིའོ། ། དེ་ཡང་ཕུག་རོན་འདོད་ཆགས། སྦྲུལ་ཞེ་སྡང༌། ཕག་པ་གཏི་མུག་གི་མཚོན་བྱེད་ཡིན་ཞིང༌། ཉོན་མོངས་པ་དང་པོ་གཉིས་གཏི་མུག་ལས་བྱུང་བ་མཚོན་པའི་དོན་དུའོ། ། འདི་ནི་ཉོན་མོངས་ ༼༤༡༣༽ པའི་ཀུན་འབྱུང་གི་མཚོན་བྱེད་དོ། ། ལྟོ་བའི་མཐའ་སྐོར་ལ་ལས་ཀྱི་ཀུན་འབྱུང་གི་དབང་གིས་བྱུང་བའི་རྟེན་འབྲེལ་ཡན་ལག་བཅུ་གཉིས་ཀྱི་མཚོན་བྱེད་བྲི་བ་ནི། མ་རིག་པ་རྒན་མོ་ལོང་བ་ལྟ་བུ། འདུ་བྱེད་རྫ་མཁན་ལྟ་བུ། རྣམ་པར་ཤེས་པ་སྤྲེའུ་ལྟ་བུ།
མིང་གཟུགས་གང་ཟག་གྲུར་ཞུགས་པ་ལྟ་བུ། སྐྱེ་མཆེད་གྲོང་སྟོང་པ་ལྟ་བུ། རེག་པ་སྐྱེས་བུ་ཕན་ཚུན་རེག་པའི་བྱ་བ་བྱེད་པ་ལྟ་བུ། ཚོར་བ་མིག་ལ་མདའ་ཟུག་པ་ལྟ་བུ། སྲེད་པ་ཆང་འཐུང་བ་ལྟ་བུ། ལེན་པ་སྤྲེའུ་ཤིང་ཐོག་ལེན་པ་ལྟ་བུ། སྲིད་པ་བྱ་སྒོ་ང་ལ་གབ་པ་ལྟ་བུ། སྐྱེ་བ་བུ་སྐྱེ་བཞིན་པ་ལྟ་བུ། རྒ་བ་རྒན་པོ་འཁར་བ་ལ་བརྟེན་པ་ལྟ་བུ། ཤི་བ་སྐྱེས་བུ་ཤི་བའི་རོ་ལྟ་བུའོ། །
གཉིས་པ་ལ་འགོག་བདེན་གྱི་མཚོན་བྱེད་དང༌། ལམ་བདེན་གྱི་མཚོན་བྱེད་གཉིས། དང་པོ་ནི། སྲིད་པ་འཁོར་ལོའི་སྟེང་དུ་འཁོར་ལོ་དཀར་པོ་སངས་རྒྱས་ཀྱི་ཕྱག་མཛུབ་ཀྱིས་ཉེ་བར་སྟོན་པ་བྲི། དེ་ཡང་ཁ་དོག་དཀར་བ་ནི་གནོད་པ་དང་སྐྱོན་ཐམས་ཅད་དང་བྲལ་བ་མཚོན་ལ། དེ་སངས་རྒྱས་ཀྱིས་སྟོན་པ་ནི་དེ་ཐོབ་པ་སངས་རྒྱས་ལ་རག་ལས་པ་མཚོན་ནོ། ། གཉིས་པ་ལམ་བདེན་གྱི་མཚོན་བྱེད་ནི། སྲིད་པ་འཁོར་ལོའི་སྟེང་དུ། བརྩམ་པར་བྱ་ཞིང་དབྱུང་བར་བྱ། ། ཞེས་སོགས་ཚིགས་སུ་བཅད་པ་གཉིས་འབྲི་བར་བྱེད་པའོ། །
འདི་དག་བཀོད་པའི་དགོས་པ་ནི་འཁོར་བའི་ཉེས་དམིགས་ལ་སྐྱོ་བ་བསྐྱེད་པ་དང༌། ཐར་པའི་ཕན་ཡོན་ལ་སྤྲོ་བ་བསྐྱེད་པའི་ཆེད་དུའོ། ། གསུམ་པ་ལས་ཀྱི་གཞི་ནི། འདིར་ཆོ་ག་ནི་དགེ་འདུན་ཚང་བ་དང༌། ལས་བརྗོད་པ་དང་ལས་བྱེད་པ་ཉིད་དོ། ། ཞེས་སོགས་ཀྱིས་སྟོན་ལ། འདི་ལ་དགེ་འདུན་དང་འབྲེལ་བའི་ལས་དངོས་དང༌། ཞར་བྱུང་གང་ཟག་དང་འབྲེལ་བའི་ལས་སོ། ། དང་པོ་ལ་སྦྱོར་བ། དངོས་གཞི།
མཇུག་གོ ། དང་པོ་ནི། དགེ་འདུན་འདུ་བའི་གནས་སུ་ཕྱག་དར་བྱ་བ་དང་ ༼༤༡༤༽ གདན་དང་མཆོད་པ་བཤམས་པ། གཎྜཱི་བརྡུང་བ་ལ་སོགས་པའི་དགེ་འདུན་བསྡུ་བའི་སྐབས་སྒྲུབ་པར་བྱེད་པའོ། ། གཉིས་པ་ལ་ལས་འཆགས་པའི་གཞི། ལས་འཆགས་པའི་བསམ་པ། བརྗོད་པ་ལས་ཀྱི་ངོ་བོ། ལས་ཉམས་སུ་མྱོང་བའི་དོན། ལས་འཆགས་པའི་དུས་སོ། ། དང་པོ་ལ་གང་གིས་ལས་བྱེད་པའི་དགེ་འདུན།
བརྗོད་པ་ལས་མཁན། བསྒྲུབ་བྱ་དོན་དང་གསུམ། དང་པོ་ལ་གྲངས་ཚང་བ། ཁ་སྐོང་གི་ཆོས་དང་ལྡན་པ། མི་མཐུན་པ་གཉིས་དང་བྲལ་བའོ། ། དང་པོ་ལ་སྡོམ་ཚིག་དང༌། དེའི་དོན་གཉིས། དང་པོ་ནི། བཞི་བཅུ་ཉེར་གཉིས་ཉི་ཤུ་དང༌། ། བཅུ་གཉིས་བཅུ་གཅིག་བཅུ་དང་དགུ། །
བརྒྱད་དྲུག་ལྔ་བཞི་དགོས་པ་ཡི། ། ལས་ནི་རྣམ་པ་བཅུ་གཅིག་གོ ། ཞེས་སོ། ། གཉིས་པ་ལ་བཅུ་གཅིག་ལས་དང་པོ་ནི། ཡུལ་དབུས་སུ་དགེ་སློང་མ་དབྱུང་བ་ལ་ཕའི་ཚོགས་ཉི་ཤུ་མའི་ཚོགས་ཉི་ཤུའོ། ། གཉིས་པ་ནི། ཡུལ་དབུས་སུ་བུད་མེད་བསྙེན་པར་རྫོགས་པ་ལ་ཕའི་ཚོགས་བཅུ་མའི་ཚོགས་བཅུ་གཉིས་སོ། ། གསུམ་པ་ནི། མཐའ་འཁོབ་ཏུ་མ་དབྱུང་བ་ལ་ཕ་དང་མའི་ཚོགས་བཅུ་བཅུའོ། ། དབུས་སུ་ཕ་དབྱུང་བ་ལ་ཕའི་ཚོགས་ཉི་ཤུའོ། །
བཞི་པ་ནི། ཡུལ་དབུས་སུ་སྔ་རོལ་གྱི་སྡོམ་པ་གཉིས་དང༌། འཁོར་དང་འཁོར་མང་པོར་འཇོག་པའི་གནང་བ་བྱིན་པ་ལ་མའི་ཚོགས་བཅུ་གཉིས་སོ། ། ལྔ་པ་ནི། མཐའ་འཁོབ་ཏུ་མ་བསྙེན་པར་རྫོགས་པ་ལ་ཕའི་ཚོགས་ལྔ་མའི་ཚོགས་དྲུག་གོ ། དྲུག་པ་ནི། ཡུལ་དབུས་སུ་ཕ་བསྙེན་པར་རྫོགས་པ་ལ་ཕའི་ཚོགས་བཅུའོ། ། བདུན་པ་ནི། མའི་དགག་དབྱེ་ལ་ཕ་བཞི་མ་བཞི་དགག་དབྱེ་གོ་བར་བྱེད་པའི་དགེ་སློང་གཅིག་གོ ། བརྒྱད་པ་ནི།
མའི་སྤོ་མགུ་སྤྱོད་པ་ལ་ཕ་མ་བཞི་བཞིའོ། ། དགུ་པ་ནི། མཐའ་འཁོབ་ཏུ་སྔ་རོལ་གྱི་སྡོམ་པ་གཉིས་དང༌། འཁོར་དང་འཁོར་མང་པོར་འཇོག་ ༼༤༡༥༽ པའི་གནང་བ་བྱིན་པ་ལ་མའི་ཚོགས་དྲུག་གོ ། བཅུ་པ་ནི། ཕའི་དགག་དབྱེ་བྱེད་པ་ལ་ཕའི་ཚོགས་ལྔའོ། ། མཐའ་འཁོབ་ཏུ་ཕ་བསྙེན་པར་རྫོགས་པ་ལ་ཕའི་ཚོགས་ལྔའོ། ། བཅུ་གཅིག་པ་ནི། གསོ་སྦྱོང་ལ་སོགས་པའི་ལས་གཞན་རྣམས་ལ་བཞིའི་ཚོགས་སོ། ། གཉིས་པ་དང་གསུམ་པ་ནི་སྔར་བཤད་པ་ལྟར་རོ། །
གཉིས་པ་ལས་མཁན་ནི། ཁ་སྐོང་བའི་ཆོས་དང་ལྡན་པ་ལས་དེ་དང་དེ་བརྗོད་པ་ལ་མཁས་ཤིང་གུས་པའོ། ། དམིགས་གསལ་ནི། གསོ་སྦྱོང་གི་ཚེ་སོ་ཐར་གྱི་མདོ་འདོན་པ་པོ་གཞན་མེད་ན་སྤོ་བ་སྤྱོད་པ་དང་མགུ་བ་སྤྱོད་པས་ཀྱང་བྱར་རུང་ངོ༌། ། གསུམ་པ་བསྒྲུབ་བྱ་དོན་ལ་སེམས་ཅན་མ་ཡིན་པ་དང༌། སེམས་ཅན་ལ་བྱ་བ་གཉིས། དང་པོ་ལ་བརྒྱད་དེ། མཚམས་ཆེ་ཆུང་བཅད་པ། དེ་གཉིས་གྲོལ་བ། མཚམས་སུ་མི་འབྲལ་བའི་གནང་བ་སྦྱིན་པ།
དེ་གྲོལ་བ། སྲ་བརྐྱང་ལ་བློ་མཐུན་པར་བྱ་བ། སྲ་བརྐྱང་དབྱུང་བ། མཚམས་ཐ་དད་ལ་གསོ་སྦྱོང་གཅིག་པའི་གནས་པ་སྦྱིན་པའོ། ། གཉིས་པ་ལ་ཁྱིམ་པ་དང༌། རབ་བྱུང་ལ་བྱ་བ་གཉིས། དང་པོ་ལ་ལྔ་སྟེ། ལྷུང་བཟེད་ཁ་སྦུབ་པ། དེ་ཉིད་ལྡོག་པ། ཁྱིམ་གྱི་བསླབ་པའི་སྡོམ་པ་བྱིན་པ།
དེ་ཉིད་བག་ཡངས་སུ་བྱ་བ། མུ་སྟེགས་ཅན་ལ་གནས་པ་སྦྱིན་པའོ། ། གཉིས་པ་ལ་བསྙེན་པར་མ་རྫོགས་པ་ལ་བྱ་བ་དང༌། རྫོགས་པ་ལ་བྱ་བ་གཉིས། དང་པོ་ནི། སྔ་རོལ་གྱི་སྡོམ་པ་གཉིས། བསྙེན་པར་རྫོགས་པ། དགེ་ཚུལ་བསྙིལ་བ། དབྱར་མཚམས་ཀྱི་ཕྱི་རོལ་དུ་འགྲོ་བའི་གནང་བ་སྦྱིན་པའོ། ། གཉིས་པ་ལ་སྦྱིན་པའི།
བསྐོ་བའི། མི་མཐུན་པའི་ལས་སོ། ། དང་པོ་ལ་ཉེར་གཅིག་སྟེ། ཁང་པ་དང་ཁང་ཆེན་གྱི་གནང་བ་སྦྱིན་པ། སྣམ་སྦྱར་དང་མི་འབྲལ་བའི། སྟན་གཉིས་པ་བྱེད་པའི། གསོ་སྦྱོང་ཐ་དད་ལ་རྙེད་པ་གཅིག་ཏུ་བྱ་ ༼༤༡༦༽ བའི། སྨྱོས་པའི། དབྱར་མཚམས་ཀྱི་ཕྱི་རོལ་ཏུ་འགྲོ་བའི་གནང་བ་སྦྱིན་པ། ལྟུང་བ་གསལ་པོར་མི་དྲན་པ་ལ་དེའི་ངོ་བོ་ཉིད་ཚོལ་བ་སྦྱིན་པ།
ནན་ཏུར་བྱས་པ་ལ་གཟོད་པ་སྦྱིན་པ། ཕན་ཚུན་མི་མཐུན་པ་ལ་མཐུན་པ་སྦྱིན་པ། མཐུན་པའི་རྐྱེན་བཀྲ་ཤིས་པའི། གནོད་པ་བཟློག་པའི་གསོ་སྦྱོང་སྦྱིན་པ། དྲན་པས་འདུལ་བ། མ་མྱོས་པས་འདུལ་བ། མཁར་བའི་གནང་བ། དྲྭ་བའི་གནང་བ། ཆོས་གོས་ངན་པ་ལ་ཆོས་གོས་སྦྱིན་པའི་གནང་བ་སྟེར་བའོ། ། གཉིས་པ་ནི།
གསང་སྟོན་བསྐོ་བ། དགེ་སློང་མའི་སྟོན་པ། གནས་མལ་སྟོབས་པ། དགག་དབྱེ་བྱེད་པ། སྲ་བརྐྱང་གདིང་བ། ནགས་ཉུལ་བའི་དགེ་སློང་བསྐོ་བ་ལྟ་བུའོ། ། གསུམ་པ་ལ་ཆད་པས་བཅད་པ་དང༌། དེའི་རྗེས་སུ་མཐུན་པའི་ལས་སོ། ། དང་པོ་ནི། སྡིགས་པ་སྨད་པ་ལ་སོགས་པ་ནན་ཏུར་གྱི་ལས་སོ། །
གཉིས་པ་ནི། བསྒོ་གྱུར་གྱི་ལས་དང་ངན་པའི་གྲངས་སུ་གཞུག་པའི་ལས་སོ། ། གཉིས་པ་ལ་འདུ་ཤེས་དང༌། ཀུན་སློང་གཉིས། དང་པོ་ནི། སྦྱིན་པའི་ལས་ལ་བསྒྲུབ་བྱའི་འདུ་ཤེས་གཙོ་བོ་ཡིན་ཏེ། མཁན་སློབ་དགེ་འདུན་དང་བཅས་པ་མཚན་ཉིད་དང་མི་ལྡན་པ་ཡིན་ཀྱང༌། བསྒྲུབ་བྱའི་བློ་ངོས་ནས་དེ་མཚན་ཉིད་དང་ལྡན་པར་འདུ་ཤེས་པ་ལ་སྡོམ་པ་འཆགས་པ་དང༌། མཚན་ཉིད་དང་ལྡན་པ་ལ་མི་ལྡན་པར་འདུ་ཤེས་པ་ལ་མི་ཆགས་པར་བཤད་པའི་ཕྱིར། མི་མཐུན་པའི་ལས་ལ་དགེ་འདུན་གྱི་འདུ་ཤེས་གཙོ་བོ་ཡིན་ཏེ།
དོན་ལ་ཕམ་པ་འཆབ་བཅས་མ་བྱུང་ཡང་དགེ་འདུན་གྱིས་བྱུང་བར་འདུ་ཤེས་ནས་གནས་ནས་ཕྱུང་བ་ལ་གནས་དབྱུང་གི་ལས་འཆགས་པའི་ཕྱིར། གཉིས་པ་ནི། ཞེ་ཐག་པ་ནས་བྱེད་པར་འདོད་པ་བསྟན་པ་དང་སེམས་ཅན་ལ་ཕན་ཞིང་ངེས་འབྱུང་གི་བསམ་པས་ཟིན་པའོ། ། གསུམ་པ་ལ་ལས་ཀྱི་ངོ་བོ། དབྱེ་བ་སྤྱིར་བསྟན་པ་ ༼༤༡༧༽ ནང་ཚན་གྱི་དབྱེ་བ་སོ་སོར་བཤད་པའོ། ། དང་པོ་ནི། ཁ་སྐོང་གི་ཆོས་དང་ལྡན་པའི་དགེ་སློང་གིས་ངོ་བོ་མ་ནོར་གོ་རིམ་མ་འཁྲུགས་ཚིག་ཕྱེད་ཀྱང་མ་འཁྲུལ་བར་རྗོད་པར་བྱེད་པའི་ངག་གི་རིག་བྱེད་དོ། ། དོན་གོ་བ་ལ་མི་གནོད་ན་གོ་རིམ་ཅུང་ཟད་འཁྲུགས་པ་དང་ཚིག་གི་ཆ་ཤས་ཅུང་ཟད་ནོར་བས་ལས་མི་འཆགས་པ་མ་ཡིན་ཏེ། ཚིག་དང་དོན་གཉིས་ཀྱི་ནང་ནས་དོན་གཙོ་བོ་ཡིན་པའི་ཕྱིར། དེ་ལྟར་ཡང༌།
དོན་གྱི་སྐབས་དག་གིས་གོ་རིམ་འཁྲུགས་པས་ནི་མི་འཆགས་པ་མ་ཡིན་ནོ། ། དེ་ནི་མི་བྱ་བ་ཉིད་དོ། ། ཞེས་གསུངས་པའི་ཕྱིར། གཉིས་པ་ནི། དགེ་སློང་གིས་བྱ་བའི་ལས་རིགས་ལ་བརྒྱ་རྩ་གཅིག་ཡོད་དེ། གསོལ་བ་འབའ་ཞིག་པའི་ལས་ཉེར་བཞི། གསོལ་བ་དང་གཉིས་ཀྱི་ལས་ཞེ་བདུན། གསོལ་བ་དང་བཞིའི་ལས་སུམ་ཅུ་ཡོད་པའི་ཕྱིར། ལུང་གཏམ་གྱི་གཞི་ལས་བཙུན་པ་ལས་དུ་དག་ཅིག་མཆིས། ཉེ་བར་འཁོར་བརྒྱ་རྩ་གཅིག་གོ །
བཙུན་པ་ལས་དུ་དག་གིས་ལས་ཐམས་ཅད་བསྡུས། ཉེ་བར་འཁོར་གསུམ་གྱིས་ཏེ་གསུམ་གང་ཞེ་ན། གསོལ་བའི་ལས་དང༌། གསོལ་བ་དང་གཉིས་ཀྱི་ལས་དང༌། གསོལ་བ་དང་བཞིའི་ལས་སོ། ། བཙུན་པ་ལས་བརྒྱ་རྩ་གཅིག་པོ་གང་དག་ལགས་པ་དེ་དག་ལ་གསོལ་བའི་ལས་དག་ནི་དུ། གསོལ་བ་དང་གཉིས་ཀྱི་ལས་དག་ནི་དུ། གསོལ་བ་དང་གཞིའི་ལས་དག་ནི་དུ་ཞིག་མཆིས། བཀའ་སྩལ་པ། ཉེར་བར་འཁོར་གསོལ་བའི་ལས་ནི་ཉི་ཤུ་རྩ་བཞིའོ། །
གསོལ་བ་དང་གཉིས་ཀྱི་ལས་ནི་བཞི་བཅུ་རྩ་བདུན་ནོ། ། གསོལ་བ་དང་བཞིའི་ལས་ནི་སུམ་ཅུའོ། ། ཞེས་པ་ལྟར་རོ། ། གསུམ་པ་ལ་གསོལ་བ་འབའ་ཞིག་པའི་ལས། གསོལ་བ་དང་གཉིས་ཀྱི་ལས། གསོལ་བ་དང་བཞིའི་ལས་སོ། ། དང་པོ་ལ་སྡོམ་ཚིག་དང༌། དེའི་དོན་གཉིས། དང་པོ་ནི། གསང་དང་ནང་དུ་དྲི་ཕྱིར་དང༌། །
གསོ་ ༼༤༡༨༽ སྦྱོང་དེ་ལ་ལྟུང་བཅས་དང༌། ། དེ་ལ་དགེ་འདུན་ཡིད་གཉིས་དང༌། ། རྩོད་དང་ངེས་ཉིད་མ་ཡིན་དང༌། ། དེ་ཡི་དོན་དུ་ལྔ་པོ་དག ། ཐམས་ཅད་དགག་དབྱེར་གཏོགས་པ་ཡིན། ། དབྱར་གནས་ཁས་བླངས་ཉིད་དང་ནི། ། ཤི་བའི་རྫས་དང་ནོར་འདྲ་དང༌། ། ཆོས་གོས་སྲ་བརྐྱང་གཏད་པ་དང༌། ། ཆོས་གོས་སྦྱིན་པར་བྱ་བ་དང༌། ། གནས་ངན་ལེན་ནི་བརྗོད་པ་དང༌། །
གྲངས་སུ་གཞུག་པ་བཞི་དག་དང༌། ། ཁྱིམ་གྱི་སྡོམ་དང་དེ་གཞིག་དང༌། ། ལྷུང་བཟེད་ཁ་སྦུབ་བྱ་བ་དང༌། ། དེ་ཉིད་བཟློག་པར་བྱ་བ་དག ། གསོལ་བ་འབའ་ཞིག་ལས་ཡིན་ནོ། ། ཞེས་སོ། ། གཉིས་པ་ནི། གསོལ་བ་འབའ་ཞིག་པའི་ལས་ཉེར་བཞི་སྟེ། གསང་སྟོན་བསྐོ་བའི་ལས། དགེ་འདུན་གྱི་ནང་དུ་བར་ཆད་དྲི་བའི་ལས།
གསོ་སྦྱོང་གི་ལས། གསོ་སྦྱོང་གི་སྦྱོར་བའི་ཚེ་ལྟུང་མཐུན་བྱིན་གྱིས་རློབ་པའི་ལས་བཞི་སྟེ། ལྟུང་བ་བྱུང་བར་ངེས་པ། ལྟུང་བ་བྱུང་མ་བྱུང་ཡིད་གཉིས་ཟ་བ། དགེ་འདུན་ཐམས་ཅད་ལྟུང་བའི་ཕྱིར་རྩོད་པ། ལྟུང་བ་བྱུང་བར་ངེས་ཀྱང་ངོ་བོ་གང་ཡིན་མ་ངེས་པའི་ཚེ་བྱིན་གྱིས་བརླབ་པའོ། ། དགག་དབྱེ་ལ་ཡང་ལྔ་སྟེ། དགག་དབྱེའི་ལས་དངོས། སྦྱོར་བའི་ཚེ་ལྟུང་བ་བྱིན་གྱིས་རློབ་པ་བཞིའོ། ། དབྱར་ཁས་ལེན་གྱི་ལས།
ཤི་བའི་རྫས་དང་དེའི་ནོར་འདྲ་བ་བྱིན་གྱིས་རློབ་པའི་ལས། ཆོས་གོས་སྲ་བརྐྱང་གཏད་པ། ཆོས་གོས་ངན་པ་ཅན་ལ་ཆོས་གོས་སྦྱིན་པ་གཅིག་ཏུ་བྱས་པའི་ལས། དགེ་སློང་དང་དགེ་སློང་མ་སྡིག་པའི་ལྟ་བ་ཅན་གྱི་གནས་ངན་ལེན་ཁྱིམ་པ་ལ་བརྗོད་པར་བྱེད་པ་པོ་བསྐོ་བའི་ལས། ངན་པའི་གྲངས་སུ་གཞུག་པའི་ལས་བཞི་སྟེ། ཞལ་ཏ་བ་ལ་བཤེས་ངོར་འཕྱ་བ། ཟུར་གྱིས་འཕྱ་བ། བསྒོ་བའི་ཚིག་གིས་གཞན་རྣ་ལ་གཟོན་པ། ཅི་ཡང་མི་སྨྲ་བས་གཞན་རྣ་ལ་གཟོན་པ་ལ་ངན་པའི་གྲངས་སུ་གཞུག་པའོ། ། ཁྱིམ་གྱི་བསླབ་པའི་སྡོམ་པ་སྦྱིན་པ།
དེ་ཕྱིས་བཤིག་པ། ༼༤༡༩༽ ལྷུང་བཟེད་ཁ་སྦུབ་པ། དེ་ཉིད་ཁ་སྲོང་བའི་ལས་རྣམས་སོ། ། གཉིས་པ་ལ་སྡོམ་ཚིག་དང༌། དེའི་དོན་གཉིས། དང་པོ་ནི། གནས་དང་མཚམས་ནི་གཉིས་པོ་དང༌། ། མི་འབྲལ་མྱོས་དང་དགག་དབྱེ་དང༌། ། གནས་མལ་སྟོབས་པར་བྱེད་པ་དང༌། ། རུང་བའི་ས་གཞི་རྐོ་བ་དང༌། །
སྲ་བརྐྱང་དང་ནི་དེ་འདིང་དང༌། ། སྤོང་དང་ལག་གི་བླ་དང་ནི། ། གནས་ཁང་སྐོ་ལ་སོགས་པ་དང༌། ། གཟུ་དང་གསལ་དང་སྦེད་པ་དང༌། ། ཚུལ་ཤིང་འབྲིམ་པར་བྱེད་པ་དང༌། ། ཁང་པ་ཁང་ཆེན་བསྟན་པ་དང༌། ། གླེང་དང་འབྲལ་བར་མི་འགྱུར་དང༌། ། སྟན་དང་ལྷུང་བཟེད་འབྲིམ་པ་དང༌། ། མ་དད་གོ་བར་བྱ་བ་དང༌། ། སྟོན་པ་དང་ནི་ནགས་ཉུལ་དང༌། །
ཕྱག་མི་བྱ་དང་མང་ཕྱིར་དང༌། ། འཁར་བ་དྲྭ་བའི་ཕྱིར་དང་ནི། ། རྙེད་པ་གཅིག་ཏུ་བྱ་ཕྱིར་དང༌། ། བསླབ་པ་སྦྱིན་དང་ཉེར་གནས་དང༌། ། བུ་དང་ཉེ་དུ་ཕྱིར་འགྲོ་བ། ། གསོལ་དང་གཉིས་ཀྱི་ལས་ཡིན་ནོ། ། ཞེས་སོ། ། གཉིས་པ་ནི། གསོ་སྦྱོང་གི་གནས་ལ་བློ་མཐུན་པར་བྱ་བའི་ལས། མཚམས་ཆེ་ཆུང་བཅད་པའི་ལས།
མཚམས་པོ་ཆེའི་ནང་དུ་ཆོས་གོས་དང་མི་འབྲལ་བའི་གནང་བ་སྦྱིན་པ། མྱོས་པའི་གནང་བ་སྦྱིན་པ། དགག་དབྱེ་བྱེད་པ་བསྐོ་བ། གནས་མལ་སྟོབས་པ་བསྐོ་བ། རུང་བའི་ཁང་པ་བྱིན་གྱིས་རློབ་པ། སྲ་བརྐྱང་ལ་བློ་མཐུན་བྱ་བ། སྲ་བརྐྱང་འདིང་བ་པོ་བསྐོ་བ། སྤོང་བ་པའི་ཞལ་ལྟ་བ་བསྐོ་བ། ལག་གི་བླ་བསྐོ་བ་དང་བཅུ་གཅིག གནས་ཁང་བསྐོ་བ་ལ་སོགས་པ་བཅུ་གཉིས་ཏེ།
གནས་ཁང་ཟས་ལ་བསྐོ་བ་གཉིས། ། ཐུག་པ་བག་ཚོས་འབྲིམ་པ་གཉིས། ། ཕྲན་ཚེགས་འབྲིམ་པར་བྱེད་པ་དང༌། ། སྣོད་སྤྱད་འགྲུབ་དང་གོས་ཀྱི་གཉིས། ། དབྱར་གྱི་རས་ཆེན་སྦེད་དང་འགྱེད། ། དངགས་གཞུག་པ་དང་མཛེས་ཆོས་ཏེ། ། གང་ཟག་བཅུ་དང་གཉིས་པོ་དག ། སྟོན་པས་ཡང་དག་གསུངས་པ་ཡིན། ། ཞེས་པ་ལྟར་རོ། ། ༼༤༢༠༽ གོས་ཀྱི་གཉིས་ནི།
གོས་འགྱེད་པ་དང་སྦེད་པའོ། ། དེ་ལྟར་ན་ཉེར་གསུམ་མོ། ། རྩོད་པ་ཞི་བའི་ཕྱིར་དུ་གཟུ་བོ་བསྐོ་བ། དེའི་ཆེད་དུ་གསལ་བ་བསྐོ་བ། རྩོད་པ་སྦེད་པའི་གང་ཟག་བསྐོ་བ། རྩོད་པ་མ་ཞི་ན་གང་མང་ཕྱེ་བའི་ཕྱིར་དུ་ཚུལ་ཤིང་འབྲིམ་པ་བསྐོ་བ། ཁང་པ་དང་ཁང་ཆེན་གྱི་གཞི་རུང་བ་བསྟན་པ་ལ་གནང་བ་སྦྱིན་པའི་ལས་གཉིས། ཁྱིམ་སུན་འབྱིན་པ་ལ་ཆོས་མིན་མང་པོ་གླེང་བའི་གང་ཟག་བསྐོ་བ། རྒན་པོ་དང་ནད་པ་ལ་ཆོས་གོས་དང་མི་འབྲལ་བའི་གནང་བ་སྦྱིན་པ། ལག་གི་བླ་ལ་ལོ་དྲུག་གི་ནང་དུ་སྟན་གཞན་གྱི་གནང་བ་སྦྱིན་པ།
ལྷུང་བཟེད་འབྲལ་མེད་འབྲིམ་པ་བསྐོ་བ་སྟེ་བཅུ། དགེ་སློང་དང་དགེ་སློང་མ་སྡིག་ལྟ་ཅན་དེ་དག་ཁྱིམ་རྣམས་སུ་སོ་སོར་གོ་བར་བྱེད་པའི་གང་ཟག་བསྐོ་བ། དགེ་སློང་མའི་སྟོན་པ་བསྐོ་བ། སོར་བཤགས་མི་འབྱུང་བའི་ཕྱིར་དུ་ནགས་ཉུལ་བ་བསྐོ་བ། དགེ་སློང་གནས་ནས་ཕྱུང་བ་ལ་དགེ་སློང་མ་རྣམས་ཀྱིས་ཕྱག་མི་བྱ་བའི་སྡོམ་པ་སྦྱིན་པ། ལོ་བཅུ་གཉིས་ལོན་ཞིང་འཁོར་མང་པོ་སྐྱོང་ནུས་པའི་དགེ་སློང་མ་ལ་འཁོར་འཇོག་པའི་གནང་བ་སྦྱིན་པའི་ལས། འཁོར་མང་པོ་འཇོག་པའི་གནང་བ་སྦྱིན་པ། རྒན་པོ་དང་ནད་པ་ལ་འཁར་བའི་གནང་བ་སྦྱིན་པ། དེ་དག་ལ་དྲྭ་བའི་གནང་བ་སྦྱིན་པ། གསོ་སྦྱོང་ཐ་དད་པའི་གཙུག་ལག་ཁང་གཉིས་རྙེད་པ་གཅིག་ཏུ་བྱ་བ།
དགེ་སློབ་མའི་བསླབ་པའི་སྡོམ་པ་སྦྱིན་པ། ཚངས་སྤྱོད་ལ་ཉེར་གནས་ཀྱི་སྡོམ་པ་སྦྱིན་པ། དགེ་སློང་མ་ལ་བུ་དང་ལྷན་ཅིག་ཉལ་བའི་གནང་བ་སྦྱིན་པ། མུ་གེའི་ཚེ་ཉེ་དུའི་ཁྱིམ་དུ་འགྲོ་བའི་གནང་བ་སྦྱིན་པ། དབྱར་མཚམས་ཀྱི་ཕྱི་རོལ་དུ་འགྲོ་བའི་གནང་བ་སྦྱིན་པ་སྟེ་བཅུ་བཞི། དེ་ལྟར་ན་བཞི་བཅུ་རྩ་བདུན་ནོ། ། གསུམ་པ་ལ་སྡོམ་ཚིག་དང༌། དེའི་དོན་གཉིས། དང་པོ་ནི། བསྙེན་པར་རྫོགས་པར་བྱ་བ་དང༌། །
མུ་སྟེགས་གནས་དང་མཚམས་གྲོལ་དང༌། ། མཐུན་སྦྱིན་གསོ་སྦྱོང་བདུན་ ༼༤༢༡༽ པོ་དང༌། ། བརྒྱད་དང་དྲན་དང་མ་མྱོས་དང༌། ། དེ་ཉིད་ཚོལ་དུ་གཞུག་པ་དང༌། ། བསྒོ་བར་བྱ་བ་རྣམས་དང་ནི། ། ཉམས་པ་སྦྱིན་པར་བྱ་བ་དང༌། ། གསོལ་དང་བཞི་ཡི་ལས་ཡིན་ནོ། ། ཞེས་སོ། ། གཉིས་པ་ནི། བསྙེན་པར་རྫོགས་པའི་ལས།
མུ་སྟེགས་ཅན་ལ་ཟླ་བ་བཞིར་གནས་པ་སྦྱིན་པ། མཚམས་ཆེ་ཆུང་གྲོལ་བ། ཕན་ཚུན་མི་མཐུན་པ་ལ་མཐུན་པ་སྦྱིན་པ། མཐུན་པའི་གསོ་སྦྱོང་སྦྱིན་པ། སྡིགས་པ་སྨད་པ་སྐྲད་པ་ཕྱིར་འགྱེད་པ་ལ་སོགས་པའི་ནན་ཏུར་བདུན་པོ་གཅིག་ཏུ་བྱས་པ་དང༌། ནན་ཏུར་བྱས་པ་ལ་བཟོད་པ་གསོལ་བའི་ལས་གཅིག སྤོ་སོགས་བརྒྱད་དེ། སྤོ་བ་གསུམ། མགུ་བ་གསུམ། སྤོ་བ་སྤྱད་ནས་རང་བཞིན་གྱི་གནས་སུ་དབྱུང་བ།
སྲ་བརྐྱང་དབྱུང་བ་སྟེ་བརྒྱད་དོ། ། དྲན་པས་འདུལ་བ་སྦྱིན་པ། མ་མྱོས་པས་འདུལ་བ་སྦྱིན་པ། དེའི་ངོ་བོ་ཉིད་ཚོལ་དུ་གཞུག་པ་སྟེ་བཅོ་བརྒྱད། བསྒོ་བར་བྱ་བ་མི་མཐུན་པའི་ལས་བཅུ་གཅིག་སྟེ། དགེ་འདུན་གྱི་དབྱེན། དེའི་རྗེས་སུ་ཕྱོགས་པ། ཁྱིམ་སུན་འབྱིན་པ། བཀའ་བློ་མི་བདེ་བ། སྡིག་ལྟ་མི་གཏོང་བ།
གནས་ནས་དབྱུང་བའི་རྗེས་སུ་ཕྱོགས་པའི་དགེ་སློང་མ། དཀོན་མཆོག་གཏོད་པའི་དགེ་སློང་མ། འཐབ་ཀྲོལ་བྱེད་པ་བདེ་ཞིང་གནས་པ། བདེ་ཞིང་གནས་སུ་འཇུག་པ་རྣམས་ལ་བསྒོ་གྱུར་གྱི་ལས་བྱེད་པ་དང༌། སྡིག་ལྟ་མི་གཏོང་བའི་དགེ་ཚུལ་བསྙིལ་བའི་ལས་སོ། ། ཕམ་པས་ཉམས་པ་ལ་བསླབ་པ་བྱིན་པ་སྟེ་བཅུ་གཉིས་སོ། ། དེ་ལྟར་ན་སུམ་ཅུའོ། ། བཞི་པ་ལས་ཉམས་སུ་མྱོང་བའི་དོན་ནི། ལས་ཀྱི་ཚིག་ཉན་ཤེས་ཀྱིས་ཐོས་ཤིང་ཡིད་ཤེས་ཀྱིས་དེའི་དོན་གོ་བའོ། ། ལྔ་པ་ནི།
གསོལ་བ་འབའ་ཞིག་པའི་ལས་དང༌། གསོལ་བ་དང་གཉིས་ཀྱི་ལས་ལ་ལས་དེ་དག་རྫོགས་མ་ཐག་ཏུའོ། ། གསོལ་བ་དང་བཞིའི་ལས་ལ་བརྗོད་པ་གསུམ་པ་ལ། ངོ་བོ་བརྗོད་པ། བྱ་བ་བརྗོད་པ། ༼༤༢༢༽ བྱེད་པ་བརྗོད་པ་གསུམ་ཡོད་པའི་ངོ་བོ་དང་བྱ་བ་བརྗོད་པ་རྫོགས་མ་ཐག་ཏུ་ལས་འཆགས་པ་ཡིན་ནོ། ། གསུམ་པ་མཇུག་ནི། དགེ་རྩ་རྫོགས་པའི་བྱང་ཆུབ་ཏུ་བསྔོ་བ་ལ་སོགས་པའོ། ། གཉིས་པ་ཞར་བྱུང་ནི། ཆོས་གོས་བྱིན་གྱིས་བརླབ་པ་དང་གསོ་སྦྱོང་བྱིན་གྱིས་བརླབ་པ་ལ་སོགས་པ་དགེ་འདུན་གྲངས་མ་ཚང་བ་དང་བསྙེན་པར་མ་རྫོགས་པས་ཀྱང་བྱ་རུང་བའི་སྔགས་ཚིག་རྣམས་སོ། །
གསུམ་པ་ཕྱིར་བཅོས་ལ་ལྟུང་བ་ཕྱིར་བཅོས་དང༌། རྩོད་པ་ཕྱིར་བཅོས་སོ། ། དང་པོ་ལ་རང་སྟོབས་དང༌། གཞན་སྟོབས་ཀྱིས་ཕྱིར་བཅོས་པ་གཉིས། དང་པོ་ལ་སྤྱིར་བསྟན་པ་དང༌། དེའི་ཡན་ལག་གཉིས། དང་པོ་ལ་ཕྱིར་བཅོས་ཀྱི་རྒྱུ་ནན་ཏུར་དང༌། ཕྱིར་བཅོས་དངོས་གཉིས། དང་པོ་ལ་སྤྱིར་བསྟན་པ། སོ་སོར་བཤད་པ།
ནན་ཏུར་བྱས་པ་ལ་བཟོད་པ་བླང་བ་དང་གསུམ། དང་པོ་ལ་གཞི་གང་ལ་བྱ་བ། དགེ་འདུན་གང་གིས་བྱ་བ། དུས་ནམ་གྱི་ཚེ། དགོས་པ་གང་གི་ཆེད་དུ། ཆོ་ག་ཇི་ལྟ་བུས། སའི་ཁྱད་པར་རོ། ། དང་པོ་ནི། ནན་ཏུར་སོ་སོའི་གཞི་མ་ཞི་བར་ཡོད་པ། སྡེ་སྣོད་འཛིན་པ་དང་ཀུན་གྱིས་ཆེན་པོར་ཤེས་པ་དང་ཕྱོགས་མང་བ་ལ་སོགས་པ་དགེ་འདུན་བྱེ་འགྱུར་གྱི་དགག་བྱ་ཡོད་པ་མ་ཡིན་པའི་གང་ཟག་མངོན་སུམ་དུ་འདུག་པ་ལ་བྱེད་དགོས་ཏེ།
དེ་ལྟར་ཡང༌། གཞི་མ་ཞི་བར་ཤེས་ནས་གླེང་བ་པོས་སོ་སོར་ཤེས་པར་བྱས་ཤིང་མངོན་སུམ་དུ་འཇོག་པ་ལ་ནན་ཏུར་གྱི་ལས་བྱའོ། ། ཞེས་གསུངས་པའི་ཕྱིར། གཉིས་པ་ནི། དགེ་འདུན་ཁྱད་པར་གསུམ་ལྡན་གྱིས་སོ། ། གསུམ་པ་ནི། དབྱར་གྱི་ནང་མ་ཡིན་པ་དགེ་འདུན་བྱེ་འགྱུར་གྱི་དགག་བྱ་ཡོད་པ་མ་ཡིན་པའི་དུས་སུའོ། ། བཞི་པ་ནི། སྔར་བྱས་ཀྱི་བྱ་བ་ངན་པ་འཕྲོ་གཅོད་པ་དང༌། ཕྱིར་བཅོས་ལ་གཞུག་པ་དང་བསྟན་པ་དང་སེམས་ཅན་ལ་ཕན་པའི་ཆེད་དུའོ། །
ལྔ་པ་ནི། སྦྱོར་བ་གླེང་དྲན་དང་བཞམས་བསྒོ་བྱས་པ་དང༌། དངོས་ ༼༤༢༣༽ གཞི་གསོལ་བཞིའི་ལས། མཇུག་གོ་བར་བྱ་བའི་ཚུལ་གྱིས་སོ། ། དྲུག་པ་ལ་ནན་ཏུར་ཡིན་ལ་དམན་པའི་ས་ན་གནས་པ་མ་ཡིན་པའི་མུ། དམན་པའི་ས་ན་གནས་པ་ཡིན་ལ་ནན་ཏུར་མ་ཡིན་པའི་མུ། གཉིས་ཀ་ཡིན་པའི་མུ། གཉིས་ཀ་མ་ཡིན་པའི་མུ་དང་བཞི། དང་པོ་ནི། གསོ་སྦྱོང་བཞག་པ་དང་གསོལ་བ་དང་བརྗོད་པའི་ལས་བཞག་པ་ལྟ་བུ།
གཉིས་པ་ནི། སྤོ་བ་སྤྱོད་པ་དང་མགུ་བ་སྤྱོད་པ་ལྟ་བུ། གསུམ་པ་ནི། སྡིགས་པ་ལ་སོགས་པའི་ནན་ཏུར་བཞི་དང་གནས་དབྱུང་བྱས་པ་ལྟ་བུའོ། ། བཞི་པ་ནི། རང་བཞིན་དུ་གནས་པའི་དགེ་སློང་རྣམ་དག་ལྟ་བུའོ། ། གཉིས་པ་ལ་སྡིགས་པ། སྨད་པ། བསྐྲད་པ། ཕྱིར་འགྱེད་ནན་ཏུར།
གནས་དབྱུང༌། གསོ་སྦྱོང་བཞག་པ། དགག་དབྱེ་བཞག་པ། གསོལ་བ་དང་བརྗོད་པ་བཞག་པ། དགེ་ཚུལ་བསྙིལ་བ། ལྷུང་བཟེད་ཁ་སྦུབ་པ་དང་བཅུ། དང་པོ་ནི། འཐབ་ཀྲོལ་བྱེད་པ་ལ་འཐབ་ཀྲོལ་གྱི་བྱ་བ་འདི་ཐོང་ཞིག་མི་གཏོང་ན་གནས་ནས་དབྱུང་བར་བྱའོ་ཞེས་སྡིགས་པར་བྱེད་པའོ། ། གཉིས་པ་ནི། དགེ་འདུན་ལྷག་མ་ཕྱིར་མི་འཆོས་པར་བཞི་བརྒྱུད་བྱེད་པ་ལ་གང་ཟག་རང་དབང་ཅན་ཡིན་ཀྱང༌།
རང་མགོ་མི་ཐུབ་པར་འདུག་པས་དགེ་སློང་གཞན་ལ་གནས་ཆོས་ཤིག་ཅེས་སྨོད་པར་བྱེད་པའོ། ། གསུམ་པ་ནི། མྱོས་འགྱུར་འཐུང་བ་ལ་སོགས་པ་ཁྱིམ་པ་སུན་འབྱིན་གྱི་སྤྱོད་པ་བྱེད་པ་ལ་མ་དད་པ་བཟློག་པའི་ཕྱིར་དུ་སུན་འབྱིན་པའི་གནས་དེ་ནས་གཞན་དུ་སྤྲོད་པར་བྱེད་པའོ། ། བཞི་པ་ནི། ཁྱིམ་པ་སོགས་ལ་བརྙས་ཐབས་བྱེད་པ་ལ་གང་ཟག་མཛའ་བ་དང་ཡིད་གཅུགས་པ་ལས་ཕྱིར་འགྱེད་པར་བྱེད་པའོ། ། ལྔ་པ་ལ་ཕྱིར་མི་འཆོས་པ་གནས་ནས་དབྱུང་བ། མ་མཐོང་བ། སྡིག་ལྟ་མི་གཏོང་བ། རྣམ་པར་གཏན་ལ་མ་ཕེབས་པ། འཐབ་ཀྲོལ་གྱི་རྒྱུ་ཉེ་བར་གནས་པ།
དགེ་སློང་མ་དང་ ༼༤༢༤༽ བདེ་ཞིང་གནས་པ་གནས་ནས་དབྱུང་བ་དང་དྲུག དང་པོ་ནི། ལྷག་མ་ལ་སོགས་པའི་ལྟུང་བ་བྱུང་བར་ཀུན་ལ་གྲགས་ཀྱང་ཕྱིར་མི་འཆོས་པའི་གང་ཟག་ལའོ། ། གཉིས་པ་ནི། ལྟུང་བ་ཡོད་ཀྱང་མེད་དོ་ཞེས་སྨྲ་བའོ། ། གསུམ་པ་ནི། མྱོས་འགྱུར་འཐུང་བ་ལ་ལྟུང་བ་མེད་དོ་ཞེས་སྡིག་ལྟ་མི་གཏོང་བའོ། ། བཞི་པ་ནི། རྩོད་པ་ཞི་བའི་ཐབས་བྱས་ཀྱང་གཏན་ཞི་མ་ནུས་པའི་གང་ཟག་ལའོ། ། ལྔ་པ་ནི།
འཕྲལ་ལུས་ངག་བཙུན་པ་ལྟར་བྱེད་ཀྱང་འཐབ་ཀྲོལ་གྱི་རྒྱུ་དམ་དུ་འཛིན་པ་ལའོ། ། དྲུག་པ་ནི། དགེ་སློང་མ་རྣམས་དང་ལྷན་ཅིག་ཏུ་འཕྱར་གཡེང་དང་རྩ་ཧྲལ་གྱིས་གནས་པའི་གང་ཟག་ལའོ། ། དྲུག་པ། བདུན་པ། བརྒྱད་པ་གསུམ་ནི། ལྟུང་བ་གླེངས་ཀྱང་སྐབས་མི་འབྱེད་མཉན་པར་མི་བྱེད་པའི་གང་ཟག་ལ། གསོ་སྦྱོང་གི་དུས་སུ་གསོ་སྦྱོང་འཇོག དགག་དབྱེ་བྱེད་དུས་སུ་དགག་དབྱེ་འཇོག ལས་བྱེད་པའི་དུས་སུ་གསོལ་བ་དང་བརྗོད་པའི་ལས་འཇོག་པའོ། །
དགུ་པ་ནི། སྡིག་ལྟ་ཅན་གྱི་དགེ་ཚུལ་ལ་ཟློག་བྱེད་ཀྱི་རྐྱེན་ལྔས་བཟློག་ཀྱང་མཐའ་མི་གཏོང་བ་གནས་ནས་དབྱུང་བ་ལྟ་བུའོ། ། བཅུ་པ་ནི། དགེ་འདུན་ལ་མ་དད་ཅིང་སྐུར་པ་འདེབས་པའི་ཁྱིམ་པ་ལ་ཆོས་མི་འཆད་སྟན་ལ་མི་འདུག་བསོད་སྙོམས་མི་ལེན་པའི་ལས་བྱེད་པའོ། ། དཔེར་ན་ལྷུང་བཟེད་ཁ་སྦུབ་པའི་ནང་དུ་ཟས་མི་འགྲོ་བ་བཞིན་ནོ། ། གསུམ་པ་ལ་གང་ལ་བཟོད་པ་བླང་བའི་ཡུལ། གང་གིས་ལེན་པའི་གང་ཟག ཇི་ལྟར་ལེན་པའི་ཆོ་ག དེ་ལྟར་བླངས་པའི་དགོས་པའོ། ། དང་པོ་ནི།
ནན་ཏུར་གྱི་གཞི་ཡོད་པ་ལ་ནན་ཏུར་བྱས་པ་ལ་བརྟེན་ནས་ཞེ་ཐག་པ་ནས་བཟོད་པ་འབུལ་འདོད་པ་ལའོ། ། གཉིས་པ་ནི། དགེ་འདུན་ཁྱད་པར་གསུམ་ལྡན་གྱིས་སོ། ། གསུམ་པ་ནི། སྦྱོར་བ་གསོལ་བ་བཏབ། དངོས་གཞི་ལས་བྱེད། མཇུག་སྤྲོ་བ་བསྐྱེད་པའི་ཚུལ་གྱིས་སོ། ། བཞི་པ་ནི། ས་རང་ ༼༤༢༥༽ བཞིན་དུ་གནས་པ་ཐོབ་པའི་ཕྱིར་དུའོ། ། གཉིས་པ་ཕྱིར་བཅོས་དངོས་ལ།
ལྟུང་བ་བྱིན་གྱིས་བརླབ་པ། མཐོལ་བ། བསྡམ་པ། བཤགས་པ། ཆད་ལས་བཅད་པའོ། ། དང་པོ་ནི། གསོལ་བ་འབའ་ཞིག་པའི་ལས་ཀྱིས་བྱིན་གྱིས་བརླབ་པ་ཡིན་ལ་དེའི་དགོས་པ་ནི། ལྟུང་བའི་རྣམ་སྨིན་མི་འཕེལ་བ་དང་གཉེན་པོས་ཟིན་པས་ནུས་པ་ཆུང་དུ་འགྲོ་བ་དང་ལས་ཀྱི་ཁ་སྐོང་དུ་རུང་བའི་ཆེད་དུའོ། ། གཉིས་པ་ལ་ཡུལ། གང་ཟག
བསམ་པ། ཆོ་ག དགོས་པའོ། ། དང་པོ་ནི། བསྒོ་གྱུར་རྣམས་ནི་མཚམས་ནང་དེར་གཏོགས་པ་ཐམས་ཅད་ལའོ། ། ལྷག་མ་དང་པོ་ལས་གྱུར་པ་རྣམས་ནི་དགེ་འདུན་ལའོ། ། སོར་བཤགས་ནི། གནས་ཁང་དེར་གཏོགས་པ་ཐམས་ཅད་ལའོ། ། གཞན་རྣམས་ནི་གང་ཟག་གཅིག་གི་དྲུང་དུའོ། ། གཉིས་པ་ནི།
རང་རྒྱུད་ལ་ལྟུང་བ་བྱུང་ཞིང་བྱུང་བ་ལྟར་དྲན་པའི་དགེ་སློང་གིས་སོ། ། གསུམ་པ་ནི། སྙིང་ཐག་པ་ནས་མཐོལ་བར་འདོད་ཅིང་སྔར་བྱས་ལ་འགྱོད་པ། ཕྱིན་ཆད་མི་བྱེད་པའི་བསྡམས་སེམས་ཀྱིས་སོ། ། བཞི་པ་ནི། ལྟུང་བ་མཐོལ་བའི་ཡུལ་གྱི་དྲུང་དུ། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་འདི་དང་འདི་བཅབ་པའི་ཉེས་པ་འདི་བྱུང་སྟེ། བདག་དགེ་སློང་མིང་འདི་ཞེས་བགྱི་བས་ལྟུང་བ་དེ་དག་ཚེ་དང་ལྡན་པའི་དྲུང་དུ་མཐོལ་ལོ། ། འཆགས་སོ། །
མི་འཆབ་བོ། ། མཐོལ་ཞིང་བཤགས་ན་བདག་བདེ་བ་ལ་གནས་པར་འགྱུར་གྱི། མ་མཐོལ་ཞིང་མ་བཤགས་ན་དེ་ལྟར་མི་འགྱུར་བ་ལགས་སོ། ། ཞེས་པ་གསུམ་བརྗོད། མཇུག་ཏུ་མཐོང་སྡོམ་ཐབས་ལེགས་བྱེད་པའོ། ། བཅབ་པའི་ཉེས་པ་མེད་ན། དངོས་གཞིའི་ཉེས་པ་རྐྱང་པ་མཐོལ་བས་ཆོག་གོ ། ལྔ་པ་ནི། དངོས་གཞིའི་ཉེས་པ་མཐོལ་བ་ནི་དེ་འདག་པ་དང་བཅབས་ ༼༤༢༦༽ ཉེས་མི་འབྱུང་བའི་དོན་དུའོ། ། བཅབས་ཉེས་བཤགས་པ་ནི་དེ་འདག་པ་དང༌།
དངོས་གཞིའི་ཉེས་པ་བཤགས་པ་འཆགས་པའི་དོན་དུའོ། ། གསུམ་པ་བསྡམ་པ་ནི། སྔར་བྱས་ལ་འགྱོད་པ་དང༌། ཕྱིན་ཆད་མི་བྱེད་པའི་བསྡམ་སེམས་སྙིང་ཐག་པ་ནས་བྱེད་པའོ། ། དེ་ཡང་དགེ་ཚུལ་ལ་ཕྱོགས་མཐུན་གྱི་ཉེས་བྱས་འདག་པའི་ཆེད་ཡིན་ལ། དགེ་སློང་ལ་ལུས་ངག་ཏུ་མཐོན་པའི་ཡིད་ཀྱི་ཉེས་པ་འདག་པའི་དོན་དུའོ། ། བཞི་པ་བཤགས་པ་ལ་ཡུལ། གང་ཟག བསམ་པ། ཆོ་ག
དགོས་པའོ། ། དང་པོ་ནི། རབ་ལྟུང་བས་གཏན་མ་གོས་པའི་ཆོས་དགུ་ལྡན་གྱི་དགེ་སློང་གི་དྲུང་དུའོ། ། འབྲིང་སྡེ་ཚན་དེ་ཉིད་ཀྱིས་མ་གོས་པ། ཐ་མ་གང་བཤགས་པར་བྱ་བའི་ལྟུང་བ་དེས་མ་གོས་པའོ། ། ཆོས་དགུ་ནི། བསྙེན་རྫོགས་ཀྱི་སྡོམ་པ་རྣམ་དག་དང་ལྡན་པ། མཚན་དང་ལྟ་བ་མཐུན་པ། ཐ་སྙད་གསུམ་དང་ལྡན་པ། ལུས་ཐ་མལ་པར་གནས་པ།
བསམ་པ་རང་བཞིན་དུ་གནས་པ། ཆོས་མ་ཡིན་པའི་ཕྱོགས་སུ་མ་སོང་བ། ས་རང་བཞིན་དུ་གནས་པ། འགྲོ་མིན་བཞི་དང་བྲལ་བ། བྱས་པ་དང་མ་བྱས་པ་དྲན་པར་ནུས་པའོ། ། བྱེ་བྲག་ཏུ་ཕམ་པར་གཏོགས་པའི་སྦོམ་པོ་ལྕི་བ་ལ་དགེ་སློང་དྲུག་ཡན་ཆད་དོ། ། ཡང་བ་ལ་ལྔ་ཡན་ཆད་དོ། ། ལྷག་མའི་སྦོམ་པོ་ལྕི་བ་ལ་བཞི་ཡན་ཆད་དོ། ། དེ་ལས་གཞན་པ་རྣམས་ལ་བཤགས་ཡུལ་གཅིག་ཙམ་ཡོད་པས་ཆོག་གོ ། གཉིས་པ་ནི།
རང་རྒྱུད་ལ་ལྟུང་བས་གོས་ཤིང་དྲན་པའོ། ། གསུམ་པ་ནི། སྙིང་ཐག་པ་ནས་བཤགས་པར་འདོད་པའོ། ། བཞི་པ་ལ་ཡུལ་ཡོད་བཞིན་དུ་ཕྱིར་མ་བཅོས་པའི་ཉེས་པ་བཤགས་པ། བཅབས་པའི་ཉེས་པ་བཤགས་པ། དངོས་གཞིའི་ཉེས་པ་བཤགས་པའོ། ། དང་པོ་ནི། ཡུལ་ཆོས་དགུ་ལྡན་གྱི་དྲུང་དུ། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་ ༼༤༢༧༽ འདི་ཞེས་བགྱི་བ་ལ་ལྟུང་བ་ལྟུང་བྱེད་ཀྱི་སྡེ་ཚན་ལས་ས་བརྐོ་བའི་ལྟུང་བ་བྱུང་བ་ཡུལ་ཡོད་ལ་ཕྱིར་བཞིན་དུ་མ་བཅོས་པའི་ཉེས་པ་བྱུང་སྟེ།
དེ་ཚེ་དང་ལྡན་པའི་སྤྱན་སྔར་མཐོལ་ལོ་བཤགས་སོ། ། ཞེས་པ་གསུམ་བརྗོད། དེ་ནས་མཐོང་སྡོམ་ཐབས་ལེགས་བྱེད་པའོ། ། གཉིས་པ་ནི། གཞན་འདྲ་བ་ལ་ཡུལ་ཡོད་ལ་ཕྱིར་བཞིན་མ་བཅོས་པའི་ཉེས་པ་བྱུང་སྟེ་ཞེས་པའི་ཚབ་ཏུ་བཅབས་པའི་ཉེས་པ་བྱུང་སྟེ་ཞེས་བརྗོད་པའོ། ། གསུམ་པ་ནི། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་ལྟུང་བྱེད་ཀྱི་སྡེ་ཚན་ལས་ས་བརྐོ་བའི་ལྟུང་བ་བྱུང་སྟེ། དེ་ཚེ་དང་ལྡན་པའི་སྤྱན་སྔར་མཐོལ་ལོ་བཤགས་སོ། ། ཞེས་གསུམ་བརྗོད་དེ་མཐོང་སྡོམ་ཐབས་ལེགས་བྱའོ། །
དགེ་ཚུལ་ལ་བཅབ་པའི་ཉེས་པ་བཤགས་མི་དགོས་ཏེ། བཅབས་པའི་ལྟུང་བ་མི་འབྱུང་ཞིང་གསང་སེམས་ཙམ་ནི་བསྡམས་པས་འདག་ནུས་པའི་ཕྱིར། དེས་ན་དགེ་ཚུལ་གྱི་བཤགས་པ་བྱེད་ཚུལ་ནི། ཡུལ་ཆོས་དགུ་ལྡན་གྱི་དྲུང་དུ། བཙུན་པ་དགོངས་སུ་གསོལ། བདག་དགེ་ཚུལ་མིང་འདི་ཞེས་བགྱི་བ་ལ་ལྟུང་བ་ཉེས་བྱས་ཀྱི་སྡེ་ཚན་ལས་ཕྱི་དྲོའི་ཁ་ཟས་ཟོས་པའི་ཉེས་པ་བྱུང་སྟེ། ཞེས་སོགས་སྔར་བཞིན་ནོ། ། ལྔ་པ་ནི། ལྟུང་བ་དེ་དག་འདག་པའི་ཆེད་དུའོ། ། ལྔ་པ་ཆད་ལས་ལ་སྤང་ལྟུང༌།
ལྟུང་བྱེད་འབའ་ཞིག་པ། ལྷག་མ། ཕམ་པ་ཕྱིར་འཆོས་པའི་ཆད་ལས་སོ། ། དང་པོ་ནི། གང་ལ་བརྟེན་ནས་ལྟུང་བ་བྱུང་བའི་དངོས་པོ་དེ་དང་ལྟུང་བ་དེ་བྱུང་ཕྱིན་ཆད་བདག་གིར་བྱས་པའི་ཡོ་བྱད་རྣམས་ཞག་གཅིག་ཏུ་གཞན་ལ་སྤངས་ནས། དངོས་གཞིའི་ལྟུང་བ་བཤགས་པར་བྱེད་པའོ། ། གཉིས་པ་ནི། ཁབ་རལ་འཆོས་པའི་ལྟུང་བ་ལ་ཁབ་རལ་བཅག་ནས་ཕྱིར་འཆོས་པའོ། ། གསུམ་ ༼༤༢༨༽ པ་ལ། སྤོ་བ།
མགུ་བ། དབྱུང་བ་སྦྱིན་པ་དང་གསུམ། དང་པོ་ལ་སྤོ་བ། གཞི་ནས་སྤོ་བ། སླར་ཡང་གཞི་ནས་སྤོ་བ་སྦྱིན་ཚུལ་ལོ། ། དང་པོ་ནི། དགེ་འདུན་ལྷག་མ་བཅབས་པའི་ཉེས་པ་དང་ལྡན་པའི་དགེ་སློང་ལ། བཅབས་ཉེས་འདག་པའི་ཕྱིར་དུ་བཅབས་པའི་ཞག་གྲངས་དང་མཐུན་པར་དགེ་འདུན་གྱི་གཡོག་འབའ་ཞིག་བྱེད་པའི་ཆད་ལས་སྤྱོད་པའི་ཚུལ། གསོལ་བ་དང་བཞིའི་ལས་ཀྱིས་སྦྱིན་པར་བྱེད་པའོ། ། གཉིས་པ་ནི།
དགེ་འདུན་ལྷག་མ་གཉིས་པ་བྱུང་བ་ལ་སྔར་ལྟར་སྦྱིན་པར་བྱེད་པའོ། ། གསུམ་པ་ནི། དགེ་འདུན་ལྷག་མ་གསུམ་པ་བྱུང་བ་ལ་སྔར་བཞིན་སྦྱིན་པའོ། ། བཞི་པ་བྱུང་བ་ལ་སྨད་པ་ནན་ཏུར་རོ། ། གཉིས་པ་ལ་ཡང་མགུ་བ། གཞི་ནས་མགུ་བ། སླར་ཡང་གཞི་ནས་མགུ་བ་སྤྱོད་པའོ། ། དང་པོ་ནི། དགེ་འདུན་ལྷག་མའི་དངོས་གཞི་འདག་པའི་ཕྱིར་དུ། དགེ་སློང་གིས་ཞག་དྲུག
དགེ་སློང་མས་ཟླ་ཕྱེད་ཀྱི་བར་དུ་དགེ་འདུན་གྱི་གཡོག་འབའ་ཞིག་བྱེད་པའི་ཆད་ལས་སྒྲུབ་པའི་ཐབས་གསོལ་བ་དང་བཞིའི་ལས་ཀྱི་སྦྱིན་ནས་སྤྱོད་པའོ། ། གཉིས་པ་ནི། དགེ་འདུན་ལྷག་མ་གཉིས་པ་བྱུང་ན་སྔར་གྱི་མགུ་བ་སྤྱད་པ་དོན་མེད་པས་ཞག་དྲུག་གམ། ཟླ་ཕྱེད་ཀྱི་བར་དུ་མགུ་བ་སྤྱོད་ཚུལ་གཉིས་པ་སྦྱིན་པའོ། ། གསུམ་པ་ནི། སྔར་གྱི་མགུ་བ་སྤྱོད་བཞིན་པའི་གནས་སྐབས་སུ་ལྷག་མ་གསུམ་པ་བྱུང་ན། སྔར་གྱི་མགུ་བ་སྤྱད་པ་དོན་མེད་པས་མགུ་བ་གསུམ་པ་སྦྱིན་པའོ། ། དེས་ན་དགེ་འདུན་ལྷག་མ་གསུམ་སྤྱད་པའི་དགེ་སློང་གིས་མགུ་བ་ཞག་བཅོ་བརྒྱད་དང༌། དགེ་སློང་མས་ཞག་བཞི་བཅུ་རྩ་ལྔ་སྤྱོད་དགོས་སོ། ། དེ་ཡང་སྤོ་བ་སྤྱད་ཟིན་མགུ་བ་མ་སྤྱད་པ་ལ་སྤོ་ལྡན།
མགུ་བ་སྤྱད་ཟིན་རང་བཞིན་གྱི་གནས་སུ་དབྱུང་མ་ཟིན་པ་ལ་མགུ་ལྡན་ཞེས་བྱའོ། ། གསུམ་པ་དབྱུང་བ་ནི། སྤོ་མགུ་སྤྱད་ཟིན་པའི་དགེ་སློང་དེ་ཉིད་ས་ ༼༤༢༩༽ རང་བཞིན་དུ་གནས་པ་ཐོབ་པ་དང་གཟེངས་བསྟོད་པའི་ཕྱིར་དུ་གསོལ་བ་དང་བཞིའི་ལས་ཀྱིས་རང་བཞིན་གྱི་གནས་སུ་དབྱུང་སྟེ། གཞན་གྱི་བསྙེན་བཀུར་བྱ་བའི་གནས་སུ་བྱེད་པའོ། ། བཞི་པ་ལ་ཕམ་པ་འཆབ་མེད་ཕྱིར་བཅོས་པ་དང༌། འཆབ་བཅས་ཕྱིར་བཅོས་པའོ། ། དང་པོ་ནི། དགེ་འདུན་གྱི་ཆད་པ་ལས་ཀྱི་བསླབ་པ་བྱིན་ནས་དགྲ་བཅོམ་པ་མ་ཐོབ་ཀྱི་བར་དུ་དགེ་འདུན་གྱི་བྱ་བ་འབའ་ཞིག་སྒྲུབ་པ་དང༌། ཀློག་པ་ཐོས་བསམ་ལ་བརྩོན་པར་བྱེད། དགྲ་བཅོམ་པ་ཐོབ་པའི་ཚེ་ཕམ་པའི་དངོས་གཞི་དག་པས་རང་བཞིན་གྱི་གནས་སུ་དབྱུང་བར་བྱེད་པའོ། །
གཉིས་པ་ནི། ཕམ་པ་འཆབ་བཅས་ཀྱི་ངོ་བོ་ཕྱིར་བཅོས་སུ་མི་རུང་སྟེ། ཤིང་ཏ་ལའི་མགོ་བོ་བཅད་པའི་དཔེས་གསོར་མི་རུང་བར་བཤད་པའི་ཕྱིར། འོན་ཀྱང་སྟོབས་བཞིའི་སྒོ་ནས་བཤགས་པ་བྱེད་པ་ལ་དགོས་པ་ཡོད་དེ། ཕམ་པས་འབྲས་བུ་སྡུག་བསྔལ་བསྐྱེད་པའི་ནུས་པ་རྣམས་འདག་པར་བྱེད་པའི་ཕྱིར། གཉིས་པ་ལ་བཅབས་པའི་ཉེས་པ་འབྱུང་ཚུལ་དང༌། ས་གཞན་ན་གནས་པའི་ཁྱད་པར་རོ། ། དང་པོ་ལ་ལྟུང་བའི་ངོ་བོ་དང༌། དེ་ཕྱིར་བཅོས་པའི་ཐབས་གཉིས་སོ། ། དང་པོ་ནི།
བཅབས་པའི་ལྟུང་བ་ལ་གཞི། བསམ་པ། སྦྱོར་བ། མཐར་ཐུག་གི་ཡན་ལག་གོ ། དང་པོ་ནི། ལྟུང་བ་དང་ལྟུང་བ་མ་ཡིན་པའི་རྣམ་དབྱེ་ཤེས་ཤིང་དེ་དག་དྲན་པར་ནུས་པའི་དགེ་སློང་ཁོ་ན་ལ་འབྱུང་སྟེ། ལྟུང་བ་དང་ལྟུང་བ་མ་ཡིན་པའི་རྣམ་དབྱེ་མི་ཤེས་པ་དང་དེ་དག་དྲན་པར་མི་ནུས་པ་དང་བསྙེན་པར་མ་རྫོགས་པ་ལ་འཆབ་པའི་ལྟུང་བ་མི་འབྱུང་བའི་ཕྱིར་ཏེ། གཞུང་དུ། འདི་ལ་དགེ་འདུན་ལྷག་མ་མི་ཤེས་པ་ཉིད་དང༌། བཅབས་པའི་སེམས་ཉེ་བར་མ་བཞག་པས་བརྗེད་པ་དང༌།
བྱས་སམ་མ་བྱས་ཅི་ཞིག་ཅི་ལྟ་བུ་ཞིག་ཅེས་དྲན་པར་མི་ནུས་པ་ཉིད་དང༌། བསྙེན་པར་མ་རྫོགས་པ་ཉིད་དང་གནས་ནས་ཕྱུང་བ་ ༼༤༣༠༽ ཉིད་ལ་འཆབ་པ་མི་འབྱུང་ངོ༌། ། ཞེས་གསུངས་པའི་ཕྱིར། གཉིས་པ་ནི། ལྟུང་བ་བྱུང་བ་འབྱུང་བར་འདུ་ཤེས་པ་དང་ཞག་གཅིག་གི་བར་དུ་གསང་འདོད་ཀྱི་བསམ་པ་རྒྱུན་མ་ཆད་པའོ། ། གསུམ་པ་ནི། རང་རྒྱུད་ལ་ལྟུང་བས་གོས་པ་ལ་ཡིད་ཀྱིས་གསང་བར་སེམས་ཤིང་ལུས་ངག་གིས་འཆབ་པར་བརྩོན་པའོ། ། བཞི་པ་ནི། སང་གི་སྐྱ་རེངས་ཤར་བ་ན་དངོས་གཞིར་འགྱུར་རོ། ། དེ་ཡང་འཆབ་སེམས་དང་འཆབ་པའི་ལྟུང་བ་དོན་མི་གཅིག་སྟེ།
དང་པོ་ནི། ལྟུང་བ་གསང་བར་འདོད་པའི་རིག་པ་ཡིན་ལ། གཉིས་པ་ནི། གསང་སེམས་ཀྱིས་ཀུན་ནས་བསླངས་པའི་ལུས་ངག་གི་རིག་བྱེད་དང་རིག་བྱེད་མ་ཡིན་པའི་གཟུགས་ཅན་ཅི་རིགས་པ་ཡིན་པའི་ཕྱིར། གཉིས་པ་ཕྱིར་བཅོས་པའི་ཐབས་བཤད་ཟིན། གཉིས་པ་ས་གཞན་ན་གནས་པ་ལ་སའི་དབྱེ་བ། བསྡུ་བ། བསླབ་བྱའོ། ། དང་པོ་ལ་སྤོ་སོགས་གསུམ། མགུ་སོགས་གསུམ།
སྤོ་ལྡན། མགུ་ལྡན། བསླབ་བྱིན། སྡིགས་པ། སྨད་པ། བསྐྲད་པ། ཕྱིར་འགྱེད། གནས་དབྱུང་དྲུག དགེ་ཚུལ་བསྙིལ་བ་སྟེ་ཉི་ཤུའོ། ། གཉིས་པ་ནི།
སྨད་པ་ས་གཞན་ན་གནས་པ། སྤངས་པ་ས་གཞན་ན་གནས་པ། རྣམ་པར་དག་པ་ས་གཞན་ན་གནས་པ་དང་གསུམ། དང་པོ་ནི། སྡིགས་པ་སོགས་བཞི། གཉིས་པ་ནི། གནས་དབྱུང་དྲུག་དང་བསྙིལ་བའོ། ། གསུམ་པ་ནི། སྤོ་སོགས་དགུའོ། ། ཡང་ན་ས་གཞན་ན་གནས་པ་ཆུང་ངུ་དང༌།
དེ་ན་གནས་པ་ཆེན་པོ་གཉིས། དང་པོ་ནི། སྤོ་ལྡན། མགུ་ལྡན། སྡིགས་པ་སོགས་བཞི། གནས་དབྱུང་དྲུག བསྙིལ་བ་དང་བཅུ་གཉིས་ཡིན་ཏེ། ཁྱད་པར་ཅན་གྱི་སྤྱོད་པ་སྤངས་པ་ཡིན་གྱི་དམན་པའི་སྤྱོད་པ་དང་དུ་ལེན་མི་དགོས་པའི་ཕྱིར། སྤོ་སོགས་གསུམ། མགུ་སོགས་གསུམ།
བསླབ་པ་སྤྱོད་པ་དང་བདུན་ནི་ས་གཞན་ན་གནས་པ་ཆེན་པོ་ཡིན་ཏེ། ཁྱད་པར་ཅན་གྱི་སྤྱོད་པ་སྤངས་པ་དང་དམན་ ༼༤༣༡༽ པའི་སྤྱོད་པ་དང་དུ་ལེན་པ་གཉིས་ཀ་དགོས་པའི་ཕྱིར། གསུམ་པ་ལ་སྤྱིའི་བསླབ་བྱ་དང༌། ས་གཞན་ན་གནས་པ་ཆེན་པོའི་བསླབ་བྱ་བྱེ་བྲག་ཏུ་བཤད་པ་གཉིས། དང་པོ་ལ་བླ་མའི་གནས་ལྟ་བུའི་སྤྱོད་པ་སྤང་བ། མཉམ་པའི་སྤྱོད་པ་སྤང་བ། ལྟུང་བ་གླེང་བ་སྤང་བ། ནན་ཏུར་ལ་སོགས་པའི་ཆད་ལས་བྱེད་པ་སྤང་བའོ། ། དང་པོ་ནི། ས་གཞན་ན་གནས་པའི་གང་ཟག་གིས་དགེ་སློང་རང་བཞིན་དུ་གནས་པའི་བསྙེན་བཀུར་བྱེད་པ་དང་དུ་ལེན་པ་སྤང་དགོས་ཏེ།
གཞུང་དུ། སྤོ་བ་དང་མགུ་བར་བྱ་བ་སྤྱོད་པ་དག་གིས་དགེ་སློང་རང་བཞིན་དུ་གནས་པ་ལས་མངོན་པར་སྨྲ་བ་དང་ཕྱག་དང་མངོན་དུ་ལྡང་བ་དང༌། ཐལ་མོ་སྦྱར་བ་དང་གུས་པའི་ལས་དག་བདག་གིར་མི་བྱའོ། ། ཞེས་གསུངས་པའི་ཕྱིར། གཉིས་པ་ནི། དེས་དགེ་སློང་རང་བཞིན་དུ་གནས་པ་དང་མཉམ་འགྲོགས་ཀྱི་སྤྱོད་པ་སྤང་དགོས་ཏེ། གནས་ཁང་གཅིག་ཏུ་མལ་འཆའ་བ་ལ་སོགས་པ་སྤང་དགོས་པའི་ཕྱིར། གསུམ་པ་ནི། དེས་དགེ་སློང་རང་བཞིན་དུ་གནས་པ་ལ་ལྟུང་བ་གླེང་བ་སོགས་བྱར་མི་རུང་སྟེ། གཞུང་དུ།
དགེ་སློང་ལ་ཉམས་པས་གླེང་བར་མི་བྱའོ། ། ཞེས་གསུངས་པའི་ཕྱིར། བཞི་པ་ནི། དེས་དགེ་སློང་རང་བཞིན་དུ་གནས་པ་ལ་ཆད་ལས་བཅད་དུ་མི་རུང་སྟེ། གཞུང་དུ། བརྗོད་པ་དང་བཅས་པ་ཉིད་དང་ཕུར་པ་དང་བཅས་པ་ཉིད་དག་མི་བྱའོ། ། གདམས་ངག་དང་གསོ་སྦྱོང་དང་དགག་དབྱེ་དང་གསོལ་བ་དང་བརྗོད་པ་དག་བཞག་པར་མི་བྱའོ། ། ཞེས་གསུངས་པའི་ཕྱིར། གཉིས་པ་ནི། སྤོ་སོགས་བདུན་གྱིས་དགེ་འདུན་གྱི་བྱ་བའི་ལས་ལ་བརྩོན་པར་བྱེད་དགོས་ཏེ།
གཞུང་དུ། ནང་པར་སྔར་ལངས་ཏེ་སྒོ་དབྱེ་བ་དང་མར་མེའི་ཀོང་བུ་བསལ་བར་བྱའོ། ། གཙུག་ལག་ཁང་དུ་ཆག་ཆག་དང་ཕྱག་དར་དང་ལྕི་བ་འཇམ་པོའི་བྱུག་པས་བསྐུ་བ་དག་ཀྱང་ངོ༌། ། བཤང་བ་ ༼༤༣༢༽ དང་གཅི་བའི་སྐྱབས་དག་ཀྱང་སྤྱད་དོ། ། ས་འཕྱག་པ་དང་དུས་དང་མཐུན་པའི་ཆུ་དག་བཞག་པར་བྱའོ། ། ཝའི་ཁ་དག་བསལ་ལོ། ། སྟན་བཤམ་མོ། ། དུས་ཤེས་པར་བྱས་ཏེ་བདུག་སྤོས་དང་དེའི་པོག་ཕོར་དག་ཉེ་བར་བཞག་གོ ། གལ་ཏེ་ནུས་པ་ཉིད་ཡིན་ན་སྟོན་པའི་ཡོན་ཏན་ཡང་དག་པར་བསྒྲག་གོ ། གལ་ཏེ་མི་ནུས་ན་སྨྲ་བ་པོ་ལ་བཅོལ་ལོ། །
སྤྱི་བུངས་བཤམས་པ་ན་གཎྜཱི་བརྡུང་ངོ༌། ། གལ་ཏེ་དགེ་སློང་རྣམས་ཚ་ན་བསིལ་ཡབ་བྱའོ། ། དེ་དག་གི་འདུག་པ་ལ་སོགས་པ་ནི་བསྙེན་པར་རྫོགས་པ་ཐམས་ཅད་ཀྱི་མཐའ་ཉིད་དུའོ། ། ཟས་ཀྱི་བྱ་བ་བྱས་ནས་གདན་ཆ་དབེན་པར་བརྟུལ་ལོ། ། ཞེས་གསུངས་པ་ལྟར་རོ། ། གཉིས་པ་གཞན་སྟོབས་ཀྱིས་ཕྱིར་བཅོས་པ་ཡོངས་སུ་སྦྱོང་བའི་གཞི་ནི། ལྟུང་བ་གླེངས་པའི་སྒོ་ནས་གཞན་གྱི་རྒྱུད་སྦྱོང་བ་ཡིན་ལ། འདི་ཉིད་འཆད་པ་ལ་ཡུལ་གང་ལ་གླེང་བ། གང་ཟག་གང་གིས། བསམ་པ་ཇི་ལྟ་བུས།
དངོས་པོ་གང༌། དུས་ནམ་གྱི་ཚེ། ཆོ་ག་གང་གིས་གླེང་བ། གླེངས་ནས་ཇི་ལྟར་སྒྲུབ་པ་དང་བདུན། དང་པོ་ནི། མཐོང་ཐོས་དོགས་གསུམ་གྱི་སྒོ་ནས་ལྟུང་བ་གླེང་བའི་གཞི་ཡོད་ཅིང༌། སྡེ་སྣོད་འཛིན་པ་ལ་སོགས་པ་དགེ་འདུན་བྱེ་འགྱུར་གྱི་དགག་བྱ་མེད་པའི་གང་ཟག་ལའོ། ། གཉིས་པ་ནི། ཀུན་གྱི་མཐུན་སྣང་དུ་གྲུབ་ཅིང་ཚུལ་ཁྲིམས་རྣམ་པར་དག་པ་དང་ལྡན་པའི་དགེ་སློང་གིས་སོ། ། གསུམ་པ་ལ་འདུ་ཤེས་དང༌།
ཀུན་སློང་གཉིས། དང་པོ་ནི། གླེང་བའི་གཞི་ཡོད་པ་ལ་དེ་ལྟར་དུ་འདུ་ཤེས་པའོ། ། གཉིས་པ་ནི། ཕྱིར་བཅོས་ལ་འགོད་པར་འདོད་པའི་བསམ་པས་སོ། ། བཞི་པ་ནི། ཚུལ་ཁྲིམས། ལྟ་བ། ཆོ་ག འཚོ་བ་ཉམས་པ་གང་རུང་ངོ༌། །
དང་པོ་ནི། རང་བཞིན་གྱི་ལྟུང་བས་གོས་པ་ལྟ་བུའོ། ། གཉིས་པ་ནི། ལས་རྒྱུ་འབྲས་ལ་སྐུར་པ་འདེབས་པ་ལྟ་བུའོ། ། གསུམ་པ་ནི། འགྲོ་འཆགས་ཉལ་གསུམ་གྱི་སྤྱོད་པ་འདུལ་བ་དང་མི་མཐུན་པ་ལྟ་བུའོ། ། ༼༤༣༣༽ བཞི་པ་ནི། ལོག་པའི་འཚོ་བ་ལ་ལོངས་སྤྱོད་པ་ལྟ་བུའོ། ། ལྔ་པ་ནི། དབྱར་གྱི་ནང་མ་ཡིན་པ་དང༌།
དགེ་འདུན་བྱེ་འགྱུར་གྱི་དགག་བྱ་མེད་པའི་དུས་སུའོ། ། དྲུག་པ་ནི། དང་པོར་ལྟུང་བ་ཡོད་མེད་རྣམ་པར་བརྟག དེ་ནས་ལྟུང་བ་གླེང་བའི་སྐབས་ཕྱེ་སྟེ་ལྟུང་བ་རྣམས་གླེང་བར་བྱེད་པའོ། ། བདུན་པ་ལ་ལྟུང་བ་ཁས་ལེན་པ་ལ་ཇི་ལྟར་བྱ་བ་དང༌། མི་ལེན་པ་ལ་ཇི་ལྟར་བྱ་བ་གཉིས། དང་པོ་ནི། ལྟུང་བ་གླེངས་ནས་ཡོད་པར་ཁས་ལེན་པ་རྣམས་ཕྱིར་བཅོས་ལ་ཚུལ་བཞིན་དུ་འགོད་པར་བྱེད་དོ། ། གཉིས་པ་ལ་ཁྱད་དུ་གསོད་པ་ལ་ཇི་ལྟར་བྱ་བ། སྐབས་མི་འབྱེད་པ་ལ་ཇི་ལྟར་བྱ་བ།
སྐབས་ཕྱེ་ནས་མཉན་པར་མི་བྱེད་པ་ལ་ཇི་ལྟར་བྱ་བའོ། ། དང་པོ་ནི། ལྟུང་བ་གླེངས་པའི་ཚེ། མི་དྲན་ནོ་ཞེས་ཚིག་ཙམ་གྱི་སྒོ་ནས་ཁྱད་དུ་གསོད་ན་ལྟུང་བའི་ངོ་བོ་ཉིད་ཚོལ་བ་སྦྱིན། བརྫུན་གྱི་སྒོ་ནས་ཁྱད་དུ་གསོད་ན་མ་མཐོང་བའི་གནས་དབྱུང་བྱེད། གཉིས་པ་ནི། ལྟུང་བ་གླེངས་ཀྱང་དེའི་སྐབས་མི་འབྱེད་ན་བརྗོད་བཅས་བྱེད་དགོས་ཏེ། ཚེ་དང་ལྡན་པ་ཁྱོད་ལ་དགེ་འདུན་གྱི་བརྗོད་པ་དང་བཅས་པ་ཉིད་བྱས་ཀྱི་དགེ་འདུན་ལ་མ་ཞུས་པར་གཞན་དུ་འགྲོ་བར་མི་བྱའོ། ། ཁྱོད་ལ་དགེ་འདུན་གྱི་བྱ་བའི་ལས་གཞན་ཡང་ཡོད་དོ་ཞེས་གོ་བར་བྱེད་དགོས་པའི་ཕྱིར། གསུམ་པ་ལ་ལྟུང་བ་གླེངས་ཀྱང་མཉན་པར་མི་བྱེད་པ་ལ་ཕུར་བཅས་བྱེད་དགོས་ཏེ།
ཚེ་དང་ལྡན་པ་ཁྱོད་འདིར་གནས་ཀྱང་རུང་གཞན་དུ་འགྲོ་ཡང་རུང་ལྟུང་བ་འདི་དང་འདི་ཡོད་དོ་ཞེས་ཉེས་པ་གོ་བར་བྱེད་དགོས་པའི་ཕྱིར། བཀའ་བློ་མི་བདེ་བར་བྱེད་ན་གླེང་དྲན་ལ་སོགས་པའི་སྒོ་ནས་བཞམས་བསྒོ་བྱེད། དེས་མ་ཞི་ན་གདམས་ངག་གི་འཕྲོ་བཞག་པ་དང༌། གསོ་སྦྱོང་གི་དུས་སུ་དེ་བཞག་པ་དང༌། དགག་དབྱེའི་དུས་སུ་དེ་བཞག ལས་ཀྱི་དུས་སུ་ལས་བཞག་པས་ཏེ། ལས་མཁན་བྱེད་དུ་མི་འཇུག མཉན་པར་མི་བྱེད་པ་ནི་གང་ཟག་ ༼༤༣༤༽ ཡན་གར་བས་ལྟུང་བ་གླེངས་པ་ལ་མི་ཉན་པ་ཡིན་ལ། བཀའ་བློ་མི་བདེ་བའི་དགེ་འདུན་མཐའ་དག་ལ་མི་ཉན་པ་ཡིན་ནོ། ། དེས་ན་གླེང་དྲན་བཞམས་བསྒོ་སོགས་ཀྱིས་གཞན་གྱི་རྒྱུད་ཡོངས་སུ་དག་པར་བྱེད་པས་ན་ཡོངས་སུ་སྦྱོང་བའི་གཞི་ཞེས་བྱའོ། །
གཉིས་པ་རྩོད་པ་ཕྱིར་བཅོས་ལ་ལས་ཀྱི་རྩོད་པ་ཞི་བྱེད། འཁོར་ལོའི་རྩོད་པ་ཞི་བྱེད། དེ་ལས་གཞན་པའི་རྩོད་པ་ཞི་བྱེད་དོ། ། དང་པོ་ལ་ལས་ཀྱི་དབྱེན་དང༌། དེའི་ཞི་བྱེད་གཉིས། དང་པོ་ལ། གཞི། བསམ་པ། སྦྱོར་བ། མཐར་ཐུག་གོ །
དང་པོ་ལ་གནས་ནི་མཚམས་བཅད་པའི་ནང་དུའོ། ། གང་ཟག་ནི་ཆོས་དང་ཆོས་མ་ཡིན་པའི་ཕྱོགས་གཉིས་ཀ་ལ་དགེ་འདུན་དུ་ལོངས་དགོས་ཏེ། ལས་ཀྱི་དབྱེན་ནི་གླིང་གསུམ་ན། ། དེ་ནི་བརྒྱད་དག་ཡན་ཆད་ཀྱི། ། ཞེས་གསུངས་པའི་ཕྱིར། དངོས་པོ་ནི་བསླབ་པ་གསུམ་ཡོངས་སུ་སྦྱོང་བའི་ཐབས་སུ་གྱུར་པའི་ལས་ལའོ། ། གཉིས་པ་ལ་འདུ་ཤེས་དང༌། ཀུན་སློང་གཉིས། དང་པོ་ནི། ཆོས་དང་འདུལ་བ་ལ་དེ་ཡིན་པར་འདུ་ཤེས་པ་དང༌།
དེ་མ་ཡིན་པ་ལ་མ་ཡིན་པར་འདུ་ཤེས་པའོ། ། གཉིས་པ་ནི། ཕན་ཚུན་བྱེ་བར་གྱུར་ན་ཅི་མ་རུང་སྙམ་ནས་མཚམས་ནང་གཅིག་ཏུ་ལས་གཉིས་དུས་ཅིག་ཅར་དུ་བྱེད་པར་འདོད་པའི་བསམ་པ་རྒྱུན་མ་ཆད་པའོ། ། གསུམ་པ་ནི། མཚམས་ནང་གཅིག་ཏུ་དུས་ཅིག་ཅར་དུ་ལས་ཐ་དད་དུ་བྱེད་པའི་ལུས་ངག་གི་བྱ་བ་བྱེད་པའོ། ། བཞི་པ་ནི། ལས་དེ་ཉིད་ཐ་དད་དུ་བྱས་ཟིན་པར་གྱུར་ནའོ། ། གཉིས་པ་ཞི་བྱེད་ལ་རྒྱུ་སྤང་བ་དང༌། གཉེན་པོ་བསྟེན་པ་གཉིས། དང་པོ་ནི།
སྡེ་སྣོད་འཛིན་པ་དང་ཕྱོགས་མང་བ་ལ་སོགས་པ་དགེ་འདུན་ཐ་དད་དུ་བྱེད་པར་ནུས་པའི་དགེ་སློང་ལ་ལྟུང་བ་མི་གླེང༌། ནན་ཏུར་མི་བྱ། བསྒོ་གྱུར་དང་ངན་པའི་གྲངས་སུ་གཞུག་པར་མི་བྱ། དེས་ཚུར་ལྟུང་བ་གླེངས་ན་རང་ལ་ལྟུང་བ་མེད་ཀྱང་ ༼༤༣༥༽ ཟློག་པར་མི་བྱེད། མི་མཐུན་པ་གཉིས་གནས་ཁང་གཅིག་ཏུ་མི་བཞག་གོ ། མདོར་ན་དགེ་འདུན་ཐུགས་མི་མཐུན་པའི་རྒྱུ་ཐམས་ཅད་སྤོང་བའོ། ། གཉིས་པ་ལ་ནང་གི་གཉེན་པོ་དང༌། ཕྱིའི་གཉེན་པོ་བསྟེན་པ་གཉིས། དང་པོ་ནི། མི་མཐུན་པའི་ཉེས་དམིགས་དང་མཐུན་པའི་ཕན་ཡོན་ཤེས་པར་བྱས་ཏེ།
དགེ་སྦྱོང་གི་ཆོས་བཞི་ལ་བརྟེན་ནས་རང་ལྟ་ལ་མཆོག་ཏུ་འཛིན་པ་དང་གཞན་གྱི་ལྟ་བ་ལ་ཞེ་སྡང་བ་དུག་བཞིན་དུ་སྤོང་བར་བྱེད་པའོ། ། གཉིས་པ་ནི། ལས་བྱེ་བའི་རྩོད་པ་བྱུང་ན་དགེ་འདུན་ལ་བཟོད་པ་གསོལ་ཏེ་དགེ་འདུན་གྱིས་གསོལ་བཞིའི་ལས་ཀྱིས་བཟོད་པ་བྱིན། དེ་ནས་དགེ་འདུན་ལ་མཐུན་པ་སྦྱིན་པར་གསོལ་བ་བཏབ་སྟེ་དགེ་འདུན་གྱིས་གསོལ་བཞིའི་ལས་ཀྱིས་མཐུན་པ་སྦྱིན། དེ་ནས་དགེ་འདུན་ལ་མཐུན་པའི་གསོ་སྦྱོང་སྦྱིན་པར་གསོལ་བ་བཏབ་སྟེ་དགེ་འདུན་གྱིས་གསོལ་བཞིའི་ལས་ཀྱིས་མཐུན་པའི་གསོ་སྦྱོང་བྱིན་ནས་མཐུན་པའི་གསོ་སྦྱོང་བྱས་ཏེ་དགེ་འདུན་རྣམས་ཐུགས་དབྱེར་མེད་དུ་བྱེད་པའོ། ། གཉིས་པ་འཁོར་ལོའི་དབྱེན་ལ་ཞི་བྱ་དང༌། ཞི་བྱེད་གཉིས། དང་པོ་ལ་སྤྱིར་བསྟན་དང༌། དོགས་དཔྱོད་གཉིས། དང་པོ་ལ་གཞི།
བསམ་པ། སྦྱོར་བ། མཐར་ཐུག་གི་ཡན་ལག ཁྱད་ཆོས་གཞན་བཤད་པའོ། ། དང་པོ་ལ་ནམ་གྱི་ཚེ་བྱུང་བའི་དུས། གང་གིས་འབྱེད་པའི་གང་ཟག ཇི་ལྟར་འབྱེད་པའི་ཚུལ་ལོ། ། དང་པོ་ནི། མཚམས་གཅིག་ཏུ་བྱས་པའི་ནང་དུ་སྟོན་པ་མངོན་པར་རྫོགས་པར་སངས་རྒྱས་མ་ཐག་མ་ཡིན་པ། མྱ་ངན་ལས་འདའ་ཁ་མ་ཡིན་པ།
ལྟ་བ་དང་ཚུལ་ཁྲིམས་ལ་སྐྱོན་མ་བྱུང་བའི་དུས་མ་ཡིན་པ། མཆོག་ཟུང་གཅིག་གི་སྔ་རོལ་མ་ཡིན་པ། སྟོན་པ་མྱ་ངན་ལས་འདས་པའི་ཕྱིས་མ་ཡིན་པའི་དུས་སུ་བྱུང་སྟེ། མཛོད་དུ། དང་པོ་མཐའ་སྐྱོན་ཟུང་གཅིག་གི ། སྔ་རོལ་ཐུབ་པ་ནོངས་ ༼༤༣༦༽ པ་དང༌། ། མཚམས་མ་བཅད་པ་དག་ཏུ་ཡང༌། ། འཁོར་ལོའི་དབྱེན་ནི་མི་འབྱུང་ངོ༌། ། ཞེས་གསུངས་པའི་ཕྱིར། གཉིས་པ་ནི།
གྲུབ་མཐའ་ཞེས་པའི་ལྟ་བ་གཙོ་བོར་སྤྱད་པ་ཚུལ་ཁྲིམས་དང་ལྡན་པའི་དགེ་སློང་གིས། ཡུལ་སོ་སོ་སྐྱེ་བོའི་དགེ་འདུན་རྣམས་འབྱེད་པར་བྱེད་དེ། མཛོད་དུ། དགེ་སློང་ལྟ་སྤྱོད་ཚུལ་ལྡན་པས། ། འབྱེད་དོ་གཞན་དུའོ་བྱིས་པ་རྣམས། ། ཞེས་གསུངས་པའི་ཕྱིར། གསུམ་པ་ནི། སྟོན་པ་སངས་རྒྱས་ལས་གཞན་དགེ་སློང་ལྷས་སྦྱིན་ལྟ་བུ་ལ་སྟོན་པ་དང༌། སྟོན་པས་གསུངས་པའི་བསླབ་པ་ལས་གཞན་ལྷས་སྦྱིན་གྱི་བསླབ་ཚིག་ལྔ་ཁས་ལེན་དུ་འཇུག་པའི་ཚུལ་གྱིས་འབྱེད་དེ། མཛོད་དུ།
སྟོན་དང་ལམ་གཞན་ལ་བཟོད་པ། ། བྱེ་བའོ་དེ་ནི་མི་གནས་སོ། ། དེ་ནི་འཁོར་ལོའི་དབྱེན་དུ་འདོད། ། འཛམ་བུའི་གླིང་ནའོ་དགུ་སོགས་ཀྱིས། ། ཞེས་གསུངས་པའི་ཕྱིར། གཉིས་པ་ནི། འདུ་ཤེས་མ་འཁྲུལ་ཞིང་ཀུན་སློང་ཞེ་ཐག་པ་ནས་དགེ་འདུན་གྱི་དབྱེན་བྱེད་པར་འདོད་པའོ། ། གསུམ་པ་ནི། དགེ་འདུན་ཕན་ཚུན་འབྱེད་པ་ལ་ལུས་ངག་གི་རིག་བྱེད་ཀྱིས་བརྩོན་པར་བྱེད་པའོ། ། བཞི་པ་ནི།
ལྷས་སྦྱིན་གྱི་བསླབ་ཚིག་ལྔ་ཁས་བླངས་ནས་ཆོས་ཕྱོགས་པ་ལས་ཐ་དད་དུ་གྱུར་པའོ། ། བསླབ་ཚིག་ལྔ་ནི། ཚེ་དང་ལྡན་པ་དག་དགེ་སྦྱོང་གོའུ་ཏ་མ་ནི་ཤ་ཟ། ཁོ་བོ་དག་ནི་ཤ་ཟ་བར་མི་བྱའོ། ། དེ་ཅིའི་ཕྱིར་ཞེ་ན། གཞི་དེས་སྲོག་ཆགས་ལ་གནོད་པར་འགྱུར་བའི་ཕྱིར། དེ་བཞིན་དུ་སྦྱར་ཏེ་འོ་མ་བཏུང་བར་མི་བྱ་སྟེ། བེའུ་ལ་གནོད་པའི་ཕྱིར་རོ། ། ལན་ཚྭ་མི་ཟ་སྟེ་ཁུ་བ་ལས་གྱུར་པའི་ཕྱིར་རོ། ། གོས་དྲས་ཤིང་དྲུབས་པ་མི་གྱོན་ཏེ།
སྦྱིན་པར་བྱ་བ་ཆུད་ཟོས་པར་འགྱུར་བའི་ཕྱིར། དགོན་པར་གནས་པར་མི་བྱ་སྟེ། དད་པས་སྦྱིན་པར་བྱ་བ་ཡོངས་སུ་མ་སྤྱད་པར་འགྱུར་བའི་ཕྱིར། ཚེ་དང་ལྡན་པ་དག ཁྱེད་ཅག་ལས་གང་བརྟུལ་ཞུགས་ཀྱི་གནས་ལྔ་པོ་ ༼༤༣༧༽ འདི་དག་གི་ས་དག་པ་དང་གྲོལ་བ་དང་ངེས་པར་འབྱུང་བར་འདོད་པ་དང༌། ལེགས་པར་འབྱིན་པར་འདོད་པ་དེས་དགེ་སྦྱོང་གོའུ་ཏ་མ་ལས་རིང་དུ་གྱིས་ཤིག སོ་སོར་གྱིས་ཤིག ཐ་དད་དུ་གྱིས་ཤིག ཅེས་བརྗོད་པར་བྱེད་པའོ། ། ལྔ་པ་ལ་དགེ་འདུན་དབྱེན་གྱི་ངོ་བོ།
དགེ་འདུན་གྱི་དབྱེན་བྱེད་པའི་ཁ་ན་མ་ཐོ་བ། དེའི་རྣམ་སྨིན་དང་གསུམ། དང་པོ་ནི། དགེ་འདུན་ཕན་ཚུན་ཐུགས་མི་མཐུན་པའི་རང་བཞིན་ལྡན་མིན་འདུ་བྱེད་ཀྱིས་བསྡུས་པའི་མ་བསྒྲིབས་ལུང་མ་བསྟན་ཡིན་ལ། དེ་དང་ཕན་ཚུན་བྱེ་བའི་དགེ་འདུན་རྣམས་ལྡན་པ་ཡིན་ཏེ། མཛོད་དུ། དགེ་འདུན་དབྱེན་ནི་མི་འཕྲོད་པའི། ། རང་བཞིན་ལྡན་པ་མ་ཡིན་ཆོས། ། ཉོན་མོངས་ཅན་མིན་ལུང་བསྟན་མིན། ། དེ་དང་དགེ་འདུན་ཡང་དག་ལྡན། །
ཞེས་གསུངས་པའི་ཕྱིར། གཉིས་པ་ནི། དགེ་འདུན་ཕན་ཚུན་འབྱེད་པར་བྱེད་པའི་མཚམས་མེད་ཀྱི་ངོ་བོར་གྱུར་པའི་བརྫུན་ཚིག་ཡིན་ལ། དེ་ནི་འབྱེད་པ་པོའི་དགེ་སློང་ལ་ལྡན་པ་ཡིན་ཏེ། དེ་ཡི་ཁ་ན་མ་ཐོ་བ་རྫུན། ། དེ་དང་འབྱེད་པོ་ཡང་དག་ལྡན། ། ཞེས་གསུངས་པའི་ཕྱིར། གསུམ་པ་ནི། བར་བསྐལ་གཅིག་གི་བར་དུ་མནར་མེད་ཀྱི་སྡུག་བསྔལ་མྱོང་བར་བྱེད་ཅིང༌། དབྱེན་གྱི་མཚམས་མེད་གཉིས་བྱས་ན་མནར་མེད་དུ་ལུས་ཉིས་འགྱུར་ལ་གནོད་པ་སྔར་ལས་ཉིས་འགྱུར་དུ་མྱོང་དགོས་ཏེ།
བསྐལ་པར་མནར་མེད་པར་སྨིན་འགྱུར། ། ལྷག་པས་གནོད་པ་ལྷག་པར་འགྱུར། ། ཞེས་གསུངས་པའི་ཕྱིར། གཉིས་པ་དོགས་དཔྱོད་ལ། ཁ་ཅིག་འཁོར་ལོའི་དབྱེན་དང་དགེ་འདུན་གྱི་དབྱེན་དོན་གཅིག་མིང་གི་རྣམ་གྲངས་ཡིན་ཏེ། འཁོར་ལོའི་དབྱེན་ལས་མ་གཏོགས་པའི་དགེ་འདུན་གྱི་དབྱེན་མ་གསུངས་པའི་ཕྱིར་ཟེར། མི་འཐད་དེ། དབྱེན་བྱེད་པའི་དགེ་འདུན་ལྷག་མ་གཞི་མ་གྲུབ་པར་ཐལ། འཁོར་ལོའི་དབྱེན་བྱེད་པའི་དགེ་འདུན་ལྷག་མ་ ༼༤༣༨༽ གཞི་མ་གྲུབ་པ་གང་ཞིག དེ་གཉིས་དོན་གཅིག་པའི་ཕྱིར།
རྟགས་དང་པོ་དེར་ཐལ། འཁོར་ལོའི་དབྱེན་ནི་དགེ་སློང་ལྷས་སྦྱིན་ཁོ་ནས་བྱས་པ་ཡིན་ལ། དགེ་སློང་ལྷས་སྦྱིན་ལ་དགེ་འདུན་གྱི་དབྱེན་བྱས་པའི་མཚམས་མེད་ཀྱི་ལས་བྱུང་བ་ཡིན་གྱི་དབྱེན་བྱེད་པའི་དགེ་འདུན་ལྷག་མ་མ་བྱུང་བའི་ཕྱིར་ཏེ། དེའི་དུས་སུ་དགེ་འདུན་གྱི་དབྱེན་བྱེད་པའི་ལྷག་མའི་བཅས་པ་མཛད་མ་ཚར་བའི་ཕྱིར། དེས་ན་དགེ་སློང་ལྷས་སྦྱིན་གྱིས་སྟོན་པའི་འཁོར་ཁ་དྲངས་ནས་དགེ་འདུན་གྱི་དབྱེན་བྱས་པ་འདི་ནི་འཁོར་ལོའི་དབྱེན་བྱེད་པའི་མཚམས་མེད་ཀྱི་ལས་ཡིན་ཏེ། སྟོན་པས་ཆོས་ཀྱི་འཁོར་ལོ་བསྐོར་བ་ཞག་གཅིག་གི་བར་དུ་རྒྱུན་བཅད་པའི་མཚམས་མེད་ཀྱི་ལས་ཡིན་པའི་ཕྱིར། སྟོན་པ་མྱ་ངན་ལས་འདས་པའི་རྗེས་སུ་དགེ་འདུན་གྱི་དབྱེན་བྱེད་པ་ནི། དགེ་འདུན་གྱི་དབྱེན་བྱེད་པ་ཙམ་ཡིན་གྱི་འཁོར་ལོའི་དབྱེན་བྱེད་པ་མ་ཡིན་ཏེ། སྟོན་པ་མྱ་ངན་ལས་འདས་པའི་རྗེས་སུ་འཁོར་ལོའི་དབྱེན་མི་འབྱུང་བར་བཤད་པའི་ཕྱིར། གཉིས་པ་ཞི་བྱེད་ལ།
རྒྱུ་སྤང་བ་དང༌། གཉེན་པོ་བསྟེན་པ་གཉིས། འདི་ལའང་ནང་གི་གཉེན་པོ་བསྟེན་པ་དང༌། ཕྱིའི་གཉེན་པོ་བསྟན་པ་གཉིས་ཏེ་གོང་དུ་བཤད་པ་ལྟར་ཤེས་པར་བྱའོ། ། གསུམ་པ་དེ་ལས་གཞན་པའི་རྩོད་པ་ལ་ཞི་བྱ་དང༌། ཞི་བྱེད་གཉིས། དང་པོ་ལ་རྩོད་པའི་ངོ་བོ། རྒྱུ། དབྱེ་བའོ། ། དང་པོ་ནི།
ཕན་ཚུན་མི་མཐུན་པར་སྨྲས་པའི་ཚིག་གི་རྗེས་སུ་སེམས་གཞོལ་བའི་འཁོན་འཛིན་གྱི་བློ་དང༌། བློ་དེས་ཀུན་ནས་བསླངས་པའི་ལུས་ངག་གི་རིག་བྱེད་དོ། ། གཉིས་པ་ལ་ནང་དང༌། ཕྱི་རོལ་ན་གནས་པ་གཉིས། དང་པོ་ནི། རྩ་བ་དང་ཉེ་བའི་ཉོན་མོངས་པ་རྣམས་སོ། ། གཉིས་པ་ལ་དངོས་པོའི་དེ་བཞིན་ཉིད་ལ་ལོག་པར་བསྒྲུབ་པ། གདམས་ངག་སྤོང་བ། ལྟུང་བ་དང་བཅས་པ། ལས་ལ་མཐུན་པ་མི་སྦྱིན་པ་དང་བཞི་སྟེ།
གཞུང་དུ། འཁྲུག་ལོང་གི་རྒྱུ་བཞིའོ།། །། ༼༤༣༩༽ དངོས་པོའི་དེ་བཞིན་ཉིད་ལ་ལོག་པར་བསྒྲུབ་པ་དང༌། སྤོང་བ་དང་ལྟུང་བ་དང་བཅས་པ་ཉིད་དང་ལས་ལ་མཐུན་པ་མི་སྦྱིན་པའོ། ། ཞེས་གསུངས་པའི་ཕྱིར། གསུམ་པ་ལ་འགྱེད་ཕྱིར་རྩོད་པ། མི་གདམས་ཕྱིར་རྩོད་པ། ལྟུང་ཕྱིར་རྩོད་པ། བྱ་ཕྱིར་རྩོད་པའོ། ། དང་པོ་ནི།
ཕུང་པོ་ལ་བདག་ཡོད་མེད་དང་མྱོས་འགྱུར་བཏུངས་པའི་ལྟུང་བ་རང་བཞིན་དང་བཅས་པ་གང་ཡིན་པ་རྩོད་པ་ལ་བརྟེན་ནས་བྱུང་བའི་ཚིག་རྩུབ་འཁོན་འཛིན་དང་བཅས་པའོ། ། གཉིས་པ་ནི། ལྟུང་བ་གླེངས་ནས་བཀའ་བློ་མི་བདེ་བ་ལ་གདམས་ངག་བཞག་པ་ལ་བརྟེན་ནས་བྱུང་བའི་ཚིག་རྩུབ་འཁོན་འཛིན་དང་བཅས་པའོ། ། གསུམ་པ་ནི། ལྟུང་བ་བྱུང་མ་བྱུང་བརྩོད་པ་ལ་བརྟེན་ནས་བྱུང་བའི་ཚིག་རྩུབ་འཁོན་འཛིན་དང་བཅས་པའོ། ། བཞི་པ་ནི། རྩོད་པ་དེ་གསུམ་གྱི་དབང་གིས་གསོ་སྦྱོང་ལ་སོགས་པའི་ལས་ལ་མཐུན་པ་མ་བྱིན་པ་ལ་བརྟེན་ནས་བྱུང་བའི་ཚིག་རྩུབ་འཁོན་འཛིན་དང་བཅས་པའོ། ། གཉིས་པ་ཞི་བྱེད་ལ། རང་གི་ངང་གིས་ཞི་བ་དང༌། ། ཞི་བྱེད་ཀྱི་ཆོས་ཀྱིས་ཞི་བ་གཉིས།
དང་པོ་ནི། རྩོད་པ་བྱེད་པ་པོ་ཚེའི་དུས་བྱས་པ་དང་ནད་ཀྱིས་རྒྱུན་རིང་དུ་བཏབ་པ་དང་བསླབ་པ་ཕུལ་ནས་ཁྱིམ་སར་བབས་པ་དང༌། བདག་མེད་རྟོགས་པའི་ཤེས་རབ་དང་བྱམས་སྙིང་རྗེ་ཁྱད་པར་ཅན་རྒྱུད་ལ་སྐྱེས་པའི་སྟོབས་ཀྱིས་ཞི་བ་ལྟ་བུའོ། ། གཉིས་པ་ལ། བཤད་ཚུལ་སྤྱིར་བསྟན་པ་དང༌། སོ་སོར་བཤད་པ་གཉིས། དང་པོ་ནི། སོ་ཐར་ལས། མངོན་སུམ་དྲན་པ་མ་མྱོས་དང༌། ། དེ་བཞིན་གང་མང་ངོ་བོ་ཉིད། །
རྩྭ་རྣམས་བཀྲམ་པ་ལྟ་བུ་དང༌། ། ཁས་བླངས་པར་ནི་བྱ་བའོ། ། ཞེས་པ་ལྟར། མངོན་སུམ་གྱིས་ཞི་བ། དྲན་པས་འདུལ་བ་སྦྱིན་པ། མ་མྱོས་པས་འདུལ་བ་སྦྱིན་པ། གང་མང་གི་སྒོ་ནས་ཞི་བ། ལྟུང་བའི་ངོ་བོ་ཉིད་ཚོལ་བ་སྦྱིན་པ། རྩྭ་བཀྲམ་པ་ལྟ་བུའི་སྒོ་ནས་ཞི་བ། ༼༤༤༠༽ ཁས་བླངས་པའི་སྒོ་ནས་ཞི་བའོ། །
དེ་ཡང་མངོན་སུམ་དང་གང་མང་གཉིས་ནི་རྩོད་པ་དང་པོའི་ཞི་བྱེད་དོ། ། དྲན་པ་དང་མ་མྱོས་པ་གཉིས་ནི་རྩོད་པ་གཉིས་པའི་ཞི་བྱེད་དོ། ། ངོ་བོ་ཉིད་ཚོལ་བ་རྩྭ་བཀྲམ་པ་ཁས་བླངས་པ་གསུམ་ནི་གསུམ་པའི་ཞི་བྱེད་དོ། ། བཞི་པ་ལ་ཞི་བྱེད་ཟུར་པ་མི་དགོས་ཏེ། སྔར་བཤད་པའི་ཞི་བྱེད་དེ་ཐམས་ཅད་འཇུག་པའི་ཕྱིར་རོ། ། གཉིས་པ་ལ་རྩོད་པ་དང་པོའི་ཞི་བྱེད་ལ་མངོན་སུམ་གྱི་ཞི་བྱེད་དང༌། གང་མང་གི་ཞི་བྱེད་གཉིས། དང་པོ་ལ་བརྒྱད་དེ་རྒོལ་ཕྱིར་རྒོལ་གྱི་མངོན་སུམ། གཟུ་བོའི། དགེ་འདུན་གྱིས་ཞི་བའི།
གསལ་བའི། གསལ་བའི་གསལ་བའི་མངོན་སུམ། གནས་བརྟན་དང་བཅས་པའི་དགེ་འདུན་གྱི། སྡེ་སྣོད་འཛིན་པའི། གནས་བརྟན་མཐུ་ལྡན་གྱི་མངོན་སུམ་མོ། ། དང་པོ་ནི། རྒོལ་ཕྱིར་རྒོལ་གཉིས་དང་པོར་བདག་ཡོད་མེད་རྩོད་པའི་ཚེ་ཕྱིས་ལུང་རིགས་ཀྱི་བྱེད་པ་ལ་བརྟེན་ནས་བློ་རྩེ་གཅིག་ཏུ་མཐུན་པར་གྱུར་པ་ལྟ་བུའོ། ། གཉིས་པ་ནི། རྒོལ་ཕྱིར་རྒོལ་རང་སྟོབས་ཀྱིས་མ་ཞི་ན་དཔང་པས་མི་འཐད་པའི་ཕྱོགས་ལ་གནོད་བྱེད་དང་འཐད་པའི་ཕྱོགས་ལ་སྒྲུབ་བྱེད་བཀོད་ནས་ཞི་བ་ལྟ་བུའོ། ། གསུམ་པ་ནི།
དེས་མ་ཞི་ན་སྔར་རྩོད་པ་རྒྱུས་ཡོད་པའི་དགེ་འདུན་ཞིག་བོས་ནས་མི་འཐད་པའི་ཕྱོགས་ལ་གནོད་བྱེད་དང༌། འཐད་ཕྱོགས་ལ་སྒྲུབ་བྱེད་བཀོད་པའི་སྒོ་ནས་ཞི་བར་བྱེད་པ་ལྟ་བུའོ། ། བཞི་པ་ནི། དེས་མ་ཞི་ན་དགེ་འདུན་གྱིས་ལུང་རིགས་ལ་མཁས་པའི་དགེ་སློང་བཞི་ཡན་ཆད་གསོལ་བ་དང་གཉིས་ཀྱི་ལས་ཀྱིས་བསྐོས་ནས། བསྐོས་པའི་དགེ་སློང་གིས་སྔར་བཞིན་ཞི་བར་བྱེད་པའོ། ། ལྔ་པ་ནི། དེས་ཀྱང་མ་ཞི་ན་བསྐོས་པའི་དགེ་སློང་བཞི་པོ་དེས་ཀྱང་གསོལ་བ་དང་གཉིས་ཀྱི་ལས་ཀྱིས་ལུང་རིགས་ལ་མཁས་པའི་དགེ་སློང་གཞན་བསྐོས་ཏེ་དེས་སྔར་བཞིན་ཞི་བར་བྱེད་དོ། ། དྲུག་པ་ནི། དེས་ཀྱང་མ་ཞི་ན་གནས་བརྟན་དང་བཅས་པའི་དགེ་ ༼༤༤༡༽ འདུན་ལ་རྩོད་པ་ཕུལ་ཏེ། དེ་དག་གིས་སྔར་བཞིན་སྒྲུབ་བྱེད་དང་གནོད་བྱེད་བརྗོད་པའི་སྒོ་ནས་ཞི་བར་བྱེད་དོ། །
བདུན་པ་ནི། དེས་ཀྱང་མ་ཞི་ན་ཀུན་གྱིས་ཚད་མར་འཛིན་པའི་སྡེ་སྣོད་འཛིན་པ་ལ་ཕུལ་ཏེ་སྔར་བཞིན་ཞི་བར་བྱེད་དོ། ། བརྒྱད་པ་ནི། དེས་མ་ཞི་ན་སུས་ཀྱང་བཀའ་འདའ་བར་མི་ནུས་པའི་གནས་བརྟན་མཐུ་ལྡན་ལ་རྩོད་པ་ཕུལ་ཏེ། དེས་འཐད་ཕྱོགས་ལ་སྒྲུབ་བྱེད་དང༌། མི་འཐད་པའི་ཕྱོགས་ལ་གནོད་བྱེད་བརྗོད་དེ་ཞི་བར་བྱེད་པའོ། ། གཉིས་པ་ནི། མངོན་སུམ་བརྒྱད་ཀྱི་སྒོ་ནས་ཞི་བར་མ་ནུས་ན། ཚུལ་ཤིང་བྲིམས་ཏེ། གང་མང་བའི་ཕྱོགས་ལ་དག་པ་བྱིན་ཏེ་ཞི་བར་བྱེད་དོ། །
རྩོད་པ་གཉིས་པ་ནི། ལྟུང་བ་ལ་དྲན་པས་འདུལ་བ་སྦྱིན་པ་དང༌། མ་མྱོས་པའི་འདུལ་བ་སྦྱིན་པའི་སྒོ་ནས་ཞི་བར་བྱེད་པའོ། ། དང་པོ་ནི། ལྟུང་བ་གླེངས་ནས་གསལ་པོར་མི་དྲན་པ་ལ་ལྟུང་བ་བྱུང་མ་བྱུང་དྲན་དུ་གཞུག་ནས། མ་བྱུང་བར་ངེས་ན་དག་པ་སྦྱིན། བྱུང་བར་ངེས་ན་ཕྱིར་བཅོས་ནས་གདམས་ངག་སྦྱིན་པར་བྱེད་པའོ། ། གཉིས་པ་ནི། སེམས་མ་མྱོས་པའི་གནས་སྐབས་སུ་ལྟུང་བ་བྱུང་མ་བྱུང་དྲན་དུ་བཅུག་ནས་སྔར་བཞིན་བྱེད་དོ། ། རྩོད་པ་གསུམ་པའི་ཞི་བྱེད་ལ།
ལྟུང་བ་ངོ་ཤེས་པ་དང་མི་ཤེས་པ་གཉིས། དང་པོ་ལ་གང་ཟག་ཁ་ཡར་དང་འབྲེལ་པ་དང༌། དགེ་འདུན་མཐའ་དག་དང་འབྲེལ་པ་གཉིས། དང་པོ་ནི། ལྟུང་བ་གླེང་བའི་སྒོ་ནས་ཕྱིར་བཅོས་ཏེ་རྩོད་པ་ཞི་བར་བྱེད་པའོ། ། གཉིས་པ་ནི། རྩྭ་བཀྲམ་པ་ལྟ་བུའི་སྒོ་ནས་ཞི་བར་བྱེད་པ་སྟེ། དགེ་འདུན་རྣམས་ཕན་ཚུན་ཟིང་ཟིང་པོར་ཕྱག་བྱས་ཏེ་ལྟུང་བ་ཕྱིར་བཅོས་ནས་རྩོད་པ་ཞི་བར་བྱེད་པའོ། ། གཉིས་པ་ངོ་མི་ཤེས་པ་ནི། ལྟུང་བའི་ངོ་བོ་ཉིད་ཚོལ་བའི་སྒོ་ནས་ཞི་བར་བྱེད་དེ།
ལྟུང་བ་གླེངས་ཀྱང་ཁྱད་དུ་གསོད་པའི་གང་ཟག་ལ་ལྟུང་བ་མ་དྲན་པ་ལ་དྲན་པའི་ཕྱིར་དུ་ཇི་སྲིད་འཚོའི་བར་དུ་ལྟུང་བའི་ངོ་ ༼༤༤༢༽ བོ་ཉིད་གང་ཡིན་ཚོལ་བ་ཆད་ལས་ཀྱི་ཚུལ་གྱིས་སྦྱིན་དགོས་པའི་ཕྱིར། རྩོད་པ་བཞི་པའི་ཞི་བྱེད་སྔར་བཤད་པ་ལས་ཟུར་དུ་འཆད་མི་དགོས་ཏེ། སྔར་བཤད་པའི་ཞི་བྱེད་བདུན་གྱི་བྱེད་པ་ལ་བརྟེན་ནས་ལས་མཐུན་པ་བྱིན་པས་ཞི་བར་ནུས་པའི་ཕྱིར། གཞུང་དུ། རྒྱུ་དང་པོ་ལས་བྱུང་བ་ནི་རྒྱུད་གཅིག་ཏུ་བྱས་པས་ཉེ་བར་ཞིའོ། ། རྒྱུ་གཉིས་པ་ལས་བྱུང་བ་ནི་འདི་དང་དག་པ་སྦྱིན་པས་སོ། ། རྒྱུ་གསུམ་པ་ལས་བྱུང་བ་ནི་ཕྱིར་བཅོས་པ་དང་ངེས་པར་འཛིན་པ་ལ་སྦྱར་བ་ཉིད་སྦྱིན་པས་སོ། ། ཐ་མ་ནི་སྦྱིན་ཏུ་གཞུག་པས་སོ། ། ཞེས་པ་ལྟར་རོ། ། གསུམ་པ་རུང་མཐུན་གྱི་སྒོ་ནས་དོན་བསྡུ་བ་ནི།
རབ་བྱུང་ལ་མི་རུང་བ་དང་མཐུན་ཞིང་རུང་བ་དང་འགལ་བ་དགག་པའི་བསླབ་པ་དངོས་སུ་བསྟན་པ་རྣམས་ཀྱིས་དེ་དང་རིགས་འདྲ་བའི་བསླབ་པ་གཞན་ཡང་མཚོན་དགོས་པ་ཡིན་ཏེ། དགག་བྱ་མཚུངས་པའི་ཕྱིར། དཔེར་ན་སྲིན་བལ་ལ་སྟན་བྱེད་པ་བཀག་པས་དེ་དང་མཉམ་པ་དང༌། དེ་ལས་ལྷག་པ་ལ་སྟན་བྱེད་པ་བཀག་པ་བཞིན་ནོ། ། རུང་བ་དང་མཐུན་ཞིང་མི་རུང་བ་དང་འགལ་བ་སྒྲུབ་པ་དང་གནང་བའི་བསླབ་པ་དངོས་སུ་གསུངས་པ་རྣམས་ཀྱིས་དེ་དང་མཚན་ཉིད་མཚུངས་པའི་སྒྲུབ་པའི་བསླབ་པ་གཞན་ཡང་མཚོན་པར་བྱ་བ་ཡིན་ཏེ། རྒྱུ་མཚན་མཚུངས་པའི་ཕྱིར་རོ། ། དཔེར་ན་རབ་བྱུང་བསྙེན་པར་མ་རྫོགས་པ་ལ་དབྱར་གནས་དང་དགག་དབྱེ་གསུངས་པའི་གསོ་སྦྱོང་ཡང་མཚོན་པར་བྱེད་པ་བཞིན་ནོ། ། སུམ་བརྒྱ་པ་ལས། གལ་ཏེ་མངོན་སུམ་གསུངས་པ་མེད་གྱུར་ཀྱང༌། ། དགག་དབྱེ་གསུངས་ཕྱིར་འདིར་ནི་གསོ་སྦྱོང་ཡོད། །
ཅེས་གསུངས་པ་ལྟར་རོ། ། དེ་ལྟར་ཡང་མི་རུང་བ་དང་མཐུན་ལ་རུང་བ་དང་འགལ་བ་ནི་རུང་བ་མ་ཡིན་པར་བསྡུའོ། ། ཕྱི་མ་དང་མཐུན་ལ་སྔ་མ་དང་འགལ་བ་ནི་རུང་བར་རོ། ། ཞེས་གསུངས་པ་ལྟར་རོ།། །། ཕུན་ཚོགས་ལེགས་བཤད་འདུལ་བའི་རྒྱ་མཚོ་དང༌། ། ཕུན་ཚོགས་བསླབ་པ་གསུམ་གྱིས་རབ་བརྒྱན་པའི། །
༼༤༤༣༽ ཕུན་ཚོགས་བསྟན་པ་ཕྱོགས་བཅུར་རྒྱས་མཛད་པ། ། ཕུན་ཚོགས་ཐུབ་དབང་ལྷ་ཡི་བླ་མར་འདུད། ། དོན་མེད་ཟེར་སྒྲོས་ཚིག་གི་ཁུར་ཆེན་ནི། ། ལོང་མེད་ཚེ་འདིར་དགོས་མེད་བྱ་བས་འདའ། །
རང་འདོད་ལོག་རྟོག་གཞུང་གི་དོན་ལས་གོལ། ། བླུན་པོའི་ངང་ཚུལ་མཐའ་དག་རབ་སྤངས་ནས། ། རྣམ་དཔྱོད་ཤར་རིའི་རྩེ་ནས་ལེགས་འོངས་པའི། ། ལུང་རིགས་འོད་སྟོང་རྒྱས་པའི་ལེགས་བཤད་འདིས། ། དམ་ཆོས་འདུལ་བའི་པད་ཚལ་ལེགས་ཕྱེ་བས། ། དོན་གཉེར་བུང་བའི་ཚོགས་རྣམས་རྩེ་དགས་རོལ། ། ལེགས་བཤད་འདི་ལ་མདོ་ཡི་དགོངས་པ་ལས། ། གཞན་གྱུར་ཅུང་ཟད་ཡོད་པ་མ་ཡིན་མོད། ། གསུང་རབ་དགོངས་དོན་འཕགས་པའི་ཡུལ་ཡིན་པས། ། གལ་ཏེ་འཁྲུལ་ན་རྒྱལ་བ་སྲས་བཅས་ཀྱིས། །
བརྩེ་བར་དགོངས་ཏེ་བཟོད་པ་བཞེས་པ་དང༌། ། ལེགས་བཤད་འདི་ཡང་འགྲོ་ལ་ཕན་དོན་དུ། ། ནམ་མཁའ་མ་ཞིག་བར་དུ་གནས་གྱུར་ཏེ། ། མཁའ་མཉམ་འགྲོ་བའི་རེ་འདོད་སྐོང་བར་ཤོག ། ལུང་སྡེ་བཞི་དགོངས་འགྲེལ་དང་བཅས་པའི་དོན་ཕྱིན་ཅི་མ་ལོག་པར་གཏན་ལ་འབེབས་པའི་རྣམ་བཤད་ལུང་རིགས་ཀྱི་གཏེར་མཛོད་ཅེས་བྱ་བ་འདི་ནི། རྒྱལ་བའི་བསྟན་པ་གནས་ཚད་ལས་འབྲས་བུའི་དུས་ཀྱི་ལྔ་བརྒྱ་པ་ཕྲག་གསུམ། སྒྲུབ་པའི་དུས་ཀྱི་ལྔ་བརྒྱ་པ་ཕྲག་གསུམ། མངོན་པའི་དུས་ཀྱི་ལྔ་བརྒྱ་པ་ཕྲག་གཅིག མདོ་སྡེའི་དུས་ཀྱི་ལོ་བརྒྱ་དང་བཅུ་བདུན་ཏེ་སུམ་སྟོང་དྲུག་བརྒྱ་བཅུ་བདུན་འདས་པའི་དུས། ཁྲོ་བོ་ཞེས་བྱ་བ་ཤིང་ཕོ་འབྲུག་གི་ལོ།
སྣྲོན་གྱི་ཟླ་བའི་ཡར་ཚེས་བཟང་པོ་ལ། དཔལ་རྫོང་དཀར་སྐྱེད་མོས་ཚལ་གྱི་ཆོས་གྲྭ་ཆེན་པོར། ཡོངས་རྫོགས་བསྟན་པའི་མངའ་བདག་རབ་འབྱམས་ཆོས་ཀྱི་རྒྱལ་པོའི་ལེགས་པར་བཤད་པའི་བདུད་རྩིས་བློ་གྲོས་ཀྱི་ལུས་སྟོབས་རྒྱས་པ། ཤཱཀྱའི་བཙུན་པ་ཀུན་དགའི་མིང་ཅན་གྱིས་སྦྱར་བའོ།། །། 1$0000220 ༈ །བལ་ཡུལ་ནས་རྒྱལ་ཡོངས་ས་ཆེན་ཞེས་པ་ལས་གུ་རུས་སྤེལ།། །། 1$0000270
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
