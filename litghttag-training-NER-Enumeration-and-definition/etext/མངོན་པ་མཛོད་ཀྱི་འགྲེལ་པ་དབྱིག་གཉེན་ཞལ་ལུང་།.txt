མངོན་པ་མཛོད་ཀྱི་འགྲེལ་པ་དབྱིག་གཉེན་ཞལ་ལུང་།
མངོན་པ་མཛོད་ཀྱི་འགྲེལ་པ་དབྱིག་གཉེན་ཞལ་ལུང་།
VENERABLE THRANGU RINPOCHEསྔོན་བརྗོད། ༄༅། །སྲིད་པའི་འཇིགས་པ་ལས་སྐྱོབས་ཤིང༌།། རྣམ་གྲོལ་བགྲོད་པའི་ལམ་གཅིག་པུ།། ལུང་རྟོགས་གཉིས་བསྡུས་ཞི་བསིལ་ཆོས།། གུས་པའི་ཕྱག་གི་ཡུལ་དུ་བསྟེན།། དེ་ཡང་གངས་ཅན་བོད་ཀྱི་ལྗོངས་སུ་སངས་རྒྱས་ཀྱི་བསྟན་པ་དར་བ་ནས་བརྩམས་ད་ལྟའི་བར་དུ། མཁས་བཙུན་བཟང་གྲུབ་ཀྱི་སྐྱེས་བུ་ཁྱད་པར་ཅན་བསམ་གྱིས་མི་ཁྱབ་པ་ཞིག་བྱོན་པ་རྣམས་ཀྱིས་རང་རང་གི་ཉམས་མྱོང་གི་སྟེང་ནས་བྱུང་བའི་མན་ངག་སྣ་ཚོགས་པ་ཞིག་མ་འོངས་པའི་མི་རབས་རིམ་བྱུང་རྣམས་ལ་ཐུགས་བརྩེ་བ་ཆེན་པོས་ཉེ་བར་དགོངས་ཏེ་བསྟན་བཅོས་དང་ཞལ་གདམས། ཟིན་བྲིས་དང༌། ཆོ་ག ། ལོ་རྒྱུས་དང༌།
རྣམ་ཐར་སོགས་བསམ་གྱིས་མི་ཁྱབ་པ་ཞིག་རྩོམ་འབྲི་གནང་སྟེ་བཞུགས་པ་དེ་དག་བར་ལམ་དུས་ཀྱི་འགྱུར་བ་ལ་བརྟེན་ནས་མང་པོ་ཞིག་ཆུད་ཟོས་སུ་ཕྱིན་པ་ནི་བོད་ཕྱི་ནང་ཙམ་མ་ཡིན་པར་འཛམ་གླིང་གི་སྐྱེ་འགྲོ་ཡོངས་ལ་གྱོང་གུན་ཆེན་པོ་ཞིག་བྱུང་སྟེ། ཤིན་ཏུ་ཕངས་པའི་གནས་སུ་འགྱུར་པར་མ་ཟད། ད་ལྟ་འགྲོ་བའི་བསོད་ནམས་ཀྱི་སྐལ་པར་བཞུགས་པ་དག་ལས་ཀྱང༌། ཁ་ཤས་དཔེ་རྒྱུན་དཀོན་པས་མི་མངོན་པའི་དབྱིངས་སུ་ཕེབས་ལ་ཉེ་བ་རྣམས་མི་ཉམས་པར་དཔེ་རྒྱུན་སྤེལ་བའི་ཆེད་དང༌། ཡང་ཕྱག་དཔེ་ཤིན་ཏུ་མཁོ་གལ་ཆེ་བ་ཁག ། ཐོས་བསམ་དང་ཉམས་ལེན་གནང་མཁན་དཔལ་འབྱོར་གྱི་རྒྱབ་རྟེན་དེ་ཙམ་མེད་པར་སྤྲོས་མེད་དུ་བཞུགས་རྒྱུར་ཐུགས་མཉེས་པ་རྣམས་ཀྱིས་སྟབས་བདེའི་ཐོག་ནས་ཕྱག་དཔེ་ཁག་ཐོབ་པའི་ཆེད། བཛྲ་བིདྱཱ་ཡི་དཔེ་མཛོད་ཁང་གིས་སྤར་བསྐྲུན་ཞུས་དང་ཞུ་འཆར་བཞིན། ད་ལམ་ལི་ཐང་སྤང་ཕུག་གི་མཁན་པོ་ངེས་དོན་གྱིས་མཛད་པའི་¿ཆོས་མངོན་པ་མཛོད་ཀྱི་འགྲེལ་པ་དབྱིག་གཉེན་ཞལ་ལུང་¿ཞེས་བྱ་བ་འདི་ཉིད་ཝཱ་ཎ་བཛྲ་བིདྱཱ་དཔེ་མཛོད་ཁང་ནས་འགྲོ་གྲོན་བཏང་སྟེ་དེབ་གྲངས་ ༡༠༠༠ ཐམ་པ་གསར་དུ་པར་སྐྲུན་ཞུས་པ་ལགས་ཏེ། མཛད་པ་པོ་ནི། འཇམ་མགོན་ཀོང་སྤྲུལ་རིན་པོ་ཆེའི་ཞལ་སློབ་ཡིན་ཅིང༌།
འཇམ་མགོན་རྣམ་ཐར་ཞལ་གསུངས། བློ་གྲོས་མཐའ་ཡས་ཀྱི་བྱུང་བ་བརྗོད་པ་ནོར་བུ་སྣ་ཚོགས་མདོག་ཅན་ཞེས་པ་ལས་ཆེས་བསྔགས་བརྗོད་གནང་བ་ནི། དེ་ཉིད་ལས། ¿གཞན་ལ་བཤད་པའི་གོ་ཆོད་པ་ནི། སྤང་ཕུག་བླ་མ་ངེས་དོན་དང༌། ལྷག་བསམ་རྒྱལ་མཚན་གཉིས་ཡིན། ¿ ཞེས་གསུངས་པའི་ཡ་གྱལ་དེ་ཉིད་ཡིན་ལ། ཕྱག་དཔེ་འདི་ཉིད་ཀྱི་ཞུ་བསྒྲིག་འགན་འཁུར་བ་དགེ་སློང་ཚེ་རིང་དང༌། ཐོན་གསར་རིག་མཛོད་དུ་བཅུག་མཁན་འཇམ་དབྱངས་བཀྲ་ཤིས་དང༌། ཞུ་དག་པ་བསྟན་འཛིན་ཤེས་རབ་དང༌།
བཀྲ་ཤིས་ཕུན་ཚོགས་བཅས་ཐམས་ཅད་ཀྱིས་ཕྱ་ར་གྲུ་འདེགས་གནང་བ་ལ་སྙིང་ཐག་པ་ནས་ཐུགས་རྗེ་ཆེ་ཞེས་ཞུ་རྒྱུ་དང༌། མ་འོངས་པར་ཕྱག་དཔེ་གཟིགས་མཁན་རྣམས་ཀྱིས་དཔེ་ཆ་འདིའི་སྟེང་ནས་བསླབ་སྦྱང༌། ཞིབ་འཇུག་ཉམས་ལེན་གང་གཟབ་ཀྱིས་རང་དོན་དུ་ཐོས་བསམ་སྒོམ་གསུམ། གཞན་དོན་དུ་འཆད་རྩོད་རྩོམ་གསུམ། གཉིས་དོན་དུ་མཁས་བཙུན་བཟང་གསུམ་སྟེ་དམ་པའི་ངང་ཚུལ་དགུ་ཡིས་དོན་གཉིས་ལྷུན་གྱིས་གྲུབ་པ་ཞིག་ཡོང་བའི་སྨོན་འདུན་དང༌། དེ་ལྟ་བུ་གནང་རོགས་ཞེས་ཀྱང་ཞུ་བ་ལགས། དེ་བཞིན་མ་ཕྱི་གསལ་པོ་མ་ཐོབ་པ་དང༌། ཞུ་དག་གནད་སྨིན་མ་སོང་བ་སོགས་ཀྱི་ལྷག་ཆད་དང༌། ནོར་འཁྲུལ་བྱུང་བ་ཐམས་ཅད་མཁས་པའི་དབང་པོ་རྣམས་ཀྱི་དྲུང་དུ་བཤགས་ཤིང༌། ནོར་བཅོས་བཀའ་བསླབ་ཀྱང་ལྷུག་པོར་སྩོལ་གནང་བཀའ་དྲིན་ཞུ།
ཁྲ་འགུ་སྤྲུལ་མིང་པས། པར་སྐྲུན་གླེང་བརྗོད། འདིར་དྭགས་པོ་བཀའ་བརྒྱུད་པའི་རང་ལུགས་སུ་མདོ་ཕྱོགས་ཀྱི་གཞུང་ཆེན་བཀའ་པོད་ལྔ་སྟེ། ཤེར་ཕྱིན་མངོན་རྟོགས་རྒྱན་དང༌། དབུ་མ་ལ་འཇུག་པ། ཚད་མ་རྣམ་འགྲེལ། འདུལ་བ་མདོ་རྩ་བ། མངོན་པ་མཛོད་བཅས་ལ་འཆད་རྩོད་རྩོམ་གསུམ་གྱི་སྲོལ་རྒྱུན་དར་ཚུལ་ནི། ཀརྨ་པ་གསུམ་པ་རང་བྱུང་རྡོ་རྗེ་འཇིག་རྟེན་དུ་བྱོན་པ་ནས་ནང་བརྟག་རྒྱུད་གསུམ་ཞེས་གྲགས་པའི་བཤད་བཀའ་གཙོ་བོར་མཛད་དེ། ཟབ་མོ་ནང་དོན་གྱི་རྩ་བ་དང་དེའི་རང་འགྲེལ།
བརྟག་གཉིས་ཀྱི་རྣམ་བཤད་དྲི་མེད་འོད་དང༌། ཐེག་པ་ཆེན་པོ་རྒྱུད་བླ་མའི་བསྡུས་དོན་བཅས་མཛད་པ་མ་ཟད། མདོ་ཕྱོགས་ལ་ཡང༌། ཤེར་ཕྱིན་མངོན་རྟོགས་རྒྱན་གྱི་ས་བཅད་སྣང་བྱེད་སྒྲོན་མེ། ཤེར་ཕྱིན་སྐབས་བརྒྱད་ཀྱི་སྟོང་ཐུན། འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་སྡུད་པ་ཚིགས་སུ་བཅད་པའི་ཊཱི་ཀ། ཆོས་ཉིད་རྣམ་འབྱེད་ཀྱི་རྣམ་བཤད། མདོ་སྡེ་རྒྱན་གྱི་བསྡུས་དོན། དབུས་མཐའ་རྣམ་འབྱེད་ཀྱི་འགྲེལ་པ་དང་བསྡུས་དོན། དབུ་མ་ཆོས་དབྱིངས་བསྟོད་པའི་རྣམ་བཤད་སོགས་གསུང་འབུམ་པོད་སུམ་ཅུ་ལྷག་མཛད་དེ།
འཆད་ཉན་གྱི་སྡེ་རྒྱ་ཆེར་དར་ཞིང༌། སློབ་མ་མཁས་གྲུབ་དུ་མ་འབྱུང་ངོ༌།། དེ་ནས་ཀརྨ་པ་བདུན་པ་ཆོས་གྲགས་རྒྱ་མཚོས་དགུང་ལོ་ལྔ་བཅུ་ང་གཅིག་པ་ལ་སློབ་དཔོན་ཕྱོགས་ཀྱི་གླང་པོའི་ཚད་མའི་མདོ་ཀུན་ལས་བཏུས་པ་ཉིད་བཤད་གཞིར་མཛད། ཆོས་ཀྱི་གྲགས་པའི་ཚད་མ་སྡེ་བདུན་ལས། རྩ་བ་ལུས་ལྟ་བུའི་བསྟན་བཅོས་རྒྱས་པ་རྣམ་འགྲེལ། འབྲིང་པོ་རྣམ་ངེས། བསྡུས་པ་རིགས་ཐིགས་བཅས་གསུམ་གྱིས་དགོངས་པ་འགྲེལ་བའི་ཚུལ་དུ་བསྟན། འཕྲོས་པ་ཡན་ལག་ལྟ་བུའི་བསྟན་བཅོས། རྒྱུད་གཞན་གྲུབ་པ། གཏན་ཚིགས་ཐིགས་པ།
འབྲེལ་བ་བརྟག་པ། རྩོད་པའི་རིགས་པ་སྟེ་རྣམ་པ་བཞིས་ཟུར་གྱི་དཀའ་གནད་རྣམས་ལ་སྤྱི་དོན་དང༌། མཐའ་དཔྱོད་ཀྱི་ཚུལ་དུ་བཞག ། ལྷ་ཤཱཀ་རྒྱན་སོགས་རྒྱ་གར་གྱི་མཁས་པའི་དགོངས་པ་འགྲེལ་ཚུལ་ཐ་དད་པ་རྣམས་ཀྱང་མ་འདྲེས་པར་མདོར་བསྡུས་ཏེ་བཀྲལ་བ་ཚད་མའི་ལེགས་བཤད་ཀྱི་ཆུ་བོ་ཀུན་འདུས་སུ་བཞུགས་པ་རིགས་གཞུང་རྒྱ་མཚོ་ཞེས་བྱ་བ་བོད་གཞུང་གང་ལ་ཡང་མ་བལྟོས་པར་རང་སྟོབས་ཀྱིས་མཛད། ཤེར་ཕྱིན་མངོན་རྟོགས་རྒྱན་འགྲེལ་ཆུང་དོན་གསལ་དང་སྦྱར་ཏེ་འགྲེལ་པ་འཇིག་རྟེན་གསུམ་གྱི་སྒྲོན་མེ་ཞེས་བྱ་བ་མཛད་ཅིང༌། འདིའི་སྤྱི་དོན་གྱི་སྐབས་སུ་མདོ་སྡེ་ཐམས་ཅད་ཀྱི་དཀའ་བའི་གནས་མཐའ་དག་གཏན་ལ་ཕབ་ཅིང་ཆོས་འཁོར་རིམ་པ་གསུམ་ཞེས་ཐམས་ཅད་ལ་གྲགས་པ་ཡང་ཉན་ཐོས་ཀྱི་སྐབས་སུ་འཁོར་ལོ་དང་པོ་ཉིད་ཀྱི་བཟླས་པ་གསུམ་ལ་འཇོག་པ་དང༌། གཟུངས་དབང་གི་མདོའི་དགོངས་པས་གང་ཟག་གཅིག་གི་དྲི་མ་རགས་བར་ཕྲ་གསུམ་སྦྱོང་བའི་ཆེད་དུ་རིམ་པར་གསུངས་པ་དང༌། དགོངས་པ་ངེས་འགྲེལ་གྱི་མདོར་གདུལ་བྱ་ཐ་དད་པ་གསུམ་དུ་གསུངས་པ་སོགས་རྣམ་པར་འཇོག་ཅིང༌། སྤྱིར་བསྟན་གྱིས་དོན་གྱི་གཙོ་བོ་རྣམས་ལེགས་པར་བཤད་ཅིང་རྒྱས་འགྲེལ་གདམས་ངག་གི་བར་ཙམ་དུུ་གྲུབ་པ་ཞིག་གོ ། ཕར་ཚད་འདི་གཉིས་ལྟ་བ་གཞན་སྟོང་གཙོ་ཆེར་བཀྲལ་མོད་ཀྱང་སེམས་ཙམ་གྱི་ལྟ་བ་ལ་གཞན་སྟོང་དུ་མིང་བཏགས་པ་བོད་ཁ་ཅིག་གི་འདོད་པ་ལྟར་བཀྲལ་བ་ནི་མ་ཡིན་ལ།
སྤྱིར་རྗེ་འདི་སེམས་ཀྱི་གཤིས་སྟོང་ཉིད་གཙོ་བོར་སྟོན་པ་ཟབ་མོ་ལྟ་བརྒྱུད། རང་བཞིན་འོད་གསལ་གཙོ་བོར་སྟོན་པ་རྒྱ་ཆེན་སྤྱོད་བརྒྱུད་སྟེ་སེམས་ཀྱི་ཟབ་པ་དང་གསལ་བ་ནི་གཉིས་སུ་མི་ཕྱེད་པས་ན་ཤིང་རྟའི་སྲོལ་གཉིས་དགོངས་པ་གཅིག་ཏུ་བཞེད་པ་ཡིན་ནོ། ། ཞེས་དཔའ་བོ་གཙུག་ལག་ཕྲེང་བས་ཆོས་འབྱུང་མཁས་པའི་དགའ་སྟོན་ལས་གསུངས་ཤིང༌། གཞན་ཡང་འདུལ་བའི་གཞི་གསུམ་གྱི་ཆོ་ག ། གསང་བ་འདུས་པ་མི་བསྐྱོད་པའི་མངོན་རྟོགས་ལ་སོགས་པ་བསྟན་བཅོས་ཁྱད་པར་བ་གསུང་འབུམ་པོད་བརྒྱད་ལྷག་མཛད། དེའི་སློབ་མ་རྗེ་བཙུན་ཀརྨ་ཕྲིན་ལས་པས་རྗེ་གསུམ་པ་རང་བྱུང་རྡོ་རྗེའི་མངོན་རྟོགས་རྒྱན་གྱི་དོན་བསྡུས་སྣང་བྱེད་སྒྲོན་མེ་དང༌། ཀརྨ་པ་ཆོས་གྲགས་རྒྱ་མཚོའི་མངོན་རྟོགས་རྒྱན་གྱི་རྒྱས་འགྲེལ་འཇིག་རྟེན་གསུམ་སྒྲོན་གྱི་ལེགས་བཤད་དང་སྦྱར་ཏེ། གཞུང་ཚིག་མཐའ་དག་དོན་གྱི་སྦྱོར་ངག་ཏུ་བཀོད་པ་མངོན་རྟོགས་རྒྱན་རྩ་འགྲེལ་གྱི་སྦྱོར་ཊཱིཀ་འཇིག་རྟེན་གསུམ་སྒྲོན་ལ་འཇུག་པ་ཞེས་བྱ་བ་མཛད། ཀུན་མཁྱེན་མཚོ་སྣ་བའི་མདོ་རྩ་བའི་མཆན་འགྲེལ་མཐོང་བ་དོན་འགྲུབ་གྱི་མཆན་གཞུང་དང་བསྲེས་ཏེ། འདུལ་བ་མདོ་རྩ་བའི་ཊཱིཀ་ཆེན་མཚོ་སྣ་དགོངས་རྒྱན་མཛད།
¿ཆོས་མངོན་པ་མཛོད་ཀྱི་སྦྱོར་ཊཱིཀ་¿བརྩམས་དུས་དབྱིག་གཉེན་ཡིན་ཟེར་བའི་པཎྜི་ཏ་སྔོ་སངས་ཞིག་གིས་དཀའ་གནས་དཀྲོལ་བ་རྨིས་པ་རྣམ་ཐར་ལས་གསུངས། གཞན་ཡང་ཚད་མ་རྣམ་འགྲེལ་གྱི་འགྲེལ་པ། དབུ་མ་འཇུག་པའི་འགྲེལ་པ། རྒྱུད་བླ་མའི་འགྲེལ་པ། མདོ་སྡེ་རྒྱན་གྱི་འགྲེལ་པ། འབྱེད་རྣམ་གཉིས་ཀྱི་འགྲེལ་པ། བརྟག་གཉིས་འགྲེལ་པ་རང་བྱུང་དགོངས་རྒྱན། ཟབ་མོ་ནང་དོན་ལ་འགྲེལ་པ་རྒྱས་འབྲིང་བསྡུས་གསུམ། རྩིས་ཀུན་བསྡུས་པའི་འགྲེལ་པ། དོ་ཧ་སྐོར་གསུམ་གྱི་འགྲེལ་པ་བསྡུས་འབྲིང་གཉིས་དང༌།
རྒྱས་པ་རྩོམ་འཕྲོ་སོགས་གསུང་འབུམ་པོད་བཅུ་ལྷག་མཛད་དེ། འཆད་ཉན་གྱིས་སྒོ་ནས་བསྟན་པ་ལ་མཛད་རྗེས་བླ་ན་མེད་པ་སྤེལ། དེ་ནས་ཀརྨ་པ་བརྒྱད་པ་མི་བསྐྱོད་རྡོ་རྗེས་བཤད་སྒྲུབ་ཀྱི་སྡེས་དབུས་གཙང་ཁམས་གསུམ་དུ་ཁྱབ་པར་མཛད་ཅིང༌། དགུང་ལོ་ཉེར་གསུམ་ལ་ཤེར་ཕྱིན་མངོན་རྟོགས་རྒྱན་གྱི་ཊཱིཀ་ཆེན་  དང༌། དགུང་ལོ་ཉེར་གཉིས་ནས་ཉེར་དྲུག་བར་འདུལ་བ་མདོ་རྩ་བའི་ཊཱིཀ་ཆེན་དང༌། དགུང་ལོ་སོ་དགུ་པར་དབུ་མ་འཇུག་པའི་འགྲེལ་ཆེན་དང༌། དགུང་ལོ་ཉེར་གཉིས་པ་ལ་རྗེ་ཀརྨ་ཕྲིན་ལས་པ་ཆེན་པོ་ལས་ཆོས་མངོན་པ་མཛོད་ཀྱི་སྦྱོར་ཊཱིཀ་གི་བཤད་ལུང་ཡོངས་སུ་རྫོགས་པར་གསན་ཏེ། དགུང་ལོ་ཉེར་དྲུག་པར་མཆིམས་ནམ་མཁའ་གྲགས་ཀྱི་ཊཱི་ཀ་དང༌། སློབ་དཔོན་དབྱིག་གཉེན་གྱི་མཛོད་རང་འགྲེལ་གྱི་ཚིག་དོན་ཀུན་ལེགས་པར་བསྡུས་ནས་¿མངོན་པ་མཛོད་ཀྱི་འགྲེལ་ཆེན་གྲུབ་བདེའི་དཔྱིད་འཇོ་¿ཞེས་བྱ་བ་པོད་ཆེན་གཉིས་མཛད་པ་ནི། ཀརྨ་པ་མི་བསྐྱོད་རྡོ་རྗེའི་ཞལ་སྔ་ནས།
ཁོ་བོའི་རྗེས་སུ་འཇུག་པའི་ཉན་ཐོས་དག་ལ་སྨྲས་པ། བདག་གིས་ཆོས་མངོན་མཛོད་ཀྱི་སྦྱོར་ཊཱིཀ་གི་ལུང་ཙམ་ཞིག་རྗེ་རིན་པོ་ཆེ་ཀརྨ་ཕྲིན་ལས་པ་ཆེན་པོའི་ཞལ་སྔར་རང་ལོ་ཉེར་གཉིས་པ་ཞིག་ལ་ཐོས་པས་རྐྱེན་ནས་རང་ལོ་ཉེར་དྲུག་པར་མཆིམས་ནམ་མཁའ་གྲགས་ཀྱི་ཊཱི་ཀ་གཞིར་བྱས་ཀྱི་དགོངས་པ་བཏུས་ནས་གནས་དང་པོ་དང་གཉིས་པའི་སྙོམས་འཇུག་གཉིས་ལས། སྙོམས་འཇུག་དང་པོའི་འགྲེལ་པ་རྒྱས་བསྡུས་འཚམས་པར་ཀོང་པོར་སྡོད་དུས་གྲུབ་པ་ལས། ཀྱེ་མ་དུས་ཀྱི་དབང་གིས་འགྲེལ་པ་བྱས་ཀྱང་དོན་གཉེར་ཅན་གྱི་སྐྱེ་བོ་མི་འབྱུང་བར་དོགས་པ་ལས། སླར་དབུས་སུ་ཕྱིན་པ་ན་བདེ་བར་གཤེགས་པ་ཆེན་པོ་ཀརྨ་ཕྲིན་ལས་པའི་ཞབས་ཀྱི་བཀས་བསྐུལ་བ་ལ་བརྟེན། སླར་གཡས་རུ་གཙང་འགྲམ་གྱི་ལྷ་ཁང་དང་ཉེ་བ། ཧོར་ས་སྐྱ་པ་ཡོན་མཆོད་ཀྱིས་གནས་ཀྱི་ཕོ་བྲང་དུ་བཏབ་པ་ཉུག་རྒྱལ་ཁང་དུ་རང་ལོ་སོ་གསུམ་པ་ནས་གནས་གཉིས་པའི་སྙོམས་འཇུག་གཉིས་པ་ཕྱིན་གྱི་འགྲེལ་པར་བགྱིས་པ་ལ། དེ་ཕྱིན་གྱི་གནས་གཉིས་པར་སྔར་གྱི་གནས་དང་པོ་དང་གཉིས་པའི་འགྲེལ་པ་གང་ཟིན་ལས་རྒྱས་པར་འགྲེལ་ཞིང་རང་འགྲེལ་གྱི་དོན་ཞིབ་ཆ་ཕལ་མོ་ཆེ་དྲངས་ཏེ་ལེགས་པར་བཤད་ཡོད་ཅིང༌། གནས་གཉིས་པའི་གཤམ་ཙམ་ནས་དཀའ་ཚེགས་ལ་མ་བསམས་པར་འགྲེལ་བཤད་གཉིས་ཀྱི་ཚིག་སྣ་བསྲིངས་ཏེ་ལེགས་པར་བཤད་ཟིན། ¿ ཞེས་བཀའ་བརྒྱུད་པའི་ཕྱོགས་སུ་མཛོད་ཀྱི་འགྲེལ་པ་ཞིག་ལ་འདི་ལས་རྒྱས་པ་གཞན་མེད་དོ་སྙམ་ཞིང༌།
ཀརྨ་པ་མི་བསྐྱོད་རྡོ་རྗེའི་མངོན་པ་མཛོད་ཀྱི་རྒྱས་འགྲེལ་གྲུབ་བདེའི་དཔྱིད་འཇོ་འདི་ཉིད་དུ་རང་ལུགས་ཐུན་མོང་མ་ཡིན་པའི་ཁྱད་ཆོས་དུ་མ་རྩལ་དུ་བཏོན་ཡོད་པས་རྨད་དུ་བྱུང་བའི་ཡོན་ཏན་དང་ལྡན་ཞིང་ཤིན་ཏུ་གལ་ཆེ་བ་ཡིན་ཏེ། ཞྭ་དམར་དྲུག་པ་ཆོས་ཀྱི་དབང་ཕྱུག་གིས་མངོན་པ་མཛོད་ཀྱི་སྤྱི་དོན་དབྱིག་གཉེན་བཞེད་པ་ལས། ¿མངོན་པའི་མཛོད་ཅེས་གྲགས་པའི་བསྟན་བཅོས་འདིར། ། ཤེས་བྱ་གཞི་ལྔ་ས་ལམ་ཡོན་ཏན་སོགས། ། བརྗོད་བྱ་ཟབ་ཅིང་རྒྱ་ཆེ་བཞུགས་པ་ལ། ། རང་གཞན་གྲུབ་མཐའི་འགྲེལ་བྱེད་མང་ན་ཡང༌། ། ཐམས་ཅད་མཁྱེན་པ་¿དབྱངས་ཅན་ཞབས་¿དེ་ཡིས། ། མཆོད་བརྗོད་སྐབས་སུ་མཆོད་ཡུལ་སྟོན་པ་དང༌། ། དྲི་མའི་སྐབས་སུ་སྒྲིབ་གཉིས་དཔྱད་པ་དང༌། ། གཉེན་པོས་ཉེས་པ་འཇོམས་པའི་ཚུལ་ལུགས་དང༌། །
གཞུང་ལམ་དོན་དམ་མངོན་པའི་རྣམ་གཞག་དང༌། ། བརྟགས་དང་བརྟགས་མིན་འགོག་པ་ནམ་མཁའ་དང༌། ། ཕྲ་རབ་རྡུལ་དང་རིག་མིན་མཚན་ཉིད་དང༌། ། ཆོས་ཁམས་དབང་པོ་གཏོང་ཐོབ་འདུ་བྱེད་ཚོགས། ། རྒྱུ་ལྔ་འབྲས་བུ་སྲིད་པ་བར་མ་དང༌། ། རྟེན་འབྲེལ་དུས་དང་འཁོར་ལོས་བསྒྱུར་སོགས་དང༌། ། སོ་སོ་ཐར་དང་དེ་ཡི་སྡོམ་པ་དང༌། ། དེ་ཡི་སྟེང་ནས་རྣམ་རིག་ཡིན་མིན་དང༌། ། དུས་གསུམ་སྡོམ་སོགས་སྐད་ཅིག་ལྡན་ཚུལ་དང༌། ། བསྙེན་གནས་ཉིད་དང་གཏོང་རྒྱུ་ཐོབ་རྒྱུ་དང༌། །
ལས་རྣམ་བཞི་དང་བྱེ་བྲག་མྱོང་འགྱུར་དང༌། ། དྲི་མ་རྒྱས་པར་འགྱུར་དང་མི་འགྱུར་བ། ། བདེན་བཞི་མཐོང་སྒོམ་སྤང་བྱའི་ཕྲ་ཞིབ་དང༌། ། ཟག་པ་ཆུ་སྦྱོར་ཀུན་སྦྱོར་བཤད་སྐབས་དང༌། ། གཉེན་པོ་བཞི་དང་ཡོངས་སུ་ཤེས་པ་དང༌། ། ཅིག་ཆར་རིམ་གྱིས་འབྲས་བུ་བར་མ་གཉིས། ། དགྲ་བཅོམ་རང་རྒྱལ་སངས་རྒྱས་འབྲས་བུ་དང༌། ། ལམ་དང་རྟེན་དང་ཞི་ལྷག་ས་ཁམས་དང༌། ། ཤེས་པ་བཅུ་དང་བཞི་པོའི་ཕྲ་གསང་དང༌། ། ཐུན་མོང་ཐུན་མོང་མིན་པའི་ཡོན་ཏན་དང༌། །
སྙོམས་འཇུག་རྣམས་དང་བྱེ་བྲག་ཐོད་རྒལ་སོགས། ། དེ་དག་སོ་སོའི་སྐབས་སུ་བོད་སྤྱི་ཡི། ། སྤྱོད་ཡུལ་ལས་བརྒལ་འབུར་དོད་མང་དུ་མཛད། ། རང་འགྲེལ་གང་སྤེལ་རྒྱལ་སྲས་མ་ལ་སོགས། ། རྒྱ་འགྲེལ་བཞེད་པའི་གནས་རྣམས་གསལ་དུ་གཏོད། ། ཅེས་གསུངས་ཤིང༌། མདོར་ན་རྗེ་འདིའི་གསུང་རྩོམ་ཐམས་ཅད་བསྡུ་ན་སྡེ་ཚན་དྲུག་ཏུ་བསྡུས་ཏེ། དང་པོ་རང་གཞན་ལེགས་སྤྱད་སྒྲོགས་པའི་རྣམ་ཐར་དང་རྡོ་རྗེའི་གླུ། གཉིས་པ་འཕྲིན་ཡིག་བསྟོད་ཚོགས་དྲིས་ལན་བསླབ་བྱ་དང་སྨོན་ལམ། གསུམ་པ་མདོ་སྔགས་རྣམས་ཀྱི་དགོངས་དོན་གསལ་བར་བྱེད་པའི་རྒྱས་འགྲེལ།
བཞི་པ་རྡོ་རྗེ་སྐུ་ཡི་གོ་འཕང་སྦྱིན་པའི་ཕྱིར་ཆོ་ག་སྒྲུབ་ཐབས། ལྔ་པ་སྒྱུ་འཕྲུལ་ཏིང་འཛིན་མཆོག་ལ་སྦྱོར་བར་བྱེད་པའི་མདོ་སྔགས་ཁྲིད། དྲུག་པ་ཕྱི་ནང་རིག་གནས་ཀུན་ལ་བསྙེངས་པ་བྲལ་བའི་ཐུན་མོང་རིག་གནས་བཅས་གསུང་འབུམ་པོད་སུམ་ཅུ་བཞུགས། རྗེ་བརྒྱད་པའི་སློབ་མ་ཞྭ་དམར་དཀོན་མཆོག་ཡན་ལག་གིས་དགུང་ལོ་ཉེར་གསུམ་པ་ལ་སྤྱིར་ལས་དང་པོ་པ་དང༌། ཤེས་རབ་དམན་པ་རྣམས་ཤེར་ཕྱིན་ཀར་ཊཱིཀ་ཆེན་མོ་རྗེ་བཙུན་ངལ་གསོ་ལ་བསླབ་པའི་སྔོན་འགྲོ་ལྟ་བུར་ཤེར་ཕྱིན་རྗེ་བཙུན་ངལ་གསོའི་ཚིག་དོན་ཐམས་ཅད་ཉུང་ངུར་བསྡུས་ཏེ། ཤེར་ཕྱིན་མངོན་རྟོགས་རྒྱན་གྱི་འགྲེལ་པ་ཉུང་ངུ་རྣམ་གསལ་ཞེས་བྱ་བ་མཛད་པ་སྟེ། འགྲེལ་པའི་མཛད་བྱང་ལས། གང་ཚེ་སྐོམ་པས་ཉེན་པའི་སེམས་ཅན་ཕྲ་མོའི་མདུན་དུ་གློ་བུར་རྒྱ་མཚོ་ལུད་གྱུར་ན། ། དེ་ཚེ་རབ་ཏུ་སྐྲག་ཅིང་འཐུང་བའི་སྤྲོས་པ་ཉེ་བར་ཞི་བར་འགྱུར་གྱི་གཞན་དུ་ཅི། ། དེ་བཞིན་ཡུམ་དོན་བདེ་བླག་རྟོགས་པར་འདོད་པའི་སྐྱེ་བོ་བློ་གྲོས་དམན་པ་འགའ་ཞིག་གིས། །
བླ་མའི་ལེགས་བཤད་ཟབ་རྒྱས་མི་རྟོགས་དེ་ཕྱིར་བདག་གིས་ཆུ་ཐིགས་ལྟ་བུ་འདི་བརྩམས་སོ། ། ཞེས་གསུངས་ཤིང༌། གཞན་ཡང་དབུ་མ་སྙིང་པོ་བསྡུས་པ་དང༌། ཤེར་ཕྱིན་དགོངས་འགྲེལ་སོགས་གསུང་འབུམ་པོད་བརྒྱད་ལྷག་མཛད། རྗེ་བརྒྱད་པའི་སློབ་མ་ཉི་མ་ལྟ་བུ་དཔའ་བོ་གཙུག་ལག་ཕྲེང་བས། དམ་པའི་ཆོས་འདུལ་བའི་བཀའ་དང་བསྟན་བཅོས་ཐམས་ཅད་གཅིག་ཏུ་འདུས་པ་ཊཱིཀ་ཆེན་ཉི་མའི་དཀྱིལ་འཁོར་འཆར་བར་འགྱུར་བའི་སྐྱ་རེངས་ཀྱི་སྣང་བ་ཞེས་བྱ་བ་སྤྱི་དོན་དང་བསྡུས་དོན་རྣམ་པར་བཞག་པ། དབྱར་གནས་དང་དགག་དབྱེའི་གཞིའི་ཆོ་ག ། གསོ་སྦྱོང་གི་ཆོ་ག ། དུས་འདས་འབྱུང་ཇི་ལྟར་བརྗོད་པ། དགེ་སློང་གི་སྡོམ་པ་སྦྱིན་པའི་ཚེ་དུས་བརྗོད་པ།
སྤྱོད་འཇུག་ཤེས་ལེའི་མཆན་འགྲེལ། རྒྱུད་བླ་མའི་མཆན་འགྲེལ། ཡན་ལག་གི་ལྟུང་བ་བརྒྱད་ཅུའི་བསྡོམས་ཀྱི་མཆན་འགྲེལ། སྤྱོད་འཇུག་རྣམ་བཤད་ཐེག་ཆེན་ཆོས་ཀྱི་རྒྱ་མཚོ་སོགས་གསུང་འབུམ་པོད་བཅུ་དྲུག་ལྷག་མཛད། དེ་ནས་རྗེ་ཞྭ་དམར་དྲུག་པས་མངོན་པ་མཛོད་ཀྱི་སྤྱི་དོན་ལས། དེ་དོན་ཉེ་བར་བསྡུས་ནས་བདག་གི་རྗེ། ། ཐམས་ཅད་མཁྱེན་ཞབས་དེ་ཡིས་རྣམ་བཤད་བསྩལ། ། ཞེས་པ་གསུངས་པ་ལྟར་ཀརྨ་པ་དགུ་པ་དབང་ཕྱུག་རྡོ་རྗེས་དགུང་ལོ་བཅོ་བརྒྱད་པར་རྗེ་བརྒྱད་པའི་སློབ་མའི་ཐུ་བོ་ཞྭ་དམར་དཀོན་མཆོག་ཡན་ལག་ལས། ཆོས་མངོན་པ་མཛོད་ཀྱི་བཤད་ལུང་ཡོངས་སུ་རྫོགས་པར་གསན་བསམ་གནང་ཞིང༌། ཡོངས་འཛིན་རྣམ་རྒྱལ་གྲགས་པ་ལ་སོགས་པས་མངོན་པ་མཛོད་ཀྱི་འགྲེལ་པ་ཞིག་མཛད་དགོས་པར་བསྐུལ་མ་ཞུས་ཏེ།
སློབ་དཔོན་དབྱིག་གཉེན་གྱི་མཛོད་རང་འགྲེལ་དང༌། རྒྱལ་བའི་སྲས་དང༌། གང་སྤེལ་ལ་སོགས་པ་འཕགས་ཡུལ་གྱི་མཁས་པ་རྣམས་ཀྱིས་མཛད་པའི་འགྲེལ་པ་དང༌། རྗེ་བརྒྱད་པའི་མངོན་པ་མཛོད་ཀྱི་འགྲེལ་ཆེན་གྲུབ་བདེ་དཔྱིད་འཇོའི་ལེགས་བཤད་ཀུན་བསྡུས་ནས་དགུང་ལོ་ཉི་ཤུ་ནས་ཉེར་གཅིག་བར་¿མངོན་པ་མཛོད་ཀྱི་རྣམ་བཤད་གཞོན་ནུ་རྣམ་རོལ་¿མཛད་པ་ནི། རྗེ་དགུ་པའི་ཞལ་སྔ་ནས། དེ་ཉིད་རང་གི་རྣམ་པར་བཤད་པ་དང༌། ། ས་བདག་སྲས་གྱུར་གྲགས་པའི་བཤེས་གཉེན་དང༌། ། མཁས་མཆོག་གང་བ་སྤེལ་སོགས་འཕགས་ཡུལ་གྱི། ། མཁས་པ་རྣམས་ཀྱིས་མཛད་པའི་རྣམ་བཤད་དང༌། ། ཀརྨ་བཀའ་བརྒྱུད་གྲུབ་པའི་ཤིང་རྟ་ཆེ། །
གྲུབ་བདེ་དཔྱིད་འཇོ་ཞེས་གྲགས་བསྟན་བཅོས་ཀྱི། ། རྣམ་པར་བཤད་པའི་ཆ་ཀུན་ལེགས་བསྡུས་ནས། ། བདག་གི་རྣམ་བཤད་གཞོན་ནུ་རྣམ་རོལ་འདི། ། ཡོངས་འཛིན་དམ་པ་རྣམ་རྒྱལ་གྲགས་པ་དང༌། ། སློབ་བུ་མདོ་རྒྱུད་རྒྱ་མཚོ་ལ་སོགས་ཀྱིས། ། ཡང་ཡང་བསྐུལ་ནས་རྗེས་འཇུག་སློབ་མའི་ཆེད། ། འཁྱམས་པོའི་ཟེར་སྒྲོས་རང་བཟོ་སྤངས་ཏེ་བཤད། ། ཆོས་འདི་བདག་གིས་རང་ལོ་བཅོ་བརྒྱད་དུས། ། དཔལ་ལྡན་བླ་མ་ཐམས་ཅད་མཁྱེན་པ་ནི། ། དཀོན་མཆོག་ཡན་ལག་ཞབས་ཀྱི་སྤྱན་སྔ་རུ། །
དྲུང་མཛད་རྣམ་བཤད་སྟེང་ནས་ཆོས་མངོན་མཛོད། ། བཤད་ལུང་ཡོངས་སུ་རྫོགས་པ་ལེགས་པར་ཐོབ། ། ཕྱི་ནས་སློབ་དཔོན་ཆེན་པོར་རྩ་བ་དང༌། ། འགྲེལ་པ་འགྲེལ་བཤད་གཉིས་དང་བཅས་པ་ལ། ། དོགས་བཅད་དཀའ་བའི་གནས་ལ་ལེགས་སྦྱངས་ནས། ། ཚིག་དོན་མ་ལུས་ཆུབ་པར་བགྱིས་པ་ཡིན། ། ཞེས་གསུངས་ཤིང༌། གཞན་ཡང་དགུང་ལོ་ཉེར་གསུམ་ནས་ཉེར་ལྔ་བར་དབུ་མ་འཇུག་པའི་འགྲེལ་པ་སྐལ་བཟང་དགའ་སྟོན་མཛད། རྗེ་བརྒྱད་པའི་འཇུག་འགྲེལ་དྭགས་བརྒྱུད་གྲུབ་ཤིང་གི་ས་བཅད་དང༌། ཚད་མ་རིགས་གཞུང་སྙིང་པོ་སོགས་གསུང་འབུམ་པོད་བཅུ་ལྷག་མཛད།
དེའི་སློབ་མ་ཞྭ་དམར་དྲུག་པ་ཆོས་ཀྱི་དབང་ཕྱུག་ནི། གསུང་རབ་ཐམས་ཅད་ཀྱི་གླེགས་བམ་གཅིག་པུར་གྱུར་ཏེ། རྗེ་ཉིད་ཀྱི་ཞལ་སྔ་ནས། ནོར་གྱི་རྩ་ལག་འདྲ་བའི་མཁས་གཞན་མེད། ། མངོན་པའི་མཛོད་གཞུང་འདྲ་བའི་བསྟན་བཅོས་མེད། ། བདག་གི་མཁན་པོ་འདྲ་བའི་འགྲེལ་མཛད་མེད། ། སླར་ཡང་དེ་གསལ་བྱེད་ལ་ང་འདྲ་མེད། ། ཅེས་གསུངས་ཏེ། དགུང་ལོ་ཉེར་བཞི་ནས་ཉེར་བདུན་བར་ལ། ཀརྨ་པ་མི་བསྐྱོད་རྡོ་རྗེའི་མངོན་པ་མཛོད་ཀྱི་རྒྱས་འགྲེལ་གྲུབ་བདེ་དཔྱིད་འཇོ་དང༌།
ཀརྨ་པ་དབང་ཕྱུག་རྡོ་རྗེའི་མཛོད་ཀྱི་རྣམ་བཤད་གཞོན་ནུ་རྣམ་རོལ་གྱི་ལེགས་བཤད་སྙིང་པོ་ཐམས་ཅད་བསྡུས་ཏེ། ¿མངོན་པ་མཛོད་ཀྱི་སྤྱི་དོན་དབྱིག་གཉེན་བཞེད་པ་¿ཞེས་བྱ་བ་མཛད། གཞུང་འདིའི་རྩ་འགྲེལ་གཉིས་ཀྱི་གོ་རིམ་ནི་གཞུང་གཞན་དང་མི་འདྲ་བ་ཐོག་མར་འགྲེལ་པ་དང་དེའི་རྗེས་སུ་རྩ་བ་བཀོད་ཡོད་པ་དང༌། བོད་ཀྱི་བསྟན་བཅོས་ལྟར་ས་བཅད་སྦྱར་མེད་ཀྱང་རྒྱ་གཞུང་ལྟར་གཞུང་སྔ་ཕྱིའི་མཚམས་སྦྱོར་ཤིན་ཏུ་ལེགས་པ་ཡོད། འགྲེལ་ཚུལ་ཡང་སྦྱོར་ངག་གཙོ་བོར་བཀོད་གནང་འདུག་པས། ལས་དང་པོ་པ་རྣམས་ཀྱིས་གོ་བ་ལེན་བདེ་ཞིང༌། ངེས་ཤེས་སྐྱེ་སླ་བ་བཅས་དགེ་མཚན་དང་ཕན་ཐོགས་ཤིན་ཏུ་ཆེ་བ་ཞིག་ཡོད། གཞུང་གི་དཀའ་གནད་གོང་འོག་ཐམས་ཅད་དུ་རྗེ་བརྒྱད་པ་དང་དགུ་པའི་མཛོད་ཀྱི་ཊཱིཀ་ཆེན་དང་ཊཱིཀ་ཆུང་གཉིས་ཀྱི་དགོངས་པ་ཐུན་མོང་མ་ཡིན་པ་རྣམས་འདིར་ལུང་འདྲེན་དུ་མ་མཛད་འདུག ། མདོར་ན་གཞུང་འདི་ནི་རྗེ་དགུ་པའི་མཛོད་འགྲེལ་གྱི་སྤྱི་དོན་ཡིན་ནོ། ། མཛོད་ཀྱི་སྤྱི་དོན་འདི་ཉིད་མཛད་དགོས་པའི་རྒྱུ་མཚན་ནི།
བསྟན་བཅོས་འདི་ཉིད་ཀྱི་མཛད་བྱང་ལས། དེ་ལྟ་ན་ཡང་དེང་སང་རང་ལུགས་ཀྱི། ། མཚན་ཉིད་སྨྲ་བར་གྲགས་པ་ཕལ་མོ་ཆེས། ། རྣམ་བཤད་རྣམས་ཀྱི་དགོངས་པ་བོར་ནས་ཀྱང༌། ། སྣ་ཚོགས་ཡིག་སྣ་རྣམས་ལ་བློ་རྩེ་གཏོད། ། ཕར་ཕྱིན་སྐབས་ཀྱི་ཟུར་བཀོལ་དགེ་འདུན་དང༌། ། བསམ་གཟུགས་སྤྱི་ཐལ་དུམ་བུ་ཐོར་བུ་རེར། ། ལྟ་རྟོག་བྱས་ནས་ལམ་དང་གང་ཟག་སོགས། ། ཕར་མངོན་གཉིས་ཀའི་དགོངས་པ་རྟོགས་པར་རློམ། ། འཆད་ཉན་མཁན་པོ་སོ་སོ་སོ་སོས་ཀྱང༌། །
གཞུང་དང་རྣམ་བཤད་དཔང་པོར་མི་བྱེད་པར། ། ངག་སྒྲོས་འཁྱར་པོའི་དཔེ་ལ་བརྟེན་ནས་ ཀྱང༌། ། སླར་ཡང་ཡིག་འཇོག་བྱེད་པའི་ངལ་བ་རྩོམ། ། བུ་སློབ་རྣམས་ཀྱང་འཇམ་དབྱངས་འདི་ཞེས་པའི། ། ལེགས་བཤད་ཡིན་ཞེས་རྒྱལ་སྡེའི་ཁྲོམ་ལ་སྒྲོག ། རྒྱལ་དབང་ཀརྨའི་གསུང་རབ་སྦྱངས་སོ་ལོ། ། དེ་ཚེ་དཔྱོད་ལྡན་སྐྱེ་དགུས་བལྟས་པའི་ཚེ། ། ཊཱིཀྐའི་ཕྱོགས་སྔ་གཟུང་ནས་ཊཱིཀྐ་དང༌། ། དགོངས་པ་འབུར་དོད་རྣམས་ཀྱི་འགལ་ཟླ་ལ། ། རང་གཞུང་ཆེན་པོར་བརྗོད་པ་ཐོས་པའི་ཚེ། །
རྗེས་སུ་ཡི་རང་སྐྱེ་བའི་གོ་སྐབས་ཅི། ། དེས་ན་གོང་དུ་སྐབས་དོན་སོ་སོ་བ། ། སྨོས་པ་རྣམས་ལ་ས་བོན་ཙམ་བྱས་ནས། ། ཀརྨའི་རྗེས་འཇུག་ཤེས་འདོད་སྐྱེ་བོ་རྣམས། ། རྣམ་བཤད་སོ་སོར་འཆད་ཉན་རྩལ་དུ་ཐོན། ། རྒྱལ་གསུང་དྲི་མེད་རྣམས་ཀྱི་དྲུང་བཤམས་ན། ། བདག་གི་བཤད་པ་བླུན་པོའི་ཚིག་ཏུ་སྣང༌། ། སྣ་ཚོགས་བཤད་པ་རྣམས་དང་གོ་བསྡུར་ན། ། བདག་གི་བརྗོད་པ་གཞུང་འགྲེལ་རྣམས་ལ་ཉེ། ། ཞེས་གསུངས་ཤིང༌།
གཞུང་འགྲེལ་གཞན་ཡང་འདུལ་ཊཱིཀ་ཉི་མའི་འོད་ཟེར་དང༌། ཚད་མའི་སྤྱི་དོན། དབུ་མའི་སྤྱི་དོན། ཟབ་མོ་ནང་དོན་གྱི་སྤྱི་དོན། རྒྱུད་བརྟག་གཉིས་ཀྱི་མཆན་འགྲེལ། བསྡུས་གྲྭ་སོགས་གཞུང་འགྲེལ་དུ་མ་མཛད་པ་བཀའ་བརྒྱུད་གསེར་ཕྲེང་རྣམ་ཐར་དུ་གསལ། སྔར་སི་ཏུ་ཆོས་ཀྱི་འབྱུང་གནས་ཀྱིས་གསན་བསམ་ཡང༌། རྗེ་འདིས་མཛད་པའི་འདུལ་ཊཱིཀ་ཉི་མའི་འོད་ཟེར་དང༌། རྒྱུད་བརྟག་གཉིས་ཀྱི་མཆན་འགྲེལ་དང༌། བསྡུས་གྲྭའི་སྟེང་ནས་གནང་བ་སི་ཏུའི་རང་རྣམ་དུ་གསལ་ཀྱང༌།
དེང་དུས་གོང་གསལ་ཕྱག་དཔེ་རྣམས་ཀྱི་དཔེ་རྒྱུན་ཤིན་ཏུ་དཀོན་རིགས་ལྟ་བུ་ཡིན། འདུལ་ཊཱིཀ་ཉི་མའི་འོད་ཟེར་འདི་༧སྐྱབས་རྗེ་ཡོངས་འཛིན་མཁན་ཆེན་ཁྲ་འགུ་རིན་པོ་ཆེ་མཆོག་གིས་ཐབས་ཤེས་ཡོད་དགུ་ཅོག་གནང་སྟེ། རག་ཐབས་བྱེད་ཀྱང་ད་བར་རག་མྱོང་མེད། སི་ཏུ་པཎ་ཆེན་ཆོས་ཀྱི་འབྱུང་གནས་ཀྱི་སྐུ་ཚེ་སྨད་ལ་འབྲུག་ཡོངས་འཛིན་རིན་པོ་ཆེ་མཆོག་ནས་མངོན་པ་མཛོད་ཀྱི་ཊཱི་ཀ་ཞིག་མཛད་དགོས་ཞེས་བསྐུལ་མ་གནང་བ་སྟེ། ཇི་སྐད་དུ་མཛོད་འགྲེལ་གྱི་མཆོད་བརྗོད་ལས། ཡོངས་འཛིན་མཆོག་གིས་བཀའ་ཡིས་བསྐུལ་བ་དང༌། ། རང་ཉིད་ན་ཚོད་གཏུགས་པས་བློ་གྲོས་ཀྱི། ། རེ་ཁ་ནུབ་པའང་ཅུང་ཟད་གསལ་བྱའི་ཕྱིར། ། ཆོས་མངོན་མཛོད་གཞུང་ཅི་ནུས་དབྱེ་བར་བྱ། ། ཞེས་གསུངས་པ་ལྟར།
སློབ་དཔོན་དབྱིག་གཉེན་གྱི་མཛོད་རང་འགྲེལ་དང༌། སློབ་དཔོན་གྱི་སློབ་མ་མངོན་པ་རང་ལས་མཁས་པ་བློ་བརྟན་གྱི་ཐོག་གཟེར་རྒྱ་དཔེ་དངོས་སྟེང་ནས་སྒྲ་དོན་གྱི་ལེགས་བཤད་ཚིག་གི་མཐའ་དཔྱད་གྲུབ་མཐས་མ་བསླད་པ་མངོན་པ་མཛོད་ཀྱི་གནས་བཞི་པའི་དགེ་བའི་ལས་ཀྱི་མགོ་ཡན་གྱི་¿འགྲེལ་ཆེན་བརྒྱ་བྱིན་ཐོག་པའི་ནོར་བུའི་འོད་སྣང་¿ཞེས་བྱ་བ་མཛད། དེའི་རྗེས་འཕྲོས་གནས་ཕྱི་མ་གཞན་རྣམས་བེ་ལོ་ཚེ་དབང་ཀུན་ཁྱབ་ཀྱིས་བརྩམས་དགོས་པ་སི་ཏུའི་ཕྱག་ལིར་བྲིས་ཡོད་ནའང་བེ་ལོ་ཚེ་དབང་ཀུན་ཁྱབ་ཀྱིས་གནས་བཞི་པའི་མཇུག་འཕྲོས་ལུས་པ་དེ་ཉིད་སི་ཏུའི་གསུང་སྒྲོས་དང་བསྟུན་ཏེ་ཁ་སྐོང་བརྩམས་གནང་བའི་རྗེས། གནས་ཕྱི་མ་བཞི་པོ་ནི་སློབ་མ་གཞན་རྣམས་ཀྱིས་བློ་གྲོས་འཇལ་ཕྱིར་བརྩམས་མ་གནང་བ་སྟེ། མཛོད་འགྲེལ་བརྒྱ་བྱིན་ཐོག་པའི་ནོར་བུའི་འོད་སྣང་གི་མཛད་བྱང་ལས། དེ་ལྟའི་ཆོས་མངོན་པ་མཛོད་ཀྱི་བསྟན་བཅོས་བརྒྱ་བྱིན་ཐོག་པའི་ནོར་བུའི་འོད་སྣང་འདིའི་གནས་ཕྱེད་བཞི་རྗེ་བླ་མའི་གསུང་བྲིས་ལས་པར་ཞུས་ལན་གསུམ་བཅས་ཡིད་ཆེས་པའི་ཞུས་ཆེན་དང་འཕྲོས་ཀྱི་འགྲེལ་པ་ནི་རྗེ་ཡི་ཕྱག་ལིར་བདག་གིས་བརྩམ་དགོས་པའི་ཕྱག་བྲིས་གནང་འདུག་ནའང༌། རྗེ་དེ་ཉིད་ཀྱི་གསུང་ནི་རྒྱ་དཔེ་དངོས་སྟེང་ནས་སྒྲ་དོན་གྱི་ལེགས་བཤད་ཚིག་གི་མཐའ་དཔྱད་གྲུབ་མཐས་མ་བསླད་པ་དེ་ལྟ་བུ་རང་རེ་བོད་ཀྱིས་ཤེས་ཡུལ་མ་ཡིན་ནའང་རྒྱ་དཔེ་དངོས་འགྲེལ་རྣམས་དང་རྗེ་བླ་མའི་གསུང་སྒྲོས་སོགས་དང་བསྟུན་ཏེ་གནས་ཀྱི་ཁ་སྐོང་བཀོད་པ་ཡིན་ལ། རྫོགས་པར་བོད་འགྲེལ་གཞན་ལས་ཁྱད་ཐོན་ཙམ་ཤེས་ནའང་རྗེ་སློབ་གཞན་གྱི་བློ་གྲོས་འཇལ་ཕྱིར་མི་སྤྲོའོ། ། ཞེས་གསུངས་ཤིང༌། གལ་ཏེ་མཛོད་ཀྱི་འགྲེལ་ཆེན་འདི་འགོ་ནས་མཇུག་བར་ཆ་ཚང་རྩོམ་བྲིས་གནང་ཐུབ་པ་ཡིན་ན་དཔེར་ན་དེང་དུས་གྲགས་ཆེ་བའི་སུམ་རྟགས་ཀྱི་འགྲེལ་ཆེན་ལྟ་བུ་སི་ཏུའི་མཛོད་ཀྱི་འགྲེལ་ཆེན་ཞེས་ཤིན་ཏུ་སྐད་གྲགས་ཆེ་བ་ཞིག་ཡོང་རྒྱུ་ཡིན་སྙམ།
སྤྱིར་ཚེ་དབང་ཀུན་ཁྱབ་ཀྱིས་རྗེ་སློབ་གཞན་གྱི་བློ་གྲོས་འཇལ་ཕྱིར་མི་སྤྲོའོ། ། ཞེས་མཛོད་གནས་ཕྱི་མ་བཞི་པོའི་ཁ་སྐོང་འགྲེལ་པ་མ་མཛད་པར་བརྟེན། སི་ཏུ་པཎ་ཆེན་གྱི་སློབ་མ་ཐུགས་སྲས་དམ་པ་གསུམ་ཞེས་འབྲུག་ཡོངས་འཛིན་སྤྲུལ་སྐུ་ཀརྨ་ཐུབ་བསྟན་ངག་དབང་དང༌། ཁམས་སྤྲུལ་རིན་པོ་ཆེ་ཆོས་ཀྱི་ཉི་མ་དང༌། གཅུང་ཚབ་ཚ་སྤྲུལ་སྐུ་ངེས་ལེགས་བསྟན་འཛིན་བཅས་ལས། ཁམས་སྤྲུལ་ཆོས་ཀྱི་ཉི་མ་དང༌། ཀརྨ་ངེས་ལེགས་བསྟན་འཛིན་མཆོག་ནས་མངོན་པ་མཛོད་ཀྱི་འགྲེལ་པ་རེ་རེ་མཛད་ཡོད་པ་ལོ་རྒྱུས་རྣམས་སུ་མཇལ་བས་ཕལ་ཆེར་སི་ཏུའི་མཛོད་ཀྱི་འགྲེལ་ཆེན་རྩོམ་འཕྲོར་ལུས་པ་དེ་ཉིད་ཀྱི་ཁ་སྐོང་ལྟ་བུ་ལ་མཛད་པ་ཡིན་ནམ་སྙམ་པ་སེམས་ཤིང༌། ཁམས་སྤྲུལ་ཆོས་ཀྱི་ཉི་མས་མངོན་པ་མཛོད་སི་ཏུ་པཎ་ཆེན་ལས་གསན་གནང་བ་ཡིན་ཚུལ་སི་ཏུའི་རང་རྣམ་དུ་གསལ་བས་ཁམས་སྤྲུལ་གྱི་མངོན་པ་མཛོད་ཀྱི་འགྲེལ་པ་དེ་སྙན་ངག་མེ་ལོང་གི་འགྲེལ་པ་དབྱངས་ཅན་ངག་གི་རོལ་མཚོ་ལྟ་བུ་སི་ཏུའི་གསུང་སྒྲོས་དང་སྦྱར་བ་འགྲེལ་བཤད་མཆོག་ཏུ་གྱུར་པ་ཞིག་ཡོད་པར་ངེས་ཤིང༌། ཀརྨ་ངེས་ལེགས་བསྟན་འཛིན་གྱི་མཛོད་འགྲེལ་སྔར་དཔལ་སྤུངས་དགོན་དུ་ཤིང་པར་བཞུགས་ཡོད་པ་དཔལ་སྤུངས་དགོན་པའི་ལོ་རྒྱུས་རྣམས་སུ་མཇལ་རྒྱུ་ཡོད་ཀྱང༌། དེང་དུས་ནི་ཁམས་སྤྲུལ་དང་ངེས་ལེགས་བསྟན་འཛིན་གྱི་མཛོད་འགྲེལ་གཉིས་ཀ་དཔེ་རྒྱུན་ཤིན་ཏུ་དཀོན་རིགས་སུ་གྱུར་ཏེ་ཕྱག་དཔེ་ཐོབ་དཀའ་བས་མཁས་པ་སུས་བསྐུལ་མ་གནང་སྟེ་མཛད་པ་དང༌།
ནང་དོན་བརྗོད་བྱ་རྒྱས་བསྡུས་ཇི་ལྟར་ཡོད་པ། སི་ཏུའི་མཛོད་འགྲེལ་རྩོམ་འཕྲོས་ཀྱི་ཁ་སྐོང་ཡིན་མིན་ཞིབ་ཆ་ཤེས་པ་ཤིན་ཏུ་དཀའ་བའི་གནས་སུ་གྱུར་ལགས། དེ་ནས་ཕྱིས་སུ་འཇམ་མགོན་བློ་གྲོས་མཐའ་ཡས་ཀྱི་སློབ་མ་ལི་ཐང་སྤང་ཕུག་མཁན་པོ་ཀརྨ་ངེས་དོན་གྱིས་སི་ཏུའི་མཛོད་ཀྱི་འགྲེལ་ཆེན་སྐབས་བཞི་ནས་འཕྲོར་ལུས་པ་དེ་ཉིད་ཀྱི་ཁ་སྐོང་ལྟ་བུ་ལ་¿མངོན་པ་མཛོད་ཀྱི་འགྲེལ་པ་ལེགས་པར་བཤད་པ་དབྱིག་གཉེན་ཞལ་ལུང་¿ཞེས་བྱ་བ་འདི་ཉིད་མཛད་ཅིང༌། ཕྱག་དཔེ་འདི་སྔར་དཔལ་སྤུངས་དགོན་དུ་ཤིང་པར་བརྐོས་མྱོང་ཡོད་པས་བོད་དུ་དེང་དུས་ཡང་དཔེ་རྒྱུན་རེ་ཟུང་མཇལ་རྒྱུ་ཡོད་པ་དང༌། འདི་ག་རྒྱ་བལ་སོགས་ཕྱི་རྒྱལ་ཡུལ་གྲུ་རྣམས་སུ་དཔེ་རྒྱུན་ཐོག་མར་སྤེལ་གནང་མཁན་དེབ་འདིའི་ངོ་སྤྲོད་གླེང་བརྗོད་དུ་གསལ་བ་ལྟར་༧སྐྱབས་རྗེ་ཡོངས་འཛིན་མཁན་ཆེན་ཁྲ་འགུ་རིན་པོ་ཆེ་མཆོག་ནས་ཕྱི་ལོ་༢༠༡༠ ལོར་རྒྱ་གར་གྱི་རྒྱལ་ས་ལྡི་ལིར་དེབ་གཟུགས་སུ་དེབ་གྲངས་གཅིག་སྟོང་ལྷག་པར་དུ་བསྐྲུན་ཏེ་འགྲེམས་སྤེལ་གནང་ཡོད་པས་དཔེ་རྒྱུན་ཆད་རྒྱུའི་ཉེན་ཁ་ལས་ཐར། འབྲུག་པ་ཀུན་མཁྱེན་པདྨ་དཀར་པོས་ཆོས་མངོན་པ་མཛོད་ཀྱི་བཤད་པ་འགྲེལ་པ་ལུགས་ དང༌། ཆོས་མངོན་པ་རྣམ་པར་འབྱེད་པའི་བསྟན་བཅོས། མངོན་རྟོགས་རྒྱན་གྱི་འགྲེལ་པ་རྗེ་བཙུན་བྱམས་པའི་ཞལ་ལུང་དང༌། ཚད་མ་མདོ་དང་སྡེ་བདུན་གྱི་གཏན་ལ་ཕབ་པའི་བསྟན་བཅོས་རྗེ་བཙུན་འཇམ་དབྱངས་དགོངས་རྒྱན། ཚད་མའི་མདོ་སྡེ་བདུན་དང་བཅས་པའི་སྤྱི་དོན་རིགས་པའི་སྙིང་པོ།
སྡོམ་གསུམ་གྱི་སྙིང་པོ་བསྟན་པ། སྡོམ་པ་གསུམ་གྱི་རྒྱན་ཅེས་བྱ་བའི་བསྟན་བཅོས། སྡོམ་གསུམ་རྒྱན་ལ་ཕྱིས་སུ་རྗེ་དགེ་འདུན་རིན་ཆེན་གྱིས་མཆན་འགྲེལ་པད་དཀར་ཞལ་ལུང་ དང༌། རྗེ་ཨ་དབྱངས་ཀྱིས་མཆན་འགྲེལ་ཤིན་ཏུ་བསྡུས་པ་བཅས་མཛད་ཡོད། སྡོམ་པ་གསུམ་གྱི་རྒྱན་ཅེས་བྱ་བ་བའི་རྒྱ་ཆེར་འགྲེལ། འདི་ནི་བཀའ་བརྒྱུད་པའི་ཕྱོགས་སུ་སྡོམ་གསུམ་གཞུང་རྒྱས་ཤོས་ཤིག་ཡིན། སྤྱོད་འཇུག་འབྲུ་འགྲེལ་དབུ་མའི་ལམ་གྱི་སྒྲོན་མ། དབུ་མ་ཡང་དག་པར་བརྗོད་པ། དེའི་འགྲེལ་པ་དབུ་མའི་གཞུང་གསུམ་གསལ་བྱེད་ངེས་དོན་གྲུབ་པའི་ཤིང་རྟ་སོགས་གསུང་འབུམ་པོད་ཉེར་བཞི་མཛད། ཁམས་སྤྲུལ་བདུན་པ་སངས་རྒྱས་བསྟན་འཛིན་གྱིས་མངོན་པ་མཛོད་ཀྱི་འགྲེལ་པ་འཇམ་མགོན་དགྱེས་པའི་མཆོད་སྤྲིན་དང༌།
མངོན་པ་མཛོད་ཀྱི་བསྡུས་དོན་བཅས་མཛད། ༧སྐྱབས་རྗེ་ཡོངས་འཛིན་མཁན་ཆེན་ཁྲ་འགུ་རིན་པོ་ཆེ་མཆོག་གིས་རྗེ་བརྒྱད་པ་མི་བསྐྱོད་རྡོ་རྗེའི་མངོན་པ་མཛོད་ཀྱི་ཀར་ཊཱིཀ་གྲུབ་བདེའི་དཔྱིད་འཇོ་འདི་ཉིད་སྔར་བཤད་ཁྲིད་ཀྱིས་འབད་རྩོལ་གནང་སྐབས་རྒྱས་དྲགས་པ་ལྟ་བུས་གསར་བུ་བ་རྣམས་ཧ་ལས་པ་ལྟ་བུའི་མྱོང་ཚོར་ཞིག་བྱུང་སྟེ། དང་པོར་འགྲེལ་པ་བསྡུས་པ་ཙམ་ཞིག་བསླབ། དེ་ནས་རྒྱས་འགྲེལ་ལ་འཇུག་ན་ཕན་ཐོགས་ཆེ་བར་དགོངས་ཏེ། མངོན་པ་མཛོད་ཀྱི་ཀར་ཊཱིཀ་གྲུབ་བདེའི་དཔྱིད་འཇོའི་ཚིག་དོན་ཀུན་ལེགས་པར་བསྡུས་པ་ལས་དང་པོ་པ་རྣམས་ཀྱིས་བལྟས་ན་གོ་བ་ལེན་བདེ་ཞིང༌། ངེས་ཤེས་སྐྱེ་སླ་བ་བཅས་ཡོད་པ་¿མཛོད་ཀྱི་འགྲེལ་ཆུང་ལས་དང་པོའི་འཇུག་ངོགས་གྲུབ་བདེའི་བཅུད་ བསྡུས་¿ཞེས་བྱ་བ་མཛད་པ་ལ་སོགས་པ་གནའ་དེང་གི་མཁས་དབང་རྣམས་ཀྱིས་མངོན་པ་མཛོད་ཀྱི་འགྲེལ་པ་རྒྱས་འབྲིང་བསྡུས་པ་དུ་མ་མཛད་དེ། དེང་སང་བར་དུ་དྭགས་པོ་བཀའ་བརྒྱུད་པའི་བཤད་སྡེ་རྣམས་སུ་མངོན་པ་མཛོད་ཀྱི་འཆད་ཉན་གྱི་སྲོལ་རྒྱུན་རྣམས་མ་ནུབ་པར་ལེགས་པར་བཞུགས་སོ།། མདོར་ན་གོང་གསལ་མཛོད་འགྲེལ་རྣམས་ལས་འགྲེལ་པ་¿རྒྱས་ཤོས་¿ནི་རྗེ་མི་བསྐྱོད་ཞབས་ཀྱི་མཛོད་ཀྱི་འགྲེལ་ཆེན་གྲུབ་བདེའི་དཔྱིད་འཇོ་ཞེས་པའི་པོད་ཆེན་གཉིས་པོ་དེ་ཡིན། ¿འབྲིང་པོ་¿སི་ཏུ་པཎ་ཆེན་གྱི་མཛོད་འགྲེལ་བརྒྱ་བྱིན་ཐོག་པའི་ནོར་བུའི་འོད་སྣང་དང༌། འདི་གཉིས་ལས་ཅུང་ཟད་¿བསྡུས་པ་¿རྗེ་དགུ་པ་དབང་ཕྱུག་རྡོ་རྗེའི་མཛོད་ཀྱི་རྣམ་བཤད་གཞོན་ནུ་རྣམ་རོལ་ཞེས་པ་དེ་ཡིན།
མཛོད་འགྲེལ་འདིའི་ནང་རྩ་བ་ལ་ས་བཅད་ཞིབ་མོར་བྲིས་ཡོད་པ་ དང༌། དགག་བཞག་སྤོང་གསུམ་གྱི་རྣམ་གཞག་མེད་པ་རྩ་བའི་ཚིག་འགྲེལ་མཐར་ཆགས་སུ་ཡོད་པས་ལས་དང་པོ་པ་རྣམས་ཀྱིས་སློབ་སྦྱོང་གནང་སྐབས་མེད་དུ་མི་རུང་བའི་འགྲེལ་པ་ཞིག་ཡིན། གཞན་ཞྭ་དམར་དྲུག་པ་དང༌། ཀརྨ་ངེས་དོན་དང༌། ༧སྐྱབས་རྗེ་ཡོངས་འཛིན་མཁན་ཆེན་ཁྲ་འགུ་རིན་པོ་ཆེ་མཆོག་གི་མཛོད་འགྲེལ་རྣམས་ནི་འགྲེལ་པ་རྒྱས་བསྡུས་ཤིན་ཏུ་འཚམས་པོ་ཡོད། ཀུན་མཁྱེན་པད་དཀར་ཞབས་ཀྱིས་མཛད་པའི་མངོན་པ་མཛོད་ཀྱི་འགྲེལ་པ་ལུགས་ཞེས་པ་དེ་ཚིག་དོན་གཉིས་ཀར་ཤིན་ཏུ་བསྡུས་པ་ཞིག་ཡིན། རྗེ་ཀརྨ་ཕྲིན་ལས་དང༌། ཀརྨ་ངེས་ལེགས་བསྟན་འཛིན་དང༌། ཁམས་སྤྲུལ་བཞི་པ་དང་བདུན་པའི་མཛོད་ཀྱི་འགྲེལ་པ་དེ་རྣམས་ཕྱག་དཔེ་དངོས་སུ་མཇལ་རྒྱུ་མ་བྱུང་བས་རྒྱས་བསྡུས་ཇི་ལྟར་བཞུགས་ཡོད་པ་མ་རྟོགས་སོ།། དེ་ལྟར་གོང་གསལ་མཁས་གྲུབ་རྣམས་ཀྱིས་མཛད་པའི་མངོན་པ་མཛོད་ཀྱི་འགྲེལ་པ་རྒྱས་བསྡུས་འབྲིང་གསུམ་མང་དུ་བཞུགས་པ་ལས།
ད་ལམ་འཇམ་མགོན་བློ་གྲོས་མཐའ་ཡས་ཀྱི་སློབ་མ་ལི་ཐང་སྤང་ཕུག་མཁན་པོ་ཀརྨ་ངེས་དོན་གྱིས་མཛད་པའི་¿མངོན་པ་མཛོད་ཀྱི་འགྲེལ་པ་ལེགས་པར་བཤད་པ་དབྱིག་གཉེན་ཞལ་ལུང་¿ཞེས་བྱ་བ་འདི་ཉིད་སྔར་དཔལ་སྤུངས་དགོན་དུ་ཤིང་པར་བཞུགས་ཡོད་ཀྱང༌། འདི་ག་རྒྱ་བལ་སོགས་སུ་དཔེ་རྒྱུན་ཤིན་ཏུ་དཀོན་པས། གང་མྱུར་པར་སྐྲུན་མ་བྱས་ཕྱིན་བསྟན་བཅོས་འདི་ཉིད་རྩ་སྟོང་འགྲོ་ཉེན་ཡོད་པ་ལ་བརྟེན། ༧སྐྱབས་རྗེ་ཡོངས་འཛིན་མཁན་ཆེན་ཁྲ་འགུ་རིན་པོ་ཆེ་མཆོག་ནས་ཐབས་འཚོལ་གནང་བའི་དཔལ་སྤུངས་དགོན་གྱི་ཤིང་པར་གྱི་མ་དཔེ་དེ་ཉིད་ཆད་ལྷག་མེད་པར་འཇམ་དབྱངས་བཀྲ་ཤིས་ལགས་ནས་གློག་ཀླད་ནང་དུ་བཅུག་པ་དང༌། བསྟན་འཛིན་ཤེས་རབ་དང་བཀྲ་ཤིས་ཕུན་ཚོགས་བཅས་ཀྱིས་མ་དཔེ་དང་ཆད་ལྷག་མེད་པར་ཞུ་དག་བཏང་སྟེ། ཝཱ་ཎ་བཛྲ་བིདྱཱ་དཔེ་མཛོད་ཁང་གིས་འགྲོ་གྲོན་ཆ་ཚང་བཏང་ནས་དེབ་གྲངས་༡༠༠༠ ཐམ་པ་གསར་དུ་པར་བསྐྲུན་འགྲེམས་སྤེལ་ཞུས་པ་ལགས། སྤྱིར་མཛོད་འགྲེལ་འདི་ལ་ཐུན་མོང་མ་ཡིན་པའི་ཁྱད་ཆོས་འགའ་ཞིག་མངོན་ཏེ། མཛད་པ་པོས་གཞུང་དུ་རྩ་འགྲེལ་མཉམ་སྦྱར་གནང་ཡོད་པས་རྩ་བ་དེའི་འགྲེལ་པ་དང་འགྲེལ་པ་དེའི་རྩ་བ་གང་ཡིན་ངོས་འཛིན་སླ་བ་ཡོད་པ་དང་གཅིག ། རྩ་བ་ལ་ས་བཅད་ཤིན་ཏུ་རྒྱས་སྤྲོས་དང་བསྡུས་སྐྱོན་མེད་པ་ས་བཅད་རྒྱས་བསྡུས་འཚམས་པ་ཡོད་པ་དང་གཉིས། དགག་བཞག་སྤོང་གསུམ་གྱི་རྒྱས་སྤྲོས་མེད་པ་རྩ་བའི་ཚིག་འགྲེལ་མཐར་ཆགས་སུ་ཡོད་པ་དང་གསུམ།
གཞུང་གི་ཚིག་དོན་གཉིས་ཀར་ལས་དང་པོ་པས་བལྟས་ན་ཤེས་སླ་བ་དང་གོ་བདེ་བ་བཅས་ཡོད་པ་དང་བཞིའོ།། འགྲེལ་པ་མཛད་པ་པོའི་ལོ་རྒྱུས་ནི། ཡུལ་དུས་ཀྱིས་རྐྱེན་པས་སྐབས་འབབ་རྙེད་སོན་མ་བྱུང་ཀྱང༌། སྤྱིར་རྗེ་འདི་ཉིད་ཀྱིས་འཇམ་དབྱངས་མཁྱེན་བརྩེ་དབང་པོ་དང༌། འཇམ་མགོན་བློ་གྲོས་མཐའ་ཡས་དང༌། བྱམས་པ་ཕུན་ཚོགས་སོགས་གསར་རྙིང་རིས་མེད་ཀྱི་དགེ་བའི་བཤེས་གཉེན་དུ་མ་བསྟེན་ནས་རང་དོན་དུ་ཐོས་བསམ་སྒོམ་གསུམ། གཞན་དོན་དུ་འཆད་རྩོད་རྩོམ་གསུམ། གཉིས་དོན་དུ་མཁས་བཙུན་བཟང་གསུམ་སྟེ་དམ་པའི་ངང་ཚུལ་དགུ་ཡི་བདག་ཉིད་དུ་གྱུར་ཏེ། མངོན་པ་མཛོད་ཀྱི་འགྲེལ་པ་འདི་ཉིད་ཀྱང་དཔལ་སྤུངས་སྒྲུབ་གྲྭར་མཛད་གནང་བ་ཡིན་པ་ནི། མཛོད་འགྲེལ་འདི་ཉིད་ཀྱི་མཛད་བྱང་ལས།
དམ་པའི་ཆོས་མངོན་པ་མཛོད་ཀྱི་འགྲེལ་པ་ལེགས་པར་བཤད་པ་དབྱིག་གཉེན་ཞལ་ལུང་ཞེས་བྱ་བ་འདིའང༌། རིགས་དང་དཀྱིལ་འཁོར་རྒྱ་མཚོའི་ཁྱབ་བདག་འཇམ་མགོན་རྡོ་རྗེ་འཆང་འཇམ་དབྱངས་མཁྱེན་བརྩེའི་དབང་པོའི་བཀའ་ཡི་གནང་བས་དབུགས་འབྱིན་པ་དང༌། ཆོས་ཀྱི་སྤྱན་ཅན་གཞན་དག་གིས་ཀྱང་ལེགས་སོའི་གཟེངས་བསྟོད་ཅིང༌། ཁྱད་པར་དུ་འཇམ་མགོན་གོང་མས་རྒྱ་དཔེའི་སྟེང་ནས་བསྒྱུར་བཤད་གནང་བ་བརྒྱ་བྱིན་ཐོག་པའི་ནོར་བུའི་འོད་སྣང་ཞེས་ལེགས་བཤད་ཀྱི་གཏེར་ཆེན་པོ་ཞིག་སྩལ་བ་ཁ་སྐོང་བཅས་སྐབས་བཞི་ནས་འཕྲོར་ལུས་པ། དེ་ཉིད་ཀྱི་ཞབས་འདེགས་སུའང་འགྱུར་བར་བསམས་ནས། ཐུབ་བསྟན་ཡོངས་རྫོགས་ཀྱི་ཉིན་མོར་བྱེད་པ་འཇམ་མགོན་བླ་མ་ཞལ་རྣམ་པ་གཉིས་དང༌། རང་གཞན་གྲུབ་མཐའ་རྒྱ་མཚོའི་ཕ་རོལ་དུ་སོན་པ་དགེ་བའི་བཤེས་གཉེན་བྱམས་པ་ཕུན་ཚོགས་སོགས་ཆོས་བཞིན་དུ་སྤྱོད་པའི་གསར་རྙིང་རིས་མེད་ཀྱི་ཡོངས་འཛིན་དུ་མའི་ཞབས་རྡུལ་སྤྱི་བོར་ཐོབ་པ་དང༌། བྱང་ཆུབ་སེམས་དཔའི་ཕྱག་ན་པད་དཀར་འཆང་བ་དཔལ་ཀརྨ་པ་ཆེན་པོའི་བསྟན་པ་ལ་རབ་ཏུ་བྱུང་བའི་རྒྱལ་ཁམས་པ་ཀརྨ་ངེས་དོན་ཆོས་ཀྱི་ཉི་མའམ། གསུང་རབ་ཕྲེང་བ་བདུད་རྩིའི་སྒྲ་དབྱངས་ཞེས་བྱ་བས་བཀའ་བརྒྱུད་ཀྱི་གདན་ས་ཆེན་པོ་དཔལ་སྤུངས་ཐུབ་བསྟན་ཆོས་འཁོར་གླིང་གི་སྒྲུབ་གྲྭར་དོན་འགྲུབ་ཅེས་པས་ལུག་ལོའི་སྨིན་དྲུག་ཅན་གྱི་གྲལ་ཚེས་བཟང་པོར་རྫོགས་པར་སྦྱར་བའོ། ། ཞེས་གསུངས་ཤིང༌།
སྤྱིར་འཇམ་མགོན་བློ་གྲོས་མཐའ་ཡས་མཆོག་ལ་སློབ་མ་མཁས་པ་གཞན་ལ་བཤད་པའི་གོ་ཆོད་པའི་སློབ་མ་གཉིས་ཡོད་པའི། སློབ་མ་གཅིག་ནི་མཛོད་འགྲེལ་མཛད་པ་པོ་རྗེ་འདི་ཉིད་ཡིན་པ་དང༌། ཅིག་ཤོས་ནི་སུམ་རྟགས་འགྲེལ་པ་ལེགས་བཤད་སྣང་བ་དམ་པའི་མཛད་པ་པོ་ལྷག་བསམ་བསྟན་པའི་རྒྱལ་མཚན་ཞེས་པ་དེ་ཡིན་ནོ།། རྗེ་འདིའི་གསུང་རྩོམ་ཀྱང་ཁོ་བོའི་མཐོང་ཐོས་ཀྱི་སྤྱོད་ཡུལ་དུ་གྱུར་པ་རྣམས་ནི། སྡོམ་གསུམ་སྙིང་བསྡུས་དང༌། དེའི་བསྡུས་དོན་ས་བཅད། སྡོམ་གསུམ་རྣམ་ངེས་ཀྱི་འགྲེལ་པ་འཇམ་དབྱངས་དགྱེས་པའི་ཞལ་ལུང་དང༌། སུམ་ཅུ་པ་དང་རྟགས་ཀྱི་འཇུག་པའི་ཚིག་དོན་གྱི་ཆ་ལེགས་པར་རྣམ་པར་བཤད་པའི་སྙིང་པོ་ཞེས་བྱ་བ་དང༌། མངོན་པ་མཛོད་ཀྱི་འགྲེལ་པ་དབྱིག་གཉེན་ཞལ་ལུང་བཅས་ཡིན་ནོ།། གཞན་ཡང་རྗེ་འདིས་འཇམ་མགོན་བློ་གྲོས་མཐའ་ཡས་དགུང་ལོ་ལྔ་བཅུར་ཕེབས་པའི་སྤྱི་ལོ་༡༨༦༢ ལོར་སྡོམ་གསུམ་གྱི་བསྟན་བཅོས་ཤིག་མཛད་དགོས་པར་སྐུལ་མ་ཞུས་སྐབས།
འཇམ་མགོན་བློ་གྲོས་མཐའ་ཡས་ཀྱི་དགོངས་པར་བསྟན་བཅོས་ཤིག་བྲིས་ན་སྡོམ་གསུམ་ཙམ་མ་ཡིན་པར་ཤེས་བྱའི་རྣམ་གཞག་ཆ་ཚང་བ་ཞིག་ཡོད་ན་ཕན་ཐོགས་ཆེ་བར་གཟིགས་ནས་བསླབ་པ་གསུམ་གྱི་བསྟན་བཅོས་ཤེས་བྱ་ཀུན་ཁྱབ་ཅེས་པའི་རྩ་བ་མཛད། དེ་ཉིད་འཇམ་དབྱངས་མཁྱེན་བརྩེའི་དབང་པོར་གཟིགས་ཕུལ་སྐབས། འདི་ནི་ངེས་པར་བླ་མའི་བྱིན་རླབས་དང༌། མཁའ་འགྲོས་རྩ་སྒོ་ཕྱེས་པའི་སྟོབས་ལས་བྱུང་བ་ཡིན་འདུག་པས། མཛོད་ཆེན་རྣམ་པ་ལྔའི་ཐོག་མར་ཤེས་བྱ་མཛོད་དུ་བཞག་ནས་དེ་ལ་རང་འགྲེལ་ཞིག་ཀྱང་མཛད་དགོས་པའི་བཀའ་གནང་སྟེ་ཕྱིས་སུ་རང་འགྲེལ་ཀྱང་མཛད་དེ་མཛོད་ཆེན་ལྔའི་ཐོག་མར་བཞག་གནང་བ་ཡིན་ནོ། ། དེས་ན་མཛོད་ཆེན་ལྔའི་དང་པོ་¿ཤེས་བྱ་ཀུན་ཁྱབ་མཛོད་¿ནི་རྗེ་འདི་ཉིད་ཀྱིས་སྐུལ་མ་གནང་བ་ལ་བརྟེན་ནས་བྱུང་བ་ལགས་སོ།། ཞེས་བལ་བོད་ཀྱི་ས་མཚམས། ཤར་སྦ་ཁང་དོན་གྲུབ་སྡིངས་ཀྱི་བཙུན་པ་ཚེ་རིང་ཤར་པས། དེབ་འདིའི་ངོ་སྤྲོད་གླེང་བརྗོད་དུ་དྭགས་པོ་བཀའ་བརྒྱུད་པའི་ཕྱོགས་སུ་སྤྱིར་གཞུང་ཆེན་བཀའ་པོད་ལྔའི་འཆད་རྩོད་རྩོམ་གསུམ་གྱི་སྲོལ་རྒྱུན་དར་ཚུལ་དང༌། བྱེ་བྲག་ཏུ་མངོན་པ་མཛོད་ཀྱི་འགྲེལ་པ་བྱུང་རིམ་གྱི་རྣམ་གཞག་ལས་བརྩམས་པའི་འབེལ་གཏམ་འདི་ཡང་འཕགས་ཡུལ་གྲོང་ཁྱེར་ཆེན་པོ་ཝཱ་རཱ་ཎ་སཱིའི་ཉེ་འདབས་སུ་གནས་པའི་བཛྲ་བིདྱཱ་གཙུག་ལག་སློབ་གཉེར་ཁང་དུ་ཕྱི་ལོ་༢༠༡༠ ཟླ་༧ ཚེས་༢༥ ཉིན་སྦྱར་བའོ།།
དཀར་ཆག ཀ སྔོན་བརྗོད། iii ཁ པར་སྐྲུན་གླེང་བརྗོད། ix ག གཞུང་དངོས་གཞི། གནས་དང་པོ། ཁམས་བསྟན་པ། 3 གནས་གཉིས་པ། དབང་པོ་བསྟན་པ།
49 གནས་གསུམ་པ། འཇིག་རྟེན་བསྟན་པ། 107 གནས་བཞི་པ། ལས་བསྟན་པ། 169 གནས་ལྔ་པ། ཕྲ་རྒྱས་བསྟན་པ། 241 གནས་དྲུག་པ། ལམ་དང་གང་ཟག་བསྟན་པ། 279 གནས་བདུན་པ། ཡེ་ཤེས་བསྟན་པ།
327 གནས་བརྒྱད་པ། སྙོམས་འཇུག་བསྟན་པ། 361 ང གཞུང་ཡོངས་རྫོགས་ཀྱི་ས་བཅད། གནས་དང་པོ། ཁམས་བསྟན་པའི་ས་བཅད། 391 གནས་གཉིས་པ། དབང་པོ་བསྟན་པའི་ས་བཅད། 398 གནས་གསུམ་པ། འཇིག་རྟེན་བསྟན་པའི་ས་བཅད། 406 གནས་བཞི་པ།
ལས་བསྟན་པའི་ས་བཅད། 416 གནས་ལྔ་པ། ཕྲ་རྒྱས་བསྟན་པའི་ས་བཅད། 426 གནས་དྲུག་པ། ལམ་དང་གང་ཟག་བསྟན་པའི་ས་བཅད། 430 གནས་བདུན་པ། ཡེ་ཤེས་བསྟན་པའི་ས་བཅད། 436 གནས་བརྒྱད་པ། སྙོམས་འཇུག་བསྟན་པའི་ས་བཅད། 439
༄༅། །དམ་པའི་ཆོས་མངོན་པ་མཛོད་ཀྱི་འགྲེལ་པ་ལེགས་པར་བཤད་པ་དབྱིག་གཉེན་ཞལ་ལུང་ཞེས་བྱ་བ། བསོད་ནམས་ཡེ་ཤེས་ཆུ་རྡུལ་ཚད་མེད་ཟབ་གསལ་སྟོང་པའི་མཁའ་ལ་དཀྲིག། མཁྱེན་དང་བརྩེ་བའི་གཟི་བརྗིད་རབ་འཕྲོ་གློག་གི་སྒྲོན་མས་མུན་པ་བསྲེག། སྙན་གྲགས་རྔ་སྒྲས་སྐྱེ་དགུའི་རྣ་བ་དགེ་བར་སྒྲུབ་བྱེད་ཐུབ་དབང་གཙོ།། དམ་ཆོས་ཆར་གྱིས་གདུལ་བྱ་གཤེར་མཛད་ཁྱེད་ལ་འདུད་དོ་དགེ་ལེགས་སྩོལ།། སྲིད་པའི་ཚང་ཚིང་ཟག་པའི་ས་བོན་དང་བཅས་པ།། དྲུང་ནས་འབྱིན་ཅིང་མ་མོའི་སྡེ་སྣོད་མཆིས་སོ་འཚལ།། སྡུད་པའི་མཐུ་ཐོབ་བདག་མེད་རྟོགས་པའི་ཤེས་རབ་ཅན།། ཤཱ་རིའི་བུ་སོགས་དགྲ་བཅོམ་ཚོགས་ལ་གུས་ཕྱག་འཚལ།། གཅིག་གིས་དམན་པའི་གསུང་རབ་འབུམ་སྡེ་བརྒྱ།།
མ་ལུས་སྤོབས་པས་བཟུང་བའི་མགྲིན་པ་ནས།། བསྟན་བཅོས་གཞུང་བརྒྱ་སྤྲོ་བ་དབྱིག་གི་གཉེན།། ཁྱོད་ལས་འགྲན་ཟླ་གཉིས་པ་སྲིད་འདིར་དབེན།། འཛམ་གླིང་འདི་ན་དམ་ཆོས་མངོན་པའི་བསྟན།། མི་ནུབ་འཛིན་སྤེལ་ལྷུར་བཞེས་བློ་བརྟན་དང༌།། ཛི་ན་མི་ཏྲ་སྐ་ཅོག་མཆིམས་སོགས་ཀྱི།། བཀའ་དྲིན་ཉིན་མོའི་སྣང་བ་ཡང་ཡང་དྲན།། རྒྱལ་བའི་ཞལ་གྱི་པདྨའི་ཚལ་མ་ལུས།། ལུང་རིགས་འོད་སྣང་གཅིག་གིས་བཞད་ནུས་པ།། དབྱངས་ཅན་དགའ་བ་དབང་ཕྱུག་རྡོ་རྗེའི་མཚན།།
ཆོས་ཀྱི་སྣང་བ་ཐུབ་བསྟན་མཛེས་པའི་གཉེན།། བརྟན་པའི་འཁོར་ལོས་ཐུགས་ཀ་བརྒྱན་པ་ལ།། ངུར་སྨྲིག་གོས་ཀྱིས་སྦས་ཀྱང་མ་སྒྲིབ་པར།། སྒྲ་ཆེན་སྨྲ་བའི་སེང་གེ་བྱམས་པའི་མཚན།། བྱང་ཆུབ་བར་གྱི་ལམ་མཁན་ཁྱོད་ཉིད་འཚོལ།། གངས་ཅན་མཁས་པ་མང་པོའི་རྣམ་དཔྱོད་ཀྱི།། འགྲེལ་བཤད་ནོར་བུའི་སྙེ་མ་བདལ་ཟིན་ན།། བདག་བློའི་སྤོབས་པ་སྦུན་པའི་དངོས་པོ་བཞིན།། མཁས་རྣམས་དགྱེས་པ་བསྐྱེད་འོས་ལྟ་ཅི་ཞིག། འོན་ཏེ་རང་བློ་གོམས་པར་བྱ་བ་དང༌།།
འཇམ་མགོན་བླ་མའི་བཀའ་ཡིས་དབུགས་དབྱུང་ཕྱིར།། ཆོས་མངོན་པདྨོའི་མཛོད་ཀྱི་ཁ་འབྱེད་པའི།། ལེགས་བཤད་དབྱིག་གཉེན་ཞལ་ལུང་འདི་ན་སྤྲོ།། དེའང་རྒྱལ་བའི་བསྟན་པ་ལ་སྟོན་པ་གཉིས་པ་ལྟ་བུའི་བཀའ་དྲིན་ཅན། རྒྱལ་བའི་ལུང་གིས་བསྔགས་པའི་མེ་ཏོག་ཡང་ཡང་འཐོར་ཏེ། འཇམ་དཔལ་རྩ་བའི་རྒྱུད་ལས། དེ་འོག་རྣམ་པར་གྲགས་པ་ནི། ། ལྷོ་ཡི་ཕྱོགས་སུ་བྲམ་ཟེ་ནི།། ཡི་གེའི་དང་པོ་བ་བསྟན་པ། ། སངས་རྒྱས་བསྟན་ལ་དེ་གཙོ་བྱེད།།
ཅེས་སོགས་དང༌། ཁྱད་པར་འཛམ་གླིང་འདི་ན་མངོན་པར་མཐོ་བ་རྒྱན་དྲུག་ཏུ་གྲགས་པའི་ནང་ཚན་རང་གཞན་གྱི་གྲུབ་མཐའ་རྒྱ་མཚོ་ལ་མི་འཇིགས་པའི་སྤོབས་པ་བརྙེས་པ་སློབ་དཔོན་ཆེན་པོ་དབྱིག་གཉེན་ཞབས་ཀྱིས་མཛད་པའི་དམ་པའི་ཆོས་མངོན་པའི་མཛོད་འདི་འཆད་པ་ལ་དོན་བཞི་སྟེ། མཚན་དོན། འགྱུར་ཕྱག ། གཞུང་གི་དོན། མཇུག་གི་དོན་ནོ། ། དང་པོ་ནི། རྒྱ་གར་སྐད་དུ། ཨ་བྷི་དྷརྨ་ཀོཥཱའ་ཀཱའ་རཱི་ཀཱ། བོད་སྐད་དུ།
ཆོས་མངོན་པའི་མཛོད་ཀྱི་ཚིག་ལེའུར་བྱས་པ། ཞེས་སོགས་སྟེ། རྒྱ་གར་འཕགས་པའི་ཡུལ་དུ་སྐད་རིགས་ཆེན་པོ་བཞི་ཡོད་པ་གང་ཞིག ། དེ་ལས་ལེགས་པར་སྦྱར་བའི་སྐད་དུ་ན་ཨ་བྷི་དྷརྨ་ཀོཥཱའ་ཀཱའ་རི་ཀཱ ། དགོས་པ་ནི་ཆོས་ཁུངས་མར་མཚོན་པ་དང༌། སྐད་ལ་བག་ཆགས་འཇོག་པ་དང༌། རྒྱུད་ལ་བྱིན་རླབས་འཇུག་པའི་ཆེད་དུ་ཡིན་ཅེས་དམ་པ་སྔ་མ་རྣམས་བཞེད། བོད་སྐད་དུ་ཨ་བྷི་དྷརྨ་ཆོས་མངོན་པ། ཀོཥཱ་མཛོད། ཀཱརི་ཀཱ་ཚིག་ལེའུར་བྱས་པའོ།།
གཉིས་པ་འགྱུར་ཕྱག་ནི། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ།། ཞེས་པ་སྟེ། ཉེས་པའི་རྩུབ་རེག་ཐམས་ཅད་དང་བྲལ་བས་འཇམ་པ་དང༌། ཡོན་ཏན་ཕུན་སུམ་ཚོགས་པའི་དཔལ་དང་ལྡན་ཞིང༌། གཞོན་ནུ་ལོ་བཅུ་དྲུག་ལོན་པའི་ན་ཚོད་དུ་གྱུར་པའི་དུས་བཞིན་གཟུངས་དང་སྤོབས་པའི་བློ་གྲོས་ནམ་ཡང་རྒུད་པ་མེད་པའི་བྱང་ཆུབ་སེམས་དཔའ་ཆེན་པོ་དེ་ལ་ཕྱག་འཚལ་ལོ་ཞེས་འགྱུར་མཐར་ཕྱིན་པའི་ཆེད་དུ་ལོ་ཙཱ་བས་བསྟན་བཅོས་འདི་བསྒྱུར་བའི་ཐོག་མར་ཕྱག་མཛད་པའོ། ། འདིའང་མངོན་པའི་སྡེ་སྣོད་ངོས་འཛིན་པའི་ཆེད་དུ་ཡིན་གསུངས་པ་དོན་ལ་གནས། གསུམ་པ་གཞུང་གི་དོན་ལ་གསུམ། བསྟན་བཅོས་བརྩམ་པའི་བྱ་བ། བརྩམ་བྱའི་བསྟན་བཅོས་དངོས།
བརྩམ་པ་མཐར་ཕྱིན་པའི་བྱ་བའོ། ། དང་པོ་ལ་བཞི། མཆོད་པར་བརྗོད་པ། བརྩམ་པར་དམ་བཅའ་བ། བསྟན་བཅོས་ཀྱི་མཚན་དོན། བསྟན་བཅོས་ཀྱི་དགོས་པ་བཤད་པའོ། ། དང་པོ་ནི། གང་ཞིག་ཀུན་ལ་མུན་པ་གཏན་བཅོམ་ཞིང༌།། འཁོར་བའི་འདམ་ལས་འགྲོ་བ་དྲངས་མཛད་པ།། དོན་བཞིན་སྟོན་པ་དེ་ལ་ཕྱག་འཚལ་ནས།།
ཞེས་པ་སྟེ། ཕྱག་འཚལ་ཅེས་སྔོན་དུ་དྲངས་ནས། གང་ལ་ན། གང་ཞིག་སྟེ་སྤྱིའི་སྒྲ་དེ་བྱེ་བྲག་ཏུ་སྟོན་པ་བཅོམ་ལྡན་འདས་དང་འབྲེལ་པས་དེ་ལའོ།། དེའང་དོན་གཉིས་ཕུན་སུམ་ཚོགས་པ་སྟེ་སྐྱེ་མཆེད་བཅུ་གཉིས་སོགས་ཤེས་བྱ་ཀུན་ལ་ཉོན་མོངས་ཅན་དང་ཉོན་མོངས་ཅན་མ་ཡིན་པའི་མི་ཤེས་པའི་མུན་པ་གཏན་ནས་བཅོམ་པ་སྟེ་རང་དོན་ཕུན་ཚོགས་དང༌། གང་སྤེལ་གྱིས་ཀུན་ལ་ཞེས་པས་སྤངས་པ་  དང༌། གཏན་ནས་ཞེས་པས་རྟོགས་པ་ཕུན་ཚོགས་བསྟན་པར་བཞེད། དམ་པ་དག་སྤངས་པ་དངོས་སུ་བསྟན་ནས་རྟོགས་པ་ཤུགས་ལ་བསྟན་ཏེ། སྤངས་པ་ལ་ཡེ་ཤེས་འཁྲུལ་པ་མེད་པའི་ཕྱིར། ཞེས་གསུངས།
གཞན་དོན་ཕུན་ཚོགས་ནི། ཟག་བཅས་ཀྱི་ཕུང་པོ་ལྔ་ཡི་རྒྱུན་སྐྱེ་འཆིས་རྒྱུད་མར་འཁོར་བ་བརྒལ་བར་དཀའ་བས་འདམ་རྫབ་དང་ཆོས་མཐུན་པའི་སྡུག་བསྔལ་གསུམ་ལས། དེར་བྱིང་བའི་འགྲོ་བ་སྐྱབས་མེད་པ་རྣམས་དམ་པའི་ཆོས་སྟོན་པའི་ཕྱག་བརྐྱངས་ཏེ་དྲངས་པར་མཛད་པ་ཡིན་གྱི། རྫུ་འཕྲུལ་དང་དམ་པ་སྦྱིན་པའི་མཐུས་མ་ཡིན་ཏེ། ཆོས་ཇི་ལྟར་སྟོན་ན་རང་རང་གི་ཁམས་དབང་བསམ་པ་སོགས་སྐལ་པ་དང་འཚམས་པར་བླང་དོར་གྱི་དོན་ཕྱིན་ཅི་མ་ལོག་པ་ཇི་ལྟ་བ་བཞིན་དུ་སྟོན་པ་སྟེ། སྤྱོད་པ་རྣམས་ཀྱི་གཉེན་པོ་ནི། ། ཆོས་ཀྱི་ཕུང་པོ་མཐུན་པར་གསུངས། ། ཞེས་དང༌། འདི་སྐབས་ཀྱི་མུན་པ་ནི་ཆོས་མཐུན་པའི་ཕྱིར་སྒྲིབ་པ་ལ་མུན་པའི་མིང་གིས་བཏགས་པའོ། ། ཉོན་མོངས་ཅན་གྱི་མུན་པ་གཙོ་བོ་ཐར་པ་ལ་སྒྲིབ་བྱེད་སྲིད་པའི་རྩ་བ་ཕྲ་རྒྱས་དྲུག་མཚུངས་ལྡན་ཐོབ་པ་དང་བཅས་པ་དང༌།
ཉོན་མོངས་ཅན་མ་ཡིན་པའི་མུན་པ་གཙོ་བོ་ཐམས་ཅད་མཁྱེན་པའི་འགལ་ཟླར་བྱེད་པ་མི་ཤེས་པའི་རྒྱུ་བཞི་སོགས་སེམས་བྱུང་རྨོངས་པ་ཞིག་སྟེ། འགྲེལ་པར། ¿འདི་ལྟར་དེ་དག་ལ་སངས་རྒྱས་ཀྱི་ཆོས་དང་ཡུལ་དང༌། དུས་ཤིན་ཏུ་བསྐལ་པ་དང༌། དོན་རབ་ཏུ་དབྱེ་བ་མཐའ་ཡས་པ་རྣམས་ལ་ཉོན་མོངས་ཅན་མ་ཡིན་པའི་མི་ཤེས་པ་ཡོད་པ་ཉིད་དོ།། ¿ཞེས་དང༌། དེ་ལ་སངས་རྒྱས་ཀྱི་ཆོས་ཟབ་ཅིང་ཕྲ་བས་མི་ཤེས་པ་ནི། སྟོན་པས་ཤཱ་རིའི་བུ་དེ་བཞིན་གཤེགས་པའི་ཚུལ་ཁྲིམས་ཀྱི་ཕུང་པོ་སོགས་ཤེས་སམ་གསུངས་པ་ན། གསོལ་པ་དེ་ནི་མ་འཚལ་ཏོ་ཞེས་དང༌། ཡུལ་ཤིན་ཏུ་བསྐལ་བས་མི་ཤེས་པ་མཽངྒལ་གྱི་བུས་རང་གི་མ་བྱང་ཕྱོགས་འོད་ཟེར་ཅན་དུ་སྐྱེས་པ་མ་ཤེས་པ་དང༌།
དུས་ཤིན་ཏུ་བསྐལ་བས་མི་ཤེས་པ་ཤཱའ་རིའི་བུས་ཁྱིམ་བདག་དཔལ་སྐྱེས་ལ་ཐར་པའི་ས་བོན་ཡོད་པར་མ་མཐོང་ནས་རབ་ཏུ་མ་བྱུང་བ་དང༌། སྟོན་པས། ངས་ནི་འདི་ཡི་ཐར་པ་ཡི། ། ས་བོན་ཤིན་ཏུ་ཕྲ་བ་དག།། ཚོན་ནམ་རྡོ་ཡི་གསེབ་ན་གསེར། ། བག་ལ་ཞ་བའི་ཚུལ་དུ་གཟིགས།། ཞེས་གསུངས་ནས་རབ་ཏུ་བྱུང་བ་དང༌། དོན་གྱི་རབ་ཏུ་དབྱེ་བ་མཐའ་ཡས་པས་མི་ཤེས་པ་ཁམས་དང༌། འགྲོ་བ་དང༌། སྐྱེ་གནས་དང༌།
སྐྱེ་བ་སོགས་ཀྱི་བྱེ་བྲག་རྟོགས་དཀའ་བ་རྣམས་ཏེ། སྒྲ་གཅན་ཟིན་གྱིས། རྨ་བྱའི་མདོངས་ནི་གཅིག་པུ་ནི། ། རྒྱུ་ཡི་དབྱེ་བ་སྣ་ཚོགས་པ།། ཀུན་མཁྱེན་མིན་པས་ཤེས་བྱ་མིན། ། དེ་མཁྱེན་པས་ན་ཀུན་མཁྱེན་སྟོབས།། ཞེས་གསུངས་པ་ལྟ་བུའོ། ། འདིས་ནི་ཉན་རང་ལས་སྤངས་པ་ཁྱད་པར་དུ་འཕགས་པ་བསྟན་ཏོ།། འོ་ན་ཉན་རང་སྡུག་བསྔལ་གྱི་མཐར་བྱེད་པ་མ་ཡིན་པར་ཐལ། མདོ་ལས།
¿ང་ནི་ཆོས་གཅིག་མངོན་པར་མི་ཤེས་ཤིང་ཡོངས་སུ་མ་ཤེས་པར་སྡུག་བསྔལ་གྱི་མཐར་བྱེད་པར་མི་སྨྲའོ་¿ཞེས་གསུངས་པའི་ཕྱིར་ཞེ་ན། འགྲེལ་པར། ¿ཉོན་མོངས་ཅན་གྱི་རྨོངས་པ་དང་བྲལ་བའི་ཕྱིར། ཀུན་ལ་མུན་པ་བཅོམ་པ་ནི་འདོད་མོད་ཀྱི་གཏན་ནས་ནི་མ་ཡིན་ཏེ། ¿ ཞེས་དང༌། དེས་ན་ཉན་རང་ལ་མི་ཤེས་པའི་རྒྱུ་བཞི་ཡོད་པ་དང༌། སྟོན་པས་གཉེན་པོ་བརྙེས་ནས་ཕྱིས་མི་སྐྱེ་བའི་ཆོས་ཅན་དུ་གྱུར་པས་གཏན་ནས་བཅོམ་པར་འདོད་དོ། ། སྟོན་པས་ཆོས་གཅིག་མངོན་པར་མི་ཤེས་པར་གསུངས་པ་ནི་སྡུག་བསྔལ་བདེན་པ་མ་རྟོགས་ན་སྡུག་བསྔལ་གྱི་མཐར་མི་བྱེད་པ་ལ་དགོངས་པ་ཡིན། ནས་ནི་ཚིག་ཕྱི་མ་འདྲེན་པའོ།། གཉིས་པ་བརྩམ་པར་དམ་བཅའ་བ་ནི།
ཆོས་མངོན་མཛོད་ཀྱི་བསྟན་བཅོས་རབ་བཤད་བྱ།། ¿༡¿ ཞེས་པ་སྟེ། སྡེ་བདུན་སོགས་ཀྱི་ཚིག་དོན་རྒྱས་པ་རྣམས་ཆོས་མངོན་པ་མཛོད་ཀྱི་བསྟན་བཅོས་འདིར་ཉུང་ངུའི་ངག་གིས་རབ་ཏུ་བཤད་པར་བྱའོ།། གསུམ་པ་བསྟན་བཅོས་ཀྱི་མཚན་དོན་ནི། ཆོས་མངོན་ཤེས་རབ་དྲི་མེད་རྗེས་འབྲང་བཅས།། དེ་ཐོབ་བྱ་ཕྱིར་གང་དང་བསྟན་བཅོས་གང༌།། འདིར་དེ་དོན་དུ་ཡང་དག་ཆུད་ཕྱིར་རམ།། འདི་ཡི་གནས་དེ་ཡིན་པས་ཆོས་མངོན་མཛོད།། ¿༢¿ ཅེས་པ་སྟེ། ཆོས་མངོན་པ་ལ།
དོན་དམ་པའི་ཆོས་མངོན་པ་དང༌། བརྡར་བཏགས་པའོ། ། དེ་ལ་དོན་དམ་པའི་ཆོས་མངོན་པ་ནི། ལམ་གསུམ་གྱི་མཉམ་བཞག་གི་ངོ་བོར་གྱུར་པ་བདག་མེད་རྟོགས་པའི་ཤེས་རབ་ཟག་བཅས་ཀྱི་དྲི་མ་མེད་པ་རྗེས་འབྲང་ཕུང་པོ་ལྔ་དང་བཅས་པའོ།། དེའང་མཐོང་ལམ་ནི་ཕུང་པོ་ལྔ་པ་འབའ་ཞིག་དང༌། ལམ་ཕྱི་མ་གཉིས་ཁམས་འོག་མ་གཉིས་ལ་བརྟེན་ན་ཕུང་པོ་ལྔ་པ་དང༌། གཟུགས་མེད་ལ་བརྟེན་ན་ཕུང་པོ་བཞི་པ་ཅན་དུ་འདོད། བརྡར་བཏགས་པའི་ཆོས་མངོན་པ་ལ། ལམ་མངོན་པ་དང༌། གཞུང་མངོན་པ་གཉིས་ལས།
དང་པོ་ནི། དོན་དམ་པའི་ཆོས་མངོན་པ་དེ་ཐོབ་པར་བྱ་བའི་ཕྱིར་བདག་མེད་པའི་དོན་འོལ་སྤྱིའི་ཚུལ་གྱིས་རྟོགས་པའི་སྐྱེས་སྦྱོར་གྱི་ཤེས་རབ་ཟག་བཅས་གཙོ་བོར་ཉན་ཐོས་ཚོགས་སྦྱོར་བའི་རྒྱུད་ན་ཡོད་པ་གང་དང༌། གཉིས་པ་གཞུང་མངོན་པ་ནི། བརྗོད་བྱ་ཆོས་མངོན་པའི་དོན་དེ་རྗོད་བྱེད་ཀྱི་བསྟན་བཅོས་གང་ཞིག ། ཡེ་ཤེས་ལ་འཇུག་པ་སོགས་འདོད་པའི་ཕྱིར་དང༌། ཡང་ཅིའི་ཕྱིར་འདི་ལ་མཛོད་ཅེས་བྱ་ཞེ་ན། བསྟན་བཅོས་འདིར་མངོན་པ་སྡེ་བདུན་པོ་དེ་ཚིག་གི་སྒོ་ནས་མ་ཡིན་པར་དོན་གཅེས་གཅེས་རྣམས་དོན་དུ་ཡང་དག་པར་ཆུད་པའི་ཕྱིར་རམ། ཡང་ན་བསྟན་བཅོས་འདི་གང་ལས་བཏུས་པའི་གཞིའམ་གནས་ནི་མངོན་པ་སྡེ་བདུན་དེ་ཡིན་པས་ཆོས་མངོན་པའི་མཛོད་ཅེས་བྱའོ།། དཔེར་ན་རལ་གྲི་གང་དུ་འཇུག་པ་དང༌། གང་ལས་བྱུང་བ་དེ་ལ་དེའི་ཤུབས་ཞེས་བརྗོད་པའི་ཕྱིར།
སྔ་མ་ལྟར་ན་མཛོད་དང༌། ཕྱི་མ་ལྟར་ན་མཛོད་ཅན་ཞེས་བསྒྱུར་ན་གོ་བདེ་བར་འཇམ་མགོན་གོང་མས་བཞེད། བཞི་པ་བསྟན་བཅོས་ཀྱི་དགོས་པ་བཤད་པ་ནི། ཆོས་རྣམས་རབ་ཏུ་རྣམ་འབྱེད་མེད་པར་ཉོན་མོངས་རྣམས།། གང་ཕྱིར་ཉེ་བར་ཞི་བར་བྱ་བའི་ཐབས་མེད་ལ། ཉོན་མོངས་པས་ཀྱང་འཇིག་རྟེན་སྲིད་མཚོ་འདིར་འཁྱམས་ཏེ།། དེ་བས་དེ་ཕྱིར་འདི་ནི་སྟོན་པས་གསུངས་སོ་ལོ།། ¿༣¿ ཞེས་པ་སྟེ། ཆོས་རྣམས་ཀྱི་རང་དང་སྤྱིའི་མཚན་ཉིད་རབ་ཏུ་རྣམ་པར་འབྱེད་པ་ནི་ཤེས་རབ་མེད་པར་ཉོན་མོངས་པ་རྣམས་སྤོང་མི་ནུས་ཏེ། རྒྱུ་མཚན་གང་གི་ཕྱིར་ན་ཤེས་རབ་དེ་མ་གཏོགས་ཉོན་མོངས་པ་རྣམས་ཉེ་བར་ཞི་བར་བྱ་བའི་ཐབས་གཞན་མེད་ལ།
གལ་ཏེ་ཉོན་མོངས་པ་མ་ཞི་ན་ཅིར་འགྱུར་སྙམ་ན། ཉོན་མོངས་པ་ནི་སྲིད་པའི་རྩ་བ་ཡིན་པས། དེས་ཀྱང་ལས་བསགས་ཏེ་འཇིག་རྟེན་སྲིད་པའི་རྒྱ་མཚོ་ཆེན་པོ་ཟབ་ཅིང་བརྒལ་དཀའ་བ་འདིར་སྐྱེ་བ་ཡང་དང་ཡང་དུ་ལེན་ནས་བརྩམས་པར་འགྱུར་ཏེ། རྒྱུ་མཚན་དེ་བས་ན་ཐར་པ་ཐོབ་པའི་ཐབས་ཆོས་རབ་ཏུ་རྣམ་པར་འབྱེད་པའི་ཤེས་རབ་དེ་ཐོབ་པར་བྱ་བའི་ཕྱིར་དུ་ཆོས་མངོན་པའི་སྡེ་སྣོད་འདི་ནི་སྟོན་པ་བཅོམ་ལྡན་འདས་ཀྱིས་གསུངས་སོ།། ལོ་ཞེས་པ་ནི་འདི་ནི་ཆོས་མངོན་པ་པའི་ལུགས་ཡིན་གྱི། མདོ་སྡེ་པ་ཁོ་བོ་ཅག་གི་ནི་མ་ཡིན་ནོ་ཞེས་ཕ་རོལ་གྱི་འདོད་པ་སྟོན་པའི་ཕྱིར་དང༌། སྟོན་པས་ཆོས་མངོན་པ་འདི་ཇི་ལྟར་གསུངས་ན། བྱེ་སྨྲས་¿ཡུལ་དང་གང་ཟག་སྣ་ཚོགས་ལ་འཐོར་བུར་གསུངས་པ་རྣམས་དགྲ་བཅོམ་པ་བདུན་གྱིས་བསྡུས་སོ། ། དཔེར་ན་ཆེད་དུ་བརྗོད་པའི་ཚོམས་བཙུན་པ་ཆོས་སྐྱོབས་ཀྱིས་བསྡུས་པ་བཞིན་ནོ། ། སྟོན་པས་མངོན་པ་མ་བསྟན་ན་ཤཱ་རིའི་བུ་ལ་སོགས་པས་ཆོས་ཀྱི་མཚན་ཉིད་རྣམ་པར་འབྱེད་མི་ནུས་པ་དང༌།
སྡེ་སྣོད་གསུམ་མ་ཚང་བ་དང༌། འོད་སྲུང་གིས་མངོན་པ་བསྡུས་པར་བཤད་པའང་དོན་མེད་པར་འགྱུར་བའི་ཕྱིར་རོ་¿ཞེས་ཟེར། སློབ་དཔོན་གྱིས་མཛོད་རྩོམ་པའི་དགོས་པའང་འདིས་བསྟན་ཏེ། ཟག་བཅས་ཟག་མེད་ཀྱི་ཆོས་རྣམས་བརྗོད་བྱ། དེ་རྣམ་པར་འབྱེད་པའི་ཤེས་རབ་བསྟན་བཅོས་འདི་ལ་བརྟེན་ནས་བདེ་བླག་ཏུ་སྐྱེ་བ་ནི་དགོས་པ། ཤེས་རབ་དེས་མྱང་འདས་ཐོབ་པ་ཉིང་དགོས། སྔ་མ་སྔ་མ་ཕྱི་མ་ཕྱི་མ་དང་འབྲེལ་པ་ནི་འབྲེལ་པའོ།། དེའང་གཞུང་ཚིག་ཆོས་རྣམས་ཞེས་པས་བརྗོད་བྱ། རབ་ཏུ་རྣམ་འབྱེད་ཅེས་པས་དགོས་པ། མེད་པར་ཞེས་པ་ནས་བཟློག་པའི་སྒོ་ནས་ཉིང་དགོས་དང༌།
འབྲེལ་པ་ནི་དེའི་ཤུགས་ཀྱིས་བསྟན་པར་འདོད་དོ། ། སྡེ་བདུན་ནི། ཡེ་ཤེས་ལ་འཇུག་ཀ་ཏྱའི་བུས། ། རབ་ཏུ་བྱེད་པ་དབྱིག་བཤེས་ཀྱིས།། རྣམ་ཤེས་ཚོགས་ནི་ལྷ་སྐྱིད་ཀྱིས། ། ཆོས་ཀྱི་ཕུང་པོ་ཤཱ་རིའི་བུས།། གདགས་པའི་བསྟན་བཅོས་མཽངྒལ་བུས། ། འགྲོ་བའི་རྣམ་གྲངས་གསུས་པོ་ཆེས།། ཁམས་ཀྱི་ཚོགས་ནི་གང་པོས་བསྡུས། ། ཞེས་དང༌།
གང་སྤེལ་གྱིས། འགྲོ་བའི་རྣམ་གྲངས་ཤཱ་རིའི་བུས། ། ཞེས་སོ།། གཉིས་པ་བརྩམ་བྱའི་བསྟན་བཅོས་དངོས་ལ་གཉིས། སྤྱིའི་དོན་དང༌། གཞུང་དོན་དངོས་བཤད་པའོ། ། དང་པོ་ནི། གནས་བརྒྱད་དུ་གྲངས་ངེས་པ་ཅི་ཞེ་ན། ཟག་བཅས་ཟག་མེད་སྤྱིར་བསྟན་པའི་ཕྱིར་གནས་དང་པོ་གཉིས་དང༌། ཟག་བཅས་བྱེ་བྲག་ཏུ་སྟོན་པའི་ཕྱིར་གནས་བར་པ་གསུམ་སྟེ།
དེའང་ཀུན་ནས་ཉོན་མོངས་པ་སེམས་ཅན་གྱི་འཇིག་རྟེན་དང༌། གང་དུ་ཀུན་ནས་ཉོན་མོངས་པ་སྣོད་ཀྱི་འཇིག་རྟེན་དང༌། ཇི་ལྟར་ཀུན་ནས་ཉོན་མོངས་པ་སྐྱེ་གནས་བཞི་དང་རྟེན་འབྲེལ་ཡན་ལག་བཅུ་གཉིས་སྟོན་པ་གནས་གསུམ་པ་དང༌། གང་གིས་ཀུན་ནས་ཉོན་མོངས་པར་བྱེད་པའི་ཟག་བཅས་ཀྱི་ལས་དང་ཉོན་མོངས་པ་སྟོན་པའི་ཕྱིར་གནས་བཞི་པ་དང་ལྔ་པ། ཟག་མེད་བྱེ་བྲག་ཏུ་སྟོན་པ་ལ་གནས་ཕྱི་མ་གསུམ་སྟེ། རྣམ་པར་བྱང་བ་དེ་གང་ན་གང་ཟག་དང༌། གང་དུ་ན་ཁམས་གསུམ་དང༌། ཇི་ལྟར་ན་མངོན་པར་རྟོགས་པའི་རིམ་པ་སྟེ་གནས་དྲུག་པ་དང༌། གང་གིས་ན་ཡེ་ཤེས་ཀྱིས་ཏེ་གནས་བདུན་པ་དང༌། ཡོན་ཏན་དེ་རྣམས་ཀྱི་རྟེན་བསྟན་པའི་ཕྱིར་གནས་བརྒྱད་པ་བསྟན་ཏོ། །
ཞེས་འཆད། དེ་དག་གི་གོ་རིམ་གྱི་འབྲེལ་ནི་གནས་སོ་སོའི་སྐབས་སུ་རྟོགས་པར་བྱའོ།། གཉིས་པ་གཞུང་དོན་དངོས་བཤད་པ་ལ་གཉིས། ལུས་མདོར་བསྟན་པ་དང༌། ཡན་ལག་རྒྱས་པར་བཤད་པའོ། ། དང་པོ་ལ་བསྟན་བཤད་གཉིས། དང་པོ་ནི། ཟག་བཅས་ཟག་པ་མེད་ཆོས་རྣམས།། ཞེས་པ་སྟེ། འདིར་བསྟན་བྱའི་གཙོ་བོ་རྣམ་པར་དབྱེ་བར་བྱ་བའི་ཆོས་དེ་གང་ཞེ་ན།
ཟག་པ་དང་བཅས་པ་དང༌། ཟག་པ་མེད་པའི་ཆོས་རྣམས་སོ་ཞེས་མདོར་བསྡུས་ཏེ་བསྟན་པའོ།། གཞན་ཡང་འདུས་བྱས་མ་བྱས་དང༌། གཟུགས་ཅན་ཡིན་མིན་སོགས་ཀྱི་དབྱེ་བས་མི་བསྟན་པ་ཅི་ཞེ་ན། དེ་དག་གིས་ཀུན་བྱང་གི་ཕྱོགས་སོ་སོར་དབྱེ་མི་ནུས་པས་དེས་ན་གཙོ་བོ་དེ་དག་སོ་སོར་དབྱེ་བའི་ཕྱིར། ཟག་པ་ཡོད་མེད་གཉིས་སུ་བསྡུས་ཏེ་བསྟན་པའོ།། གཉིས་པ་བཤད་པ་ལ་གཉིས། ཟག་བཅས་བཤད་པ། ཟག་མེད་བཤད་པའོ། །  དང་པོ་ནི།
ལམ་མ་གཏོགས་པའི་འདུས་བྱས་རྣམས།། ཟག་བཅས་གང་ཕྱིར་དེ་དག་ལ། ། ཟག་རྣམས་ཀུན་ཏུ་རྒྱས་པར་འགྱུར།། ¿༤¿ ཞེས་པ་སྟེ། ལམ་བདེན་མ་གཏོགས་པའི་འདུས་བྱས་རྣམས་ཟག་བཅས་ཀྱི་མཚན་གཞི་ཡིན་ཏེ། རྒྱུ་མཚན་གང་གི་ཕྱིར་ན་ཆོས་དེ་དག་ལ་དམིགས་པ་དང་མཚུངས་ལྡན་གང་རུང་གི་སྒོ་ནས་ཟག་པ་སྟེ་ཉོན་མོངས་རྣམས་ཀུན་ཏུ་རྒྱས་པར་འགྱུར་བའི་ཕྱིར་  རོ། ། ལམ་བདེན་ཅེས་པས་འཇིག་རྟེན་པའི་ལམ་ལས་བཀར་བ་དང༌། ཟག་བཅས་ཞེས་པས་དགྲ་བཅོམ་པས་སྤངས་པའི་ཟག་པ་ཙམ་ལ་དེས་མ་ཁྱབ་པར་བྱེ་སྨྲ་རང་ལུགས་ལ་འདོད་པ་ཡང་བཞེད། གཉིས་པ་ཟག་མེད་བཤད་པ་ལ་གཉིས། མདོར་བསྟན་པ།
འདུས་མ་བྱས་བྱེ་བྲག་ཏུ་བཤད་པའོ། ། དང་པོ་ནི། ཟག་མེད་ལམ་གྱི་བདེན་པ་དང༌། ། འདུས་མ་བྱས་རྣམ་གསུམ་ཡང་སྟེ།། ནམ་མཁའ་དང་ནི་འགོག་པ་གཉིས།། ཞེས་པ་སྟེ། ཟག་མེད་ཀྱི་མཚན་གཞི་འདུས་བྱས་ལམ་གྱི་བདེན་པ་དང༌། འདུས་མ་བྱས་རྣམ་པ་གསུམ་ཡིན་ནོ། ། ཡང་སྟེ་ཞེས་པ་ངེས་བཟུང་གི་དོན་ཏེ། འགའ་ཞིག་གིས་འདུས་མ་བྱས་མྱང་འདས་འབའ་ཞིག་དང༌།
ལ་ལས་རྡུལ་ཕྲ་རབ་སོགས་མང་པོར་འདོད་པ་རྣམས་བཅད་པའི་ཕྱིར་སྨོས་སོ། ། རྣམ་པ་གསུམ་ནི་ནམ་མཁའ་དང་ནི་སོ་སོར་བརྟགས་པས་འགོག་པ་དང༌། བརྟགས་མིན་གྱིས་འགོག་པ་གཉིས་དང་གསུམ་དུ་བཟུང་ངོ༌། ། མཚན་ཉིད་ནི་སྔར་བཤད་པ་དེ་ཉིད་བཟློག་པ་སྟེ། གང་ཕྱིར་དེ་དག་ལ། ཟག་རྣམས་ཀུན་ཏུ་རྒྱས་མིན་པའོ། ། ཞེས་པས་རྟོགས་པ་ཉིད་དོ།། གཉིས་པ་འདུས་མ་བྱས་བྱེ་བྲག་ཏུ་བཤད་པ་ལ་གསུམ། ནམ་མཁའ་དང༌། སོ་སོར་བརྟགས་འགོག །
བརྟགས་མིན་འགོག་བཤད་པའོ། ། དང་པོ་ནི། དེ་ལ་ནམ་མཁའ་མི་སྒྲིབ་པའོ།། ¿༥¿ ཞེས་པ་སྟེ། འདུས་མ་བྱས་གསུམ་པོ་དེ་ལ་ནམ་མཁའ་ནི་དངོས་པོ་གང་ཞིག ། མི་སྒྲིབ་པའི་མཚན་ཉིད་ཅན་ཏེ། གཟུགས་ཅན་སྐྱེ་བའི་གོ་འབྱེད་པ་དང༌། རང་ཡང་གཟུགས་ཅན་དེ་ཉིད་ཀྱི་གོ་སར་ཐ་མི་དད་པའི་ཚུལ་དུ་ཡོད་པའོ།། གཉིས་པ་སོ་སོར་བརྟགས་འགོག་ནི། སོ་སོར་བརྟགས་པས་འགོག་པ་གང༌། །
བྲལ་བའོ་སོ་སོ་སོ་སོ་ཡིན།། ཅེས་པ་སྟེ། སྡུག་བསྔལ་སོགས་འཕགས་པའི་བདེན་པ་བཞི་ལ་ཤེས་རབ་ཀྱིས་སོ་སོར་བརྟགས་པས་བར་ཆད་མེད་ལམ་གྱིས་རང་གི་ངོ་སྐལ་གྱིས་ཐོབ་པའི་འགོག་པ་གང་ཞིག ། ངོ་བོ་ནི། སྤང་བྱ་ཟག་བཅས་ཀྱི་ཆོས་རྣམས་དང་བྲལ་བའོ།། འགོག་པ་དེ་གཅིག་གམ་ཐ་དད་ཅེ་ན། སྤང་བྱ་རིས་ལྔ་ལྡན་པའི་རྫས་ཀྱང་སོ་སོར་ཐ་དད་པ་བཞིན་དུ་བྲལ་བའི་རྫས་འགོག་པ་རྣམས་ཀྱང་སོ་སོར་ཐ་དད་པ་ཡིན་ནོ།། གསུམ་པ་བརྟགས་མིན་འགོག་བཤད་པ་ནི། སྐྱེ་ལ་གཏན་དུ་གེགས་བྱེད་པ།། འགོག་གཞན་སོ་སོར་བརྟགས་མིན་པས།།
¿༦¿ ཞེས་པ་སྟེ། དགག་བྱ་འདུས་བྱས་མ་འོངས་པ་སྐྱེ་བ་ལ་གཏན་དུ་གེགས་བྱེད་པ། བཤད་མ་ཐག་པའི་འགོག་པ་ལས་གཞན་དུ་གྱུར་པ་ཤེས་རབ་ཀྱིས་སོ་སོར་བརྟགས་པ་མིན་པར་རྐྱེན་མ་ཚང་བའི་སྟོབས་ཀྱིས་འཐོབ་པ། དཔེར་ན། མིག་ཤེས་གཟུགས་གཞན་ལ་གཡེང་བ་ན་བྱ་རོག་འཛིན་པའི་ཤེས་པ་མི་སྐྱེ་ལ། དེ་སྐྱེས་པའི་ཚེ་བྱ་རོག་ཕྱོགས་གཞན་དུ་སོང་ནས་དེ་མཐོང་བའི་ཤེས་པ་དེ་མ་འོངས་མི་སྐྱེ་བའི་ཆོས་ཅན་དུ་སོང་བ་ལྟ་བུ་འདོད། དོན་དུ་རྣམ་ཤེས་ད་ལྟ་བ་ལ་རྐྱེན་གཞན་ཚང་ཡང་མཚུངས་པ་དེ་མ་ཐག་རྐྱེན་མ་ཚང་བས་དོན་གཞན་ལ་དམིགས་པའི་ཤེས་པ་མི་སྐྱེ་བ་དང༌། སླར་འདས་ཟིན་པ་ན་རྐྱེན་གཞན་ཚང་ཡང་དམིགས་རྐྱེན་མ་ཚང་བའི་ཕྱིར་རོ།། དེའང་སྐྱེ་ལ་ཞེས་པས་མི་རྟག་པའི་འགོག་པ་དང༌། གཏན་དུ་ཞེས་པས་སྙོམས་འཇུག་གཉིས་ཀྱི་འགོག་པ་དང༌།
གཞན་ཅེས་པས་སོ་སོར་བརྟགས་འགོག་རྣམས་བཅད་པར་བཤད། དེ་དག་གི་དོན་ནི། མི་རྟག་པས་གནས་པ་ལ་གེགས་བྱེད་པ་དང༌། སྙོམས་འཇུག་གཉིས་ཀྱིས་སེམས་སེམས་བྱུང་རེ་ཞིག་ཙམ་མི་སྐྱེ་བར་བྱེད་པ་དང༌། བརྟགས་འགོག་ནི་ཤེས་རབ་ཀྱིས་སོ་སོར་བརྟགས་ནས་འགོག་པར་འགྱུར་བ་ཡིན་ནོ།། གཉིས་པ་ཡན་ལག་རྒྱས་པར་བཤད་པ་ལ་བཞི། འདུས་བྱས་ཀྱི་རྣམ་བཞག ། ཕུང་ཁམས་སྐྱེ་མཆེད་ཀྱི་རྣམ་བཞག ། ཆོས་གསུམ་གྱིས་ཐམས་ཅད་བསྡུས་པར་བསྟན་པ། ཁམས་ཀྱི་རྣམ་པའི་རབ་དབྱེའོ། །
དང་པོ་ལ་གསུམ། འདུས་བྱས་ཀྱི་མཚན་གཞི། མིང་གི་རྣམ་གྲངས། ཟག་བཅས་ཀྱི་རྣམ་གྲངས་བྱེ་བྲག་ཏུ་བཤད་པའོ། ། དང་པོ་ནི། འདུས་བྱས་ཆོས་རྣམས་དེ་དག་ཀྱང༌། ། གཟུགས་ལ་སོགས་པའི་ཕུང་པོ་ལྔ།། ཞེས་པ་སྟེ། གོང་དུ། ལམ་མ་གཏོགས་པའི་འདུས་བྱས་རྣམས། །
ཞེས་པའི་ལམ་དང་བཅས་པའི་འདུས་བྱས་ཀྱི་ཆོས་དེ་དག་གི་མཚན་གཞི་གང་ཞེ་ན། རྒྱུ་རྐྱེན་རྣམས་འཕྲད་ཅིང་འདུས་ནས་བྱས་པའི་ཆོས་རྣམས་ཡིན་ཏེ། དེ་དག་ཀྱང་མདོར་བསྡུ་ན་གཟུགས་དང༌། ལ་སོགས་པས་ཚོར་བ། འདུ་ཤེས། འདུ་བྱེད། རྣམ་ཤེས་ཀྱི་ཕུང་པོ་དང་ལྔའོ།། གཉིས་པ་མིང་གི་རྣམ་གྲངས་ནི། དེ་དག་ཉིད་དུས་གཏམ་གཞི་དང༌། ། ངེས་པར་འབྱུང་བཅས་གཞི་དང་བཅས།།
¿༧¿ ཞེས་པ་སྟེ། འདུས་བྱས་དེ་དག་ཉིད་ལ་མིང་གི་རྣམ་གྲངས་གཞན་དུས་ཞེས་བྱ་སྟེ། སྔར་སོང་ཟིན་པ་དང༌། འགྲོ་བཞིན་པ་དང༌། འགྲོ་བར་འགྱུར་བས་སམ། ཡང་ན་མི་རྟག་པས་ཟ་ཞིང་འཇིག་པའི་ཆོས་ཅན་ཡིན་པའི་ཕྱིར་དང༌། གཏམ་གྱི་གཞི་ཞེས་ཀྱང་འདོད་དེ། གཏམ་ནི་ལུང་དུ་སྟོན་པའི་ངག་དང༌། དེའི་གཞི་ནི་དོན་དང་བཅས་པའི་མིང་འདུས་བྱས་རྣམས་ངག་གི་བརྗོད་བྱ་ཡིན་པའི་ཕྱིར་དང༌། འོ་ན་འདུས་མ་བྱས་ལ་མི་འདོད་པ་ཅི་ཞེ་ན།
འདུས་མ་བྱས་གཏམ་གྱི་རྒྱུ་མ་ཡིན་པ་དང༌། བརྗོད་བྱ་ཉུང་བའི་ཕྱིར་གཏམ་གྱི་གཞི་མ་བསྟན་ཏོ་ཞེས་སོ། ། ངེས་པར་འབྱུང་བ་དང་བཅས་པ་སྟེ། གང་ལས་ངེས་པར་འབྱུང་བའི་གཞི་འདུས་བྱས་ཡིན་པས་དེ་ལས་འདས་ན་ལྷག་མེད་ཀྱི་མྱང་འདས་ཐོབ་པའི་ཕྱིར་དང༌། གཞི་དང་བཅས་པ་ནི་གཞིའི་སྒྲ་རྒྱུ་ལ་འཇུག་པས་འདུས་བྱས་རྣམས་རྒྱུ་དེ་ལ་རག་ལས་པའམ། ཡང་ན་འདུས་བྱས་འདི་ལ་འགོག་པ་སོགས་ཀྱི་འབྲས་བུ་གནས་པའི་ཕྱིར་གཞི་ཞེས་བརྗོད་ཅེས་བློ་བརྟན་གྱིས་བཤད། གསུམ་པ་ཟག་བཅས་ཀྱི་རྣམ་གྲངས་བྱེ་བྲག་ཏུ་བཤད་པ་ནི། གང་དག་ཟག་བཅས་ཉེར་ལེན་པའི། ། ཕུང་པོའང་དེ་དག་འཐབ་བཅས་ཀྱང༌།། སྡུག་བསྔལ་ཀུན་འབྱུང་འཇིག་རྟེན་དང༌། །
ལྟ་གནས་སྲིད་པའང་དེ་དག་ཡིན།། ¿༨¿ ཅེས་པ་སྟེ། འདུས་བྱས་དེ་དག་ལས་གང་དག་ཟག་བཅས་སུ་བཤད་པ་རྣམས་ལ་ཉེ་བར་ལེན་པའི་ཕུང་པོ་ཞེས་བརྗོད་དེ། ཉེ་བར་ལེན་པའི་ཉོན་མོངས་པ་ཡིན་ལ། ཟག་བཅས་ཀྱི་ཕུང་པོ་རྣམས་དེ་ལས་བྱུང་བའི་ཕྱིར། རྩ་ལས་བྱུང་བའི་མེ་ལ་རྩའི་མེ་ཞེས་པ་བཞིན་དང༌། དེ་དག་འགྲུབ་པ་ཉེར་ལེན་ལ་རག་ལུས་པའི་ཕྱིར་ནའང་ཡིན་ཏེ། རྒྱལ་པོ་ལ་ལྟོས་པའི་མི་ལ་རྒྱལ་པོའི་མི་ཞེས་པ་བཞིན་དང༌། ཡང་ཟག་བཅས་དེ་དག་ལས་ཉོན་མོངས་པ་རྣམས་འབྱུང་བས་ཀྱང་ཡིན་ཏེ། སྨན་དང་མེ་ཏོག་འབྱུང་བའི་ཤིང་ལ་སྨན་གྱི་ཤིང་དང༌།
མེ་ཏོག་གི་ཤིང་ཞེས་པ་ལྟ་བུའོ། །  ཟག་བཅས་དེ་དག་ལ་འཐབ་བཅས་ཞེས་ཀྱང་བསྟན་ཏེ། འཇིག་རྟེན་པ་རྣམས་ཀྱིས་གཡུལ་འགྱེད་པ་ལྟར་ཉོན་མོངས་པ་རྣམས་ནི་རང་གཞན་ལ་གནོད་པའི་ཕྱིར་འཐབ་པ་ཡིན་ལ། བཅས་ཞེས་པ་རྒྱས་པའི་དོན་ཏེ། འཐབ་པ་དེས་ཉེར་ལེན་གྱི་ཕུང་པོ་རྣམས་རྒྱས་པར་བྱས་པའི་ཕྱིར། དཔེར་ན་ཟག་པ་རྣམས་རྒྱས་པ་ལ་ཟག་བཅས་ཞེས་པ་བཞིན་ནོ།། སྡུག་བསྔལ་ཡིན་ཏེ། ཟག་བཅས་ཀྱི་ཕུང་པོ་དེ་དག་ལ་སྡུག་བསྔལ་གསུམ་ཅི་རིགས་པར་འབྲེལ་ཏེ་འཕགས་པ་རྣམས་ཀྱིས་རྒྱབ་ཀྱིས་ཕྱོགས་པའི་ཕྱིར་དང༌། ཀུན་འབྱུང་སྟེ། འདི་ལས་སྡུག་བསྔལ་ཕྱི་མ་ཀུན་འབྱུང་བའི་ཕྱིར་དང༌།
འཇིག་རྟེན་ཅེས་པ་སྟེ། དེ་དག་རང་གི་ངོ་སྐལ་དང་གཙོ་བོར་གཉེན་པོས་འཇིག་པའི་རྟེན་དུ་དང༌། ལྟ་གནས་ཏེ། དེ་དག་ཉིད་ལ་འཇིག་ལྟ་སོགས་ཀྱིས་དམིགས་ཤིང་རྒྱས་པར་འགྱུར་བའི་གནས་སམ་ཡུལ་ཡིན་པའི་ཕྱིར་དང༌། ཡང་དེ་དག་སྔ་མ་སྔ་མ་རྒྱུ་དང༌། ཕྱི་མ་ཕྱི་མ་འབྲས་བུའི་ཚུལ་དུ་རྒྱུན་མ་ཆད་པར་འབྱུང་བའི་ཕྱིར། སྲིད་པ་ཞེས་པའང་ཟག་བཅས་ཀྱི་ཕུང་པོ་དེ་དག་གི་རྣམ་གྲངས་ཡིན་ནོ།། གཉིས་པ་ཕུང་ཁམས་སྐྱེ་མཆེད་ཀྱི་རྣམ་བཞག་ལ་བཞི། ཕུང་ཁམས་སྐྱེ་མཆེད་སོ་སོའི་རང་བཞིན། སྒྲ་འཇུག་པའི་རྒྱུ་མཚན།
ཆོས་གསུམ་བསྟན་པའི་དགོས་པ། ཆོས་གསུམ་གྱི་གོ་རིམ་མོ། ། དང་པོ་ལ་གསུམ། རྒྱས་པར་བཤད་པ། བསྡུས་ཏེ་བསྟན་པ། དོགས་པ་བཅད་པའོ། ། དང་པོ་ལ་གསུམ། གཟུགས་ཀྱི་ཕུང་སོགས་དང༌། ཚོར་སོགས་གསུམ་གྱི་དང༌། རྣམ་ཤེས་ཀྱི་དེ་བཤད་པའོ། །
དང་པོ་ལ་གསུམ། བསྟན་པ། བཤད་པ། ཁམས་དང་སྐྱེ་མཆེད་དུ་འཇོག་ཚུལ་ལོ། ། དང་པོ་ནི། གཟུགས་ནི་དབང་པོ་ལྔ་དང་དོན། ། ལྔ་དང་རྣམ་རིག་བྱེད་མིན་ཉིད།། ཅེས་པ་སྟེ། གཟུགས་ཀྱི་ཕུང་པོ་དེ་ནི་དབྱེ་ན་བཅུ་གཅིག་ཏུ་ཡོད་དེ། མིག་སོགས་དབང་པོ་ལྔ་དང༌།
གཟུགས་སོགས་དོན་ལྔ་དང༌། རྣམ་པར་རིག་བྱེད་མིན་པ་རྣམས་ཡོད་པའི་ཕྱིར། ཉིད་ཀྱི་སྒྲ་ནི་གཞན་ལྡན་རྣམས་བཅད་དེ། བཅུ་གཅིག་པོ་དེ་ལས་གཞན་པའི་གཟུགས་མེད་ཅེས་པའོ།། གཉིས་པ་བཤད་པ་ལ་གསུམ། དབང་པོ་ལྔ། དོན་ལྔ། རིག་བྱེད་མ་ཡིན་པའི་གཟུགས་བཤད་པའོ། ། དང་པོ་ནི། དེ་དག་རྣམས་ཀྱི་རྣམ་ཤེས་རྟེན། །
མིག་ལ་སོགས་གཟུགས་དང་བ་རྣམས།། ¿༩¿ ཞེས་པ་སྟེ། དོན་ལྔ་པོ་དེ་དག་རྣམས་ཀྱི་ཡུལ་ཅན་གྱི་རྣམ་པར་ཤེས་པ་སྐྱེ་བའི་རྟེན་དབང་པོ་རྣམས་ནི་མིག་དང༌། ལ་སོགས་པས་རྣ་བ་སྣ་ལྕེ་ལུས་ཏེ་ནང་གི་གཟུགས་དང་བ་རྣམས་ཡིན་ཞིང༌། དེ་དག་གི་དབྱིབས་ཀྱང་རིམ་པ་ལྟར་ཟར་མའི་མེ་ཏོག་དང༌། གྲོ་ག་གཅུས་པ་དང༌། ཟངས་ཁབ་གཤིབས་པ་དང༌། ཟླ་བ་བཀས་པ་དང༌། བྱ་རེག་འཇམ་གྱི་སྤུ་ལྟ་བུ་ཡོད་པར་འདོད། དེ་ལ་ཟླ་བ་བཀས་པ་ནི་ལྕེའི་གཡས་གཡོན་གཉིས་ལ་དབང་པོས་ཁྱབ་པ་དང༌།
བྱ་རེག་འཇམ་གྱི་སྤུས་ལུས་ཀྱི་ཕྱི་ནང་ཐམས་ཅད་ཁྱབ་པ་ལྟར་ལུས་དབང་གིས་ཀྱང་དེ་ལྟར་ཁྱབ་པར་བཤད། གཉིས་པ་དོན་ལྔ་ལ་ལྔ། དང་པོ་ནི། གཟུགས་རྣམ་གཉིས་དང་རྣམ་ཉི་ཤུ།། ཞེས་པ་སྟེ། མིག་གི་ཡུལ་གྱི་གཟུགས་ཀྱི་སྐྱེ་མཆེད་གང་ཞིག ། བསྡུ་ན་ཁ་དོག་གི་གཟུགས་དང༌། དབྱིབས་ཀྱི་གཟུགས་རྣམ་པ་གཉིས་སུ་འདུ་བའི་ཕྱིར་དང༌། རྒྱས་པར་ཕྱེ་ན་དང་པོ་ལ་བཅུ་གཉིས་དང༌། ཕྱི་མ་ལ་བརྒྱད་དེ་རྣམ་པ་ཉི་ཤུ་ཡོད་པའི་ཕྱིར།
དང་པོ་གྲུབ་སྟེ། རྩ་བའི་ཁ་དོག་སྔོ་སེར་དམར་དཀར་བཞི། ཡན་ལག་གི་ཁ་དོག།  སྣང་བ། མུན་པ། སྤྲིན། དུ་བ། རྡུལ། ཁུག་རྣ། ཉི་མ།
གྲིབ་མ་སྟེ་བརྒྱད་དང་བཅུ་གཉིས། ཕྱི་མ་ལ་རིང་པོ། ཐུང་ངུ༌། ལྷམ་པ། ཟླུམ་པོ། མཐོ་བ། དམའ་བ། ཕྱ་ལེ་བ། ཕྱ་ལེ་བ་མ་ཡིན་པ་དང་བརྒྱད་དོ།། དེ་དག་ལས་སྣང་བ་ནི་ཉི་ཟླ་ནོར་བུ་མེ་འོད་སོགས་ཀྱིས་སྣང་བ་དང༌།
ཁུག་རྣ་ནི་ལྷོ་བུར། ཉི་མ་ནི་ཉི་འོད་ཀྱིས་ཁྱབ་པའི་དངོས་པོ། གྲིབ་མ་ནི་ཉི་གྲིབ་དང་གཟུགས་བརྙན་སོགས་ཀྱང་ངོ༌། ། ལྷམ་པ་ནི་གྲུ་བཞི། ཕྱ་ལེ་ཡིན་མིན་ནི་ས་ཆ་སོགས་ངོས་མཉམ་མི་མཉམ་མོ།། གཉིས་པ་སྒྲ་ནི། སྒྲ་ནི་རྣམ་པ་བརྒྱད་ཡོད་དེ།། ཞེས་པ་སྟེ། སྒྲའི་སྐྱེ་མཆེད་ནི་རྩ་བའི་དབྱེ་བ་ཟིན་པའི་འབྱུང་བ་དང༌། མ་ཟིན་པའི་འབྱུང་བ་ལས་གྱུར་པའི་སྒྲ་གཉིས་ལས།
དང་པོ་ལ་སེམས་ཅན་དུ་སྟོན་མི་སྟོན་གཉིས། སྟོན་པ་ལ་སྙན་མི་སྙན་གཉིས། མི་སྟོན་པ་ལའང་སྙན་མི་སྙན་གཉིས་ཏེ་བཞི་དང༌། དེ་བཞིན་དུ་ཕྱི་མ་ལའང་སེམས་ཅན་དུ་སྟོན་མི་སྟོན་གཉིས། དེ་རེ་རེ་ལའང་སྙན་མི་སྙན་གཉིས་ཏེ་བཞི་དང་རྣམ་པ་བརྒྱད་ཡོད་དེ། དེ་དག་གི་མཚན་གཞི་ནི་རིམ་པ་བཞིན་དང་པོ་ནི། ཆོས་སྨྲ་བའམ་གླུ་ལེན་པ་དང༌། སྤྱོ་ཚིག་དང༌། ཁུ་བྱུག་གི་སྐད་དང༌། གཅན་གཟན་གྱི་ང་རོའོ། །
ཕྱི་མ་ནི་སྤྲུལ་པས་གླུ་ལེན་པ་དང༌། དེས་སྤྱོ་བ་དང༌། རླུང་གིས་བསྐུལ་བའི་དྲིལ་བུའི་སྒྲ་དང་བྲག་རལ་བའི་སྒྲ་ལྟ་བུ་རྣམས་སོ།། གསུམ་པ་རོ་ལ། རོ་ནི་རྣམ་དྲུག་་་་་་་་་་་་་་་་་་་་་་་་་་་་་་་་་་་་་་་༌།། ཅེས་པ་སྟེ། རོའི་སྐྱེ་མཆེད་ནི་རྣམ་པ་དྲུག་སྟེ། མངར་བ། སྐྱུར་བ། ལན་ཚྭ།
ཚ་བ། ཁ་བ། བསྐ་བའོ། ། དེ་དག་ནི་རིམ་བཞིན་ཀ་ར། སྐྱུ་རུ་ར། ལན་ཚྭ། པི་པི་ལིང༌། ཏིག་ཏ། ཨ་རུ་རའི་རོ་ལྟ་བུའོ།། བཞི་པ་དྲི་ལ། ་་་་་་་་་་་་་་་་་་་་་་་་་་་་་་་་་་་་་་་་་་་་་
དྲི་རྣམ་བཞི།། ཞེས་པ་སྟེ། དྲིའི་སྐྱེ་མཆེད་ནི་རྣམ་པ་བཞི་སྟེ། དྲི་ཞིམ་པ་དང༌། ང་བ་གཉིས། དེ་རེ་རེར་མཉམ་མི་མཉམ་གཉིས་ཏེ་བཞིའོ། ། མཉམ་པ་སྦྱར་བྱུང་དང༌། མི་མཉམ་པ་ལྷན་སྐྱེས་ལ་འདོད། ལྔ་པ་རེག་བྱ་ལ། རེག་བྱ་བཅུ་གཅིག་བདག་ཉིད་དོ།།
¿༡༠¿ ཞེས་པ་སྟེ། རེག་བྱའི་སྐྱེ་མཆེད་ནི་བཅུ་གཅིག་ཡོད་དེ། རྒྱུའི་རེག་བྱ་འབྱུང་བ་བཞི། འབྲས་བུའི་རེག་བྱ་འཇམ་རྩུབ་ལྕི་ཡང་གྲང་བཀྲེས་སྐོམ་པ་བདུན་གྱི་བདག་ཉིད་དོ། །  ཕྱི་མ་གསུམ་ནི་རིམ་པ་ལྟར་དྲོ་བ་དང་ཟས་དང་བཏུང་བ་རྣམས་འདོད་པར་བྱེད་པའོ།། གསུམ་པ་རིག་བྱེད་མ་ཡིན་པའི་གཟུགས་བཤད་པ་ལ་གཉིས། དངོས་དང༌། དེའི་རྒྱུ་འབྱུང་བ་བཤད་པའོ། ། དང་པོ་ནི། གཡེངས་དང་སེམས་མེད་པ་ཡི་ཡང༌། །
དགེ་དང་མི་དགེ་རྗེས་འབྲེལ་གང༌།། འབྱུང་བ་ཆེ་རྣམས་རྒྱུར་བྱས་པ། ། དེ་ནི་རྣམ་རིག་བྱེད་མིན་བརྗོད།། ¿༡༡¿ ཅེས་པ་སྟེ། རིག་མིན་གྱི་གཟུགས་གང་ཞིག ། ཁྱད་ཆོས་བཞི་ལྡན་དུ་ཡོད་དེ། གནས་སྐབས་ཀྱི་ཁྱད་པར་རང་ཀུན་ནས་སློང་བྱེད་ལས་སེམས་གཞན་དུ་གཡེང་བ་དང༌། སེམས་མེད་པ་ཡི་སྙོམས་འཇུག་གཉིས་ཀྱི་གནས་སྐབས་སུའང་ཡོད་པ། ཡང་སྒྲས་མ་ཡེངས་པ་སེམས་དང་ལྡན་པའི་གནས་སྐབས་སུའང་ཡོད་པ་དང༌། ངོ་བོའི་ཁྱད་པར་དགེ་བ་དང་མི་དགེ་བ་གང་རུང་དང༌།
དུས་ཀྱི་ཁྱད་པར་རང་གཏོང་བྱེད་མ་བྱུང་བར་སྔ་མ་སྔ་མ་ཕྱི་མ་ཕྱི་མའི་རྒྱུན་རྗེས་སུ་འབྲེལ་བ་གང་དང༌། རྒྱུའི་ཁྱད་པར་ལུས་སེམས་ཀྱི་ཚོགས་པའི་འབྱུང་བ་ཆེན་པོ་རྣམས་རྒྱུར་བྱས་པའི་འབྲས་གཟུགས་ཡིན་པའི་ཕྱིར། དེའི་ངེས་ཚིག་ནི། གཟུགས་དང་བྱེད་པའི་རང་བཞིན་ཡིན་ཡང་རྣམ་པར་རིག་བྱེད་བཞིན་དུ་ཀུན་སློང་གཞན་གྱིས་གོ་ཞིང་རིག་པར་བྱེད་པ་མ་ཡིན་པས་རྣམ་པར་རིག་བྱེད་མིན་པའི་གཟུགས་སུ་བརྗོད་དོ་ཞེས་སློབ་དཔོན་རང་གི་བཞེད་པ་སྟོན་ཏོ།། གཉིས་པ་དེའི་རྒྱུ་འབྱུང་བ་བཤད་པ་ལ་བཞི། དབྱེ་བ། བྱེད་ལས། མཚན་ཉིད། དོགས་གཅོད་དོ། ། དང་པོ་ནི།
འབྱུང་བ་དག་ནི་ས་ཁམས་དང༌། ། ཆུ་དང་མེ་དང་རླུང་ཁམས་རྣམས།། ཞེས་པ་སྟེ། འབྱུང་བ་དག་ནི་སའི་ཁམས་དང༌། ཆུའི་ཁམས་དང༌། མེའི་ཁམས་  དང༌། རླུང་གི་ཁམས་རྣམས་ཡིན་ཏེ། འདི་ལ་འབྲས་གཟུགས་སྣ་ཚོགས་འབྱུང་བས་འབྱུང་བ་དང༌། འབྲས་གཟུགས་ཐམས་ཅད་ཀྱི་རྟེན་ཡིན་པས་ན་ཆེན་པོ་དང༌། འབྱུང་བ་རང་རང་གི་མཚན་ཉིད་འཛིན་པས་སམ་ཡང་ན་རྒྱུར་བྱས་པའི་སྒོ་ནས་འབྲས་གཟུགས་རྣམས་འཛིན་པའི་ཕྱིར་ཁམས་ཞེས་བརྗོད་དོ།།
གཉིས་པ་བྱེད་ལས་ནི། འཛིན་པ་ལ་སོགས་ལས་སུ་གྲུབ།། ཅེས་པ་སྟེ། འབྲས་གཟུགས་རྣམས་ས་ཁམས་ཀྱིས་མི་ལྟུང་བར་འཛིན་པ་དང༌། ལ་སོགས་པས་ཆུས་མི་འཐོར་བར་སྡུད་པ་དང༌། མེས་མ་རུལ་བར་སྨིན་པ་དང༌། རླུང་གིས་འཕེལ་ཞིང་རྒྱས་པར་བྱེད་པ་རྣམས་འབྱུང་བ་དེ་དག་གི་ལས་སུ་གྲུབ་བོ།། གསུམ་པ་མཚན་ཉིད་ནི། སྲ་གཤེར་དྲོ་ཉིད་གཡོ་བ་རྣམས།། ¿༡༢¿ ཞེས་པ་སྟེ།
(Bསྲ་ཞིང་འཐས་པ་)(Aས་)དང་(Bརླན་ཞིང་གཤེར་བ་)(Aཆུ་)དང༌། (Bཚ་ཞིང་སྲེག་པའམ་དྲོ་བ་ཉིད་)(Aམེ་)དང༌། (Bཡང་ཞིང་གཡོ་བ་)(Aརླུང་)སྟེ་ཁམས་རྣམས་སོ་སོའི་མཚན་ཉིད་དོ།། བཞི་པ་དོགས་གཅོད་ནི། འཇིག་རྟེན་གྱི་ནི་ཐ་སྙད་དུ། ། ཁ་དོག་དབྱིབས་ལ་ས་ཞེས་བརྗོད།། ཆུ་མེ་ཡང་ངོ་རླུང་ཚོགས་ཁམས། ། ཉིད་ཡིན་དེ་དང་འདྲ་བའང་ཡིན།། ¿༡༣¿ ཅེས་པ་སྟེ། གསུང་རབ་རྣམས་ལས་སའི་ཁམས་དང་ས་ཞེས་གསུངས་ན་དེ་དག་ཁྱད་པར་ཡོད་དམ་ཅེ་ན།
དང་པོ་ལ་ནི། བཤད་མ་ཐག་པའི་མཚན་ཉིད་རྣམས་ཚང་དགོས་ལ། ཕྱི་མ་ནི། འཇིག་རྟེན་གྱི་ནི་ཐ་སྙད་དུ་ཁ་དོག་དང་དབྱིབས་ལ་ས་ཞེས་བརྗོད་དེ། དཔེར་ན་ས་དཀར་པོ་དང༌། སེར་པོ་དང༌། གྲུ་བཞི་དང༌། ཟླུམ་པོ་ཞེས་པ་ལྟ་བུ་  དང༌། ཆུ་མེ་ཡང་ངོ་སྟེ། ས་ལ་ཇི་ལྟ་བ་བཞིན་དུ་ཆུ་མེ་གཉིས་ཀྱང་ཁ་དོག་དང་དབྱིབས་ལ་བརྗོད།
རླུང་ཚོགས་ནི་ཁམས་གཡོ་བའི་རེག་བྱ་ཉིད་ལ་འཇིག་རྟེན་ནའང་རླུང་ཡིན་པར་འདོད། ལུས་ལ་རླུང་གིས་རེག་གོ་ཞེས་དང༌། ཡང་ན་ས་སོགས་དེ་དང་འདྲ་བར་ཁ་དོག་དང་དབྱིབས་ལ་འདོད་པའང་ཡིན་ཏེ། རླུང་སྔོན་པོ་དང་ཟླུམ་པོ་ཞེས་བརྗོད་པ་ ལྟ་བུའོ།། གསུམ་པ་ཁམས་དང་སྐྱེ་མཆེད་དུ་འཇོག་ཚུལ་ནི། དབང་དོན་དེ་དག་ཁོ་ན་ལ། ། སྐྱེ་མཆེད་དང་ནི་ཁམས་བཅུར་འདོད།། ཅེས་པ་སྟེ། སློབ་དཔོན་ནི་གཞུང་ཟོར་ཡངས་པ་ལ་མཁས་པའི་ཕྱིར། སྔར་བཤད་པའི་དབང་པོ་ལྔ་དང༌།
དོན་ལྔ་པོ་དེ་དག་ཁོ་ན་ལ་སྐྱེ་མཆེད་འཇོག་པ་ན་གཟུགས་ཅན་གྱི་སྐྱེ་མཆེད་བཅུ་དང་ནི་ཁམས་འཇོག་པ་ན་གཟུགས་ཅན་གྱི་ཁམས་བཅུར་འདོད་དེ། ཁོ་ནའི་སྒྲས་རིག་མིན་གྱི་གཟུགས་བཅད་པའི་ཕྱིར་རོ།། གཉིས་པ་ཚོར་སོགས་གསུམ་གྱི་བཤད་པ་ལ་གཉིས། ཕུང་པོ་བར་པ་གསུམ་གྱི་ངོ་བོ། དེ་ལས་ཁམས་སྐྱེ་འཇོག་ཚུལ་ལོ། ། དང་པོ་ནི། ཚོར་བ་མྱོང་བའོ་འདུ་ཤེས་ནི། །

མཚན་མར་འཛིན་པའི་བདག་ཉིད་དོ།།
¿༡༤¿ འདུ་བྱེད་ཕུང་པོ་བཞི་ལས་གཞན།། ཅེས་པ་སྟེ། (Aཚོར་བའི་ཕུང་པོ་)ནི། (Bབདེ་སྡུག་བར་མའི་རང་བཞིན་ཡུལ་དང་མཐུན་པར་རང་སྟོབས་ཀྱིས་ཉམས་སུ་མྱོང་བ་)དང༌། དེའང་ངོ་བོའི་སྒོ་ནས་དབྱེ་ན་བདེ་སྡུག་བཏང་སྙོམས་ཡིད་བདེ་ཡིད་མི་བདེ་བ་ལྔ་དང༌། རྟེན་གྱི་སྒོ་ནས་དབྱེ་ན་མིག་སོགས་དྲུག་གོ། (Aའདུ་ཤེས་ཀྱི་ཕུང་པོ་)ནི། (Bརྣམ་པ་ཡུལ་གྱི་སྤུ་རིས་སོ་སོར་ཕྱེ་ནས་མཚན་མར་འཛིན་པའི་བདག་ཉིད་)དོ། ། དབྱེ་ན་དོན་ལ་མཚན་མར་འཛིན་པ་སྔོན་པོ་སེར་པོ་སོགས་དང༌། ཐ་སྙད་ལ་མཚན་མར་འཛིན་པ་སྐྱེས་པ་དང་བུད་མེད་སོགས་འཛིན་པ་དང་གཉིས་སོ།།
 རྟེན་གྱིས་དབྱེ་ན་མིག་སོགས་དྲུག་གོ། (Aའདུ་བྱེད་ཀྱི་ཕུང་པོ་)ནི། (Bགཟུགས་ཚོར་བ་འདུ་ཤེས་རྣམ་ཤེས་ཏེ་ཕུང་པོ་བཞི་ལས་རྫས་གཞན་པའི་འདུས་བྱས་རྣམས་ཡིན་)ལ། དབྱེ་ན་མཚུངས་ལྡན་གྱི་འདུ་བྱེད་དང༌། ལྡན་མིན་འདུ་བྱེད་གཉིས་སོ།། གཉིས་པ་དེ་ལས་ཁམས་སྐྱེ་འཇོག་ཚུལ་ནི། དེ་གསུམ་རྣམ་རིག་བྱེད་མིན་དང༌།། འདུས་མ་བྱས་རྣམས་བཅས་པ་ནི། ། ཆོས་ཀྱི་སྐྱེ་མཆེད་ཁམས་ཞེས་བྱ།། ¿༡༥¿ ཞེས་པ་སྟེ།
ཚོར་འདུ་འདུ་བྱེད་དེ་གསུམ་དང༌། རྣམ་པར་རིག་བྱེད་མིན་གཟུགས་དང༌། འདུས་མ་བྱས་གསུམ་པོ་རྣམས་དང་བཅས་པའི་རྫས་བདུན་པོ་དེ་ནི་སྐྱེ་མཆེད་འཇོག་པ་ན་ཆོས་ཀྱི་སྐྱེ་མཆེད་དང༌། ཁམས་འཇོག་པ་ན་ཆོས་ཀྱི་ཁམས་ཞེས་བྱའོ།། གསུམ་པ་རྣམ་ཤེས་ཀྱི་དེ་བཤད་པ་ལ་གསུམ། རྣམ་ཤེས་ཀྱི་ངོ་བོ། ཁམས་སྐྱེར་འཇོག་པ། ཡིད་ཁམས་བྱེ་བྲག་ཏུ་བཤད་པའོ། ། དང་པོ་ནི། རྣམ་ཤེས་སོ་སོར་རྣམ་རིག་པ།།
ཞེས་པ་སྟེ། རྣམ་ཤེས་ཀྱི་ཕུང་པོ་ནི་རྣམ་པ་རང་སྟོབས་ཀྱིས་མིག་སོགས་ཤེས་པ་རང་རང་གིས་གཟུགས་སོགས་དོན་ཙམ་སོ་སོར་རྣམ་པར་རིག་པའོ།། དབྱེ་ན་མིག་སོགས་དྲུག་གོ ། རང་སྟོབས་ཞེས་པས་སེམས་བྱུང་དང༌། རིག་པ་ཞེས་པས་ཤེས་བྱའི་གཞི་གཞན་གསུམ་རྣམ་བཅད་དུ་བཤད། གཉིས་པ་ཁམས་སྐྱེར་འཇོག་པ་ནི། ཡིད་ཀྱི་སྐྱེ་མཆེད་ཀྱང་དེ་ཡིན།། ཁམས་བདུན་དག་ཏུའང་འདོད་པ་སྟེ། ། རྣམ་པར་ཤེས་པ་དྲུག་དང་ཡིད།། ¿༡༦¿ཅེས་པ་སྟེ།
སྐྱེ་མཆེད་དུ་བཞག་ན་ཡིད་ཀྱི་སྐྱེ་མཆེད་ཀྱང་རྣམ་ཤེས་ཚོགས་དྲུག་པོ་དེ་ཡིན་ལ། ཁམས་འཇོག་པ་ན་སེམས་ཀྱི་ཁམས་བདུན་དག་ཏུའང་འདོད་པ་ཡིན་ཏེ། བཤད་མ་ཐག་པའི་རྣམ་པར་ཤེས་པ་དྲུག་དང༌། ཡིད་ཁམས་དང༌། བདུན་དུ་འདོད་པའི་ཕྱིར་རོ།། གསུམ་པ་ཡིད་ཁམས་བྱེ་བྲག་ཏུ་བཤད་པ་ལ་གཉིས། མཚན་གཞི་ངོས་བཟུང་བ། དེའི་སྒྲུབ་བྱེད་དོ། ། དང་པོ་ནི། དྲུག་པོ་འདས་མ་ཐག་པ་ཡི། །
རྣམ་ཤེས་གང་ཡིན་དེ་ཡིད་དོ།། ཞེས་པ་སྟེ། རྣམ་ཤེས་ཚོགས་དྲུག་པོ་འདས་མ་ཐག་པ་ཡི་རྣམ་པར་ཤེས་པ་གང་ཡིན་པ་ཡིད་ཤེས་སྐྱེ་བའི་རྟེན་བྱེད་པ་དེ་ཡིད་ཀྱི་ཁམས་ཡིན་ཏེ། རྣམ་ཤེས་དྲུག་ལས་རྫས་ཐ་དད་པ་མེད་པའི་ཕྱིར། འདས་མ་ཐག་ཅེས་པས་དུས་གཞན་གྱིས་བར་ཆོད་ཀྱང་ཤེས་པ་གཞན་གྱིས་མ་ཆོད་ན་ཡིད་ཁམས་སུ་འདོད་དེ། འགོག་སྙོམས་ཀྱི་འཇུག་སེམས་དེ་ལྡང་སེམས་ཀྱི་རྟེན་དུ་རུང་བ་བཞིན་ནོ།། གཉིས་པ་དེའི་སྒྲུབ་བྱེད་ནི། དྲུག་པའི་རྟེན་ནི་རབ་བསྒྲུབ་ཕྱིར། ། ཁམས་ནི་བཅོ་བརྒྱད་དག་ཏུ་འདོད།། ¿༡༧¿ ཞེས་པ་སྟེ།
རྣམ་ཤེས་དྲུག་དང་ཡིད་ཁམས་རྣམས་གཅིག་གིས་གཅིག་བསྡུས་པའི་ཕྱིར། རྫས་སུ་བཅུ་གཉིས་སམ་བཅུ་བདུན་དུ་འགྱུར་རོ་ཞེ་ན། རྣམ་ཤེས་དང་པོ་ལྔ་ལ་རྟེན་དབང་པོ་རེ་ཡོད་ལ། ཡིད་ཤེས་ལ་རྟེན་གཞན་མེད་པས་དེས་ན་རྣམ་ཤེས་དྲུག་ལས་འདས་ད་ལྟ་ཆ་གཉིས་སུ་བྱེ་བའི་འདས་པ་དེས་དྲུག་པ་ཡིད་ཤེས་ཀྱི་རྟེན་ནི་རབ་ཏུ་བསྒྲུབ་པའི་ཕྱིར་ཏེ། དེ་ལྟར་ན་འདིར་མཚན་ཉིད་ཀྱི་དབང་དུ་ན་རྟེན་དབང་པོ་དྲུག། བརྟེན་པ་རྣམ་ཤེས་དྲུག ། དམིགས་པ་ཡུལ་དྲུག་སྟེ་ཁམས་ནི་བཅོ་བརྒྱད་དག་ཏུ་འདོད་དོ།། གཉིས་པ་བསྡུས་ཏེ་བསྟན་པ་ལ་གཉིས། བསྡུ་བ་དངོས། བསྡུ་ཚུལ་ལོ། །
 དང་པོ་ནི། ཕུང་པོ་དང་ནི་སྐྱེ་མཆེད་དང༌། ། ཁམས་གཅིག་གིས་ནི་ཐམས་ཅད་བསྡུས།། ཞེས་པ་སྟེ། ཕུང་པོ་ལྔ་དང༌། སྐྱེ་མཆེད་བཅུ་གཉིས་དང༌། ཁམས་བཅོ་བརྒྱད་དེས་འདུས་བྱས་ཀྱི་ཆོས་ཐམས་ཅད་བསྡུས་ཀྱང་དེ་ལས་གྲངས་ཉུང་བས་བསྡུས་པ་ཡོད་དམ་ཅེ་ན། ཡོད་དེ། གཟུགས་ཀྱི་ཕུང་པོ་དང་ནི་ཡིད་ཀྱི་སྐྱེ་མཆེད་དང༌། ཁམས་གཅིག་གིས་ཏེ་ཆོས་ཀྱི་ཁམས་ཀྱིས་ནི་ཆོས་ཐམས་ཅད་བསྡུས་ཏེ།
དང་པོས་གཟུགས་ཅན་གྱི་སྐྱེ་མཆེད་བཅུ་དང་ཁམས་བཅུུ་དང་རིག་མིན་གྱི་གཟུགས་རྣམས་བསྡུས། གཉིས་པས་སེམས་ཁམས་བདུན་དང་རྣམ་ཤེས་ཀྱི་ཕུང་པོ་བསྡུས། གསུམ་པས་ཚོར་བ་འདུ་ཤེས་འདུ་བྱེད་ཀྱི་ཕུང་པོ་དང་ཆོས་ཀྱི་སྐྱེ་མཆེད། རིག་བྱེད་མིན་པའང་བསྡུས་པ་ཡིན་ནོ།། གཉིས་པ་བསྡུ་ཚུལ་ནི། རང་གི་ངོ་བོ་ཉིད་ཀྱིས་ཏེ། ། གཞན་གྱི་དངོས་དང་མི་ལྡན་ཕྱིར།། ¿༡༨¿ ཅེས་པ་སྟེ། བསྡུ་བྱ་དེ་དག་སྡུད་བྱེད་རང་གི་ངོ་བོའི་མཚན་ཉིད་ཡིན་པ་ཉིད་ཀྱིས་རང་གིས་རང་བསྡུས་པ་ཡིན་ཏེ། དེ་ལས་རྫས་གཞན་གྱི་དངོས་པོ་དང་མི་ལྡན་པའི་ཕྱིར།
བསྡུ་བ་བཞིས་འཁོར་བཞི་བསྡུས་པ་ལྟར་གཞན་གྱིས་གཞན་བསྡུས་པའི་བསྡུ་བ་བཏགས་པ་བ་མ་ཡིན་ནོ།། གསུམ་པ་དོགས་པ་བཅད་པ་ནི། མིག་ལ་སོགས་པ་གཉིས་མོད་ཀྱི། ། རིགས་དང་སྤྱོད་ཡུལ་རྣམ་པར་ཤེས།། འདྲ་བའི་ཕྱིར་ན་ཁམས་གཅིག་ཉིད། ། མཛེས་བྱའི་ཕྱིར་ན་གཉིས་བྱུང་ངོ༌།། ¿༡༩¿ ཞེས་པ་སྟེ། ཁམས་བཅོ་བརྒྱད་དུ་མ་ངེས་སོ། ། མིག་སོགས་གཉིས་གཉིས་ཡོད་པའི་ཕྱིར་ཞེ་ན། མིག་དང་ལ་སོགས་པས་རྣ་བ་སྣ་རྣམས་གཉིས་གཉིས་ཡོད་མོད་ཀྱི།
འོན་ཀྱང་མིག་གཉིས་ནི་མིག་ཙམ་དུ་རིགས་འདྲ་བ་དང༌། སྤྱོད་ཡུལ་གཟུགས་གཅིག་ལ་བྱེད་པ་འདྲ་བ་དང༌། རང་འབྲས་མིག་གི་རྣམ་པར་ཤེས་པ་གཅིག་བསྐྱེད་པ་འདྲ་བའི་ཕྱིར། དེས་ན་ཁམས་གཅིག་ཉིད་དུ་གྲུབ་བོ། ། འོན་ཏེ་གཉིས་ཡོད་པ་ལ་དགོས་པ་ཡོད་དེ། རྟེན་མཛེས་པར་བྱ་བའི་ཕྱིར་ན་མིག་སོགས་གཉིས་གཉིས་བྱུང་ངོ༌། ། དེ་རྣམས་ཡ་གཅིག་ལས་མེད་ན་ཤིན་ཏུ་མི་མཛེས་པར་བྱེད་དོ།། གཉིས་པ་སྒྲ་འཇུག་པའི་རྒྱུ་མཚན་ནི། སྤུངས་དང་སྐྱེ་སྒོ་རིགས་ཀྱི་དོན། ། ཕུང་པོ་སྐྱེ་མཆེད་ཁམས་རྣམས་ཡིན།།
ཅེས་པ་སྟེ། གཟུགས་སོགས་རིས་མཐུན་དུ་མ་གཅིག་ཏུ་སྤུངས་པ་དང༌། གང་ལ་བརྟེན་ནས་སེམས་སེམས་བྱུང་རྣམས་སྐྱེ་ཞིང་མཆེད་པ་སྟེ་རྒྱས་པའི་སྒོར་གྱུར་པ་དང༌། རང་འབྲས་ཕྱི་མ་རྣམས་སྔ་མའི་རིགས་འདྲ་འཛིན་པ་ཉིད་ཀྱི་དོན་ཏེ། གོ་རིམ་བཞིན་ཕུང་པོ་དང༌། སྐྱེ་མཆེད་དང༌། ཁམས་རྣམས་ཀྱི་སྒྲ་དོན་ཡིན་ནོ།། གསུམ་པ་ཆོས་གསུམ་བསྟན་པའི་དགོས་པ་ལ་གསུམ། དངོས་དང༌། ཚོར་འདུ་ལོགས་སུ་བསྟན་པའི་དགོས་པ།
འདུས་མ་བྱས་ཕུང་པོར་མ་བསྟན་པའི་དགོས་པའོ།།  དང་པོ་ནི། རྨོངས་དབང་འདོད་རྣམ་གསུམ་གྱི་ཕྱིར།། ཕུང་པོ་ལ་སོགས་གསུམ་བསྟན་ཏོ།། ¿༢༠¿ ཞེས་པ་སྟེ། བཅོམ་ལྡན་འདས་ཀྱིས་ཕུང་སྐྱེ་ཁམས་གསུམ་བསྟན་པ་ལ་དགོས་པ་ཡོད་དེ། སེམས་བྱུང་དང༌། གཟུགས་ཅན་དང༌། གཟུགས་སེམས་གཉིས་ཀ་ལ་རིལ་པོའི་བདག་ཏུ་འཛིན་པའི་རྨོངས་པ་གསུམ་བཟློག་པའི་ཕྱིར་དང༌། དབང་པོ་རྣོ་འབྲིང་བརྟུལ་པོ་གསུམ་གྱི་ཕྱིར་དང༌།
གདུལ་བྱ་ཚིག་བསྡུས་འབྲིང་རྒྱས་པ་དོན་དུ་གཉེར་བའི་འདོད་པ་རྣམ་པ་གསུམ་གྱི་ཕྱིར་ཕུང་པོ་དང༌། ལ་སོགས་པས་སྐྱེ་མཆེད་དང༌། ཁམས་གསུམ་དུ་བསྟན་པའོ།། གཉིས་པ་ཚོར་འདུ་ལོགས་སུ་བསྟན་པའི་དགོས་པ་ནི། རྩོད་པའི་རྩ་བར་གྱུར་པ་དང༌།། འཁོར་བའི་རྒྱུ་ཕྱིར་རིམ་རྒྱུའི་ཕྱིར།། སེམས་བྱུང་རྣམས་ལས་ཚོར་བ་དང༌།། འདུ་ཤེས་ལོགས་ཤིག་ཕུང་པོར་བཞག། ¿༢༡¿ ཅེས་པ་སྟེ། ཅིའི་ཕྱིར་འདུ་བྱེད་ལས་ཚོར་འདུ་གཉིས་ལོགས་སུ་བཞག་ཅེ་ན།
དེ་ནི་ཁྱིམ་པ་དང་རབ་ཏུ་བྱུང་བ་དག་གི་རྩོད་པའི་རྩ་བར་གྱུར་པས་ཀྱང་བཞག་སྟེ། ཁྱིམ་པ་རྣམས་ནི་ཚོར་བ་ལ་རྩོད་དེ། འདོད་པ་སོགས་ཀྱི་རྒྱུས་རྒྱལ་པོས་རྒྱལ་པོ་དང༌། ཞིང་པས་ཞིང་པ་དང། ཁྱིམ་པས་ཁྱིམ་པ་ལ་རྩོད་པ་དང༌། རབ་བྱུང་དག་ནི་འདུ་ཤེས་ལ་རྩོད་དེ་ལྟ་བ་ལ་ལྷག་པར་ཞེན་ནས་རང་གཞན་གྱི་གྲུབ་མཐའ་སྒྲུབ་པ་དང་སུན་འབྱིན་པ་དང༌། འཁོར་བའི་རྒྱུའི་གཙོ་བོའང་ཡིན་ཏེ། ཚོར་བའི་དབང་གིས་འཆིང་བ་གསུམ་ཞེས་དང༌། གཙང་བདེ་རྟག་བདག་ནི་འདུ་ཤེས་ཕྱིན་ཅི་ལོག་བཞིས་ཉོན་མོངས་ཐམས་ཅད་ཀྱི་རྟེན་བྱེད་པའི་ཕྱིར་དང༌། འཆད་འགྱུར་ཕུང་ལྔའི་གོ་རིམ་སྟོན་པའི་རྒྱུའི་ཆེད་དུའང་ཡིན་པའི་ཕྱིར།
དེས་ན་སེམས་བྱུང་འདུ་བྱེད་ཀྱི་ཕུང་པོ་རྣམས་ལས་ཚོར་བ་དང་འདུ་ཤེས་ལོགས་ཤིག་ཏུ་ཕུང་པོར་བཞག་པ་ཡིན་ནོ།། གསུམ་པ་འདུས་མ་བྱས་ཕུང་པོར་མ་བསྟན་པའི་དགོས་པ་ནི། ཕུང་པོ་དག་ཏུ་འདུས་མ་བྱས། ། དོན་དུ་མི་རུང་ཕྱིར་མ་བཤད།། ཅེས་པ་སྟེ། འདུས་མ་བྱས་ཁམས་སྐྱེར་འཇོག་ལ་ཕུང་པོ་དག་ཏུ་མ་བསྡུས་པའི་རྒྱུ་མཚན་ཡོད་དེ། འདུས་མ་བྱས་ལ་དུས་ཀྱི་དབྱེ་བ་མེད་པ་དང༌། གཟུགས་ནས་རྣམ་ཤེས་བར་གྱི་ངོ་བོ་མི་རུང་བ་དང༌། ཕུང་པོའི་དོན་དུ་མ་སྤུངས་པ་ལ་འདོད་ན། དེའང་དེར་མི་རུང་བ་དང༌།
ཡང་ན་ཀུན་བྱང་གི་གཞི་ཤེས་པའི་ཆེད་དུ་ཕུང་ལྔ་སྟོན་པ་ཡིན་ན། དེ་ནི་དེ་གཉིས་ཀའི་རྒྱུ་མིན་པའི་ཕྱིར་མ་བཤད་དོ།། བཞི་པ་ཆོས་གསུམ་གྱི་གོ་རིམ་ལ་གསུམ། ཕུང་ལྔའི་གོ་རིམ། ཁམས་སྐྱེའི་གོ་རིམ། དོགས་པ་བཅད་པའོ། ། དང་པོ་ནི། རིམ་ནི་རགས་དང་ཀུན་ཉོན་མོངས། ། སྣོད་སོགས་དོན་ཁམས་ཇི་བཞིན་ནོ།། ¿༢༢¿ ཞེས་པ་སྟེ།
གཟུགས་སོགས་ཕུང་ལྔའི་གོ་རིམ་ནི། རགས་ཕྲའི་དབང་དུ་དང༌། ཀུན་ནས་ཉོན་མོངས་པ་སྐྱེ་རིམ་དང༌། སྣོད་སོགས་ཀྱི་དོན་དང༌། ཁམས་གསུམ་གྱི་དབང་དུ་བྱས་ནས་ཇི་བཞིན་དུ་བཞག་པ་ཡིན་ནོ།། དང་པོ་གཟུགས་ནི། ཐོགས་བཅས་ཡིན་པའི་ཕྱིར་ཕྱི་མ་ཀུན་ལས་རགས་པས་དང་པོར་བསྟན། བདག་གི་རྐང་པ་དང་ལག་པས་ཚོར་རོ་ཞེས་ཐ་སྙད་རྟོགས་སླ་བས་ཚོར་བ་དང༌། མཚན་མར་ཡོངས་སུ་གཅོད་པས་འདུ་ཤེས་དང༌། ཆགས་པ་སོགས་སེམས་ཀྱི་རྩོལ་བ་ཡིན་པས་འདུ་བྱེད་དང༌།
དོན་གྱི་ངོ་བོ་ཙམ་རིག་པས་ཤིན་ཏུ་ཕྲ་བའི་ཕྱིར་རྣམ་ཤེས་ཏེ་སྔ་མ་རྣམས་རགས་པ་དང་ཕྱི་མ་ཕྱི་མ་ཕྲ་བའི་ཕྱིར་དང༌། གཉིས་པ་ནི། གཟོད་མ་ནས་ཕོ་མོ་རྣམས་གཟུགས་ལ་བརྟེན་ནས་དགའ་བ་སྐྱེ། དེ་ཡང་ཚོར་བ་དེ་མྱོང་འདོད་པའི་ཕྱིར་དང༌། དེ་ཡང་ཕྱིན་ཅི་ལོག་གི་འདུ་ཤེས་སུ་གྱུར་པའི་ཕྱིར་དང༌། དེ་ཡང་ཆགས་སྡང་གི་རྟོག་པ་འདུ་བྱེད་ལས་འབྱུང་བའི་ཕྱིར་དང༌། དེ་དག་གིས་རྣམ་ཤེས་ཀྱང་ཉོན་མོངས་ཅན་དུ་བྱས་པའི་ཕྱིར་རོ། ། གསུམ་པ་ནི། ཟས་ལ་སྤྱོད་པ་ལྟར་ཚོར་བའི་རྟེན་བྱེད་པའི་ཕྱིར་གཟུགས་སྣོད། ཚོར་བ་ཟས།
འདུ་ཤེས་ལན་ཚྭ། འདུ་བྱེད་བྱིན་པོ། རྣམ་ཤེས་ཟ་བ་པོ་ལྟ་བུའི་ཕྱིར་དང༌། བཞི་པ་ནི། འདོད་པ་རྣམས་གཟུགས་དང༌། གཟུགས་ཁམས་གཞི་ཚོར་བ་དང༌། གཟུགས་མེད་འོག་མ་གསུམ་འདུ་ཤེས་དང༌། སྲིད་རྩེ་འདུ་བྱེད་ཀྱིས་རབ་ཏུ་དབྱེ་བ་དང༌། རྣམ་ཤེས་ནི་ས་བོན་ལྟར་དེ་དག་ལ་བརྟེན་ནས་གནས་པའི་ཕྱིར་མཐར་བསྟན་ཏོ།། གཉིས་པ་ཁམས་སྐྱེའི་གོ་རིམ་ནི།
ད་ལྟའི་དོན་ཕྱིར་དང་པོ་ལྔ། ། འབྱུང་བ་ལས་གྱུར་དོན་ཕྱིར་བཞི།། གཞན་ནི་ཆེས་རིང་མྱུར་འཇུག་ཕྱིར། ། ཡང་ན་ཇི་ལྟར་གནས་བཞིན་རིམ།། ¿༢༣¿ ཞེས་པ་སྟེ། ད་ལྟ་བའི་ཡུལ་གྱི་དོན་ལ་འཇུག་པའི་ཕྱིར་དང་པོ་མིག་སོགས་ལྔ་བསྟན་ནས། ཡིད་ནི་དུས་གསུམ་དང་དུས་ཀྱིས་མ་བསྡུས་པ་འདུས་མ་བྱས་ལའང་འཇུག་པའི་ཕྱིར་རྗེས་སུ་བསྟན་ཏོ། ། ལྔ་པོ་དེ་དག་ལས་ཀྱང་འབྱུང་བ་ལས་གྱུར་པའི་དོན་གཟུགས་སོགས་བཞིའི་ཡུལ་ཅན་ཡིན་པའི་ཕྱིར་མིག་སོགས་བཞི་དང་པོ་བསྟན་ལ། ལུས་ནི་འབྱུང་བ་འབྱུང་གྱུར་གཉིས་ཀའི་ཡུལ་ཅན་ཡིན་པས་རྗེས་སུ་བསྟན་པ་དང༌། བཞི་པོ་དེ་ལས་གཞན་མིག་དང་རྣ་བ་གཉིས་ནི་ཡུལ་ཆེས་རིང་བ་ལ་འཇུག་པའི་ཕྱིར་དང་པོ་བསྟན་ཏེ།
དེ་ལས་ཀྱང་རྣ་བ་བས་མིག་ཆེས་རིང་བ་ལ་འཇུག་ཏེ། ཐག་རིང་པོའི་ཆུ་ཀླུང་གི་གཟུགས་མཐོང་ཡང་སྒྲ་མི་ཐོས་པ་བཞིན་ནོ་ཞེས་བཤད། སྣ་ལྕེ་གཉིས་ལས་སྣ་ཡུལ་ལ་མྱུར་བར་འཇུག་པའི་ཕྱིར་དང་པོ་བསྟན་ཏེ། ལྕེས་རོ་མ་མྱོང་བར་སྣས་དྲི་ཚོར་བའི་ཕྱིར། ཡང་ན་དབང་རྟེན་རྣམས་ཇི་ལྟར་མཐོ་དམན་དུ་གནས་པ་བཞིན་དུ་དེ་དག་གི་རིམ་པ་བསྟན་ཏོ། ། དེས་རྟེན་དབང་པོ་དྲུག་གི་གོ་རིམ་གྲུབ་པས་བརྟེན་པ་རྣམ་ཤེས་དང་དམིགས་པ་ཡུལ་དྲུག་གི་རིམ་པའང་གྲུབ་བོ། ། རྒྱལ་པོ་དྲུག་གི་གྲལ་རིམ་གྲུབ་པ་དང་བཙུན་མོ་སྲས་རྣམས་ཀྱང་གྲུབ་པ་བཞིན་ནོ།། གསུམ་པ་དོགས་པ་བཅད་པ་ནི། བྱེ་བྲག་དོན་དང་གཙོ་བོའི་ཕྱིར། ། ཆོས་མང་བ་དང་མཆོག་བསྡུས་ཕྱིར།།
གཅིག་ནི་གཟུགས་ཀྱི་སྐྱེ་མཆེད་དང༌། ། གཅིག་ནི་ཆོས་ཞེས་བྱ་བར་བརྗོད།། ¿༢༤¿ ཅེས་པ་སྟེ། གཟུགས་ཅན་གྱི་སྐྱེ་མཆེད་བཅུ་ལས་མིག་ཡུལ་ཁོ་ན་ལ་གཟུགས་ཞེས་བརྗོད་པ་དང༌། སྐྱེ་མཆེད་བཅུ་གཉིས་ལས་ཡིད་ཡུལ་ཁོ་ན་ལ་ཆོས་ཀྱི་སྐྱེ་མཆེད་བརྗོད་པ་ལ་རྒྱུ་མཚན་ཡོད་དོ། ། གཟུགས་ཅན་གྱི་སྐྱེ་མཆེད་གཞན་དགུ་ལ་མིང་རེ་རེ་ཡོད་ཀྱང་མིག་ཡུལ་གྱི་སྐྱེ་མཆེད་འདི་ལ་མིང་གཞན་མེད་པས་གཟུགས་ཞེས་བརྗོད་ན་སྤྱིའི་སྒྲ་དེས་བྱེ་བྲག་གི་དོན་མིག་ཡུལ་ཁོ་ན་རྟོགས་ནུས་པའི་ཕྱིར་དང༌། མིག་ཡུལ་གྱི་གཟུགས་ནི་གཟུགས་ཅན་གཞན་ཐམས་ཅད་ལས་རགས་ཤིང་གཙོ་བོ་ཡིན་པ་དང༌། འདི་ནི་འདི་ནའོ་ཞེས་བསྟན་དུ་ཡོད་པའི་ཕྱིར་རོ། ། གཞན་དག་གཟུགས་ནི་རྣམ་པ་ཉི་ཤུའི་རགས་པ་དང༌། ཤེས་རབ་དང་ལྷ་དང་ཤའི་མིག་གསུམ་གྱི་ཡུལ་ཡིན་པའི་ཕྱིར་རོ་ཞེས་ཀྱང་འདོད།
ཡང༌། ཆོས་ཀྱི་སྐྱེ་མཆེད་ཀྱིས་ནི་ཚོར་སོགས་ཆོས་མང་པོ་རྣམས་བསྡུ་བ་དང༌། ཆོས་ཀྱི་མཆོག་མྱང་འདས་སོ་སོར་བརྟགས་འགོག་ཀྱང་བསྡུས་པའི་ཕྱིར། སྔ་མ་མིག་གི་ཡུལ་གཅིག་པུ་ནི་གཟུགས་ཀྱི་སྐྱེ་མཆེད་དང༌། ཕྱི་མ་ཡིད་ཀྱི་ཡུལ་གཅིག་པུ་ནི་ཆོས་ཀྱི་སྐྱེ་མཆེད་ཞེས་བྱ་བར་བརྗོད་པ་ཡིན་ནོ།། གསུམ་པ་ཆོས་གསུམ་གྱིས་ཐམས་ཅད་བསྡུས་པར་བསྟན་པ་ལ་གསུམ། ཆོས་ཀྱི་ཕུང་པོ་བསྡུ་ཚུལ། ཕུང་སྐྱེ་ཁམས་གཞན་བསྡུ་བ། ཁམས་གཉིས་ཀྱི་ངོ་བོ་བཤད་པའོ།།  དང་པོ་ལ་གཉིས།
དངོས་དང༌། དེའི་ཚད་བཤད་པའོ། ། དང་པོ་ནི། ཆོས་ཀྱི་ཕུང་པོ་བརྒྱད་ཁྲི་དག ། གང་རྣམས་ཐུབ་པས་གསུངས་དེ་དག། ཚིག་གམ་མིང་ཡིན་དེ་དག་ནི། ། གཟུགས་དང་འདུ་བྱེད་དག་ཏུ་འདུས།། ¿༢༥¿ ཞེས་པ་སྟེ། འདིར་མ་བཤད་པ་མདོ་ལས། ཆོས་ཀྱི་ཕུང་པོ་སོགས་གཞན་ཡང་བཤད་ན་དེ་དག་གང་དུ་འདུ་ཞེ་ན།
ཆོས་ཀྱི་ཕུང་པོ་བརྒྱད་ཁྲི་དག་གང་ཡིན་པ་རྣམས་ཐུབ་པས་གསུངས་པ་དེ་དག་ནི་མདོ་སྡེ་པ་ལྟར་ན་རྣ་བའི་ཡུལ་གྱི་རྣམ་པར་རིག་བྱེད་ཀྱི་ཚིག་གམ་སྒྲ་དང༌། བྱེ་སྨྲས་ཡིད་ཡུལ་དུ་གྱུར་པའི་མིང་གི་རང་བཞིན་དུ་འདོད་པ་ཡིན་ཏེ། དེ་  དག་ཀྱང་སྔ་མ་ལྟར་ན་གཟུགས་ཕུང་དང༌། ཕྱི་མ་ལྟར་ན་འདུ་བྱེད་ཕུང་པོར་དག་ཏུ་ འདུས་སོ།། གཉིས་པ་དེའི་ཚད་བཤད་པ་ནི། ཁ་ཅིག་བསྟན་བཅོས་ཚད་ཅེས་ཟེར། ། ཕུང་པོ་ལ་སོགས་གཏམ་རེ་ཡིན།། སྤྱོད་པ་རྣམས་ཀྱི་གཉེན་པོར་ནི། ། ཆོས་ཀྱི་ཕུང་པོ་མཐུན་པར་གསུངས།། ¿༢༦¿ ཞེས་པ་སྟེ།
འོ་ན་ཆོས་ཕུང་རེ་རེ་ལ་ཚད་ཇི་ཙམ་ཡོད་ཅེ་ན། སྡེ་པ་ཁ་ཅིག་ནི་ཤཱ་རིའི་བུས་བསྡུས་པ་ཆོས་ཀྱི་ཕུང་པོ་ཞེས་པའི་བསྟན་བཅོས་ལ་ཤློ་ཀ་དྲུག་སྟོང་ཡོད་པས་དེ་དང་ཚད་མཉམ་ཅེས་ཟེར། ཡང༌། གཞན་དག་ནི་ཕུང་པོ་སྐྱེ་མཆེད་ཁམས་ལ་སོགས་པའི་གཏམ་རྒྱུད་རེ་རྫོགས་པར་སྟོན་པ་ཡིན་གྱི་ཚིགས་བཅད་ཀྱི་གྲངས་ངེས་མེད་པར་འདོད། སློབ་དཔོན་རང་ལུགས་ནི་སེམས་ཅན་རྣམས་ཀྱི་ཉོན་མོངས་པའི་སྤྱོད་པ་ཆགས་སོགས་ཐ་དད་པ་རྣམས་ཀྱི་གཉེན་པོར་ནི་ཆོས་ཀྱི་ཕུང་པོའང་གྲངས་དེ་དང་མཐུན་པར་བརྒྱད་ཁྲིར་གསུངས་སོ།། གཉིས་པ་ཕུང་སྐྱེ་ཁམས་གཞན་བསྡུ་བ་ནི། དེ་བཞིན་གཞན་ཡང་ཅི་རིགས་པ། ། ཕུང་པོ་སྐྱེ་མཆེད་ཁམས་རྣམས་ནི།། རང་གི་མཚན་ཉིད་ལེགས་དཔྱད་དེ། ། ཇི་སྐད་བཤད་པར་བསྡུ་བར་བྱ།།
¿༢༧¿ ཞེས་པ་སྟེ། ཆོས་ཕུང་བརྒྱད་ཁྲིར་ཕུང་ལྔར་བསྡུས་པ་དེ་བཞིན་དུ་གཞན་གང་མདོ་ལས་ཅི་རིགས་པར་འབྱུང་བའི་ཕུང་པོ་སྐྱེ་མཆེད་ཁམས་ཀྱི་མིང་ཅན་རྣམས་ནི་རང་རང་གི་མཚན་ཉིད་ལེགས་པར་དཔྱད་དེ་སྔར་ཇི་སྐད་བཤད་པའི་ཆོས་གསུམ་དུ་བསྡུ་བར་བྱའོ།། དེའང་ཚུལ་ཁྲིམས་དང༌། ཏིང་ངེ་འཛིན་དང༌། ཤེས་རབ་དང༌། རྣམ་པར་གྲོལ་བ་དང༌། རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོ་ལྔ་ལས་དང་པོ་གཟུགས་དང༌། ལྷག་མ་རྣམས་འདུ་བྱེད་ཀྱི་ཕུང་པོར་དང༌། ཕྱི་མ་གཉིས་ཀྱང་མོས་པ་དང་ཤེས་རབ་ཀྱི་བྱེ་བྲག་ཡིན་པའི་ཕྱིར། ཟད་པར་བཅུ་ལས་དང་པོ་བརྒྱད་མ་ཆགས་པ་ཡིན་པས་ཆོས་སྐྱེ་དང༌།
འཁོར་དང་བཅས་ན་ཕུང་པོ་ལྔ་ཡིན་པས་ཡིད་ཆོས་གཉིས་སུ་དང༌། ཟིལ་གནོན་བརྒྱད་ཀྱང་སྔར་ལྟར་ཡིད་ཆོས་གཉིས་དང༌། ཟད་པར་ནམ་མཁའ་རྣམ་ཤེས་གཉིས་དང༌། གཟུགས་མེད་ཀྱི་སྐྱེ་མཆེད་བཞི་ཡང་ཕུང་པོ་བཞི་པ་ཡིན་པས་ཡིད་ཆོས་གཉིས་དང༌། དེ་བཞིན་དུ་ཁམས་མང་པོའི་མདོ་ལས་འབྱུང་བའི་ཁམས་རེ་གཉིས་ཀྱི་སྡོམ་ནི། མིག་སོགས་ཁམས་ནི་བཅོ་བརྒྱད་དང༌། ། འབྱུང་བཞི་ནམ་མཁའ་རྣམ་ཤེས་  དང༌། ། ཚོར་བ་ལྔ་དང་མ་རིག་པ། ། འདོད་ཁམས་གནོད་སེམས་རྣམ་པར་འཚེ། ། ངེས་འབྱུང་གནོད་སེམས་མེད་པ་དང༌། །
རྣམ་མི་འཚེ་སྟེ་དྲུག་ཚན་གསུམ། ། གཟུགས་མ་གཏོགས་པའི་ཕུང་པོ་བཞི། ། འདོད་དང་གཟུགས་དང་གཟུགས་མེད་ཁམས། ། ངན་པ་བར་མ་གྱ་ནོམ་ཁམས། ། གཟུགས་དང་གཟུགས་མེད་འགོག་པའི་ཁམས། ། དགེ་དང་མི་དགེ་ལུང་མ་བསྟན། ། སློབ་དང་མི་སློབ་གཉི་ག་མིན། ། འདས་དང་མ་འོངས་ད་ལྟར་ཏེ། ། དེ་ལྟར་ན་ནི་གསུམ་ཚན་དྲུག ། ཟག་བཅས་ཟག་པ་མེད་ཁམས་དང༌། །
འདུས་བྱས་འདུས་མ་བྱས་ཁམས་ཏེ། ཁམས་ནི་དྲུག་ཅུ་རྩ་གཉིས་སོ། ། ཞེས་སོ།། གསུམ་པ་ཁམས་གཉིས་ཀྱི་ངོ་བོ་བཤད་པ་ལ་གཉིས། ནམ་མཁའ་དང༌། རྣམ་ཤེས་སོ། ། དང་པོ་ནི། བུ་ག་ནམ་མཁའི་ཁམས་ཞེས་བྱ། ། སྣང་དང་མུན་པ་དག་ཡིན་ལོ།། ཞེས་པ་སྟེ།
འདིར་བསྟན་གྱི་མཁའ་ཁམས་དེ་ནམ་མཁའ་དང་མཚན་ཉིད་གཅིག་ཏུ་འདོད་དམ་ཅེ་ན། སྒོ་སྐར་ཁུང་ཁ་སྣའི་བུུ་ག་སོགས་ནམ་མཁའི་ཁམས་ཞེས་བྱ་སྟེ། རྒྱུ་མཚན་ཉིན་མོ་སྣང་བ་དང༌། མཚན་མོ་མུན་པའི་རང་བཞིན་དུ་ཕལ་ཆེར་གནས་པ་དག་ཡིན་ཏེ། རང་གི་ངོ་བོ་གནོད་པ་བྱར་རུང་བའི་ཐོགས་བཅས་དང༌། ཐོགས་བཅས་གཞན་གྱི་ཉེ་འཁོར་དུའང་འབྱུང་བའི་ཕྱིར་ཐོགས་བཅས་ཉེ་འཁོར་བ་ཞེས་དང༌། ལོ་ནི་མདོ་སྡེ་པ་མ་རངས་པའི་ཚིག་ཡིན་ཏེ། དེས་ནི་ནམ་མཁའ་ཉིད་ཁམས་སུའང་འདོད་དོ།། གཉིས་པ་རྣམ་ཤེས་ནི། ཟག་དང་བཅས་པའི་རྣམ་ཤེས་ནི། །
རྣམ་ཤེས་ཁམས་ཡིན་སྐྱེ་བའི་རྟེན།། ¿༢༨¿ ཅེས་པ་སྟེ། ཟག་པ་དང་བཅས་པའི་རྣམ་ཤེས་ནི་རྣམ་ཤེས་ཀྱི་ཁམས་ཡིན་ཏེ། དེས་སྲིད་པར་སྐྱེ་བའི་རྟེན་ནམ་གཞི་བྱེད་པའི་ཕྱིར། ཟག་མེད་ཀྱིས་སྲིད་པ་གཅོད་པའི་ཕྱིར། རྣམ་ཤེས་ཀྱི་ཁམས་སུ་མི་རུང་ངོ༌།། བཞི་པ་ཁམས་ཀྱི་རྣམ་པའི་རབ་དབྱེ་ལ་བདུན། གཉིས་ཚན། གསུམ་ཚན། བཅས་མ་བཅས།
གཟུགས་ཅན་གྱི་དབྱེ་བ། བྱུང་བ་གསུམ། ཐོབ་པའི་ཁྱད་པར། ཕྱི་ནང་ལ་སོགས་པའི་དབྱེ་བའོ། ། དང་པོ་ནི། བསྟན་ཡོད་འདིར་ནི་གཟུགས་གཅིག་པུ།། ཐོགས་དང་བཅས་པ་གཟུགས་ཅན་བཅུ།། ཞེས་པ་སྟེ། འདི་ནི་འདི་ནའོ། ། དེ་ནི་ག་གེ་མོ་ཞིག་ནའོ། །
དེས་གཞན་ལ་བསྟན་དུ་ཡོད་པ་ནི་ཁམས་བཅོ་བརྒྱད་པོ་ལས་འདིར་གཅིག་ཏུ་ངེས་པ་ནི་གཟུགས་ཁམས་ཉིད་ཡིན་ཏེ། གཅིག་པའི་སྒྲས་ལྷག་མ་བཅུ་བདུན་བཅད་དོ།། ཡང་ཐོགས་པ་དང་བཅས་པ་ནི་གཟུགས་ཅན་གྱི་ཁམས་བཅུ་ཡིན་ཏེ། རང་གི་གོ་སར་གཟུགས་ཅན་གཞན་འབྱུང་བ་ལ་གེགས་བྱེད་པའི་ཕྱིར། སྤྱིར་ཐོགས་པ་ལ། སྒྲིབ་ཐོགས། ཡུལ་ཐོགས། དམིགས་ཐོགས་གསུམ་ལས། དང་པོ་ནི། བཤད་མ་ཐག་པ་ལྟར་དང༌།
ཡུལ་ཐོགས་ནི། མིག་སོགས་རང་རང་གི་ཡུལ་ལ་ཐོགས་པ་དང༌། དམིགས་ཐོགས་ནི། སེམས་སེམས་བྱུང་རྣམས་སྔོན་པོ་ལྟ་བུ་གཅིག་ལ་དམིགས་ན་དེ་ལ་ཐོགས་ནས་གཞན་ལ་དམིགས་པའི་གེགས་བྱེད་པ་ལྟ་བུའོ།། གཉིས་པ་གསུམ་ཚན་ནི། ལུང་མ་བསྟན་བརྒྱད་དེ་དག་ཉིད།། གཟུགས་སྒྲ་མ་གཏོགས་གཞན་རྣམ་གསུམ།། ¿༢༩¿ འདོད་ཁམས་གཏོགས་པ་ཐམས་ཅད་དོ།། གཟུགས་ཀྱི་ཁམས་ན་བཅུ་བཞིའོ།། དྲི་དང་རོ་དང་སྣ་དང་ནི།།
ལྕེ་ཡི་རྣམ་ཤེས་ཁམས་མ་གཏོགས།། ¿༣༠¿ གཟུགས་མེད་གཏོགས་པ་ཡིད་དང་ནི།། ཆོས་དང་ཡིད་ཀྱི་རྣམ་ཤེས་ཁམས།། ཞེས་པ་སྟེ། ཁམས་བཅོ་བརྒྱད་དག་ལས་མཐའ་གཅིག་ཏུ་ལུང་དུ་མ་བསྟན་པ་ནི་བརྒྱད་ཡོད་དེ། ཐོགས་བཅས་སུ་བཤད་པ་དེ་དག་ཉིད་ལས་གཟུགས་སྒྲ་གཉིས་མ་གཏོགས་པའི་དབང་པོ་ལྔ་དང་དྲི་རོ་རེག་བྱའི་ཁམས་རྣམས་ཡིན་ནོ། ། ཁམས་གཞན་བཅུ་པོ་རྣམས་ནི་དགེ་མི་དགེ་ལུང་མ་བསྟན་རྣམ་པ་གསུམ་ཀ་ཡོད་པར་འདོད། དེའང་ཡིན་ཏེ་ལུས་ཀྱིས་ཕྱག་འཚལ་བ་དང༌། ངག་གིས་སངས་རྒྱས་ལ་བསྟོད་པ་རྣམས་དགེ་བ་དང༌། མཚོན་བསྣུན་པ་དང༌།
རྫུན་སྨྲ་བ་རྣམས་མི་དགེ་བ་ཡིན་པའི་ཕྱིར། ཡང་བཅོ་བརྒྱད་པོ་དེ་དག་ལས་ཁམས་གསུམ་སོ་སོར་གཏོགས་པ་དུ་ཞེ་ན། འདོད་ཁམས་སུ་གཏོགས་པ་བཅོ་བརྒྱད་པོ་ཐམས་ཅད་དོ། ། འདོད་སྤྱོད་ཀྱི་སྲེད་པས་དེ་ཐམས་ཅད་བདག་གིར་བྱས་པའི་ཕྱིར་དང༌། གཟུགས་ཀྱི་ཁམས་ན་ཡོད་པ་བཅུ་བཞིའོ། ཁམས་ཟས་ལ་འདོད་ཆགས་དང་བྲལ་བ་རྣམས་དེར་སྐྱེས་པའི་ཕྱིར། དེ་ན་ཁམས་ཟས་མེད་ལ། དེས་ན་ཡུལ་དྲི་དང་རོ་དང༌། ཡུལ་ཅན་སྣ་དང་ནི་ལྕེ་ཡི་རྣམ་ཤེས་ཀྱི་ཁམས་མ་གཏོགས་པའི་ལྷག་མ་རྣམས་ཡོད་དེ། འོ་ན་རེག་བྱ་དང༌།
ལྕེའི་དབང་པོ་གཉིས་ཀྱང་མེད་དམ་ཞེ་ན། ཁམ་ཟས་ལས་གྱུར་པའི་རེག་བྱ་མེད་ཀྱང༌། དབང་པོའི་རྟེན་བྱེད་པའི་འབྱུང་བ་དང་གོས་བགོ་བ་སོགས་ཡོད་པའི་ཕྱིར་རེག་བྱ་དང༌། རྟེན་མཛེས་པ་དང་གཟུགས་ལ་སྲེད་པ་དང་མ་བྲལ་བའི་ཕྱིར་སྣ་ལྕེའི་དབང་པོ་གཉིས་བཅས་ཡོད་པར་འདོད། གཟུགས་མེད་པར་གཏོགས་པ་ལ་ཡིད་དང་ནི་ཆོས་དང་ཡིད་ཀྱི་རྣམ་ཤེས་ཀྱི་ཁམས་གསུམ་ལས་གཞན་རྣམས་མེད་དེ། གཟུགས་ལ་སྲེད་པ་དང་བྲལ་བས་གཟུགས་ཅན་གྱི་ཁམས་བཅུ་དང༌། དེས་ན་དེ་ལ་བརྟེན་པའི་རྣམ་ཤེས་ལྔ་ཡང་མེད་དོ།། གསུམ་པ་བཅས་མ་བཅས་ཀྱི་རབ་དབྱེ་ནི། དེ་གསུམ་ཟག་བཅས་ཟག་པ་མེད། ། ལྷག་མ་རྣམས་ནི་ཟག་བཅས་སོ།།
¿༣༡¿ རྟོག་དང་དཔྱོད་དང་བཅས་པ་ནི། ། རྣམ་པར་ཤེས་པའི་ཁམས་ལྔ་ཡིན།། ཐ་མ་གསུམ་ནི་རྣམ་གསུམ་མོ། ། ལྷག་མ་རྣམས་ནི་གཉིས་ཀ་སྤངས།། ¿༣༢¿ ངེས་པར་རྟོག་དང་རྗེས་དྲན་པའི། ། རྣམ་པར་རྟོག་པས་རྣམ་མི་རྟོག། དེ་དག་ཡིད་ཀྱི་ཤེས་རབ་གཡེང༌། ། ཡིད་ཀྱི་དྲན་པ་ཐམས་ཅད་ཉིད།། ¿༣༣¿ དམིགས་བཅས་སེམས་ཀྱི་ཁམས་བདུན་ནོ། ། ཆོས་ཀྱི་ཕྱེད་ཀྱང་་་་་༌།།
ཞེས་པ་སྟེ། བཤད་མ་ཐག་པའི་ཁམས་ཐ་མ་དེ་གསུམ་ལ་སྡུག་ཀུན་གྱིས་བསྡུས་པ་ཟག་བཅས་དང༌། ལམ་བདེན་དང་འདུས་མ་བྱས་ཀྱིས་བསྡུས་པ་རྣམས་ཟག་པ་མེད་པ་སྟེ། ལྷག་མ་ཁམས་བཅོ་ལྔ་པོ་རྣམས་ནི་མཐའ་གཅིག་ཏུ་ཟག་བཅས་སོ། ། མཉམ་བཞག་གི་ས་པ་མིན་པ་དང༌། སྒོམ་སྤང་ཡིན་པ་དང༌། ཟག་པ་རྣམས་རྒྱས་པར་འགྱུར་བའི་ཕྱིར་རོ།། ཡང༌། གྲོགས་རྟོག་པ་དང་བཅས་ལ་དཔྱོད་པ་དང་བཅས་པ་ནི་མིག་སོགས་རྣམ་པར་ཤེས་པའི་ཁམས་ལྔ་ཡིན་ཏེ། ཁ་ཕྱིར་བལྟས་ཤིང་སེམས་བྱུང་རྩིང་ཞིབ་དང་མཚུངས་པར་ལྡན་པའི་ས་པ་ཡིན་པའི་ཕྱིར།
ཁམས་ཐ་མ་ཡིད་ཆོས་ཡིད་ཤེས་གསུམ་ནི་རྟོག་བཅས་དཔྱོད་བཅས་དང༌། རྟོག་མེད་དཔྱོད་ཙམ་དང༌། རྟོག་མེད་དཔྱོད་མེད་དང་རྣམ་པ་གསུམ་མོ། ། དང་པོ་ནི། འདོད་པ་དང་བསམ་གཏན་དང་པོའི་དངོས་གཞི་ཙམ་པོ་བའི་ཡིད་ཆོས་ཡིད་ཤེས་གསུམ་ལས་རྟོག་དཔྱོད་མ་གཏོགས་པ་རྣམས་ཡིན་ཏེ། དེ་དག་གྲོགས་རྟོག་དཔྱོད་དང་མཚུངས་པར་ལྡན་པའི་ཕྱིར། གཉིས་པ་རྟོག་མེད་དཔྱོད་ཙམ་ནི། ས་དེ་གཉིས་ཀྱི་རྟོག་པ་དང་བསམ་གཏན་ཁྱད་པར་ཅན་གྱི་ཁམས་ཐ་མ་གསུམ་ལས་དཔྱོད་པ་མ་གཏོགས་པ་རྣམས་ཡིན་ཏེ། དེ་དག་དཔྱོད་པ་དང་མཚུངས་པར་ལྡན་པའི་ཕྱིར། གསུམ་པ་རྟོག་མེད་དཔྱོད་མེད་ནི།
གཉིས་པ་ཡན་ཆད་ཀྱི་ཁམས་ཐ་མ་དེ་གསུམ་དང་ཁམས་གསུམ་གྱི་ལྡན་མིན་རྣམས་ཡིན་ཏེ། དེ་དག་རྟོག་དཔྱོད་གཉིས་ཀ་དང་མི་ལྡན་པའི་ཕྱིར་རོ།། འོ་ན་དཔྱོད་མེད་རྟོག་ཙམ་ཡོད་དམ་ཅེ་ན། དཔྱོད་པ་ལ་དཔྱོད་པ་གཉིས་པ་མེད་པའི་ཕྱིར། འདོད་པ་དང་དངོས་གཞི་ཙམ་པོ་པའི་དཔྱོད་པ་ནི་རྟོག་པ་དང་ལྡན་ལ་དཔྱོད་པ་དང་མི་ལྡན་པའི་ཕྱིར་རོ། ། ལྷག་མ་གཟུགས་ཅན་གྱི་ཁམས་བཅུ་པོ་རྣམས་ནི་མཚུངས་ལྡན་མ་ཡིན་པས་གཅིག་ཏུ་རྟོག་དཔྱོད་གཉིས་ཀ་སྤངས་པའོ།། ཁ་ཅིག་ན་རེ། མདོ་ལས། ¿མིག་ཤེས་ཀྱིས་སྔོན་པོར་ཤེས་ཀྱི་སྔོན་པོའོ་སྙམ་དུ་ནི་མ་ཡིན་ནོ་¿ཞེས་སྒོ་ལྔའི་ཤེས་པ་དེ་དག་རྟོག་མེད་དུ་བཤད་པ་དང་འགལ་ལོ་ཞེ་ན། རྟོག་པ་གསུམ་ལས་དེ་དག་ལ་ངོ་བོ་ཉིད་ཀྱི་རྟོག་པ་ཡོད་ཀྱང་ངེས་པར་རྟོག་པའི་རྣམ་རྟོག་དང་རྗེས་སུ་དྲན་པའི་རྣམ་པར་རྟོག་པ་མེད་པས་རྣམ་པར་མི་རྟོག་པར་བཤད་པ་ཡིན་ཏེ།
དཔེར་ན་རྟ་རྐང་གཅིག་ལ་རྐང་མེད་ཅེས་པ་བཞིན་ནོ།། འདིར་རྟོག་བཅས་སུ་བཤད་པ་ནི་ངོ་བོ་ཉིད་ཀྱི་རྟོག་པ་ལ་འདོད་དོ། ། དེ་དག་ལ་ངེས་རྟོག་ནི་ཡིད་ཀྱི་རྣམ་ཤེས་དང་མཚུངས་པར་ལྡན་པའི་ཤེས་རབ་གཡེང་བ་རྗེས་ཐོབ་ཀྱི་སྐབས་སུ་འབྱུང་བ་དང༌། རྗེས་དྲན་ནི་ཡིད་ཤེས་དང་མཚུངས་ལྡན་གྱི་དྲན་པ་མཉམ་རྗེས་ཐམས་ཅད་དུ་འབྱུང་བ་ཉིད་དོ།། ཡང༌། ཁམས་བཅོ་བརྒྱད་པོ་དེ་ལས་དམིགས་པ་དང་བཅས་པས་ཡུལ་འཛིན་པའི་ཕྱིར་ན་དམིགས་བཅས་ནི་སེམས་ཀྱི་ཁམས་བདུན་ཡིན་ནོ། ། དེར་མ་ཟད་ཆོས་ཁམས་ཀྱི་ཕྱེད་སེམས་བྱུང་རྣམས་ཀྱང་དམིགས་བཅས་སོ། ། ལྷག་མ་ཕྱེད་བཅུ་གཅིག་ནི་དམིགས་པ་མེད་པར་གྲུབ། བཞི་པ་གཟུགས་ཅན་གྱི་དབྱེ་བ་ལ་ལྔ། ཟིན་མ་ཟིན།
འབྱུང་འབྱུང་འགྱུར། བསགས་མ་བསགས། གཅད་བྱ་གཅོད་བྱེད། སྲེག་འཇལ་གྱི་དབྱེ་བའོ། ། དང་པོ་ནི། ་་་་་་་་ མ་ཟིན་དགུ། བརྒྱད་པོ་དེ་དག་རྣམས་དང་སྒྲ། ། དགུ་པོ་གཞན་ནི་རྣམ་པ་གཉིས།། ¿༣༤¿ ཞེས་པ་སྟེ། ཁམས་བཅོ་བརྒྱད་པོ་དེ་ལས་གཅིག་ཏུ་སེམས་ཀྱིས་མ་ཟིན་པ་ནི་དགུ་ཡིན་ཏེ།
དམིགས་བཅས་སུ་བཤད་པའི་སེམས་ཀྱི་ཁམས་བདུན་དང་ཆོས་ཁམས་ཕྱེད་བཅས་བསྣན་པས་ཐོགས་མེད་ཀྱི་ཁམས་བརྒྱད་པོ་དེ་དག་རྣམས་དང་སྒྲའི་ཁམས་བཅས་སོ། ། ཁམས་ལྷག་མ་དགུ་པོ་གཞན་རྣམས་ནི་ཟིན་མ་ཟིན་རྣམ་པ་གཉིས་ཀ་ཡོད་དེ། དབང་པོ་ལྔ་ད་ལྟ་བ་རྣམས་ཟིན་པ་དང༌། འདས་མ་འོངས་རྣམས་མ་ཟིན་པ་དང༌། གཟུགས་དྲི་རོ་རེག་བྱ་དབང་པོའི་ཚོགས་པ་ན་ཡོད་པ་རྣམས་ཟིན་པ་དང༌། དེ་ལས་གཞན་རྣམས་མ་ཟིན་པ་དང༌། རྒྱུད་ཀྱིས་མ་བསྡུས་པ་སྐྲ་བ་སྤུ་སོ་སེན་རྣམས་ཀྱང་མ་ཟིན་པར་འདོད་དོ།། མདོར་ན་ཟིན་མ་ཟིན་གྱི་དོན་ནི་གཟུགས་ཅན་རྣམས་དང་སེམས་སེམས་བྱུང་ནང་ཕན་ཚུན་འཕྲད་པ་ལ་བརྟེན་ནས་ཚོར་བ་བདེ་སྡུག་བསྐྱེད་ནུས་མི་ནུས་ལ་འདོད་དགོས། གཉིས་པ་འབྱུང་འབྱུང་འགྱུར་ནི། རེག་བྱ་རྣམ་པ་གཉིས་ཡིན་ཏེ། །
ལྷག་མ་གཟུགས་ཅན་དགུ་པོ་ནི།། འབྱུང་གྱུར་ཆོས་ཁམས་ཕྱོགས་གཅིག་ཀྱང༌།། ཞེས་པ་སྟེ། རེག་བྱའི་ཁམས་ནི་རྒྱུ་འབྱུང་བ་བཞི་དང༌། འབྱུང་འགྱུར་འཇམ་རྩུབ་སོགས་བདུན་ཏེ་རྣམ་པ་གཉིས་ཀ་ཡོད་པ་ཡིན་ཏེ། ལྷག་མ་མིག་སོགས་གཟུགས་ཅན་དགུ་པོ་ནི་འབྱུང་འགྱུར་དང༌། ཆོས་ཁམས་ཀྱི་ཕྱོགས་གཅིག་རིག་མིན་གྱི་གཟུགས་ཀྱང་འབྱུང་འགྱུར་ཡིན་ཏེ། དེ་ལས་གཞན་ནི་གཉིས་ཀ་མ་ཡིན་ནོ།། གསུམ་པ་བསགས་མ་བསགས་ནི། གཟུགས་ཅན་བཅུ་ནི་བསགས་པའོ།།
¿༣༥¿ཞེས་པ་སྟེ། མིག་སོགས་གཟུགས་ཅན་གྱི་ཁམས་བཅུ་ནི་གཅིག་ཏུ་རྡུལ་ཕྲ་རབ་འདུས་པའི་བསགས་པའོ། ། ནི་ཞེས་པས་ལྷག་མ་བརྒྱད་བཅད་པའོ།། བཞི་པ་གཅད་བྱ་གཅོད་བྱེད་ནི། གཅོད་བྱེད་གཅད་པར་བྱ་བ་ཉིད། ། ཕྱི་རོལ་གྱི་ནི་ཁམས་བཞི་ཡིན།། ཅེས་པ་སྟེ། གཅོད་བྱེད་སྟ་རེ་དང༌། གཅད་པར་བྱ་བ་ཉིད་ཤིང་ལྟ་བུ་གཉིས་ཀ་ཕྱི་རོལ་གྱི་ནི་ཁམས་གཟུགས་དྲི་རོ་རེག་བྱ་བཞི་པོ་དག་ཡིན་ཏེ། དཔེར་ན།
སྟ་རེས་ཤིང་གཅོད་པ་ན། སྟ་རེའི་གཟུགས་ཀྱིས་ཤིང་གི་གཟུགས་གཅོད་པ་དང༌། དེ་བཞིན་དུ་སྟ་རེའི་དྲི་རོ་རེག་བྱ་གསུམ་གྱིས་ཤིང་གི་དེ་གསུམ་སོ་སོར་གཅོད་པར་འདོད། དབང་པོ་རྣམས་ནི་གཅད་བྱ་མ་ཡིན་ཏེ། ཡན་ལག་མ་ལུས་པར་བཅད་པ་ན་དབང་པོ་རྣམས་གཉིས་སུ་བྱར་མེད་པའི་ཕྱིར་རོ།། ལྔ་པ་སྲེག་འཇལ་གྱི་དབྱེ་བ་ནི། དེ་བཞིན་བསྲེག་བྱ་འཇལ་བྱེད་པའོ། ། སྲེག་དང་གཞལ་ལ་མི་མཐུན་སྨྲ།། ¿༣༦¿ ཞེས་པ་སྟེ། ཕྱི་རོལ་གྱི་ཁམས་བཞི་གཅོད་བྱེད་དང་གཅད་བྱར་བཤད་པ་དེ་བཞིན་དུ་བསྲེག་བྱ་ཤིང་དང་འཇལ་བྱེད་སྲང་ལྟ་བུ་ཡང་བཞི་པོ་དེའི་སྟེང་དུ་འཇོག་པའོ།།
སྲེག་བྱེད་དང་གཞལ་བྱ་ལ་སྔོན་གྱི་སློབ་དཔོན་རྣམས་མི་མཐུན་པ་སྨྲ་བ་ཡིན་ཏེ། ཁ་ཅིག་ནི། ¿སྲེག་བྱེད་མེ་དང་གཞལ་བྱ་ལྕི་བ་སྟེ་དེ་གཉིས་རེག་བྱ་ཁོ་ནར་ཡིན་ནོ་¿ཞེས་དང༌། ཁ་ཅིག་ནི། ¿དེ་གཉིས་ཕྱི་རོལ་གྱི་ཁམས་བཞི་ག་ཡིན་པར་འདོད་དོ།། ¿ དབང་པོ་ལྔ་ནི་འོད་བཞིན་དུ་དང་བ་དང༌། སྒྲ་ཡང་རྒྱུན་མེད་པའི་ཕྱིར་གཅོད་སྲེག་གཞལ་བའི་བྱ་བྱེད་གང་ཡང་མིན་པར་བཞེད། ལྔ་པ་བྱུང་བ་གསུམ་ལ་གཉིས། སྤྱིར་བཏང༌། དམིགས་བསལ་ལོ། །
དང་པོ་ནི། རྣམ་པར་སྨིན་ལས་བྱུང་བ་དང༌། ། རྒྱས་ལས་བྱུང་བ་ནང་གི་ལྔ།། སྒྲ་ནི་རྣམ་སྨིན་ལས་སྐྱེས་མིན། ། རྒྱུ་མཐུན་ལས་བྱུང་རྣམ་སྨིན་སྐྱེས།། ¿༣༧¿ ཐོགས་པ་མེད་བརྒྱད་གཞན་རྣམ་གསུམ།། ཞེས་པ་སྟེ། ཁམས་བཅོ་བརྒྱད་ལས་རྣམ་པར་སྨིན་པ་ལས་བྱུང་བ་དང་རྒྱས་པ་ལས་བྱུང་བ་ནི་ནང་གི་ཁམས་མིག་སོགས་དབང་པོ་ལྔ་ཡིན་ནོ། ། དང་པོ་ཡིན་ཏེ། ངན་འགྲོའི་དབང་པོ་ལྔ་མི་དགེ་བ་དང༌།
བདེ་འགྲོའི་དབང་པོ་ལྔ་དགེ་བ་ཟག་བཅས་ལས་བྱུང་བའི་ཕྱིར། གཉིས་པའང་ཡིན་ཏེ། རྒྱས་པའི་རྒྱུ་བཞི་ཟས་དང་གཉིད་དང་ལེགས་པར་སྤྱོད་པ་དང་ཏིང་ངེ་འཛིན་རྣམས་ཀྱིས་རྒྱས་པར་བྱར་ཡོད་པའི་ཕྱིར། འོ་ན་དེ་ལ་རྒྱུ་མཐུན་ཡོད་དམ་ཅེ་ན། སྨིན་རྒྱས་གཉིས་ལ་སྐལ་མཉམ་གྱི་རྒྱུ་དོན་གྱིས་ཚང་ཏེ་དེ་གཉིས་ལས་རྒྱུ་མཐུན་ཟུར་པ་མེད་དོ། ། སྒྲའི་ཁམས་ནི་རྒྱུ་མཐུན་དང་རྒྱས་བྱུང་ཡོད་ཀྱི། རྣམ་སྨིན་ལས་སྐྱེས་པ་མིན་ཏེ། འདོད་དགུར་བསྒྱུར་དུ་ཡོད་པའི་ཕྱིར། དེས་ན་གདགས་པ་ལས། ཚིག་རྩུབ་སྤངས་པས་སྐྱེས་བུ་ཆེན་པོའི་མཚན་ཚངས་དབྱངས་འགྲུབ་པར་གསུངས་པ་དང་འགལ་ལོ་ཞེ་ན།
མི་འགལ་ཏེ། ཚིག་རྩུབ་སྤངས་པའི་རྣམ་སྨིན་གྱི་ངོ་བོར་གྱུར་པའི་མགྲིན་པའི་འབྱུང་བ་རྣམས་གྲུབ་ལ། དེ་ལས་ཚངས་དབྱངས་འབྱུང་བ་ལ་དགོངས་པའི་ཕྱིར། སྐལ་མཉམ་དང་ཀུན་འགྲོའི་རྒྱུ་མཐུན་ལས་བྱུང་བ་དང༌། ཟག་བཅས་དགེ་མི་དགེའི་རྣམ་སྨིན་ལས་སྐྱེས་པ་ནི་ཐོགས་པ་མེད་པའི་ཁམས་བརྒྱད་པོ་རྣམས་ཡིན་ཏེ། དེ་དག་ལ་རྒྱས་བྱུང་ནི་མེད་དེ། རྡུལ་ཕྲ་རབ་བསགས་པ་མ་ཡིན་པའི་ཕྱིར་གཞན་གཟུགས་དྲི་རོ་རེག་བྱ་བཞི་ལ་བྱུང་བ་རྣམ་པ་གསུམ་ཀ་ཡོད་དོ།། གཉིས་པ་དམིགས་བསལ་ནི། རྫས་དང་ལྡན་གཅིག་ཐ་མ་གསུམ། ། སྐད་ཅིག་མ་སྟེ་་་་་་་་་་༌།།
ཞེས་པ་སྟེ། རྟག་བརྟན་གྱི་རྫས་དང་ལྡན་པ་ནི་ཆོས་ཁམས་ཀྱི་ནང་ཚན་འདུས་མ་བྱས་གཅིག་པུ་དང༌། ཁམས་ཐ་མ་ཡིད་ཆོས་ཡིད་ཤེས་གསུམ་ནི་ཟག་མེད་སྐད་ཅིག་དང་པོ་སྡུག་བསྔལ་ཆོས་བཟོད་ཀྱི་ངོ་བོར་གྱུར་པ་རྣམས་རྒྱུ་མཐུན་ལས་མ་བྱུང་བའི་སྐད་ཅིག་མ་ཡིན་ཏེ། དེའི་སྔ་རོལ་འཇིག་རྟེན་ཆོས་མཆོག་ཟག་བཅས་ཡིན་པའི་ཕྱིར། དེས་ན་ཟག་མེད་སྐད་ཅིག་དང་པོའི་ཡིད་སོགས་གསུམ་དང་ཆོས་ཁམས་འདུས་མ་བྱས་ནི་བྱུང་བ་གསུམ་ཀ་མིན་པར་བསྟན་ཏོ།། དྲུག་པ་ཐོབ་པའི་ཁྱད་པར་ནི། ་་་་་་་་་་་་་་་་ མིག་དང་ནི།། རྣམ་ཤེས་ཁམས་དག་སོ་སོ་དང༌། ། ལྷན་ཅིག་ཏུ་ཡང་ཐོབ་པ་ཡོད།། ¿༣༨¿ ཅེས་པ་སྟེ།
མིག་འཐོབ་པ་ན་རྣམ་ཤེས་ཀྱང་འཐོབ་བམ་སྙམ་ན། མིག་གི་ཁམས་དང་ནི་རྣམ་ཤེས་ཀྱི་ཁམས་དག་སོ་སོར་འཐོབ་པ་དང༌། ལྷན་ཅིག་ཏུ་ཡང་འཐོབ་པ་ཡོད་དེ། དེ་ལྟར་ན་འདི་ལ་མུ་བཞི་སྟེ། མིག་གསར་དུ་འཐོབ་ལ་མིག་ཤེས་གསར་དུ་མ་འཐོབ་པ་དང༌། སྔ་མ་གསར་དུ་མ་འཐོབ་ལ་ཕྱི་མ་འཐོབ་པ་དང༌། གཉིས་ཀ་ལྷན་ཅིག་ཏུ་འཐོབ་པ་དང༌། གཉིས་ཀ་མ་འཐོབ་པ་དང་བཞི་ཡོད་པའི་ཕྱིར། དང་པོ་ནི། གཟུགས་མེད་པ་བསམ་གཏན་གོང་མ་གསུམ་དུ་སྐྱེས་པ་དང༌།
གཉིས་པ་ནི། གཟུགས་ཁམས་གོང་མ་གསུམ་འདོད་པ་དང་བསམ་གཏན་དང་པོར་སྐྱེས་པ་དང༌། གསུམ་པ་ནི། གཟུགས་མེད་པ་འདོད་པར་སྐྱེས་པ་དང༌། བཞི་པ་ནི། གཟུགས་མེད་དང་འདོད་པ་རྣམས་རང་རང་གི་ཁམས་དེར་སྐྱེས་པ་ལྟ་བུའོ། ། ཡང་གི་སྒྲས་རྣ་བ་དང༌། རྣམ་ཤེས་ཁམས་དག་སོ་སོ་དང༌། ། ལྷན་ཅིག་ཏུ་ཡང་འཐོབ་པ་ཡོད། ། ཅེས་པ་བསྡུས་སོ།།
བདུན་པ་ཕྱི་ནང་ལ་སོགས་པའི་དབྱེ་བ་ལ་བདུན། ཕྱི་ནང་གི་རྣམ་པ། རྟེན་བཅས་དེ་མཚུངས། མཐོང་སྤངས་སོགས། ལྟ་བ་ཡིན་མིན། རྣམ་ཤེས་གང་གི་ཡུལ་ཡིན་པ། རྟག་མི་རྟག ། དབང་པོ་ཡིན་མིན་གྱི་རྣམ་པའོ། ། དང་པོ་ནི། ནང་གི་བཅུ་གཉིས་གཟུགས་ལ་སོགས། །
མ་གཏོགས་་་་་༌།། ཞེས་པ་སྟེ། ཁམས་བཅོ་བརྒྱད་ལས་ནང་གི་ཁམས་སུ་བཤད་པ་ནི་བཅུ་གཉིས་ཡོད་དེ། གཟུགས་ལ་སོགས་པ་ཡུལ་དྲུག་མ་གཏོགས་པ་རྣམས་ཡིན་ལ། དེ་དྲུག་ནི་ཕྱིའི་ཁམས་སོ།། གཉིས་པ་རྟེན་བཅས་དེ་མཚུངས་ནི། ་་་་་་ ཆོས་ཞེས་བྱ་བ་ནི།། བརྟེན་པ་དང་བཅས་ལྷག་མ་ནི། ། དེ་དང་མཚུངས་པ་དག་ཀྱང་ཡིན།། ¿༣༩¿ གང་ཞིག་རང་གི་ལས་མི་བྱེད།།
ཅེས་པ་སྟེ། ཆོས་ཀྱི་ཁམས་ཞེས་བྱ་བ་ནི་མཐའ་གཅིག་ཏུ་རྟེན་པ་དང་བཅས་པ་ཡིན་ཏེ། རང་འབྲས་སྐྱེ་འཕགས་ཀུན་གྱི་ཡིད་ཤེས་སྐྱེ་བའི་བྱ་བ་བྱེད་པའི་ཕྱིར་རོ། ཁམས་ལྷག་མ་བཅུ་བདུན་ནི་རྟེན་བཅས་དེ་དག་དང་མཚུངས་པ་དག་ཀྱང་ཡིན་ཏེ། ཀྱང་སྒྲས་རྟེན་བཅས་ཀྱང་ཡོད་པར་བསྟན་ཏོ། ། རྟེན་བཅས་དང་དེ་མཚུངས་ཀྱི་དོན་ནི། ཁམས་གང་ཞིག་རང་གི་ལས་སམ་བྱ་བ་མི་བྱེད་ན་དེ་མཚུངས་དང༌། བྱ་བ་བྱེད་ན་རྟེན་བཅས་སུ་བཤད། མིག་གིས་གཟུགས་ལ་བལྟས་ཟིན་པ་དང༌། ལྟ་བཞིན།
ལྟ་བར་འགྱུར་བ་རྟེན་བཅས་ཏེ། དེ་བཞིན་དུ་ལུས་ཀྱི་བར་བསྒྲེའོ། ། མིག་གང་གིས་གཟུགས་མ་མཐོང་བར་འགགས་ཟིན་པ་དང༌། འགགས་བཞིན་པ་དང༌། འགགས་པར་འགྱུར་བ་དང༌། མི་སྐྱེ་བའི་ཆོས་ཅན་དང་བཞི་དེ་མཚུངས་ཡིན་ནོ་ཞེས་ཁ་ཆེ་བ་དག་ཟེར། ནུབ་ཕྱོགས་པ་རྣམས་མི་སྐྱེ་བ་ལ་རྣམ་ཤེས་དང་ལྡན་མི་ལྡན་གཉིས་ཡོད་པས་ལྔར་འགྱུར་བར་བཤད། དེ་དག་ནི་དང་པོ་མན་ཆད་དང་དེ་ཡན་གྱི་མིག་ལ་འདོད། དེ་བཞིན་དུ་གཟུགས་ལ་སོགས་པ་རྣམས་ཀྱང་མིག་སོགས་རང་རང་གི་ཡུལ་ཅན་གྱི་ཤེས་པ་བསྐྱེད་ཟིན་འགགས་པ་སོགས་ལ་རྟེན་བཅས་དང༌། མ་བསྐྱེད་པར་འགགས་པ་སོགས་ལ་དེ་མཚུངས་ཞེས་སྦྱར་བར་བྱའོ། །
དོན་དུ་ན་ཡུལ་ཡུལ་ཅན་ཕན་ཚུན་གཅིག་གིས་གཅིག་བརྟེན་པ་རྣམས་རྟེན་བཅས་དང༌། དེ་ལས་ཟློག་པ་དེ་མཚུངས་ཡིན་ནོ།། གསུམ་པ་མཐོང་སྤངས་སོགས་ལ་གཉིས། དངོས་དང༌། གནས་མ་བུ་པའི་འདོད་པ་དགག་པའོ། ། དང་པོ་ནི། བཅུ་ནི་སྒོམ་པས་སྤང་བྱ་ཡིན། ། ལྔ་ཡང་ཐ་མ་གསུམ་རྣམ་གསུམ།། ཞེས་པ་སྟེ། གཟུགས་ཅན་གྱི་ཁམས་བཅུ་ནི་གཅིག་ཏུ་བསྒོམས་པས་སྤང་བྱ་ཡིན་ལ།
རྣམ་ཤེས་དང་པོ་ལྔ་ཡང་སྒོམ་སྤང་ཡིན་ཏེ། སྔ་མ་རྣམས་གཟུགས་དང་ཕྱི་མ་རྣམས་ཁ་ཕྱིར་བལྟས་ཡིན་པའི་ཕྱིར། ཁམས་ཐ་མ་གསུམ་ནི་ཕྲ་རྒྱས་གྱ་བརྒྱད་མཚུངས་ལྡན་ཐོབ་པ་བཅས་མཐོང་སྤང་དང༌། ཕྲ་རྒྱས་ལྷག་མ་རྣམས་སྒོམ་སྤང་དང༌། ཟག་མེད་རྣམས་སྤང་བྱ་མ་ཡིན་པ་སྟེ་རྣམ་པ་གསུམ་དུ་འགྱུར་རོ།། གཉིས་པ་གནས་མ་བུ་པའི་འདོད་པ་དགག་པ་ནི། ཉོན་མོངས་ཅན་མིན་མཐོང་སྤང་མིན།། གཟུགས་མིན་དྲུག་པ་མིན་སྐྱེས་མིན།། ¿༤༠¿ཅེས་པ་སྟེ། གནས་མ་བུ་པ་དག།
¿སོ་སྐྱེ་དང་ངན་སོང་གི་ལུས་ངག་གི་ལས་དག་མཐོང་སྤང་ཡིན་ཏེ། མཐོང་ལམ་སྐྱེས་པ་དང་དེ་འགགས་པའི་ཕྱིར། ¿ ཅེས་སྨྲ། དེ་འགོག་པ་ལ། ཉོན་མོངས་ཅན་མིན་པ་ནི་མཐོང་སྤང་མིན་ཏེ། སོ་སྐྱེ་ཉོན་མོངས་ཅན་མ་ཡིན་ཏེ་འཇིག་རྟེན་པའི་ཆགས་བྲལ་རྣམས་དང་ལྡན་པའི་ཕྱིར། དགེ་བ་ཡིན་ཏེ། དགེ་རྩ་ཆད་པ་དང་ལྡན་པའི་ཕྱིར། དེས་ན་སོ་སོ་སྐྱེ་བོ་ནི་མ་བསྒྲིབས་ལུང་མ་བསྟན་ནོ། ། ངན་སོང་དུ་སྐྱེ་འགྱུར་གྱི་ལུས་ངག་གི་ལས་ཀྱང་གཟུགས་ཅན་ཡིན་པའི་ཕྱིར།
མཐོང་སྤང་མིན་ཏེ། དྲུག་པ་ཡིད་ཤེས་ལས་སྐྱེས་པ་མིན་པ། སྒོ་ལྔའི་ཤེས་པ་ལས་སྐྱེས་པ་རྣམས་ནི་མཐོང་སྤང་མིན་ཏེ། ཁ་ཕྱིར་བལྟས་ཡིན་པའི་ཕྱིར། དོན་བསྡུ་ན་དེ་གཉིས་འཕགས་པའི་བདེན་པ་ལ་དངོས་དང་བརྒྱུད་ནས་ལོག་པར་མི་འཇུག་པས་མཐོང་སྤང་དུ་མི་འདོད་དོ།། བཞི་པ་ལྟ་བ་ཡིན་མིན་ལ་གཉིས། དངོས་དང༌། དེ་ལས་འཕྲོས་པའི་དོན་ནོ།། དང་པོ་ནི། མིག་དང་ཆོས་ཀྱི་ཁམས་ཕྱོགས་ནི། །
ལྟ་བ་ཡིན་ཏེ་རྣམ་པ་བརྒྱད།། ཅེས་པ་སྟེ། མིག་དང་ཆོས་ཀྱི་ཁམས་ཀྱི་ཕྱོགས་གཅིག་ནི་ལྟ་བ་ཡིན་ཏེ། ཕྱོགས་གཅིག་ཀྱང་རྟེན་བཅས་ཀྱི་མིག་དང་ལྟ་བ་ལ་འཇིག་ལྟ་སོགས་ལྟ་བ་ཉོན་མོངས་ཅན་ལྔ། འཇིག་རྟེན་པའི་ཡང་དག་ལྟ་བ། སློབ་པའི་ལྟ་བ། མི་སློབ་པའི་ལྟ་བ་སྟེ་རྣམ་པ་བརྒྱད་དོ། ། ཕྱི་མ་བཞི་ནི། རིམ་པ་ལྟར་མཚན་མོ་སྤྲིན་དང་བཅས་པ་དང༌། སྤྲིན་མེད་པ་དང༌།
ཉིན་མོ་སྤྲིན་དང་བཅས་པ་དང༌། སྤྲིན་མེད་པའི་དུས་ན་གཟུགས་ལ་ལྟ་བ་ལྟར། ཡུལ་རྣམས་རིམ་པ་བཞིན་ཕྱིན་ཅི་ལོག་པ་དང༌། ཕྱོགས་ཙམ་དང༌། ཇི་བཞིན་པ་དང༌། གསལ་བར་མཐོང་བའི་དཔེས་བསྟན་ཏོ།། གཉིས་པ་དེ་ལས་འཕྲོས་པའི་དོན་ལ་དྲུག ། དབང་ཤེས་ལྔ་ལྟ་བ་ཡིན་པ་དགག་པ། མིག་ལྟ་བ་ཡིན་པར་སྒྲུབ། དབང་པོས་ཡུལ་འཛིན་པའི་ཁྱད་པར།
རྟེན་གྱི་ངེས་པ། རྟེན་བརྟེན་པའི་རྒྱུ་མཚན། དབང་ཡུལ་ཤེས་གསུམ་གྱི་སའི་ངེས་པའོ།། དང་པོ་ནི། རྣམ་ཤེས་ལྔ་དང་མཚུངས་སྐྱེས་བློ། ། ངེས་རྟོག་མེད་ཕྱིར་ལྟ་མ་ཡིན།། ¿༤༡¿ ཅེས་པ་སྟེ། ཡིད་ཤེས་དང་མཚུངས་ལྡན་གྱི་ཤེས་རབ་དགེ་བ་ཟག་བཅས་ཁོ་ན་ལས་མིག་ཤེས་སོགས་འཇིག་རྟེན་པའི་ཡང་དག་ལྟ་བ་མིན་པ་ཅི་ཞེ་ན། རྣམ་ཤེས་ལྔ་དང་མཚུངས་ལྡན་དུ་སྐྱེས་པའི་བློ་སྟེ་ཤེས་རབ་ནི་མིང་དོན་འཛིན་པའི་ངེས་རྟོག་མེད་པའི་ཕྱིར། འཇིག་རྟེན་པའི་ཡང་དག་པའི་ལྟ་བ་མ་ཡིན་ནོ།།
གཉིས་པ་མིག་ལྟ་བ་ཡིན་པར་སྒྲུབ་པ་ལ་གཉིས། དངོས་དང༌། དོགས་པ་བཅད་པའོ། ། དང་པོ་ནི། མིག་གིས་གཟུགས་རྣམས་མཐོང་་་་་་་༌།། ཞེས་པ་སྟེ། འོ་ན་རྟོག་མེད་ཀྱི་མིག་ལྟ་བ་ཡིན་པ་ཅི་ཞེ་ན། མིག་གིས་ལྟ་བ་ན་གཟུགས་རྣམས་མཐོང་བའི་ཕྱིར་ལྟ་བ་ཡིན་ནོ།། གཉིས་པ་དོགས་པ་བཅད་པ་ནི། ་་་་་་་་་་་་་་་་ རྟེན་བཅས། །
དེ་ལ་བརྟེན་པའི་རྣམ་ཤེས་མིན།། གང་ཕྱིར་བར་དུ་ཆོད་པ་ཡི། ། གཟུགས་ནི་མཐོང་བ་མིན་ཕྱིར་ལོ།། ¿༤༢¿ མིག་ནི་གཉིས་ཀ་དག་གིས་ཀྱང༌། ། མཐོང་སྟེ་གསལ་བར་མཐོང་ཕྱིར་རོ།། ཞེས་པ་སྟེ། མིག་ཐམས་ཅད་ཀྱིས་མཐོང་ངོ་ཞེ་ན། རྟེན་བཅས་ཀྱི་མིག་གིས་མཐོང་གི། དེ་ཚུངས་ཀྱིས་མ་ཡིན་ནོ། ། དེ་ལྟར་ན་རྣམ་ཤེས་ཁོ་ནས་མཐོང་བར་འགྱུར་རོ་ཞེ་ན།
མིག་དེ་ལ་བརྟེན་པའི་རྣམ་ཤེས་ཁོ་ནས་མཐོང་བ་མིན་ཏེ། གང་གི་ཕྱིར་ན་རྣམ་ཤེས་ཀྱིས་མཐོང་ན་དེ་ནི་ཐོགས་མེད་ཡིན་པས་རྩིགས་པ་སོགས་ཀྱིས་བར་དུ་ཆོད་པ་ཡི་གཟུགས་རྣམས་མཐོང་དགོས་པ་ལ། དེ་ནི་མཐོང་བ་མིན་པའི་ཕྱིར། ལོ་ཞེས་པ་གཞན་འདོད་བསྟན་པའོ། ། རྟེན་བཅས་ཀྱི་མིག་དེ་ཡང་མིག་ནི་གཉིས་ཀ་དག་གང་རུང་གིས་ཀྱང་མཐོང་མོད་དེ། གཅིག་གིས་མཐོང་བ་དེ་ལ་གཉིས་ཀྱིས་བལྟས་ན་ཤིན་ཏུ་གསལ་བར་མཐོང་བའི་ཕྱིར་རོ།། གསུམ་པ་དབང་པོས་ཡུལ་འཛིན་པའི་ཁྱད་པར་ནི། མིག་དང་ཡིད་དང་རྣ་བ་ནི། ། ཡུལ་དང་མ་ཕྲད་གསུམ་གཞན་དུ།། ¿༤༣¿ སྣ་ལ་སོགས་པ་གསུམ་གྱིས་ནི། །
ཡུལ་ནི་མཉམ་པ་འཛིན་པར་འདོད།། ཅེས་པ་སྟེ། དབང་པོས་ཡུལ་རྣམས་ཕྲད་ནས་སམ་མ་འཕྲད་པར་འཛིན་ཅེ་ན། མིག་དང་ཡིད་དང་རྣ་བ་གསུམ་ནི་ཡུལ་དང་མ་འཕྲད་པར་འཛིན་ཏེ། མིག་རྣ་གཉིས་ཀྱིས་རྒྱང་རིང་པོ་ན་ཡོད་པའི་གཟུགས་སྒྲ་འཛིན་པ་དང་ཡིད་ནི་གཟུགས་ཅན་མ་ཡིན་པས་འཕྲད་མི་སྲིད་པ་དང༌། སྣ་ལྕེ་ལུས་གསུམ་ནི་དེ་ལས་གཞན་དུ་འཕྲད་ནས་འཛིན་ཏེ། སྣས་དབུགས་མ་རྔུབ་བར་དྲི་མི་འཛིན་པ་དང༌། ལྕེ་ལུས་གཉིས་ཀྱིས་རོ་རེག་གི་རྡུལ་དང་འཕྲད་ནས་འཛིན་པའི་ཕྱིར། འདིར་འཕྲད་མ་འཕྲད་ནི་དབང་ཡུལ་གཉིས་རྫས་རྡུལ་འདབ་ཆགས་པར་ཡོད་མེད་ལ་འདོད། ཡང་སྣ་ལ་སོགས་པ་གསུམ་གྱིས་ནི།
ཡུལ་དྲི་རོ་རེག་བྱ་གསུམ་ནི་དབང་པོ་རང་གི་རྒྱ་ཁྱོན་དང་ཚད་མཉམ་པ་ཞིག་འཛིན་པར་འདོད། མིག་རྣ་གཉིས་ཀྱིས་ནི་ཆེ་ཆུང་མཉམ་པ་ཅི་རིགས་པར་འཛིན། ཡིད་ནི་གཟུགས་ཅན་མ་ཡིན་པས་ཚད་ཡོངས་སུ་འཆད་པ་མེད་པའི་ཕྱིར། བཞི་པ་རྟེན་གྱི་ངེས་པ་ནི། ཐ་མའི་རྟེན་འདས་ལྔ་རྣམས་ཀྱི། ། དེ་དག་ལྷན་ཅིག་སྐྱེས་པའང་ཡིན།། ¿༤༤¿ ཅེས་པ་སྟེ། རྣམ་ཤེས་དྲུག་པོ་དེ་ལས་ཐ་མ་ཡིད་ཀྱི་རྣམ་པར་ཤེས་པའི་རྟེན་ནི་འདས་མ་ཐག་པའི་ཡིད་ཡིན་ལ། འཇུག་ཤེས་ལྔ་པོ་རྣམས་ཀྱི་རྟེན་ནི་རྣམ་ཤེས་དེ་དག་དང་ལྷན་ཅིག་ཏུ་སྐྱེས་པའི་མིག་སོགས་ད་ལྟར་བ་དང༌། འང་སྒྲས་འདས་མ་ཐག་པའི་ཡིད་དང་བཅས་པ་ཡིན་ནོ།།
ལྔ་པ་རྟེན་བརྟེན་པའི་རྒྱུ་མཚན་ནི། དེ་དག་གྱུར་བས་འགྱུར་ཉིད་ཕྱིར། ། རྟེན་ནི་མིག་ལ་སོགས་པ་ཡིན།། དེ་ཕྱིར་ཐུན་མོང་མ་ཡིན་ཕྱིར། ། དེ་དག་གིས་ནི་རྣམ་ཤེས་བསྟན།། ¿༤༥¿ ཅེས་པ་སྟེ། འཇུག་ཤེས་རྣམས་ཡུལ་དབང་གཉིས་ཀ་ལ་བརྟེན་ནས་སྐྱེ་ན་དབང་པོ་ཁོ་ན་རྟེན་དུ་འཇོག་པ་ཅི་ཞེ་ན། དབང་པོ་དེ་དག་གསལ་མི་གསལ་དུ་གྱུར་པས་རྣམ་ཤེས་ཀྱང་དེ་བཞིན་དུ་འགྱུར་བ་ཉིད་ཀྱི་ཕྱིར། དེས་ན་དེ་དག་རྣམས་ཀྱི་རྟེན་ནི་མིག་ལ་སོགས་པ་ཡིན་ནོ། ། གཟུགས་སོགས་འགྱུར་བས་ནི་རྣམ་ཤེས་དེ་དག་འགྱུར་བར་མ་ངེས་པའི་ཕྱིར་རོ།།
ཡང༌། ཡུལ་དབང་གཉིས་ཀས་ཤེས་པ་རྣམས་བསྐྱེད་ན་དབང་ཤེས་སུ་འཇོག་པ་ཅི་ཞེ་ན་དེ་ལ་རྒྱུ་མཚན་ཡོད་དེ། དབང་ཤེས་རྣམས་ཀྱི་རྟེན་དབང་པོ་རྣམས་ཁོ་ན་ཡིན་པ་བཤད་མ་ཐག་པ་དེའི་ཕྱིར་དང༌། མིག་སོགས་དྲུག་ནི་མིག་ཤེས་སོགས་དྲུག་གི་སོ་སོའི་ཐུན་མོང་མ་ཡིན་པའི་རྒྱུ་ཡིན་པ་དང༌། གཟུགས་སོགས་ནི་འཇུག་ཤེས་ལྔ་དང་ཡིད་ཤེས་གཉིས་ཀའི་ཐུན་མོང་ཡིན་པའི་ཕྱིར། དེས་ན་མིག་སོགས་དེ་དག་གི་ནི་རྣམ་ཤེས་སུ་བསྟན་ཏོ། ། དེར་མ་ཟད་མིག་ལ་སོགས་པ་ནི་རྒྱུད་གཅིག་པའི་མིག་ཤེས་སོགས་ཀྱི་ཐུན་མོང་མ་ཡིན་པའི་རྒྱུ་དང་གཟུགས་སོགས་ནི་རྒྱུད་ཐ་དད་པའི་མིག་ཤེས་སོགས་ཀྱི་ཐུན་མོང་གི་རྒྱུའི་དབང་གིས་ཀྱང་བཞག་པ་ཡིན་ནོ།། དྲུག་པ་དབང་ཡུལ་ཤེས་གསུམ་གྱི་སའི་ངེས་པ་ལ་གསུམ། མིག་དང་རྣ་བའི་ངེས་པ། སྣ་ལྕེ་ལུས་གསུམ་གྱི་ངེས་པ།
ཡིད་ངེས་མེད་དུ་བཤད་པའོ། ། དང་པོ་ནི། ལུས་ལ་འོག་མའི་མིག་མ་ཡིན། ། མིག་གིས་གོང་མའི་གཟུགས་མ་ཡིན།། རྣམ་པར་ཤེས་པའང་དེ་ཡི་གཟུགས། ། ལུས་ཀྱིའང་གཉིས་ཀ་ཐམས་ཅད་དུ།། ¿༤༦¿ རྣ་བའང་དེ་བཞིན་་་་་་་་་་་༌།། ཅེས་པ་སྟེ། ལུས་གང་ལ་བརྟེན་ཏེ་མིག་གིས་གཟུགས་ལྟ་བ་ན་ལུས་མིག་གཟུགས་རྣམ་ཤེས་རྣམས་ལ་གཅིག་གམ་ཐ་དད་ཅེ་ན། འདོད་ཁམས་པའི་རང་སའི་གཟུགས་ལ་རང་སའི་མིག་གིས་བལྟ་ན་ཐམས་ཅད་ས་མཚུངས་དང༌།
དེས་རང་སའི་གཟུགས་ལ་བསམ་གཏན་དང་པོའི་མིག་གིས་བལྟ་ན་ལུས་གཟུགས་གཉིས་འདོད་པ་དང༌། དབང་ཤེས་གཉིས་བསམ་གཏན་དང་པོའི་ས་པ་དང༌། དང་པོའི་གཟུགས་ལ་བལྟ་ན་གཟུགས་ཀྱང་དང་པོའི་ས་པ་དང༌། གཉིས་པའི་གཟུགས་ལ་བལྟ་ན། ལུས་འདོད་པ། མིག་གཟུགས་གཉིས་གཉིས་པ། མིག་ཤེས་དང་པོ་དང༌། དེ་བཞིན་དུ་གསུམ་པ་དང་བཞི་པའི་གཟུགས་ལ་བལྟ་ནའང་མིག་གཟུགས་གཉིས་དེ་དང་དེའི་ས་པའོ། ། འདོད་པ་རང་གི་གཟུགས་ལ་བསམ་གཏན་བཞི་པའི་མིག་གིས་བལྟ་ནའང་ལུས་དང་གཟུགས་འདོད་པ། མིག་ཤེས་དང་པོ།
མིག་བཞི་པའི་ས་པའོ། ། དེ་བཞིན་དུ་གཞན་ཐམས་ཅད་ལ་འགྲེ་བར་བྱའོ། ། དེའི་དོན་ནི་འདོད་པ་དང་བསམ་གཏན་དང་པོ་ནང་མིག་དང་མིག་ཤེས་གཉིས་ཀ་ཡོད་ཅིང༌། གཟུགས་ཁམས་གོང་མ་གསུམ་ནང་མིག་དབང་ལས་མིག་ཤེས་མེད་པས་གཟུགས་ལྟ་བ་ན་དང་པོའི་མིག་ཤེས་མངོན་དུ་བྱེད་དགོས་པའི་དོན་ནོ།། དེ་དག་གི་ངེས་པ་ནི་འདི་ཡིན་ཏེ། ས་གོང་མའི་ལུས་ལ་འོག་མའི་མིག་བརྟེན་པ་མ་ཡིན་ཏེ། རང་ས་ན་མིག་མཆོག་ཡོད་པས་འོག་མའི་མིག་དམན་པ་མངོན་དུ་བྱས་པ་ལ་དགོས་པ་མེད་པའི་ཕྱིར། ས་འོག་མའི་མིག་གིས་གོང་མའི་གཟུགས་ཡུལ་དུ་བྱེད་པ་མ་ཡིན་ནོ། ། གོང་མའི་གཟུགས་ཕྲ་བས་དེས་དེ་མི་མཐོང་བའི་ཕྱིར་གོང་མའི་རྣམ་པར་ཤེས་པ་མཆོག་དེ་འོག་མའི་མིག་དམན་པ་ལ་མི་བརྟེན་ཏེ། བཅུད་མཆོག་དེ་སྣོད་དམན་པར་མི་གནས་པ་བཞིན་ནོ།།
ཡང༌། མིག་ཤེས་དེ་ཡི་གཟུགས་གོང་འོག་ཐམས་ཅད་མཐོང་བ་ཡོད་དེ། བསམ་གཏན་དང་པོའི་མིག་ཤེས་དེ་དེ་ཡིན་པའི་ཕྱིར་དང༌། དེར་མ་ཟད་ལུས་ཀྱིའང་ཡུལ་གཟུགས་མཐོང་བ་དང༌། རྣམ་ཤེས་སྐྱེ་བ་གཉིས་ཀ་ས་གོང་འོག་ཐམས་ཅད་ཀྱི་རྟེན་དུ་བྱེད་དོ། ། མིག་ལ་ཇི་སྐད་བཤད་པ་ལྟར་རྣ་བ་ལའང་དེ་བཞིན་དུ་སྦྱར་ཏེ། ལུས་ལ་འོག་མའི་རྣ་མ་ཡིན། ། རྣ་བས་གོང་མའི་སྒྲ་མ་ཡིན།། རྣམ་པར་ཤེས་པའང་དེ་ཡི་སྒྲ། ། ལུས་ཀྱིའང་གཉིས་ཀ་ཐམས་ཅད་དུ། །
ཞེས་སོ།། གཉིས་པ་སྣ་ལྕེ་ལུས་གསུམ་གྱི་ངེས་པ་ནི། ་་་་་་་་ གསུམ་དག་ནི། ། ཐམས་ཅད་རང་གི་ས་པ་ཉིད།། ལུས་ཀྱི་རྣམ་ཤེས་འོག་དང་ནི། ། རང་གི་ས་་་་་་་་་་་་་་་་་་་་་་་་་་་་་་་༌།། ཞེས་པ་སྟེ། སྣ་ལྕེ་ལུས་གསུམ་དག་ནི་ཡུལ་དབང་རྣམ་ཤེས་ལུས་ཁོག་པ་སྟེ་ཐམས་ཅད་རང་གི་ས་པ་ཉིད་ཡིན་ནོ་ཞེས་སྤྱིར་བསྟན་ནས་དམིགས་བསལ་ནི་བསམ་གཏན་གོང་མ་གསུམ་གྱི་ལུས་དབང་གིས་རེག་བྱ་འཛིན་པ་ན་ལུས་ཀྱི་རྣམ་ཤེས་འོག་མ་བསམ་གཏན་དང་པོའི་དེ་འདྲེན་པར་བྱེད་པ་དང༌། ནི་ཞེས་ངོས་བཟུང་གི་ཚིག་སྟེ་འདོད་པ་དང༌། དང་པོའི་རེག་བྱ་འཛིན་ན་རང་གི་ས་པ་ཉིད་དུ་ངེས་པའོ།།
གསུམ་པ་ཡིད་ངེས་མེད་དུ་བཤད་པ་ནི།་་་་་་་་་ ཡིད་མ་ངེས་ཏེ།། ¿༤༧¿ ཡིད་ནི་ཡིད་ཆོས་ཡིད་ཤེས་རྟེན་ཁོག་པ་བཅས་ནི་ས་མཚུངས་པར་མ་ངེས་ཏེ། དཔེར་ན། འདོད་ཁམས་པས་འདོད་པའི་ཆོས་ལ་དམིགས་ན་ཐམས་ཅད་གཅིག་པ་དང༌། སྐྱེ་བ་དང་སྙོམས་འཇུག་གི་ཚེ་ཐ་དད་པ་ལྟར་གཞན་ལའང་སྦྱར་རོ། ། རྒྱས་པར་འོག་ཏུ་འཆད་དོ།། ལྔ་པ་རྣམ་ཤེས་གང་གི་ཡུལ་ཡིན་པ་ནི། གཉིས་ཀྱི་རྣམ་ཤེས་ཕྱི་ཡི་ལྔ།། ཞེས་པ་སྟེ།
རྣམ་ཤེས་གང་གིས་གང་དང་གང་ཤེས་པར་བྱ་ཞེ་ན། ཁམས་བཅོ་བརྒྱད་ལས་རྣམ་ཤེས་གཉིས་གཉིས་ཀྱིས་རྣམ་པར་ཤེས་པར་བྱ་བ་ནི་ཕྱི་ཡི་ཁམས་དོན་ལྔ་པོ་དག་ཡིན་ནོ། ། མདོ་ལས། ¿དགེ་སློང་དག་གཟུགས་ཤེས་པའི་ཤེས་པ་དེ་ནི་རྣམ་པ་གཉིས་ཏེ་དབང་པོ་ལ་བརྟེན་པ་དང༌། ཡིད་ལ་བརྟེན་པའོ།། ¿ཞེས་སོ།། དྲུག་པ་རྟག་མི་རྟག་ནི། འདུས་མ་བྱས་ཆོས་རྟག་པའོ།། ཞེས་པ་སྟེ། ཆོས་ཁམས་ཀྱི་ཕྱོགས་གཅིག་འདུས་མ་བྱས་ཀྱི་ཆོས་ཁོ་ན་རྟག་པ་ཡིན་ཏེ།
ལྷག་མ་ཕྱེད་བཅོ་བརྒྱད་ནི་མི་རྟག་པའོ།། བདུན་པ་དབང་པོ་ཡིན་མིན་གྱི་རྣམ་པ་ནི། ཆོས་ཀྱི་ཕྱེད་དང་གང་དག་ནི། ། བཅུ་གཉིས་ནང་གིར་བཤད་དབང་པོ།། ¿༤༨¿ ཞེས་པ་སྟེ། ཁམས་བཅོ་བརྒྱད་ལས་ཆོས་ཁམས་ཀྱི་ཕྱེད་སྲོག་དང་ཚོར་བ་ལྔ། དད་སོགས་ལྔ། ཟག་མེད་ཀྱི་དབང་པོ་གསུམ་སྟེ་བཅུ་བཞི་དང༌། མིག་ལ་སོགས་པ་གང་དག་ནི་བཅུ་གཉིས་སྔར་ནང་གི་ཁམས་སུ་བཤད་པ་དེ་དག་ནི་དབང་པོ་ཡིན་ཏེ། ལྷག་མ་ཕྱེད་དང་དྲུག་ནི་དབང་པོ་མ་ཡིན་པར་བསྟན་ཏོ།།
ཆོས་མངོན་པ་མཛོད་ཀྱི་ཚིག་ལེའུར་བྱས་པ་ལས། ཁམས་བསྟན་པ་ཞེས་བྱ་བ་སྟེ་གནས་དང་པོའོ།། །། ཞེས་པ་སྟེ། ཆོས་མངོན་པ་མཛོད་ཀྱི་ཚིག་ལེའུར་བྱས་པའི་འགྲེལ་པ་དབྱིག་གཉེན་ཞལ་ལུང་ལས། ཁམས་བསྟན་པ་ཞེས་བྱ་སྟེ། གནས་དང་པོའི་བཤད་པའོ།། །། གནས་གཉིས་པ་དབང་པོ་བསྟན་པ། གནས་གཉིས་པ་དབང་པོ་བསྟན་པ་འཆད་པ་ལ་གཉིས། འབྲེལ་དགོད་པ་དང༌། གཞུང་བཤད་པའོ། །
དང་པོ་ནི། གནས་དང་པོར། ཆོས་ཀྱི་ཕྱེད་དང་གང་དག་ནི། ། བཅུ་གཉིས་ནང་གིར་བཤད་དབང་པོ། ། ཞེས་པའི་དབང་པོ་ནི་གང༌། འདུས་བྱས་ཆོས་རྣམས་དེ་དག་ཀྱང༌། ། ཞེས་པའི་འདུས་བྱས་ཀྱི་སྐྱེ་ཚུལ་དེའང་ཇི་ལྟ་བུ་ཞེ་ན། དེའི་ཡན་རྒྱས་པར་འཆད་པ་ལ་གནས་འདི་བྱུང་བ་ཡིན་ཏེ། དེའང་བྲམ་ཟེ་རང་བཞིན་ཉན་གྱིས། ¿གཽ་ཏ་མ་དབང་པོ་རྣམས་ནི་དུ་ཞིག་མཆིས་ཞུས་པས།
ལན་དབང་པོ་ཉི་ཤུ་རྩ་གཉིས་¿གསུངས་པ་ལྟར་འདིར་བསྟན་ན། བཤད་མ་ཐག་པའི་དབང་པོ་ཉེར་དྲུག་པོ་དེ་ལས་སེམས་ཁམས་བདུན་ཡིད་དབང་དུ་འདུ་ཞིང༌། ལུས་དབང་ལས་ཕོ་མོའི་དབང་པོ་སོ་སོར་ཕྱེ་བས་གྲུབ་སྟེ། དེའང་མིག ། རྣ་བ། སྣ། ལྕེ། ལུས། ཕོ་མོའི་དབང་པོ་སྟེ་གཟུགས་ཅན་གྱི་དབང་པོ་བདུན་དང༌། སྲོག །
ཡིད། བདེ་སྡུག་བཏང་སྙོམས་ཡིད་བདེ་ཡིད་མི་བདེ་བ་སྟེ་ཚོར་དབང་ལྔ་དང༌། དད་བརྩོན་དྲན་ཏིང་ཤེས་རབ་སྟེ་རྣམ་བྱང་གི་དབང་པོ་ལྔ་དང༌། མི་ཤེས་པ་ཀུན་ཤེས་པར་བྱེད་པ་དང༌། ཀུན་ཤེས་པ་དང༌། ཀུན་ཤེས་ལྡན་པའི་དབང་པོ་སྟེ་ཟག་མེད་ཀྱི་དབང་པོ་གསུམ་དང་ཉེར་གཉིས་སོ།། གཉིས་པ་གཞུང་བཤད་པ་ལ་གསུམ། དབང་པོའི་རང་བཞིན། འདུས་བྱས་ཀྱི་སྐྱེ་ཚུལ། རྒྱུ་རྐྱེན་འབྲས་བུ་དང་བཅས་པ་བཤད་པའོ། །
དང་པོ་ལ་གཉིས། དབང་པོ་སོ་སོར་ངོས་བཟུང་བ། དེའི་རང་བཞིན་གཏན་ལ་དབབ་པའོ། ། དང་པོ་ལ་གསུམ། དབང་པོའི་སྒྲ་དོན། གྲངས་ངེས། སོ་སོའི་མཚན་ཉིད་དོ། ། དང་པོ་ནི། ལྔ་པོ་རྣམས་ནི་དོན་བཞི་ལ། ། དབང་བྱེད་བཞི་རྣམས་གཉིས་ལ་ལོ།།
ལྔ་དང་བརྒྱད་པོ་དེ་རྣམས་ནི། ། ཀུན་ནས་ཉོན་མོངས་རྣམ་བྱང་ལ།། ¿༡¿ རང་གི་དོན་དང་ཐམས་ཅད་ལ། ། དམིགས་པར་དབང་བྱེད་ཕྱིར་དབང་དྲུག། མོ་ཉིད་ཕོ་ཉིད་ལ་དབང་ཕྱིར། ། ལུས་ལས་མོ་དང་ཕོ་དབང་དག། ¿༢¿ རིས་གནས་ཀུན་ནས་ཉོན་མོངས་དང༌། ། རྣམ་པར་བྱང་ལ་དབང་བྱེད་ཕྱིར།། སྲོག་དང་ཚོར་བ་རྣམས་དང་ནི། ། དད་སོགས་དབང་པོ་ལྔར་འདོད་དོ།།
¿༣¿ མྱ་ངན་འདས་སོགས་གོང་ནས་གོང༌། ། ཐོབ་པ་ལ་ནི་དབང་བྱེད་ཕྱིར།། ཀུན་ཤེས་བྱེད་དང་ཀུན་ཤེས་དང༌། ། དེ་བཞིན་ཀུན་ཤེས་ལྡན་དབང་པོ།། ¿༤¿ ཞེས་པ་སྟེ། དབང་པོ་ཞེས་པའི་དོན་ཅི་ཞེ་ན། ལྷག་པར་དབང་བྱེད་པས་ན་དབང་པོ་སྟེ་བདག་པོའི་དོན་ཡིན་ནོ། ། དེས་ན་དབང་པོ་གང་གིས་གང་ལ་དབང་བྱེད་ཅེ་ན། མིག་དབང་སོགས་ལྔ་པོ་རྣམས་ཀྱིས་ནི་དོན་བཞི་ལ་དབང་བྱེད་དེ། ལུས་སྲུང་བ།
རྟེན་མཛེས་པ། རང་འབྲས་རྣམ་ཤེས་མཚུངས་ལྡན་བཅས་བསྐྱེད་པ། ལྟ་ཉན་སོགས་ཐུན་མོང་མིན་པའི་རྒྱུ་ལ་དབང་བྱེད་པའི་ཕྱིར། དེ་ལ་ལུས་སྲུང་བ་ནི། མིག་རྣ་གཉིས་ཀྱིས་མེ་ཆུ་སོགས་མཐོང་བ་དང་གཅན་གཟན་སོགས་ཀྱི་སྒྲ་ཐོས་པ་དང༌། སྣ་ལྕེ་ལུས་གསུམ་གྱིས་ཁམས་ཟས་ལ་ལོངས་སྤྱོད་པའི་སྒོ་ནས་སྲུང་བར་འདོད། ཕོ་མོ་སྲོག་ཡིད་བཞི་པོ་རྣམས་ཀྱིས་དོན་གཉིས་གཉིས་ལ་དབང་བྱེད་དེ། དང་པོ་གཉིས་ཀྱིས་སེམས་ཅན་གྱི་བྱེ་བྲག་དང་ཁྱད་པར་འབྱེད་པ་ལ་དབང་བ་གང་ཞིག ། ཕོ་མོའི་དབང་པོ་བྱུང་ནས་མིང་གི་བྱེ་བྲག་དང་དབྱིབས་ང་རོ་འགྲོས་བསམ་པའི་ཁྱད་པར་རྣམས་བྱུང་བའི་ཕྱིར། སྲོག་དབང་གིས་རིས་མཐུན་མཚམས་སྦྱོར་བ་དང་རིས་མཐུན་གནས་པ་ལ་དབང་བ་དང༌།
ཡིད་ཀྱང་ཡང་སྲིད་ཉིང་མཚམས་སྦྱོར་བ་དང་དབང་པོའི་ངོ་བོ་དང་མཐུན་པ་ལ་དབང་བར་བྱེད་དེ། ཀུན་སློང་དགེ་མི་དགེ་ལས་ལུས་ངག་གི་ལས་ཀྱང་དེ་དང་དེའི་ངོ་བོར་འགྱུར་རོ། ། མཚམས་སྦྱོར་བའི་ཁྱད་པར་ནི་སྲོག་གིས་བར་སྲིད་ཁོ་ན་དང༌། ཡིད་ཀྱིས་དེ་དང་སྐྱེ་སྲིད་དུའང་མཚམས་སྦྱོར་བར་འདོད། ། ལོ་ཞེས་བྱེ་སྨྲའི་འདོད་པ་བསྟན་པའོ།། ཚོར་བ་ལྔ་དང་དབང་པོ་ཐ་མ་བརྒྱད་པོ་དེ་རྣམས་ཀྱི་ཀུན་ནས་ཉོན་མོངས་པ་དང་རྣམ་བྱང་ལ་དབང་བར་བྱེད་དེ། དང་པོ་ལྔས་ཆགས་སྡང་རྨོངས་གསུམ་བསྐྱེད་པ་  དང༌། ཕྱི་མ་རྣམས་ལས་ཚོགས་སྦྱོར་གྱི་དད་སོགས་ལྔ་རྣམ་བྱང་གི་རྒྱུ་དང༌། ཟག་མེད་ཀྱི་གསུམ་རྣམ་བྱང་གི་ངོ་བོ་ཡིན་པའི་ཕྱིར། ཡང༌།
མདོ་སྡེ་པས། མིག་སོགས་ལྔ་ས་རང་རང་གི་དོན་གཟུགས་སོགས་ལ་དམིགས་པ་དང་ཡིད་ཀྱིས་ཆོས་ཐམས་ཅད་ལ་དམིགས་པའི་རྣམ་ཤེས་བསྐྱེད་པ་ལ་དབང་བྱེད་པ་དེའི་ཕྱིར་དབང་པོ་དྲུག་དང༌། མོ་ཉིད་དང་ཕོ་ཉིད་དེ་དེའི་དངོས་པོ་ལ་དབང་བྱེད་པའི་ཕྱིར་དང༌། དེའང་ལུས་དབང་གི་ཕྱོགས་གཅིག་ལས་མོ་དང་ཕོ་དབང་དག་བཞག་གི་རྫས་ཐ་དད་པ་ནི་མེད་དེ། རང་ཡུལ་གྱི་རེག་བྱ་འཛིན་པ་ལ་མཐུན་པའི་ཕྱིར། རིས་མཐུན་གནས་པར་བྱ་བ་དང༌། ཀུན་ནས་ཉོན་མོངས་པ་དང༌། རྣམ་པར་བྱང་བ་ལ་དབང་བྱེད་པའི་ཕྱིར། རིམ་པ་ལྟར་སྲོག་དང༌། ཚོར་བ་ལྔ་པོ་རྣམས་དང༌།
དད་སོགས་དབང་པོ་ལྔར་འདོད་དོ།། འདིར་རྣམ་བྱང་ལ་དབང་བ་ནི། འཇིག་རྟེན་པའི་ལམ་དང་ངེས་ཆ་དང་པོ་རྣམས་ཀྱིས་ཉོན་མོངས་པ་མགོ་གནོན་པ་དང༌། ངེས་ཆ་ཕྱི་མས་ཟག་མེད་འདྲེན་པ་ལ་བཞེད། དྲི་མེད་ཀྱི་དབང་པོ་གསུམ་གྱིས་དངོས་བརྒྱུད་གང་རུང་གི་སྒོ་ནས་མྱ་ངན་ལས་འདས་པ་འཐོབ་པ་དང༌། སོགས་ཀྱི་སྒྲས་དེར་མ་ཟད་དེ་གསུམ་གྱིས་རིམ་པ་ལྟར་མཐོང་སྤང་དང༌། སྒོམ་སྤང་སྤང་བ་དང༌། མཐོང་ཆོས་བདེར་གནས་ལ་ལྷག་པར་དབང་བྱེད་པའི་ཕྱིར་དང༌། མྱང་འདས་འཐོབ་པ་ལ་ཇི་ལྟར་དབང་ཞེ་ན། གོང་ནས་གོང་དུ་འཐོབ་པ་ལ་ནི་དབང་བྱེད་པའི་ཕྱིར།
ཀུན་ཤེས་བྱེད་མཐོང་ལམ་སྟེ་དེས་ཀུན་ཤེས་པ་སྒོམ་ལམ་ལ་དབང་བྱེད་པ་དང༌། དེ་བཞིན་དུ་དེས་ཀྱང་ཀུན་ཤེས་ལྡན་པའི་དབང་པོ་མི་སློབ་ལམ་ལ་དབང་བ་དང༌། དེས་ཀྱང་ལྷག་མེད་མྱང་འདས་ལ་དབང་བྱེད་པའི་ཕྱིར་རོ།། གཉིས་པ་གྲངས་ངེས་ནི། སེམས་ཀྱི་རྟེན་དང་དེའི་བྱེ་བྲག ། གནས་དང་ཀུན་ནས་ཉོན་མོངས་ཉིད།། ཚོགས་དང་རྣམ་བྱང་ཇི་སྙེད་པ། ། དབང་པོ་དག་ཀྱང་དེ་སྙེད་དུ།། ¿༥¿ ཡང་ན་འཇུག་པའི་རྟེན་དང་ནི། ། སྐྱེ་དང་གནས་དང་ཉེར་སྤྱོད་ལས།།
བཅུ་བཞི་དེ་བཞིན་ལྡོག་པ་ལ། ། དབང་པོ་རྣམས་ནི་གཞན་ཡིན་ནོ།། ¿༦¿ ཞེས་པ་སྟེ། དབང་བྱེད་པས་དབང་པོ་ཡིན་ན་མ་རིག་པས་འདུ་བྱེད་ལ་དབང་བ་དང༌། གྲངས་ཅན་པ་རྣམས་ངག་རྐང་ལག་རྐུབ་མདོམས་ཡང་ཚིག་སྨྲ་བ་དང༌། འགྲོ་འདུག ། དྲི་མ་འབྱིན་སྡོམ། དགའ་བ་བསྐྱེད་པ་སོགས་ལ་དབང་བས་ཅིའི་ཕྱིར་ཉེར་གཉིས་སུ་གྲངས་ངེས་ཞེ་ན། དེ་དག་གིས་ཅུང་ཟད་ཙམ་དབང་བྱེད་མོད་ཐུན་མོང་མ་ཡིན་པར་ལྷག་པར་དབང་བྱེད་པ་ནི་མིན་པས་དེས་ན་འདི་ལྟར་ངེས་ཏེ། སེམས་ཀྱི་རྟེན་བྱེད་པ་དང༌།
རྟེན་ཅན་དེའི་བྱེ་བྲག་འབྱེད་པ་དང༌། རིས་མཐུན་གནས་པར་བྱེད་པ་དང༌། སེམས་ཀུན་ནས་ཉོན་མོངས་ཉིད་བྱེད་པ་དང༌། རྣམ་བྱང་གི་རྒྱུ་ཚོགས་སོག་པ་དང༌། དངོས་སུ་རྣམ་པར་བྱང་བར་བྱེད་པ་སྟེ་དེའི་ངོ་བོ་ལ་དབང་བྱེད་པ་དེའི་ཕྱིར་ན་དབང་བསྒྱུར་བྱའི་ཆོས་ཇི་སྙེད་གསུངས་པ་ལ་ལྟོས་ནས་མིག་སོགས་དྲུག ། ཕོ་མོའི་དབང་པོ་གཉིས་སྲོག་དང་ཚོར་དབང་ལྔ། དད་སོགས་ལྔ། ཟག་མེད་གསུམ་སྟེ་དབང་པོ་དག་ཀྱང་དེ་སྙེད་དུ་གྲངས་ངེས་སོ་ཞེས་བྱེ་སྨྲས་འདོད། ཡང་ན་མདོ་སྡེ་པས་ནི། འཁོར་བར་འཇུག་ལྡོག་གི་དབང་དུ་མཛད་ནས་བཞག་སྟེ།
འཁོར་བར་འཇུག་པའི་རྟེན་བྱེད་པ་དང་ནི་དེར་སྐྱེ་བའི་རྒྱུ་དང༌། སྐྱེ་མཆེད་དྲུག་གི་རྒྱུན་གནས་པ་དང༌། བདེ་སྡུག་གི་སྒོ་ནས་ཉེ་བར་ལོངས་སྤྱོད་པས་མིག་སོགས་དྲུག་ཕོ་མོའི་དབང་པོ་སྲོག་ཚོར་བ་ལྔ་སྟེ་བཅུ་བཞིའོ། ། དེ་བཞིན་དུ་འཁོར་བར་འཇུག་པ་ལས་ལྡོག་པ་སྟེ་རྣམ་བྱང་ལ་འཇུག་པའི་གཞིའམ་རྟེན་དང༌། འདས་ལམ་ཐོག་མར་ཐོབ་པས་དེར་སྐྱེ་བ་དང་དེའི་རྒྱུན་གནས་པ་དང༌། མཐོང་ཆོས་བདེར་གནས་ལ་ལོངས་སྤྱོད་པའི་ཕྱིར་རྣམ་བྱང་གི་དབང་པོ་རྣམས་ནི་གཞན་དད་བརྩོན་དྲན་ཏིང་ཤེས་རབ་ལྔ་དང༌། མི་ཤེས་པ་ཀུན་ཤེས་པར་བྱེད་པ་དང༌། ཀུན་ཤེས་པ་དང༌། ཀུན་ཤེས་ལྡན་པའི་དབང་པོར་བཞག་པ་ཡིན་ནོ།། གསུམ་པ་སོ་སོའི་མཚན་ཉིད་ལ་གཉིས།
ཚོར་དབང་ལྔ་དང༌། དྲི་མེད་ཀྱི་དབང་པོ་གསུམ་བཤད་པའོ། ། དང་པོ་ནི། ལུས་ཚོར་སིམ་པ་མ་ཡིན་དང༌། ། སྡུག་བསྔལ་དབང་པོའོ་སིམ་པ་ནི།། བདེ་བའོ་བསམ་གཏན་གསུམ་པ་ན། ། སེམས་ཀྱི་དེ་ནི་བདེ་དབང་པོ།། ¿༧¿ གཞན་ན་དེ་ཡིད་བདེ་བ་ཡིན། ། སེམས་ཀྱི་སིམ་པ་མ་ཡིན་པ།། ཡིད་མི་བདེ་བའོ་བཏང་སྙོམས་ནི། །
བར་མའོ་གཉིས་ཀའི་མི་རྟོག་ཕྱིར།། ¿༨¿ ཅེས་པ་སྟེ། ལུས་ཀྱི་སྒྲས་དབང་པོ་གཟུགས་ཅན་པ་ཐམས་ཅད་བཟུང་སྟེ། དེ་དག་གི་དབང་ཤེས་ཀྱི་འཁོར་དུ་བྱུང་བའི་ཚོར་བ་སིམ་པ་མ་ཡིན་པ་གང་ཞིག ། སྡུག་བསྔལ་གྱི་དབང་པོའོ། ། གནོད་པར་བྱེད་པའི་ཕྱིར། དེ་སིམ་པར་ཉམས་སུ་མྱོང་བ་ནི་གང་ཞིག།  བདེ་བའི་དབང་པོའོ། ། ཕན་འདོགས་པར་བྱེད་པའི་ཕྱིར་བསམ་གཏན་གསུམ་པ་ན་སེམས་ཡིད་ཤེས་ཀྱི་འཁོར་དུ་བྱུང་བའི་ཚོར་བ་སིམ་པ་དེ་ནི་བདེ་བའི་དབང་པོའོ།། དེས་ན་བདེ་དབང་ལ་ལུས་སེམས་གཉིས་སོ། །
དེ་ལས་གཞན་ས་འོག་མ་གསུམ་ན་སེམས་ཚོར་སིམ་པ་དེ་ནི་ཡིད་བདེ་བའི་དབང་པོ་ཡིན་ནོ། ། སེམས་བདེ་དང་ཡིད་བདེའི་ཁྱད་པར་ནི་དགའ་བ་ལ་འདོད་ཆགས་བྲལ་མ་བྲལ་དང་བདེ་བ་བརྟན་མི་བརྟན་བཅས་ལ་འདོད། སེམས་ཡིད་ཤེས་ཀྱི་འཁོར་དུ་སྐྱེས་པའི་ཚོར་བ་སིམ་པ་མ་ཡིན་པ་དེ་ནི་ཡིད་མི་བདེ་བའི་དབང་པོའོ། ། བཏང་སྙོམས་ཀྱི་དབང་པོ་ནི་སིམ་གདུང་གཉིས་ཀ་མིན་པར་ཚོར་བ་བར་མར་མྱོང་བའོ། ། ལུས་སེམས་གང་གི་ཡིན་ཞེ་ན། གཉིས་ཀའི་ཡིན་ཏེ། རྣམ་ཤེས་དྲུག་ཅར་གྱི་འཁོར་དུ་བྱུང་བའི་ཕྱིར། དེ་གཉིས་གཅིག་ཏུ་འཇོག་པ་ཅི་ཞེ་ན། ལུས་སེམས་གང་ལས་སྐྱེས་ཀྱང་རྣམ་པར་མི་རྟོག་པར་རང་གི་ངང་གིས་སྐྱེ་བའི་ཕྱིར་རོ།། གཉིས་པ་དྲི་མེད་ཀྱི་དབང་པོ་གསུམ་བཤད་པ་ནི།
མཐོང་སྒོམ་མི་སློབ་ལམ་ལ་དགུ ། གསུམ་ཡིན་་་་་་་༌།། ཅེས་པ་སྟེ། མཐོང་སྒོམ་མི་སློབ་ལམ་ན་ཡོད་པ་ཡིད་ཡིད་བདེ་བདེ་བ་བཏང་སྙོམས་དད་སོགས་ལྔ་དང་དགུ་ལ་དྲི་མེད་ཀྱི་དབང་པོ་གསུམ་དུ་བཞག་པ་ཡིན་ཏེ། དེ་དག་ཀྱང་རིམ་པ་ལྟར་བདེན་པ་བཞི་མི་ཤེས་པ་ཀུན་ཤེས་པར་བྱེད་པའི་དབང་པོ་མཐོང་ལམ་དང༌། སྔོན་མ་ཤེས་པ་ཤེས་པར་བྱར་མེད་ཀྱང་སྒོམ་སྤང་སྤོང་བའི་ཕྱིར་བདེན་བཞི་ཀུན་ཤེས་པའི་དབང་པོ་སྒོམ་ལམ་དང༌། བདེན་བཞིའི་ཆོས་ཀུན་ཤེས་སོ་སྙམ་པའི་ཟད་ཤེས། དེ་མི་ཉམས་པར་སྲུང་བའི་ངང་ཚུལ་ཅན་མི་སྐྱེ་བའི་ཤེས་པ་ཐོབ་པའི་ཕྱིར། ཀུན་ཤེས་ལྡན་པའི་དབང་པོ་མི་སློབ་ལམ་ཡིན་པའི་ཕྱིར་རོ།། གཉིས་པ་དེའི་རང་བཞིན་གཏན་ལ་དབབ་པ་ལ་བཞི།
རྣམ་པའི་རབ་དབྱེ། དབང་པོ་རྙེད་ཚུལ། དགེ་སྦྱོང་ཚུལ་གྱིས་འབྲས་བུའི་དབང་པོ་དུས་ཐོབ། དབང་པོ་ལྡན་ཚུལ་ལ་དཔྱད་པའོ། ། དང་པོ་ལ་དྲུག ། ཟག་པ་དང་བཅས་མ་བཅས། རྣམ་སྨིན་ཡིན་མིན། རྣམ་སྨིན་དང་བཅས་མ་བཅས། དགེ་སོགས་གསུམ་གྱི། ཁམས་གང་དུ་གཏོགས་པ།
སྤང་བྱ་ཡིན་མིན་གྱི་རྣམ་པའོ། ། དང་པོ་ནི། ་་་་་་་་་ གསུམ་ནི་དྲི་མ་མེད།། གཟུགས་ཅན་སྲོག་དང་སྡུག་བསྔལ་དག ། ཟག་དང་བཅས་པ་དགུ་རྣམ་གཉིས།། ¿༩¿ ཞེས་པ་སྟེ། དབང་པོ་རྣམས་ལས་བཤད་མ་ཐག་པའི་ཀུན་ཤེས་སོགས་དབང་པོ་གསུམ་ནི་འཕགས་ལམ་མཉམ་བཞག་གི་ངོ་བོར་ཡིན་པའི་ཕྱིར་དྲི་མ་མེད་པ་སྟེ་ཟག་མེད་འབའ་ཞིག་དང༌། གཟུགས་ཅན་གྱི་དབང་པོ་བདུན་དང༌། སྲོག་དང༌། སྡུག་བསྔལ་དང༌།
ཡིད་མི་བདེ་བའི་དབང་པོ་དག་ནི་གཅིག་ཏུ་ཟག་བཅས་དང༌། ཡིད་ཡིད་བདེ་བདེ་བ་བཏང་སྙོམས་དང་སོགས་ལྔ་སྟེ་དགུ་ནི་ལམ་གསུམ་གྱི་ཚོགས་པ་ན་ཡོད་པ་རྣམས་ཟག་མེད་དང༌། དེ་ལས་གཞན་རྣམས་ཟག་བཅས་ཏེ་རྣམ་པ་གཉིས་སོ།། གཉིས་པ་རྣམ་སྨིན་ཡིན་མིན་ནི། སྲོག་ནི་རྣམ་སྨིན་བཅུ་གཉིས་གཉིས། ། ཐ་མ་བརྒྱད་དང་ཡིད་མི་བདེ།། མ་གཏོགས་པ་སྟེ་་་་་་་་་་༌།། ཞེས་པ་ནི། དབང་པོ་རྣམས་ལས་མཐོ་རིས་དང་ངན་སོང་གི་སྲོག་ནི་དགེ་མི་དགེའི་འབྲས་བུ་ཡིན་པའི་ཕྱིར་རྣམ་སྨིན་ཁོ་ན་དང༌། འདི་སྐབས་སྲོག་རྣམ་སྨིན་ཡིན་མིན།
དགྲ་བཅོམ་པའི་སྐུ་ཚེ་གཏོང་འཇོག་སོགས་ཀྱི་མཐའ་དཔྱད་པ་རྒྱས་པར་ནི་ཡི་གེའི་ལས་སུ་ཆེ་བས་མི་སྤྲོའོ། ། སློབ་དཔོན་ནི་བཙུན་པ་དབྱངས་སྒྲོགས་དང་མཐུན་པར་འཆད་དེ། འགྲེལ་པ་ལས། ¿དེ་ལྟ་བས་ན་སྲོག་གི་དབང་པོ་དེ་ནི་རྣམ་པར་སྨིན་པ་མ་ཡིན་ལ། དེ་ལས་གཞན་པ་ནི་རྣམ་པར་སྨིན་པ་ཡིན་ནོ།། ¿ ཞེས་གསུངས་པའི་ཕྱིར་རོ།། དགྲ་བཅོམ་པའི་སྐུ་ཚེ་གཏོང་འཇོག་མཛད་པའི་དགོས་པ་ནི། ཇི་སྐད་དུ། ཚངས་སྤྱོད་འདི་ལ་ལེགས་སྤྱད་ཅིང༌། ། ལམ་ལ་ཤིན་ཏུ་བསྒོམས་ན་ནི།།
ཚེ་ཟད་པ་ལ་དགའ་འགྱུར་ཏེ། ། དཔེར་ན་ནད་དང་བྲལ་བ་བཞིན།། ཞེས་གཏོང་བ་དང༌། ཡང་བསྟན་པ་ལ་ཕན་པ་སོགས་ཀྱི་དགོས་པ་མཐོང་ན་སྐུ་ཚེ་འཇོག་པར་བཤད་དོ། ། དབང་པོ་བཅུ་གཉིས་ལ་ནི་རྣམ་སྨིན་ཡིན་མིན་གཉིས་ཀའི་ཆ་ཡོད་དེ། བཅུ་གཉིས་གང་ན། ཐ་མ་བརྒྱད་དང་ཡིད་མི་བདེ་བ་མ་གཏོགས་པ་སྟེ་གཟུགས་ཅན་གྱི་དབང་པོ་བདུན་ལ་རྣམ་སྨིན་དང་རྒྱས་བྱུང་གཉིས་དང༌། ཡིད་དང་ཚོར་བ་བདེ་སྡུག་བཏང་སྙོམས་ཡིད་བདེ་བཞི་ལ་རྣམ་སྨིན་སྐྱེས་རྣམས་རྣམ་སྨིན་དང༌། དགེ་མི་དགེ་བཟོ་སེམས་སྤྲུལ་སེམས་སྤྱོད་ལམ་པ་རྣམས་རྣམ་སྨིན་མིན་པའི་ཕྱིར། ཐ་མ་བརྒྱད་གཅིག་ཏུ་དགེ་བ་དང་ཡིད་མི་བདེ་དགེ་མི་དགེ་གང་རུང་དུ་ངེས་པའི་ཕྱིར་རྣམ་སྨིན་མ་ཡིན་ནོ།།
གསུམ་པ་རྣམ་སྨིན་དང་བཅས་མ་བཅས་ནི། ་་་་་་་་་་་་་་་་ དེ་གཅིག་ནི། ། རྣམ་པར་སྨིན་བཅས་བཅུ་རྣམ་གཉིས། ¿༡༠¿ ཡིད་དང་ཚོར་གཞན་དད་ལ་སོགས།། ཞེས་པ་སྟེ། ཡིད་མི་བདེ་བ་དེ་གཅིག་པུ་ནི་རྣམ་པར་སྨིན་པ་དང་བཅས་པ་ཡིན་ཏེ། མི་དགེ་བའམ་དགེ་བ་ཟག་བཅས་སུ་ངེས་པའི་ཕྱིར། དབང་པོ་བཅུ་ནི་རྣམ་པ་གཉིས་ཏེ། ཡིད་དང་ཚོར་བ་གཞན་བཞི་མི་དགེ་བ་དང་དགེ་བ་ཟག་བཅས་རྣམས་རྣམ་སྨིན་དང་བཅས་པ་དང༌། ཟག་མེད་དང་ལུང་མ་བསྟན་ལ་རྣམ་སྨིན་མེད་པའི་ཕྱིར།
དད་སོགས་ལྔ་ཟག་བཅས་རྣམས་རྣམ་སྨིན་དང་བཅས་པ་དང༌། ཟག་མེད་རྣམས་ལ་དེ་མེད་པ་དང༌། ལྷག་མ་རྣམས་རྣམ་སྨིན་དང་བཅས་པ་མ་ཡིན་ཏེ། སྲོག་དང་གཟུགས་ཅན་བདུན་ལུང་མ་བསྟན་དང༌། ཐ་མ་གསུམ་ཟག་མེད་ཡིན་པའི་ཕྱིར་རོ།། བཞི་པ་དགེ་སོགས་གསུམ་གྱི་ནི། དགེ་བ་བརྒྱད་ཡིད་མི་བདེ་བ།། རྣམ་གཉིས་ཡིད་དང་ཚོར་གཞན་ནི། ། རྣམ་གསུམ་གཞན་ནི་རྣམ་པ་གཅིག། ¿༡༡¿ ཅེས་པ་སྟེ།
མཐའ་གཅིག་ཏུ་དགེ་བར་ངེས་པ་ནི་ཐ་མ་བརྒྱད་ཡིན་ཏེ། ཡིད་མི་བདེ་བ་དགེ་མི་དགེ་རྣམ་པ་གཉིས་ཁོ་ན་དང༌། ཉི་འོག་པས་ལུང་མ་བསྟན་ཡང་འདོད། ཡིད་དང་ཚོར་བ་གཞན་བཞི་ནི་དགེ་མི་དགེ་ལུང་མ་བསྟན་རྣམ་པ་གསུམ་དང༌། གཞན་གཟུགས་ཅན་བདུན་དང་སྲོག་ནི་རྣམ་པ་གཅིག་ཏུ་ལུང་མ་བསྟན་པའོ།། ལྔ་པ་ཁམས་གང་དུ་གཏོགས་པ་ནི། དྲི་མེད་མ་གཏོགས་འདོད་པར་གཏོགས།། ཕོ་མོའི་དབང་དང་སྡུག་བསྔལ་དག། མ་གཏོགས་གཟུགས་གཏོགས་གཟུགས་ཅན་དང༌།། བདེ་བའང་མ་གཏོགས་གཟུགས་མེད་གཏོགས།།
¿༡༢¿ ཞེས་པ་སྟེ། དྲི་མེད་གསུམ་མ་གཏོགས་དབང་པོ་བཅུ་དགུ་ནི་འདོད་པར་གཏོགས་པ་དང༌། དེ་ལས་ཕོ་མོའི་དབང་པོ་དང་སྡུག་བསྔལ་དག་གིས་ཡིད་མི་བདེ་བ་མ་གཏོགས་དབང་པོ་བཅོ་ལྔ་ནི་གཟུགས་སུ་གཏོགས་ཏེ། དབང་པོ་བཞི་པོ་རྣམས་དེར་མེད་པ་ནི་ཕོ་མོའི་དབང་པོ་མེད་དེ། འཁྲིག་སྤྱོད་དང་བྲལ་ཞིང་རྟེན་མཛེས་པའི་ཕྱིར་དང༌། སྡུག་བསྔལ་མེད་དེ། ལུས་འོད་ལྟར་དྭངས་པའི་ཕྱིར་འཕྲལ་གྱི་རྐྱེན་བསྣུན་པ་ལས་བྱུང་བ་དང༌། མི་དགེ་བ་སྤངས་པའི་ཕྱིར། རྣམ་སྨིན་གྱི་རྒྱུ་ལས་བྱུང་བའི་སྡུག་བསྔལ་མེད་པ་དང༌། ཡིད་མི་བདེ་མེད་དེ་རྒྱུད་ཞི་གནས་ཀྱིས་བརླན་པ་དང་ཡིད་མི་བདེ་བའི་རྒྱུ་དགུ་སྤངས་པའི་ཕྱིར་རོ།།
དགུ་གང་ཞེ་ན། འདི་བདག་ལ་གནོད་པ་བྱས་སོ། ། བྱེད་དོ། ། བྱ་བར་འགྱུར་རོ། །  བདག་གི་གྲོགས་པོ་ལ་གནོད་པ་བྱས་སོ། ། བྱེད་དོ། ། བྱ་བར་འགྱུར་རོ། ། བདག་གི་དགྲ་ལ་ཕན་བཏགས་སོ། ། འདོགས་སོ། ། འདོགས་པར་འགྱུར་རོ་སྙམ་པ་སྟེ་དགུའོ། །
 དེ་དག་ལས་གཟུགས་ཅན་གྱི་དབང་པོ་ལྔ་དང་བདེ་བ་དང་ཡིད་བདེ་བའང་མ་གཏོགས་པའི་དབང་པོ་བརྒྱད་ནི་གཟུགས་མེད་དུ་གཏོགས་སོ།། དྲུག་པ་སྤང་བྱ་ཡིན་མིན་གྱི་རྣམ་པ་ནི། ཡིད་དང་ཚོར་བ་གསུམ་རྣམ་གསུམ། ། གཉིས་ཀྱིས་སྤང་བྱ་ཡིད་མི་བདེ།། དགུ་ནི་སྒོམ་པས་ལྔ་པོ་ནི། ། སྤང་བར་བྱ་མིན་ཡང་གསུམ་མིན།།
¿༡༣¿ ཅེས་པ་སྟེ། ཡིད་དང་ཚོར་བ་བདེ་བ་ཡིད་བདེ་བཏང་སྙོམས་གསུམ་སྟེ་བཞི་ནི་མཐོང་སྤང་དང་མཚུངས་ལྡན་རྣམས་མཐོང་སྤང་དང༌། དེ་ལས་གཞན་པའི་ཟག་བཅས་རྣམས་སྒོམ་སྤང་དང༌། ཟག་མེད་རྣམས་སྤང་བྱ་མིན་པ་དང་རྣམ་པ་གསུམ་དང༌།
མཐོང་སྒོམ་གཉིས་ཀྱིས་ཅི་རིགས་པར་སྤང་བར་བྱ་བ་ཡིད་མི་བདེ་བ་དང༌། གཟུགས་ཅན་བདུན་སྲོག་སྡུག་བསྔལ་ཏེ་དགུ་ནི་སྒོམ་པས་སྤང་བྱ་ཁོ་ན་དང༌། དད་སོགས་ལྔ་པོ་ནི་ཟག་མེད་ཀྱི་ཆ་རྣམས་སྤང་བར་བྱ་བ་མིན་པ་དང༌། ཡང་གི་སྒྲས་ཟག་བཅས་རྣམས་སྒོམ་སྤང་དང༌། ཐ་མ་གསུམ་ནི་སྤང་བྱ་མིན་ཏེ། ཟག་མེད་ཡིན་པའི་ཕྱིར། གཉིས་པ་དབང་པོ་རྙེད་ཚུལ་ལ་གཉིས། རྙེད་ཚུལ་དངོས། གཏོང་ཚུལ་ལོ། །  དང་པོ་ནི།
འདོད་པར་དང་པོར་རྣམ་སྨིན་གཉིས། ། རྙེད་དེ་བརྫུས་ཏེ་སྐྱེ་བས་མིན།། དེ་ཡིས་དྲུག་གམ་བདུན་ནམ་བརྒྱད། ། གཟུགས་ན་དྲུག་གོ་གོང་མར་གཅིག། ¿༡༤¿ ཅེས་པ་སྟེ། འདོད་པར་དང་པོར་སྐྱེ་སྲིད་ཉིང་མཚམས་སྦྱོར་བ་ན་རྣམ་སྨིན་གྱི་ངོ་བོར་གྱུར་པའི་དབང་པོ་གཉིས་གསར་དུ་རྙེད་དེ། ལུས་སྲོག་གི་དབང་པོ་དེ་དེ་ཡིན་པའི་ཕྱིར། ཐམས་ཅད་དུ་ངེས་སམ་ཞེ་ན། སྐྱེ་གནས་དང་པོ་གསུམ་ལ་ངེས་ཀྱང༌། བརྫུས་ཏེ་སྐྱེ་བས་ནི་དེ་གཉིས་ཁོ་ན་རྙེད་པ་མིན་ཏེ།
བསྐལ་པ་དང་པོའི་མི་ལྟ་བུ་མཚན་མེད་ཞིག་ན་དེ་ཡིས་མིག་སོགས་ལྔ་དང་སྲོག་སྟེ་དྲུག་གམ། མཚན་གང་རུང་དང་ལྡན་ན་བདུན་ནམ། གཉིས་ཀ་དང་ལྡན་ན་བརྒྱད་རྙེད་པ་དང༌། གཟུགས་སུ་སྐྱེ་ནའང་མིག་སོགས་ལྔ་དང་སྲོག་སྟེ་དྲུག་གོ། ། གོང་མ་གཟུགས་མེད་དུ་རྣམ་སྨིན་གྱི་ངོ་བོ་སྲོག་གཅིག་པུ་རྙེད་དོ།། གཉིས་པ་གཏོང་ཚུལ་ནི། གཟུགས་མེད་དག་ཏུ་འཆི་བ་ནི། ། སྲོག་དང་ཡིད་དང་བཏང་སྙོམས་ཉིད།། འགག་པར་འགྱུར་རོ་གཟུགས་ན་བརྒྱད། ། འདོད་པར་བཅུ་འམ་དགུ་འམ་བརྒྱད།།
¿༡༥¿རིམ་གྱིས་འཆི་བ་དག་ལ་བཞི། ། དགེ་ལ་ཐམས་ཅད་དག་ཏུ་ལྔ།། ཞེས་པ་སྟེ། གཟུགས་མེད་པའི་ཁམས་དག་ཏུ་འཆི་བ་ནི་སྲོག་དང་ཡིད་དང་བཏང་སྙོམས་ཉིད་གཅིག་ཅར་དུ་འགག་པར་འགྱུར་རོ། ། གཟུགས་ན་སྔར་གྱི་དྲུག་དང་ཡིད་བཏང་སྙོམས་ཏེ་བརྒྱད་དང༌། འདོད་པར་བརྫུས་སྐྱེས་མཚན་གཉིས་པ་ཞིག་འཆི་ན་སྔར་རྙེད་བརྒྱད་ཡིད་བཏང་སྙོམས་ཏེ་བཅུའམ། གང་རུང་དང་ལྡན་ན་དགུའམ། གཉིས་ཀ་མེད་ན་བརྒྱད་དང་རིམ་གྱིས་འཆི་བའི་སྐྱེ་གནས་གསུམ་པོ་དག་ལ་ནི་སྲོག་ཡིད་བཏང་སྙོམས་ལུས་དབང་བཞི་གཅིག་ཅར་འགག་སྟེ་དེ་དག་ནི་ལུང་མ་བསྟན་དང་ཉོན་མོངས་ཅན་གྱི་འཆི་སེམས་ཀྱི་དབང་དུ་བྱས་ཀྱི། གལ་ཏེ་དགེ་སེམས་ལ་གནས་ཏེ་འཆི་ན་ནི་སྔར་གྱི་གནས་སྐབས་དྲུག་པོ་ཐམས་ཅད་དག་ཏུ་དད་སོགས་ལྔ་བསྣན་པས་གཟུགས་མེད་དུ་བརྒྱད་འགག་པ་སོགས་བགྲེ་བར་བྱའོ།། གསུམ་པ་དགེ་སྦྱོང་ཚུལ་གྱིས་འབྲས་བུའི་དབང་པོ་དུས་ཐོབ་པ་ལ་གཉིས།
དངོས་དང༌། རྩོད་སྤང་ངོ༌། ། དང་པོ་ནི། འབྲས་བུ་ཐ་མ་གཉིས་དགུས་འཐོབ། ། གཉིས་ནི་བདུན་དང་བརྒྱད་དང་དགུས།། ¿༡༦¿ ཞེས་པ་སྟེ། དགེ་སྦྱོང་གི་ཚུལ་གྱི་འབྲས་བུ་བཞི་ལས་ཡས་མས་ནས་བགྲངས་པའི་འབྲས་བུ་ཐ་མ་རྒྱུན་ཞུགས་དང་དགྲ་བཅོམ་གཉིས་ནི་དབང་པོ་དགུས་ཐོབ་སྟེ། དང་པོ་ལ་དད་སོགས་ལྔ་ཡིད་དབང་སྟེ་ཐུན་མོང་བ་དྲུག་བཏང་སྙོམས་སྐད་ཅིག་བཅོ་ལྔ་པའི་ཀུན་ཤེས་བྱེད་དང་བཅུ་དྲུག་པའི་ཀུན་ཤེས་པའི་དབང་པོ་དང་དགུས་ཐོབ་པའི་ཕྱིར། ཕྱི་མ་ནི་ཐུན་མོང་དྲུག་ཚོར་བ་བདེ་བ་ཡིད་བདེ་བཏང་སྙོམས་གསུམ་གང་རུང་དང་རྡོར་ཏིང་གི་ཆ་ཀུན་ཤེས་པ་དང༌། ཟད་ཤེས་ཀྱི་ཆ་ཀུན་ཤེས་ལྡན་པའི་དབང་པོ་སྟེ་དགུས་ཐོབ་སྟེ་དེ་དག་ཀྱང་རིམ་བཞིན་སྐད་ཅིག་བཅོ་ལྔ་པ་དང་རྡོར་ཏིང་གཉིས་ཀྱིས་བྲལ་ཐོབ་འདྲེན་པ་དང་སྐད་ཅིག་བཅུ་དྲུག་པ་དང་ཟད་ཤེས་ཀྱིས་དེའི་རྟེན་བྱེད་པའི་ཕྱིར་རོ། །
 འབྲས་བུ་བར་པ་ཕྱིར་འོང་དང་ཕྱིར་མི་འོང་གཉིས་ནི་དབང་པོ་བདུན་དང་བརྒྱད་དང་དགུས་ཐོབ་པ་གསུམ་སྟེ། དེ་དག་འབྲས་བུ་རིམ་གྱིས་པ་ཞི་གནས་སྤྱད་པའི་རིགས་ཅན་འཇིག་རྟེན་པའི་ལམ་གྱི་ས་ཐོབ་ན་ཐུན་མོང་བ་དྲུག་བཏང་སྙོམས་ཏེ་བདུན་དང༌། ལྷག་མཐོང་སྤྱད་པའི་རིགས་ཅན་འདས་ལམ་གྱིས་ཐོབ་པ་ཞིག་ན་ཀུན་ཤེས་པའི་དབང་པོ་བསྣན་པས་བརྒྱད། འདི་སྐབས་ཕྱིར་མི་འོང་དབང་རྣོན་ཞིག་ན་རྣམ་གྲོལ་དགུ་པའི་ཚེ་ཚོར་བ་ཡིད་བདེར་སྤོས་པས་དེ་དང་དགུའོ།། ཡང་ཆགས་བྲལ་སྔོན་སོང་ཞིག་ན་དེ་གཉིས་ཀ་དབང་པོ་དགུས་ཐོབ་སྟེ་ཕྱིར་འོང་ནི་རྒྱུན་ཞུགས་ཇི་བཞིན་དང༌། ཕྱིར་མི་འོང་ཀྱང་དེ་ཇི་ལྟ་བ་བཞིན་ལས་དམིགས་བསལ་ཚོར་བ་བདེ་བ་ཡིད་བདེ་བཏང་སྙོམས་གང་རུང་ངོ༌།། གཉིས་པ་རྩོད་སྤང་ནི། བཅུ་གཅིག་དག་གིས་དགྲ་བཅོམ་ཉིད། ། འགའ་ཞིག་སྲིད་ཕྱིར་བཤད་པ་ཡིན།། ཅེས་པ་སྟེ།
འདིར་དགྲ་བཅོམ་པ་དབང་པོ་དགུས་ཐོབ་པར་བཤད་ན། བསྟན་བཅོས་ཡེ་ཤེས་ལ་འཇུག་པ་ལས་བཅུ་གཅིག་གིས་ཐོབ་པར་བཤད་པ་དང་འགལ་ལོ་ཞེ་ན། ལན་ལ་འདིར་དགུས་ཐོབ་པར་བཤད་པ་ནི་དུས་གཅིག་ཏུ་ཐོབ་པའི་དབང་དུ་བྱས་ལ། དེར་བཅུ་གཅིག་དག་གི་དགྲ་བཅོམ་པ་ཉིད་ཐོབ་པར་བཤད་པ་ནི་དབང་རྟུལ་ཉམས་པའི་ཆོས་ཅན་འགའ་ཞིག་ལ་སྲིད་པའི་ཕྱིར། དེ་ལ་དགོངས་ནས་བཤད་པ་ཡིན་པས་འགལ་བ་མེད་དེ། དེ་ནི་དང་པོ་བཏང་སྙོམས་ལ་བརྟེན་ནས་ཐོབ་པ་ལྟ་བུ་དེ་བསམ་གཏན་བཞི་པ་ཡན་ལས་ཉམས་པས་བདེ་བ་ལ་བརྟེན་ནས་སོར་ཆུད། གསུམ་པ་ཡན་ལས་ཉམས་པས་ཡིད་བདེ་ལ་བརྟེན་ནས་སོར་ཆུད་པ་ལྟར་རོ།། བཞི་པ་དབང་པོ་ལྡན་ཚུལ་ལ་དཔྱད་པ་ལ་གཉིས། ངེས་ལྡན། སྲིད་ལྡན་ནོ། །
 དང་པོ་ནི། བཏང་སྙོམས་དང་ནི་སྲོག་དང་ནི། ། ཡིད་དང་ལྡན་ལ་ངེས་གསུམ་ལྡན།། ¿༡༧¿ བདེ་ལུས་ལྡན་ལ་བཞི་དག་དང༌། ། མིག་སོགས་ལྡན་ལ་ལྔ་དང་ལྡན།། ཡིད་བདེ་ལྡན་ཡང་སྡུག་བསྔལ་ལྡན། ། བདུན་དང་མོ་ཡི་དབང་སོགས་ལྡན། ¿༡༨¿ བརྒྱད་དང་ཀུན་ཤེས་ལྡན་པ་ཡི། ། དབང་པོ་ལྡན་ལ་བཅུ་གཅིག་ལྡན།། ཀུན་ཤེས་བྱེད་པའི་དབང་ལྡན་ལ། །
བཅུ་གསུམ་དག་དང་ལྡན་པ་ཡིན།། ¿༡༩¿ ཅེས་པ་སྟེ། དབང་པོ་གང་དང་ལྡན་པས་གདོན་མི་ཟ་བར་དབང་པོ་དུ་དང་ལྡན་ཞེ་ན། བཏང་སྙོམས་དང་ནི་སྲོག་དང་ནི་ཡིད་དབང་དང་གསུམ་གང་རུང་ཞིག་ལྡན་པ་ལ་ངེས་པར་གསུམ་དང་ལྡན་པས་ཁྱབ་སྟེ། དེ་གསུམ་ཕན་ཚུན་མེད་ན་མི་འབྱུང་བའི་ཕྱིར་  དང༌། བདེ་བ་དང་ལུས་དབང་གང་རུང་དང་ལྡན་པ་ལ་དབང་པོ་བཞི་དག་དང་ལྡན་ཏེ། ངེས་ལྡན་གསུམ་དང་རང་རང་བསྣན་པའི་ཕྱིར། དང་པོ་ནི། གཟུགས་མེད་ཀྱི་འཕགས་པ་དང༌། ཕྱི་མ་ནི།
རིམ་གྱིས་འཆི་བ་དག་ལ་བཞི། ། ཞེས་པ་བཞིན་ནོ། ། མིག་སོགས་བཞི་གང་རུང་ལྡན་པ་ལ་ངེས་པར་དབང་པོ་ལྔ་དང་ལྡན་ཏེ། ངེས་ལྡན་གསུམ། ལུས་དབང་དང་རང་རང་བསྣན་པའི་ཕྱིར། ཡིད་བདེ་ལྡན་པ་ལ་ཡང་ལྔ་དང་ལྡན་ཏེ། ངེས་ལྡན་གསུམ་བདེ་བ་ཡིད་བདེ་རང་བཅས་སོ། ། སྡུག་བསྔལ་གྱི་དབང་པོ་ལྡན་པ་ལ་བདུན་དང་ངེས་པར་ལྡན་ཏེ། ཡིད་མི་བདེ་མ་གཏོགས་པའི་ཚོར་བ་བཞི་ལུས་སྲོག་ཡིད་རང་བསྣན་པས་སོ། ། མོ་ཡི་དབང་པོ་དང་སོགས་ཀྱི་སྒྲས་ཕོ་དབང་དང་ཡིད་མི་བདེ་བཅས་གང་རུང་དང་ལྡན་པ་ལ་ངེས་པར་བརྒྱད་དང་ལྡན་ཏེ་སྔ་མ་བདུན་གྱི་སྟེང་དུ་རང་རང་བསྣན་པས་སོ། །
དེར་མ་ཟད་དད་སོགས་ལྔ་དང་ལྡན་པ་ལའང་ངེས་པར་བརྒྱད་དང་ལྡན་ཏེ། ངེས་ལྡན་གསུམ་རང་ཉིད་དོ། ། དྲི་མེད་ཕྱི་མ་ཀུན་ཤེས་པ་དང༌། ཀུན་ཤེས་ལྡན་པ་ཡི་དབང་པོ་གང་རུང་ལྡན་པ་ལ་བཅུ་གཅིག་དང་ལྡན་ཏེ་གདགས་གཞི་དགུའི་སྟེང་དུ་སྲོག་དང་རང་རང་བསྣན་པས་སོ། ། མི་ཤེས་པ་ཀུན་ཤེས་པར་བྱེད་པའི་དབང་པོ་དང་ལྡན་པ་ལ་ངེས་པར་བཅུ་གསུམ་དག་དང་ལྡན་པ་ཡིན་ཏེ། གདགས་གཞི་དགུ་དང་སྲོག་ལུས་སྡུག་བསྔལ་དང་རང་བཅས་སོ།། གཉིས་པ་སྲིད་ལྡན་ལ་གཉིས། ཉུང་ལྡན་དང༌། མང་ལྡན་ནོ། ། དང་པོ་ནི།
དགེ་མེད་ནང་ན་ཉུང་ལྡན་པ།། ལུས་ཚོར་སྲོག་ཡིད་བརྒྱད་དང་ལྡན།། གཟུགས་མེད་བྱིས་པའང་དེ་བཞིན་ཏེ།། བཏང་སྙོམས་སྲོག་ཡིད་དགེ་རྣམས་དང༌།། ¿༢༠¿ ཞེས་པ་སྟེ། དགེ་རྩ་ཆད་ནས་མེད་པའི་གང་ཟག་ལྡན་ཚུལ་གྱི་ནང་ན་ཉུང་བར་ལྡན་པ་ལ་ལུས་ཚོར་བ་ལྔ་སྲོག་ཡིད་དེ་བརྒྱད་དང་ལྡན་ནོ། ། གཟུགས་མེད་བྱིས་པ་སྟེ་སོ་སྐྱེ་ལའང་དེ་བཞིན་གྲངས་བརྒྱད་དང་ལྡན་ཏེ། བཏང་སྙོམས་སྲོག་ཡིད་དང་སོགས་དགེ་བའི་དབང་པོ་ལྔ་རྣམས་དང་ལྡན་པའི་ཕྱིར་རོ།། གཉིས་པ་མང་ལྡན་ནི། མང་པོ་ལྡན་ལ་བཅུ་དགུ་སྟེ།།
དྲི་མ་མེད་རྣམས་མ་གཏོགས་སོ།། མཚན་གཉིས་འཕགས་པ་ཆགས་བཅས་ཏེ།། མཚན་གཅིག་དྲི་མེད་གཉིས་མ་གཏོགས།། ¿༢༡¿ ཞེས་པ་སྟེ།

དབང་པོ་ཤིན་ཏུ་མང་པོར་ལྡན་པའི་གང་ཟག་ལ་བཅུ་དགུ་དང་ལྡན་པར་སྲིད་པ་སྟེ། དྲི་མ་མེད་པའི་དབང་པོ་གསུམ་རྣམས་མ་གཏོགས་པའི་ལྷག་མ་རྣམས་སོ། ། དེའང་མཚན་གཉིས་པ་ཞིག་གོ། ། དེར་མ་ཟད་འཕགས་པ་ཆགས་བཅས་ཏེ་རྒྱུན་ཞུགས་ཕྱིར་འོང་གཉིས་ལའང་དབང་པོ་བཅུ་དགུ་དང་ལྡན་པ་སྲིད་དེ། འཕགས་པ་མཚན་གཉིས་མི་སྲིད་པས་མཚན་གང་རུང་གཅིག་དང༌། དེའང་མཐོང་ལམ་པ་ཡིན་ན་དྲི་མེད་ཕྱི་མ་གཉིས་དང༌། སྒོམ་ལམ་པ་ཡིན་ན་སྔ་ཕྱི་གཉིས་མ་གཏོགས་སོ།། གཉིས་པ་འདུས་བྱས་ཀྱི་སྐྱེ་ཚུལ་ལ་གཉིས། གཟུགས་ཅན་དང༌། གཟུགས་ཅན་མ་ཡིན་པའི་སྐྱེ་ཚུལ་ལོ། ། དང་པོ་ནི།
འདོད་ན་དབང་པོ་མེད་པ་དང༌། ། སྒྲ་མེད་ཕྲ་རབ་རྡུལ་རྫས་བརྒྱད།། ལུས་དབང་ལྡན་ལ་རྫས་དགུའོ། ། དབང་པོ་གཞན་ལྡན་རྫས་བཅུའོ།། ¿༢༢¿ ཞེས་པ་སྟེ། འདུས་བྱས་རྣམས་མཚན་ཉིད་ཐ་དད་པ་བཞིན་དུ་ཐ་དད་པར་སྐྱེའམ་ལྷན་ཅིག་ཏུ་སྐྱེ་བ་ཡིན་ཅེ་ན། འདོད་ཁམས་ན་ལུས་སོགས་དབང་པོའི་རྡུལ་མེད་པ་དང་སྒྲ་རྡུལ་ཡང་མེད་པའི་རྡུལ་ཕྲ་རབ་བསགས་པའི་གོང་བུ་ཆུང་ཤོས་གཅིག་ལ་རྡུལ་རྫས་བརྒྱད་དང་ལྷན་ཅིག་ཏུ་སྐྱེ་སྟེ། འབྱུང་བ་བཞི་དང་འབྱུང་འགྱུར་བཞི་ངེས་པར་ཡོད་པའི་ཕྱིར། ལུས་དབང་དང་ལྡན་པ་ལ་དེ་དང་རྫས་དགུ་དང་ལྷན་ཅིག་ཏུ་སྐྱེའོ། ། མིག་སོགས་དབང་པོ་གཞན་ལྡན་པ་ལ་དེ་དང་རྫས་བཅུ་དང་ལྷན་ཅིག་ཏུ་སྐྱེའོ།།
དེ་བཞིན་དུ་གཟུགས་ཁམས་ན་དྲི་རོ་མེད་པས། གཟུགས་ན་དབང་པོ་མེད་པ་  དང༌། ། སྒྲ་མེད་ཕྲ་རབ་རྡུལ་རྫས་དྲུག ། ལུས་དབང་ལྡན་ལ་རྫས་བདུན་ཏེ། ། དབང་པོ་གཞན་ལྡན་རྫས་བརྒྱད་དོ། ། ཞེས་སོ།། གཉིས་པ་གཟུགས་ཅན་མ་ཡིན་པའི་སྐྱེ་ཚུལ་ལ་གཉིས། བསྟན་པ། བཤད་པའོ།།  དང་པོ་ནི།
སེམས་དང་སེམས་བྱུང་ངེས་ལྷན་ཅིག། ཐམས་ཅད་འདུས་བྱས་མཚན་ཉིད་དང༌།། ཐོབ་པའམ་་་་་་་་་༌།། ཅེས་པ་སྟེ། སེམས་དང་སེམས་བྱུང་དག་ནི་ངེས་པར་ལྷན་ཅིག་ཏུ་སྐྱེ་སྟེ། དེ་གཉིས་ཕན་ཚུན་ལྷན་ཅིག་འབྱུང་རྒྱུ་ཡིན་པའི་ཕྱིར་གྲུབ་སྟེ། མདོ་ལས། སེམས་ལས་བྱུང་བ་མེད་པ་ཡི། ། སེམས་ནི་ནམ་ཡང་མི་འབྱུང་སྟེ།། ཉི་མ་དང་ནི་འོད་ཟེར་བཞིན། །
དེས་ན་དེ་དག་ལྷན་ཅིག་འབྱུང༌། ། ཞེས་སོ།། སྤྱིར་གཟུགས་སེམས་སེམས་བྱུང་ལྡན་མིན་འདུ་བྱེད་དེ་འདུས་བྱས་ཐམས་ཅད་ནི་རང་འདུས་བྱས་སུ་མཚོན་པའི་མཚན་ཉིད་སྐྱེ་སོགས་བཞི་དང་ལྷན་ཅིག་ཏུ་འབྱུང་བ་དང༌། ཐོབ་བྱའི་ཆོས་རང་རྒྱུད་དུ་གཏོགས་པའི་ཆོས་ད་ལྟ་བ་དེ་དང་ཐོབ་པ་གཉིས་ལྷན་ཅིག་ཏུ་སྐྱེ་ཏེ། འདས་མ་འོངས་རྣམས་ལ་མ་ཁྱབ་སྟེ། ཐོབ་བྱའི་ཆོས་འདས་པ་ལྟ་བུ་ལའང་ཐོབ་པ་འདས་པ་སོགས་གསུམ་རེ་ཡོད་པའི་ཕྱིར། འམ་གྱི་སྒྲ་རྣམ་བརྟག་གི་དོན་ཏེ། འགོག་པ་གཉིས་ལ་ཐོབ་པ་ཡོད་ཀྱང་དེ་གཉིས་ལ་སྐྱེ་བ་མེད་པས་ལྷན་ཅིག་ཏུ་སྐྱེ་བ་མི་རུང་སྟེ། འདུས་མ་བྱས་ཡིན་པའི་ཕྱིར་རོ།། གཉིས་པ་བཤད་པ་ལ་གཉིས།
མཚུངས་ལྡན་དང༌། མཚུངས་ལྡན་མ་ཡིན་པའི་སྐྱེ་ཚུལ་ལོ། ། དང་པོ་ལ་གཉིས། མདོར་བསྟན་པ། རྒྱས་པར་བཤད་པའོ། ། དང་པོ་ནི། ་་་་་་་་ སེམས་བྱུང་རྣམ་ལྔ་སྟེ།། ས་མང་ལ་སོགས་ཐ་དད་ཕྱིར།། ¿༢༣¿ ཅེས་པ་སྟེ། སེམས་དང་ལྷན་ཅིག་ཏུ་སྐྱེ་བར་བཤད་པའི་སེམས་བྱུང་དེ་ལ་དུ་ཡོད་ཅེ་ན།
སེམས་བྱུང་དེ་ལ་སྡེ་ཚན་རྣམ་པ་ལྔ་སྟེ། སེམས་ཀྱི་ས་མང་ལ་སོགས་པ་ཐ་དད་པར་ཡོད་པའི་ཕྱིར། གཉིས་པ་རྒྱས་པར་བཤད་པ་ལ་བཞི། ས་མང་ལྔའི་དབྱེ་བ། སེམས་གང་གི་འཁོར་དུ་སེམས་བྱུང་གང་བྱུང་བ། འདྲ་བ་ལྟ་བུའི་ཁྱད་པར། མིང་གི་རྣམ་གྲངས་བསྟན་པའོ།། དང་པོ་ལ་ལྔ། སེམས་ཀྱི་ས་མང༌། དགེ་བའི་ས་མང༌།
ཉོན་མོངས་ཆེན་པོའི་ས་མང༌། མི་དགེ་བའི་ས་མང༌། ཉོན་མོངས་ཆུང་ངུའི་ས་པ་བཅས་བཤད་པའོ། ། དང་པོ་ནི། ཚོར་དང་སེམས་པ་འདུ་ཤེས་དང༌། ། འདུན་དང་རེག་དང་བློ་གྲོས་དྲན།། ཡིད་ལ་བྱེད་དང་མོས་པ་དང༌། ། ཏིང་ངེ་འཛིན་སེམས་ཐམས་ཅད་ལ།། ¿༢༤¿ ཞེས་པ་སྟེ། བདེ་སྡུག་བར་མ་ཉམས་སུ་མྱོང་བའི་ངོ་བོར་གྱུར་པ་ཚོར་བ་དང༌།
སེམས་པ་ནི་ཁབ་ལེན་གྱི་ལྕགས་འདུ་བ་ལྟར་སེམས་ཡུལ་ལ་གཡོ་བར་བྱེད་པ། འདུ་ཤེས་ནི་ཡུལ་སོ་སོར་སྤུ་རིས་ཕྱེ་ནས་མཚན་མར་འཛིན་པ་དང༌། འདུན་པ་ནི་དམིགས་ཡུལ་ཐོབ་པར་བྱེད་འདོད་པའམ་ཡུལ་དོན་དུ་གཉེར་བའི་འདོད་པ་དང༌། རེག་པ་ནི་ཡུལ་དབང་ཤེས་གསུམ་འདུས་ནས་བདེ་སྡུག་བར་མའི་འགྱུར་བ་བསྐྱེད་པ་དང༌། བློ་གྲོས་ནི་ཆོས་རབ་ཏུ་རྣམ་པར་འབྱེད་པའི་ཤེས་རབ་དང༌། དྲན་པ་སྟེ་དམིགས་པ་མི་བརྗེད་པར་འཛིན་པ། ཡིད་ལ་བྱེད་པ་ནི་དམིགས་པ་ལ་སེམས་གཏོད་ཅིང་འཇུག་པའམ་རེག་པ་དེ་གནས་པའི་རྟེན་བྱེད་པ་དང༌། མོས་པ་ནི་དམིགས་པ་ལ་ཡོན་ཏན་དུ་འཛིན་པ་སྟེ་འདུན་པའི་རྟེན་བྱེད་པ་དང༌། ཏིང་ངེ་འཛིན་ནི་སེམས་རྩེ་གཅིག་པར་བྱེད་པ་སྟེ་ཡིད་བྱེད་དེ་མི་གཡོ་བར་གནས་པར་བྱེད་པ་རྣམས་སེམས་ཀྱི་ས་མང་པོ་པ་ཡིན་ཏེ་སེམས་ཐམས་ཅད་ལ་འཁོར་དུ་འབྱུང་བའི་སེམས་བྱུང་ཡིན་པའི་ཕྱིར། གཉིས་པ་དགེ་བའི་ས་མང་ནི།
དད་དང་བག་ཡོད་ཤིན་ཏུ་སྦྱངས། ། བཏང་སྙོམས་ངོ་ཚ་ཤེས་ཁྲེལ་ཡོད།། རྩ་བ་གཉིས་རྣམ་མི་འཚེ་དང༌། ། བརྩོན་འགྲུས་རྟག་ཏུ་དགེ་ལ་འབྱུང༌།། ¿༢༥¿ ཞེས་པ་སྟེ། དད་པ་ནི། རྩ་ཉོན་དང་ཉེ་ཉོན་གྱི་རྙོག་པ་དང་བྲལ་བའི་སེམས་དང་བ་དང༌། བག་ཡོད་ནི། དགེ་ཆོས་ལ་གཅེས་སྤྲས་སུ་བྱེད་པ། ཤིན་ཏུ་སྦྱངས་ཏེ་སེམས་ལས་སུ་རུང་བས་དམིགས་པ་ལ་གཏད་བཟོད་པ།
བཏང་སྙོམས་ནི། སྤྱིར་ཚོར་བ་ཚད་མེད་འདུ་བྱེད་གསུམ་ལས་འདིར་ཕྱི་མ་སྟེ། སེམས་བྱིང་རྒོད་དང་བྲལ་བར་ལྷུན་གྲུབ་ཏུ་འབྱུང་བ། ངོ་ཚ་ཤེས་པ་དང་ཁྲེལ་ཡོད་པ་ནི། ལུས་ངག་གི་ཉེས་སྤྱོད་སྡོམ་པ་སྟེ་འོག་ཏུ་འཆད། རྩ་བ་གཉིས་ནི་འདོད་ཆགས་མེད་པ་དང་ཞེ་སྡང་མེད་པའི་དགེ་རྩ་གཉིས་ཡིན་ཏེ། རང་ཡུལ་ལ་རང་སྟོབས་ཀྱིས་ཆགས་སྡང་མེད་པའི་རྣམ་པར་འཇུག་པའི་བློའོ།།  རྣམ་པར་མི་འཚེ་བ་ནི། གཞན་ལ་ཐོ་མི་འཚམས་པ་སྟེ་གནོད་མི་བསྐྱལ་བ་དང༌། བརྩོན་འགྲུས་ནི།
དགེ་བའི་བྱ་བ་ལ་སེམས་སྤྲོ་བ་སྟེ་འདི་དག་དགེ་བའི་ས་མང་པོ་པ་ཡིན་ཏེ། རྟག་ཏུ་དགེ་སེམས་ཐམས་ཅད་ལ་འཁོར་དུ་འབྱུང་བའི་ཕྱིར། གསུམ་པ་ཉོན་མོངས་ཆེན་པོའི་ས་མང་ནི། རྨོངས་དང་བག་མེད་ལེ་ལོ་དང༌། ། མ་དད་པ་དང་རྨུགས་དང་རྒོད།། ཉོན་མོངས་ཅན་ལ་རྟག་ཏུ་འབྱུང༌།། ཞེས་པ་སྟེ། རྨོངས་པ་ནི། ཤེས་རབ་ཀྱི་མི་མཐུན་ཕྱོགས་མ་རིག་པ་དང༌། བག་མེད་ནི།
བག་ཡོད་ཀྱི་མི་མཐུན་ཕྱོགས་དགེ་བའི་ཆོས་མི་སྒོམ་པ། ལེ་ལོ་ནི། བརྩོན་འགྲུས་ཀྱི་མི་མཐུན་ཕྱོགས་དགེ་བ་ལ་མི་སྤྲོ་བ་དང༌། མ་དད་པ་ནི། དད་པའི་མི་མཐུན་ཕྱོགས་སེམས་ཉོན་མོངས་པས་རྙོག་པ་ཅན་དང༌། རྨུགས་པ་ནི། སེམས་བློང་བློང་པོར་བྱེད་པའི་ལས་སུ་མི་རུང་བ་དང༌། རྒོད་པ་ནི། སེམས་མ་ཞི་བའི་རྣམ་པ་ཅན་དམིགས་པ་ལས་གཞན་དུ་འཕྲོ་བ་སྟེ་དེ་དག་ནི་ཉོན་མོངས་ཆེན་པོའི་ས་མང་པོ་པ་ཡིན་ཏེ། སེམས་ཉོན་མོངས་ཅན་ལ་རྟག་ཏུ་འཁོར་དུ་འབྱུང་བའི་ཕྱིར།
བཞི་པ་མི་དགེ་བའི་ས་མང་ནི། མི་དགེ་ལ་ནི་ཁྲེལ་མེད་དང༌།། ¿༢༦¿ ངོ་ཚ་མེད་པའོ་་་་་་་་་་་་་་་་་་་༌།། ཞེས་པ་སྟེ། མི་དགེ་བའི་སེམས་ལ་ནི་ཁྲེལ་མེད་དང་ངོ་ཚ་མེད་པ་གཉིས་འཁོར་དུ་འབྱུང་བའོ། ། མི་དགེ་བའི་ས་མང་ཡིན་པའི་ཕྱིར། འོག་ཏུ་འཆད་དོ།། ལྔ་པ་ཉོན་མོངས་ཆུང་ངུའི་ས་པ་བཤད་པ་ནི། ་་་་་་་་་་་་ ཁྲོ་བ་དང༌། ། འཁོན་དུ་འཛིན་དང་གཡོ་དང་ནི།།
ཕྲག་དོག་འཚིག་འཆབ་སེར་སྣ་དང༌། ། སྒྱུ་དང་རྒྱགས་དང་རྣམ་འཚེ་ནི།། ¿༢༧¿ ཉོན་མོངས་ཆུང་ངུའི་ས་པ་རྣམས།། ཞེས་པ་སྟེ། ཁྲོ་བ་ནི། སེམས་ཁོང་ནས་འཁྲུག་སྟེ་མནར་སེམས་པ་དང༌། ཁོན་དུ་འཛིན་པ་ནི། ཁྲོས་པའི་འོག་ཏུ་སེམས་ལ་མདུད་པར་འཛིན་པ་དང༌། གཡོ་སྟེ་སེམས་གྱ་གྱུ་ཅན་དྲང་པོ་མ་ཡིན་པ་དང་ནི་ཕྲག་དོག་སྟེ་གཞན་གྱི་ཕུན་སུམ་ཚོགས་པ་ལ་མི་བཟོད་པ། འཚིག་པ་སྟེ་སྡིག་ལྟ་མི་གཏོང་བར་དམ་དུ་འཛིན་པ།
འཆབ་པ་ནི། ཉེས་པ་སྦེད་པར་བྱེད་པ། སེར་སྣ་ནི། ཆོས་དང་ཟང་ཟིང་གཞན་ལ་མི་གཏོང་བར་དེ་དང་འགལ་བའི་རྣམ་པ་དང༌། སྒྱུ་ནི། རྙེད་བཀུར་འཚོགས་ནས་ཡོན་ཏན་མེད་བཞིན་དུ་ཡོད་པར་འཆོས་པ་དང༌། རྒྱགས་ནི། འོག་ཏུ་སྟོན་པ་ལྟར་དང༌། རྣམ་པར་འཚེ་བར་གཞན་སྡུག་བསྔལ་བར་འདོད་པ་སྟེ་ཐོ་འཚམ་པའི་རྣམ་པ་དང་དེ་དག་ནི་ཉོན་མོངས་ཆུང་ངུའི་ས་པ་རྣམས་ཏེ། སྤང་བྱ་རིས་དང༌།
འབྱུང་ས་རྟེན། མཚུངས་ལྡན་གྲོགས་གསུམ་གྱི་སྒོ་ནས་ཆུང་བ་སྟེ། རིམ་པ་ལྟར་རིས་སྒོམ་སྤང་དང༌། རྟེན་ཡིད་ཤེས་དང༌། གྲོགས་མ་རིག་པ་ཙམ་དང་མཚུངས་པའི་ཕྱིར། དེས་ན་སྡེ་ཚན་ལྔ་ལས་འབྱུང་བ་སེམས་བྱུང་སོ་བརྒྱད་དུ་ངེས་པ་ཡིན་ན། འདིར་མ་ངེས་པ་ཡོད་དམ་ཅེ་ན། དབྱིག་བཤེས་ཀྱིས། རྟོག་དང་དཔྱོད་དང་འགྱོད་པ་དང༌། ། གཉིད་དང་ཁོང་ཁྲོ་ཆགས་རྣམས་དང༌།།
ང་རྒྱལ་ཐེ་ཚོམ་ཞེས་བྱ་བ། ། བརྒྱད་ནི་ངེས་པ་མིན་པར་བཤད། ། ཅེས་དང༌། ཡང༌། མངོན་པ་གོང་མར་གསུངས་པའི་དགེ་བའི་ནང་ནས་གཏི་མུག་མེད་པ་དང༌། རྩ་ཉོན་དུ་ལྟ་བ་དང་ཉེ་ཉོན་དུ་ཤེས་བཞིན་མིན་གསུམ་ནི་ཤེས་རབ་ཀྱི་ཆ་ལ་བཏགས་པ་དང༌། ཉེ་ཉོན་དུ་རྣམ་གཡེང་ཏིང་ངེ་འཛིན་གྱི་ཆ་དང༌། བརྗེད་ངས་དྲན་པའི་ཆ་ལ་བཏགས་པས་དེས་ན་འདིར་རྫས་ཡོད་ཁོ་ན་འཆད་པའི་སྐབས་བཏགས་ཡོད་མ་བཤད་ཀྱང་འགལ་བ་མེད་པར་ཀར་ཊཱིཀ་ལས་བཤད། གཉིས་པ་སེམས་གང་གི་འཁོར་དུ་སེམས་བྱུང་གང་བྱུང་བ་ལ་གཉིས། འདོད་སེམས་ཀྱི་འཁོར་དུ་སེམས་བྱུང་གང་ཡོད་པ།
ཁམས་གོང་མ་ན་གོང་ཡོད་པའོ། ། དང་པོ་ལ་བཞི། དགེ་སེམས། མི་དགེ་བའི་སེམས། ལུང་མ་བསྟན་གྱི་འཁོར་དུ་གང་ཡོད་པ། གཉིད་གསལ་བྱེད་དུ་སྦྱར་བའོ། ། དང་པོ་ནི། འདོད་པའི་དགེ་བའི་སེམས་ལ་ནི། ། རྟོག་དང་དཔྱོད་དང་བཅས་པའི་ཕྱིར།། སེམས་ལས་བྱུང་བ་ཉི་ཤུ་གཉིས། །
ལ་ལ་དག་ཏུ་འགྱོད་པ་བསྣན།། ¿༢༨¿ ཅེས་པ་སྟེ། འདོད་པའི་དགེ་བའི་སེམས་ལ་ནི། སེམས་ཡིན་པས་སེམས་ཀྱི་ས་མང་བཅུ་དང༌། དགེ་སེམས་ཡིན་པས་དགེ་བའི་ས་མང་བཅུ་དང༌། འདོད་སེམས་ཡིན་པས་རྟོག་པ་དང་དཔྱོད་པ་དང་བཅས་པ་འབྱུང་བའི་ཕྱིར་སེམས་ལས་བྱུང་བ་ཉི་ཤུ་རྩ་གཉིས་ཡོད་དོ། ། འདོད་པའི་དགེ་སེམས་ལ་ལ་དག་ཏུ་ལྷན་ཅིག་ཏུ་འགྱོད་པའང་ཡོད་པས་དེ་བསྣན་ལས་ཉེར་གསུམ་དུ་འགྱུར་རོ།། གཉིས་པ་མི་དགེ་བའི་སེམས་ནི། མི་དགེ་བ་ནི་མ་འདྲེས་དང༌། ། ལྟ་དང་ལྡན་ལའང་ཉི་ཤུ་འབྱུང༌།།
ཉོན་མོངས་བཞི་དང་ཁྲོ་སོགས་དང༌། ། འགྱོད་པ་དང་ནི་ཉི་ཤུ་གཅིག། ¿༢༩¿ ཅེས་པ་སྟེ། མི་དགེ་བའི་སེམས་ལ་ནི་མ་འདྲེས་པའི་མ་རིག་པ་དང་མཚུངས་པར་ལྡན་པའམ། ལྟ་བ་ཕྱི་མ་གསུམ་དང་མཚུངས་པར་ལྡན་པ་ལའང་སེམས་བྱུང་ཉི་ཤུ་འབྱུང་སྟེ། སྡེ་ཚན་དང་པོ་དང༌། གསུམ་པ་དང༌། བཞི་པ་དང༌། རྟོག་དཔྱོད་བཅས་འབྱུང་བའི་ཕྱིར་མ་འདྲེས་པ་ནི་སེམས་གང་ལ་མ་རིག་པ་འབའ་ཞིག་ཡོད་ཀྱི་འདོད་ཆགས་སོགས་གཞན་མེད་པའོ། ། འདོད་ཆགས་ཁོང་ཁྲོ་ང་རྒྱལ་ཐེ་ཚོམ་སྟེ་ཉོན་མོངས་ལྷག་མ་བཞི་དང་ཁྲོ་སོགས་བཅུ་དང་འགྱོད་པ་དང་བཅས་པའི་སེམས་ལ་ནི་ཉི་ཤུ་གཅིག་འབྱུང་སྟེ།
སྔར་གྱི་ཉི་ཤུའི་སྟེང་དུ་རང་རང་བསྣན་པའོ།། གསུམ་པ་ལུང་མ་བསྟན་གྱི་འཁོར་དུ་གང་ཡོད་པ་ནི། བསྒྲིབས་ལ་བཅོ་བརྒྱད་ལུང་མ་བསྟན། ། གཞན་ལ་བཅུ་གཉིས་དག་ཏུ་འདོད།། ཅེས་པ་སྟེ། ལྟ་བ་དང་པོ་གཉིས་དང་མཚུངས་ལྡན་གྱི་བསྒྲིབས་ལ་ལུང་དུ་མ་བསྟན་པའི་སེམས་ལ་སེམས་བྱུང་བཅོ་བརྒྱད་འབྱུང་སྟེ། སྡེ་ཚན་དང་པོ་དང་གསུམ་པ་དང་རྟོག་དཔྱོད་བཅས་སོ། ། བསྒྲིབས་ལུང་མ་བསྟན་ལས་གཞན་མ་བསྒྲིབས་ལུང་མ་བསྟན་པའི་སེམས་ལ་སེམས་བྱུང་བཅུ་གཉིས་དག་ཏུ་འབྱུང་བར་འདོད་དེ། སེམས་ཀྱི་ས་མང་དང་རྟོག་དཔྱོད་བཅས་འབྱུང་བའི་ཕྱིར། བཞི་པ་གཉིད་གསལ་བྱེད་དུ་སྦྱར་བ་ནི།
གཉིད་ནི་ཀུན་ལ་མི་འགལ་ཕྱིར། ། གང་ལ་ཡོད་པ་དེ་བསྣན་ནོ།། ¿༣༠¿ ཞེས་པ་སྟེ། གཉིད་ནི་དགེ་མི་དགེ་ལུང་མ་བསྟན་ཀུན་ལ་འཁོར་དུ་འབྱུང་བ་མི་འགལ་བའི་ཕྱིར། གཙོ་སེམས་གང་ལ་གཉིད་ཡོད་པ་དེ་ལ་དེ་བསྣན་ནོ།། ཇི་ལྟར་ན། གཉིད་བཅས་དགེ་བའི་སེམས་ལ་ནི། ། རྟོག་དང་དཔྱོད་དང་བཅས་པའི་ཕྱིར། ། སེམས་ལས་བྱུང་བ་ཉི་ཤུ་གསུམ། ། ལ་ལ་དག་ཏུ་འགྱོད་པ་བསྣན། །
མི་དགེ་ལ་ནི་མ་འདྲེས་དང༌། ། ལྟ་དང་ལྡན་ལའང་ཉི་ཤུ་གཅིག ། ཉོན་མོངས་བཞི་དང་ཁྲོ་སོགས་དང༌། ། འགྱོད་པ་དང་ནི་ཉི་ཤུ་གཉིས། ། བསྒྲིབས་ལ་བཅུ་དགུ་ལུང་མ་བསྟན།།
 གཞན་ལ་བཅུ་གསུམ་དག་ཏུ་འདོད། ། ཅེས་སྦྱར་རོ།། གཉིས་པ་ཁམས་གོང་མ་ན་གོང་ཡོད་པ་ནི། དེ་ལས་འགྱོད་གཉིད་མི་དགེ་རྣམས། ། བསམ་གཏན་དང་པོ་དག་ན་མེད།།
རྟོག་པའང་བསམ་གཏན་ཁྱད་པར་ཅན། ། དེ་ཡི་གོང་ན་དཔྱོད་པ་ཡང༌།། ¿༣༡¿ ཞེས་པ་སྟེ། འདོད་པ་ན་ཡོད་པ་དེ་དག་ལས་འགྱོད་པ་དང་གཉིད་དང༌། མི་དགེ་བའི་སེམས་བྱུང་རྣམས་ལས་གཡོ་སྒྱུ་རྒྱགས་གསུམ་མ་གཏོགས་པ་ཁྲོ་བ་སོགས་བདུན་  དང༌། ངོ་ཚ་མེད་པ་དང༌། ཁྲེལ་མེད་པ་རྣམས་བསམ་གཏན་དང་པོ་དག་ན་མེད་དེ། འགྱོད་པ་ནི་ཡིད་མི་བདེ་བ་དང་མཚུངས་ལྡན་ཡིན་པས་དེ་སྤངས་ཟིན་པ་དང༌། གཉིད་ཀྱང་མེད་དེ་སེམས་ནང་དུ་ཅུང་ཟད་སྡུད་པ་ན་ཏིང་ངེ་འཛིན་ལ་གནས་པ་དང༌། མི་དགེ་བའི་སེམས་བྱུང་རྣམས་ཀྱང་མེད་དེ།
དེ་དག་མ་སྤངས་ན་འདོད་པ་ལས་མི་འདའ་བའི་ཕྱིར། དེར་མ་ཟད་རྟོག་པའང་བསམ་གཏན་དང་པོའི་དངོས་གཞི་ཁྱད་པར་ཅན་ན་མེད་དེ། དེ་སྤངས་ཟིན་པའི་ཕྱིར། དེའི་གོང་མ་བསམ་གཏན་གཉིས་པ་ནས་སྲིད་རྩེའི་བར་དུ་དཔྱོད་པ་མེད་དེ། དེ་རྣམས་རྟོག་དཔྱོད་ལས་འདས་པ་ཡིན་པའི་ཕྱིར། ཡང་སྒྲས་གཡོ་སྒྱུ་ཡང་མེད་པར་བསྟན་ཏེ། གང་ལ་གཙོ་འཁོར་ཡོད་པ་དེར་གཙོ་བོས་འཁོར་རྣམས་བསྡུ་བའི་ཕྱིར་གཡོ་སྒྱུ་ཡོད་དེ། གཉིས་པ་ཡན་ཆད་ན་དེ་མེད་པའི་ཕྱིར་དང༌། གསུམ་པ་འདྲ་བ་ལྟ་བུའི་ཁྱད་པར་ནི། མ་གུས་ངོ་ཚ་མེད་ཁྲེལ་མེད། །
ཁ་ན་མ་ཐོ་འཇིགས་མི་ལྟ།། དགའ་དང་གུས་ཉིད་ངོ་ཚ་ཤེས། ། དེ་གཉིས་འདོད་དང་གཟུགས་དག་ན།། ¿༣༢¿རྟོག་དང་དཔྱོད་པ་རྩིང་ཞིབ་ཉིད། ། ང་རྒྱལ་ཁེངས་པ་རྒྱགས་པ་ནི། རང་གི་ཆོས་ལ་ཆགས་པ་ཡི། ། སེམས་ནི་ཡོངས་སུ་གཏུགས་པའོ།། ¿༣༣¿ ཞེས་པ་སྟེ། ངོ་ཚ་མེད་པ་དང་ཁྲེལ་མེད་པའི་ཁྱད་པར་ནི། ཡོན་ཏན་དང་ཡོན་ཏན་ཅན་ལ་མ་གུས་པ་ནི་ངོ་ཚ་མེད་པ་དང༌།
ཁྲེལ་མེད་པ་ནི་སྲོག་གཅོད་སོགས་ཁ་ན་མ་ཐོ་བ་ལ་འཇིགས་པར་མི་ལྟ་བ་དང༌། དེ་གཉིས་ལས་བཟློག་པ་ནི་ངོ་ཚ་ཤེས་པ་དང་ཁྲེལ་ཡོད་པའོ། ། དགའ་གུས་ཀྱི་ཁྱད་པར་ནི། དགའ་བ་དད་པ་དང༌། གུས་པ་ཉིད་ངོ་ཚ་ཤེས་པ་སྟེ། སྤྱིར་དགའ་བ་ལ་ཉོན་མོངས་ཅན་ཡིན་མིན་གཉིས། དགའ་དད་གཉིས་ལ་ཆོས་ལ་དམིགས་པའི་མུ་བཞི་དང༌། དགའ་གུས་གཉིས་ལ་གང་ཟག་ལ་དམིགས་པའི་མུ་བཞིའོ།། དེ་ལ་དང་པོ་དགའ་བ་ཡིན་ལ་དད་པ་མིན་པ་ནི། དགའ་བ་ཉོན་མོངས་ཅན་ལྟ་བུ་དང༌།
དད་པ་ཡིན་ལ་དགའ་བ་མིན་པ་ནི་སྡུག་ཀུན་ལ་དམིགས་པ་དང༌། གཉིས་ཀ་ཡིན་པ་ནི་འགོག་ལམ་ལ་དམིགས་པ་དང༌། གཉིས་ཀ་མིན་པ་ནི་དེ་ལས་གཞན་པའི་ཆོས་རྣམས་སོ།། གང་ཟག་ལ་ལྟོས་པ་དགའ་བ་ཡིན་ལ་གུས་པ་མིན་པ་ནི་བུ་དང་ཆུང་མ་སོགས་གཉེན་བཤེས་ལ་དགའ་བ་དང༌། གུས་པ་ཡིན་ལ་དགའ་བ་མིན་པ་ནི་གཞན་གྱི་བླ་མ་ལ་གུས་པ་དང༌། གཉིས་ཀ་ཡིན་པ་ནི་རང་གི་བླ་མ་ལ་གུས་པ་དང༌། གཉིས་ཀ་མིན་པ་ནི་རྣམ་པ་དེ་དག་ཏུ་མ་གཏོགས་པའོ། ། དགའ་བ་དང་གུས་པ་དེ་གཉིས་འདོད་པ་དང་གཟུགས་ཁམས་དག་ན་ཡོད་དེ། གང་ཟག་ཕན་ཚུན་ཡུལ་མ་ཡིན་པའི་ཕྱིར་གཟུགས་མེད་ན་མེད་དོ། ། རྟོག་པ་དང་དཔྱོད་པ་དག་ལ་ཁྱད་པར་ཡོད་དེ།
སེམས་བྱུང་རྩིང་བ་དང་ཞིབ་པའི་རྣམ་པ་ཅན་ཉིད་དོ།། སེམས་གཅིག་ཉིད་རྩིང་ཞིབ་གཉིས་འགལ་བའི་ཕྱིར་ཞེ་ན། སྐྱོན་མེད་དེ། དེ་ཉིད་ཀྱིས་ཧ་ཅང་སེམས་རྩིང་བ་དང་ཞིབ་པར་མི་བྱེད་པའི་ཕྱིར། དཔེར་ན་མར་གསར་ཆུ་གྲང་མོར་བཅུག་སྟེ་ཉི་མར་བཞག་པ་བཞིན་ནོ་ཟེར། མདོ་སྡེ་པས་ནི་དོན་གྱི་ངོ་བོ་བརྗོད་པ་དང༌། ཁྱད་པར་བརྗོད་པའི་ངག་ཀུན་ནས་སློང་བ་ལ་རྟོག་དཔྱོད་དུ་བཤད། ང་རྒྱལ་དང་རྒྱགས་པ་ལ་ཁྱད་པར་ཡོད་དེ། ང་རྒྱལ་ནི་ཕ་རོལ་པོ་དེ་ལས་རིགས་རུས་ཡོན་ཏན་སོགས་པ་དག་ལྷག་གོ་སྙམ་དུ་སེམས་ཁེངས་པར་བྱེད་པ་དང༌། རྒྱགས་པ་ནི་རང་གི་ཆོས་ཚེ་བསོད་དབང་ཐང་སོགས་ལ་ཆགས་པའི་སེམས་ནི་ཡོངས་སུ་གཏུགས་པ་སྟེ་ཟད་པར་བྱེད་པའོ།།
བཞི་པ་མིང་གི་རྣམ་གྲངས་བསྟན་པ་ནི། སེམས་དང་ཡིད་དང་རྣམ་ཤེས་ནི། ། དོན་གཅིག་སེམས་དང་སེམས་བྱུང་དང༌།། རྟེན་དང་དམིགས་དང་རྣམ་བཅས་དང༌། ། མཚུངས་པར་ལྡན་པའང་རྣམ་པ་ལྔ།། ¿༣༤¿ ཞེས་པ་སྟེ། མདོ་ལས། ¿སེམས་དང་ཡིད་དང་རྣམ་ཤེས་¿ཞེས་གསུངས་པ་དེ་དག་ནི་དོན་གཅིག་ཀྱང་ངེས་ཚིག་གི་ཁྱད་པར་ཡོད་དེ། དགེ་མི་དགེའི་ཁམས་དག་གིས་བསགས་པའམ་མངོན་པར་འདུ་བྱེད་པས་ན་སེམས་དང༌། ཡུལ་གཟུགས་སོགས་ཤེས་པས་ཡིད།
དམིགས་པ་རྣམ་པར་ཤེས་པས་རྣམ་ཤེས་དང༌། ཡང་ན་སེམས་ཁམས་བདུན། ཡིད་ཀྱི་སྐྱེ་མཆེད། རྣམ་ཤེས་ཀྱི་ཕུང་པོ་ཞེས་བསྟན་པའི་དོན་དུའོ་ཞེས་ཟེར། སེམས་ཡིད་རྣམ་ཤེས་གསུམ་དོན་གཅིག་ཡིན་པ་དེ་བཞིན་དུ་སེམས་དང་སེམས་བྱུང་དང་ཞེས་བསྟན་པ་དེ་དག་ཀྱང་བརྟེན་བཅས་དང༌། དམིགས་བཅས་དང༌། རྣམ་བཅས་དང༌། མཚུངས་པར་ལྡན་པ་རྣམས་དོན་གཅིག་པ་ཡིན་ཏེ། སེམས་སེམས་བྱུང་དེ་དག་རིམ་པ་ལྟར་དབང་པོ་ལ་བརྟེན་པ་དང༌། གཟུགས་སོགས་ལ་དམིགས་པ་  དང༌།
སྔོན་པོ་སོགས་ཀྱི་རྣམ་པ་བྱེ་བྲག་རེ་རེ་ནས་འཛིན་པ་དང༌། སེམས་སེམས་བྱུང་དེ་དག་ལྷན་ཅིག་ཏུ་འབྱུང་བའི་ཕྱིར་རོ། ། འང་སྒྲས་མཚུངས་པ་དེ་ལ་རྣམ་པ་ལྔ་ཡོད་དེ། རྟེན་དམིགས་པ་རྣམ་པ་དུས་རྫས་མཚུངས་པ་རྣམས་སོ། ། དེ་ལ་རྟེན་དམིགས་པ་རྣམ་པ་གསུམ་སྔ་མ་ལྟར་དང་དུས་སེམས་སེམས་བྱུང་སྐྱེ་འགག་མཚུངས་པ་དང༌། རྫས་སེམས་གཅིག་སྐྱེ་བ་ན་སེམས་བྱུང་རྣམས་ཀྱང་རེ་རེ་སྐྱེ་བ་ཡིན་ནོ།། གཉིས་པ་མཚུངས་ལྡན་མ་ཡིན་པའི་སྐྱེ་ཚུལ་ལ་གསུམ། བསྟན་པ། བཤད་པ། ཁྱད་པར་གྱི་ཆོས་གཞན་བསྟན་པས་མཇུག་བསྡུ་བའོ། །
དང་པོ་ནི། མི་ལྡན་པ་ཡི་འདུ་བྱེད་རྣམས། ། ཐོབ་དང་མ་ཐོབ་སྐལ་མཉམ་དང༌།། འདུ་ཤེས་མེད་སྙོམས་འཇུག་དག་དང༌། ། སྲོག་དང་མཚན་ཉིད་རྣམས་དང་ནི།། ¿༣༥¿ མིང་གི་ཚོགས་ལ་སོགས་པ་ཡང༌།། ཞེས་པ་སྟེ། མི་ལྡན་པ་ཡི་འདུ་བྱེད་རྣམས་འཆད་པ་ལ་བཅུ་བཞི་ཡོད་དེ། ཐོབ་པ་དང༌། མ་ཐོབ་པ་དང༌།
སྐལ་མཉམ་དང༌། འདུ་ཤེས་མེད་པ་དང༌། སྙོམས་པར་འཇུག་པ་གཉིས་དག་དང༌། སྲོག་དང༌། མཚན་ཉིད་རྣམས་དང་ནི་མིང་གི་ཚོགས་དང༌། ལ་སོགས་ཀྱི་སྒྲས་ཚིག་གི་ཚོགས་དང་ཡི་གེའི་ཚོགས་རྣམས་སུ་ཡོད་པའི་ཕྱིར། ཡང་སྒྲས་དགེ་འདུན་གྱི་དབྱེན་བཅས་སྡུད་པར་བཤད། སྒྲ་དོན་ནི། སེམས་དང་ལྡན་པ་མ་ཡིན་པའི་འདུ་བྱེད་ཡིན་པས་སོ།། གཉིས་པ་བཤད་པ་ལ་བདུན།
ཐོབ་མ་ཐོབ། སྐལ་མཉམ། འདུ་ཤེས་མེད་པ། སྙོམས་འཇུག ། སྲོག ། མཚན་ཉིད། མིང་སོགས་རྒྱས་པར་བཤད་པའོ། ། དང་པོ་ལ་གསུམ། ངོ་བོ་ངོས་བཟུང་བ། དེ་གང་གི་ཡིན་པ།
ཁྱད་པར་གྱི་ཆོས་སོ། ། དང་པོ་ནི། ཐོབ་པ་རྙེད་དང་ལྡན་པའོ།། ཞེས་པ་སྟེ། ལྡན་མིན་འདུ་བྱེད་ཀྱི་བྱེ་བྲག་ཐོབ་པ་ལ་དབྱེ་ན་གཉིས་ཏེ། རྙེད་པ་དང༌། ཐོབ་ནས་ལྡན་པའོ། ། དང་པོ་ལའང་མ་ཐོབ་པ་གསར་དུ་རྙེད་པ་དང༌། ཉམས་ནས་རྙེད་པ་སྟེ། དང་པོ་ནི།
ཟག་མེད་སྐད་གཅིག་དང་པོ་དང༌། ཕྱི་མ་ནི། འདོད་ཁམས་པས་ཁམས་གོང་མའི་སེམས་ཐོབ་པ་ལྟ་བུ་དེ་དེ་ཡིན་པའི་ཕྱིར། དེ་དག་ཀྱང་སྐད་ཅིག་གཉིས་པ་ཕན་ཆད་ནི་ཐོབ་ནས་ལྡན་པ་ཡིན་ནོ།། ཡང༌། སོ་སྐྱེ་ལ་སྲིད་རྩེའི་ཉོན་མོངས་ཡེ་ནས་ལྡན་ཏེ། དེ་མ་ཐོབ་ན་ལྡན་པར་མི་འགྱུར་བས་ཐོབ་ནས་ལྡན་པ་ཡིན་གྱི་རྙེད་པ་ནི་མ་ཡིན་ནོ་ཞེས་ཟེར། དེས་ན་སྔ་མ་སྐད་ཅིག་གཉིས་པ་ཕན་ཆད་ལྡན་པ་ལ་རྒྱུན་ལྡན་དང་སྲིད་རྩེའི་ཉོན་མོངས་ལ་ཡེ་ལྡན་ཞེས་པ་དང༌། དེར་མ་ཟད། གོང་གི་རྙེད་པ་དང་ཐོབ་ནས་ལྡན་པ་ཞེས་པ་ལའང་རྙེད་ཐོབ་དང༌།
ལྡན་ཐོབ་ཅེས་པའི་ཐ་སྙད་ཀྱང་མཛད། འདིར་ཐོབ་པ་སྤྱི་མིང་དང་རྙེད་ལྡན་དག་བྱེ་བྲག་གི་མིང་དུའང་འདོད་པར་བཤད། གཉིས་པ་དེ་གང་གི་ཡིན་པ་ནི། ཐོབ་དང་མ་ཐོབ་རང་རྒྱུད་དུ། ། གཏོགས་པ་རྣམས་ཀྱིའོ་འགོག་གཉིས་ཀྱི།། ¿༣༦¿ ཞེས་པ་སྟེ། ཐོབ་པ་དང་མ་ཐོབ་པ་དེ་དག་ནི་འདུས་བྱས་རང་རྒྱུད་དུ་གཏོགས་པ་རྣམས་ཀྱི་ཡིན་ཏེ། རྒྱུད་གཞན་གྱིས་བསྡུས་པ་དང་རྒྱུད་ཀྱིས་མ་བསྡུས་པ་རྣམས་ཀྱི་ནི་མ་ཡིན་པའོ། ། ཐམས་ཅད་དུ་ངེས་སོ་ཞེ་ན། འདུས་མ་བྱས་ལ་མ་ཁྱབ་སྟེ།
འགོག་པ་གཉིས་རྒྱུད་ཀྱིས་མ་བསྡུས་ཀྱང༌། དེ་གཉིས་ཀྱི་དགག་བྱ་རྒྱུད་དང་འབྲེལ་པས་ཐོབ་པ་དང་མ་ཐོབ་པ་ཡོད་དེ། དེ་ལ་བརྟགས་མིན་འགོག་སེམས་ཅན་ཐམས་ཅད་དང་ལྡན་ཏེ། བསྟན་བཅོས་ལས། ཟག་པ་མེད་པའི་ཆོས་རྣམས་དང་སུ་ཞིག་ལྡན་ཞེ་ན། སྨྲས་པ། སེམས་ཅན་ཐམས་ཅད་དོ་ཞེས་འབྱུང་བའི་ཕྱིར་རོ། ། བརྟག་འགོག་ནི་འཆིང་བ་ཀུན་ལྡན་སྡུག་བསྔལ་ཆོས་བཟོད་ལ་གནས་པ་མ་གཏོགས་པའི་འཕགས་པ་ཐམས་ཅད་དང་སོ་སྐྱེ་ཁ་ཅིག་ལའང་ལྡན་ཏེ། འདུས་མ་བྱས་ནམ་མཁའི་ཐོབ་པ་མེད་པ་ནི་རྟོགས་སླའོ།།  གང་ལ་ཐོབ་པ་མེད་པ་དེ་ལ་མ་ཐོབ་པའང་མེད་པ་ནི་གྲུབ་པའི་མཐའོ།།
གསུམ་པ་ཁྱད་པར་གྱི་ཆོས་ལ་གཉིས། ཐོབ་པའི་ཁྱད་ཆོས། མ་ཐོབ་པའི་ཁྱད་ཆོས་སོ། ། དང་པོ་ནི། དུས་གསུམ་པ་ཡི་རྣམ་པ་གསུམ། ། དགེ་ལ་སོགས་ཀྱི་དགེ་ལ་སོགས།། དེར་གཏོགས་རྣམས་ཀྱི་རང་ཁམས་པ། ། མ་གཏོགས་རྣམས་ཀྱི་རྣམ་པ་བཞི།། ¿༣༧¿ སློབ་དང་མི་སློབ་མིན་གྱི་གསུམ། ། སྤང་བྱ་མིན་པའི་རྣམ་གཉིས་འདོད།།
ལུང་བསྟན་མིན་ཐོབ་ལྷན་ཅིག་སྐྱེ། ། མངོན་ཤེས་སྤྲུལ་པ་མ་གཏོགས་པ།། ¿༣༨¿ བསྒྲིབས་པའི་གཟུགས་ཀྱིའང་འདོད་པ་ན། ། གཟུགས་ཀྱི་སྔར་ནི་སྐྱེ་བ་མེད།། ཅེས་པ་སྟེ། དུས་ཀྱི་ཁྱད་པར་ནི། དུས་གསུམ་པ་ཡི་ཐོབ་བྱའི་ཆོས་རྣམས་རེ་རེ་ལའང་ཐོབ་པ་འདས་མ་འོངས་ད་ལྟ་སྟེ་རྣམ་པ་གསུམ་རེ། ཐོབ་བྱའི་ཆོས་འདས་པ་ལ་དེ་སྔོན་ཐོབ་པ་སྐྱེས་ཟིན་པ་རྣམས་འདས་པ་དང༌། ཐོབ་པ་སྐྱེ་བཞིན་པ་འདི་ད་ལྟ་བ་དང༌། ད་ཕན་སྐྱེ་འགྱུར་རྣམས་ཐོབ་པ་མ་འོངས་པའོ། །
དུས་གཞན་གཉིས་ལའང་དེས་འགྲེས་སོ། ། ངོ་བོའི་ཁྱད་པར་ནི། ཐོབ་བྱའི་ཆོས་དགེ་བ་དང་མི་དགེ་བ་དང་ལུང་མ་བསྟན་ལ་སོགས་པ་གསུམ་གྱི་ཐོབ་པའང་དགེ་བ་ལ་སོགས་པ་གསུམ་ཡིན་ནོ།། ཁམས་ཀྱི་ཁྱད་པར་ནི། ཐོབ་བྱའི་ཆོས་ཁམས་གསུམ་པོ་དེར་གཏོགས་པ་རྣམས་ཀྱི་ཐོབ་པའང་རང་རང་གི་ཁམས་སུ་གཏོགས་པ་སྟེ། འདོད་པའི་རྟེན་ལ་འདོད་པའི་ཆོས་ཐོབ་ན་ཐོབ་པའང་འདོད་པ་དང༌། ཁམས་གོང་མ་གཉིས་ཀྱི་ཆོས་ཐོབ་ན་ཐོབ་པའང་དེ་གཉིས་སུ་གཏོགས་པ་དང༌། གཟུགས་ཀྱི་རྟེན་ལའང་དེ་བཞིན་ཏེ། དེའི་འདོད་པའི་ཆོས་ནི་སྤྲུལ་སེམས་སོ། ། གཟུགས་མེད་ཀྱི་རྟེན་ལ་ཁམས་འོག་མའི་ཐོབ་པ་ནི་མེད་དེ།
ཐོབ་བྱའི་ཆོས་ཁམས་སུམ་གཏོགས་པ་འགོག་པ་གཉིས་དང་ལམ་བདེན་རྣམས་ཀྱི་ཐོབ་པ་ནི་རྣམ་པ་བཞི་སྟེ། ཁམས་སུ་གཏོགས་པ་གསུམ་དང་མ་གཏོགས་པ་གཅིག་ཡོད་པའི་ཕྱིར། བརྟག་མིན་འགོག་པའི་ཐོབ་པ་ཁམས་གསུམ་པ་ཅན་དང༌། བརྟག་འགོག་འཇིག་རྟེན་པའི་ལམ་གྱིས་ཐོབ་པ་ཁམས་གོང་མ་གཉིས་སུ་གཏོགས་ཏེ་ཟག་བཅས་ཡིན་པའི་ཕྱིར། འདས་ལམ་གྱིས་ཐོབ་པའི་བརྟག་འགོག་དང་ལམ་བདེན་གྱི་ཐོབ་པ་ནི་ཁམས་སུ་མ་གཏོགས་སོ།། སློབ་མི་སློབ་ཀྱི་ཁྱད་པར་ནི། སློབ་ལམ་གྱི་ཐོབ་པ་སློབ་པ་དང་མི་སློབ་ལམ་གྱི་ཐོབ་པ་མི་སློབ་པ་ཡིན་ཏེ། དེ་གཉིས་ཀ་མིན་པ་ནི་འགོག་པར་གཉིས་དང་ཟག་བཅས་ཀྱི་ཆོས་རྣམས་ཡིན་ལ། དེའི་ཐོབ་པ་ནི་རྣམ་པ་གསུམ་སྟེ། བརྟག་འགོག་སློབ་ལམ་གྱི་བྲལ་ཐོབ་སློབ་པ་དང༌།
མི་སློབ་ལམ་གྱི་བྲལ་ཐོབ་མི་སློབ་པ་དང༌། འདིའི་ཐོབ་པ་སློབ་པ་རྡོར་ཏིང་གིས་ཀྱང་ཐོབ་མོད། འོན་ཀྱང་རྣམ་གྲོལ་ཟད་ཤེས་དེས་བྲལ་ཐོབ་དེའི་བརྟེན་བྱེད་པའི་དོན་དུ་ཡིན་པར་བཤད། བརྟག་འགོག་འཇིག་རྟེན་པའི་ཐོབ་པ་དང༌། བརྟག་མིན་འགོག་པའི་ཐོབ་པ་  དང༌། ཟག་བཅས་ཀྱི་ཆོས་རྣམས་ཀྱི་ཐོབ་པ་ནི་སློབ་མི་སློབ་གཉིས་ཀ་མིན་པའོ།། སྤང་བྱ་ཡིན་མིན་གྱི་ཁྱད་པར་ནི། མཐོང་སྤང་གི་ཐོབ་པར་མཐོང་སྤང་དང་སྒོམ་སྤང་གི་ཐོབ་པ་སྒོམ་སྤང་དང༌། སྤང་བྱ་མིན་པའི་ཆོས་ཟག་མེད་ཀྱི་ཐོབ་པ་ནི་སྒོམ་སྤང་དང་སྤང་བྱ་མ་ཡིན་པ་རྣམ་པ་གཉིས་སུ་འདོད་དེ། བརྟག་མིན་འགོག་དང་བརྟག་འགོག་འཇིག་རྟེན་པའི་ལམ་གྱིས་ཐོབ་པ་ནི་སྒོམ་སྤང་དང༌།
འདས་ལམ་གྱིས་ཐོབ་པའི་བརྟག་འགོག་དང་ལམ་བདེན་གྱི་ཐོབ་པ་ནི་སྤང་བྱ་མ་ཡིན་པའོ།། དུས་ཀྱི་ཁྱད་པར་ནི། དུས་གསུམ་པ་ཡི་རྣམ་པ་གསུམ། ། ཅེས་བསྟན་ན་ཐོབ་པ་དེ་དུས་གསུམ་པ་ཁོ་ནར་ངེས་སམ་ཞེ་ན། དེའི་དམིགས་བསལ་ནི། མ་བསྒྲིབས་ལ་ལུང་དུ་བསྟན་པ་མིན་པའི་ཐོབ་པ་ནི་ཐོབ་བྱའི་ཆོས་དེ་དང་ལྷན་ཅིག་ཏུ་སྐྱེའི་སྔ་ཕྱིར་སྐྱེ་བ་མེད་དེ། སྟོབས་ཆུང་བའི་ཕྱིར་དང༌། འོན་ཏེ་ལྷའི་མིག་དང༌། རྣའི་མངོན་ཤེས་གཉིས་དང༌། སྤྲུལ་པའི་སེམས་མ་གཏོགས་པ་སྟེ་དེ་དག་གི་ཐོབ་པ་དུས་གསུམ་དུ་སྐྱེ་བ་ཡོད་དེ།
སྦྱོར་བའི་ཁྱད་པར་གྱིས་གྲུབ་པས་སྟོབས་དང་ལྡན་པའི་ཕྱིར། དེར་མ་ཟད་བཟོ་གནས་དང་སྤྱོད་ལམ་ལ་ཤིན་ཏུ་གོམས་པ་དག་ཀྱང་དེ་བཞིན་ཏེ་རྒྱུ་མཚན་དེ་ཉིད་ཀྱིས་ཕྱིར་རོ།། ཡང༌། བསྒྲིབས་ལུང་མ་བསྟན་པའི་ནང་ཚན་རྣམ་པར་རིག་བྱེད་ཀྱི་གཟུགས་ཀྱི་ཐོབ་པའང་ལྷན་ཅིག་ཏུ་སྐྱེའི་སྔ་ཕྱིར་སྐྱེ་བ་མ་ཡིན་ཏེ། ཀུན་སློང་སྟོབས་ཆུང་བ་དང་བེམ་པོ་ཡིན་པའི་ཕྱིར། འདི་ནི་བསམ་གཏན་དང་པོ་ལས་ཁམས་གཞན་དུ་མེད་དོ། ། འདོད་པ་ན་དགེ་མི་དགེའི་རིག་བྱེད་དང་སྡོམ་སྡོམ་མིན་གྱི་རིག་མིན་གཟུགས་ཀྱི་ཐོབ་པ་སྔར་ནི་སྐྱེ་བ་མེད་དེ། སེམས་ཀྱི་རྗེས་འབྲང་མ་ཡིན་པའི་ཕྱིར། ལྷན་ཅིག་དང་ཕྱིས་སྐྱེ་བ་ནི་ལས་བསྟན་པར་འཆད་དོ།། གཉིས་པ་མ་ཐོབ་པའི་ཁྱད་ཆོས་ནི།
མ་ཐོབ་མ་བསྒྲིབས་ལུང་མ་བསྟན། ། འདས་མ་སྐྱེས་ཀྱི་དེ་རྣམ་གསུམ།། ¿༣༩¿ འདོད་སོགས་གཏོགས་དང་དྲི་མེད་ཀྱིའང༌། ། ལམ་མ་ཐོབ་པ་སོ་སོ་ཡི།། སྐྱེ་བོར་འདོད་དོ་དེ་ཐོབ་དང༌། ། ས་འཕོས་ནས་ནི་རྣམ་ཉམས་འགྱུར།། ¿༤༠¿ ཅེས་པ་སྟེ། མ་ཐོབ་པའི་ངོ་བོ་ནི་མ་བསྒྲིབས་ལུང་མ་བསྟན་ཡིན་ལ། ཉོན་མོངས་ཅན་དང་དགེ་བ་མིན་ཏེ་འདོད་ཆགས་དང་བྲལ་བ་དང༌། དགེ་རྩ་ཆད་པའི་གང་ཟག་དང་ལྡན་པའི་ཕྱིར།
དེའང་འདས་པ་དང་མ་སྐྱེས་པའི་ཆོས་ཀྱི་མ་ཐོབ་པ་དེ་ནི་ཐོབ་པ་དང་འདྲ་བར་དུས་རྣམ་པ་གསུམ་ཆར་ཅན་དང༌། ད་ལྟ་བའི་ཆོས་ལ་མ་ཐོབ་པ་ད་ལྟ་བ་མེད་དེ། ཐོབ་བྱའི་ཆོས་དེའི་ཐོབ་པ་དང་མ་ཐོབ་པ་ལྷན་ཅིག་ཏུ་སྐྱེ་མི་སྲིད་པའི་ཕྱིར། འདོད་པ་སོགས་ཁམས་གསུམ་དུ་གཏོགས་པའི་ཆོས་ཀྱི་མ་ཐོབ་པ་དང༌། དྲི་མེད་འགོག་ལམ་གཉིས་ཀྱི་མ་ཐོབ་པའང་ཁམས་གསུམ་པོ་དེར་གཏོགས་ཏེ། འདོད་པའི་རྟེན་ཅན་ལ་ཆོས་གང་གི་མ་ཐོབ་པ་སྐྱེས་ཀྱང་འདོད་པར་གཏོགས་པ་བཞིན་ནོ།། དེས་ན་ལམ་བདེན་གྱི་ཐོབ་པ་ལམ་བདེན་ཡིན་པ་བཞིན་དུ་ལམ་བདེན་གྱི་མ་ཐོབ་པའང་ལམ་བདེན་ཡིན་ནམ་ཞེ་ན་མིན་ཏེ། ལམ་བདེན་གྱི་མ་ཐོབ་པ་ནི་སོ་སོ་ཡི་སྐྱེ་བོར་འདོད་དོ། ། རྒྱུ་མཚན་ནི་བསྟན་བཅོས་ལས། ¿སོ་སོའི་སྐྱེ་བོ་ཉིད་གང་ཞེ་ན།
འཕགས་པའི་ཆོས་རྣམས་ཀྱི་མ་རྙེད་པའོ།། ¿ ཞེས་སོ། ། འཕགས་པའི་ཆོས་རྣམས་ཀྱི་མ་ཐོབ་པ་དེ་འཕགས་ཆོས་སྤྱིའི་མ་ཐོབ་པ་ལ་བྱེད་དམ་ཁ་ཡར་བའི་མ་ཐོབ་པ་ལ་བྱེད་ཅེ་ན། སྤྱིའི་མ་ཐོབ་པ་ལ་བྱེད་དེ་ཁ་ཡར་བ་ལ་འདོད་ན་ཧ་ཅང་ཐལ་ཏེ་ཉན་རང་གིས་སངས་རྒྱས་ཀྱི་ཆོས་མ་ཐོབ་པས་དེ་གཉིས་སོ་སྐྱེ་འདོད་དགོས་པའི་ཕྱིར། འོ་ན་སོ་སྐྱེ་དེ་གང་གིས་ཉམས་ཞེ་ན། ལམ་བདེན་དེ་ཐོབ་པ་དང༌། ས་གོང་འོག་ཏུ་འཕོས་ནས་ནི་རྣམ་པར་ཉམས་པར་འགྱུར་ཏེ། གཞན་དག་གི་ཡང་དེ་བཞིན་དུ་སྦྱར་  རོ། ། བཤད་མ་ཐག་པའི་ཐོབ་མ་ཐོབ་དག་ལའང་ཐོབ་པ་དང་མ་ཐོབ་པ་ཡོད་དམ་ཅེ་ན། གཉིས་ཀ་འདོད་དེ།
དེ་ལྟར་ན་ཐུག་མེད་དུ་ཐལ་བ་མ་ཡིན་ནམ་ཞེ་ན། མིན་ཏེ། ཆོས་བདག་ཉིད་གཏོགས་པར་གསུམ་སྐྱེ་སྟེ་ཆོས་དེ་དང་དེའི་ཐོབ་པ་དང་ཐོབ་པའི་ཐོབ་པའོ།། དེ་ལ་ཐོབ་པས་ནི་ཐོབ་བྱའི་ཆོས་དེ་དང་ཐོབ་པའི་ཐོབ་པ་ལྡན་ལ། ཐོབ་པའི་ཐོབ་པས་ནི་ཐོབ་པ་ཁོ་ན་ལྡན་པར་བྱེད་ལས་ཕན་ཚུན་ལྡན་པའི་ཕྱིར་རོ་ཞེས་དང༌། གཉིས་པ་སྐལ་མཉམ་ནི། སྐལ་མཉམ་སེམས་ཅན་འདྲ་བའོ།། ཞེས་པ་སྟེ། སྐལ་མཉམ་ནི་སེམས་ཅན་རྣམས་སྤྱོད་པ་བསམ་པ་རང་བཞིན་རྣམས་འདྲ་བར་བྱེད་པའི་རྫས་སོ། ། དབྱེ་ན་ཐ་མི་དད་པ་དང་དད་པའོ། །
དང་པོ་ནི། སེམས་ཅན་རྣམས་སེམས་ཅན་ཙམ་དུ་འདྲ་བར་བྱེད་པའི་རྫས་ཏེ། དེའང་སེམས་ཅན་རེ་རེ་ལ་སྐལ་མཉམ་གྱི་རྫས་རེ་རེ་ཡོད་པས་རྫས་ཐ་དད་ཀྱང་རིགས་གཅིག་པའི་དབང་གིས་ཐ་མི་དད་པར་བརྗོད་དོ། ། ཕྱི་མ་ནི། དགེ་ཚུལ་སློང་ལྷ་མི་སོགས་ནང་ཕན་ཚུན་འདྲ་བར་བྱེད་པའི་རྫས་ཞིག་གོ། གསུམ་པ་འདུ་ཤེས་མེད་པ་ནི། འདུ་ཤེས་མེད་པ་པ་འདུ་ཤེས།། མེད་པར་སེམས་དང་སེམས་བྱུང་རྣམས། ། འགོག་པའོ་རྣམ་སྨིན་དེ་འབྲས་ཆེ།། ¿༤༡¿ ཞེས་པ་སྟེ།
འདུ་ཤེས་མེད་པ་བ་ནི་འདུ་ཤེས་མེད་པའི་ལྷར་སྐྱེས་པའི་གང་ཟག་གི་རྒྱུད་ལ་སེམས་དང་སེམས་བྱུང་མ་འོངས་པ་རྣམས་འགོག་པར་བྱེད་པའི་རྫས་གང་ཡིན་པའོ། ། དུས་ཇི་ཙམ་ན། གདགས་པར་¿བསྐལ་བ་ཆེན་པོ་ལྔ་བརྒྱའོ་¿ཞེས་སོ།། འདུ་ཤེས་མེད་པའི་སྙོམས་འཇུག་བསྒོམས་པས་དེར་སྐྱེ་བའི་ཕྱིར་བྱུང་བ་གསུམ་ལས་དེ་ནི་རྣམ་སྨིན་གྱི་འབྲས་བུ་ཡིན་ནོ།། གང་དུ་གནས་ན་སེམས་ཅན་དེ་དག་འབྲས་བུ་ཆེ་བའི་ཕྱོགས་གཅིག་ཏུ་གནས་ཏེ་གནས་གཞན་མེད་པའི་ཕྱིར། དཔེར་ན། ཚངས་ཆེན་ཚངས་མདུན་ལས་གནས་རིས་གཞན་མིན་པ་བཞིན་ནོ། ། དེ་དག་ཀྱང་ཤི་འཕོས་ནས་འདོད་པར་སྐྱེ་སྟེ། དེའི་རྒྱུད་ལ་ལན་གྲངས་གཞན་ལ་མྱོང་འགྱུར་གྱི་ལས་ཡོད་པའི་ཕྱིར་རོ།། བཞི་པ་སྙོམས་འཇུག་ལ་གསུམ།
འདུ་ཤེས་མེད་པའི་སྙོམས་འཇུག ། འགོག་པའི་སྙོམས་འཇུག ། དེ་གཉིས་ཀྱི་རྟེན་ཐུན་མོང་དུ་བཤད་པའོ། ། དང་པོ་ནི། དེ་བཞིན་འདུ་ཤེས་མེད་སྙོམས་འཇུག། བསམ་གཏན་ཐ་མར་འབྱུང་འདོད་པས། ། དགེ་བའོ་སྐྱེས་ནས་མྱོང་འགྱུར་ཉིད། ¿༤༢¿ འཕགས་པའི་མ་ཡིན་དུས་གཅིག་འཐོབ།། ཅེས་པ་སྟེ། འདུ་ཤེས་མེད་པ་པ་དེ་བཞིན་དུ་འདུ་ཤེས་མེད་པའི་སྙོམས་འཇུག་དེའང་སེམས་སེམས་བྱུང་འགོག་པར་བྱེད་པའི་རྫས་སོ། །
དུས་ནི་མཉམ་པར་བཞག་ནས་མ་ལྡང་བར་དང༌། ས་ནི་བསམ་གཏན་ཐ་མ་སྟེ་བཞི་པར་གཏོགས་ཏེ། འདི་བསྒོམས་པས་འབྲས་བུ་ཆེ་བའི་ནང་དུ་སྐྱེ་བའི་ཕྱིར། ཀུན་སློང་ནི་འཁོར་བ་ལས་ངེས་པར་འབྱུང་སྟེ་ཐར་བར་འདོད་པས་ཡིན་ཏེ། འདུ་ཤེས་མེད་པ་ལ་ཐར་པ་དང་དེ་ཐོབ་བྱེད་ཀྱི་སྙོམས་འཇུག་ལ་ལམ་དུ་འདུ་ཤེས་པའི་ཕྱིར། ངོ་བོ་ནི། ཀུན་སློང་གི་དགེ་བ་ཡིན་ཏེ། ལོག་པའི་སྙོམས་འཇུག་ལ་ཐར་ལམ་དུ་འདུ་ཤེས་པའི་ཕྱིར། དེའང་སྐྱེས་ནས་མྱོང་འགྱུར་ཉིད་ཡིན་ཏེ། སྙོམས་འཇུག་འདི་བསྐྱེད་ནས་གདོན་མི་ཟ་བར་འདུ་ཤེས་མེད་པའི་སེམས་ཅན་དུ་སྐྱེ་བའི་ཕྱིར།
འདི་བསྐྱེད་པའི་གང་ཟག་ནི་སོ་སྐྱེ་ཁོ་ན་ལས་འཕགས་པས་ནི་མ་ཡིན་ཏེ། དེས་གཡང་ས་ལྟར་མཐོང་བའི་ཕྱིར། ཐོབ་པ་ནི་སྐད་ཅིག་དང་པོར་དུས་ད་ལྟ་བར་གཅིག་པུ་དང༌། གཉིས་པ་ནས་འདས་པའང་ཐོབ་སྟེ་སོ་ཐར་བཞིན་ནོ།། གཉིས་པ་འགོག་པའི་སྙོམས་འཇུག་ལ་གཉིས། དངོས་དང༌། འཕྲོས་དོན་ནོ།། དང་པོ་ནི། འགོག་པ་ཞེས་པའང་དེ་བཞིན་ཉིད། ། འདི་གནས་དོན་དུ་སྲིད་རྩེ་སྐྱེ།།
དགེ་བའོ་གཉིས་སུ་མྱོང་འགྱུར་དང༌། ། མ་ངེས་འཕགས་པའི་སྦྱོར་བས་འཐོབ།། ¿༤༣¿ ཐུབ་པའི་བྱང་ཆུབ་ཀྱིས་ཐོབ་བྱ།། ཞེས་པ་སྟེ། འགོག་པའི་སྙོམས་འཇུག་ཅེས་པའང་འདུ་ཤེས་མེད་པའི་སྙོམས་འཇུག་དེ་བཞིན་དུ་མཚུངས་ལྡན་འགོག་བྱེད་ཀྱི་རྫས་ཉིད་ཡིན་ཏེ། ཡིད་བྱེད་ནི་འདུ་ཤེས་དང་ཚོར་བ་རགས་པས་སྐྱོ་སྟེ་ཚེ་འདི་ལ་བདེ་བར་གནས་པའི་དོན་དུ་ཡིན་གྱི་ངེས་པར་འབྱུང་བས་ནི་མ་ཡིན་ནོ། ། ས་ནི་སྲིད་རྩེའི་སས་བསྡུས་པ་ཡིན་ཏེ། བདེ་བ་སྒོམས་པས་དེར་སྐྱེ་བའམ། ཡང་ན་ཆེས་ཤིན་ཏུ་ཕྲ་བ་སྲིད་རྩེའི་སེམས་ཀྱི་མཇུག་ཐོག་ཏུ་མཚུངས་ལྡན་གྱི་རྒྱུན་བཅད་ནས་སྙོམས་འཇུག་འདི་སྐྱེ་བའི་ཕྱིར་རོ། ། དགེ་མི་དགེ་སོགས་ལས་ཀུན་སློང་གི་དགེ་བའོ། །
མཐོང་ཆོས་བདེར་གནས་ཀྱི་ཆེད་དུ་འཇུག་པའི་ཕྱིར། རྣམ་སྨིན་ནི་སྐྱེས་ནས་དང་ལན་གྲངས་གཞན་གཉིས་སུ་མྱོང་བར་འགྱུར་བ་དང༌། མྱོང་བར་མ་ངེས་པ་དང་གསུམ་སྟེ། འདི་བསྐྱེད་ནས་མ་ཉམས་པར་ཚེ་ཕྱི་མ་སྲིད་རྩེར་སྐྱེ་བ་དང་དེ་ལས་ཉམས་ཏེ་གཟུགས་ཁམས་སུ་སྐྱེས་ཏེ་དེ་ནས་དེར་སྐྱེ་བ་དང༌། ཚེ་འདི་ལ་མྱང་འདས་མངོན་དུ་བྱེད་པ་བཅས་ཡོད་པའི་ཕྱིར། རྟེན་ནི་འཕགས་པའི་ཡིན་གྱི་སོ་སྐྱེའི་མ་ཡིན་ཏེ། འདས་ལམ་གྱིས་ཐོབ་དགོས་པའི་ཕྱིར། དེས་ཀྱང་སྦྱོར་བའི་སྟོབས་བསྐྱེད་པས་འཐོབ་ཀྱི་ཆགས་པ་དང་བྲལ་ཙམ་གྱིས་མ་ཡིན་ནོ།། དེའི་དམིགས་བསལ་ལ་ཐུབ་པའི་འགོག་སྙོམས་ནི་ཟད་པ་ཤེས་པ་སྟེ་བྱང་ཆུབ་བརྙེས་པ་ཉིད་ཀྱིས་ཞར་ལ་ཐོབ་པར་བྱ་བ་ཡིན་གྱི། ། སྦྱོར་བས་ནི་མ་ཡིན་ཏེ།
དེ་ལ་སྦྱོར་བྱུང་གི་ཆོས་ཅུང་ཟད་ཀྱང་མི་མངའ་བའི་ཕྱིར་རོ།། གཉིས་པ་འཕྲོས་དོན་ནི། དང་པོར་མ་ཡིན་སྐད་ཅིག་མ། ། སུམ་ཅུ་རྩ་བཞིས་ཐོབ་ཕྱིར་རོ།། ཞེས་པ་སྟེ། ཁ་ཆེ་ནུབ་ཕྱོགས་པ་དག་ནི། གནས་བརྟན་ཉེ་སྲུང་བས་དེ་བཞིན་གཤེགས་པས་འགོག་སྙོམས་བསྐྱེད་ནས་ཟད་པ་མཁྱེན་པ་བསྐྱེད་པར་མཛད་དོ་ཞེས་བཤད་པའི་རྗེས་སུ་འབྲང་སྟེ། སྟོན་པས་སློབ་པའི་གནས་སྐབས་སུ་བསམ་གཏན་བཞི་པའི་དངོས་གཞི་ལ་བརྟེན་ནས་མཐོང་ལམ་བསྐྱེད། དེ་ནས་སྲིད་རྩེའི་སེམས་མངོན་དུ་བྱས་ཏེ་འགོག་སྙོམས་ལ་ཞུགས། དེ་ལས་ལངས་ནས་བསམ་གཏན་བཞི་པ་ལ་བརྟེན་ཏེ་ཟད་པ་ཤེས་པ་བསྐྱེད་པར་མཛད་དོ་ཞེས་ཟེར།
དེ་ལ་བྱེ་སྨྲས། བྱང་སེམས་དེས་ཟད་ཤེས་འཐོབ་པའི་དང་པོར་འགོག་སྙོམས་བསྐྱེད་པ་མ་ཡིན་ཏེ། དེས་མཐོང་ལམ་མངོན་རྟོགས་བཅུ་དྲུག་དང་སྲིད་རྩེའི་གཉེན་པོར་སྒོམ་ལམ་བར་ཆད་མེད་ལམ་དགུ་རྣམ་གྲོལ་ལམ་དགུ་སྟེ་སྐད་ཅིག་མ་སུམ་ཅུ་རྩ་བཞིར་ཟག་མེད་ཀྱི་ལམ་བར་མ་ཆད་པར་བསྐྱེད་ནས་ཟད་ཤེས་ཀྱི་བྱང་ཆུབ་ཐོབ་པའི་ཕྱིར་  དང༌། དེའི་བར་དུ་ཟག་བཅས་ལ་འཇུག་པ་མི་སྲིད་པའི་ཕྱིར་དང༌། བྱང་སེམས་དེ་ངེས་པ་མ་ཞུགས་ནས་ལྡང་བའི་བསམ་པ་ཅན་ཡང་མ་ཡིན་པའི་ཕྱིར་རོ།། གསུམ་པ་དེ་གཉིས་ཀྱི་རྟེན་ཐུན་མོང་དུ་བཤད་པ་ནི། གཉིས་ཀ་འདོད་དང་གཟུགས་རྟེན་ཅན།། ¿༤༤¿ འགོག་པ་དང་པོར་མིའི་ནང་དུ།། ཞེས་པ་སྟེ། སྙོམས་འཇུག་དེ་གཉིས་ཀ་འདོད་པ་དང་གཟུགས་ཀྱི་རྟེན་ཅན་ཡིན་ཏེ།
གཟུགས་མེད་ཀྱི་རྟེན་ལ་ནི་མ་ཡིན་ནོ། ། དང་པོ་བཞི་པའི་ས་པ་དང༌། ཕྱི་མའང་རྟེན་དེར་མཚུངས་ལྡན་བཀག་ན་ལྡན་མིན་འདུ་བྱེད་འབའ་ཞིག་གིས་གནས་མི་ནུས་པས་དེ་མ་ཐག་མྱ་ངན་ལས་འདའ་བར་འགྱུར་ན་དེ་ལྟའང་མ་ཡིན་པའི་ཕྱིར། འོ་ན་དེ་གཉིས་ལ་ཁྱད་པར་ཅི་ཡོད་ན། འགོག་པའི་སྙོམས་འཇུག་སྔར་མ་བསྐྱེད་པ་དང་པོ་མིའི་ནང་དུ་བསྐྱེད་དེ། དེར་ཚོར་འདུ་རགས་པས་སྐྱོ་སླ་བའི་ཕྱིར་དང༌། ཕྱིས་ནི་གཟུགས་ཀྱི་རྟེན་ལ་བསྐྱེད་པའང་ཡོད་དེ། ལན་གྲངས་གཞན་ལ་མྱོང་འགྱུར་དེ་དེ་ཡིན་པའི་ཕྱིར། འདུ་ཤེས་མེད་པའི་སྙོམས་འཇུག་ནི་དང་པོ་ནས་གཟུགས་ཀྱི་རྟེན་ལའང་བསྐྱེད་དེ། འདིས་ཚོར་འདུ་རགས་པ་ཞི་བའི་ཕྱིར་མ་ཡིན་པར་དེར་ཐར་པར་འདུ་ཤེས་པའི་ཕྱིར་རོ། །
དེ་གཉིས་ཀྱི་ལྡང་སེམས་ནི་བྱེ་སྨྲས། ¿འདས་པ་རྫས་སུ་ཡོད་པས་འཇུག་སེམས་དེས་དེ་མ་ཐག་རྐྱེན་བྱས་ནས་སྐྱེའོ་¿ཞེས་དང༌། མདོ་སྡེ་པས་ལུས་སེམས་ཕན་ཚུན་ས་བོན་ཅན་ཡིན་པས་དབང་བཅས་ཀྱི་ལུས་ལ་སེམས་ཀྱི་ས་བོན་ཡོད་པ་དེ་ལས་སྐྱེ་བར་འདོད། ལྔ་པ་སྲོག་ནི། སྲོག་ནི་ཚེ་ཡིན་དྲོད་དང་ནི། ། རྣམ་ཤེས་རྟེན་གང་ཡིན་པའོ།། ཞེས་པ་སྟེ། སྲོག་གི་དབང་པོ་ནི་ཁམས་གསུམ་གྱི་ཚེ་ཡིན་གྱི། ཚེ་གང་ན་དྲོད་དང་ནི་རྣམ་ཤེས་རྒྱུན་ཆགས་སུ་གནས་པའི་རྟེན་བྱེད་པ་གང་ཡིན་པའོ། ། དེའང་ཁམས་འོག་མ་གཉིས་ན་གཉིས་ཀ་དང་གོང་མར་རྣམ་ཤེས་ཀྱི་རྟེན་བྱེད་པའོ།།
དྲུག་པ་མཚན་ཉིད་ནི། མཚན་ཉིད་དག་ནི་སྐྱེ་བ་དང༌། ། རྒ་དང་གནས་དང་མི་རྟག་ཉིད།། ¿༤༥¿ དེ་དག་སྐྱེ་བའི་སྐྱེ་ལ་སོགས། ། དེ་ཆོས་བརྒྱད་དང་གཅིག་ལ་འཇུག། རྒྱུ་དང་རྐྱེན་དག་མེད་པར་ནི། ། སྐྱེ་བས་བསྐྱེད་བྱ་སྐྱེད་བྱེད་མིན།། ¿༤༦¿ ཅེས་པ་སྟེ། འདུས་བྱས་ཀྱི་མཚན་ཉིད་དག་ནི་ཆོས་རྣམས་སྐྱེད་པར་བྱེད་པའི་སྐྱེ་བ་དང༌། རྙིང་པར་བྱེད་པའི་རྒ་བ་དང༌།
གནས་པར་བྱེད་པའི་གནས་པ་དང༌། འཇིག་པར་བྱེད་པའི་མི་རྟག་པ་ཉིད་དང་བཞིའོ། ། འོ་ན་མདོ་ལས། འདུས་བྱས་ཀྱི་མཚན་ཉིད་གསུམ་གསུངས་པ་དང་འགལ་ཞེ་ན། མི་འགལ་ཏེ། དེ་ནི་གདུལ་བྱ་རྣམས་སྐྱོ་བ་བསྐྱེད་པའི་ཕྱིར་དུ་གནས་པ་སྦས་ཏེ་བསྟན་པས་དགོངས་པ་ཅན་དང༌། འདིར་བཞི་བསྟན་པ་ནི་མཚན་ཉིད་པ་ཡིན་ནོ་ཞེས་འདོད། དེའང་སྐྱེ་བས་ནི། འདུས་བྱས་མ་འོངས་པ་ཐམས་ཅད་ད་ལྟ་བར་འདྲེན་པར་བྱེད་དེ། རྒ་བས་ནི།
ད་ལྟ་བ་དེའི་ནུས་པ་བཅོམ་ནས་རྙིང་པ་སྟེ་འཇིག་པ་ལ་ཕྱོགས་པར་བྱེད། གནས་པས་ནི། མཚན་ཉིད་དེ་དག་གི་རྒྱུན་མི་མངོན་པར་སྦས་ནས་ཅུང་ཟད་གནས་པར་བྱེད། མི་རྟག་པས་ནི། ནུས་པ་བཅོམ་པ་དེ་འཇིག་པའམ་འདས་པའི་གོ་སར་སྤོ་བར་བཤད། སྐྱེ་སོགས་དེ་དག་ཀྱང་འདུས་བྱས་ཡིན་པས་སྐྱེ་བ་སོགས་གཞན་ཡོད་དམ་ཅེ་ན། སྐྱེ་སོགས་དེ་དག་ལའང་སྐྱེ་བའི་སྐྱེ་བ་དང་ལ་སོགས་པས་རྒ་བའི་རྒ་བ་གནས་པའི་གནས་པ་མི་རྟག་པའི་མི་རྟག་པ་ཡོད་པའི་ཕྱིར་དང༌། དེ་ལྟར་ན་ཐུག་མེད་དུ་ཐལ་བ་མ་ཡིན་ནམ་ཞེ་ན། མིན་ཏེ། སྐྱེ་བ་སོགས་རྩ་བའི་ཆོས་བཞི་ནི་རང་ལས་གཞན་པའི་རྩ་བའི་ཆོས་གསུམ།
སྐྱེ་བའི་སྐྱེ་བ་སོགས་རྗེས་མཐུན་གྱི་ཆོས་བཞི། མཚན་གཞི་བུམ་པ་ལྟ་བུ་དང་ཆོས་བརྒྱད་ལ་འཇུག་པ་དང༌། རྗེས་མཐུན་གྱི་ཆོས་བཞི་ནི་རང་རང་གི་རྩ་བའི་ཆོས་གཅིག་པུ་ལ་འཇུག་པའི་ཕྱིར། དཔེར་ན། སྐྱེ་བ་དེས་རང་ལས་གཞན་པའི་རྩ་བའི་ཆོས་རྒ་གནས་མི་རྟག་གསུམ་དང་སྐྱེ་བའི་སྐྱེ་སོགས་རྗེས་མཐུན་གྱི་ཆོས་བཞི་དང་བུམ་པ་ལྟ་བུ་དང་བརྒྱད་པོ་དེ་སྐྱེད་པར་བྱེད། སྐྱེ་བའི་སྐྱེ་བ་དེས་རྩ་བའི་ཆོས་སྐྱེ་བ་གཅིག་པུ་བསྐྱེད་པའི་ཕྱིར། དེས་གཞན་ལའང་འགྲེས་ཤེས་པར་བྱའོ།། སྐྱེ་བ་མ་འོངས་པས་ཆོས་དེ་བསྐྱེད་ན་ཆོས་ཐམས་ཅད་གཅིག་ཅར་སྐྱེ་བས་ཧ་ཅང་ཐལ་ཞེ་ན། སྐྱོན་མེད་དེ། རྒྱུ་དང་རྐྱེན་དག་ཚོགས་པ་མེད་པར་ནི་སྐྱེ་བ་ཁོ་ནས་བསྐྱེད་བྱ་རྣམས་སྐྱེད་པར་བྱེད་པ་མིན་པའི་ཕྱིར།
བདུན་པ་མིང་སོགས་རྒྱས་པར་བཤད་པ་ལ་གཉིས། ངོ་བོ་དང༌། ཁྱད་ཆོས་སོ། །  དང་པོ་ནི། མིང་གི་ཚོགས་ལ་སོགས་པ་ནི། ། མིང་དང་ངག་དང་ཡི་གེའི་ཚོགས།། ཞེས་པ་སྟེ། སྔར་མིང་གི་ཚོགས་ལ་སོགས་པ་ཡང་ཞེས་བཤད་པ་ནི། མིང་དང༌། ངག་དང༌།
ཡི་གེའི་ཚོགས་སོ། ། དེ་དག་གི་ངོ་བོ་ནི། མིང་ནི་དོན་གྱི་ངོ་བོ་ཙམ་སྟོན་པ་བུམ་པ་ཞེས་པ་ལྟ་བུ་དང༌། ངག་དང་ཚིག་ནི་དོན་གཅིག་སྟེ་དོན་གྱི་ངོ་བོ་དང་ཁྱད་པར་སྦྱར་ནས་སྟོན་པ་འདུས་བྱས་མི་རྟག་ཅེས་པ་ལྟ་བུ། ཡི་གེ་ནི་མིང་ཚིག་གཉིས་ཀྱི་གདགས་གཞིར་གྱུར་པ་སྟེ་ཨ་དང་ཀ་ལྟ་བུའོ། ། ཡིག་འབྲུ་ནི་ཡི་གེ་ཤེས་པའི་ཆེད་ཡིན་གྱི་དེ་ལས་བཟློག་པར་མ་ཡིན་ནོ།། གཉིས་པ་ཁྱད་ཆོས་ནི། འདོད་དང་གཟུགས་གཏོགས་སེམས་ཅན་སྟོན། ། རྒྱུ་མཐུན་ལུང་བསྟན་མིན་་༌།། ཅེས་པ་སྟེ།
ཚོགས་གསུམ་པོ་འདི་པ་ནི་འདོད་པ་དང་གཟུགས་སུ་གཏོགས་ཏེ་ངག་ལ་ལྟོས་པའི་ཕྱིར་གཟུགས་མེད་དུ་མ་ཡིན་ནོ། ། སེམས་ཅན་དུ་སྟོན་པ་ཡིན་ཏེ། རྒྱུད་ཀྱིས་བསྡུས་པའི་ཕྱིར། རྒྱུ་མཐུན་ལས་བྱུང་བ་ཡིན་ཏེ། སྐལ་མཉམ་གྱི་རྒྱུས་བསྐྱེད་པའི་ཕྱིར། མ་བསྒྲིབས་ལ་ལུང་དུ་བསྟན་པ་མིན་པ་ཡིན་ཏེ། དགེ་རྩ་ཆད་པ་དང་ཉོན་མོངས་སྤངས་པ་ལ་ལྡན་པའི་ཕྱིར། གསུམ་པ་ཁྱད་པར་གྱི་ཆོས་གཞན་བསྟན་པས་མཇུག་བསྡུ་བ་ནི། ་་་་་་་་་་ དེ་བཞིན།། ¿༤༧¿ སྐལ་མཉམ་རྣམ་པར་སྨིན་པའང་ཡིན། །
ཁམས་གསུམ་པ་སྟེ་ཐོབ་རྣམ་གཉིས།། མཚན་ཉིད་རྣམས་ཀྱང་སྙོམས་འཇུག་དང༌། ། མི་ལྡན་པ་དག་རྒྱུ་མཐུན་པ།། ¿༤༨¿ ཞེས་པ་སྟེ། ཚོགས་གསུམ་པོ་དེ་བཞིན་དུ་སྐལ་མཉམ་ཡང་སེམས་ཅན་དུ་སྟོན་པ་དང་རྒྱུ་མཐུན་ལས་བྱུང་བ་དང་མ་བསྒྲིབས་ལུང་མ་བསྟན་ཡིན་ཏེ། དེ་ནི་རྣམ་པར་སྨིན་པའང་ཡིན་ལ། རྣམ་སྨིན་སྐྱེས་ཀྱི་མིག་སོགས་འདྲ་བར་བྱེད་པའི་རྫས་དེ་དེ་ཡིན་པའི་ཕྱིར་དང༌། ཁམས་གསུམ་ཅར་དུ་གཏོགས་པ་སྟེ། སེམས་ཅན་ཡོད་དོ་ཅོག་དང་ལྡན་པའི་ཕྱིར། ཐོབ་པ་ཡང་རྒྱུ་མཐུན་དང་རྣམ་སྨིན་ལས་བྱུང་བ་རྣམ་པ་གཉིས་ཏེ།
ཕྱི་མ་ནི་རྣམ་སྨིན་སྐྱེས་ཀྱི་མིག་སོགས་ཀྱི་ཐོབ་པ་དེ་དེ་ཡིན་པའི་ཕྱིར། མཚན་ཉིད་རྣམས་ཀྱང་དེ་བཞིན་དུ་རྣམ་པ་གཉིས་ཡིན་ནོ། ། སྙོམས་འཇུག་གཉིས་དང་མི་ལྡན་པ་སྟེ་མ་ཐོབ་པ་དག་ཀྱང་རྒྱུ་མཐུན་པ་ལས་བྱུང་བའོ། ། དང་པོ་གཉིས་དགེ་བ་དང༌། ཕྱི་མ་བློ་སྔོན་དུ་བཏང་ནས་མ་བྱས་པའི་ཕྱིར་རྣམ་སྨིན་ལས་བྱུང་བ་མ་ཡིན་ནོ།། གསུམ་པ་རྒྱུ་རྐྱེན་འབྲས་བུ་དང་བཅས་པ་བཤད་པ་ལ་བཞི། རྒྱུ་དང༌། འབྲས་བུ་དང༌། དེ་གཉིས་ཀྱི་ཐུན་མོང་གི་ཆོས་དང༌། རྐྱེན་བཤད་པའོ།།
 དང་པོ་ལ་གསུམ། མདོར་བསྟན། རྒྱས་བཤད། དོན་བསྡུ་བའོ། ། དང་པོ་ནི། བྱེད་རྒྱུ་ལྷན་ཅིག་འབྱུང་བ་དང༌། ། སྐལ་མཉམ་མཚུངས་པར་ལྡན་པ་དང༌།། ཀུན་ཏུ་འགྲོ་དང་རྣམ་སྨིན་དང༌། ། རྒྱུ་ནི་རྣམ་པ་དྲུག་ཏུ་འདོད།། ¿༤༩¿ ཅེས་པ་སྟེ།
གོང་དུ་རྒྱུ་དང་རྐྱེན་དག་ཅེས་པའི་རྒྱུ་དེ་གང་ན། དེ་དག་ནི་བྱེད་རྒྱུ་དང༌། ལྷན་ཅིག་འབྱུང་བའི་རྒྱུ་དང༌། སྐལ་མཉམ་གྱི་རྒྱུ་དང༌། མཚུངས་པར་ལྡན་པའི་རྒྱུ་དང༌། ཀུན་འགྲོའི་རྒྱུ་དང༌། རྣམ་སྨིན་གྱི་རྒྱུ་དང༌། བྱེ་སྨྲས་རྒྱུ་ནི་རྣམ་པ་དྲུག་ཏུ་  འདོད་དོ།། གཉིས་པ་རྒྱས་བཤད་ལ་དྲུག་ལས། དང་པོ་ནི།
རང་ལས་གཞན་པ་བྱེད་རྒྱུའི་རྒྱུ།། ཞེས་པ་སྟེ། འདུས་བྱས་གཅིག་སྐྱེ་བ་ན་དེ་ལ་གེགས་མི་བྱེད་པའི་ངོ་བོར་གནས་པ་རང་ལས་གཞན་པའི་ཆོས་ཐམས་ཅད་བྱེད་རྒྱུ་ཡིན་པས་རྒྱལ་པོས་འཚེ་བར་མ་བྱས་པ་ལ་འདིས་བདེ་བར་བྱས་སོ་ཞེས་བརྗོད་པ་བཞིན་ནོ། ། དབྱེ་ན་ནུས་བཅས་ནུས་མེད་གཉིས་ཏེ། སྔ་མ་མིག་གིས་མིག་ཤེས་དང་ས་བོན་གྱིས་མྱུ་གུ་བསྐྱེད་པ་ལྟ་བུ་དང༌། ཕྱི་མ་གེགས་མི་བྱེད་པ་ཙམ་ལ་བཏགས་པ་ཏེ་འཛམ་གླིང་སྒྲ་མི་སྙན་པའི་བྱེད་རྒྱུ་བཞིན་ནོ།། གཉིས་པ་ལྷན་ཅིག་འབྱུང་བའི་རྒྱུ་ལ་གསུམ། མཚན་ཉིད། མཚན་གཞི་དཔེར་བརྗོད་པ། སེམས་ཀྱི་རྗེས་འཇུག་བྱེ་བྲག་ཏུ་བཤད་པའོ། །
དང་པོ་ནི། ལྷན་ཅིག་འབྱུང་གང་ཕན་ཚུན་འབྲས།། ཞེས་པ་སྟེ། ལྷན་ཅིག་འབྱུང་རྒྱུའི་མཚན་ཉིད་ནི། ཆོས་གང་ཞིག་ཕན་ཚུན་འབྲས་བུར་གྱུར་པའི་སྒོ་ནས་ཕན་འདོགས་པའོ།། གཉིས་པ་མཚན་གཞི་དཔེར་བརྗོད་པ་ནི། འབྱུང་བཞིན་སེམས་ཀྱི་རྗེས་འཇུག་དང༌།། སེམས་དང་མཚན་ཉིད་མཚན་གཞི་བཞིན།། ¿༥༠¿ ཅེས་པ་སྟེ། འབྱུང་བ་བཞི་པོ་བཞིན་དང༌།
སེམས་ཀྱི་རྗེས་འཇུག་དང༌། སེམས་བཞིན་དང༌། མཚན་ཉིད་སྐྱེ་སོགས་དང༌། མཚན་གཞི་བཞིན་དུ་ཕན་ཚུན་ལྷན་ཅིག་འབྱུང་རྒྱུ་བྱེད་པའོ།། གསུམ་པ་སེམས་ཀྱི་རྗེས་འཇུག་བྱེ་བྲག་ཏུ་བཤད་པ་ནི། སེམས་ལས་བྱུང་དང་སྡོམ་གཉིས་དང༌། ། སེམས་དང་དེ་དག་གི་མཚན་ཉིད།། སེམས་ཀྱི་རྗེས་འཇུག་དུས་དང་ནི། ། འབྲས་སོགས་དགེ་ལ་སོགས་པས་སོ།། ¿༥༡¿ ཞེས་པ་སྟེ།
སེམས་ཀྱི་རྗེས་སུ་འཇུག་པ་ནི། སེམས་ལས་བྱུང་བ་རྣམས་དང་བསམ་ཟག་གི་སྡོམ་པ་གཉིས་དང་སེམས་ཀྱི་མཚན་ཉིད་དང་སེམས་བྱུང་དང་སྡོམ་པ་གཉིས་པོ་དེ་དག་གི་མཚན་ཉིད་རྣམས་སེམས་ཀྱི་རྗེས་འཇུག་ཡིན་ཏེ། ཚུལ་ཇི་ལྟར་འཇུག་ན། སེམས་དང་དུས་སྐྱེ་འགག་གནས་གསུམ་གཅིག་པ་དང༌། དེ་མི་གཅིག་ཀྱང་དུས་ཙམ་གཅིག་པ་དང་ནི་བཞི། འབྲས་བུ་སྐྱེ་བྲལ་གཉིས་དང་ལྔ། སོགས་པས་རྒྱུ་སྨིན་གཉིས་སོ་སོ་བ་དང་བདུན། ངོ་བོ་དགེ་མི་དགེ་ལུང་མ་བསྟན་ཏེ་རྣམ་པ་བཅུས་འཇུག་པར་བཤད། དེའང་ཐམས་ཅད་བགྲངས་པ་ཡིན་གྱི་སེམས་གཅིག་ལའང་བཅུ་ཅར་ཡོད་པས་མ་ཁྱབ་སྟེ་དགེ་སོགས་བཞིན་ནོ། ། དེའི་ཕྱིར་མང་ན་དྲུག་ཉུང་ན་བཞི་གཞན་ཅི་རིགས་པར་སྦྱར་རོ། །
དཔེར་ན་སེམས་ཀྱི་རྗེས་འཇུག་ཉུང་ཤོས་བསམ་གཏན་གཉིས་པ་སོགས་ཀྱི་ལུང་མ་བསྟན་པའི་སེམས་ལ་ས་མང་བཅུ། དེ་དག་གི་མཚན་ཉིད་བཞི་བཅུ། སེམས་ཀྱི་མཚན་ཉིད་བཞི། རྗེས་མཐུན་པ་བཞི་དང་ལྔ་བཅུ་རྩ་བརྒྱད་ཀྱི་ལྷན་ཅིག་འབྱུང་རྒྱུ་བྱེད་དོ།། གསུམ་པ་སྐལ་མཉམ་གྱི་རྒྱུ་ལ་གཉིས། ངོ་བོ་སྤྱིར་བསྟན་པ། ནང་ཚན་བྱེ་བྲག་ཏུ་བཤད་པའོ། ། དང་པོ་ནི། སྐལ་མཉམ་རྒྱུ་ནི་འདྲ་བའོ།། ཞེས་པ་སྟེ།
སྐལ་མཉམ་གྱི་རྒྱུ་ནི་རྒྱུ་རིགས་འདྲ་སྔ་མས་འབྲས་བུ་རིགས་འདྲ་ཕྱི་མ་བསྐྱེད་པའོ། ། རིགས་འདྲའི་དོན་ཀྱང་དགེ་བ་ཟག་བཅས་ཟག་མེད། ཉོན་མོངས་ཅན། ལུང་མ་བསྟན་རྣམས་སོ་སོར་འདྲ་བའི་ཕྱིར། གཉིས་པ་ནང་ཚན་བྱེ་བྲག་ཏུ་བཤད་པ་ནི། རང་རིས་ས་པའོ་སྔར་སྐྱེས་རྣམས།། ས་དགུའི་ལམ་ནི་ཕན་ཚུན་དུ། ། མཉམ་དང་ཁྱད་པར་ཅན་གྱི་ཡིན།། ¿༥༢¿ སྦྱོར་བྱུང་དེ་གཉིས་ཁོ་ནའི་ཡིན། ། ཐོས་དང་བསམ་བྱུང་ལ་སོགས་པ།།
ཞེས་པ་སྟེ། རིགས་འདྲ་དེའང་ཁྱད་ཆོས་གསུམ་གྱིས་སྐལ་པ་མཉམ་པ་སྟེ། སྤང་བྱ་རིས་ལྔ་རང་རང་རིས་གཅིག་པ་དང༌། རིས་གཅིག་པ་དེ་རང་འདོད་པ་སོགས་རང་རང་ས་མཚུངས་པའོ། ། རིས་དང་ས་གཅིག་པ་དེའང་སྔར་སྐྱེས་ཏེ་འདས་ད་ལྟར་རྣམས་སྐལ་མཉམ་གྱི་རྒྱུ་ཡིན་གྱི། མ་འོངས་པ་ནི་མིན་ཏེ་སྔ་ཕྱིའི་གོ་རིམ་མེད་པའི་ཕྱིར། འོ་ན་སྐལ་མཉམ་དེས་དང་རིས་གཅིག་པ་ཁོ་ནར་ངེས་སམ་ཞེ་ན། དེའི་དམིགས་བསལ་ནི་ཟག་བཅས་ལ་ངེས་ཀྱང་ཟག་མེད་ས་དགུའི་ལམ་ནི་ས་མི་མཚུངས་པ་དག་ཀྱང་ཕན་ཚུན་དུ་སྐལ་མཉམ་གྱི་རྒྱུ་ཡིན་ཏེ། དེ་ནི་མགྲོན་པོ་ལྟར་ས་དེ་དག་ཏུ་གློ་བུར་དུ་འོང་བ་ལས་ས་དེ་དག་གི་སྲེད་པས་བདག་གིར་མ་བྱས་པའི་ཕྱིར། སྐལ་མཉམ་དེའང་མཉམ་པ་དང་ཁྱད་པར་ཅན་གྱི་ཡིན་ཏེ་སྡུག་བསྔལ་ཆོས་བཟོད་དེ་ཆོས་བཟོད་མ་འོངས་པ་ལ་མཉམ་པ་དང་མི་སྐྱེ་བ་ཤེས་པའི་བར་ཁྱད་པར་ཅན་དང༌།
དེ་བཞིན་དུ་ལམ་གསུམ་ཡང་མཐོང་སྒོམ་མི་སློབ་ལམ་གསུམ་དང༌། སྒོམ་ལམ་དེ་དང༌། མི་སློབ་ལམ་དང༌། མི་སློབ་ལམ་ནི་དེ་ཁོ་ནའི་སྐལ་མཉམ་དང༌། དད་མོས་ཀྱང་དད་མཐོང་གཉིས་དང༌། མཐོང་ཐོབ་ནི་དེ་ཁོ་ནའི་སྐལ་མཉམ་སོགས་ཤེས་པར་གྱིས་ཤིག། དེའང་ཟག་མེད་ཁོ་ནར་མ་ཟད་ཟག་བཅས་ཀྱི་དགེ་བ་སྦྱོར་བྱུང་རྣམས་ཀྱང་མཉམ་པ་དང་ཁྱད་པར་ཅན་དེ་གཉིས་ཁོ་ནའི་སྐལ་མཉམ་རྒྱུ་ཡིན་ཏེ། དཔེར་ན་ཐོས་པ་དང་བསམ་བྱུང་དང་སོགས་པས་སྒོམ་པ་ལས་བྱུང་བ་བཞིན་ནོ།། བཞི་པ་མཚུངས་ལྡན་གྱི་རྒྱུ་ནི། མཚུངས་ལྡན་རྒྱུ་ནི་སེམས་དག་དང༌། །
སེམས་བྱུང་རྟེན་མཚུངས་ཅན་རྣམས་སོ།། ¿༥༣¿ ཞེས་པ་སྟེ། མཚུངས་ལྡན་གྱི་རྒྱུ་ནི་སེམས་དག་དང་སེམས་བྱུང་རྣམས་གཙོ་བོ་རྟེན་བདག་རྐྱེན་བཅས་མཚུངས་པ་ལྔས་མཚུངས་པར་ལྡན་པ་རྣམས་སོ།། མཚུངས་པའི་དོན་ནི་ཐ་མི་དད་པ་སྟེ་སེམས་སེམས་བྱུང་རྣམས་རྟེན་སོགས་གཅིག་པའི་ཕྱིར། དེའང་དམིགས་པས་རྣམ་པ་སོགས་ངེས་པ་མེད་དེ། གཙོ་བོར་རྟེན་མཚུངས་དགོས་པའི་དོན་ནོ།། ལྔ་པ་ཀུན་འགྲོའི་རྒྱུ་ནི། ཀུན་འགྲོ་ཞེས་བྱ་ཉོན་མོངས་ཅན། ། རྣམས་ཀྱིས་རང་ས་ཀུན་འགྲོ་སྔ།། ཞེས་པ་སྟེ།
ཀུན་འགྲོའི་རྒྱུ་ཞེས་བྱ་བ་ནི་རང་འབྲས་ཉོན་མོངས་ཅན་རྣམས་ཀྱི་ཐུན་མོང་གི་རྒྱུ་དང༌། དེའང་རང་དང་ས་གཅིག་པ་དང༌། ཀུན་འགྲོ་དེ་རང་འབྲས་ལས་སྔར་སྐྱེས་ཟིན་པ་ཞིག་དགོས་ཀྱི། དེས་ན་གནས་དྲུག་པར་བཤད་པའི་འདས་ད་ལྟར་གྱི་ཀུན་འགྲོ་སོ་གསུམ་རྣམས་སོ།། དྲུག་པ་རྣམ་སྨིན་གྱི་རྒྱུ་ནི། རྣམ་སྨིན་རྒྱུ་ནི་མི་དགེ་དང༌། ། དགེ་བ་ཟག་བཅས་རྣམས་ཁོ་ན།། ¿༥༤¿ ཞེས་པ་སྟེ། རྣམ་སྨིན་གྱི་རྒྱུ་ནི་མི་དགེ་བ་དང་དགེ་བ་ཟག་བཅས་རྣམས་ཡིན་ཏེ། རང་གི་ངོ་བོ་སྟོབས་དང་ལྡན་ཞིང་སྲེད་པའི་རླན་དང་ལྡན་པའི་ཕྱིར།
ཁོ་ནའི་སྒྲས་ཟག་མེད་དང་ལུང་མ་བསྟན་བཅད་དེ། སྔ་མ་ལ་སྲེད་པའི་རླན་མེད་པས་ངོ་བོ་སྟོབས་དང་ལྡན་ཀྱང་རླན་དང་བྲལ་བའི་ས་བོན་གྲུངས་པོ་བཞིན་དང༌། ཕྱི་མ་ལ་སྲེད་པའི་རླན་ཡོད་ཀྱང་ངོ་བོ་སྟོབས་ཆུང་བས་ས་བོན་རུལ་པ་བཞིན་ནོ།། གསུམ་པ་དོན་བསྡུ་བ་ནི། ཀུན་འགྲོ་སྐལ་མཉམ་དུས་གཉིས་པ། ། གསུམ་པོ་དག་ནི་དུས་གསུམ་པ།། ཞེས་པ་སྟེ། རྒྱུ་དེ་དག་དུས་གསུམ་ལས་གང་ཞེ་ན། ཀུན་འགྲོ་དང་སྐལ་མཉམ་ནི་དུས་འདས་ད་ལྟ་གཉིས་པ་ཅན་ཏེ། མ་འོངས་པ་མེད་དེ་སྔ་ཕྱི་མེད་པས་རྒྱུ་འབྲས་འཆོལ་བའི་ཕྱིར།
ལྷན་མཚུངས་སྨིན་རྒྱུ་གསུམ་པོ་དག་ནི་དུས་གསུམ་པ་ཅན་ཡིན་ཏེ། བྱེད་རྒྱུ་དུས་ཀྱིས་བསྡུས་མ་བསྡུས་གཉིས་ཀ་ཡོད་པས་འདིར་མ་བཤད་དོ།། གཉིས་པ་འབྲས་བུ་ལ་གཉིས། བསྟན་པ། བཤད་པའོ། ། དང་པོ་ནི། འདུས་བྱས་བྲལ་བཅས་འབྲས་བུ་ཡིན། ། འདུས་མ་བྱས་ལ་དེ་དག་མེད།། ¿༥༥¿ ཅེས་པ་སྟེ། རྒྱུ་དྲུག་ཡོད་ན་དེ་དག་གི་འབྲས་བུ་ཇི་ལྟར་ན།
སྤྱིར་འདུས་བྱས་ཀྱི་ཆོས་རྣམས་དང་བྲལ་བ་བརྟག་འགོག་དང་བཅས་པ་ནི་འབྲས་བུ་ཡིན་ནོ། ། འོ་ན་འདུས་མ་བྱས་ལ་རྒྱུ་ཡོད་པར་ཐལ། དེ་འབྲས་བུ་ཡིན་པའི་ཕྱིར། དེ་ལ་འབྲས་བུ་ཡོད་པར་ཐལ། སྔར་རྒྱུར་བཤད་པའི་ཕྱིར་ཞེ་ན། འདུས་མ་བྱས་ལ་རྒྱུ་འབྲས་དེ་དག་མེད་དེ། དེ་ལ་རྒྱུ་དྲུག་དང་འབྲས་བུ་ལྔ་མི་སྲིད་པའི་ཕྱིར། བྱེད་རྒྱུ་མེད་དེ། འདུས་མ་བྱས་ལ་སྐྱེ་བ་མེད་པས་བསྐྱེད་བྱ་མི་སྲིད་པ་དང༌། བདག་འབྲས་མེད་དེ།
དེ་འདུས་བྱས་ཁོ་ནའི་ཡིན་པའི་ཕྱིར། འོན་ཀྱང་བརྟག་འགོག་འབྲས་བུ་ཡིན་ཏེ། ལམ་བདེན་གྱི་སྟོབས་ཀྱིས་ཐོབ་པའི་ཕྱིར། དེ་བྱེད་རྒྱུ་ཡིན་ཏེ། ཆོས་བཞན་སྐྱེ་བ་ལ་གེགས་མི་བྱེད་པར་གནས་པ་ཙམ་ལ་བཞག་པའི་ཕྱིར། གཉིས་པ་བཤད་པ་ལ་གཉིས། རྒྱུ་གང་གི་འབྲས་བུ་གང་དང༌། སོ་སོའི་མཚན་ཉིད་བཤད་པའོ། ། དང་པོ་ནི། རྣམ་སྨིན་འབྲས་བུ་ཐ་མའི་ཡིན། །
བདག་པོའི་འབྲས་བུ་དང་པོའི་ཡིན།། རྒྱུ་མཐུན་སྐལ་མཉམ་ཀུན་འགྲོ་བའི། ། སྐྱེས་བུ་པ་ནི་གཉིས་ཀྱི་ཡིན།། ¿༥༦¿ ཅེས་པ་སྟེ། འབྲས་བུ་དེ་དག་རྒྱུ་གང་གི་ཡིན་ན། རྣམ་སྨིན་གྱི་འབྲས་བུ་ནི་རྒྱུ་ཐ་མ་རྣམ་སྨིན་གྱི་རྒྱུའི་འབྲས་བུ་ཡིན། བདག་པོའི་འབྲས་བུ་ནི་དང་པོ་བྱེད་རྒྱུའི་འབྲས་བུ་ཡིན། རྒྱུ་མཐུན་གྱི་འབྲས་བུ་ནི། སྐལ་མཉམ་དང་ཀུན་ཏུ་འགྲོ་བའི་རྒྱུ་གཉིས་འབྲས་བུ་ཡིན་ནོ། ། སྐྱེས་བུ་བྱེད་པའི་འབྲས་བུ་ནི།
ལྷན་མཚུངས་ཀྱི་རྒྱུ་གཉིས་ཀྱི་འབྲས་བུ་ཡིན་ནོ།། འདི་སྐབས་བདག་པོའི་དོན་ནི་དབང་བྱེད་པ་ལ་བཤད་ན་བྱེད་རྒྱུ་ནུས་མེད་དེས་ཇི་ལྟར་དབང་ན། མི་བསྒྲིབས་པ་ཙམ་ལ་དབང་བར་བཤད། དེར་མ་ཟད་ནུས་བཅས་ཀྱིས་ནི་བསྐྱེད་པའང་ཡིན་ཏེ། རྣམ་ཤེས་ལྔ་ལ་སྐྱེ་མཆེད་བཅུ་དང་ཕྱི་སྣོད་ལ་སེམས་ཅན་སྤྱི་མཐུན་གྱི་ལས་ལྟར་དངོས་དང༌། མིག་ཤེས་ལ་རྣ་བ་སོགས་བརྒྱུད་པས་དབང་བྱེད་པའི་ཕྱིར། གཉིས་པ་སོ་སོའི་མཚན་ཉིད་བཤད་པ་ནི། རྣམ་སྨིན་ལུང་དུ་མ་བསྟན་ཆོས། ། སེམས་ཅན་རྗོད་ལུང་བསྟན་ཕྱིས་འབྱུང༌།། རྒྱུ་མཐུན་རྒྱུ་དང་འདྲ་བའོ། །
བྲལ་བ་བློ་ཡིས་ཟད་པའོ།། ¿༥༧¿ གང་གི་སྟོབས་ཀྱིས་གང་སྐྱེས་པའི། ། འབྲས་དེ་སྐྱེས་བུ་བྱེད་ལས་སྐྱེས།། སྔོན་བྱུང་མ་ཡིན་འདུས་བྱས་ནི། ། འདུས་བྱས་ཁོ་ནའི་བདག་པོའི་འབྲས། ¿༥༨¿ ཞེས་པ་སྟེ། རྣམ་སྨིན་གྱི་འབྲས་བུ་དེའི་ངོ་བོ་ནི་མ་བསྒྲིབས་ལུང་དུ་མ་བསྟན་པའི་ཆོས་ཡིན་ཏེ། གང་ཟག་གཉིས་དང་ལྡན་པའི་ཕྱིར་དང༌། བསྒྲིབས་པའང་མིན་ཏེ་རྣམ་སྨིན་སྐྱེས་ཀྱི་སེམས་ལས་ལྷག་མེད་དུ་འཇུག་པར་འདོད་པའི་ཕྱིར། སེམས་ཅན་དུ་བརྗོད་པ་སྟེ་རྒྱུད་ཀྱིས་བསྡུས་པ་ཡིན་ཏེ།
བྱས་པ་ཆུད་མི་ཟོས་པའི་ཕྱིར། དེ་ཙམ་ཞིག་བྱུང་བ་གཉིས་ཁ་ཅིག་ལའང་ཡོད་པས་དེ་བཅད་པའི་ཕྱིར་རྒྱུ་ལུང་དུ་བསྟན་པ་དང༌། དེ་ཙམ་ཞིག་ཏིང་ངེ་འཛིན་ལས་བྱུང་བའི་རྒྱས་བྱུང་གི་དབང་པོ་དང་སྤྲུལ་སེམས་ལའང་ཡོད་པས་དེ་བཅད་པའི་ཕྱིར། རྒྱུ་འབྲས་གཅིག་ཅར་དང་དེ་མ་ཐག་མ་ཡིན་པར་རྒྱུ་དེ་ལས་ཕྱིས་འབྲས་བུ་དེ་འབྱུང་བའི་ཕྱིར་རོ། ། རྒྱུ་མཐུན་གྱི་འབྲས་བུ་ནི་དགེ་མི་དགེ་ལུང་མ་བསྟན་རང་གི་རྒྱུ་དེ་དང་འདྲ་བའོ། ། འདི་ལྟར་སྐལ་མཉམ་ནི་རང་འབྲས་དེ་རྣམ་པའང་འདྲ་བ་དང༌། ཀུན་འགྲོའི་རྒྱུ་རྣམ་པ་མི་འདྲ་ཡང་ས་གཅིག་པ་དང་ཉོན་མོངས་ཅན་དུ་འདྲ་བའི་ཕྱིར་རོ། ། འདི་གཉིས་ལའང་མུ་བཞིའོ། ། བྲལ་བའི་འབྲས་བུ་ནི་བློ་ཡིས་ཏེ་ཤེས་རབ་ཁྱད་པར་ཅན་གྱིས་རང་གི་སྤང་བྱ་རྣམས་སྤངས་པས་ཐོབ་པའི་ཟད་པ་སྟེ་འགོག་པའོ། ། སྐྱེས་འབྲས་ནི་རྒྱུ་གང་གི་སྟོབས་ཀྱིས་གང་སྐྱེས་པའམ་ཐོབ་པའི་འབྲས་བུ་དེ་སྐྱེས་བུ་བྱེད་པའི་འབྲས་བུ་ཡིན་ཏེ་འགྲེལ་པར།
¿དཔེར་ན་ས་འོག་མའི་སྦྱོར་བའི་སེམས་ཀྱིས་གོང་མའི་ཏིང་ངེ་འཛིན་དང༌། ཟག་བཅས་ཀྱིས་ཟག་མེད་དང༌། བསམ་གཏན་གྱི་སེམས་ཀྱིས་སྤྲུལ་པའི་སེམས་སོ།། ¿ ཞེས་དང༌། ཡང་རྒྱུ་གང་གི་སྟོབས་ཀྱིས་གང་ཐོབ་པའི་ཐོབ་འབྲས་ནི་བརྟག་འགོག་ཁོ་ན་ལ་འདོད། སྒྲ་དོན་ནི། སྐྱེས་བུའི་བྱེད་པ་ལས་སྐྱེས་པ་དང་འདྲ་བས་བཏགས་ཏེ་སྨན་བྱ་རོག་རྐང་བཞིན་ནོ། ། བདག་འབྲས་ནི་རྒྱུ་ལས་སྔོན་དུ་བྱུང་བ་མ་ཡིན་པ་ལྷན་ཅིག་དང་ཕྱིས་འབྱུང་བའི་འདུས་བྱས་རྣམས་ཡིན་ཏེ། དེའང་རྒྱུ་ནི་འདུས་བྱས་ཁོ་ནའི་བདག་པོའི་འབྲས་བུ་ཡིན་ནོ། ། ཁོ་ནའི་སྒྲས་འདུས་མ་བྱས་བཅད་དོ།།
གསུམ་པ་དེ་གཉིས་ཀྱི་ཐུན་མོང་གི་ཆོས་ལ་གཉིས། འབྲས་བུ་འཛིན་འབྱིན་གྱི་དུས། འབྲས་བུ་གང་རྒྱུ་དུས་བསྐྱེད་པའོ། ། དང་པོ་ནི། ལྔ་པོ་ད་ལྟར་འབྲས་བུ་འཛིན། ། གཉིས་ནི་རབ་ཏུ་འབྱིན་པར་བྱེད།། ད་ལྟར་གྱི་དང་འདས་པ་དག། གཅིག་ནི་འདས་པས་འབྱིན་པར་འགྱུར།། ¿༥༩¿ཅེས་པ་སྟེ། རྒྱུ་ལྔ་པོ་ད་ལྟ་བས་འབྲས་བུ་འཛིན་ཏེ།
འདས་པས་བཟུང་ཟིན་པ་དང་མ་འོངས་པ་མ་སྐྱེས་པས་དེ་དག་ལ་འབྲས་བུ་འཛིན་པའི་ནུས་པ་མེད་པའི་ཕྱིར། ལྷན་མཚུངས་གཉིས་ཀྱིས་ནི་རབ་ཏུ་སྟེ་ད་ལྟ་བས་འབྲས་བུ་འབྱིན་པར་བྱེད། རྒྱུ་འབྲས་དུས་གཅིག་པའི་ཕྱིར། སྐལ་ཀུན་གྱི་རྒྱུ་གཉིས་ད་ལྟར་གྱི་དང་འདས་པ་དག་གིས་འབྱིན་པར་བྱེད་དེ། དེ་མ་ཐག་ཏུ་འབྱུང་བའི་ཕྱིར། རྣམ་སྨིན་གྱི་རྒྱུ་གཅིག་པུས་ནི་འདས་པས་འབྱིན་པར་འགྱུར་ཏེ། ལྷན་ཅིག་དང་དེ་མ་ཐག་མ་ཡིན་པའི་ཕྱིར། བྱེད་རྒྱུས་ནི་འཛིན་འབྱིན་མ་ངེས་པའི་ཕྱིར་མ་བཤད་དོ།། གཉིས་པ་འབྲས་བུ་གང་རྒྱུ་དུས་བསྐྱེད་པ་ལ་གཉིས། མཚུངས་ལྡན།
མཚུངས་ལྡན་མ་ཡིན་པའི་བསྐྱེད་ཚུལ་ལོ། ། དང་པོ་ནི། ཉོན་མོངས་ཅན་དང་རྣམ་སྨིན་སྐྱེས། ། ལྷག་དང་དང་པོ་འཕགས་རིམ་བཞིན།། རྣམ་སྨིན་ཀུན་འགྲོ་དེ་གཉིས་དང༌། ། སྐལ་མཉམ་མ་གཏོགས་ལྷག་ལས་སྐྱེ།། ¿༦༠¿ སེམས་དང་སེམས་ལས་བྱུང་བ་ཡིན།། ཅེས་པ་སྟེ། དངོས་པོ་གང་རྒྱུ་དུས་བསྐྱེད་ཅེ་ན། ཆོས་ཉོན་མོངས་ཅན་རྣམས་དང་རྣམ་སྨིན་སྐྱེས་ཀྱི་སེམས་དང༌།
ལྷག་མ་རྣམ་སྨིན་སྐྱེས་དང་ཟག་མེད་དངོས་མ་གཏོགས་པའི་དགེ་བ་ཟག་བཅས་ཟག་མེད་ལུང་མ་བསྟན་རྣམས་དང༌། དང་པོ་འཕགས་ཏེ་ཟག་མེད་སྐད་ཅིག་དང་པོ་རྣམས་ནི་རིམ་པ་བཞིན་དུ་རྣམ་སྨིན་གྱི་རྒྱུ་དང་ཀུན་འགྲོ་དང་དེ་གཉིས་མ་གཏོགས་པ་དང་དེ་གཉིས་དང་སྐལ་མཉམ་མ་གཏོགས་པའི་རྒྱུ་ལྷག་མ་རྣམས་ལས་སྐྱེས་ཏེ། ཅིའི་ཕྱིར་རྒྱུ་དེ་དག་ལས་མི་སྐྱེ་ཞེ་ན། དང་པོ་ནི། འབྲས་བུ་དེ་ལུང་མ་བསྟན་མིན་པའི་ཕྱིར། གཉིས་པ་ཉོན་མོངས་ཅན་མིན་པའི་ཕྱིར། གསུམ་པ་རྣམ་སྨིན་སྐྱེས་ཀྱི་ལུང་མ་བསྟན་དང་ཉོན་མོངས་ཅན་གང་ཡང་མིན་པའི་ཕྱིར། བཞི་པ་ལ་རྒྱུ་མཐུན་མེད་པའི་ཕྱིར། དེ་དག་ནི་སེམས་དང་སེམས་ལས་བྱུང་བ་ཉིད་ཡིན་ཏེ་མཚུངས་ལྡན་གྱི་རྒྱུ་ལས་འབྱུང་བས་ཁྱབ་པའི་ཕྱིར། གཉིས་པ་མཚུངས་ལྡན་མ་ཡིན་པའི་བསྐྱེད་ཚུལ་ནི།
མཚུངས་ལྡན་མ་གཏོགས་གཞན་དེ་བཞིན།། ཅེས་པ་སྟེ། རིག་རིག་མིན་གྱི་གཟུགས་ཅན་རྣམས་དང་ལྡན་མིན་འདུ་བྱེད་བཅས་ནི་མཚུངས་ལྡན་མ་གཏོགས་པའི་རྒྱུ་ལྷག་མ་གཞན་ལས་སྐྱེ་བ་བཤད་མ་ཐག་པ་དེ་བཞིན་དུ་ཤེས་པར་བྱའོ། ། ཉོན་མོངས་ཅན་དང་རྣམ་སྨིན་སྐྱེས། ། ལྷག་དང་དང་པོ་འཕགས་རིམ་བཞིན། ། དེ་དག་མཚུངས་ལྡན་དང་བཅས་པའི། ། རྣམ་སྨིན་ཀུན་འགྲོ་དེ་གསུམ་དང༌། ། སྐལ་མཉམ་མ་གཏོགས་ལྷག་ལས་སྐྱེས། ། ཞེས་སོ།། བཞི་པ་རྐྱེན་བཤད་པ་ལ་གཉིས།
བསྟན་པ། བཤད་པའོ། ། དང་པོ་ནི། རྐྱེན་ནི་བཞི་པོ་དག་ཏུ་གསུངས།། ཞེས་པ་སྟེ། རྒྱུ་དང་རྐྱེན་དག་ཅེས་པའི་རྐྱེན་དེ་གང་ན། མདོ་ལས། རྐྱེན་ནི་བཞི་པོ་དག་ཏུ་གསུངས་ཏེ། རྒྱུའི་རྐྱེན་དང༌། དེ་མ་ཐག་པའི་རྐྱེན་དང༌།
དམིགས་པའི་རྐྱེན་དང༌། བདག་པོའི་རྐྱེན་རྣམས་ཡོད་པའི་ཕྱིར། འོ་ན་རྒྱུ་དང་རྐྱེན་ལ་ཁྱད་པར་ཅི་ཡོད་ཅེ་ན། ཅུང་ཟད་ཀྱང་མེད་དོ།། མདོ་ལས། ¿རྒྱུ་གཉིས་དང་རྐྱེན་གཉིས་ཀྱིས་ཡང་དག་པའི་ལྟ་བ་བསྐྱེད་དེ་གཞན་གྱི་སྒྲ་དང་ནང་གི་ཚུལ་བཞིན་ཡིད་ལ་བྱེད་པའོ།། ¿ཞེས་སོ།། སོ་སོར་བསྟན་པ་ཅི་ཞེ་ན། གང་སྤེལ་ལས། ¿གདུལ་བྱ་ལ་ལྟོས་ནས་ཏེ་ཁམས་དང་སྐྱེ་མཆེད་བཞིན་ནོ་¿ཞེས་སོ།།
གཉིས་པ་བཤད་པ་ལ་བཞི། སོ་སོའི་མཚན་ཉིད། རྐྱེན་གང་དུས་གང་ལ་བྱ་བ་བྱེད་པ། དངོས་པོ་གང་རྐྱེན་དུ་ལས་སྐྱེ། དེ་མ་ཐག་རྐྱེན་བྱེ་བྲག་ཏུ་བཤད་པའོ། །  དང་པོ་ནི། རྒྱུ་ཞེས་བྱ་བ་རྒྱུ་ལྔ་ཡིན།། ¿༦༡¿སེམས་དང་སེམས་བྱུང་སྐྱེས་པ་རྣམས། ། ཐ་མ་མིན་མཚུངས་དེ་མ་ཐག། དམིགས་པ་ཆོས་རྣམས་ཐམས་ཅད་དོ། །
བྱེད་རྒྱུ་ཞེས་བྱ་བདག་པོར་བཤད།། ¿༦༢¿ ཅེས་པ་སྟེ། རྒྱུའི་རྐྱེན་ཞེས་བྱ་བ་ནི་བྱེད་རྒྱུ་མ་གཏོགས་པའི་རྒྱུ་ལྔ་པོ་དག་ཡིན་ཏེ། དེ་དག་ཅི་རིགས་པས་རང་འབྲས་བསྐྱེད་པའི་ཕྱིར། མཚུངས་པ་དེ་མ་ཐག་རྐྱེན་ནི་སེམས་དང་སེམས་བྱུང་འདས་པ་དང༌། ད་ལྟར་སྐྱེས་པ་རྣམས་ཡིན་ཏེ། གཞན་མ་སྐྱེས་པ་དང་གཟུགས་དང་ལྡན་མིན་འདུ་བྱེད་སོགས་ནི་མ་ཡིན་ནོ། ། དེ་དག་རྒྱུ་འབྲས་དུས་མི་མཉམ་པར་འཆོལ་བར་གནས་པའི་ཕྱིར། མ་འོངས་པ་ལ་སྔ་ཕྱི་ངེས་པ་མེད་པ་དང༌། འདོད་གཟུགས་ལས་བསམ་ཟག་གི་གཟུགས་འབྱུང་བ་བཞིན་ནོ།།
དེའང་དགྲ་བཅོམ་པའི་སེམས་སེམས་བྱུང་ཐ་མ་མིན་ཏེ། དེའི་རྗེས་སུ་སེམས་གཞན་མི་སྐྱེ་བའི་ཕྱིར། སྒྲ་དོན་ནི། རྐྱེན་འདི་མཚུངས་པའང་ཡིན་ལ་དེ་མ་ཐག་པའང་ཡིན་ཏེ། རྒྱུད་གཅིག་ལ་སེམས་ཀྱི་རྫས་རེ་རེ་བ་མཚུངས་པ་དང༌། དུས་གཞན་གྱི་ཆོད་ཀྱང་ཤེས་པ་གཞན་གྱིས་བར་མ་ཆོད་པས་ན་དེ་མ་ཐག་པའོ། ། འདི་ལའང་མཚུངས་པ་དེ་མ་ཐག་པ་ཅན་ཡིན་མིན་གྱི་མུ་བཞིའོ། ། དམིགས་པའི་རྐྱེན་ནི། ཆོས་རྣམས་ཐམས་ཅད་ཡིན་ཏེ། དབང་ཤེས་ལྔའི་དམིགས་རྐྱེན་རང་རང་གི་ཡུལ་ད་ལྟ་བ་རྣམས་དང༌།
ཡིད་ཤེས་ཀྱི་དམིགས་རྐྱེན་ཟག་བཅས་ཟག་མེད་ཀྱི་ཆོས་དུས་གསུམ་པ་ཅན་དང་དུས་ཀྱིས་མ་བསྡུས་པ་རྣམས་ཐམས་ཅད་དོ། ། མཚན་ཉིད་ཆོས་གང་ཞིག་བློས་དམིགས་སུ་རུང་བའི་ཕྱིར། བྱེད་རྒྱུ་ཞེས་བྱ་བ་ནི་བདག་པོའི་རྐྱེན་ཡིན་པར་བཤད་དེ། མཚན་ཉིད་འབྲས་བུ་སྐྱེ་བ་ལ་གེགས་མི་བྱེད་པའམ་མི་བསྒྲིབས་པས་རྐྱེན་དུ་རུང་བའོ། ། བདག་པོ་ནི་ལྷག་པའི་དོན་ཏེ། རྐྱེན་གཞན་ལས་འབྲས་བུ་བསྐྱེད་པ་ལྷག་པར་མང་བའི་ཕྱིར་རོ།། གཉིས་པ་རྐྱེན་གང་དུས་གང་ལ་བྱ་བ་བྱེད་པ་ལ་གཉིས། རྒྱུའི་རྐྱེན་གྱིས་དུས་གང་ལ་བྱ་བ་བྱེད་པ་དང༌། རྐྱེན་ཕྱི་མ་རྣམས་ཀྱིས་དུས་གང་ལ་བྱ་བ་བྱེད་པའོ། ། དང་པོ་ནི།
རྒྱུ་གཉིས་པོ་དག་འགག་པ་ལ། ། བྱ་བ་བྱེད་དོ་གསུམ་པོ་ནི།། སྐྱེ་ལའོ་་་་་་་་་༌།། ཞེས་པ་སྟེ། རྒྱུའི་རྐྱེན་ལྔ་ལས་ལྷན་མཚུངས་ཀྱི་རྒྱུ་གཉིས་པོ་དག་གིས་ནི་འགག་པ་ལ་ཕྱོགས་པ་སྟེ་ད་ལྟར་བ་ལ་བྱ་བ་བྱེད་དེ། རྒྱུ་འབྲས་དུས་གཅིག་པའི་ཕྱིར། སྐལ་ཀུན་སྨིན་རྒྱུ་གསུམ་པོས་ནི་སྐྱེ་བ་ལ་ཕྱོགས་པ་སྟེ་མ་འོངས་པ་ལ་བྱ་བ་བྱེད་དེ། སྔ་མ་གཉིས་ཀྱིས་དེ་མ་ཐག་པར་དང༌། ཕྱི་མས་ཕྱིས་ཞིག་ཏུ་འབྲས་བུ་བསྐྱེད་པའི་ཕྱིར། གཉིས་པ་རྐྱེན་ཕྱི་མ་རྣམས་ཀྱིས་དུས་གང་ལ་བྱ་བ་བྱེད་པ་ནི། ་་་་་་་་་་
དེ་ལས་གཞན་པ་ཡི། ། རྐྱེན་དག་དེ་ལས་ཟློག་པ་ཡིན།། ¿༦༣¿ ཅེས་པ་སྟེ། རྒྱུའི་རྐྱེན་དེ་ལས་གཞན་པའི་མཚུངས་པ་དེ་མ་ཐག་པ་དང་དམིགས་རྐྱེན་དག་སྔར་བཤད་པ་དེ་ལས་གོ་རིམ་བཟློག་པ་ཡིན་ཏེ། སྐྱེ་བ་མ་འོངས་པ་དང་འགག་པ་ད་ལྟ་བ་ལ་བྱ་བ་བྱེད་དེ། སྔ་ཕྱིའི་སྐབས་འབྱེད་པ་དང༌། མཚུངས་ལྡན་ད་ལྟ་བ་རྣམས་ཀྱིས་དམིགས་ནས་འཛིན་པའི་ཕྱིར། བྱ་བ་ནི་འབྲས་བུ་འཛིན་འབྱིན་ནོ།། གསུམ་པ་དངོས་པོ་གང་རྐྱེན་དུ་ལས་སྐྱེ་བ་ལ་གཉིས། སྤྱིར་བསྟན་པ།
གཟུགས་ཅན་བྱེ་བྲག་ཏུ་བཤད་པའོ། ། དང་པོ་ལ་གཉིས། རང་ལུགས་བཞག་པ། གཞན་འདོད་དགག་པའོ། ། དང་པོ་ནི། བཞི་ཡིས་སེམས་དང་སེམས་བྱུང་རྣམས། ། གསུམ་གྱིས་སྙོམས་པར་འཇུག་པ་གཉིས།། གཞན་ནི་གཉིས་པོ་དག་ལས་སྐྱེ།། ཞེས་པ་སྟེ། དངོས་པོ་གང་རྐྱེན་དུས་བསྐྱེད་ཅེ་ན།
རྐྱེན་བཞི་ཡིས་སེམས་དང་སེམས་བྱུང་རྣམས་བསྐྱེད་དེ། རྒྱུ་ལྔ་ཅི་རིགས་པས་རྒྱུའི་རྐྱེན་དང༌། མཚུངས་ལྡན་སྔ་མས་མཚུངས་པ་དེ་མ་ཐག་རྐྱེན་དང༌། ཡུལ་ལྔའམ་ཆོས་ཐམས་ཅད་ཀྱིས་དམིགས་རྐྱེན་དང༌། རང་མ་གཏོགས་པས་བདག་རྐྱེན་བྱས་པ་ལས་སྐྱེ་བའི་ཕྱིར་རོ།། ཡང༌། རྒྱུའི་རྐྱེན། མཚུངས་པ་དེ་མ་ཐག་རྐྱེན། བདག་པོའི་རྐྱེན་གསུམ་གྱིས་སྙོམས་པར་འཇུག་པ་གཉིས་བསྐྱེད་དོ། ། དང་པོ་ནི།
རྒྱུའི་རྐྱེན་ནི་ལྷག་འབྱུང་དང་སྐལ་མཉམ་གཉིས་ཡིན་ཏེ། དེ་ལ་ལྷན་རྒྱུ་སྐྱེ་སོགས་དང་སྐལ་རྒྱུས་མཚུངས་པའི་དགེ་ཆོས་སྔར་བྱུང་དང༌། གཉིས་པ་མཚུངས་པ་དེ་མ་ཐག་རྐྱེན་ནི། འཇུག་སེམས་མཚུངས་ལྡན་བཅས་སོ། ། གསུམ་པ་ནི་རྟོགས་སླའོ།། སྔར་བཤད་པ་དེ་གཉིས་ལས་གཞན་གཟུགས་ཅན་དང་ལྡན་མིན་འདུ་བྱེད་ལྷག་མ་རྣམས་ནི་རྒྱུ་བདག་གི་རྐྱེན་གཉིས་པོ་དག་ལས་སྐྱེ་ཡི། རྒྱུའི་རྐྱེན་ལྷན་འབྱུང་སྐལ་མཉམ་གཉིས་དང༌། བདག་པོའི་རྐྱེན་རང་ལས་གཞན་པ་རྣམས་སོ། ། མཚུངས་པ་དེ་མ་ཐག་པ་དེ་དམིགས་རྐྱེན་ལས་ནི་མིན་ཏེ། སེམས་ལ་མི་ལྟོས་པའམ་བེམ་པོ་ཡིན་པའི་ཕྱིར།
དེས་ན་འདུ་ཤེས་མེད་པ་པ་ཡང་མཚུངས་པ་དེ་མ་ཐག་པ་ལས་མིན་ཏེ། རྣམ་སྨིན་སྐྱེས་ཡིན་པས་རང་གི་ངང་གིས་འཇུག་གི ། སེམས་ཀྱི་འདུ་བྱེད་པ་ལ་མི་ལྟོས་པའི་ཕྱིར་རོ་ཞེས་གང་སྤེལ་འཆད། གཉིས་པ་གཞན་འདོད་དགག་པ་ནི། དབང་ཕྱུག་སོགས་མིན་རིམ་སོགས་ཕྱིར།། ¿༦༤¿ ཅེས་པ་སྟེ། ཕྱི་རོལ་པ་ཁྱེད་ཅག་གི་འདོད་པ་ལྟར་ཕྱི་ནང་གི་དངོས་པོ་རྣམས་དབང་ཕྱུག་དང་སོགས་པས་གཙོ་བོ་དང་དུས་རང་བཞིན་རྡུལ་ཕྲ་རབ་སྟེ་རྒྱུ་རྟག་པ་ལས་སྐྱེ་བ་མིན་ཏེ། དངོས་པོ་རྣམས་རིམ་གྱིས་འབྱུང་བ་དང་ཡུལ་དུས་རྫས་རྣམས་རེས་འགར་འབྱུང་བ་སོགས་ཀྱི་ཕྱིར་རོ།། གཞན་ཡང་དངོས་པོ་རྣམས་ཆོས་ཅན། ཁྱོད་གཅིག་ཅར་དུ་བྱུང་བར་ཐལ།
ཁྱོད་ཀྱི་རྒྱུ་གཞན་གང་ལའང་མ་ལྟོས་པའི་དབང་ཕྱུག་རྟག་པ་ཡིན་པའི་ཕྱིར། འདོད་མི་ནུས་ཏེ་རིམ་གྱིས་འབྱུང་བའི་ཕྱིར། དེ་ལ་ཁོ་ན་རེ། ཁྱབ་པ་མེད་དེ། འདོད་པའི་དབང་གིས་སོ་ཞེ་ན། འོ་ན་ཁྱོད་རྒྱུ་དུ་མ་ལས་འབྱུང་བར་ཐལ། འདོད་པ་ཐ་དད་པ་དུ་མ་ཡོད་པའི་ཕྱིར། གཉིས་པ་གཟུགས་ཅན་བྱེ་བྲག་ཏུ་བཤད་པ་ནི། དེའི་རྒྱུ་འབྱུང་བ་རྣམ་པ་གཉིས། ། འབྱུང་ལས་གྱུར་པའི་རྣམ་པ་ལྔ།།
འབྱུང་གྱུར་རྣམ་གསུམ་ཕན་ཚུན་དུ། ། འབྱུང་བ་རྣམས་ཀྱི་དེ་རྣམ་གཅིག། ¿༦༥¿ ཅེས་པ་སྟེ། སྔར་བཞིན་གཉིས་པོ་དག་ལས་སྐྱེ་ཞེས་གཟུགས་ཅན་རྣམས་རྒྱུ་བདག་གིས་རྐྱེན་ལས་སྐྱེ་བར་བཤད་ན་བདག་རྐྱེན་རྟོགས་སླ་ཡང་རྒྱུ་རྐྱེན་མང་བས་ཇི་ལྟར་འབྱུང་ཞེ་ན། འབྱུང་བ་དེའི་རྒྱུ་འབྱུང་བས་བྱེད་ན་ལྷན་འབྱུང་དང་སྐལ་མཉམ་གཉིས་ཡིན་ནོ། ། འབྱུང་བ་ལས་གྱུར་པའི་རྐྱེན་འབྱུང་བས་བྱེད་ན་བྱེད་རྒྱུ་ཁོ་ནས་བདག་རྐྱེན་བྱེད་ཚུལ་རྣམ་པ་ལྔ་ཡོད་དེ། སྐྱེ་བའི་རྒྱུ་བྱེད་དེ་སྔར་མེད་གསར་དུ་བསྐྱེད་པའི་ཕྱིར། འཕེལ་འགྲིབ་སོགས་རྗེས་སུ་མཐུན་པའི་རྒྱུ་བྱེད་དེ་སློབ་དཔོན་ལ་སློབ་མ་ལྟར་བརྟེན་པའི་ཕྱིར། བརྟེན་པའི་རྒྱུ་བྱེད་དེ་རྩིག་པ་ལ་རི་མོ་ལྟར་གནས་པའི་ཕྱིར། རྒྱུན་མི་འཆད་པའི་རྒྱུ་བྱེད་དེ།
འབྱུང་བ་ཡོད་ན་འབྱུང་འགྱུར་རྒྱུན་མི་ཆད་པའམ་རྟོན་པར་བྱེད་པའི་ཕྱིར། རྟོན་པ་ནི་བརྟན་པའམ་གནས་པའི་དོན་དུ་འཇམ་མགོན་གོང་མ་བཞེད། འཕེལ་བའི་རྒྱུ་བྱེད་དེ་འབྱུང་འགྱུར་འཕེལ་བར་བྱེད་པའི་ཕྱིར། གང་སྤེལ་ལས། སྐྱེ་དང་རྗེས་མཐུན་རྟེན་དང་ནི། ། རྒྱུན་མི་འཆད་དང་འཕེལ་བ་ལས།། སྐྱེ་ཕྱིར་བརྟེན་ཕྱིར་གནས་ཕྱིར་དང༌། ། རྟེན་པའི་ཕྱིར་དང་འཕེལ་བྱེད་ཕྱིར།། ཞེས་སོ།། འབྱུང་འགྱུར་གྱི་རྐྱེན་འབྱུང་འགྱུར་དེས་བྱེད་ན།
ལྷན་སྐལ་སྨིན་རྒྱུ་སྟེ་རྣམ་པ་གསུམ་གྱི་སྒོ་ནས་ཕན་ཚུན་དུ་རྒྱུ་བྱེད་དེ། དེ་དག་ནི་རིམ་པ་ལྟར་བསམ་ཟག་གི་སྤོང་བདུན་གྱི་རིག་མིན་གཟུགས་ནང་ཕན་ཚུན་དང༌། སྔ་ཕྱིའི་རྒྱུན་དང༌། དགེ་མི་དགེའི་རིག་རིག་མིན་ལས་ཕྱི་མར་རྣམ་སྨིན་སྐྱེས་ཀྱི་མིག་སོགས་སྐྱེས་པའི་ཕྱིར། འབྱུང་བ་རྣམས་ཀྱི་རྐྱེན་འབྱུང་འགྱུར་དེ་ཡིན་ན་རྣམ་སྨིན་གྱི་རྒྱུ་རྣམ་པ་གཅིག་པུ་བྱེད་དེ། སྔ་མའི་རིག་རིག་མིན་གྱི་གཟུགས་ལས་ཕྱི་མར་དབང་པོའི་ཚོགས་པ་ན་ཡོད་པའི་འབྱུང་བ་རྣམས་སྐྱེ་བའི་ཕྱིར། བཞི་པ་དེ་མ་ཐག་རྐྱེན་བྱེ་བྲག་ཏུ་བཤད་པ་ལ་གསུམ། སེམས་བཅུ་གཉིས་སུ་དབྱེ་བ། དེ་ཉི་ཤུར་དབྱེ་བ། བཅུ་གཉིས་པོ་གང་ལས་གང་གསར་དུ་རྙེད་བྱེ་བྲག་ཏུ་བཤད་པའོ། །
དང་པོ་ལ་གཉིས། དངོས་དང༌། རྙེད་ཚུལ་ལོ། ། དང་པོ་ནི། འདོད་ཡིད་དགེ་དང་མི་དགེ་དང༌། ། བསྒྲིབས་པ་དང་ནི་མ་བསྒྲིབས་པ།། གཟུགས་དང་གཟུགས་མེད་པ་དག་ན། ། མི་དགེ་ལས་གཞན་ཟག་མེད་གཉིས།། ¿༦༦¿ ཞེས་པ་སྟེ། སེམས་དང་སེམས་བྱུང་སྐྱེས་པ་རྣམས་ཞེས་བཤད་པ་དེ་དག་ཀྱང་བསྡུ་ན།
འདོད་པ་ན་ཡིད་དགེ་བ་དང་མི་དགེ་བ་དང་བསྒྲིབས་པ་དང་ནི་མ་བསྒྲིབས་པའི་ལུང་མ་བསྟན་ཏེ་བཞི་དང༌། གཟུགས་དང་གཟུགས་མེད་པ་དག་ན་མི་དགེ་བ་ལས་གཞན་པའི་དགེ་བ་ལུང་མ་བསྟན་གཉིས་ཏེ་སོ་སོར་གསུམ་རེ་དང༌། ཟག་མེད་ལ་སློབ་མི་སློབ་གཉིས་སུ་ཡོད་པའི་ཕྱིར། དེས་ན་ཟག་བཅས་བཅུ་དང་ཟག་མེད་གཉིས་ཏེ་བཅུ་གཉིས་སུ་འདུས་སོ། ། འདི་དག་ཀྱང་སེམས་གང་གི་འཇུག་ཐོག་ཏུ་གང་འབྱུང་བ་ནི་ཚེའམ་གནས་སྐབས་བརྒྱད་ཀྱི་སྒོ་ནས་ཤེས་དགོས་ཏེ། རྒྱུན་གྱི་ཚེ་དགེ་མི་དགེ་སོགས་རང་གི་རིགས་འདྲ་འབྱུང་བ་དང༌། ས་མཚུངས་པའི་ཚེ་རིས་མི་གཅིག་ཀྱང་ས་གཅིག་པའི་སེམས་གཞན་བྱུང་བ་དང༌། ཉིང་མཚམས་སྦྱོར་བའི་ཚེ་ཁམས་གསུམ་གྱི་སེམས་དགེ་མི་དགེ་ལུང་མ་བསྟན་གང་གིས་འཆི་ཡང་སྐྱོ་སེམས་ཉོན་མོངས་ཅན་ཁོ་ན་འབྱུང་སྟེ། སྐྱེ་བའི་སྲིད་པ་ཉོན་མོངས་ཅན་ཞེས་བཤད་པའི་ཕྱིར། དེའང་ཉོན་མོངས་ཅན་གྱིས་འཆི་ན་གོང་མར་མི་སྐྱེ་སྟེ།
ཉོན་མོངས་ཅན་ལས་གོང་མ་མིན། ། ཞེས་དང༌། གཞན་ལས་གོང་འོག་གང་དུའང་སྐྱེར་རུང་བས་སོ། ། སྙོམས་པར་འཇུག་པའི་ཚེ་འོག་མའི་དགེ་བ་སྦྱོར་བྱུང་ལས་གོང་མའི་དགེ་བ་སྦྱོར་བྱུང་དང་ལྷག་མེད་གཉིས་འབྱུང་སྟེ། རྟེན་དམིགས་རྣམ་གཉེན་པོ་བཞིས་རིང་པའི་ཕྱིར། འདོད་པའི་དགེ་བ་ལས་གཟུགས་མེད་ཀྱི་དགེ་བ་མི་འབྱུང་བ་དམིགས་བསལ་ལོ། ། དེ་ལ་རྟེན་རིང་བ་ནི་གཟུགས་མེད་པའི་སྙོམས་པར་འཇུག་པའི་མཚུངས་པ་དེ་མ་ཐག་རྐྱེན་གྱི་རྟེན་ཉིད་དུ་མི་སྲིད་པ་དང༌། དམིགས་རྣམ་གཉིས་ནི་བསམ་གཏན་བཞི་པ་ལ་རགས་སོགས་ཀྱི་རྣམ་པས་དམིགས་པ་ལས་འདོད་ཁམས་ལ་མ་ཡིན་ནོ། ། གཉེན་པོ་ནི་འདོད་པའི་འདོད་ཆགས་དང་མ་བྲལ་བ་དེ་མངོན་གྱུར་མི་སྲིད་པའི་ཕྱིར་རོ། ། སྙོམས་འཇུག་ལས་ལྡང་བའི་ཚེ་ཟག་མེད་གཉིས་ལས་ཁམས་གསུམ་ཀའི་དགེ་བ་དང༌།
ཁམས་གོང་མ་གཉིས་ལས་རང་རང་གི་འོག་མའི་དགེ་བ་རྣམས་འབྱུང་བ་དང༌། སྙོམས་འཇུག་ཉོན་མོངས་ཅན་གྱིས་གཟིར་བའི་ཚེ་གོང་མའི་སྒྲིབ་པ་ལས་འོག་མའི་དགེ་བ་འབྱུང་སྟེ། གཟུགས་མེད་ཀྱི་ཉོན་མོངས་ཅན་ལས་གཟུགས་ཀྱི་དགེ་བ་དང༌། གཟུགས་ཀྱི་ཉོན་མོངས་ཅན་ལས་འདོད་པའི་དགེ་བ་འབྱུང་བའི་ཕྱིར། འདིའང་བདག་དགེ་བ་དག་པ་བ་བསྒོམ་པར་བྱ་བ་ལ་གལ་ཏེ་ཉོན་མོངས་ཅན་དུ་གྱུར་ན་འོག་མའི་དགེ་བ་མཆོག་ཡིན་ཏེ་དེ་ལ་གནས་པར་བྱའོ་སྙམ་དུ་འཕེན་པ་དྲག་པོ་བཏང་བས་དུས་སུ་གཉིད་སད་པ་བཞིན་ནོ་ཞེས་ཟེར༌། སྤྲུལ་པ་ལ་འཇུག་པའི་ཚེ་གཟུགས་ཀྱི་དགེ་བ་དང་སྤྲུལ་སེམས་རང་ལས་འདོད་གཟུགས་ཀྱི་སྤྲུལ་སེམས་འབྱུང་བ་དང༌། སྤྲུལ་པ་ལས་ལྡང་བའི་ཚེ་གཟུགས་ཀྱི་དགེ་བ་འབྱུང་བ་དང་བརྒྱད་དེ། དེ་ལྟར་སེམས་བཅུ་གཉིས་པོ་ཕན་ཚུན་དེ་མ་ཐག་རྐྱེན་བྱེད་ཚུལ་དེས་འགྲེ་ཤེས་པར་གྱིས་ཤིག། གཉིས་པ་རྙེད་ཚུལ་ལ་ལྔ། འདོད་སེམས་དང༌།
གཟུགས་དང༌། གཟུགས་མེད་དང༌། སློབ་པ་དང༌། མི་སློབ་པའོ། ། དང་པོ་ནི། འདོད་སེམས་དགེ་བ་ལས་སེམས་དགུ ། དེ་ནི་བརྒྱད་པོ་ཁོ་ན་ལས།། མི་དགེ་བ་ནི་བཅུ་དག་ལས། ། དེ་ལ་བཞི་སྟེ་བསྒྲིབས་དེ་བཞིན།། ¿༦༧¿ མ་བསྒྲིབས་པ་ནི་ལྔ་དག་ལས། །
དེ་ལས་མཇུག་ཐོགས་སེམས་བདུན་ནོ།། ཞེས་པ་སྟེ། འདོད་པའི་སེམས་དགེ་བ་ལས་སེམས་དགུ་འབྱུང་སྟེ། རྒྱུན་དང་ས་མཚུངས་པའི་ཚེ་རང་སའི་བཞི། ཉིང་མཚམས་སྦྱོར་བའི་ཚེ་གོང་མའི་བསྒྲིབས་པ་གཉིས། སྙོམས་པར་འཇུག་པའི་ཚེ་གཟུགས་ཀྱི་དགེ་བ་དང་ཟག་མེད་གཉིས་བཅས་འབྱུང་བའི་ཕྱིར། འདོད་པའི་དགེ་སེམས་དེ་ནི་སེམས་བརྒྱད་པོ་ཁོ་ན་ལས་འབྱུང་སྟེ། རྒྱུན་པའི་ཚེ་རང་སའི་བཞི། སྙོམས་འཇུག་ལས་ལྡང་བའི་ཚེ་གཟུགས་ཀྱི་དགེ་བ་དང་ཟག་མེད་གཉིས། སྙོམས་འཇུག་ཉོན་མོངས་ཅན་གྱིས་གཟིར་བའི་ཚེ་གཟུགས་ཀྱི་བསྒྲིབས་པ་ལས་འདོད་པའི་དགེ་བ་འབྱུང་བའི་ཕྱིར།
འདོད་པའི་མི་དགེ་བའི་སེམས་ནི་བཅུ་དག་ལས་འབྱུང་སྟེ། རྒྱུན་པའི་བཞི། ཉིང་མཚམས་སྦྱོར་བའི་ཚེ་གོང་མའི་བསྒྲིབས་མ་བསྒྲིབས་དག་པ་གསུམ་གསུམ་སྟེ་དྲུག་ལས་འབྱུང་བའི་ཕྱིར། འདོད་པའི་མི་དགེ་བ་དེ་ལས་བཞི་འབྱུང་སྟེ། རྒྱུན་པའི་བཞི་འབྱུང་བའི་ཕྱིར། འདོད་པའི་བསྒྲིབས་པའང་མི་དགེ་བ་དེ་བཞིན་ཏེ། བཅུ་ལས་དེ་འབྱུང་ཞིང་དེ་ལས་བཞི་འབྱུང་བའི་ཕྱིར། འདོད་པའི་མ་བསྒྲིབས་པ་ནི་ལྔ་དག་ལས་འབྱུང་སྟེ། རྒྱུན་པའི་བཞི། སྤྲུལ་པ་ལ་འཇུག་པའི་ཚེ་གཟུགས་ཀྱི་དགེ་བ་ལས་འབྱུང་བའི་ཕྱིར།
འདོད་པའི་མི་བསྒྲིབས་པ་དེ་ལས་མཇུག་ཐོགས་སུ་སེམས་བདུན་འབྱུང་བ་ཡིན་ནོ།། རྒྱུན་པའི་བཞི། ཉིང་མཚམས་སྦྱོར་བའི་ཚེ་གོང་མའི་ཉོན་མོངས་ཅན་གཉིས། སྤྲུལ་པ་ལས་ལྡང་བའི་ཚེ་གཟུགས་ཀྱི་དགེ་བ་འབྱུང་བའི་ཕྱིར་རོ།། གཉིས་པ་གཟུགས་ནི། གཟུགས་ན་དགེ་ལས་བཅུ་གཅིག་གོ ། དེ་ནི་དགུ་ཡི་མཇུག་ཐོགས་སུ།། ¿༦༨¿ བསྒྲིབས་པ་བརྒྱད་ལས་དེ་ལས་དྲུག ། མ་བསྒྲིབས་པ་ནི་གསུམ་ལས་སོ།། དེ་ལས་དྲུག་སྟེ་་་་་་་་་་་་་༌།།
ཞེས་པ་ནི། གཟུགས་ཁམས་ན་སྤྱོད་པའི་དགེ་སེམས་ལས་སེམས་བཅུ་གཅིག་འབྱུང་སྟེ། རྒྱུན་དང་ས་མཚུངས་པའི་ཚེ་རང་སའི་གསུམ། ཉིང་མཚམས་སྦྱོར་བའི་ཚེ་འདོད་པའི་ཉོན་མོངས་ཅན་གཉིས། གཟུགས་མེད་ཀྱི་ཉོན་མོངས་ཅན་གཅིག ། སྙོམས་པར་འཇུག་པའི་ཚེ་གཟུགས་མེད་ཀྱི་དགེ་བ་དང་ཟག་མེད་གཉིས། སྙོམས་འཇུག་ལས་ལྡང་བའི་ཚེ་འདོད་པའི་དགེ་བ། སྤྲུལ་པ་ལས་འཇུག་པའི་ཚེ་འདོད་པའི་མ་བསྒྲིབས་བཅས་དེ་དག་གོ། ། གཟུགས་ཀྱི་དགེ་བ་དེ་ནི་སེམས་དགུ་ཡི་མཇུག་ཐོགས་སུ་འབྱུང་སྟེ། རྒྱུན་པའི་གསུམ།
སྙོམས་པར་འཇུག་པའི་ཚེ་འདོད་པའི་དགེ་བ་ལས་གཟུགས་ཀྱི་དགེ་བ་འབྱུང་བ། ལྡང་བའི་ཚེ་གཟུགས་མེད་ཀྱི་དགེ་བ་དང་ཟག་མེད་གཉིས་ཀྱི་རྗེས་སུ་དང༌། སྤྲུལ་པ་ལས་ལྡང་བའི་ཚེ་འདོད་པའི་མ་བསྒྲིབས་པ་དང༌། སྙོམས་འཇུག་ཉོན་མོངས་ཅན་གྱིས་གཟིར་བའི་ཚེ་གཟུགས་མེད་ཀྱི་བསྒྲིབས་པ་ལས་འབྱུང་བའི་ཕྱིར། གཟུགས་ཀྱི་བསྒྲིབས་པ་ནི་སེམས་བརྒྱད་ལས་འབྱུང་སྟེ། རྒྱུན་པའི་གསུམ། ཉིང་མཚམས་སྦྱོར་བའི་ཚེ་གཟུགས་མེད་ཀྱི་གསུམ་དང༌། འདོད་པའི་དགེ་བ་དང་མ་བསྒྲིབས་པ་ལས་འབྱུང་བའི་ཕྱིར། གཟུགས་ཀྱི་བསྒྲིབས་པ་དེ་ལས་སེམས་དྲུག་འབྱུང་སྟེ། རྒྱུན་པའི་གསུམ།
ཉིང་མཚམས་སྦྱོར་བའི་ཚེ་འདོད་པའི་ཉོན་མོངས་ཅན་གཉིས། སྙོམས་འཇུག་ཉོན་མོངས་ཅན་གྱིས་གཟིར་བའི་ཚེ་འདོད་པའི་དགེ་བ་འབྱུང་བའི་ཕྱིར།

གཟུགས་ཀྱི་མ་བསྒྲིབས་པ་ནི་སེམས་གསུམ་ལས་འབྱུང་སྟེ། རྒྱུན་པའི་གསུམ་ལས་  སོ། ། གཟུགས་ཀྱི་མ་བསྒྲིབས་པ་དེ་ལས་དྲུག་འབྱུང་སྟེ། རྒྱུན་པའི་གསུམ། ཉིང་མཚམས་སྦྱོར་བའི་ཚེ་གོང་འོག་གི་ཉོན་མོངས་ཅན་གསུམ་འབྱུང་བའི་ཕྱིར་རོ།། གསུམ་པ་གཟུགས་མེད་ནི། ་་་་་་་་་་་་་ གཟུགས་མེད་པའང༌། ། དེའི་ཚུལ་ལོ་དགེ་བ་ལས།། ¿༦༩¿ སེམས་དགུ་དག་གོ་དེ་དྲུག་གི ། བསྒྲིབས་པ་ལས་བདུན་དེ་དེ་བཞིན།། ཅེས་པ་སྟེ།
གཟུགས་མེད་ཀྱི་མ་བསྒྲིབས་པའང་གཟུགས་ཀྱི་དེ་ཡི་ཚུལ་ལོ་སྟེ། རང་གསུམ་ལས་འགྱུར་བ་དང་དེ་ལས་དྲུག་འབྱུང་བའི་ཕྱིར། གཟུགས་མེད་ཀྱི་དགེ་བ་ལས་སེམས་དགུ་འབྱུང་སྟེ། རྒྱུན་དང་ས་མཚུངས་པའི་ཚེ་རང་སའི་གསུམ། ཉིང་མཚམས་སྦྱོར་བའི་ཚེ་འོག་མ་གཉིས་ཀྱི་ཉོན་མོངས་ཅན་གསུམ། སྙོམས་འཇུག་གི་ཚེ་ཟག་མེད་གཉིས། ལྡང་བའི་ཚེ་གཟུགས་ཀྱི་དགེ་བ་འབྱུང་བའི་ཕྱིར་ན་དེ་དག་གོ། ། གཟུགས་མེད་ཀྱི་དགེ་བ་དེ་སེམས་དྲུག་གི་རྗེས་སུ་འབྱུང་སྟེ། རྒྱུན་པའི་གསུམ། སྙོམས་འཇུག་གི་ཚེ་གཟུགས་ཀྱི་དགེ་བ།
ལྡང་བའི་ཚེ་ཟག་མེད་གཉིས་ལས་འབྱུང་བའི་ཕྱིར། གཟུགས་མེད་ཀྱི་བསྒྲིབས་པ་ལས་སེམས་བདུན་འབྱུང་སྟེ། རྒྱུན་པའི་གསུམ། ཉིང་མཚམས་སྦྱོར་བའི་ཚེ་འོག་མ་གཉིས་ཀྱི་ཉོན་མོངས་ཅན་གསུམ། ཉོན་མོངས་ཅན་གྱིས་གཟིར་བའི་ཚེ་གཟུགས་ཀྱི་དགེ་བ་འབྱུང་བའི་ཕྱིར། གཟུགས་མེད་ཀྱི་བསྒྲིབས་པ་དེ་དེ་བཞིན་དུ་སེམས་བདུན་ལས་འབྱུང་སྟེ། རྒྱུན་པའི་གསུམ། ཉིང་མཚམས་སྦྱོར་བའི་ཚེ་འོག་མའི་དགེ་བ་གཉིས། མ་བསྒྲིབས་པ་གཉིས་ལས་འབྱུང་བའི་ཕྱིར་རོ།། བཞི་པ་སློབ་པ་ནི།
སློབ་པ་བཞི་ལས་དེ་ལས་ལྔ།། ཞེས་པ་སྟེ། སློབ་པའི་སེམས་དེ་སེམས་བཞི་ལས་འབྱུང་སྟེ། རྒྱུན་གྱི་ཚེ་རང་དང༌། སྙོམས་འཇུག་གི་ཚེ་ཁམས་གསུམ་གྱི་དགེ་བ་ལས་སོ། ། སློབ་པའི་སེམས་དེ་ལས་ལྔ་འབྱུང་སྟེ། རྒྱུན་གྱི་ཚེ་རང་དང་མི་སློབ་པ་ལྡང་བའི་ཚེ་ཁམས་གསུམ་གྱི་དགེ་བ་འབྱུང་བའི་ཕྱིར། ལྔ་པ་མི་སློབ་པ་ནི། མི་སློབ་པ་ནི་ལྔ་དག་ལས།། ¿༧༠¿ དེ་ལས་སེམས་ནི་བཞི་དག་གོ།།
ཞེས་པ་སྟེ། མི་སློབ་པའི་སེམས་ནི་ལྔ་དག་ལས་འབྱུང་སྟེ། རྒྱུན་གྱི་ཚེ་རང༌། སྙོམས་འཇུག་གི་ཚེ་ཁམས་གསུམ་གྱི་དགེ་བ་གསུམ་དང་སློབ་པ་རྡོར་ཏིང་ལས་སོ། ། མི་སློབ་པ་དེ་ལས་སེམས་ནི་བཞི་འབྱུང་སྟེ། རྒྱུན་གྱི་ཚེ་རང༌། ལྡང་བའི་ཚེ་ཁམས་གསུམ་གྱི་དགེ་བ་དེ་དག་གོ། གཉིས་པ་དེ་ཉི་ཤུར་དབྱེ་བ་ནི། བཅུ་གཉིས་དེ་དག་ཉི་ཤུར་ཡང༌།། གསུམ་དུ་སྐྱེས་ནས་ཐོབ་པ་དང༌། །
སྦྱོར་འབྱུང་དགེ་རྣམ་གཉིས་ཕྱེ་ནས།། ¿༧༡¿རྣམ་སྨིན་སྐྱེས་དང་སྤྱོད་ལམ་པ། ། བཟོ་ཡི་གནས་དང་སྤྲུལ་པ་དང༌།། འདོད་ན་ལུང་བསྟན་མིན་རྣམ་བཞིར། ། གཟུགས་ན་བཟོ་མ་གཏོགས་པའོ།། ¿༧༢¿ཞེས་པ་སྟེ། སེམས་བཅུ་གཉིས་པོ་དེ་དག་རྒྱས་པར་ན་ཉི་ཤུར་ཡང་དབྱེར་ཡོད་དེ། ཁམས་གསུམ་དུ་སྐྱེས་ནས་ཐོབ་པ་དང༌། སྦྱོར་བྱུང་སྟེ་དགེ་བ་ལ་རྣམ་པ་གཉིས་སུ་ཕྱེ་ནས་དང༌། རྣམ་སྨིན་སྐྱེས་དང་སྤྱོད་ལམ་པ་དང་བཟོ་གནས་པ་དང་སྤྲུལ་སེམས་པ་དང་འདོད་པ་ན་མ་བསྒྲིབས་ལ་ལུང་དུ་བསྟན་པ་མིན་པ་ལ་རྣམ་པ་བཞིར་ཕྱེ་སྟེ།
དེ་དག་ཀྱང་རྩོལ་བ་ལ་མི་ལྟོས་པར་རང་གི་ངང་གིས་འབྱུང་བ་རྣམ་ཤེས་ཚོགས་དྲུག་ཅར་  དང༌། འགྲོ་འཆག་ཉལ་འདུག་སོགས་དང༌། འབུད་བཀྲོལ་དྲ་གཞོག་སོགས་དང༌། སྤྲུལ་པ་བྱ་བའི་ཡུལ་གཟུགས་སོགས་བཞི་ལ་དམིགས་པའི་ཕྱིར། གཟུགས་ན་བཟོ་མ་གཏོགས་པའི་ལྷག་མ་གསུམ་ཡོད་པའོ། ། གཟུགས་མེད་ན་རྣམ་སྨིན་སྐྱེས་གཅིག་བུ་སྟེ། དེ་ལྟར་ན་འདོད་པར་བརྒྱད་གཟུགས་ན་དྲུག་གཟུགས་མེད་ན་བཞི་ཟག་མེད་གཉིས་སྟེ་ཉི་ཤུར་འབྱུང་བའི་ཕྱིར། སེམས་བཅུ་གཉིས་དང་ཉི་ཤུ་ཁྱབ་གང་ཆེ་ན་བཅུ་གཉིས་ཁྱབ་ཆེ་སྟེ། ལུང་མ་བསྟན་བཞིར་མ་འདུས་པ་གཞན་ཡང་ཡོད་པའི་ཕྱིར། ཉི་ཤུ་ཕྱེ་བ་ལ་དགོས་པ་ཅི་ཡོད་ན།
འཆི་སེམས་ཀྱི་ཚེ་དགེ་བ་སྐྱེས་ཐོབ་དང་ལུང་མ་བསྟན་རྣམ་སྨིན་སྐྱེས་དང་སྤྱོད་ལམ་པས་བྱེད་ཀྱི་མི་གསལ་བའི་ཕྱིར། སྙོམས་པར་འཇུག་ལྡང་ཁམས་གོང་མ་གཉིས་ཀྱི་སྦྱོར་བྱུང་དང་འདོད་པའི་སྐྱེས་སྦྱོར་གཉིས་ཀས་བྱེད་དེ། གསལ་བའི་ཕྱིར། གསུམ་པ་བཅུ་གཉིས་པོ་གང་ལས་གང་གསར་དུ་རྙེད་བྱེ་བྲག་ཏུ་བཤད་པ་ལ་བཞི། སེམས་ཉོན་མོངས་ཅན། གཟུགས་ཀྱི་དགེ་སེམས། སློབ་པའི་སེམས། དེ་རྣམས་ཀྱི་ལྷག་མའི་སེམས་ལས་དུ་རྙེད་པའོ། ། དང་པོ་ནི། ཁམས་གསུམ་པ་ཡྀ་ཉོན་མོངས་ཅན། །
དྲུག་དང་དྲུག་དང་གཉིས་རྙེད་དོ།། ཞེས་པ་སྟེ། ཁམས་གསུམ་པ་ཡི་སེམས་ལས་འདོད་པའི་སེམས་ཉོན་མོངས་ཅན་མངོན་དུ་གྱུར་པའི་ཚེ་སེམས་དྲུག་གསར་དུ་རྙེད་དེ། ཁམས་གོང་མ་གཉིས་ནས་འདོད་པར་སྐྱེས་པའི་ཚེ་འདོད་པའི་ཉོན་མོངས་ཅན་གཉིས་དང་དགེ་བ་སྐྱེས་ཐོབ། འདོད་ཉོན་གྱིས་ཁམས་གོང་མ་གཉིས་ཀྱི་ཆགས་བྲལ་དང༌། དགྲ་བཅོམ་ལས་ཉམས་པའི་ཚེ་གོང་མའི་ཉོན་མོངས་ཅན་གཉིས་དང་སློབ་པའི་སེམས་གསར་དུ་རྙེད་པའི་ཕྱིར། གཟུགས་ཀྱི་ཉོན་མོངས་ཅན་གྱི་སེམས་མངོན་དུ་གྱུར་པའི་ཚེའང་དྲུག་རྙེད་དེ། གཟུགས་མེད་ནས་གཟུགས་སུ་སྐྱེས་པ་ན་གཟུགས་ཀྱི་ཉོན་མོངས་ཅན། དགེ་བ་སྐྱེས་ཐོབ། སྤྲུལ་སེམས་གཉིས།
གཟུགས་ཉོན་གྱིས་དགྲ་བཅོམ་ལས་ཉམས་པའི་ཚེ་གཟུགས་མེད་ཀྱི་ཉོན་མོངས་ཅན་དང་སློབ་པའི་སེམས་གསར་དུ་རྙེད་པའི་ཕྱིར། གཟུགས་མེད་ཀྱི་ཉོན་མོངས་ཅན་གྱི་སེམས་མངོན་དུ་གྱུར་པའི་ཚེ་གཉིས་རྙེད་དོ། ། གཟུགས་མེད་ཀྱི་ཉོན་མོངས་ཅན་གྱིས་དགྲ་བཅོམ་ལས་ཉམས་པའི་ཚེ་དེ་སའི་ཉོན་མོངས་ཅན་དང་སློབ་པའི་སེམས་གསར་དུ་རྙེད་པའི་ཕྱིར། གཉིས་པ་གཟུགས་ཀྱི་དགེ་སེམས་ནི། གཟུགས་སྐྱེས་དགེ་བ་གསུམ་དག་གོ།། ཞེས་པ་སྟེ། གཟུགས་སུ་སྐྱེས་པའི་དགེ་བའི་སེམས་མངོན་དུ་གྱུར་པ་ལས་སེམས་གསུམ་གསར་དུ་རྙེད་དེ། བསམ་གཏན་དང་པོའི་ཉེར་བསྡོགས་ཀྱིས་འདོད་པར་ཆགས་པ་དང་བྲལ་བའི་ཚེ་གཟུགས་ཀྱི་དགེ་བ་དང༌། རྣམ་གྲོལ་དགུ་པར་དངོས་གཞི་ཐོབ་པ་ན་འདོད་གཟུགས་ཀྱི་སྤྲུལ་སེམས་གཉིས་རྙེད་པའི་ཕྱིར། གསུམ་པ་སློབ་པའི་སེམས་ནི།
སློབ་པ་ལ་བཞི་་་་་་་་༌།། ཞེས་པ་སྟེ། སློབ་པའི་སེམས་མངོན་དུ་གྱུར་པ་ལས་སེམས་བཞི་གསར་དུ་རྙེད་ དོ། ། ཟག་མེད་དང་པོའི་ཚེ་སློབ་པ་དང༌། ཟག་མེད་དེས་འདོད་པ་ལ་འདོད་ཆགས་དང་བྲལ་བའི་ཚེ་སྤྲུལ་སེམས་གཉིས། གཟུགས་ཀྱི་འདོད་ཆགས་དང་བྲལ་བའི་ཚེ་གཟུགས་མེད་ཀྱི་དགེ་བ་རྣམས་རྙེད་པའི་ཕྱིར་རོ།། བཞི་པ་དེ་རྣམས་ཀྱི་ལྷག་མའི་སེམས་ལས་དུ་རྙེད་པ་ནི། ་་་་་་་་་་་་་་་་ ལྷག་ལ་དེ།། ¿༧༣¿ ཞེས་པ་སྟེ། བཤད་མ་ཐག་པ་དེ་དག་གི་ལྷག་མའི་སེམས་འདོད་པ་དང་གཟུགས་མེད་ཀྱི་དགེ་བ་དང་མི་སློབ་པ་དང་ཁམས་གསུམ་གྱི་མ་བསྒྲིབས་ལུང་མ་བསྟན་གསུམ་སྟེ་དྲུག་ལས་རང་ཉིད་ཁོ་ན་རྙེད་ཀྱི་སེམས་གཞན་རྙེད་པ་མ་ཡིན་ནོ།།
ཆོས་མངོན་པ་མཛོད་ཀྱི་ཚིག་ལེའུར་བྱས་པ་ལས། དབང་པོ་བསྟན་པ་ཞེས་བྱ་བ་སྟེ་གནས་གཉིས་པའོ། ། ཞེས་པ་སྟེ། ཆོས་མངོན་པ་མཛོད་ཀྱི་ཚིག་ལེའུར་བྱས་པའི་འགྲེལ་པ་དབྱིག་གཉེན་ཞལ་ལུང་ལས་དབང་པོ་བསྟན་པ་ཞེས་བྱ་བ་སྟེ་གནས་གཉིས་པའི་བཤད་པའོ།། །། གནས་གསུམ་པ་འཇིག་རྟེན་བསྟན་པ། གནས་གསུམ་པ་འཇིག་རྟེན་བསྟན་པ་འཆད་པ་ལ་གཉིས། འབྲེལ་བརྗོད་པ་  དང༌། གཞུང་བཤད་པའོ། ། དང་པོ་ནི། གནས་དང་པོ་གཉིས་སུ་ཁམས་གསུམ་གྱི་དབང་དུ་བྱས་ཏེ་སེམས་སེམས་བྱུང་ཁམས་དབང་རྣམས་ཀྱི་མཚན་ཉིད་བཤད་ཀྱི།
མཚན་ཉིད་དེ་ལྡན་གྱི་ཁམས་སོ་སོའི་ངོ་བོ་མ་བཤད་པས་དེ་བསྟན་པ་དང་སྡུག་བདེན་བྱེ་བྲག་ཏུ་ཤེས་པའི་ཆེད་དུ་གནས་འདི་བྱུང་བ་ཡིན་ནོ།། གཉིས་པ་གཞུང་བཤད་པ་ལ་གཉིས། སེམས་ཅན་གྱི་འཇིག་རྟེན་དང༌། སྣོད་ཀྱི་འཇིག་རྟེན་བཤད་པའོ། ། དང་པོ་ལ་ལྔ། སྐྱེ་བ་པོ་འགྲོ་བའི་དབྱེ་བ། སྐྱེ་ཚུལ་རྟེན་འབྲེལ་གྱི་རང་བཞིན། སྐྱེས་པ་གནས་པའི་རྐྱེན། གནས་པ་འཆི་འཕོ་བའི་སེམས། སེམས་ཅན་གྱི་ཚོགས་གསུམ་དུ་བསྡུས་པའོ། །
དང་པོ་ལ་གསུམ། ཁམས་གསུམ་དུ་དབྱེ་བ། འགྲོ་བ་ལྔར་དབྱེ་བ། སྐྱེ་གནས་བཞིར་དབྱེ་བའོ། ། དང་པོ་ནི། དམྱལ་བ་ཡི་དྭགས་དུད་འགྲོ་དང༌། ། མི་རྣམས་དང་ནི་ལྷ་དྲུག་དག། འདོད་པའི་ཁམས་ཡིན་དམྱལ་བ་དང༌། ། གླིང་དབྱེ་བ་ལས་དེ་ཉིད་ཤུ། ¿༡¿ གོང་མའི་གནས་དག་བཅུ་བདུན་ནི། །
གཟུགས་ཁམས་ཡིན་དེར་སོ་སོ་ཡི།། བསམ་གཏན་ས་ནི་གསུམ་པ་ཡིན། ། བཞི་པ་ས་ནི་བརྒྱད་པ་ཡིན།། ¿༢¿ གཟུགས་མེད་ཁམས་ན་གནས་མེད་དོ། ། སྐྱེ་བ་ལས་ནི་རྣམ་པ་བཞི།། དེར་ནི་རིས་དང་སྲོག་ལ་ཡང༌། ། སེམས་ཀྱི་རྒྱུད་ནི་བརྟེན་པ་ཡིན།། ¿༣¿ ཅེས་པ་སྟེ། ཁམས་གསུམ་པོ་དེ་ལས་དགའ་བ་མེད་པའི་སྟེ་ཡིད་དུ་འོང་བ་ཅུང་ཟད་ཀྱང་མེད་པས་དམྱལ་བ་དང༌། ཕྱིར་མི་ལྡོག་པར་སོང་བས་སམ་ཡིད་བཀྲེས་སྐོམ་གྱིས་ནོན་པས་ཡི་དྭགས་དང༌།
གསེག་འགྲོས་སམ་དུད་དེ་འགྲོ་བས་དུད་འགྲོ་དང༌། ཡིད་ཤེས་ཆེ་བས་སམ་ཡིད་ལས་སྐྱེས་ཏེ་མི་རྣམས་དང་ནི། ཁྱིམ་ནམ་མཁའ་ལ་ཡོད་པས་མཁའ་ཁྱིམ་པ་སྟེ་འདོད་ལྷ་དྲུག་དག་འདོད་པའི་ཁམས་ཡིན་ཏེ། འདོད་པ་ལ་སྲེད་པ་དང་མ་བྲལ་བའི་ཕྱིར། འདོད་པའི་དོན་གཙོ་བོ་འཁྲིག་སྤྱོད་དང་ཁམས་ཟས་དོན་དུ་གཉེར་པ་ལ་བཤད། ཡང༌། དམྱལ་བ་ལ་ཚ་དམྱལ་བརྒྱད་དང་མི་ལ་གླིང་བཞིར་དབྱེ་བ་ལས་ངན་འགྲོ་བཅུ་བདེ་འགྲོ་བཅུ་སྟེ་འདོད་ཁམས་དེ་ལ་གནས་རིས་ཉི་ཤུར་ཡང་འགྱུར་རོ། ། གྲང་དམྱལ་བརྒྱད་གཙོ་བོ་མ་ཡིན་པ་དང༌། ཉི་ཚེ་བ་གནས་དུས་གྲངས་ལ་ངེས་པ་མེད་པས་མ་བརྗོད་པའི་ཕྱིར། འདོད་ཁམས་དེའི་གོང་མ་ཚངས་རིས་ལ་སོགས་པའི་གནས་དག་བཅུ་བདུན་ནི་གཟུགས་ཁམས་ཡིན་ཏེ།
འདོད་པ་ལས་འདས་ཤིང་གཟུགས་ལ་སྲེད་པ་དང་མ་བྲལ་བའི་ཕྱིར། གཟུགས་ཁམས་དེར་རྒྱུ་སྙོམས་འཇུག་སོ་སོ་ཡི་བྱེ་བྲག་གིས་འབྲས་བུ་སྐྱེ་བའི་བསམ་གཏན་གཟུགས་ཁམས་དང་པོ་གསུམ་རེ་རེ་ལའང་ས་ནི་གསུམ་གསུམ་པ་ཡིན་ཏེ། བཞི་པ་ལ་སོ་སྐྱེའི་ས་གསུམ་དང་འཕགས་པའི་ས་ལྔ་སྟེ་ས་ནི་བརྒྱད་པ་ཡིན་ནོ། ། སྔ་མ་རྣམས་རྒྱུ་སྙོམས་འཇུག་གི་ཟག་བཅས་ཆུང་འབྲིང་ཆེན་པོའི་བྱེ་བྲག་དང༌། ཕྱི་མའི་འཕགས་ས་ལྔ་ནི་ཟག་མེད་ཆུང་ངུ་གསུམ་སྤེལ་སོགས་ཀྱིས་འབྱེད་པའི་ཕྱིར་རོ། ། ཇི་ལྟར་ན། ཚངས་རིས་ཚངས་མདུན་ཚངས་ཆེན་དང༌། ། འོད་ཆུང་ཚད་མེད་འོད་འོད་གསལ།། དགེ་ཆུང་ཚད་མེད་དགེ་དགེ་རྒྱས། ། སྤྲིན་མེད་བསོད་ནམས་བསྐྱེད་འབྲས་ཆེ།།
མི་ཆེ་མི་གདུང་གྱ་ནོམ་སྣང༌། ། ཤིན་ཏུ་མཐོང་དང་འོག་མིན་ཏེ།། གཟུགས་ཁམས་གནས་རིས་བཅུ་བདུན་འདོད། ། ཅེས་སོ།། གཟུགས་མེད་ཁམས་ན་གནས་ཐ་དད་པ་གཞན་མེད་དོ། ། གང་དུ་ཤི་བ་དེར་མིང་གཞིའི་ཕུང་པོ་གྲུབ་སྟེ་སྐྱེ་བའི་ཕྱིར། འོན་ཀྱང་རྒྱུ་སྙོམས་འཇུག་གི་ཁྱད་པར་གྱིས་སྐྱེ་བའི་བྱེ་བྲག་ལས་ནི་ནམ་མཁའ་མཐའ་ཡས་སོགས་རྣམ་པ་བཞི་ཡོད་དོ།། འོ་ན་ཁམས་འོག་མར་སེམས་ཀྱི་རྒྱུན་གཟུགས་ལ་བརྟེན་ནས་འཇུག་ན་དེར་གང་ལ་བརྟེན་ཅེ་ན། གཟུགས་མེད་ཁམས་དེར་ནི་རིས་མཐུན་པའི་སྐལ་མཉམ་དང་སྲོག་ལ་ཡང་སེམས་ཀྱི་རྒྱུད་ནི་བརྟེན་པ་ཡིན་ཏེ། ཡང་སྒྲས་སོ་སྐྱེ་མི་ལྡན་པ་སྟེ་མ་ཐོབ་པ་དང་ཐོབ་པ་དང་སྐྱེ་བ་སོགས་ལའང་བརྟེན་པར་བཤད།
འདོད་གཟུགས་གཉིས་སུ་དེ་དག་ལ་མི་བརྟེན་པ་ཅི་ཞེ་ན། དེར་ནི་གཟུགས་ཀྱི་འདུ་ཤེས་དང་མ་བྲལ་བས་ལྡན་མིན་འདུ་ཤེས་རྣམས་སྟོབས་ཆུང་བ་དང༌། འདིར་ནི་སྙོམས་འཇུག་གི་ཁྱད་པར་གྱིས་གཟུགས་ཀྱི་འདུ་ཤེས་དང་བྲལ་བས་དེ་དག་སྟོབས་ཆེ་བའི་ཕྱིར་རོ།། གཉིས་པ་འགྲོ་བ་ལྔར་དབྱེ་བ་ལ་གཉིས། དངོས་དང༌། ཁྱད་ཆོས་གཞན་བསྟན་པའོ། ། དང་པོ་ནི། དེར་ནི་དམྱལ་སོགས་འགྲོ་བ་ལྔ། ། རང་གི་མིང་གིས་བསྟན་དེ་དག། ཉོན་མོངས་ཅན་མིན་ལུང་བསྟན་མིན། །
སེམས་ཅན་ཞེས་བྱ་བར་སྲིད་མིན།། ¿༤¿ ཅེས་པ་སྟེ། ཁམས་གསུམ་པོ་དེར་ནི་དམྱལ་བ་སོགས་འགྲོ་བ་ལྔ་སྔར་རང་རང་གི་མིང་གིས་བསྟན་ཏེ། དམྱལ་བ་ཡི་དྭགས་དུད་འགྲོ་མི་ལྷ་ཞེས་བསྟན་པའི་ཕྱིར། དེ་དག་གི་ངོ་བོ་ནི་ཉོན་མོངས་ཅན་མིན་ཏེ། དེ་སྤངས་པ་ཡོད་པའི་ཕྱིར། ལུང་དུ་བསྟན་པ་དགེ་བ་མིན་ཏེ། དགེ་རྩ་ཆད་པ་ཡོད་པའི་ཕྱིར། དེས་ན་མ་བསྒྲིབས་ལུང་མ་བསྟན་ཡིན་  ནོ། ། རྒྱུད་ཀྱིས་བསྡུས་པའི་ཕྱིར་སེམས་ཅན་ཞེས་བྱ་བ་ཡིན་ལ།
བར་སྲིད་ནི་སེམས་ཅན་ཡིན་གྱི་འགྲོ་བ་མིན་ཏེ། གདགས་པར། ¿སྐྱེ་གནས་བཞིས་འགྲོ་བ་ལྔ་བསྡུས་ཀྱི། འགྲོ་བ་ལྔས་སྐྱེ་གནས་བཞི་མ་བསྡུས་སོ། ། གང་མ་བསྡུས་ན་སྲིད་པ་བར་མའོ་¿ཞེས་ སོ། ། ལྷ་མིན་རྣམས་འཕགས་པ་ཐོགས་མེད་ཀྱིས་ལྷར་གཏོགས་པར་བཞེད། དྲན་ཉེར། ཡི་དྭགས་དང་དུད་འགྲོར་གཏོགས་པ་དང༌། གནོད་སྦྱིན་རྣམས་ལྷ་དང་ཡི་དྭགས་སུའང་གཏོགས། དྲི་ཟ་ན་ལྷའོ། །
ནམ་མཁའ་ལྡིང༌། མིའམ་ཅི། ལྟོ་ཕྱེ། ཀླུ་རྣམས་དུད་འགྲོ་དང༌། གྲུལ་སྲུལ་ཤ་ཟ་སྨྱོ་རྗེད་རྣམས་ཡི་དྭགས་ཀྱི་ཁོངས་སུ་འདུའོ། ། སྲིན་པོ་ནི་མིའི་བྱེ་བྲག་གོ། གཉིས་པ་ཁྱད་ཆོས་གཞན་བསྟན་པ་ལ་བཞི། རྣམ་ཤེས་ཀྱི་གནས་པ་བདུན། སེམས་ཅན་གྱི་གནས་པ་དགུ། རྣམ་ཤེས་ཀྱི་གནས་པ་བཞི།
བདུན་དང་བཞིའི་བསྡུ་བ་དཔྱད་པའོ། ། དང་པོ་ནི། ལུས་དང་འདུ་ཤེས་ཐ་དད་དང༌། ། ལུས་ཐ་དད་ཅིང་འདུ་ཤེས་གཅིག། བཟློག་དང་ལུས་དང་འདུ་ཤེས་གཅིག ། གཟུགས་ཅན་མ་ཡིན་གསུམ་པོ་དག། ¿༥¿ རྣམ་ཤེས་གནས་པ་བདུན་ལྷག་མ། ། དེ་འཇོམས་བྱེད་ལྡན་་་་་་་་་་༌།། ཅེས་པ་སྟེ། ཆོས་མངོན་པ་བ་རྣམས་མདོ་འཆད་པ་ལ་སྤྲོ་ན།
མདོ་ལས། ¿རྣམ་ཤེས་ཀྱི་གནས་པ་བདུན་དང་སེམས་ཅན་གྱི་གནས་པ་དགུ་¿ཞེས་བཤད་པ་དེ་དག་གང་ན། ལུས་དང་འདུ་ཤེས་གཉིས་ཀ་ཐ་དད་པ་ནི་མི་དང་འདོད་ལྷ་དྲུག་བསམ་གཏན་དང་པོར་ཕྱིས་བྱུང་གི་ལྷ་རྣམས་ཡིན་ཏེ། ལུས་དབྱིབས་ཁ་དོག་གོས་རྒྱན་སོགས་དང༌། འདུ་ཤེས་བདེ་སྡུག་བཏང་སྙོམས་ཐ་དད་པའི་ཕྱིར། ལུས་ཐ་དད་ཅིང་འདུ་ཤེས་གཅིག་པ་ནི་ཚངས་ཆེན་དང་དེའི་འཁོར་དུ་དང་པོར་སྐྱེས་པ་རྣམས་ཏེ། གཙོ་འཁོར་ལུས་ཐ་དད་ཀྱང་ཚངས་ཆེན་གྱིས་འདི་དག་ནི་བདག་གིས་ཕྱུང་ངོ་སྙམ་པ་དང༌། དེ་དག་གིས་བདག་ཅག་ནི་འདིས་ཕྱུང་ངོ་སྙམ་དུ་འདུ་ཤེས་གཅིག་པའི་ཕྱིར། དེ་ལས་བཟློག་པ་ནི་བསམ་གཏན་གཉིས་པ་རྣམས་ཏེ་ལུས་དབྱིབས་དང་ཁ་དོག་གཅིག་པ་དང༌། འདུ་ཤེས་ནི་དངོས་གཞིའི་ཡིད་བདེས་སྐྱོ་ནས་ཉེར་བསྡོགས་ཀྱི་བཏང་སྙོམས།
དེས་སྐྱོ་ནས་དངོས་གཞིའི་ཡིད་བདེ་ལ་འཇུག་པ་ཐ་དད་པ་དང༌། མདོ་སྡེ་པས། འཇིག་བསྐལ་གྱི་མེར་སྐྲག་མི་སྐྲག་གི་འདུ་ཤེས་ཐ་དད་པར་འདོད། ལུས་དང་འདུ་ཤེས་གཅིག་པ་ནི་བསམ་གཏན་གསུམ་པ་རྣམས་ཏེ་ལུས་སྔ་མ་བཞིན་དང༌། འདུ་ཤེས་དངོས་གཞིའི་སེམས་བདེ་ལ་འཇུག་པ་གཅིག་པའི་ཕྱིར། དེ་ལྟར་གཟུགས་ཅན་བཞི་དང་གཟུགས་ཅན་མ་ཡིན་པ་སྟེ་གཟུགས་མེད་འོག་མ་གསུམ་པོ་དག་རྣམ་ཤེས་ཀྱི་གནས་པ་བདུན་དུ་འདོད་དེ། རང་སའི་ཕུང་པོ་རྣམས་ལ་སྲེད་ཅིང་བརྟེན་པའི་ཕྱིར། དེ་དག་གི་ལྷག་མ་ངན་འགྲོ་དང་བསམ་གཏན་བཞི་པ་དང་སྲིད་རྩེ་རྣམས་རྣམ་ཤེས་ཀྱི་གནས་པར་མ་བཤད་དེ། རྣམ་ཤེས་དེ་འཇོམས་པར་བྱེད་པ་དང་ལྡན་པའི་ཕྱིར། གང་གིས་ན།
ངན་སོང་གསུམ་ན་སྡུག་བསྔལ་དང་བསམ་གཏན་བཞི་པ་ན་འདུ་ཤེས་ཡོད་པ་སའི་རྒྱུ་འབྲས་དང་སྲིད་རྩེར་འགོག་པའི་སྙོམས་འཇུག་གིས་འཇོམས་པའོ།། གཉིས་པ་སེམས་ཅན་གྱི་གནས་པ་དགུུ་ནི། ་་་་་་་་་་་་་ སྲིད་རྩེ་དང༌།། འདུ་ཤེས་མེད་པའི་སེམས་ཅན་རྣམས། ། སེམས་ཅན་གྱི་ནི་གནས་དགུར་བཤད།། ¿༦¿ མི་འདོད་བཞིན་གནས་ཕྱིར་གཞན་མིན།། ཅེས་པ་སྟེ། སྔར་བཤད་མ་ཐག་པ་རྣམ་ཤེས་མི་གནས་པ་བདུན་དང་སྲིད་རྩེ་དང་འདུ་ཤེས་མེད་པའི་སེམས་ཅན་རྣམས་སེམས་ཅན་གྱི་ནི་གནས་དགུར་བཤད་དེ། རང་དགའ་བཞིན་དུ་གནས་པའི་ཕྱིར་དང༌། མི་འདོད་བཞིན་དུ་ལས་ཀྱི་སྲིན་པོས་རང་དབང་མེད་པར་གནས་དགོས་པའི་ཕྱིར་གཞན་ངན་སོང་གསུམ་ནི་སེམས་ཅན་གྱི་གནས་མིན་ཏེ།
དཔེར་ན་བཙོན་ར་བཞིན་ནོ།། གསུམ་པ་རྣམ་ཤེས་ཀྱི་གནས་པ་བཞི་ནི། གནས་པ་དག་ནི་ཡང་བཞི་སྟེ།། ཟག་དང་བཅས་པའི་ཕུང་པོ་བཞི། ། རང་གི་ས་པ་ཉིད་རྣམ་ཤེས།། ¿༧¿ འབའ་ཞིག་གནས་པར་མ་བཤད་དོ།། ཞེས་པ་སྟེ། མདོ་ལས། རྣམ་ཤེས་ཀྱི་གནས་པ་དག་ནི་ཡང་བཞིར་བཤད་པ་སྟེ། གཟུགས་སོགས་ཟག་པ་དང་བཅས་པའི་ཕུང་པོ་བཞི་རང་གི་ས་པ་ཉིད་ཡིན་ཏེ།
དེ་དག་ལ་རྣམ་ཤེས་སྲེད་ཅིང་གནས་པའི་ཕྱིར། ཟག་མེད་དང་ས་གཞན་གྱིས་བསྡུས་པ་ནི་མ་ཡིན་ནོ། ། འོན་ཀྱང་རྣམ་ཤེས་འབའ་ཡིག་རྣམ་ཤེས་ཀྱི་གནས་པར་མ་བཤད་དོ། ། དེ་གནས་པ་པོ་ཡིན་པའི་ཕྱིར། དཔེར་ན་རྒྱལ་པོ་དེ་གདན་མིན་པ་བཞིན་ནོ།། བཞི་པ་བདུན་དང་བཞིའི་བསྡུ་བ་དཔྱད་པ་ནི། བསྡུ་ན་མུ་ནི་བཞི་ཡིན་ནོ།། ཞེས་པ་སྟེ། རྣམ་ཤེས་ཀྱི་གནས་པ་བདུན་བཞི་གཉིས་ཀྱི་བསྡུས་མ་བསྡུས་ཀྱི་བསྡུ་ཚུལ་ལ་དཔྱད་ན་མུ་ནི་བཞི་ཡིན་ནོ། ། འདི་ལྟར་བདུན་གྱིས་བསྡུས་ལ་བཞིས་མ་བསྡུས་པ་ནི་བདུན་པོའི་རྣམ་ཤེས་དང༌།
བཞིས་བསྡུས་ལ་བདུན་གྱིས་མ་བསྡུས་པ་ནི་ངན་སོང་གསུམ་དང་བསམ་གཏན་བཞི་པ་སྲིད་རྩེའི་ཟག་བཅས་ཀྱི་ཕུང་པོ་བཞི་དང༌། གཉིས་ཀ་མ་བསྡུས་པ་ནི་དེ་གསུམ་གྱི་རྣམ་ཤེས་དང༌། གཉིས་ཀས་བསྡུས་པ་ནི་བདུན་པོའི་ཟག་བཅས་ཀྱི་ཕུང་པོ་བཞིའོ།། གསུམ་པ་སྐྱེ་གནས་བཞིར་དབྱེ་བ་ལ་གཉིས། གང་དུ་འཇུག་པ་སྐྱེ་གནས་ཀྱི་དབྱེ་བ། གང་གིས་འཇུག་པ་བར་སྲིད་བཤད་པའོ། ། དང་པོ་ནི། དེར་ནི་སྒོ་ང་ལས་སྐྱེས་སོགས། ། སེམས་ཅན་སྐྱེ་གནས་བཞི་དག་ཏུ།། ¿༨¿ མི་དང་དུད་འགྲོ་རྣམ་པ་བཞི། །
དམྱལ་བ་རྣམས་དང་ལྷ་རྣམས་དང༌།། སྲིད་པ་བར་མ་བརྫུས་ཏེ་སྐྱེ། ། ཡི་དྭགས་མངལ་ནས་སྐྱེ་བའང་ཡིན།། ¿༩¿ ཅེས་པ་སྟེ། ཁམས་གསུམ་པོ་དེར་ནི་སྒོ་ང་ལས་སྐྱེས་པ་དང༌། སོགས་པས་མངལ་དང་དྲོད་གཤེར་དང་བརྫུས་ཏེ་སྐྱེ་བ་སྟེ་སེམས་ཅན་གྱི་སྐྱེ་གནས་བཞི་དག་ཏུ་ཡོད་དོ། ། དེ་དག་ཀྱང་མི་དང་དུད་འགྲོ་དག་ལ་རྣམ་པ་བཞི་ཅི་རིགས་པ་ཡོད་དེ། མི་སྒོང་སྐྱེས་གནས་བརྟན་བྲག་དང་ཉེ་བྲག་དང་ཡུལ་ལྔ་ལེན་གྱི་རྒྱལ་བུ་ལྔ་བརྒྱ་ལྟ་བུ་དང༌། མངལ་སྐྱེས་ད་ལྟའི་མི་རྣམས་དང༌། དྲོད་གཤེར་སྐྱེས་ང་ལས་ནུ་དང་ཨ་མྲ་སྐྱོང་སོགས་དང༌།
བརྫུས་སྐྱེས་བསྐལ་པ་དང་པོའི་མི་རྣམས་ལྟ་བུའོ། ། དུད་འགྲོའི་སྐྱེ་གནས་དང་པོ་གསུམ་རྟོགས་སླ་ཞིང་བརྫུས་སྐྱེས་ཀླུ་དང་ནམ་མཁའ་ལྡིང་ཁ་ཅིག་གོ། ། དམྱལ་བ་རྣམས་དང་ལྷ་རྣམས་དང་སྲིད་པ་བར་མ་ནི་བརྫུས་ཏེ་སྐྱེ་བ་ཁོ་ནའོ།། ཡི་དྭགས་ཕལ་ཆེར་བརྫུས་སྐྱེས་དང་མངལ་ནས་སྐྱེ་བའང་ཡོད་པ་ཡིན་ཏེ། ཡི་དྭགས་མོ་ཞིག་གིས་གནས་བརྟན་མོངྒལ་གྱི་བུ་ལ། བདག་ནི་མཚན་མོ་བུ་ལྔ་དང༌། ། དེ་བཞིན་ཉིན་མོ་གཞན་ལྔ་དག།། བསྐྱེད་ནས་དེ་དག་ཟ་མོད་ཀྱི། ། འོན་ཀྱང་བདག་ནི་ཚིམ་པ་མེད།། ཅེས་སྨྲས་སོ། །
བསྐྱེད་ཅེས་པ་མངལ་སྐྱེས་ཡིན་པར་འགྲེལ་བྱེད་དག་འཆད། སྐྱེ་གནས་བཞི་ལས་བརྫུས་སྐྱེས་མཆོག་ཡིན་ན་རྒྱལ་བུ་དོན་གྲུབ་མངལ་དུ་སྐྱེ་བའི་དགོས་པ་ཅི་ཞེ་ན། ཉེ་དུ་ཤཱཀྱ་རྣམས་བསྟན་པ་ལ་གཟུད་པ་དང༌། མིའི་གདུལ་བྱ་རྣམས་སྤྲོ་བ་བསྐྱེད་པ་དང༌། རིགས་དང་གདུང་མེད་ན་གཅེར་བུ་པའི་གཞུང་དུ་སྒྱུ་མ་མཁན་གྱིས་འཇིག་རྟེན་བསླུ་བར་བཤད་པའི་དོགས་པ་སྤངས་པ་དང༌། ཁ་ཅིག་གདུང་དང་རིང་བསྲེལ་བཞག་པའི་ཆེད་དུའང་འདོད། གཉིས་པ་གང་གིས་འཇུག་པ་བར་སྲིད་བཤད་པ་ལ་བཞི། ངོ་བོ། སྒྲུབ་བྱེད། ཤ་ཚུགས་སོགས་ཀྱི་ཁྱད་པར།
སྐྱེ་གནས་སུ་འཇུག་ཚུལ་ལོ། ། དང་པོ་ནི། འདིར་གང་འཆི་དང་སྐྱེ་བ་ཡི། ། སྲིད་པའི་བར་དུ་འབྱུང་བའོ།། བགྲོད་པའི་ཡུལ་དུ་མ་ཕྱིན་ཕྱིར། ། སྲིད་པ་བར་མ་བྱུང་བ་མིན།། ¿༡༠¿ ཅེས་པ་སྟེ། འདིར་བར་སྲིད་ཀྱི་ངོ་བོ་ནི་ཟག་བཅས་ཀྱི་ཕུང་ལྔའི་རྒྱུན་གང་ཞིག ། སྔ་མའི་འཆི་སྲིད་དང་ཕྱི་མའི་སྐྱེ་བ་ཡི་སྲིད་པའི་བར་དུ་འབྱུང་བ་དེའོ། ། འོན་ཀྱང་གང་དུ་བགྲོད་པའི་ཡུལ་དུ་མ་ཕྱིན་པའི་ཕྱིར།
སྲིད་པ་བར་མ་དེ་བྱུང་བ་མིན་ནོ།། གཉིས་པ་སྒྲུབ་བྱེད་ལ་གཉིས། རིགས་པ་དང༌། ལུང་གི་སྒྲུབ་བྱེད་དོ། །  དང་པོ་ནི། འབྲུ་ཡི་རྒྱུན་དང་ཆོས་མཐུན་ཕྱིར། ། སྲིད་པ་ཆད་ལས་འབྱུང་བ་མིན།། གཟུགས་བརྙན་མ་གྲུབ་ཕྱིར་བ་དང༌། ། མི་འདྲའི་ཕྱིར་ན་དཔེ་མ་ཡིན།། ¿༡༡¿ གཅིག་ན་ལྷན་ཅིག་གཉིས་མེད་ཕྱིར། །
རྒྱུན་མིན་ཕྱིར་གཉིས་ལས་བྱུང་ཕྱིར།། ཅེས་པ་སྟེ། ཕལ་ཆེན་སྡེ་པ་དག། ¿བར་སྲིད་ནི་མེད་དེ་འདིར་འཆི་སྲིད་ཆད་པ་ལས་སྐྱེ་སྲིད་འབྱུང་བ་ཡིན་ཏེ་སྲང་གི་མཐོ་དམའ་བཞིན་ནོ་¿ཞེས་ཟེར། སྐྱེ་སྲིད་ཆོས་ཅན། འབྲུ་ཡི་རྒྱུན་དང་རྒྱུན་གྱིས་འཇུག་པ་ཆོས་མཐུན་པའི་ཕྱིར་ཏེ། ཁྱོད་འཆི་བའི་སྲིད་པ་ཆད་པ་ཙམ་ལས་བྱུང་བ་མིན་པས་སོ།། དེ་ལ་ཁོ་ན་རེ། མ་ཁྱབ་སྟེ། རྒྱུ་འབྲས་རྒྱུན་ཆད་པ་ལས་འབྱུང་བའང་མཐོང་སྟེ།
མེ་ལོང་ནང་གི་གཟུགས་བརྙན་དང་བཞིན་གྱི་བར་དུ་རྒྱུན་གཞན་མེད་པའི་ཕྱིར། འཆི་སྲིད་ལས་སྐྱེ་སྲིད་འབྱུང་བ་རུང་ངོ་ཞེ་ན། ལན་ལ། གཟུགས་བརྙན་བཞིན་གྱི་ངོ་བོར་མ་གྲུབ་ཕྱིར་དང༌། གལ་ཏེ་གྲུབ་པར་ཆུག་དང༌། དཔེ་དོན་གཉིས་མི་འདྲ་བའི་ཕྱིར་ན། བར་སྲིད་མེད་པའི་དཔེ་གཟུགས་བརྙན་བཀོད་པ་ནི་དཔེ་ཡང་དག་མ་ཡིན་ཏེ། དཔེ་མི་འཐད་པའི་གཏན་ཚིགས་ཇི་ལྟར་ན། ཡུལ་གོ་ས་གཅིག་ན་ལྷན་ཅིག་ཏུ་གཟུགས་ཅན་གྱི་དངོས་པོ་རྫས་ཐ་དད་པ་གཉིས་འབྱུང་བ་མེད་པའི་ཕྱིར་དང༌། དེར་མ་ཟད་གོང་གི་དམ་བཅའ་ལྟར་གཟུགས་བརྙན་བཞིན་གྱི་རྒྱུན་ཡིན་པ་དང༌།
སྐྱེ་སྲིད་འཆི་སྲིད་ཀྱི་རྒྱུན་ཡིན་པ་གཉིས་དཔེ་དོན་མི་འདྲ་སྟེ། གཟུགས་བརྙན་དེ་བཞིན་གྱི་རྒྱུན་མིན་ཏེ། མེ་ལོང་གི་རྒྱུད་དང་འབྲེལ་ཞིང་བཞིན་དང་ལྷན་ཅིག་ཏུ་འབྱུང་བའི་ཕྱིར་དང༌། གཟུགས་བརྙན་དེ་རྒྱུའི་གཙོ་བོ་མེ་ལོང་དང་བཞིན་གཉིས་ལས་བྱུང་ལ། སྐྱེ་སྲིད་དེ་ལ་འཆི་སྲིད་དང་དེ་ལས་གཞན་པའི་རྒྱུ་གཉིས་མེད་པའི་ཕྱིར་རོ།། གཉིས་པ་ལུང་གི་སྒྲུབ་བྱེད་ནི། མགུར་ནས་གསུངས་ཕྱིར་ཡོད་དྲི་ཟ། ། ལྔར་གསུངས་འགྲོ་མདོ་ལས་ཀྱང་གྲུབ།། ¿༡༢¿ ཅེས་པ་སྟེ། སྲིད་པ་བདུན་པའི་མདོ་ལས།
དམྱལ་བའི་སྲིད་པ་དང༌། དུད་འགྲོའི་སྲིད་པ་དང༌། ཡི་དྭགས་ཀྱི་སྲིད་པ་དང༌། ལྷའི་སྲིད་པ་དང༌། མི་ཡི་སྲིད་པ་དང༌། ལས་ཀྱི་སྲིད་པ་དང་སྲིད་པ་བར་མའོ་ཞེས་བཅོམ་ལྡན་འདས་ཀྱིས་མགུར་ནས་དངོས་སུ་གསུངས་པའི་ཕྱིར་བར་སྲིད་ནི་ཡོད་དོ།། ཁོ་བོ་ཅག་གི་ལུང་ལས་མི་འབྱུང་ངོ་ཞེ་ན། མངལ་འཇུག་གི་མདོར། ¿གནས་གསུམ་མངོན་གྱུར་ན་མའི་མངལ་དུ་བུ་ཆགས་པར་འགྱུར་ཏེ། མ་རུང་ཞིང་ཟླ་མཚན་དང་ལྡན་པ་དང་ཕ་མ་ཆགས་པར་གྱུར་ཅིང་འཕྲད་པ་དང་དྲི་ཟ་ཡང་ཉེ་བར་གནས་པར་གྱུར་ནའོ་¿ཞེས་འབྱུང་བ་གང་ཞིག་བར་སྲིད་ལས་གཞན་པའི་དྲི་ཟ་མེད་དོ།།
དེ་སྐད་མི་འདོན་ཏེ། ཕུང་པོ་ཞིག་པ་ཉེ་བར་གནས་པ་གྱུར་ནའོ་ཞེ་ན། མ་གྲུབ་སྟེ། རྟ་ལེན་གྱི་བུའི་མདོར། ¿ཁྱོད་ཀྱི་དྲི་ཟ་ཉེ་བར་གནས་པ་གང་ཡིན་པ་འདི་རྒྱལ་རིགས་སམ་སོགས་དང༌། ཤར་ཕྱོགས་ནས་འོང་བ་ཞིག་གམ་¿ཞེས་སོགས་གསུངས་པས་ཕུང་པོ་ཞིག་པ་ལ་དེ་དག་མི་རུང་པའི་ཕྱིར་དང༌། དེ་ཡང་མི་འདོད་དོ་ཞེ་ན། ཕྱིར་མི་འོང་ལ་བར་འདའ། སྐྱེས་འདའ། བྱེད་བཅས།
བྱེད་མེད། གོང་འཕོ་བཅས་ལྔར་གསུངས་པའི་ཕྱིར། དེ་ལྟ་བྱེ་བྲག་པ་ཞིག་ལ་དགོངས་སོ་ཞེ་ན། མི་འཐད་དེ། དེ་ལྟར་ན་སྐྱེས་ནས་འདའ་བ་སོགས་ཀྱང་ལྷའི་རིགས་སུ་ཐལ་བའི་ཕྱིར། གྲུབ་སྟེ། སྐྱེས་བུ་དམ་པའི་འགྲོ་བ་བདུན་སྟོན་པའི་མདོ་ལས། བར་འདའ་བ་དེ་ལ་མྱུར་བ་དང༌། མྱུར་བ་མ་ཡིན་པ་དང༌། ཡུན་རིང་པོ་ཞི་གནས་འདའ་བ་སྟེ་གསུམ་གསུངས་པའི་ཕྱིར།
དེའང་ལྷའི་ཚེ་ཚད་རྫོགས་མ་རྫོགས་ལ་འདོད་དོ་ཞེ་ན། གཟུགས་མེད་དུ་ཚེ་ཚད་ཡོད་པ་གང་ཞིག ། མདོའི་སྡོམ་ལས། བསམ་གཏན་དག་གི་བཅུ་ཚན་བཞི། ། གཟུགས་མེད་དག་གི་བདུན་ཚན་གསུམ།། འདུ་ཤེས་ཀྱི་ནི་དྲུག་ཚན་ཏུ། ། མཛད་ནས་ཚོམས་སུ་ཡང་དག་བསྡེབས།། ཅེས་སོ།། གཞན་ཡང་བདུད་སུན་འབྱིན་བྱེད་ཀྱིས་ཉན་ཐོས་མཁས་འགུ་བཀྲོངས་པ་ལས་ལུས་མེས་བསྐོར་ཏེ་མནར་མེད་དུ་ལྟུང་བར་བཤད་པ་ནི་མཐོང་ཆོས་ལ་དགོངས་ཀྱི། སྐྱེས་ནས་ཕྱིས་མྱོང་བའི་ཕྱིར།
མཚམས་མེད་བྱས་པ་རྣམས་དེ་མ་ཐག་ཏུ་དམྱལ་བར་སྐྱེ་བར་གསུངས་པ་ནི་བར་དུ་འགྲོ་བ་གཞན་དུ་མི་སྐྱེ་བའི་དོན་ཏེ། དེ་ལྟར་མིན་ན་ལས་དེ་བྱས་པའི་སྐད་ཅིག་གཉིས་པར་དམྱལ་བར་སྐྱེ་དགོས་པའི་ཕྱིར། བྲམ་ཟེ་སྡིག་ཅན་ལ། བྲམ་ཟེ་ན་ཚོད་ཁྱེར་ཟིན་རྒ་བ་དང༌། ། ན་བ་ཡིན་ཏེ་གཤིན་རྗེའི་དྲུང་དུ་ཕྱིན།། བར་ན་ཁྱོད་ཀྱི་གནས་ཀྱང་ཡོད་མིན་ཞིང༌། ། ཁྱོད་ཀྱི་ལམ་རྒྱགས་ཀྱང་ནི་ཡོད་མ་ཡིན།། ཅེས་པ་ནི་ངན་འགྲོའི་བར་དེར་བདེ་འགྲོར་སྐྱེ་བའི་གནས་མེད་པ་ལ་དགོངས་ཀྱི་བར་སྲིད་མེད་པར་སྟོན་པ་མ་ཡིན་ནོ། ། དེས་ན་རིགས་པས་གྲུབ་པར་མ་ཟད་ལུང་གིས་ཀྱང་གྲུབ་བོ།། གསུམ་པ་ཤ་ཚུགས་སོགས་ཀྱི་ཁྱད་པར་ནི།
དེ་ནི་འཕེན་པ་གཅིག་པའི་ཕྱིར། ། སྔུན་དུས་སྲིད་འབྱུང་ཤ་ཚུགས་ཅན།། དེ་ནི་འཆི་བའི་སྔོན་རོལ་ཏེ། ། སྐྱེ་བའི་སྐད་ཅིག་ཕན་ཆད་དོ།། ¿༡༣¿ རིས་མཐུན་ལྷ་མིག་དག་པས་མཐོང༌། ། ལས་ཀྱི་རྫུ་འཕྲུལ་ཤུགས་དང་ལྡན།། དབང་པོ་ཀུན་ཚང་ཐོགས་མེད་ལྡན། ། མི་ལྡོག་དེ་ནི་དྲི་ཟའོ།། ¿༡༤¿ ཞེས་པ་སྟེ། ཤ་ཚུགས་ཀྱི་ཁྱད་པར།
བར་སྲིད་དེ་ནི་འཕེན་པར་བྱེད་པའི་ལས་གཅིག་པའི་ཕྱིར་སྔོན་དུས་ཀྱི་སྲིད་པ་འབྱུང་བར་འགྱུར་བའི་ཤ་ཚུགས་ཅན་ཡིན་ཏེ། སྔོན་དུས་ཀྱི་སྲིད་པ་ཇི་ལྟར་ན། དེ་ནི་འཆི་བའི་སྔོན་རོལ་ཏེ་དེ་ཚུན་ཆད་དང་སྐྱེ་བའི་སྲིད་པའི་སྐད་ཅིག་ཕན་ཆད་ཀྱི་ཕུང་པོ་ལྔའི་རྒྱུན་ཉིད་དོ།། དེ་ལ་སྲིད་པ་ནི་རྣམ་པ་བཞི་སྟེ། བར་སྲིད་དང༌། ཉིང་མཚམས་སྦྱོར་བའི་སྐད་ཅིག་སྐྱེ་སྲིད་དང༌། དེ་ནས་འཆི་སྲིད་ཐུག་གི་བར་སྔོན་དུས་ཀྱི་སྲིད་པ་དང༌། འཆི་བའི་སྐད་ཅིག་ཐ་མ་འཆི་སྲིད་ཡིན་པའི་ཕྱིར། སྐྱེ་འཆིའི་སྲིད་པ་སྐད་ཅིག་མ་དང༌། གཞན་གཉིས་ཕུང་ལྔའི་རྒྱུན་ནོ། །
བོང་ཚོད་ནི་འདོད་པའི་ལྷ་མི་རྣམས་བྱིས་པ་ལོ་བཞི་ལྔ་ཙམ་པ་  དང༌། གཟུགས་ཁམས་པ་གོས་བཅས་ལུས་ཚད་རྫོགས་པ་དང༌། བྱང་སེམས་སྲིད་ཐ་པའང་གོས་དང་བཅས་པ་ཡིན་ཏེ། དེ་དག་ངོ་ཚ་ཤེས་པ་དང་ཁྲེལ་ཡོད་པའི་ཕྱིར། དགེ་སློང་མ་དཀར་མོའང་གོས་དང་བཅས་ཏེ། དགེ་འདུན་ལ་གོས་ཕུལ་བའི་སྨོན་ལམ་གྱི་དབང་གིས་སོ།། དེ་ཇི་ཙམ་གནས་ན་མདོ་སྡེ་པའི་དགེ་བསྙེན་བཙུན་པས་¿སྐྱེ་རྐྱེན་མ་ཚོགས་བར་དུ་གནས་པས་ངེས་པ་མེད་¿ཅེས་ཟེར། དབྱིག་བཤེས་ཀྱིས་¿ཞག་བདུན་གནས་པ་དང༌། དེར་ཚོགས་པ་མ་རྙེད་ན་ཤི་འཕོས་ནས་ཡང་དེ་ཉིད་དུ་སྐྱེ་བར་བཤད། ¿ ཁ་ཅིག་¿རྐྱེན་མ་རྙེད་ན་བདུན་ཕྲག་བདུན་དུ་གནས་དེ་ནས་མི་རྙེད་མི་སྲིད་¿ཅེས་ཟེར།
བྱེ་སྨྲས་¿དེ་སྐྱེ་སྲིད་འཚོལ་བ་ཅན་ཡིན་པས། དུས་ཐུང་ངུར་ཉིང་མཚམས་སྦྱོར་ཏེ་རྐྱེན་མ་ཚོགས་ཀྱང་ལས་ཀྱི་སྟོབས་ཀྱིས་རྐྱེན་གྱི་ཚོགས་པ་འདྲེན་པའི་ཕྱིར་¿ཞེས་འདོད། གང་གིས་མཐོང་ན། བར་སྲིད་རིས་མཐུན་པ་གཅིག་གིས་གཅིག་མཐོང་བ་དང༌། (Dསྒོམ་བྱུང་གི་ལྷ་མིག་སྐྱོན་བཅུ་གཅིག་)གིས་དག་པས་མཐོང་སྟེ། བཅུ་གཅིག་ནི། (Eཐེ་ཚོམ་དང༌། ཡིད་ལ་མི་བྱེད་པ་དང༌། ལུས་ཀྱི་གནས་ངན་ལེན་དང༌། རྨུགས་གཉིད་དང༌།
རྒོད་པ་དང༌། བརྩོན་འགྲུས་བརྩམས་དྲགས་པ་དང༌། སེམས་ཡ་ཡ་བོ་དང༌། བག་ཚ་བ་དང༌། འདུ་ཤེས་སྣ་ཚོགས་པ་དང༌། སྨྲ་བ་མང་བ་དང༌། ཧ་ཅང་བསྒོམ་དྲགས་པ)འོ།།  ཡ་ཡ་བོ་ནི་སེམས་ཡུལ་ལ་གཏད་མེད་དུ་དབྱེ་བའི་དོན་ཡིན་པར་འཇམ་མགོན་གོང་མ་བཞེད། ཁ་ཅིག་གོང་མས་འོག་མ་མཐོང་སྟེ། ལྷའི་བར་སྲིད་ཀྱིས་འགྲོ་བ་ལྔ་ཀའི་བར་སྲིད་མཐོང་བར་འདོད།
ལས་ཀྱི་མཐུ་ལས་བྱུང་བའི་རྫུ་འཕྲུལ་གྱིས་ནམ་མཁའ་ལ་འགྲོ་བ་སོགས་ཀྱི་ཤུགས་དང་ལྡན་ཏེ་མིག་སོགས་དབང་པོ་ཀུན་ཚང་ཞིང་གང་དུ་སྐྱེ་བ་དེར་རི་བྲག་ལ་སོགས་ལའང་ཐོགས་མེད་དུ་འཇུག་པ་དང་ལྡན་ཏེ། བྲག་སེར་ཀ་ཙམ་མེད་པའི་དཀྱིལ་དུ་སྦལ་བ་སོགས་འབྱུང་བའི་ཕྱིར། ལྷ་ལྟ་བུའི་བར་སྲིད་གྲུབ་ནས་འགྲོ་བ་གཞན་དུ་མི་བཟློག་པར་སྔོན་གྱི་སྲིད་པ་འཕེན་བྱེད་ཀྱི་ལས་གཅིག་པའི་ཕྱིར། མངོན་པ་གོང་མར་རྐྱེན་སྟོབས་ཆེ་ན་བཟློག་པར་བཤད། འདོད་སྤྱོད་ཀྱི་བར་སྲིད་དེས་ནི་ཁམས་ཟས་རགས་པ་མི་ཟ་ཡང་ལས་དབང་ཆེ་ཆུང་དང་བསྟུན་པའི་དྲི་ཞིམ་མི་ཞིམ་ཙམ་ཟའོ།། བཞི་པ་སྐྱེ་གནས་སུ་འཇུག་ཚུལ་ལ་གསུམ། བསམ་པ་གང་གིས་འཇུག་པ་དང༌། དབྱིབས་གང་གིས་འཇུག་པ་དང༌། བསམ་པའི་ཁྱད་པར་གཞན་བཤད་པའོ། །  དང་པོ་ནི།
བློ་ནི་ཕྱིན་ཅི་ལོག་གྱུར་པས། ། རྩེ་དགས་འགྲོ་བའི་ཡུལ་དུ་འགྲོ།། དྲི་དང་གནས་ལ་མངོན་འདོད་གཞན།། ཅེས་པ་སྟེ། བར་སྲིད་འདིས་སྐྱེ་ཡུལ་ཐག་རིང་པོའང་ལས་ལས་བྱུང་བའི་མིག་གིས་མཐོང་སྟེ། དེས་ན་སྐྱེ་གནས་དང་པོ་གཉིས་ཀྱིས་རང་གང་དུ་སྐྱེ་བའི་ཕ་མ་ཉལ་པོ་བྱེད་པ་མཐོང་བ་ན་ཕོར་སྐྱེ་ན་མ་ལ་ཆགས་ཤིང་ཕ་ལ་སྡང༌། མོར་སྐྱེ་ན་དེ་ལས་བཟློག་པའི་བློ་ཕྱིན་ཅི་ལོག་ཏུ་གྱུར་པས། དེར་རྩེ་དགས་འཁྲིག་པར་འདོད་པའི་བསམ་པས་འགྲོ་བའི་ཡུལ་མངལ་གྱི་གནས་ཕོ་ལོང་གི་བར་དུ་བུ་སྣོད་དུ་འགྲོ་སྟེ་ཁུ་ཁྲག་ལ་བདག་གིའོ་སྙམ་དུ་གནས་སོ། ། དྲོད་གཤེར་སྐྱེས་ལས་དང་མཐུན་པའི་དྲི་མངོན་པར་འདོད་པ་ དང༌། བརྫུས་ཏེ་སྐྱེ་བ་གནས་ལ་མངོན་པར་འདོད་པས་འགྲོའོ། །
དེ་གཉིས་ནི་སྔར་བཤད་པ་ལས་གཞན་ནོ། ། འོ་ན་དམྱལ་བ་པ་དེས་གནས་ཇི་ལྟར་འདོད་ན། བློ་ཕྱིན་ཅི་ལོག་ཏུ་གྱུར་ཏེ། ཚ་བ་དང་གྲང་བས་ཉེན་ཏེ་བསིལ་བ་དང་དྲོ་བ་འདོད་པས་སོ།། གཉིས་པ་དབྱིབས་གང་གིས་འཇུག་པ་ནི། དམྱལ་བ་ཡི་ནི་སྤྱིའུ་ཚུགས་ཡིན།། ¿༡༥¿ ཅེས་པ་སྟེ། དམྱལ་བ་ཡི་བར་སྲིད་ནི་སྤྱིའུ་ཚུགས་སུ་འགྲོ་བ་ཡིན་ཏེ། མདོར། ཡང་དག་བསྡམས་དང་དཀའ་ཐུབ་ཅན། །
དྲང་སྲོང་རྣམས་ལ་སྐུར་འདེབས་པ།། དེ་དག་སྤྱིའུ་ཚུགས་དག་ཏུ་ནི། ། དམྱལ་བ་ཁོ་ནར་ལྟུང་བར་འགྱུར། ། ཞེས་དང༌། ལྷ་ནི་གྱེན་དུ་འགྲོ་བ་བཞིན་དང༌། མི་སོགས་རང་རང་གི་ཚུལ་ལྟར་འགྲོ་སྟེ། ཡི་དྭགས་ནི་ཡི་དྭགས་བཞིན་དུ་རྒྱབ་ཀྱིས་འགྲོའོ་ཞེས་གང་སྤེལ་བཤད། གསུམ་པ་བསམ་པའི་ཁྱད་པར་གཞན་བཤད་པ་ལ་གཉིས། དངོས་དང༌། དོན་བསྡུ་བའོ། །
དང་པོ་ནི། གཅིག་ནི་ཤེས་བཞིན་དུ་འཇུག་གོ ། གཞན་ནི་གནས་པ་ཡང་གཞན་ནི།། འབྱུང་བའང་གཞན་ནི་ཐམས་ཅད་རྨོངས། ། སྒོ་ང་ལས་སྐྱེས་རྟག་ཏུ་འོ།། ¿༡༦¿ ཞེས་པ་སྟེ། བློ་ཕྱིན་ཅི་ལོག་པ་དེ་ཐམས་ཅད་ལ་ངེས་སམ་ཞེ་ན། མ་ངེས་ཏེ་མདོ་ལས། མངལ་འཇུག་བཞི་གསུངས་ཏེ་གཅིག་ནི་མངལ་དུ་ཤེས་བཞིན་དུ་འཇུག་གོ་གནས་འབྱུང་མི་ཤེས་པ་དང༌། གཞན་ནི་གནས་པ་དང་ཡང་སྒྲས་འཇུག་པ་བཅས་ཤེས་པ་དང༌།
གཞན་ནི་འབྱུང་བ་དང་འང་སྒྲས་འཇུག་གནས་དང་གསུམ་ཀ་ཤེས་པ་དང༌། གཞན་ནི་འཇུག་གནས་འབྱུང་གསུམ་ཐམས་ཅད་རྨོངས་ཏེ་མི་ཤེས་པའོ། ། སྒོ་ང་ལས་སྐྱེས་པ་ནི་རང་རྒྱལ་ཡིན་ཀྱང་རྟག་ཏུ་རྨོངས་པ་ཁོ་ནའོ། ། ཤེས་བཞིན་མ་ཡིན་པ་དེ་ཇི་ལྟར་ན་དབང་ཐང་ཆུང་བ་རྣམས་རླུང་དང་ཆར་དང་གྲང་བ་དང་སྒྲ་སོགས་ཀྱིས་ཉེན་ནས་རྩྭ་དང་ནགས་ཚལ་སྤྱིལ་པོ་ལྗོན་ཤིང་རྩིག་དྲུང་དང༌། དབང་ཆེ་བ་རྣམས་ཁང་བཟང་ཁྲི་སྐྱེད་ཚལ་ཀུན་དགའ་ར་བ་སོགས་སུ་འཇུག་གནས་འབྱུང་བའི་འདུ་ཤེས་པར་བཤད། གཉིས་པ་དོན་བསྡུ་བ་ནི། མངལ་དུ་འཇུག་པ་གསུམ་དག་སྟེ། ། འཁོར་ལོས་བསྒྱུར་དང་རང་བྱུང་གཉིས།། ལས་སམ་ཡེ་ཤེས་སམ་གཉིས་ཀ ། རྒྱ་ཆེའི་ཕྱིར་ན་གོ་རིམ་བཞིན།།
¿༡༧¿ ཅེས་པ་སྟེ། འཇུག་པ་ཤེས་ལ་གནས་པ་མི་ཤེས་པ་སོགས་མངལ་དུ་འཇུག་པ་གསུམ་དག་སྟེ་འཁོར་ལོས་བསྒྱུར་བ་དང་རང་བྱུང་སྟེ་རང་རྒྱལ་དང་སངས་རྒྱས་གཉིས་བཅས་གསུམ་ཡིན་ཏེ། དེ་དག་ནི་བསོད་ནམས་ཀྱི་ལས་སམ། ཐོས་བསམ་སྒོམ་པའི་ཆོས་རབ་རྣམ་འབྱེད་ཀྱི་ཡེ་ཤེས་སམ། བསོད་ནམས་དང་ཡེ་ཤེས་ཀྱི་ཚོགས་གཉིས་ཀ་རྒྱ་ཆེ་བའི་ཕྱིར་ན་གོ་རིམ་བཞིན་དུ་སྦྱར་རོ།། གཉིས་པ་སྐྱེ་ཚུལ་རྟེན་འབྲེལ་གྱི་རང་བཞིན་ལ་གཉིས། མདོར་བསྟན་པ། རྟེན་འབྲེལ་གྱི་རང་བཞིན་གཏན་ལ་དབབ་པའོ། ། དང་པོ་ནི། བདག་མེད་ཕུང་པོ་ཙམ་ཉིད་དོ། །
ཉོན་མོངས་ལས་ཀྱིས་མངོན་འདུ་བྱས།། སྲིད་པ་བར་མའི་རྒྱུན་གྱིས་ན། ། མར་མེ་བཞིན་དུ་མངལ་དུ་འགྲོ། ¿༡༨¿ ཇི་ལྟར་འཕངས་བཞིན་རིམ་གྱིས་རྒྱུན། ། སྐྱེས་ནས་ལས་དང་ཉོན་མོངས་ཀྱིས།། འཇིག་རྟེན་ཕ་རོལ་དག་ཏུ་འགྲོ། ། སྲིད་པའི་འཁོར་ལོ་ཐོག་མ་མེད།། ¿༡༩¿ ཅེས་པ་སྟེ། ཕྱི་རོལ་པས་གང་ཟག་གི་བདག་ཡོད་པར་ཐལ། འཇིག་རྟེན་གཞན་དུ་འཕོ་བའི་བར་སྲིད་ཁྱེད་ཅག་གིས་ཀྱང་འདོད་པའི་ཕྱིར་ཞེ་ན།
མི་ཁྱབ་སྟེ། རྟག་གཅིག་རང་དབང་ཅན་གྱིས་ཕུང་པོ་འདོར་ལེན་བྱེད་པའི་ནང་གི་སྐྱེས་བུའི་བདག་མེད་དེ། འོན་ཀྱང་འཆི་སྲིད་ཉིང་མཚམས་སྦྱོར་བ་ཕུང་པོའི་རྒྱུན་ཙམ་ཉིད་དོ།། ཕུང་པོ་སྐད་ཅིག་མ་ཡིན་པས་གཞན་དུ་འཕོ་བའི་མཐུ་མེད་དོ་ཞེ་ན། ཉོན་མོངས་པ་དང་ལས་ཀྱིས་ཡོངས་སུ་བསྒོས་ཏེ་མངོན་པར་འདུ་བྱས་པའི་ཕུང་པོ་ཙམ་སྲིད་པ་བར་མའི་རྒྱུན་གྱིས། དཔེར་ན་མར་མེ་སྐད་ཅིག་མ་ཡིན་ཀྱང་རྒྱུན་གྱིས་ཡུལ་གཞན་དུ་འགྲོ་བ་བཞིན་དུ་མངལ་དུ་འགྲོའོ།། དེའང་ཇི་ལྟར་འགྲོ་ན། ལས་ཀྱིས་ཇི་ལྟར་འཕངས་པ་བཞིན་དུ་ནུར་ནུར་པོ་སོགས་རིམ་གྱིས་ཕུང་པོའི་རྒྱུན་སྐྱེས་ནས། ཡང་ལས་དང་ཉོན་མོངས་པའི་སྟོབས་ཀྱིས་ལུས་ཞིག་ནས་སྲིད་པ་བར་མའི་རྒྱུན་གྱིས་འཇིག་རྟེན་ཕ་རོལ་དག་ཏུ་འགྲོ་སྟེ། དེ་ལྟར་ན་ལས་ཉོན་ལས་སྐྱེ་བ་དང་དེ་ལས་ཀྱང་ལས་ཉོན་སོགས་པས་སྲིད་པའི་འཁོར་ལོ་ཐོག་མ་མེད་པ་ཡིན་ནོ། །
ཕུང་པོའི་རྒྱུན་སྐྱེ་ཚུལ་ནི། ནུར་ནུར། མེར་མེར། ནར་ནར། མཁྲང་འགྱུར། རྐང་ལག་འགྱུས་པ་སྟེ་མངལ་གྱི་གནས་སྐབས་ལྔ་དང༌། བྱིས་པ་གཞོན་ནུ། ལང་ཚོ་ལ་བབ་པ། ལང་ཚོ་ཡོལ་བ། རྒས་པ་སྟེ་བཙས་པའི་གནས་སྐབས་ལྔའོ།།
གཉིས་པ་རྟེན་འབྲེལ་གྱི་རང་བཞིན་གཏན་ལ་དབབ་པ་ལ་བཞི། གནས་སྐབས་པའི་རྟེན་འབྲེལ། ཡན་ལག་སོ་སོའི་ངོ་བོ། ཀུན་ནས་ཉོན་མོངས་གསུམ་དཔེ་དང་སྦྱར་བ། དེ་རྣམས་སྲིད་པ་བཞིར་བསྟན་པའོ། ། དང་པོ་ལ་གཉིས། དབྱེ་བ་མདོར་བསྟན་པ་དང༌། ཡན་ལག་རྒྱས་པར་བཤད་པའོ། ། དང་པོ་ནི། དེ་ནི་རྟེན་ཅིང་འབྲེལ་འབྱུང་བའི། །
ཡན་ལག་བཅུ་གཉིས་་་་་་་་་་་༌།། ཞེས་པ་སྟེ། ཕུང་པོའི་རྒྱུན་སྐྱེ་བའི་གནས་སྐབས་གསུམ་བསྟན་པ་དེ་ནི་རྟེན་ཅིང་འབྲེལ་བར་འབྱུང་བའི་ཡན་ལག་བཅུ་གཉིས་ཏེ། མ་རིག་པ། འདུ་བྱེད། རྣམ་པར་ཤེས་པ། མིང་དང་གཟུགས། སྐྱེ་མཆེད་དྲུག ། རེག་པ། ཚོར་བ།
སྲེད་པ། ལེན་པ། སྲིད་པ། སྐྱེ་བ། རྒ་ཤི་རྣམས་སུ་ཡོད་པའི་ཕྱིར། གཉིས་པ་ཡན་ལག་རྒྱས་པར་བཤད་པ་ལ་ལྔ། ཚེ་གསུམ་ལ་རྫོགས་པའི་ཚུལ། ཉོན་མོངས་གསུམ་དུ་བསྡུ་བ། མགོ་མཐའ་གཉིས་ལ་རྒྱས་བཤད་མ་མཛད་པའི་རྒྱུ་མཚན། གྲངས་ངེས་པའི་རྒྱུ་མཚན།
འབྱུང་བ་དང་འབྱུང་བའི་ཁྱད་པར་བཤད་པའོ། །  དང་པོ་ལ་བཞི། མདོར་བསྟན་པ། སོ་སོའི་མཚན་ཉིད་རྒྱས་པར་བཤད་པ། དེ་གནས་སྐབས་བར་བསྟན་པ། དེ་དག་གི་དགོས་པ་བསྟན་པའོ། ། དང་པོ་ནི། ་་་་་་་་ ཆ་གསུམ་མོ།། སྔོན་དང་ཕྱི་མཐར་གཉིས་གཉིས་དང༌། ། བར་དུ་བརྒྱད་ཡོངས་རྫོགས་ལྡན་ལ།།
¿༢༠¿ ཞེས་པ་སྟེ། རྟེན་འབྲེལ་ཡན་ལག་བཅུ་གཉིས་པོ་དེའང་བསྡུ་ན་ཆ་གསུམ་མོ། ། སྔོན་གྱི་མཐའ་དང་ཕྱི་མའི་མཐའ་གཉིས་གཉིས་ཏེ་དང་པོ་ལ་མ་རིག་པ་དང་འདུ་བྱེད། ཕྱི་མ་ལ་སྐྱེ་བ་རྒ་ཤི་གཉིས་དང༌། བར་དུ་རྣམ་ཤེས་ནས་སྲིད་པའི་བར་བརྒྱད་ཡོད་པའི་ཕྱིར། གང་ལ་ལྡན་ན། སྐྱེ་གནས་དང་པོ་དག་གི་ཚེ་ཡོངས་སུ་རྫོགས་པ་ལ་ལྡན་པ་ཡིན་གྱི། སྐྱེ་གནས་གཞན་དང་བར་མ་དོར་འཆི་བ་ལ་མ་ངེས་སོ།། གཉིས་པ་སོ་སོའི་མཚན་ཉིད་རྒྱས་པར་བཤད་པ་ནི། མ་རིག་ཉོན་མོངས་སྔོན་གནས་སྐབས། །
འདུ་བྱེད་དག་ནི་སྔོན་ལས་ཀྱི།། རྣམ་ཤེས་མཚམས་སྦྱོར་ཕུང་པོ་ཡིན། ། མིང་དང་གཟུགས་ནི་དེ་ཕན་ཆད།། ¿༢༡¿ སྐྱེ་མཆེད་དྲུག་དོད་ཚུན་ཆད་དོ། ། དེ་ནི་གསུམ་འདུས་ཚུན་ཆད་དོ།། རེག་པ་བདེ་སྡུག་ལ་སོགས་ཀྱི། ། རྒྱུ་ཤེས་ནུས་པ་ཚུན་ཆད་དོ།། ¿༢༢¿ ཚོར་འཁྲིག་ཚུན་ཆད་སྲེད་པ་ནི། ། ལོངས་སྤྱོད་འཁྲིག་པ་ཆགས་ཅན་གྱི།། ཉེ་བར་ལེན་པ་ལོངས་སྤྱོད་རྣམས། །
ཐོབ་པར་བྱ་ཕྱིར་ཡོངས་རྒྱུག་པའི།། ¿༢༣¿ དེ་སྲིད་འབྲས་བུ་འབྱུང་འགྱུར་བའི། ། ལས་བྱེད་དེ་ནི་སྲིད་པ་ཡིན།། ཉིང་མཚམས་སྦྱོར་བ་སྐྱེ་བ་ཡིན། ། ཚོར་བའི་བར་ནི་རྒ་ཤི་ཡིན།། ¿༢༤¿ ཅེས་པ་སྟེ། མ་རིག་པའི་ཡན་ལག་ནི་ཉོན་མོངས་པ་སྤྱོད་པའི་སྔོན་གྱི་གནས་སྐབས་ཀྱི་ཕུང་པོ་ལྔ་སྟེ། ཉོན་མོངས་རྣམས་མ་རིག་དང་ལྷན་ཅིག་འབྱུང་བའི་ཕྱིར། འདུ་བྱེད་དག་ནི། ཚེ་སྔོན་མ་ལ་བསོད་ནམས་དང་བསོད་ནམས་མ་ཡིན་པ་དང༌།
མི་གཡོ་བའི་ལས་བསགས་པའི་ཕུང་པོ་ལྔའོ། ། རྣམ་ཤེས་ནི། ཚེ་འདི་ཕ་མའི་མངལ་དུ་ཉིང་མཚམས་སྦྱོར་བའི་སྐད་ཅིག་མའི་ཕུང་པོ་ལྔ་ཡིན་ནོ། ། མིང་དང་གཟུགས་ནི། ཉིང་མཚམས་སྦྱོར་བ་དེ་ཕན་ཆད་སྐྱེ་མཆེད་དྲུག་དོད་པ་ཚུན་ཆད་ཀྱི་ཕུང་ལྔ་དེ་ཉིད་དོ། ། སྐྱེ་མཆེད་དྲུག་དེ་ནི་དེ་ནས་བཟུང་སྟེ་ཡུལ་དབང་རྣམ་ཤེས་གསུམ་འདུས་པ་ཚུན་ཆད་ཀྱི་ཕུང་པོ་ལྔ་ཉིད་དོ། ། རེག་པ་ནི། གསུམ་འདུས་པ་ནས་བཟུང་སྟེ་བདེ་སྡུག་ལ་སོགས་ཀྱི་རྒྱུ་ཤེས་ནུས་པ་ཚུན་ཆད་ཀྱི་ཕུང་ལྔ་ཉིད་དོ། ། ཚོར་བ་ནི། བདེ་སྡུག་གི་རྒྱུ་ཤེས་ནུས་པ་ནས་བཟུང་སྟེ་འཁྲིག་སྤྱོད་ཀྱི་འདོད་པ་འབྱུང་བ་ཚུན་ཆད་ཀྱི་ཕུང་པོ་ལྔའོ། །
སྲེད་པ་ནི་གཟུགས་སོགས་འདོད་པའི་ལོངས་སྤྱོད་དང་འཁྲིག་པ་ལ་ཆགས་པ་ཅན་གྱི་ཕུང་པོ་ལྔའོ།། ཉེ་བར་ལེན་པ་ནི། རྟ་གླང་ནོར་འབྲུ་ཟས་གོས་འཁྲིག་པ་སོགས་ཀྱི་ལོངས་སྤྱོད་རྣམས་ཐོབ་པར་བྱ་བའི་ཕྱིར་ཕྱོགས་ཀུན་ཏུ་ཡོངས་སུ་རྒྱུག་པའི་གནས་སྐབས་ཀྱི་ཕུང་པོ་ལྔའོ།།
 དེའི་ཚེ་ཡང་སྲིད་པའི་འབྲས་བུ་བདེ་སྡུག་སོགས་འབྱུང་བར་འགྱུར་བའི་ལས་སོག་པར་བྱེད་པའི་ཕུང་ལྔ་དེ་ནི་སྲིད་པ་ཡིན་ནོ། ། འདི་ནས་ཤི་འཕོས་ཏེ་ཕྱི་མར་ཉིང་མཚམས་སྦྱོར་བའི་ཕུང་པོ་ལྔ་ནི་སྐྱེ་བ་ཡིན་ཏེ། ཚེ་འདིར་རྣམ་ཤེས་ཀྱི་ཡན་ལག་དེ་ཕྱི་མར་སྐྱེ་བའི་ཡན་ལག་ཡིན་པའི་ཕྱིར། དེ་ནས་ཚོར་བའི་བར་བཞི་ནི་རྒ་ཤིའི་ཡན་ལག་ཡིན་ནོ།། གསུམ་པ་དེ་གནས་སྐབས་བར་བསྟན་པ་ནི། འདི་ནི་གནས་སྐབས་པར་འདོད་ལོ། ། གཙོ་བོའི་ཕྱིར་ན་ཡན་ལག་བསྒྲགས།།
ཞེས་པ་སྟེ། རྟེན་འབྲེལ་ལ་སྐད་ཅིག་མ་དང༌། འབྲེལ་པ་ཅན་དང༌། རྒྱུན་ཆགས་པ་དང༌། གནས་སྐབས་པ་དང་བཞིར་ཡོད་པ་ལས། བཅོམ་ལྡན་འདས་ཀྱི་ཚེ་གསུམ་གྱི་ཕུང་པོའི་རྒྱུན་ལ་ཡན་ལག་བཅུ་གཉིས་སུ་བཞག་པ་འདི་ནི་གནས་སྐབས་པའི་རྟེན་འབྲེལ་དུ་གསུངས་པར་འདོད་དོ། ། ལོ་ཞེས་པ་བྱེ་སྨྲའི་འདོད་པ་བསྟན་པའོ།། འོ་ན་གནས་སྐབས་བཅུ་གཉིས་པོ་ཐམས་ཅད་ཕུང་པོ་ལྔ་པ་ཅན་ཡིན་ན། མ་རིག་ལ་སོགས་པའི་མིང་ཁོ་ནས་བསྟན་པ་ཅི་ཞེ་ན། གནས་སྐབས་དེ་དང་དེར་མ་རིག་པ་ལ་སོགས་པ་གཙོ་བོ་ཡིན་པའི་ཕྱིར་ན་དེ་དག་གི་ཡན་ལག་ཏུ་བསྒྲགས་པ་ཡིན་ནོ།།
རྟེན་འབྲེལ་དེ་རྒྱུ་དང་འབྲས་བུ་འབྲེལ་པའི་ཕྱིར་འབྲེལ་པ་ཅན་དང༌། ཚེ་གསུམ་ལ་རྒྱུན་ཆགས་པའི་ཕྱིར་རྒྱུན་ཆགས་པའང་འདོད་དོ། ། སྐད་ཅིག་མའི་རྟེན་འབྲེལ་ནི་སྲོག་གཅོད་པ་ལྟ་བུ་བྱ་རྫོགས་ཀྱི་སྐད་ཅིག་ལ་ཡན་ལག་བཅུ་གཉིས་ཚང་བར་ཡོད་པ་ལྟ་བུ་ལ་བཤད། བཞི་པ་དེ་དག་གི་དགོས་པ་བསྟན་པ་ནི། སྔོན་དང་ཕྱི་མཐའ་བར་དག་ལ། ། རྨོངས་པ་རྣམ་པར་བཟློག་ཕྱིར་རོ།། ¿༢༥¿ ཞེས་པ་སྟེ། ཡན་ལག་བཅུ་གཉིས་ཆ་གསུམ་དུ་བསྟན་པ་ལ་དགོས་པ་ཡོད་དེ། སྔོན་གྱི་མཐའ་དང་ཕྱི་མའི་མཐའ་དང་བར་དག་ལ་བདག་སྔོན་བྱུང་ངམ་མ་བྱུང༌། ཅི་ཞིག་ཏུ་བྱུང༌།
ཇི་ལྟར་བྱུང༌། མ་འོངས་པ་ན་འབྱུང་ངམ་མི་འབྱུང༌། ཇི་ཞིག་དང་ཇི་ལྟར་  འབྱུང༌། བདག་ད་ལྟ་རྫས་ཅི་ཞིག་ཡིན་སྙམ་པའི་རྨོངས་པ་གསུམ་རྣམ་པར་བཟློག་པའི་ཕྱིར་རོ།། གཉིས་པ་ཉོན་མོངས་གསུམ་དུ་བསྡུ་བ་ནི། ཉོན་མོངས་གསུམ་མོ་ལས་གཉིས་སོ། ། གཞི་བདུན་དེ་བཞིན་འབྲས་བུ་ཡིན།། ཅེས་པ་སྟེ། བཅུ་གཉིས་དེ་བསྡུ་ན་གསུམ་དུ་འདུས་ཏེ། ཉོན་མོངས་པ་དང་ལས་དང་གཞི་གསུམ་དུ་འདུས་པའི་ཕྱིར།
ཉོན་མོངས་པ་མ་རིག་སྲེད་ལེན་གསུམ་མོ། ། ལས་འདུ་བྱེད་སྲིད་པ་གཉིས་སོ། ། གཞི་ནི་ལྷག་མ་བདུན་ཡིན་ཏེ། དེ་ལས་ལས་ཉོན་རྣམས་འབྱུང་བའི་ཕྱིར། ལས་ཉོན་གྱི་གཞི་ཡིན་པ་དེ་བཞིན་དུ་འབྲས་བུའང་ཡིན་ཏེ། ལས་དང་ཉོན་མོངས་པ་ལས་བྱུང་བའི་ཕྱིར། གསུམ་པ་མགོ་མཐའ་གཉིས་ལ་རྒྱས་བཤད་མ་མཛད་པའི་རྒྱུ་མཚན་ནི། གཉིས་ཀྱི་རྒྱུ་འབྲས་མདོར་བསྡུས་པ། ། བར་མའི་རྗེས་སུ་དཔག་པ་ལས།། ¿༢༦¿ ཞེས་པ་སྟེ།
སྔོན་དང་ཕྱི་མའི་མཐའ་གཉིས་ཀྱི་དང་པོ་ལ་རྒྱུ་མ་རིག་འདུ་བྱེད་ཙམ་དང་ཕྱི་མ་ལ་འབྲས་བུ་སྐྱེ་རྒ་གཉིས་ཙམ་མདོར་བསྡུས་ཏེ་བསྟན་པ་ལ་རྒྱུ་མཚན་ཡོད་དེ། བར་མའི་རྒྱུ་འབྲས་རྒྱས་པར་བཤད་པའི་རྗེས་སུ་དཔག་པ་ལས་དེ་གཉིས་ལའང་ཡན་ལག་བརྒྱད་རེ་ཡོད་པ་རྟོགས་ནུས་པའི་ཕྱིར། དོན་མེད་པའི་འབད་པ་མ་བྱས་སོ།། བཞི་པ་གྲངས་ངེས་པའི་རྒྱུ་མཚན་ནི། ཉོན་མོངས་པ་ལས་ཉོན་མོངས་དང༌། ། བྱ་བ་ཉིད་དོ་དེ་ལས་གཞི།། དེ་ལས་གཞི་དང་ཉོན་མོངས་སྐྱེ། ། འདི་ནི་སྲིད་པའི་ཡན་ལག་ལུགས།། ¿༢༧¿ ཞེས་པ་སྟེ། མ་རིག་པ་ལ་རྒྱུ་དང་རྒ་ཤི་ལ་འབྲས་བུ་ཡོད་དམ་མེད།
ཡོད་ན་བཅུ་གཉིས་སུ་གྲངས་མ་ངེས་པས་རྟེན་འབྲེལ་ཐུག་མེད་དུ་འགྱུར་ལ། མེད་ན་འཁོར་བ་ཐོག་མཐའ་ཅན་དུ་འགྱུར་རོ་ཞེ་ན། མ་རིག་པ་ལ་རྒྱུ་དང་རྒ་ཤི་ལ་འབྲས་བུ་ཡོད་ཀྱང་ཐུག་མེད་དུ་མི་འགྱུར་ཏེ། བཅོམ་ལྡན་འདས་ཀྱིས་ཉོན་མོངས་སྲེད་པ་ལས་ཉོན་མོངས་པ་ལེན་པ་དང༌། དེ་ལས་བྱ་བ་སྲིད་པ་འབྱུང་བ་ཉིད་དོ། ། དེ་ལས་གཞི་སྐྱེ་བ་དང༌། དེ་ལས་གཞི་རྒ་ཤི་དང༌། དེ་ལས་ཉོན་མོངས་པ་སྲེད་པའམ་མ་རིག་པ་སྐྱེ་སྟེ། དེ་བཞིན་དུ་མ་རིག་པ་ལས་འདུ་བྱེད་དང༌། དེ་ལས་རྣམ་ཤེས་ནས་ཚོར་བའི་བར་དང༌།
དེ་ལས་སྲེད་ལེན་སྐྱེ་བ་འདི་ནི་སྲིད་པའི་ཡན་ལག་བཅུ་གཉིས་ཀྱི་སྐྱེ་ལུགས་ཡིན་ཏེ། མ་རིག་པ་དེ་གཞི་རྒ་ཤིའམ། ཉོན་མོངས་པ་སྲེད་པ་ལས་སྐྱེ་བའི་ཕྱིར། ལྔ་པ་འབྱུང་བ་དང་འབྱུང་བའི་ཁྱད་པར་བཤད་པ་ནི། འདིར་ནི་འབྱུང་བ་རྒྱུ་ཡིན་ཏེ། ། འབྱུང་བ་འབྲས་བུ་ཡིན་པར་འདོད།། ཅེས་པ་སྟེ། མདོའི་དགོངས་པ་བསྟུན་ན་སྐབས་འདིར་ནི་རྟེན་ཅིང་འབྲེལ་བར་འབྱུང་བའི་ཡན་ལག་རྣམས་འབྱུང་བ་ལ་ལྟོས་ནས་རྒྱུའི་ཡན་ལག་ཡིན་ཏེ། དེ་ལས་འབྲས་བུ་སྐྱེ་བའི་ཕྱིར། འབྱུང་བ་ལ་ལྟོས་ནས་འབྲས་བུའི་ཡན་ལག་ཡིན་པར་འདོད་དེ།
ཁོ་རྒྱུ་ལས་བྱུང་བའི་ཕྱིར། དཔེར་ན་སྲེད་པ་དེ་ཚོར་བ་ལ་ལྟོས་ན་འབྲས་བུ་དང༌། ཕེན་པ་ལ་ལྟོས་ན་རྒྱུ་ཡིན་པ་བཞིན་ནོ།། གཉིས་པ་ཡན་ལག་སོ་སོའི་ངོ་བོ་ལ་གཉིས། ཡན་ལག་བཞི་དངོས་སུ་བསྟན་པ་དང༌། ལྷག་མ་གཞན་ལས་ཤེས་པར་བསྟན་པའོ། ། དང་པོ་ལ་བཞི། མ་རིག་པ།  མིང༌། རེག་པ།
ཚོར་བ་བཤད་པའོ། ། དང་པོ་ནི། རིག་པའི་མི་མཐུན་ཕྱོགས་ཆོས་གཞན། ། མ་རིག་མི་མཛའ་རྫུན་སོགས་བཞིན།། ¿༢༨¿ ཀུན་སྦྱོར་སོགས་ཚིག་ཕྱིར་གལ་ཏེ། ། ཤེས་རབ་ངན་པའོ་མིན་ལྟ་ཕྱིར།། ལྟ་བ་དེ་དང་མཚུངས་ལྡན་ཕྱིར། ། ཤེས་རབ་ཉོན་མོངས་བསྟན་ཕྱིར་རོ།། ¿༢༩¿ ཞེས་པ་སྟེ། ཡང་དག་པའི་དོན་ཇི་ལྟ་བ་བཞིན་དུ་རིག་པའི་འགལ་ཟླར་གྱུར་པ་མི་མཐུན་ཕྱོགས་ཀྱི་ཆོས་གཞན་ཞིག་མ་རིག་པ་ཡིན་ཏེ།
དཔེར་ན། མཛའ་བའི་མི་མཐུན་ཕྱོགས་མི་མཛའ་བ་དང༌། བདེན་པའི་མི་མཐུན་ཕྱོགས་རྫུན་པ་ལ་སོགས་པ་བཞིན་ཡིན་པའི་ཕྱིར། རིག་པ་མ་ཡིན་ཙམ་ཡང་མིན་ཏེ་མིག་སོགས་ཀྱང་དེར་ཐལ་བ་དང༌། རིག་པ་མེད་ཙམ་ཡང་མིན་ཏེ། རི་རྭ་སོགས་ཀྱང་དེར་ཐལ་བའི་ཕྱིར། བཙུན་པ་དཔལ་ལེན་ལྟར་ཉོན་མོངས་པ་སྤྱིའི་མིང་ཙམ་ཡང་མི་འཐད་དེ། མདོ་ལས། མ་རིག་པ་དེ་ལ་ཀུན་སྦྱོར་དང་སོགས་པས་ཆུ་བོ་སྦྱོར་བ་བཞིའི་ཚིག་གི་སོ་སོར་སེམས་བྱུང་ཐ་དད་པར་བསྟན་པའི་ཕྱིར། གལ་ཏེ་ཤེས་རབ་ངན་པ་འཇིག་ལྟ་དེ་མ་རིག་པའོ་ཞེ་ན།
མིན་ཏེ། དེ་ལྟ་བ་ཉོན་མོངས་ཅན་ཡིན་པའི་ཕྱིར། ཡང༌། ལྟ་བ་མ་ཡིན་པའི་ཤེས་རབ་ཉོན་མོངས་ཅན་ངེས་རྟོག་གི་རྣམ་པ་ཅན་ཡིན་ཞེ་ན། དེའང་མ་ཡིན་ཏེ། མ་རིག་པ་ལྟ་བ་དེ་དང་མཚུངས་པར་ལྡན་པའི་ཕྱིར། ལྟ་བའང་ཤེས་རབ་ཡིན་པས་དེས་ན་ཤེས་རབ་ཀྱི་རྫས་གཉིས་ལྷན་ཅིག་ཏུ་འབྱུང་མི་སྲིད་དོ།། འོ་ན་ཇི་ལྟར་ཡིན་ཞེ་ན། མ་རིག་པ་ཤེས་རབ་དེ་ཉོན་མོངས་ཅན་དུ་བྱེད་པ་པོར་བསྟན་པའི་ཕྱིར་རོ།། གཉིས་པ་མིང་ནི།
མིང་ནི་གཟུགས་ཅན་མིན་ཕུང་པོ།། ཞེས་པ་སྟེ། མིང་ནི་གཟུགས་ཅན་མིན་པའི་ཚོར་བ་སོགས་ཕུང་པོ་བཞི་ཡིན་ཏེ། མིང་དང་འདྲ་བར་དོན་ལ་གཞོལ་པའི་ཕྱིར། གསུམ་པ་རེག་པ་ནི། རེག་དྲུག་འདུས་ཏེ་བྱུང་བ་ཡིན།། ལྔ་ནི་ཐོགས་པའི་རེག་པ་ཡིན། ། དྲུག་པ་བླ་དྭགས་ཚིག་ཅེས་བྱ།། ¿༣༠¿ རིག་དང་མ་རིག་དང་གཞན་རེག ། དྲི་མེད་ཉོན་མོངས་ཅན་ལྷག་མ།།
གནོད་སེམས་རྗེས་སུ་ཆགས་པའི་རེག ། བདེ་བ་མྱོང་འགྱུར་ལ་སོགས་གསུམ།། ¿༣༡¿ ཞེས་པ་སྟེ། རྟེན་གྱི་སྒོ་ནས་དབྱེ་ན་རེག་པ་དྲུག་སྟེ་མིག་གི་འདུས་ཏེ་རེག་པ་ནས་ཡིད་ཀྱི་འདུས་ཏེ་རེག་པའི་བར་དུ་ཡོད་པའི་ཕྱིར། འདུས་ཏེ་བྱུང་བ་ཡིན་ཏེ། ཡུལ་དབང་རྣམ་ཤེས་གསུམ་འདུས་པ་ལས་སྐྱེ་བའི་ཕྱིར། དང་པོ་ལྔ་ནི་ཐོགས་པའི་རེག་པ་ཡིན་ཏེ། དབང་པོ་གཟུགས་ཅན་རྣམས་ཐོགས་པ་ཡིན་ལ་དེ་ལ་བརྟེན་ནས་སྐྱེས་པའི་ཕྱིར། དྲུག་པ་ཡིད་ཀྱི་འདུས་ཏེ་རེག་པ་ནི་བླ་དྭགས་ཚིག་གི་རེག་པ་ཅེས་བྱ་བ་ཡིན་ཏེ། ཚིག་བླ་དྭགས་ནི་མིང་ཡིན་ལ།
དེས་མིང་ལ་དམིགས་པའི་ཕྱིར། མིག་ཤེས་ཀྱིས་སྔོན་པོར་ཤེས་ལ་སྔོན་པོའོ་སྙམ་པ་མི་ཤེས་ཀྱང་ཡིད་ཤེས་ཀྱིས་སྔོན་པོའོ་སྙམ་དུ་ཤེས་ཏེ་དོན་འདིའི་མིང་འདི་ཡིན་ནོ་ཞེས་ཤེས་པར་བྱེད་པའི་ཕྱིར། ཡང་དྲུག་པོ་དེ་བསྡུ་ན། རིག་པའི་རེག་པ་དང༌། མ་རིག་པའི་རེག་པ་དང༌། དེ་གཉིས་ལས་གཞན་པའི་རེག་པ་དང་གསུམ་ཡོད་དེ། དང་པོ་ནི། དྲི་མེད་དེ་ཟག་མེད་ཀྱི་རེག་པ་དང༌། གཉིས་པ་ཉོན་མོངས་ཅན་གྱི་རེག་པ་དང༌། སྐབས་འདིར་ཟག་མེད་ཀྱི་ཤེས་རབ་དང་ཉོན་མོངས་ཅན་གྱི་ཤེས་རབ་ཡིན་པར་རྒྱལ་སྲས་བཞེད།
གསུམ་པ་དེ་གཉིས་ཀྱི་ལྷག་མ་དགེ་བ་ཟག་བཅས་དང་མ་བསྒྲིབས་ལུང་མ་བསྟན་གྱི་རེག་པའོ། ། མ་རིག་པའི་རེག་པའི་ཕྱོགས་གཅིག་ལ་གནོད་སེམས་ཀྱི་རེག་པ་དང་རྗེས་སུ་ཆགས་པའི་རེག་པ་གཉིས་སུ་འགྱུར་ཏེ། དེ་གཉིས་འབྱུང་ཉེ་བ་དང་ཉེས་པ་ཆེ་བས་མདོ་ལས་ལོགས་སུ་བསྟན་ཏོ།། ཡང༌། རེག་པ་ཐམས་ཅད་བསྡུ་ན་བདེ་བ་མྱོང་འགྱུར་གྱི་རེག་པ་དང༌། སོགས་པས་སྡུག་བསྔལ་མྱོང་འགྱུར་གྱི་རེག་པ་དང༌། བཏང་སྙོམས་མྱོང་འགྱུར་གྱི་རེག་པ་དང་གསུམ་དུ་འདུས་པའི་ཕྱིར། དེ་ལྟར་ན་རེག་པ་བཅུ་དྲུག་གོ། བཞི་པ་ཚོར་བ་བཤད་པ་ལ་གཉིས། སྤྱིར་བཤད་པ་དང༌།
སེམས་ཚོར་བྱེ་བྲག་ཏུ་བཤད་པའོ། ། དང་པོ་ནི། དེ་ལས་བྱུང་བའི་ཚོར་བ་དྲུག ། ལྔ་ནི་ལུས་ཀྱིའོ་སེམས་ཀྱི་གཞན།། ཅེས་པ་སྟེ། རེག་པ་དེ་ལས་བྱུང་བའི་ཚོར་བ་ནི་དྲུག་སྟེ། མིག་གི་འདུས་ཏེ་རེག་པའི་རྐྱེན་གྱི་ཚོར་བ་ནས་ཡིད་ཀྱི་བར་དུ་ཡོད་པའི་ཕྱིར། དང་པོ་ལྔ་ནི་ལུས་ཀྱི་ཚོར་བ་ཞེས་བྱའོ། ། དབང་པོ་གཟུགས་ཅན་ལ་བརྟེན་པའི་ཚོར་བ་ཡིན་པའི་ཕྱིར། སེམས་ཀྱི་ཚོར་བ་ནི་གཞན་ཡིད་ཀྱི་འདུས་ཏེ་རེག་པའི་རྐྱེན་གྱི་ཚོར་བ་ཡིན་ནོ།།
གཉིས་པ་སེམས་ཚོར་བྱེ་བྲག་ཏུ་བཤད་པ་ལ་གསུམ། བསྟན་པ། བཤད་པ། དོན་བསྡུ་བའོ། ། དང་པོ་ནི། དེ་ཡིད་ཉེ་བར་རྒྱུ་བ་ལས། ། རྣམ་པ་དག་ནི་ཡང་བཅོ་བརྒྱད།། ¿༣༢¿ཅེས་པ་སྟེ། སེམས་ཚོར་དེ་ཉིད་ཡིད་ཡུལ་ལ་ཉེ་བར་རྒྱུ་བའི་བྱེ་བྲག་ལས་རྣམ་པ་དག་ནི་ཡང་བཅོ་བརྒྱད་དུ་ཡོད་དེ། གཟུགས་སོགས་དྲུག་ལ་བདེ་སྡུག་བཏང་སྙོམས་གསུམ་གྱིས་དམིགས་པའི་ཕྱིར།
གཉིས་པ་བཤད་པ་ལ་གསུམ། འདོད་ཁམས། གཟུགས་ཁམས། གཟུགས་མེད་ཁམས་ཀྱི་ཚོར་བ་བཤད་པའོ། ། དང་པོ་ནི། འདོད་ན་ཐམས་ཅད་རང་དམིགས་ཅན། ། སྤྱོད་ཡུལ་གཟུགས་ཅན་བཅུ་གཉིས་སོ།། གོང་མ་གསུམ་གྱི་་་་་་་༌།། ཞེས་པ་སྟེ། འདོད་ཁམས་ན་ཡིད་ཉེ་བར་རྒྱུ་བ་བཅོ་བརྒྱད་པོ་ཐམས་ཅད་ཡོད་དེ།
རང་སའི་ཡུལ་དྲུག་ལ་དམིགས་པ་ཅན་ཡིན་ནོ། ། འདོད་སྤྱོད་ཀྱི་སེམས་ཚོར་དེས་དམིགས་པའི་སྤྱོད་ཡུལ་གཟུགས་ཅན་ཁམས་པ་ཡིན་ན་དེར་དྲི་རོ་མེད་པས་ཡིད་ཉེ་བར་རྒྱུ་བ་བཅུ་གཉིས་སོ། ། གོང་མ་གཟུགས་མེད་ལ་དམིགས་ན་ཆོས་གཅིག་པུ་ལ་ཉེ་བ་རྒྱུ་བ་གསུམ་གྱི་སྤྱོད་ཡུལ་ཅན་ཏེ། དེར་དོན་ལྔ་མེད་པའི་ཕྱིར། གཉིས་པ་གཟུགས་ཁམས་ལ་གཉིས། གཟུགས་ཁམས་འོག་མ་གཉིས་དང༌། གོང་མ་གཉིས་བཤད་པའོ། ། དང་པོ་ནི། ་་་་་་ བསམ་གཏན་ནི། ། གཉིས་ན་བཅུ་གཉིས་འདོད་འགྲོ་རྣམས།།
¿༣༣¿ རང་ལ་དམིགས་བརྒྱད་གཟུགས་མེད་པ། ། གཉིས་ཀྱིའོ་་་་་་་་་་་༌།། ཞེས་པ་སྟེ། བསམ་གཏན་ནི་དང་པོ་གཉིས་ན་ཡིད་མི་བདེ་མེད་པས་ཡིད་ཉེ་བར་རྒྱུ་བ་བཅུ་གཉིས་ཏེ། དེའང་འདོད་པའི་ཡུལ་ལ་འགྲོ་བའི་ཡུལ་ཅན་རྣམས་སོ། ། རང་སའི་ཡུལ་ལ་དམིགས་ན་བརྒྱད་དང༌། གཟུགས་མེད་པ་ལ་གཉིས་ཀྱི་དམིགས་པ་ཅན་དུའོ།། གཉིས་པ་གོང་མ་གཉིས་བཤད་པ་ནི། ་་་་་་་་་་་་་ བསམ་གཏན་གཉིས་ན་དྲུག། དྲུག་གི་འདོད་པའོ་རང་ནི་བཞིའི། །
གོང་མ་གཅིག་གི་དམིགས་པ་ཡིན།། ¿༣༤¿ ཅེས་པ་སྟེ། བསམ་གཏན་གོང་མ་གཉིས་ན་བཏང་སྙོམས་ཀྱི་ཉེར་རྒྱུ་དྲུག་ཡོད་དེ། ཡིད་བདེ་སྤངས་ཟིན་པའི་ཕྱིར། དྲུག་གི་སྤྱོད་ཡུལ་འདོད་པའི་ཡུལ་དྲུག་ལ་དམིགས་པའོ། ། རང་ས་ན་ནི་ཉེར་རྒྱུ་བཞིའི་དམིགས་པའོ། ། གོང་མ་གཟུགས་མེད་ནི་ཉེར་རྒྱུ་གཅིག་གི་དམིགས་པ་ཅན་ཡིན་ནོ། ། འོ་ན་བསམ་གཏན་གསུམ་པའི་བདེ་བ་མི་བཞག་པ་ཅི་ཞེ་ན། དེ་བརྟན་པ་ཡིན་ལ། ཉེར་རྒྱུ་མི་བརྟན་པའི་ཕྱིར།
གསུམ་པ་གཟུགས་མེད་ཁམས་ཀྱི་ཚོར་བ་བཤད་པ་ནི། གཟུགས་མེད་ཉེ་བར་བསྡོགས་ན་བཞི། ། གཟུགས་འགྲོ་གོང་མར་འགྲོ་བ་གཅིག། དངོས་གཞི་ན་གཅིག་རང་ཡུལ་ཅན།། ཅེས་པ་སྟེ། གཟུགས་མེད་ནམ་མཁའ་མཐའ་ཡས་ཀྱི་ཉེ་བར་བསྡོགས་པ་ན་ཉེར་རྒྱུ་བཞི་ཡོད་དེ། དེའང་གཟུགས་ཁམས་བསམ་གཏན་བཞི་པར་འགྲོ་བའི་ཡུལ་ཅན་དང༌། གོང་མ་གཟུགས་མེད་པར་འགྲོ་བ་ན་ཉེར་རྒྱུ་གཅིག་གི་དམིགས་པ་ཅན་ནོ། ། གཟུགས་མེད་ཀྱི་ཉེར་བསྡོགས་གོང་མ་གསུམ་དང་དངོས་གཞི་བཞི་ན་ཉེར་རྒྱུ་གཅིག་སྟེ། རང་སར་དམིགས་པའི་ཡུལ་ཅན་བཏང་སྙོམས་གཅིག་པུ་ཡོད་པའི་ཕྱིར།
གསུམ་པ་དོན་བསྡུ་བ་ནི། བཅོ་བརྒྱད་ཐམས་ཅད་ཟག་དང་བཅས།། ¿༣༥¿ ཅེས་པ་སྟེ། ཡིད་ཉེ་བར་རྒྱུ་བ་བཅོ་བརྒྱད་པོ་ཐམས་ཅད་ཟག་པ་དང་བཅས་པ་ཡིན་ཏེ། སྲིད་པ་འཕེལ་བར་བྱེད་པའི་ཕྱིར་རོ།། གཉིས་པ་ལྷག་མ་གཞན་ལས་ཤེས་པར་བསྟན་པ་ནི། བཤད་དང་འཆད་པར་འགྱུར་བ་གཞན།། ཅེས་པ་སྟེ། འདིར་མ་བཤད་པའི་གཟུགས་དང་སྐྱེ་མཆེད་དྲུག་རྣམ་ཤེས་གསུམ་སྔར་གནས་དང་པོར་བཤད་ཟིན་པ་དང༌། འདུ་བྱེད་སྲིད་པ་གཉིས་དང་སྲེད་ལེན་གཉིས་འཆད་པར་འགྱུར་བ་གཞན་གནས་བཞི་པ་དང་ལྔ་པར་བསྟན་ལ།
སྐྱེ་རྒ་གཉིས་དེ་དག་ཏུ་འདུ་སྟེ། རྣམ་ཤེས་དང་མིང་སོགས་བཞི་དེ་དང་དེ་ཡིན་པའི་ཕྱིར། གསུམ་པ་ཀུན་ནས་ཉོན་མོངས་གསུམ་དཔེ་དང་སྦྱར་བ་ནི། འདིར་ནི་ཉོན་མོངས་ས་བོན་བཞིན།། ཀླུ་བཞིན་རྩ་བཞིན་ལྗོན་ཤིང་བཞིན། ། དེ་བཞིན་ཤུན་པ་བཞིན་དུ་འདོད། ¿༣༦¿ ལས་ནི་ཤུན་བཅས་འབྲས་དང་འདྲ། ། དེ་བཞིན་སྨན་དང་མེ་ཏོག་བཞིན།། གཞི་ནི་བཟའ་བཏུང་གྲུབ་པ་བཞིན།། ཅེས་པ་སྟེ།
ཉོན་མོངས་གསུམ་དཔེ་དང་སྦྱར་བའི་སྐབས་འདིར་ནི་ཉོན་མོངས་པའི་ཉོན་མོངས་པ་ནི་ས་བོན་བཞིན་ཏེ། ས་བོན་ལས་སྡོང་བུ་ལོ་མ་འབྲས་བུ་རྣམས་སྐྱེ་བ་བཞིན་དུ་ཉོན་མོངས་པ་ལས་ཉོན་མོངས་པ། དེ་ལས་བྱ་བ་ལས་དང༌། དེ་ལས་གཞི་འབྱུང་བའི་ཕྱིར། ཀླུ་བཞིན་ཏེ་ཀླུ་ཡོད་ན་མཚོ་མི་སྐམ་པ་ལྟར་ཉོན་མོངས་པའི་ཀླུ་ཡོད་ན་སྲིད་པའི་མཚོ་མི་སྐམ་པ་དང༌། ཤིང་གི་རྩ་བ་བཞིན་ཏེ། དེ་མ་བཅད་ན་ཡལ་ག་སོགས་བཅད་ཀྱང་སླར་སྐྱེ་བ་ལྟར། འདི་རྩ་བ་ནས་མ་སྤངས་ན་འཁོར་བར་བསྟུད་མར་སྐྱེ་བ་དང༌། ལྗོན་ཤིང་བཞིན་ཏེ་དེས་དུས་དུས་སུ་ལོ་འབྲས་མེ་ཏོག་རྣམས་བསྐྱེད་པ་ལྟར། འདི་ཡང་ཉོན་མོངས་པ་དང་ལས་དང་གཞིའི་རྒྱུ་ཡིན་པའི་ཕྱིར།
དེ་བཞིན་དུ་འབྲས་ཀྱི་ཤུན་པ་བཞིན་དུ་འདོད་དེ། ཤུན་བཅས་ཀྱི་འབྲས་ལས་མྱུ་གུ་སྐྱེ་བ་ལྟར། འདིའི་ཐོབ་པའི་ཤུན་པ་དང་བཅས་པའི་ལས་ཀྱིས་སྐྱེའི་དེ་མེད་ན་ལས་འབའ་ཞིག་གིས་མ་ཡིན་ཏེ། དགྲ་བཅོམ་པའི་རྒྱུད་ཀྱི་ལས་བཞིན་ནོ། ། ལས་ཀྱི་ཉོན་མོངས་པ་ནི་ཤུན་པ་དང་བཅས་པའི་འབྲས་དང་འདྲ་སྟེ། དེ་ལས་འབྲས་བུ་འབྱུང་བ་བཞིན་དུ། ཉོན་མོངས་པའི་ཤུན་པ་ཡོད་པའི་ལས་ལས་འབྲས་བུ་འབྱུང་བ་དང༌། དེ་བཞིན་དུ་སྨན་དང་འདྲ་སྟེ། དེས་ནུས་པ་ལན་གཅིག་འབྱིན་པ་ལྟར། འདིས་ཀྱང་རྣམ་སྨིན་གཅིག་བསྐྱེད་པ་དང༌།
མེ་ཏོག་བཞིན་ཏེ། དེ་འབྲས་བུ་འབྱུང་བའི་ཉེ་རྒྱུ་ཡིན་པ་བཞིན་དུ། འདི་ཡང་གཞིའི་ཉེ་རྒྱུ་ཡིན་པའི་ཕྱིར་རོ། ། གཞིའི་ཉོན་མོངས་པ་ནི་བཟའ་བཏུང་གཡོས་གྲུབ་པ་བཞིན་ཏེ། གཡོས་ཟིན་པ་དེ་ལོངས་སྤྱད་བྱ་ཡིན་པ་ལྟར། གཞི་རྣམ་སྨིན་ཀྱང་ཚེ་འདིར་ལོངས་སྤྱད་བྱ་འབའ་ཞིག་ཡིན་གྱི། རྣམ་སྨིན་གཞན་བསྐྱེད་མི་ནུས་པའི་ཕྱིར། བཞི་པ་དེ་རྣམས་སྲིད་པ་བཞིར་བསྟན་པ་ནི། སྲིད་པ་བཞི་པོ་དེ་དག་ལས།། ¿༣༧¿ སྐྱེ་བའི་སྲིད་པ་ཉོན་མོངས་ཅན། །
རང་གི་ས་པ་ཉོན་མོངས་ཀུན།། གཞན་རྣམ་གསུམ་པོ་གཟུགས་མེད་གསུམ།། ཅེས་པ་སྟེ། སྔར་བཤད་པའི་སྲིད་པ་བཞི་པོ་དེ་དག་ལས་སྐྱེ་བའི་སྲིད་པ་ཉོན་མོངས་ཅན་ཡིན་ཏེ། རང་གི་ས་པའི་རྩ་བའི་ཉོན་མོངས་པ་ཀུན་གང་རུང་གིས་ཉོན་མོངས་པར་བྱས་པའི་ཕྱིར། སྲེད་པ་གཞན་གསུམ་ལ་དགེ་མི་དགེ་ལུང་མ་བསྟན་རྣམ་པ་གསུམ་པོ་ཅི་རིགས་པ་ཡོད་དོ། ། གཟུགས་མེད་པ་ན་སྲིད་པ་གསུམ་ཡོད་དེ། བར་སྲིད་མེད་པའི་ཕྱིར།
གསུམ་པ་སྐྱེས་པ་གནས་པའི་རྐྱེན་ལ་གསུམ། བསྟན་པ།
བཤད་པ། དེ་དག་གི་ངེས་པ་བཤད་པའོ། ། དང་པོ་ནི། འགྲོ་བ་ཟས་ཀྱིས་གནས་པ་ཡིན།། ¿༣༨¿ ཅེས་པ་སྟེ། ཁམས་གསུམ་འདི་གང་གིས་གནས་ན། འགྲོ་བ་རྣམས་ཟས་ཀྱིས་གནས་པར་བྱེད་པ་ཡིན་ཏེ་དབྱེ་ན། ཁམ་ཟས་དང༌། རེག་པ་དང༌། སེམས་པ་དང༌།
རྣམ་ཤེས་ཀྱི་ཟས་བཞི་ཡོད་པའི་ཕྱིར། གཉིས་པ་བཤད་པ་ལ་གསུམ། ཁམ་ཟས་དང༌། ཟས་ལྷག་མ་དང༌། ཞར་བྱུང་བར་སྲིད་ཀྱི་མིང་གི་རྣམ་གྲངས་བཤད་པའོ། ། དང་པོ་ནི། ཁམ་གྱི་ཟས་ནི་འདོད་པ་ན། ། སྐྱེ་མཆེད་གསུམ་གྱི་བདག་ཉིད་དོ།། གཟུགས་ཀྱི་སྐྱེ་མཆེད་མ་ཡིན་དེས། ། རང་དབང་གྲོལ་ལ་མི་ཕན་ཕྱིར།།
¿༣༩¿ ཅེས་པ་སྟེ། ཁམ་གྱི་ཟས་ནི་འདོད་པ་ན་ཡོད་ཀྱི། གོང་མ་གཉིས་ན་མེད་དེ། དེ་ལ་ཆགས་པ་དང་བྲལ་བ་རྣམས་དེར་སྐྱེ་བའི་ཕྱིར། ངོ་བོ་ནི། དྲི་རོ་རེག་བྱའི་སྐྱེ་མཆེད་གསུམ་གྱི་བདག་ཉིད་དོ། ། སྣ་ལྕེ་ལུས་གསུམ་གྱིས་ཁམ་དུ་བཅད་ནས་མིད་པའི་ཟས་ཡིན་པའི་ཕྱིར། གཟུགས་ཀྱི་སྐྱེ་མཆེད་ཁམ་ཟས་མ་ཡིན་ཏེ། དེས་རང་གི་ཡུལ་ཅན་གྱི་དབང་པོ་རྟེན་བཅས་རྒྱས་པ་ལ་མི་ཕན་པའི་ཕྱིར་དང༌། ཡང༌།
ཟས་ཡིད་འོང་བཤམས་པ་མཐོང་བའི་ཚེ་བདེ་བ་དང་ཡིད་བདེ་བར་འགྱུར་བས་ཕན་ནོ་ཞེ་ན། དེ་ནི་ཟས་དེ་ལ་དམིགས་པའི་བདེ་བ་མྱོང་འགྱུར་གྱི་རེག་པ་ཟས་སུ་སོང་བ་ཡིན་གྱི། གཟུགས་སྐྱེ་ཟས་སུ་སོང་བའི་དོན་མིན་ཏེ། ཡིན་ན་ཁམ་ཟས་ལས་འདོད་ཆགས་དང་བྲལ་བ་གྲོལ་བ་ཕྱིར་མི་འོང་དང་དགྲ་བཅོམ་པ་ལ་ཕན་དགོས་པ་ལ་མི་ཕན་པའི་ཕྱིར་རོ།། གཉིས་པ་ཟས་ལྷག་མ་ནི། རེག་དང་སེམས་པ་རྣམ་ཤེས་ནི། ། ཟག་བཅས་ཟས་ཡིན་གསུམ་དག་ན།། ཞེས་པ་སྟེ། ཡུལ་དབང་ཤེས་གསུམ་འདུས་པའི་རིག་པ་དང་སེམས་པ་སྟེ་ཡིད་ལས་དང་རྣམ་པར་ཤེས་པ་ནི་ཟག་བཅས་རྣམས་ཟས་ཡིན་ཏེ། སྲིད་པ་གསོ་བར་བྱེད་པའི་ཕྱིར།
ཟག་མེད་ཀྱིས་སྲིད་པ་ཟད་པར་བྱེད་པས་ཟས་མ་ཡིན་ནོ། ། མདོ་ལས། ¿སེམས་ཅན་བྱུང་བ་རྣམས་གནས་པ་དང་འཚོ་བར་བྱེད་པ་དང༌། སྲིད་པ་འཚོལ་བ་རྣམས་ལ་ཕན་འདོགས་པར་བྱེད་པའོ།། ¿ཞེས་སོ།། ཡང༌། མུ་གེའི་ཚེ་བུ་གཉིས་ལ་ཕས་ཐལ་བ་ལ་ཕྱེ་རྐྱལ་དུ་སྨྲས་པ་དང༌། རྒྱ་མཚོར་གྲུ་ཆག་པས་ཝུ་བ་ལ་ཐང་དུ་འཛིན་པའི་གཏམ་བརྒྱུད་ཀྱང་སེམས་པའི་ཟས་སུ་བསྡུ་བར་བཤད། ཁམས་གང་དུ་ཡོད་ན་གསུམ་ཀ་དག་ན་ཡོད་དོ།། གསུམ་པ་ཞར་བྱུང་བར་སྲིད་ཀྱི་མིང་གི་རྣམ་གྲངས་བཤད་པ་ནི།
ཡིད་ལས་བྱུང་དང་སྲིད་འཚོལ་དང༌། ། དྲི་ཟ་སྲིད་པ་བར་མ་དང༌།། ¿༤༠¿ འགྲུབ་པའོ་་་་་་་་༌།། ཞེས་པ་སྟེ། སྲིད་པ་འཚོལ་བ་དེ་གང་ན་བར་སྲིད་ཀྱི་མིང་གི་རྣམ་གྲངས་ཏེ། འབྱུང་བ་ལ་མི་ལྟོས་པར་ཡིད་ཙམ་ལས་སྐྱེས་པས་ཡིད་ལས་བྱུང་དང༌། སྐྱེ་སྲིད་འཚོལ་བ་ཅན་ཡིན་པས་སྲིད་འཚོལ་དང༌། ཟས་སུ་དྲི་ཟ་བས་དྲི་ཟ་དང༌། སྲིད་པ་གཉིས་ཀྱི་བར་དུ་འབྱུང་བས་སྲིད་པ་བར་མ་དང༌། སྐྱེ་སྲིད་འགྲུབ་པ་ལ་མངོན་དུ་ཕྱོགས་པས་ན་མངོན་པར་འགྲུབ་པ་ཞེས་བྱའོ།།
གསུམ་པ་དེ་དག་གི་ངེས་པ་བཤད་པ་ནི། ་་་་་་་ འདི་ལ་གནས་དང་ནི། ། རྟེན་པ་རྒྱས་པའི་དོན་དུ་གཉིས།། སྲིད་གཞན་འཕེན་དང་འགྲུབ་པ་ཡི། ། དོན་དུ་གཉིས་ཏེ་གོ་རིམ་བཞིན།། ¿༤༡¿ ཅེས་པ་སྟེ། ཟག་བཅས་ཐམས་ཅད་སྲིད་པ་གསོ་བྱེད་ཡིན་ན་ཟས་བཞིར་གྲངས་ངེས་པ་ཅི་ཞེ་ན། ཚེ་འདི་ལ་གནས་ཏེ་དབང་པོ་ལུས་བཅས་རྒྱས་པའི་དོན་དུ་ཁམ་ཟས་དང་ནི་བརྟེན་པ་རྣམ་ཤེས་རྒྱས་པའི་དོན་དུ་རེག་པའི་ཟས་ཏེ་གཉིས་དང༌། ཕྱི་མར་སྲིད་པ་གཞན་དུ་འཕེན་པའི་དོན་དུ་སེམས་པའི་ཟས་དང༌། འཕེན་ཟིན་པའི་སྲིད་པ་འགྲུབ་པ་ཡི་དོན་དུ་རྣམ་ཤེས་ཀྱི་ཟས་དང་གཉིས་ཏེ་གོ་རིམ་བཞིན་དུ་བཞག་གོ། །
དེས་ན་སྔ་མ་གཉིས་ཀྱིས་སྲིད་པ་གསོ་བར་བྱེད་པས་མ་མ་དང་ཕྱི་མ་གཉིས་ཀྱིས་བསྐྱེད་པས་མ་ལྟ་བུ་འདོད། བཞི་པ་གནས་པ་འཆི་འཕོ་བའི་སེམས་ལ་གསུམ། འཆི་སེམས་ངོས་བཟུང་བ། རྣམ་ཤེས་གང་དུ་འགག ། གནད་གཅོད་ཀྱི་རྒྱུ་བཤད་པའོ། ། དང་པོ་ལ་གཉིས། ཡིད་ཤེས་སྤྱིར་བཤད་པ། སྐྱེ་འཆིའི་སེམས་བྱེ་བྲག་ཏུ་བཤད་པའོ། ། དང་པོ་ནི། ཆད་དང་མཚམས་སྦྱོར་འདོད་ཆགས་འབྲལ། །
ཉམས་དང་འཆི་འཕོ་སྐྱེ་བ་རྣམས།། ཡིད་ཀྱི་རྣམ་ཤེས་ཁོ་ནར་འདོད།། ཅེས་པ་སྟེ། ལོག་ལྟས་དགེ་རྩ་ཆད་པ་དང་ཡང་དག་ལྟ་བ་སོགས་ཀྱིས་མཚམས་སྦྱོར་བ་དང༌། ཁམས་གང་ལས་འདོད་ཆགས་དང་བྲལ་བ་དང༌། དེ་ལས་ཉམས་པ་དང༌། འཆི་འཕོ་བ་དང་སྐྱེ་སྲིད་ཉིང་མཚམས་སྦྱོར་བ་རྣམས་ཀྱི་སེམས་ནི་ཡིད་ཀྱི་རྣམ་ཤེས་ཁོ་ནར་འདོད་དོ།། གཉིས་པ་སྐྱེ་འཆིའི་སེམས་བྱེ་བྲག་ཏུ་བཤད་པ་ནི། འཆི་འཕོ་སྐྱེ་བ་བཏང་སྙོམས་ལ། ¿༤༢¿ རྩེ་གཅིག་སེམས་མེད་ལ་དེ་མེད། །
མྱ་ངན་འདའ་ལུང་བསྟན་མིན་གཉིས།། ཞེས་པ་སྟེ། འཆི་འཕོ་བ་དང་སྐྱེ་བའི་སེམས་དེའང་ཚོར་བ་བཏང་སྙོམས་ལ་བརྟེན་ཏེ། མི་གསལ་བའི་ཕྱིར། ཡིད་ཤེས་དེའང་རྩེ་གཅིག་པ་མཉམ་བཞག་གི་སེམས་དང་སེམས་མེད་སྙོམས་འཇུག་གཉིས་ལ་གནས་པ་ལའང་སྐྱེ་འཆི་དེ་དག་མེད་དེ། སྔ་མ་ལ་འཆི་བ་མེད་དེ། གོང་མའི་སེམས་སྐལ་པ་མི་མཉམ་པ་དང༌། ཏིང་ངེ་འཛིན་ལུས་སེམས་ལ་ཕན་འདོགས་བྱེད་ཡིན་པའི་ཕྱིར། སྐྱེ་བ་མེད་དེ། ཏིང་ངེ་འཛིན་དགེ་བ་དང་སྐྱེ་སྲིད་ཉོན་མོངས་ཅན་དུ་བཤད་པའི་ཕྱིར།
ཕྱི་མ་གཉིས་ལའང་མེད་དེ། རང་མི་འཆི་ཞིང་གཞན་གང་གིས་ཀྱང་གཞིག་མི་ནུས་པའི་ཕྱིར། འོ་ན་དགྲ་བཅོམ་པའི་སེམས་ཐ་མ་དེ་གོང་ན། འདོད་པ་ན་ལྷག་མེད་དུ་མྱ་ངན་ལས་འདའ་བའི་སེམས་ལ་ལུང་དུ་བསྟན་པ་མིན་པ་སྤྱོད་ལམ་པ་དང་རྣམ་སྨིན་སྐྱེས་གཉིས་སོ། ། དེ་ལྟར་ན་འདོད་ཁམས་ནའང་རྣམ་སྨིན་སྐྱེས་ཀྱི་སེམས་ཡོད་དམ་ཞེ་ན། འོག་ནའང་བར་མ་ཡོད་དོ་ཞེས། ཁ་ཅིག་ཟེར་ཞེས་འབྱུང་བའི་ཕྱིར། གཉིས་པ་རྣམ་ཤེས་གང་དུ་འགག་ནི། འོག་མི་ལྷར་འགྲོ་མི་སྐྱེ་རྣམས། ། རིམ་གྱིས་འཆི་ན་རྐང་པ་དང༌།།
¿༤༣¿ ལྟེ་བ་སྙིང་གར་ཡིད་འཆི་འཕོ།། ཞེས་པ་སྟེ། འཆི་བ་ན་ལུས་ཀྱི་ཕྱོགས་གང་དུ་རྣམ་ཤེས་འགག་ཅེ་ན། འོག་ངན་སོང་དང་མི་དང་ལྷར་འགྲོ་བ་དང་མི་སྐྱེ་བ་དགྲ་བཅོམ་པ་རྣམས་རིམ་གྱིས་འཆི་ན་གོ་རིམ་ལྟར་རྐང་པ་དང་ལྟེ་བ་དང་སྙིང་གར་ཡིད་འཆི་འཕོའོ་ཞེས་འདོད་དེ། དེར་ལུས་དབང་འགག་པའི་ཕྱིར། མི་སྐྱེ་བ་སྤྱི་བོ་ནས་འཕོ་ཞེས་ཀྱང་ཟེར། གསུམ་པ་གནད་གཅོད་ཀྱི་རྒྱུ་བཤད་པ་ནི། གནད་གཅོད་པ་ནི་ཆུ་སོགས་ཀྱིས།། ཅེས་པ་སྟེ། སྡིག་ཅན་དག་ལ་གནད་གཅོད་ཀྱི་སྡུག་བསྔལ་འབྱུང་གསུངས་ན།
དེ་གང་གིས་འབྱུང་ཞེ་ན། གནད་ནི་ལུས་ཀྱི་ཕྱོགས་གཅིག་ཉམས་པས་འཆི་བར་འགྱུར་བ་དེ་ཡིན་ལ། དེ་གཅོད་པ་ནི་འབྱུང་བ་འཁྲུག་པས་ཚོར་བ་མི་བཟད་པ་བསྐྱེད་པ་ཡིན་ཏེ། རྒྱུ་ནི་བད་ཀན་མཁྲིས་པ་རླུང་ཤས་ཆེ་བས་ཆུ་དང་སོགས་པས་མེ་རླུང་གི་ཁམས་འཁྲུག་པ་ལ་བརྟེན་ནས་འབྱུང་སྟེ། ས་འཁྲུག་པས་ནི་མ་ཡིན་ནོ། ། སྣོད་འཇིག་པ་དང་ཆོས་མཐུན་པའི་ཕྱིར། བརྫུས་སྐྱེས་ལ་རྣམ་ཤེས་ལུས་ཀྱི་ཕྱོགས་གཅིག་འགག་པ་དང་གནད་གཅོད་སོགས་མེད་དེ། ལུས་དབང་གཉིས་གཅིག་ཅར་དུ་འགག་པའི་ཕྱིར། ལྔ་པ་སེམས་ཅན་གྱི་ཚོགས་གསུམ་དུ་བསྡུས་པ་ནི། འཕགས་དང་མཚམས་མེད་བྱེད་པ་དག །
ཡང་དག་ལོག་པ་ཉིད་དུ་ངེས།། ¿༤༤¿ ཅེས་པ་སྟེ། མདོ་ལས། འགྲོ་བ་ལ་ཡང་དག་པར་ངེས་པ་དང༌། ལོག་པར་ངེས་པ་དང༌། མ་ངེས་པའི་ཚོགས་གསུམ་གསུངས་པ་ལས་འཕགས་པ་རྣམས་དང་མཚམས་མེད་བྱེད་པ་དག་རིམ་པ་ལྟར་ཡང་དག་པ་དང་ལོག་པ་ཉིད་དུ་ངེས་པ་སྟེ། དང་པོས་ནི། སྤང་བྱ་ཅི་རིགས་པ་སྤངས་པས་མྱ་ངན་ལས་འདའ་བའི་ཆོས་ཅན་དང༌། ཕྱི་མ་ལ་ལོག་པ་ནི་ངན་སོང་དང་དེ་ལས་ཀྱང་དམྱལ་བར་སྐྱེ་ངེས་པའི་ཕྱིར། དེ་ལས་གཞན་པ་ནི་མ་ངེས་པ་སྟེ།
རྐྱེན་རེས་འགའ་བ་ཡིན་པའི་ཕྱིར། གཉིས་པ་ཕྱི་སྣོད་ཀྱི་འཇིག་རྟེན་བསྟན་པ་ལ་གསུམ། དངོས་དང༌། ཞར་ལ་སེམས་ཅན་གྱི་ཚད་བཤད་པ། དེ་དག་འཇལ་བྱེད་ཀྱི་ཚད་བཤད་པའོ། ། དང་པོ་ལ་བཞི། སྣོད་ཀྱི་གནས་ཚུལ་སྤྱིར་བཤད་པ། དེ་དག་བྱེ་བྲག་ཏུ་བཤད་པ། སྟོང་གསུམ་ངོས་བཟུང་བ། དེ་དག་འབྱུང་འཇིག་མཉམ་པར་བསྟན་  པའོ། །
དང་པོ་ལ་གཉིས། རྟེན་དཀྱིལ་འཁོར་གསུམ་བཤད་པ། བརྟེན་པ་རི་མཚོ་བཤད་པའོ། ། དང་པོ་ནི། དེ་ལ་སྣོད་ཀྱི་འཇིག་རྟེན་གྱི། ། གནས་པར་འདོད་པའི་འོག་དག་གི། རླུང་གི་དཀྱིལ་འཁོར་རྔམས་སུ་ནི། ། ས་ཡ་དྲུག་འབུམ་གྲངས་མེད་དོ།། ¿༤༥¿ ཆུ་རྔམས་འབུམ་ཕྲག་བཅུ་གཅིག་དང༌། ། སྟོང་ཕྲག་དག་ནི་ཉི་ཤུ་འོ།།
ཕྱིས་ནི་རྔམས་སུ་འབུམ་ཕྲག་བརྒྱད། ། ལྷག་མ་དག་ནི་གསེར་དུ་འགྱུར།། ¿༤༦¿ ཆུ་དང་གསེར་གྱི་དཀྱིལ་འཁོར་གྱི། ། ཐད་ཀར་འབུམ་ཕྲག་བཅུ་གཉིས་དང༌།། སྟོང་ཕྲག་གསུམ་དང་བརྒྱ་ཕྲག་ནི། ། ཕྱེད་དང་ལྔ་རྣམས་ཁོ་ནའོ།། ¿༤༧¿ ཁོར་ཡུག་ཏུ་ནི་སུམ་འགྱུར་རོ།། ཞེས་པ་སྟེ། ཕྱི་སྣོད་ཀྱི་འཇིག་རྟེན་བསྟན་པ་ལ་འཇིག་རྟེན་གྱི་ཁམས་མཐའ་ཡས་ཏེ་མི་འདྲ་བ་སྣ་ཚོགས་པ་དག་ཐམས་ཅད་བསྟན་པར་མི་ནུས་ཀྱི། བདག་ཅག་གི་སྟོན་པའི་ཞིང་མི་མཇེད་འཇིག་རྟེན་གྱི་ཁམས་ཀྱི་རྣམ་བཞག་ཕྱོགས་ཙམ་བརྗོད་པར་བྱ་སྟེ།
དེ་ལ་རྟེན་སྣོད་ཀྱི་འཇིག་རྟེན་གྱི་ཁམས་འདི་ལྟར་གནས་པར་ཆོས་མངོན་པ་བ་རྣམས་ཀྱིས་འདོད་པའི་ཚུལ་ནི། དང་པོ་ནམ་མཁའ་སྟོང་པ་ལ་སེམས་ཅན་སྤྱི་མཐུན་གྱི་ལས་ཀྱིས་རླུང་འཇམ་པོ་ཕྱོགས་ཀུན་ཏུ་ལྡང་པ་ལས་འོག་དག་གི་གཞི་རླུང་གི་དཀྱིལ་འཁོར་སྲ་ཞིང་འཐས་པ་ཚན་པོ་ཆེའི་རྡོ་རྗེས་ཀྱང་གཞིག་པར་མི་ནུས་པ་ཆགས་སོ། ། དེའི་རྔམས་སུ་ནི་དཔག་ཚད་ས་ཡ་གཅིག་དང་དྲུག་འབུམ་དང་རྒྱར་གྲངས་མེད་གཅིག་ཡོད་དོ། ། དེའི་སྟེང་དུ་སྤྲིན་གསེར་གྱི་སྙིང་པོ་ཅན་ལས་ཆར་གྱི་རྒྱུན་ཤིང་རྟའི་སྲོག་ཤིང་ཙམ་ལོ་གྲངས་དུ་མར་བབ་པ་ལས་ཆུའི་དཀྱིལ་འཁོར་ཆགས་པ་རྔམས་སུ་འབུམ་ཕྲག་བཅུ་གཅིག་དང་སྟོང་ཕྲག་དག་ནི་ཉི་ཤུའོ། ། རྒྱར་རླུང་དང་མཉམ་པར་འདོད། དེ་ཐད་ཀར་མི་འཕོ་བ་སེམས་ཅན་གྱི་ལས་ཏེ། ཟས་མ་ཞུ་བར་ལོང་དུ་མི་ལྟུང་བ་བཞིན་ནོ་ཟེར། ཁ་ཅིག་རླུང་གིས་སྦྱང་གི་ཚུལ་དུ་འཛིན་ཟེར། དེ་ནས་རླུང་གིས་ཆུ་དེ་སྟོང་གསུམ་གྱི་གྲངས་དང་མཉམ་པར་དུམ་བུར་བཅད་དེ་བསྲུབས་པས་ཕྱིས་ནི་ཆུའི་རྔམས་སུ་འབུམ་ཕྲག་བརྒྱད་དང༌། ལྷག་མ་སུམ་འབུམ་ཉི་ཁྲི་དག་ནི་ཞོ་ལས་སྤྲིས་མ་ཆགས་པ་བཞིན་དུ་གསེར་དུ་འགྱུར་ཏེ།
སྐབས་དེར་ཆུ་དང་གསེར་གྱི་དཀྱིལ་འཁོར་གྱི་ཞིང་ཚད་འདྲ་བར་ཐད་ཀར་འབུམ་ཕྲག་བཅུ་གཉིས་དང་སྟོང་ཕྲག་གསུམ་དང་བརྒྱ་ཕྲག་དག་ནི་ཕྱེད་དང་ལྔ་རྣམས་ཁོ་ནའོ། ། ཁོར་ཡུག་ཏུ་ནི་ཟླུམ་པོ་ཡིན་པས་སུམ་འགྱུར་རོ།། གཉིས་པ་བརྟེན་པ་རི་མཚོ་བཤད་པ་ལ་གཉིས། རི་དགུ་བཤད་པ་དང༌། མཚོ་བརྒྱད་བཤད་པའོ། ། དང་པོ་ནི། དེ་ལ་ལྷུན་པོ་གཉའ་ཤིང་འཛིན།། གཤོལ་མདའ་འཛིན་དང་སེང་ལྡེང་ཅན། ། དེ་བཞིན་ལྟ་ན་སྡུག་རི་དང༌།། ¿༤༨¿ རྟ་རྣ་དང་ནི་རྣམ་འདུད་དང༌། །
མུ་ཁྱུད་འཛིན་རིའོ་དེ་ནས་ནི།། གླིང་རྣམས་ཡིན་ནོ་དེ་དག་གི ། ཕྱི་རོལ་ན་ནི་ཁོར་ཡུག་སྟེ།། བདུན་ནི་གསེར་ཡིན་དེ་ལྕགས་སོ།། ¿༤༩¿ ལྷུན་པོ་རིན་ཆེན་བཞིའི་རང་བཞིན། ། ཆུ་ཡི་ནང་དུ་བརྒྱད་ཁྲི་དག། ནུབ་བོ་དེ་བཞིན་སྟེང་དུ་ཡང༌། ། དཔག་ཚད་དག་ནི་བརྒྱད་ཁྲི་འོ།། ¿༥༠¿ བརྒྱད་པོ་འཕང་དུ་ཕྱེད་ཕྱེད་དབྲི། ། དེ་དག་རྔམས་སུའང་འཕང་དང་མཉམ།།
ཞེས་པ་སྟེ། གསེར་དཀྱིལ་གྱི་སྟེང་དུ་ཆར་གྱི་རྒྱུན་སྔར་བཞིན་བབ་པས་ཁམས་སྣ་ཚོགས་ཅན་གྱི་ཕྱིའི་རྒྱ་མཚོ་ཆགས་སྟེ། དེ་རླུང་གིས་བསྲུབས་པ་ལ་བརྟེན་ནས་གསེར་གྱིས་གཞི་དེ་ལ་དབུས་སུ་ལྷུན་པོ་དང༌། དེའི་ཕྱི་ནས་གཉའ་ཤིང་འཛིན་དང་བཤོལ་མདའ་འཛིན་དང་སེང་ལྡེང་ཅན་དང༌། དེ་བཞིན་དུ་ལྟ་ན་སྡུག་པའི་རི་དང་རྟ་རྣ་དང་ནི་རྣམ་འདུད་དང་མུ་ཁྱུད་འཛིན་རིའོ།། དེ་ནས་གླིང་རྣམས་ཆགས་པ་ཡིན་ནོ། ། གླིང་དེ་དག་གི་ཕྱི་རོལ་ན་ནི་ཁོར་ཡུག་གི་རི་སྟེ། འདིས་གླིང་རྣམས་ལ་འཁོར་བའི་ཚུལ་དུ་བསྐོར་བའི་ཕྱིར། དེ་དག་གི་རྒྱུ་ནི་གཉའ་ཤིང་འཛིན་སོགས་བདུན་ནི་གསེར་ཡིན། ཁོར་ཡུག་གི་རི་དེ་ལྕགས་སོ། །
ལྷུན་པོ་ནི་ཤར་དངུལ། ལྷོ་བཻཌཱུརྻ། ནུབ་ཤེལ་དམར་པོ། བྱང་གསེར་ཏེ་རིན་ཆེན་སྣ་བཞིའི་རང་བཞིན་ཡིན་ནོ། ། རི་རབ་ཀྱི་ངོས་ཇི་བཞིན་དུ་རང་གླིང་གི་ནམ་མཁའི་ཁ་དོག་ཀྱང་དེར་མཐོང་བ་དང༌། རི་དེ་དག་གི་ཚད་ནི། རི་དགུ་པོ་གླིང་བཅས་ཆུ་ཡི་ནང་དུ་དཔག་ཚད་བརྒྱད་ཁྲི་དག་མཉམ་པར་ནུབ་བོ། ། དེ་བཞིན་དུ་ལྷུན་པོ་ནི་སྟེང་དུ་ཡང་དཔག་ཚད་དག་ནི་བརྒྱད་ཁྲིའོ།།  ལྷག་མ་བརྒྱད་ཐོ་ནང་མ་ལས་ཕྱི་མ་ཕྱི་མ་འཕང་དུ་ཕྱེད་ཕྱེད་དབྲི་བས་བཞི་ཁྲི་ཉི་ཁྲི་སོགས་སུ་འགྱུར་རོ། ། དེ་དག་རྔམས་སུ་སྟེ་རྒྱ་ཆེ་ཆུང་ཡང་འཕང་དང་མཉམ་མོ།།
གཉིས་པ་མཚོ་བརྒྱད་བཤད་པ་ནི། དེ་དག་བར་བདུན་རོལ་མཚོ་ཡིན། ། དང་པོ་སྟོང་ཕྲག་བརྒྱད་ཅུའོ།། ¿༥༡¿ དེ་ནི་ནང་གི་རྒྱ་མཚོ་ཡིན། ། དེ་ཡི་ངོས་ལ་སུམ་འགྱུར་རོ།། རོལ་མཚོ་གཞན་ནི་ཕྱེད་ཕྱེད་དོ། ། ལྷག་མ་ཕྱི་ཡི་མཚོ་ཆེན་ཡིན། ¿༥༢¿ འབུམ་ཕྲག་གསུམ་དང་སྟོང་ཕྲག་ནི། ། ཉི་ཤུ་གཉིས་སོ་་་་་་་་༌།། ཞེས་པ་སྟེ།
ལྷུན་པོ་ནས་རི་དེ་དག་གི་བར་བདུན་ནི་རོལ་མཚོ་ཡིན་ཏེ། ཡན་ལག་བརྒྱད་དང་ལྡན་ཞིང་ཀླུའི་རྒྱལ་པོ་རྣམས་རྩེ་ཞིང་རོལ་པའི་གནས་ཡིན་པའི་ཕྱིར། དེ་དག་གི་ཚད་ནི། མཚོ་དང་པོ་ཐད་ཀར་དཔག་ཚད་སྟོང་ཕྲག་བརྒྱད་ཅུའོ། ། དེ་ནི་ཕྱི་ནང་གཉིས་ལས་ནང་གི་རྒྱ་མཚོ་ཡིན་ཏེ། ལྷུན་པོའི་ཕྱོགས་གཅིག་ལ་ཡོད་པའི་ཕྱིར། དེའི་ཕྱི་ངོས་ཀྱི་ཁོར་ཡུག་གི་ཕྱོགས་རེ་རེ་ལའང་སུམ་འགྱུར་རོ། ། རོལ་མཚོ་གཞན་རྣམས་ནི་ནང་མ་ལས་ཕྱེད་ཕྱེད་ཀྱིས་དབྲི་བ་ཉིད་དོ། ། ལྷག་མ་མུ་ཁྱུད་འཛིན་དང༌། ཁོར་ཡུག་གི་བར་ནི་ཕྱི་ཡི་རྒྱ་མཚོ་ཆེན་པོ་ཡིན་ཏེ།
བ་ཚྭ་ཅན་གྱི་ཆུ་གང་བའོ། ། དེའི་ཚད་ནི་ཐད་ཀར་དཔག་ཚད་འབུམ་ཕྲག་གསུམ་དང་སྟོང་ཕྲག་དག་ནི་ཉི་ཤུ་གཉིས་སོ།། གཉིས་པ་དེ་དག་བྱེ་བྲག་ཏུ་བཤད་པ་ལ་གསུམ། མིའི་གནས་དང༌། དམྱལ་བའི་གནས་དང༌། ལྷའི་གནས་བཤད་པའོ། ། དང་པོ་ལ་གཉིས། གླིང་སྤྱིར་བཤད་པ་དང༌། འཛམ་གླིང་བྱེ་བྲག་ཏུ་བཤད་པའོ། ། དང་པོ་ལ་གཉིས།
གཙོ་གླིང་བཤད། གླིང་ཕྲན་རྣམས་བཤད་པའོ། ། དང་པོ་ནི། ་་་་་་་་ དེ་ལ་ནི།། འཛམ་བུའི་གླིང་སྟེ་ངོས་གསུམ་ལ། ། སྟོང་ཕྲག་གཉིས་སོ་ཤིང་རྟའི་དབྱིབས།། ¿༥༣¿ གཅིག་ལ་དཔག་ཚད་ཕྱེད་དང་བཞི། ། ཤར་གྱི་ལུས་འཕགས་ཟླ་ཁམ་འདྲ།། ངོས་གསུམ་འདི་དང་འདྲ་གཅིག་ལ། ། དཔག་ཚད་སུམ་བརྒྱ་ལྔ་བཅུའོ།
¿༥༤¿ བ་ལང་སྤྱོད་གླིང་ཟླུམ་པོ་སྟེ། ། སྟོང་ཕྲག་ཕྱེད་དང་བརྒྱད་ཡིན་ནོ།། དེའི་དབུས་སྟོང་ཕྲག་ཕྱེད་དང་གསུམ། ། སྒྲ་མི་སྙན་བརྒྱད་གྲུ་བཞིར་མཉམ།། ¿༥༥¿ ཞེས་པ་སྟེ། གླིང་བཞི་པོ་དེ་ལ་ནི་རི་རབ་ཀྱི་ལྷོ་ངོས་སུ་འཛམ་བུ་གླིང་སྟེ་ངོས་གསུམ་ལ་དཔག་ཚད་སྟོང་ཕྲག་གཉིས་གཉིས་སོ། ། ཤིང་རྟའི་དབྱིབས་ཀྱི་ངོས་ཆུང་བ་གཅིག་ལ་དཔག་ཚད་ཕྱེད་དང་བཞིའོ། ། ཤར་གྱི་ལུས་འཕགས་གླིང་དབྱིབས་ཟླ་ཁམ་འདྲ་བའི་ངོས་གསུམ་འཛམ་གླིང་འདི་དང་འདྲ་བ་དཔག་ཚད་སྟོང་ཕྲག་གཉིས་གཉིས་དང༌། ངོས་གཅིག་ལ་དཔག་ཚད་སུམ་བརྒྱ་ལྔ་བཅུའོ། ། ནུབ་བ་ལང་སྤྱོད་ཀྱི་གླིང་དབྱིབས་ཟླུམ་པོ་སྟེ་མཐའ་སྐོར་དཔག་ཚད་སྟོང་ཕྲག་ཕྱེད་དང་བརྒྱད་ཡིན་ནོ། །
དེའི་དབུས་དྲང་པོ་ནས་དཔག་ཚད་སྟོང་ཕྲག་ཕྱེད་དང་གསུམ་མོ། ། སྒྲ་མི་སྙན་གྱི་གླིང་མཐའ་སྐོར་དཔག་ཚད་སྟོང་ཕྲག་བརྒྱད་དོ། ། དབྱིབས་གྲུུ་བཞིར་ངོས་རེར་དཔག་ཚད་སྟོང་ཕྲག་གཉིས་གཉིས་མཉམ་མོ། ། ཕྱི་མ་གསུམ་གྱི་ངེས་ཚིག་ནི་འཛམ་གླིང་འདི་ལས་ལུས་ཉིས་འགྱུར་གྱིས་འཕགས་པ་དང༌། ནོར་བུ་དང་བ་ལང་ལ་ལོངས་སྤྱོད་པ་དང༌། འཆི་བའི་ཚེ་ཞག་བདུན་གྱི་གོང་རོལ་དུ་འཆི་བའི་སྒྲ་འབྱུང་བ་སོགས་ལ་བཞེད། གཉིས་པ་གླིང་ཕྲན་རྣམས་བཤད་པ་ནི། དེ་ཡི་བར་གྱི་གླིང་བརྒྱད་ནི། ། ལུས་དང་ལུས་འཕགས་སྒྲ་མི་སྙན།། སྒྲ་མི་སྙན་གྱི་ཟླ་དང་ནི། །
རྔ་ཡབ་དང་ནི་རྔ་ཡབ་གཞན། ¿༥༦¿ གཡོ་ལྡན་དང་ནི་ལམ་མཆོག་འགྲོ།། ཞེས་པ་སྟེ། གཙོ་གླིང་བཞི་པོ་དེ་ཡི་བར་གྱི་གླིང་བརྒྱད་ནི། ཤར་དུ་ལུས་དང་ལུས་འཕགས། བྱང་དུ་སྒྲ་མི་སྙན་དང་སྒྲ་མི་སྙན་གྱི་ཟླ་བ་དང་ནི། ལྷོར་རྔ་ཡབ་དང་ནི་རྔ་ཡབ་གཞན་དང༌། ནུབ་ཏུ་གཡོ་ལྡན་དང་ནི་ལམ་མཆོག་འགྲོ་རྣམས་གཙོ་གླིང་སོ་སོའི་གླིང་གཡོག་སྟེ་གླིང་ཕྲན་བརྒྱད་དོ། ། རྔ་ཡབ་ན་སྲིན་པོ་གནས་པའང་བཤད། གཉིས་པ་འཛམ་གླིང་བྱེ་བྲག་ཏུ་བཤད་པ་ནི།
འདི་ནས་བྱང་དུ་རི་ནག་པོ།། དགུ་འདས་གངས་རིའོ་དེ་ནས་ནི། ། སྤོས་ངད་ལྡང་བའི་ཚུ་རོལ་ན།། ¿༥༧¿ ཆུ་ཞེང་ལྔ་བཅུ་ཡོད་པའི་མཚོ།། ཞེས་པ་སྟེ། འཛམ་གླིང་འདིའི་ཡུལ་དབུས་རྡོ་རྗེ་གདན་ནས་བྱང་དུ་རི་ནག་པོ་གསུམ་ཚན་གསུམ་སྟེ་དགུ་འདས་པ་ན་གངས་རི་དཔལ་དང་ལྡན་པའོ། ། དེ་ནས་བྱང་ནས་ནི་རི་བོ་སྤོས་ངད་ལྡང་བ་ཡོད་ཅིང༌། དེ་ནས་དཔག་ཚད་བཅུའི་ཚུ་རོལ་ན་ཀླུའི་རྒྱལ་པོ་མ་དྲོས་པའི་གནས་ཆུ་ཞེང་ལ་དཔག་ཚད་ལྔ་བཅུ་ཡོད་པའི་མཚོ་ཡན་ལག་བརྒྱད་ལྡན་གྲུ་བཞི་མཉམ་པ་མཐའ་ཉིས་བརྒྱས་འཁོར་བ་ཡོད་དོ།། ཡན་ལག་བརྒྱད་ནི། བསིལ་དང་ཞིམ་དང་ཡང་དང་འཇམ། །
དང་བ་དང་ནི་དྲི་མི་ང༌།། འཐུངས་ན་ལྟོ་ལ་མ་གནོད་དང༌། ། མགྲིན་པ་ལ་ཡང་མི་གནོད་པའོ།། ཞེས་དང༌། དེའི་དྲུང་དུ་འཛམ་བུའི་ཤིང་འབྲས་བུ་ཤིན་ཏུ་མངར་བ་ཆུ་ནང་དུ་ལྷུང་བ་དག་ཀླུ་རྣམས་ཉར་སྤྲུལ་ནས་ཟོས་ཏེ་མ་ཟོས་པ་རྣམས་འཛམ་བུ་ཆུ་གསེར་དུ་འགྱུར་བར་བཤད། གླིང་འདིའི་ངེས་ཚིག་ཀྱང་ཤིང་འདི་ཡོད་པའི་དོན་ཡིན་ནོ།། དེའི་ཕྱོགས་བཞི་ན་གངྒཱ་སིནྡྷུ་པཀྵུ་སཱི་ཏ་རྣམས་འབབ་ཅིང་མཚོ་མ་དྲོས་ལ་གཡས་བསྐོར་བདུན་བྱས་ཏེ་ཆུ་ཀླུང་ཆེན་པོ་ལྔ་བརྒྱ་དང་ལྷན་ཅིག་ཕྱིའི་རྒྱ་མཚོ་ཆེན་པོར་འབབ་པ་དང༌། སྤོས་ངད་ལྡང་གི་བྱང་དུ་དཔག་ཚད་ཉི་ཤུ་ན་བྲག་གསེར་གྱི་བྱ་སྐྱིབས་ཅན་ལྷ་མ་ཡིན་གྱི་ངོས་ཞེས་གྲུ་བཞི་པ་ངོས་རེ་ལ་དཔག་ཚད་ལྔ་བཅུ་པ་མཐའ་ཉིས་བརྒྱས་འཁོར་བ་མཛེས་ཤིང་ལྟ་ན་སྡུག་པ་འཕང་དུ་དཔག་ཚད་ཕྱེད་བཞི་ཅན་ཁོར་ཡུག་ཏུ་བྲག་དེ་འདྲ་བ་བརྒྱད་སྟོང་ཡོད་པ་དང༌། དེ་ནས་བྱང་དུ་དཔག་ཚད་ཉི་ཤུ་ན་ཤིང་སཱ་ལའི་རྒྱལ་པོ་རབ་བརྟན་ཅེས་པ་རྩ་བ་འདོམ་བཞི་བཅུ་ཐུར་དུ་ཟུག་པ། སཱ་ལའི་ཕྲེང་བ་རིམ་པ་བདུན་གྱིས་བསྐོར་བ།
གྱེན་དུ་འདོམ་བཅུ་གསུམ་ནས་བདུན་གྱི་བར་དང་དེ་དག་གི་ཡལ་ག་དང་ལོ་འདབ་རྣམས་རིམ་གྱིས་གཅིག་གིས་གཅིག་ནོན་པས་ནམ་མཁའ་ལྟར་ཁྱབ་པར་གནས་སོ། ། དེ་ནས་ཤར་དུ་དཔག་ཚད་ཉི་ཤུ་ན་རྫིང་བུ་དལ་གྱིས་འབབ་ཅེས་པ་རྒྱ་ཁྱོན་སོགས་མ་དྲོས་པ་ཇི་བཞིན་པ་དང་ཁོར་ཡུག་ན་རྫིང་བུ་བརྒྱད་སྟོང་ཡོད།

དེ་དག་གི་ནང་དུ་པདྨའི་སྡོང་བུ་དང་ལོ་མ་མེ་ཏོག་རྣམས་བཤོལ་མདའ་དང་བ་ལང་གི་ཀོ་བ་དང་ཤིང་རྟའི་འཕང་ལོ་ཙམ་ཡོད་དོ། ། བརྒྱ་བྱིན་གྱིས་གཡུལ་ངོར་སྤྱོད་པའི་གླང་པོ་ཆེ་རབ་བརྟན་འཁོར་གླང་པོ་བརྒྱ་སྟོང་བཅས་བྲག་གསེར་གྱི་བྱ་སྐྱིབས་ཅན་དང༌། སཱ་ལའི་རྒྱལ་པོ་དང༌། རྫིང་བུ་དལ་འབབས་རྣམས་སུ་དགུན་དཔྱིད་དབྱར་ཟླ་བ་བཞི་བཞིར་རིམ་གྱིས་གནས་སོ།། གཉིས་པ་དམྱལ་བའི་གནས་ལ་གཉིས། ཚ་དམྱལ་ཉེ་འཁོར་བཅས་དང༌། གྲང་དམྱལ་གྱི་གནས་བཤད་པའོ། ། དང་པོ་ནི། འདི་འོག་སྟོང་ཕྲག་ཉི་ཤུ་ན། ། མནར་མེད་པའོ་དེ་ཙམ་མོ།། དེ་ཡི་སྟེང་ན་དམྱལ་བ་བདུན། །
བརྒྱད་པོ་ཀུན་ལ་ལྷག་བཅུ་དྲུག། ¿༥༨¿ དེ་དག་གི་ནི་ངོས་བཞི་ན། ། མེ་མར་མུར་དང་རོ་མྱགས་དང༌།། སྤུ་གྲི་ལམ་སོགས་ཆུ་བོ་ཡིན།། ཅེས་པ་སྟེ། གླིང་འདིའི་འོག་དཔག་ཚད་སྟོང་ཕྲག་ཉི་ཤུ་ན་མནར་མེད་པའི་དམྱལ་བ་ཆེན་པོའོ། ། དེའི་འཕང་དང་རྒྱ་ཡང་དེ་ཙམ་མོ་སྟེ་སྟོང་ཕྲག་ཉི་ཤུ་ཉི་ཤུའོ། ། ངེས་ཚིག་སྡུག་བསྔལ་གྱི་བར་མཚམས་མེད་པར་འདོད། དེ་ཡི་སྟེང་ན་དམྱལ་བ་བདུན་ཏེ། རབ་ཏུ་ཚ་བ་སོགས་གནས་པའི་ཕྱིར།
དེ་ལྟར་ཚ་དམྱལ་བརྒྱད་པོ་ཀུན་ལ་འཁོར་གྱི་ཚུལ་དུ་གནོད་པ་ལྷག་པོ་བཅུ་དྲུག་རེ་ཡོད་དེ། དེ་དག་གི་ངོས་བཞི་ན་མེ་མ་མུར་སྤུས་ནུབ་ཙམ་དང༌། འབུུ་མཆུ་རྣོན་གྱིས་གང་བའི་རོ་མྱགས་ཏེ་ཕྱི་སའི་འདམ་རྫབ་རྐེད་པ་ནུབ་ཙམ་དང༌། སྤུ་གྲིའི་སོས་གཏམས་པའི་ལམ་པོ་ཆེ་དང་སོགས་པས་རལ་གྲི་ལོ་མའི་ནགས་ཚལ་ཁྱི་སྲེ་པོ་མང་པོ་གནས་པ་དང༌། རྩེ་མོར་ཁྭ་ལྕགས་ཀྱི་མཆུ་ཅན་གནས་པའི་ཤལ་མ་ལིའི་སྡོང་པོ་ཚེར་མ་སོར་བཅུ་དྲུག་ཡོད་པ་སྟེ་འདི་དག་མཚོན་ཆའི་རིགས་འདྲ་བས་གཅིག་དང༌། ཐལ་ཚན་གྱི་ཆུ་བོ་རབ་མེད་རྣམས་ཡིན་ནོ།། གཉིས་པ་གྲང་དམྱལ་གྱི་གནས་བཤད་པ་ནི། ཆུ་བུར་ཅན་སོགས་གྲང་བརྒྱད་གཞན།། ¿༥༩¿ ཅེས་པ་སྟེ། (Eཆུ་བུར་ཅན་དང་སོགས་པས་ཆུ་བུར་རྡོལ་པ་དང༌།
སོ་ཐམ་ཐམ་པ་དང༌། ཨ་ཆུ་ཟེར་བ་དང༌། ཀྱི་ཧུད་ཟེར་བ་དང༌། ཨུཏྤལ་ལྟར་གས་པ་དང༌། པདྨ་ལྟར་གས་པ་དང༌། པདྨ་ལྟར་ཆེར་གས་པ་)སྟེ་(Dགྲང་དམྱལ་བརྒྱད་)ནི་ཚ་བའི་དམྱལ་བ་ལས་གནས་རིས་ཐ་དད་པ་གཞན་ཡིན་ནོ། ། ཉི་ཚེ་བ་ནི། ཆུ་བོ་རི་མྱ་ངམ་གྱི་ཕྱོགས་དང་གནས་གཞན་དང་འོག་ནའང་ཡོད་པར་བཤད། ཡི་དྭགས་ཀྱི་རྩ་བའི་གནས་རྒྱལ་པོའི་ཁབ་ཀྱི་འོག་དཔག་ཚད་ལྔ་བརྒྱས་བཅད་པ་ན་གནས་ཏེ་ཁ་འཐོར་བ་ལྷ་མིའི་ཡུལ་དུའང་ཡོད། དུད་འགྲོ་རྩ་བ་ཕྱིའི་རྒྱ་མཚོ་ཆེན་པོ་དང་ཁ་འཐོར་པ་སྔར་ལྟར་རོ།།
གསུམ་པ་ལྷའི་གནས་བཤད་པ་ལ་གཉིས། དངོས་དང༌། དེའི་སེམས་ཅན་གྱི་ཁྱད་པར་བཤད་པའོ། ། དང་པོ་ལ་གཉིས། ས་དང་འབྲེལ་པ་དང༌། མ་འབྲེལ་པའོ། ། དང་པོ་ལ་གཉིས། རྒྱལ་ཆེན་རིས་བཞི་པ་དང༌། སུམ་ཅུ་རྩ་གསུམ་པའོ། ། དང་པོ་ལ་གཉིས།
གཞལ་མེད་ཁང་ལ་བརྟེན་པ། རི་ལ་བརྟེན་པའོ། ། དང་པོ་ལ་གསུམ། དངོས་དང༌། དེ་ལ་བརྟེན་པའི་དུས་ཚིགས། ཟླ་བ་འཕེལ་འགྲིབ་ཀྱི་རྒྱུ་མཚན་བཤད་པའོ། ། དང་པོ་ནི། ཉི་ཟླ་ལྷུན་པོའི་ཕྱེད་ནའོ། ། དཔག་ཚད་ལྔ་བཅུ་གཅིག་དང་བཅས།། ནམ་ཕྱེད་ཉི་མ་ནུབ་པ་དང༌། །
ཉི་མ་ཕྱེད་དང་འཆར་དུས་གཅིག། ¿༦༠¿ ཅེས་པ་སྟེ། ཉི་ཟླ་ནི་ལྷུན་པོའི་ཕྱེད་དཔག་ཚད་བཞི་ཁྲིའི་མཚམས་ན་རྒྱུ་བའོ། ། ཚད་ནི་ཟླ་བ་ལ་ཐད་ཀར་དཔག་ཚད་ལྔ་བཅུ་དང་ཉི་མར་དཔག་ཚད་ལྔ་བཅུ་གཅིག་དང་བཅས་ཏེ་མཐར་སུམ་འགྱུར་དང་རྔམས་སུ་དཔག་ཚད་ཕྱེད་དྲུག་དང་བཅོ་བརྒྱད་ཀྱི་ཆ་གཅིག་གོ། ། རྒྱུ་ཟླ་བ་ཆུ་ཤེལ་དང་ཉི་མ་མེ་ཤེལ་ལས་གྲུབ་པ་སྐྱེད་ཚལ་ཁང་བཟང་ཤིང་སོགས་ཡོད་པ་དང༌། སྐར་མ་ཆེ་བ་རྒྱང་གྲགས་བཅོ་བརྒྱད། ཆུང་བ་རྣམས་གསུམ། ཕལ་ཆེ་བ་བཅུ་དང་བཅུ་གཉིས་བར་བཤད། འོ་ན་ཉི་མས་གླིང་བཞི་ལ་བྱ་བ་ཇི་ལྟར་བྱེད་ཅེ་ན། བྱང་དུ་ནམ་ཕྱེད་ཤར་དུ་ཉི་མ་ནུབ་པ་དང་ལྷོར་ཉི་མ་ཕྱེད་དང་ནུབ་ཏུ་ཉི་མ་འཆར་བ་དུས་གཅིག་པ་དང༌།
དེས་མཚོན་ནས་བྱང་དུ་ཉི་མ་ནུབ་པ་དང་ཤར་དུ་ཉི་མ་ཕྱེད་པ་སོགས་ཤེས་པར་བྱའོ།། གཉིས་པ་དེ་ལ་བརྟེན་པའི་དུས་ཚིགས་ནི། དབྱར་གྱི་ཟླ་བ་གཉིས་པ་ཡི། ། ཐ་མའི་ཚེས་དགུ་ནས་མཚན་རིང༌།། དགུན་རྣམས་ཀྱི་ནི་བཞི་པ་ལ། ། ཐུང་ངུར་འགྱུར་རོ་ཉིན་མོ་ཟློག། ¿༦༡¿ ཉིན་མཚན་རིང་བ་ཐང་ཅིག་གོ ། ཉི་མ་ལྷོ་བྱང་འགྲོ་ཚེའོ།། ཞེས་པ་སྟེ། སངས་རྒྱས་པ་རྣམས་ཀྱི་དུས་ཀྱི་དང་པོ་དགུན་དང༌།
གཉིས་པ་དཔྱིད། གསུམ་པ་དབྱར་ཏེ་དེ་དག་རེ་རེ་ལ་ཟླ་བ་བཞི་བཞིར་ཡོད་པའི་ཕྱིར། དེ་ལྟར་ན་མར་ངོ་སྔོན་དུ་འགྲོ་བའི་དབང་གིས་སྨིན་ཟླའི་བཅུ་དྲུག་ནས་དབོ་ཟླའི་བཅོ་ལྔ་ཚུན་དགུན་  དང༌། དེ་ནས་ཆུ་སྟོད་ཟླ་བའི་ཚེས་བཅོ་ལྔའི་བར་དཔྱིད་དང༌། དེ་ནས་སྨིན་ཟླའི་བཅོ་ལྔའི་བར་དུ་དབྱར་དུ་ངེས་པར་བྱས་ཏེ། དབྱར་དགུན་ཉི་མ་རིང་ཐུང་ཇི་ལྟར་བྱེད་ན། དབྱར་གྱི་ཟླ་བ་གཉིས་པ་ཡི་ཕྱོགས་ཐ་མ་སྟེ། ད་ལྟ་ཟླ་བ་བརྒྱད་པར་གྲགས་པའི་ཚེས་དགུ་ནས་མཚན་མོ་རིང་བ་དང༌། དགུན་རྣམས་ཀྱི་ནི་ཟླ་བ་བཞི་པའི་ཕྱོགས་ཕྱི་མ་གཉིས་པའི་ཚེས་དགུ་ལ་མཚན་མོ་ཐུང་ངུར་འགྱུར་རོ། ། ཉིན་མོ་སྔར་བཤད་པ་དེ་ལས་རིང་ཐུང་བཟློག་སྟེ་ཤེས་པར་བྱའོ།།
འགྲེལ་པ་རྣམས་སུ་འཇིག་རྟེན་གདགས་པ་སོགས་ཀྱི་རྗེས་སུ་འབྲང་སྟེ་ཁྲུམས་ཟླའི་ཚེས་བརྒྱད་ལ་ཉིན་མོ་ཡུད་ཙམ་བཅོ་བརྒྱད་དང་མཚན་མོ་བཅུ་གཉིས་ཡོད་པས་དེ་ཉིན་དབྱར་ཉི་ལྡོག་པ་དང༌། དབོ་ཟླའི་ཚེས་བརྒྱད་ལ་ཉིན་མཚན་རིང་ཐུང་དེ་ལས་ཟློག་སྟེ་དེ་ཉིན་དགུན་ཉི་ལྡོག་པར་འདོད་པ་དེང་སང་གི་ཉི་ལྡོག་སོགས་དང་མི་མཐུན་པ་ཤིན་ཏུ་ཆེ་ཞིང༌། ཕྱིས་འདིར་ཁ་ཅིག་གིས་ཚེས་དེ་གཉིས་ལ་དབྱར་དགུན་གྱི་ཉིན་མཚན་མཉམ་པ་དང་བསྒྲིགས་འདོད་པ་དེ་འཐད་ཆེ་བ་ཡིན་ནོ། ། དེ་ལྟར་མིན་ན་ཁྲུམས་ཟླའི་ཚེས་བརྒྱད་ལ་ཉིན་མོ་ཡུད་ཙམ་བཅོ་བརྒྱད་དང༌། མཚན་མོ་ཡུད་ཙམ་བཅུ་གཉིས་ཡོད་པ་ལས། དེའི་ཕྱིར་ཉིན་ཚེས་དགུ་ལ་ཉིན་མོ་ལས་མཚན་མོ་རིང་བའི་རྒྱུ་མཚན་ཡང་སྨྲ་དགོས་པས། བློ་གྲོས་ཅན་དག་གིས་དཔྱད་གཞིག་གདོན་པ་གལ་ཆེ། ཉིན་མཚན་རིང་ཐུང་འགྱུར་བ་ནི་ཉིན་རེར་ཐང་གཅིག་རེ་རེ་སྟེ་ཉིན་ཞག་གཅིག་ལ་ཆ་དགུ་བརྒྱར་བྱས་པའི་ཆ་གཅིག་གོ། ། དུས་ནི་ཉི་མ་ལྷོར་འགྲོ་ཚེ་མཚན་རིང་བ་དང་བྱང་དུ་འགྲོ་ཚེ་ཉིན་མོ་རིང་བའོ།། གསུམ་པ་ཟླ་བ་འཕེལ་འགྲིབ་ཀྱི་རྒྱུ་མཚན་བཤད་པ་ནི།
ཉི་མ་དང་ནི་ཉེ་བ་ལས། ། རང་གི་གྲིབ་མས་འགྲིབ་པར་སྣང༌།། ¿༦༢¿ ཞེས་པ་སྟེ། ཟླ་བ་འགྲིབ་པའི་རྒྱུ་མཚན་ཇི་ལྟར་ན། ཉི་མ་དང་ནི་རིམ་གྱིས་ཉེ་བ་ལས་ཉི་འོད་རང་གི་ཁང་པ་ལ་བབ་སྟེ་དེའི་གྲིབ་མས་འགྲིབ་པ་ལྟར་སྣང་སྟེ་ཀ་བ་དང་སྒྲོན་མེའི་དཔེ་བཞིན་ནོ།། གཉིས་པ་རི་ལ་བརྟེན་པ་ལ་གཉིས། རྟེན་རི་རབ་ཀྱི་བང་རིམ་བཤད་པ། བརྟེན་པ་ལྷ་བཤད་པའོ། ། དང་པོ་ནི། འདི་ལ་བང་རིམ་བཞི་ཡོད་དེ། །
བར་གྱི་ཐག་ནི་སྟོང་ཕྲག་བཅུ།། སྟོང་ཕྲག་དང་ནི་བཅུ་དྲུག་དང༌། ། བརྒྱད་དང་བཞི་དང་གཉིས་འཕགས་སོ།། ¿༦༣¿ ཞེས་པ་སྟེ། རི་རབ་འདི་ལ་བང་རིམ་བཞི་ཡོད་དེ། བར་གྱི་ཐག་ནི་སྟོང་ཕྲག་བཅུའོ།།  བང་རིམ་རྣམས་ཕྱིར་འཕགས་པའི་ཚད་ནི། བང་རིམ་འོག་མ་སྟེ་དང་པོ་ལ་སྟོང་ཕྲག་དག་ནི་བཅུ་དྲུག་དང༌། གཉིས་པར་སྟོང་ཕྲག་བརྒྱད་དང༌། གསུམ་པར་སྟོང་ཕྲག་བཞི་དང༌།
བཞི་པར་སྟོང་ཕྲག་གཉིས་ཕྱིར་འཕགས་སོ།། གཉིས་པ་བརྟེན་པ་ལྷ་བཤད་པ་ནི། དེ་ལ་ལག་ན་གཞོང་ཐོགས་དང༌། ། ཕྲེང་ཐོགས་དང་ནི་རྟག་མྱོས་དང༌།། རྒྱལ་ཆེན་བཞི་པའི་ལྷ་རྣམས་གནས། ། རི་ནི་བདུན་པོ་དག་ལ་ཡང༌།། ¿༦༤¿ ཞེས་པ་སྟེ། བང་རིམ་དང་པོ་དེ་ལ་གནོད་སྦྱིན་ལག་ན་རིན་པོ་ཆེའི་གཞོང་པ་བདུད་རྩིས་བཀང་བ་ཐོགས་པ་དང༌། གཉིས་པ་ལ་མེ་ཏོག་ཕྲེང་བ་ཐོགས་པ་དང་ནི་གསུམ་པ་ལ་རྒུན་ཆང་གིས་རྟག་ཏུ་མྱོས་པ་དང༌། བཞི་པ་ལ་རྒྱལ་ཆེན་བཞི་པའི་རིས་ཀྱི་ལྷ་རྣམས་གནས་ཏེ།
ཤར་ནས་གཡས་བསྐོར་གྱིས་ཕོ་བྲང་ཡུལ་འཁོར་སྲུང་དང༌། འཕགས་སྐྱེས་པོ་དང༌། སྣ་ཚོགས་གཟུགས་དང༌། ལྕང་ལོ་ཅན་རྣམས་སྐྱེད་ཚལ་བཅས་ཡོད་པའི་ཕྱིར། དེ་བཞིན་དུ་གསེར་གྱི་རི་ནི་བདུན་པོ་དག་ལ་ཡང་རྒྱལ་ཆེན་བཞི་པའི་རིས་ཀྱི་ལྷ་རྣམས་གནས་སོ།། གཉིས་པ་སུམ་ཅུ་རྩ་གསུམ་པ་ལ་གཉིས། སྤྱིར་བསྟན་པ། བྱེ་བྲག་རྒྱས་པར་བཤད་པའོ། ། དང་པོ་ནི། ལྷུན་པོའི་རྩེ་ན་སུམ་ཅུ་གསུམ། །
དེ་ཡི་ངོས་ལ་བརྒྱད་ཁྲིའོ།། ཕྱོགས་མཚམས་བརྩེགས་པ་བཞི་ལ་ནི། ། ལག་ན་རྡོ་རྗེ་གནས་་་་་་༌།། ཞེས་པ་སྟེ། ལྷུན་པོའི་རྩེ་ན་སུམ་ཅུ་རྩ་གསུམ་པ་གནས་ཏེ། ནོར་ལྷ་བརྒྱད། དྲག་པོ་བཅུ་གཅིག ། ཉི་མ་བཅུ་གཉིས། ཐ་སྐར་གྱི་བུ་སྟེ་དེ་དག་གཙོ་བོ་ཡིན་པའི་ཕྱིར། དེའི་ངོས་རེ་ལ་དཔག་ཚད་བརྒྱད་ཁྲི་སྟེ།
མཐའ་སུམ་འབུམ་ཉི་ཁྲིའོ། ། ལྷུན་པོའི་ཕྱོགས་མཚམས་བཞི་ན་ངོས་རེ་ལ་དཔག་ཚད་བརྒྱ་ཉེར་ལྔ། དཔངས་སུ་དཔག་ཚད་ལྔ་བརྒྱ་ཡོད་པའི་ཁང་པ་བརྩེགས་པ་བཞི་ལ་ནི་གནོད་སྦྱིན་ལག་ན་རྡོ་རྗེ་ལྷ་རྣམས་བག་མེད་པ་ལས་བསྲུང་བའི་ཕྱིར་གནས་སོ།། གཉིས་པ་བྱེ་བྲག་རྒྱས་པར་བཤད་པ་ནི། ་་་་་་་་་་་་་་་་་་་་ དབུས་ན།། ¿༦༥¿ གྲོང་ཁྱེར་ལྟ་ན་སྡུག་ཅེས་པ། ། ངོས་ལ་ཉིས་སྟོང་ལྔ་བརྒྱ་པ།། དཔག་ཚད་ཕྱེད་དང་གཉིས་གསེར་གྱི། ། རང་བཞིན་གཞི་བཀྲ་མཉེན་པ་ཡོད།། ¿༦༦¿ དེ་ན་རྣམ་པར་རྒྱལ་བྱེད་དེ། །
ངོས་ལ་གཉིས་བརྒྱ་ལྔ་བཅུ་འོ།། ཕྱི་རོལ་ཤིང་རྟ་སྣ་ཚོགས་དང༌། ། རྩུབ་འགྱུར་འདྲེས་ཚལ་དགའ་བས་བརྒྱན།། ¿༦༧¿ དེ་དག་གི་ནི་ཕྱོགས་བཞི་ན། ། ཉི་ཤུས་བཅད་ན་ས་གཞི་བཟང༌།། བྱང་ཤར་མཚམས་ན་ཡོངས་འདུ་སྟེ། ། ལྷོ་ནུབ་མཚམས་ན་ཆོས་བཟང་ངོ༌།། ¿༦༨¿ ཞེས་པ་སྟེ། སུམ་ཅུ་རྩ་གསུམ་པ་དེའི་དབུས་ན་གྲོང་ཁྱེར་ལྟ་ན་སྡུག་ཅེས་པ་ངོས་རེ་ལ་དཔག་ཚད་ཉིས་སྟོང་ལྔ་བརྒྱ་པ་མཐའ་ཁྲིས་བསྐོར་བ། འཕང་དུ་དཔག་ཚད་ཕྱེད་དང་གཉིས་པ།
རྒྱུ་གསེར་གྱི་རང་བཞིན་ཅན། འོག་གཞི་རིན་ཆེན་ཁ་དོག་སྣ་ཚོགས་པ་བརྒྱ་རྩ་གཅིག་གིས་བཀྲ་བར་བྱས་པ་རེག་ན་འཇམ་ཞིང་གཉེན་པ་ཡོད་དོ། ། གྲོང་དེའི་དབུས་ན་ལྷའི་དབང་པོའི་ཁང་བཟང་རྣམ་པར་རྒྱལ་བྱེད་ཡོད་དེ། ངོས་རེ་ལ་དཔག་ཚད་ཉིས་བརྒྱ་ལྔ་བཅུ་སྟེ་མཐའ་བསྐོར་སྟོང་གིས་འཁོར་བའོ།། དཔངས་སུ་ལྷའི་གྲོང་ལས་དཔག་ཚད་ཕྱེད་ལྔས་འཕགས་པ་རྒྱུ་དང་བཀོད་པའི་ཁྱད་པར་གྱི་གཞན་ཐམས་ཅད་ཟིལ་གྱིས་གནོན་པར་བྱེད་པའོ། ། གྲོང་ཁྱེར་དེའི་ཕྱི་རོལ་དཔག་ཚད་ཉི་ཤུར་ཕྱིན་པ་ན་ཤར་དུ་ཤིང་རྟ་སྣ་ཚོགས་པའི་ཚལ་དང༌། ལྷོར་རྩུབ་འགྱུར་ཚལ། ནུབ་ན་འདྲེས་པའི་ཚལ། བྱང་ན་དགའ་བའི་ཚལ་ཞེས་བྱ་བས་བརྒྱན་ཏེ་དེ་བཞིན་དུ་ཤར་དུ། རྫིང་བུ་སྣ་ཚོགས་པ་དང་ཤིང་སྣ་ཚོགས་དང་ལོ་འབྲས་མེ་ཏོག་སྣ་ཚོགས་ཡོད་པའི་ཕྱིར།
གཞན་གསུམ་ཡང་འགྲེའོ།། ཡང་སྐྱེད་ཚལ་དེ་དག་གི་ནི་ཕྱོགས་བཞི་ན་དཔག་ཚད་ཉི་ཤུས་བཅད་པ་ན་ས་གཞི་བཟང་པོ་སྣ་ཚོགས། རྩུབ་འགྱུར། འདྲེས་པ། དགའ་བས་བརྒྱན་པ་བཞི་ཡོད་དོ། ། གྲོང་ཁྱེར་ལྟ་ན་སྡུག་དེའི་ཕྱི་རོལ་བྱང་ཤར་མཚམས་ན་ཤིང་ཡོངས་འདུ་ས་བརྟོལ་ཞེས་པ་སྟེ། འཐུར་དུ་དཔག་ཚད་ལྔ་བཅུ་ཟུག་པ། དཔག་ཚད་བརྒྱས་གྱེན་དུ་འཕགས་པ། ཡལ་འདབ་ཀྱིས་དཔག་ཚད་ལྔ་བཅུར་ཁྱབ་པ། རྫི་ཕྱོགས་སུ་དཔག་ཚད་བརྒྱ་དང༌།
རྫི་ཕྱོགས་མ་ཡིན་པར་དཔག་ཚད་ལྔ་བཅུར་དྲིའི་ངད་ལྡང་ངོ༌། ། ཤིང་དེའི་དྲུང་ན་ཨར་མོ་ནིག་ལྟ་བུའི་རྡོ་ལེབ་ངོས་རེ་ལ་དཔག་ཚད་ལྔ་བཅུ་སྟེ་མཐའ་ཉིས་བརྒྱ་དང༌། འཕང་དུ་དཔག་ཚད་ཕྱེད་དྲུག་དང་ཆ་གཅིག་ཡོད་པ། དེའི་སྟེང་ན་ལྷ་དབང་གི་སེང་ཁྲི་དང་ཉེ་དབང་རྣམས་ཀྱི་ཁྲི་བཅས་བཤམས་པ་ལྷ་རྣམས་དབྱར་ཟླ་བ་བཞི་ལ་གནས་པའོ།། གྲོང་དེའི་ལྷོ་ནུབ་མཚམས་དཔག་ཚད་བཅུ་གཉིས་ཀྱིས་ཆོད་པ་ན་ཆོས་བཟང་ལྷའི་མདུན་ས་ཐད་དུ་དཔག་ཚད་སུམ་བརྒྱ། མཐའ་དགུ་བརྒྱ་པ་ལྟ་ན་སྡུག་ལས་དཔག་ཚད་ཕྱེད་དང་བཞི་གྱེན་དུ་འཕགས་པ། རྒྱུ་གཙོ་བོ་ཤེལ་ལས་གྲུབ་པ་ནང་དུ་ལྷ་དབང་དང་ཉེ་དབང་རྣམས་ཀྱི་ཁྲི་ཡོད་པ་དེར་ལྷ་རྣམས་འདུས་ནས་བྱ་བ་དང་བྱ་བ་མ་ཡིན་པ་བགྲོ་བར་བྱེད་པའི་གནས་ཡོད་དོ་ཞེས་འབྱུང་ངོ༌།། གཉིས་པ་མ་འབྲེལ་པ་ནི། དེ་སྟེང་ལྷ་རྣམས་གཞལ་མེད་ཁང༌།། ཞེས་པ་སྟེ།
སུམ་ཅུ་རྩ་གསུམ་པ་དེའི་སྟེང་གི་ནམ་མཁའ་ལ་འཐབ་བྲལ་པ་སོགས་ལྷ་རྣམས་ཀྱི་གཞལ་མེད་ཁང་ཡོད་དོ།། གཉིས་པ་དེའི་སེམས་ཅན་གྱི་ཁྱད་པར་བཤད་པ་ནི། འདོད་པ་སྤྱོད་པ་དྲུག་ཡིན་ནོ།། གཉིས་གཉིས་འཁྱུད་དང་ལག་བཅངས་དང༌། ། རྒོད་དང་བལྟས་པས་འཁྲིག་པ་ཡིན།། ¿༦༩¿ བྱིས་པ་ལོ་ལྔ་ལོན་པ་ནས། ། ལོ་བཅུ་ལོན་པ་ལྟ་བུའི་བར།། དེ་དག་ཏུ་སྐྱེ་གཟུགས་ཅན་རྣམས། ། ཀུན་རྫོགས་གོས་དང་བཅས་པ་ཉིད།། ¿༧༠¿ འདོད་པ་སྐྱེ་བ་གསུམ་པོ་ནི། །
འདོད་པའི་ལྷ་དང་མིར་བཅས་རྣམས།། བདེ་བ་སྐྱེ་བ་གསུམ་པོ་ནི། ། བསམ་གཏན་གསུམ་ལ་ས་དགུ་ཡིན།། ¿༧༡¿ གནས་ནས་གནས་འོག་ཇི་སྲིད་པ། ། དེ་ནས་དེ་ཡི་གོང་དེ་སྲིད།། རྫུ་འཕྲུལ་གཞན་བརྟེན་མ་གཏོགས་པ། ། དེ་དག་གོང་མ་མཐོང་བ་མེད།། ¿༧༢¿ ཅེས་པ་སྟེ། འདོད་པའི་ལྷ་དེ་དག་གིས་འཁྲིག་པ་ལ་སྤྱོད་པ་ནི་དྲུག་ཡིན་ནོ། ། འདོད་ལྷ་འོག་མ་གཉིས་དབང་པོ་གཉིས་སྦྱོར་དང༌།
འཐབ་བྲལ་བས་འཁྱུད་པ་དང༌། དགའ་ལྡན་པ་ལག་བཅངས་དང༌། འཕྲུལ་དགའ་བ་རྒོད་པ་དང༌། གཞན་འཕྲུལ་དབང་བྱེད་པ་བལྟས་པས་འཁྲིག་པ་ཡིན་ཏེ། དེ་དང་དེ་ཙམ་གྱིས་ཆགས་པའི་གདུང་བ་སེལ་བའི་ཕྱིར། འོ་ན་ལྷ་རྣམས་རྫུས་སྐྱེས་འབའ་ཞིག་ལ་དེ་དག་གི་བུ་དང་བུ་མོའི་ཐ་སྙད་ཇི་ལྟར་འཇོག་ན། གང་གི་པང་དུ་བུ་དང་བུ་མོ་སྐྱེས་པ་ལ་ལྷ་དེའི་བུ་དང་བུ་མོའི་ཐ་སྙད་བྱེད་དོ།། དེའང་བུ་རྣམས་ཕ་དང༌། བུ་མོ་རྣམས་མའི་པང་དུ་བརྫུས་ཏེ་སྐྱེ་བར་བཤད། བོང་ཚད་ནི།
རྒྱལ་ཆེན་རིས་ལ་ཚེ་ལོ་བརྒྱ་པའི་བྱིས་པ་ལོ་ལྔ་ལོན་པ་ནས་རིམ་གྱིས་གཞན་འཕྲུལ་དབང་བྱེད་པ་ལོ་བཅུ་ལོན་པ་ལྟ་བུའི་བར་འདོད་ལྷ་དྲུག་པོ་དེ་དག་ཏུ་སྐྱེའོ། །  གཟུགས་ཅན་གྱི་ལྷ་རྣམས་ནི་ལུས་ཀྱི་ཆ་ཤས་ཀུན་རྫོགས་ཤིང་གོས་དང་བཅས་པ་ཉིད་དུ་སྐྱེའོ།། ཡང་མདོ་ལས་གསུངས་པའི་འདོད་པ་སྐྱེ་བ་གསུམ་པོ་ནི། འདོད་པའི་ལྷ་དང་མིར་བཅས་རྣམས་ཡིན་ཏེ། མི་དང་ལྷ་འོག་མ་བཞིས་ནི་སྔར་ཇི་ལྟར་རྒྱུ་བྱུང་བ་ལ་འདོད་པ་ལྟར་ལོངས་སྤྱོད་པ་དང༌། འཕྲུལ་དགའ་བ་ནི་རང་གིས་སྤྲུལ་པ་ལ་ཇི་ལྟར་འདོད་པ་བཞིན་ལོངས་སྤྱོད་པ་དང༌། གཞན་འཕྲུལ་དབང་བྱེད་པ་ནི་རང་གཞན་གཉིས་ཀས་སྤྲུལ་པ་ལ་ཇི་ལྟར་འདོད་པ་བཞིན་ཐུན་མོང་དུ་ལོངས་སྤྱོད་པའི་ཕྱིར། མདོ་ལས་གསུངས་པའི་བདེ་བ་སྐྱེ་བ་གསུམ་པོ་ནི་བསམ་གཏན་འོག་མ་གསུམ་ལས་ནང་གསེས་ཀྱི་དབྱེ་བས་ས་དགུ་པ་ཡིན་ཏེ། དང་པོ་གསུམ་དབེན་པ་ལས་སྐྱེས་པའི་དགའ་བདེ་དང༌། གཉིས་པ་གསུམ་ཏིང་ངེ་འཛིན་ལས་སྐྱེས་པའི་དགའ་བདེ་ དང༌།
གསུམ་པ་གསུམ་དགའ་བ་མེད་པའི་བདེ་བ་ཡོད་པའི་ཕྱིར། རིམ་བཞིན་འདོད་པའི་མི་དགེ་བས་དབེན་པ་དང༌། རྟོག་དཔྱོད་ཀྱིས་རྒྱུད་འཁྲུག་པ་མེད་པ་དང༌། དགའ་བ་ལ་ཆགས་པའི་ཡིད་བདེ་མེད་པའི་ཕྱིར། དེ་དག་ཏུ་སྡུག་བསྔལ་མེད་ཅིང་ཡུན་རིང་པོར་བདེ་བ་ལ་གནས་པས་ན་དེ་སྐད་བརྗོད་དོ།། འོ་ན་ལྷའི་གནས་ཉེར་གཉིས་བཤད་ན་དེ་དག་གི་གོང་འོག་བར་ཐག་ཇི་ཙམ་ཡོད་ཅེ་ན། གནས་རང་རང་ནས་གནས་འོག་མ་འཛམ་བུ་གླིང་དུ་ཐག་ཇི་སྲིད་ཡོད་པ་དེ་ཙམ་ཞིག་གནས་དེ་ནས་དེ་ཡི་གོང་མའི་བར་དུའང་དེ་སྲིད་ཡོད་དེ། རྒྱལ་ཆེན་རིས་པ་ནས་འཛམ་གླིང་གི་བར་ལ་དཔག་ཚད་བཞི་ཁྲི་ཡོད་པ་ལྟར། དེ་ནས་སུམ་ཅུ་རྩ་གསུམ་གྱི་བར་དུ་དེ་སྲིད་དང༌། སུམ་རྩེན་ནས་འཛམ་གླིང་དུ་བརྒྱད་ཁྲི་ཡོད་པ་ལྟར།
དེ་ནས་འཐབ་བྲལ་དུའང་བརྒྱད་ཁྲི་ཡོད་པའི་ཕྱིར། གཞན་དག་ཀྱང་དེ་ལྟར་ཤེས་པར་བྱའོ། །  འོག་མས་གོང་མར་ཕྱིན་པ་དང་ལྷ་དེ་དག་མཐོང་ངམ་ཞེ་ན། རང་གིས་ས་དེའི་རྫུ་འཕྲུལ་ཐོབ་པའམ་རྫུ་འཕྲུལ་ཅན་གཞན་བརྟེན་པ་མ་གཏོགས་པ་འོག་མ་དེ་དག་གོང་མར་འགྲོ་བ་དང་མཐོང་བ་མེད་དོ།། གསུམ་པ་སྟོང་གསུམ་ངོས་བཟུང་བ་ནི། གླིང་བཞི་པ་དང་ཉི་ཟླ་དང༌། ། རི་རབ་དང་ནི་འདོད་ལྷ་དང༌།། ཚངས་པའི་འཇིག་རྟེན་སྟོང་ལ་ནི། ། སྟོང་ནི་སྤྱི་ཕུད་ཡིན་པར་འདོད།། ¿༧༣¿ དེ་སྟོང་ལ་ནི་སྟོང་གཉིས་པ། །
བར་མའི་འཇིག་རྟེན་ཁམས་ཡིན་ནོ།། དེ་སྟོང་ལ་ནི་སྟོང་གསུམ་མོ།། ཞེས་པ་སྟེ། གླིང་བཞི་པ་དང་ཉི་ཟླ་དང་རི་རབ་དང་ནི་འདོད་ལྷ་དྲུག་དང་ཚངས་པའི་འཇིག་རྟེན་སྟོང་ལ་ནི་སྟོང་ནི་སྤྱི་ཕུད་ཀྱི་འཇིག་རྟེན་གྱི་ཁམས་ཡིན་པར་འདོད་དོ།།  སྟོང་གསུམ་གྱི་གཙུག་ཕུད་ལྟར་ཡོད་པའི་ཕྱིར། སྟོང་སྤྱི་ཕུད་དེ་སྟོང་ལ་ནི་སྟོང་གཉིས་པ་བར་མའི་འཇིག་རྟེན་གྱི་ཁམས་ཡིན་ནོ། ། འཛམ་གླིང་བྱེ་བའོ། ། སྟོང་གཉིས་པ་དེ་སྟོང་ལ་ནི་སྟོང་གསུམ་མོ། ། འཛམ་གླིང་བྱེ་བ་ཕྲག་བརྒྱའོ།། བཞི་པ་དེ་དག་འབྱུང་འཇིག་མཉམ་པར་བསྟན་པ་ནི།
མཉམ་དུ་འཇིག་ཅིང་འབྱུང་བ་ཡིན།། ¿༧༤¿ ཅེས་པ་སྟེ། སྟོང་གསུམ་དེ་དག་འཇིག་ན་དུས་མཉམ་དུ་འཇིག་ཅིང༌། འབྱུང་ནའང་མཉམ་དུ་འབྱུང་བ་ཡིན་ནོ།། གཉིས་པ་ཞར་ལ་སེམས་ཅན་གྱི་ཚད་བཤད་པ་ལ་གཉིས། ལུས་ཀྱི་ཚད། ཚེའི་ཚད་བཤད་པའོ། ། དང་པོ་ནི། འཛམ་བུ་གླིང་པ་རྣམས་ཀྱི་ཚད། ། ཁྲུ་བཞི་པ་དང་ཕྱེད་དང་བཞི།།
ཤར་དང་བ་ལང་སྤྱོད་དང་ནི། ། བྱང་ཞེས་བྱ་བ་ཉིས་འགྱུར་བསྐྱེད།། ¿༧༥¿ འདོད་དང་ལྡན་པའི་ལྷ་ཡི་ལུས། ། བཞི་ཆ་ནས་ནི་རྒྱང་གྲགས་དག། ཕྱེད་དང་གཉིས་ཀྱི་བར་དུ་བསྐྱེད། ། གཟུགས་ཅན་དང་པོ་དཔག་ཚད་ཕྱེད།། ¿༧༦¿ དེ་ཡི་གོང་མ་ཕྱེད་ཕྱེད་བསྐྱེད། ། འོད་ཆུང་རྣམས་ཀྱི་ལྟག་ཡན་ཆད།། ལུས་ནི་ཉིས་འགྱུར་ཉིས་འགྱུར་ཏེ། ། སྤྲིན་མེད་དཔག་ཚད་གསུམ་དོར་རོ།།
¿༧༧¿ ཞེས་པ་སྟེ། འཛམ་བུ་གླིང་པ་རྣམས་ཀྱི་ལུས་ཀྱི་ཚད་ནི་ཕལ་ཆེར་ཁྲུ་བཞི་པ་དང་ཕྱེད་དང་བཞི་པའང་ཡོད། ཤར་དང་བ་ལང་སྤྱོད་དང་ནི་བྱང་ཞེས་བྱ་བ་ལུས་ཉིས་འགྱུར་གྱིས་བསྐྱེད་པས་འཛམ་གླིང་པའི་ཚེ་ལོ་བརྒྱ་པའི་དུས་ཀྱི་ཁྲུ་བརྒྱད་དང་བཅུ་དྲུག་དང་པོ་གཉིས་ཡོད་དོ། ། འདོད་པ་དང་ལྡན་པའི་ལྷ་དྲུག་པོ་ཡི་ལུས་ནི་རྒྱལ་ཆེན་རིས་པ་རྒྱང་གྲགས་གཅིག་གི་བཞི་ཆ་གཅིག་ནས་ནི་གཞན་འཕྲུལ་དབང་བྱེད་པའི་རྒྱང་གྲགས་དག་ཕྱེད་དང་གཉིས་ཀྱི་བར་དུ་བསྐྱེད་དོ། ། གཟུགས་ཁམས་པའི་ལུས་ཚད་ནི། གཟུགས་ཅན་དང་པོ་ཚངས་རིས་པ་དཔག་ཚད་ཕྱེད་ནས་དེ་ཡི་གོང་མ་འོད་ཆུང་བར་དུ་དཔག་ཚད་ཕྱེད་ཕྱེད་བསྐྱེད་ལ། དེས་ན་ཚངས་འདུན་ཚངས་ཆེན་འོད་ཆུང་གསུམ་དཔག་ཚད་གཅིག་དང་ཕྱེད་གཉིས་དང་གཉིས་ཡོད་དོ། ། འོད་ཆུང་རྣམས་ཀྱི་ལྟག་ཡན་ཆད་ཚད་མེད་འོད་ནས་ལུས་ནི་ཉིས་འགྱུར་ཉིས་འགྱུར་གྱིས་ཆེ་སྟེ། དེ་ལྟར་ན་སྤྲིན་མེད་ལ་དཔག་ཚད་བརྒྱ་ཉེར་བརྒྱད་འབྱུང་བ་ལ་དཔག་ཚད་གསུམ་དོར་བས་བརྒྱ་ཉེར་ལྔར་འགྱུར་རོ།།  དེ་ལྟར་ན་འོག་མིན་པ་ལ་དཔག་ཚད་ཁྲི་ཕྲག་གཅིག་དང༌།
སྟོང་ཕྲག་དྲུག་ཡོད་པའི་ཕྱིར། གཟུགས་མེད་ལུས་མེད་པ་དང་ངན་སོང་ལ་ཚད་མ་ངེས་པས་མ་བཤད་དོ།། གཉིས་པ་ཚེའི་ཚད་བཤད་པ་ལ་གཉིས། དངོས་དང༌། བར་དུ་འཆི་བ་ཡོད་མེད་དཔྱད་པའོ། ། དང་པོ་ལ་གཉིས། བདེ་འགྲོའི་ཚེ་ཚད། ངན་འགྲོའི་ཚེ་ཚད་བཤད་པའོ།།  དང་པོ་ལ་བཞི། འདོད་ཁམས།
གཟུགས་ཁམས། གཟུགས་མེད་ཁམས། ཕྱི་མ་གཉིས་ཀྱི་འཕྲོས་དོན་བསྐལ་པའི་རིང་ཐུང་དཔྱད་པའོ། ། དང་པོ་ལ་གཉིས། གླིང་བཞི་དང༌། འདོད་ལྷ་རྣམས་སོ། ། དང་པོ་ནི། སྒྲ་མི་སྙན་ན་ཚེ་སྟོང་སྟེ། ། གཉིས་ན་ཕྱེད་ཕྱེད་སྤངས་པའོ།། འདི་ན་མ་ངེས་ཐ་མར་ནི། །
ལོ་བཅུ་དང་པོ་དཔག་ཏུ་མེད།། ¿༧༨¿ ཅེས་པ་སྟེ། སྒྲ་མི་སྙན་ན་ཚེ་ལོ་སྟོང་ཐུབ་སྟེ། ནུབ་དང་ཤར་གཉིས་ན་ཕྱེད་ཕྱེད་སྤངས་པས་ལྔ་བརྒྱ་དང༌། ཕྱེད་སུམ་བརྒྱའོ།། འཛམ་གླིང་འདི་ན་མཐའ་གཅིག་ཏུ་མ་ངེས་ཏེ་ཐ་མར་ན་ཚེ་ལོ་བཅུ་པ་དང༌། བསྐལ་པ་དང་པོ་ཚེ་ལོ་དཔག་ཏུ་མེད་པ་ཐུབ་པའི་ཕྱིར། གཉིས་པ་འདོད་ལྷ་རྣམས་ནི། མི་རྣམས་ཀྱི་ལོ་ལྔ་བཅུ་ལ། ། འདོད་པ་དག་གི་ལྷ་རྣམས་ལས།།
འོག་མ་དག་གི་ཉིན་ཞག་གཅིག ། དེས་ན་ཚེ་ལོ་ལྔ་བརྒྱ་འོ།། ¿༧༩¿ གོང་མ་གཉིས་ཀ་ཉིས་འགྱུར་རོ།། ཞེས་པ་སྟེ། མི་རྣམས་ཀྱི་ལོ་ལྔ་བཅུ་ལ་འདོད་པ་དག་གི་ལྷ་རྣམས་ལས་འོག་མ་རྒྱལ་ཆེན་རིས་པ་དག་གི་ཉིན་ཞག་གཅིག་སྟེ། དེ་སུམ་ཅུ་ལ་ཟླ་བ་གཅིག ། དེ་བཅུ་གཉིས་ལ་ལོ་གཅིག་བྱས་པ་དེས་ན་དེ་དག་གི་ཚེ་རང་ལོ་ལྔ་བརྒྱའོ། ། འདོད་ལྷ་གོང་མ་ལྔ་ཉིན་ཞག་དང་ཚེ་ཚད་གཉིས་ཀ་ཉིས་འགྱུར་རོ། ། དེ་ལྟར་ན་སུམ་རྩེན་པས་མི་ལོ་བརྒྱ་ལ་ཞག་གཅིག་རྩིས་པའི་རང་ལོ་སྟོང་ཐུབ་བོ། ། གཉའ་ཤིང་འཛིན་ཡན་ཆད་ཉི་ཟླའི་སྣང་བ་མེད་ཀྱང་ཉིན་ཞག་གི་ཐ་སྙད་ཡོད་དེ།
མེ་ཏོག་འབྱེད་འཛུམ། བྱ་སྐད་འབྱིན་མི་འབྱིན། གཉིད་ཡོད་མེད་བཅས་ལ་རྣམ་པར་བཞག་པའི་ཕྱིར། གཉིས་པ་གཟུགས་ཁམས་ནི། གཟུགས་ཅན་ཉིན་མཚན་མེད་ཚེ་ནི། ། རང་ལུས་གཞལ་བའི་བསྐལ་པ་ཡིས།། ¿༨༠¿ ཞེས་པ་སྟེ། གཟུགས་ཅན་ན་ཉིན་མཚན་གྱི་ཐ་སྙད་མེད་ཀྱང་ཚེའི་ཚད་ནི་རང་ལུས་ལ་གཞལ་བའི་དཔག་ཚད་ཀྱི་གྲངས་བཞིན་དུ་བསྐལ་པ་ཡིས་བགྱངས་པའི་ཕྱིར། འདི་ལྟར། གཟུགས་ཅན་དང་པོ་བསྐལ་པ་ཕྱེད། །
དེ་ཡི་གོང་མ་ཕྱེད་ཕྱེད་བསྐྱེད།། འོད་ཆུང་རྣམས་ཀྱི་ལྟག་ཡན་ཆད། ། ཚེ་ནི་ཉིས་འགྱུར་ཉིས་འགྱུར་ཏེ།། སྤྲིན་མེད་བསྐལ་པ་གསུམ་དོར་རོ། ། ཞེས་སོ།། གསུམ་པ་གཟུགས་མེད་ཁམས་ནི། གཟུགས་མེད་བསྐལ་པ་སྟོང་ཕྲག་ནི། ། ཉི་ཤུ་ལྷག་པས་ལྷག་པ་ཡིན།། ཅེས་པ་སྟེ། གཟུགས་མེད་འོག་མ་ནམ་མཁའ་མཐའ་ཡས་བསྐལ་པ་སྟོང་ཕྲག་ནི་ཉི་ཤུ་དང་གོང་མ་གསུམ་རང་རང་གི་འོག་མ་ལས་ཉི་ཤུ་དེ་ཙམ་རེ་ལྷག་པས་ལྷག་པ་ཡིན་ཏེ།
བཞི་ཁྲི་དྲུག་ཁྲི་བརྒྱད་ཁྲི་ཐུབ་པའི་ཕྱིར། བཞི་པ་ཕྱི་མ་གཉིས་ཀྱི་འཕྲོས་དོན་བསྐལ་པའི་རིང་ཐུང་དཔྱད་པ་ནི། འོད་ཆུང་ནས་བཟུང་བསྐལ་ཆེན་ཏེ། ། དེ་ཡི་འོག་མ་ཕྱེད་ཡིན་ནོ།། ¿༨༡¿ ཞེས་པ་སྟེ། བསྐལ་པ་དེ་ཇི་ལྟར་ན། འོད་ཆུང་ནས་བཟུང་སྟེ་ཚེའི་ཚད་ནི་བསྐལ་ཆེན་ཡིན་ཏེ། དེ་ཡི་འོག་མ་ཚངས་ཆེན་མན་ཆད་བསྐལ་ཆེན་གྱི་ཕྱེད་ལ་བསྐལ་པར་བཞག་པ་ཡིན་ནོ། ། བར་བསྐལ་བཞི་བཅུ་འབྱུང་བའི་ཕྱིར། དེས་ན་ཚངས་རིས་ཚངས་འདུན་ཚངས་ཆེན་གསུམ་ལ་བསྐལ་པ་ཕྱེད་དང༌།
གཅིག་དང༌། ཕྱེད་གཉིས་འབྱུང་ངོ༌།། གཉིས་པ་ངན་འགྲོའི་ཚེ་ཚད་བཤད་པ་ལ་བཞི། ཚ་དམྱལ། དུད་འགྲོ། ཡི་དྭགས། གྲང་དམྱལ་གྱི་ཚེ་ཚད་བཤད་པའོ། ། དང་པོ་ནི། ཡང་སོས་ལ་སོགས་དྲུག་རིམ་བཞིན། ། འདོད་ལྷའི་ཚེ་དང་ཉིན་ཞག་མཉམ།།
དེས་ན་དེ་དག་རྣམས་ཀྱི་ཚེ། ། འདོད་པའི་ལྷ་དང་འདྲ་བ་ཡིན།། ¿༨༢¿ རབ་ཏུ་ཚ་ཕྱེད་མནར་མེད་ནི། ། བར་གྱི་བསྐལ་པའོ་་་་་་༌།། ཞེས་པ་སྟེ། ཡང་སོས་དང་ལ་སོགས་པས་ཐིག་ནག་བསྡུས་འཇོམས་ངུ་འབོད་ངུ་འབོད་ཆེན་པོ་ཚ་བ་དྲུག་རིམ་བཞིན་དུ་འདོད་ལྷ་དྲུག་པོའི་ཚེ་ཚད་དང་དེ་དག་གི་ཉིན་ཞག་མཉམ་པ་ཡིན་ཏེ། རྒྱལ་ཆེན་རིས་པའི་ལོ་ལྔ་བརྒྱ་ལ་ཞག་གཅིག་བརྩིས་ཏེ་ཡང་སོས་པས་རང་ལོ་ལྔ་བརྒྱ་ཐུབ་པ་དེས་ན་དམྱལ་བ་དེ་དག་རྣམས་ཀྱི་ཚེ་ཚད་འདོད་པའི་ལྷ་དང་གྲངས་ལྔ་བརྒྱ་དང་སྟོང་སོགས་འདུ་བ་ཡིན་ནོ། ། རབ་ཏུ་ཚ་བ་བར་བསྐལ་ཕྱེད་དང༌། མནར་མེད་པ་ནི་བར་གྱི་བསྐལ་པའོ།། གཉིས་པ་དུད་འགྲོ་ནི། ་་་་་་་་
དུད་འགྲོ་རྣམས། ། མཆོག་རིང་བསྐལ་པའོ་་་་་༌།། ཞེས་པ་སྟེ། དུད་འགྲོ་རྣམས་ཐུང་བ་ངེས་པ་མེད་ལ་ཀླུའི་རྒྱལ་པོ་སོགས་མཆོག་ཏུ་རིང་བ་བར་གྱི་བསྐལ་པའོ།། གསུམ་པ་ཡི་དྭགས་ནི། ་་་་་་་་་ ཡི་དྭགས་རྣམས། ། ཟླ་བ་ཉིན་ཞག་གི་ལྔ་བརྒྱ།། ¿༨༣¿ ཞེས་པ་སྟེ། ཡི་དྭགས་རྣམས་མི་རྣམས་ཀྱི་ཟླ་བ་གཅིག་ལ་ཉིན་ཞག་གིས་བགྲངས་པའི་རང་ལོ་ལྔ་བརྒྱའོ།། བཞི་པ་གྲང་དམྱལ་གྱི་ཚེ་ཚད་བཤད་པ་ནི།
ཡི་དྭགས་རྣམས། ། ཟླ་བ་ཉིན་ཞག་གི་ལྔ་བརྒྱ།། ¿༨༣¿ ཏིལ་སྦྱངས་ནང་ནས་ལོ་བརྒྱ་ཞིང༌། ། ཏིལ་གཅིག་ཕྱུང་བས་ཟད་གྱུར་པ།། ཆུ་བུར་ཅན་གྱི་ཚེ་ཡིན་ཏེ། ། གཞན་གྱི་ཚེ་ནི་ཉི་ཤུས་འགྱུར།། ¿༨༤¿ ཅེས་པ་སྟེ། ཏིལ་གྱི་སྦྱང་བ་ཡུལ་མ་ག་དྷ་པའི་བྲེ་བོ་ཆེའི་ཁལ་བརྒྱད་ཅུ་ཤོང་བ་ཞིག་གི་ནང་ནས་ལོ་བརྒྱ་བརྒྱ་ཞིང་ཏིལ་གཅིག་ཕྱུང་བས་ཟད་པར་གྱུར་པ་དེ་ཆུ་བུར་ཅན་གྱི་ཚེ་ཚད་ཡིན་ཏེ། གཞན་ཆུ་བུར་རྡོལ་བ་ཅན་སོགས་ཀྱི་ཚེ་ནི་སྔ་མ་སྔ་མ་ལས་ཉི་ཤུས་འགྱུར་རོ།། གཉིས་པ་བར་དུ་འཆི་བ་ཡོད་མེད་དཔྱད་པ་ནི།
སྒྲ་མི་སྙན་མ་གཏོགས་པར་འཆི།། ཞེས་པ་སྟེ། བྱང་སྒྲ་མི་སྙན་པ་མ་གཏོགས་པ་བར་མ་དོར་འཆི་བ་ཡོད་པས་གཅིག་ཏུ་ངེས་པ་མེད་དོ།། གསུམ་པ་དེ་དག་འཇལ་བྱེད་ཀྱི་ཚད་བཤད་པ་ལ་གཉིས། རྩོམ་གཞི་མདོར་བསྟན་པ་དང༌། འཇལ་བྱེད་རྒྱས་པར་བཤད་པའོ། ། དང་པོ་ནི། གཟུགས་མིང་དུས་མཐའ་རྡུལ་ཡིག་དང༌། ། སྐད་ཅིག་་་་་་་་་་་༌།། ཅེས་པ་སྟེ།
གཟུགས་དང་མིང་དང་དུས་ཀྱི་ཆུང་ཤོས་སམ་ཐུང་མཐའ་ནི་གོ་རིམ་ལྟར་རྡུལ་ཕྲ་རབ་དང་ཡི་གེ་དང་སྐད་ཅིག་མ་ཡིན་ཏེ། འདི་དག་བསགས་པས་རྒྱང་གྲགས་ནས་དཔག་ཚད་དང༌། ཤ་ལོ་ཀ་ནས་རབ་བྱེད་དང༌། ལོ་ཟླ་ནས་བསྐལ་པར་འགྲུབ་པའི་ཕྱིར། གཉིས་པ་འཇལ་བྱེད་རྒྱས་པར་བཤད་པ་ལ་གཉིས། ཡུལ་གྱི་ཚད། དུས་ཀྱི་ཚད་བཤད་པའོ། ། དང་པོ་ནི། ་་་་་་་་་་་ ཕྲ་རབ་རྡུལ་དང་ནི། ། རྡུལ་ཕྲན་དང་ནི་དེ་བཞིན་དུ།།
¿༨༥¿ ལྕགས་ཆུ་རི་བོང་ལུག་དང་གླང༌། ། ཉི་ཟེར་རྡུལ་དང་སྲོ་མ་དང༌།། དེ་ལས་བྱུང་དང་དེ་བཞིན་དུ། ། སོར་ཚིགས་ཞེས་བྱ་གོང་བདུན་བསྒྱུར།། ¿༨༦¿ སོར་མོ་ཉི་ཤུ་བཞི་ལ་ཁྲུ། ། ཁྲུ་བཞི་ལ་ནི་གཞུ་གང་ངོ༌།། དེ་དག་ལྔ་བརྒྱ་རྣམས་ལ་ནི། ། རྒྱང་གྲགས་དེ་ལ་དགོན་པར་འདོད།། ¿༨༧¿ དེ་བརྒྱད་དཔག་ཚད་ཅེས་བྱའོ།། ཞེས་པ་སྟེ།
གཟུགས་ཀྱི་ཆུང་མཐའ་དེ་བསགས་པས་རྒྱང་གྲགས་སོགས་འགྲུབ་སྟེ། ཕྲ་རབ་རྡུལ་དང་ནི་རྡུལ་ཕྲན་དང་ནི་དེ་བཞིན་དུ་ལྕགས་ཆུ་རི་བོང་ལུག་དང་གླང་ཉི་ཟེར་རྡུལ་དང་སྲོ་མ་དང་དེ་ལས་བྱུང་བ་ཤིག་དང་དེ་བཞིན་དུ་ནས་དང་སོར་ཚིགས་ཞེས་བྱ་བ་གོང་ནས་གོང་དུ་བདུན་འགྱུར་དུ་བསྒྱུར། སོར་མོ་ཉི་ཤུ་བཞི་ལ་ཁྲུ་གང༌། ཁྲུ་བཞི་ལ་ནི་གཞུ་གང་ངོ༌། ། གཞུ་འདོམ་དེ་དག་ལྔ་བརྒྱ་རྣམས་ལ་ནི་རྒྱང་གྲགས་དང༌། གྲོང་ལས་དེ་ཙམ་ཞིག་འཕགས་པ་དེ་ལ་དགོན་པར་འདོད། རྒྱང་གྲགས་དེ་བརྒྱད་ལ་དཔག་ཚད་ཅེས་བྱའོ།། གཉིས་པ་དུས་ཀྱི་ཚད་བཤད་པ་ལ་གཉིས། ལོའི་ཚད། བསྐལ་པའི་ཚད་བཤད་པའོ། །
དང་པོ་ནི། སྐད་ཅིག་མ་བརྒྱ་ཉི་ཤུ་ལ།། དེ་ཡི་སྐད་ཅིག་དེ་དག་ཀྱང༌། ། དྲུག་ཅུ་ལ་ནི་ཐང་གཅིག་གོ། ¿༨༨¿ ཡུད་ཙམ་ཉིན་ཞག་ཟླ་གསུམ་ནི། ། གོང་ནས་གོང་དུ་སུམ་ཅུ་འགྱུར།། ཞག་མི་ཐུབ་དང་བཅས་པ་ཡི། ། ཟླ་བ་བཅུ་གཉིས་ལ་ལོ་གཅིག། ཅེས་པ་སྟེ། དུས་ཀྱི་ཐུང་མཐའ་སྐད་ཅིག་མ་བསགས་པས་བསྐལ་པ་སོགས་འགྲུབ་སྟེ།
དུས་མཐའི་སྐད་ཅིག་མ་བརྒྱ་ཉི་ཤུ་ལ་དེ་ཡི་སྐད་ཅིག་མ་དང༌། དེ་དག་ཀྱང་དྲུག་ཅུ་ལ་ནི་ཐང་གཅིག་གོ། ། ཡུད་ཙམ་དང་ཉིན་ཞག་དང་ཟླ་བ་གསུམ་ནི་འོག་མ་ལས་གོང་ནས་གོང་དུ་སུམ་ཅུར་འགྱུར་བ་ཡིན་ནོ། ། འོན་ཀྱང་ཟླ་བ་ཐམས་ཅད་ལ་སུམ་ཅུ་ཡོད་པ་མ་ངེས་ཏེ། ཞག་མི་ཐུབ་པའི་ཟླ་བ་དྲུག་དང་བཅས་པ་ཡི་ཟླ་བ་བཅུ་གཉིས་ལ་ལོ་གཅིག་གོ། གཉིས་པ་བསྐལ་པའི་ཚད་བཤད་པ་ལ་གསུམ། བསྐལ་པ་དངོས་དང༌། ཡ་ཐོག་རིང་མོའི་འགྲིབ་ཚུལ། འཇིག་བསྐལ་འབྱུང་ཚུལ་ལོ། ། དང་པོ་ལ་གཉིས།
བསྟན་པ། བཤད་པའོ། ། དང་པོ་ནི། བསྐལ་པ་རྣམ་པ་མང་བཤད་པ།། ¿༨༩¿ ཞེས་པ་སྟེ། བསྐལ་པ་རྣམ་པ་མང་དུ་བཤད་པ་ཡིན་ཏེ། འཇིག་བསྐལ། ཆགས་བསྐལ། བར་བསྐལ། བསྐལ་པ་ཆེན་པོ་རྣམས་ཡོད་པའི་ཕྱིར།
གཉིས་པ་བཤད་པ་ལ་བཞི། འཇིག་པ། ཆགས་པ། གནས་པ། བསྐལ་ཆེན་བཤད་པའོ། ། དང་པོ་ནི། འཇིག་པའི་བསྐལ་པ་དམྱལ་བ་ཡི། ། སེམས་ཅན་མེད་ནས་སྣོད་ཟད་པ།། ཞེས་པ་སྟེ། འཇིག་པའི་བསྐལ་པ་ནི།
མནར་མེད་པའི་དམྱལ་བ་ཡི་སྲིད་པ་སྟེ་དེའི་སེམས་ཅན་སྟོངས་ཏེ་མེད་པ་ནས་བཟུང་སྟེ་སྣོད་ཀྱི་འཇིག་རྟེན་ཟད་པའི་བར་ཡིན་ནོ། ། འདི་ལྟར་དམྱལ་བ་མནར་མེད་དུ་སེམས་ཅན་སྐྱེ་འགྲོ་ཆད་པ་དང་འཛམ་གླིང་རྣམས་ཚེ་ལོ་བརྒྱད་ཁྲི་ཐུབ་པ་དང༌། གནས་བསྐལ་རྫོགས་ཏེ་འཇིག་པའི་འགོ་བརྩམས་པ་རྣམས་དུས་གཅིག་སྟེ། དེས་ན་མནར་མེད་ནས་དམྱལ་བ་གཞན་རྣམས་དང་ཡི་དྭགས་བྱིངས་ན་གནས་པའི་དུད་འགྲོ་རྣམས་རིམ་གྱིས་འཇིག་སྟེ་ལྷ་མིའི་གནས་སུ་ཡོད་པའི་དུད་འགྲོ་རྣམས་དེ་དག་དང་ལྷན་ཅིག་འཇིག། དེ་ནས་འཛམ་གླིང་པ་འགའ་ཞིག་ཆོས་ཉིད་ཀྱིས་བསམ་གཏན་དང་པོ་ཐོབ་སྟེ། དེ་ལས་ལངས་པ་ན་ཀྱེ་མ་དབེན་པ་ལས་སྐྱེས་པའི་དགའ་བ་དང་བདེ་བ་ནི་བདེ་བའོ་ཞེས་བརྗོད་པ་གཞན་དག་གིས་ཀྱང་ཐོས་ནས་ཐམས་ཅད་ཀྱིས་དེ་ཐོབ་ནས་ཚངས་རིས་སུ་སྐྱེ། ཤར་ནུབ་ཀྱང་དེ་བཞིན་དང༌། སྒྲ་མི་སྙན་པ་ནི་རྣམ་སྨིན་གྱི་སྒྲིབ་པ་ཅན་ཡིན་པས་འདོད་ལྷར་སྐྱེས། འདོད་ལྷ་རྣམས་ཀྱང་སྔར་ལྟར་ཆོས་ཉིད་ཀྱིས་བསམ་གཏན་དང་པོ་ཐོབ་པས་དེར་སྐྱེ། བསམ་གཏན་དང་པོ་བ་འགའ་ཞིག་ཆོས་ཉིད་ཀྱིས་བསམ་གཏན་གཉིས་པ་ཐོབ་སྟེ།
དེ་ལས་ལངས་པ་ན་ཀྱེ་མ་ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བ་ནི་བདེ་བའོ་ཞེས་བརྗོད་པ་གཞན་གྱིས་ཐོས་ནས། དེ་ཐམས་ཅད་བསམ་གཏན་གཉིས་པར་སྐྱེ། སེམས་ཅན་གྱི་འཇིག་རྟེན་ཞིག་པ་དེ་ལ་བར་བསྐལ་བཅུ་དགུའོ།། དེའི་ཚེ་ལྷ་རྣམས་ཀྱིས་དུས་སུ་ཆར་འབེབས་པ་མེད་པས་རྩི་ཤིང་ནགས་ཚལ་རྣམས་སྐམ། དེ་ནས་རིང་མོ་ཞིག་ནས་ཆེས་ཚ་བའི་ཉི་མ་གཉིས་ཤར་བ་ནས་བརྩམས་བདུན་ཤར་བ་ན་དེ་དག་གིས་རིམ་གྱིས་ཆུ་ཕྲན་ལྟེང་ཀ་རྣམས་དང་ཆུ་ཀླུང་ཆེ་ཆུང་དང༌། མཚོ་མ་དྲོས་དང༌། ཕྱིའི་རྒྱ་མཚོ་ཆེན་པོ་ཡང་སྐམ་པར་འགྱུར། དྲུག་པས་གླིང་བཞི་རི་རབ་བཅས་དུ་བ་འཐུལ་བ་དང༌། བདུན་པས་སྣོད་འདི་མེ་རྒྱུན་གཅིག་ཏུ་འབར་ཞིང་བསྲེགས་པས་མེ་ལྕེ་རླུང་གིས་ཁྱེར་བ་དེ་བསམ་གཏན་དང་པོའི་མེ་དང་འབྲེལ་ཏེ་ཚངས་པའི་གཞལ་མེད་ཁང་སྟོང་པ་རྣམས་ཀྱང་བསྲེག་པར་འགྱུར་རོ། ། དེ་ལྟར་ན་སྣོད་ཀྱི་འཇིག་རྟེན་འཇིག་པ་ལ་བར་བསྐལ་གཅིག་སྟེ་ཉི་ཤུའོ།།
གཉིས་པ་ཆགས་པ་ནི། ཆགས་པའི་དང་པོའི་རླུང་ནས་ནི། ། དམྱལ་བའི་སྲིད་པའི་བར་དུ་འོ།། ¿༩༠¿ ཞེས་པ་སྟེ། ཆགས་པའི་བསྐལ་པ་ནི། དང་པོ་རླུང་འཇམ་བུ་ལངས་པ་ནས་ནི་དམྱལ་བ་མནར་མེད་པའི་སེམས་ཅན་གཅིག་གྲུབ་ཅིང་སྲིད་པའི་བར་དུའོ། ། དེ་ཡང་རླུང་དེ་ལངས་ནས་དང་པོ་ཚངས་གནས་ཀྱི་གཞལ་མེད་ཁང་ནས་འཐབ་བྲལ་གྱི་བར་དང༌། དེ་ནས་སྔར་བཤད་པ་ལྟར་རླུང་གི་དཀྱིལ་འཁོར་ཆགས་པ་ནས་གླིང་བཞི་རི་རབ་བཅས་གྲུབ་པ་ལ་བར་བསྐལ་གཅིག། དེ་ནས་འོད་གསལ་བའི་སེམས་ཅན་ཚེ་ཟད་པ་གཅིག་ཚངས་པའི་གཞལ་མེད་ཁང་སྟོང་པར་སྐྱེས་པ་ཚངས་ཆེན་དང༌། དེ་ནས་ཚངས་པའི་འཁོར་ནས་འདོད་ལྷ་རྣམས་  དང༌།
འོད་གསལ་གྱི་ལྷ་ཤི་བ་རྣམས་བྱང་ནུབ་ཤར་ལྷོའི་གླིང་རྣམས་སུ་མིར་སྐྱེ་ཞིང༌། འཛམ་གླིང་པ་འཆི་འཕོས་པ་རྣམས་ངན་སོང་རྣམས་སུ་རིམ་གྱིས་སྐྱེ་ནས་མནར་མེད་དུ་སེམས་ཅན་གཅིག་སྐྱེས་པའི་བར་ལ་བར་བསྐལ་བཅུ་དགུ་སྟེ་ཆགས་བསྐལ་ཉི་ཤུའོ། །  དེའི་ཚེ་ཚེ་ལོ་དཔག་མེད་ནས་བརྒྱད་ཁྲིར་འགྲིབ་པ་དང༌། གནས་བསྐལ་གྱི་འགོ་བརྩམས་པ་དུས་མཉམ་མོ།། གསུམ་པ་གནས་པ་ལ་གཉིས། དངོས་དང༌། དོན་བསྡུ་བའོ། ། དང་པོ་ནི། བར་གྱི་བསྐལ་པ་དཔག་མེད་ནས། ། ཚེ་ལོ་བཅུ་པའི་བར་དུ་འོ།།
དེ་ནས་ཡར་སྐྱེ་མར་འབྲི་བའི། ། བསྐལ་པ་གཞན་ནི་བཅོ་བརྒྱད་དང༌།། ¿༩༡¿ ཡར་སྐྱེ་བ་ནི་གཅིག་ཡིན་ཏེ། ། དེ་དག་ཚེ་ནི་བརྒྱད་ཁྲིའི་བར།། ཞེས་པ་སྟེ། གནས་པའི་བར་བསྐལ་ཉི་ཤུ་སྟེ། བར་གྱི་བསྐལ་པའི་ཚད་ནི་ཚེ་ལོ་དཔག་མེད་ནས་བརྒྱད་ཁྲིར་འབྲི་བ་དེ་ནས་ཚེ་ལོ་བཅུ་པའི་བར་དུ་བར་བསྐལ་གཅིག་སྟེ་ཡ་ཐོག་རིང་མོའོ། ། དེ་ནས་ཡར་བརྒྱད་ཁྲིར་སྐྱེ་ཞིང་མར་བཅུ་པའི་བར་འབྲི་བ་ལ་བར་ཁུག་རེ་བྱས་པའི་བར་གྱི་བསྐལ་པ་གཞན་ནི་བཅོ་བརྒྱད་དོ། ། ཡང་ཡར་སྐྱེ་བ་ནི་མ་ཐོག་རིང་མོར་གྲགས་པའི་བར་བསྐལ་གཅིག་ཡིན་ཏེ། ཡང་ཇི་ཙམ་སྐྱེ་ན་དེ་དག་ཚེ་ནི་བརྒྱད་ཁྲིའི་བར་དུ་སྐྱེའོ།།
གཉིས་པ་དོན་བསྡུ་བ་ནི། དེ་ལྟར་འཇིག་རྟེན་ཆགས་པ་འདི། ། བར་གྱི་བསྐལ་པ་ཉི་ཤུར་གནས།། ¿༩༢¿ ཆགས་པ་དང་ནི་འཇིག་པ་དང༌། ། ཞིག་ནས་འདུག་པ་དག་ཀྱང་མཉམ།། ཅེས་པ་སྟེ། དེ་ལྟར་ན་འཇིག་རྟེན་ཆགས་པ་འདི་བར་གྱི་བསྐལ་པ་ཉི་ཤུའི་བར་གནས་སོ། ། དེ་བཞིན་དུ་འཇིག་རྟེན་ཆགས་པ་དང་ནི་འཇིག་པ་དང་ཞི་གནས་འདུག་པ་སྟེ་སྟོང་པ་དག་ཀྱང་བར་བསྐལ་ཉི་ཤུར་མཉམ་མོ།། བཞི་པ་བསྐལ་ཆེན་བཤད་པ་ལ་གཉིས། དངོས་དང༌།
གང་ཟག་གསུམ་འབྱུང་ཚུལ་ལོ། ། དང་པོ་ནི། དེ་དག་བརྒྱད་ཅུ་ལ་བསྐལ་ཆེན།། ཅེས་པ་སྟེ། བར་བསྐལ་དེ་དག་བརྒྱད་ཅུ་ལ་བསྐལ་པ་ཆེན་པོ་ཞེས་བྱའོ།། གཉིས་པ་གང་ཟག་གསུམ་འབྱུང་ཚུལ་ལ་གསུམ། སངས་རྒྱས། རང་རྒྱལ། འཁོར་ལོས་སྒྱུར་རྒྱལ་འབྱུང་ཚུལ་ལོ། ། དང་པོ་ནི།
དེ་གྲངས་མེད་གསུམ་ལ་སངས་རྒྱས།། ¿༩༣¿ འབྱུང་ངོ་མར་ནི་འགྲིབ་པ་ཡི། ། བརྒྱ་ཡི་བར་ལ་དེ་དག་འབྱུང༌།། ཅེས་པ་སྟེ། བསྐལ་ཆེན་དེ་གྲངས་མེད་པ་གསུམ་དུ་ཚོགས་བསགས་པ་ལ་བརྟེན་ནས་སངས་རྒྱས་འབྱུང་ངོ༌། ། འདིའི་གྲངས་མེད་པ་ནི་དྲུག་ཅུའི་གནས་ལ་བརྗོད་དོ། །  དུས་ནམ་གྱི་ཚེ་འབྱུང་ན། བརྒྱད་ཁྲི་པ་མར་ནི་འགྲིབ་པ་ཡི་འགོ་བརྩམས་པ་ནས་ཚེ་ལོ་བརྒྱ་པ་ཡི་བར་ལ་དེ་དག་འབྱུང་ལ། ཡར་སྐྱེ་ལ་མི་འབྱུང་སྟེ་སྐྱོ་དཀའ་བའི་ཕྱིར་དང༌། བརྒྱ་ལས་ཕྱི་བར་མི་འབྱུང་སྟེ།
སྙིགས་མ་ལྔ་བདོ་བས་ཆོས་སྟོན་པའི་སྣོད་མི་རུང་བའི་ཕྱིར། དེའང་ཚེ་དང་དུས་ཀྱིས་སྲོག་དང་ཡོ་བྱད་རྒུད་པ་དང༌། ཉོན་མོངས་པས་ཁྱིམ་པ་དང་ལྟ་བས་རབ་བྱུང་གི་ཕྱོགས་ཀྱི་དགེ་བ་དང༌། སེམས་ཅན་གྱི་སྙིགས་མས་ལུས་རྒུད་པར་བྱེད་དོ།། གཉིས་པ་རང་རྒྱལ་འབྱུང་ཚུལ་ནི། རང་སངས་རྒྱས་རྣམས་གཉིས་ཀ་ལ། ། བསེ་རུ་བསྐལ་པ་བརྒྱ་ཡི་རྒྱུས།། ¿༩༤¿ ཞེས་པ་སྟེ། རང་སངས་རྒྱས་རྣམས་ཡར་སྐྱེ་མར་འགྲིབ་གཉིས་ཀ་མི་འབྱུང་སྟེ། རང་དོན་གཙོ་བོར་བྱེད་པའི་ཕྱིར།
དེའང་བསེ་རུ་ལྟ་བུ་ནི་བསྐལ་པ་ཆེན་པོ་བརྒྱ་ཡི་བར་དུ་བྱང་ཆུབ་དང་རྗེས་སུ་མཐུན་པའི་ཚོགས་བསགས་པའི་རྒྱུ་ལས་བྱུང་ངོ༌།། གསུམ་པ་ཁོར་ལོས་སྒྱུར་རྒྱལ་འབྱུང་ཚུལ་ནི། འཁོར་ལོས་བསྒྱུར་བ་འབྱུང་བ་ནི།། སྟོང་ཕྲག་བརྒྱད་ཅུ་ལས་མི་འཕྱི། ། གསེར་དངུལ་ཟངས་ལྕགས་འཁོར་ལོ་ཅན།། ¿༩༥¿ དེ་དག་གླིང་གཅིག་གླིང་གཉིས་དང༌། ། གསུམ་དང་བཞི་ལ་མས་རིམ་བཞིན།། ལྷན་ཅིག་གཉིས་མིན་སངས་རྒྱས་བཞིན། ། ཕས་བསུ་རང་འགྲོ་གཡུལ་བཤམས་དང༌།། མཚོན་བརྩམས་པས་རྒྱལ་གནོད་པ་མེད།།
¿༩༦¿ ཐུབ་མཚན་ཡུལ་ན་གནས་པ་དང༌། ། གསལ་ལ་རྫོགས་པས་འཕགས་པ་ཡིན།། ཅེས་པ་སྟེ། འཁོར་ལོས་སྒྱུར་བའི་རྒྱལ་པོ་འབྱུང་བའི་དུས་ནི་འཛམ་གླིང་པ་ཚེ་ལོ་དཔག་མེད་ནས་སྟོང་ཕྲག་བརྒྱད་ཅུ་ལས་མི་འཕྱི་སྟེ། དེ་མན་ཆད་ཕུན་སུམ་ཚོགས་པའི་སྣོད་དུ་མི་རུང་བའི་ཕྱིར། དབྱེ་ན་བཞི་སྟེ། གསེར་དང༌། དངུལ་དང༌། ཟངས་དང༌། ལྕགས་ཀྱི་འཁོར་ལོ་ཅན་ཡོད་པའི་ཕྱིར།
གང་ལ་དབང་ན། དེ་དག་འཛམ་གླིང་གཅིག་པུ་དང༌། དེ་དང་ཤར་གླིང་གཉིས་དང༌། ནུབ་བཅས་གླིང་གསུམ་དང་གླིང་བཞི་ལ་མས་རིམ་བཞིན་དབང་བསྒྱུར་བ་ཡིན་ནོ། ། འཇིག་རྟེན་ན་ལྷན་ཅིག་ཏུ་འཁོར་ལོས་སྒྱུར་རྒྱལ་གཉིས་འབྱུང་བ་མིན་ཏེ། དཔེར་ན་སངས་རྒྱས་བཞིན་ནོ།། དེ་དག་ས་ལས་ཇི་ལྟར་རྒྱལ་ན། འཁོར་ལོས་སྒྱུར་བ་རིགས་བཞི་ལས། ། དང་པོ་ནི། རྒྱལ་ཕྲན་ཕས་རྣམས་ཀྱིས་མཆོད་ཡོན་སོགས་ཁྱེར་ཏེ་དྲུང་དུ་འོངས་ནས་ལྷ་ཚུར་གཤེགས་ཤིག་ལྗོངས་འདི་ནི་ལྷའི་ལགས་ཏེ་འབྱོར་པ་རྒྱས་པ་བདེ་བ་ལོ་ལེགས་པ་མི་དང་སྐྱེ་བོ་རབ་ཏུ་མང་པོས་གང་བ་ལགས་སོ། །
བདག་ཅག་ནི་ལྷའི་ཞམ་རིང་བགྱིད་པར་འཚལ་ལོ་ཞེས་བསུ་བ་དང༌། དེ་བཞིན་དུ་གཉིས་པ་རང་འགྲོ་བ་དང༌། གསུམ་པ་དེར་ཕྱིན་ནས་གཡུལ་བཤམས་པ་དང༌། བཞི་པས་མཚོན་ཆའི་ཆར་དྲག་ཏུ་དབབ་པར་བརྩམས་པས་རྒྱལ་བར་འགྱུར་རོ། ། འོན་ཏེ་སྲོག་གཅོད་པ་སོགས་ཁ་ན་མ་ཐོ་བའི་གནོད་པ་མེད་དོ།། འདི་ལའང་མཚན་བཟང་ཡོད་ན་སངས་རྒྱས་དང་ཁྱད་པར་ཡོད་དམ་ཅེ་ན། ཐུབ་པའི་མཚན་གང་དུ་འབྱུང་བའི་ཡུལ་ན་མ་འགྱུས་པར་གནས་པ་དང༌། གསལ་ལ་འོད་ཆགས་པ་དང་ཆ་ཤས་ཚང་བར་རྫོགས་པས་ཁྱད་པར་དུ་འཕགས་པ་ཡིན་ནོ།། གཉིས་པ་ཡ་ཐོག་རིང་མོའི་འགྲིབ་ཚུལ་ལ་གསུམ། ༡ བསྐལ་པ་དང་པོའི་ཁྱད་པར།
ཇི་ལྟར་འགྲིབ་པའི་ཚུལ། འགྲིབ་པའི་མཐར་གང་འབྱུང་བའོ། ། དང་པོ་ནི། སྔར་བྱུང་སེམས་ཅན་གཟུགས་ཅན་བཞིན།། ཞེས་པ་སྟེ། དང་པོ་ནས་རྒྱལ་པོ་དང་བཅས་པ་ཡིན་ནམ་ཞེ་ན། སྔར་བསྐལ་པ་དང་པོར་བྱུང་བའི་སེམས་ཅན་རྣམས་ནི་གཟུགས་ཅན་གྱི་ལྷ་བཞིན་དུ་བརྫུས་ཏེ་སྐྱེ་བ་དང༌། ཏིང་ངེ་འཛིན་གྱི་དགའ་བ་ཟས་སུ་ཟ་བ་དང༌། རྫུ་འཕྲུལ་གྱིས་ནམ་མཁའ་ལ་འགྲོ་བ་དང༌། ལུས་ལས་འོད་འབྱུང་བ་ཡིན་ལ།
གཉིས་པ་ཇི་ལྟར་འགྲིབ་པའི་ཚུལ་ལ་གསུམ། གསུམ་ལྡན་བྱུང་ཚུལ། གཉིས་ལྡན་དང་རྩོད་དུས་བྱུང་བའི་ཚུལ། ཚེ་ལོ་བཅུ་པར་གྱུར་ཚུལ་ལོ། ། དང་པོ་ནི། དེ་ནས་རིམ་གྱིས་རོ་ལ་ཆགས།། ¿༩༧¿ དེ་ནས་རིམ་གྱིས་འཆད་འགྱུར་གྱི་རོ་ལ་ཆགས་པས་འགྲིབ་པའི་ཚུལ་ནི། དེའི་ཚེ་སའི་བཅུད་ཁ་དོག་མར་གསར་པ་དང་རོ་སྦྲང་རྩི་ལྟ་བུ་ལ་ཟོས་པས་རྫུ་འཕྲུལ་དང་འོད་ཉམས་ཏེ་ཉི་ཟླ་གཉིས་བྱུང་བ་དང༌། ཡང་དེ་ནུབ་ནས་ས་ཞག་སེར་པོ་བྱུང་བས་ཟོས་ཆེ་ཆུང་གིས་ཁ་དོག་བཟང་ངན་དུ་གྱུར་ཏེ་ཕན་ཚུན་བརྙས་པས་དེ་ཡང་ནུབ་སྟེ་མྱུ་གུའི་ཚལ་དང་མ་རྨོས་མ་བཏབ་པའི་འབྲས་སཱ་ལུ་བྱུང་བ་ལ་ཟོས་པས་བཤང་གཅི་དང་དེའི་ལམ་དང་ཕོ་མོའི་དབང་པོ་དོད་པས་གཅིག་གིས་གཅིག་ལ་བལྟས་ཞིང་ཆགས་པ་སོགས་ཀྱིས་ཁྱིམ་བརྩིགས་ཏེ་གནས་པ་ནི་སུམ་ལྡན་དང༌། གཉིས་པ་གཉིས་ལྡན་དང་རྩོད་དུས་བྱུང་བའི་ཚུལ་ནི།
ལེ་ལོས་སོག་འཇོག་བྱས་ནས་ནི།། འཛིན་བཅས་རྣམས་ཀྱིས་ཞིང་དཔོན་བསྟབས།། ཁྱིམ་དུ་གནས་ཏེ་འབྲས་སཱ་ལུ་དེ་ནང་བཟའ་ན་ནང་དང་ནུབ་བཟའ་ན་ནུབ་ཏུ་ལེན་པ་ལས་སེམས་ཅན་ལེ་ལོ་ཅན་ཞིག་གིས་གསོག་འཇོག་བྱས་པ་དང༌། གཞན་རྣམས་ཀྱིས་ཀྱང་དེ་ལྟར་བྱས་ནས་ནི་བརྔས་པ་སླར་མི་སྐྱེ་ཞིང་སྦུན་དང་བཅས་པ་ཞིང་སོ་སོར་བགོས་ཏེ་འཛིན་པ་ན་ཁ་ཅིག་གིས་མ་བྱིན་པར་བླངས་པ་ནི་ཉིས་ལྡན་དང༌། དེ་ནས་ཆོམ་རྐུན་དེ་བསྲུང་བའི་ཆེད་དུ་ཞིང་འཛིན་པ་དང་བཅས་པ་དེ་དག་རྣམས་ཀྱིས་མིའི་མཆོག་ཞིག་ཞིང་དཔོན་དུ་བསྐོས་ནས་ལོ་ཏོག་གི་དྲུག་ཆར་བསྟབས་པ་ནི་མང་པོས་བཀུར་བའི་རྒྱལ་པོ་སྟེ། དེ་ཙམ་ན་རྩོད་ལྡན་གྱི་འགོ་བརྩམས་པའོ།། གསུམ་པ་ཚེ་ལོ་བཅུ་པར་གྱུར་ཚུལ་ནི། དེ་ནས་ལས་ཀྱི་ལམ་ལྷག་པས། ། ཚེ་ཐུང་ལོ་ནི་བཅུ་ཡིན་ནོ།། ¿༩༨¿ཞེས་པ་སྟེ།
དེ་ནས་མི་དགེ་བའི་ལས་ཀྱི་ལམ་ལྷག་པར་སྤྱད་པས་ཚེ་ཐུང་བར་འགྱུར་ཏེ་མཐར་ལོ་ནི་ཇི་ལྟར་རིང་ཡང་བཅུ་ལས་མི་ཐུབ་པ་ཡིན་ནོ།། གསུམ་པ་འགྲིབ་པའི་མཐར་གང་འབྱུང་བ་ལ་གཉིས། བསྐལ་ངན་གསུམ་འབྱུང་བར་བསྟན་པ་དང༌། དེ་གསུམ་གྱི་ཡུན་ནོ། ། དང་པོ་ནི། བསྐལ་པ་མཚོན་དང་ནད་དང་ནི། ། མུ་གེ་དག་གིས་ཚར་ཕྱིན་ཏོ།། ཞེས་པ་སྟེ། ཚེ་ལོ་བཅུ་པ་དེའི་དུས་ན་བར་བསྐལ་གཅིག་རྫོགས་པ་ཡིན་ཏེ། བསྐལ་པ་དེ་མཚོན་དང་ནད་དང་ནི་མུ་གེ་དག་གི་ཚར་ཕྱིན་ཏོ། །
གཉིས་པ་དེ་གསུམ་གྱི་ཡུན་ནི། ཞག་རྣམས་དང་ནི་ཟླ་བ་དང༌། ། ལོ་བདུན་དག་ཏུ་གོ་རིམ་བཞིན།། ¿༩༩¿ ཡུན་ཇི་ཙམ་འབྱུང་ན། མཚོན་གྱི་བསྐལ་པ་ཞག་རྣམས་བདུན་དང་ནི་ནད་ཀྱི་བསྐལ་པ་ཞག་བདུན་ཟླ་བ་བདུན་དང་མུ་གེའི་བསྐལ་པ་ཞག་ཟླ་ལོ་བདུན་དག་ཏུ་འབྱུང་བ་གོ་རིམ་བཞིན་ནོ། ། ཤར་ནུབ་ཀྱི་གླིང་གཉིས་སུའང་དེ་དང་ཆ་འདྲ་ཙམ་འབྱུང་སྟེ། གནོད་སེམས་རྒྱས་པ་དང་ལུས་ཉམ་ཆུང་བ་དང༌། བཀྲེས་སྐོམ་གྱི་སྣང་བ་ཙམ་འབྱུང་བའི་ཕྱིར། གསུམ་པ་འཇིག་བསྐལ་འབྱུང་ཚུལ་ལ་གཉིས། འཇིག་ཚུལ་དངོས།
འཇིག་པའི་གྲངས་བཤད་པའོ། ། དང་པོ་ནི། མེ་དང་ཆུ་དང་རླུང་དག་གིས། ། འཇིག་པ་དག་ནི་ཡང་གསུམ་ཡིན།། བསམ་གཏན་གཉིས་སོགས་གསུམ་པོ་ནི། ། དེ་དག་གི་རྩེ་གོ་རིམ་བཞིན།། ¿༡༠༠¿ དེ་ཡི་སྐྱོན་དང་ཆོས་མཐུན་ཕྱིར། ། བཞི་པ་ན་མེད་མི་གཡོའི་ཕྱིར།། མི་རྟག་དེ་ཡི་གཞལ་མེད་ཁང༌། ། སེམས་ཅན་བཅས་ཏེ་འབྱུང་འཇིག་ཕྱིར།།
¿༡༠༡¿ ཅེས་པ་སྟེ། བསྐལ་པ་འཇིག་པ་ལ་དབྱེ་བ་ཡོད་དེ། མེ་དང་ཆུ་དང་རླུང་དག་གིས་འཇིག་པ་དག་ནི་ཡང་གསུམ་ཡིན་པའི་ཕྱིར། མེ་སོགས་ཀྱིས་མ་འཇིག་པར་ལུས་པ་ཡོད་དམ་ཞེ་ན། བསམ་གཏན་གཉིས་པ་དང་སོགས་པས་གསུམ་པ་དང་བཞི་པ་དང་གསུམ་པོ་ནི་མེ་ཆུ་རླུང་དེ་དག་གིས་འཇིག་པའི་ཚེ་ལྷག་མ་ལུས་པའི་རྩེ་མོ་ཡིན་པ་གོ་རིམ་བཞིན་ནོ།། དེ་དག་གིས་འཇིག་པའི་རྒྱུ་མཚན་ཅི་ཞེ་ན། སེམས་ཅན་དེ་ཡི་ནང་གི་སྐྱོན་དང་ཆོས་མཐུན་པ་སྟེ། རྟོག་དཔྱོད་མེ་ལྟ་བུ་དང༌། དགའ་བདེ་ཆུ་ལྟ་བུ་དང་དབུགས་དབྱུང་རྔུབ་རླུང་ལྟ་བུ་རྣམས་ཡོད་པའི་ཕྱིར། བསམ་གཏན་བཞི་པ་ནས་མེ་སོགས་ཀྱིས་སྣོད་འཇིག་པ་མེད་དེ་འཆད་འགྱུར་སྐྱོན་བརྒྱད་ཀྱིས་མི་གཡོ་བའི་ཕྱིར།
འོན་ཀྱང་མི་རྟག་པ་ཡིན་ཏེ། དེའི་གཞལ་མེད་ཁང་སེམས་ཅན་དང་བཅས་ཏེ་འབྱུང་ཞིང་འཇིག་པའི་  ཕྱིར་རོ།། གཉིས་པ་འཇིག་པའི་གྲངས་བཤད་པ་ནི། མེ་ཡིས་བདུན་ནོ་ཆུ་ཡིས་གཅིག ། དེ་ལྟར་ཆུ་བདུན་ཐལ་ནས་ཀྱང༌།། མེ་ཡིས་བདུན་ནོ་དེ་ནས་ནི། ། མཇུག་ཏུ་རླུང་གིས་འཇིག་པ་ཡིན།། ¿༡༠༢¿ ཅེས་པ་སྟེ། འཇིག་པའི་གྲངས་ཇི་ལྟར་ན་མེ་ཡིས་འཇིག་པ་ལན་བདུན་ནོ། ། དེ་ནས་ཆུ་ཡིས་ལན་གཅིག་འཇིག །
དེ་ལྟར་མེ་ཡིས་བདུན་བདུན་འཇིག་པའི་རྗེས་སུ་ཆུ་ཡིས་གཅིག་སྟེ་ཆུའི་ལན་བདུན་ཐལ་ནས་ཀྱང༌། མེ་ཡིས་ལན་བདུན་ནོ། ། དེ་ནས་ནི་མཇུག་ཏུ་རླུང་གིས་ལན་གཅིག་འཇིག་པ་ཡིན་ནོ། ། དེ་ལྟར་ན་བསྐལ་ཆེན་དྲུག་ཅུ་རྩ་བཞིའོ།། ཆོས་མངོན་པ་མཛོད་ཀྱི་ཚིག་ལེའུར་བྱས་པ་ལས། འཇིག་རྟེན་བསྟན་པ་ཞེས་བྱ་བ་སྟེ་གནས་གསུམ་པའོ། ། ཞེས་པ་སྟེ། ཆོས་མངོན་པ་མཛོད་ཀྱི་ཚིག་ལེའུར་བྱས་པའི་འགྲེལ་པ་དབྱིག་གཉེན་ཞལ་ལུང་ལས། འཇིག་རྟེན་བསྟན་པ་ཞེས་བྱ་བ་སྟེ་གནས་གསུམ་པའི་བཤད་པའོ།། །། མཛོད་གནས་བཞི་པ་ལས་བསྟན་པ།
གནས་བཞི་པ་ལས་བསྟན་པ་འཆད་པ་ལ་གཉིས་ཏེ། འབྲེལ་དགོད་ཅིང་མཚམས་སྦྱར་བ་དང༌། གཞུང་གཏན་ལ་དབབ་པའོ། ། དང་པོ་ནི། ལས་ལས་འཇིག་རྟེན་སྣ་ཚོགས་སྐྱེས།། ཞེས་པ་སྟེ། བཤད་མ་ཐག་པའི་སྣོད་བཅུད་ཀྱི་འཇིག་རྟེན་འདི་དག་སུ་ཞིག་གིས་བྱས་ཞེ་ན། ལས་དགེ་བ་དང་མི་དགེ་བ་ལས་སྣོད་བཅུད་ཀྱི་འཇིག་རྟེན་བདེ་སྡུག་བཟང་ངན་སྣ་ཚོགས་པ་སྐྱེས་ཏེ། ཕྱི་རོལ་པ་ལྟར་རྒྱུ་མེད་པ་དང༌། དབང་ཕྱུག་སོགས་རྒྱུ་མ་ཡིན་པ་ལས་མིན་ཏེ།
དངོས་པོ་རྣམས་ཅི་རིགས་པ་རྒྱུ་ལས་སྐྱེས་པ་མངོན་སུམ་དུ་མཐོང་བ་དང༌། དབང་ཕྱུག་སོགས་མིན་རིམ་སོགས་ཕྱིར། ། ཞེས་བཀག་ཟིན་པའི་ཕྱིར་རོ།། འདི་ལྟར་སེམས་ཅན་གང་དག་དཀར་བའི་ལས་མཐུན་པར་བསགས་པས་ཐུན་མོང་དུ་སྤྱད་པར་འོས་པའི་ཡུལ་ཡིད་དུ་འོང་བ་དང༌། བྱེ་བྲག་ཏུ་སོ་སོའི་ལས་འདྲེས་མར་སྤྱོད་པས་ལུས་ཡིད་དུ་མི་འོང་བ་དང་ལོངས་སྤྱོད་ཡིད་འོང་འབྱུང་བ་ལྟ་བུ་དང༌། མ་འདྲེས་པས་ཡིད་དུ་འོང་མི་འོང་གཉིས་ཀ་གཅིག་ཏུ་ངེས་པ་ལྟ་བུའོ།། གཉིས་པ་གཞུང་གཏན་ལ་དབབ་པ་ལ་གསུམ། ལས་ཀྱི་ངོ་བོ་ངོས་བཟུང་བ། མདོ་ལས་འབྱུང་བའི་ལས་ཀྱི་དོན་བཤད་པ། ཆོས་ཀྱི་རྣམ་གྲངས་གཞན་བསྟན་པས་མཇུག་བསྡུ་བའོ། །
དང་པོ་ལ་གཉིས། མདོར་བསྟན་པ། རྒྱས་པར་བཤད་པའོ། ། དང་པོ་ནི། དེ་ནི་སེམས་པ་དང་དེས་བྱས།། སེམས་པ་ཡིད་ཀྱི་ལས་ཡིན་ནོ། ། དེས་བསྐྱེད་ལུས་དང་ངག་གི་ལས།། ¿༡¿ དེ་དག་རྣམ་རིག་རྣམ་རིག་མིན།། ཅེས་པ་སྟེ། ལས་དེ་ནི་དབྱེ་ན་གཉིས་ཏེ།
སེམས་པའི་ལས་དང༌། སེམས་པ་དེས་བྱས་པའི་བསམ་པའི་ལས་སོ། ། དེ་དག་གི་ངོ་བོ་ནི། སེམས་པ་ནི་ཡིད་ཀྱི་ལས་ཡིན་ནོ། ། སེམས་བྱུང་སེམས་པ་དེ་ཡིད་ཤེས་དང་མཚུངས་ལྡན་གྱི་ལས་ཡིན་པའི་ཕྱིར། སེམས་པ་དེས་བསྐྱེད་པ་བསམ་པའི་ལས་ལ་ལུས་ཀྱི་ལས་དང་ངག་གི་ལས་གཉིས་ཡོད་དེ། གཉིས་པོ་དེ་དག་ཀྱང་རྣམ་པར་རིག་བྱེད་དང༌། རྣམ་པར་རིག་མིན་གཉིས་གཉིས་ཡོད་དོ།། གཉིས་པ་རྒྱས་པར་བཤད་པ་ལ་བཞི། རིག་བྱེད་དང༌།
རིག་མིན་དང༌། ལས་གསུམ་སྤྱིའི་ཆོས་ཀྱི་ཁྱད་པར། རིག་མིན་གྱི་དབྱེ་བ་བཤད་པའོ། ། དང་པོ་ལ་གཉིས། ལུས་ཀྱི་རྣམ་རིག ། ངག་གི་རྣམ་རིག་གོ། ། དང་པོ་ནི། ས་རྣམ་རིག་བྱེད་དབྱིབས་སུ་འདོད།། འགྲོ་མིན་གང་ཕྱིར་འདུས་བྱས་ནི། ། སྐད་ཅིག་མ་ཡིན་འཇིག་ཕྱིར་རོ།།
¿༢¿རྒྱུ་མེད་པ་ལས་འགའ་མི་འབྱུང༌། ། རྒྱུ་ཡང་འཇིག་པ་པོར་འགྱུར་རོ།། གཉིས་བཟུང་འགྱུར་ཏེ་རྡུལ་ལ་མེད།། ཅེས་པ་སྟེ། བྱེ་སྨྲས་ལུས་ཀྱི་རྣམ་པར་རིག་བྱེད་ནི་དབྱིབས་སུ་འདོད་དེ། སེམས་པས་ཀུན་ནས་བསླངས་པའི་ཕྱག་འཚལ་བ་དང༌། སྲོག་གཅོད་པ་ལྟ་བུའི་གནས་སྐབས་ཀྱི་དབྱིབས་དེ་དེ་ཡིན་པའི་ཕྱིར། དེའི་རྡུལ་ཕྲ་རབ་ཤིན་ཏུ་དང་བས་ལུས་ཁྱབ་པར་འདོད་དོ།། དེ་ལ་གནས་མ་བུའི་སྡེ་པ་ན་རེ། ལུས་ཀྱི་རྣམ་པར་རིག་བྱེད་ལུས་སྐད་ཅིག་ལ་མ་འགག་པར་ཡུལ་གཞན་དང་གཞན་དུ་འགྲོ་བའི་ལུས་ཀྱི་བྱ་བ་ཡིན་པའི་ཕྱིར།
དབྱིབས་ནི་མ་ཡིན་ནོ་ཞེས་ཟེར། དེ་དགག་པ་ནི། ལུས་ཀྱི་རྣམ་རིག་དེ་མ་འགག་པར་ཡུལ་གཞན་དུ་འགྲོ་བ་མིན་ཏེ། གང་གི་ཕྱིར་ན་འདུས་བྱས་ཐམས་ཅད་ནི་སྐད་ཅིག་མ་ཡིན་པའི་ཕྱིར་དང༌། རྒྱུ་གཞན་ལ་མ་ལྟོས་པར་གྲུབ་མ་ཐག་ཏུ་རང་གི་ངང་གིས་འཇིག་པའི་ཕྱིར་རོ།། ཁོ་ན་རེ། དངོས་པོ་འཇིག་པ་ནི་རྒྱུ་གཞན་ལ་ལྟོས་པའི་ཕྱིར་ཞེ་ན། འཇིག་པའི་རྒྱུ་མེད་པ་ལས་དངོས་པོ་འགའ་ཡང་འཇིག་པ་མི་འབྱུང་བར་ཐལ། འདོད་མི་ནུས་ཏེ། གློག་དང་སྒྲ་དང་མེ་ལྕེ་སོགས་རྒྱུ་གཞན་མེད་པར་རང་གི་ངང་གིས་འཇིག་པ་མངོན་སུམ་དུ་མཐོང་བའི་ཕྱིར།
རྟགས་མ་གྲུབ་སྟེ། གློག་སོགས་འགའ་རེ་དེ་ལྟར་འདོད་ཀྱང་གཞན་ཕལ་ཆེ་བ་ཞིག་བུམ་པའི་འཇིག་རྒྱུ་ཐོབ་ཡིན་པ་བཞིན་ནོ་ཞེ་ན། དེ་ལྟར་ན་བུམ་པ་སྐྱེད་བྱེད་ཀྱི་རྒྱུ་མེ་ལྟ་བུ་ཡང་འཇིག་པ་པོར་འགྱུར་རོ། ། དེས་ཚོས་པ་དང་ཆེར་ཚོས་པ་སོགས་ཀྱིས་ཁ་དོག་སྔོན་པོ་དམར་པོ་དང༌། ཤིན་ཏུ་དམར་པོ་སོགས་སྔ་མ་སྔ་མ་འཇིག་ནས་ཕྱི་མ་ཕྱི་མ་བསྐྱེད་པའི་ཕྱིར་རོ།། བྱེ་སྨྲའི་ལུགས་དེ་ལ། མདོ་སྡེ་པས། ལུས་ཀྱི་རྣམ་རིག་དབྱིབས་སུ་འདོད་ཀྱང་རྫས་མ་ཡིན་ནོ། ། དབང་པོ་གཉིས་ཀྱིས་བཟུང་བར་འགྱུར་ཏེ། དབྱིབས་རིང་པོ་དེ་མིག་གིས་མངོན་སུམ་དུ་མཐོང་ནས་ཤེས་ལ།
ལུས་དབང་གིས་རེག་ན་ཡང་ཤེས་པའི་ཕྱིར། གལ་ཏེ་རྫས་སུ་གྲུབ་པ་ཞིག་ན། རྡུལ་ཕྲ་རབ་ལ་ཡོད་དགོས་པ་གང་ཞིག ། དེ་ལ་དེ་མེད་པའི་ཕྱིར། དེས་ན་ཁ་དོག་གི་རྡུལ་འདབ་ཆགས་པ་ལ་དབྱིབས་སུ་བཏགས་པའི་ཕྱིར་རོ། ། ཞེས་སོ།། གཉིས་པ་ངག་གི་རྣམ་རིག་ནི། ངག་རྣམ་རིག་བྱེད་ནི་ངག་སྒྲ།། ¿༣¿ ཞེས་པ་སྟེ། ངག་གི་རྣམ་པར་རིག་བྱེད་ནི་ངག་གི་སྒྲའོ། །
འདི་གཉིས་ཀྱི་ངེས་ཚིག་ནི་ལུས་ངག་ལ་བརྟེན་ནས་ཀུན་སློང་གཞན་ལ་རིག་པར་བྱེད་པས་སོ།། གཉིས་པ་རིག་མིན་ལ་གཉིས། ལུང་གི་སྒྲུབ་བྱེད། ཁྱད་ཆོས་རྣམས་བཤད་པའོ། ། དང་པོ་ནི། རྣམ་གསུམ་དྲི་མེད་གཟུགས་གསུངས་དང༌། ། འཕེལ་དང་མ་བྱས་ལམ་སོགས་ཕྱིར།། ཅེས་པ་སྟེ། རིག་མིན་གྱི་གཟུགས་གང་ཞིག ། སྒྲུབ་བྱེད་ཡོད་དེ།
མདོ་ལས། གནས་གསུམ་གྱི་གཟུགས་ཀྱིས་གཟུགས་ཐམས་ཅད་བསྡུས་ཏེ། བསྟན་དུ་ཡོད་ལ་ཐོགས་པ་དང་བཅས་པའི་གཟུགས། བསྟན་དུ་མེད་ལ་ཐོགས་པ་དང་བཅས་པའི་གཟུགས། བསྟན་དུ་མེད་ལ་ཐོགས་པའང་མེད་པའི་གཟུགས་སོ་ཞེས་རྣམ་པ་གསུམ་གསུངས་པ་གང་ཞིག ། བསྟན་མེད་ཐོགས་མེད་དེ་དེ་ཡིན་པ་དང༌། ཡང༌། གཟུགས་འདས་པ་དང་མ་འོངས་པ་དང་ད་ལྟར་བྱུང་བ་གང་དང༌། རྣམ་པར་ཤེས་པའི་བར་གང་དུ་རྗེས་སུ་ཆགས་པའམ་ཁོང་ཁྲོ་བ་མི་སྐྱེ་བ་འདི་ནི་ཟག་པ་མེད་པའི་ཆོས་སོ་ཞེས་དྲི་མེད་ཀྱི་གཟུགས་གསུངས་པ་དེ་དེ་ལས་འོས་པ་མེད་པའི་ཕྱིར་  དང༌། ཡང་རྫས་ལས་བྱུང་བའི་བསོད་ནམས་འཕེལ་བའི་ཐབས་བདུན།
རྫས་ལས་མ་བྱུང་བའི་བསོད་ནམས་འཕེལ་བའི་ཐབས་བདུན་གསུངས་ཏེ། རིག་མིན་གྱི་གཟུགས་མེད་ན་དེ་མི་རུང་པའི་ཕྱིར་དང༌། ཇི་སྐད་དུ། ཀུན་དགའ་ར་བ་གཙུག་ལག་ཁང༌། ། མལ་སྟན་འཚོ་བ་ནར་མ་དང༌།། གློ་བུར་ནད་པ་ནད་གཡོག་དང༌། ། ཡུལ་ངན་འཚེ་ན་སྦྱིན་པ་ནི།། རྫས་ལས་བྱུང་བའི་བསོད་ནམས་བདུན། ། ཅེས་དང༌། བཞུགས་དང་གཤེགས་རྩོམ་ལམ་ཞུགས་དང༌། །
ཕྱིན་པ་ཐོས་དང་མཐོང་བ་དང༌།། ཆོས་ཐོས་བསླབ་པའི་གཞི་འཛིན་ལས། ། དགའ་དང་དད་པ་སྐྱེས་པ་ནི།། རྫས་ལས་མ་ལྟོས་བསོད་ནམས་བདུན། ། ཅེས་སོ།། ཡང༌། རང་གིས་མ་བྱས་པར་ལས་ལམ་རྫོགས་པར་མི་འགྱུར་བར་ཐལ། རིག་མིན་གྱི་གཟུགས་མེད་པའི་ཕྱིར། སོགས་ནི་ཆོས་ཀྱི་སྐྱེ་མཆེད་དང༌། འཕགས་ལམ་ཡན་ལག་བརྒྱད་དང༌།
སྡོམ་པ་ཆུའི་ཆུ་ལོན་ལྟ་བུ་རྣམས་གསུངས་པའི་ཕྱིར། དེ་ལྟར་ན་རིག་མིན་ཡོད་པ་ཡིད་ཆེས་ཀྱི་ལུང་གིས་གྲུབ་བོ།། གཉིས་པ་ཁྱད་ཆོས་རྣམས་བཤད་པ་ནི། འདོད་གཏོགས་རྣམ་རིག་མིན་སྐད་ཅིག ། ཕྱིན་ཆད་འདས་པའི་འབྱུང་ལས་སྐྱེ།། ¿༤¿ ཟག་བཅས་ལུས་དང་ངག་གི་ལས། ། རང་གི་འབྱུང་བ་དག་རྒྱུར་བྱས།། ཟག་མེད་གང་དུ་སྐྱེས་པའི་ཡིན། ། རྣམ་རྀག་བྱེད་མིན་མ་ཟིན་དང༌།། ¿༥¿ རྒྱུ་མཐུན་ལས་བྱུང་སེམས་ཅན་སྟོན། །
རྒྱུ་མཐུན་ཟིན་པའི་འབྱུང་ལས་སྐྱེ།། ཏིང་འཛིན་སྐྱེས་འབྱུང་མ་ཟིན་དང༌། ། རྒྱས་བྱུང་ཐ་དད་མིན་ལས་སྐྱེས།། ¿༦¿ ཞེས་པ་སྟེ། འདོད་པར་གཏོགས་པའི་རྣམ་པར་རིག་བྱེད་མིན་པའི་གཟུགས་སྐད་ཅིག་དང་པོ་ལ་རང་དང་དུས་མཉམ་པར་གཞིའི་འབྱུང་བ་ད་ལྟ་བ་ལས་སྐྱེའི། དེ་ཕྱིན་ཆད་གཞིའི་འབྱུང་བ་འདས་པའི་དང་རྟེན་གྱི་འབྱུང་བ་ད་ལྟ་བ་ལས་སྐྱེའོ།། ས་གང་གི་འབྱུང་བ་ལས་སྐྱེ་ན། འདོད་པ་ནས་བཞི་པའི་བར་ཟག་པ་དང་བཅས་པའི་ལུས་དང་ངག་གི་ལས་རིག་རིག་མིན་གྱི་གཟུགས་ནི་རང་གི་ས་པའི་འབྱུང་བ་དག་རྒྱུར་བྱས་པ་ལས་སྐྱེའོ། ། ཟག་མེད་ཀྱི་རིག་མིན་ནི་རང་གི་རྟེན་པ་གང་དུ་སྐྱེས་པའི་འབྱུང་བ་ལས་སྐྱེས་པ་ཡིན་ཏེ། དེ་ཁམས་ཀྱིས་མ་བསྡུས་པས་ས་གང་གི་འབྱུང་བ་ལས་སྐྱེ་ངེས་པ་མེད་པའི་ཕྱིར།
ངོ་བོའི་ཁྱད་པར་ནི། རྣམ་པར་རིག་བྱེད་མིན་པ་མ་ཟིན་པ་ཡིན་ཏེ། ཐོགས་མེད་ཡིན་པའི་ཕྱིར་དང་རྒྱུ་མཐུན་ལས་བྱུང་བ་ཡིན་ཏེ། དང་པོ་འཕགས་པ་མ་གཏོགས་སྐལ་མཉམ་གྱི་རྒྱུ་ལས་སྐྱེས་པའི་ཕྱིར། སེམས་ཅན་དུ་སྟོན་པ་ཡིན་ཏེ། རྒྱུད་ཀྱིས་བསྡུས་པའི་ཕྱིར། འོ་ན་སྔར་བཤད་པའི་རིག་མིན་གྱི་རྒྱུ་བྱས་པའི་འབྱུང་བ་དེ་ཟིན་མ་ཟིན་སོགས་གང་ཞེ་ན། འདོད་པའི་རིག་མིན་ནི་རྒྱུ་མཐུན་པ་དང་ཟིན་པའི་འབྱུང་བ་ལས་སྐྱེ་སྟེ། སྤོང་བདུན་ཀུན་སློང་ཐ་དད་པ་ལ་ལྟོས་ནས་བྱུང་བའི་ཕྱིར། ཏིང་ངེ་འཛིན་ལས་སྐྱེས་པའི་བསམ་གཏན་དང་ཟག་མེད་ཀྱི་སྡོམ་པ་ནི་མཉམ་བཞག་གི་ས་པ་ཡིན་པས་འབྱུང་བ་མ་ཟིན་པ་དང༌།
ཏིང་ངེ་འཛིན་གྱིས་རྒྱས་པས་རྒྱས་བྱུང་དང༌། སྐྱེད་བྱེད་ཀྱི་སེམས་ཐ་དད་མེད་པས་སྤོང་བ་བདུན་ཅར་འབྱུང་བ་བཞི་ཚན་ཐ་དད་པ་མིན་པ་ལས་སྐྱེའོ།། གསུམ་པ་ལས་གསུམ་སྤྱིའི་ཆོས་ཀྱི་ཁྱད་པར་ལ་གསུམ། དངོས་ཀྱི་དོན། ཆོས་གསུམ་གྱི་དབྱེ་བ། ཀུན་སློང་བྱེ་བྲག་ཏུ་བཤད་པའོ། ། དང་པོ་ནི། རྣམ་རིག་མིན་ལུང་བསྟན་མིན་མེད། ། གཞན་ནི་རྣམ་གསུམ་མི་དགེ་ནི།། འདོད་ནའོ་གཟུགས་ནའང་རྣམ་རིག་མིན། །
རྣམ་རིག་དཔྱོད་དང་བཅས་དག་ན།། ¿༧¿ འདོད་པ་ན་ཡང་བསྒྲིབས་པ་མེད། ། གང་ཕྱིར་ཀུན་སློང་མེད་་་་་་་་་༌།། ཅེས་པ་སྟེ། ལས་གསུམ་པོ་དེ་དགེ་མི་དགེ་ལུང་མ་བསྟན་ཅི་ཞེ་ན། རྣམ་པར་རིག་བྱེད་མིན་པ་ལ་ལུང་དུ་བསྟན་པ་མིན་པ་མེད་དེ། དགེ་དང་མི་དགེའི་རྗེས་འབྲེལ་གང༌།།  ཞེས་འབྱུང་བའི་ཕྱིར། གཞན་ལུས་ངག་གི་ལས་རིག་བྱེད་དང་སེམས་པའི་ལས་ལ་ནི་རྣམ་པ་གསུམ་ཀ་ཡོད་དེ། རིག་བྱེད་ལ་ཀུན་སློང་དང་སེམས་པ་ལ་མཚུངས་ལྡན་གྱི་སྒོ་ནས་དགེ་མི་དགེ་ལུང་མ་བསྟན་འབྱུང་བའི་ཕྱིར།
ཁམས་གང་དུ་ཡོད་ན། ། མི་དགེ་བའི་ལས་ནི་འདོད་པ་ན་ཡོད་པའོ། ཁམས་གོང་ན་མེད་དེ། མི་དགེ་རྩ་བ་ཆགས་སྡང་གཉིས་དང་ས་ཆེན་པོ་ངོ་ཚ་ཁྲེལ་མེད་གཉིས་བཅས་སྤངས་པའི་ཕྱིར། གཟུགས་ནའང་རྣམ་རིག་མིན་པ་ཡོད་དེ། བསམ་ཟག་གི་སྡོམ་པ་ཡོད་པའི་ཕྱིར། འང་སྒྲས་འདོད་པ་ན་ཡོད་ཅེས་པའོ། ། རྣམ་པར་རིག་བྱེད་ནི་དཔྱོད་པ་དང་བཅས་པ་འདོད་པ་དང་བསམ་གཏན་དང་པོ་དག་ན་ཡོད་ཀྱི་གོང་ས་ན་མེད་དེ། དེ་ཀུན་ནས་སློང་བའི་རྟོག་དཔྱོད་མེད་པའི་ཕྱིར། འདོད་པ་ན་ཡང་བསྒྲིབས་པའི་རིག་བྱེད་མེད་དེ།
གང་གི་ཕྱིར་ན། འདོད་པའི་བསྒྲིབས་པ་ནི་མཐོང་སྤང་ཡིན་ལ། དེས་རིག་བྱེད་ཀུན་ནས་སློང་བ་མེད་པའི་ཕྱིར། གཉིས་པ་ཆོས་གསུམ་གྱི་དབྱེ་བ་ལ་གསུམ། དགེ་བ། མི་དགེ་བ། ལུང་མ་བསྟན་གྱི་དབྱེ་བའོ། ། དང་པོ་ནི། ་་་་་་་་་་་་་་་་་་ ཐར་པ།། དམ་པའི་དོན་དུ་དགེ་རྩ་བ། །
ངོ་ཚ་ཁྲེལ་ཡོད་བདག་ཉིད་ཀྱི།། ¿༨¿ དེ་དག་དང་ལྡན་མཚུངས་ལྡན་གྱི། ། བྱ་བ་ལ་སོགས་ཀུན་སློང་བས།། ཞེས་པ་སྟེ། ཐར་པ་མྱ་ངན་ལས་འདས་པ་ནི་དམ་པའི་དོན་དུ་དགེ་བ་ཡིན་ཏེ། སྡུག་བསྔལ་དག་ཉེ་བར་ཞི་བས་མཆོག་ཏུ་བདེ་བའི་ཕྱིར། ནད་མེད་པ་བཞིན་དང༌། དགེ་བའི་རྩ་བ་གསུམ་དང་ངོ་ཚ་ཤེས་པ་དང་ཁྲེལ་ཡོད་པ་ནི། བདག་ཉིད་དེ་ངོ་བོ་ཉིད་ཀྱིས་དགེ་བ་ཡིན་ཏེ། མཚུངས་ལྡན་གཞན་ལ་མ་ལྟོས་པའི་ཕྱིར།
འཕྲོད་པའི་སྨན་བཞི་  དང༌། ངོ་བོ་ཉིད་ཀྱིས་དགེ་བ་དེ་དག་དང་མཚུངས་པར་ལྡན་པའི་སེམས་སེམས་བྱུང་ནི་མཚུངས་ལྡན་གྱིས་དགེ་བ་ཡིན་ཏེ། གྲོགས་དགེ་བ་དང་མཚུངས་པར་ལྡན་པའི་ཕྱིར། འཕྲོད་པའི་སྨན་དང་སྦྱར་བའི་བཏུང་བ་བཞིན་དང༌། དེ་དག་གིས་ཀུན་ནས་བསླངས་པའི་ལུས་ངག་གི་བྱ་བ་དང༌། ལ་སོགས་པས་མཚན་ཉིད་ཐོབ་པ་སྙོམས་འཇུག་གཉིས་རྣམས་ནི་ཀུན་སློང་གི་དགེ་བ་ཡིན་ཏེ། ཀུན་ནས་སློང་བྱེད་དགེ་བས་བྱས་པའི་ཕྱིར། འཕྲོད་པའི་སྨན་དང་སྦྱར་བའི་བཏུང་བ་ལས་བྱུང་བའི་འོ་མ་བཞིན་ནོ།། གཉིས་པ་མི་དགེ་བ་ནི། ཟློག་པ་མི་དགེ་་་་་་་་༌།།
ཞེས་པ་སྟེ། དགེ་བ་བཞི་པོ་དེ་དག་ལས་བཟློག་པ་མི་དགེ་བ་བཞི་སྟེ། འཁོར་བ་ནི་དོན་དམ་པར་མི་དགེ་བ་དང༌། མི་དགེ་བའི་རྩ་བ་གསུམ་པོ་དང་ངོ་ཚ་ཁྲེལ་མེད་རྣམས་ངོ་བོ་ཉིད་ཀྱིས་མི་དགེ་བ་དང༌། དེ་དག་དང་མཚུངས་ལྡན་གྱི་སེམས་སེམས་བྱུང་ནི་མཚུངས་ལྡན་གྱིས་མི་དགེ་བ་དང༌། དེ་དག་གིས་ཀུན་ནས་བསླངས་པའི་ལུས་ངག་གི་ལས་དང་མཚན་ཉིད་དང་ཐོབ་པ་རྣམས་ནི་ཀུན་སློང་བས་མི་དགེ་བའོ།། དེ་དག་ནི་རིམ་བཞིན་སྡུག་བསྔལ་གྱིས་བཅིངས་པ་དང་ནད་དང་མི་འཕྲོད་པའི་སྨན་བཅས་སྔར་ལྟར་སྦྱར་རོ།། གསུམ་པ་ལུང་མ་བསྟན་གྱི་དབྱེ་བ་ནི།་་་་་་་་་་་ དོན་དམ་པར། ། ལུང་མ་བསྟན་པ་བརྟན་པ་དག།
¿༩¿ ཞེས་པ་སྟེ། དོན་དམ་པར་ལུང་དུ་མ་བསྟན་པ་ནི་བརྟན་པ་སྟེ་འདུས་མ་བྱས་ལས་ནམ་མཁའ་དང་བརྟགས་མིན་གྱི་འགོག་པ་དག་གོ། ། ངོ་བོ་ཉིད་ནི། འདོད་པར་འཇིག་མཐར་དང་གོང་མའི་ཉོན་མོངས་ཅན་ཐམས་ཅད་དང༌། མཚུངས་ལྡན་ནི་བཟོ་སེམས་སོགས་དང་མཚུངས་པར་ལྡན་པ་དང༌། ཀུན་སློང་ནི་རྣམ་སྨིན་སྐྱེས་མ་གཏོགས་པའི་ལུས་ངག་གི་བྱ་བ་དང་མཚན་ཉིད་ཐོབ་པའོ།། གསུམ་པ་ཀུན་སློང་བྱེ་བྲག་ཏུ་བཤད་པ་ལ་གཉིས། དངོས་དང༌། ཕན་ཚུན་འཇུག་ཚུལ་བཤད་པའོ། ། དང་པོ་ནི།
ཀུན་སློང་རྣམ་གཉིས་རྒྱུ་དང་ནི། ། དེ་ཡི་དུས་ཀྱི་སློང་ཞེས་བྱ།། གཉིས་ལས་དང་པོ་རབ་འཇུག་བྱེད། ། གཉིས་པ་རྗེས་སུ་འཇུག་བྱེད་ཡིན།། ¿༡༠¿ མཐོང་བས་སྤང་བྱའི་རྣམ་ཤེས་ནི། ། རབ་ཏུ་འཇུག་བྱེད་ཡིན་ཡིད་ནི།། བསྒོམ་པས་སྤང་བྱ་གཉིས་ཀ་ཡིན། ། ལྔ་ནི་རྗེས་སུ་འཇུག་བྱེད་ཡིན།། ¿༡༡¿ ཅེས་པ་སྟེ། མཐོང་སྤང་གིས་ཀུན་ནས་སློང་མི་ནུས་ན།
མདོ་ལས། ལོག་པར་ལྟ་བ་དེ་ལས་ལོག་པར་རྟོག་པ་དང༌། ལོག་པའི་ངག་དང༌། ལོག་པའི་ལས་ཀྱི་མཐའ་འབྱུང་བར་བཤད་པ་དང་འགལ་ཅེ་ན། མི་འགལ་ཏེ། སྤྱིར་ཀུན་སློང་ལ་རྣམ་པ་གཉིས་ཏེ། རྒྱུའི་ཀུན་སློང་དང་ནི་དེ་ཡི་དུས་ཀྱི་ཀུན་སློང་ཞེས་བྱ་བ་གཉིས་ཡོད་པ་ལས། དང་པོ་ནི། བྱ་བ་དེ་ལ་མ་ཞུགས་པར་འདི་དང་འདི་བྱའོ་ཞེས་འཕེན་པར་བྱེད་པས་ན་རབ་ཏུ་འཇུག་བྱེད་དང༌། གཉིས་པ་ནི།
དེའི་རྗེས་སུ་བྱ་བ་དེ་དུས་སུ་ཀུན་ནས་སློང་བྱེད་དངོས་ཡིན་པས་རྗེས་སུ་འཇུག་བྱེད་ཡིན་ནོ། ། འདི་གཉིས་ལ་མུ་བཞི་སྟེ་མཐོང་བས་སྤང་བྱའི་རྣམ་ཤེས་ནི་རབ་ཏུ་འཇུག་བྱེད་ཡིན་གྱི། དུས་ཀྱི་ཀུན་སློང་གི་གཞིར་གྱུར་པའི་ཕྱིར། དེས་ན་མདོ་ལས་རྒྱུའི་ཀུན་སློང་ལ་དགོངས་པ་དང༌། འདིར་དུས་ཀྱི་ཀུན་སློང་ལ་བསམ་པས་སྐྱོན་མེད་དོ། ། ཡིད་ནི་སྒོམ་པས་སྤང་བྱ་ཀུན་སློང་གཉིས་ཀ་ཡིན་ཏེ། རྟོག་བཅས་ཁ་ཕྱི་ནང་གཉིས་ཀར་བལྟས་ནས་འཇུག་པའི་ཕྱིར། དབང་ཤེས་ལྔ་ནི་རྗེས་སུ་འཇུག་བྱེད་ཡིན་ཏེ། རྟོག་མེད་ཁ་ཕྱིར་བལྟས་ཀྱི་ཤེས་པ་ཡིན་པའི་ཕྱིར། གཉིས་པ་ཕན་ཚུན་འཇུག་ཚུལ་བཤད་པ་ནི།
རབ་ཏུ་འཇུག་བྱེད་དགེ་སོགས་ལས། ། རྗེས་འཇུག་བྱེད་ཀྱང་རྣམ་གསུམ་འགྱུར།། ཐུབ་པའི་འདྲ་བའམ་དེ་དགེ་བ། ། རྣམ་སྨིན་ལས་སྐྱེས་གཉིས་ཀ་མིན།། ¿༡༢¿ ཅེས་པ་སྟེ། ཀུན་སློང་དེ་གཉིས་དགེ་བའི་རྗེས་སུ་དགེ་བ་འཇུག་པ་ཞིག་གམ་ཅེ་ན། རབ་ཏུ་འཇུག་བྱེད་དགེ་བ་དང་སོགས་ཀྱིས་མི་དགེ་བ་དང་ལུང་མ་བསྟན་གང་རུང་ལས་རྗེས་སུ་འཇུག་བྱེད་ཀྱང་དགེ་མི་དགེ་ལུང་མ་བསྟན་རྣམ་པ་གསུམ་ཅི་རིགས་པ་འབྱུང་བས་དགུ་ཕྲུགས་སུ་འགྱུར་རོ། ། འོན་ཀྱང་ཐུབ་པའི་རབ་ཏུ་འཇུག་བྱེད་དགེ་བ་དང་ལུང་མ་བསྟན་ལས་རྗེས་སུ་འཇུག་བྱེད་ཀྱང་དེ་དང་འདྲ་བའམ། ཡང་ན་རྗེས་སུ་འཇུག་བྱེད་དེ་དགེ་བ་འབའ་ཞིག་ཡིན་གྱི། སངས་རྒྱས་རྣམས་ཀྱི་སྟོབས་དམན་པ་མ་ཡིན་པའི་ཕྱིར།
སྡེ་པ་གཞན་དག་ཏུ་མཉམ་པར་བཞག་པས་དགེ་བ་རྒྱུད་གཅིག་པར་འདོད་དོ། ། རྣམ་སྨིན་ལས་སྐྱེས་པའི་སེམས་ནི་རབ་འཇུག་རྗེས་འཇུག་གཉིས་ཀ་མིན་ཏེ། མངོན་པར་འདུ་བྱེད་པ་ལ་མ་ལྟོས་པར་རང་གི་ངང་གིས་འབྱུང་བའི་ཕྱིར། བཞི་པ་རིག་མིན་གྱི་དབྱེ་བ་བཤད་པ་ལ་གཉིས། མདོར་བསྟན་པ། རྒྱས་པར་བཤད་པའོ། ། དང་པོ་ནི། རྣམ་རིག་མིན་རྣམ་གསུམ་ཤེས་བྱ། ། སྡོམ་དང་སྡོམ་པ་མིན་དང་གཞན།། ཅེས་པ་སྟེ།
རྣམ་པ་རིག་བྱེད་མིན་པ་ནི་རྣམ་པ་གསུམ་དུ་ཤེས་པར་བྱ་སྟེ། སྡོམ་པ་དང༌། སྡོམ་པ་མིན་པ་དང༌། དེ་གཉིས་ལས་གཞན་བར་མའི་སྡོམ་པ་གསུམ་དུ་ཡོད་པའི་ཕྱིར། གཉིས་པ་རྒྱས་པར་བཤད་པ་ལ་གཉིས། སྡོམ་པ་ཁྱད་པར་དུ་བཤད་པ་དང༌། ཐམས་ཅད་ཐུན་མོང་དུ་བཤད་པའོ། ། དང་པོ་ལ་གཉིས། བསྟན་པ། བཤད་པའོ། །
 དང་པོ་ནི། སྡོམ་པ་སོ་སོར་ཐར་ཞེས་བྱ། ། དེ་བཞིན་ཟག་མེད་བསམ་གཏན་སྐྱེས།། ¿༡༣¿ ཞེས་པ་སྟེ། སྡོམ་པ་གསུམ་སྟེ། སོ་སོར་ཐར་པའི་སྡོམ་པ་ཞེས་བྱ་བ་དང༌། དེ་བཞིན་དུ་ཟག་མེད་ཀྱི་སྡོམ་པ་དང༌། བསམ་གཏན་ལས་སྐྱེས་པའི་སྡོམ་པའོ། ། དེ་དག་གི་མཚན་ཉིད་ནི། ངེས་པར་འབྱུང་བའི་ཚུལ་ཁྲིམས་གང་ཞིག །
འདོད་པ་དང་གཟུགས་དང་ཟག་མེད་ཀྱི་སས་བསྡུས་པའོ།། གཉིས་པ་བཤད་པ་ལ་གསུམ། སོ་ཐར་དང༌། བསམ་ཟག་དང༌། ཞར་ལས་བྱུང་བའི་དོན་ཏོ། ། དང་པོ་ལ་ལྔ། དབྱེ་བ། ངོ་བོ། མིང་གི་རྣམ་གྲངས། སྒྲ་དོན།
ལྡན་པའི་གང་ཟག་གོ། ། དང་པོ་ནི། སོ་སོར་ཐར་ཞེས་བྱ་རྣམ་བརྒྱད། ། རྫས་སུ་རྣམ་པ་བཞི་ཡིན་ནོ།། མཚན་ལས་མིང་ནི་འཕོ་བའི་ཕྱིར། ། ཐ་དད་དེ་དག་འགལ་བ་མེད།། ¿༡༤¿ ཅེས་པ་སྟེ། སོ་སོར་ཐར་པའི་སྡོམ་པ་ཞེས་བྱ་བ་ནི། དགེ་སློང་ཕ་མ། དགེ་སློབ་མ།
དགེ་ཚུལ་ཕ་མ། དགེ་བསྙེན་ཕ་མ། བསྙེན་གནས་ཀྱི་སྡོམ་པ་དང་མིང་གི་སྒོ་ནས་རྣམ་པ་བརྒྱད་དོ། ། རྫས་སུ་བསྡུ་ན་དགེ་སློང༌། དགེ་ཚུལ། དགེ་བསྙེན། བསྙེན་གནས་ཏེ་རྣམ་པ་བཞི་ཡིན་ནོ། ། མཚན་གྱུར་པ་ལས་མིང་ནི་འཕོ་བ་ཙམ་ལས་སྡོམ་པའི་ངོ་བོ་གཏོང་ཐོབ་མེད་པའི་ཕྱིར་དང༌། སྡོམ་པ་གསུམ་པོ་དེ་གང་ཟག་གཅིག་གིས་རིམ་གྱིས་ནོད་པའི་ཚེ། སྲོག་གཅོད་སྤངས་པ་ལྟ་བུའི་སྡོམ་པ་རྫས་ཐ་དད་པར་གསུམ་དུ་སྐྱེ་སྟེ།
གོང་མའི་སྡོམ་པ་ཕུལ་ནས་འོག་མའི་སྡོམ་པ་ལ་གནས་སུ་རུང་བའི་ཕྱིར། རྒྱུད་གཅིག་ལ་རྫས་ཐ་དད་པ་དེ་དག་ལྷན་ཅིག་ཏུ་གནས་པ་ལ་འགལ་བའང་མེད་དེ། ཕྱི་མ་བླངས་པ་དེ་སྔ་མ་གཏོང་བའི་རྒྱུ་མ་ཡིན་པའི་ཕྱིར། གཉིས་པ་ངོ་བོ་ནི། སྤང་བྱ་ལྔ་བརྒྱད་བཅུ་དང་ནི། ། ཐམས་ཅད་སྤོང་བར་མནོས་པ་ལས།། དགེ་བསྙེན་དང་ནི་བསྙེན་གནས་དང༌། ། དགེ་ཚུལ་ཆེད་དང་དགེ་སློང་ཉིད།། ¿༡༥¿ ཅེས་པ་སྟེ། སྡོམ་པའི་ངོ་བོ་སྤང་བྱ་རྩ་བ་བཞི་ཆང་སྟེ་ལྔ་དང༌།
དེའི་སྟེང་དུ་གར་སོགས་ཕྲེང་སོགས་ལ་གཅིག ། མལ་ཆེ་མཐོ་ལ་གཅིག ། ཕྱི་དྲོའི་ཁ་ཟས་ཏེ་བརྒྱད་དང་དེ་དག་ལས་གར་སོགས་ཕྲེང་སོགས་ལ་རེ་རེ་བྱས་པས་དགུ། གསེར་དངུལ་ཡིན་པ་སྟེ་བཅུ་དང་ནི་ལུས་ངག་གི་སྤང་བྱ་ཐམས་ཅད་སྤོང་བའི་བསླབ་པ་མནོས་པ་ལས་རིམ་པ་བཞིན་དུ་དགེ་བསྙེན་དང་ནི་བསྙེན་གནས་དང་དགེ་ཚུལ་གྱི་ཆེད་དུ་དང་དགེ་སློང་ཉིད་དུ་  འགྱུར་རོ།། གསུམ་པ་མིང་གི་རྣམ་གྲངས་ནི། ཚུལ་ཁྲིམས་དང་ནི་ལེགས་སྤྱད་དང༌། ། ལས་དང་སྡོམ་པ་ཞེས་བྱའོ།། ཞེས་པ་སྟེ། སོ་ཐར་གྱི་སྡོམ་པ་དེ་ལ། འཆལ་ཚུལ་ཏེ་ཉོན་མོངས་པས་གདུང་བ་མེད་པར་བསིལ་བ་ཐོབ་པས་ན་ཚུལ་ཁྲིམས་དང་ནི་དམ་པས་བསྔགས་པས་ན་ལེགས་སྤྱད་དང༌།
བྱ་བའི་རང་བཞིན་ཡིན་པས་ལས་དང༌། ལུས་ངག་གི་ཉེས་སྤྱོད་སྡོམ་པས་ན་སྡོམ་པ་ཞེས་བྱའོ།། བཞི་པ་སྒྲ་དོན་ནི། དང་པོའི་རྣམ་རིག་རྣམ་རིག་མིན། ། སོ་སོར་ཐར་དང་བྱ་བའི་ལམ།། ¿༡༦¿ ཅེས་པ་སྟེ། སྡོམ་པ་ནོད་པའི་སྐད་ཅིག་དང་པོའི་རྣམ་པར་རིག་བྱེད་དང་རྣམ་པར་རིག་བྱེད་མིན་པ་ནི་སོ་སོར་ཐར་པ་དང་བྱ་བའི་ལམ་ཞེས་ཀྱང་བྱ་སྟེ། སྡིག་པ་ལས་སོ་སོར་ཐར་པ་དང༌། བྱའི་ལས་ཀྱང་ཡིན་ལ་ལས་དེའི་ལམ་དངོས་ཀྱང་ཡིན་པའི་ཕྱིར། འོན་ཀྱང་སོར་སྡོམ་ཡིན་ན་སོ་ཐར་ཡིན་པས་མ་ཁྱབ་བོ། །
སྐད་ཅིག་གཉིས་པ་  བཞིན་ནོ།། ལྔ་པ་ལྡན་པའི་གང་ཟག་ནི། སོ་སོར་ཐར་དང་ལྡན་པ་བརྒྱད།། ཅེས་པ་སྟེ། སོ་སོར་ཐར་པའི་སྡོམ་པ་དང་ལྡན་པའི་གང་ཟག་ནི། དགེ་སློང་ཕ་མ་ནས་བསྙེན་གནས་བར་བརྒྱད་དོ།། གཉིས་པ་བསམ་ཟག་ནི། བསམ་གཏན་སྐྱེས་དང་དེ་ལྡན་པ།། ཟག་མེད་འཕགས་པའི་སེམས་ཅན་དང༌། ། ཐ་མ་གཉིས་ནི་སེམས་རྗེས་འབྲང༌།།
¿༡༧¿ བར་ཆད་མེད་ལམ་སྐྱེས་དེ་གཉིས། ། མི་ལྕོགས་མེད་ལ་སྤོང་ཞེས་བྱ།། ཞེས་པ་སྟེ། བསམ་གཏན་ལས་སྐྱེས་པའི་ཏིང་ངེ་འཛིན་དང་ལྡན་པ་ནི་བསམ་གཏན་གྱི་སྡོམ་པ་དེ་དང་ལྡན་པ་ཡིན་ལ། ཟག་མེད་ཀྱི་སྡོམ་པ་འཕགས་པའི་སེམས་ཅན་སློབ་པ་དང་མི་སློབ་པའི་གང་ཟག་དང་ལྡན་པའོ། ། ཐ་མ་བསམ་ཟག་གི་སྡོམ་པ་གཉིས་ནི་སེམས་ཀྱི་རྗེས་འབྲང་ཡིན་ཏེ། སེམས་ཡོད་མེད་ཀྱི་རྗེས་སུ་འགྲོ་ལྡོག་བྱེད་པའི་ཕྱིར། སོ་ཐར་ནི། གཡེང་དང་སེམས་མེད་པ་ཡི་ཡང༌། ། ཞེས་བསྟན་པའི་ཕྱིར་མ་ཡིན་ནོ། །
ཐ་མ་གཉིས་ལ་སྤོང་བའི་སྡོམ་པ་ཞེས་ཀྱང་བརྗོད་དེ་བར་ཆད་མེད་ལམ་སྐྱེས་པ་དང་མཉམ་དུ་ཐོབ་པའི་བསམ་ཟག་གི་སྡོམ་པ་དེ་གཉིས་ཉེར་བསྡོགས་མི་ལྕོགས་མེད་ལ་བརྟེན་པ་ལ་སྤོང་བའི་སྡོམ་པ་ཞེས་བྱ་སྟེ། འཆལ་ཚུལ་དང་དེ་ཀུན་ནས་སློང་བྱེད་ཀྱི་འདོད་ཉོན་དགུ་སྤོང་བའི་ཕྱིར། གསུམ་པ་ཞར་ལས་བྱུང་བའི་དོན་ནི། ཤེས་བཞིན་དང་ནི་དྲན་དག་གཉིས། ། ཡིད་དང་དབང་པོའི་སྡོམ་པ་ཡིན།། ¿༡༨¿ ཅེས་པ་སྟེ། མདོ་ལས། ལུས་ཀྱི་སྡོམ་པ་ལེགས་པ་ནས་ཡིད་ཀྱི་སྡོམ་པའི་བར་དང༌། གང་ཡང་མིག་གི་དབང་པོ་སྡོམ་པས་བསྡམས་ཏེ་གནས་སོ་ཞེས་གསུངས་ན། ཡིད་དང་དབང་པོའི་སྡོམ་པ་གང་ཞེ་ན།
བྱ་བ་དང་བྱ་བ་མ་ཡིན་པ་ཤེས་པའི་ཤེས་བཞིན་དང་ནི་མི་བརྗེད་པའི་དྲན་པ་དག་གཉིས་ཀ་ཡིད་ཤེས་ཀྱི་འཁོར་དུ་བྱུང་བ་ཡིད་ཀྱི་སྡོམ་པ་དང༌། དབང་ཤེས་ཀྱི་འཁོར་དུ་བྱུང་བ་དབང་པོའི་སྡོམ་པ་ཡིན་ནོ།། གཉིས་པ་ཐམས་ཅད་ཐུན་མོང་དུ་བཤད་པ་ལ་བཞི། དུས་ཇི་སྲིད་དུ་ལྡན་པ། ཚུལ་ཇི་ལྟར་ཐོབ་པ། རྒྱུ་གང་གིས་གཏོང་བ། རྟེན་གང་དང་ལྡན་པའོ། ། དང་པོ་ལ་བཞི། རིག་མིན་གྱི་ལྡན་ཚུལ། རིག་བྱེད་ཀྱི་ལྡན་ཚུལ།
སྡོམ་མིན་གྱི་མིང་གི་རྣམ་གྲངས། དེ་དག་གི་མུ་བཞི་དཔྱད་པའོ། ། དང་པོ་ལ་གཉིས། དངོས་དང༌། འཕྲོས་དོན་ནོ། །  དང་པོ་ནི། སོ་སོར་ཐར་གནས་ཇི་སྲིད་དུ། ། མ་བཏང་བར་དག་ད་ལྟར་གྱི།། རྣམ་རིག་མིན་ལྡན་སྐད་ཅིག་མ། ། དང་པོ་ཕྱིན་ཆད་འདས་པ་དང༌།།
¿༡༩¿ སྡོམ་མིན་གནས་པའང་དེ་དང་འདྲ། ། བསམ་གཏན་སྡོམ་དང་ལྡན་པ་ནི།། རྟག་ཏུ་འདས་དང་མ་འོངས་དང༌། ། འཕགས་ནི་དང་པོ་འདས་དང་མིན།། ¿༢༠¿ མཉམ་གཞག་འཕགས་ལམ་གནས་དེ་གཉིས། ། ད་ལྟར་དང་ལྡན་བར་གནས་ལ།། ཡོད་ན་དང་པོ་བར་གྱི་དང༌། ། ཕྱིན་ཆད་དུས་ནི་གཉིས་དང་ངོ༌།། ¿༢༡¿ ཞེས་པ་སྟེ། སོ་སོར་ཐར་པའི་སྡོམ་པ་ལ་གནས་པ་ཇི་སྲིད་དུ་སྐད་ཅིག་དང་པོ་ནས་མ་གཏོང་གི་བར་དག་ད་ལྟར་གྱི་རྣམ་པར་རིག་བྱེད་མིན་པ་དང་ལྡན་ཏེ།
སྐད་ཅིག་མ་དང་པོ་ཕྱིན་ཆད་འདས་པའི་རིག་མིན་དང་ཡང་ལྡན་པ་ཡིན་ནོ། ། སྡོམ་མིན་ལ་གནས་པའང་ལྡན་ཚུལ་སོ་ཐར་གྱི་སྡོམ་པ་དེ་དང་འདྲའོ།། བསམ་གཏན་གྱི་སྡོམ་པ་དང་ལྡན་པ་ནི། དུས་རྟག་ཏུ་འདས་པ་དང་མ་འོངས་པའི་སྡོམ་པ་གཉིས་དང་ལྡན་ལ། འཕགས་པ་ནི་ཟག་མེད་དེ་སྐད་ཅིག་དང་པོ་ལ་འདས་པའི་སྡོམ་པ་དང་ལྡན་པ་མིན་ཏེ། སྔར་སྡུག་བསྔལ་ཆོས་བཟོད་སྐྱེས་མ་མྱོང་བའི་ཕྱིར། འཇིག་རྟེན་པའི་ལམ་ལ་མཉམ་པར་བཞག་པ་དང༌། འཕགས་ལམ་ལ་མཉམ་པར་བཞག་སྟེ་གནས་པ་ན་དེ་གཉིས་ལ་གོ་རིམ་བཞིན་བསམ་གཏན་དང་ཟག་མེད་ཀྱི་སྡོམ་པ་ད་ལྟར་བའི་རིག་མིན་དང་ལྡན་ནོ། ། སྡོམ་སྡོམ་མིན་གྱི་བར་མར་གནས་པ་ལ་རིག་བྱེད་མིན་པ་གལ་ཏེ་ཡོད་ན་སྐད་ཅིག་དང་པོ་ལ་འདས་མ་འོངས་གཉིས་ཀྱི་བར་ད་ལྟར་གྱི་རིག་མིན་དང༌། དེ་ཕྱིན་ཆད་དུས་ནི་འདས་པ་དང་ད་ལྟར་གཉིས་དང་པོ་སྟེ་ལྡན་ནོ།།
གཉིས་པ་འཕྲོས་དོན་ནི། སྡོམ་མིན་གནས་པ་དགེ་བ་དང༌། ། སྡོམ་ལ་གནས་པ་མི་དགེ་བའི།། རྣམ་རིག་མི་ལྡན་ཇི་སྲིད་དུ། ། རབ་དང་ཉོན་མོངས་ཤུགས་ལྡན་པར།། ¿༢༢¿ ཅེས་པ་སྟེ། སྡོམ་གནས་ལ་མི་དགེ་བ་དང༌། སྡོམ་མིན་གནས་ལ་དགེ་བའི་རིག་མིན་དང་ལྡན་པ་ཡོད་དམ་ཅེ་ན། ཡོད་དེ། སྡོམ་མིན་ལ་གནས་པས་ཕྱག་འཚལ་བ་སོགས་ཀྱི་ཚེ་དགེ་བའི་རིག་མིན་དང༌།
སྡོམ་པ་ལ་གནས་པས་སྲོག་གཅོད་པ་ལྟ་བུའི་ཚེ་མི་དགེ་བའི་རྣམ་པར་རིག་བྱེད་མིན་པ་ལྡན་ཏེ། དུས་ཇི་སྲིད་དུ་ལྡན་ན། སྔ་མ་རབ་ཏུ་དང་བ་དང༌། ཕྱི་མ་ཉོན་མོངས་པའི་ཤུགས་དང་ལྡན་པའི་བར་རྗེས་སུ་འབྲང་ངོ༌།། གཉིས་པ་རིག་བྱེད་ཀྱི་ལྡན་ཚུལ་ནི། རྣམ་རིག་བྱེད་ནི་ཐམས་ཅད་ལ། ། བྱེད་པ་དག་ལ་ད་ལྟར་ལྡན།། མ་བཏང་བར་དུ་སྐད་ཅིག་མ། ། ཕྱིན་ཆད་འདས་ལྡན་མ་འོངས་མེད།། ¿༢༣¿ བསྒྲིབས་པ་དང་ནི་མ་བསྒྲིབས་པ། །
འདས་པ་དག་དང་ལྡན་པའང་མེད།། ཅེས་པ་སྟེ། རྣམ་པར་རིག་བྱེད་ནི་སྡོམ་སྡོམ་མིན་བར་མར་གནས་པ་ཐམས་ཅད་ལ། ལུས་ངག་གི་དངོས་སུ་བྱེད་པ་དག་སྐད་ཅིག་དང་པོ་ལ་ད་ལྟ་བ་དང་ལྡན་ལ། བྱ་བ་དེ་མ་གཏོང་གི་བར་དུ་སྐད་ཅིག་མ་དང་པོ་ཕྱིན་ཆད་འདས་པའི་རིག་བྱེད་དང་ཡང་ལྡན་  ནོ། ། མ་འོངས་པའི་རིག་བྱེད་དང་ལྡན་པ་མེད་དེ། སེམས་ཀྱི་རྗེས་འབྲང་མ་ཡིན་པའི་ཕྱིར། བསྒྲིབས་པ་དང་ནི་མ་བསྒྲིབས་པའི་རིག་བྱེད་ནི་འདས་པ་དག་དང་ལྡན་པའང་མེད་དེ། སྟོབས་ཆུང་བས་ཐོབ་པ་འདྲེན་མ་ནུས་པའི་ཕྱིར། འང་གི་སྒྲས་མ་འོངས་པ་མེད་པར་མ་ཟད་ཅེས་པའོ།།
གསུམ་པ་སྡོམ་མིན་གྱི་མིང་གི་རྣམ་གྲངས་ནི། སྡོམ་པ་མིན་དང་ཉེས་སྤྱད་དང༌། ། འཆལ་བའི་ཚུལ་ཁྲིམས་ལས་དེའི་ལམ།། ¿༢༤¿ ཅེས་པ་སྟེ། ལུས་ངག་གི་ཉེས་སྐྱོན་སྡོམ་པ་མ་ཡིན་པས་ན་སྡོམ་མིན་དང་དམ་པས་སྨད་པ་དང་འབྲས་བུ་ཡིད་མི་འོང་འབྱིན་པས་ཉེས་སྤྱད་དང༌། ཚུལ་ཁྲིམས་ཀྱི་མི་མཐུན་ཕྱོགས་ཡིན་པས་འཆལ་པའི་ཚུལ་ཁྲིམས་དང༌། ལུས་ངག་གི་བྱ་བ་ཡིན་པས་ལས་  དང༌། བྱ་བ་དེའི་ལམ་ཡིན་པས་ན་དེ་སྐད་བརྗོད་དོ།། བཞི་པ་དེ་དག་གི་མུ་བཞི་དཔྱད་པ་ནི། བར་མ་དོར་གནས་སེམས་ཞེན་པས། །
བྱེད་ན་རྣམ་རིག་ཉིད་དང་ལྡན།། རྣམ་རིག་བཏང་དང་མ་སྐྱེས་པའི། ། འཕགས་པའི་གང་ཟག་རྣམ་རིག་མིན།། ¿༢༥¿ ཅེས་པ་སྟེ། མུ་དང་པོ་བར་མ་དོར་གནས་པ་རིག་མིན་དང་མི་ལྡན་པ་ཞིག་གིས་སེམས་ཞེན་པས་ལུས་ངག་གི་དགེ་མི་དགེ་བྱེད་ན་རྣམ་པར་རིག་བྱེད་ཉིད་དང་ལྡན་ནོ།།  གཉིས་པ་ཚེ་སྔ་མའི་རྣམ་པར་རིག་བྱེད་གཏོང་ཟིན་པ་དང༌། ཕྱི་མའི་རྣམ་རིག་མ་སྐྱེས་པའི་འཕགས་པའི་གང་ཟག་ནི་རྣམ་པར་རིག་བྱེད་མིན་པ་དང་ལྡན་ནོ། ། གསུམ་པ་དང་བཞི་པ་རྟོགས་སླའོ།། གཉིས་པ་ཚུལ་ཇི་ལྟར་ཐོབ་པ་ལ་གསུམ། སྡོམ་པ་དང༌།
སྡོམ་མིན་དང༌། བར་མའི་ཐོབ་ཚུལ་ལོ། ། དང་པོ་ལ་གཉིས། དངོས་དང༌། གང་ལས་ཐོབ་པའོ། ། དང་པོ་ལ་གཉིས། སྡོམ་པའི་ཐོབ་ཚུལ་སྤྱིར་བསྟན་པ། སོ་ཐར་གྱི་ཁྱད་པར་རྣམས་བྱེ་བྲག་ཏུ་བཤད་པའོ། ། དང་པོ་ནི། བསམ་གཏན་ལས་སྐྱེས་བསམ་གཏན་གྱི། །
ས་ཉིད་ཀྱིས་འཐོབ་ཟག་མེད་ནི།། འཕགས་དེས་སོ་སོར་ཐར་ཞེས་པ། ། གཞན་གྱི་རྣམ་རིག་བྱེད་སོགས་ཀྱིས།། ¿༢༦¿ ཞེས་པ་སྟེ། བསམ་གཏན་ལས་སྐྱེས་པའི་སྡོམ་པ་ནི། བསམ་གཏན་གྱི་ཉེར་བསྡོགས་དང་དངོས་གཞིའི་ས་ཉིད་ཀྱིས་འཐོབ། ཟག་མེད་ཀྱི་སྡོམ་པ་ནི། ཟག་མེད་ས་དྲུག་གང་རུང་ལ་བརྟེན་པའི་འཕགས་པའི་ལམ་དེས་འཐོབ། སོ་སོར་ཐར་པའི་སྡོམ་པ་ཞེས་པ་ནི། མཁན་སློབ་དགེ་འདུན་སོགས་གཞན་གྱི་རྣམ་པར་རིག་བྱེད་ལས་འཐོབ་སྟེ།
དེའི་རྒྱུད་ལ་སྡོམ་པ་སྐྱེ་བ་རང་གཞན་གཉིས་ཀས་རིག་པའི་ཕྱིར། སོགས་ཀྱི་སྨྲ་བྱེ་སྨྲས་རྣམ་པ་བཅུས་བསྙེན་པར་རྫོགས་སོ་ཞེས་བསྡུ་བའི་ཕྱིར་སྨོས་སོ། ། རྣམ་པ་བཅུ་ནི། རང་བྱུང་ངེས་པར་འཇུག་ཚུར་ཤོག ། སྟོན་པར་ཁས་བླངས་དྲི་བས་མཉེས།། ལྕི་ཆོས་འཕྲིན་དང་ལྔ་བཅུའི་ཚོགས། ། སྐྱབས་འགྲོ་ལན་གསུམ་བསྐྱར་བའོ།། དེ་དག་གང་ནས་ཀྱང་དང་པོ་གཉིས་རིག་བྱེད་ལ་མི་ལྟོས་པས་དེ་བསྡུ་བའི་དོན་དུ་འདོད། གཉིས་པ་སོ་ཐར་གྱི་ཁྱད་པར་རྣམས་བྱེ་བྲག་ཏུ་བཤད་པ་ལ་གསུམ། སྡོམ་སྡོམ་མིན་གྱི་དུས་དང༌།
བསྙེན་གནས་དང༌། དགེ་བསྙེན་གྱི་ཁྱད་པར་བཤད་པའོ། །  དང་པོ་ནི། ཇི་སྲིད་འཚོ་དང་ཉིན་ཞག་ཏུ། ། སྡོམ་པ་ཡང་དག་བླང་བར་བྱ།། ཉིན་ཞག་པ་ཡི་སྡོམ་མིན་མེད། ། དེ་དེ་ལྟར་ནོད་མེད་ཅེས་གྲག། ¿༢༧¿ ཅེས་པ་སྟེ། ཇི་སྲིད་འཚོ་བའི་བར་དུ་སོ་ཐར་རིས་བདུན་གྱི་སྡོམ་པ་དང༌། ཉིན་ཞག་གཅིག་ཏུ་བསྙེན་གནས་ཀྱི་སྡོམ་པ་ཡང་དག་པར་བླང་བར་བྱའོ། །
འོན་ཀྱང་བསྙེན་གནས་བཞིན་དུ་ཉིན་ཞག་པ་ཡི་སྡོམ་མིན་མེད་དེ། དེ་ལ་བསྙེན་གནས་པ་དེ་ལྟར་དུ་ནོད་པ་མེད་པའི་ཕྱིར། ཅེས་དང༌། གྲག་ཅེས་པ་མ་རངས་པ་སྟེ། མདོ་སྡེ་པས། སྡིག་སེམས་བག་ཆགས་བཅས་ལ་སྡོམ་མིན་དུ་བཏགས་ཀྱི་རིག་མིན་གྱི་རྫས་གྲུབ་མེད་དོ་ཟེར། གཉིས་པ་བསྙེན་གནས་ལ་གསུམ། རྣམ་བཞག་སྤྱིར་བསྟན་པ། ཡན་ལག་གི་ངེས་པ། རྟེན་གྱི་ངེས་པའོ། །
དང་པོ་ནི། དམའ་བར་འདུག་སྨྲས་བཟླས་པ་ཡིས། ། མི་བརྒྱན་ནམ་ནི་ནངས་བར་དུ།། བསྙེན་གནས་ཡན་ལག་ཚང་བར་ནི། ། ནང་པར་གཞན་ལས་ནོད་པར་བྱ།། ¿༢༨¿ ཞེས་པ་སྟེ། ལེན་པ་པོ་སྟན་ཆེས་དམའ་བར་ཙོག་པུའམ་པུས་མོ་བཙུགས་ཏེ་འདུག་ནས་ཐལ་མོ་སྦྱར་ལ། འབོགས་པ་པོས་སྨྲས་པའི་རྗེས་སུ་བཟླས་པའི་སྒོ་ནས་རྒྱན་གསར་པས་མི་བརྒྱན་པ་དང༌། དུས་སང་ནམ་ནི་ནངས་པ་སྟེ་ཉི་མ་མ་ཤར་གྱི་བར་དུ་བསྙེན་གནས་ཡན་ལག་བརྒྱད་ཚང་བར་ནི་ནང་པར་ཚ་བ་མ་ཟོས་པར་ཡུལ་གཞན་ལས་ནོད་པར་བྱའོ།། གཉིས་པ་ཡན་ལག་གི་ངེས་པ་ནི།
ཚུལ་ཁྲིམས་ཡན་ལག་བག་ཡོད་པའི། ། ཡན་ལག་བརྟུལ་ཞུགས་ཡན་ལག་སྟེ།། བཞི་གཅིག་དེ་བཞིན་གསུམ་རིམ་བཞིན། ། དེ་ཡིས་དྲན་ཉམས་དྲེགས་པར་འགྱུར།། ¿༢༩¿ ཅེས་པ་སྟེ། ཡན་ལག་བརྒྱད་ནི། ཚུལ་ཁྲིམས་ཀྱི་ཡན་ལག་དང༌། བག་ཡོད་པའི་ཡན་ལག་དང༌། བརྟུལ་ཞུགས་ཀྱི་ཡན་ལག་སྟེ། དང་པོ་ནི།
རྩ་བ་བཞི་སྟེ། དེས་རང་བཞིན་གྱི་ཁ་ན་མ་ཐོ་བ་སྡོམ་པའི་ཕྱིར། གཉིས་པ་ནི་ཆང་གཅིག་སྟེ། བག་མེད་པ་བཟློག་པའི་ཕྱིར། དེ་བཞིན་དུ་གསུམ་པ་ནི་ཕྱི་མ་གསུམ་སྟེ། ཡིད་འབྱུང་བ་དང་རྗེས་སུ་མཐུན་པའི་ཕྱིར་རིམ་པ་བཞིན་དུ་བསྟན་ཏོ།། ཆང་དེ་ཡིས་བྱ་བ་དང་བྱ་བ་མ་ཡིན་པའི་དྲན་པ་ཉམས་པ་དང༌། ཕྱི་མ་གསུམ་གྱིས་དྲེགས་པར་འགྱུར་རོ། ། དེ་ལས་ཕྱི་དྲོའི་ཁ་ཟས་སྤངས་པས་རང་ཉིད་ལ་བསྙེན་གནས་པར་འདུ་ཤེས་པ་དང༌། གཞན་ལ་སྐྱོ་བའི་འདུ་ཤེས་འཇུག་པར་བཤད།
ཚུལ་ཁྲིམས་ཀྱི་ཡན་ལག་རྫོགས་ཀྱང་འདི་རྣམས་མ་རྫོགས་ན་ཚུལ་འཆལ་དང་ཉེ་བའི་ཕྱིར།

གསུམ་པ་རྟེན་གྱི་ངེས་པ་ནི། གཞན་ལའང་བསྙེན་གནས་ཡོད་མོད་ཀྱི། ། སྐྱབས་སུ་མ་སོང་བ་ལ་མེད།། ཅེས་པ་སྟེ། བསྙེན་གནས་དེ་དགེ་བསྙེན་ལས་གཞན་ལ་ཡོད་དམ་ཅེ་ན། དེ་ལས་གཞན་ཁྱིམ་པ་དག་ལའང་བསྙེན་གནས་ཀྱི་སྡོམ་པ་སྐྱེ་བ་ཡོད་མོད་ཀྱི། འོན་ཏེ་སྐྱབས་སུ་མ་སོང་བ་ལ་མེད་དོ།། གསུམ་པ་དགེ་བསྙེན་གྱི་ཁྱད་པར་བཤད་པ་ལ་གསུམ། དངོས་དང༌། སྐྱབས་ཡུལ་བྱེ་བྲག་ཏུ་བཤད་པ། ཡན་ལག་གི་ངེས་པའོ། །
དང་པོ་ནི། དགེ་བསྙེན་ཉིད་དུ་ཁས་བླངས་པས། ། སྡོམ་པ་བསྟན་པ་དགེ་སློང་བཞིན།། ¿༣༠¿ གལ་ཏེ་ཐམས་ཅད་བསྡམས་ཡིན་ན། ། སྣ་གཅིག་སྤྱོད་སོགས་ཇི་ལྟ་བུ།། དེ་བསྲུང་བ་ལ་གསུངས་ཞེས་གྲག ། ཆུང་ངུ་ལ་སོགས་ཡིད་ཇི་བཞིན།། ¿༣༡¿ ཅེས་པ་སྟེ། མདོ་ལས། ཁྱིམ་པ་གོས་དཀར་པོ་བགོ་བ་སྐྱེས་པ་པོའི་དབང་པོ་དང་ལྡན་པ་ཞིག །
སངས་རྒྱས་དང་དགེ་འདུན་ལ་སྐྱབས་སུ་སོང་སྟེ་བདག་དགེ་བསྙེན་དུ་བཟུང་དུ་གསོལ་ཞེས་བརྗོད་པས་དགེ་བསྙེན་དུ་འགྱུར་རོ་ཞེས་གསུངས་ན། དེ་ཙམ་གྱིས་དགེ་བསྙེན་གྱི་སྡོམ་པ་སྐྱེའམ་མི་སྐྱེ་ཞེ་ན། མདོ་སྡེ་པས་མི་སྐྱེ་ཟེར། ཁ་ཆེ་བས་སྐྱབས་འགྲོ་སྔོན་དུ་བཏང་ནས་ཇི་སྲིད་འཚོ་བའི་བར་དུ་དགེ་བསྙེན་ཉིད་དུ་ཁས་བླངས་པས་སྡོམ་པ་སྐྱེ་བ་ཡིན་ནོ།། འོ་ན་ཇི་ལྟར་འཕགས་པ་སོགས་བསླབ་གཞི་བརྗོད་པ་དོན་མེད་དུ་འགྱུར་རོ་ཞེ་ན། སྐྱོན་མེད་དེ་བསླབ་བྱ་མི་ཤེས་པ་ཤེས་པར་བྱ་བའི་ཆེད་དུ་བསྟན་པ་ཡིན་གྱི། དཔེར་ན་དགེ་སློང་གསར་བུ་ལ་བསླབ་པ་བསྟན་པ་དོན་ཡོད་པ་བཞིན་ནོ། ། གལ་ཏེ་དགེ་བསྙེན་ཐམས་ཅད་གཞི་ལྔ་ཀས་སྡོམ་པ་ཡིན་ན། མདོ་ལས། སྲོག་གཅོད་ཙམ་སྤོང་བ་སྣ་གཅིག་སྤྱོད་པ་དང༌།
སོགས་ཀྱིས་གཉིས་བསྲུང་བ་ཕྱོགས་གཅིག་དང་གསུམ་མམ་བཞི་སྲུང་བ་ཕལ་ཆེར་དང༌། ལྔ་ཅར་བསྲུང་བ་ཡོངས་རྫོགས་སྤྱོད་པའི་དགེ་བསྙེན་ནོ་ཞེས་གསུངས་པ་དེ་ཇི་ལྟ་བུ་ཞེ་ན། དང་པོ་ཡོངས་རྫོགས་དགེ་བསྙེན་དུ་ཁས་བླངས་ནས་ཕྱིས་ཉམས་པ་ན་ལྷག་མ་དེ་དང་དེ་མ་ཉམས་པར་བསྲུང་བ་ལ་དགོངས་ནས་གསུངས་པའི་ཕྱིར་འགལ་བ་མེད་དོ་ཞེས་ཟེར། གྲག་ཅེས་པ་གཞན་འདོད་བསྟན་པའོ།། ཞར་བྱུང་སྡོམ་པ་ཆུང་འབྲིང་རྣམས་ཇི་ལྟར་བཞག་ཅེ་ན། སྡོམ་པ་ཆུང་ངུ་དང་ལ་སོགས་པས་འབྲིང་དང་ཆེན་པོར་འགྱུར་བའི་རྒྱུ་ནི་ཀུན་སློང་གི་ཡིད་ཀྱི་རྟོག་པ་ཆེ་ཆུང་ཇི་བཞིན་དུ་འགྱུར་རོ། ། དེས་ན་དགྲ་བཅོམ་ལ་ཆུང་ངུ་དང་སོ་སྐྱེ་ལ་ཆེན་པོ་སྲིད་དོ།། གཉིས་པ་སྐྱབས་ཡུལ་བྱེ་བྲག་ཏུ་བཤད་པ་ནི། གང་ཞིག་གསུམ་ལ་སྐྱབས་འགྲོ་དེ། ། སངས་རྒྱས་དགེ་འདུན་བྱེད་པའི་ཆོས།།
མི་སློབ་པ་དང་གཉིས་ཀ་དང༌། ། མྱ་ངན་འདས་ལ་སྐྱབས་སུ་འགྲོ།། ¿༣༢¿ ཞེས་པ་སྟེ། སྐྱབས་སུུ་མ་སོང་བ་ལ་མེད། ། ཅེས་བཤད་ན། སྐྱབས་ཡུལ་དེ་གང་ཞེ་ན། གང་ཞིག་དཀོན་མཆོག་གསུམ་ལ་སྐྱབས་སུ་འགྲོ་བ་དེ། སངས་རྒྱས་སུ་བྱེད་པའི་ཆོས་སངས་རྒྱས་དཀོན་མཆོག་དང༌། དགེ་འདུན་དུ་བྱེད་པའི་ཆོས་དགེ་འདུན་དཀོན་མཆོག་ལ་སྐྱབས་སུ་འགྲོ་བ་ཡིན་ཏེ། སྔ་མ་མི་སློབ་པའི་ལམ་བདེན་ཟད་མི་སྐྱེ་ཤེས་འཁོར་བཅས་དང༌།
ཕྱི་མ་སློབ་མི་སློབ་གཉིས་ཀའི་ལམ་བདེན་ཡིན་པའི་ཕྱིར་དང༌། ཆོས་དཀོན་མཆོག་ནི་མྱ་ངན་ལས་འདས་པ་འགོག་བདེན་གཅིག་པུ་ལ་སྐྱབས་སུ་འགྲོ་བའོ། ། དེ་ལ་སངས་རྒྱས་ནི་ཆོས་སྐུ་ཁོ་ནར་འདོད་ཀྱི་གཟུགས་སྐུ་ནི་སོ་སྐྱེའི་གནས་སྐབས་དང་ཁྱད་མེད་པའི་ཕྱིར་མ་ཡིན་ནོ་ཞེས་ཟེར། གསུམ་པ་ཡན་ལག་གི་ངེས་པ་ནི། ལོག་གཡེམ་ཤིན་ཏུ་སྨད་ཕྱིར་དང༌། ། སླ་ཕྱིར་མི་བྱེད་ཐོབ་ཕྱིར་རོ།། སྡོམ་པ་ཇི་ལྟར་ཁས་བླངས་བཞིན། ། ཐོབ་ཀྱི་རྒྱུད་ལས་མ་ཡིན་ནོ།། ¿༣༣¿ བསླབ་པ་ཐམས་ཅད་འདས་གྱུར་ན། ། རྫུན་དུ་ཐལ་བར་འགྱུར་བའི་ཕྱིར།།
བཅས་པའི་ཁ་ན་མ་ཐོ་བ། ། མྱོས་འགྱུར་ལས་གཞན་བསྲུང་ཕྱིར་རོ།། ¿༣༤¿ ཞེས་པ་སྟེ། གཞན་རྣམས་ལ་མི་ཚངས་སྤྱོད་སྤོང་བ་བསླབ་པའི་ཡན་ལག་ཏུ་བཞག་ན། དགེ་བསྙེན་ལ་ལོག་གཡེམ་སྤོང་བ་བཞག་པ་ཅི་ཞེ་ན། ལོག་གཡེམ་ནི་གཞན་གྱི་ཆུང་མ་སུན་འབྱིན་པ་དང་ངན་སོང་དུ་སྐྱེ་བའི་རྒྱུ་ཡིན་པས་འཇིག་རྟེན་ན་ཤིན་ཏུ་སྨད་པའི་ཕྱིར་དང༌། ཁྱིམ་ན་གནས་པས་ལོག་གཡེམ་སྡོམ་སླ་བའི་ཕྱིར་དང༌། འཕགས་པ་རྣམས་ཚེ་རབས་གཞན་དུའང་ལོག་གཡེམ་མི་བྱེད་པའི་སྡོམ་པ་ཐོབ་པའི་ཕྱིར་རོ། ། མི་ཚངས་སྤྱོད་དེ་ལྟར་མ་ཡིན་ནོ།། འོ་ན་དགེ་བསྙེན་དེས་ཕྱིས་ཆུང་མ་བླངས་ན་ལོག་གཡེམ་འགྱུར་རོ་ཞེ་ན།
མི་འགྱུར་ཏེ། སྡོམ་པ་ནི་བདག་གི་འདོད་པས་ལོག་པར་མི་སྤྱོད་དོ་ཞེས་ཇི་ལྟར་ཁས་བླངས་པ་བཞིན་དུ་ཐོབ་ལ། རྒྱུད་འདི་ལས་གཞན་ལ་འདོད་པ་མི་སྤྱོད་ཅེས་ཁས་བླངས་པ་མ་ཡིན་ནོ།། འོ་ན་ངག་གི་བཞི་ལས་རྫུན་སྤོང་བ་ཁོ་ན་བཞག་པ་ཅི་ཞེ་ན། བསླབ་པ་ཐམས་ཅད་འདས་པར་གྱུར་ན། གཞན་གྱིས་དྲིས་པའི་ཚེ་མ་བྱས་སོ་ཞེས་རྫུན་དུ་སྨྲ་བ་ཐལ་བ་འགྱུར་བའི་ཕྱིར་བཞག་གོ། ། དེར་མ་ཟད་བཅས་པའི་ཁ་ན་མ་ཐོ་བ་ལས་མྱོས་འགྱུར་སྤོང་བ་ཁོ་ན་བཞག་པ་ལ་རྒྱུ་མཚན་ཡོད་དེ། མྱོས་འགྱུར་དེ་སྤངས་པ་ལས་ཡན་ལག་གཞན་རྣམས་ཀྱང་བསྲུང་བའི་ཆེད་ཡིན་པའི་ཕྱིར་རོ། ། དམ་པ་སྔ་མ་དག་ཕྱི་མ་གཉིས་ལའང་ལོག་གཡེམ་གྱི་རྒྱུ་གསུམ་པོ་སྦྱོར་བར་མཛད། གཉིས་པ་གང་ལས་ཐོབ་པ་ལ་གཉིས།
དངོས་དང༌། དོན་བསྡུ་བའོ། ། དང་པོ་ནི། འདོད་གཏོགས་ཐམས་ཅད་གཉིས་ཀ་དང༌། ། ད་ལྟར་དག་ལས་ཐོབ་པར་འགྱུར།། བསམ་གཏན་ཟག་མེད་སྡོམ་པ་ནི། ། དངོས་དང་དུས་ནི་ཐམས་ཅད་ལས།། ¿༣༥¿ཞེས་པ་སྟེ། འདོད་པར་གཏོགས་པ་སྟེ་སོ་ཐར་གྱི་སྡོམ་པ་ནི་སྦྱོར་དངོས་མཇུག་ཐམས་ཅད་དང༌། བཅས་རང་གཉིས་དང༌།
གཞི་སེམས་ཅན་ཡིན་མིན་གཉིས་ཀ་ལས་འཐོབ་པ་དང༌། སེམས་ཅན་ལས་འཐོབ་པའང་ད་ལྟར་བའི་ཕུང་སྐྱེ་ཁམས་དག་གིས་བསྡུས་པ་ལས་ཐོབ་པར་འགྱུར་རོ། ། འདས་མ་འོངས་ལས་མ་ཡིན་ཏེ། དེ་དག་ད་ལྟ་སྲོག་གཅོད་པའི་གཞི་ལྟ་བུ་མི་རུང་བའི་ཕྱིར། བསམ་གཏན་དང་ཟག་མེད་ཀྱི་སྡོམ་པ་ནི་མི་དགེ་བའི་དངོས་གཞི་སྤོང་བ་ལས་འཐོབ་པ་ཡིན་ཏེ། སྦྱོར་འཇུག་དང་བཅས་པ་ལས་ཀྱང་མ་ཡིན་ནོ། ། དུས་ནི་གསུམ་པོ་ཐམས་ཅད་ལས་འཐོབ་སྟེ། དེ་གཉིས་ཀྱི་སྡོམ་པ་སྐྱེ་བ་དང་འདས་མ་འོངས་ཀྱི་སྡོམ་པའང་སྐྱེ་བའི་ཕྱིར། གཉིས་པ་དོན་བསྡུ་བ་ནི། སྡོམ་པ་སེམས་ཅན་ཐམས་ཅད་ལས། །
ཡན་ལག་རྒྱུ་ལ་དབྱེ་བ་ཡོད།། ཅེས་པ་སྟེ། སྡོམ་པ་ནི་སེམས་ཅན་ཐམས་ཅད་ལས་འཐོབ་སྟེ། ཡན་ལག་དང་རྒྱུ་ལ་དབྱེ་བ་ཡོད་དེ། གཞན་རྣམས་ཡན་ལག་བཞི་དང༌། དགེ་སློང་ནི་ཡན་ལག་བདུན་པོ་ཐམས་ཅད་ལས་འཐོབ་པ་དང༌། རྩ་བ་གསུམ་རྒྱུར་བྱས་ན་ཐམས་ཅད་དང༌། ཀུན་སློང་ཆུང་འབྲིང་ཆེ་གསུམ་རྒྱུར་བྱས་ན་གང་རུང་ལས་འཐོབ་པའི་ཕྱིར། དེ་ལྟར་ན་ངེས་པ་ལྔ་དང་བྲལ་བ་ལས་འཐོབ་སྟེ། སེམས་ཅན་ཡན་ལག་ཡུལ་དུས་ཚེ་རྣམས་སོ།།
གཉིས་པ་སྡོམ་མིན་ནི། སྡོམ་པ་མིན་པ་ཐམས་ཅད་དང༌། ། ཡན་ལག་ཀུན་ལས་རྒྱུས་མིན་ནོ།། ¿༣༦¿ སྡོམ་པ་མིན་པ་བྱ་བའམ། ། ཁས་ལེན་པ་ལས་ཐོབ་པར་འགྱུར།། ཅེས་པ་སྟེ། སྡོམ་མིན་དེ་གང་ལས་འཐོབ་ན། སྡོམ་པ་མིན་པ་སེམས་ཅན་ཐམས་ཅད་དང་ཡན་ལག་ཀྱང་ལས་ལམ་བདུན་པོ་ཀུན་ལས་འཐོབ་ལ། རྒྱུ་མི་དགེ་བའི་རྩ་བ་གསུམ་དང་ཀུན་སློང་གསུམ་གང་ལ་འདོད་ཀྱང་ལྷན་ཅིག་འབྱུང་མི་སྲིད་པས་མིན་ནོ།། འོ་ན་སྡོམ་པ་མིན་པ་དེ་ཚུལ་ཇི་ལྟར་འཐོབ་ན།
ཤན་པ་ལྟ་བུ་རང་ཉིད་དེའི་རིགས་སུ་སྐྱེས་པ་ཞིག་ན་བྱ་བ་དེ་ལ་ཞུགས་པས་འཐོབ་ལ། རིགས་སྐྱེས་མིན་ན་ཡུལ་གྱི་གཙོ་བོ་ལྟ་བུའི་དྲུང་དུ་བདག་འདིས་འཚོ་བར་བྱའོ་ཞེས་ཁས་ལེན་པ་ལས་འཐོབ་པར་  འགྱུར་རོ།། གསུམ་པ་བར་མའི་ཐོབ་ཚུལ་ནི། ལྷག་མའི་རྣམ་རིག་མིན་ཞིང་དང༌། ། ལེན་དང་གུས་པར་བྱེད་པས་འཐོབ།།
¿༣༧¿ ཅེས་པ་སྟེ། སྡོམ་སྡོམ་མིན་གྱི་ལྷག་མ་བར་མའི་དགེ་མི་དགེའི་རྣམ་རིག་མིན་པ་ནི་རྫས་ལས་བྱུང་བའི་བསོད་ནམས་བདུན་ལྟ་བུ་ཞིང་དང༌། སངས་རྒྱས་ལ་ཕྱག་མ་བཙལ་བར་ཟས་མི་ཟ་བ་ལྟ་བུ་ཁས་ལེན་པ་དང༌། གུས་པར་བྱེད་པ་སྟེ། ཀུན་སློང་དྲག་པོས་ཀྱང་ཐོབ་བོ།།
གསུམ་པ་རྒྱུ་གང་གིས་གཏོང་བ་ལ་བཞི། སྡོམ་པ། སྡོམ་མིན། བར་མ། ཆོས་གཞན་གྱི་གཏོང་ཚུལ་ལོ། ། དང་པོ་ནི། བསླབ་པ་ཕུལ་དང་ཤི་འཕོས་དང༌། ། མཚན་གཉིས་དག་ནི་བྱུང་བ་དང༌།། རྩ་བ་ཆད་དམ་མཚན་འདས་ལས། ། སོ་སོར་ཐར་པའི་འདུལ་བ་གཏོང༌།།
¿༣༨¿ ཁ་ཅིག་ལྟུང་བར་འགྱུར་ལས་སྨྲ། ། གཞན་དག་དམ་ཆོས་ནུབ་པ་ལས།། ཁ་ཆེ་རྣམས་ནི་བྱུང་བ་ལ། ། བུ་ལོན་ནོར་བཞིན་གཉིས་སུ་འདོད།། ¿༣༩¿ བསམ་གཏན་གཏོགས་པའི་དགེ་བ་ནི། ། ས་འཕོས་ཉམས་པ་དག་གིས་གཏོང༌།། དེ་བཞིན་གཟུགས་མེད་གཏོགས་འཕགས་པ། ། འབྲས་བུ་ཐོབ་སྦྱངས་ཉམས་པ་ལས།། ¿༤༠¿ ཞེས་པ་སྟེ། སོ་ཐར་གྱི་སྡོམ་པ་གང་གིས་གཏོང་ན།
སྨྲ་ཤེས་དོན་གོའི་དྲུང་དུ་བསམ་པ་ཐག་པས་བསླབ་པ་ཕུལ་བ་དང༌། ཤི་འཕོས་པ་དང༌། མཚན་གཉིས་དག་ནི་གཅིག་ཅར་དུ་བྱུང་བ་དང༌། དགེ་བའི་རྩ་བ་ཆད་དམ་སྟེ་དེ་དག་གང་ཡང་རུང་བས་གཏོང་སྟེ། རིམ་པ་བཞིན་སྔར་སྡོམ་པ་བླངས་པ་དང་འགལ་བའི་རྣམ་པར་རིག་བྱེད་སྐྱེས་པ་དང༌། དེའི་རྟེན་མེད་པ་དང༌། རྟེན་ཉམས་པ་དང༌། གཞི་མེད་པའི་ཕྱིར་རོ། ། བསྙེན་གནས་ནི་དེའི་སྟེང་དུ་མཚན་མོ་འདས་པ་ལས་གཏོང་སྟེ། དེ་སྲིད་དུ་འཕངས་པའི་ཕྱིར།
རྒྱུ་ལྔ་པོ་དེས་སོ་སོར་ཐར་པའི་འདུལ་བ་སྟེ་སྡོམ་པ་གཏོང་ངོ༌།། ཡང་ཉི་འོག་པ་ཁ་ཅིག་རྩ་བའི་ལྟུང་བར་འགྱུར་བ་གང་རུང་བྱུང་བ་ལས་སྡོམ་པ་གཏོང་བར་སྨྲའོ། ། གཞན་གོས་དམར་བ་དག་དམ་ཆོས་ནུབ་པ་ལས་གཏོང་སྟེ། བསླབ་པའི་མཚམས་དང་ལས་ཀྱི་མཐའ་མེད་པར་འགྱུར་བའི་ཕྱིར། ཁ་ཆེ་བ་རྣམས་ནི་རྩ་ལྟུང་བྱུང་བ་ལ་དཔེར་ན་མི་ཞིག་ལ་བུ་ལོན་ཡང་ཡོད་ལ་ནོར་ཡང་ཡོད་པ་བཞིན་དུ་ཚུལ་ཁྲིམས་དང་ལྡན་པ་དང་འཆལ་པ་གཉིས་སུ་འདོད། བསམ་གཏན་དུ་གཏོགས་པའི་དགེ་བ་ནི། གོང་འོག་ཏུ་སྐྱེ་སྟེ་ས་འཕོས་པ་དང༌། སྙོམས་འཇུག་ལས་ཉམས་པ་དག་གིས་གཏོང༌། དེ་བཞིན་དུ་གཟུགས་མེད་དུ་གཏོགས་པའི་དགེ་བའང་ས་འཕོས་པ་དང་ཉམས་པས་གཏོང་ངོ༌། ། འཕགས་པ་སྟེ་ཟག་མེད་ཀྱི་སྡོམ་པ་ནི་འབྲས་བུ་ཐོབ་པས་ཞུགས་ལམ་གྱིས་བསྡུས་པ་དང༌།
དབང་པོ་སྦྱངས་པས་དབང་བརྟུལ་གྱིས་བསྡུས་པ་དང༌། འབྲས་བུ་ལས་ཉམས་པ་ལས། ཕྱི་མ་རྣམས་ཀྱིས་བསྡུས་པའི་སྡོམ་པ་གཏོང་ངོ༌།། གཉིས་པ་སྡོམ་མིན་ནི། སྡོམ་མིན་སྡོམ་པ་ཐོབ་པ་དང༌། ། ཤི་དང་མཚན་གཉིས་བྱུང་བ་ལས།། ཞེས་པ་སྟེ། སྡོམ་མིན་དེ་སྡོམ་པ་ཐོབ་པ་དང༌། ཤི་བ་དང༌། མཚན་གཉིས་གཅིག་ཅར་དུ་བྱུང་བ་ལས་གཏོང་སྟེ།
རྒྱུ་མཚན་ནི་གཉེན་པོ་སྟོབས་ལྡན་སྐྱེས་པ་དང་རྟེན་བོར་བ་དང་རྟེན་ཉམས་པའི་ཕྱིར། གསུམ་པ་བར་མ་ནི། བར་མ་ཤུགས་བླངས་བྱ་བ་དང༌། ། དོན་ཚེ་རྩ་བ་ཆད་པ་ལས།། ¿༤༡¿ ཞེས་པ་སྟེ། བར་མའི་རིག་མིན་ནི་རབ་ཏུ་དང་བ་དང་ཉོན་མོངས་པའི་ཤུགས་  དང༌། འདི་ལྟ་བུ་བྱའོ་ཞེས་ཁས་བླངས་པ་དང༌། ཁས་བླངས་པ་དེའི་བྱ་བ་དང༌། དོན་མཆོད་རྟེན། གཙུག་ལག་ཁང་དང་དུག་དང་རྒྱ་དང༌།
ཚེ་དང༌། དགེ་བ་དང་མི་དགེ་བའི་རྩ་བ་ཆད་པ་ལས་གཏོང་ངོ༌། ། དོན་ཆད་པ་མཆོད་རྟེན་ཞིག་པ་ལྟ་བུ་དང༌། ཚེ་ཆད་པ་ཤི་བའོ།། བཞི་པ་ཆོས་གཞན་གྱི་གཏོང་ཚུལ་ནི། འདོད་གཏོགས་དགེ་བ་གཟུགས་མིན་ནི། ། རྩ་ཆད་གོང་དུ་སྐྱེས་པ་ལས།། ཉོན་མོངས་པ་ཅན་གཟུགས་མིན་ནི། ། གཉེན་པོ་སྐྱེས་པས་རྣམ་ཉམས་འགྱུར།། ¿༤༢¿ ཅེས་པ་སྟེ།
འདོད་ཁམས་སུ་གཏོགས་པའི་དགེ་བ་གཟུགས་ཅན་མིན་པ་ནི་དགེ་རྩ་ཆད་པ་དང་ཁམས་གོང་དུ་སྐྱེས་པ་ལས་གཏོང༌། ཁམས་གསུམ་གྱི་ཉོན་མོངས་ཅན་གཟུགས་ཅན་མིན་པ་ནི། རང་རང་གི་གཉེན་པོ་འདས་མ་འདས་ཀྱི་སྤོང་ལམ་སྐྱེས་པས་རྣམ་པར་ཉམས་པར་འགྱུར་བ་དང་རྣམ་གྲོལ་ལམ་གྱི་ཚེ་ཐོབ་པ་ཆད་པས་གཏོང་ངོ༌།། བཞི་པ་རྟེན་གང་དང་ལྡན་པ་ནི། ཟ་མ་མ་ནིང་སྒྲ་མི་སྙན། ། མཚན་གཉིས་མ་གཏོགས་མི་རྣམས་ལ།། སྡོམ་མིན་སྡོམ་པའང་དེ་བཞིན་ལ། ། ལྷ་ལའང་མི་རྣམས་ལ་གསུམ་མོ།། ¿༤༣¿ འདོད་དང་གཟུགས་སྐྱེས་ལྷ་རྣམས་ལ། ། བསམ་གཏན་སྐྱེས་ཡོད་ཟག་མེད་ནི།།
བསམ་གཏན་ཁྱད་པར་འདུ་ཤེས་མེད། ། སེམས་ཅན་མ་གཏོགས་གཟུགས་མེད་ནའང༌།། ¿༤༤¿ ཞེས་པ་སྟེ། སྡོམ་སྡོམ་མིན་དེ་དག་གང་ལ་ལྡན་ན། བསམ་པ་མི་བརྟན་པས་ཟ་མ་མ་ནིང་དང༌། རང་བཞིན་བཟང་བའམ་རྣམ་སྨིན་གྱི་སྒྲིབ་པ་ཅན་ཡིན་པས་སྒྲ་མི་སྙན་པ་དང་མཚན་གཉིས་མ་གཏོགས་པའི་མི་རྣམས་ལ་སྡོམ་མིན་དང་སྡོམ་པའང་དེ་བཞིན་དུ་ཡོད་པ་ཡིན་ནོ། ། སྡོམ་པ་ནི་ལྷ་ལའང་ཡོད་དོ། ། འོ་ན་གང་ཟག་གང་ལ་སྡོམ་པ་དུ་ཡོད་ན། མི་རྣམས་ལ་སྡོམ་པ་གསུམ་མོ། ། འདོད་ལྷ་དང་གཟུགས་སུ་སྐྱེས་པའི་ལྷ་རྣམས་ལ་བསམ་གཏན་ལས་སྐྱེས་པའི་སྡོམ་པ་ཡོད།
ཟག་མེད་ཀྱི་སྡོམ་པ་ནི་བསམ་གཏན་ཁྱད་པར་ཅན་དང་འདུ་ཤེས་མེད་པའི་སེམས་ཅན་མ་གཏོགས་འདོད་གཟུགས་ཀྱི་ལྷ་རྣམས་དང༌། གཟུགས་མེད་ནའང་ལྡན་པའི་སྒོ་ནས་ཡོད། གཉིས་པ་མདོ་ལས་འབྱུང་བའི་ལས་ཀྱི་དོན་བཤད་པ་ལ་གཉིས། ཐུན་མོང་དུ་བསྟན་པ། སོ་སོར་བཤད་པའོ། ། དང་པོ་ལ་བཞི། དབྱེ་བ། ལས་ཀྱི་རྣམ་གྲངས། ལས་གང་འབྲས་བུ་དུ་དང་བཅས་པ། ལས་ཀྱི་རྣམ་བཞག་གཞན་བསྟན་པའོ། །
དང་པོ་ལ་བཞི། མཚན་ཉིད་དང༌། འབྲས་བུ་དང༌། རྒྱུ་དང༌། གཉིས་ཀའི་སྒོ་ནས་དབྱེ་བའོ། ། དང་པོ་ནི། ལས་བདེ་མི་བདེ་དང་གཞན་ནི། ། དགེ་དང་མི་དགེ་དང་གཞན་ཡིན།། ཅེས་པ་སྟེ། མདོ་ལས།
ལས་ནི་གསུམ་སྟེ། ཞེས་གསུངས་པ་ནི། ལས་གང་ཞིག་བདེ་བ་སྟེར་བ་དང༌། མི་བདེ་བ་སྟེར་བ་དང༌། གཞན་དེ་གཉིས་ཀ་མི་སྟེར་བ་ནི་རིམ་པ་བཞིན་དགེ་བ་དང་མི་དགེ་བ་དང་གཞན་ལུང་མ་བསྟན་གྱི་ལས་ཡིན་ནོ།། གཉིས་པ་འབྲས་བུ་ལ་གཉིས། བསྟན་པ། བཤད་པའོ། ། དང་པོ་ནི། བསོད་ནམས་བསོད་ནམས་མིན་མི་གཡོ། །
བདེ་བ་མྱོང་འགྱུར་ལ་སོགས་གསུམ།། ¿༤༥¿ ཅེས་པ་སྟེ། ལས་ནི་གསུམ་སྟེ། བསོད་ནམས་དང༌། བསོད་ནམས་མིན་པ་དང༌། མི་གཡོ་བའི་ལས་གསུམ་དང༌། བདེ་བ་མྱོང་འགྱུར་གྱི་ལས་དང༌། ལ་སོགས་པས་སྡུག་བསྔལ་མྱོང་འགྱུར་དང༌། བཏང་སྙོམས་མྱོང་འགྱུར་གསུམ་དུ་གསུངས་སོ།། གཉིས་པ་བཤད་པ་ལ་གཉིས།
བསོད་ནམས་སོགས་དང༌། མྱོང་འགྱུར་གསུམ་ཞར་བྱུང་བཅས་རྒྱས་པར་བཤད་པའོ། ། དང་པོ་ནི། བསོད་ནམས་འདོད་ཁམས་དགེ་བའི་ལས། ། མི་གཡོ་གོང་མ་ལས་སྐྱེས་པའི།། གང་ཕྱིར་ས་ནི་དེ་དག་ཏུ། ། ལས་རྣམ་སྨིན་ཕྱིར་མི་གཡོའི་ཕྱིར།། ¿༤༦¿ ཅེས་པ་སྟེ། བསོད་ནམས་ཀྱི་ལས་ནི་འདོད་ཁམས་པའི་དགེ་བའི་ལས་ཏེ། བསོད་ནམས་མ་ཡིན་པའི་གཉེན་པོ་ཡིན་པའི་ཕྱིར།
མི་གཡོ་བའི་ལས་ནི་ཁམས་གོང་མ་གཉིས་ཀྱི་དགེ་བ་ལས་སྐྱེས་པའི་ལས་ཡིན་ནོ། ། འོ་ན་མདོ་ལས། བསམ་གཏན་འོག་མ་གསུམ་གཡོ་བར་བཤད་པ་ཅི་ཞེ་ན། དེ་ནི་ཏིང་འཛིན་གྱི་སྐྱོན་ལ་དགོངས་ཏེ། འདིར་ནི་རྣམ་སྨིན་མི་གཡོ་བ་ལ་དགོངས་པའི་ཕྱིར་རོ། ། རྣམ་སྨིན་མི་གཡོ་བ་ཡིན་ཏེ། གང་གི་ཕྱིར་ན་གཟུགས་གཟུགས་མེད་ཀྱི་ས་ནི་དེ་དག་ཏུ་སྨིན་འགྱུར་གྱི་ལས་རྣམས་རྣམ་པར་སྨིན་པར་འགྱུར་བའི་ཕྱིར་དང༌། རྐྱེན་དབང་གིས་ལས་དེས་གཞན་དུ་མི་གཡོ་བའི་ཕྱིར་རོ། ། འདོད་ཁམས་པའི་ལས་ནི་འགྲོ་བ་ཐ་དད་པའི་ཕྱིར་གཡོ་བ་ཡིན་ཏེ། བྲམ་ཟེ་སྦྱིན་གཏོང་དཔེར་བཀོད་པ་བཞིན་ནོ།།
གཉིས་པ་མྱོང་འགྱུར་གསུམ་ཞར་བྱུང་བཅས་རྒྱས་པར་བཤད་པ་ལ་གསུམ། མྱོང་འགྱུར་གསུམ་གྱི་བཤད་པ་དངོས། ཞར་བྱུང་མྱོང་འགྱུར་ལྔ་བསྟན་པ། མྱོང་འགྱུར་གྱི་ཁྱད་པར་གཏན་ལ་དབབ་པའོ། ། དང་པོ་ནི། བསམ་གཏན་གསུམ་པའི་བར་དགེ་བ། ། བདེ་བ་མྱོང་འགྱུར་དེ་ཡན་ཆད།། སྡུག་མིན་བདེ་མིན་མྱོང་འགྱུར་བ། ། སྡུག་བསྔལ་མྱོང་འགྱུར་འདིའི་མི་དགེ། ¿༤༧¿ འོག་ནའང་བར་མ་ཡོད་དོ་ཞེས། །
ཁ་ཅིག་ཟེར་ཏེ་གང་གི་ཕྱིར།། བསམ་གཏན་ཁྱད་པར་རྣམ་སྨིན་ལས། ། སྔ་ཕྱི་མེད་གསུམ་སྨིན་འདོད་ཕྱིར།། ¿༤༨¿ ཅེས་པ་སྟེ། འདོད་པ་ནས་བསམ་གཏན་གསུམ་པའི་བར་གྱི་དགེ་བའི་ལས་ནི་བདེ་བ་མྱོང་བར་འགྱུར་བའི་ལས་དང༌། དེ་ཡན་ཆད་ནས་སྲིད་རྩེའི་བར་གྱི་དགེ་བའི་ལས་ནི་སྡུག་མིན་བདེ་མིན་བཏང་སྙོམས་མྱོང་བར་འགྱུར་བ་དང༌། སྡུག་བསྔལ་མྱོང་བར་འགྱུར་བའི་ལས་ནི་འདོད་ཁམས་འདིའི་མི་དགེ་བའོ། ། འོན་ཀྱང་བསམ་གཏན་བཞི་པའི་འོག་བསམ་གཏན་གསུམ་པ་མན་ཆད་ནའང་བར་མ་མྱོང་བར་འགྱུར་བའི་ལས་ཡོད་དོ། ། ཞེས་བྱེ་སྨྲ་ཁ་ཅིག་ཟེར་ཏེ། གང་གི་ཕྱིར་ན་བསམ་གཏན་ཁྱད་པར་ཅན་དུ་དགེ་བའི་རྣམ་སྨིན་གྱི་ལས་ཡོད་པའི་ཕྱིར་དང༌།
ཡང་བསྟན་བཅོས་ལས་འབྱུང་བ་ལྟར་སྔ་ཕྱི་མེད་པར་དུས་གཅིག་ལ་ལས་གསུམ་གྱི་འབྲས་བུ་སྨིན་པར་འདོད་དགོས་པའི་ཕྱིར་དང༌། དེ་འདོད་པ་ལས་གཞན་དུ་མི་སྲིད་པའི་ཕྱིར་དང༌། གཟུགས་བདེ་བ། སེམས་སེམས་བྱུང་སྡུག་བསྔལ། ལྡན་མིན་རྣམས་བཏང་སྙོམས་སོ།། གཉིས་པ་ཞར་བྱུང་མྱོང་འགྱུར་ལྔ་བསྟན་པ་ནི། ངོ་བོ་ཉིད་དང་མཚུངས་ལྡན་དང༌། ། དམིགས་པ་དང་ནི་རྣམ་སྨིན་དང༌།། མངོན་སུམ་དུ་ནི་གྱུར་པ་ལས། ། མྱོང་འགྱུར་རྣམ་པ་ལྔ་ཡིན་ནོ།།
¿༤༩¿ ཞེས་པ་སྟེ། མྱོང་འགྱུར་ལ་དབྱེ་ན་ལྔ་སྟེ། ངོ་བོ་ཉིད་ཀྱིས་མྱོང་འགྱུར་ཚོར་བ་  དང༌། མཚུངས་ལྡན་གྱིས་མྱོང་འགྱུར་རེག་པ་དང༌། དམིགས་པས་མྱོང་བར་གྱུར་པ་ཡུལ་རྣམས་དང་ནི་རྣམ་སྨིན་མྱོང་འགྱུར་དགེ་མི་དགེའི་ལས་དང༌། བདེ་སྡུག་གི་ཚོར་བ་མངོན་གྱུར་པ་ལྟ་བུ་མངོན་སུམ་དུ་ནི་མྱོང་བར་གྱུར་པ་ལས་མྱོང་འགྱུར་རྣམ་པ་ལྔ་ཡིན་ནོ།། གསུམ་པ་མྱོང་འགྱུར་གྱི་ཁྱད་པར་གཏན་ལ་དབབ་པ་ལ་གསུམ། དབྱེ་བ་སྤྱིར་བསྟན་པ། ཁམས་དང་འགྲོ་བ་གང་ན་ལས་འཕེན་དུ་ཡོད་པ། མྱོང་ངེས་བྱེ་བྲག་ཏུ་བཤད་པའོ། །
དང་པོ་ནི། དེ་ཡང་ངེས་དང་མ་ངེས་དང༌། ། མཐོང་བའི་ཆོས་ལ་སོགས་པ་ལ།། མྱོང་འགྱུར་ཕྱིར་ན་ངེས་རྣམ་གསུམ། ། ཁ་ཅིག་ལས་རྣམ་ལྔ་ཞེས་ཟེར།། ¿༥༠¿ གཞན་དག་མུ་ནི་བཞི་ཞེས་ཟེར། ། གསུམ་གྱིས་རིས་ནི་འཕེན་པར་བྱེད།། ཅེས་པ་སྟེ། མྱོང་འགྱུར་གསུམ་པོ་དེ་ཡང་མྱོང་བར་ངེས་པ་དང་མ་ངེས་པ་དང་གཉིས་ཡོད་པ་ལས། དང་པོ་ལ།
མཐོང་བའི་ཆོས་ལ་མྱོང་བར་འགྱུར་བ་དང༌། སོགས་པས་སྐྱེས་ནས་དང་ལན་གྲངས་གཞན་ལ་མྱོང་བར་གྱུར་པའི་ཕྱིར་ན་མྱོང་བར་ངེས་པའི་ལས་རྣམ་པ་གསུམ་ཡོད་དོ།། ཡང༌། སློབ་དཔོན་ཁ་ཅིག་¿མ་ངེས་པ་ལ་རྣམ་སྨིན་ངེས་ལ་གནས་སྐབས་མ་ངེས་པ་དང༌། གཉིས་ཀ་མ་ངེས་པ་དང་གཉིས་སུ་བྱེ་བ་ལས་རྣམ་པ་ལྔ་ཡིན་¿ཞེས་ཟེར། གཞན་དཔེ་སྟོན་པ་དག་¿གནས་སྐབས་ངེས་ལ་རྣམ་སྨིན་མ་ངེས་པ་དང༌། དེ་ལས་བཟློག་པ་དང༌། གཉིས་ཀ་ངེས་པ་དང༌། གཉིས་ཀ་མ་ངེས་པ་སྟེ་མུ་ནི་བཞི་ཡིན་ནོ་¿ ཞེས་ཟེར། དང་པོ་ནི།
ལས་འགའ་ཞིག་འབྲས་བུ་མྱོང་ན་གནས་སྐབས་གསུམ་གང་རུང་ངེས་ཀྱང༌། ནུས་པ་ཆུང་བས་རྣམ་སྨིན་མྱོང་བ་མ་ངེས་པ་ལ་འདོད། ཕྱི་མ་གསུམ་རྟོགས་སླའོ། ། བྱེ་སྨྲས་ལས་ནི་ངེས་པ་གསུམ་དང་མ་ངེས་པ་གཅིག་སྟེ་བཞི་ལས་ཁས་མི་ལེན་ནོ། ། འོ་ན་ལས་གང་གིས་རིས་མཐུན་འཕེན་པར་བྱེད་ཅེ་ན། སྐྱེས་ནས་སོགས་གསུམ་གྱིས་རིས་མཐུན་པའི་ཕུང་པོའི་རྒྱུན་ནི་འཕེན་པར་བྱེད་ཀྱི་མཐོང་ཆོས་ཀྱིས་མ་ཡིན་ཏེ། ལས་བྱེད་པའི་ཕུང་པོའི་རྒྱུན་ཉིད་ལ་སྨིན་པའི་ཕྱིར། གཉིས་པ་ཁམས་དང་འགྲོ་བ་གང་ན་ལས་འཕེན་དུ་ཡོད་པ་ནི། ཐམས་ཅད་ན་ནི་འཕེན་པ་བཞི། ། དམྱལ་བ་ན་ནི་དགེ་བའི་གསུམ།།
¿༥༡¿ གང་ལས་འདོད་ཆགས་བྲལ་བརྟན་པའི། ། བྱིས་པ་དེར་སྐྱེས་མྱོང་མི་བྱེད།། འཕགས་པ་གཞན་དུའང་མྱོང་མི་བྱེད། ། འདོད་རྩེའི་མི་བརྟན་པ་ཡང་མིན།། ¿༥༢¿ སྲིད་པ་བར་མ་འདོད་ཁམས་སུ། ། འཕེན་པ་རྣམ་པ་ཉི་ཤུ་གཉིས།། དེ་ནི་མཐོང་ཆོས་འབྲས་བུ་ཡིན། ། དེ་ནི་རིས་གཅིག་ཁོ་ན་ཡིན།། ¿༥༣¿ ཅེས་པ་སྟེ། འགྲོ་བ་ལྔ་པོ་ཐམས་ཅད་ན་ནི་དགེ་མི་དགེའི་ལས་ཀྱི་འཕེན་པ་བཞི་ཡོད་དོ་ཞེས་སྤྱིར་བཏང་སྟེ།
འོན་ཀྱང་དམྱལ་བ་ན་ནི་དགེ་བའི་ལས་ཀྱི་འཕེན་པ་གསུམ་ཡོད་ཀྱི། མཐོང་ཆོས་མེད་དེ། རྣམ་སྨིན་ཡིད་འོང་མེད་པའི་ཕྱིར། ས་བརྒྱད་པོ་གང་ལས་འདོད་ཆགས་དང་བྲལ་བ་བརྟན་པ་སྟེ་མི་ཉམས་པའི་ཆོས་ཅན་གྱིས་བྱིས་པས་ས་དེར་སྐྱེས་ནས་མྱོང་འགྱུར་གྱི་ལས་མི་བྱེད་དེ། ཚེ་དེ་ལ་མི་ཉམས་པའི་ཕྱིར། བསམ་གཏན་དང་པོ་ནས་ཅི་ཡང་མེད་པའི་བར་གྱིས་བདུན་པས་འདོད་ཆགས་དང་བྲལ་བའི་འཕགས་པ་མི་ཉམས་པའི་ཆོས་ཅན་གྱིས་ས་དེར་སྐྱེས་ནས་མྱོང་འགྱུར་གྱི་ལས་མི་བྱེད་པར་མ་ཟད་ལན་གྲངས་གཞན་དུའང་མྱོང་འགྱུར་གྱི་ལས་མི་བྱེད་དེ། ས་དེར་གཏན་ནས་མི་སྐྱེ་བའི་ཕྱིར། འདོད་པ་དང་སྲིད་རྩེ་ལས་འདོད་ཆགས་དང་བྲལ་བའི་འཕགས་པ་མི་བརྟན་པ་སྟེ་ཡོངས་སུ་ཉམས་པའི་ཆོས་ཅན་ཡང༌། འདོད་རྩེར་སྐྱེས་ནས་དང་ལན་གྲངས་གཞན་ལ་མྱོང་འགྱུར་གྱི་ལས་བྱེད་པ་མིན་ཏེ། དེ་ལས་ཉམས་པ་འབྲས་བུ་ཕྱི་མ་གཉིས་ལས་ཉམས་པ་ཡིན་ལ།
འབྲས་བུ་ལས་ཉམས་པ་དེ་སོར་མ་ཆུད་བར་འཆི་བ་མི་སྲིད་པའི་ཕྱིར་དང༌། འགྲོ་བ་ལྔ་ན་ལས་ཀྱི་འཕེན་པ་ཡོད་པར་མ་ཟད་བར་དོ་ནའང་ཡོད་དེ། སྲིད་པ་བར་མ་འདོད་ཁམས་སུ་སྐྱེ་འགྱུར་དེས་བར་སྲིད་དེ་ཉིད་དང་མངལ་དང་བཙས་པའི་གནས་སྐབས་ལྔ་ལྔ་སྟེ་བཅུ་གཅིག་ལ་མྱོང་བ་ངེས་མ་ངེས་གཉིས་གཉིས་ཏེ་འཕེན་པ་རྣམ་པ་ཉི་ཤུ་རྩ་གཉིས་བྱེད་དོ། ། དེ་ལས་ངེས་པ་བཅུ་གཅིག་པོ་དེ་ནི་མཐོང་བའི་ཆོས་ལ་འབྲས་བུ་མྱོང་བར་འགྱུར་བའི་ལས་ཡིན་ཏེ། དེ་ནི་ལས་བྱེད་པ་དང་འབྲས་བུ་མྱོང་བའི་གནས་སྐབས་གཉིས་ཀྱི་ཕུང་པོ་དེ་འཕེན་བྱེད་ལས་གཅིག་གིས་འཕང་བའི་རིས་མཐུན་གྱི་ཕུང་པོའི་རྒྱུན་གཅིག་ཁོ་ན་ཡིན་པའི་ཕྱིར། གསུམ་པ་མྱོང་ངེས་བྱེ་བྲག་ཏུ་བཤད་པ་ལ་གསུམ། སྤྱིར་བཤད་པ། མཐོང་ཆོས་བྱེ་བྲག་ཏུ་བཤད་པ། ལས་འབྲས་ཀྱི་མྱོང་ཚུལ་གཞན་བསྟན་པའོ། ། དང་པོ་ནི།
ཉོན་མོངས་རབ་དང་དྲག་པོ་དང༌། ། ཡོན་ཏན་ཞིང་དང་རྒྱུན་ཆགས་སུ།། བྱས་པ་གང་ཞིག་ཡིན་པ་དང༌། ། ཕ་མ་གསོད་གང་དེ་ངེས་སོ།། ¿༥༤¿ ཞེས་པ་སྟེ། མྱོང་ངེས་ཀྱི་ལས་དེ་གང་ན། ཀུན་སློང་ཉོན་མོངས་པའམ་རབ་ཏུ་དང་བ་དྲག་པོས་བྱས་པ་དང༌། ཡོན་ཏན་གྱི་ཞིང་དཀོན་མཆོག་ལ་བརྟེན་པ་ལྟ་བུ་དང༌། ལས་དེ་རྒྱུན་ཆགས་སུ་བྱས་པ་གང་ཞིག་ཡིན་པ་དང༌། པར་སིག་པ་ལྟར་བསོད་ནམས་ཀྱི་བློས་ཕ་མ་གསོད་པའི་ལས་གང་ཡིན་པ་དེ་རྣམ་སྨིན་མྱོང་བར་ངེས་པའོ།།
གཉིས་པ་མཐོང་ཆོས་བྱེ་བྲག་ཏུ་བཤད་པ་ནི། མཐོང་ཆོས་འབྲས་བུ་ཅན་གྱི་ལས། ། ཞིང་དང་བསམ་པའི་ཁྱད་པར་ལས།། ས་དེའི་འདོད་ཆགས་གཏན་བྲལ་ཕྱིར། ། རྣམ་སྨིན་ངེས་པ་གང་ཡིན་པའོ།། ¿༥༥¿ གང་དག་འགོག་བྱམས་ཉོན་མོངས་མེད། ། མཐོང་དང་དགྲ་བཅོམ་འབྲས་ལངས་པ།། དེ་ལ་ཕན་གནོད་བྱས་པ་ཡི། ། འབྲས་བུ་འཕྲལ་དུ་མྱོང་བར་འགྱུར།། ¿༥༦¿ ཞེས་པ་སྟེ།
མཐོང་ཆོས་ལ་འབྲས་བུས་མྱོང་བར་འགྱུར་བ་ཅན་གྱི་ལས་གང་ཞིག །  ཞིང་གི་ཁྱད་པར་སྔོན་བདག་ཅག་གི་སྟོན་པ་དགེ་སློང་སྡེ་སྣོད་གསུམ་པར་གྱུར་པ་ན་དགེ་འདུན་གྱི་རྩོད་པ་སྤེལ་བ། དགེ་སློང་མདོ་སྡེ་འཛིན་པ་ཞིག་གིས་བསྡུམ་པ་དང༌། དེ་ཁྲོས་ནས་བུད་མེད་ཀྱིས་བུད་མེད་ཀྱི་རྩོད་པ་ཞི་བར་བྱས་སམ་ཅེས་བརྗོད་པས། དེ་ཉིད་དུ་མཚན་མ་འགྱུར་ཏེ་ཚེ་རབས་ལྔ་བརྒྱར་བུད་མེད་དུ་སྐྱེས་པ་ལྟ་བུ་དང༌། བསམ་པའི་ཁྱད་པར་ལས་རྒྱལ་པོ་ཀ་ཎི་ཀའི་ཉུག་རུམ་ལོང་བ་ཞིག་གིས་གླང་ལྔ་བརྒྱ་འབྲས་བུ་འབྱིན་པ་ལས་ཐར་བར་བྱས་པས་རང་གི་འབྲས་བུ་སོར་ཆུད་པ་ལྟ་བུ་ལས་ཀྱི་ནུས་པ་དང༌། ཡང༌། ས་དེའི་འདོད་ཆགས་དང་གཏན་དུ་བྲལ་བ་ནི་སླར་དེར་མི་སྐྱེ་བའི་ཕྱིར། ས་དེར་གནས་སྐབས་མ་ངེས་ལ་རྣམ་སྨིན་ངེས་པ་གང་ཡིན་པ་དེ་མཐོང་ཆོས་ལ་མྱོང་བར་འགྱུར་ཏེ། གཉེན་པོའི་ནུས་པས་འདྲེན་པའི་ཕྱིར།
ཞིང་གི་ཁྱད་པར་ཇི་ལྟ་བུ་ཞེ་ན། ཡང་དག་མྱང་འདས་དང་འདྲ་བ་སེམས་མཆོག་ཏུ་ཞི་བ་ཐོབ་པ་འགོག་སྙོམས་ལ་ཞུགས་པ་དང༌། ལྷག་བསམ་ཚད་མེད་པ་དང་ལྡན་པ་བྱམས་པ་དང༌། ཉོན་མོངས་པ་མེད་པའི་ཏིང་ངེ་འཛིན་ལ་གནས་པ་དང༌། མཐོང་སྤང་མ་ལུས་པ་སྤངས་པའི་གནས་གྱུར་གསར་བའི་དྲི་མ་མེད་པ་ཐོབ་པ་མཐོང་ལམ་པ་དང༌། སྒོམ་སྤང་མ་ལུས་པ་སྤངས་པའི་གནས་གྱུར་གསར་པ་དྲི་མ་མེད་པ་ཐོབ་པ་དགྲ་བཅོམ་པའི་འབྲས་བུ་ཐོབ་པ་རྣམས་མཉམ་བཞག་ལས་ལངས་མ་ཐག་པ་དེ་ལ་ཕན་གནོད་བྱས་པ་ཡི་འབྲས་བུ་ནི་འཕྲལ་དུ་མཐོང་བའི་ཆོས་ལ་མྱོང་བར་འགྱུར་ཏེ། ཕྱི་མ་གཉིས་ཀྱི་གནས་གྱུར་བ་སོ་སྐྱེ་འཕགས་པ་དང་སློབ་པ་མི་སློབ་པར་གནས་གྱུར་པ་དང༌། གསར་པ་ནི་དྲི་མས་མ་རྙིང་པའི་དེ་མ་ ཐག་པའོ།། གསུམ་པ་ལས་འབྲས་ཀྱི་མྱོང་ཚུལ་གཞན་བསྟན་པ་ལ་གཉིས། ཚོར་བ་མྱོང་ཚུལ།
འཕྲོས་དོན་གཡེང་བའི་སེམས་བཤད་པའོ། ། དང་པོ་ནི། རྣམ་པར་རྟོག་པ་མེད་པ་ཡི། ། དགེ་བའི་ལས་ཀྱི་རྣམ་སྨིན་ནི།། སེམས་ཀྱི་ཚོར་བ་ཁོ་ནར་འདོད། ། མི་དགེ་བའི་ནི་ལུས་ཀྱི་ཡིན།།
¿༥༧¿ ཅེས་པ་སྟེ། རྣམ་སྨིན་གྱི་གཙོ་བོ་ཚོར་བ་ཡིན་ན་ལུས་སེམས་གང་གི་ཡིན་ཞེ་ན། རྣམ་པར་རྟོག་པ་མེད་པ་ཡིས་བསམ་གཏན་ཁྱད་པར་ཅན་ནས་སྲིད་རྩེའི་བར་གྱི་དགེ་བའི་ལས་ཀྱི་རྣམ་སྨིན་ནི་སེམས་ཀྱི་ཚོར་བ་ཁོ་ནར་འདོད་དེ། ལུས་ཚོར་རྟོག་བཅས་སུ་ངེས་པའི་ཕྱིར།
དེའི་ཤུགས་ལ་རྟོག་བཅས་ཀྱི་དགེ་བའི་ལས་ཀྱི་རྣམ་སྨིན་ལུས་སེམས་གཉིས་ཀའི་ཚོར་བར་བསྟན་ཏོ། ། མི་དགེ་བའི་ལས་ཀྱི་རྣམ་སྨིན་ནི་ལུས་ཀྱི་ཚོར་བ་ཁོ་ན་ཡིན་ཏེ་སེམས་ཚོར་སྡུག་བསྔལ་ཡིད་མི་བདེ་ཡིན་ན་དེ་རྣམ་སྨིན་དུ་མི་རུང་བའི་ཕྱིར། གཉིས་པ་འཕྲོས་དོན་གཡེང་བའི་སེམས་བཤད་པ་ནི། གཡེངས་པའི་སེམས་ནི་ཡིད་སེམས་ལ། ། དེ་ནི་ལས་ཀྱི་རྣམ་སྨིན་སྐྱེས།། སྐྲག་གནོད་མ་མཉམ་མྱ་ངན་གྱིས། ། སྒྲ་མི་སྙན་མིན་འདོད་ལྡན་རྣམས།། ¿༥༨¿ ཞེས་པ་སྟེ། འོ་ན་གཡེང་བའི་སེམས་དང་ཡིད་དང་དབང་པོའི་སེམས་གང་ལ་ཡོད་ཅེ་ན། གཡེང་བའི་སེམས་ནི་ཡིད་ཤེས་ཀྱི་སེམས་ལ་ཡོད་ཀྱི།
དབང་ཤེས་རྣམས་ལ་ངེས་རྟོག་དང་རྗེས་དྲན་གྱི་རྟོག་པ་མེད་པའི་ཕྱིར་མ་ཡིན་ནོ།། དེའི་རྒྱུ་ཅི་ཞེ་ན། གཡེང་སེམས་དེ་ནི་རྫས་སྔགས་ཀྱི་སྦྱོར་བ་དང་ཆང་ལྡུད་པ་སྐྲག་འཚོལ་བ་སོགས་ཕ་རོལ་གྱི་སེམས་ཉམས་པར་བྱེད་པའི་ལས་ཀྱི་རྣམ་སྨིན་ལས་སྐྱེས་པ་དང༌། མི་མ་ཡིན་གྱི་གཟུགས་མི་སྡུག་པ་མཐོང་བས་སྐྲག་པ་དང༌། དེ་ཁྲོས་ཏེ་གནོད་པ་བྱས་པ་དང༌། རང་གི་ལུས་འབྱུང་བ་ཆ་མ་མཉམ་པ་དང༌། བུ་སྡུག་པ་ཤི་བ་ལྟ་བུ་མྱ་ངན་གྱིས་ཀྱང་བསྐྱེད་པར་འགྱུར་རོ།། འོ་ན་རྣམ་སྨིན་གྱི་སེམས་ཚོར་སྡུག་བསྔལ་བ་ཡོད་པར་འགྱུར་ཞེ་ན། སྐྱོན་མེད་དེ། རྣམ་སྨིན་གྱིས་ལུས་ཀྱི་འབྱུང་བ་འཁྲུགས་པ་དེ་ལས་གཡེང་བའི་སེམས་འབྱུང་བའི་ཕྱིར།
ལུས་འཁྲུགས་པ་རྣམ་སྨིན་དང༌། སེམས་གཡེང་བ་བདག་འབྲས་ཡིན་ནོ། ། དེ་གང་ཟག་གང་ལ་ཡོད་ན། སྒྲ་མི་སྙན་པ་མིན་པའི་འདོད་པ་དང་ལྡན་པ་རྣམས་ལ་ཡོད་དེ། ལྷ་སྨྱོན་པའང་ཡོད་ན་གཞན་རྣམས་སྨོས་ཅི་དགོས། སངས་རྒྱས་མ་གཏོགས་པའི་འཕགས་པ་རྣམས་ལ་འབྱུང་བ་མ་མཉམ་པའི་གཡེང་སེམས་ཡོད་ཀྱི། རྒྱུ་གཞན་གྱིས་མ་ཡིན་ཏེ། རྣམ་སྨིན་ངེས་པ་སྨིན་ཟིན་པ་དང་མ་ངེས་པ་མི་སྨིན་པ་དང༌། འཚོ་བ་དང་ཚིགས་བཅད་མེད་པ་དང་འཁོར་གྱི་ནང་དུ་བག་ཚ་བ་དང་འཆི་བ་དང་ངན་འགྲོ་སྟེ་འཇིགས་པའི་རྒྱུ་ལྔ་ལས་འདས་པ་དང༌། མི་མ་ཡིན་འཁྲུགས་པའི་རྒྱུ་སྤྱོད་པ་མི་མཛེས་པ་མེད་པ་དང༌།
ཆོས་ཉིད་མངོན་སུམ་དུ་མཐོང་བའི་ཕྱིར་རོ།། གསུམ་པ་རྒྱུ་ནི། ཡོན་སྐྱོན་སྙིགས་མར་གསུངས་པ་ནི། ། གཡོ་དང་ཞེ་སྡང་འདོད་ཆགས་སྐྱེས།། ཞེས་པ་སྟེ། མདོ་ལས། སྒོ་གསུམ་གྱི་ཡོན་པོ་དང་སྐྱོན་ཏེ་ཉེས་པ་དང་སྙིགས་མའི་ལས་གསུམ་གསུམ་གསུངས་པ་ནི་རིམ་པ་བཞིན་གཡོ་དང་ཞེ་སྡང་དང་འདོད་ཆགས་ལས་སྐྱེས་པ་སྟེ། དེའང་རིམ་པ་ལྟར་གྱ་གྱུ་བའི་རྣམ་པ་དང་ཉེས་པ་ཆེས་ཆེ་བ་དང་ཚོས་ཀྱི་སྙིགས་མ་ལྟར་འབྲལ་དཀའ་བའི་ཕྱིར་རོ།། བཞི་པ་གཉིས་ཀའི་སྒོ་ནས་དབྱེ་བ་ལ་གཉིས། བསྟན་པ།
བཤད་པའོ། །  དང་པོ་ནི། དཀར་གནག་ལ་སོགས་བྱེ་བྲག་གིས། ། ལས་ནི་རྣམ་པ་བཞི་ཡིན་ནོ།། ¿༥༩¿ ཞེས་པ་སྟེ། དཀར་ནག་ལ་སོགས་པའི་བྱེ་བྲག་གིས་ལས་ནི་རྣམ་པ་བཞི་གསུངས་པ་ཡིན་ནོ། ། མདོ་ལས། གནག་ལ་རྣམ་སྨིན་གནག་པའི་ལས་དང༌། དཀར་ལ་རྣམ་སྨིན་དཀར་བའི་ལས་དང༌། དཀར་ནག་ལ་རྣམ་སྨིན་དཀར་ནག་གི་ལས་དང༌།
མི་དཀར་མི་གནག་ཅིང་རྣམ་སྨིན་མེད་ལ་ལས་ཟད་པར་བྱེད་པ་རྣམས་སོ།། གཉིས་པ་བཤད་པ་ལ་གསུམ། སྤྱིར་བསྟན་པ། ཟད་བྱེད་བྱེ་བྲག་ཏུ་བཤད་པ། གཞན་འདོད་འགོད་པའོ། ། དང་པོ་ནི། མི་དགེ་གཟུགས་དང་འདོད་གཏོགས་པའི། ། དགེ་བ་ཉིད་ནི་རིམ་བཞིན་དུ།། གནག་དང་དཀར་དང་གཉིས་ཀའི་ལས། ། དེ་ཟད་བྱེད་པ་ཟག་མེད་ཡིན།།
¿༦༠¿ ཅེས་པ་སྟེ། མི་དགེ་བ་དང༌། གཟུགས་སུ་གཏོགས་པའི་དགེ་བ་དང༌། འདོད་པར་གཏོགས་པའི་དགེ་བ་ཉིད་ནི་རིམ་བཞིན་དུ་དང་པོ་ནི། རང་གི་ངོ་བོ་ཉོན་མོངས་ཅན་ཡིན་པ་དང༌། རྣམ་སྨིན་ཡིད་དུ་མི་འོང་འབྱིན་པས་གཉིས་ཀ་གནག་པ་དང༌། གཉིས་པ་ནི། རང་གི་ངོ་བོ་རྒྱུད་གཅིག་ལ་ཉོན་མོངས་པ་མ་འདྲེས་པ་དང༌། རྣམ་སྨིན་ཀྱང་ཡིད་འོང་ཁོ་ནར་འབྱིན་པས་གཉིས་ཀ་དཀར་བ་དང༌། གསུམ་པ་ནི།
རང་གི་ངོ་བོ་ཉོན་མོངས་དང་མ་འདྲེས་པས་དཀར་བ་དང༌། རྒྱུད་གཅིག་ལ་ཉོན་མོངས་དང་འདྲེས་པས་གནག་པ་དང༌། རྣམ་སྨིན་ཡིད་འོང་མི་འོང་འདྲེས་པས་ལས་དང་རྣམ་སྨིན་གཉིས་ཀ་དཀར་ནག་གཉིས་ཀ་ཅན་དང༌། བཞི་པ་ལས་དེ་དག་ཟད་པར་བྱེད་པ་ནི་ཟག་མེད་ཀྱི་ལས་ཡིན་ནོ།། གཉིས་པ་ཟད་བྱེད་བྱེ་བྲག་ཏུ་བཤད་པ་ནི། ཆོས་བཟོད་འདོད་ཆགས་བྲལ་བ་ཡི། ། བར་ཆད་མེད་ལམ་བརྒྱད་ཀྱི་གང༌།། སེམས་པ་རྣམ་པ་བཅུ་གཉིས་དེ། ། ནག་པོ་ཟད་པར་བྱེད་པའི་ལས།། ¿༦༡¿ དགུ་པའི་སེམས་པ་གང་ཡིན་པ། །
དེ་ནི་དཀར་གནག་ཟད་བྱེད་ཡིན།། དཀར་པོ་བསམ་གཏན་ཆགས་བྲལ་བའི། ། བར་ཆད་མེད་ལམ་སྐྱེས་ཐ་མས།། ¿༦༢¿ ཞེས་པ་སྟེ། ཚུལ་ཇི་ལྟར་ཟད་ན། མཐོང་ལམ་གྱི་སྡུག་བསྔལ་སོགས་ཆོས་བཟོད་བཞི་དང༌། འདོད་པ་ལ་འདོད་ཆགས་དང་བྲལ་བ་ཡི་ཟག་མེད་སྒོམ་ལམ་བར་ཆད་མེད་ལམ་དང་པོ་བརྒྱད་ཀྱི་སེམས་གང་ཡིན་པ་དང༌། སེམས་པ་རྣམ་པ་བཅུ་གཉིས་པོ་དེ་ནག་པོ་ཟད་པར་བྱེད་པའི་ལས་ཡིན་ཏེ། འདོད་ཉོན་སྤོང་བར་བྱེད་པའི་ཕྱིར། བར་ཆད་མེད་ལམ་དགུ་པའི་སེམས་པ་གང་ཡིན་པ་དེ་ནི་དཀར་ནག་ཟད་པར་བྱེད་པའི་ལས་ཡིན་ནོ།།
 འདོད་པའི་ཉོན་མོངས་ཐོབ་པ་ཆད་པ་དང༌། འདོད་པའི་དགེ་བ་ལ་འདུན་པ་འདོད་ཆགས་དང་བྲལ་བའི་སྒོ་ནས་སྤོང་བའི་ཕྱིར་རོ། ། དཀར་པོ་ཟད་པར་བྱེད་པ་ནི་བསམ་གཏན་བཞི་རང་རང་ལས་ཆགས་པ་དང་བྲལ་བའི་བར་ཆད་མེད་ལམ་སྐྱེས་པ་ཐ་མས་ཏེ་དགུ་པ་དེ་ཡིན་ནོ། ། གཟུགས་ཀྱི་དགེ་བ་ལ་འདུན་པ་འདོད་ཆགས་དང་བྲལ་བའི་ཚུལ་གྱིས་སྤོང་བའི་ཕྱིར། གསུམ་པ་གཞན་འདོད་འགོད་པ་ནི། གཞན་ནི་དམྱལ་བ་མྱོང་འགྱུར་དང༌། ། འདོད་གཞན་མྱོང་འགྱུར་གཉིས་སུ་རིགས།། གཞན་ནི་མཐོང་བས་སྤང་བྱ་གནག ། འདོད་པ་ལས་སྐྱེས་གཞན་དཀར་གནག། ¿༦༣¿ ཅེས་པ་སྟེ།
སྡེ་པ་གཞན་ནི། ¿དམྱལ་བར་མྱོང་བར་འགྱུར་བའི་ལས་དེ་ནག་པོ་  དང༌། འདོད་པའི་འགྲོ་བ་གཞན་དུ་མྱོང་བར་འགྱུར་བའི་ལས་ནི་དཀར་ནག་གཉིས་ཀའི་ལས་སུ་རིག་གོ་¿ཞེས་ཟེར། ཡང༌། གཞན་དག་ནི་མཐོང་བས་སྤང་བྱའི་ལས་དེ་གནག་པ་དང༌། འདོད་པ་ལས་སྐྱེས་པ་གཞན་སྒོམ་སྤང་ནི་དཀར་ནག་གཉིས་ཀའི་ལས་སུ་འདོད་དོ།། གཉིས་པ་ལས་ཀྱི་རྣམ་གྲངས་ལ་གསུམ། རྟེན་གྱི་སྒོ་ནས་དབྱེ་བ། བྱེད་ལས་ཀྱི་སྒོ་ནས་དབྱེ་བ། ལས་ལམ་བྱེ་བྲག་ཏུ་བཤད་པའོ། །
དང་པོ་ནི། མི་སློབ་ལུས་ངག་ལས་ཡིད་ཉིད། ། ཐུབ་པའི་གསུམ་སྟེ་གོ་རིམ་བཞིན།། ཅེས་པ་སྟེ། མི་སློབ་པའི་ལུས་ངག་གི་ལས་ཟག་མེད་དང༌། ཡིད་ཟག་མེད་ཉིད་ལ། མདོ་ལས། ཐུབ་པའི་ལུས་ངག་ཡིད་གསུམ་ཞེས་བྱ་སྟེ་གོ་རིམ་བཞིན་ནོ། ། ཐུབ་པའི་དོན་མི་དགེ་བ་སྤོང་ནུས་པ་ལ་བཤད། གཉིས་པ་བྱེད་ལས་ཀྱི་སྒོ་ནས་དབྱེ་བ་ནི།
ལེགས་སྤྱད་གསུམ་པོ་ཐམས་ཅད་ནི། ། གཙང་བྱེད་རྣམ་པ་གསུམ་ཡིན་ནོ།། ¿༦༤¿ ལུས་ཀྱི་ལ་སོགས་མི་དགེ་བ། ། ཉེས་པར་སྤྱད་པ་གསུམ་དུ་འདོད།། བརྣབ་སེམས་ལ་སོགས་ལས་མིན་ཡང༌། ། ཡིད་ཀྱི་ཉེས་སྤྱད་རྣམ་གསུམ་མོ།། ¿༦༥¿ བཟློག་པ་ལེགས་པར་སྤྱད་པ་ཡིན།། ཅེས་པ་སྟེ། ལེགས་སྤྱད་གསུམ་པོ་ཐམས་ཅད་ནི། ། མདོ་ལས།
ལུས་ངག་ཡིད་ཀྱི་གཙང་བྱེད་རྣམ་པ་གསུམ་དུ་གསུངས་པ་ཡིན་ནོ། ། ཉེས་སྤྱོད་ཀྱི་དྲི་མ་རྣམས་ཟག་བཅས་ཀྱིས་རེ་ཞིག་དང་ཟག་མེད་ཀྱིས་གཏན་དུ་དག་པར་བྱེད་པའི་ཕྱིར། ལུས་ཀྱི་ལས་དང་སོགས་པས་ངག་དང་ཡིད་ཀྱི་མི་དགེ་བའི་ལས་ནི་དམ་པས་སྨོད་པ་དང༌། རྣམ་སྨིན་ཡིད་དུ་མི་འོང་བ་འབྱིན་པས་ཉེས་པར་སྤྱད་པ་གསུམ་དུ་འདོད་དོ། ། བརྣབས་སེམས་དང་ལ་སོགས་པས་གནོད་སེམས་ལོག་ལྟ་གསུམ་ལས་ཀྱི་རང་བཞིན་མིན་ཡང་ཡིད་ཀྱི་ཉེས་སྤྱད་རྣམ་པ་གསུམ་མོ། ། དེ་དག་ཆགས་སྡང་རྨོངས་གསུམ་ཡིན་པས་ཉོན་མོངས་པ་ཡིན་གྱི། སེམས་པ་མིན་པས་ལས་མ་ཡིན་ནོ་ཞེས་ཟེར། སྒོ་གསུམ་གྱི་ཉེས་སྤྱད་གསུམ་པོ་དེ་ལས་བཟློག་པ་ལེགས་པར་སྤྱད་པ་ཡིན་ནོ།། གསུམ་པ་ལས་ལམ་བྱེ་བྲག་ཏུ་བཤད་པ་ལ་གཉིས། བསྟན་པ།
བཤད་པའོ། །  དང་པོ་ནི། དེ་ལས་ཆེ་ལོང་བསྡུས་ནས་ནི།། དགེ་དང་མི་དགེ་ཅི་རིགས་པར། ། ལས་ཀྱི་ལམ་ནི་བཅུར་གསུངས་སོ།། ¿༦༦¿ ཞེས་པ་སྟེ། ལེགས་པར་སྤྱད་པ་དང་ཉེས་པར་སྤྱད་པ་དེ་ལས་ཆེ་ལོང་སྟེ་རགས་པ་ཙམ་ཞིག་བསྡུས་ནས་ནི་དགེ་བ་དང་མི་དགེ་བ་ཅི་རིགས་པར་ལས་ཀྱི་ལམ་ནི་བཅུ་བཅུར་མདོ་ལས་གསུངས་སོ། ། འོ་ན་གང་མ་བསྡུས་ཞེ་ན། ལུས་ཀྱི་དགེ་མི་དགེའི་སྦྱོར་མཇུག་དང༌། ཡིད་ཀྱི་སེམས་པ་དང༌།
ངག་གི་ཉེས་པ་ཆུང་བ་དང༌། སྙན་པར་སྨྲ་བ་ལྟ་བུ་རྣམས་མ་བསྡུས་པའི་ཕྱིར་རོ།། གཉིས་པ་བཤད་པ་ལ་བཞི། རིག་རིག་མིན་གྱི་དབྱེ་བ། རྩ་བ་གསུམ་གསུམ་དུ་བསྟན་པ། རྫོགས་བྱེད་གསུམ་བསྟན་པ། ལས་སོ་སོར་བསྟན་པའོ། ། དང་པོ་ནི། མི་དགེ་དྲུག་ནི་རྣམ་རིག་མིན། ། གཅིག་རྣམ་གཉིས་སོ་དེ་དག་ཀྱང༌།།
བྱེད་ན་དགེ་བ་བདུན་རྣམ་གཉིས། ། ཏིང་འཛིན་ལས་སྐྱེས་རྣམ་རིག་མིན།། ¿༦༧¿ ཉེར་བསྡོགས་རྣམས་ནི་རྣམ་རིག་བྱེད། ། རྣམ་རིག་བྱེད་མིན་འགྱུར་བ་འམ།། མ་ཡིན་བཟློག་པ་མཇུག་ཡིན་ནོ།། ཞེས་པ་སྟེ། ལུས་ངག་གི་མི་དགེ་དྲུག་ནི་གཞན་ལ་བཅོལ་ན་རྣམ་པར་རིག་བྱེད་མིན་པ་དང་ལྡན་པ་ཡིན་ལ། གཅིག་སྟེ་ལོག་གཡེམ་ནི་རིག་བྱེད་དང་རིག་མིན་རྣམ་པ་གཉིས་སོ། ། རང་གི་ངེས་པར་བྱེད་དགོས་ཏེ་གཞན་ལ་བཅོལ་བས་མི་རྫོགས་པའི་ཕྱིར། དྲུག་པོ་དེ་དག་ཀྱང་རང་གིས་བྱེད་ན་རིག་རིག་མིན་གཉིས་ཀ་ཡོད་དོ། །
དགེ་བའི་ལས་ལམ་བདུན་ལ་རིག་རིག་མིན་རྣམ་པ་གཉིས་ཀ་ཡོད་དེ། ཡང་དག་པར་བླངས་པའི་སྡོམ་པ་ནི་རང་གཞན་གྱི་རྣམ་པར་རིག་བྱེད་ལ་ལྟོས་པའི་ཕྱིར། ཏིང་ངེ་འཛིན་ལས་སྐྱེས་པའི་བསམ་གཏན་དང་ཟག་མེད་ཀྱི་སྡོམ་པ་ནི་རྣམ་པར་རིག་བྱེད་མིན་པ་ཡིན་ཏེ། སེམས་ཀྱི་རྗེས་འབྲང་ཡིན་པའི་ཕྱིར། དགེ་མི་དགེའི་ལས་ལམ་བདུན་པོ་དེ་དག་གི་ཉེར་བསྡོགས་རྣམས་ནི་རྣམ་པར་རིག་བྱེད་དང་ལྡན་པ་ཡིན་ཏེ། ལུས་ངག་གི་བྱ་བ་ལ་ལྟོས་པའི་ཕྱིར། དེ་དག་ཀུན་སློང་སྟོབས་ཆེན་པོ་ཞིག་གིས་སྦྱོར་བ་བརྩམས་རྣམ་པར་རིག་བྱེད་མིན་པ་ཡང་འགྱུར་བའམ། སེམས་ཞན་པས་བྱས་ན་མ་ཡིན་ནོ། ། ཉེར་བསྡོགས་དེ་ལས་བཟློག་པ་ནི་ལས་ལམ་གྱི་མཇུག་ཡིན་ནོ། ། མ་བཏང་བར་དུ་རིག་མིན་དང་ངེས་པར་ལྡན་ལ་རིག་བྱེད་དང་ལྡན་པའི་ངེས་པ་མེད་དེ།
དངོས་གཞི་དང་མཐུན་པའི་བྱ་བ་བྱེད་ན་རིག་བྱེད་དང་ཡང་ལྡན་པ་ཡིན་ནོ།། གཉིས་པ་རྩ་བ་གསུམ་གསུམ་དུ་བསྟན་པ་ནི། སྦྱོར་བ་རྩ་བ་གསུམ་ལས་སྐྱེས།། ¿༦༨¿ དེ་ཡི་མཇུག་ཐོགས་ལས་བྱུང་ཕྱིར། ། བརྣབ་སེམས་སོགས་རྩ་གསུམ་ལས་སྐྱེས།། དགེ་བ་སྦྱོར་དང་མཇུག་བཅས་རྣམས། ། ཆགས་སྡང་གཏི་མུག་མེད་ལས་སྐྱེས།། ¿༦༩¿ ཞེས་པ་སྟེ། མདོ་ལས། ¿སྲོག་གཅོད་པ་ནི་གསུམ་སྟེ།
འདོད་ཆགས་དང་ཞེ་སྡང་དང་གཏི་མུག་ལས་སྐྱེས་པའོ་¿ཞེས་གསུངས་ན། རེ་རེ་བཞིན་གསུམ་གསུམ་གྱིས་མཐར་ཕྱིན་པ་བྱེད་དམ་ཅེ་ན་མ་ཡིན་ཏེ། ལུས་ངག་གི་ལས་ལམ་བདུན་གྱི་སྦྱོར་བ་མི་དགེ་བའི་རྩ་བ་གསུམ་པོ་དེ་དང་དེ་ལས་སྐྱེས་པ་ལ་དགོངས་སོ། ། རྩ་བ་གསུམ་ལས་ཇི་ལྟར་སྐྱེ་ན། སྲོག་གཅོད་ལ་མཚོན་ན། ཤ་ལ་སྲེད་པ་འདོད་ཆགས་དང༌། ཁོན་ལེན་བླན་པ་ཞེ་སྡང་དང༌། བསོད་ནམས་ཀྱི་བློས་གསོད་པ་གཏི་མུག་ལས་སྐྱེས་པའོ།། ཆགས་སོགས་དེ་ཡི་མཇུག་ཐོགས་ལས་བྱུང་བའི་ཕྱིར་བརྣབས་སེམས་ལ་སོགས་པའང་རྩ་བ་གསུམ་ལས་སྐྱེས་པ་ཡིན་ནོ། ། དགེ་བའི་ལས་ལམ་གྱི་སྦྱོར་བ་དང་མཇུག་དང་བཅས་པའི་དངོས་གཞི་རྣམས་ནི་ཆགས་སྡང་གཏི་མུག་མེད་པ་གསུམ་ལས་སྐྱེས་པ་ཡིན་ཏེ།
དགེ་སེམས་དེ་དེ་དག་དང་མཚུངས་པར་ལྡན་ཞིང༌། དེས་མི་དགེ་བའི་སྦྱོར་དངོས་མཇུག་རྣམས་སྤོང་བའི་ཕྱིར། གསུམ་པ་རྫོགས་བྱེད་གསུམ་བསྟན་པ་ལ་གསུམ། རྫོགས་བྱེད་དངོས་དང༌། གཞི་གང་ཡིན་པ་དང༌། དངོས་གཞིར་འགྱུར་མི་འགྱུར་བའི་ཚད་དོ། ། དང་པོ་ནི། གསོད་དང་གནོད་སེམས་ཚིག་རྩུབ་པོ། ། ཞེ་སྡང་གིས་ནི་མཐར་ཕྱིན་བྱེད།། ལོག་གཡེམ་བརྣབ་སེམས་མ་བྱིན་ལེན། །
ཆགས་པ་ཡིས་ནི་རྫོགས་པར་བྱེད།། ¿༧༠¿ ལོག་པར་ལྟ་བ་གཏི་མུག་གིས། ། ལྷག་མ་གསུམ་གྱིས་རྫོགས་པར་འདོད།། ཅེས་པ་སྟེ། གསོད་པ་དང་གནོད་སེམས་དང་ཚིག་རྩུབ་པོ་གསུམ་ཞེ་སྡང་གིས་ནི་མཐར་ཕྱིན་པར་བྱེད་དེ། རྩུབ་སེམས་མངོན་དུ་གྱུར་པའི་ཕྱིར། ལོག་གཡེམ་དང་བརྣབས་སེམས་དང་མ་བྱིན་ལེན་གསུམ་ཆགས་པ་ཡིས་ནི་རྫོགས་པར་བྱེད་དོ། ། ལོག་པར་ལྟ་བ་གཏི་མུག་གིས་རྫོགས་པར་བྱེད་དེ། ཆེས་རྨོངས་པ་ལས་བྱུང་བའི་ཕྱིར། ལྷག་མ་རྫུན་ཕྲ་མ་ངག་ཀྱལ་པ་གསུམ་དུག་གསུམ་གྱིས་ཅི་རིགས་པར་རྫོགས་པར་འདོད་དོ།།
གཉིས་པ་གཞི་གང་ཡིན་པ་ནི། གཞི་ནི་སེམས་ཅན་ལོངས་སྤྱོད་དང༌། ། མིང་དང་གཟུགས་ནི་མིང་ཡིན་ནོ།། ¿༧༡¿ ཞེས་པ་སྟེ། ཆ་བཞི་པོ་དེའི་གཞི་གང་ཞེ་ན། ཆ་དང་པོའི་གཞི་ནི་སེམས་ཅན་དང༌། གཉིས་པའི་གཞི་ལོངས་སྤྱོད་དང༌། གསུམ་པའི་གཞི་མིང་དང་གཟུགས་ནི་ཡིན་ཏེ། དེས་བསྡུས་པའི་དགེ་མི་དགེ་མེད་པར་ལྟ་བའི་ཕྱིར། བཞི་པའི་གཞི་མིང་ཡིན་ནོ། །
དེ་དང་དེ་སྨྲས་པའི་ངག་དེ་དག་མིང་ལ་བརྟེན་ནས་འབྱུང་བའི་ཕྱིར། གསུམ་པ་དངོས་གཞིར་འགྱུར་མི་འགྱུར་བའི་ཚད་ནི། སྔ་དང་མཉམ་དུ་ཤི་བ་ལ། ། དངོས་མེད་ལུས་གཞན་སྐྱེས་ཕྱིར་རོ།། དམག་ལ་སོགས་པར་དོན་གཅིག་ཕྱིར། ། ཐམས་ཅད་བྱེད་པ་པོ་བཞིན་ལྡན།། ¿༧༢¿ ཅེས་པ་སྟེ། བསད་བྱ་དེ་ལས་གསོད་བྱེད་དེ་སྔར་ཤི་བའམ་མཉམ་དུ་ཤི་བ་ལས་ལམ་གྱི་དངོས་གཞི་ཡོད་དམ་མེད་ཅེ་ན། བསོད་བྱེད་སྔར་ཤི་བ་དང་མཉམ་དུ་ཤི་བ་ལས་ལམ་དངོས་མེད་དེ། མཐར་ཐུག་དངོས་གཞི་གྲུབ་པ་ན་སྲོག་གཅོད་ཀྱི་སྦྱོར་བ་བྱས་པའི་ལུས་གཞན་ཞིག་སྐྱེས་པའི་ཕྱིར།
འོ་ན་མང་པོ་ཞིག་གྲོས་བྱས་ཏེ་འཚོགས་ནས་གཅིག་གིས་ཕ་རོལ་པོ་གསོད་ན་དེ་ཁོ་ན་ལ་ལས་ལམ་འབྱུང་ངམ་ཞེ་ན། མ་ཡིན་ཏེ། དམག་དང་རྒྱ་ལ་སོགས་པ་གསོད་པའི་དོན་གཅིག་པ་ཞུགས་པའི་ཕྱིར། ཐམས་ཅད་ལ་སྲོག་གཅོད་པའི་བྱེད་པ་པོ་བཞིན་དུ་ལས་ལམ་དང་ལྡན་པ་ཡིན་ནོ།། བཞི་པ་ལས་སོ་སོར་བསྟན་པ་ལ་བཞི། ལས་སོ་སོའི་མཚན་ཉིད། སེམས་པ་གང་དང་ལྷན་ཅིག་འཇུག་པ། འགྲོ་བ་གང་ལས་ས་ལམ་དུ་ཡོད་པ། ལས་ལམ་གྱི་འབྲས་བུ་བསྟན་པའོ། ། དང་པོ་ལ་གསུམ།
དངོས་དང༌། ལས་ལམ་གྱི་དབྱེ་བ། ལོག་ལྟ་བྱེ་བྲག་ཏུ་བཤད་པའོ། ། དང་པོ་ནི། སྲོག་གཅོད་པ་ནི་བསམས་བཞིན་དུ། ། མ་ནོར་བར་ནི་གཞན་བསད་པའོ།། མ་བྱིན་ལེན་པ་གཞན་གྱི་ནོར། ། མཐུ་དང་འཇབ་བུས་བདག་གིར་བྱེད།། ¿༧༣¿ བགྲོད་མིན་འགྲོ་བར་འདོད་པ་ཡིས། ། ལོག་པར་གཡེམ་པ་རྣམ་པ་བཞི།།
རྫུན་ཚིག་འདུ་ཤེས་གཞན་བསྒྱུར་བའི། ། ཚིག་དོན་མངོན་པར་གོ་བའོ།། ¿༧༤¿ མིག་རྣ་ཡིད་ཀྱི་རྣམ་ཤེས་དང༌། ། གསུམ་གྱིས་ཉམས་སུ་མྱོང་གང་དེ།། མཐོང་ཐོས་རྣམ་པར་ཤེས་པ་དང༌། ། རྟོགས་པ་ཡིན་ཏེ་རིམ་བཞིན་བཤད།། ¿༧༥¿ ཕྲ་མ་ཕ་རོལ་དབྱེ་བའི་ཕྱིར། ། ཉོན་མོངས་ཅན་གྱི་སེམས་ཀྱི་ཚིག། ཚིག་རྩུབ་པོ་ནི་མི་སྙན་པ། ། ཉོན་མོངས་ཅན་ཀུན་ཀྱལ་པ་ཉིད།།
¿༧༦¿ གཞན་ནི་དེ་ལས་གཞན་ཉོན་མོངས། ། ཁ་གསག་གླུ་དང་ཟློས་གར་བཞིན།། བསྟན་བཅོས་ངན་བཞིན་བརྣབ་སེམས་ནི། ། ལོག་པས་གཞན་གྱི་ནོར་ལ་ཆགས།། ¿༧༧¿ གནོད་སེམས་སེམས་ཅན་ལ་སྡང་བ། ། དགེ་དང་མི་དགེ་མེད་ལྟ་བ།། ལོག་པར་ལྟ་བ་ཡིན་་་་་་་་༌།། ཅེས་པ་སྟེ། མི་དགེ་བ་བཅུ་པོའི་སོ་སོའི་ངོ་བོ་གང་ཞེ་ན། ལུས་ཀྱི་གསུམ་ལས།
སྲོག་གཅོད་པ་ནི་འདི་བསད་པར་བྱའོ་ཞེས་བསམས་བཞིན་དུ་གསོད་པ་དང༌། དེ་ཉིད་མ་ནོར་བར་ནི་གསོད་པ། རང་བས་རྒྱུད་གཞན་གསོད་པ་སྟེ། ཡན་ལག་གསུམ་དང་ལྡན་པའོ། ། མ་བྱིན་པར་ལེན་པ་ནི་གཞན་གྱི་ནོར་མཐུས་དངོས་སུ་འཕྲོག་པ་དང༌། འཇབ་བུས་མ་ཚོར་བར་བདག་གིར་བྱེད་པའོ། ། བགྲོད་བྱ་མིན་པའི་འགྲོ་བར་འདོད་པ་ཡིས་ལོག་པར་གཡེམ་པ་རྣམ་པ་བཞི་སྟེ། བགྲོད་བྱ་མ་ཡིན་པ་གཞན་གྱིས་བཟུང་བའམ་བདུན་བརྒྱུད་ཚུན་གྱི་ཉེ་དུ་དང༌། རང་གི་ཆུང་མ་ཡིན་ཡང་ཡན་ལག་མ་ཡིན་པ་ཁ་དང་བཤང་ལམ་དང༌། ཡུལ་མ་ཡིན་པ་སྣང་བ་མཆོད་རྟེན་གཙུག་ལག་ཁང་དང༌།
དུས་མ་ཡིན་པ་ནུ་ཞོ་འཐུང་བ་ཡོད་པ་དང་སྦྲུམ་མ་དང་བསྙེན་གནས་པའོ། ། ངག་གི་བཞི་ལས་རྫུན་གྱི་ཚིག་ནི་དོན་དེ་ལས་འདུ་ཤེས་གཞན་དུ་བསྒྱུར་ནས་སྨྲ་བའི་ཚིག་གི་དོན་ཕ་རོལ་པོས་མངོན་པར་གོ་བའོ།། འོ་ན་མདོ་ལས། རྫུན་ལ་ཐ་སྙད་བརྒྱད་གསུངས་པ་དེ་གང་ན། མིག་དང་རྣ་བ་དང་ཡིད་ཀྱི་རྣམ་པར་ཤེས་པ་དང་སྣ་ལྕེ་ལུས་གསུམ་གྱི་རྣམ་པར་ཤེས་པས་ཉམས་སུ་མྱོང་བ་གང་ཡིན་པ་དེ་དག་མཐོང་བ་དང་ཐོས་པ་དང་རྣམ་པར་ཤེས་པ་དང་རྟོག་པ་ཡིན་ཏེ་རིམ་པ་བཞིན་དུ་བཤད་དོ། ། དེ་དག་གི་དོན་ཇི་བཞིན་དུ་སྨྲ་བ་ལ་འཕགས་པའི་ཐ་སྙད་བརྒྱད་དང༌། བཟློག་ཏེ་སྨྲ་བ་ལ་བྱིས་པའི་ཐ་སྙད་བརྒྱད་དོ། ། ཕྲ་མ་ནི། ཕ་རོལ་པོ་མཛའ་བ་དབྱེ་བའི་ཕྱིར། ཀུན་སློང་ཉོན་མོངས་ཅན་གྱི་སེམས་ཀྱི་ཚིག་གི་དོན་གཞན་གྱིས་གོ་བའོ། །
ཚིག་རྩུབ་པོ་ནི་ཉོན་མོངས་ཅན་གྱིས་ཀུན་ནས་བསླངས་པའི་ཚིག་མི་སྙན་པར་སྨྲ་བ་གཞན་གྱིས་གོ་ནའོ། ། སྲོག་གཅོད་ནས་འདི་ཡན་ལ་བསམས་བཞིན་དང་མ་ནོར་བ་གཉིས་ཐམས་ཅད་ལ་ཡན་ལག་ཏུ་སྦྱར་རོ། ། ཀུན་སློང་ཉོན་མོངས་ཅན་གྱི་ཚིག་ཀུན་ངག་ཀྱལ་པ་ཉིད་ཡིན་ནོ། ། དེ་ལྟར་ན་སྔ་མ་གསུམ་པོའང་དེར་འགྱུར་མོད། ཉེས་པ་ཆེ་བས་ལོགས་སུ་སྨྲའོ།། སྡེ་པ་གཞན་དག་ནི་སྔ་མ་གསུམ་པོ་དེ་ལས་གཞན་པའི་ཚིག་ཉོན་མོངས་ཅན་རྣམས་ཏེ། དཔེར་ན་ལོག་འཚོའི་ཁ་གསག་སྨྲ་བ་དང༌། ཆགས་པས་ཀུན་ནས་སློང་བའི་གླུ་ལེན་པ་དང༌། གཞན་མགུ་བའི་ཕྱིར་ཟློས་གར་མཁན་དག་དེའི་གཏམ་བརྒྱུད་སྨྲ་བ་བཞིན་དང༌། ཕྱི་རོལ་པ་དང་བསྒྲུངས་དང་རྡེའུ་སོགས་ཀྱི་བསྟན་བཅོས་ངན་པ་ལ་ཞེན་ནས་འདོན་པ་བཞིན་ནོ། །
ཡིད་ཀྱི་གསུམ་ལས་བརྣབས་སེམས་ནི་ལོག་པ་སྟེ་མི་རིགས་པས་གཞན་གྱི་ནོར་ལ་ཆགས་སྟེ་བདག་གིར་བྱེད་འདོད་པའོ། ། གནོད་སེམས་ནི་སེམས་ཅན་ལ་སྡང་བའི་རྣམ་པར་ཞུགས་པས་གནོད་པར་བྱེད་འདོད་པའོ། ། དགེ་བ་དང་མི་དགེ་བ་མེད་པར་ལྟ་བ་ནི་ལོག་པར་ལྟ་བ་ཡིན་ནོ། ། འདིར་རྒྱུ་ལ་བསྐུར་བ་ཙམ་ཞིག་བསྟན་པས་གཞན་འབྲས་བུ་དང་དངོས་པོ་རྣམས་མཚོན་པའི་དོན་ཏོ།། གཉིས་པ་ལས་ལམ་གྱི་དབྱེ་བ་ནི། ་་་་་་་་ འདི་ལ། ། གསུམ་ལམ་བདུན་ནི་ལས་ཀྱང་ཡིན།། ¿༧༨¿ ཅེས་པ་སྟེ། མི་དགེ་བ་བཅུ་པོ་འདི་ལ་ཡིད་ཀྱི་གསུམ་ནི་ཡིད་ཀྱི་ལས་སེམས་པ་འཇུག་པའི་གཞིར་གྱུར་པས་ལས་ཀྱི་ལམ་ཡིན་ཏེ། རྩ་ཉོན་གྱི་རང་བཞིན་ཡིན་པས་ལས་མ་ཡིན་ནོ། །
ལུས་ངག་གི་བདུན་ནི་ལུས་ངག་གི་ལས་ཀྱང་ཡིན་ལ། སེམས་པ་འཇུག་པའི་ལམ་ཡང་ཡིན་ནོ།། གསུམ་པ་ལོག་ལྟ་བྱེ་བྲག་ཏུ་བཤད་པ་ལ་གཉིས། དགེ་རྩ་གཅོད་ཚུལ་དང༌། མཚམས་སྦྱོར་ཚུལ་ལོ། ། དང་པོ་ནི། མེད་པར་ལྟ་བས་རྩ་བ་གཅོད། ། འདོད་གཏོགས་སྐྱེས་ནས་ཐོབ་པ་རྣམས།། རྒྱུ་དང་འབྲས་ལ་སྐུར་འདེབས་པས། ། ཀུན་གྱིས་རིམ་གྱིས་མིའི་ནང་དུ།།
¿༧༩¿ སྐྱེས་པ་བུད་མེད་ཀྱིས་གཅོད་དོ། ། ལྟ་སྤྱད་དེ་ནི་མི་ལྡན་པའོ།། ཞེས་པ་སྟེ། དགེ་བའི་རྩ་བ་དེ་མི་དགེ་བ་གང་གིས་གཅོད་ན། ལས་རྒྱུ་འབྲས་མེད་པར་ལྟ་བས་དགེ་བའི་རྩ་བ་གཅོད་དེ། གཞན་རྣམས་ནི་དགེ་བའི་འགལ་ཟླར་ཕྱེད་ཀྱི་རྩ་བ་མི་གཅོད་དོ།། འོ་ན་བསྟན་བཅོས་ལས། ¿མི་དགེ་བའི་རྩ་བ་ཆེན་པོ་རྣམས་གང་དག་ཡིན་ཞེ་ན། མི་དགེ་བའི་རྩ་བ་གང་གིས་དགེ་བའི་རྩ་བ་གཅོད་པར་བྱེད་པ་དང༌། འདོད་པ་ལ་འདོད་ཆགས་དང་བྲལ་བ་འཐོབ་པར་བྱེད་པས་དང་པོ་ཉིད་སྤོང་བ་གང་ཡིན་པའོ།།
¿ ཞེས་བཤད་པ་དང་འགལ་ཞེ་ན། དེ་ནི་མི་དགེ་བའི་རྩ་བས་ལོག་ལྟ་དྲངས་པ་ལ་དགོངས་ཏེ། རྐུན་པོས་གྲོང་བསྲེག་གོ་ཞེས་པ་བཞིན་ནོ། ། གང་གཅོད་ན། འདོད་པར་གཏོགས་པའི་སྐྱེས་ནས་ཐོབ་པའི་དགེ་རྩ་རྣམས་གཅོད་ཀྱི། ལོག་ལྟ་ཅན་ལ་ཁམས་གོང་མའི་དགེ་རྩ་མི་ལྡན་པ་དང༌། འདོད་པའི་སྦྱོར་བྱུང་རྣམས་ཀྱང་ལོག་ལྟ་ཆུང་ངུའི་ཆུང་ངུ་སྐྱེས་ཉེ་བ་ན་དེའི་ཐོབ་པ་ཆད་པས་མི་གཅོད་དོ། ། གང་ལ་དམིགས་ནས་གཅོད་ན་སྐལ་མཉམ་གྱི་རྒྱུ་དགེ་མི་དགེ་དང་འབྲས་བུ་རྣམ་སྨིན་ལ་དམིགས་ནས་སྐུར་བ་འདེབས་པས་གཅོད་ཀྱི། འཕགས་པ་དང་ཁམས་གོང་མ་ལ་དམིགས་པས་ནི་མ་ཡིན་ནོ་ཞེས་ཁ་ཅིག་ཟེར་ཡང༌། བྱེ་སྨྲས་ནི་རྒྱུ་འབྲས་ལ་སྐུར་བ་འདེབས་པ་ཁམས་སྐལ་པ་མཉམ་མི་མཉམ་དང་ཟག་བཅས་ཟག་མེད་ལ་དམིགས་པ་ཀུན་གྱིས་གཅོད་པར་འགྱུར་རོ།།
ཇི་ལྟར་གཅོད་ན། ཁ་ཅིག་མཐོང་སྤང་བཞིན་གཅིག་ཅར་གཅོད་པར་འདོད་ཀྱང༌། འདིར་སྒོམ་སྤང་སྤོང་བ་ལྟར་ལོག་ལྟ་ཆུང་ངུའི་ཆུང་ངུ་དགེ་རྩ་ཆེན་པོའི་ཆེན་པོ་གཅོད་པ་ནས་ལོག་ལྟ་ཆེན་པོའི་ཆེན་པོས་དགེ་རྩ་ཆུང་ངུའི་ཆུང་ངུ་གཅོད་པའི་བར་ཆུང་འབྲིང་ཆེན་པོ་དགུས་རིམ་གྱིས་གཅོད་པ་ཡིན་ནོ། ། རྟེན་གང་ལ་གཅོད་ན། གླིང་གསུམ་གྱི་མིའི་ནང་དུ་གཅོད་ཀྱི་གཞན་དུ་མ་ཡིན་ནོ། ། ངན་སོང་བ་རྣམས་ཤེས་རབ་ཉོན་མོངས་ཅན་མི་བརྟན་པ་དང༌། ལྷ་རྣམས་གནས་གསུམ་མངོན་དུ་གྱུར་པ་དང༌། སྒྲ་མི་སྙན་པ་སྡིག་སེམས་ཅན་མ་ཡིན་པས་སོ།། དེའང་སྐྱེས་པ་དང་བུད་མེད་ཀྱིས་གཅོད་དོ། ། ཟ་མ་དང་མ་ནིང་གིས་མ་ཡིན་ནོ། །
 སྡིག་པའི་བསམ་པ་མི་བརྟན་པའི་ཕྱིར། དེ་ལས་ཀྱང་ལྟ་བ་སྤྱད་པས་གཅོད་དེ། ཤེས་རབ་ཉོན་མོངས་ཅན་བརྟན་པའི་ཕྱིར། སྲེད་པ་སྤྱད་པས་མ་ཡིན་ཏེ། གཡོ་བའི་བསམ་པ་ཅན་ཡིན་པའི་ཕྱིར། དགེ་རྩ་ཆད་པ་དེའི་ངོ་བོ་ནི་མི་ལྡན་པ་སྟེ་དགེ་བའི་མ་ཐོབ་པ་སྐྱེས་པའོ།། གཉིས་པ་མཚམས་སྦྱོར་ཚུལ་ནི། མཚམས་ནི་ཐེ་ཚོམ་ཡོད་ལྟ་བས། ། མཚམས་མེད་བྱེད་པའི་འདི་ལ་མིན།། ¿༨༠¿ ཅེས་པ་སྟེ།
གང་གིས་མཚམས་སྦྱོར་ན། དགེ་རྩ་ཆད་པ་དེའི་མཚམས་ནི་ལས་རྒྱུ་འབྲས་ཡོད་དམ་སྙམ་པའི་ཐེ་ཚོམ་དང་ཡོད་པར་ཡིད་ཆེས་པའི་ཡང་དག་པར་ལྟ་བས་སྦྱོར་བར་བྱེད། དེའི་ཚེ་སྐྱེས་ཐོབ་དགུའི་ཐོབ་པ་གཅིག་ཅར་འབྱུང་ལ། མངོན་དུ་རིམ་གྱིས་འགྱུར་ཏེ་ནད་མེད་ན་སྟོབས་རིམ་གྱིས་རྙེད་པ་བཞིན་ནོ། ། འོན་ཀྱང་མཚམས་མེད་བྱེད་པའི་གང་ཟག་གིས་ཚེ་འདི་ལ་ཉིང་མཚམས་སྦྱོར་བ་མིན་ནོ། ། རྐྱེན་གྱིས་ཆད་ན་དམྱལ་བར་སྐྱེས་པ་དང༌། རྒྱུས་ཆད་ན་དེ་ནས་འཆི་འཕོ་བའི་ཚེ་མཚམས་སྦྱོར་བའོ།། གཉིས་པ་སེམས་པ་གང་དང་ལྷན་ཅིག་འཇུག་པ་ནི། མི་དགེ་བརྒྱད་ཀྱི་བར་དག་དང༌། ། སེམས་པ་ཅིག་ཅར་ལྷན་ཅིག་འབྱུང༌།།
དགེ་བ་བཅུ་ཡི་བར་དག་དང༌། ། གཅིག་དང་བརྒྱད་དང་ལྔ་དང་མིན།། ¿༨༡¿ ཅེས་པ་སྟེ། ལས་ལམ་དུ་དང་སེམས་པ་ལྷན་ཅིག་ཏུ་འབྱུང་ན། མི་དགེ་བ་ནི་རང་གིས་བྱེད་པ་དང་གཞན་ལ་བཅོལ་བ་ཅི་རིགས་པའི་སྒོ་ནས་གཅིག་ནས་བརྒྱད་ཀྱི་བར་དག་དང་སེམས་པ་གཅིག་ཅར་ལྷན་ཅིག་འབྱུང་སྟེ། དགུ་དང་བཅུ་དང་ནི་མ་ཡིན་ནོ། །  ཡིད་ཀྱི་གསུམ་གཅིག་ཅར་འབྱུང་མི་སྲིད་པ་དང༌། འདོད་ལོག་བཅོལ་བས་མི་རྫོགས་པའི་ཕྱིར། དགེ་བ་ནི་གཅིག་ནས་བཅུ་ཡི་བར་དག་དང་སེམས་པ་ལྷན་ཅིག་འབྱུང་ངོ་ཞེས་སྤྱིར་བསྟན་ནས། འོན་ཀྱང་གཅིག་དག་མིན་ཏེ།
སེམས་པ་དགེ་བ་ལ་བརྣབས་སེམས་མེད་པ་དང་གནོད་སེམས་མེད་པ་གཉིས་ལྷན་ཅིག་འབྱུང་སྟེ། སྤོང་བ་གཅིག་པའི་སྡོམ་པ་མེད་པའི་ཕྱིར། བརྒྱད་དང་མིན་ཏེ། དགེ་སློང་གི་སྡོམ་པ་ལེན་པའི་ཚེ་དུས་སློང་ཉོན་མོངས་ཅན་ནམ་ལུང་མ་བསྟན་ཡིན་ན་བདུན་དང༌། དུས་སློང་དེ་དབང་ཤེས་དགེ་བ་ཡིན་ན་དགུ་དང༌། ཡིད་ཤེས་དགེ་བ་ལ་བཅུ་དང་ལྷན་ཅིག་འབྱུང་བའི་ཕྱིར། ལྔ་དང་མིན་ཏེ། དགེ་ཚུལ་དང་དགེ་བསྙེན་གྱི་སྡོམ་པ་ལེན་པ་ན་དུས་སློང་ཉོན་མོངས་ཅན་སོགས་སྔར་ལྟར་སྦྱར་ནས་བཞི་དང་དྲུག་དང་བདུན་དང་ལྷན་ཅིག་འབྱུང་བའི་ཕྱིར། སྐབས་འདིར་དབང་ཤེས་དགེ་བ་ལ་ཆགས་སྡང་མེད་པ་གཉིས་དང༌། ཡིད་ཤེས་དགེ་བ་ལ་ཡང་དག་པའི་ལྟ་བ་བཅས་གསུམ་འབྱུང་བའི་ཕྱིར་རོ།།
གསུམ་པ་འགྲོ་བ་གང་ལས་ས་ལམ་དུ་ཡོད་པ་ལ་གཉིས། མི་དགེ་བ་དང༌། དགེ་བ་གང་ན་ཡོད་པའོ། ། དང་པོ་ནི། དམྱལ་བ་ན་ནི་ཀྱལ་པ་དང༌། ། ཚིག་རྩུབ་གནོད་སེམས་རྣམ་གཉིས་སོ།། བརྣབ་སེམས་ལོག་ལྟ་ལྡན་པས་སོ། ། སྒྲ་མི་སྙན་ན་གསུམ་ཡོད་དེ།། ¿༨༢¿ དེ་ན་བདུན་པ་དངོས་སུ་ཡང༌། ། འདོད་པ་གཞན་ན་མི་དགེ་བཅུ།།
ཞེས་པ་སྟེ། ཁམས་དང་གྲོ་བ་གང་ན་ལས་ལམ་དུ་ཡོད་ན། དམྱལ་བ་ན་ནི་ངག་ཀྱལ་བ་དང་ཚིག་རྩུབ་དང༌། གནོད་སེམས་རྣམས་མངོན་གྱུར་དང་ལྡན་པ་རྣམ་པ་གཉིས་ཀའི་སྒོ་ནས་ཡོད་དེ། སྨྲེ་སྔགས་འདོན་པ་དང༌། བརྒྱད་བཀག་བྱེད་པ་དང༌། ཞེ་འགྲས་པ་ཡོད་པས་སོ། ། བརྣབས་སེམས་དང་ལོག་ལྟ་ལྡན་པའི་སྒོ་ནས་ཡོད་ཀྱི། གཉེན་པོས་མ་སྤངས་པའི་ཕྱིར། མངོན་གྱུར་དུ་མེད་དེ།
ཆགས་བྱའི་དངོས་པོ་མེད་ཅིང༌། ལས་འབྲས་མངོན་དུ་གྱུར་པས་སོ། ། ལུས་ཀྱི་གསུམ་མེད་དེ། ལས་མ་ཟད་པར་བསད་ཀྱང་མི་འཆི་བ་དང་རྫས་དང་བུད་མེད་བདག་གིར་བཟུང་བ་མེད་པའི་ཕྱིར། རྫུན་མེད་དེ་དགོས་པ་མི་འགྲུབ་པ་དང༌། ཕྲ་མ་མེད་དེ། ཕན་ཚུན་བྱེ་ཟིན་པའི་ཕྱིར། བྱང་སྒྲ་མི་སྙན་ན་ཡིད་ཀྱི་གསུམ་ལྡན་པའི་སྒོ་ནས་ཡོད་ཀྱི། མངོན་གྱུར་དུ་མེད་དེ། ང་ཡིར་འཛིན་པ་མེད་པ་དང༌།
རྒྱུད་འཇམ་ཞིང་ཀུན་ནས་མནར་སེམས་པའི་དངོས་པོ་མེད་པ་དང༌། སྡིག་པའི་བསམ་པ་ཅན་མ་ཡིན་པའི་ཕྱིར། དེ་ན་བདུན་པ་ངག་ཀྱལ་བ་དངོས་སུ་ཡང་ཡོད་དེ། ཆགས་པས་ཀུན་ནས་བསླངས་པའི་གླུ་ལེན་པ་ཡོད་པའི་ཕྱིར། ཚེ་ངེས་པ་དང་རྫས་དང་བུད་མེད་ཡོངས་སུ་བཟུང་བ་མེད་པས་ལུས་ཀྱི་གསུམ་དང༌། དགོས་པ་མི་འགྲུབ་ཅིང་རྒྱུད་འཇམ་པས་གཞན་གསུམ་སྟེ་དྲུག་མེད་དོ། ། འདོད་སྤྱོད་ཀྱི་དུས་སུའང་བགྲོད་བྱ་ཡིན་མིན་ཤིང་གི་བསྒྲིབས་མི་བསྒྲིབས་ལ་ལྟོས་པའོ།། འདོད་པ་གཞན་ན་མི་དགེ་བ་བཅུ་མངོན་གྱུར་དང་ལྡན་པ་ཅི་རིགས་པའི་སྒོ་ནས་ཡོད་དེ། མི་ལ་སྡོམ་མིན་དང་བར་མའི་མི་དགེ་བས་བསྡུས་པ་གཉིས་ཀ་དང༌། གཞན་ལ་བར་མས་བསྡུས་པའི་མི་དགེ་བ་ཡོད་པའི་ཕྱིར།
ལྷ་ལ་སྲོག་གཅོད་ཇི་ལྟར་ཡོད་ན། ལྷ་ནང་མི་གསོད་ཀྱང་གཞན་གསོད་ཅེས་ཟེར། ཁ་ཅིག་མགོ་དང་རྐེད་པ་བཅད་པས་འཆི་བར་བཤད་པའི་ཕྱིར་ལྷས་ཀྱང་ལྷ་གསོད་དོ་ཞེས་ཟེར། གཉིས་པ་དགེ་བ་གང་ན་ཡོད་པ་ནི། དགེ་བ་གསུམ་ནི་ཐམས་ཅད་ན། ། རྙེད་དང་མངོན་དུ་གྱུར་སྒོ་ནས།། ¿༨༣¿ གཟུགས་མེད་འདུ་ཤེས་མེད་སེམས་ཅན། ། རྙེད་པས་བདུན་ཡོད་ལྷག་བྱས་ན། ། མངོན་དུ་གྱུར་པའི་སྒོ་ནས་ཀྱང༌། ། དམྱལ་བཅས་སྒྲ་མི་སྙན་མ་གཏོགས།།
¿༨༤¿ ཞེས་པ་སྟེ། ཡིད་ཀྱི་དགེ་བ་གསུམ་ནི་ཁམས་དང་འགྲོ་བ་ཐམས་ཅད་ན་རྙེད་པ་སྟེ་ལྡན་པ་དང་མངོན་དུ་གྱུར་པའི་སྒོ་ནས་ཡོད་དོ། ། གཟུགས་མེད་དུ་སྐྱེ་བའི་འཕགས་པ་ལ་ཟག་མེད་ཀྱི་སྡོམ་པས་བསྡུས་པ་དང༌། འདུ་ཤེས་མེད་པའི་སེམས་ཅན་ལ་བསམ་གཏན་གྱི་སྡོམ་པས་བསྡུས་པ་རྙེད་པ་སྟེ་ལྡན་པའི་སྒོ་ནས་སྤོང་བ་བདུན་ཀ་ཡོད་དོ། ། དེ་གཉིས་ཀྱི་ལྷག་མར་བྱས་པའི་འགྲོ་བ་ན་མངོན་དུ་གྱུར་པའི་སྒོ་ནས་ཀྱང་ཡོད་དེ། ལྷ་མི་ལ་སྡོམ་པ་དང་བར་མས་བསྡུས་པ་དང༌། དུད་འགྲོ་དང་ཡི་དྭགས་ལ་བར་མས་བསྡུས་པ་ཡོད་པའི་ཕྱིར། འོན་ཀྱང་དམྱལ་བ་དང་བཅས་པའི་སྒྲ་མི་སྙན་ནི་མ་གཏོགས་ཏེ། སྡོམ་པ་ཡང་དག་པར་ལེན་པ་དང་ཏིང་ངེ་འཛིན་མེད་པའི་ཕྱིར། བཞི་པ་ལས་ལམ་གྱི་འབྲས་བུ་བསྟན་པ་ལ་གཉིས།
དངོས་དང༌། ཞར་བྱུང་ངོ༌། །  དང་པོ་ནི། ཐམས་ཅད་བདག་པོ་རྒྱུ་མཐུན་དང༌། ། རྣམ་སྨིན་འབྲས་བུ་འབྱིན་པར་འདོད།། སྡུག་བསྔལ་ཕྱིར་དང་བསད་ཕྱིར་དང༌། ། གཟི་བྱིན་མེད་ཕྱིར་འབྲས་རྣམ་གསུམ།། ¿༨༥¿ ཞེས་པ་སྟེ། དགེ་མི་དགེའི་ལས་ལམ་བཅུ་པོ་ཐམས་ཅད་ཀྱིས་བདག་པོའི་འབྲས་བུ་དང༌། རྒྱུ་མཐུན་གྱི་འབྲས་བུ་དང༌།
རྣམ་སྨིན་གྱི་འབྲས་བུ་སྟེ་གསུམ་གསུམ་འབྱིན་པར་འདོད་དེ། རྒྱུ་མཚན་གང་ཞེ་ན། དཔེར་ན་སྲོག་གཅོད་པ་ལ་མཚོན་ན། སྦྱོར་བས་ཕ་རོལ་པོ་སྡུག་བསྔལ་བར་བྱ་བའི་ཕྱིར་རྣམ་སྨིན་གྱི་འབྲས་བུ་དམྱལ་བར་སྐྱེས་པ་དང༌། དངོས་གཞི་ལ་བསད་པའི་ཕྱིར་རྒྱུ་མཐུན་གྱི་འབྲས་བུ་མིར་སྐྱེས་ཀྱང་ཚེ་ཐུང་བ་དང༌། མཇུག་གཟི་བྱིན་མེད་པར་བྱས་པའི་ཕྱིར་བདག་འབྲས་ཕྱི་རོལ་གྱི་ཡུལ་གཟི་བརྗིད་ཆུང་བར་སྐྱེ་སྟེ་དེས་ན་འབྲས་བུ་རྣམ་པ་གསུམ་མོ། ། དེ་བཞིན་དུ་མ་བྱིན་ལེན་སོགས་ལའང་སྦྱར་བ་བྱའོ།། སྤྱིར་ནི་མི་དགེ་བ་བཅུ་ཆེན་པོ་སྤྱད་པའི་རྣམ་སྨིན་གྱིས་དམྱལ་བ་དང༌། འབྲིང་དུ་སྤྱད་པས་དུད་འགྲོ། ཆུང་ངུས་ཡི་དྭགས་སུ་སྐྱེ་བར་གདགས་པར་བཤད་དོ།།
གཉིས་པ་ཞར་བྱུང་ནི། ལུས་དང་ངག་ལས་ཆགས་ལས་སྐྱེས། ། ལོག་འཚོ་སྦྱང་དཀའི་ཕྱིར་ལོགས་ཤིག། བསྟན་ཏོ་གལ་ཏེ་ཡོ་བྱད་ལ། ། ཆགས་བསླང་མདོ་དང་འགལ་ཕྱིར་མིན།། ¿༨༦¿ ཅེས་པ་སྟེ། བཅོམ་ལྡན་འདས་ཀྱིས། ¿ལོག་པའི་ངག་དང༌། ལོག་པའི་ལས་ཀྱི་མཐའ་དང༌། ལོག་པའི་འཚོ་བ་¿ཞེས་གསུངས་པ་ལས།
ཞེ་སྡང་དང་གཏི་མུག་ལས་སྐྱེས་པའི་ངག་གི་ལས་དང་ལུས་ཀྱི་ལས་ནི་སྔ་མ་གཉིས་ཡིན་ཏེ། ལོག་འཚོ་མ་ཡིན་ནོ།།  ལུས་དང་ངག་གི་ལས་ཆགས་པ་ལས་སྐྱེས་པ་ནི་སྔ་མ་གཉིས་ཡིན་པར་མ་ཟད་ལོག་པའི་འཚོ་བའང་ཡིན་ནོ།། འོ་ན་དེ་ལོགས་སུ་འཇོག་པའི་རྒྱུ་མཚན་ཅི་ཞེ་ན། དགའ་བའི་རྣམ་པ་ཅན་གྱིས་འཇུག་པས་ཇི་སྲིད་འཚོ་བའི་བར་དུ་སེམས་རྒྱུད་ལ་སྦྱང་དཀའ་བའམ་འབྲལ་དཀའ་བའི་ཕྱིར་ན་ལོག་པའི་ངག་དང་ལོག་པའི་ལས་ཀྱི་མཐའ་གཉིས་ལས་ལོགས་ཤིག་ཏུ་བསྟན་ཏོ། ཁ་ཅིག་ན་རེ། གལ་ཏེ་འཚོ་བའི་ཡོ་བྱད་ལ་ཆགས་པས་ཀུན་ནས་བསླངས་པའི་ལུས་ངག་གི་ལས་ཁོ་ན་ལོག་འཚོ་ཡིན་གྱི། བདག་དགའ་བའི་ཕྱིར་གླུ་ལེན་པ་སོགས་ཆགས་པས་ཀུན་ནས་བསླངས་པའི་ལུས་ངག་གི་ལས་ལོག་འཚོ་མ་ཡིན་ནོ་ཞེ་ན། ཚུལ་ཁྲིམས་ཀྱི་མདོ་དང་འགལ་བའི་ཕྱིར། འཐད་པ་མིན་ཏེ།
མདོ་ལས། རྟ་དང་གླང་པོ་སོགས་འཐབ་པ་ལ། ལྟ་བའང་ལོག་འཚོར་གསུངས་ཏེ། ལོག་པའི་ཡུལ་ལོངས་སྤྱོད་པའི་ཕྱིར་རོ།། གསུམ་པ་ལས་གང་འབྲས་བུ་དུ་དང་བཅས་པ་ལ་དྲུག ། ཟག་བཅས་ཟག་མེད། དགེ་སོགས། དུས་གསུམ། རང་ས་གཞན་ས། སློབ་མི་སློབ།
མཐོང་སྤང་སོགས་འབྲས་བུ་དུ་དང་བཅས་པའོ། ། དང་པོ་ནི། དྲི་བཅས་སྤོང་བའི་ལམ་དག་གི ། ལས་ནི་ལྔ་ཡི་འབྲས་བུར་བཅས།། དྲི་མེད་བཞི་ཡི་ཟག་བཅས་གཞན། ། དགེ་དང་མི་དགེ་གང་ཡིན་པའང༌།། ¿༨༧¿ ཟག་པ་མེད་པ་ལྷག་མ་དང༌། ། ལུང་བསྟན་མིན་གང་གསུམ་གྱིས་སོ།། ཞེས་པ་སྟེ། ལས་གང་འབྲས་བུ་དུ་དང་བཅས་པ་ཡིན་ཞེ་ན།
དྲི་བཅས་སྤོང་བའི་ལམ་སྟེ་བར་ཆད་མེད་ལམ་དག་གི་ལས་ནི་ལྔ་ཡི་འབྲས་བུར་བཅས་པ་ཡིན་ཏེ། ཟག་བཅས་དགེ་བ་ཡིན་པས་རྣམ་སྨིན་གྱི་འབྲས་བུ་ནི་རང་སར་གཏོགས་པའི་རྣམ་སྨིན་ཡིད་དུ་འོང་བ་དང༌། བདག་འབྲས་ནི་སྔར་བྱུང་དང་རང་མ་གཏོགས་པའི་འདུས་བྱས་དང༌། རྒྱུ་མཐུན་པའི་འབྲས་བུ་ཏིང་ངེ་འཛིན་འདྲ་བ་ཕྱི་མ་དང༌། སྐྱེས་བུ་བྱེད་འབྲས་དེའི་སྟོབས་ཀྱི་དེ་མ་ཐག་གམ་གཅིག་ཅར་དུ་འབྱུང་བ་སྟེ། རྣམ་གྲོལ་ལམ་དང་ཚོར་སོགས་དང་མ་འོངས་པའི་ཐོབ་པ་བཅས་དང༌། བྲལ་འབྲས་ནི་ལམ་དེས་ཉོན་མོངས་པའི་ཐོབ་པ་གཅོད་པའི་བྲལ་བ་སོ་སོར་བརྟགས་འགོག་ཡིན་ནོ། ། བྲལ་བ་བློ་མི་ཟད་པའོ་ཞེས་འབྱུང་བའི་ཕྱིར། དྲི་མེད་སྤོང་ལམ་ནི་བཞི་ཡི་འབྲས་བུར་བཅས་ཏེ། ཟག་མེད་ལ་རྣམ་སྨིན་མེད་པས་དེ་མ་གཏོགས་སོ། །
ཟག་བཅས་སྤང་ལམ་ལས་གཞན་པའི་དགེ་བ་དང་མི་དགེ་བ་གང་ཡིན་པའང་འབྲས་བུ་བཞི་དང་བཅས་པ་ཡིན་ཏེ། བྲལ་འབྲས་མ་གཏོགས་སོ། ། ཟག་པ་མེད་པའི་སྤང་བའི་ལམ་གྱི་ལྷག་མ་སྦྱོར་རྣམ་ཁྱད་པར་ཅན་གྱི་ལམ་གསུམ་དང༌། ལུང་དུ་བསྟན་པ་མིན་པ་གཉིས་ཀྱི་ལས་གང་གི་འབྲས་བུ་ནི་སྨིན་བྲལ་མ་གཏོགས་པ་གསུམ་གྱིས་སོ།། གཉིས་པ་དགེ་སོགས་ནི། དགེ་བའི་དགེ་ལ་སོགས་པ་ནི། ། བཞི་དང་གཉིས་དང་དེ་བཞིན་གསུམ།། ¿༨༨¿ མི་དགེའི་དགེ་སོགས་གཉིས་དང་ནི། ། གསུམ་དང་བཞི་སྟེ་རིམ་པ་བཞིན།། ལུང་བསྟན་མིན་གྱི་དགེ་ལ་སོགས། །
དེ་དག་གཉིས་དང་གསུམ་དང་གསུམ།། ¿༨༩¿ ཞེས་པ་སྟེ། དགེ་བའི་འབྲས་བུ་དགེ་བ་དང་ལ་སོགས་པས་མི་དགེ་བ་དང་ལུང་མ་བསྟན་པ་དག་ནི་རིམ་པ་བཞིན་དུ་རྣམ་སྨིན་མ་གཏོགས་པ་བཞི་དང༌། སྐྱེས་བདག་གཉིས་དང༌། དེ་བཞིན་དུ་རྣམ་སྨིན་བཅས་གསུམ་མོ། ། མི་དགེ་བའི་འབྲས་བུ་དགེ་བ་དང་སོགས་པས་མི་དགེ་བ་དང་ལུང་མ་བསྟན་རྣམས་ནི་སྐྱེས་བདག་གཉིས་དང་ནི། དེའི་སྟེང་དུ་རྒྱུ་མཐུན་ཏེ་གསུམ་དང༌། རྣམ་སྨིན་བཅས་བཞི་སྟེ་རིམ་པ་བཞིན་དང༌། ལུང་དུ་བསྟན་མིན་གྱི་འབྲས་བུ་དགེ་བ་དང་སོགས་པས་མི་དགེ་བ་དང་ལུང་མ་བསྟན་པ་དེ་དག་ལ་ནི་སྐྱེས་བདག་གཉིས་དང༌། རྒྱུ་མཐུན་ཏེ་གསུམ་དང་གསུམ་ཡིན་ནོ། །
སྐབས་འདིར་ལུང་མ་བསྟན་གྱིས་མི་དགེ་བ་བསྐྱེད་པ་ལ་བསྒྲིབས་ལུང་མ་བསྟན་པ་དང་ཉོན་མོངས་ཅན་དུ་འདྲ་བས་རྒྱུ་མཐུན་པའོ།། གསུམ་པ་དུས་གསུམ་ནི། འདས་པའི་ཐམས་ཅད་བཞི་ཡིན་ནོ། ། བར་མ་ཡི་ནི་མ་འོངས་པའང༌།། བར་མ་གཉིས་སོ་མ་སྐྱེས་པའི། ། འབྲས་བུ་མ་འོངས་གསུམ་ཡིན་ནོ།། ¿༩༠¿ ཞེས་པ་སྟེ། འདས་པའི་ལས་ཀྱི་འབྲས་བུ་འདས་མ་འོངས་ད་ལྟ་ཐམས་ཅད་ནི་བྲལ་བ་དུས་ཀྱིས་མ་བསྡུས་པས་བཞི་ཡིན་ནོ། ། བར་མ་སྟེ་ད་ལྟ་བ་ཡི་འབྲས་བུ་ནི་མ་འོངས་པའང་བཞི་པོ་དེ་ཉིད་དང༌། དེའི་འབྲས་བུ་བར་མ་ད་ལྟ་བ་ལ་སྐྱེས་བདག་གཉིས་སོ། །
མ་སྐྱེས་པ་སྟེ་མ་འོངས་པའི་ལས་ཀྱི་འབྲས་བུ་མ་འོངས་པ་ལ་སྐྱེས་བདག་རྣམ་སྨིན་གསུམ་ཡིན་ནོ། ། རྒྱུ་མཐུན་ནི་རྒྱུ་ལས་ཕྱིས་སྐྱེས་པར་བཞག་པའི་ཕྱིར་རོ།། བཞི་པ་རང་ས་གཞན་ས་ནི། རང་གི་ས་པའི་བཞི་ཡིན་ནོ། ། གཞན་གྱི་ས་པ་གསུམ་དང་གཉིས།། ཞེས་པ་སྟེ། རང་གི་ས་པའི་ལས་ཀྱི་འབྲས་བུ་རང་གི་ས་པ་ནི་བྲལ་བ་སས་མ་བསྡུས་པས་བཞི་ཡིན་ནོ། ། གཞན་གྱི་ས་པའི་ལས་ཀྱི་འབྲས་བུ་གཞན་གྱི་ས་པ་ནི་ཟག་མེད་ལ་སྐྱེས་བདག་རྒྱུ་མཐུན་གསུམ་དང༌། ཟག་བཅས་ལ་སྐྱེས་བདག་གཉིས་སོ། ། འདི་ལ་བྲལ་བ་མེད་པ་རྟོགས་སླ་ཞིང་རང་རིགས་པའོ་ཞེས་དང༌།
ཀུན་འགྲོ་ཞེས་བྱ་ཉོན་མོངས་ཅན། ། རྣམས་ཀྱི་རང་སར་ཞེས་འབྱུང་བས་སྐལ་མཉམ་དང་ཀུན་འགྲོ་མེད་པས་རྒྱུ་མཐུན་དང༌། གང་ཕྱིར་ས་ནི་དེ་དག་ཏུ། ། ལས་རྣམས་སྨིན་ཕྱིར་མི་གཡོའི་ཕྱིར། ། ཞེས་འབྱུང་བས་རྣམ་སྨིན་མེད་དོ།། ལྔ་པ་སློབ་མི་སློབ་ནི། སློབ་པའི་སློབ་ལ་སོགས་པ་གསུམ། ། མི་སློབ་ལས་ཀྱི་འབྲས་བུ་ནི།། ¿༩༡¿ སློབ་པ་ཡི་ནི་ཆོས་ལ་སོགས། ། གཅིག་དང་གསུམ་དང་གཉིས་ཡིན་ནོ།།
དེ་ལས་གཞན་པའི་འབྲས་བུ་ནི། ། སློབ་སོགས་གཉིས་དང་གཉིས་དང་ལྔ།། ¿༩༢¿ ཞེས་པ་སྟེ། སློབ་པའི་འབྲས་བུ་སློབ་པ་དང་ལ་སོགས་པས་མི་སློབ་པ་དང་གཉིས་ཀ་མ་ཡིན་པ་ལ་སྐྱེས་བདག་རྒྱུ་མཐུན་དང༌། ཕྱི་མ་ལ་སྐྱེས་བདག་བྲལ་བ་གསུམ་མོ། །  མི་སློབ་པའི་ལས་ཀྱི་འབྲས་བུ་ནི་སློབ་པ་ཡི་ཆོས་དང་ལ་སོགས་པས་མི་སློབ་པ་དང་གཉིས་ཀ་མ་ཡིན་པ་ལ་བདག་འབྲས་གཅིག་དང༌། སྐྱེས་བདག་རྒྱུ་མཐུན་གསུམ་དང༌། སྐྱེས་བདག་གཉིས་ཡིན་ནོ། ། སློབ་མི་སློབ་དེ་ལས་གཞན་པའི་འབྲས་བུ་ནི་སློབ་པ་དང་ལ་སོགས་པས་མི་སློབ་པ་དང་གཉིས་ཀ་མ་ཡིན་པ་ལ་སྐྱེས་བདག་གཉིས་དང་གཉིས་དང་ལྔ་དང་བཅས་པའོ།། དྲུག་པ་མཐོང་སྤང་སོགས་འབྲས་བུ་དུ་དང་བཅས་པ་ནི།
མཐོང་བས་སྤང་བྱའི་དེ་ལ་སོགས། ། གསུམ་དང་བཞི་དང་གཅིག་ཡིན་ནོ།། སྒོམ་པས་སྤང་བར་བྱ་ལས་ཀྱི། ། དེ་དག་གཉིས་དང་བཞི་དང་གསུམ།། ¿༩༣¿ སྤང་བྱ་མིན་པའི་དེ་དག་གཅིག ། གཉིས་དང་བཞི་སྟེ་གོ་རིམ་བཞིན།། ཞེས་པ་སྟེ། མཐོང་བས་སྤང་བྱའི་ལས་ཀྱི་འབྲས་བུ་མཐོང་སྤོང་དེ་དང་ལ་སོགས་པས་སྒོམ་སྤང་དང་སྤང་བྱ་མིན་པ་ལ་སྐྱེས་བདག་རྒྱུ་མཐུན་གསུམ་དང་རྣམ་སྨིན་བཅས་བཞི་དང་བདག་འབྲས་གཅིག་ཡིན་ནོ། ། སྒོམ་སྤང་ཉོན་མོངས་ཅན་ཀུན་འགྲོའི་རྒྱུ་མཐུན་དང་རྣམ་སྨིན་སྐྱེས་མིག་ལ་སོགས་པའོ། ། སྒོམ་པས་སྤང་བར་བྱ་བའི་ལས་ཀྱི་འབྲས་བུ་མཐོང་སྤང་དང་སྒོམ་སྤང་དང་སྤང་བྱ་མ་ཡིན་པ་དེ་དག་ལ་སྐྱེས་བདག་གཉིས་དང་བྲལ་བ་མ་གཏོགས་བཞི་དང་སྐྱེས་བདག་བྲལ་བ་གསུམ་མོ། །
སྤང་བྱ་མིན་པའི་ལས་ཀྱི་འབྲས་བུ་མཐོང་སྤང་དང་སྒོམ་སྤང་དང་སྤང་བྱ་མ་ཡིན་པ་དེ་དག་ལ་བདག་འབྲས་གཅིག་དང་སྐྱེས་བདག་གཉིས་དང་རྣམ་སྨིན་བོར་བའི་བཞི་སྟེ་གོ་རིམ་བཞིན་ནོ།། བཞི་པ་ལས་ཀྱི་རྣམ་བཞག་གཞན་བསྟན་པ་ལ་གཉིས། ལས་གང་རྒྱུ་གང་གིས་བསྐྱེད་པ། འཕེན་རྫོགས་གཉིས་ཀྱི་ཁྱད་པར་བཤད་པའོ། ། དང་པོ་ནི། རིགས་མིན་བསྐྱེད་པ་ཉོན་མོངས་ཅན། ། ཁ་ཅིག་ཆོ་ག་ཉམས་པའང་ཞེའོ།། ¿༩༤¿ ཞེས་པ་སྟེ། བསྟན་བཅོས་ལས་རིགས་པ་མ་ཡིན་པས་བསྐྱེད་པ་དང་རིགས་པས་བསྐྱེད་པ་དང་གཉིས་ཀས་བསྐྱེད་པ་མ་ཡིན་པའི་ལས་གསུམ་གསུངས་པ་ལས། རིགས་པ་མིན་པས་བསྐྱེད་པ་ནི་ལས་ཉོན་མོངས་ཅན་བསྒྲིབས་ལུང་མ་བསྟན་དང་མི་དགེ་བ་སྟེ།
ཚུལ་བཞིན་མ་ཡིན་པ་ཡིད་ལ་བྱེད་པས་བསྐྱེད་པའི་ཕྱིར་རོ། ཁ་ཅིག་ནི་འགྲོ་བ་དང་གནས་པ་དང་བཟའ་བ་དང་བགོ་བ་ལ་སོགས་པ་སྤྱོད་ཡུལ་མ་ཡིན་པ་ལྔ་འཇིག་རྟེན་ན་གྲགས་པའི་ཆོ་ག་ལས་ཉམས་པར་བྱེད་པའང་རིགས་མིན་གྱིས་བསྐྱེད་པ་ཡིན་ནོ་ཞེའོ། ། འང་སྒྲས་ཉོན་མོངས་ཅན་ཡང་སྡུད་པའོ། ། ཁ་ཅིག་ནི་དེར་མ་ཟད་ཆོ་ག་མ་ཉམས་པའང་ཡིན་ནོ་ཞེས་དང༌། རིགས་པས་བསྐྱེད་པ་ནི་ལས་དགེ་བ་ཡིན་ནོ། ། དེ་གཉིས་ལས་གཞན་པ་ནི་གཉིས་ཀ་མིན་པའོ།། གཉིས་པ་འཕེན་རྫོགས་གཉིས་ཀྱི་ཁྱད་པར་བཤད་པ་ནི། གཅིག་གིས་སྐྱེ་བ་གཅིག་འཕེན་ཏོ། ། ཡོངས་རྫོགས་བྱེད་པ་དུ་མ་ཡིན།། སེམས་མེད་སྙོམས་པར་འཇུག་པ་དག །
འཕེན་བྱེད་མ་ཡིན་ཐོབ་པའང་མིན།། ¿༩༥¿ ཞེས་པ་སྟེ། ལས་གཅིག་གིས་སྐྱེ་བ་གཅིག་ཁོ་ན་འཕེན་ནམ་དུ་མ་འཕེན། དེ་བཞིན་དུ་མས་ཀྱང་སྐྱེ་བ་གཅིག་གམ་དུ་མ་འཕེན་ཞེ་ན། ལས་གཅིག་གིས་འགྲོ་བ་རིས་མཐུན་པ་ལྷ་ལ་སོགས་པའི་སྐྱེ་བ་གཅིག་ཁོ་ན་འཕེན་ཏེ། རིས་མཐུན་དུམ་བུར་འཕེན་དུ་འོང་བས་ན་ལས་དུ་མས་ཀྱང་གཅིག་མ་ཡིན་ནོ་ཞེས་སྨྲའི་གྲུབ་མཐའོ།། འོ་ན་གནས་བརྟན་མ་འགག་པས། རང་སངས་རྒྱས་སྟེང་གནས་བསམ་ཤེས་ལ་བསོད་སྙོམས་གཅིག་ཕུལ་བའི་རྣམ་སྨིན་གྱིས་སུམ་ཅུ་རྩ་གསུམ་དང༌། འཁོར་ལོས་སྒྱུར་རྒྱལ་དུ་ལན་བདུན་བདུན་སྐྱེ་བ་ནས་ད་ལྟ་ཤཱཀྱ་ཕྱུག་པོའི་རིགས་སུ་སྐྱེས་པའི་བར་དུའོ་ཞེས་གསུངས་པ་དང་འགལ་བར་འགྱུར་རོ་ཞེ་ན། མི་འགལ་ཏེ།
དེ་ནི་ལས་དེས་བདེ་འགྲོའི་འབྱོར་བ་རྙེད་ནས་སྐྱེ་བ་དྲན་ཏེ་ཡང་བསོད་ནམས་བྱས་པས་དེ་དག་ཏུ་སྐྱེས་པ་ལ་དགོངས་ཏེ། དཔེར་ན་དོང་རྩེ་གཅིག་ལན་དུ་མར་བསྒྱུར་ནས་ཕྱུག་པོར་གྱུར་པ་ལ་བདག་དོང་རྩེ་གཅིག་གིས་ཕྱུག་པོར་གྱུར་ཏོ་ཞེས་བརྗོད་པ་བཞིན་ནོ།། མདོ་སྡེ་པས་ནི་གཅིག་གིས་དུ་མ་དང་དུ་མས་གཅིག་འཕེན་པའང་འདོད་དོ། ། འོན་ཀྱང་ལས་གཅིག་གིས་འཕངས་པའི་འགྲོ་བ་རིས་མཐུན་པ་མཚུངས་ཀྱང་དེའི་ཁྱད་པར་གྱིས་ཆོས་ཡོངས་སུ་རྫོགས་པར་བྱེད་པ་ནི་དུ་མ་ཡིན་ཏེ། རི་མོ་མཁན་གཅིག་གིས་སྐྱ་རིས་བཏབ་ནས་གཞན་དག་གིས་ཀྱང་ཚོན་རྫོགས་པར་བྱེད་པ་བཞིན་ནོ། ། འཕེན་བྱེད་ཀྱིས་མིར་སྐྱེ་བ་མཚུངས་ཀྱང་ཁ་ཅིག་ནི་རྫོགས་བྱེད་དགེ་བས་གཟུགས་མཛེས་པ་དབང་པོ་ཚང་བ་ནད་མེད་པ་ལོངས་སྤྱོད་དང་དབང་ཐང་ཕུན་སུམ་ཚོགས་པ་དང༌། ཁ་ཅིག་ནི་མི་དགེ་བས་དེ་ལས་བཟློག་པའོ། ། འདི་ལའང་མུ་བཞིར་འགྱུར་རོ། ། གལ་ཏེ་ལས་ཐམས་ཅད་འཕེན་བྱེད་མ་ཡིན་ནམ་ཞེ་ན། རྣམ་སྨིན་དང་བཅས་ཀྱང་སེམས་མེད་སྙོམས་པར་འཇུག་པ་གཉིས་པོ་དག་ནི་འཕེན་བྱེད་མ་ཡིན་ཏེ།
བསམ་གཏན་བཞི་པ་དང་སྲིད་རྩེའི་འཕངས་ཟིན་པའི་ཕྱིར་དང༌། དེ་དག་ལ་སེམས་མེད་པས་སེམས་པ་དང༌། ལྷན་ཅིག་མི་འབྱུང་བའི་ལས་ནི་སྟོབས་ཆུང་བའི་ཕྱིར་རོ། ། ལས་དང་ལྷན་ཅིག་པའི་དགེ་མི་དགེའི་ཐོབ་པའང་འཕེན་བྱེད་ཡིན་ཏེ། དེ་གཉིས་འབྲས་བུ་ཐ་དད་པའི་ཕྱིར་དང༌། ཟག་མེད་དང་ངེས་འབྱེད་ཆ་མཐུན་གྱི་ལས་ཀྱང་སྲིད་པ་ལ་རྒྱབ་ཀྱིས་ཕྱོགས་པས་འཕེན་བྱེད་མ་ཡིན་ནོ། ། དེ་ཐམས་ཅད་རྫོགས་བྱེད་ཁོ་ནའོ།། གཉིས་པ་སོ་སོར་བཤད་པ་ལ་གསུམ། སྤང་བྱ་སྒྲིབ་པ་གསུམ། བསྟན་བྱ་བསོད་ནམས་བྱ་བའི་གཞི་གསུམ།
ཆ་མཐུན་དགེ་བ་གསུམ་བཤད་པའོ། ། དང་པོ་ལ་གཉིས། སྤྱིར་བཤད་པ་དང༌། ལས་སྒྲིབ་བྱེ་བྲག་ཏུ་བཤད་པའོ། ། དང་པོ་ནི། མཚམས་མེད་པ་ཡི་ལས་རྣམས་དང༌། ། ཉོན་མོངས་ཤས་ཆེན་ངན་འགྲོ་དང༌།། འདུ་ཤེས་མེད་པའི་སེམས་ཅན་དང༌། ། སྒྲ་མི་སྙན་སྒྲིབ་གསུམ་དུ་འདོད།། ¿༩༦¿ མཚམས་མེད་གླིང་གསུམ་དག་ན་ཡོད། །
ཟ་མ་སོགས་ལ་མི་འདོད་དོ།། ཕན་དང་ངོ་ཚ་ཆུང་བའི་ཕྱིར། ། ལྷག་མ་འགྲོ་བ་ལྔ་དག་ན།། ¿༩༧¿ ཞེས་པ་སྟེ། མཚམས་མེད་པ་ཡི་ལས་རྣམས་ནི་ལས་ཀྱི་སྒྲིབ་པ་དང༌། ཉོན་མོངས་ཤས་ཆེན་པོ་སྟེ་རྒྱུན་ཆགས་སུ་འབྱུང་བ་ཉོན་མོངས་པའི་སྒྲིབ་པ་དང༌། རྣོན་པོ་ནི་གཉེན་པོས་སྤང་སླ་བའི་ཕྱིར་མ་ཡིན་ནོ། ། ངན་འགྲོ་གསུམ་དང༌། འདུ་ཤེས་མེད་པའི་སེམས་ཅན་རྣམས་དང༌། སྒྲ་མི་སྙན་དུ་སྐྱེས་པ་རྣམས་ནི་རྣམ་སྨིན་གྱི་སྒྲིབ་པ་སྟེ།
དེ་ལྟར་ན་འཕགས་པའི་ལམ་དངོས་དང་དེ་ལ་སྦྱོར་བྱེད་དྲོ་བ་སོགས་ལ་སྒྲིབས་པས་ན་སྒྲིབ་པ་རྣམ་པ་གསུམ་དུ་འདོད་པའོ། ། འོ་ན་དེ་དག་ཁམས་གང་དུ་ཡོད་ན། མཚམས་མེད་པའི་ལས་ནི་གླིང་གསུམ་པོ་དག་ཁོ་ནར་ཡོད་ཀྱི། སྒྲ་མི་སྙན་དུ་མེད་དེ། རང་བཞིན་བཟང་བའི་ཕྱིར་གླིང་གསུམ་ལས་ཀྱང་ཟ་མ་དང་སོགས་ཀྱིས་མ་ནིང་དང་མཚན་གཉིས་ལ་མི་འདོད་དོ། ། དེ་དག་གིས་ཕ་མ་གསོད་ཀྱང་ཕ་མའི་ངོས་ནས་ཀྱང་ལུས་ཐར་པ་དང་མཐུན་པ་དབང་པོ་ཚང་བར་མ་བསྐྱེད་པས་ཕན་པ་ཆུང་བ་དང༌། བུ་ཚའི་ངོས་ནས་ཀྱང་ཕ་མ་ལ་ལྟོས་ནས་ངོ་ཚ་དང་ཁྲེལ་ཡོད་ཤས་ཆུང་བའི་ཕྱིར་དང༌། དེ་བཞིན་དུ་སྡིག་པའི་བསམ་པ་མི་བརྟན་པ་དང༌། སྡོམ་སྡོམ་མིན་སྐྱེ་བའི་རྟེན་དུའང་མི་རུང་བའི་ཕྱིར་རོ། ། ཞེས་ཟེར།
རྒྱུ་མཚན་དེས་ངན་འགྲོ་ལའང་མི་འདོད། ལས་སྒྲིབ་ཀྱི་ལྷག་མ་ཉོན་མོངས་པ་དང་རྣམ་སྨིན་གྱི་སྒྲིབ་པ་ནི་འགྲོ་བ་ལྔ་དག་ན་ཡོད་དེ། དང་པོ་འགྲོ་བ་ཐམས་ཅད་ན་ཡོད་པ་དང༌། ཕྱི་མ་འདུ་ཤེས་མེད་པའི་སེམས་ཅན་དང་སྒྲ་མི་སྙན་དང་ངན་འགྲོ་ཐམས་ཅད་དང་ལྡན་པའི་ཕྱིར། གཉིས་པ་ལས་སྒྲིབ་བྱེ་བྲག་ཏུ་བཤད་པ་ལ་གཉིས། མཚམས་མེད་དང༌། དེ་དང་ཉེ་བའོ། ། དང་པོ་ལ་གཉིས། དངོས་དང༌། འཕྲོས་དོན་ནོ། །
དང་པོ་ལ་གཉིས། དབྱེན་གྱི་མཚམས་མེད་པར་བཤད་པ། ལྔ་ཀ་བསྡོམས་ཏེ་བཤད་པའོ། ། དང་པོ་ལ་གསུམ། འཁོར་ལོའི་དབྱེན། ལས་ཀྱི་དབྱེན། འཁོར་ལོའི་དབྱེན་མི་འབྱུང་བའི་དུས་བཤད་པའོ།།
 དང་པོ་ནི། དགེ་འདུན་དབྱེན་ནི་མི་འཕྲོད་པའི། ། རང་བཞིན་ལྡན་པ་མ་ཡིན་ཆོས།།
ཉོན་མོངས་ཅན་མིན་ལུང་བསྟན་མིན། ། དེ་དང་དགེ་འདུན་ཡང་དག་ལྡན།། ¿༩༨¿ དེ་ཡི་ཁ་ན་མ་ཐོ་རྫུན། ། དེ་དང་འབྱེད་པོ་ཡང་དག་ལྡན།། བསྐལ་པར་མནར་མེད་པར་སྨིན་འགྱུར། ། ལྷག་པས་གནོད་པ་ལྷག་པར་འགྱུར།། ¿༩༩¿ དགེ་སློང་ལྟ་སྤྱད་ཚུལ་ལྡན་པས། ། འབྱེད་དོ་གཞན་དུའོ་བྱིས་པ་རྣམས།། སྟོན་དང་ལམ་གཞན་ལ་བཟོད་པ། ། བྱེ་བའོ་དེ་ནི་མི་གནས་སོ།།
¿༡༠༠¿ དེ་ནི་འཁོར་ལོའི་དབྱེན་དུ་འདོད། ། འཛམ་བུའི་གླིང་ནའོ་དགུ་སོགས་ཀྱིས།། ཞེས་པ་སྟེ། དགེ་འདུན་འཁོར་ལོའི་དབྱེན་གྱི་ངོ་བོ་ནི། དགེ་འདུན་གྱི་སྡེ་གཉིས་ཐུགས་བརྩེ་མི་འཕྲོད་པའི་རང་བཞིན་དུ་གྱུར་པ་ལྡན་པ་མ་ཡིན་པའི་འདུ་བྱེད་རྫུན་དུ་གྲུབ་པ་ཞིག་སྟེ། ཆོས་ཉོན་མོངས་ཅན་ཡང་མིན་ལ་དགེ་བར་ལུང་བསྟན་པའང་མིན་ཏེ། གང་ཟག་གཉིས་དང་ལྡན་པའི་ཕྱིར། དེ་ལྟ་བུའི་དབྱེན་དེ་དང་བྱེ་ཟིན་པའི་དགེ་འདུན་དང་ཡང་དག་པར་ལྡན་གྱི་འབྱེད་པ་པོ་ལྷས་སྦྱིན་ལ་ནི་མ་ཡིན་ནོ། ། དབྱེན་དེ་ཡི་རྒྱུ་ཁ་ན་མ་ཐོ་བ་ངག་གི་རིག་རིག་མིན་གྱི་རྫུན་དེ་མཚམས་མེད་པའི་ལས་ཡིན་ཏེ། དེ་དང་འབྱེད་པ་པོ་ལྷས་སྦྱིན་དང་ཡང་དག་པར་ལྡན་ནོ། །
ལས་དེའི་འབྲས་བུ་ཇི་ལྟར་ན། བར་གྱི་བསྐལ་པ་གཅིག་རྫོགས་པར་མནར་མེད་པའི་དམྱལ་བར་སྨིན་པར་འགྱུར་ལ་མཚམས་མེད་གཞན་ནི་དེ་ལྟར་མ་ངེས་སོ། ། གལ་ཏེ་མཚམས་མེད་ཀྱི་ལས་རྣམས་སྐྱེས་ནས་མྱོང་འགྱུར་ཁོ་ན་ལ་མཚམས་མེད་གཉིས་སོགས་ཀྱི་ལས་ཇི་ལྟར་སྨིན་པར་འགྱུར་ཞེ་ན། མཚམས་མེད་གཉིས་དང་གསུམ་སོགས་ལྷག་པར་བྱས་པས་དམྱལ་བ་དེར་ལུས་ཀྱང་ཉིས་འགྱུར་སོགས་ཀྱི་བོང་ཚོད་ཆེ་བ་གཞོན་ཤ་ཅན་དུ་གྱུར་ཏེ་སྡུག་བསྔལ་གྱི་གནོད་པ་ཡང་ཉིས་འགྱུར་སོགས་ལྷག་པར་མྱོང་བར་འགྱུར་རོ། ། དེ་དག་སྔ་མ་འཕེན་བྱེད་དང་ཕྱི་མ་རྫོགས་བྱེད་དོ། ། གང་ཟག་གང་གིས་འབྱེད་ན་དགེ་སློང་གིས་འབྱེད་དེ། སངས་རྒྱས་ལ་འདྲེན་བཙུགས་པའི་ཕྱིར་དགེ་སློང་མས་ཀྱང་མ་ཡིན་ན་ཁྱིམ་པ་སོགས་ལྟ་ཅི་སྨོས། དེའང་འཇིག་ཚོགས་སོགས་ལྟ་བ་ལྔ་ལ་སྤྱད་པས་འབྱེད་དོ། ། དབང་པོ་རྣོ་ཞིང་སྟོན་པ་དང་ལམ་གཞན་བཟུང་ནུས་པའི་ཕྱིར། སྲེད་པ་སྤྱད་པས་མ་ཡིན་ཏེ།
ཤེས་རབ་ཉོན་མོངས་ཅན་མི་བརྟན་པའི་ཕྱིར། ཚུལ་ཁྲིམས་དང་ལྡན་པས་འབྱེད་དོ། ། ཚིག་བཙན་པའི་ཕྱིར། ཚུལ་འཆལ་ནི་མ་ཡིན་ནོ། ། གང་དུ་འབྱེད་ན། སྟོན་པ་བཞུགས་པའི་གནས་དེ་ལས་གཞན་དུའོ། ། དེར་ནི་སྟོན་པའི་གཟི་བྱིན་བཟོད་དཀའ་བ་དང་བཀའ་བཙན་པའི་ཕྱིར་མ་ཡིན་ནོ། ། བཙན་པ་ནི་གཞན་དག་ཡིད་ཆེས་པའི་དོན་ནོ། ། གང་འབྱེད་ན་བྱིས་པ་སོ་སོའི་སྐྱེ་བོ་རྣམས་ཏེ། འཕགས་པ་རྣམས་ནི་ལུང་རྟོགས་ཀྱི་ཆོས་མངོན་དུ་གྱུར་པ་དང༌།
སངས་རྒྱས་ལ་ཤེས་ནས་དད་འཐོབ་པའི་ཕྱིར་མ་ཡིན་ནོ། ། ཁ་ཅིག་བཟོད་པ་ཐོབ་པ་རྣམས་ཀྱང་མ་ཡིན་ཏེ། དེ་མཐོང་བ་དང་འདྲ་བའི་ཕྱིར་ཟེར། ཅི་ཙམ་དུ་བྱེ་ན། སྟོན་པ་གཞན་ལྷས་སྦྱིན་དང་ངེས་པར་འབྱུང་བའི་ལམ་གཞན་ལྷས་སྦྱིན་གྱི་བརྟུལ་ཞུགས་ལྔ་ལྟ་བུ་ལ་བསླབ་པར་བཟོད་ཅིང་དང་དུ་ལེན་པ་དེ་ཙམ་གྱིས་བྱེ་བའོ། ། བརྟུལ་ཞུགས་ལྔ་ནི་ཤ་འོ་མ་ལན་ཚྭ་མི་སྤྱད་པ་དང༌། གོས་མ་དྲས་པ་བགོ་བ་དང༌། གྲོང་གི་གཙུག་ལག་ཁང་དུ་འདུག་པའོ། ། དུས་ཇི་སྲིད་དུ་གནས་ན། དེ་ནི་ནུབ་རངས་ལོ་གཅིག་མི་གནས་སོ། །
ཆོས་ཉིད་ཀྱིས་ནམ་མ་ལངས་གོང་སླར་འདུམ་པའི་ཕྱིར། དབྱེན་དེའི་སྒྲ་དོན་ནི། ལྟ་བ་འཁོར་ལོའི་དབྱེན་དུ་འདོད་དོ། ། ཇི་སྲིད་དུ་བྱེ་ནས་མ་དུམ་བར་དུ་སུའི་རྒྱུད་ལའང་འཕགས་ལམ་མི་སྐྱེ་བས་དེ་བཞིན་གཤེགས་པའི་ཆོས་ཀྱི་འཁོར་ལོ་འཇུག་པ་ལ་གེགས་བྱས་པའི་ཕྱིར། གླིང་གང་དུ་ཡོད་ན་འཛམ་བུ་གླིང་དུའོ། ། གླིང་གཞན་ན་སྟོན་པ་མི་བཞུགས་པའི་ཕྱིར་མ་ཡིན་ནོ། ། གྲངས་ནི་དགེ་སློང་དགུུ་ངེས་པར་དགོས་ཏེ། དགེ་འདུན་གྱི་སྡེ་གཉིས་དང་འབྱེད་པ་པོ་གཅིག་དགོས་པའི་ཕྱིར། སོགས་ཀྱི་སྒྲས་དེ་ཡན་ཆད་ཇི་ཙམ་ཡང་རུང་བའོ།། གཉིས་པ་ལས་ཀྱི་དབྱེན་ནི།
ལས་ཀྱི་དབྱེན་ནི་གླིང་གསུམ་ན། ། དེ་ནི་བརྒྱད་དག་ཡན་ཆད་ཀྱིས།། ¿༡༠༡¿ ཞེས་པ་སྟེ། ལས་ཀྱི་དབྱེན་ནི། གང་ལ་བསྟན་པ་ཡོད་པའི་གླིང་གསུམ་ན་ཡོད་དེ། མཚམས་ནང་གཅིག་ཏུ་གསོ་སྦྱོང་སོགས་ཀྱི་ལས་བློ་མི་མཐུན་པས་བྱེད་པའོ། ། དེ་ནི་དགེ་སློང་བརྒྱད་དག་ཡན་ཆད་ཀྱིས་འགྲུབ་སྟེ། འབྱེད་པ་པོ་མི་དགོས་པའི་ཕྱིར། གསུམ་པ་འཁོར་ལོའི་དབྱེན་མི་འབྱུང་བའི་དུས་བཤད་པ་ནི། དང་པོ་མཐའ་སྐྱོན་ཟུང་གཅིག་གི །
སྔ་རོལ་ཐུབ་པ་ནོངས་པ་དང༌།། མཚམས་མ་བཅད་པ་དག་ཏུ་ཡང༌། ། འཁོར་ལོའི་དབྱེན་ནི་མི་འབྱུང་ངོ༌།། ¿༡༠༢¿ ཞེས་པ་སྟེ། སངས་རྒྱས་ཏེ་དང་པོ་ཆོས་ཀྱི་འཁོར་ལོ་བསྐོར་བའི་ཚེ་ཐམས་ཅད་ཡིད་རབ་ཏུ་དགའ་བས་བློ་མཐུན་པ་དང༌། མཐའ་མྱ་ངན་ལས་འདའ་བར་ཉེ་བ་ན་སངས་རྒྱས་ལ་དཀོན་པའི་འདུ་ཤེས་དང་མི་རྟག་པ་ཡིད་ལ་བྱེད་པས་སྐྱོ་བར་བློ་མཐུན་པ་  དང༌།

བསྟན་པ་ལ་ཚུལ་ཁྲིམས་དང་ལྟ་བའི་སྐྱོན་མེད་པར་གནས་པ་དང༌། མཆོག་ཟུང་གཅིག་གི་སྔ་རོལ་དུ་མྱུར་བར་སྡུམ་པ་པོ་མེད་པ་དང༌། ཐུབ་པ་ནོངས་པ་སྟེ་མྱ་ངན་ལས་འདས་པའི་འོག་ཏུ་འགྲན་ཡུལ་མེད་པ་དང༌། མཚམས་ཁང་གཅིག་ཏུ་མི་མཐུན་པར་གནས་པ་ལ་བྱེ་བར་འཇོག་པའི་ཕྱིར། མཚམས་ཆེ་ཆུང་མ་བཅད་པ་དག་ཏུ་ཡང་འཁོར་ལོའི་དབྱེན་ནི་མི་འབྱུང་ངོ༌། ། དེ་ལྟར་ན་དུས་དྲུག་གོ། གཉིས་པ་ལྔ་ཀ་བསྡོམས་ཏེ་བཤད་པ་ལ་གཉིས། གྲངས་ངེས་པ་དང༌། འཕྲོས་དོན་དོགས་པ་གཅོད་པའོ། ། དང་པོ་ནི། ཕན་འདོགས་པ་དང་ཡོན་ཏན་ཞིང༌། །
སྤངས་དང་མེད་པར་བྱས་ཕྱིར་རོ།། ཞེས་པ་སྟེ། ཅིའི་ཕྱིར་ཕ་མ་གསོད་པ་སོགས་ཁོ་ནར་མཚམས་མེད་དུ་འགྱུར་ཞེ་ན། ཕ་མ་གཉིས་ཀྱི་ལུས་ཐར་པ་དང་མཐུན་པར་སྐྱེས་པས་ཕན་འདོགས་པའི་ཞིང་དང༌། དགྲ་བཅོམ་པ་དང་དགེ་འདུན་དང་སངས་རྒྱས་གསུམ་ནི་བསོད་ནམས་ཀྱི་ཞིང་མཆོག་ཏུ་གྱུར་པས་ན་ཡོན་ཏན་གྱི་ཞིང་སྟེ། དེ་རྣམས་བསམ་པས་སྤངས་པ་དང་དང་པོ་གསུམ་སྦྱོར་བས་དངོས་སུ་མེད་པར་བྱས་པ་དང༌། དགེ་འདུན་མི་མཐུན་པར་བྱས་པ་དང༌། དེ་བཞིན་གཤེགས་པ་བཀྲོངས་མི་ནུས་པས་དེའི་སྦྱོར་བ་བྱས་པའི་ཕྱིར་རོ།། གཉིས་པ་འཕྲོས་དོན་དོགས་པ་གཅོད་པ་ནི། མཚན་ནི་གཞན་དུ་གྱུར་ཀྱང་འགྱུར། །
གང་གི་ཟླ་མཚན་ལས་བྱུང་མ།། ¿༡༠༣¿ སངས་རྒྱས་རྡེག་པར་སེམས་ལ་མིན། ། བསྣུན་འོག་དགྲ་བཅོམ་པ་ལ་མིན།། ཅེས་པ་སྟེ། ཕ་མ་མཚན་ནི་གཞན་དུ་གྱུར་ཀྱང་བསད་ན་མཚམས་མེད་དུ་འགྱུར་ཏེ། རང་གི་ལུས་ཁྱད་པར་ཅན་བསྐྱེད་པའི་ཕ་མའི་བྱ་བ་བྱས་པའི་ཕྱིར། བསྟན་བཅོས་ལས། ¿ཕ་ཡང་མ་ཡིན་དགྲ་བཅོམ་པའང་མ་ཡིན་པའི་སྐྱེས་པ་བསད་ན་མཚམས་མེད་པའི་ཁ་ན་མ་ཐོ་བས་རེག་པར་འགྱུར་བ་ཡོད་དམ་ཞེ་ན་ཡོད་དེ། མ་མཚན་གྱུར་བསད་ནའོ་¿ཞེས་སོགས་སོ། ། བུད་མེད་གཅིག་གི་མངལ་དུ་ནུར་ནུར་པོ་གྱུར་པ་བུད་མེད་གཞན་ཞིག་གི་མངལ་དུ་བླུགས་ཏེ་བུ་སྐྱེད་ན་དེ་གཉིས་གང་བསད་ན་མཚམས་མེད་དུ་འགྱུར་ཞེ་ན།
གང་གི་ཟླ་མཚན་ལས་བྱུང་བ་དེ་ཉིད་མ་ཡིན་པས་དེ་བསད་ན་འགྱུར་ཏེ། གཞན་དེ་འང་མ་དང་འདྲ་བར་རིམ་གྲོ་བྱ་བའི་ཡུལ་ཡིན་ཏེ། བུས་བཟུང་ནས་ནུ་ཞོ་བསྣུན་པ་སོགས་ཕན་འདོགས་པའི་ཕྱིར། དེ་བཞིན་གཤེགས་པ་ལ་ངན་སེམས་ཀྱི་ཁྲག་འབྱིན་པའང་དེ་བཀྲོངས་པར་སེམས་པས་མཚོན་བསྣུན་པ་ལ་མཚམས་མེད་དུ་འགྱུར་གྱི། སངས་རྒྱས་ལ་བརྡེག་པར་སེམས་པས་ངན་སེམས་ཀྱི་ཁྲག་ཕྱུང་བ་ལ་མིན་ཏེ། དཀྲོངས་པའི་བསམ་པ་མེད་པའི་ཕྱིར། དེ་བཞིན་དུ་དགྲ་བཅོམ་མ་ཐོབ་པ་ལ་མཚོན་བསྣུན་ཏེ་བསྣུན་པའི་འོག་ཏུ་དགྲ་བཅོམ་པ་ཐོབ་ཏེ་གྲོངས་པ་ལ་མཚམས་མེད་དུ་འགྱུར་བ་མིན་ཏེ། རྟེན་དེ་ལ་སྦྱོར་བ་མ་བྱས་པའི་ཕྱིར། གཉིས་པ་འཕྲོས་དོན་ནི། མཚམས་མེད་སྦྱོར་བ་བྱས་པ་ལ། །
འདོད་ཆགས་བྲལ་འབྲས་མི་སྲིད་དོ།། ¿༡༠༤¿ དགེ་འདུན་དབྱེ་ཕྱིར་རྫུན་སྨྲ་བ། ། ཁ་ན་མ་ཐོ་རབ་ཆེར་འདོད།། འཇིག་རྟེན་པ་ཡི་དགེ་བ་ལ། ། སྲིད་རྩེའི་སེམས་པ་འབྲས་རབ་ཆེ།། ¿༡༠༥¿ ཞེས་པ་སྟེ། མཚམས་མེད་ཀྱི་སྦྱོར་བ་བྱས་ནས་དེ་མ་ལྡོག་པ་ལ་འཇིག་རྟེན་དང་འཇིག་རྟེན་ལས་འདས་པའི་འདོད་ཆགས་དང་བྲལ་བ་དང་འབྲས་བུ་ཐོབ་པ་མི་སྲིད་དོ། །  བསམ་པ་ཤིན་ཏུ་འགལ་བའི་ཕྱིར། ཉེས་པ་གང་ལྕི་ན། ཆོས་དང་ཆོས་མ་ཡིན་པ་ཤེས་བཞིན་དུ་དགེ་འདུན་དབྱེ་བའི་ཕྱིར་རྫུན་སྨྲ་བ་ནི་མཚམས་མེད་པ་དེ་དག་གི་ནང་ནས་ཁ་ན་མ་ཐོ་བ་རབ་ཏུ་ཆེ་བ་འདོད་དོ། །
དེ་བཞིན་གཤེགས་པའི་ཆོས་ཀྱི་སྐུ་ལ་བསྣུན་པ་དང༌། འཇིག་རྟེན་ན་ངེས་པ་ལ་འཇུག་པ་དང་འབྲས་བུ་ཐོབ་པ་དང་འདོད་ཆགས་དང་བྲལ་བ་དང་ཟག་པ་ཟད་པར་བྱ་བ་གེགས་སུ་བྱས་པའི་ཕྱིར། འཇིག་རྟེན་ལྷ་དང་བཅས་འཁྲུག་སྟེ་ཡིད་མི་བདེ་བར་གནས་པའི་ཕྱིར་རོ། ། དེའི་རྗེས་སུ་སྟོན་པ་ལ་ངན་སེམས་ཀྱི་ཁྲག་ཕྱུང་བ་དང༌། དགྲ་བཅོམ་པ་དང༌། མ་བསད་པ་སྔ་མ་སྔ་མ་ལྕི་ཞིང་ཕ་བསད་པ་ཡང་བར་འདོད་དོ།། འོ་ན་ལེགས་པར་སྤྱད་པ་ལ་འབྲས་བུ་གང་ཆེ་ན། འཇིག་རྟེན་པ་ཡི་དགེ་བ་ལ་ནི་སྲིད་རྩེའི་སེམས་པ་རྣམ་སྨིན་གྱི་འབྲས་བུ་རབ་ཏུ་ཆེ་སྟེ། བསྐལ་ཆེན་བརྒྱད་ཁྲིར་མཐོ་རིས་སུ་སྨིན་པའི་ཕྱིར། སྐྱེས་བུ་བྱེད་འབྲས་དང་བྲལ་འབྲས་ཀྱི་དབང་དུ་བྱས་ན་ཟག་བཅས་ལས་འཇིག་རྟེན་ཆོས་མཆོག་དང་ཟག་མེད་ལས་རྡོ་རྗེ་ལྟ་བུའི་ཏིང་ངེ་འཛིན་འབྲས་བུ་ཆེ་སྟེ།
སྐལ་མཉམ་གྱི་རྒྱུ་མེད་པར་མཐོང་ལམ་འདྲེན་པ་དང༌། ཁམས་གསུམ་གྱི་ཉོན་མོངས་པ་སྤངས་པའི་འགོག་པ་ཐོབ་པའི་ཕྱིར། གཉིས་པ་དེ་དང་ཉེ་བ་ལ་གཉིས། དངོས་དང༌། ངེས་གནས་བྱེ་བྲག་ཏུ་བཤད་པའོ། ། དང་པོ་ནི། མ་དགྲ་བཅོམ་མ་སུན་བྱས་དང༌། ། བྱང་ཆུབ་སེམས་དཔའ་ངེས་གནས་དང༌།། སློབ་པ་གསོད་དང་དགེ་འདུན་གྱི། ། འདུ་བའི་སྒོ་ནི་འཕྲོག་པ་དག།
¿༡༠༦¿ མཚམས་མེད་པ་དང་ཆ་འདྲ་དེ། ། ལྔ་པ་མཆོད་རྟེན་འཇིག་པ་ཡིན།། བཟོད་དང་ཕྱིར་མི་འོང་དགྲ་བཅོམ། ། ཐོབ་ལ་ལས་གེགས་ཤིན་ཏུ་བྱེད།། ¿༡༠༧¿ ཅེས་པ་སྟེ། མཚམས་མེད་པ་ཁོ་ནས་དམྱལ་བར་སྐྱེའམ་ཞེ་ན། མ་ཡིན་ཏེ། དེ་དང་ཆ་འདྲ་བས་ཀྱང་སྐྱེ་སྟེ། མ་དགྲ་བཅོམ་མ་ལོག་གཡེམ་གྱིས་སུན་ཕྱུང་བར་བྱས་པ་དང༌། བྱང་ཆུབ་སེམས་པ་ངེས་གནས་བསད་པ་དང༌།
འཕགས་པ་སློབ་པ་གསོད་པ་དང༌། དགེ་འདུན་གྱི་འདུ་བའི་སྒོ་ནི་སྟེ་ནར་མར་འདུ་བའི་འཚོ་བ་རྒྱུག་ཇ་གཅིག་ཕན་ཆད་འཕྲོག་པ་དག་རིམ་ལྟར་མ་ཕ་དགྲ་བཅོམ་གསོད་པ་དང་དགེ་འདུན་གྱི་དབྱེན་བྱས་པའི་མཚམས་མེད་པ་དང་ཆ་འདྲ་བ་སྟེ་དེ་དང་ཉེ་བ་དང༌། ལྔ་པ་དང་ཉེ་བ་ནི་མཆོད་པའི་གནས་སྐུ་གསུང་ཐུགས་རྟེན་འཇིག་པར་བྱེད་པ་ཡིན་ནོ། ། གཞན་ཡང་ལམ་གསུམ་ལ་གེགས་བྱེད་པའི་ལས་ནི་སྦྱོར་ལམ་བཟོད་པ་དང༌། འཕགས་པ་ཕྱིར་མི་འོང་དང༌། དགྲ་བཅོམ་པ་འཐོབ་པ་ལ་རིམ་པ་ལྟར་ངན་འགྲོ་དང༌། འདོད་པ་དང༌། ཁམས་གོང་མ་གཉིས་སུ་སྐྱེ་ངེས་པའི་ལས་ཡོད་ན་གེགས་ཤིན་ཏུ་བྱེད་དེ། ཡུལ་འདོར་བ་ན་བུ་ལོན་ལྡང་བ་བཞིན་ནོ།། གཉིས་པ་ངེས་གནས་བྱེ་བྲག་ཏུ་བཤད་པ་ལ་གཉིས།
སྤྱིར་བསྟན་པ། བྱེ་བྲག་ཏུ་སྟོན་པས་མཛད་ཚུལ་ལོ། ། དང་པོ་ནི། གང་ནས་བྱང་ཆུབ་སེམས་དཔའ་ཡིན། ། གང་ནས་མཚན་གྱི་ལས་བྱེད་པ།། བདེ་འགྲོ་རིགས་མཐོར་སྐྱེ་དབང་ཚང༌། ། ཕོར་འགྱུར་ཚེ་རབས་དྲན་མི་ལྡོག། ¿༡༠༨¿ དེ་ནི་འཛམ་གླིང་ཕོར་གྱུར་ཉིད། ། མངོན་སུམ་སངས་རྒྱས་ལ་སེམས་པ།། བསམ་པ་ལས་བྱུང་བསྐལ་པ་བརྒྱ། །
ལུས་པ་དག་ཏུ་འཕེན་པར་བྱེད།། ¿༡༠༩¿ རེ་རེ་བསོད་ནམས་བརྒྱ་ལས་སྐྱེས།། ཞེས་པ་སྟེ། བྱང་སེམས་ངེས་གནས་ཕ་བསད་པ་དང་ཉེ་ན། དུས་གང་ནས་བྱང་ཆུབ་སེམས་དཔའ་ངེས་གནས་ཡིན་ཞེ་ན། གང་ནས་བཟུང་སྟེ་མཚན་བཟང་སོ་གཉིས་རྣམ་པར་སྨིན་པ་ཅན་གྱི་ལས་སོག་པར་བྱེད་པ་དེ་ནས་སོ། ། བསྐལ་པ་བརྒྱ་ནས་སངས་རྒྱས་འཐོབ་ངེས་པའི་ཕྱིར། དེ་ཡང་ཇི་ལྟ་བུ་ཞེ་ན། དེ་ཕན་ཆད་བདེ་འགྲོར་སྐྱེ་བ་དང༌། དེའང་རྒྱལ་རིགས་ཤིང་སཱ་ལ་ཆེན་པོ་ལྟ་བུ་ལ་སོགས་པ་རིགས་མཐོན་པོར་སྐྱེ་བ་དང༌།
དབང་པོ་ཚང་བ་དང༌། ཕོ་ཁོ་ནར་འགྱུར་བ་དང༌། སྐྱེ་བ་ཐམས་ཅད་དུ་ཚེ་རབས་དྲན་པ་  དང༌། བསྐལ་པ་བརྒྱ་ལས་ཕྱིར་མི་ལྡོག་པར་སངས་རྒྱས་འཐོབ་པ་སྟེ། ཁྱད་པར་དྲུག་དང་ལྡན་པའོ། ། དེ་ནི་འཁོར་བའི་སྡུག་བསྔལ་དང་ལོག་སྒྲུབ་ཐམས་ཅད་ཀྱིས་སྐྱོ་བ་མེད་པའི་ཕྱིར་རོ། ། ལས་དེ་དང་པོ་ཇི་ལྟར་འཕེན་ན། དེ་ནི་རྟེན་གྱི་ཁྱད་པར་དབང་པོ་རྣོ་བས་འཛམ་བུ་གླིང་གི་སྐྱེས་པ་ཕོའི་དབང་པོ་དང་ལྡན་པར་གྱུར་པ་ཉིད་དང༌། ཡུལ་གྱི་ཁྱད་པར་སྟོན་པ་མངོན་སུམ་པ་ལ་ལས་སོག་པ་དང༌། དམིགས་པའི་ཁྱད་པར་བདག་ཀྱང་འདི་ལྟར་འཚང་རྒྱ་བར་གྱུར་ཅིག་ཅེས་སངས་རྒྱས་ལ་དམིགས་པའི་སེམས་པ་དགེ་བ་དང༌།
དེའང་བསམ་པ་ལས་བྱུང་བའི་དགེ་བ་ཡིན་ཏེ། ཐོས་བྱུང་དམན་པ་དང་སྒོམ་བྱུང་ཟག་མེད་མ་ཐོབ་ཅིང༌། ཟག་བཅས་ཁམས་གོང་མར་སྐྱེ་བའི་རྒྱུ་ཡིན་པའི་ཕྱིར། དུས་ཀྱི་ཁྱད་པར་འཚང་རྒྱ་བ་ལ་བསྐལ་པ་བརྒྱ་འདུས་པ་དག་ཏུ་ལས་སོག་ཅིང་འཕེན་པར་བྱེད་པ་ཡིན་ནོ། ། སྟོན་པས་ནི་སྐར་རྒྱལ་བསྟོད་པའི་བརྩོན་འགྲུས་ཀྱིས་བསྐལ་པ་དགུ་འདུམ་པས་བསྐལ་པ་དགུ་བཅུ་རྩ་གཅིག་ནས་འཕངས་པར་བཤད། མཚན་བཟང་སོ་གཉིས་པོ་དེ་དག་རེ་རེའང་བསོད་ནམས་བརྒྱ་བརྒྱ་ལས་སྐྱེས་པ་སྟེ། དེའི་ཚད་ནི་ཁ་ཅིག་ན་རེ་བྱང་སེམས་ངེས་གནས་མ་གཏོགས་པའི་སེམས་ཅན་ཐམས་ཅད་ཀྱི་ལོངས་སྤྱོད་ཀྱི་འབྲས་བུ་ཇི་སྙེད་པ་གཅིག་ཏུ་བསྡུས་པ་དང༌། ཁ་ཅིག་སྟོང་གསུམ་ཆགས་པའི་ལས་ལ་རེ་རེར་བགྲང་བ་དང༌། ཁ་ཅིག་སངས་རྒྱས་ཀྱི་གཟུགས་སྐུའི་མཚན་སོ་གཉིས་དང༌། ཆོས་སྐུའི་མ་འདྲེས་པ་བཅོ་བརྒྱད་དེ་ལྔ་བཅུ་ལ་དམིགས་པའི་སེམས་པ་དང༌།
བདག་ཀྱང་འདི་ལྟར་ཐོབ་པར་གྱུར་ཅིག་སྙམ་པའི་སེམས་པ་སྟེ་ལྔ་བཅུ་གཉིས་ཀྱིས་བརྒྱ་ཡིན་ནོ་ཞེས་འདོད་དོ།། གཉིས་པ་བྱེ་བྲག་ཏུ་སྟོན་པས་མཛད་ཚུལ་ནི། རྣམ་གཟིགས་མར་མེ་རིན་ཆེན་གཙུག། གྲངས་མེད་གསུམ་གྱི་ཐ་མར་བྱུང༌། ། དང་པོ་ཤཱཀྱ་ཐུབ་པ་ཡིན།། ¿༡༡༠¿ ཀུན་ལ་ཐམས་ཅད་སྙིང་རྗེ་ཡིས། ། སྦྱིན་པར་བྱེད་པས་སྦྱིན་པ་རྫོགས།། ཆགས་བཅས་ཡན་ལག་བཅད་ཀྱང་ནི། ། མི་འཁྲུག་བཟོད་དང་ཚུལ་ཁྲིམས་ཀྱི།། ¿༡༡༡¿ སྐར་རྒྱལ་བསྟོད་པས་བརྩོན་འགྲུས་ཀྱི། །
དེ་མ་ཐག་ལ་ཏིང་འཛིན་བློའི།། ཞེས་པ་སྟེ། སྟོན་པ་ཤཱཀྱ་ཐུབ་པ་བྱང་ཆུབ་སེམས་དཔའི་གནས་སྐབས་ན་སངས་རྒྱས་ཇི་སྙེད་ཅིག་ལ་བསྙེན་བཀུར་བྱས་ནས་སངས་རྒྱས་ཞེ་ན། གྲངས་མེད་དང་པོ་ལ་སངས་རྒྱས་བདུན་ཁྲི་ལྔ་སྟོང༌། གཉིས་པར་བདུན་ཁྲི་དྲུག་སྟོང༌། གསུམ་པར་བདུན་ཁྲི་བདུན་སྟོང་ལ་བསྙེན་བཀུར་བྱས་ཏེ། དེ་ལྟར་ན་སངས་རྒྱས་རྣམ་པར་གཟིགས་དང་མར་མེ་མཛད་དང༌། རིན་ཆེན་གཙུག་ཏོར་ཅན་རྣམས་རིམ་པ་ལྟར་གོ་རིམ་བཟློག་སྟེ་གྲངས་མེད་གསུམ་པ་གཉིས་པ་དང་པོ་གསུམ་གྱི་ཐ་མར་བྱུང་བ་ཡིན་ནོ། ། དེ་ཐམས་ཅད་ཀྱི་དང་པོར་བྱོན་པ་ནི་སྟོན་པ་ཤཱཀྱ་ཐུབ་པ་ཆེན་པོ་ཞེས་བྱ་བ་ཡིན་ཏེ། དེ་ནི་བདག་ཅག་གི་སྟོན་པ་དང་རིགས་རུས་ཡབ་ཡུམ་སྐུ་ཚེ་འདུས་པ་བསྟན་པའི་གནས་ཚད་ལ་སོགས་པ་ཇི་ལྟ་བ་དེའི་དྲུང་དུ།
རྫ་མཁན་གྱི་ཁྱེའུ་སྣང་བྱེད་གྱུར་པས་འབྲས་ཕོར་པ་གང་དང་མཆིལ་ལྷྭམ་དང་རས་ཀྱི་ཁ་ཚར་དག་ཕུལ་ཏེ། དེ་བཞིན་གཤེགས་པ་ཁྱེད་སྐུ་སོགས་ཀྱི་སྨོན་ལམ་བཏབ་པ་ཡིན་ནོ།། འོ་ན་ཕར་ཕྱིན་དྲུག་པོ་དེ་གནས་སྐབས་གང་དུ་རྫོགས་ན། སེམས་ཅན་ཀུན་ལ་ཕྱི་ནང་གི་དངོས་པོ་ལུས་དང་ལོངས་སྤྱོད་ཐམས་ཅད་མངོན་མཐོའི་ཁྱད་པར་ལ་མི་རེ་བར་སྙིང་རྗེ་ཡི་སེམས་ཀྱིས་སྦྱིན་པར་བྱེད་པས་སྦྱིན་པའི་ཕར་ཕྱིན་རྫོགས་པ་དང༌། གང་གིས་འདོད་ཆགས་དང་མ་བྲལ་བར་ཆགས་པ་དང་བཅས་བཞིན་དུ་ཡན་ལག་བཅད་ཀྱང་དེ་ནི་སེམས་མི་འཁྲུག་པར་གནས་པ་དེའི་ཚེ་བཟོད་པ་དེས་ལུས་ངག་གི་ཉེས་སྤྱོད་མི་བྱེད་པས་ཚུལ་ཁྲིམས་ཀྱི་ཕར་ཕྱིན་དང༌། སངས་རྒྱས་སྐར་རྒྱལ་རིའི་ཕུག་གཅིག་ན་ཟད་པ་མེའི་ཁམས་ལ་སྙོམས་པར་ཞུགས་པ་མཐོང་ནས། དད་པས་རྐང་པ་ཡ་གཅིག་གིས་འགྲེང་སྟེ་ཞག་བདུན་གྱི་བར་ཚིགས་བཅད་གཅིག་གིས་བསྟོད་པས་བསྐལ་པ་དགུའི་ཚོགས་བཟླུམས་ཏེ་བརྩོན་འགྲུས་ཀྱི་ཕར་ཕྱིན་དང༌། བྱང་ཆུབ་ཐོབ་པ་དེའི་སྔོན་རོལ་དེ་མ་ཐག་པ་ལ་རྡོ་རྗེ་ལྟ་བུའི་ཏིང་ངེ་འཛིན་བསྐྱེད་པ་དེའི་ཚེ་ཏིང་ངེ་འཛིན་བསམ་གཏན་དང་བློའི་སྟེ་ཤེས་རབ་ཀྱི་ཕར་ཕྱིན་རྫོགས་པ་སྟེ། དེ་དག་ནི་རང་རང་གི་ཕུན་སུམ་ཚོགས་པའི་རབ་ཀྱི་མུ་མཐར་ཕྱིན་པས་ན་ཕ་རོལ་ཏུ་ཕྱིན་པའོ།། གཉིས་པ་བསྟན་བྱ་བསོད་ནམས་བྱ་བའི་གཞི་གསུམ་ལ་གསུམ།
ཐུན་མོང་གི་ངེས་ཚིག ། དབྱེ་བ་སོ་སོའི་རང་བཞིན། ཆོས་སྦྱིན་བྱེ་བྲག་ཏུ་བཤད་པའོ། ། དང་པོ་ནི། གསུམ་པོ་བསོད་ནམས་བྱ་བ་དང༌། ། དེའི་གཞི་དཔེར་ན་ལས་ལམ་བཞིན།། ¿༡༡༢¿ ཅེས་པ་སྟེ། མདོ་ལས། ¿སྦྱིན་པ་དང༌། ཚུལ་ཁྲིམས་དང༌།
སྒོམ་པ་ལས་བྱུང་བའི་བསོད་ནམས་བྱ་བའི་གཞི་¿ཞེས་འབྱུང་བ་དེ་ཅིའི་ཕྱིར་ཞེ་ན། གསུམ་པོ་དེ་དག་ལས་ཅི་རིགས་པར་རྣམ་སྨིན་ཡིད་དུ་འོང་བ་འབྱུང་བས་བསོད་ནམས་དང༌། ལས་ཀྱི་ངོ་བོ་ཡིན་པས་བྱ་བ་དང༌། སེམས་པ་འཇུག་པའི་གཞི་ཡིན་པས་དེའི་གཞི་སྟེ། དཔེར་ན་ལས་ལམ་བཅུ་པོ་ལས་ཁ་ཅིག་ལས་ལམ་གཉིས་ཀ་དང་ཁ་ཅིག་ལམ་ཁོ་ན་ཡིན་ཀྱང་ཐམས་ཅད་ལ་ལས་ཀྱི་ལམ་དུ་བཤད་པ་བཞིན་ནོ།། དེའང་སྦྱིན་པ་ནི་ལུས་ངག་གི་ལས་གསུམ་ཅར་དང༌། སེམས་པ་དགེ་བ་དང་པོ་གཉིས་དང༌། དེ་དང་ལྷན་ཅིག་པའི་ཆོས་ནི་དང་པོ་ཁོ་ནའོ། ། ཚུལ་ཁྲིམས་ལས་བྱུང་བ་གསུམ་ཅར་དང༌། སྒོམ་བྱུང་བྱམས་པ་ལྟ་བུ་སྔ་ཕྱི་གཉིས་ཡིན་ནོ།།
གཉིས་པ་དབྱེ་བ་སོ་སོའི་རང་བཞིན་ལ་གཉིས། སྦྱིན་པ་དང༌། གཞན་གཉིས་བཤད་པའོ། ། དང་པོ་ལ་གཉིས། སྤྱིར་བསྟན་པ། ཁྱད་པར་རྒྱས་པར་བཤད་པའོ། །  དང་པོ་ནི། གང་གིས་སྦྱིན་བྱེད་དེ་སྦྱིན་པ། ། མཆོད་དང་ཕན་གདགས་འདོད་པ་ཡིས།། ལུས་དང་ངག་ལས་སློང་དང་བཅས། །
དེ་འབྲས་ལོངས་སྤྱོད་ཆེན་པོ་ཅན།། ¿༡༡༣¿ བདག་གཞན་དོན་ཕྱིར་གཉིས་དོན་ཕྱིར། ། གཉིས་ཀའི་དོན་དུ་མིན་ཕྱིར་སྦྱིན།། ཅེས་པ་སྟེ། གང་ཟག་གང་གིས་དངོས་པོ་རྣམས་གཞན་ལ་སྦྱིན་པར་བྱེད་པ་དེ་ལ་སྦྱིན་པ་ཞེས་བྱ་སྟེ། ཇི་ལྟར་ན། ཡུལ་ཁྱད་པར་ཅན་ལ་མཆོད་པ་དང་དམན་པ་ལ་ཕན་གདགས་པར་འདོད་པ་ཡིས། གཏོང་བ་སྦྱིན་པ་ཡིན་ཏེ། འཇིགས་པ་དང༌། ལན་ལ་རེ་བ་དང་འདོད་པ་སོགས་ཀྱིས་མ་ཡིན་ནོ། །
དེའང་ལུས་དང་ངག་གི་ལས་དགེ་བ་དང་ཀུན་སློང་མ་ཆགས་པ་དང་མཚུངས་ལྡན་འཁོར་དང་བཅས་པ་ཡིན་ཏེ། གོས་སོགས་ལ་དེའི་སྒྲར་བརྗོད་ཀྱང་ལུང་མ་བསྟན་ཡིན་པས་མ་ཡིན་ནོ། ། འགྲེལ་པར། གང་ཚེ་སྐྱེས་བུ་དགེ་ཡིད་ཀྱིས། ། རང་གི་རྫས་དག་སྦྱིན་བྱེད་པ།། དེ་ཚེ་དགེ་བའི་ཕུང་པོ་རྣམས། ། སྦྱིན་པ་ཞེས་ནི་བརྗོད་པ་ཡིན། ། ཞེས་སོ།། སྦྱིན་པ་ལས་བྱུང་བའི་བསོད་ནམས་བྱ་བའི་གཞི་དེ་ནི་འབྲས་བུ་ལོངས་སྤྱོད་ཆེན་པོ་ཅན་ཡིན་ཏེ། དེ་ལས་དེ་འབྱུང་བ་ཆོས་ཉིད་ཡིན་པའི་ཕྱིར།
དབྱེ་ན་བཞི་སྟེ། བདག་གི་དོན་དུ་སྦྱིན་པ་ནི་སོ་སྐྱེ་ཆགས་བྲལ་དང༌། འཕགས་པ་ཆགས་བཅས་ཀྱིས་མཆོད་རྟེན་ལ་ཕུལ་བ་དང༌། གཞན་གྱི་དོན་གྱི་ཕྱིར་དུ་སྦྱིན་པ་ནི་མཐོང་ཆོས་མ་གཏོགས་འཕགས་པ་ཆགས་བྲལ་གྱིས་སེམས་ཅན་ལ་སྦྱིན་པ་དང་གཉིས་ཀའི་དོན་གྱི་ཕྱིར་སྦྱིན་པ་ནི་གང་ཟག་སྔ་མ་གཉིས་ཀྱིས་སེམས་ཅན་ལ་སྦྱིན་པ་དང༌། གཉིས་ཀའི་དོན་དུ་མིན་པའི་ཕྱིར་སྦྱིན་པ་ནི་མཐོང་ཆོས་མ་གཏོགས་གང་ཟག་ཕྱི་མས་མཆོད་རྟེན་ལ་ཕུལ་བའོ།། དེ་ནི་བཀུར་སྟི་དང་བྱས་པ་གཟོ་བ་འབའ་ཞིག་གྱི་ཕྱིར་རོ། ། རང་གི་དོན་ཡིན་མིན་དེའི་རྣམ་སྨིན་ལས་འདས་མ་འདས་དང༌། གཞན་གྱི་དོན་དེ་ལ་ཕན་འདོགས་པ་དང༌། དེས་དེ་ལ་ལོངས་སྤྱོད་པ་ཡོད་མེད་ལ་བྱེད། གཉིས་པ་ཁྱད་པར་རྒྱས་པར་བཤད་པ་ལ་གཉིས།
དངོས་དང༌། འཕྲོས་དོན་ནོ། །  དང་པོ་ནི། དེ་ཡི་ཁྱད་པར་སྦྱིན་བདག་དང༌། ། དངོས་དང་ཞིང་གི་ཁྱད་པར་ལས།། ¿༡༡༤¿ སྦྱིན་བདག་ཁྱད་འཕགས་དད་སོགས་ཀྱིས། ། གུས་ལ་སོགས་པས་སྦྱིན་པར་བྱེད།། དེ་ཕྱིར་བཀུར་སྟི་རྒྱ་ཆེན་དང༌། ། དུས་དང་བར་ཆད་མེད་པར་རྙེད།། ¿༡༡༥¿ ཁ་དོག་ལ་སོགས་ཕུན་སུམ་དངོས། །
དེ་ལས་གཟུགས་བཟང་གྲགས་ལྡན་དང༌།། དགའ་དང་ཤིན་ཏུ་གཞོན་ཤ་དང༌། ། དུས་སུ་རེག་ན་བདེ་ལུས་འགྱུར།། ¿༡༡༦¿ འགྲོ་དང་སྡུག་བསྔལ་ཕན་འདོགས་དང༌། ། ཡོན་ཏན་རྣམས་ཀྱིས་ཞིང་ཁྱད་འཕགས།། མཆོག་ནི་གྲོལ་བས་གྲོལ་བའམ། ། བྱང་ཆུབ་སེམས་དཔའ་ཡིས་བརྒྱད་པ།། ¿༡༡༧¿ འཕགས་པ་མིན་ཡང་ཕ་མ་དང༌། ། ནད་པ་དང་ནི་ཆོས་སྨྲ་དང༌།། སྐྱེ་མཐའི་བྱང་ཆུབ་སེམས་དཔའ་ལ། །
ཡོན་ནི་གཞལ་དུ་མེད་པ་ཡིན།། ¿༡༡༨¿ ཅེས་པ་སྟེ། སྦྱིན་པ་དེའི་ཁྱད་པར་དུ་གྱུར་པའི་རྒྱུ་ནི། སྦྱིན་བདག་དང༌། དངོས་པོ་  དང༌། ཞིང་གི་ཁྱད་པར་གསུམ་ལས། སྦྱིན་བདག་ཁྱད་པར་དུ་འཕགས་པ་ནི་དད་པ་སོགས་འཕགས་ནོར་བདུན་དང་འདོད་ཆེན་ཆུང་བ་བཅས་ཀྱིས་བསྡུས་པའི་ཡོན་ཏན་དང་ལྡན་པ་དང༌། དེའང་སྦྱོར་བའི་ཁྱད་པར་སྦྱིན་ཡུལ་ལ་གུས་པར་དང་ལ་སོགས་པས་རང་གི་ལག་གིས་དང་དུས་སུ་དང་གཞན་ལ་མི་གནོད་པར་སྦྱིན་པར་བྱེད་པའོ།། འབྲས་བུའི་ཁྱད་པར་ནི། སྦྱོར་བཞི་པ་དེའི་ཕྱིར་རིམ་པ་ལྟར་གཞན་གྱིས་བཀུར་སྟི་དང་བཅས་པ་དང༌།
ལོངས་སྤྱོད་རྒྱ་ཆེན་པོ་དང༌། དེའང་དགོས་པའི་དུས་སུ་དང༌། དེ་ཆོམ་རྐུན་གྱིས་ཁྱེར་བ་སོགས་ཀྱིས་བར་ཆད་མེད་པར་རྙེད་པའོ།། དངོས་པོ་ཁྱད་པར་དུ་འཕགས་པ་ནི། ཁ་དོག་དང་ལ་སོགས་པས་དྲི་རོ་རེག་བྱ་ཕུན་སུམ་ཚོགས་པའི་དངོས་པོ་རྣམས་ཡིན་ཏེ། དངོས་པོ་དེ་རྣམས་སྦྱིན་པ་ལས་རིམ་པ་ལྟར་གཟུགས་བཟང་བ་དང༌། ཕྱོགས་ཐམས་ཅད་དུ་ཁྱབ་པའི་གྲགས་པར་ལྡན་པ་དང༌། ཐམས་ཅད་དགའ་བ་དང༌། ལུས་ཤིན་ཏུ་གཞོན་ཤ་དང་ལྡན་པ་བུད་མེད་རིན་པོ་ཆེ་བཞིན་དུ་དུས་སུ་རེག་ན་བདེ་བའི་ལུས་སུ་འགྱུར་བ་སྟེ། གྲང་བའི་ཚེ་དྲོ་བ་དང་དྲོ་བའི་ཚེ་གྲང་བའོ།།
ཞིང་གི་ཁྱད་པར་དུ་འཕགས་པ་ནི། གཽ་ཏ་མའི་མདོ་ལས། དུད་འགྲོའི་སྐྱེ་གནས་སུ་སྐྱེས་པ་ལ་སྦྱིན་ན་རྣམ་སྨིན་བརྒྱ་འགྱུར་དང་ཚུལ་ཁྲིམས་འཆལ་པ་ལ་སྦྱིན་པ་བྱིན་ན་རྣམ་སྨིན་སྟོང་འགྱུར་དུ་རེ་བར་བྱའོ་གསུངས་པ་ལྟ་བུ་འགྲོ་བའི་ཞིང་དང༌། རྫས་ལས་བྱུང་བའི་བསོད་ནམས་ལས། གློ་བུར་ནད་པ་ནད་གཡོག་དང༌། ཡུལ་ངན་ཚེ་ན་སྦྱིན་པ་ལྟ་བུ་སྡུག་བསྔལ་གྱི་ཞིང་དང༌། ཕ་མ་དང་གཞན་ཡང་མཛའ་གྲོགས་དང་དོམ་དང་རུ་རུ་སོགས་སྐྱེས་པའི་རབས་ལྟ་བུ་ཕན་འདོགས་པའི་ཞིང་དང༌། ཚུལ་ཁྲིམས་དང་ལྡན་པ་ལ་སྦྱིན་ན་རྣམ་སྨིན་འབུམ་འགྱུར་དུ་གསུངས་པ་ལྟར་དེ་དང་གང་ཟག་བཞི་ལྟ་བུ་ཡོན་ཏན་དང་ལྡན་པ་སྟེ། དེ་རྣམས་ཀྱིས་ཞིང་གི་ཁྱད་པར་དུ་འཕགས་པའོ།། སྦྱིན་པ་ཐམས་ཅད་ཀྱི་ནང་ནས་མཆོག་ཏུ་གྱུར་པའི་སྦྱིན་པ་ནི་གྲོལ་བ་དགྲ་བཅོམ་པས་གྲོལ་བ་དེ་ལ་སྦྱིན་པའམ།
ཡང་ན་མ་གྲོལ་བས་མ་གྲོལ་བ་ལ་སྦྱིན་པའང་མཆོག་ཡིན་ཏེ། བྱང་ཆུབ་སེམས་དཔའ་ཡིས་སེམས་ཅན་ཐམས་ཅད་ལ་ཕན་པའི་དོན་དུ་སྦྱིན་པ་དེ་དེ་ཡིན་པའི་ཕྱིར། སྔ་མའི་དོན་དེ་ཉིད་ལས། གང་ཞིག་ལུས་ངག་བསྡམས་བདག་ཉིད། ། ལག་བརྐྱང་བསོད་སྙོམས་སྤྱོད་པ་ཡི།། འདོད་ཆགས་བྲལ་ལ་ཆགས་བྲལ་གྱིས། ། བྱིན་ན་ཟང་ཟིང་སྦྱིན་པའི་མཆོག །  ཅེས་སོ།། ཡང་མདོ་ལས། ¿ཉེ་བ་ལ་སྦྱིན་པ་དང༌།
འཇིགས་པས་སྦྱིན་པ་དང༌། བདག་ལ་བྱིན་པས་སྦྱིན་པ་དང༌། བདག་ལ་སྦྱིན་པར་འགྱུར་བས་སྦྱིན་པ་དང༌། སྔོན་བདག་གི་ཕ་མེས་ཀྱིས་སྦྱིན་པས་སྦྱིན་པ་དང༌། མཐོ་རིས་ཀྱི་དོན་དུ་སྦྱིན་པ་དང༌། གྲགས་པའི་དོན་དུ་སྦྱིན་པ་དང༌། སེམས་ཀྱི་རྒྱན་དང་སེམས་ཀྱི་ཡོ་བྱད་དང་རྣལ་འབྱོར་གྱི་ཚོགས་དང་དོན་གྱི་མཆོག་ཐོབ་པར་བྱ་བའི་ཕྱིར་སྦྱིན་པའོ།། ¿ ཞེས་སྦྱིན་པ་བརྒྱད་གསུངས་པ་ལས་བརྒྱད་པ་སེམས་ཀྱི་རྒྱན་སོགས་ཀྱི་དོན་དུ་སྦྱིན་པ་ནི་མཆོག་ཡིན་ནོ། ། ཕྱི་མ་བཞི་ནི། རིམ་པ་ལྟར་རྫུ་འཕྲུལ་དང་འཕགས་ལམ་ཡན་ལག་བརྒྱད་དང་ཞི་ལྷག་གི་རྣལ་འབྱོར་གྱི་རྒྱུའི་དོན་དང་དགྲ་བཅོམ་པའང་མྱ་ངན་ལས་འདས་པ་ཐོབ་པའི་དོན་དུའོ་ཞེས་རྒྱལ་སྲས་གསུངས།
གཞན་ལས་གཞན་དུའང་བཤད། སྔར་ཡོན་ཏན་གྱི་ཞིང་གི་ཁྱད་པར་དུ་འཕགས་པ་རྒྱུན་ཞུགས་སོགས་ལ་སྦྱིན་པའང་རྣམ་སྨིན་གཞལ་དུ་མེད་པ་གསུངས་མོད། གཞན་ཡང་འཕགས་པ་མིན་ཡང་ཕན་འདོགས་པ་ཕ་མ་དང་སྡུག་བསྔལ་ཅན་ནད་པ་དང་ནི་ཡོན་ཏན་གྱི་ཞིང་ཆོས་སྨྲ་བ་དང་སྐྱེ་མཐའི་བྱང་ཆུབ་སེམས་དཔའ་རྣམས་ལ་ཡོན་ཕུལ་བའི་བསོད་ནམས་ནི་འབུམ་འགྱུར་སོགས་ཀྱིས་ཚད་གཞལ་དུ་མེད་པ་ཡིན་ཏེ། ལེགས་ཉེས་ཀྱི་རྒྱུ་འབྲས་བསྟན་པའི་མདོ་ལས་ཕ་མ་དང་ནད་པ་སོགས་ལ་སྦྱིན་པ་སངས་རྒྱས་དང་མཉམ་པར་གསུངས་པའི་ཕྱིར་རོ།། གཉིས་པ་འཕྲོས་དོན་ནི། མཇུག་དང་ཞིང་དང་གཞི་དང་ནི། ། སྦྱོར་དང་སེམས་པ་བསམ་པ་སྟེ།། དེ་དག་ཆུང་དང་ཆེ་བ་ལས། ། ལས་ཀྱང་ཆུང་དང་ཆེ་བ་ཉིད།། ¿༡༡༩¿ བསམས་བཞིན་པ་དང་རྫོགས་པ་དང༌། །
མི་འགྱོད་གཉེན་པོ་མེད་པ་དང༌།། འཁོར་དང་རྣམ་པར་སྨིན་པ་ལས། ། བསགས་པའི་ལས་ཞེས་བྱ་བ་ཡིན།། ¿༡༢༠¿ མཆོད་རྟེན་ལ་བཏང་རྒྱུས་བྱུང་བའི། ། བསོད་ནམས་ལེན་མེད་བྱམས་སོགས་བཞིན།། རྒྱུ་ལས་འབྲས་བུ་མི་འཁྲུལ་ཕྱིར། ། ངན་པའི་ཞིང་ལའང་འབྲས་ཡིད་འོང༌།། ¿༡༢༡¿ ཞེས་པ་སྟེ། ལས་ལྕི་ཡང་གི་ཁྱད་པར་ཇི་ལྟར་ཞེ་ན། ལས་ལམ་དངོས་ཀྱི་རྗེས་ལ་རྒྱུན་དུ་བྱེད་པ་མཇུག་དང་ཕན་འདོགས་པ་དང་ཡོན་ཏན་ཅན་སོགས་ཞིང་དང༌།
སྒོ་གསུམ་གྱི་ལས་ལམ་ལས་རིམ་པ་བཞིན་སྲོག་གཅོད་རྫུན་ལོག་ལྟ་གསུམ་གཞི་དང་ནི། དེ་ལ་ལུས་ངག་གིས་དངོས་སུ་སྦྱོར་བ་དང༌། ལས་ལམ་དེ་མཐར་ཕྱིན་པར་བྱེད་པའི་སེམས་པ་དང༌། སེམས་པ་དེས་ཀུན་ནས་སློང་བའི་འདི་དང་འདི་བྱའོ་སྙམ་པའི་བསམ་པ་བཅས་རྩེ་མ་ཉམས་ཏེ། དེ་དག་ཆུང་བ་དང་ཆེ་བ་ལས་ལས་ཀྱང་ཆུང་བ་སྟེ་ཡང་བ་དང་ཆེ་བ་སྟེ་ལྕི་བ་ཉིད་དོ། ། གལ་ཏེ་དྲུག་ཀ་ཚང་ན་ཤིན་ཏུ་ལྕི་བའོ།། ཡང་མདོ་ལས། ¿ལས་བྱས་ལ་བསགས་པ་དང༌། ལས་བྱས་ལ་མ་བསགས་པ་¿  ཞེས་པ་ཇི་ལྟར་ན། བློ་སྔོན་དུ་བཏང་ནས་བསམ་བཞིན་དུ་བྱས་པ་དང༌།
འཕེན་བྱེད་ཀྱི་ལས་ཀྱི་ཡན་ལག་རྫོགས་པར་བྱས་པ་དང༌། ལས་དེའི་རྗེས་སུ་མི་འགྱོད་པ་དང༌། ལོག་པར་ལྟ་བ་དང་འགྱོད་པ་ལྟ་བུ་ལས་དེའི་གཉེན་པོ་མེད་པ་དང༌། འཁོར་ལས་རང་དང་མཐུན་པའམ་ཡི་རང་བ་དང༌། རྣམ་པར་སྨིན་པ་མྱོང་བར་ངེས་པའི་ལས་དང་དྲུག་ནི་བསགས་པའི་ལས་ཞེས་བྱ་བ་ཡིན་ནོ།། ཕལ་ཆེན་སྡེ་པའི་ཤར་ནུབ་པ་དག་གོང་དུ་མཆོད་རྟེན་ལ་ཕུལ་བ་བདག་དོན་དུ་ཡིན་ནོ་ཞེས་པ་མི་རིགས་ཏེ་དེས་ལེན་པ་དང་ལོངས་སྤྱོད་པ་མེད་པས་བསོད་ནམས་ཇི་ལྟར་འབྱུང་ཞེ་ན། བསོད་ནམས་ནི་གཉིས་ཏེ། བཏང་བའི་རྒྱུ་ལས་བྱུང་བ་དང༌། ལོངས་སྤྱོད་པའི་རྒྱུ་ལས་བྱུང་བའོ། ། མཆོད་རྟེན་ལ་ཕུལ་བ་ནི་བཏང་བའི་རྒྱུ་ལས་བྱུང་བའི་བསོད་ནམས་འབྱུང་སྟེ།
དཔེར་ན་ལེན་པ་དང་གཞན་ལ་དངོས་སུ་ཕན་འདོགས་པ་མེད་ཀྱང་བྱམས་པ་སོགས་ཚད་མེད་པ་བཞི་དང་ཡང་དག་པའི་ལྟ་བ་སྒོམ་པ་ལ་སེམས་ཀྱི་མཐུས་བསོད་ནམས་འབྱུང་བ་བཞིན་ནོ།། ཡང་གཅེར་བུ་པ་དག ། ཞིང་བཟང་པོ་ལ་སྦྱིན་ན་འབྲས་བུ་ཡིད་འོང་འབྱུང་ཡང་ཆོམ་རྐུན་སོགས་ཞིང་ངན་པ་ལ་སྦྱིན་ན་འབྲས་བུ་ཡིད་དུ་མི་འོང་བ་འབྱུང་ངོ་ཞེ་ན། རྒྱུའི་རིགས་ལས་འབྲས་བུ་རིགས་མི་འཁྲུལ་བར་འབྱུར་བའི་ཕྱིར། ངན་པའི་ཞིང་ལའང་རྣམ་སྨིན་གྱི་འབྲས་བུ་ཡིད་དུ་འོང་བ་འབྱུང་བ་ཡིན་ནོ། ། འོན་ཀྱང་ཞིང་གི་ཁྱད་པར་གྱིས་འབྲས་བུ་མེད་པ་དང་ཆུང་བ་ནི་འབྱུང་རིགས་སོ།། གཉིས་པ་གཞན་གཉིས་བཤད་པ་ལ་གཉིས། དངོས་དང༌། ཞར་བྱུང་ཚངས་པའི་བསོད་ནམས་བཞི་བཤད་པའོ། ། དང་པོ་ནི།
འཆལ་བའི་ཚུལ་ཁྲིམས་མི་དགེའི་གཟུགས། ། དེ་སྤོང་ཚུལ་ཁྲིམས་རྣམ་གཉིས་སོ།། སངས་རྒྱས་ཀྱིས་ནི་བཅས་པ་ཡང༌། ། རྣམ་དག་ཡོན་ཏན་བཞི་ལྡན་ནོ།། ¿༡༢༢¿ འཆལ་ཁྲིམས་དེའི་རྒྱུས་འཕེན་མ་ཕྱུང༌། ། དེ་གཉེན་པོ་དང་ཞི་ལ་བརྟེན།། མཉམ་པར་བཞག་པའི་དགེ་བ་ནི། ། སྒོམ་པའོ་སེམས་ལ་བསྒོས་ཕྱིར་རོ།། ¿༡༢༣¿ མཐོ་རིས་དོན་དུ་ཚུལ་ཁྲིམས་དང༌། ། འབྲལ་བའི་དོན་དུ་སྒོམ་གཙོའི་ཕྱིར།།
ཞེས་པ་སྟེ། ཚུལ་ཁྲིམས་ལས་བྱུང་བའི་བསོད་ནམས་ཀྱི་གཞི་བཤད་པ་ལ། སྤང་བྱ་འཆལ་པའི་ཚུལ་ཁྲིམས་ནི་ལུས་ངག་གི་མི་དགེ་བའི་རིག་རིག་མིན་གྱི་གཟུགས་ཡིན་ནོ། ། འཆལ་ཁྲིམས་དེ་སྤོང་བར་བྱེད་པའི་གཉེན་པོ་ནི་ཚུལ་ཁྲིམས་ཡིན་ཏེ། དེའང་རིག་རིག་མིན་རྣམ་པ་གཉིས་སོ། ། རང་བཞིན་གྱི་ཁ་ན་མ་ཐོ་བའི་གཉེན་པོ་ཚུལ་ཁྲིམས་ཡིན་པར་མ་ཟད་སངས་རྒྱས་ཀྱིས་ནི་བཀས་བཅད་པ་དུས་མ་ཡིན་པའི་ཁ་ཟས་སྤོང་བར་མནོས་པ་སོགས་ཀྱི་རིག་རིག་མིན་ཡང་ཚུལ་ཁྲིམས་ཡིན་ནོ། ། དེ་དག་སྤྱད་ན་ཚུལ་འཆལ་དུ་འགྱུར་བའི་ཕྱིར། ཚུལ་ཁྲིམས་རྣམ་པར་དག་པ་ནི་ཡོན་ཏན་བཞི་དང་ལྡན་ནོ།། བཞི་གང་ཞེ་ན། འཆལ་ཁྲིམས་མི་དགེ་བའི་འཕེན་པ་དང༌།
དེའི་རྒྱུ་རྩ་ཉོན་དང་ཉེ་ཉོན་གྱིས་འཕེན་པ་སྟེ་སྐྱོན་མ་བྱུང་བ་དང༌། འཆལ་ཁྲིམས་དེའི་གཉེན་པོ་དྲན་པ་ཉེར་བཞག་ལ་བརྟེན་པ་དང༌། ཐར་པར་བསྔོས་པས་ཞི་བ་ལ་བརྟེན་པའོ། ། སྒོམ་པ་ལས་བྱུང་བའི་བསོད་ནམས་བྱ་བའི་གཞི་ནི། མཉམ་པར་བཞག་པ་ལས་བྱུང་བའི་དགེ་བ་ཏིང་ངེ་འཛིན་མཚུངས་ལྡན་དང་བཅས་པ་ནི་སྒོམ་པ་ཞེས་བྱའོ།། ཅིའི་ཕྱིར་སྒོམ་པ་ཞེས་བརྗོད་ན། འདིས་སེམས་ལ་ཏིང་ངེ་འཛིན་གྱི་ཡོན་ཏན་རྣམས་བསྒོ་བའི་ཕྱིར་རོ། ། ཏིལ་ལ་མེ་ཏོག་གི་དྲི་བཞིན་ནོ། ། དེ་གཉིས་ལས་གང་གཙོ་ན། མཐོ་རིས་ཀྱི་ལུས་ཐོབ་པའི་དོན་དུ་ཚུལ་ཁྲིམས་དང༌།
ཉོན་མོངས་པ་དང་འབྲལ་བའི་དོན་དུ་སྒོམ་པ་གཙོ་ཆེ་བའི་ཕྱིར་རོ།། གཉིས་པ་ཞར་བྱུང་ཚངས་པའི་བསོད་ནམས་བཞི་བཤད་པ་ནི། བསྐལ་པར་མཐོ་རིས་དགའ་གནས་ཕྱིར།། བཞི་ཡི་ཚངས་པའི་བསོད་ནམས་ཡིན།། ¿༡༢༤¿ཅེས་པ་སྟེ། ཚངས་པ་མདུན་ན་འདོན་གྱི་ཚེ་དང་མཉམ་པར་བར་གྱི་བསྐལ་པ་བཞི་བཅུའི་བར་མཐོ་རིས་སུ་དགའ་བར་གནས་པའི་ཕྱིར། མདོ་ལས། ¿སྔར་མ་བྱས་པའི་ས་ཕྱོགས་སུ་དེ་བཞིན་གཤེགས་པའི་སྐུ་གདུང་གི་མཆོད་རྟེན་བཞེངས་པ་དང༌། ཕྱོགས་བཞིའི་དགེ་འདུན་ལ་ཀུན་དགའ་ར་བ་ཕུལ་ཞིང་དེར་གཙུག་ལག་ཁང་བརྩིགས་པ་དང༌། དེ་བཞིན་གཤེགས་པའི་ཉན་ཐོས་བྱེ་བ་སྡུམ་པ་དང༌།
བྱམས་པ་ཚད་མེད་བསྒོམ་པ་བཞི་ཡི་བསོད་ནམས་ལ་ཚངས་པའི་བསོད་ནམས་ཡིན་ནོ།། ¿ ཞེས་གསུངས་སོ། ། མཐོ་རིས་ནི་འདོད་པའི་ལྷར་བཞེད། གསུམ་པ་ཆོས་སྦྱིན་བྱེ་བྲག་ཏུ་བཤད་པ་ནི། ཆོས་སྦྱིན་ཉོན་མོངས་ཅན་མིན་པས། ། མདོ་སོགས་ཡང་དག་ཇི་བཞིན་སྟོན།། ཅེས་པ་སྟེ། ཆོས་ཀྱི་སྦྱིན་པ་ནི་རྙེད་བཀུར་འདོད་པ་སོགས་ཀུན་སློང་ཉོན་མོངས་ཅན་མིན་པས་མདོ་སོགས་གསུང་རབ་ཡན་ལག་བཅུ་གཉིས་སམ་སྡེ་སྣོད་གསུམ་གྱི་དོན་ཡང་དག་པར་ཇི་ལྟ་བ་བཞིན་མ་ནོར་བར་སྟོན་པ་ཡིན་ནོ།། གསུམ་པ་ཆ་མཐུན་དགེ་བ་གསུམ་བཤད་པ་ནི། བསོད་ནམས་མྱ་ངན་འདས་པ་དང༌།།
ངེས་འབྱེད་ཆ་མཐུན་དགེ་རྣམ་གསུམ།། ¿༡༢༥¿ ཅེས་པ་སྟེ། བསོད་ནམས་ཆ་མཐུན་ནི་འཁོར་བར་རྣམ་སྨིན་ཡིད་དུ་འོང་བ་ཅན་དང༌། ཐར་པ་ཆ་མཐུན་ནི་གང་སྐྱེས་ན་མྱ་ངན་ལས་འདས་པའི་ཆོས་ཅན་དུ་འགྱུར་བ་སྟེ། དེ་ཡོད་པའི་རྟགས་སུ་འཁོར་འདས་ཀྱི་སྐྱོན་ཡོན་ཐོས་ན་སྤུ་ཟིང་བ་དང་མཆི་མ་འཁྲུགས་སོགས་སོ། ། ངེས་འབྱེད་ཆ་མཐུན་ནི་དྲོ་བ་སོགས་འཆད་པར་འགྱུར་བ་སྟེ་དེ་ལྟར་ན་ཆ་མཐུན་གྱི་དགེ་བ་རྣམ་པ་གསུམ་མོ།། གསུམ་པ་ཆོས་ཀྱི་རྣམ་གྲངས་གཞན་བསྟན་པས་མཇུག་བསྡུ་བ་ནི། རིག་པས་རབ་ཏུ་བཅུག་པའི་ལས། ། རྣམ་གསུམ་ཀུན་སློང་བཅས་པ་ནི།། ཡིག་འབྲུ་རྒྱ་དང་བགྲང་བཅས་པའི། །
སྙན་ངག་གྲངས་ཏེ་གོ་རིམ་བཞིན།། ¿༡༢༦¿ སྒྲིབ་ངན་ཁ་ན་མ་ཐོ་བཅས། ། ཉོན་མོངས་ཅན་ཆོས་དྲི་མེད་དགེ། གྱ་ནོམ་འདུས་བྱས་དགེ་བསྟེན་བྱ། ། ཐར་པ་བླ་ན་མེད་པ་ཡིན།། ¿༡༢༧¿ ཅེས་པ་སྟེ། འཇིག་རྟེན་པའི་ལས་གསུམ་གྱི་རྣམ་གྲངས་ནི། སློབ་པའི་ཐབས་རིག་པས་རབ་ཏུ་བཅུག་པའི་སྒོ་གསུམ་གྱི་ལས་རྣམ་གསུམ་ཀུན་སློང་མཚུངས་ལྡན་དང་བཅས་པ་ནི་ཕུང་པོ་ལྔའི་རང་བཞིན་ནོ། ། དེའང་ཀ་སོགས་ཡིག་འབྲུའི་གཟུགས་འདྲི་བ་དང་རྒྱར་རྐོ་བ་ལུས་ཀྱི་ལས་དང༌། གཅིག་སོགས་བགྲང་བ་དང་བཅས་པའི་སྙན་ངག་སྨྲ་བ་ངག་གི་ལས་དང༌།
ཟག་བཅས་ཟག་མེད་ན་ཆོས་དང༌། བཅུ་པ་བཅུ་ལ་བརྒྱ་ཞེས་གྲངས་བསྡོམས་ནས་འཛིན་པ་ཡིད་ཀྱི་ལས་ཏེ་གོ་རིམ་བཞིན་དང༌། ཡང་ཐར་པ་འགེབས་པ་ན་སྒྲིབ་པ་དང༌། འཕགས་པ་རྣམས་ཀྱིས་དོར་བས་ངན་པ་དང༌། ཉོན་མོངས་པ་དང་ལྷན་ཅིག་གནས་པས་ཁ་ན་མ་ཐོ་བ་དང་བཅས་པ་སྟེ་ཉོན་མོངས་ཅན་གྱི་ཆོས་རྣམས་ཀྱི་མིང་གི་རྣམ་གྲངས་སོ།། དྲི་མེད་དེ་ཟག་མེད་ཀྱི་དགེ་བ་ནི་དག་པ་རབ་ཀྱི་མཐར་ཕྱིན་པས་གྱ་ནོམ་པ་དང༌། འདུས་བྱས་ཀྱི་དགེ་བ་ཟག་བཅས་ཟག་མེད་ནི་རྒྱུད་ལ་བསྐྱེད་ཅིང་གོམས་པར་བྱ་བས་བསྟེན་བྱ་དང༌། ཐར་པ་མྱ་ངན་ལས་འདས་པ་སོ་སོར་བརྟགས་འགོག་ནི་བླ་ན་མེད་པ་ཡིན་ཏེ་རྟག་པ་དང༌། དགེ་བ་དང་དེ་ལས་ཁྱད་པར་དུ་འཕགས་པའི་ཆོས་གཞན་མེད་པའི་ཕྱིར། དེ་དག་ནི་དགེ་བའི་མིང་གི་རྣམ་གྲངས་སོ།།
ཆོས་མངོན་པ་མཛོད་ཀྱི་ཚིག་ལེའུར་བྱས་པ་ལས། ལས་བསྟན་པ་ཞེས་བྱ་བ་སྟེ་གནས་བཞི་པའོ། ། ཆོས་མངོན་པའི་མཛོད་ཀྱི་ཚིག་ལེའུར་བྱས་པའི་འགྲེལ་པ་དབྱིག་གཉེན་ཞལ་ལུང་ལས། ལས་བསྟན་པ་ཞེས་བྱ་བ་སྟེ་གནས་བཞི་པའི་བཤད་པའོ།། །། གནས་ལྔ་པ་ཕྲ་རྒྱས་བསྟན་པ། གནས་ལྔ་པ་ཕྲ་རྒྱས་བསྟན་པའི་མཛོད་འཆད་པ་ལ་གཉིས་ཏེ། མཚམས་སྦྱོར་གྱིས་འབྲེལ་བཤད་པ། གཞུང་དོན་དངོས་བཤད་པའོ། ། དང་པོ་ནི། ལས་ལས་འཇིག་རྟེན་སྣ་ཚོགས་སྐྱེས། །
ཞེས་བཤད་ན། སྣོད་བཅུད་ཐམས་ཅད་ལས་ཁོ་ནས་འགྲུབ་པ་ཡིན་ནམ་ཞེ་ན། མ་ཡིན་ཏེ། སྲིད་པའི་རྩ་བ་ཕྲ་རྒྱས་ཡིན་པའི་ཕྱིར། དེ་མེད་པར་ལས་ཁོ་ནས་སྲིད་པ་འགྲུབ་པའི་འབྲས་བུ་འབྱིན་མི་ནུས་ཏེ། དགྲ་བཅོམ་པ་ལ་མ་ངེས་པའི་ལས་ཡོད་ཀྱང་ཉོན་མོངས་པ་མེད་པས་འཁོར་བར་མི་སྐྱེ་བ་བཞིན་ནོ། ། དེའི་ཕྱིར་གང་སྤེལ་གྱིས། སྐྱེ་བའི་ཤིང་རྟ་སྐྱེ་བོ་བྱིས་པ་ཡིས།། ཞོན་ཅིང་ཉོན་མོངས་ལས་ཀྱི་འཕང་ལོ་ཅན།། འདི་ནི་ཉོན་མོངས་འཕང་ལོ་གཅིག་ཉམས་པས།།
ལས་ཀྱི་འཕང་ལོ་གཅིག་པུ་འཁོར་མ་ཡིན། ། ཞེས་སོ།། ཕྲ་རྒྱས་དེའང་གནས་མ་བུ་པས་ཐོབ་པ་དང༌། བྱེ་སྨྲས་ཉོན་མོངས་ལ་འདོད། མདོ་སྡེ་པས་ཉོན་མོངས་བག་ཉལ་ཕྲ་རྒྱས་དང་མངོན་གྱུར་ཀུན་དཀྲིས་སུ་བཤད། དེ་ལྟར་ན་ཕྲ་རྒྱས་དེ་བསྟན་པའི་ཆེད་དུ་མཛོད་འདི་བྱུང་བ་ཡིན་ནོ།། གཉིས་པ་གཞུང་དོན་དངོས་བཤད་པ་ལ་གསུམ། ཕྲ་རྒྱས་ཀྱི་རང་བཞིན། གང་གིས་སྤོང་བ། སྤངས་པའི་འབྲས་བུའོ། །
དང་པོ་ལ་གསུམ། དབྱེ་བ། སྐྱེ་ཚུལ། རྣམ་གྲངས་སོ། ། དང་པོ་ལ་གསུམ། ངོ་བོའི་དབྱེ་བ། རྣམ་པའི་དབྱེ་བ། ཕྲ་རྒྱས་དང་བཅས་པའི་དབྱེ་བའོ། ། དང་པོ་ལ་གཉིས། སྤྱིར་དབྱེ་བ་དང༌།
ལྟ་བ་དང་ང་རྒྱལ་བྱེ་བྲག་ཏུ་དབྱེ་བའོ། ། དང་པོ་ལ་གསུམ། རྩ་བའི་དབྱེ་བ། ཁྱད་པར་གྱི་དབྱེ་བ། ཞར་བྱུང་སྤང་བྱའི་ངེས་པ་བཤད་པའོ། ། དང་པོ་ནི། སྲིད་པའི་རྩ་བ་ཕྲ་རྒྱས་དྲུག ། འདོད་ཆགས་དེ་བཞིན་ཁོང་ཁྲོ་དང༌།། ང་རྒྱལ་མ་རིག་ལྟ་བ་དང༌། ། ཐེ་ཚོམ་ཡིན་ཏེ་དེ་དྲུག་ཀྱང༌།།
¿༡¿ འདོད་ཆགས་དབྱེ་བས་བདུན་དུ་བཤད། ། ཁམས་གཉིས་ལས་སྐྱེས་སྲིད་འདོད་ཆགས།། ཁ་ནི་ནང་དུ་བལྟས་ཕྱིར་དེར། ། ཐར་པའི་འདུ་ཤེས་ལྡོག་ཕྱིར་བཤད།། ¿༢¿ ལྟ་བ་ལྔ་སྟེ་འཇིག་ཚོགས་དང༌། ། ལོག་དང་མཐར་འཛིན་ལྟ་བ་དང༌།། ལྟ་བ་དང་ནི་ཚུལ་ཁྲིམས་དང༌། ། བརྟུལ་ཞུགས་མཆོག་ཏུ་འཛིན་དང་བཅུ།། ¿༣¿ ཞེས་པ་སྟེ། སྲིད་པའི་རྩ་བར་བཤད་པའི་ཕྲ་རྒྱས་དེ་དག་ཀྱང་བསྡུ་ན་དྲུག་སྟེ།
འདོད་ཆགས་ཀྱི་ཕྲ་རྒྱས་དང༌། དེ་བཞིན་དུ་ཁོང་ཁྲོ་དང་ང་རྒྱལ་དང་མ་རིག་པ་དང་ལྟ་བ་དང་ཐེ་ཚོམ་རྣམས་ཡིན་ཏེ། དེ་བཞིན་ཞེས་པ་གང་ལ་དམིགས་ནས་འདོད་ཆགས་རྒྱས་པ་དེ་ལ་ཁོང་ཁྲོ་སོགས་གཞན་དག་ཀྱང་རྒྱས་སུ་རུང་བའི་དོན་ཏོ།། ཕྲ་རྒྱས་དེ་དྲུག་ཀྱང་འདོད་པའི་འདོད་ཆགས་དང་སྲིད་པའི་འདོད་ཆགས་གཉིས་སུ་དབྱེ་བས་བདུན་དུ་བཤད་དོ། ། འདོད་ཁམས་སུ་ཡོད་པ་འདོད་པའི་འདོད་ཆགས། ཁམས་གོང་མ་གཉིས་ལས་སྐྱེས་པའི་འདོད་ཆགས་ནི་སྲིད་པའི་འདོད་ཆགས་ཡིན་ཏེ། དེ་གཉིས་གཅིག་ཏུ་སྡུད་པ་ཅི་ཞེ་ན། དེ་གཉིས་གཙོ་བོར་མཉམ་པར་བཞག་པའི་སྙོམས་འཇུག་ལ་ཆགས་ཏེ་ཁ་ནི་ནང་དུ་བལྟས་པ་མཚུངས་པའི་ཕྱིར་རོ། ། དགོས་པ་ནི། ཁམས་གོང་མ་གཉིས་པོ་དེར་ཐར་པ་ཡིན་ནོ་སྙམ་པའི་འདུ་ཤེས་བཟློག་པའི་ཕྱིར་སྲིད་པའི་འདོད་ཆགས་སུ་བཤད་པ་ཡིན།
ཡང༌། ལྟ་བ་ལ་དབྱེ་ན་ལྔ་སྟེ། འཇིག་ཚོགས་ལ་ལྟ་བ་དང༌། མཐར་འཛིན་གྱི་ལྟ་བ་དང༌། ལོག་པར་ལྟ་བ་དང༌། ལྟ་བ་མཆོག་འཛིན་དང་ནི་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་སྟེ་ལྟ་བ་ལྔ་དང་ལྟ་མིན་ལྔ་སྟེ་བཅུའོ།། གཉིས་པ་ཁྱད་པར་གྱི་དབྱེ་བ་ནི། དེ་དག་བཅུ་དང་བདུན་བདུན་བརྒྱད། ། ལྟ་བ་གསུམ་གཉིས་མ་གཏོགས་པ།། འདོད་ན་སྡུག་བསྔལ་ལ་སོགས་པ། །
མཐོང་བས་རིམ་བཞིན་སྤོང་བར་བྱེད།། ¿༤¿ བཞི་ནི་སྒོམ་པས་སྤང་བྱ་ཡིན། ། ཁོང་ཁྲོ་མ་གཏོགས་དེ་དག་ཉིད།། གཟུགས་ཁམས་གཟུགས་མེད་དེ་དང་འདྲ། ། དེ་ལྟར་དགུ་བཅུ་བརྒྱད་དུ་འདོད།། ¿༥¿ ཅེས་པ་སྟེ། ཕྲ་རྒྱས་དེ་དག་ལས་འདོད་པའི་མཐོང་སྤོང་ནི་བཤད་མ་ཐག་པའི་བཅུ་དང་བདུན་དང་བདུན་དང་བརྒྱད་རྣམས་ཡིན་ཏེ་ཀུན་འབྱུང་དང་འགོག་པ་ལ་དང་པོ་འཇིག་མཐར་གཉིས་དང་ཐ་མ་ཚུལ་ཁྲིམས་དང་བརྟུལ་ཞུགས་མཆོག་འཛིན་བཅས་ལྟ་བ་གསུམ་དང༌། ལམ་ལ་དང་པོ་གཉིས་མ་གཏོགས་པ་འདོད་ཁམས་ན་སྡུག་བསྔལ་དང་ལ་སོགས་པས་ཀུན་འབྱུང་དང་འགོག་པ་དང་ལམ་གྱི་བདེན་པ་མཐོང་བས་རིམ་བཞིན་སྤོང་བར་བྱེད་དོ། ། ཐོར་ཤེས་ན་མིར་འཛིན་བཟློག་པ་བཞིན་ནོ།། འདོད་ཆགས་ཁོང་ཁྲོ་ང་རྒྱལ་མ་རིག་བཞི་ནི་བདེན་པར་མཐོང་བ་ཙམ་གྱིས་སྤོང་མི་ནུས་པར་གཉེན་པོ་གོམས་པས་སྤང་བའི་ཕྱིར་སྒོམ་པས་སྤང་བྱ་ཡིན་ནོ། །
ཁོང་ཁྲོ་མ་གཏོགས་པའི་ཕྲ་རྒྱས་དེ་དག་ཉིད་གཟུགས་ཁམས་དང་གཟུགས་མེད་ཁམས་ནའང་འདོད་པ་དེ་དང་འདྲ་བར་ཡོད་དོ། ། དེས་ན་གཞུང་འདི་ལྟར་འདོན་ཏེ། དེ་དག་དགུ་དང་དྲུག་དྲུག་བདུན། ། ཁོང་ཁྲོ་ལྟ་བ་གསུམ་གཉིས་དང༌།། མ་གཏོགས་གོང་མར་སྡུག་བསྔལ་སོགས། ། མཐོང་བས་རིམ་བཞིན་སྤོང་བར་བྱེད།། གསུམ་ནི་སྒོམ་པས་སྤང་བྱ་ཡིན། ། ཞེས་སོ།། དེ་ལྟར་ཕྲ་རྒྱས་དེ་དག་རྣམ་པ་དང་བྱེ་བྲག་དང་ཁམས་ཀྱི་དབྱེ་བས་ཁམས་གསུམ་ན་ཕྲ་རྒྱས་དགུ་བཅུ་རྩ་བརྒྱད་དུ་འདོད་དོ། ། འདོད་པ་ན་མཐོང་སྤང་སོ་གཉིས།
སྒོམ་སྤང་བཞི་སྟེ་སོ་དྲུག་དང༌། ཁམས་གོང་མ་གཉིས་ལ་མཐོང་སྤང་ཉེར་བརྒྱད། སྒོམ་སྤང་གསུམ་སྟེ་སོ་གཅིག་རེ་ཡོད་པའི་ཕྱིར། གསུམ་པ་ཞར་བྱུང་སྤང་བྱའི་ངེས་པ་བཤད་པ་ནི། སྲིད་རྩེ་ལས་སྐྱེས་བཟོད་པ་ཡིས། ། གཞོམ་བྱ་མཐོང་བས་སྤང་བྱ་ཉིད།། ལྷག་སྐྱེས་མཐོང་དང་སྒོམ་གཉིས་ཀྱིས། ། བཟོད་པས་གཞོམ་མིན་སྒོམ་ཁོ་ནས།། ¿༦¿ ཞེས་པ་སྟེ། ཕྲ་རྒྱས་མཐོང་སྤང་རྣམས་མཐོང་ལམ་དང༌།
སྒོམ་སྤང་རྣམས་སྒོམ་ལམ་གྱིས་སྤོང་བར་ངེས་སམ་ཞེ་ན། སྲིད་རྩེ་ལས་སྐྱེས་པ་བཟོད་པ་ཡིས་གཞོམ་བྱ་རྣམས་མཐོང་བའི་ལམ་གྱིས་སྤང་བྱ་ཉིད་དུ་ངེས་ཏེ། ཟག་མེད་སྒོམ་ལམ་གྱི་སྔར་མཐོང་ལམ་སྐྱེས་ཟིན་པ་དང༌། འཇིག་རྟེན་པས་སྲིད་རྩེའི་ཉོན་མོངས་སྤོང་མི་ནུས་པའི་ཕྱིར། ས་ལྷག་མ་བརྒྱད་ལས་སྐྱེས་པའི་བཟོད་པས་གཞོམ་བྱ་རྣམས་མཐོང་ལམ་དང་སྒོམ་ལམ་གཉིས་ཀྱིས་ཅི་རིགས་པར་སྤང་སྟེ། འཆིང་བ་ཀུན་ལྡན་གྱི་འཕགས་པས་སྤོང་ན་མཐོང་ལམ་དང༌། བྱིས་པས་སྤོང་ན་སྒོམ་ལམ་གྱིས་སྤོང་བའི་ཕྱིར། བཟོད་པས་གཞོམ་བྱ་མིན་པ་ཤེས་པས་གཞོམ་བྱ་རྣམས་ནི་སྒོམ་ལམ་ཁོ་ནས་སྤོང་སྟེ། མཐོང་ལམ་གྱིས་དེ་སྤོང་མི་སྲིད་པའི་ཕྱིར། གཉིས་པ་ལྟ་བ་དང་ང་རྒྱལ་བྱེ་བྲག་ཏུ་དབྱེ་བ་ལ་གཉིས།
ལྟ་བའི་དབྱེ་བ། ང་རྒྱལ་གྱི་དབྱེ་བའོ། ། དང་པོ་ལ་གསུམ། སོ་སོའི་མཚན་ཉིད། ལྟ་བ་ལྔ་པའི་རྩོད་སྤོང༌། ཕྱིན་ཅི་ལོག་གི་རབ་དབྱེའོ། ། དང་པོ་ནི། བདག་དང་བདག་གིར་རྟག་ཆད་དང༌། ། མེད་དང་དམན་ལ་མཆོག་ལྟ་དང༌།། རྒྱུ་མིན་ལམ་མིན་དེར་ལྟ་བ། །
དེ་དག་ལྟ་བ་ལྔ་ཡིན་ནོ།། ¿༧¿ ཞེས་པ་སྟེ། ལྟ་བ་ལྔའི་ངོ་བོ་གང་ན། ཉེར་ལེན་གྱི་ཕུང་པོ་ལ་དམིགས་ནས་བདག་དང་བདག་གིར་ལྟ་བ་འཇིག་ཚོགས་ལ་ལྟ་བ་དང༌། དེ་ལ་དམིགས་ནས་རྟག་ཆད་གང་རུང་དུ་འཛིན་པ་མཐར་ལྟ་དང༌། སྡུག་བདེན་སོགས་རྒྱུ་འབྲས་མེད་པར་ལྟ་བ་ལོག་ལྟ་དང༌། ལྟ་བ་དམན་པ་དེ་རྣམས་ལ་མཆོག་ཏུ་ལྟ་བ་ལྟ་བ་མཆོག་འཛིན་དང༌། དབང་ཕྱུག་དང་ཚངས་པ་སོགས་འཇིག་རྟེན་གྱི་རྒྱུ་དང༌། མེ་ལྔ་བསྟེན་པ་སོགས་མཐོ་རིས་ཀྱི་རྒྱུ་མིན་པ་དང༌། ཚུལ་ཁྲིམས་དང་བརྟུལ་ཞུགས་ངན་པ་ཙམ་ཐར་པའི་ལམ་མིན་པ་ལ་དེར་ལྟ་བ་ནི་ཚུལ་ཁྲིམས་དང་བརྟུལ་ཞུགས་མཆོག་འཛིན་ཏེ།
དེ་དག་ལྟ་བ་ལྔ་ཡིན་ནོ།། གཉིས་པ་ལྟ་བ་ལྔ་པའི་རྩོད་སྤོང་ནི། དབང་ཕྱུག་སོགས་རྒྱུར་མངོན་ཞེན་པ། ། རྟག་བདག་ཕྱིན་ཅི་ལོག་པ་ཡིས།། རབ་ཏུ་འཇུག་པས་དེ་ཕྱིར་དེ། ། སྡུག་བསྔལ་མཐོང་བས་སྤང་བྱ་ཉིད།། ¿༨¿ ཅེས་པ་སྟེ། རྒྱུ་མ་ཡིན་པ་ལ་རྒྱུར་ལྟ་བ་དེ་ཀུན་འབྱུང་མཐོང་སྤང་དུ་ཐལ། སྡུག་བསྔལ་གྱི་རྒྱུ་ལ་ལོག་ཞུགས་ཡིན་པའི་ཕྱིར་ཞེ་ན། དབང་ཕྱུག་སོགས་རྒྱུ་མིན་པ་ལ་རྒྱུར་མངོན་པར་ཞེན་པ་ནི།
ཡུལ་དེ་ལ་རྟག་པ་དང་བདག་ཏུ་ལྟ་བ་ཕྱིན་ཅི་ལོག་པ་ཡིས་རབ་ཏུ་འཇུག་པ་ཡིན་པས་དེའི་ཕྱིར་དེ་ནི་སྡུག་བསྔལ་མཐོང་བས་སྤང་བྱ་ཉིད་ཡིན་ཏེ། ཆོས་ཐམས་ཅད་མི་རྟག་པ་དང༌། བདག་མེད་པའི་རང་བཞིན་དུ་མཐོང་བའི་ཕྱིར། གསུམ་པ་ཕྱིན་ཅི་ལོག་གི་རབ་དབྱེ་ནི། ལྟ་བ་གསུམ་ལས་ཕྱིན་ཅི་ལོག ། བཞི་ཚན་ཕྱིན་ཅི་ལོག་ཕྱིར་དང༌།། ངེས་རྟོག་ཕྱིར་དང་སྒྲོ་འདོགས་ཕྱིར། ། སེམས་དང་འདུ་ཤེས་དེའི་དབང་གིས།། ¿༩¿ ཞེས་པ་སྟེ། རྟག་བདག་ཕྱིན་ཅི་ལོག་པ་ཡིས། །
ཞེས་བཤད་ན་ཕྱིན་ཅི་ལོག་དེ་གཉིས་ཁོ་ནར་ངེས་སམ་ཞེ་ན། མ་ཡིན་ཏེ། འཇིག་མཐར་ལྟ་བ་མཆོག་འཛིན་ཏེ་ལྟ་བ་གསུམ་ལས་བདག་རྟག་གཙང་བ་དེ་ཕྱིན་ཅི་ལོག་བཞི་ཚན་གཅིག་འབྱུང་སྟེ་ཇི་ལྟར་ན་རིམ་པ་ལྟར་སྔ་མ་གཉིས་ཀྱིས་བདག་མེད་པ་ལ་བདག་དང་མི་རྟག་པ་ལ་རྟག་པ་དང༌། ཕྱི་མས་མི་གཙང་བ་ལ་གཙང་བ་དང་སྡུག་བསྔལ་ལ་བདེ་བར་ཕྱིན་ཅི་ལོག་ཏུ་ལྟ་བའི་ཕྱིར་  དང༌། གཞན་རྣམས་ཕྱིན་ཅི་ལོག་ཏུ་མ་ཡིན་པ་ཅི་ཞེ་ན། ཕྱིན་ཅི་ལོག་ནི་རྒྱུ་གསུམ་གྱི་སྒོ་ནས་བཞག་སྟེ། ཡུལ་ལ་གཅིག་ཏུ་ཕྱིན་ཅི་ལོག་པའི་ཕྱིར་དང༌། ངེས་པར་རྟོག་པའི་ཕྱིར་དང༌། སྒྲོ་འདོགས་པའི་ཕྱིར་རོ། ། དེས་ན་ལྟ་བ་མཐའ་མ་ལ་དང་པོ་དང༌།
ལྟ་མིན་རྣམས་ལ་བར་མ་དང༌། མཐར་འཛིན་གྱི་ཆད་ལྟ་དང་ལོག་ལྟ་ལ་ཕྱི་མ་མ་ཚང་བའི་ཕྱིར་མ་བཞག་གོ། འོ་ན་མདོ་ལས་སེམས་ཕྱིན་ཅི་ལོག་དང༌། འདུ་ཤེས་ཕྱིན་ཅི་ལོག་གསུངས་པ་དང་འགལ་ཏེ། དེ་དག་ལ་ངེས་རྟོག་མེད་པའི་ཕྱིར་ཞེ་ན། སེམས་དང་འདུ་ཤེས་ཕྱིན་ཅི་ལོག་གསུངས་པ་ནི་ལྟ་བ་གསུམ་པོ་དེ་དང་མཚུངས་པ་ལྡན་པ་དེའི་དབང་གིས་བཞག་པ་ཡིན་པས་སྐྱོན་མེད་དོ།། གཉིས་པ་ང་རྒྱལ་གྱི་དབྱེ་བ་ནི། ང་རྒྱལ་བདུན་རྣམ་དགུ་གསུམ་པོ། ། མཐོང་དང་བསྒོམ་པས་ཟད་བྱ་བ།། སྒོམ་པས་སྤང་བར་བྱ་བ་ནི། །
གསོད་སོགས་ཀུན་ནས་དཀྲིས་པའོ།། ¿༡༠¿ དེ་བཞིན་འཇིག་སྲེད་འཕགས་པ་ལ། ། རྣམ་སོགས་ངའོ་སྙམ་མི་འབྱུང༌།། ལྟ་བས་རྒྱས་པར་འགྱུར་ཕྱིར་རོ། ། མི་དགེའི་འགྱོད་པའང་མ་ཡིན་ནོ།། ¿༡༡¿ ཞེས་པ་སྟེ། ལྟ་བ་ལས་གཞན་ལ་དབྱེ་བ་ཡོད་དམ་ཅེ་ན། (Dང་རྒྱལ་)ལའང་བདུན་ཡོད་དེ། (Eང་རྒྱལ་དང༌། ལྷག་པའི་ང་རྒྱལ་དང༌།
ང་རྒྱལ་ལས་ཀྱང་ང་རྒྱལ་དང༌། ངའོ་སྙམ་པའི་ང་རྒྱལ་དང༌། མངོན་པའི་ང་རྒྱལ་དང༌། ཅུང་ཟད་སྙམ་པའི་ང་རྒྱལ་དང༌། ལོག་པའི་ང་རྒྱལ་)རྣམས་ཡོད་པའི་ཕྱིར། དེ་དག་གི་ངོས་འཛིན་ནི། དམན་པ་དང༌། མཉམ་པ་དང༌། ལྷག་པ་ལས་བདག་ལྷག་གོ་སྙམ་དུ་སེམས་ཁེངས་པ་རྣམས་དང་པོ་གསུམ་དང༌། བཞི་པ་ཉེར་ལེན་གྱི་ཕུང་པོ་ལ་དམིགས་ནས་ངའོ་སྙམ་དུ་རློམ་པ་དང༌།
ལྔ་པ་ཡོན་ཏན་མ་ཐོབ་པ་ལ་ཐོབ་པར་རློམ་པ་དང༌། དྲུག་པ་ཆེས་ཁྱད་པར་དུ་འཕགས་པ་ལས་བདག་ཅུང་ཟད་དམན་ནོ་སྙམ་པ་དང༌། བདུན་པ་སྐྱོན་དང་ལྡན་པ་ལ་ཡོན་ཏན་དང་ལྡན་ནོ་སྙམ་དུ་སེམས་ཁེངས་པ་ལ་བཤད། བསྟན་བཅོས་ཡེ་ཤེས་ལ་འཇུག་པ་ལས། གཞན་ལ་ལྟོས་ཏེ་བདག་ལ་སྒྲུབ་པ་གསུམ། བདག་ལ་ལྟོས་ཏེ་གཞན་ལ་སྒྲུབ་པ་གསུམ། བདག་ལ་ལྟོས་ཏེ་གཞན་ལ་འགོག་པ་གསུམ་སྟེ་རྣམ་པ་དགུ་བཤད་པ་ལས། དང་པོ་ནི། བདག་གཞན་ལས་ཁྱད་པར་དུ་འཕགས་པ། གཞན་དང་མཉམ་མོ། །
གཞན་ལས་དམན་ནོ་ཞེས་དང༌། གཉིས་པ། གཞན་བདག་ལས་ཁྱད་པར་དུ་འཕགས་སོགས་གསུམ་དང༌། གསུམ་པ་གཞན་བདག་ལས་ཁྱད་པར་དུ་འཕགས་པ་མེད་དོ་སོགས་གསུམ་མོ། ། དེ་རྣམས་བདུན་པོ་གང་དུ་འདུུ་ན། ང་རྒྱལ་དང་ལྷག་པའི་ང་རྒྱལ་དང་ཅུང་ཟད་སྙམ་པའི་ང་རྒྱལ་གསུམ་པོའི་ནང་དུ་འདུའོ། ། ང་རྒྱལ་དེ་དག་གང་གིས་སྤོང་ན། དེ་དག་མཐོང་ལམ་དང་སྒོམ་པའི་ལམ་གྱིས་ཟད་པར་བྱ་བ་ཡིན་ཏེ། དེའི་ཕྱིར་སྤང་བྱ་རིས་ལྔར་འགྱུར་རོ།། འོ་ན་སྒོམ་སྤང་མ་སྤང་བ་འཕགས་པ་ལ་མངོན་གྱུར་དུ་ཡོད་དམ་ཅེ་ན།
སྒོམ་པས་སྤང་བར་བྱ་བ་ནི་གསོད་པ་སོགས་ལུས་ངག་གི་བདུན་དང༌། དེ་ལ་དམིགས་པའི་ཀུན་ནས་དཀྲིས་པའོ། ། དེ་བཞིན་བདག་ལྷའི་དབང་པོར་གྱུར་ན་ཅི་མ་རུང་སྙམ་པའི་སྐྱེ་སྲེད་དང༌། བདག་མེད་པར་གྱུར་ན་ཅི་མ་རུང་སྙམ་པའི་འཇིག་སྲེད་རྣམས་འཕགས་པ་ལ་མངོན་གྱུར་དུ་མི་འབྱུང་ངོ༌། ། དེར་མ་ཟད་ང་རྒྱལ་གྱི་རྣམ་པ་དགུ་ལ་སོགས་པ་དང༌། ངའོ་སྙམ་པའི་ང་རྒྱལ་སྒོམ་སྤང་གིས་བསྡུས་པ་རྣམས་ཀྱང་མི་འབྱུང་སྟེ། དེ་དག་ནི་རིམ་པ་ལྟར་ལོག་ལྟ་མཐར་ལྟ་འཇིག་ཚོགས་ལ་ལྟ་བས་རྒྱས་པར་འགྱུར་བའི་ཕྱིར་རོ། །  འཕགས་པས་ལྟ་བ་སྤངས་ཟིན་པའི་ཕྱིར་དང༌། མི་དགེ་བའི་འགྱོད་པའང་མངོན་གྱུར་དུ་འབྱུང་བ་མ་ཡིན་ནོ། ། དེ་ཐེ་ཚོམ་གྱིས་རྒྱས་པ་ཡིན་ན་དེའང་སྤངས་ཟིན་པའི་ཕྱིར།
གཉིས་པ་རྣམ་པའི་དབྱེ་བ་ལ་ལྔ། རྒྱུ་ཀུན་འགྲོ་ཡིན་མིན། ཡུལ་གང་ལ་དམིགས་པ། དམིགས་མཚུངས་གང་གིས་རྒྱས་པ། ངོ་བོའི་དབྱེ་བ། དུས་ལ་ལྟོས་པའི་ལྡན་ཚུལ་ལོ། ། དང་པོ་ནི། སྡུག་བསྔལ་རྒྱུ་མཐོང་སྤང་བྱ་བ། ། ལྟ་དང་དེ་བཞིན་ཐེ་ཚོམ་དང༌།། གང་དེ་ལྷན་ཅྀག་མ་འདྲེས་པའི། །
མ་རིག་གང་ཡིན་ཀུན་ཏུ་འགྲོ། ¿༡༢¿ དེ་དག་ལས་དགུ་གོང་དུ་དམིགས། ། ལྟ་བ་གཉིས་པོ་མ་གཏོགས་སོ།། དེ་དག་དང་ནི་ལྷན་ཅིག་གང༌། ། འབྱུང་དེའང་ཀུན་འགྲོ་ཐོབ་མ་གཏོགས།། ¿༡༣¿ཞེས་པ་སྟེ། ཕྲ་རྒྱས་དེ་དག་ལས་ཁམས་ཀུན་ཏུ་འགྲོ་བ་དུ་ཞེ་ན། སྡུག་བསྔལ་མཐོང་སྤང་དང་དེའི་རྒྱུ་ཀུན་འབྱུང་མཐོང་བས་སྤང་བར་བྱ་བ་ལྟ་བ་བདུན་དང༌། དེ་བཞིན་དུ་ཐེ་ཚོམ་གཉིས་དང༌། གང་དེ་དག་དང་ལྷན་ཅིག་ཏུ་མཚུངས་ལྡན་གྱི་མ་རིག་པ་དང༌།
ཕྲ་རྒྱས་གཞན་དང་མ་འདྲེས་པའི་མ་རིག་པ་བཅས་བཅུ་གཅིག་པོ་གང་ཡིན་པ་དེ་དག་སྐལ་པ་མཉམ་པའི་ཁམས་ཀུན་ཏུ་འགྲོ་བ་ཡིན་ཏེ། རང་རང་གི་སྤང་བྱ་རིས་ལྔ་ཐམས་ཅད་ལ་དམིགས་པའི་སྒོ་ནས་རྒྱས་པར་འགྱུར་བ་སྟེ་དེ་དག་གིས་དེ་དག་བསྐྱེད་པའི་ཕྱིར་རོ། །  བཅུ་གཅིག་པོ་དེ་དག་ལས་དགུ་ནི་ཁམས་གོང་དུ་དམིགས་པས་སྐལ་བ་མི་མཉམ་པའི་ཀུན་འགྲོ་ཡིན་ཏེ། འཇིག་མཐར་གྱི་ལྟ་བ་གཉིས་པོ་མ་གཏོགས་སོ།། དེ་གཉིས་རང་སའི་ཕུང་པོ་ཁོ་ན་ལ་དམིགས་པའི་ཕྱིར། ཕྲ་རྒྱས་ཁོ་ན་ཀུན་འགྲོ་ཡིན་ནམ་ཞེ་ན། ཀུན་འགྲོ་དེ་དག་དང་ནི་ལྷན་ཅིག་ཏུ་ཚོར་སོགས་དང་སྐྱེ་སོགས་གང་དག་འབྱུང་བ་དེའང་ཀུན་འགྲོ་ཡིན་ནོ། ། འོན་ཀྱང་དེ་དག་གི་ཐོབ་པ་ནི་མ་གཏོགས་ཏེ། ཐོབ་བྱའི་ཆོས་རྒྱུ་མཐུན་དང་རྣམ་སྨིན་གྱི་འབྲས་བུ་མི་གཅིག་པའི་ཕྱིར། འདིར་ཕྲ་རྒྱས་དང་རྒྱུ་ཀུན་འགྲོ་ཡིན་མིན་ལ་མུ་བཞིའོ།།
གཉིས་པ་ཡུལ་གང་ལ་དམིགས་པ་ནི། འགོག་དང་ལམ་མཐོང་སྤང་བྱ་བ། ། ལོག་ལྟ་ཐེ་ཚོམ་དེ་དག་དང༌།། ལྡན་དང་འབའ་ཞིག་མ་རིག་དང༌། ། དྲུག་ནི་ཟག་མེད་སྤྱོད་ཡུལ་ཅན།། ¿༡༤¿ རང་གི་ས་པའི་འགོག་པ་དང༌། ། ལམ་ནི་ཕན་ཚུན་རྒྱུ་ཡིན་པས།། ས་དྲུག་ས་དགུའི་ལམ་ནི་དེའི། ། སྤྱོད་ཡུལ་ཅན་གྱི་ཡུལ་ཡིན་ནོ།། ¿༡༥¿འདོད་ཆགས་མིན་ཏེ་སྤང་བྱའི་ཕྱིར། །
གནོད་མི་བྱེད་ཕྱིར་ཞེ་སྡང་མིན།། ཞི་དང་དག་དང་མཆོག་གྱུར་ཕྱིར། ། ང་རྒྱལ་མ་ཡིན་མཆོག་འཛིན་མིན།། ¿༡༦¿ ཅེས་པ་སྟེ། ཕྲ་རྒྱས་དེ་དག་གིས་ཡུལ་ཟག་བཅས་ཟག་མེད་གང་ལ་དམིགས་ན། འགོག་པ་མཐོང་སྤང་དང་ལམ་མཐོང་བས་སྤང་བར་བྱ་བ་ལོག་ལྟ་གཉིས་ཐེ་ཚོམ་གཉིས་དང༌། དེ་དག་དང་མཚུངས་ལྡན་གྱི་མ་རིག་པ་དང༌། འབའ་ཞིག་སྟེ་མ་འདྲེས་པའི་མ་རིག་པ་དང་དྲུག་ནི་ཟག་མེད་ཀྱི་སྤྱོད་ཡུལ་ཅན་ཡིན་ཏེ། ཡུལ་འགོག་ལམ་གཉིས་ལ་དམིགས་པའི་ཕྱིར། དེ་དག་གིས་ཇི་ལྟར་དམིགས་ན།
འགོག་པ་མཐོང་སྤང་གི་ལོག་ལྟ་སོགས་གསུམ་གྱིས་རང་གི་ས་པའི་འགོག་པ་ལ་དམིགས་ཏེ། ས་གཞན་གྱི་འགོག་པ་ལ་མ་ཡིན་ནོ། ། དེ་དེ་ལས་རྫས་ཐ་དད་པའི་ཕྱིར་དང༌། ལམ་ནི་ས་ཐ་དད་པ་དག་ཀྱང་ཕན་ཚུན་མཉམ་པ་དང་ཁྱད་པར་ཅན་གྱི་སྐལ་མཉམ་གྱི་རྒྱུ་ཡིན་པས་བསམ་གཏན་ས་དྲུག་གི་ཆོས་ཤེས་ཕྱོགས་ཀྱི་ལམ་ཐམས་ཅད་དང༌། ཟག་མེད་ས་དགུའི་རྗེས་ཤེས་ཕྱོགས་ཀྱི་ལམ་ཐམས་ཅད་ནི་རིམ་པ་ལྟར་དེའི་སྤྱོད་ཡུལ་ཅན་ཏེ་འདོད་པའི་ལོག་ལྟ་སོགས་གསུམ་དང་ཁམས་གོང་མའི་ལོག་ལྟ་སོགས་གསུམ་གྱི་ཡུལ་ཡིན་ནོ། ། ལམ་དེ་དང་དེ་དག་ས་དེ་དང་དེ་རྣམས་ཀྱི་གཉེན་པོ་ཡིན་པའི་ཕྱིར། ཕྲ་རྒྱས་གཞན་གྱིས་ཟག་མེད་ལ་མི་དམིགས་པ་ཅི་ཞེ་ན། འདོད་ཆགས་ཀྱིས་དམིགས་པ་མིན་ཏེ། དེའི་ཡུལ་སྤང་བྱ་ཡིན་པ་དང༌། འགོག་ལམ་ལ་དམིགས་པ་ནི་དགེ་བའི་ཆོས་ལ་འདུན་པ་ཡིན་གྱི་འདོད་ཆགས་མ་ཡིན་པའི་ཕྱིར།
ཟག་མེད་ནི་མནར་སེམས་ཀྱི་གཞི་དགུའི་མཚན་ཉིད་ལས་འདས་པས་སུ་ལའང་གནོད་པ་མི་བྱེད་པའི་ཕྱིར་ཞེ་སྡང་གིས་དམིགས་པ་མིན་ནོ། ། ཟག་མེད་དེ་ཞི་བ་དང་དག་པ་དང་མཆོག་ཏུ་གྱུར་པ་ཡིན་པའི་ཕྱིར། རིམ་པ་བཞིན་ང་རྒྱལ་གྱིས་དམིགས་པ་མ་ཡིན་པ་དང་ཚུལ་ཞུགས་  དང༌། ལྟ་བ་མཆོག་འཛིན་གྱིས་དམིགས་པ་མིན་ནོ།། གསུམ་པ་དམིགས་མཚུངས་གང་གིས་རྒྱས་པ་ནི། ཕྲ་རྒྱས་ཀུན་ཏུ་འགྲོ་རྣམས་ནི། ། དམིགས་པའི་སྒོ་ནས་རང་གི་ས།། ཐམས་ཅད་དུ་ནི་རྒྱས་པར་འགྱུར། ། ཀུན་འགྲོ་མ་ཡིན་རང་རིས་སུ།། ¿༡༧¿ ཟག་མེད་གོང་མའི་ཡུལ་ཅན་མིན། །
བདག་གིར་མ་བྱས་གཉེན་པོའི་ཕྱིར།། གང་ཞིག་གང་དང་མཚུངས་ལྡན་པ། ། དེ་ནི་དེར་མཚུངས་ལྡན་སྒོ་ནས།། ¿༡༨¿ ཞེས་པ་སྟེ། དེ་དག་དམིགས་པ་དང་མཚུངས་ལྡན་གང་གིས་རྒྱས་པར་འགྱུར་ཞེ་ན། ཕྲ་རྒྱས་ཀུན་ཏུ་འགྲོ་བ་རྣམས་ནི་དམིགས་པའི་སྒོ་ནས་རང་གི་ས་པའི་སྤང་བྱ་རིས་ལྔ་པོ་ཐམས་ཅད་དུ་ནི་རྒྱས་པར་འགྱུར། ཀུན་འགྲོ་མ་ཡིན་པའི་ཕྲ་རྒྱས་རྣམས་དམིགས་པའི་སྒོ་ནས་རང་རང་གི་རིས་སུ་རྒྱས་པར་འགྱུར་ཏེ། སེར་དང་བཅས་པའི་ཞིང་བཞིན་ནོ། ། འོན་ཀྱང་ཟག་མེད་ཀྱི་ཡུལ་ཅན་དང༌། ཀུན་འགྲོའི་ཁམས་གོང་མའི་ཡུལ་ཅན་རྣམས་ནི་དམིགས་པའི་སྒོ་ནས་རྒྱས་པར་འགྱུར་བ་མིན་ཏེ།
སྲེད་པས་རིས་སུ་བཅད་དེ་བདག་ལྟས་བདག་གིར་མ་བྱས་པའི་ཕྱིར་དང༌། གོང་མ་འོག་མ་དང་ཟག་མེད་ཟག་བཅས་ཀྱི་གཉེན་པོ་ཡིན་པའི་ཕྱིར། འགྲེལ་པར། ¿རྡོ་བསྲེག་པ་ལ་རྐང་པའི་གནས་མི་ཐོད་པ་བཞིན་ནོ་¿ཞེས་པ་ནི་ཕྲ་རྒྱས་གཞན་སྐྱེ་བའི་གནས་མི་ཐོད་ཅེས་པའི་དོན་ཏོ།། ཕྲ་རྒྱས་གང་ཞིག་ཚོར་བ་སོགས་གང་དང་མཚུངས་པར་ལྡན་པ་དེ་ནི་དེར་མཚུངས་པར་ལྡན་པའི་སྒོ་ནས་རྒྱས་པར་འགྱུར་རོ། ། ནི་ཞེས་པ་ཇི་སྲིད་མ་སྤང་བར་ཞེས་ངེས་བཟུང་གི་དོན་ཏོ།། མདོར་ན་ཟག་མེད་དང་གོང་མར་དམིགས་པ་རྣམས་མཚུངས་ལྡན་གྱི་རྒྱས་འགྱུར་དང༌། ལྷག་མ་རྣམས་དམིགས་མཚུངས་གཉིས་ཀ་ཅི་རིགས་པ་ཡིན་ཏེ། དམིགས་པ་ཁོ་ནས་རྒྱས་པར་འགྱུར་བ་ནི་མེད་དོ།། བཞི་པ་ངོ་བོའི་དབྱེ་བ་ལ་གསུམ།
དངོས་དང༌། རྩ་བའི་བྱེ་བྲག ། དེ་ལས་འཕྲོས་པའོ། ། དང་པོ་ནི། གོང་མ་ཐམས་ཅད་ལུང་མ་བསྟན། ། འདོད་ན་འཇིག་ཚོགས་ལྟ་བ་དང༌།། མཐར་འཛིན་ལྷན་ཅིག་མ་རིག་པ། ། ལྷག་མ་རྣམས་འདིར་མི་དགེ་བའོ།། ¿༡༩¿ ཞེས་པ་སྟེ། ཕྲ་རྒྱས་དེ་དག་གི་ངོ་བོ་གང་ན།
གོང་མ་གཉིས་ཀྱི་ཕྲ་རྒྱས་ཐམས་ཅད་བསྒྲིབས་ལུང་མ་བསྟན་དང༌། འདོད་ཁམས་ན་འཇིག་ཚོགས་ལ་ལྟ་བ་དང་མཐར་འཛིན་པའི་ལྟ་བ་དང་དེ་དག་དང་ལྷན་ཅིག་པ་སྟེ་མཚུངས་ལྡན་གྱི་མ་རིག་པ་ནི་ལུང་མ་བསྟན་ཡིན་ཏེ། བདག་ལ་དམིགས་ནས་སྦྱིན་སོགས་དགེ་བ་ལ་འཇུག་པ་དང༌། ཆད་ལྟས་མེད་པར་ལྟ་བའང་ཐར་པ་དང་མཐུན་པ་སྟེ་ཐར་པ་ནི་ཕུང་པོ་ལོག་པ་ཙམ་ཡིན་པ་དང༌། ཁ་ནང་དུ་བལྟས་པས་ཉེས་སྤྱོད་སློང་མི་ནུས་པའི་ཕྱིར་རོ། ། དེ་གསུམ་གྱི་ལྷག་མ་རྣམས་འདོད་ཁམས་འདིར་མི་དགེ་བའོ། ། རྣམ་སྨིན་ཡིད་དུ་མི་འོང་བ་འབྱིན་པའི་ཕྱིར། གཉིས་པ་རྩ་བའི་བྱེ་བྲག་ནི། འདོད་ན་འདོད་ཆགས་ཁོང་ཁྲོ་དང༌། ། རྨོངས་རྣམས་མི་དགེའི་རྩ་བ་ཡིན།།
ལུང་མ་བསྟན་པའི་རྩ་བ་གསུམ། ། དེ་ནི་སྲེད་དང་མ་རིག་བློ།། ¿༢༠¿ རྣམ་གཉིས་མཐོར་འཇུག་ཕྱིར་དེ་ལས། ། གཞན་མིན་བཞི་ཞེས་ཉི་འོག་པ།། དེ་དག་སྲེད་ལྟ་ང་རྒྱལ་རྨོངས། ། བསམ་གཏན་པ་གསུམ་མ་རིག་ལས།། ¿༢༡¿ ཞེས་པ་སྟེ། དེ་དག་ལས་མི་དགེ་བ་དང་ལུང་མ་བསྟན་གྱི་རྩ་བ་གང་ན། འདོད་ཁམས་ན་འདོད་ཆགས་དང་ཁོང་ཁྲོ་དང་འཇིག་མཐར་གཉིས་དང༌། མཚུངས་ལྡན་མ་གཏོགས་པའི་རྨོངས་པ་མ་རིག་པ་རྣམས་ནི་རང་གི་ངོ་བོ་མི་དགེ་བ་ཡིན་ཞིང༌།
མི་དགེ་བའི་ཆོས་གཞན་གྱི་རྩ་བའང་ཡིན་ནོ། ། ཕྲ་རྒྱས་ལྷག་མ་རྣམས་མི་དགེ་བ་ཡིན་ཀྱང་རྩ་བ་མ་ཡིན་ནོ། ། ཁ་ཆེ་བ་དག་ལུང་མ་བསྟན་པའི་རྩ་བ་ནི་གསུམ་སྟེ། དེ་ནི་སྲེད་པ་དང་མ་རིག་པ་དང་བློ་སྟེ་ལྟ་བའོ། ། རྣམ་པ་གཉིས་སུ་འཇུག་པས་མི་བསྟན་པ་དང༌། མཐོན་པོར་འཇུག་པའི་ཕྱིར། ཕྲ་རྒྱས་དེ་བས་གཞན་ཐེ་ཚོམ་དང་ང་རྒྱལ་ནི་རྩ་བ་མིན་ཏེ། དེ་དང་ཆོས་མི་མཐུན་པའི་ཕྱིར། ཡང་ལུང་མ་བསྟན་པའི་རྩ་བ་བཞི་ཡིན་ནོ་ཞེས་ཉི་འོག་པ་དག་འདོད་དེ། དེ་དག་ནི་སྲེད་པ་དང་ལྟ་བ་དང་ང་རྒྱལ་དང་རྨོངས་པ་མ་རིག་པ་རྣམས་ཏེ།
རྒྱུ་མཚན་ཅི་ཞེ་ན། བསམ་གཏན་པ་ནི་གསུམ་སྟེ། སྲེད་པ་ལྟ་བ་ང་རྒྱལ་ཤས་ཆེར་སྤྱོད་པ་གསུམ་དང་དེ་དག་ཀྱང་མ་རིག་པ་ལས་བྱུང་བའོ།། གསུམ་པ་དེ་ལས་འཕྲོས་པ་ནི། མགོ་གཅིག་དང་ནི་རྣམ་ཕྱེ་དང༌། ། དྲི་དང་བཞག་པར་ལུང་བསྟན་པ།། འཆི་དང་སྐྱེ་དང་ཁྱད་པར་འཕགས། ། བདག་གཞན་ལ་སོགས་ལྟ་བུ་ཡིན།། ¿༢༢¿ ཅེས་པ་སྟེ། མདོ་ལས་ལུང་མ་བསྟན་པའི་ལྟ་བ་བཅུ་བཞི་གསུངས་ན་དེ་དག་གང་ན།
དེ་ནི་དྲི་བའི་ལན་མ་གསུངས་པ་ལ་ལུང་མ་བསྟན་པ་ཞེས་གསུངས་སོ། ། འོ་ན་དྲི་བ་དེ་ལ་དུ་ཡོད་ན། མགོ་གཅིག་ཏུ་དང་ནི་རྣམ་པར་ཕྱེ་སྟེ་དང་དྲི་བས་དང་བཞག་པར་ལུང་བསྟན་པ་སྟེ་བཞི་ལས་དཔེར་ན་དང་པོ་ནི། སེམས་ཅན་སྐྱེས་པ་འཆིའམ་མི་འཆི་ཞེས་དྲིས་པ་ལ་འཆིའོ་ཞེས་པ་དང༌། གཉིས་པ་འཆི་བ་རྣམས་སྐྱེའམ་མི་སྐྱེ་ཞེ་ན། ཉོན་མོངས་ཅན་རྣམས་སྐྱེ་ཞིང་ཉོན་མོངས་མེད་པ་མི་སྐྱེའོ་ཞེས་དང༌། གསུམ་པ་མི་འདི་ཁྱད་པར་དུ་འཕགས་སམ་མི་འཕགས་ཞེ་ན། གང་ལ་ལྟོས་ནས་ཞེས་པར་དེ་ནས་ལྷ་ལ་ལྟོས་ན་དམན། ངན་འགྲོ་ལ་ལྟོས་ན་ཁྱད་པར་དུ་འཕགས་ཞེས་པ་ལྟ་བུ་དང༌། བཞི་པ་གང་ཟག་གི་བདག་ཕུང་པོ་ལས་རྫས་གཞན་ནམ་གཞན་མ་ཡིན་ཅེས་པ་ལ་སོགས་པ་ལྟ་བུ་ཡིན་ཏེ།
བདག་དེ་གཞི་མ་གྲུབ་པས་བཞག་པར་བྱ་བ་ཡིན་པའི་ཕྱིར། དཔེར་ན་མོ་ཤམ་གྱི་བུ་དཀར་པོ་སོགས་ལུང་བསྟན་དུ་མེད་པ་བཞིན་ནོ།། ལྔ་པ་དུས་ལ་ལྟོས་པའི་ལྡན་ཚུལ་ལ་བཞི། དངོས་པོ་གང་དང་ལྡན། དུས་གསུམ་དཔྱད་པ། སྤོང་ལྡན་གྱི་ཁྱད་པར། ཡུལ་ཡུལ་ཅན་གྱི་ཁྱད་པར་བཤད་པའོ། ། དང་པོ་ནི། འདས་དང་ཉེར་གནས་འདོད་ཆགས་དང༌། ། ཁོང་ཁྲོ་ང་རྒྱལ་དག་གིས་ནི།།
གང་ལ་དེ་སྐྱེས་མ་སྤངས་པའི། ། དངོས་པོ་དེ་དང་ལྡན་པ་ཡིན།། ¿༢༣¿ ཡིད་ཀྱི་དེ་དག་མ་འོངས་པས། ། ཀུན་དང་གཞན་གྱི་རང་དུས་པ།། མི་སྐྱེ་རྣམས་ཀྱི་ཐམས་ཅད་དང༌། ། ལྷག་མ་ཀུན་གྱིས་ཀུན་དང་ལྡན། ¿༢༤¿ ཅེས་པ་སྟེ། ཕྲ་རྒྱས་དེ་དག་ཡུལ་གང་ལ་རྒྱས་པའི་ཡུལ་དེ་གང་ཟག་དེ་ལ་དུས་གསུམ་པོ་གང་དང་ལྡན་པར་བྱེད་ཅེ་ན། སྤྱིར་འདོད་ཆགས་ཁོང་ཁྲོ་ང་རྒྱལ་གསུམ་རང་གི་མཚན་ཉིད་ཀྱི་ཉོན་མོངས་པ་ཡིན་པས་ཡུལ་སྡུག་མི་སྡུག་དང་མཐོ་བ་ལ་དམིགས་ནས་འབྱུང་གི། ཡུལ་བདེ་སྡུག་བར་མ་ཀུན་ལ་དམིགས་པ་དང་དུས་ཀུན་ཏུ་སྐྱེ་བའང་མ་ཡིན་ནོ། །
 མ་རིག་ཐེ་ཚོམ་ལྟ་བ་གསུམ་ཉོན་མོངས་སྤྱི་པ་ཡིན་ཏེ། ཟག་བཅས་ཀྱི་ཕུང་པོ་ཐམས་ཅད་ལ་དམིགས་ནས་དུས་ཐམས་ཅད་དུ་སྐྱེ་རུང་བའི་ཕྱིར་རོ།། དེ་ལྟར་ན་འདས་པ་དང་ད་ལྟ་ཉེ་བར་གནས་པའི་འདོད་ཆགས་དང་ཁོང་ཁྲོ་དང་ང་རྒྱལ་དག་གིས་ནི་ཡུལ་གང་ལ་དེ་གསུམ་སྐྱེས་ནས་མ་སྤངས་པའི་བར་དུ་ཡུལ་གྱི་དངོས་པོ་དེ་དང་གང་གང་ཟག་དེ་ལྡན་པར་བྱེད་པ་ཡིན། ཡིད་ཀྱི་གསུམ་པོ་དེ་དག་མ་འོངས་པས་ཡུལ་དུས་གསུམ་གྱི་དངོས་པོ་ཀུན་དང་ལྡན་པར་བྱེད་པ་ཡིན། གཞན་དབང་ཤེས་ལྔའི་གསུམ་པོ་སྐྱེ་འགྱུར་གྱིས་རང་གི་དུས་མ་འོངས་པའི་ཡུལ་དེ་དང་ལྡན་པར་བྱེད། དབང་ཤེས་ཀྱི་གསུམ་པོ་དེ་མི་སྐྱེ་བའི་ཆོས་ཅན་རྣམས་ཀྱིས་དུས་གསུམ་གྱི་དངོས་པོ་ཐམས་ཅད་དང་ལྡན་ཏེ། དེ་དག་མང་བས་དམིགས་རུང་དུ་ལྡན་པའི་དངོས་སུ་དམིགས་པ་ནི་མ་ཡིན་ནོ། ། ལྷག་མ་མ་རིག་ཐེ་ཚོམ་ལྟ་བ་དུས་གསུམ་པ་ཀུན་གྱིས་ཡུལ་དུས་གསུམ་གྱི་དངོས་པོ་རིས་ལྔ་པོ་ཀུན་དང་ལྡན་ཏེ། ཕུང་པོ་ལྔ་ཆར་ལ་དམིགས་པའི་ཉོན་མོངས་པ་སྤྱི་པ་ཡིན་པའི་ཕྱིར། ཇི་སྲིད་མ་སྤངས་པའི་བར་གང་ཟག་དེ་དང་ལྡན་ཞེས་གོང་མ་ཐམས་ཅད་ལ་རྗེས་སུ་འཇུག་གོ།
སྤངས་ན་རྒྱས་པར་མི་འགྱུར་བས་མི་ལྡན་པའི་ཕྱིར། གཉིས་པ་དུས་གསུམ་དཔྱད་པ་ལ་གསུམ། དུས་གསུམ་རྫས་ཡོད་དུ་སྒྲུབ་པ། དུས་གསུམ་གྱི་འཇོག་ཚུལ། རྩོད་སྤང་ངོ༌། ། དང་པོ་ལ་གཉིས། ལུང་དང༌། རིགས་པའི་སྒྲུབ་བྱེད་དོ། ། དང་པོ་ནི། དུས་རྣམས་ཀུན་ཏུ་ཡོད་གསུངས་ཕྱིར། །
གཉིས་ཕྱིར་་་་་་་་་་༌།། ཅེས་པ་སྟེ། དུས་རྣམས་ནི་དུས་ཀུན་ཏུ་རྫས་སུ་ཡོད་པ་ཡིན་ནོ་ཞེས་དམ་བཅས་ནས། འོན་ཀྱང་རྟག་པར་མི་འགྱུར་ཏེ་འདུས་བྱས་ཀྱི་མཚན་ཉིད་དང་ལྡན་པའི་ཕྱིར། བཅོམ་ལྡན་འདས་ཀྱིས་གཟུགས་འདས་པ་དང་མ་འོངས་པའང་མི་རྟག་ན་ད་ལྟར་བྱུང་བ་ལྟ་ཅི་སྨོས་སོགས་འདས་མ་འོངས་ཀྱི་གཟུགས་དངོས་སུ་གསུངས་པའི་ཕྱིར་དང༌། ཡང་མདོ་ལས། རྣམ་པར་ཤེས་པ་ནི་མིག་དང་གཟུགས་ནས་ཡིད་དང་ཆོས་ཀྱི་བར་གཉིས་ལ་བརྟེན་ནས་སྐྱེས་པར་གསུངས་པའི་ཕྱིར། དུས་གཉིས་མེད་ན་དེ་དག་ལ་དམིགས་ནས་ཡིད་ཤེས་ཇི་ལྟར་སྐྱེ། གཉིས་པ་རིགས་པའི་སྒྲུབ་བྱེད་ནི། ་་་་་་་་་་་ ཡུལ་ཡོད་ཕྱིར་འབྲས་ཕྱིར།།
དེ་ཡོད་སྨྲ་བའི་ཕྱིར་ཐམས་ཅད། ། ཡོད་པར་སྨྲ་བར་འདོད་་་་་་་་་༌།། ཅེས་པ་སྟེ། རྣམ་ཤེས་ད་ལྟར་བ་ལ་འདས་མ་འོངས་ལ་དམིགས་པའི་ཡུལ་ཡོད་པའི་ཕྱིར་དང༌། འདས་པའི་ལས་ཀྱིས་ད་ལྟར་རྣམ་སྨིན་གྱི་འབྲས་བུ་འབྱིན་པའི་ཕྱིར་རོ། ། དེ་ལྟར་ན་དུས་གསུམ་པོ་དེ་ཐམས་ཅད་ད་ལྟར་རྫས་སུ་ཡོད་པར་སྨྲ་བའི་ཕྱིར་གཞི་ཐམས་ཅད་ཡོད་པར་སྨྲ་བར་འདོད་དོ། ། ད་ལྟ་བ་དང་འབྲས་བུ་བྱུང་མ་ཟིན་པའི་འདས་པ་ནི་ཡོད་ལ། མ་འོངས་པ་དང་འབྲས་བུ་བྱུང་ཟིན་པའི་འདས་པ་མེད་ཅེས་སྨྲ་བ་ནི་རྣམ་པར་ཕྱེ་སྟེ་སྨྲ་བའི་ལུགས་སོ།། གཉིས་པ་དུས་གསུམ་གྱི་འཇོག་ཚུལ་ནི། ་་་་་་་་་་་་་་་ དེ་དག།
¿༢༥¿ རྣམ་བཞི་དངོས་དང་མཚན་ཉིད་དང༌། ། གནས་སྐབས་གཞན་གཞན་འགྱུར་ཞེས་བྱ།། ཞེས་པ་སྟེ། གཞི་ཐམས་ཅད་ཡོད་པར་སྨྲ་བ་དེ་དག་ཀྱང་ལུགས་རྣམ་པ་བཞི་སྟེ། བཙུན་པ་ཆོས་སྐྱོབ་ནི། དུས་གསུམ་པོ་དངོས་པོ་གཞན་དང་གཞན་དུ་འགྱུར་བ་ཡིན་ཏེ། རྫས་གཞན་དུ་འགྱུར་བ་ནི་མ་ཡིན་ནོ། ། མ་འོངས་པའི་དངོས་པོ་དོར་ནས་ད་ལྟ་བ་དང་དེ་དོར་ནས་འདས་པའི་དངོས་པོ་ཐོབ་པའི་ཕྱིར། འོ་མ་ཞོ་དང་མར་དུ་གྱུར་པ་རོ་ནུས་གཞན་དུ་འགྱུར་མོད་ཁ་དོག་མི་འགྱུར་བ་བཞིན་ནོ།། བཙུན་པ་དབྱངས་སྒྲོགས་ནི།
དུས་གསུམ་པོ་མཚན་ཉིད་གཙོ་ཆེ་ཆུང་གི་སྒོ་ནས་གཞན་དུ་འགྱུར་ཏེ། དུས་གསུམ་པོ་རེ་རེ་ལ་གསུམ་ཀའི་མཚན་ཉིད་དང་ལྡན་ཡང༌། གང་གི་མཚན་ཉིད་ཤས་ཆེ་བའི་དབང་དུ་བྱས་ནས་འདས་ལ་སོགས་འཇོག་པའི་ཕྱིར། སྲིད་སྒྲུབ་ནག་མོ་ལ་ཆགས་ཞེས་བརྗོད་མོད། བུད་མེད་གཞན་ལ་ཆགས་པ་དང་བྲལ་བ་མ་ཡིན་པ་བཞིན་ནོ།། བཙུན་པ་དབྱིག་བཤེས་ནི། དུས་གསུམ་གནས་སྐབས་གཞན་དུ་འགྱུར་བ་ཡིན་ཏེ། བྱ་བ་མ་སྐྱེས་པ་དང་སྐྱེ་བཞིན་པ་དང༌། བྱས་ཟིན་པའི་གནས་སྐབས་གསུམ་ལ་འཇོག་པའི་ཕྱིར། རྩིས་ཀྱི་རིལ་བུ་གཅིག་པ་དེ་གཅིག་བཅུ་བརྒྱ་སོགས་ཀྱི་ཤོ་མིག་ཏུ་བཞག་པ་ན་དེ་དང་དེ་བརྗོད་པ་བཞིན་ནོ།།
བཙུན་པ་སངས་རྒྱས་ལྷ་ནི། དུས་གསུམ་སྔ་ཕྱི་གཞན་ལ་ལྟོས་ནས་གཞན་དུ་འགྱུར་བ་ཡིན་ཏེ། བུད་མེད་གཅིག་ལ་མ་དང་བུ་མོར་འཇོག་པ་བཞིན་ནོ་ཞེས་ཟེར། འདི་བཞི་ཀས་རྫས་གཞན་དུ་འགྱུར་བ་མ་ཡིན་ནོ་ཞེས་བྱའོ།། གསུམ་པ་རྩོད་སྤང་ནི། གསུམ་པ་བཟང་སྟེ་བྱ་བ་ཡིས། ། དུས་རྣམས་རྣམ་གཞག་གེགས་སུ་བྱེད།། ¿༢༦¿ དེ་ཡང་ཇི་ལྟར་གཞན་མ་ཡིན། ། དུས་སུ་མི་རུང་དེ་བཞིན་དུ།། ཡོད་ན་ཅི་ཕྱིར་མ་སྐྱེས་ཞིག །
ཆོས་ཉིད་དག་ནི་ཟབ་པ་ཡིན།། ¿༢༧¿ ཅེས་པ་སྟེ། ལུགས་བཞི་པོ་དེ་དག་ལས་གསུམ་པ་བཙུན་པ་དབྱིག་བཤེས་ཀྱི་གྲུབ་མཐའ་དེ་ཅུང་ཟད་བཟང་སྟེ། བྱ་བ་ཡི་སྒོ་ནས་དུས་རྣམས་རྣམ་པར་བཞག་པའི་ཕྱིར། དེ་ལའང་སྐྱོན་ཡོད་དེ། དེ་ལྟར་ན་འདས་མ་འོངས་གཉིས་ཀྱིས་ད་ལྟ་འབྲས་བུ་བསྐྱེད་པའི་བྱ་བ་བྱེད་པར་འགྱུར་ཏེ། དེ་གཉིས་ཀྱིས་བྱ་བ་བྱེད་པ་ལ་གེགས་སུ་ཞིག་གིས་བྱེད། ད་ལྟ་རྫས་སུ་ཡོད་པའི་ཕྱིར། གཞན་ཡང་མ་སྐྱེས་པ་དང་སྐྱེ་བཞིན་པ་དང་སྐྱེས་ཟིན་པའི་གནས་སྐབས་ཞེས་པའི་བྱ་བ་དེ་ཡང་ཇི་ལྟར་དུས་ལས་གཞན་ཡིན་ནམ་མ་ཡིན། དང་པོ་ལྟར་ན་བྱ་བ་དུས་ཀྱིས་མ་བསྡུས་པ་འདུས་མ་བྱས་སུ་འགྱུར་བས་རྟག་པར་ཡོད་དགོས་པ་དང༌།
གཉིས་པ་ལྟར་ན་དུས་གཉིས་སུ་བྱ་བ་མེད་པ་མི་རུང་སྟེ། བྱ་བ་དང་ཐ་མི་དད་པའི་དུས་གཉིས་ད་ལྟ་རྫས་སུ་ཡོད་པའི་ཕྱིར། བྱ་བ་ཡོད་ན་དུས་དང་ཐ་མི་དད་ཀྱང༌། མ་སྐྱེས་པ་དང་འགག་པའི་སྒོ་ནས་འདས་མ་འོངས་འཇོག་གོ་ཞེ་ན། ད་ལྟར་བ་དེ་བཞིན་དུ་དུས་གཉིས་ཀྱང་རྫས་སུ་ཡོད་པར་འདོད་ན་ཅིའི་ཕྱིར་དེ་དག་ལ་བྱ་བ་མ་སྐྱེས་པ་དང་ཞིག་ཅེས་སྨྲ་བར་བྱེད། དེ་ལ་བྱེ་སྨྲས་ལན་གཞན་མ་ཐེབ་པར། ཆོས་རྣམས་ཀྱི་ཆོས་ཉིད་དག་ནི་ཤིན་ཏུ་ཟབ་པ་ཡིན་ཏེ། རྟོག་གེ་པ་རྣམས་ཀྱི་སྤྱོད་ཡུལ་ནི་མ་ཡིན་ནོ། ། ཡིད་ཆེད་པའི་ལུང་ལས་འབྱུང་བས་ཁོ་བོ་ཅག་གི་གྲུབ་པའི་མཐའ་མི་འདོར་རོ་ཞེས་ཟེར། གསུམ་པ་སྤོང་ལྡན་གྱི་ཁྱད་པར་ནི།
སྡུག་བསྔལ་མཐོང་སྤང་བྱ་སྤངས་ཀྱང༌། ། ཀུན་འགྲོ་ལྷག་མ་རྣམས་ཀྱི་ལྡན།། དང་པོའི་རྣམ་པ་སྤངས་ཀྱང་དེའི། ། ཡུལ་ཅན་དྲི་མ་ལྷག་རྣམས་ཀྱིས།། ¿༢༨¿ ཞེས་པ་སྟེ། བྲལ་སྤང་གི་ཁྱད་པར་ཅི་ཞེ་ན། བྲལ་བ་ལ་སྤངས་པས་ཁྱབ་ཀྱང༌། སྤངས་པ་ལ་བྲལ་བས་མ་ཁྱབ་སྟེ། ཟག་མེད་སྐད་ཅིག་བཞི་པའི་དུས་སྡུག་བསྔལ་མཐོང་བས་སྤང་བར་བྱ་བ་མ་ལུས་པ་སྤངས་ཀྱང་ཀུན་འགྲོ་ལྷག་མ་ཀུན་འབྱུང་མཐོང་སྤང་རྣམས་ཀྱིས་དམིགས་པའི་སྒོ་ནས་སྡུག་བསྔལ་མཐོང་སྤང་དེ་དང་ལྡན་པ་དང༌། དེ་བཞིན་དུ་སྒོམ་སྤང་དང་པོའི་རྣམ་པ་ཆེན་པོའི་ཆེན་པོ་དེ་སྤངས་ཀྱང་དེའི་ཡུལ་ཅན་གྱི་དྲི་མ་སྟེ་སྒོམ་སྤང་ལྷག་མ་ཆེན་པོའི་འབྲིང་པོ་སོགས་ཀྱིས་དང་པོ་དེ་དང་དམིགས་པའི་སྒོ་ནས་ལྡན་ནོ། །
དེ་ལྟར་ན་སྤངས་པ་ནི་ཐོབ་པ་ཆད་པ་དང༌། བྲལ་བ་ནི་ཡུལ་ཅན་སྤངས་པའོ།། བཞི་པ་ཡུལ་ཡུལ་ཅན་གྱི་ཁྱད་པར་བཤད་པ་ནི། སྡུག་བསྔལ་རྒྱུ་མཐོང་གོམས་པ་ཡིས།། སྤང་བྱ་འདོད་ཁམས་ལས་སྐྱེས་པ།། རང་གི་གསུམ་དང་གཟུགས་གཏོགས་གཅིག། དྲི་མེད་རྣམ་ཤེས་སྤྱོད་ཡུལ་ལོ།། ¿༢༩¿ གཟུགས་ཁམས་ལས་སྐྱེས་རང་གི་དང༌། ། འོག་གསུམ་གོང་གཅིག་དྲི་མེད་ཀྱིའང༌།། གཟུགས་མེད་ལས་སྐྱེས་ཁམས་གསུམ་གཏོགས། །
གསུམ་དང་ཟག་མེད་སྤྱོད་ཡུལ་ལོ།། ¿༣༠¿ འགོག་དང་ལམ་མཐོང་སྤང་བྱ་ཀུན། ། རང་གིས་གླགས་པའི་སྤྱོད་ཡུལ་ལོ།། ཟག་མེད་ཁམས་གསུམ་མཐའ་གསུམ་དང༌། ། ཟག་པ་མེད་པའི་སྤྱོད་ཡུལ་ལོ།། ¿༣༡¿ ཞེས་པ་སྟེ། དངོས་པོ་གང་ལ་སེམས་གང་གིས་དམིགས་བདེ་བླག་ཏུ་རྟོགས་པའི་ཕྱིར་མདོར་བསྡུས་ཏེ་བརྗོད་པ་ལ། ཆོས་ཐམས་ཅད་བསྡུ་ན་ཁམས་གསུམ་གྱི་སྤང་བྱ་རིས་ལྔ་ལྔ་དང་ཟག་མེད་ཀྱི་ཆོས་ཏེ་བཅུ་དྲུག་དང༌། དེ་རྣམས་ལ་དམིགས་པའི་ཡུལ་ཅན་གྱི་སེམས་ཀྱང་བཅུ་དྲུག་གོ། ། དེ་ལ་སྡུག་བསྔལ་དང་དེའི་རྒྱུ་ཀུན་འབྱུང་མཐོང་སྤང་དང༌།
གོམས་པ་སྟེ་བསྒོམ་པ་ཡིས་སྤང་བར་བྱ་བ་འདོད་ཁམས་ལས་སྐྱེས་པ་རྣམས་ནི་ཡུལ་ཅན་འདོད་པ་རང་གི་སེམས་གསུམ་དང༌། གཟུགས་སུ་གཏོགས་པའི་སྒོམ་སྤང་གཅིག་དང་དྲི་མེད་ཆོས་ཤེས་ཕྱོགས་དང་མཐུན་པའི་རྣམ་ཤེས་དང་ལྔའི་སྤྱོད་ཡུལ་ལོ།། དེ་ལ་སྤང་བྱ་གསུམ་པོ་རང་རང་གི་རིས་སུ་དམིགས་དུས་རང་རང་དང༌། ཕན་ཚུན་དམིགས་དུས་སྡུག་ཀུན་གཉིས་ཀྱི་ཀུན་འགྲོ་དང༌། སྒོམ་སྤང་ཐོས་བསམ་ལས་བྱུང་བའི་དགེ་བ་དང༌། གཟུགས་ཀྱི་སྒོམ་སྤང་བསམ་གཏན་དང་པོའི་ཉེར་བསྡོགས་ཀྱི་དགེ་བ། ཟག་མེད་བདེན་པ་དང་པོ་གཉིས་ཀྱི་ཆོས་ཤེས་སོ། ། དེ་བཞིན་དུ་སྤང་བྱ་རིས་གསུམ་པོ་གཟུགས་ཁམས་ལས་སྐྱེས་པ་རྣམས་ནི་ཡུལ་ཅན་གཟུགས་ཁམས་རང་གི་སེམས་གསུམ་དང་འོག་འདོད་ཁམས་པའི་སྐལ་པ་མི་མཉམ་པའི་ཀུན་འགྲོ་གཉིས་དང་སྒོམ་སྤང་དགེ་བ་སྟེ་གསུམ་དང་གོང་གཟུགས་མེད་ཀྱི་སྒོམ་སྤང་ནམ་མཁའ་མཐའ་ཡས་ཀྱི་ཉེར་བསྡོགས་ཀྱི་སེམས་གཅིག་དང་དྲི་མེད་རྗེས་ཤེས་ཕྱོགས་དང་མཐུན་པའི་རྣམ་ཤེས་ཀྱིའང་སྤྱོད་ཡུལ་ཏེ་སེམས་བརྒྱད་ཀྱི་ཡུལ་ལོ།། སྤང་བྱ་གསུམ་གཟུགས་མེད་ལས་སྐྱེས་པ་ནི་ཁམས་གསུམ་དུ་གཏོགས་པའི་སེམས་གསུམ་གསུམ་དང་ཟག་མེད་རྗེས་ཤེས་ཏེ་སེམས་བཅུའི་སྤྱོད་ཡུལ་ལོ། ། འགོག་པ་དང་ལམ་མཐོང་བས་སྤང་བར་བྱ་བ་ཀུན་ནི་ཁམས་གསུམ་སོ་སོར་སྔར་གྱི་དེ་དག་གི་སྟེང་དུ་རང་རང་གི་གླགས་པ་སྟེ་བསྣན་པའི་སྤྱོད་ཡུལ་ལོ། །
དེ་ལྟར་ན་དྲུག་དང་དགུ་དང་བཅུ་གཅིག་ཏུ་འགྱུར་རོ། ། ཟག་མེད་ནི་ཁམས་གསུམ་གྱི་སྤང་བྱ་ཐ་མ་གསུམ་དང་ཟག་པ་མེད་པའི་སེམས་དང་བཅུའི་སྤྱོད་ཡུལ་ལོ།། གསུམ་པ་ཕྲ་རྒྱས་དང་བཅས་པའི་དབྱེ་བ་ནི། ཉོན་མོངས་ཕྲ་རྒྱས་བཅས་རྣམ་གཉིས། ། ཉོན་མོངས་ཅན་མིན་རྒྱས་འགྱུར་གྱིས།། ཞེས་པ་སྟེ། སེམས་བཅོ་ལྔ་ཕྲ་རྒྱས་དང་བཅས་པར་འཇོག་ན་དེ་དག་ལ་ཕྲ་རྒྱས་རྒྱས་པས་ཁྱབ་བམ་ཞེ་ན། སེམས་ཉོན་མོངས་ཅན་ཕྲ་རྒྱས་དང་བཅས་པར་འཇོག་པ་ནི་རྒྱས་པར་འགྱུར་བ་དང་རྒྱས་པར་མི་འགྱུར་ཡང་བཅས་པ་སྟེ་རྣམ་པ་གཉིས་སོ། ། སྔ་མ་ནི་ཕྲ་རྒྱས་གང་དག་མ་སྤངས་པར་སེམས་དེ་དང་མཚུངས་པར་ལྡན་པའམ་དམིགས་པའི་སྒོ་ནས་རྒྱས་པ་དང༌། ཕྱི་མ་ནི་ཕྲ་རྒྱས་སྤངས་པ་རྣམས་སེམས་དང་ལྷན་ཅིག་གནས་པ་སྟེ།
དགྲ་བཅོམ་པའི་སེམས་འདས་པ་དང་མ་འོངས་མི་སྐྱེ་བ་བཞིན་ནོ། ། དགེ་བ་ཟག་བཅས་ལྟ་བུ་ཉོན་མོངས་ཅན་མིན་པའི་སེམས་ལ་དམིགས་པས་རྒྱས་འགྱུར་གྱི་སྒོ་ནས་ཕྲ་རྒྱས་དང་བཅས་པར་བཞག་གི། མི་རྒྱས་ན་སེམས་དང་ལྷན་ཅིག་མི་གནས་པས་བཅས་པའི་དོན་མེད་པའི་ཕྱིར། གཉིས་པ་སྐྱེ་ཚུལ་ནི། རྨོངས་ལས་ཐེ་ཚོམ་དེ་ནས་ནི། ། ལོག་ལྟ་དེ་ནས་འཇིག་ཚོགས་ལྟ།། ¿༣༢¿ དེ་ནས་མཐར་འཛིན་དེ་ནས་ནི། ། ཚུལ་ཁྲྀམས་མཆོག་འཛིན་དེ་ནས་ལྟ།། རང་གི་ལྟ་ལ་ང་རྒྱལ་ཆགས། ། གཞན་ལ་ཞེ་སྡང་དེ་ལྟར་རིམ།།
¿༣༣¿ཕྲ་རྒྱས་སྤངས་པ་མ་ཡིན་དང༌། ། ཡུལ་ནི་ཉེ་བར་གནས་པ་དང༌།། ཚུལ་བཞིན་མ་ཡིན་ཡིད་བྱེད་ལས། ། ཉོན་མོངས་རྒྱུ་ནི་ཚང་བ་ཡིན།། ¿༣༤¿ཅེས་པ་སྟེ། ཕྲ་རྒྱས་སྐྱེ་བའི་རིམ་པ་ཇི་ལྟར་ན། དང་པོ་བདེན་པའི་དོན་ལ་རྨོངས་པ་ལས་སྡུག་བདེན་སོགས་ཡོད་དམ་མེད་སྙམ་པའི་ཐེ་ཚོམ་དང༌། དེ་ནས་ནི་གཞན་ལས་ལོག་པར་ཐོས་པའམ་བསམ་པས་དེ་དག་མེད་དོ་སྙམ་པའི་ལོག་ལྟ་དང༌། དེ་ནས་ཕུང་པོ་ལ་བདག་དང་བདག་གི་བར་འཛིན་པའི་འཇིག་ཚོགས་ལ་ལྟ་བ་དང༌། དེ་ནས་བདག་དེ་རྟག་པའམ་ཆད་པའི་མཐར་འཛིན་པས་མཐར་འཛིན་གྱི་ལྟ་བ་དང༌།
དེ་ནས་ནི་གང་ལ་མཐར་བཟུང་བ་དེས་དག་པར་ཡིད་ཆེས་པས་ཚུལ་ཁྲིམས་དང་བརྟུལ་ཞུགས་མཆོག་འཛིན་དང༌། དེ་ནས་ལྟ་བ་དམན་པ་དེ་ལ་མཆོག་ཏུ་འཛིན་པ་ལ་ལྟ་བ་མཆོག་འཛིན་དང༌། དེ་ནས་མཆོག་ཏུ་མཐོང་བའི་ཕྱིར་རང་གི་ལྟ་བ་ལ་ང་རྒྱལ་དང་ཆགས་པ་སྐྱེ་ཞིང༌། དེ་དང་མི་མཐུན་པ་གཞན་གྱི་ལྟ་བ་ལ་ཞེ་སྡང་འབྱུང་བས་དེ་ལྟར་རིམ་པ་བཞིན་དུ་སྐྱེའོ།། འོ་ན་ཕྲ་རྒྱས་དེ་དག་སྐྱེ་བ་ལ་རྒྱུ་དུ་དགོས་ཞེ་ན། རྒྱུ་ཕྲ་རྒྱས་མ་སྤངས་པ་སྟེ་ཀུན་འབྱུང་གི་ཐོབ་པ་བཅད་པ་མ་ཡིན་པ་དང་ཉོན་མོངས་སྐྱེ་བ་དང་རྗེས་སུ་མཐུན་པའི་ཡུལ་ནི་ཉེ་བར་གནས་པ་དང༌། སྦྱོར་བ་ཡུལ་དེ་ལ་ཚུལ་བཞིན་མ་ཡིན་པ་ཡིད་ལ་བྱེད་པ་གསུམ་ལས་ཉོན་མོངས་སྐྱེ་བའི་རྒྱུ་ནི་ཚང་བ་ཡིན་ནོ།། བྱེ་སྨྲས་དེ་དག་ནི་གཙོ་བོའི་དབང་གིས་ཡིན་གྱི་གཞན་དུ་ནི་དགྲ་བཅོམ་ཉམས་པ་ལྟ་བུ་ཡུལ་གྱི་སྟོབས་ཁོ་ནས་ཀྱང་སྐྱེ་ཞེས་ཟེར། གསུམ་པ་རྣམ་གྲངས་ལ་གསུམ། ངོ་བོ་དངོས།
གང་ལ་མཚུངས་པར་ལྡན་པ། སྒྲིབ་པ་ལྔ་བསྟན་པའོ། ། དང་པོ་ལ་གཉིས། མདོ་ལས་འབྱུང་བའི་རྣམ་གྲངས། བསྟན་བཅོས་ལས་འབྱུང་བའི་རྣམ་གྲངས་བཤད་པའོ། ། དང་པོ་ལ་གཉིས། དངོས་དང༌། དེ་དག་གི་ངེས་པ་བཤད་པའོ། ། དང་པོ་ནི། འདོད་ན་གཏི་མུག་མ་གཏོགས་པའི། །
ཉོན་མོངས་ཀུན་ནས་དཀྲིས་བཅས་ཟག། གཟུགས་དང་གཟུགས་ནི་མེད་པ་ན། ། ཕྲ་རྒྱས་ཁོ་ན་སྲིད་པའི་ཟག། ¿༣༥¿ དེ་ལུང་མ་བསྟན་ཁ་ནང་བལྟས། ། མཉམ་བཞག་ས་པའི་ཕྱིར་གཅིག་བྱས།། རྩ་བ་མ་རིག་ཡིན་པས་ན། ། ལོགས་ཤིག་ཏུ་ནི་ཟག་པར་བསྟན།། ¿༣༦¿ ཆུ་བོ་སྦྱོར་བའང་དེ་བཞིན་དུ། ། ལྟ་རྣམས་གསལ་ཕྱིར་ལོགས་ཤིག་བསྟན།། ཟག་པར་མ་ཡིན་གྲོགས་མེད་རྣམས། །
འཇོག་པའི་རྗེས་སུ་མི་མཐུན་ལོ།། ¿༣༧¿ ཇི་སྐད་བཤད་ཉིད་མ་རིག་བཅས། ། ཉེར་ལེན་རྣམས་ཏེ་ལྟ་རྣམ་གཉིས།། ཕྱེ་བའི་ཕྱིར་རོ་མ་རིག་པ། ། འཛིན་པར་བྱེད་པ་མིན་ཕྱིར་བསྲེས།། ¿༣༨¿ ཞེས་པ་སྟེ། མདོ་ལས། ¿ཟག་པ་དང༌། ཆུ་བོ་དང༌། སྦྱོར་བ་དང༌།
ཉེར་ལེན་¿ཞེས་བཤད་པ་དེ་དག་གང་ན། ཟག་པ་ནི་གསུམ་སྟེ། འདོད་པ་དང༌། སྲིད་པ་དང༌། མ་རིག་པའི་ཟག་པའོ།། དེའང་འདོད་ཁམས་ན་གཏི་མུག་ལྔ་མ་གཏོགས་པའི་ཉོན་མོངས་པ་སོ་གཅིག་དང༌། འཆད་འགྱུར་ཀུན་ནས་དཀྲིས་པ་བཅུ་བཅས་འདོད་པའི་ཟག་པ་དང༌། གཟུགས་དང་གཟུགས་ནི་མེད་པ་ན་གཏི་མུག་བཅུ་མ་གཏོགས་པ་ཕྲ་རྒྱས་ང་གཉིས་ཁོ་ན་སྲིད་པའི་ཟག་པ་དང༌། དེའི་རྒྱུ་མཚན་ཁམས་གོང་མ་གཉིས་པོ་དེ་དག་གི་ཕྲ་རྒྱས་རྣམས་བསྒྲིབས་ལུང་མ་བསྟན་དང༌། གཙོ་བོར་ཁ་ནང་དུ་བལྟས་པ་དང༌།
མཉམ་བཞག་གི་ས་པ་རྣམས་གཅིག་པའི་ཕྱིར་སྲིད་པའི་ཟག་པ་ཞེས་གཅིག་ཏུ་བྱས་པའོ། ། ཟག་པ་དེ་དག་གི་རྩ་བ་མ་རིག་པ་ཡིན་པས་ན་ཉེས་པ་ཆེས་ཆེ་བའི་ཕྱིར་ཁམས་གསུམ་གྱི་གཏི་མུག་བཅོ་ལྔ་ལ་ལོགས་ཤིག་ཏུ་ནི་མ་རིག་པའི་ཟག་པ་ཞེས་པར་བསྟན་ཏོ།། མདོ་ལས། ¿འདོད་པའི་ཆུ་བོ། ། སྲིད་པའི་ཆུ་བོ། ། ལྟ་བའི་ཆུ་བོ། ། མ་རིག་པའི་ཆུ་བོ་¿ཞེས་བཞི་དང༌། ཡང་འདོད་པའི་སྦྱོར་བ་སོགས་བཞི་འབྱུང་བའང་ཟག་པ་དེ་བཞིན་དུ་ཤེས་པར་བྱའོ། ། གསུམ་དུ་འགྱུར་རོ་ཞེ་ན། ལྟ་བ་རྣམས་ཤེས་རབ་ཀྱི་རང་བཞིན་ཡིན་པས་གསལ་བ་དང་གཡོ་བའི་ཕྱིར་ལྟ་བའི་ཆུ་བོ་དང་སྦྱོར་བ་ཞེས་ལོགས་ཤིག་ཏུ་བསྟན་པའི་ཕྱིར།
ཟག་པར་ལོགས་སུ་བསྟན་པར་མ་ཡིན་ཏེ། ཟག་པའི་དོན་འཁོར་བར་འཇོག་པ་ལ་བྱེད་ན། གྲོགས་མེད་པའི་ལྟ་བ་རྐྱང་པ་རྣམས་གསལ་བས་འཁོར་བར་འཇོག་པའི་རྗེས་སུ་མི་མཐུན་པའི་ཕྱིར། ལོ་ཞེས་གཞན་འདོད་དོ།། ཆུ་བོ་དང་སྦྱོར་བ་ཞེས་ཇི་སྐད་བཤད་པ་ཉིད་མ་རིག་པ་དང་བཅས་པ་ལ་འདོད་པའི་ཆུ་བོ་ལ་འདོད་པ་དང༌། སྲིད་པའི་ཆུ་བོ་ལ་བདག་སྨྲ་དང༌། ལྟ་བ་དང་མཆོག་འཛིན་ཉེར་ལེན་རྣམས་ཏེ། གསུམ་དུ་འགྱུར་བའི་སྐྱོན་མེད་དེ། ལྟ་བའི་ཆུ་བོ་ལ་ལྟ་བའི་ཉེར་ལེན་དང༌། ཚུལ་ཁྲིམས་དང་བརྟུལ་ཞུགས་མཆོག་འཛིན་གྱི་ཉེར་ལེན་ཏེ་རྣམ་པ་གཉིས་སུ་ཕྱེ་བའི་ཕྱིར་རོ། །
དེ་ལོགས་སུ་བསྟན་པ་ཅི་ཞེ་ན། ལམ་མིན་པ་ལ་དེར་འཛིན་པས་ལམ་གྱི་དགྲར་གྱུར་པ་དང༌། མེ་ལྔ་བསྟེན་པ་དང༌། གཅེར་བུར་གནས་པ་སོགས་ཀྱིས་ཕྱི་རོལ་པའི་ཁྱིམ་པ་དང་རབ་ཏུ་བྱུང་བའི་ཕྱོགས་གཉིས་ཀ་བསླུ་བའི་དོན་དུའོ།། འོ་ན་མ་རིག་པ་ལོགས་སུ་མི་བསྟན་པ་ཅི་ཞེ་ན། ཉེར་ལེན་གྱི་དོན་ཡང་སྲིད་འཛིན་པ་ཡིན་ན། གྲོགས་མེད་པའི་མ་རིག་པ་རྐྱང་པ་མི་གསལ་བས་སྲིད་པ་འཛིན་པར་བྱེད་པ་མིན་པའི་ཕྱིར། ལྟ་བ་ལས་གཞན་པའི་ཉོན་མོངས་རྣམས་དང་བསྲེས་ནས་བཤད་པ་ཡིན་ནོ།། གཉིས་པ་དེ་དག་གི་ངེས་པ་བཤད་པ་ནི། གང་ཕྱིར་དེ་དག་ཕྲ་བ་དང༌། །
རྗེས་འབྲེལ་རྣམ་གཉིས་རྒྱས་འགྱུར་དང༌།། རྗེས་སུ་འབྲང་བས་དེ་ཡི་ཕྱིར། ། ཕྲ་རྒྱས་དག་ཏུ་བཤད་པ་ཡིན།། ¿༣༩¿ དེ་དག་འཇོག་བྱེད་ཟག་བྱེད་དང༌། ། འཁྱེར་བར་བྱེད་དང་འབྱར་བྱེད་དང༌།། ཉེ་བར་འཛིན་ཕྱིར་ཟག་ལ་སོགས། ། དེ་དག་གི་ནི་ངེས་ཚིག་ཡིན།། ¿༤༠¿ཅེས་པ་སྟེ། གང་གི་ཕྱིར་དེ་དག་ལ་ཕྲ་རྒྱས་སོགས་ཀྱི་མིང་གིས་བསྟན་ཞེ་ན། དེ་དག་གཟུགས་ཅན་མ་ཡིན་པས་ཡུལ་ལ་འཇུག་པ་ཕྲ་བས་རྟོགས་དཀའ་བ་དང༌།
ཐོབ་པ་དང་རྗེས་སུ་འབྲེལ་བ་དང༌། དམིགས་པ་དང་མཚུངས་ལྡན་རྣམ་པ་གཉིས་ཀྱི་རྒྱས་པར་འགྱུར་བ་དང༌། ཇི་སྲིད་མ་སྤང་པའི་བར་བཟློག་བཞིན་དུའང་རྗེས་སུ་འབྲང་བས་དེ་ཡི་ཕྱིར་ཕྲ་རྒྱས་དག་ཏུ་བཤད་པ་ཡིན་ནོ།། ཡང་ཉོན་མོངས་པ་དེ་དག་གིས་འཁོར་བར་འཇོག་པར་བྱེད་པ་དང༌། སྐྱེ་མཆེད་དྲུག་གི་རྨའི་སྒོ་ནས་ཟག་པར་བྱེད་པ་དང༌། འགྲོ་བ་དང་ཡུལ་གཞན་དུ་ཁྱེར་བར་བྱེད་པ་དང༌། དེ་དང་དེར་སྦྱོར་ཞིང་འབྱར་བར་བྱེད་པ་དང༌། སྲིད་པ་ཉེ་བར་འཛིན་པར་བྱེད་པའི་ཕྱིར། ཟག་པ་དང་ལ་སོགས་པས་ཆུ་བོ་སྦྱོར་བ་ཉེར་ལེན་དེ་དག་གི་ནི་ངེས་ཚིག་ཡིན་ནོ།། གཉིས་པ་བསྟན་བཅོས་ལས་འབྱུང་བའི་རྣམ་གྲངས་བཤད་པ་ལ་གཉིས།
བསྟན་པ། བཤད་པའོ། ། དང་པོ་ནི། དེ་དག་ཀུན་ཏུ་སྦྱོར་སོགས་ཀྱི། ། དབྱེ་བས་ཡང་རྣམ་ལྔར་བཤད་དོ།། ཞེས་པ་སྟེ། བསྟན་བཅོས་ལས། ཉོན་མོངས་པ་དེ་དག་ལ་ཀུན་ཏུ་སྦྱོར་བ་དང༌། སོགས་ཀྱིས་འཆིང་བ་དང༌། ཕྲ་རྒྱས་དང༌།
ཉེ་ཉོན་དང༌། ཀུན་དཀྲིས་ཀྱི་དབྱེ་བས་ཡང་རྣམ་པ་ལྔར་བཤད་དོ།། གཉིས་པ་བཤད་པ་ལ་བཞི། ཀུན་སྦྱོར། འཆིང་བ། ཉེ་ཉོན། ཀུན་དཀྲིས་སོ། །  དང་པོ་ལ་གསུམ། ཀུན་སྦྱོར་དགུ། ཐ་མའི་ཆ་མཐུན།
གོང་མའི་ཆ་མཐུན་ནོ། །  དང་པོ་ནི། རྫས་དང་མཆོག་འཛིན་འདྲ་བའི་ཕྱིར། ། ལྟ་གཉིས་ཀུན་ཏུ་སྦྱོར་གཞན་ནོ།། ¿༤༡¿ གང་ཕྱིར་གཉིས་ཀའང་གཅིག་ཏུ་ནི། ། མི་དགེ་རང་དབང་དེ་ཡི་ཕྱིར།། ཕྲག་དོག་སེར་སྣ་དེ་དག་ལས། ། ལོགས་ཤིག་ཀུན་སྦྱོར་གཉིས་སུ་བཤད།། ¿༤༢¿ ཅེས་པ་སྟེ། (Dཀུན་སྦྱོར་དགུ་)སྟེ།
(Eརྩ་ཉོན་ལྔ་དང༌། ལྟ་བ། མཆོག་འཛིན། ཕྲག་དོག །  སེར་སྣའི་ཀུན་སྦྱོར་)རྣམས་ཡོད་པའི་ཕྱིར། འོ་ན་མཆོག་འཛིན་གཉིས་ལྟ་བའི་ཀུན་སྦྱོར་ལས་ལོགས་སུ་བསྟན་པ་ཅི་ཞེ་ན། ལྟ་བ་དང་པོ་གསུམ་དང་ཕྱི་མ་གཉིས་རྫས་བཅོ་བརྒྱད་རེ་ཡོད་པ་འདྲ་བ་དང༌། དང་པོ་གསུམ་ལ་མཆོག་ཏུ་གཟུང་བྱ་དང་ཕྱི་མ་གཉིས་ཀྱིས་དམན་པ་ལ་མཆོག་ཏུ་འཛིན་པ་འདྲ་བའི་ཕྱིར། ལྟ་བ་སྔ་མ་གསུམ་ལས་ཕྱི་མ་གཉིས་ཀུན་ཏུ་སྦྱོར་བ་གཞན་ཡིན་ནོ། ། ཀུན་དཀྲིས་རྣམས་ལས་ཕྲག་དོག་དང་སེར་སྣ་གཉིས་ཀུན་སྦྱོར་དུ་བཞག་པ་ཅི་ཞེ་ན།
གང་གི་ཕྱིར་ཕྲག་དོག་དང་སེར་སྣ་གཉིས་ཀའང་གཅིག་ཏུ་ནི་མི་དགེ་བ་དང༌། མ་རིག་ཙམ་དང་མཚུངས་པར་ལྡན་པས་རང་དབང་ཅན་ཡིན་པ་དེ་ཡི་ཕྱིར་ཕྲག་དོག་དང་སེར་སྣ་གཉིས་ཁོ་ན་ཀུན་དཀྲིས་དེ་དག་ལས་ལོགས་ཤིག་ཏུ་ཀུན་སྦྱོར་གཉིས་སུ་བཤད་པ་ཡིན། གཉིས་པ་ཐ་མའི་ཆ་མཐུན་ནི། ཐ་མའི་ཆ་དང་མཐུན་རྣམ་ལྔ། ། གཉིས་ཀྱིས་འདོད་ལས་མི་འདའ་ལ།། གསུམ་པོ་ཡིས་ནི་ཕྱིར་ལྡོག་བྱེད། ། སྒོ་དང་རྩ་བ་བསྡུས་ཕྱིར་གསུམ།།
¿༤༣¿ འགྲོ་མི་འདོད་དང་ལམ་ནོར་དང༌། ། ལམ་ལ་ཐེ་ཚོམ་དེ་སྙེད་ཅིག། ཐར་པ་བགྲོད་ལ་གེགས་བྱེད་པ། །
དེ་ཡི་ཕྱིར་ན་གསུམ་བསྟན་ཏོ།། ¿༤༤¿ ཞེས་པ་སྟེ། ཐ་མའི་ཆ་དང་མཐུན་པའི་ཀུན་སྦྱོར་རྣམ་པ་ལྔ་སྟེ། འཇིག་ལྟ་དང་ཚུལ་ཁྲིམས་དང་བརྟུལ་ཞུགས་མཆོག་འཛིན་དང་ཐེ་ཚོམ་དང་འདོད་པ་ལ་འདུན་པ་དང་གནོད་སེམས་སོ། ། ཐ་མའི་ཆ་མཐུན་ནི་ཁམས་གསུམ་གྱི་ཐ་མ་སྟེ་དམན་པ་འདོད་ཁམས་ཡིན་ལ་དེ་དང་མཐུན་པའི་ཕྱིར། དེ་ལྟར་ན་ཐ་མ་གཉིས་ཀྱིས་འདོད་པ་ལས་མི་འདའ་བར་བྱེད་ལ། གལ་ཏེ་ཁམས་གོང་མར་སྐྱེས་ཀྱང་འཇིག་ལྟ་སོགས་གསུམ་པོ་ཡིས་ནི་འདོད་པར་ཕྱིར་ཟློག་པར་བྱེད་དོ།། འོ་ན་རྒྱུན་ཞུགས་ཀྱིས་ལྟ་བ་ལྔ་དང་ཐེ་ཚོམ་བཅས་ཟད་པར་སྤངས་པ་ལ། མདོ་ལས། འཇིག་ལྟ་དང་ཚུལ་ཁྲིམས་དང་བརྟུལ་ཞུགས་མཆོག་འཛིན་དང་ཐེ་ཚོམ་སྟེ་ཀུན་སྦྱོར་གསུམ་སྤང་བར་གསུངས་པ་ཅི་ཞེ་ན།
བྱེ་སྨྲས་མཐོང་སྤང་ནི་གཅིག་དང་གཉིས་དང་བཞིའི་སྒོ་ཅན་ཡིན་པས་དེ་དེ་དག་གིས་བསྡུས་པ་དང༌། འོན་ཀྱང་ལྟ་བ་བར་མ་གསུམ་དེར་འགྱུར་བའི་སྐྱོན་མེད་དེ། རྩ་བའང་བསྡུས་པ་ཡིན་ཏེ། ལྟ་བ་བར་མ་གསུམ་གྱི་རྩ་བ་དེ་དག་ཡིན་པས་དེའི་ཕྱིར་སྒོ་ཅན་གཞན་དང་རྩ་བ་ཅན་གཞན་རྣམས་ཀྱང་སྤངས་པར་གྲུབ་པའི་ཕྱིར་གསུམ་བསྟན་ཏོ་ཞེས་ཟེར།

སློབ་དཔོན་ནི་ཡུལ་གཞན་དུ་འགྲོ་བ་ལ་གེགས་གསུམ་ཡོད་པ་ལྟར། ཐར་པའི་གྲོང་དུ་དང་པོར་འགྲོ་མི་འདོད་པ་དང༌། བར་དུ་ལམ་ནོར་བ་དང༌། མཐར་ལམ་ལ་ཐེ་ཚོམ་པ་དེ་སྙེད་གཅིག་ཐར་པར་བགྲོད་པ་ལ་གེགས་བྱེད་པ་དེ་ཡི་ཕྱིར་ན་དེ་གསུམ་སྤང་བར་བསྟན་ཏོ།། གསུམ་པ་གོང་མའི་ཆ་མཐུན་ནི། གོང་མའི་ཆ་དང་མཐུན་ལྔ་ཉིད། ། གཟུགས་དང་གཟུགས་མེད་ལས་སྐྱེས་པའི།། འདོད་ཆགས་གཉིས་རྒོད་ང་རྒྱལ་རྨོངས།། ཞེས་པ་སྟེ། གོང་མའི་ཆ་དང་མཐུན་པའི་ཀུན་སྦྱོར་ལྔ་ཉིད་གསུངས་ཏེ། གཟུགས་དང་གཟུགས་མེད་ལས་སྐྱེས་པའི་འདོད་ཆགས་གཉིས་དང་རྒོད་པ་དང་ང་རྒྱལ་དང་རྨོངས་པ་རྣམས་སོ། །
དེ་དག་མ་སྤངས་པར་ཁམས་གོང་མ་ལས་མི་འདའ་བའི་ཕྱིར། གཉིས་པ་འཆིང་བ་ནི། ཚོར་བའི་དབང་གིས་འཆིང་བ་གསུམ།། ¿༤༥¿ ཅེས་པ་སྟེ། ཚོར་བ་བདེ་སྡུག་བར་མའི་དབང་གིས་ཆགས་སྡང་གཏི་མུག་གི་འཆིང་བ་གསུམ་རྒྱས་པར་འགྱུར་རོ།། གསུམ་པ་ཉེ་ཉོན་ནི། ཉོན་མོངས་ལས་གཞན་ཉོན་མོངས་ཅན། ། སེམས་བྱུང་འདུ་བྱེད་ཕུང་ཞེས་པ།། གང་དེའང་ཉེ་བའི་ཉོན་མོངས་ཏེ། ། དེ་དག་ཉོན་མོངས་ཞེས་མི་བྱ།།
¿༤༦¿ ཞེས་པ་སྟེ། རྩ་བའི་ཉོན་མོངས་པ་ལས་གཞན་པའི་ཉོན་མོངས་ཅན་སེམས་བྱུང་འདུ་བྱེད་ཀྱི་ཕུང་པོ་ཞེས་པས་བསྡུས་པ་གང་ཡིན་པ་དེའང་ཉེ་བའི་ཉོན་མོངས་པ་ཡིན་ཏེ་རྩ་བ་དང་ཉེ་བའི་ཕྱིར། དེ་དག་ལ་རྩ་བའི་ཉོན་མོངས་ཞེས་མི་བྱ་སྟེ། རྩ་བ་མ་ཡིན་པའི་ཕྱིར། དེའང་འཆད་འགྱུར་གྱི་ཀུན་དཀྲིས་དང་དྲི་མ་དང་གཞི་ཕྲན་ཚེགས་ནས་འབྱུང་བའི་མི་དགའ་བ་སོགས་ཉེར་བཞིའོ།། བཞི་པ་ཀུན་དཀྲིས་ལ་གསུམ། དངོས་དང༌། ཞར་བྱུང་དྲི་མ་བཤད་པ། དེ་དག་གི་ཁྱད་པར་བཤད་པའོ། ། དང་པོ་ནི།
ངོ་ཚ་མེད་དང་ཁྲེལ་མེད་དང༌། ། ཕྲག་དོག་སེར་སྣ་རྒོད་པ་དང༌།། འགྱོད་དང་རྨུགས་དང་གཉིད་དང་ནི། ། ཀུན་ནས་དཀྲིས་པ་རྣམ་པ་བརྒྱད།། ¿༤༧¿ ཁྲོ་དང་འཆབ་པའོ་འདོད་ཆགས་ཀྱིས། ། ངོ་ཚ་མེད་རྒོད་སེར་སྣ་བསླང༌།། འཆབ་པ་རྩོད་དོ་མ་རིག་ལས། ། རྨུགས་དང་གཉིད་དང་ཁྲེལ་མེད་དོ།། ¿༤༨¿ ཐེ་ཚོམ་ལས་འགྱོད་ཁྲོ་བ་དང༌། ། ཕྲག་དོག་ཁོང་ཁྲོའི་རྒྱུ་ལས་བྱུང༌།།
ཞེས་པ་སྟེ། ཚུལ་ཁྲིམས་ཀྱི་མི་མཐུན་ཕྱོགས་ངོ་ཚ་མེད་པ་དང་ཁྲེལ་མེད་པ་དང༌། གཞན་ཕན་གྱི་མི་མཐུན་ཕྱོགས་ཕྲག་དོག་དང་སེར་སྣ་དང༌། ཤེས་རབ་ཀྱི་མི་མཐུན་ཕྱོགས་རྒོད་པ་དང་འགྱོད་པ་དང༌། ཏིང་ངེ་འཛིན་གྱི་མི་མཐུན་ཕྱོགས་རྨུགས་དང་གཉིད་དང་ནི་ཀུན་ནས་དཀྲིས་པ་རྣམ་པ་བརྒྱད་ཡིན་ནོ། ། ཞེས་རབ་བྱེད་ལས་བཤད། བྱེ་སྨྲས་ཁྲོ་བ་དང་འཆབ་པ་བསྣན་པས་བཅུར་འདོད་པའོ། ། ངེས་ཚིག་སྲིད་པའི་བཙོན་རར་ཀུན་ནས་དཀྲིས་པའི་ཕྱིར། དེ་དག་སེམས་བྱུང་འདུ་བྱེད་ཀྱི་ཕུང་པོས་བསྡུས་པའི་ཉེ་ཉོན་ཡིན་པར་བཤད་ན། རྩ་ཉོན་གང་དང་ཉེ་བ་ཡིན་ཞེ་ན།
འདོད་ཆགས་ཀྱི་ངོ་ཚ་མེད་པ། རྒོད་པ་སེར་སྣ་གསུམ་བསླང་པ་དང༌། འཆབ་པ་ནི་ཁ་ཅིག་འདོད་ཆགས་དང༌། ཁ་ཅིག་མ་རིག་པས་བསླང་པ་ཡིན་ནོ་ཞེས་རྩོད་དོ། ། མ་རིག་པ་ལས་རྨུགས་པ་དང་གཉིད་དང་ཁྲེལ་མེད་དོ། ། ཐེ་ཚོམ་ལས་འགྱོད་པ་དང༌། ཁྲོ་བ་དང་ཕྲག་དོག་གཉིས་ནི་ཁོང་ཁྲོའི་རྒྱུ་ལས་བྱུང་བས་དེ་དང་དེར་ཉེའོ།། གཉིས་པ་ཞར་བྱུང་དྲི་མ་བཤད་པ་ནི། གཞན་ཡང་ཉོན་མོངས་དྲི་མ་དྲུག ། སྒྱུ་དང་གཡོ་དང་རྒྱགས་པ་དང༌།།
¿༤༩¿ དེ་བཞིན་འཚིག་དང་འཁོན་འཛིན་དང༌། ། རྣམ་འཚེ་སྒྱུ་དང་རྒྱགས་པ་ནི།། འདོད་ཆགས་ལས་སྐྱེས་འཁོན་འཛིན་དང༌། ། རྣམ་འཚེ་ཁོང་ཁྲོ་ལས་སྐྱེས་སོ།། ¿༥༠¿ འཚིག་པ་ལྟ་བ་མཆོག་འཛིན་ལས། ། གཡོ་ནི་ལྟ་བས་ཀུན་ནས་བསླང༌།། ཞེས་པ་སྟེ། གཞན་ཡང་ཉོན་མོངས་པ་དེ་ལ་དྲི་མ་དྲུག་ཡོད་དེ། སྒྱུ་དང་གཡོ་དང་རྒྱགས་པ་དང་དེ་བཞིན་དུ་འཚིག་པ་དང་ཁོན་འཛིན་དང་རྣམ་འཚེའོ། ། ངེས་ཚིག་ལུས་ལས་དྲི་མ་འབྱུང་བ་ལྟར་རྩ་ཉོན་ལས་བྱུང་བའི་ཕྱིར།
དེ་དག་རྩ་ཉོན་གང་དང་ཉེ་ཞེ་ན། སྒྱུ་དང་རྒྱགས་པ་ནི་འདོད་ཆགས་ལས་སྐྱེས་པ་དང༌། ཁོན་འཛིན་དང་རྣམ་འཚེ་ཁོང་ཁྲོ་ལས་སྐྱེས་སོ། ། འཚིག་པ་ནི་ལྟ་བ་མཆོག་འཛིན་ལས་དང་གཡོ་ནི་ལོག་པར་ལྟ་བས་ཀུན་ནས་བསླངས་པས་དེ་དག་དང་ཉེའོ།། གསུམ་པ་དེ་དག་གི་ཁྱད་པར་བཤད་པ་ནི། དེ་ལས་ངོ་ཚ་མེད་པ་དང༌། ། ཁྲེལ་མེད་རྨུགས་གཉིད་རྒོད་རྣམ་གཉིས།། ¿༥༡¿ དེ་ལས་གཞན་ནི་སྒོམ་སྤང་བྱ། ། རང་དབང་དེ་བཞིན་དྲི་མ་རྣམས།། འདོད་ན་མི་དགེ་གསུམ་རྣམ་གཉིས། །
དེ་ཡན་ཆད་ནི་ལུང་མ་བསྟན།། ¿༥༢¿ འདོད་དང་བསམ་གཏན་དང་པོ་ན། ། གཡོ་སྒྱུ་ཚངས་པས་འདྲིད་ཕྱིར་རོ།། རྨུགས་རྒོད་རྒྱགས་པ་ཁམས་གསུམ་ན། ། གཞན་དག་འདོད་ཁམས་ལས་སྐྱེས་པ།། ¿༥༣¿ ཞེས་པ་སྟེ། དེ་དག་མཐོང་སྒོམ་གང་གིས་སྤང་ན། ཀུན་དཀྲིས་དེ་དག་ལས་ངོ་ཚ་མེད་པ་དང་ཁྲེལ་མེད་པ་དང་རྨུགས་གཉིད་རྒོད་པ་རྣམས་ལ་མཐོང་སྤང་དང་སྒོམ་སྤང་རྣམ་པ་གཉིས་ཏེ། ལམ་གཉིས་ཀའི་སྤང་བྱ་རྣམས་དང་མཚུངས་ལྡན་དུ་ཡོད་པའི་ཕྱིར། དེ་ལས་གཞན་ཕྲག་དོག་སོགས་ལྔ་ནི་སྒོམ་པས་སྤང་བར་བྱ་བ་ཡིན་ཏེ།
ཤེས་བྱ་རང་གི་མཚན་ཉིད་ལ་ལོག་པར་ཞུགས་པའི་ཕྱིར། རང་དབང་ཅན་ཡང་ཡིན་ཏེ། མ་རིག་པ་ཙམ་དང་མཚུངས་ལྡན་ཡིན་པའི་ཕྱིར། དེ་བཞིན་དུ་དྲི་མ་དྲུག་པོ་རྣམས་ཀྱང་སྒོམ་སྤང་རང་དབང་ཅན་ཡིན་ནོ། ། རྟགས་འདྲ། དེ་དག་གི་ངོ་བོ་གང་ན། འདོད་ཁམས་ན་ཉེ་ཉོན་བཅུ་དྲུག་ཐམས་ཅད་མི་དགེ་བ་ཡིན་ལ། འོན་ཀྱང་རྨུགས་གཉིད་རྒོད་གསུམ་མི་དགེ་བ་དང་ལུང་མ་བསྟན་རྣམ་པ་གཉིས་པོ། ། དེ་ཡན་ཆད་ཁམས་གོང་མ་ན་ནི་ཇི་སྙེད་ཡོད་པ་ཐམས་ཅད་ལུང་མ་བསྟན་ཡིན་ནོ།། དེ་དག་ཁམས་གང་དུ་ཡོད་ན།
འདོད་པ་དང་བསམ་གཏན་དང་པོ་ན་གཡོ་སྒྱུ་ཡོད་དེ། བསམ་གཏན་དང་པོར་ཡོད་པར་ཅི་ཞེ་ན། རྟ་ཐུལ་གྱིས་ཚངས་པ་ལ་འབྱུང་བ་བཞི་གང་དུ་འགག་དྲིས་པ་ན། ཚངས་པས་དེ་མི་ཤེས་པར་རྟ་ཐུལ་འདྲིད་པའི་ཕྱིར་བདག་ནི་ཚངས་པ་ཆེན་པོའོ་ཞེས་སྨྲ་བས་སྒྱུ་ཡོད་ལ། དེས་ན་གཡོ་ཡོད་པ་ཡང་གྲུབ་པའི་ཕྱིར་རོ། ། རྨུགས་རྒོད་རྒྱགས་པ་གསུམ་ཁམས་གསུམ་ན་ཡོད། དེ་ལས་གཞན་དག་བཅུ་གཅིག་པོ་ནི་འདོད་ཁམས་ལས་སྐྱེས་པ་སྟེ། མི་དགེ་བ་ཡིན་པའི་ཕྱིར། གཉིས་པ་གང་ལ་མཚུངས་པར་ལྡན་པ་ལ་གཉིས། རྣམ་ཤེས་གང་དང་མཚུངས་པར་ལྡན་པ།
ཚོར་བ་གང་དང་མཚུངས་པར་ལྡན་པའོ། ། དང་པོ་ནི། མཐོང་སྤང་བྱ་གཉིད་ང་རྒྱལ་བཅས། ། ཡིད་ཀྱི་རྣམ་ཤེས་ས་པ་ཡིན།། ཉེ་བའི་ཉོན་མོངས་རང་དབང་ཡང༌། ། གཞན་ནི་རྣམ་ཤེས་དྲུག་རྟེན་ཅན།། ¿༥༤¿ ཅེས་པ་སྟེ། རྩ་ཉོན་དང་ཉེ་ཉོན་མཐོང་བས་སྤང་བྱ་ཐམས་ཅད་དང༌། སྒོམ་སྤང་གཉིས་དང་ང་རྒྱལ་དང་བཅས་པ་ཡིད་ཀྱི་རྣམ་ཤེས་ཀྱི་ས་པ་ཡིན་ཏེ། མི་གསལ་བ་དང་རྟོག་བཅས་ཡིན་པའི་ཕྱིར།
ཉེ་བའི་ཉོན་མོངས་རང་དབང་ཅན་བཅུ་གཅིག་པོ་ཡང་དེ་ཡིན་ཏེ། རྟོག་བཅས་ཡིན་པའི་ཕྱིར། གཞན་སྒོམ་སྤང་གིས་བསྡུས་པའི་དུག་གསུམ་དང་ཀུན་དཀྲིས་བཞི་ནི་རྣམ་ཤེས་དྲུག་གི་རྟེན་ཅན་ཡིན་ནོ།། གཉིས་པ་ཚོར་བ་གང་དང་མཚུངས་པར་ལྡན་པ་ནི། བདེ་བ་དག་དང་འདོད་ཆགས་སུ། ། མཚུངས་ལྡན་ཞེ་སྡང་བཟློག་པའོ།། མ་རིག་པ་དག་ཐམས་ཅད་དང༌། ། མེད་ལྟ་ཡིད་བདེ་སྡུག་བསྔལ་དང༌།། ¿༥༥¿ ཡིད་མི་བདེ་དང་ཐེ་ཚོམ་མོ། ། གཞན་ཡིད་བདེ་དང་འདོད་ལས་སྐྱེས།།
བཏང་སྙོམས་དད་ཀུན་ས་གོང་མ། ། ས་ཇི་བཞིན་དུ་རང་རང་དང༌།། ¿༥༦¿ འགྱོད་དང་ཕྲག་དོག་ཁྲོ་བ་དང༌། ། རྣམ་འཚེ་འཁོན་དུ་འཛིན་པ་དང༌།། འཚིག་པ་ཡིད་མི་བདེ་བ་དང༌། ། སེར་སྣ་དག་ནི་ལྡོག་པ་ཡིན།། ¿༥༧¿ གཡོ་དང་སྒྱུ་དང་འཆབ་དང་གཉིད། ། གཉིས་ཀ་དང་ལྡན་བདེ་དག་དང༌།། རྒྱགས་པ་བཏང་སྙོམས་ཀུན་ཏུ་འགྲོ ། བཞི་པོ་གཞན་ནི་ལྔ་དག་དང༌།།
¿༥༨¿ ཞེས་པ་སྟེ། རྩ་ཉོན་རྣམས་ནི། ལུས་སེམས་ཀྱི་བདེ་བ་དག་དང་འདོད་ཆགས་སུ་མཚུངས་པར་ལྡན། ཞེ་སྡང་ནི་བཟློག་པ་སྟེ་སྡུག་བསྔལ་དང་མཚུངས་པར་ལྡན་པའོ། །  མ་རིག་པ་དག་ཚོར་བ་ལྔ་པོ་ཐམས་ཅད་དང་མཚུངས་པར་ལྡན་ཏེ། ཀུན་དང་མི་འགལ་བར་འཇུག་པའི་ཕྱིར། མེད་པར་ལྟ་བ་ནི་སྡིག་ཅན་ལ་ཡིད་བདེ་དང་བསོད་ནམས་ཅན་ལ་སྡུག་བསྔལ་དང་མཚུངས་པར་ལྡན་པ་དང༌། ཡིད་མི་བདེ་བ་དང་མཚུངས་པར་ལྡན་པ་ཐེ་ཚོམ་མོ། ། གཞན་ལྟ་བ་བཞི་དང་ང་རྒྱལ་ནི་ཡིད་བདེ་དང་མཚུངས་པར་ལྡན་ཏེ། ཡིད་ཀྱི་ས་པ་དང༌།
དགའ་བའི་རྣམ་པས་འཇུག་པའི་ཕྱིར། དེ་དག་ནི་འདོད་པ་ལས་སྐྱེས་པ་སེམས་གསལ་བའི་དབང་དུ་བྱས་ཀྱི། མི་གསལ་བར་འགག་པའི་ཚེ་བཏང་སྙོམས་དེ་ཕྲ་རྒྱས་ཀུན་དང་ཡང་ལྡན་ནོ། ། ས་གོང་མ་གཉིས་ཀྱི་ཕྲ་རྒྱས་རྣམས་ས་ཇི་བཞིན་དུ་རང་རང་གི་ཚོར་བ་གང་ཡོད་པ་དེ་དང་མཚུངས་པར་ལྡན་པ་ཡིན་ནོ།། འོ་ན་ཉེ་ཉོན་རྣམས་ཚོར་བ་གང་དང་མཚུངས་པར་ལྡན་ན། འགྱོད་དང་ཕྲག་དོག་ཁྲོ་བ་དང་རྣམ་འཚེ་འཁོན་དུ་འཛིན་པ་དང་འཚིག་པ་རྣམས་ཡིད་མི་བདེ་བ་དང་མཚུངས་པར་ལྡན་ཏེ། ཡིད་ཀྱི་ས་པ་དང༌། སྐྱོ་བའི་རྣམ་པས་འཇུག་པའི་ཕྱིར། སེར་སྣ་དག་ནི་བཟློག་པ་སྟེ་ཡིད་བདེ་དང་མཚུངས་ལྡན་ཡིན་ནོ། ། གཡོ་དང་སྒྱུ་དང་འཆབ་དང་གཉིད་རྣམས་ཡིད་བདེ་མི་བདེ་གཉིས་ཀ་དང་མཚུངས་ལྡན་ཡིན་ཏེ།
སྔ་མ་གསུམ་རང་དོན་གྲུབ་མ་གྲུབ་དང༌། ཕྱི་མ་གཉིས་ཀ་དང་མི་འགལ་བའི་ཕྱིར། འདོད་པ་ནས་ས་གསུམ་གྱི་ཡིད་བདེ་དང་གསུམ་པའི་སེམས་བདེ་དག་དང་རྒྱགས་པ་དང་ལྡན་ཞིང༌། བཏང་སྙོམས་ནི་ཉེ་ཉོན་ཀུན་ཏུ་མཚུངས་པར་འགྲོ་སྟེ། མ་རིག་པ་བཞིན་ནོ། ། ངོ་ཚ་ཁྲེལ་མེད་རྨུགས་རྒོད་ཀྱི་ཀུན་དཀྲིས་བཞི་པོ་གཞན་ནི་ཚོར་བ་ལྔ་དག་དང་མཚུངས་པར་ལྡན་ཏེ། སྔ་མ་གཉིས་མི་དགེ་བ་དང༌། ཕྱི་མ་གཉིས་ཉོན་མོངས་ཆེན་པོའི་ས་ཡང་ཡིན་པའི་ཕྱིར། གསུམ་པ་སྒྲིབ་པ་ལྔ་བསྟན་པ་ནི། འདོད་ན་སྒྲིབ་རྣམས་མི་མཐུན་དང༌། །
ཟས་དང་བྱ་བ་གཅིག་པའི་ཕྱིར།། གཉིས་གཅིག་ཕུང་པོ་གནོད་བྱེད་དང༌། ། ཐེ་ཚོམ་ཕྱིར་ནི་ལྔ་ཉིད་དོ།། ¿༥༩¿ ཞེས་པ་སྟེ། མདོ་ལས། ¿སྒྲིབ་པ་ལྔ་སྟེ། འདོད་པ་ལ་འདུན་པ་དང༌། གནོད་སེམས་དང༌། གཉིད་དང་རྨུགས་པ་དང༌། རྒོད་པ་དང་འགྱོད་པ་དང༌།
ཐེ་ཚོམ་མོ།། ¿ ཞེས་བཤད་ན་རྨུགས་རྒོད་ཐེ་ཚོམ་གསུམ་ཁམས་གསུམ་ཅར་ན་ཡོད་པ་བཟུང་བར་བྱའམ་ཞེ་ན། འདོད་པ་ན་ཡོད་པ་ཁོ་ན་སྒྲིབ་པ་རྣམས་ཏེ། མདོ་ལས། ¿འདི་ནི་མི་དགེ་བའི་ཕུང་པོ་མ་འདྲེས་པ་ཡོངས་སུ་རྫོགས་པ་ཡིན་ཏེ། འདི་ལྟ་སྟེ་སྒྲིབ་པ་ལྔའོ་¿ཞེས་འབྱུང་བའི་ཕྱིར། དེས་བསམ་གཏན་དང་སྙོམས་འཇུག་ལ་བསྒྲིབས་པས་ན་སྒྲིབ་པ་ཞེས་བྱའོ། ། ཅིའི་ཕྱིར་གཉིད་རྨུགས་སེམས་བྱུང་ཐ་དད་པ་ལ་སྒྲིབ་པ་གཅིག་ཏུ་བཞག་པ་ཅི་ཞེ་ན། དེ་གཉིས་མི་མཐུན་པ་གཉེན་པོ་གཅིག་པ་དང༌། རྒྱུ་ཟས་གཅིག་པ་དང༌།
བྱ་བ་ལས་གཅིག་པའི་ཕྱིར། སེམས་བྱུང་ཐ་དད་པ་གཉིས་གཅིག་ཏུ་བྱས་པ་སྟེ། རིམ་པ་ལྟར་གཉེན་པོ་སྣང་བའི་འདུ་ཤེས་དང༌། ཟས་རྨྱང་མི་དགའ་བ་བྱ་རྨྱང་ཟས་ཀྱི་དྲོད་མི་ཟིན་པ་སེམས་ཞུམ་པ་ལྔ་དང༌། བྱ་བ་སེམས་ཞུམ་པར་བྱེད་པ་དང༌། དེ་བཞིན་དུ་རྒོད་འགྱོད་གཉིས་ཀྱང་རྟགས་གསུམ་པོ་དེའི་ཕྱིར་ཏེ། གཉེན་པོ་ཞི་གནས་དང༌། ཟས་ཉེ་དུ་དང་ཡུལ་དང་མི་འཆི་བའི་རྟོག་པ་དང་སྔོན་རྒོད་ཅིང་རྩེ་བ་སོགས་དྲན་པའི་རྣམ་རྟོག་བཞི་དང༌། བྱ་བ་སེམས་མ་ཞི་བ་སྟེ་གཡེང་བར་བྱེད་པ་ཡིན་ནོ།། སྒྲིབ་པ་ལྔར་གྲངས་ངེས་པ་ཅི་ཞེ་ན།
དང་པོ་གཉིས་ཀྱིས་ཚུལ་ཁྲིམས་དང༌། རྨུགས་གཉིད་གཉིས་ཀྱིས་ཤེས་རབ་དང༌། རྒོད་འགྱོད་གཉིས་ཀྱིས་ཏིང་ངེ་འཛིན། ཕུང་པོ་ལ་གནོད་པར་བྱེད་པ་དང༌། ཕུང་པོ་ཕྱི་མ་གཉིས་མེད་ན་བདེན་པ་ལ་ཐེ་ཚོམ་པར་བྱེད་པའི་ཕྱིར་ན་ལྔ་ཉིད་དོ།། གཉིས་པ་གང་གིས་སྤོང་བ་ལ་གཉིས། མཐོང་སྤང༌། སྒོམ་སྤང་སྤོང་ཚུལ་ལོ། ། དང་པོ་ནི། དམིགས་པ་ཡོངས་སུ་ཤེས་པ་དང༌། །
དེ་ལ་དམིགས་པ་ཡང་དག་པར།། ཟད་དང་དམིགས་པ་སྤངས་པས་སོ།། ཞེས་པ་སྟེ། མཐོང་སྤང་ཇི་ལྟར་སྤོང་ན་རྣམ་པ་གསུམ་སྟེ། དམིགས་པ་ཡོངས་སུ་ཤེས་པས་སྤོང་བ་དང༌། དེ་ལ་དམིགས་པ་ཡུལ་ཅན་གྱི་ཉོན་མོངས་ཡང་དག་པར་ཟད་པས་སྤོང་བ་དང༌། དམིགས་པ་སྤངས་པས་སྤོང་བ་རྣམས་སོ། ། དང་པོ་ནི། འདོད་པའི་ཁམས་གོང་མར་དམིགས་པའི་ཀུན་འགྲོ་དགུའི་ཆ་མ་གཏོགས་པ་རང་སར་དམིགས་པ་དང་བཅས་པའི་ཁམས་གསུམ་གྱི་བདེན་པ་དང་པོ་གཉིས་ཀྱི་མཐོང་སྤང་ཞེ་བདུན་  དང༌། འགོག་ལམ་གྱི་ཟག་མེད་ལ་དམིགས་པའི་ལོག་ལྟ་ཐེ་ཚོམ་བཅུ་གཉིས་དང༌།
མ་རིག་པ་དྲུག་གི་ཆ་དང་བཅས་པ་རྣམས་ཡིན་ཏེ། དེ་རྣམས་ནི་བདེན་པ་བཞིའི་རང་མཚན་ཤེས་པ་ཉིད་ཀྱིས་སྤོང་སྟེ། ཐོར་ཤེས་ན་མིར་འཛིན་བཟློག་པ་བཞིན་ནོ། ། གཉིས་པ་ནི། དེ་དག་ལས་དགུ་གོང་དུ་དམིགས་ཞེས་པའི་འདོད་པའི་སྐལ་པ་མི་མཉམ་པའི་ཀུན་འགྲོ་རྣམས་ཏེ། དེ་དག་ལ་དམིགས་པའི་ཡུལ་ཅན་འདོད་པའི་སྐལ་མཉམ་གྱི་ཀུན་འགྲོ་ཟད་པས་སྤང་ངོ༌། ། གསུམ་པ་ནི། འགོག་ལམ་མཐོང་སྤང་ཟག་བཅས་ཁོ་ན་ལ་དམིགས་པ་ཉེར་གསུམ་དང་མ་རིག་པ་དྲུག་གི་ཆ་བཅས་རྣམས་ཏེ། དེ་དག་གི་དམིགས་པའི་ཡུལ་ཟག་མེད་ཀྱི་ཡུལ་ཅན་རྣམས་སྤངས་པ་ན། དེའི་ཡུལ་ཅན་ཟག་བཅས་ལ་དམིགས་པ་རྣམས་ཀྱང་སྤང་བར་འགྱུར་རོ། །
སྤོང་ཚུལ་དེ་གསུམ་སྤང་དུས་གཅིག་ལ་ལྡོག་པ་ཐ་དད་པའི་སྒོ་ནས་ཡིན་གྱི་སྔ་ཕྱིའི་རིམ་པས་ནི་མ་ཡིན་ནོ།། གཉིས་པ་སྒོམ་སྤང་སྤོང་ཚུལ་ནི། གཉེན་པོ་སྐྱེས་པས་ཟད་པར་འགྱུར།། ¿༦༠¿གཉེན་པོ་རྣམ་བཞི་སྤོང་བ་དང༌། ། གཞི་དང་བསྲིང་ཉིད་རྣམ་པར་ནི།། སུན་འབྱིན་ཞེས་བྱ་དམིགས་པ་ལས། ། ཉོན་མོངས་པ་ནི་སྤང་བྱར་འདོད།། ¿༦༡¿ མཚན་ཉིད་མི་མཐུན་མི་མཐུན་ཕྱོགས། ། ཡུལ་རྣམ་ཆད་དང་དུས་ཀྱིས་ཏེ།། འབྱུང་དང་ཚུལ་ཁྲྀམས་ཕྱོགས་དང་ནི། །
དུས་གཉིས་རིང་བ་ཉིད་ལྟ་བུའོ།། ¿༦༢¿ ལན་ཅིག་ཏུ་ཟད་དེ་དག་གི ། བྲལ་བའི་ཐོབ་པ་ཡང་དང་ཡང༌།། གཉེན་པོ་སྐྱེས་དང་འབྲས་ཐོབ་དང༌། ། དབང་པོ་རྣམ་པར་འཕེལ་རྣམས་སུ།། ¿༦༣¿ ཞེས་པ་སྟེ། སྒོམ་སྤང་ནི་དམིགས་པ་ཤེས་པ་སོགས་ཀྱིས་སྤོང་བ་མིན་ཏེ། གཉེན་པོ་ཆུང་འབྲིང་ཆེན་པོ་དགུ་གོམས་པར་སྐྱེས་པས་ཟད་པར་འགྱུར་རོ། ། ཇི་ལྟར་ཟད་ན་རང་རྒྱུད་ལ་ཡོད་པ་རྣམས་ངོ་བོ་ཐོབ་པ་ཆད་པ་དང༌། གཞན་རྒྱུད་ལ་ཡོད་པ་འདུན་པའི་འདོད་ཆགས་དང་བྲལ་བའི་སྒོ་ནས་སོ། །
གཉེན་པོ་དེ་ལ་དུ་ཡོད་ཅེ་ན། གཉེན་པོ་རྣམ་པ་བཞི་སྟེ། སྤོང་བའི་གཉེན་པོ་བར་ཆད་མེད་ལམ་སྟེ། སྤང་བྱ་འཐོབ་པ་གཅོད་པ་  དང༌། གཞིའི་གཉེན་པོ་རྣམ་གྲོལ་ལམ་སྟེ། སྤངས་པའི་ཐོབ་པ་འཛིན་པ་དང༌། ཐག་བསྲིང་བ་ཉིད་ཀྱི་གཉེན་པོ་ཁྱད་པར་གྱི་ལམ་སྟེ། སྤངས་པ་ཐག་བསྲིང་བ་དང༌། རྣམ་པར་ནི་སུན་འབྱིན་པ་ཞེས་བྱའི་གཉེན་པོ་སྦྱོར་ལམ་དྲོད་རྩེ་སོགས་ཏེ། བདེན་པ་དང་པོ་གཉིས་ལ་མི་རྟག་པ་དང་སྡུག་བསྔལ་སོགས་ཀྱི་རྣམ་པར་ལྟ་ནས་སུན་འབྱིན་པའི་ཕྱིར།
ཉོན་མོངས་སྤངས་པ་ན་མཚུངས་ལྡན་དང་དམིགས་པ་གང་ལས་སྤོང་ཞེ་ན། དང་པོ་མིན་ཏེ། རང་གི་ཚོགས་པ་དེ་ལས་དགར་མི་ནུས་པའི་ཕྱིར། དེས་ན་དམིགས་པ་ལས་ཉོན་མོངས་པ་ནི་སྤང་བར་བྱ་བར་འདོད་དེ། ཉོན་མོངས་པ་སྤངས་ན་དེ་ལ་དམིགས་ནས་མི་སྐྱེ་བའི་ཕྱིར། ཐག་བསྲིང་བའི་གཉེན་པོ་དེའི་ངོ་བོ་ཇི་ལྟ་བུ་ཞེ་ན། མཚན་ཉིད་མི་མཐུན་པ་དང༌། མི་མཐུན་ཕྱོགས་དང༌། ཡུལ་རྣམ་པར་ཆད་པ་དང༌། དུས་ཀྱི་ཐག་བསྲིང་བ་དང་བཞི་ཡིན་ཏེ།
དེ་དག་རིམ་པ་ལྟར་ལྷན་ཅིག་ཏུ་གནས་པའི་འབྱུང་བ་བཞི་དང༌། འཆལ་ཚུལ་དང་ཚུལ་ཁྲིམས་དང༌། ཤར་ནུབ་ཀྱི་ཕྱོགས་ཀྱི་རྒྱ་མཚོ་དང་ནི། དུས་འདས་མ་འོངས་གཉིས་ཉིད་རིང་བ་ལྟ་བུའོ། ། གཉེན་པོ་སྐྱེས་པས་ཟད་པར་འགྱུར་ཞེས་བཤད་ན། གཉེན་པོ་ཁྱད་པར་དུ་འགྱུར་བ་ལྟར་སྤངས་པའི་བྲལ་ཐོབ་ཀྱང་ཁྱད་པར་དུ་འགྱུར་བ་ཡིན་ནམ་ཞེ་ན། མ་ཡིན་ཏེ། གཉེན་པོས་ནི་རང་རང་གི་སྤང་བྱ་རྣམས་ལན་གཅིག་ཏུ་ཟད་པར་བྱེད་ལ། འོན་ཀྱང་སྤངས་པ་དེ་དག་གི་བྲལ་བའི་ཐོབ་པ་ནི་ཡང་དང་ཡང་དུ་ཁྱད་པར་དུ་འགྱུར་ཏེ། འདི་ལྟར་རང་རང་གི་གཉེན་པོ་རྣམ་གྲོལ་ལམ་སྐྱེས་པ་དང༌།
དགེ་སྦྱོང་གི་ཚུལ་གྱི་འབྲས་བུ་བཞི་ཐོབ་པ་དང༌། དབང་བརྟུལ་ཡིན་ན་དབང་པོ་རྣམ་པར་འཕེལ་བ་རྣམས་སུ་ཁྱད་པར་དུ་འགྱུར་བས་དུས་དྲུག་གོ། གསུམ་པ་སྤངས་པའི་འབྲས་བུ་ལ་ལྔ། འབྲས་བུའི་དབྱེ་བ། གང་གིས་འབྲས་བུ་གང་ཡིན་པ། གྲངས་ངེས། གང་ཟག་གང་ལ་ལྡན། གཏོང་ཐོབ་བཤད་པའོ། །  དང་པོ་ནི། ཡོངས་སུ་ཤེས་དགུ་འདོད་པ་ན། །
དང་པོ་རྣམ་གཉིས་ཟད་ལ་གཅིག། གཉིས་ཟད་པ་ནི་དེ་གཉིས་སོ། ། དེ་བཞིན་གོང་མའི་དེ་གསུམ་ཉིད།།
¿༦༤¿ ཡོངས་སུ་ཤེས་པ་གཞན་གསུམ་སྟེ། ། ཐ་མའི་ཆ་དང་མཐུན་གཟུགས་དང༌།། ཟག་པ་ཀུན་ཟད་་་་་་་་་༌།། ཅེས་པ་སྟེ། སྤང་བྱ་སྤངས་པའི་འབྲས་བུ་ཡོངས་ཤེས་དེ་ལ་དུ་ཡོད་ན། འབྲས་བུ་ཡོངས་སུ་ཤེས་པ་དགུ་ཡོད་དེ། འདོད་པ་ན་དང་པོ་སྡུག་ཀུན་མཐོང་སྤང་རྣམ་པ་གཉིས་ཟད་པ་ལ་ཡོངས་ཤེས་གཅིག་དང༌།
འགོག་ལམ་མཐོང་སྤང་གཉིས་ཟད་པ་ལ་ནི་ཡོངས་ཤེས་དེ་རེ་རེ་སྟེ་གཉིས་སོ། ། དེ་བཞིན་དུ་གོང་མའི་སྡུག་ཀུན་མཐོང་སྤང་ཟད་པའི་ཡོངས་ཤེས་གཅིག ། འགོག་ལམ་མཐོང་སྤང་ཟད་པའི་ཡོངས་ཤེས་གཉིས་ཏེ། ཡོངས་ཤེས་དེ་གསུམ་ཉིད་དང༌། ཡོངས་སུ་ཤེས་པ་གཞན་སྒོམ་སྤང་ཟད་པ་ལ་གསུམ་སྟེ། ཐ་མའི་ཆ་དང་མཐུན་པ་འདོད་ཁམས་ཀྱི་ཟག་པ་དང༌། གཟུགས་ཀྱི་ཟག་པ་ཟད་པ་དང་གཟུགས་མེད་ཀྱི་ཟག་པ་ཀུན་ཟད་པའམ་ཀུན་སྦྱོར་ཐམས་ཅད་ཡོངས་སུ་གཏུགས་པའི་ཡོངས་ཤེས་རྣམས་ཡོད་པའི་ཕྱིར། གཉིས་པ་གང་གིས་འབྲས་བུ་གང་ཡིན་པ་ནི། ུ་་་་་་་་་་་དྲུག་བཟོད་འབྲས། ། ལྷག་མ་རྣམས་ནི་ཤེས་པའི་ཡིན།།
¿༦༥¿ མི་ལྕོགས་མེད་འབྲས་ཐམས་ཅད་དོ། ། བསམ་གཏན་རྣམས་ཀྱི་ལྔའམ་བརྒྱད།། ཉེ་བར་བསྡོགས་པའི་གཅིག་ཡིན་ཏེ། ། གཟུགས་མེད་དངོས་གཞི་གསུམ་གྱི་ཡང༌།། ¿༦༦¿ ཐམས་ཅད་འཕགས་པའི་ལམ་གྱི་ཡིན། ། འཇིག་རྟེན་པའི་གཉིས་རྗེས་ཀྱི་ཡང༌།། ཆོས་ཤེས་པའི་ནི་གསུམ་ཡིན་ནོ། ། དེའི་ཕྱོགས་མཐུན་གྱི་དྲུག་དང་ལྔ།། ¿༦༧¿ ཞེས་པ་སྟེ། ཡོངས་ཤེས་འདི་དག་ཤེས་བཟོད་གང་གི་འབྲས་བུ་ཡིན་ན།
དང་པོ་དྲུག་བཟོད་པའི་འབྲས་བུ་དང༌། ལྷག་མ་རྣམས་ནི་ཤེས་པའི་འབྲས་བུ་ཡིན་གྱི་དེ་དག་མཐོང་སྒོམ་གྱི་འབྲས་བུ་ཡིན་པའི་ཕྱིར། ས་གང་གི་འབྲས་བུ་ཡིན་ན། བསམ་གཏན་དང་པོའི་ཉེར་བསྡོགས་མི་ལྕོགས་མེད་པའི་འབྲས་བུ་ནི་ཡོངས་ཤེས་དགུ་པོ་ཐམས་ཅད་དོ། ། ཟག་མེད་མི་ལྕོགས་མེད་པ་ཡིས། ། ཐམས་ཅད་ལས་ནི་འདོད་ཆགས་བྲལ། ། ཞེས་འབྱུང་བའི་ཕྱིར། བསམ་གཏན་གྱི་དངོས་གཞི་རྣམས་ཀྱི་འབྲས་བུ་ལ་ཡོངས་ཤེས་ལྔ་སྟེ། ཆགས་བྲལ་སྔོན་སོང་ཞིག་གིས་བསམ་གཏན་གྱི་དངོས་གཞི་ལ་བརྟེན་ནས་མཐོང་སྒོམ་གྱི་ལམ་བསྐྱེད་པ་ན་གོང་མའི་ཡོངས་ཤེས་ལྔ་ཐོབ་པའི་ཕྱིར། འདོད་པའི་ནི་མ་ཡིན་ཏེ།
སྔར་མི་ལྕོགས་མེད་ཀྱིས་ཐོབ་ཟིན་པའི་ཕྱིར། འམ་ཞེས་པ་ལུང་ཐ་དད་བསྟན་པ་སྟེ། བཙུན་པ་དབྱངས་སྒྲོགས་ཀྱིས་བསམ་གཏན་གྱི་དངོས་གཞིས་མཐོང་ལམ་བསྐྱེད་པ་ན་འདོད་པའི་ཟད་མེད་ཀྱི་བྲལ་ཐོབ་ཀྱང་རྙེད་པས་བརྒྱད་ཡིན་ནོ། ། ཐ་མའི་ཆ་མཐུན་གྱི་ཡོངས་ཤེས་ནི་གོང་མའི་མཐོང་སྤང་སྤང་བའི་ཞར་ལ་རྙེད་པས་ལོགས་སུ་མི་བགྲང་ངོ་ཞེས་ཟེར། གཟུགས་མེད་ནམ་མཁའ་མཐའ་ཡས་ཀྱི་ཉེ་བར་བསྡོགས་པའི་འབྲས་བུ་གཟུགས་ཀྱི་ཟག་པ་ཟད་པའི་ཡོངས་ཤེས་གཅིག་ཡིན་ཏེ། དེས་གཟུགས་ལ་འདོད་ཆགས་དང་བྲལ་བའི་བྱེད་པའི་ཕྱིར། གཟུགས་མེད་ཀྱི་དངོས་གཞི་འོག་མ་ཟག་མེད་གསུམ་གྱི་འབྲས་བུ་ཡང་ཟག་པ་ཀུན་ཟད་པའི་ཡོངས་ཤེས་གཅིག་སྟེ། དེས་སྲིད་རྩེ་ལས་འདོད་ཆགས་དང་བྲལ་བར་བྱེད་པའི་ཕྱིར། ལམ་གང་གི་འབྲས་བུ་ཡིན་ན། ཡོངས་ཤེས་དགུ་པོ་ཐམས་ཅད་འཕགས་པའི་ལམ་གྱི་འབྲས་བུ་ཡིན་ནོ། །
འོན་ཀྱང་འཕགས་པའི་རྒྱུད་ཀྱི་འཇིག་རྟེན་པའི་ལམ་གྱི་འབྲས་བུ་ཡོངས་ཤེས་གཉིས་ཡོད་དེ། འོག་མ་གཉིས་ཀྱི་སྒོམ་སྤང་འཇིག་རྟེན་པའི་ལམ་གྱིས་ཀྱང་སྤོང་བའི་ཕྱིར། སྒོམ་ལམ་རྗེས་ཤེས་ཀྱི་འབྲས་བུ་ཡང་ཡོངས་ཤེས་གཉིས་ཏེ། ཁམས་གོང་མ་གཉིས་ཀྱི་སྒོམ་སྤང་སྤངས་པའི་ཕྱིར། སྒོམ་ལམ་ཆོས་ཤེས་པའི་འབྲས་བུ་ནི་ཡོངས་ཤེས་གསུམ་ཡིན་ནོ། ། དེས་ཁམས་གསུམ་གྱི་སྒོམ་སྤང་སྤངས་པའི་ཕྱིར། ཆོས་ཤེས་དེའི་ཕྱོགས་མཐུན་གྱི་ཆོས་བཟོད་དང་བཅས་པའི་འབྲས་བུ་ནི་དྲུག་སྟེ། ཡོངས་ཤེས་དང་པོ་གསུམ་དང་ཐ་མ་གསུམ་ཡིན་པའི་ཕྱིར་དང༌། རྗེས་ཤེས་དེའི་ཕྱོགས་མཐུན་རྗེས་བཟོད་དང་བཅས་པའི་འབྲས་བུ་ལྔ་སྟེ། བར་མ་གསུམ་དང་ཐ་མ་གཉིས་ཡིན་པའི་ཕྱིར།
གསུམ་པ་གྲངས་ངེས་ནི། བྲལ་བའི་ཐོབ་པ་ཟག་མེད་དང༌། ། སྲིད་རྩེ་ཉམས་པར་བྱས་པ་དང༌།། རྒྱུ་གཉིས་ཀུན་ཏུ་བཅོམ་པའི་ཕྱིར། ། ཡོངས་ཤེས་ཁམས་ལས་འདས་པ་ལས།། ¿༦༨¿ ཞེས་པ་སྟེ། འབྲས་བུ་ཡོངས་ཤེས་དགུར་འཇོག་པའི་རྒྱུ་མཚན་གང་ན་བྲལ་བའི་ཐོབ་པ་ཟག་མེད་རྙེད་པ་དང༌། སྲིད་རྩེའི་ཉོན་མོངས་ཉམས་པར་བྱས་པ་དང༌། ཀུན་འགྲོའི་རྒྱུ་སྡུག་ཀུན་མཐོང་སྤང་གཉིས་ཀུན་ཏུ་བཅོམ་པའི་ཕྱིར༌། རྒྱུ་མཚན་གསུམ་གྱི་སྒོ་ནས་མཐོང་ལམ་གྱི་ཡོངས་ཤེས་དྲུག་དང༌།
ཁམས་སོ་སོ་ལས་འདས་པ་ལས་སྒོམ་ལམ་གྱི་ཡོངས་ཤེས་གསུམ་དང་དགུར་འཇོག་པ་ཡིན་ནོ།། བཞི་པ་གང་ཟག་གང་ལ་ལྡན་པ་ནི། གཅིག་མིན་མཐོང་ལ་གནས་པ་ནི། ། ལྔ་ཡི་བར་དང་ཡང་དག་ལྡན།། སྒོམ་ལ་གནས་པ་དྲུག་གམ་ནི། ། གཅིག་གམ་ཡང་ན་གཉིས་དང་ངོ༌།། ¿༦༩¿ ཁམས་ལས་འདོད་ཆགས་བྲལ་བ་དང༌། ། འབྲས་བུ་ཐོབ་ཕྱིར་དེ་དག་བསྡོམས།། ཞེས་པ་སྟེ། ཡོངས་ཤེས་དེ་གང་ཟག་གང་ལ་ལྡན་ན།
སོ་སྐྱེ་ནི་ཡོངས་ཤེས་གཅིག་དང་ལྡན་པ་མིན་ལ། འཕགས་པ་མཐོང་ལམ་ལ་གནས་པ་ནི་གཅིག་ནས་ལྔ་ཡི་བར་དང་ཡང་དག་པར་ལྡན་ཏེ། སྐད་ཅིག་དྲུག་པ་བརྒྱད་པ་བཅུ་པ་བཅུ་གཉིས་པ་བཅུ་བཞི་རྣམས་ལ་ཡོངས་ཤེས་རེ་རེ་ཡོད་པའི་ཕྱིར། སྒོམ་ལམ་ལ་གནས་པ་ཆགས་བཅས་སམ་ཆགས་བྲལ་ཉམས་པ་ལའང་ཡོངས་ཤེས་དང་པོ་དྲུག་དང་ལྡན་ལ། གམ་ཞེས་པ་སྒོམ་ལམ་པ་ཐམས་ཅད་ནི་དེར་མ་ངེས་པའི་དོན་ནོ།། ཡང་ན་གཅིག་གམ་སྟེ་འདོད་པ་ལས་འདོད་ཆགས་དང་བྲལ་བའི་ཕྱིར་མི་འོང་དང་དགྲ་བཅོམ་པ་ལའང་ཡོངས་ཤེས་གཅིག་དང་ལྡན་ཏེ། ཐ་མའི་ཆ་མཐུན་དང་ཟག་པ་ཀུན་ཟད་པ་དང་ལྡན་པའི་ཕྱིར། ཡང་ན་ཕྱིར་མི་འོང་གཟུགས་ལས་འདོད་ཆགས་དང་བྲལ་བ་ལ་འདོད་གཟུགས་ཀྱི་སྒོམ་སྤང་གི་ཡོངས་ཤེས་གཉིས་དང་ངོ༌། ། གཟུགས་ལས་འདོད་ཆགས་དང་མ་བྲལ་བའི་ཕྱིར་མི་འོང་དང་དགྲ་བཅོམ་པ་ལ་ཡོངས་ཤེས་རེ་རེ་བཞག་པ་ཅི་ཞེ་ན། ཁམས་གོང་ལས་འདོད་ཆགས་དང་བྲལ་བ་དང༌།
དགེ་སྦྱོང་གི་ཚུལ་གྱི་འབྲས་བུ་ཐོབ་པ་གཉིས་འདོམས་པའི་ཕྱིར། བྲལ་བ་དེ་དག་བསྡོམས་ཏེ་ཡོངས་ཤེས་གཅིག་ཏུ་བཞག་པ་ཡིན། ལྔ་པ་གཏོང་ཐོབ་བཤད་པ་ནི། ལ་ལ་གཅིག་གཉིས་ལྔ་དང་དྲུག ། གཏོང་སྟེ་ཐོབ་པ་ལྔ་མིན་ནོ།། ¿༧༠¿ ཞེས་པ་སྟེ། ཡོངས་ཤེས་དུ་གཅིག་ཅར་དུ་གཏོང་ཞེ་ན། གང་ཟག་ལ་ལ་ཞིག་ཡོངས་ཤེས་གཅིག་གཏོང་སྟེ། དགྲ་བཅོམ་ཉམས་པ་དང༌། གཉིས་གཏོང་སྟེ།
དགྲ་བཅོམ་ཐོབ་པ་དང༌། ཕྱིར་མི་འོང་འདོད་གཟུགས་ཀྱི་ཆགས་བྲལ་འདོད་ཉོན་གྱིས་ཉམས་པས་ཀྱང་གཅིག་དང་གཉིས་གཏོང་ངོ༌། ། ལྔ་གཏོང་སྟེ། ཆགས་བྲལ་སྔོན་སོང་གི་ཕྱིར་མི་འོང་ལམ་རྗེས་ཤེས་ལ་གནས་པ་དང༌། དྲུག་གཏོང་སྟེ། མཐར་གྱིས་བས་ཕྱིར་མི་འོང་ཐོབ་པ་ལྟ་བུའོ།། འོ་ན་དུ་ཞིག་གཅིག་ཅར་དུ་ཐོབ་ན། གཅིག་ཐོབ་སྟེ། དགྲ་བཅོམ་ཐོབ་པའམ་མཐར་གྱིས་བས་ཕྱིར་མི་འོང་ཐོབ་པའོ། ། གཉིས་ཐོབ་སྟེ།
གཟུགས་མེད་ཀྱི་ཉོན་མོངས་ཀྱི་དགྲ་བཅོམ་ཉམས་པ་དང༌། དྲུག་ཐོབ་སྟེ། འདོད་ཉོན་གྱིས་འབྲས་བུ་གོང་མ་ལས་ཉམས་པ་ལྟ་བུའོ། ། འོན་ཀྱང་འཐོབ་པ་ལ་ལྔ་མིན་ནོ། ། ཆགས་བྲལ་སྔོན་སོང་གི་ཕྱིར་མི་འོང་འབྲས་བུ་ལས་ཉམས་པ་མི་སྲིད་པའི་ཕྱིར་རོ།། ཆོས་མངོན་པའི་མཛོད་ཀྱི་ཚིག་ལེའུར་བྱས་པ་ལས། ཕྲ་རྒྱས་བསྟན་པ་ཞེས་བྱ་བ་སྟེ་གནས་ལྔ་པའོ། ། ཞེས་པ་སྟེ། ཆོས་མངོན་པ་མཛོད་ཀྱི་ཚིག་ལེའུར་བྱས་པའི་འགྲེལ་པ་དབྱིག་གཉེན་ཞལ་ལུང་ལས། ཕྲ་རྒྱས་བསྟན་པ་ཞེས་བྱ་བ་སྟེ་གནས་ལྔ་པའི་བཤད་པའོ།། །།
གནས་དྲུག་པ་ལམ་དང་གང་ཟག་བསྟན་པ། གནས་དྲུག་པ་ལམ་དང་གང་ཟག་བསྟན་པ་འཆད་པ་ལ་གཉིས། མཚམས་སྦྱོར་གྱིས་འབྲེལ་འགོད་པ་དང༌། གཞུང་དོན་དངོས་བཤད་པའོ། ། དང་པོ་ནི། བདེན་པ་མཐོང་དང་སྒོམ་པ་ལས། ། ཉོན་མོངས་སྤངས་པ་ཞེས་བཤད་པ།། ཞེས་པ་སྟེ། སྤང་བྱ་གང་གཉེན་པོ་གང་གིས་སྤངས་པས་འབྲས་བུ་ཡོངས་ཤེས་ཐོབ་པར་འགྱུར་རོ་ཞེ་ན། གནས་སྔ་མར་སྤང་བྱ་ཕྲ་རྒྱས་དང༌།
སྤངས་པའི་འབྲས་བུ་ཡོངས་ཤེས་བཅས་རྒྱས་པར་བསྟན་ཀྱང༌། སྤོང་བྱེད་ཀྱི་གཉེན་པོ། འདོད་ན་སྡུག་བསྔལ་ལ་སོགས་པ། ། མཐོང་བས་རིམ་བཞིན་སྤོང་བར་བྱེད། ། ཅེས་དང༌། གསུམ་ནི་སྒོམ་པས་སྤང་བྱ་ཡིན། ། ཅེས་སོ། ། བདེན་པའི་རང་བཞིན་མཐོང་བ་མཐོང་ལམ་དང་བདེན་པ་དེ་གོམས་པར་བྱེད་པ་སྒོམ་པའི་ལམ་ལས་ཉོན་མོངས་པ་རྣམས་སྤངས་པ་ཡིན་ནོ་ཞེས་མདོར་བསྡུས་ཙམ་བཤད་པའི་ལམ་དེ་རྒྱས་པར་བསྟན་པའི་ཆེད་དུ་གནས་འདི་བྱུང་བ་ཡིན་ནོ།། གཉིས་པ་གཞུང་དོན་དངོས་བཤད་པ་ལ་གསུམ། ལམ་བཤད་པ།
གང་ཟག་བཤད་པ། ལམ་བྱེ་བྲག་ཏུ་བཤད་པའོ། ། དང་པོ་ལ་གསུམ། ལམ་གྱི་ངོ་བོ། ལམ་གྱི་དམིགས་པ། ལམ་སྐྱེ་ཚུལ་ལོ། ། དང་པོ་ནི། སྒོམ་པའི་ལམ་ནི་རྣམ་གཉིས་ཏེ། ། མཐོང་བ་ཞེས་བྱ་ཟག་པ་མེད།། ¿༡¿ ཅེས་པ་སྟེ།
བདེན་པ་མཐོང་དང་སྒོམ་པ་ལས། ། ཞེས་བཤད་ན་ལམ་དེའི་ངོ་བོ་ཟག་བཅས་ཟག་མེད་གང་ན། སྒོམ་པའི་ལམ་ནི་ཟག་བཅས་འཇིག་རྟེན་པ་དང་ཟག་མེད་འཇིག་རྟེན་ལས་འདས་པ་རྣམ་པ་གཉིས་ཏེ། ཟག་པ་རྒྱས་རུང་མི་རུང་གཉིས་ཀ་ཡོད་པའི་ཕྱིར། མཐོང་བའི་ལམ་ཞེས་བྱ་བ་ནི་ཟག་པ་མེད་པ་འཇིག་རྟེན་ལས་འདས་པ་སྟེ། སྲིད་རྩེའི་གཉེན་པོ་ཡིན་པ་དང༌། མཐོང་སྤང་དགུ་གཅིག་ཅར་དུ་སྤོང་བའི་ཕྱིར། གཉིས་པ་ལམ་གྱི་དམིགས་པ་ལ་གསུམ། བདེན་བཞིར་སྤྱིར་བསྟན་པ། སྡུག་བདེན་བྱེ་བྲག་ཏུ་བཤད་པ།
ཞར་ལ་བདེན་གཉིས་བཤད་པའོ། ། དང་པོ་ནི། བདེན་པ་དག་ནི་བཞིར་བཤད་དོ། ། སྡུག་བསྔལ་ཀུན་འབྱུང་དེ་བཞིན་དུ།། འགོག་དང་ལམ་སྟེ་དེ་ལྟར་ན། ། དེ་དག་ཇི་ལྟར་མངོན་རྟོགས་རིམ།། ¿༢¿ ཞེས་པ་སྟེ། བདེན་པ་ཞེས་པ་དེ་ལ་དབྱེ་ན་དུ་ཡོད་ཅེ་ན། ཟག་མེད་ལམ་གྱི་བདེན་པ་དང༌། ། ཞེས་ལམ་བདེན་དང༌།
སོ་སོར་བརྟགས་པས་འགོག་པ་གང༌། ། ཞེས་འགོག་བདེན་དང༌། སྡུག་བསྔལ་ཀུན་འབྱུང་འཇིག་རྟེན་དང༌། ། ཞེས་སྡུག་ཀུན་གྱི་བདེན་པ་སྟེ་དེ་དག་ནི་བཞིར་བཤད་དོ། ། གོ་རིམས་ཀྱང་དེ་ལྟར་ངེས་སམ་ཞེ་ན་མ་ཡིན་ཏེ། སྡུག་བསྔལ་དང་ ཀུན་འབྱུང་དང༌། དེ་བཞིན་དུ་འགོག་པ་དང༌། ལམ་གྱི་བདེན་པ་སྟེ་དེ་ལྟར་ན་གོ་རིམ་འདི་བདེན་བཞི་དེ་དག་ཇི་ལྟར་མངོན་པར་རྟོགས་པའི་རིམ་པ་དང་མཐུན་པར་བསྟན་པ་ཡིན་ནོ། ། མཐོང་ལམ་དུ་དེ་ལྟར་རྟོགས་པའི་རྒྱུ་མཚན་ཡང༌། སྦྱོར་ལམ་ན་བདེན་པ་རྣམས་ལ་དེ་ལྟར་དམིགས་པའི་ཕྱིར།
དཔེར་ན་ནད་མཐོང་ན་དེའི་རྒྱུ་ལ་བརྟག་ཅིང་ནད་ཟད་པ་དོན་དུ་གཉེར་ཞིང་དེའི་ཐབས་སྨན་འཚོལ་བ་བཞིན་ནོ།། གཉིས་པ་སྡུག་བདེན་བྱེ་བྲག་ཏུ་བཤད་པ་ནི། ཡིད་འོང་ཡིད་དུ་མི་འོང་དང༌། ། དེ་ལས་གཞན་ཟག་བཅས་རྣམས་ཉིད།། སྡུག་བསྔལ་ཉིད་གསུམ་ལྡན་པའི་ཕྱིར། ། ཅི་རིགས་མ་ལུས་སྡུག་བསྔལ་ལོ།། ¿༣¿ ཞེས་པ་སྟེ། སྡུག་བསྔལ་བདེན་པ་དེ་ཚོར་བའི་ཕྱོགས་གཅིག་ཡིན་ནམ་ཞེ་ན། ཚོར་བ་ཡིད་དུ་འོང་བ་རྣམས་འགྱུར་བའི་སྡུག་བསྔལ་དང༌། ཡིད་དུ་མི་འོང་བ་རྣམས་སྡུག་བསྔལ་གྱི་སྡུག་བསྔལ་དང༌།
དེ་ལས་གཞན་པའི་ཟག་བཅས་རྣམས་ཉིད་ནི་འདུ་བྱེད་ཀྱི་སྡུག་བསྔལ་ཏེ། དེ་ལྟར་ན་སྡུག་བསྔལ་ཉིད་གསུམ་དང་ལྡན་པའི་ཕྱིར་ཟག་བཅས་རྣམས་ཅི་རིག་པས་མ་ལུས་པ་སྡུག་བསྔལ་ལོ།། དེ་དག་གི་དོན་ནི་མི་རྟག་པས་འགྱུར་བ་དང༌། རང་གི་ངོ་བོ་སྡུག་བསྔལ་བ་དང༌། རྐྱེན་གྱིས་མངོན་པར་འདུ་བྱེད་པས་སྡུག་བསྔལ་བ་སྟེ། མདོ་ལས། ¿གང་མི་རྟག་པ་དེ་ནི་སྡུག་བསྔལ་བ་ཡིན་ནོ་¿ཞེས་གསུངས་པའི་ཕྱིར་དང༌། སྲིད་པ་ཐམས་ཅད་ཐར་པའི་མི་མཐུན་ཕྱོགས་ཡིན་པས་འཕགས་པ་རྣམས་དང་མི་མཐུན་པའི་ཕྱིར་སྡུག་བསྔལ་དུ་འདོད་དོ།། གསུམ་པ་ཞར་ལ་བདེན་གཉིས་བཤད་པ་ནི། གང་ལ་བཅོམ་དང་བློ་ཡིས་གཞན། །
བསལ་ན་དེ་བློ་མི་འཇུག་པ།། བུམ་ཆུ་བཞིན་དུ་ཀུན་རྫོབ་ཏུ། ། ཡོད་དེ་དོན་དམ་ཡོད་གཞན་ནོ།། ¿༤¿ ཞེས་པ་སྟེ། ཀུན་རྫོབ་དང་དོན་དམ་བདེན་པ་ཞེས་བདེན་པ་གཉིས་བཤད་པ་དེ་གང་ན། ཆོས་གང་ལ་ཐོ་བ་ལ་སོགས་པས་བཅོམ་པ་དང༌། བློ་ཡིས་རྡུལ་རྫས་བརྒྱད་སོགས་ཆོས་གཞན་སོ་སོར་བསལ་བ་ན་དེས་འཛིན་གྱི་བློ་མི་འཇུག་པ་བུམ་པ་དང་ཆུ་བཞིན་དུ་ཀུན་རྫོབ་ཏུ་ཡོད་པ་དེ་ཀུན་རྫོབ་བདེན་པ་དང༌། དོན་དམ་པར་ཡོད་པ་ནི་བཅོམ་པ་དང་ཆོས་གཞན་བསལ་ན་བློ་མི་འཇུག་པ་དེ་ལས་གཞན་བློ་འཇུག་པ་ཡིན་  ནོ། ། དཔེར་ན་གཟུགས་ཀྱི་རྡུལ་ཕྲ་རབ་དང་སེམས་སེམས་བྱུང་གི་སྐད་ཅིག་མ་ལྟ་བུའོ།། གསུམ་པ་ལམ་སྐྱེ་ཚུལ་ལ་གཉིས།
ལམ་ལ་འཇུག་ཚུལ་མདོར་བསྟན་པ་དང༌། སྐྱེ་ཚུལ་རྒྱས་པར་བཤད་པའོ། ། དང་པོ་ནི། ཚུལ་གནས་ཐོས་དང་བསམ་ལྡན་པས། ། སྒོམ་པ་ལ་ནི་རབ་ཏུ་སྦྱོར།། ཐོས་སོགས་ལས་བྱུང་བློ་རྣམས་ནི། ། མིང་དང་གཉིས་ཀ་དོན་ཡུལ་ཅན།། ¿༥¿ ཅེས་པ་སྟེ། བདེན་པ་མཐོང་བར་འདོད་པས་དང་པོ་རྣམ་པ་མི་གཡེང་བའི་རྒྱུ་རིས་བདུན་གྱི་ཚུལ་ཁྲིམས་ལ་གནས་པ་དང༌། དེ་ནས་མི་རྨོངས་པའི་རྒྱུ་བདེན་པ་མཐོང་བ་དང་མཐུན་པའི་ཐོས་པ་ལ་བརྩོན་པ་དང༌།
དེ་ནས་གཏན་ལ་ཕེབ་པའི་རྒྱུ་དེའི་དོན་ཕྱིན་ཅི་མ་ལོག་པར་སེམས་པ་བསམ་བྱུང་གི་ཤེས་རབ་དང་ལྡན་པས། ཉོན་མོངས་པ་དང་འབྲལ་བའི་རྒྱུ་སྒོམ་པ་ཏིང་ངེ་འཛིན་ལ་ནི་རབ་ཏུ་སྦྱོར་བར་བྱེད་པ་ཡིན་ནོ།། དེ་དག་གི་རང་བཞིན་གང་ན། ཐོས་པ་དང་སོགས་པས་བསམ་པ་དང་སྒོམ་པ་ལས་བྱུང་བའི་བློ་སྟེ་ཤེས་རབ་གསུམ་པོ་རྣམས་ཀྱི་རང་བཞིན་ནི་རིམ་པ་ལྟར་མིང་དང་མིང་དོན་གཉིས་ཀ་དང་དོན་ཡུལ་དུ་བྱེད་པའི་ཡུལ་ཅན་ཏེ། རྐྱལ་སློབ་པ་ན་ལས་དང་པོ་བ་དང༌། ཅུང་ཟད་ལོབས་པ་དང༌། ལེགས་པར་ལོབས་པས་འཇུ་བྱ་ལ་བྱ་བ་བཞིན་ནོ་ཞེས་ཟེར། སློབ་དཔོན་ནི། ཡིད་ཆེས་ཀྱི་ལུང་དང་རིགས་པས་བརྟགས་པ་དང༌། ཏིང་ངེ་འཛིན་ལས་སྐྱེས་པའི་ཤེས་རབ་གསུམ་ཡིན་པར་གསུངས།
གཉིས་པ་སྐྱེ་ཚུལ་རྒྱས་པར་བཤད་པ་ལ་གཉིས། རྟེན་སྒོམ་པ་པོའི་ཁྱད་པར། བསྒོམ་བྱ་ལམ་གྱི་རིམ་པའོ། ། དང་པོ་ནི། བསྲིང་གཉིས་ལྡན་ཆོག་མི་ཤེས་དང༌། ། འདོད་ཆེན་ཅན་ལ་མ་ཡིན་ནོ།། རྙེད་ལ་ཡང་སྲེད་ཆོག་མི་ཤེས། ། མ་རྙེད་ལ་འདོད་འདོད་ཆེན་ཅན།། ¿༦¿ ལྡོག་པ་དེ་ཡི་གཉེན་པོ་དག ། དེ་གཉིས་ཁམས་གསུམ་གཏོགས་དྲི་མེད།།
མ་ཆགས་འཕགས་རིགས་དེ་དག་ལས། ། གསུམ་ནི་ཆོག་ཤེས་བདག་ཉིད་དོ།། ¿༧¿ གསུམ་གྱིས་ཚུལ་བསྟན་ཐ་མས་ལས། ། སྲེད་པ་སྐྱེ་བའི་གཉེན་པོའི་ཕྱིར།། བདག་གིར་བདག་འཛིན་དངོས་འདོད་པ། ། དེ་ཡི་དུས་དང་གཏན་ཞིའི་ཕྱིར།། ¿༨¿ ཅེས་པ་སྟེ། གང་ཟག་གང་གིས་སྒོམ་པ་རྫོགས་པར་འགྱུར་ཞེ་ན། ལུས་འདུ་འཛི་དང་སེམས་རྣམ་པར་རྟོག་པ་ལས་བསྲིང་བའི་བསྲིང་བ་གཉིས་ལྡན་གྱི་གང་ཟག་གིས་སྒོམ་པ་ཡོངས་སུ་རྫོགས་པར་འགྱུར་རོ། ། འོན་ཀྱང་བསྲིང་བ་དེ་གཉིས་འདོད་ཆུང་ཆོག་ཤེས་ལ་སླའི།
ཆོག་མི་ཤེས་པ་དང་འདོད་ཆེན་ཅན་ལ་སླ་བ་མ་ཡིན་ནོ། ། དེའི་ངོ་བོ་ནི། ཆོས་གོས་སོགས་གྱ་ནོམ་པར་རྙེད་པ་ལ་ཡང་ཡང་སྲེད་པ་ནི་ཆོག་མི་ཤེས་པ་དང༌། མ་རྙེད་པ་ལ་དེ་འདོད་པ་ནི་འདོད་ཆེན་ཅན་ཡིན་ནོ་ཞེས་ཟེར། སློབ་དཔོན་གྱི་ངན་ཉུང་རྙེད་པས་ཡིད་མི་བདེ་བ་དང༌། བཟང་མང་མ་རྙེད་པ་འདོད་པ་ལ་བཞེད། དེ་གཉིས་ལས་བཟློག་པ་ནི་དེའི་གཉེན་པོ་འདོད་ཆུང་ཆོག་ཤེས་ཡིན་ནོ། ། དབྱེ་ན་དེ་གཉིས་ཁམས་གསུམ་ན་གཏོགས་པ་གཉིས་གཉིས་དང་དྲི་མེད་དུ་གཏོགས་པ་གཉིས་སོ།། ངོ་བོ་ནི། མ་ཆགས་པ་དང་འཕགས་པའི་རིགས་ཡིན་ཏེ།
དེ་ལ་བརྟེན་ནས་ཟག་མེད་ཀྱི་ལམ་སྐྱེ་བའི་ཕྱིར། དེ་ལ་དགོངས་ནས་འཕགས་རིགས་བཞི་གསུངས་པ་དེ་དག་ལས་དང་པོ་ཆོས་གོས་དང་བསོད་སྙོམས་དང་གནས་མལ་ངན་ངོན་ཙམ་གྱིས་ཆོག་ཤེས་པའི་འཕགས་རིགས་གསུམ་ནི་ཆོག་ཤེས་པའི་བདག་ཉིད་དོ། ། མ་ཆགས་པའི་རང་བཞིན་ཡིན་པའི་ཕྱིར། འཕགས་རིགས་བཞི་པ་སྤོང་བ་དང་སྒོམ་པ་ལ་དགའ་བའང་མ་ཆགས་པ་ཡིན་ཏེ། སྤོང་བ་འགོག་པ་དང་སྒོམ་པ་ལམ་བདེན་ཡིན་ལ། དེ་ལ་དགའ་བ་ནི་སྲིད་པ་དང་འདོད་པའི་འདོད་ཆགས་ལ་རྒྱབ་ཀྱིས་ཕྱོགས་པའི་ཕྱིར། རིགས་བཞིས་གང་བསྟན་ན། དང་པོ་གསུམ་གྱིས་ཚུལ་བསྟན། ཐ་མ་ལས་བསྟན་པ་ཡིན་ཏེ། མདོ་ལས།
¿ཁྱོད་ཚུལ་འདི་ལ་གནས་ནས་ལས་འདི་བྱེད་ན་རིང་པོར་མི་ཐོགས་པ་ཐར་པ་ཐོབ་པར་འགྱུར་རོ་¿ཞེས་སོ།། དགོས་པ་ཅི་ཞེ་ན། སྲེད་པ་སྐྱེ་བ་བཞིའི་གཉེན་པོ་ཡིན་པའི་ཕྱིར་རིགས་བཞི་བསྟན་ཏེ། བདག་གིར་འཛིན་པའི་དངོས་པོ་ཆོས་གོས་སོགས་འདོད་པ་དང༌། བདག་ཏུ་འཛིན་པའི་དངོས་པོ་ལུས་ལ་སྲེད་ཅིང་འདོད་པ་སྟེ། དེ་ལ་དང་པོ་གསུམ་གྱིས་བདག་གིར་འཛིན་པའི་དངོས་པོ་ལུས་ལ་སྲེད་པ་རྣམས་དེའི་དུས་ཏེ་རེ་ཞིག་ཞི་བར་བྱེད་ལ། ཕྱི་མས་ནི་དངོས་པོ་གཉིས་ཀ་ལ་སྲེད་པ་གཏན་དུ་ཞི་བར་བྱེད་པའི་ཕྱིར་རོ། ། སྲེད་པ་བཞི་ནི་ཆོས་གོས་བསོད་སྙོམས་མལ་སྟན་ལ་སྐྱེའོ། ། དེའང་གནས་པ་ན་གནས། མངོན་པར་ཞེན་པ་ན་ཞེན།
འབྱུང་བ་དང༌། འཇིག་པ་བཞི་ཡིན་ཏེ། དེ་དག་ནི་རིམ་པ་ལྟར་རྒྱུན་གནས་པ་དང༌། དམ་དུ་འཛིན་པས་སྤང་དཀའ་བ་དང༌། སྐྱེ་སྲེད་དང༌། འཇིག་སྲེད་བཞིའོ།། གཉིས་པ་བསྒོམ་བྱ་ལམ་གྱི་རིམ་པ་ལ་གཉིས། ཞི་གནས་དང༌། ལྷག་མཐོང་སྒོམ་ཚུལ་ལོ། ། དང་པོ་ལ་གཉིས།
བསྟན་པ། བཤད་པའོ། ། དང་པོ་ནི། དེ་ལ་འཇུག་པ་མི་སྡུག་པ། ། དབུགས་རྔུབ་འབྱུང་བ་དྲན་པ་ཡིས།། འདོད་ཆགས་རྣམ་རྟོག་ལྷག་རྣམས་སོ།། ཞེས་པ་སྟེ། དེ་ལྟར་སྣོད་དུ་གྱུར་པའི་རྟེན་གྱི་གང་ཟག་དེ་སྒོམ་པ་ལ་ཇི་ལྟར་འཇུག་ན། དེ་ལ་འཇུག་པ་ན་ཐོག་མར་མི་སྡུག་པ་སྒོམ་པ་དང༌། དབུགས་རྔུབ་པ་དང་འབྱུང་བ་དྲན་པ་ཡིས་སེམས་བརྟུལ་ནས་སྒོམ་པ་ལ་འཇུག་གོ། །
གང་གིས་སྒོམ་ན། འདོད་ཆགས་དང་རྣམ་རྟོག་ལྷག་པར་ཤས་ཆེ་བ་རྣམས་ཀྱིས་སོ།། གཉིས་པ་བཤད་པ་ལ་གཉིས། མི་སྡུག་པ་དང༌། རླུང་ལ་དམིགས་པའི་སྒོམ་པའོ།།
 དང་པོ་ནི། ཀེང་རུས་ཆགས་བཅས་ཐམས་ཅད་ལ།། ¿༩¿ རུས་པ་རྒྱ་མཚོའི་བར་དུ་ནི། ། སྤྲོ་ཞིང་སྡུད་པས་ལས་དང་པོ།། རྐང་རུས་ནས་ནི་ཐོད་ཕྱེད་བར། །
བཏང་བས་སྦྱང་བ་བྱས་པར་བཤད།། ¿༡༠¿ སྨིན་མའི་བར་དུ་སེམས་འཛིན་པས། ། ཡིད་ལ་བྱེད་པ་རྫོགས་པ་ཡིན།། མི་སྡུག་མ་ཆགས་ས་བཅུ་དང༌། ། དམིགས་པ་འདོད་སྣང་མིས་སྐྱེད་དོ།། ¿༡༡¿ཞེས་པ་སྟེ། འདོད་ཆགས་ཀྱི་གཉེན་པོ་མི་སྡུག་པ་ཇི་ལྟར་སྒོམ་ན། འདོད་ཆགས་ནི་བཞི་སྟེ། ཁ་དོག་དབྱིབས་རེག་བྱ་བསྙེན་བཀུར་ལ་ཆགས་པའོ། ། དང་པོའི་གཉེན་པོ་ནི།
རྣམ་པར་བསྔོས་པ་དང༌། བརྣགས་པ་དང༌། དམར་བ་དང༌། འཚིག་པ་དང༌། གཉིས་པ་ལ་རྣམ་པར་ཟོས་པ་དང་འཐོར་བ་དང༌། གསུམ་པ་ལ་རྣམ་པར་འབུས་གཞིག་པ་དང༌། རྒྱུས་པ་བྲང་བྲེང་དུ་སྦྲེལ་བའི་ཀེང་རུས་དང༌། བཞི་པ་ལ་རྣམ་པར་བམ་པའི་རོ་གཡོ་བ་མེད་པ་ལ་དམིགས་ནས་མི་སྡུག་པའི་འདུ་ཤེས་སྒོམ་པར་བྱེད་དོ།། བྱེ་བྲག་མེད་པར་ཀེང་རུས་ཀྱི་འདུ་ཤེས་སྒོམ་པ་ནི་ཆགས་བཅས་ཐམས་ཅད་ལ་ཤིས་པ་ཡིན་ཏེ། དེ་ལ་ཆགས་པའི་གནས་བཞི་པོ་མི་འབྱུང་བའི་ཕྱིར་ཚུལ་ཇི་ལྟར་སྒོམ་ན།
དང་པོར་རང་གི་དཔྲལ་བའི་དབྱེས་ལྟ་བུ་ལ་སེམས་གཏད་དེ། རིམ་གྱིས་ཤ་རྣམས་རུལ་ཞིང་ཟག་པས་ཀེང་རུས་སུ་མོས་ཏེ། དེ་ནས་རྒྱ་མཚོའི་བར་དུ་ནི་རུས་པས་ཁྱབ་པར་སྤྲོ་ཞིང༌། སྡུད་པ་ན་རང་གི་ལུས་ཀེང་རུས་སུ་མོས་པ་ལ་སྡུད་པས་ན། དེ་ནི་ཡིད་ལ་བྱེད་པ་ལས་དང་པོ་བ་ཞེས་བྱའོ། ། ཡང་སྡུད་པ་ན་རང་གི་རྐང་རུས་ནས་རིམ་གྱིས་ཐོད་པའི་ཕྱེད་ཀྱི་བར་དུ་བཏང་བས་དེ་ལ་དམིགས་པ་ནི་ཡིད་ལ་བྱེད་པ་སྦྱང་བ་བྱས་པར་བཤད་དོ།། ཡང་སྡུད་པ་ན་ཐོད་ཕྱེད་ཀྱི་རུས་པའང་བཏང་ནས་སྨིན་མ་གཉིས་པོའི་བར་དུ་རུས་པ་མཐེབ་གང་ཙམ་ལ་སེམས་འཛིན་པས་ན་འདིས་ཡིད་ལ་བྱེད་པ་རྫོགས་པ་ཞེས་བྱ་བ་ཡིན་ནོ། ། མི་སྡུག་པའི་ངོ་བོ་ནི་མ་ཆགས་པ་དང༌། ས་བཅུ་པ་ཡིན་ཏེ། འདོད་པ་དང་བསམ་གཏན་ས་དགུས་བསྡུས་པའི་ཕྱིར།
དམིགས་པ་འདོད་པའི་སྣང་བ་སྟེ། འདོད་པའི་ཁ་དོག་དང་དབྱིབས་ལ་དམིགས་པའི་ཕྱིར། རྟེན་ནི་གླིང་གསུམ་གྱི་མིས་  བསྐྱེད་དོ།། གཉིས་པ་རླུང་ལ་དམིགས་པའི་སྒོམ་པ་ནི། དབུགས་རྔུབ་དབུགས་འབྱུང་དྲན་པ་ནི། ། ཤེས་རབ་ས་ལྔ་སྤྱོད་ཡུལ་རླུང༌།། འདོད་རྟེན་ཕྱི་པའི་མ་ཡིན་ནོ། ། བགྲང་ལ་སོགས་པ་རྣམ་པ་དྲུག། ¿༡༢¿ དབུགས་རྔུབ་དབུགས་འབྱུང་གང་ལས་ལུས། ། སེམས་ཅན་ཞེས་བྱ་མ་ཟིན་པའོ།།
རྒྱུ་མཐུན་ལས་བྱུང་འོག་མ་ཡི། ། ཡིད་ཀྱིས་དེ་གཉིས་མ་རྟོགས་སོ།། ¿༡༣¿ ཞེས་པ་སྟེ། རླུང་གི་ངོ་བོ་ཅི་ཞེ་ན། དབུགས་ནང་དུ་རྔུབ་པ་དང༌། དབུགས་ཕྱིར་འབྱུང་བ་དྲན་པ་ནི་ཤེས་རབ་ཀྱི་རང་བཞིན་ཏེ། དེ་གཉིས་ཇི་བཞིན་དུ་ཤེས་པའི་ཕྱིར། དྲན་པ་ཞེས་སྨོས་པ་ཅི་ཞེ་ན། དྲན་པའི་སྟོབས་བསྐྱེད་ནས་འབྱུང་བའི་ཕྱིར་རོ། ། ས་ནི་ཉེར་བསྡོགས་འོག་མ་གསུམ་ཁྱད་པར་ཅན་འདོད་པ་དང་ལྔ་སྟེ།
རང་གི་རླུང་འབྱུང་རྔུབ་ལ་དམིགས་པའི་བློ་གང་ཞིག ། ངེས་པར་བཏང་སྙོམས་དང་མཚུངས་ལྡན་ཡིན་པའི་ཕྱིར། དེའི་སྤྱོད་ཡུལ་རླུང་དང༌། རྟེན་འདོད་པའི་ལྷ་མིའི་རྟེན་ཅན་ཏེ། དེ་གཉིས་རྣམ་རྟོག་མང་བའི་ཕྱིར། གདམས་པ་འདི་ཆོས་འདི་པ་ཁོ་ན་ལ་ཡོད་ཀྱི་ཕྱི་པ་མུ་སྟེགས་པའི་མ་ཡིན་ཏེ། ཆོས་ཟབ་མོ་འདིའི་ལུང་མེད་པའི་ཕྱིར་དང༌། ལུང་མེད་པར་རང་ཉིད་ཀྱིས་ཟབ་མོའི་དོན་རྟོགས་མི་ནུས་པའི་ཕྱིར་རོ། ། ཟབ་པའི་ཁྱད་པར་དུ་ཞེ་ན། བགྲང་བ་དང་ལ་སོགས་པས་རྗེས་སུ་འགྲོ་བ་དང༌།
འཇོག་པ་དང༌། ཉེ་བར་རྟོག་པ་དང༌། བསྒྱུར་བ་དང༌། ཡོངས་སུ་དག་པ་སྟེ་རྣམ་པ་དྲུག་གོ། དང་པོ་ནི། དབུགས་རྔུབ་པ་དང་འབྱུང་བ་ལ་སེམས་གཏད་དེ་གཅིག་ནས་བཅུའི་བར་དུ་བགྲང་ངོ༌། ། མང་ན་གཡེང་ལ་ཉུང་ན་ཞུམ་པར་འགྱུར་བའི་ཕྱིར། ཆད་ལྷག་འཆོལ་བ་སྟེ་སྐྱོན་གསུམ་སྤངས་པའོ། ། གཉིས་པ་རྔུབ་པ་ན་ལྐོག་མ་སྙིང་ག་ལྟེ་བ་རྐང་པའི་བར་དུ་འགྲོ་བ་དང༌། འབྱུང་བ་ན་མཐོ་གང་ནས་འདོམ་གང་གི་བར་དུའོ། །
གསུམ་པ་ནོར་བུའི་ཐག་པ་ལྟར་སྣ་རྩེ་ནས་རྐང་མཐིལ་གྱི་བར་དུ་གནས་ཤིང་ལུས་ལ་ཕན་གནོད་དང་དྲོ་གྲང་ཅི་ཞེས་རྟོག་པའོ། ། བཞི་པ་ཡུལ་རླུང་ནི་འབྱུང་བ་དང་འབྱུང་འགྱུར་གྱི་རྫས་བརྒྱད་དང༌། ཡུལ་ཅན་ཤེས་རབ་ནི་སེམས་སེམས་བྱུང་བཅས་ཕུང་པོ་ལྔ་པ་ཡིན་ནོ། ། ཞེས་ཉེ་བར་རྟོགས་པའོ། ། ལྔ་པ་རླུང་ལ་དམིགས་པའི་བློ་དྲན་པ་ཉེར་བཞག་ནས་ཆོས་མཆོག་གི་བར་དུ་གོང་ནས་གོང་དུ་བསྒྱུར་བའོ། ། དྲུག་པ་མཐོང་ལམ་སོགས་ལ་འཇུག་པའོ།། ཡང་ན་བསྒྱུར་བ་དྲན་ཉེར་ནས་རྡོར་ཏིང་བར་དང༌། ཡོངས་དག་ཟད་ཤེས་སོགས་ལ་འཇུག་པའང་འདོད། ས་གང་གིས་བསྡུས་ན། དབུགས་རྔུབ་པ་དང་དབུགས་འབྱུང་བ་འདི་གཉིས་འདོད་པ་ནས་བསམ་གཏན་གསུམ་པའི་བར་གྱིས་གང་ལས་བྱུང་བའི་ལུས་དེའི་ས་པ་ཡིན་ཏེ།
ལུས་ཀྱི་ཕྱོགས་གཅིག་ཡིན་པའི་ཕྱིར། དེ་ཡང་ལུས་རྟེན་འདོད་པ་ཡིན་ན་རླུང་ཡང་འདོད་པའི་ས་པ་དང༌། དེ་བཞིན་དུ་བསམ་གཏན་གསུམ་པའི་བར་གྱི་རང་རང་གི་ལུས་རྟེན་གང་ཡིན་ན་རླུང་ཡང་དེའི་ས་པའོ།། སེམས་ཅན་དུ་སྟོན་པ་ཞེས་བྱ་སྟེ། རྒྱུད་ཀྱིས་བསྡུས་པའི་ཕྱིར་མ་ཟིན་པའོ། ། དབང་པོ་གཟུགས་ཅན་གྱི་ཚོགས་པ་ནང་མེད་པའི་ཕྱིར། རྒྱུ་མཐུན་ལས་བྱུང་བ་སྟེ། སྐལ་མཉམ་གྱི་རྒྱུ་ལས་བྱུང་བའི་ཕྱིར། རླུང་དེ་རང་ས་དང་གོང་སས་རྟོགས་ཀྱི། འོག་མ་ཡི་སྤྱོད་ལམ་པ་དང་སྤྲུལ་པའི་ཡིད་ཀྱིས་ཀྱང་གོང་མའི་དབུགས་འབྱུང་རྔུབ་དེ་གཉིས་མ་རྟོགས་ན་དགེ་བ་དང་ཉོན་མོངས་ཅན་གྱིས་སྨོས་ཅི་དགོས་སོ།།
གཉིས་པ་ལྷག་མཐོང་སྒོམ་ཚུལ་ལ་གསུམ། ཚོགས་ལམ། སྦྱོར་ལམ། བདེན་པ་མངོན་པར་རྟོགས་པའོ། ། དང་པོ་ནི། ཞི་གནས་གྲུབ་པར་གྱུར་པ་ཡིས། ། དྲན་པ་ཉེར་གཞག་བསྒོམ་པར་བྱ།། ལུས་ཚོར་སེམས་དང་ཆོས་རྣམས་ལ། ། མཚན་ཉིད་གཉིས་སུ་ཡོངས་བརྟགས་པས།། ¿༡༤¿ཤེས་རབ་ཐོས་སོགས་ལས་བྱུང་བའོ། །
གཞན་ནི་འབྲེལ་དང་དམིགས་པ་ལས།། རིམ་ནི་ཇི་ལྟར་སྐྱེ་བ་བཞིན། ། ཕྱིན་ཅི་ལོག་གི་གཉེན་པོར་བཞི།། ¿༡༥¿ དེ་ནི་ཆོས་དྲན་ཉེར་གཞག་པ། ། སྤྱི་ལ་དམིགས་པ་ལ་གནས་ཏེ།། དེ་དག་ལ་ནི་མི་རྟག་དང༌། ། སྡུག་བསྔལ་སྟོང་བདག་མེད་པར་བལྟ།། ¿༡༦¿ཞེས་པ་སྟེ། མི་སྡུག་པ་དང་རླུང་ལ་བརྟེན་ནས་ཞི་གནས་ཀྱི་ཏིང་ངེ་འཛིན་གྲུབ་པར་གྱུར་པ་ཡིས་ལྷག་མཐོང་གི་ཤེས་རབ་བསྐྱེད་པའི་ཆེད་དུ་དྲན་པ་ཉེར་བཞག་བསྒོམ་པར་བྱའོ། ། ཞི་གནས་གྲུབ་ཀྱང་ལྷག་མཐོང་མ་གྲུབ་ན་ཉོན་མོངས་པ་སྤོང་མི་ནུས་ཏེ།
མདོ་ལས། ¿ཉོན་མོངས་པ་ནི་ཡེ་ཤེས་ཀྱིས་གཞོམ་པར་བྱ་¿ཞེས་གསུངས་པའི་ཕྱིར། དྲན་པ་ཉེར་བཞག་དེ་ཇི་ལྟར་བསྒོམ་ཞེ་ན། ལུས་ཚོར་སེམས་དང་ཆོས་རྣམས་ལ་རང་སྤྱིའི་མཚན་ཉིད་གཉིས་གཉིས་སུ་ཡོངས་སུ་བརྟགས་པས་བསྒོམ་པར་བྱ་སྟེ། རང་གི་མཚན་ཉིད་ནི་ལུས་འབྱུང་བ་དང་འབྱུང་འགྱུར་རོ། ། ཚོར་བ་དོན་གྱི་ཁྱད་པར་མྱོང་བའོ། ། སེམས་དོན་གྱི་ངོ་བོ་ལ་དམིགས་པའོ། ། ཆོས་ནི་དེ་གསུམ་ལས་གཞན་པའི་འདུ་ཤེས་འདུ་བྱེད་འདུས་མ་བྱས་རྣམས་ཏེ། མཚན་མར་འཛིན་པ་སོགས་སོ།། སྤྱིའི་མཚན་ཉིད་ནི།
འདུས་བྱས་ཐམས་ཅད་མི་རྟག་པ་དང༌། ཟག་བཅས་ཐམས་ཅད་སྡུག་བསྔལ་བ་དང༌། ཆོས་ཐམས་ཅད་སྟོང་ཞིང་བདག་མེད་པའོ། ། དབྱེ་ན་རང་བཞིན་དང༌། འབྲེལ་པ་དང༌། དམིགས་པ་དྲན་པ་ཉེར་བཞག་གསུམ་ལས། དང་པོ་ནི། ཤེས་རབ་སྟེ། རང་གི་ངོ་བོ་དྲན་པ་ཉེར་བཞག་ཡིན་པའི་ཕྱིར། མདོ་ལས།
¿ལུས་ལ་ལུས་ཀྱི་རྗེས་སུ་ལྟ་བ་ནི་དྲན་པ་ཉེ་བར་འཇོག་པའོ།། ¿ ཞེས་འབྱུང་བས་སོ།། དེའང་ཐོས་པ་དང་སོགས་ཀྱིས་བསམ་པ་དང་སྒོམ་པ་ལས་བྱུང་བའོ། ། གཞན་གཉིས་ནི་རིམ་པ་ལྟར་ཤེས་རབ་དེ་དང་འབྲེལ་བ་མཚུངས་ལྡན་རྣམས་དང༌། དེ་གཉིས་ཀྱི་དམིགས་པ་ལུས་ཚོར་སེམས་ཆོས་བཞི་ལས་བཞག་གོ། ། སྔ་ཕྱིའི་གོ་རིམ་ནི་ཇི་ལྟར་སྐྱེ་བའི་རིམ་པ་བཞིན་དུ་བཞག་སྟེ། སྔ་མ་སྔ་མ་རགས་པས་རྟོགས་སླ་བའི་ཕྱིར་རོ།། སློབ་དཔོན་ནི་ལུས་ལ་བརྟེན་ནས་འདོད་ཆགས་སྐྱེ། དེ་ཚོར་བ་མངོན་པར་འདོད་པས་དང༌། དེ་སེམས་མ་ཞི་བས་དང༌།
དེ་ཉོན་མོངས་པ་མ་སྤངས་པས་ཡིན་ནོ་ཞེས་ཟེར། གྲངས་བཞིར་ངེས་ཏེ། ལུས་གཙང་བ་དང༌། ཚོར་བ་བདེ་བ་དང༌། སེམས་རྟག་པ་དང༌། ཆོས་བདག་ཏུ་འཛིན་པའི་ཕྱིན་ཅི་ལོག་བཞི་དག་གི་ནི་གཉེན་པོར་བཞི་བཞག་པའི་ཕྱིར། དེ་ལྟར་ལུས་སོགས་སོ་སོ་ལ་གོམས་པར་བྱས་པ་དེ་ནི་ཆོས་དྲན་པ་ཉེ་བར་བཞག་པ་བསྒོམ་པར་བྱ་སྟེ། དེ་ནི་ལུས་སོགས་བཞི་སྤྱིར་བསྡུས་ཏེ་འདྲེས་པ་ལ་དམིགས་པ་ལ་སེམས་གནས་ཏེ། དེ་དག་ལ་ནི་མི་རྟག་པ་དང༌། སྡུག་བསྔལ་བ་དང་སྟོང་པ་དང་བདག་མེད་པར་ལྟའོ།།
གཉིས་པ་སྦྱོར་ལམ་ལ་གསུམ། སྦྱོར་ལམ་གྱི་རང་བཞིན། ཆོས་ཀྱི་ཁྱད་པར། འཕྲོས་དོན་གཞན་བསྟན་པའོ། ། དང་པོ་ནི། དེ་ལས་དྲོ་བར་གྱུར་པ་འབྱུང༌། ། དེ་ནི་བདེན་བཞིའི་སྤྱོད་ཡུལ་ཅན།། རྣམ་པ་བཅུ་དྲུག་དྲོ་བ་ལས། ། རྩེ་མོ་དེ་ཡང་དེ་དང་འདྲ།། ¿༡༧¿ གཉིས་ཀ་ཆོས་ཀྱིས་རྣམ་པ་གཏོད། །
གཞན་དག་གིས་ཀྱང་འཕེལ་བར་བྱེད།། དེ་ལས་བཟོད་པ་གཉིས་དེ་བཞིན། ། ཐམས་ཅད་ཆོས་ཀྱིས་འཕེལ་བར་བྱེད།། ¿༡༨¿ ཆེན་པོ་འདོད་གཏོགས་སྡུག་བསྔལ་ཡུལ། ། དེ་ནི་སྐད་ཅིག་གཅིག་དེ་བཞིན།། ཆོས་མཆོག་ཐམས་ཅད་ཕུང་པོ་ལྔ། ། ཐོབ་པ་མ་གཏོགས་དེ་ལྟར་ན།། ¿༡༩¿ ངེས་འབྱེད་ཆ་མཐུན་རྣམ་པ་བཞི།། ཞེས་པ་སྟེ། ཆོས་དྲན་པ་ཉེར་བཞག་གོམས་པ་དེ་ལས་ནི་དྲོ་བར་གྱུར་པ་འབྱུང་ངོ༌། །
 དྲོ་བ་ཞེས་པ་ཅིའི་ཕྱིར་ཞེ་ན། རྣམ་པར་མི་རྟོག་པའི་ཡེ་ཤེས་ཀྱི་མེའི་སྔ་ལྟས་སུ་གྱུར་པའི་ཕྱིར། དྲོ་བར་གྱུར་པ་དེ་ནི་བདེན་པ་བཞིའི་སྤྱོད་ཡུལ་ཅན་དང༌། རྣམ་པ་མི་རྟག་པ་སོགས་བཅུ་དྲུག་ཚང་བར་བསྒོམ་པའོ། ། དེའང་སྐད་ཅིག་ལ་དམིགས་མི་ནུས་ཀྱང་རྒྱུན་ཆགས་པ་ཡིན་པའི་ཕྱིར། དྲོ་བ་ཆུང་འབྲིང་ཆེན་པོ་འཕེལ་བ་ལས་རྩེ་མོ་འབྱུང་སྟེ། སྒྲ་དོན་ནི་དགེ་བའི་རྩ་བ་གཡོ་བའི་རྩེ་མོ་ཡིན་པའི་ཕྱིར། རྩེ་མོ་དེ་ཡང་དམིགས་རྣམ་དྲོ་བ་དེ་དང་འདྲའོ། ། དྲོད་རྩེ་གཉིས་ཀ་དང་པོ་བདེན་པ་ལ་ཆོས་དྲན་པ་ཉེར་བཞག་ཉིད་ཀྱིས་རྣམ་པར་གཏོད་ཅིང་འཇུག་སྟེ། ལུས་སོགས་གཞན་དག་གིས་ཀྱང་འཕེལ་ཞིང་བྱང་བར་བྱེད་དོ། །
རྩེ་མོ་ཆུང་འབྲིང་ཆེན་པོ་འཕེལ་བ་དེ་ལས་བཟོད་པ་ཡང་སྐྱེ་སྟེ། སྒྲ་དོན་བདེན་པ་མཐོང་བ་ལ་ཆེར་བཟོད་པའི་ཕྱིར། ཆུང་འབྲིང་རྣམ་པ་གཉིས་བདེན་པ་ལ་རྣམ་པ་གཏོད་ཚུལ་རྩེ་མོ་དེ་བཞིན་དང༌། བཟོད་པ་ཆུང་འབྲིང་ཆེན་པོ་ནི་ཐམས་ཅད་ཆོས་དྲན་པ་ཉེར་བཞག་ཉིད་ཀྱིས་འཕེལ་བར་བྱེད་དོ། ། བཟོད་འབྲིང་འདིར་རྣམ་པ་རེ་རེ་ནས་འཕྲི་བ་དང༌། དམིགས་ཡུལ་བདེན་རྣམ་མཉམ་དུ་འཕྲི་བའི་འགྲེལ་པའི་དགོངས་པ་ལེན་ཚུལ་གཉིས་ལས། དང་པོ་ནི། བཟོད་པ་ཆུང་ངུའི་རྣམ་པ་སོ་གཉིས་ཚང་བར་སྒོམ་རྗེས་ཁམས་གོང་མའི་གཉེན་པོ་ལམ་བདེན་གྱི་རྣམ་པ་བཞི་ལས་ལམ་རིགས་པ་སྒྲུབ་པ་ངེས་འབྱིན་རྣམས་རེ་རེ་ནས་བོར་ཏེ་ལྷག་མ་སོ་གཅིག་སུམ་ཅུ་སོགས་བསྒོམ་པ་ནས་འདོད་པའི་སྡུག་བདེན་གྱི་རྣམ་པ་གཅིག་ལན་གཉིས་སུ་སྒོམ་པའི་བར་སྐད་ཅིག་མ་བཞི་བརྒྱ་དང་དགུ་བཅུ་རྩ་བདུན་དུ་འདོད། གཉིས་པ་ནི། ཁམས་གོང་མའི་ལམ་བདེན་གྱི་རྣམ་པ་བཞི་བོར་ནས་ལྷག་མ་ཉེར་བརྒྱད་དང༌།
དེ་ནས་འདོད་པའི་ལམ་བདེན་བཞི་བོར་བ་ནས་འདོད་པའི་སྡུག་བདེན་གྱི་རྣམ་པ་གཅིག་ལན་གཉིས་སྒོམ་པའི་བར་སྐད་ཅིག་མ་བརྒྱ་དང་བཅུ་དགུ་ཡིན་ནོ་ཞེས་འདོད། དེ་གཉིས་ཀས་ཀྱང་འདོད་པའི་སྡུག་བདེན་སྐབས། གང་ཟག་དེ་ལྟ་བ་སྤྱད་པ་ཡིན་ན་རྣམ་པ་སྔ་མ་གཉིས་རེ་རེ་ནས་བོར་ཏེ། དེའང་བདག་ཏུ་ལྟ་བ་སྤྱད་པས་སྟོང་པ་སྔོན་དུ་བོར་ནས་བདག་མེད་དེ་ལན་གཉིས་དང༌། བདག་གིར་ལྟ་བ་སྤྱད་པས་བདག་མེད་བོར་ནས་སྟོང་པ་ལན་གཉིས་སུ་སྒོམ། གང་ཟག་དེ་སྲེད་པ་སྤྱད་པ་ཡིན་ན་རྣམ་པ་ཕྱི་མ་གཉིས་སྔོན་དུ་བོར་རིམ་ནས་དེའང་ང་རྒྱལ་ཤས་ཆེ་བས་མི་རྟག་པ་དང༌། ལེ་ལོ་ཤས་ཆེ་བས་སྡུག་བསྔལ་ལན་གཉིས་སུ་སྒོམ་པར་བཤད་དོ། ། བཟོད་པ་ཆེན་པོ་ཡང་བཟོད་འབྲིང་གིས་སྐད་ཅིག་ཐ་མར་དམིགས་པའི་འདོད་པར་གཏོགས་པའི་སྡུག་བསྔལ་གྱི་ཡུལ་ཅན་དང༌། དེ་ནི་སྐད་ཅིག་མ་གཅིག་སྟེ། རྒྱུན་ལྡན་མ་ཡིན་ནོ། །
དེ་བཞིན་དུ་ཆོས་མཆོག་ཀྱང་འདོད་པར་གཏོགས་པ་དང་སྐད་ཅིག་མ་ཡིན་ནོ། ། དེ་ཐམས་ཅད་ཀྱང་དྲན་པ་ཉེར་བཞག་གི་བདག་ཉིད་ཡིན་པས་གཙོ་བོ་ཤེས་རབ་དང་འཁོར་དང་བཅས་ན་ཕུང་པོ་ལྔ་སྟེ། རིག་མིན་གྱི་གཟུགས་ཡོད་པའི་ཕྱིར། འོན་ཀྱང་ཐོབ་པ་ནི་དྲོ་བ་སོགས་སྦྱོར་ལམ་དུ་མ་གཏོགས་ཏེ། ཐོབ་པ་དེ་འཕགས་པ་ལ་ཡོད་པས། དེས་སྦྱོར་ལམ་དྲོད་སོགས་མངོན་དུ་བྱས་པར་འགྱུར་བའི་ཕྱིར། དེ་ལྟར་ན་དྲོད་རྩེ་མོ་བཟོད་པ་ཆོས་མཆོག་སྟེ་ངེས་འབྱེད་ཆ་མཐུན་རྣམ་པ་བཞིའོ།། གཉིས་པ་ཆོས་ཀྱི་ཁྱད་པར་ནི། སྒོམ་བྱུང་མི་ལྕོགས་མེད་པ་དང༌།། ཁྱད་པར་བསམ་གཏན་ས་པའོ། །
གཉིས་ནི་འོག་ནའང་ཡོད་པའམ།། ¿༢༠¿ འདོད་རྟེན་ཆོས་མཆོག་བུད་མེད་ཀྱིས། ། གཉིས་ཀའི་རྟེན་ཅན་ཐོབ་པར་འགྱུར།། འཕགས་པས་དེ་དག་ས་བོར་ནས། ། གཏོང་ངོ་འཕགས་མིན་འཆི་བས་སོ།། ¿༢༡¿ དང་པོ་གཉིས་ཡོངས་ཉམས་པས་ཀྱང༌། ། དངོས་གཞི་དེ་ཉིད་ལ་བདེན་མཐོང༌།། རྣམ་པར་ཉམས་ཚེ་སྔོན་མེད་འཐོབ། ། ཉམས་པ་གཉིས་ནི་མི་ལྡན་པ།། ¿༢༢¿ རྩེ་མོ་ཐོབ་པ་རྩ་མི་འཆད། །
བཟོད་ཐོབ་ངན་སོང་མི་འགྲོའོ།། ཞེས་པ་སྟེ། ངོ་བོ་སྒོམ་བྱུང་དང༌། ས་ནི་ཉེར་བསྡོགས་མི་ལྕོགས་མེད་པ་དང༌། བསམ་གཏན་ཁྱད་པར་ཅན་དང༌། བསམ་གཏན་གྱི་དངོས་གཞི་བཞི་སྟེ་དྲུག་གི་ས་པའོ། ། མཐོང་ལམ་གྱི་རྟེན་ཡིན་པའི་ཕྱིར། དྲོད་རྩེ་གཉིས་ནི་འགོ་འདོད་ཁམས་ནའང་ཡོད་པའམ་ཞེས་དབྱངས་སྒྲོགས་ཀྱི་ལུགས་ཏེ་ས་བདུན་ནོ། ། ལུས་རྟེན་ནི་འདོད་ལྷ་དང་གླིང་གསུམ་གྱི་མིའི་རྟེན་ཅན་ཏེ། དང་པོ་གསུམ་སྔར་མ་བསྐྱེད་པ་མིའི་ནང་དུ་བསྐྱེད་དགོས་པར་བཤད།
ཆོས་མཆོག་བུད་མེད་ཀྱིས་ཐོབ་ན་སྐྱེས་པ་བུད་མེད་གཉིས་ཀའི་རྟེན་ཅན་འཐོབ་པར་འགྱུར་ཏེ། སླར་འདོད་པར་སྐྱེས་ན་སྐྱེས་པར་འགྱུར་བའི་ཕྱིར་སྐྱེས་པས་ནི་སྐྱེས་པའི་རྟེན་ཅན་འཐོབ་སྟེ་བུད་མེད་ཀྱི་རྟེན་ཅན་བརྟགས་མིན་འགོག་ཐོབ་པའི་ཕྱིར། གང་གིས་གཏོང་ན། འཕགས་པས་ནི་ས་གང་ལ་བརྟེན་ནས་སྐྱེས་པའི་སྦྱོར་ལམ་དེ་དག་ས་དེ་བོར་ནས་གཏོང་ངོ༌། ། འཕགས་མིན་སོ་སྐྱེ་རྣམས་འཆི་བས་སོ། ། དང་པོ་དྲོད་རྩེ་གཉིས་མི་མཐུན་ཕྱོགས་ཀྱིས་ཡོངས་སུ་ཉམས་པས་ཀྱང་གཏོང་ངོ༌། ། བསམ་གཏན་གྱི་དངོས་གཞི་ལ་བརྟེན་ནས་ངེས་འབྱེད་ཆ་མཐུན་རྣམས་ཐོབ་པ་ཡིན་ན་ཚེ་དེ་ཉིད་ལ་བདེན་པ་མཐོང་སྟེ། ཡིད་འབྱུང་བ་ཤས་ཆེ་བའི་ཕྱིར། ཉམས་པ་དང་འཆི་བས་གཏོང་བ་མི་ལྕོགས་མེད་དང་ཁྱད་པར་ཅན་ལ་འདོད། གང་དག་རྣམ་པར་ཉམས་པའི་ཚེ།
ཕྱིས་ཐོབ་པ་ན་སྔོན་མེད་པ་ཐོབ་སྟེ། སྔར་གཏོང་བ་ནི་མ་ཡིན་ནོ། ། འཁོར་བར་མ་འདྲིས་པ་དང་འབད་པས་སྒྲུབ་དགོས་པའི་ཕྱིར་རྣམས་ཉམས་དང་ཡོངས་ཉམས་ཀྱི་ཁྱད་པར་ཅི་ཞེ་ན། དང་པོ་ནི། ཡོན་ཏན་གྱིས་བྱས་པ་སོགས་ཉམས་པ་སྤྱི་དང༌། ཕྱི་མ་ནི་མི་མཐུན་ཕྱོགས་ཉེས་པས་གཏོང་བ་སྟེ་བྱེ་བྲག་གོ། ། ཉམས་པ་གཉིས་ཀའི་ངོ་བོ་ནི་ཡོན་ཏན་དང་མི་ལྡན་པ་སྟེ་མ་ཐོབ་པ་སྐྱེའོ། ། སྦྱོར་ལམ་ལ་ཡོན་ཏན་གང་དང་ལྡན་ན། དྲོད་ཐོབ་ནས་ཡོངས་སུ་ཉམས་ཀྱང་མྱ་ངན་ལས་འདའ་བའི་ཆོས་ཅན་དང༌། རྩེ་མོ་ཐོབ་ནས་མཚམས་མེད་བྱེད་པ་དང་ངན་སོང་དུ་སྐྱེ་བ་སྲིད་ཀྱང་དགེ་བའི་རྩ་བ་མི་འཆད་དེ།
མཆོག་གསུམ་གྱི་ཡོན་ཏན་ལ་སྤྱད་པའི་དང་བ་ཐོབ་པའི་ཕྱིར། བཟོད་པ་ཆུང་ངུ་ཐོབ་ནས་ངན་སོང་དུ་མི་འགྲོའོ། ། དེར་སྐྱེ་བའི་ལས་ཉོན་ཐག་བསྲིངས་པའི་ཕྱིར། གསུམ་པ་འཕྲོས་དོན་གཞན་བསྟན་པ་ནི། གཉིས་སློབ་རིགས་ལས་བཟློག་ནས་ནི། ། སངས་རྒྱས་སུ་འགྱུར་གཞན་གསུམ་ཡང༌།། ¿༢༣¿ སྟོན་དང་བསེ་རུ་བྱང་ཆུབ་བར། ། བསམ་གཏན་མཐའ་རྟེན་གཅིག་ལ་ཀུན།། དེ་ཡི་སྔོན་དུ་ཐར་ཆ་མཐུན། ། མྱུར་བ་སྲིད་པ་གསུམ་གྱིས་ཐར།།
¿༢༤¿ ཐོས་བསམ་ལས་བྱུང་ལས་གསུམ་མོ། ། མི་ཡི་ནང་ནས་འཕེན་པར་བྱེད།། ཅེས་པ་སྟེ། དྲོད་རྩེ་གཉིས་སློབ་མ་ཉན་ཐོས་ཀྱི་རིགས་ལས་བཟློག་ནས་ནི་བྱང་ཆུབ་ཏུ་སེམས་བསྐྱེད་ནས་སངས་རྒྱས་སུ་འགྱུར་བ་སྲིད་ཀྱི། བཟོད་པ་ཐོབ་ནས་མ་ཡིན་ཏེ། དེ་ངན་སོང་དུ་མི་སྐྱེ་བ་གང་ཞིག ། བྱང་སེམས་གཞན་དོན་དུ་སྐྱེ་དགོས་པའི་ཕྱིར། ཉན་ཐོས་ཀྱི་རིགས་ཅན་དེ་གཞན་རང་སངས་རྒྱས་སུ་གསུམ་པ་བཟོད་པ་ཐོབ་པ་ཡང་འགྱུར་དུ་རུང་སྟེ། ངན་སོང་དུ་སྐྱེ་མི་དགོས་པའི་ཕྱིར། སྟོན་པ་སངས་རྒྱས་དང་རང་སངས་རྒྱས་བསེ་རུ་ལྟ་བུ་ནི་དྲོད་ལ་གནས་པ་ནས་རིགས་གཞན་དུ་བསྒྱུར་མི་ནུས་ཏེ།
དེས་དྲོད་ནས་བྱང་ཆུབ་ཟད་མི་སྐྱེ་ཤེས་ཀྱི་བར་བསམ་གཏན་བཞི་པའི་རབ་མཐའ་ལ་བརྟེན་ནས་སྟན་ཐོག་གཅིག་ལ་ལམ་ཀུན་བསྐྱེད་པའི་ཕྱིར། དང་པོ་ནས་ངེས་འབྱེད་ཆ་མཐུན་སྐྱེའམ་ལམ་གཞན་ཞིག་འགྲོ་དགོས་ཞེ་ན། ངེས་འབྱེད་ཆ་མཐུན་དེ་ཡི་སྔོན་དུ་ཐར་པ་ཆ་མཐུན་གྱི་དགེ་རྩ་བསྐྱེད་དགོས་སོ།། དེ་ནས་མྱུར་བ་སྲིད་པ་གསུམ་གྱིས་ཐར་པར་འགྱུར་ཏེ། ཚེ་དང་པོ་ལ་ཐར་པ་ཆ་མཐུན། གཉིས་པར་ངེས་འབྱེད་ཆ་མཐུན། གསུམ་པར་འཕགས་ལམ་སྐྱེ་བའི་ཕྱིར། ཐར་པ་ཆ་མཐུན་གྱི་དག་པ་དེ་ཐོས་བསམ་ལས་བྱུང་བ་ཡིན་ཏེ། སྒོམ་བྱུང་མ་ཡིན་  ནོ། ། གཡེང་བའི་ས་པ་ཡིན་པའི་ཕྱིར།
ལས་ནི་ཡིད་གཙོ་བོར་གྱུར་པའི་སྒོ་གསུམ་གྱི་ལས་ཡིན་ཏེ། ཡིད་དེའི་སྨོན་ལམ་གྱིས་བཟུང་བའི་དབང་གིས་སྦྱིན་པ་དང་བསླབ་པ་མནོས་པ་སོགས་ལ་འཇུག་པའི་ཕྱིར། དགེ་རྩ་དེ་གླིང་གསུམ་གྱི་མི་ཡི་ནང་ནས་འཕེན་པར་བྱེད་དོ། ། ཤེས་རབ་དང་སྐྱོ་ཤས་ཆེ་བའི་ཕྱིར། གསུམ་པ་བདེན་པ་མངོན་པར་རྟོགས་པ་ནི། འཇིག་རྟེན་པ་ཡི་ཆོས་མཆོག་ལས། ། ཆོས་ཀྱི་བཟོད་པ་ཟག་པ་མེད།། ¿༢༥¿ འདོད་སྡུག་བསྔལ་ལ་དེ་ནས་ནི། ། དེ་ཉིད་ལ་ཆོས་ཤེས་དེ་བཞིན།། སྡུག་བསྔལ་ལྷག་ལ་རྗེས་བཟོད་ཤེས། །
བདེན་པ་གསུམ་ལའང་དེ་བཞིན་ནོ།། ¿༢༦¿ དེ་ལྟར་བདེན་པ་མངོན་རྟོགས་འདི། ། སེམས་བཅུ་དྲུག་གོ་རྣམ་གསུམ་སྟེ།། མཐོང་དམིགས་བྱ་བ་ཞེས་བྱའོ། ། དེ་ནི་ཆོས་མཆོག་དང་ས་གཅིག། ¿༢༧¿ བཟོད་དང་ཤེས་པ་གོ་རིམ་བཞིན། ། བར་ཆད་མེད་དང་རྣམ་གྲོལ་ལམ།། དེ་ལ་སྐད་ཅིག་བཅོ་ལྔ་ནི། ། མ་མཐོང་མཐོང་ཕྱིར་མཐོང་བའི་ལམ།། ¿༢༨¿ ཞེས་པ་སྟེ།
སྦྱོར་ལམ་ཆོས་མཆོག་ལས་གང་སྐྱེ་ཞེ་ན། འཇིག་རྟེན་པ་ཡི་ཆོས་མཆོག་ལས་ཆོས་ཤེས་ཀྱི་བཟོད་པ་ཟག་པ་མེད་པ་སྐྱེའོ། ། དེས་གང་ལ་དམིགས་ན། འདོད་པའི་སྡུག་བསྔལ་ལ་དམིགས་སོ། ། སྒྲ་དོན་ནི་སྡུག་བསྔལ་གྱི་ཆོས་ཉིད་ཤེས་པ་ལ་མི་སྐྲག་པའི་ཕྱིར། དེ་ནས་ནི་འདོད་པའི་སྡུག་བསྔལ་དེ་ཉིད་ལ་དམིགས་པའི་ཆོས་ཤེས་པ་སྐྱེ་སྟེ། འདི་གཉིས་ལ་སྡུག་བསྔལ་ཆོས་བཟོད་དང་ཆོས་ཤེས་ཞེས་པའི་ཐ་སྙད་བྱའོ། ། འདོད་པའི་སྡུག་བསྔལ་ལ་དམིགས་ནས་ཆོས་བཟོད་དང་ཆོས་ཤེས་སྐྱེ་བ་དེ་བཞིན་དུ་སྡུག་བསྔལ་གྱི་ལྷག་མ་ཁམས་གོང་མ་གཉིས་ཀྱི་སྡུག་བསྔལ་ལ་དམིགས་ཏེ། སྡུག་བསྔལ་རྗེས་བཟོད་དང་རྗེས་ཤེས་སྐྱེ་སྟེ། སྒྲ་དོན་ཆོས་ཤེས་པ་དེའི་རྗེས་སུ་ཆོས་གཞན་ཞིག་ཤེས་པའི་དོན་ནོ། །
བདེན་པ་གཞན་གསུམ་ལའང་བཟོད་ཤེས་བཞི་བཞི་སྐྱེ་བ་སྡུག་བདེན་དེ་བཞིན་ནོ། ། དེ་ལྟར་ན་བདེན་པ་མངོན་པར་རྟོགས་པ་འདི་སེམས་སྐད་ཅིག་མ་བཅུ་དྲུག་གོ། ། དེ་དག་བསྡུ་ན་རྣམ་པ་གསུམ་སྟེ། མཐོང་བ་མངོན་པར་རྟོགས་པ། དམིགས་པ་མངོན་པར་རྟོགས་པ་བྱ་བ་མངོན་པར་རྟོགས་པ་ཞེས་བྱའོ། ། དང་པོ་ནི། ཟག་མེད་ཀྱི་ཤེས་རབ་ཀྱིས་བདེན་བཞིའི་རྣམ་པ་བཅུ་དྲུག་མངོན་སུམ་དུ་མཐོང་བ་དང༌། གཉིས་པ་ནི། ཤེས་རབ་དང་མཚུངས་ལྡན་སེམས་སེམས་བྱུང་དང་བཅས་པ་སྟེ། དེ་ཐམས་ཅད་ཀྱིས་བདེན་པ་ལ་དམིགས་པའི་ཕྱིར།
གསུམ་པ་ནི། ཤེས་རབ་དང་མཚུངས་ལྡན་དང་བཅས་པ་དང་མཚུངས་ལྡན་མ་ཡིན་པ་མཚན་ཉིད་ཐོབ་པ་སྡོམ་པ་རྣམས་ཏེ། དེ་ཐམས་ཅད་ཀྱིས་བདེན་བཞི་ཤེས་སྤང་མངོན་དུ་བྱ་སྒོམ་པའི་བྱ་བ་བྱེད་པའི་ཕྱིར། དེས་ན་ཤེས་རབ་གསུམ་མཚུངས་ལྡན་རྣམ་གཉིས། ལྡན་མིན་རྣམ་པ་གཅིག་གོ། ། ས་གང་ལ་བརྟེན་ན། དེ་ནི་བསམ་གཏན་ས་དྲུག་ལ་བརྟེན་པ་ཡིན་ཏེ། ཆོས་མཆོག་དང་ས་གཅིག་པའི་ཕྱིར། ཤེས་བཟོད་གཉིས་ལས་གཉེན་པོ་གང་གིས་བྱེད་ན། བཟོད་པ་བརྒྱད་དང་ཤེས་པ་བརྒྱད་ནི་གོ་རིམ་བཞིན་དུ་སྤང་བྱ་དངོས་སུ་སྤོང་བའི་བར་ཆད་མེད་ལམ་དང༌།
སྤང་བྱ་ལས་རྒྱལ་བའི་བྲལ་ཐོབ་དང་ལྷན་ཅིག་ཏུ་སྐྱེ་བའི་རྣམ་གྲོལ་ལམ་ཡིན་ཏེ། རྐུན་པོ་འབྱིན་པ་དང་སྒོ་གཅོད་པ་བཞིན་ནོ།། མཐོང་སྒོམ་གྱི་ལམ་གྱི་ཁྱད་པར་ཅི་ཞེ་ན། སེམས་སྐད་ཅིག་བཅུ་དྲུག་པོ་དེ་ལ་སྡུག་བསྔལ་ཆོས་བཟོད་ནས་ལམ་རྗེས་བཟོད་ཀྱི་བར་སྐད་ཅིག་མ་དང་པོ་བཅོ་ལྔ་ནི་བདེན་པ་སྔར་མ་མཐོང་བ་གསར་དུ་མཐོང་བའི་ཕྱིར་མཐོང་བའི་ལམ་ཡིན་ནོ། ། སྐད་ཅིག་བཅུ་དྲུག་པ་ནས་སྒོམ་ལམ་མིན་ཏེ། བདེན་པ་མངོན་སུམ་དུ་མཐོང་ཟིན་པ་དེའི་རྒྱུན་གོམས་པར་བྱེད་པའི་ལམ་ཡིན་པའི་ཕྱིར། གཉིས་པ་གང་ཟག་བཤད་པ་ལ་གཉིས། གང་ཟག་གི་དབྱེ་བ་བསྟན་པ། མཇུག་བསྡུ་བའོ། ། དང་པོ་ལ་གཉིས།
རྒྱུན་ཞུགས་ཞུགས་པ་བཤད་པ། གང་ཟག་ཕྱི་མ་རྣམས་བཤད་པའོ། ། དང་པོ་ནི། དབང་པོ་རྣོ་རྟུལ་དེ་དག་ཏུ། ། དད་དང་ཆོས་ཀྱི་རྗེས་འབྲང་བ།། སྒོམ་པས་སྤང་བྱ་མ་སྤངས་ན། ། འབྲས་བུ་དང་པོ་ལ་བཞུགས་པ།། ¿༢༩¿ རྣམ་ལྔའི་བར་བཅོམ་་་་་་་་་་་་་་༌།། ཅེས་པ་སྟེ། གང་ཟག་དབང་པོ་རྣོན་པོ་དང་བརྟུལ་པོ་གཉིས་མཐོང་ལམ་སྐད་ཅིག་བཅོ་ལྔ་དེ་དག་ཏུ་གནས་པའི་ཚེ་ཕྱི་མ་ལ་དད་པའི་རྗེས་འབྲང་དང༌།
སྔ་མ་ལ་ཆོས་ཀྱི་རྗེས་སུ་འབྲང་བ་ཞེས་བྱ་སྟེ། དད་པས་གཞན་གྱི་ཚིག་ལ་ཡིད་ཆེས་ཏེ་སྔོན་དེའི་ལུང་གི་རྗེས་སུ་འབྲང་ནས་དང༌། སྔོན་གཞན་དྲིང་ལ་མི་ལྟོས་པར་རང་ཉིད་ཀྱིས་གསུང་རབ་ཀྱི་རྗེས་སུ་འབྲངས་ཏེ་བདེན་པ་མངོན་པར་རྟོགས་པའི་ཕྱིར། དེའི་ཚེ་འདོད་པའི་བསྒོམ་པས་སྤང་བྱ་མ་སྤངས་པ་འཆིང་བ་ཀུན་ལྡན་ཞིག་ཡིན་ན་འབྲས་བུ་དང་པོ་རྒྱུན་ཞུགས་ཀྱི་འབྲས་བུ་ལ་ཞུགས་པ་ཞེས་བྱའོ། ། གལ་ཏེ་འཇིག་རྟེན་པའི་ལམ་གྱིས་འདོད་པའི་སྒོམ་སྤང་རྣམ་པ་ལྔའི་བར་དུ་བཅོམ་པའང་འབྲས་བུ་དང་པོ་ལ་ཞུགས་པ་ཡིན་ནོ།། གཉིས་པ་གང་ཟག་ཕྱི་མ་རྣམས་བཤད་པ་ལ་གཉིས། ཆགས་བྲལ་སྔོན་སོང་  དང༌། འབྲས་བུ་མཐར་གྱིས་པའོ། ། དང་པོ་ལ་གཉིས། ཞུགས་པ་ཕྱི་མ་གཉིས་བཤད་པ།
འབྲས་གནས་བསྡོམས་ཏེ་བཤད་པའོ། ། དང་པོ་ནི། ་་་་་་་་་ གཉིས་པ་ལ། ། དགུ་པ་ཚུན་ཆད་ཟད་པ་ཡིན།། འདོད་པའམ་ཡང་ན་གོང་མ་ལས། ། ཆགས་བྲལ་གསུམ་པ་ལ་ཞུགས་པ།། ¿༣༠¿ ཞེས་པ་སྟེ། འབྲས་བུ་གཉིས་པ་ལན་ཅིག་ཕྱིར་འོང་ལ་ཞུགས་པ་ནི་འདོད་ཉོན་དྲུག་པ་ནས་དགུ་པ་ཚུན་ཆད་ཅི་རིགས་པར་ཟད་པ་ཡིན་ནོ། ། འདོད་པ་ལ་འདོད་ཆགས་དང་བྲལ་བའམ། ཡང་ན་གོང་མ་ལས་ཅི་ཡང་མེད་པའི་བར་འདོད་ཆགས་དང་བྲལ་བ་ནི་འབྲས་བུ་གསུམ་པ་ཕྱིར་མི་འོང་ལ་ཞུགས་པ་ཡིན་ནོ།།
གཉིས་པ་འབྲས་གནས་བསྡོམས་ཏེ་བཤད་པ་ལ་གཉིས། འབྲས་གནས་དངོས་བཤད་པ། འབྲས་གནས་དང་པོའི་དོགས་པ་བཅད་པའོ། ། དང་པོ་ནི། གང་ཞིག་གང་ལ་ཞུགས་པ་ནི། ། བཅུ་དྲུག་པ་ལ་དེ་འབྲས་གནས།། དེ་ཚེ་དབང་པོ་རྣོ་རྟུལ་དག ། དད་པས་མོས་དང་མཐོང་བས་ཐོབ།། ¿༣༡¿ ཅེས་པ་སྟེ། དད་པ་དང་ཆོས་ཀྱི་རྗེས་འབྲང་གང་ཞིག །
འབྲས་བུ་གསུམ་པོ་གང་དང་གང་ལ་ཞུགས་པ་ནི་སྐད་ཅིག་བཅུ་དྲུག་པ་ལ་དེ་དང་དེ་ཡི་འབྲས་བུ་ལ་གནས་པ་ཡིན་ཏེ། བཅུ་དྲུག་པ་དེའི་ཚེ་དབང་པོ་རྣོ་བརྟུལ་དག་ཕྱི་མ་ལ་དད་པས་མོས་པ་དང༌། སྔ་མ་ལ་མཐོང་བས་ཐོབ་པ་ཞེས་བྱའོ། ། དད་པ་དང་ཤེས་རབ་ལྷག་པར་ཆེ་བས་མོས་པ་དང་ལྟ་བས་ཕྱེ་བའི་ཕྱིར། གཉིས་པ་འབྲས་གནས་དང་པོའི་དོགས་པ་བཅད་པ་ནི། འབྲས་ཐོབ་འབྲས་བུ་ཁྱད་པར་གྱི། ། ལམ་ཐོབ་མེད་པས་དེ་ཡི་ཕྱིར།། འབྲས་གནས་ཁྱད་པར་བྱ་བའི་ཕྱིར། ། མི་བརྩོན་པ་ནི་ཞུགས་མ་ཡིན།། ¿༣༢¿ ཅེས་པ་སྟེ།
འདོད་ཉོན་ལྔ་པ་སྤངས་པ་སྐད་ཅིག་བཅུ་དྲུག་ལ་གནས་པ་དེ་ཕྱིར་འོང་ཞུགས་པ་མ་ཡིན་པ་ཅི་ཞེ་ན། དེ་ནི་རྒྱུན་ཞུགས་ཀྱི་འབྲས་བུ་ཙམ་པོ་པ་ཐོབ་ཀྱང་འབྲས་བུ་ཁྱད་པར་ཅན་གྱི་ལམ་ཐོབ་པ་མེད་པ་དེའི་ཕྱིར་དེས་འབྲས་གནས་ཁྱད་པར་ཅན་ཐོབ་པར་བྱ་བའི་ཕྱིར་ལམ་ལ་མི་བརྩོན་པ་དེ་ནི་ཕྱིར་འོང་ལ་ཞུགས་པ་མ་ཡིན་ནོ།།  དེ་བཞིན་དུ་འབྲས་བུ་གཞན་ཐོབ་པའི་ཆེད་དུ་སྦྱོར་བ་མི་བརྩོན་པ་དེ་སྲིད་དུ་ཞུགས་པ་ཞེས་མི་བྱའོ་ཞེས་པ་འདི་འབྲས་བུ་ཕྱི་མ་གཉིས་ལའང་སྦྱར་བར་བྱའོ།། གཉིས་པ་འབྲས་བུ་མཐར་གྱིས་པ་ལ་གཉིས། རྒྱུ་མཚན་དང༌། རྒྱུ་མཚན་ཅན་གྱི་གང་ཟག་བཤད་པའོ། ། དང་པོ་ནི། ས་དང་ས་ན་ཉེས་རྣམ་དགུ། ། དེ་བཞིན་དུ་ནི་ཡོན་ཏན་རྣམས།། ཆུང་དང་འབྲིང་དང་ཆེ་རྣམས་ཀྱི། །
ཆུང་ངུ་ལ་སོགས་ཐ་དད་ཕྱིར།། ¿༣༣¿ ཅེས་པ་སྟེ། འདོད་པ་ནས་སྲིད་རྩེའི་བར་དུུ་ས་དང་ས་ན་སྒོམ་པས་སྤང་བྱ་ཉེས་པ་རྣམ་པ་དགུ་དགུ་ཡོད་ལ། དེ་བཞིན་དུ་ཡོན་ཏན་བར་ཆད་མེད་ལམ་དང་རྣམ་གྲོལ་ལམ་རྣམས་ཀྱང་དགུ་དགུ་ཡོད་དེ། རྩ་བའི་དབྱེ་བ་ཆུང་ངུ་དང་འབྲིང་དང་ཆེན་པོ་རྣམས་ཀྱི་རེ་རེ་ཞིང་ཆུང་ངུ་དང་ལ་སོགས་པས་འབྲིང་དང་ཆེན་པོའི་དབྱེ་བས་ཐ་དད་པའི་ཕྱིར། གཉིས་པ་རྒྱུ་མཚན་ཅན་གྱི་གང་ཟག་བཤད་པ་ལ་བཞི། རྒྱུན་ཞུགས། ཕྱིར་འོང༌། ཕྱིར་མི་འོང༌། དགྲ་བཅོམ་པའོ། །
དང་པོ་ནི། འབྲས་གནས་སྒོམ་སྤང་བྱ་མ་ཟད། ། རེ་ལྟར་ཐོགས་ན་ལན་བདུན་པ།། རྣམ་གསུམ་རྣམ་བཞི་ལས་གྲོལ་བ། ། ཚེ་གཉིས་གསུམ་དུ་རིགས་ནས་རིགས།། ¿༣༤¿ ཞེས་པ་སྟེ། རྒྱུན་ཞུགས་སྲིད་པ་ལན་བདུན་པ་དེ་གང་ན། རྒྱུན་ཞུགས་ཀྱི་འབྲས་བུ་ལ་གནས་པ་འདོད་པའི་སྒོམ་པས་སྤང་བྱ་གཅིག་ཀྱང་མ་ཟད་པ་དེ་ནི་དེ་ལྟར་ཏེ་མཆོག་ཏུ་ཐོགས་ན་ཚེ་བདུན་གྱི་བར་དུ་སྐྱེ་བས་སྲིད་པ་ལན་བདུན་པ་ཞེས་བྱའོ། ། ལན་བདུན་གྱི་དོན་ལྷ་མི་གཉིས་ཀྱི་སྔོན་དུས་ཀྱི་སྲིད་པ་བདུན་བདུན་དང༌། བར་སྲིད་བདུན་བདུན་བཅས་ཉེར་བརྒྱད་ཡིན་མོད་བདུན་ཚན་འདྲ་བས་བདུན་པ་ཞེས་བརྗོད་ཀྱི།
ཤིང་འདབ་མ་བདུན་པ་བཞིན་ནོ། ། དེའང་མིའི་རྟེན་ལ་ཐོབ་ན་མིར་ལན་དྲུག་དང་ལྷར་བདུན་བླངས་ནས་མཐར་མིའི་རྟེན་ལ་མྱ་ངན་ལས་འདའོ། ། ལྷའི་རྟེན་ལའང་དེ་བཞིན་ནོ།། ཡང༌། རིགས་ནས་རིགས་སྐྱེ་ནི། སྤངས་པའི་ཁྱད་པར་འདོད་ཉོན་རྣམ་པ་གསུམ་མམ་རྣམ་པ་བཞི་ལས་གྲོལ་བ་དང༌། དབང་པོའི་ཁྱད་པར་དེ་ཡི་གཉེན་པོ་ཟག་མེད་ཀྱི་ལམ་ཐོབ་པ་དང༌། སྐྱེ་བའི་ཁྱད་པར་ཚེ་གཉིས་སམ་གསུམ་དུ་རིགས་ནས་རིགས་སུ་སྐྱེ་སྟེ། དབྱེ་ན་ལྷ་དང་མི་གཉིས་སོ།། གཉིས་པ་ཕྱིར་འོང་ལ་གཉིས།
ཞུགས་པ་དང༌། གནས་པའོ། ། དང་པོ་ནི། རྣམ་པ་ལྔ་ཡི་བར་བཅོམ་པ། ། གཉིས་པ་ལ་ནི་ཞུགས་པའང་ཡིན།། ཅེས་པ་སྟེ། རྒྱུན་ཞུགས་འབྲས་གནས་ཁྱད་པར་ཅན་འདོད་ཉོན་རྣམ་པ་ལྔ་ཡི་བར་དུ་བཅོམ་པ་ནི་འབྲས་བུ་གཉིས་པ་ལ་ནི་ཞུགས་པའང་ཡིན་ནོ། ། འང་སྒྲས་དང་པོའི་འབྲས་གནས་ཁྱད་པར་ཅན་སྡུད་དོ།། གཉིས་པ་གནས་པ་ནི། རྣམ་པ་དྲུག་པ་ཟད་གྱུར་པ། །
དེ་ནི་ལན་ཅིག་ཕྱིར་འོང་བ།། ¿༣༥¿ ཉེས་ཆ་བདུན་དང་བརྒྱད་ཟད་པ། ། ཚེ་གཅིག་བར་ཆད་གཅིག་པ་དང༌།། ཞེས་པ་སྟེ། འདོད་ཉོན་རྣམ་པ་དྲུག་པ་ཟད་པར་གྱུར་པ་དེ་ནི་ལན་ཅིག་ཕྱིར་འོང་བའི་འབྲས་བུ་ལ་གནས་པ་ཡིན་ཏེ། འདོད་པར་ལན་གཅིག་སྐྱེ་སྲིད་པའི་ཕྱིར། ཡང༌། འབྲས་གནས་དེས་སྤངས་པའི་ཁྱད་པར་ཉེས་པའི་ཆ་བདུན་དང་བརྒྱད་གང་རུང་ཟད་པ་དང༌། དབང་པོའི་ཁྱད་པར་དེའི་གཉེན་པོ་ཟག་མེད་ཀྱི་ལམ་ཐོབ་པ་དང༌། སྐྱེ་བའི་ཁྱད་པར་དགྲ་བཅོམ་ཐོབ་པ་ལ་ཚེ་གཅིག་གིས་བར་དུ་ཆོད་པ་དང༌།
ཕྱིར་མི་འོང་གི་འབྲས་བུ་ཐོབ་པ་ལ་ཉོན་མོངས་པའི་རྣམ་པ་གཅིག་གིས་བར་དུ་ཆོད་པས་ན་དེ་ནི་ཕྱིར་འོང་ཚེ་གཅིག་བར་ཆད་གཅིག་པ་ཅན་ཞེས་བྱ་བ་དང་གནས་པ་ཁྱད་པར་ཅན་ཡིན་ནོ།།  ཉོན་མོངས་གཅིག་གིས་ཕྱིར་མི་འོང་ཐོབ་པ་ལ་གེགས་བྱེད་པ་ཅི་ཞེ་ན། ཁམས་ལས་འདའ་དགོས་པའི་ཕྱིར། བཟོད་དང་ཕྱིར་མི་འོང་དགྲ་བཅོམ། ། ཐོབ་ལ་ལས་གེགས་ཤིན་ཏུ་བྱེད། ། ཅེས་འབྱུང་སྟེ། ཉོན་མོངས་པའང་ལས་དང་འདྲ་བའི་ཕྱིར། གསུམ་པ་ཕྱིར་མི་འོང་ལ་གཉིས། ཞུགས་པ་དང༌། གནས་པའོ། །
དང་པོ་ནི། གསུམ་པ་ལ་ནི་ཞུགས་པའང་ཡིན།། ཅེས་པ་སྟེ། ཕྱིར་འོང་འབྲས་གནས་ཁྱད་པར་ཅན་དེ་འབྲས་བུ་གསུམ་པ་ཕྱིར་མི་འོང་ལ་ནི་ཞུགས་པའང་ཡིན་ནོ།། གཉིས་པ་གནས་པ་ལ་གཉིས། སྤྱིར་བསྟན་པ། བྱེ་བྲག་ཏུ་བཤད་པའོ། །  དང་པོ་ནི། དེ་དགུ་ཟད་པས་ཕྱིར་མི་འོང༌།། ¿༣༦¿ ཞེས་པ་སྟེ།
ཕྱིར་མི་འོང་ཞུགས་པ་དེ་ཉིད་འདོད་ཉོན་དགུ་པ་ཟད་པས་ན་ཕྱིར་མི་འོང་གི་འབྲས་གནས་ཡིན་ཏེ། འདོད་ཁམས་སུ་ཕྱིར་མི་སྐྱེ་བའི་ཕྱིར། གཉིས་པ་བྱེ་བྲག་ཏུ་བཤད་པ་ལ་གསུམ། དབྱེ་བ། སྤེལ་སྒོམ། ལུས་མངོན་བྱེད་བཤད་པའོ། ། དང་པོ་ལ་གཉིས། དངོས་དང༌། དོན་གྱི་ཁྱད་པར་རོ། ། དང་པོ་ལ་གཉིས།
གཟུགས་སུ་ཉེར་འགྲོ། གཟུགས་མེད་ཉེར་འགྲོའོ། ། དང་པོ་ནི། དེ་ནི་བར་སྐྱེས་འདུ་བྱེད་དང༌། ། འདུ་བྱེད་མེད་ཡོངས་མྱ་ངན་འདའ།། གོང་དུ་འཕོ་བ་རྣམས་དེ་ནི། ། བསམ་གཏན་སྤེལ་ན་འོག་མིན་འགྲོ།། ¿༣༧¿ དེ་འཕར་ཕྱེད་འཕར་ཐམས་ཅད་དུ། ། འཆི་འཕོ་གཞན་སྲིད་རྩེ་མོར་འགྲོ།། ཞེས་པ་སྟེ།
གཟུགས་སུ་ཉེར་འགྲོའི་ཕྱིར་མི་འོང་དེ་ནི་རྣམ་པ་ལྔ་སྟེ། བར་དོར་མྱ་ངན་ལས་འདའ་བ་དང༌། སྐྱེས་ནས་དང༌། མངོན་པར་འདུ་བྱེད་པ་དང་བཅས་ཏེ་དང༌། མངོན་པར་འདུ་བྱེད་པ་མེད་པར་ཡོངས་སུ་མྱ་ངན་ལས་འདའ་བ་དང༌། གོང་དུ་འཕོ་བ་རྣམས་སོ། ། དང་པོ་ནི། ཚངས་ཆེན་བོར་བའི་གནས་གཞན་བཅུ་དྲུག་གང་རུང་གི་བར་སྲིད་ལ་ལམ་མངོན་དུ་བྱས་པས་དགྲ་བཅོམ་ཐོབ་སྟེ་དེ་མ་ཐག་ལྷག་མེད་དུ་མྱ་ངན་ལས་འདའ་བ་དང༌། གཉིས་པ་ནི། སྐྱེས་མ་ཐག་ཏུ་ལྷག་བཅས་ཀྱི་མྱང་འདས་ཐོབ་སྟེ།
མངོན་པར་བརྩོན་པ་དང་ལམ་ངང་གིས་འབྱུང་བའི་ཕྱིར། གསུམ་པ་ནི། སྐྱེས་མ་ཐག་མ་ཡིན་པར་འབད་པ་དང་བཅས་པས་མྱང་འདས་ཐོབ་སྟེ། བརྩོན་ཡང་ངང་གིས་མི་འབྱུང་བ་དང༌། བཞི་པ་ནི། སྐྱེས་མ་ཐག་མ་ཡིན་པར་འབད་པ་མེད་པར་མྱང་འདས་ཐོབ་སྟེ། མི་བརྩོན་ཡང་རང་གིས་འབྱུང་བས་འདུ་བྱེད་ཆེན་་པོ་མི་དགོས་པའི་ཕྱིར། ལྔ་པ་ནི། གང་དུ་སྐྱེས་པའི་རྟེན་དེ་ལ་མྱ་ངན་ལས་མི་འདའ་བར་ཁམས་གོང་དུ་འགྲོ་བའོ། ། གོང་དུ་འཕོ་བ་དེ་ནི་གཉིས་ཏེ།
ལྷག་མཐོང་སྤྱད་པའི་རིགས་ཅན་དང༌། ། ཞི་གནས་སྤྱད་པའི་རིགས་ཅན་ནོ། ། དང་པོ་ལྷག་མཐོང་སྤྱད་པའི་རིགས་ཅན་ཞིག་རྒྱུའི་སྒོ་ནས་བསམ་གཏན་སྤེལ་མར་བསྒོམས་ན་འབྲས་བུ་འོག་མིན་དུ་འགྲོ་བ་དང༌། གཞན་སྲིད་རྩེར་  འགྲོ་བའོ།། འོག་མིན་འགྲོ་བ་དེ་ལའང་གསུམ་སྟེ། འཕར་བ་དང༌། ཕྱེད་འཕར་བ་དང༌། གནས་ཐམས་ཅད་དུ་འཆི་འཕོ་བའོ། ། དང་པོ་ནི། མིར་བསམ་གཏན་སྤེལ་བ་ཞིག་དང་པོའི་ཉོན་མོངས་ཀྱིས་ཉམས་ནས་ཚངས་རིས་སོགས་སུ་སྐྱེས་ནས་དེར་སྤེལ་མ་ཆེན་པོ་བསྒོམས་པས་འོག་མིན་དུ་སྐྱེ་སྟེ་མྱ་ངན་ལས་འདའ་བ་དང༌།
གཉིས་པ་ནི། དེར་ཡང་སྤེལ་མ་ཆེན་པོར་བསྐྱེད་མ་ནུས་པར་ཆུང་ངུ་སོགས་བསྐྱེད་པས་གནས་གཙང་འོག་མ་རྣམས་གང་རུང་དུ་སྐྱེས་ཏེ། དེར་ཆེན་པོ་སྤེལ་བས་འོག་མིན་དུ་སྐྱེས་ཏེ་མྱ་ངན་ལས་འདའ་བ་དང༌། གསུམ་པ་ནི། ཚངས་ཆེན་མ་གཏོགས་པའི་གནས་བཅུ་དྲུག་ཏུ་རིམ་གྱིས་སྐྱེས་ཏེ་མཐར་འོག་མིན་དུ་མྱ་ངན་ལས་འདའ་བའོ། ། ཕྱི་མ་ནི་འོག་མིན་འགྲོ་དེ་ལས་གཞན་ཞི་གནས་ལ་དགའ་བའི་རིགས་ཅན་སྤེལ་མ་སྒོམ་པ་ནི་བསམ་གཏན་དང་པོ་ནས་གནས་གཙང་ལྔ་མ་གཏོགས་པ་སྲིད་པའི་རྩེ་མོར་ཐུག་གི་བར་འགྲོ་སྟེ་དེར་མྱ་ངན་ལས་འདའ་བའོ། ། བར་སྐབས་སུ་མི་འདའ་བའང་མིན་ཏེ། འོག་མིན་དང་སྲིད་རྩེ་ནི་རིང་མཐར་བཟུང་བའོ།། གཉིས་པ་གཟུགས་མེད་ཉེར་འགྲོ་ནི། གཞན་ནི་གཟུགས་མེད་འགྲོ་རྣམ་བཞི། །
གཞན་ནི་འདི་ལ་མྱ་ངན་འདའ།། ¿༣༨¿ ཞེས་པ་སྟེ། གཟུགས་སུ་ཉེར་འགྲོ་ལས་གཞན་འདོད་པར་གཟུགས་མེད་ཀྱི་སེམས་ཐོབ་པ་མ་ཉམས་པ་ནི་གཟུགས་མེད་དུ་ཉེ་བར་འགྲོ་བ་སྟེ། དབྱེ་ན་བར་སྲིད་མེད་པས་སྐྱེས་འདའ་བ་སོགས་རྣམ་པ་བཞིའོ། ། འཕར་བ་སོགས་ཐ་སྙད་རུང་ངོ༌། ། དེ་གཉིས་ལས་གཞན་མཐོང་ཆོས་བཞི་ནི་མཐོང་ལམ་ཐོབ་པའི་ཚེ་འདི་ཉིད་ལ་འདོད་ཁམས་སུ་མྱ་ངན་ལས་འདའ་བའོ། ། དེ་ལྟར་ན་ཕྱིར་མི་འོང་བདུན་ནོ།། གཉིས་པ་དོན་གྱི་ཁྱད་པར་ནི། གསུམ་ལ་ཡང་རྣམ་གསུམ་ཕྱེ་ནས། ། གཟུགས་སུ་ཉེར་འགྲོ་དགུར་བཤད་དོ།།
དེ་དག་གི་ནི་ཁྱད་པར་རྣམས། ། ལས་དབང་ཉོན་མོངས་བྱེ་བྲག་ལས།། ¿༣༩¿ གོང་དུ་འཕོ་བ་མ་ཕྱེ་བར། ། དམ་པའི་འགྲོ་བ་བདུན་དུ་འདོད།། དམ་པ་དམ་མིན་འཇུག་མི་འཇུག ། སོན་པ་ཕྱིར་མི་འོང་ཕྱིར་དེ།། ¿༤༠¿ འདོད་པར་ཚེ་ཡོངས་གྱུར་པའི་འཕགས། ། ཁམས་གཞན་དུ་ནི་འགྲོ་བ་མེད།། དེ་དང་གོང་མར་སྐྱེས་པ་ནི། ། ཡོངས་ཉམས་དབང་པོ་འཕོ་མི་བསྟེན།།
¿༤༡¿ ཅེས་པ་སྟེ། བར་སྐྱེས་གོང་འཕོ་གསུམ་ལ་ཡང་རྣམ་པ་གསུམ་གསུམ་དུ་ཕྱེ་ནས་གཟུགས་སུ་ཉེར་འགྲོ་དགུར་བཤད་དེ། དང་པོ་ལ་མྱུར་བ་དང་མྱུར་བ་མ་ཡིན་པ་དང་ཡུན་རིང་མོ་ཞིག་ནས་འདའ་བ་དང༌། གཉིས་པ་ལ་སྐྱེས་ནས་དང་བྱེད་བཅས་བྱེད་མེད་དང༌། གསུམ་པ་ལ་འཕར་བ་ཕྱེད་འཕར་བ་གནས་ཐམས་ཅད་དུ་འཆི་འཕོ་བ་དང་གསུམ་གསུམ་དུ་ཕྱེ་བས་སོ། ། རྒྱུ་མཚན་ཅི་ཞེ་ན། དགུ་པོ་དེ་དག་གི་ནི་ཁྱད་པར་རྣམས་ལས་དང་དབང་པོ་དང་ཉོན་མོངས་པའི་བྱེ་བྲག་ལས་སོ་སོར་དབྱེ་སྟེ། མངོན་པར་འགྲུབ་པ་དང༌། སྐྱེས་ནས་མྱོང་འགྱུར་དང༌། ལན་གྲངས་གཞན་ལ་མྱོང་འགྱུར་གྱི་ལས་གསུམ་དང༌།
དབང་པོ་རྣོ་འབྲིང་བརྟུལ་གསུམ་དང༌། ཉོན་མོངས་པ་ཆུང་འབྲིང་ཆེན་པོ་སྤང་དཀའ་སླའི་ཁྱད་པར་གསུམ་མོ། ། དབང་པོ་ལ་རྣོན་པོའི་རྣོན་པོ་སོགས་དགུ་དང༌། ཉོན་མོངས་ཆུང་ངུའི་ཆུང་ངུ་སོགས་དགུའོ། ། ཕྱི་མ་ལ་ནི་ལས་ལའང་དབྱེ་བ་ཡོད་དོ།། ཡང༌། ལུང་བར་མ་ལས་སྐྱེས་བུ་དམ་པའི་འགྲོ་བ་བདུན་བཤད་པ་ནི། བར་འདའ་གསུམ་སྐྱེས་འདའ་གསུམ་སྟེ་དྲུག་དང་གོང་དུ་འཕོ་བ་མ་ཕྱེ་བར་གཅིག་ཏུ་བཞག་པས་དམ་པའི་འགྲོ་བ་བདུན་དུ་འདོད་དོ། ། སློབ་པ་ཆགས་བཅས་དམ་པའི་འགྲོ་བ་མིན་པ་ཅི་ཞེ་ན། དམ་པ་སྟེ་དགེ་བ་དང་དམ་མིན་ཏེ་མི་དགེ་བ་གཉིས་ལས།
སྔ་མ་ལ་འཇུག་ཅིང་ཕྱི་མ་ལ་མི་འཇུག་པ་དང༌། ཁམས་གོང་མར་སོན་པ་དེར་ཕྱིར་མི་འོང་བ་དེའི་ཕྱིར་ན་རྒྱུ་མཚན་གསུམ་གྱི་སྒོ་ནས་དེ་དག་ལ་དམ་པའི་འགྲོ་བར་བཤད་ཀྱི། སློབ་པ་ཆགས་བཅས་ལ་དེ་དག་མ་ཚང་བའི་ཕྱིར། འོ་ན་མདོ་ལས། ¿སྐྱེས་བུ་དམ་པ་གང་ཞེ་ན། སློབ་པ་ཡང་དག་པའི་ལྟ་བ་དང་ལྡན་པའོ།། ¿ཞེས་གསུངས་སོ་ཞེ་ན། སློབ་པ་ཆགས་བཅས་དེ་དག་གིས་སྡིག་པ་ལྔ་གཏན་ནས་མི་བྱེད་པའི་སྡོམ་པ་ཐོབ་པ་དང༌། འདོད་པའི་སྒོམ་སྤང་ཕལ་ཆེར་སྤངས་པའི་ཕྱིར་རྣམ་གྲངས་པའི་དམ་པ་ལ་དགོངས་ཏེ། འདིར་ནི་རྣམ་གྲངས་བ་མ་ཡིན་པའི་དམ་པ་ལ་བཤད་པས་འགལ་བ་མེད་དོ།།
ཡང༌། བར་འདའ་སོགས་ཀྱི་དབྱེ་བ་འདི་འདོད་པར་ཚེ་ཡོངས་སུ་གྱུར་པའི་འཕགས་པ་ཕྱིར་མི་འོང་ལའང་ཡོད་དམ་ཞེ་ན་མེད་དེ། དེ་ཁམས་གཞན་དུ་འགྲོ་བ་མེད་པའི་ཕྱིར། ཁྱབ་སྟེ། འདོད་པར་སྡུག་བསྔལ་མང་བས་སྐྱོ་སྟེ་ཚེ་དེར་མྱ་ངན་ལས་འདའ་བའི་ཕྱིར་རོ། ། འདི་ནི་འབྲས་བུ་དང་པོ་གཉིས་ཀྱིས་ཚེ་རྗེས་མ་ཞིག་ལ་འདོད་པར་ཕྱིར་མི་འོང་བ་ཐོབ་པའོ།། འོ་ན་བརྒྱ་བྱིན་གྱིས་རྒྱུན་ཞུགས་ཐོབ་ནས་བདག་འདི་ནས་ཤི་འཕོས་ཏེ་མིར་སྐྱེས་ནས་དགྲ་བཅོམ་པ་ཐོབ་པར་གྱུར་ཅིག ། དེར་མ་ཐོབ་ན། བདག་ནི་ཐ་མར་ཉམས་ན་ལྷ་གོང་འོག་མིན་ཞེས། རྣམ་པར་གྲགས་པ་དེར་ནི་སྐྱེ་བར་འགྱུར་བར་ཤོག །
ཅེས་སྨྲས་པ་ཇི་ལྟ་བུ་ཞེ་ན། བྱེ་སྨྲས་བརྒྱ་བྱིན་གྱིས་མངོན་པ་མི་ཤེས་པའི་ཕྱིར་དང༌། སྟོན་པས་ཀྱང་དེ་དགའ་བའི་ཕྱིར་མ་བཀག་གོ་ཞེས་ཟེར། ཡོན་ཏན་གྱི་ཁྱད་པར། འདོད་པར་ཚེ་ཡོངས་གྱུར་གྱི་ཕྱིར་མི་འོང་དེ་དང་ཁམས་གོང་མར་སྐྱེས་པའི་འཕགས་པ་ནི་ཡོངས་སུ་ཉམས་པ་དང་དབང་པོ་འཕོ་བ་མི་བསྟན་ཏེ། མི་ཉམས་པའི་རྟེན་ཁྱད་པར་ཅན་ཐོབ་པ་དང༌། ཚེ་རབས་གཞན་དུ་འཕགས་པའི་ལམ་ལ་འདྲིས་པས་དབང་པོ་རྣམས་ཡོངས་སུ་སྨིན་པའི་ཕྱིར་རོ།། གཉིས་པ་སྤེལ་སྒོམ་ནི། དང་པོ་བཞི་པ་སྤེལ་བར་བྱེད། ། སྐད་ཅིག་མ་ནི་བསྲེས་པས་གྲུབ།།
སྐྱེ་དང་གནས་པར་བྱ་ཕྱིར་དང༌། ། ཉོན་མོངས་པས་ནི་འཇིགས་ཕྱིར་ཡང༌།། ¿༤༢¿ དེ་ནི་རྣམ་པ་ལྔ་ཡི་ཕྱིར། ། གནས་གཙང་སྐྱེ་བ་ལྔ་ཁོ་ན།། ཞེས་པ་སྟེ། བསམ་གཏན་སྤེལ་ན་འོག་མིན་འགྲོ། ། ཞེས་བཤད་ན། དང་པོ་བསམ་གཏན་གང་དང་སྤེལ་ཞེ་ན། དང་པོ་བསམ་གཏན་བཞི་པ་སྤེལ་བར་བྱེད་དེ། ཐམས་ཅད་པས་ལས་སུ་རུང་བ་དང༌།
ལམ་སླ་བ་རྣམས་ཀྱི་མཆོག་ཡིན་པའི་ཕྱིར། ཕྱིས་སྒོམ་པ་ན་བསམ་གཏན་འོག་མ་རྣམས་ཀྱང་སྤེལ་ལོ། ། ཇི་ལྟར་སྤེལ་ན། དང་པོར་རྒྱུན་ལྡན་གྱི་བསམ་གཏན་བཞི་པ་ཟག་མེད་དང་ཟག་བཅས་དང་ཟག་མེད་གསུམ་སྤེལ་ནས་སྙོམས་པར་འཇུག་ཅིང་རིམ་གྱིས་སྐད་ཅིག་མ་གཉིས་གཉིས་སུ་སྤེལ་བའི་བར་སྦྱོར་བ་དང༌། དེ་ནས་ཟག་བཅས་ཟག་མེད་སྐད་ཅིག་མ་ནི་རེ་རེ་བསྲེས་པས་སྤེལ་ནུས་ན་སྤེལ་སྒོམ་གྲུབ་པའི་ཚད་ཡིན་ཏེ། དང་པོ་གཉིས་བར་ཆད་མེད་ལམ་དང་གསུམ་པ་རྣམ་གྲོལ་ལམ་ལྟ་བུའོ་ཞེས་ཟེར། སློབ་དཔོན་ནི། སྐད་ཅིག་རེ་རེ་སྤེལ་ནུས་པ་སྟོན་པ་ལས་གཞན་མེད་པས་རྒྱུན་ཆགས་གསུམ་ལ་ཇི་ལྟར་འདོད་འདོད་དུ་སྙོམས་པར་འཇུག་ནུས་པའོ། ། ཞེས་གསུངས། རྟེན་ནི་དང་པོར་གླིང་གསུམ་གྱི་མི་དང་ཕྱིས་གཟུགས་སུའང་སྤེལ།
དགོས་པ་ནི། ཚེ་དེ་ལ་མྱ་ངན་ལས་མི་འདའ་བར་གནས་གཙང་མར་སྐྱེ་བ་དང༌། མཐོང་བའི་ཆོས་ལ་བདེ་བར་གནས་པར་བྱ་བའི་ཕྱིར་དང༌། ཉོན་མོངས་པས་ནི་འཇིགས་པའི་ཕྱིར་ཡང་སྒོམ་སྟེ། རོ་མྱང་དང་མཚུངས་ལྡན་གྱི་ཏིང་ངེ་འཛིན་ཐག་བསྲིངས་ནས་མི་ཉམས་པར་བྱ་བའི་ཕྱིར་རོ། ། ཕྱིར་མི་འོང་དབང་རྣོན་སྔ་མ་གཉིས་དང་བརྟུལ་པོ་གསུམ་ཅར་དང༌། དགྲ་བཅོམ་དབང་རྣོན་བར་པ་དང་བརྟུལ་པོ་ཕྱི་མ་གཉིས་སོ།། གནས་གཙང་ལྔར་ངེས་པ་ཅི་ཞེ་ན། དེ་ནི་རྒྱུན་གཅིག་ལ་ཆུང་ངུ་སུམ་སྤེལ་དང་འབྲིང་དྲུག་དང་ཆེན་པོ་དགུ་དང་ཤིན་ཏུ་ཆེ་བ་བཅུ་གཉིས་དང་ཆེས་ཤིན་ཏུ་ཆེ་བ་བཅོ་ལྔ་སྤེལ་བ་སྟེ་རྣམ་པ་ལྔ་ཡི་ཕྱིར། དེ་དག་གི་འབྲས་བུ་རིམ་པ་ལྟར་མི་ཆེ་བ་ནས་འོག་མིན་གྱི་བར་གནས་གཙང་དུ་སྐྱེ་བ་ལྔ་ཁོ་ན་ཡིན་ནོ།།

གསུམ་པ་ལུས་མངོན་བྱེད་བཤད་པ་ནི། འགོག་པ་ཐོབ་པའི་ཕྱིར་མི་འོང༌། ། ལུས་ཀྱིས་མངོན་སུམ་བྱེད་པར་འདོད།། ¿༤༣¿ ཅེས་པ་སྟེ། ཕྱིར་མི་འོང་ལུས་མངོན་བྱེད་གང་ཞེ་ན། འགོག་པའི་སྙོམས་འཇུག་ཐོབ་པའི་ཕྱིར་མི་འོང་ཡིན་ཏེ། མྱང་འདས་དང་འདྲ་བའི་འགོག་པ་ལུས་ཀྱི་མངོན་སུམ་དུ་བྱེད་པས་ན་དེར་འདོད་དོ། ། རྒྱུ་མཚན་ནི། སེམས་མེད་པའི་ལུས་ལ་བརྟེན་ནས་འགོག་སྙོམས་སྐྱེ་བའི་ཕྱིར། བཞི་པ་དགྲ་བཅོམ་པ་ལ་གསུམ། ཞུགས་པ།
གནས་པ། དགྲ་བཅོམ་གྱི་དབྱེ་བའོ། ། དང་པོ་ནི། སྲིད་རྩེའི་བར་ཆ་བརྒྱད་ཟད་པ། ། དགྲ་བཅོམ་ཉིད་ལ་ཞུགས་པ་ཡིན།། དགུ་པའི་བར་ཆད་མེད་ལམ་ཡང༌། ། དེ་ནི་རྡོ་རྗེ་ལྟ་བུ་ཡིན།། ¿༤༤¿ ཅེས་པ་སྟེ། ཕྱིར་མི་འོང་དེ་བསམ་གཏན་དང་པོའི་སྒོམ་སྤང་ཆེན་པོ་ནས་སྲིད་རྩེའི་བར་དུ་སྤངས་ཟིན་པ་ལ་དེ་ཉིད་ཀྱི་ཉེས་པའང་ཆ་བརྒྱད་ཀྱི་བར་དུ་ཟད་པ་ནི་དགྲ་བཅོམ་པ་ཉིད་ལ་ཞུགས་པ་ཡིན་ལ། དགུ་པ་སྤོང་བའི་བར་ཆད་མེད་ལམ་ལ་གནས་པ་ཡང་དེ་ལ་ཞུགས་པ་ཡིན་ནོ། །
བར་ཆད་མེད་ལམ་དེ་ནི་རྡོ་རྗེ་ལྟ་བུའི་ཏིང་ངེ་འཛིན་ཡིན་ཏེ། ཁམས་གསུམ་གྱི་ཉོན་མོངས་པ་སྤོང་ནུས་པའི་ཕྱིར། གཉིས་པ་གནས་པ་ལ་གཉིས། དངོས་དང༌། འཕྲོས་དོན་ནོ། ། དང་པོ་ནི། དེ་ཟད་ཐོབ་དང་ཟད་པ་ཤེས། ། དེ་ཚེ་དེ་མི་སློབ་དགྲ་བཅོམ།། ཅེས་པ་སྟེ། སྲིད་རྩེའི་ཉོན་མོངས་དགུ་པ་དེ་ཟད་པ་ཐོབ་པ་དང་ལྷན་ཅིག་ཏུ་སྐྱེས་པ་ནི་ཟད་པ་ཤེས་པ་ཞེས་བྱ་སྟེ་རྣམ་གྲོལ་ལམ་དགུ་པའོ། །
དེའི་ཚེ་གང་ཟག་དེ་ལ་མི་སློབ་པ་སྟེ། འབྲས་བུ་གཞན་ཐོབ་པའི་ཆེད་དུ་ལམ་ལ་སློབ་མི་དགོས་པའི་ཕྱིར། དགྲ་བཅོམ་པ་སྟེ། རང་དོན་མཐར་ཐུག་པ་གཞན་དོན་བྱེད་འོས་པ་དང༌། ཆགས་བཅས་རྣམས་ཀྱིས་མཆོད་པར་འོས་པའི་ཕྱིར་རོ།། གཉིས་པ་འཕྲོས་དོན་ལ་གཉིས། སྤང་བྱ་སྤོང་ཚུལ། དགེ་སྦྱོང་གི་ཚུལ་གྱི་འབྲས་བུ་བཤད་པའོ། ། དང་པོ་ལ་གཉིས། དངོས་དང༌།
ཤེས་པའི་འབྱུང་ཚུལ་ལོ། ། དང་པོ་ལ་གསུམ། ལམ་གང་གིས་ས་གང་གི་སྤང་བྱ་སྤོང༌། ས་གང་གིས་ས་གང་གི་སྤང་བྱ་སྤོང༌། ལམ་གྱི་དམིགས་རྣམ་ལ་དཔྱད་པའོ། ། དང་པོ་ནི། འཇིག་རྟེན་འདས་ཀྱི་སྲིད་རྩེ་ལས། ། ཆགས་བྲལ་གཞན་ལས་རྣམ་པ་གཉིས།། ¿༤༥¿ འཇིག་རྟེན་པ་ཡིས་ཆགས་བྲལ་བའི། ། འཕགས་ལ་བྲལ་བའི་ཐོབ་རྣམ་གཉིས།།
ཁ་ཅིག་འཇིག་རྟེན་འདས་ཀྱིས་ཀྱང༌། ། བཏང་ལ་ཉོན་མོངས་མི་ལྡན་ཕྱིར།། ¿༤༦¿ སྲིད་རྩེའི་ཕྱེད་ལས་རྣམ་གྲོལ་དང༌། ། གོང་དུ་སྐྱེས་པ་བཞིན་མི་ལྡན།། ཅེས་པ་སྟེ། མི་སློབ་པ་དེའང་ལམ་གང་གིས་ས་གང་ལས་འདོད་ཆགས་དང་བྲལ་བར་བྱེད་པ་ཡིན་ཞེ་ན། འཇིག་རྟེན་ལས་འདས་པའི་ལམ་ཉིད་ཀྱིས་སྲིད་རྩེ་ལས་འདོད་ཆགས་དང་བྲལ་བར་བྱེད་དེ། འཇིག་རྟེན་པས་ནི་མ་ཡིན་ཏེ། དེ་ལ་གང་ས་མེད། རང་ས་སྲེད་པ་རྒྱས།
འོག་ས་དམན་པའི་ཕྱིར། གཞན་འོག་ས་བརྒྱད་ལས་འཇིག་རྟེན་དང་འཇིག་རྟེན་ལས་འདས་པའི་ལམ་རྣམ་པ་གཉིས་ཀས་འདོད་ཆགས་དང་བྲལ་བར་  བྱེད་དོ།། འོ་ན་འཇིག་རྟེན་པའི་ལམ་གྱིས་འདོད་ཆགས་དང་བྲལ་བའི་སྐྱེ་འཕགས་གཉིས་ལ་ཁྱད་པར་ཅི་ཡོད་ན། འཇིག་རྟེན་པ་ཡིས་ལམ་གྱིས་འདོད་ཆགས་དང་བྲལ་བའི་འཕགས་པ་ལ་བྲལ་བའི་ཐོབ་པ་ཟག་བཅས་ཟག་མེད་རྣམ་པ་གཉིས་སྐྱེའོ།། སྡེ་པ་ཁ་ཅིག་འཇིག་རྟེན་ལས་འདས་པའི་ལམ་ཉིད་ཀྱིས་འདོད་ཆགས་དང་བྲལ་ཀྱང་བྲལ་ཐོབ་གཉིས་སྐྱེ་སྟེ། གལ་ཏེ་དེ་ལ་ཟག་བཅས་ཀྱི་བྲལ་ཐོབ་མེད་ན། ཟག་མེད་ཀྱི་ལམ་གྱིས་ཅི་ཡང་མེད་པ་ལ་འདོད་ཆགས་དང་བྲལ་བའི་ཕྱིར་མི་འོང་དབང་པོ་འཕོས་པ་ན་ཟག་མེད་ཀྱི་བྲལ་ཐོབ་བཏང་ལ། རང་ས་དང་འོག་སའི་ཉོན་མོངས་པ་དང་མི་ལྡན་པའི་ཕྱིར་རོ་ཞེ་ན། མ་གྲུབ་སྟེ། སྲིད་རྩེའི་ཕྱེད་ལས་རྣམ་པར་གྲོལ་བའི་ཕྱིར་མི་འོང་དབང་པོ་འཕོས་པ་ན་བྲལ་ཐོབ་ཟག་མེད་བཏང་ཡང་དེའི་ཉོན་མོངས་མི་ལྡན་པ་དང༌།
སོ་སྐྱེ་བསམ་གཏན་གཉིས་པ་སོགས་ཁམས་གོང་དུ་སྐྱེས་པ་ན། བསམ་གཏན་གཏོགས་པའི་དགེ་བ་ནི། ། ས་འཕོས་ཉམས་པ་དག་གིས་གཏོང༌། ། ཞེས་འདོད་པའི་བྲལ་ཐོབ་གཏོང་ཡང་འདོད་ཉོན་དང་མི་ལྡན་པ་བཞིན་ནོ། ། དེ་དག་ནི་མི་ལྡན་པ་སྟེ་མ་ཐོབ་པ་ཡོད་པས་སོ།། གཉིས་པ་ས་གང་གིས་ས་གང་གི་སྤང་བྱ་སྤོང་ནི། ཟག་མེད་མི་ལྕོགས་མེད་པ་ཡིས། ། ཐམས་ཅད་ལས་ནི་འདོད་ཆགས་བྲལ།། ¿༤༧¿ ས་གསུམ་རྒྱལ་ལ་བསམ་གཏན་ནམ། ། ཉེར་བསྡོགས་ལས་མཐའི་རྣམ་གྲོལ་ལམ།།
གོང་མའི་ཉེར་བསྡོགས་ལས་མིན་འཕགས། ། བརྒྱད་ཀྱིས་རང་གོང་ས་ལས་རྒྱལ།། ¿༤༨¿ ཅེས་པ་སྟེ། ས་གང་གིས་ས་གང་ལས་འདོད་ཆགས་དང་བྲལ་བར་འགྱུར་ཞེ་ན། ཉེར་བསྡོགས་ཟག་མེད་མི་ལྕོགས་མེད་པ་ཡིས་འདོད་པ་ནས་སྲིད་རྩེའི་བར་གྱིས་ཐམས་ཅད་ལས་འདོད་ཆགས་དང་བྲལ་བར་བྱེད་དོ། ། གཞན་རྣམས་ནི་ཟག་བཅས་སུ་ངེས་པ་འོག་ས་ཁོ་ནའི་གཉེན་པོའོ།། འོ་ན་ཉེར་བསྡོགས་ཀྱིས་འོག་ས་ལས་རྒྱལ་བ་ནི་རྣམ་གྲོལ་ལམ་དེ་གང་གི་ངོ་བོར་སྐྱེ་ཞེ་ན། འདོད་པ་དང་བསམ་གཏན་དང་པོ་གཉིས་ཏེ་འོག་ས་གསུམ་ལས་རྒྱལ་བ་ལ་དབང་པོ་རྣོན་ཚོར་བ་སྤོ་ནུས་པས་རྣམ་གྲོལ་ལམ་ཐ་མ་དེ་བསམ་གཏན་གྱི་དངོས་གཞིའི་ངོ་བོར་སྐྱེ་ཞིང༌། ནམ་ཞེས་པ་ཐ་དད་པའི་ཚིག་སྟེ། དབང་པོ་བརྟུལ་ན་ཚོར་བ་སྤོ་མི་ནུས་པས།
ཉེར་བསྡོགས་ཀྱི་ངོ་བོ་དེ་ལས་མཐའི་རྣམ་གྲོལ་ལམ་སྐྱེའོ། ། བསམ་གཏན་བཞི་པ་སོགས་གོང་མའི་ཉེར་བསྡོགས་དང་དངོས་གཞི་ཚོར་བ་མཐུན་པས་ཉེར་བསྡོགས་ལས་སྐྱེ་བ་མིན་ཏེ། དངོས་གཞི་ལ་གུས་པའི་ཕྱིར་དེའི་ངོ་བོར་སྐྱེའོ། ། འཕགས་པ་སྟེ་ཟག་མེད་ཀྱི་ལམ་གཞན་བརྒྱད་ཀྱིས་རང་ས་དང་གོང་ས་ལས་རྒྱལ་ཏེ། ལམ་ཟག་མེད་ཡིན་པའི་ཕྱིར། གསུམ་པ་ལམ་གྱི་དམིགས་རྣམ་ལ་དཔྱད་པ་ནི། འཇིག་རྟེན་པ་ཡི་རྣམ་གྲོལ་དང༌། ། བར་ཆད་མེད་ལམ་གོ་རིམ་བཞིན།། ཞི་སོགས་རགས་སོགས་རྣམ་པ་ཅན། ། གོང་དང་འོག་མའི་སྤྱོད་ཡུལ་ཅན།།
¿༤༩¿ ཅེས་པ་སྟེ། འདས་ལམ་དེ་བདེན་པའི་དམིགས་རྣམ་ཅན་ཡིན་ན། འཇིག་རྟེན་པའི་དམིགས་རྣམ་ཇི་ལྟ་བུ་ཞེ་ན། འཇིག་རྟེན་པ་ཡི་རྣམ་གྲོལ་ལམ་དང་བར་ཆད་མེད་ལམ་དག་གོ་རིམ་བཞིན་དུ་ཞི་བ་དང་སོགས་ཀྱིས་གྱ་ནོམ་པ་དང་ངེས་པར་འབྱུང་བའི་རྣམ་པ་ཅན་དང༌། རགས་པ་དང་སོགས་ཀྱིས་ཐ་བ་ངན་པ་དང་རྩིག་པ་སྟུག་པོའི་རྣམ་པ་ཅན་དང༌། དེའང་ས་གོང་མ་དང་འོག་མའི་སྤྱོད་ཡུལ་ཅན་ཡིན་ནོ།། གཉིས་པ་ཤེས་པའི་འབྱུང་ཚུལ་ནི། གལ་ཏེ་མི་གཡོའི་ཟད་ཤེས་ལས། ། མི་སྐྱེའི་བློ་གྲོས་གལ་ཏེ་མིན།། ཟད་པ་ཤེས་སམ་མི་སློབ་ལྟ། །
དེ་ནི་དགྲ་བཅོམ་ཐམས་ཅད་ལ།། ¿༥༠¿ ཞེས་པ་སྟེ། དེ་ཟད་ཐོབ་དང་ཟད་པ་ཤེས། ། ཞེས་བཤད་ན། ཟད་ཤེས་ལས་གང་སྐྱེ་ཞེ་ན། གལ་ཏེ་དགྲ་བཅོམ་པ་མི་གཡོ་བའི་ཆོས་ཅན་ཡིན་ན་ཟད་པ་ཤེས་པ་ལས་མི་སྐྱེ་བའི་བློ་གྲོས་སྐྱེ། གལ་ཏེ་མི་གཡོ་བའི་ཆོས་ཅན་མིན་ན་ཟད་པ་ཤེས་པ་ལས་ཟད་ཤེས་སམ། ཡང་ན་མི་སློབ་པའི་ཡང་དག་པའི་ལྟ་བ་སྐྱེ་སྟེ། སྔ་མ་མི་ཉམས་པ་དང་ཕྱི་མ་ཉམས་སྲིད་པའི་ཕྱིར། མི་སློབ་པའི་ཡང་དག་ལྟ་བ་དེ་མི་གཡོ་བའི་ཆོས་ཅན་ལ་མེད་དམ་ཞེ་ན།
དེ་ནི་དགྲ་བཅོམ་ཐམས་ཅད་ལ་སྐྱེ་སྟེ། དང་པོ་ལའང་རེས་འགའ་མི་སྐྱེ་བའི་ཤེས་པ་ལས་མི་སྐྱེ་བའི་ཤེས་པ་ཁོ་ན་དང༌། རེས་འགའ་མི་སློབ་པའི་ཡང་དག་པའི་ལྟ་བ་སྐྱེ་བའི་ཕྱིར། གཉིས་པ་དགེ་སྦྱོང་གི་ཚུལ་གྱི་འབྲས་བུ་བཤད་པ་ལ་གཉིས། དགེ་སྦྱོང་གི་ཚུལ་གྱི་འབྲས་བུའི་དབྱེ་བ། དགེ་སྦྱོང་གི་ཚུལ་ཉིད་བཤད་པའོ། ། དང་པོ་ནི། དགེ་སྦྱོང་ཚུལ་ནི་དྲི་མེད་ལམ། ། འབྲས་བུ་འདུས་བྱས་འདུས་མ་བྱས།། དེ་དག་བརྒྱད་བཅུ་རྩ་དགུའོ། །
གྲོལ་ལམ་ཟད་པ་རྣམས་དང་བཅས།། ¿༥༡¿ འབྲས་བུ་བཞིར་རྣམ་གཞག་པ་ནི། ། རྒྱུ་ལྔ་དག་ནི་སྲིད་ཕྱིར་རོ།། འབྲས་ལ་སྔོན་ལམ་བཏང་བ་དང༌། ། གཞན་ཐོབ་པ་དང་ཟད་བསྡོམས་དང༌།། ¿༥༢¿ ཤེས་པ་བརྒྱད་ཚན་ཐོབ་པ་དང༌། ། རྣམ་པ་བཅུ་དྲུག་ཐོབ་པའོ།། འཇིག་རྟེན་པ་ཡིས་ཐོབ་འབྲས་ནི། ། བསྲེས་དང་ཟག་མེད་ཐོབ་འཛིན་ཕྱིར།། ¿༥༣¿ ཞེས་བྱ་བ་སྟེ།
དགེ་སྦྱོང་གི་ཚུལ་གྱི་འབྲས་བུ་བཞི་བསྟན་ན། དགེ་སྦྱོང་གི་ཚུལ་དེ་གང་ཞེ་ན། དགེ་སྦྱོང་གི་ཚུལ་ནི་དྲི་མེད་བར་ཆད་མེད་ལམ་ཡིན་ཏེ། ཉོན་མོངས་པ་ཅི་རིགས་པ་ཞི་བ་དགེ་སྦྱོང་དང༌། དེ་སྤོང་བྱེད་ཀྱི་ཐབས་སམ་ཚུལ་ཡིན་པའི་ཕྱིར། དེའི་འབྲས་བུ་ཡིན་པས་ན་དགེ་སྦྱོང་གི་ཚུལ་གྱི་འབྲས་བུ་ཞེས་བྱའོ། ། དབྱེ་ན་འབྲས་བུ་འདུས་བྱས་དང་འདུས་མ་བྱས་གཉིས་སོ། ། དེ་དག་རྒྱས་པར་ཕྱེ་ན་བར་ཆད་མེད་ལམ་བརྒྱད་ཅུ་རྩ་དགུ་ཡོད་པ་བཞིན་དུ་འབྲས་བུའང་བརྒྱད་ཅུ་རྩ་དགུའོ། ། དེའང་འདུས་བྱས་ནི་རྣམ་གྲོལ་ལམ་དང་འདུས་མ་བྱས་ནི་ཟད་པ་སྟེ་སྤངས་པ་རྣམས་དང་བཅས་པའོ། ། དེ་ལྟར་ན་འབྲས་བུ་བཞིར་བཞག་པ་གྲངས་ཉུང་ངོ་ཞེ་ན།
སྐྱོན་མེད་དེ། འབྲས་བུ་བཞིར་རྣམ་པར་བཞག་པ་ནི་རེ་རེ་ལའང་རྒྱུ་མཚན་ལྔ་ལྔ་དག་ནི་སྲིད་པའི་ཕྱིར་རོ།། རྒྱུ་ལྔ་གང་ཞེ་ན། འབྲས་བུ་ཐོབ་པ་ལ་སྔོན་དུ་ཞུགས་པའི་ལམ་བཏང་བ་དང༌། གཞན་འབྲས་བུ་ལ་གནས་པ་ཐོབ་པ་དང༌། ཟད་པ་སྟེ་སྤངས་པ་བསྒོམས་པས་བྲལ་ཐོབ་རྙེད་པ་དང༌། ཆོས་རྗེས་ཀྱི་ཤེས་པ་བཞི་བཞི་སྟེ་ཤེས་པ་བརྒྱད་ཚན་ཐོབ་པ་དང༌། མི་རྟག་པ་སོགས་རྣམ་པ་བཅུ་དྲུག་མངོན་སུམ་དུ་རྟོགས་པ་ཐོབ་པའོ།། འོ་ན་ཟག་མེད་བར་ཆད་མེད་ལམ་ཁོ་ན་དགེ་སྦྱོང་གི་ཚུལ་ཡིན་ན། འཇིག་རྟེན་པའི་ལམ་གྱིས་ཐོབ་པའི་འབྲས་བུ་བར་པ་གཉིས་དགེ་སྦྱོང་གི་ཚུལ་གྱི་འབྲས་བུ་མ་ཡིན་པར་འགྱུར་རོ་ཞེ་ན།
སྐྱོན་མེད་དེ། འཇིག་རྟེན་པ་ཡི་ལམ་གྱི་ཐོབ་པའི་འབྲས་བུ་ནི། ཆགས་བྲལ་སྔོན་སོང་ཞིག་ན་སྔར་གྱི་བྲལ་ཐོབ་ཟག་བཅས་དང་ཕྱིས་མཐོང་ལམ་གྱི་བྲལ་ཐོབ་ཟག་མེད་བསྲེས་པ་སྟེ་བསྡོམས་ནས་ཐོབ་པ་དང༌། མཐར་གྱིས་པ་ཞིག་ན་སྤངས་པ་དེ་སྔར་གྱི་ཟག་མེད་ཀྱི་བྲལ་ཐོབ་དེས་འཛིན་པའི་ཕྱིར་རོ།། གཉིས་པ་དགེ་སྦྱོང་གི་ཚུལ་ཉིད་བཤད་པ་ལ་གཉིས། དངོས་དང༌། རྟེན་གང་ལ་ཐོབ་པའོ། ། དང་པོ་ནི། དེ་ཉིད་ཚངས་ཚུལ་ཚངས་པ་ཡི། ། འཁོར་ལོ་ཚངས་པས་བསྐོར་ཕྱིར་རོ།།
ཆོས་ཀྱི་འཁོར་ལོ་མཐོང་བའི་ལམ། ། མྱུར་བར་འགྲོ་སོགས་རྩིབས་སོགས་ཀྱིས།། ¿༥༤¿ ཞེས་པ་སྟེ། ཟག་མེད་བར་ཆད་མེད་ལམ་དེ་ཉིད་ལ་ཚངས་པའི་ཚུལ་ཞེས་བྱ་སྟེ། ཚངས་པ་ནི་སྤངས་པ་སྟེ་མྱང་འདས་ཡིན་ལ་ཚུལ་ནི་དེ་ཐོབ་པའི་ཐབས་ཡིན་པའི་ཕྱིར། ཡང་དེ་ཉིད་ལ་ཚངས་པ་ཡི་འཁོར་ལོ་ཞེས་ཀྱང་བྱ་སྟེ། བཅོམ་ལྡན་འདས་ནི་ཚངས་པ་ཡིན་ལ། དེས་གདུལ་བྱའི་རྒྱུད་ལ་བསྐོར་བའི་ཕྱིར་རོ། ། དེའི་ངོ་བོ་གང་ན། ཆོས་ཀྱི་འཁོར་ལོའི་ངོ་བོ་ནི་མཐོང་བའི་ལམ་ཡིན་ནོ།།
ཅིའི་ཕྱིར་ཞེ་ན། ཆོས་མཐུན་པའི་ཕྱིར་ཏེ། འཁོར་ལོ་རིན་པོ་ཆེ་དེ་མྱུར་བར་འགྲོ་བ་དང་སོགས་ཀྱིས་ཡུལ་གཞན་དོར་ནས་གཞན་ལ་འཇུག་པ་དང༌། མ་རྒྱལ་བ་ལས་རྒྱལ་བ་དང༌། རྒྱལ་བ་རྣལ་དུ་འགོད་པ་དང༌། མཐོ་བ་ལ་འཕར། དམའ་བ་ལ་འབབ་པ་ལྟར། མཐོང་ལམ་སྐད་ཅིག་བཅོ་ལྔ་མྱུར་བར་འགྲོ་བ་དང༌། བདེན་པའི་དམིགས་རྣམ་གཞན་དོར་ནས་གཞན་ལ་འཇུག་པ་དང༌། བར་ཆད་མེད་ལམ་གྱིས་འཇིག་ལྟ་སོགས་ཀྱིས་ཐོབ་པ་གཅོད་ནས་མ་རྒྱལ་བ་ལས་རྒྱལ་བ་དང༌།
རྣམ་གྲོལ་ལམ་གྱིས་བྲལ་ཐོབ་འཛིན་པས་རྒྱལ་བ་རྣལ་དུ་འགོད་པ་དང༌། ཁམས་གོང་མའི་བདེན་པ་ལ་འཕར་བ་  དང༌། འོག་མའི་བདེན་པ་ལ་དམིགས་ནས་འབབ་པའི་ཕྱིར་རོ།། བཙུན་པ་དབྱངས་སྒྲོགས་ནི། མཐོང་ལམ་གྱི་ངོ་བོ་འཕགས་ལམ་ཡན་ལག་བརྒྱད་ཡིན་ལ། དེ་རྩིབས་ལ་སོགས་པ་དང་ཆོས་མཐུན་པ་ཉིད་ཀྱིས་འཁོར་ལོ་ཞེས་བྱ་སྟེ། ཆོས་ཇི་ལྟར་མཐུན་ན། ཡང་དག་པའི་ལྟ་བ་རྟོག་པ་རྩོལ་བ་དྲན་པ་བཞི་རྩིབས་དང་འདྲ་སྟེ། ཕན་ཚུན་འཇུག་པར་བྱེད་པའི་ཕྱིར། ཡང་དག་པའི་ངག་དང་ལས་ཀྱི་མཐའ་དང་འཚོ་བ་གསུམ་ལྟེ་བ་དང་འདྲ་སྟེ།
རྟེན་བྱེད་པའི་ཕྱིར། ཏིང་ངེ་འཛིན་མུ་ཁྱུད་དང་འདྲ་སྟེ། དམིགས་པ་ལ་སེམས་རྩེ་གཅིག་ཏུ་འཛིན་པའི་ཕྱིར། མཐོང་ལམ་ཆོས་འཁོར་དུ་བཞག་པའི་དོན་ནི། ¿དགེ་སློང་དག་སྔོན་མ་ཐོས་པའི་ཆོས་རྣམས་ལ་འདི་ནི་སྡུག་བསྔལ་འཕགས་པའི་བདེན་པའོ་ཞེས་ཚུལ་བཞིན་དུ་ཡིད་ལ་བྱེད་ན་མིག་ཤེས་པ་རིག་པ་བློ་སྐྱེས་སོ། ། དེ་བཞིན་དུ་ཀུན་འབྱུང་འགོག་པ་ལམ་བར་དང༌། ཡང་སྡུག་བསྔལ་འཕགས་པའི་བདེན་པ་དེ། བདག་གིས་མངོན་པར་ཤེས་པས་ཡོངས་སུ་ཤེས་པར་བྱའོ། ། སྤང་བར་བྱའོ། ། མངོན་དུ་བྱའོ། །
བསྒོམ་པར་བྱའོ་¿ཞེས་ཚུལ་བཞིན་སོགས་རེ་རེ་བཞིན་དང༌། ཡང༌། ¿སྡུག་བསྔལ་འཕགས་པའི་བདེན་པ་དེ་བདག་གིས་མངོན་པར་ཤེས་པས་ཡོངས་སུ་ཤེས་སོ། ། སྤངས་སོ། ། མངོན་དུ་བྱས་སོ། ། བསྒོམ་མོ་¿ཞེས་ཚུལ་བཞིན་སོགས་རེ་རེ་བཞིན་སྦྱར་རོ། ། དེ་ལྟར་བདེན་བཞི་ལན་གསུམ་བཟླས་པ་ནི་ངོ་བོ་དང་བྱ་བ་དང་མཐར་ཐུག་བརྗོད་པའོ། ། དེ་དག་རེ་རེ་བཞིན་ཟག་མེད་ཀྱི་ཤེས་རབ་ཀྱིས་མངོན་སུམ་དུ་གྱུར་པའི་ཕྱིར་མིག་དང༌། ཐེ་ཚོམ་དང་བྲལ་བས་ཤེས་པ་དང༌། ཡང་དག་པའི་དོན་རྟོགས་པས་རིག་པ་དང༌།
རྣམ་པར་དག་པས་བློ་སྐྱེས་སོ་ཞེས་པའོ།། དེས་ན་ཀུན་ཤེས་ཀཽཎྜི་ནྱ་ལ་མཐོང་ལམ་སྐྱེས་པ་ན་ཆོས་ཀྱི་འཁོར་ལོ་བསྐོར་རོ་ཞེས་བརྗོད་པའི་ཕྱིར། བྱེ་སྨྲས་བཟླས་པ་གསུམ་ནི་རིམ་པ་ལྟར་མཐོང་སྒོམ་མི་སློབ་ལམ་གསུམ་བསྟན་ཏོ་ཟེར། སློབ་དཔོན་ནི་དེ་ལྟར་ན་མཐོང་ལམ་ཁོ་ན་ཆོས་འཁོར་ཇི་ལྟར་བཞག ། བཟླས་པ་གསུམ་མ་ཚང་བའི་ཕྱིར། དེས་ན་ཆོས་ཀྱི་རྣམ་གྲངས་དེ་ཉིད་བདེན་བཞི་ལན་གསུམ་དུ་བཟླས་པ་རྣམ་པ་བཅུ་གཉིས་ཀྱི་ཆོས་ཀྱི་འཁོར་ལོ་ཡིན་ནོ། ། དེའི་དོན་གདུལ་བྱའི་རྒྱུད་ལ་གོ་བར་བྱེད་པས་བསྐོར་བའང་ཡིན་ནོ། ། ཡང་ན་ལམ་གསུམ་ཀ་གདུལ་བྱའི་རྒྱུད་ལ་འཇུག་པས་ཆོས་འཁོར་ཡིན་ནོ་ཞེས་སོ།། གཉིས་པ་རྟེན་གང་ལ་ཐོབ་པ་ནི། འདོད་པར་གསུམ་ཐོབ་ཐ་མ་ནི། །
གསུམ་དུའོ་གོང་ན་མཐོང་ལམ་མེད།། མི་སྐྱོ་ལུང་ལས་འདིར་རྩོམ་ཞིང༌། ། དེར་མཐར་ཕྱིན་ཅེས་འབྱུང་ཕྱིར་རོ།། ¿༥༥¿ ཞེས་པ་སྟེ། འབྲས་བུ་བཞི་གང་གི་རྟེན་ལ་ཐོབ་ཅེ་ན། འདོད་པར་འབྲས་བུ་དང་པོ་གསུམ་ཐོབ་ལ། འབྲས་བུ་ཐ་མ་དགྲ་བཅོམ་པ་ནི་ཁམས་གསུམ་ཅར་དུ་ཐོབ་པའོ། ། འོ་ན་འབྲས་བུ་དང་པོ་གཉིས་དང་མཐར་གྱིས་པའི་ཕྱིར་མི་འོང་འདོད་ཆགས་དང་མ་བྲལ་བས་གོང་མའི་རྟེན་ལ་མི་འཐོབ་མོད། ཆགས་བྲལ་སྔོན་སོང་གི་ཕྱིར་མི་འོང་ཅིའི་ཕྱིར་མི་ཐོབ་ཅེ་ན། ཁམས་གོང་མ་ན་མཐོང་ལམ་སྐྱེ་བ་མེད་པའི་ཕྱིར་ཏེ།
ཅིའི་ཕྱིར་ཞེ་ན། མཐོང་ལམ་ནི་དང་པོར་འདོད་པའི་སྡུག་བདེན་ལ་དམིགས་པ་དང་འཁོར་བ་ལ་སྐྱོ་ཤས་ཆེན་པོ་བཅས་དགོས་ན། ཁམས་གོང་མ་གཉིས་རིམ་པ་ལྟར་འོག་མ་ལ་མི་དམིགས་པ་དང༌། ཚོར་བ་བདེ་བས་ཡིད་སྐྱོ་བ་མེད་པའི་ཕྱིར་རོ། ། བཅུ་ཚན་བཅུའི་ལུང་ལས་ཀྱང་བར་འདའ་ནས་གོང་འཕོའི་བར་གང་ཟག་ལྔ་ནི་འདིར་རྩོམ་ཞིང་དེར་མཐར་ཕྱིན་པར་འགྱུར་རོ་ཞེས་འབྱུང་བའི་ཕྱིར་རོ། ། འདིར་ནི་འདོད་པ་དང་དེར་ནི་ཁམས་གོང་མ་  དང༌། རྩོམ་པ་ན་ཐར་ལམ་གྱི་མགོ་འཛུགས་པའོ།། གསུམ་པ་དགྲ་བཅོམ་གྱི་དབྱེ་བ་ལ་བཞི། དངོས་དང༌། ཆོས་ཀྱི་ཁྱད་པར།
ཉམས་པའི་དབྱེ་བ། དབང་པོ་འཕོ་ཚུལ་བྱེ་བྲག་ཏུ་བཤད་པའོ། ། དང་པོ་ནི། དགྲ་བཅོམ་དྲུག་འདོད་དེ་དག་ལས། ། ལྔ་ནི་དད་པས་མོས་ལས་སྐྱེས།། དེ་དག་རྣམ་གྲོལ་དུས་དང་སྦྱོར། ། མི་གཡོའི་ཆོས་ཅན་མི་གཡོ་བ།། ¿༥༦¿ དེ་ཕྱིར་དེ་དུས་མི་སྦྱོར་གྲོལ། ། དེ་ནི་མཐོང་ཐོབ་རྒྱུ་ལས་བྱུང༌།། ཞེས་པ་སྟེ།
གལ་ཏེ་མི་གཡོའི་ཟད་ཤེས་ལས། ། ཞེས་བཤད་ན། དགྲ་བཅོམ་པ་ལ་དབྱེ་བ་ཡོད་དམ་ཞེ་ན། དགྲ་བཅོམ་པ་ལ་དྲུག་ཏུ་འདོད་དེ། ཡོངས་སུ་ཉམས་པའི་ཆོས་ཅན། འཆི་བར་སེམས་པའི། རྗེས་སུ་སྲུང་བའི། གནས་ལས་མི་བསྐྱོད་པ་དང༌། རྟོགས་པའི་སྐལ་པ་ཅན་དང༌། མི་གཡོ་བའི་ཆོས་ཅན་རྣམས་ཡོང་བའི་ཕྱིར།
དེ་དག་ནི་རིམ་པ་ལྟར་གདོན་མི་ཟ་བར་ཉམས་པ་དང༌། བདག་གསོད་ན་མི་ཉམས་པ་དང༌། འདོད་ཡོན་ལ་སེམས་སྲུང་ན་མི་ཉམས་པ་དང༌། རྐྱེན་ཆུང་ངུའི་རྟོགས་པ་ལས་མི་བསྐྱོད་པ་དང༌། དབང་པོ་འཕོས་ཏེ་མི་གཡོ་བར་རྟོགས་ནུས་པ་དང༌། དང་པོ་ནས་དབང་རྣོན་གྱི་རིགས་ཅན་ནོ། ། དེ་དག་ལས་དང་པོ་ལྔ་ནི་དད་པས་མོས་པ་ལས་སྐྱེས་པ་ཡིན་ཏེ། དེ་སྔོན་དུ་འགྲོ་བའི་ཕྱིར། དེ་དག་གི་སེམས་ཀྱི་རྣམ་པར་གྲོལ་བ་དུས་དང་སྦྱོར་བ་ཡིན་ཏེ། ཏིང་ངེ་འཛིན་མངོན་དུ་གྱུར་པ་ནི་ཡོ་བྱད་དང་ནད་དང་ཡུལ་གྱི་བྱེ་བྲག་མཐུན་རྐྱེན་ཚང་མི་ཚང་ལ་ལྟོས་དགོས་པའི་ཕྱིར།
མི་གཡོ་བའི་ཆོས་ཅན་ནི་ཡོངས་སུ་ཉམས་པ་མི་སྲིད་པས་ཉོན་མོངས་པས་མི་གཡོ་བ་དེའི་ཕྱིར་དེ་ནི་དུས་དང་མི་སྦྱོར་བར་རྣམ་པར་གྲོལ་བ་སྟེ། ཏིང་ངེ་འཛིན་ལ་འདོད་དགུར་འབྱུང་བས་དུས་ལ་མི་ལྟོས་པའི་ཕྱིར། དེ་ནི་མཐོང་ཐོབ་ཀྱི་རྒྱུ་ལས་བྱུང་བ་སྟེ། དེ་སྔོན་དུ་འགྲོ་བ་ཅན་ཡིན་པའི་ཕྱིར། གཉིས་པ་ཆོས་ཀྱི་ཁྱད་པར་ནི། ཁ་ཅིག་དང་པོ་ནས་དེའི་རིགས། ། ཁ་ཅིག་སྦྱངས་པ་ལས་གྱུར་ཏོ།། ¿༥༧¿ བཞི་ནི་རིགས་ལས་ལྔ་འབྲས་ལས། ། ཉམས་འགྱུར་དང་པོ་ལས་མ་ཡིན།། སློབ་དང་འཕགས་མིན་རིགས་དྲུག་ལྡན། །
མཐོང་བ་ལ་ནི་འཕོ་བ་མེད།། ¿༥༨¿ ཅེས་པ་སྟེ། དགྲ་བཅོམ་དྲུག་པོ་དེ་དག་དང་པོ་ནས་དེའི་རིགས་ཅན་ནམ། ཕྱིས་དགྲ་བཅོམ་ཐོབ་པ་ན་དེའི་རིགས་ཅན་དུ་འགྱུར་བ་ཡིན་ཞེ་ན། ཁ་ཅིག་དང་པོ་ནས་དེའི་རིགས་ཅན་དང༌། ཁ་ཅིག་འོག་མ་འོག་མ་དབང་པོ་སྦྱངས་པ་ལས་གོང་མ་གོང་མར་གྱུར་ཏོ། ། འོ་ན་ཉམས་པའི་ཆོས་ཅན་དེ་དག་རིགས་དང་འབྲས་བུ་གང་ལས་ཉམས་ཞེ་ན། བར་མ་བཞི་ནི་རིགས་ལས་ཉམས་ཏེ་ཡོངས་སུ་ཉམས་པའི་ཆོས་ཅན་ནི་མ་ཡིན་ཏེ། དེ་ལས་རིགས་དམན་པ་མེད་པའི་ཕྱིར། དང་པོ་ལྔ་ཅར་ཡང་འབྲས་བུ་ལས་ཉམས་པར་འགྱུར་རོ། །
འོན་ཀྱང་དང་པོ་ནས་དེའི་རིགས་ངེས་པ་དང༌། འབྲས་བུ་དང་པོ་ལས་ཉམས་པ་མ་ཡིན་ཏེ། དང་པོ་ནས་དེའི་རིགས་སུ་ཡོད་པ་ནི་སློབ་པ་འདས་མ་འདས་ཀྱི་ལམ་གཉིས་དང༌། མི་སློབ་པ་སློབ་མི་སློབ་ཀྱི་ལམ་གཉིས་ཀྱིས་བརྟན་པོར་བྱས་ཟིན་པའི་ཕྱིར། འབྲས་བུ་དང་པོ་རྒྱུན་ཞུགས་ནི་མཐོང་སྤང་སྤངས་པས་རབ་ཏུ་ཕྱེ་བ་ཡིན་ནོ། ། མཐོང་སྤང་ནི་གཞི་མེད་པ་སྟེ། འཇིག་ཚོགས་ལ་ལྟ་བ་ཅན་བདག་གི་གཞི་ལས་འཇུག་པ་ཡིན་ན་དེའང་མེད་པའི་ཕྱིར་དང༌། འབྲས་བུ་ཕྱི་མ་གསུམ་སྒོམ་སྤང་གིས་རབ་ཏུ་ཕྱེ་བ་ཡིན་ན་སྒོམ་སྤང་ནི་གཞི་དང་བཅས་པའི་ཕྱིར་ཏེ། མདོ་ལས། ¿དགྲ་བཅོམ་པ་ལའང་རྙེད་པ་དང་བཀུར་སྟིས་བར་ཆད་བྱེད་པ་ང་སྨྲའོ།།
¿ ཞེས་སོ།། མདོ་སྡེ་པས་འབྲས་བུ་བར་པ་གཉིས་འཇིག་རྟེན་པའི་ལམ་གྱིས་ཐོབ་པ་ལས་ཉམས་པ་སྲིད་ཀྱི། དེ་གཉིས་ཟག་མེད་ཀྱིས་ཐོབ་པ་དང་དགྲ་བཅོམ་པ་ཉམས་པར་མི་འདོད་དོ། ། དྲུག་ཏུ་ཕྱེ་བ་ཅི་ཞེ་ན། ཏིང་ངེ་འཛིན་སོགས་ཡོན་ཏན་གྱི་ཆོས་འགའ་ཞིག་ལས་ཉམས་པ་ལ་དགོངས་པ་ཡིན་ནོ་ཞེས་ཟེར། རིགས་དྲུག་པོ་དེ་མི་སློབ་པ་ཁོ་ན་ལ་ལྡན་ནམ་ཞེ་ན། སློབ་པ་དང་འཕགས་མིན་སོ་སོར་སྐྱེ་བོ་ཡང་རིགས་དྲུག་དང་ལྡན་ཏེ། དགྲ་བཅོམ་པ་ནི་དེ་དག་སྔོན་དུ་འགྲོ་བ་ཡིན་པའི་ཕྱིར། ལམ་གང་ལ་གནས་ནས་དབང་པོ་འཕོ་ཞེ་ན། མཐོང་བའི་ལམ་ལ་གནས་པ་ལ་ནི་དབང་པོ་འཕོ་བ་མེད་དེ།
དེ་མཉམ་བཞག་གི་རྒྱུན་ཅིག་ཡིན་པས་སྦྱོར་བའི་སྐབས་མི་སྲིད་པའི་ཕྱིར། དེས་ན་སོ་སྐྱེ་དང་དད་མོས་དང་དུས་སྦྱོར་ལ་གནས་ནས་དབང་པོ་འཕོ་བ་ཡིན་ནོ།། གསུམ་པ་ཉམས་པའི་དབྱེ་བ་ནི། ཐོབ་དང་མ་ཐོབ་ཉེར་སྤྱད་ལས། ། ཡོངས་ཉམས་རྣམ་པ་གསུམ་ཞེས་བྱ།། སྟོན་ལ་ཐ་མ་མི་གཡོ་ལ། ། བར་མའང་གཞན་ལ་རྣམ་གསུམ་མོ།། ¿༥༩¿ འབྲས་ལས་ཉམས་པ་འཆི་བ་མེད། ། བྱ་བ་མ་ཡིན་དེ་མི་བྱེད།། མདོ་ལས།
¿འདིས་མཐོང་བའི་ཆོས་ལ་བདེ་བར་གནས་པ་ལྷག་པའི་བསམ་པ་བཞི་ཐོབ་པ་གང་ཡིན་པ་དེ་ལས་གང་ཡང་རུང་བ་ཞིག་ལས་འདི་ཡོངས་སུ་ཉམས་པར་འགྱུར་བ་ནི་ང་སྨྲའོ།། ¿ ཞེས་མི་གཡོ་བའི་ཆོས་ཅན་མཐོང་ཆོས་བདེར་གནས་བསམ་གཏན་བཞི་ཐོབ་པ་ལས་ཉམས་པར་བཤད་པ་ཅི་ཞེ་ན། སྤྱིར་ཉམས་པ་ལ་རྣམ་པ་གསུམ་ཡོད་དེ། ཡོན་ཏན་ཡོད་པ་ཤོར་བ་ཐོབ་པ་ལས་ཉམས་པ་དང༌། འཐོབ་བྱ་མ་ཐོབ་པས་མ་ཐོབ་པ་ལས་ཉམས་པ་དང༌། ཐོབ་པ་མངོན་དུ་མ་བྱས་པས་ཐོབ་པ་ཉེར་སྤྱད་ལས་ཡོངས་སུ་ཉམས་པ་སྟེ་རྣམ་པ་གསུམ་ཞེས་བྱའོ།། དེ་དག་གང་ལ་མངའ་ཞེ་ན། སྟོན་པ་ལ་ཐ་མ་ཉེར་སྤྱད་ལས་ཉམས་པ་མངའ་སྟེ། ཡོན་ཏན་ཐམས་ཅད་ལ་མངའ་བརྙེས་ཀྱང་འགའ་ཞིག་མངོན་དུ་མི་མཛད་པ་སྲིད་པའི་ཕྱིར། མི་གཡོ་བའི་ཆོས་ཅན་ལ་བར་མ་མ་ཐོབ་པ་ལས་ཉམས་པའང་མངའ་སྟེ།
སངས་རྒྱས་ཀྱི་ཆོས་མ་ཐོབ་པའི་ཕྱིར། དེ་ལས་གཞན་ལ་ནི་ཐོབ་པ་ལས་ཉམས་པའང་ཡོད་པས་རྣམ་པ་གསུམ་མོ། ། དེ་ལྟར་ན་མི་གཡོ་བའི་ཆོས་ཅན་ཉམས་པར་བཤད་པ་ཐོབ་པ་ཉེར་སྤྱད་ལ་དགོངས་པས་མདོ་དང་འགལ་བ་མེད་དོ།། འོ་ན་དགྲ་བཅོམ་པ་འབྲས་བུ་ལས་ཉམས་ན་སྲེད་པ་དང་ལྡན་པས་སྲིད་པར་སྐྱེ་བར་འགྱུར་རོ་ཞེ་ན། འབྲས་བུ་ལས་ཉམས་པ་ནི་དེ་སོར་མ་ཆུད་པར་འཆི་བ་མེད་པ་དང༌། དེ་ཐོབ་པ་དང་འགལ་བའི་མི་ཚངས་པར་སྤྱོད་པ་སོགས་བྱ་བ་མ་ཡིན་པ་དེ་མི་བྱེད་དེ། ལམ་སྒྲུབ་པ་ལ་བརྩོན་པའི་ཕྱིར། རྩལ་པོ་ཆེ་འདྲེད་པ་རྡེག་མི་འཆའ་བ་བཞིན་ནོ།། བཞི་པ་དབང་པོ་འཕོ་ཚུལ་བྱེ་བྲག་ཏུ་བཤད་པ་ནི། མི་གཡོ་རྣམ་གྲོལ་བར་ཆད་མེད། །
ལམ་དགུའོ་ཤིན་ཏུ་བསྟེན་ཕྱིར་རོ།། ¿༦༠¿ མཐོང་བས་ཐོབ་ལ་རེ་རེའོ། ། ཟག་མེད་མི་ཡི་ནང་དུ་འཕོ།། མི་སློབ་ས་དགུ་ལ་བརྟེན་ཏེ། ། སློབ་པ་དྲུག་ལ་གང་གི་ཕྱིར།། ¿༦༡¿ འཕེལ་བ་འབྲས་བུ་ཁྱད་པར་ཅན། ། བཏང་སྟེ་འབྲས་བུ་ཐོབ་པར་འགྱུར།། ཞེས་པ་སྟེ། དབང་པོ་འཕོ་བ་ལ་ལམ་དུ་དགོས་ཞེ་ན། རྟོགས་པའི་སྐལ་པ་ཅན་མི་གཡོ་བར་འཕོ་ན་རྣམ་གྲོལ་ལམ་དང་བར་ཆད་མེད་ལམ་དགུ་དགུའོ། །
རྒྱུ་མཚན་ནི། དབང་བརྟུལ་གྱི་རིགས་དེ་ཤིན་ཏུ་ཡུན་རིང་པོར་བསྟེན་ཅིང་གོམས་པར་བྱས་པ་དང༌། སློབ་པ་དང་མི་སློབ་པའི་ལམ་གྱིས་བརྟན་པོར་བྱས་པའི་ཕྱིར་རོ། ། དད་མོས་མཐོང་བས་ཐོབ་པ་ལ་འཕོ་ན་བར་ཆད་མེད་ལམ་དང་རྣམ་གྲོལ་ལམ་རེ་རེའོ། ། སློབ་མི་སློབ་པའི་ལམ་གྱིས་བརྟན་པོར་མ་བྱས་པས་འཕོ་སླ་བའི་ཕྱིར་རོ།། ལམ་དེའི་ངོ་བོ་གང་ན། ཟག་མེད་ཡིན་ཏེ། འཕགས་པའི་དབང་པོ་འཕོ་བ་ལ་ཟག་བཅས་ལ་མི་སྲིད་པའི་ཕྱིར། རྟེན་ནི་མིའི་ནང་དུ་འཕོ་སྟེ། འབད་པས་སྒྲུབ་དགོས་པ་དང༌།
ཁམས་གཞན་དུའང་མ་ཡིན་ཏེ། དེ་དང་གོང་མར་སྐྱེས་པ་ནི། ཡོངས་ཉམས་དབང་པོ་འཕོ་མི་བསྟན། ། ཞེས་འབྱུང་བའི་ཕྱིར། ས་གང་ལ་བརྟེན་ན། མི་སློབ་པ་ཟག་མེད་ས་དགུ་ལ་བརྟེན་ཏེ། དེ་དཔེ་བསྡུས་པའི་ཕྱིར། སློབ་པ་ཆགས་བཅས་མི་ལྕོགས་མེད་དང་ཆགས་བྲལ་བསམ་གཏན་ས་དྲུག་གང་རུང་ལ་བརྟེན་ཅིང༌། གཟུགས་མེད་གསུམ་ཐོབ་ཀྱང་མི་བརྟེན་ཏེ། གང་གི་ཕྱིར་ན་དབང་པོ་འཕེལ་བ་ནི་དབང་བརྟུལ་གྱིས་བསྡུས་པའི་འབྲས་བུ་ཁྱད་པར་ཅན་ཐོབ་པ་བཏང་སྟེ།
དབང་རྣོན་གྱིས་བསྡུས་པའི་འབྲས་བུ་ཙམ་པོ་བ་ཐོབ་པར་འགྱུར་བ་གང་ཞིག ། ཕྱིར་མི་འོང་གི་འབྲས་བུ་ཙམ་པོ་གཟུགས་མེད་ཀྱིས་བསྡུས་པ་མེད་པའི་ཕྱིར་རོ།། གཉིས་པ་མཇུག་བསྡུ་བ་ནི། སངས་རྒྱས་གཉིས་དང་ཉན་ཐོས་བདུན། ། དེ་དགུ་དབང་པོ་རྣམ་དགུ་ཅན།། ¿༦༢¿ གང་ཟག་བདུན་པོ་སྦྱོར་བ་དང༌། ། དབང་པོ་སྙོམས་འཇུག་རྣམ་གྲོལ་དང༌།། གཉིས་ཀས་བྱས་པའོ་དེ་དག་དྲུག ། འདི་ལྟར་ལམ་གསུམ་ལ་གཉིས་གཉིས།། ¿༦༣¿ འགོག་ཐོབ་གཉིས་ཀ་ལས་རྣམ་གྲོལ། །
ཤེས་རབ་ཀྱིས་ནི་ཅིག་ཤོས་སོ།། སྙོམས་འཇུག་དབང་པོ་འབྲས་རྣམས་ཀྱིས། ། སློབ་པ་ཡོངས་རྫོགས་ཤེས་བྱའོ།། ¿༦༤¿ གཉིས་ཀྱིས་མི་སློབ་ཡོངས་སུ་རྫོགས།། ཞེས་པ་སྟེ། དགྲ་བཅོམ་དྲུག་པོ་དེ་དབྱེ་ན་དགུ་སྟེ། སངས་རྒྱས་ལ་རྫོགས་པའི་སངས་རྒྱས་དང་རང་སངས་རྒྱས་གཉིས་དང༌། མི་གཡོ་བའི་ཆོས་ཅན་ལ་སྦྱངས་པ་ལས་གྱུར་པ་དང་དང་པོ་ནས་དེའི་རིགས་ཅན་གཉིས་སུ་ཕྱེ་བས་ཉན་ཐོས་དགྲ་བཅོམ་པ་བདུན་ཡོད་པའི་ཕྱིར། རྒྱུ་མཚན་ཅི་ཞེ་ན། གང་ཟག་དེ་དགུ་དབང་པོ་བརྟུལ་འབྲིང་རྣོན་པོ་རེ་རེ་ལ་གསུམ་གསུམ་དུ་ཕྱེ་བའི་རྣམ་པ་དགུ་པ་ཅན་ཡིན་པའི་ཕྱིར།
གང་ཟག་དགུ་པོ་དེ་དག་ཀྱང་བསྡུ་ན་རྗེས་འབྲང་གཉིས། དད་མོས་མཐོང་ཐོབ་གཉིས། ལུས་མངོན་བྱེད། ཤེས་རབ་ཀྱི་ཆ་ལས་རྣམ་པར་གྲོལ་བ་དང༌། གཉིས་ཀའི་ཆ་ལས་རྣམ་པར་གྲོལ་བ་སྟེ་བདུན་ཡིན་ནོ། ། བདུན་པོ་དེ་དག་གང་གི་སྒོ་ནས་བཞག་ན། དང་པོ་གཉིས་སྦྱོར་བའི་སྒོ་ནས་བཞག་སྟེ། གཞན་གྱི་ཚིག་གི་རྗེས་སུ་འབྲང་བ་དང༌། གསུང་རབ་ཀྱི་རྗེས་སུ་འབྲངས་ནས་བདེན་པ་མངོན་རྟོགས་ས་སྦྱོར་བའི་ཕྱིར། གཉིས་པ་གཉིས་དབང་པོའི་སྒོ་ནས་ཏེ།
དད་པས་མོས་པ་ལྷག་པ་དང་ཤེས་རབ་ལྷག་པས་ཕྱེ་བའི་ཕྱིར། གསུམ་པ་སྙོམས་འཇུག་གི་སྒོ་ནས་ཏེ། འགོག་པའི་སྙོམས་འཇུག་ཐོབ་པའི་ཕྱིར། བཞི་པ་རྣམ་གྲོལ་དང༌། ལྔ་པ་གཉིས་ཀས་བྱས་པའི་སྒོ་ནས་བཞག་པའོ། ། ཤེས་རབ་ཀྱིས་ཉོན་མོངས་པའི་སྒྲིབ་པ་ལས་གྲོལ་བའི་ཕྱིར་དང༌། དེ་དང་སྙོམས་འཇུག་ཐོབ་པས་དེའི་སྒྲིབ་པའམ་རྣམ་པར་ཐར་པའི་སྒྲིབ་པ་ལས་གྲོལ་བའི་ཕྱིར་རོ། ། བདུན་པོ་དེ་དག་རྫས་སུ་བསྡུ་ན་དྲུག་སྟེ་འདི་ལྟར་མཐོང་ལམ་སྒོམ་ལམ་མི་སློབ་ལམ་གསུམ་ལ་རྫས་གཉིས་གཉིས་ཏེ། རྗེས་འབྲང་གཉིས། དད་མཐོང་གཉིས།
དུས་སྦྱོར་མི་སྦྱོར་གཉིས་གཉིས་ཡོད་པའི་ཕྱིར། འོ་ན་གཉིས་ཀའི་ཆ་ལས་རྣམ་པར་གྲོལ་བ་དང་ཤེས་རབ་ཀྱིས་རྣམ་གྲོལ་གཉིས་གང་ཞེ་ན། འགོག་སྙོམས་ཐོབ་པའི་དགྲ་བཅོམ་དེ་གཉིས་ཀའི་ཆ་ལས་རྣམ་གྲོལ་ཡིན་ཏེ། ཤེས་རབ་ཀྱིས་ཉོན་མོངས་པ་དང་ཏིང་ངེ་འཛིན་གྱིས་རྣམ་པར་ཐར་གྱི་སྒྲིབ་པ་ལས་གྲོལ་བའི་ཕྱིར། དེ་ནི་རྣམ་ཐར་བསྐྱེད་མི་ནུས་པའི་ལུས་སེམས་ལས་སུ་མི་རུང་བའོ།།
 མི་ལྕོགས་མེད་ཙམ་ལ་བརྟེན་ནས་ཤེས་རབ་ཀྱིས་ཉོན་མོངས་པ་འབའ་ཞིག་ལས་གྲོལ་བ་ནི་གཉིས་ཀའི་ཆ་ལས་གྲོལ་བའི་གཅིག་ཤོས་ཤེས་རབ་ཀྱི་ཆ་ལས་གྲོལ་བ་སྟེ་དེ་གཉིས་ལ་དགྲ་བཅོམ་རྒྱན་ཅན་དང་རྒྱན་མེད་དུ་གྲགས་སོ།། ཡང་མདོ་ལས། ¿འདིས་གང་ཞིག་ཉོན་མོངས་ལྔ་སྤངས་པ། མི་འཕྲོག་ཆོས་ལྡན་སློབ་པ་ཡོངས་སུ་རྫོགས། ¿ ཞེས་གསུངས་ན་ཇི་ཙམ་གྱིས་སློབ་པ་དང་མི་སློབ་པ་རྫོགས་པ་ཡིན་ཞེ་ན།
འགོག་པའི་སྙོམས་འཇུག་ཐོབ་པ་དང༌། དབང་པོ་རྣོ་བ་དང༌། འབྲས་བུ་ཐ་མའི་ཆ་མཐུན་ལྔ་སྤངས་པའི་ཕྱིར་མི་འོང་ཐོབ་པ་སྟེ་རྒྱུ་གསུམ་པོ་རྣམས་ཀྱིས་སློབ་པ་ཡོངས་སུ་རྫོགས་པ་ཞེས་བྱའོ། ། སྙོམས་འཇུག་དང་དབང་པོ་གཉིས་ཀྱིས་མི་སློབ་པ་ཡོངས་སུ་རྫོགས་པ་སྟེ། འབྲས་བུ་མ་རྫོགས་པ་མེད་དོ། ། འདི་ལའང་མུ་བཞིའོ།། གསུམ་པ་ལམ་བྱེ་བྲག་ཏུ་བཤད་པ་ལ་གསུམ། ལམ་གྱི་ཁྱད་པར། བྱང་ཆུབ་ཕྱོགས་མཐུན་གྱི་རྣམ་བཞག ། མི་སློབ་པའི་ཆོས་བྱེ་བྲག་ཏུ་བཤད་པའོ། །
དང་པོ་ནི། མདོར་ན་ལམ་ནི་རྣམ་བཞི་སྟེ།། ཁྱད་པར་ཅན་དང་རྣམ་གྲོལ་དང༌། ། བར་ཆད་མེད་དང་སྦྱོར་ཞེས་བྱ།། ¿༦༥¿ བསམ་གཏན་དག་གི་ལམ་རྣམས་སླ། ། ས་གཞན་དག་གི་དཀའ་བ་ཡིན།། བློ་རྟུལ་མངོན་ཤེས་བུལ་བ་སྟེ། ། ཅིག་ཤོས་ཀྱིས་ནི་མངོན་ཤེས་མྱུར།། ¿༦༦¿ ཞེས་པ་སྟེ། ཐར་པའི་ལམ་ལ་དུ་མ་ཞིག་བཤད་ཀྱང་མདོར་བསྡུ་ན་ལམ་ཐམས་ཅད་ནི་རྣམ་པ་བཞི་སྟེ།
ཁྱད་པར་ཅན་དང་རྣམ་གྲོལ་ལམ་དང་བར་ཆད་མེད་ལམ་དང་སྦྱོར་བའི་ལམ་ཞེས་བྱའོ། ། དེ་དག་འདོན་པ་བསྒྱུར་ཏེ། ལམ་གང་གི་མཇུག་ཐོག་ཏུ་བར་ཆད་མེད་ལམ་སྐྱེ་བ་སྦྱོར་ལམ་དང༌། སྤང་བྱ་དངོས་སུ་སྤོང་བ་བར་ཆད་མེད་ལམ་དང༌། སྤང་བྱ་ལས་གྲོལ་བ་དང་པོར་སྐྱེ་བ་རྣམ་གྲོལ་ལམ་དང༌། དེ་ཕན་ཆད་རྣམ་གྲོལ་གྱི་རྒྱུན་བསྐྱངས་པས་ཁྱད་པར་ཅན་ནོ།། འོ་ན་མདོ་ལས། ལམ་དཀའ་སླ་དང་མངོན་ཤེས་མྱུར་བུལ་བཤད་པ་དེ་དག་གི་ཁྱད་པར་གང་ན། བསམ་གཏན་གྱི་དངོས་གཞི་དག་གི་ལམ་རྣམས་སླ་སྟེ། ཡན་ལག་གིས་ཡོངས་སུ་ཟིན་པ་དང༌།
ཞི་ལྷག་ཆ་མཉམ་པས་རང་གི་ངང་གིས་འབྱུང་བའི་ཕྱིར། ས་གཞན་དག་གི་ལམ་ནི་དཀའ་བ་ཡིན་ཏེ། ཡན་ལག་གིས་མ་ཟིན་པ་དང་ཞི་ལྷག་ཆ་མི་མཉམ་པ་སྟེ་འབད་པས་འབྱུང་དགོས་པའི་ཕྱིར། བློ་སྟེ་དབང་བརྟུལ་ནི་ལམ་དཀའ་སླ་ཇི་ལྟར་ཡང་མངོན་པར་ཤེས་པ་བུལ་བ་སྟེ། ཡུལ་ལ་མངོན་དུ་ཕྱོགས་ནས་ཤེས་པ་བུལ་བའི་ཕྱིར། གཅིག་ཤོས་དབང་རྣོན་གྱིས་ནི་ས་གང་ལ་བརྟེན་ཀྱང་མངོན་པར་ཤེས་པ་མྱུར་བ་ཡིན་ནོ།། གཉིས་པ་བྱང་ཆུབ་ཕྱོགས་མཐུན་གྱི་རྣམ་བཞག་ལ་བཞི། དབྱེ་བསྡུ། གོ་རིམ། ས་གང་གིས་བསྡུས།
ཤེས་ནས་དད་པ་ཐོབ་ཚུལ་ལོ། ། དང་པོ་ནི། ཟད་དང་མི་སྐྱེ་ཤེས་པ་ནི། ། བྱང་ཆུབ་དེ་དང་མཐུན་ཉིད་ཕྱིར།། སུམ་ཅུ་རྩ་བདུན་དེའི་ཕྱོགས་མཐུན། ། མིང་གི་སྒོ་ནས་རྫས་སུ་བཅུ།། ¿༦༧¿ དད་དང་བརྩོན་འགྲུས་དྲན་པ་དང༌། ། ཤེས་རབ་ཏིང་འཛིན་བཏང་སྙོམས་དགའ།། རྟོག་དང་ཚུལ་ཁྲིམས་ཤིན་ཏུ་སྦྱངས། ། དྲན་པ་ཉེར་གཞག་ཤེས་རབ་སྟེ།།
¿༦༨¿ བརྩོན་འགྲུས་ཡང་དག་འཇོག་ཅེས་བྱ། ། རྫུ་འཕྲུལ་རྐང་པ་ཏིང་འཛིན་ཏོ།། གཙོ་བོ་སྨོས་པ་དེ་དག་ནི། ། སྦྱོར་བྱུང་ཡོན་ཏན་ཀུན་ཀྱང་ཡིན།། ¿༦༩¿ ཅེས་པ་སྟེ། ཟད་པ་དང་མི་སྐྱེ་བ་ཤེས་པ་ནི་བྱང་ཆུབ་ཅེས་བྱ་སྟེ། སྤང་རྟོགས་མཐར་ཐུག་པའི་ཕྱིར། དེ་དང་མཐུན་པ་ཉིད་ཀྱི་ལམ་ཡིན་པའི་ཕྱིར། དྲན་པ་ཉེར་བཞག་བཞི། ཡང་དག་པར་སྤོང་བ་བཞི།
རྫུ་འཕྲུལ་གྱི་རྐང་པ་བཞི། དབང་པོ་ལྔ། སྟོབས་ལྔ། བྱང་ཆུབ་ཀྱི་ཡན་ལག་བདུན། འཕགས་པའི་ལམ་ཡན་ལག་བརྒྱད་བཅས་སུམ་ཅུ་རྩ་བདུན་པོ་བྱང་ཆུབ་དེའི་ཕྱོགས་དང་མཐུན་པ་ཞེས་བྱའོ། ། དེ་དག་ཀྱང་མིང་གི་སྒོ་ནས་ཡིན་ནོ།། རྫས་སུ་བསྡུ་ན་བཅུ་སྟེ། དད་པ་དང་བརྩོན་འགྲུས་དང་དྲན་པ་དང་ཤེས་རབ་དང་ཏིང་ངེ་འཛིན་དང་བཏང་སྙོམས་དང་དགའ་བ་དང་རྟོག་པ་དང་ཚུལ་ཁྲིམས་དང་ཤིན་ཏུ་སྦྱངས་པ་རྣམས་སུ་འདུ་བའི་ཕྱིར། ཇི་ལྟར་འདུ་ན། དྲན་པ་ཉེར་བཞག་བཞི་ཤེས་རབ་ཏུ་འདུ་སྟེ།
ལུས་ལ་ལུས་ཀྱི་རྗེས་སུ་ལྟ་ཞིང་གནས་སོ་ཞེས་འབྱུང་བའི་ཕྱིར། བརྩོན་འགྲུས་ལ་ཡང་དག་འཇོག་ཅེས་བྱ་བ་བརྗོད་པས་ཡང་དག་སྤོང་བ་བཞི་དེ་ཡིན་པ་  དང༌། རྫུ་འཕྲུལ་གྱི་རྐང་པ་བཞི་ནི། ཏིང་ངེ་འཛིན་གྱི་རང་བཞིན་ཡིན་ནོ། ། ཆོས་རབ་རྣམ་འབྱེད་བྱང་ཆུབ་ཀྱི་ཡན་ལག་དང༌། ཡང་དག་པའི་ལྟ་བ་གཉིས་ཤེས་རབ་དང༌། བརྩོན་འགྲུས་ཡང་དག་བྱང་ཆུབ་ཀྱི་ཡན་ལག ། ཡང་དག་པའི་རྩོལ་བ་གཉིས་བརྩོན་འགྲུས་དང༌། ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་དང༌། ཡང་དག་པའི་ཏིང་ངེ་འཛིན་ནི་དེ་དང༌།
དྲན་པ་ཡང་དག་བྱང་ཆུབ་ཀྱི་ཡན་ལག་དང༌། ཡང་དག་པའི་དྲན་པའང་དེ་དང༌། དབང་པོ་ལྔ་དང་སྟོབས་ལྔ་དང༌། དགའ་བ་དང་ཤིན་ཏུ་སྦྱང་པ་དང༌། བཏང་སྙོམས་ཡང་དག་བྱང་ཆུབ་ཀྱི་ཡན་ལག་དང༌། ཡང་དག་པའི་རྟོགས་པ་རྣམས་རང་རང་གི་མིང་གིས་བསྟན་པ་དེ་དང་དེར་འདུའོ། ། ཡང་དག་པའི་ངག་དང་ལས་ཀྱི་མཐའ་འཚོ་བ་གསུམ་ཚུལ་ཁྲིམས་ཀྱི་རྫས་ཡིན་ནོ།། དེ་ལྟར་དྲན་ཉེར་སོགས་གསུམ་ཤེས་རབ་དང་བརྩོན་འགྲུས་དང་ཏིང་ངེ་འཛིན་གྱི་རང་བཞིན་ཡིན་ནོ་ཞེས་བྱ་བ་ནི་གཙོ་བོ་སྨོས་པ་ཡིན་གྱི། དེ་དག་ནི་འཁོར་དང་བཅས་ན་ཐོས་བསམ་སྒོམ་པའི་སྦྱོར་བ་ལས་བྱུང་བའི་ཟག་བཅས་དང་ཟག་མེད་ཀྱི་ཡོན་ཏན་དད་སོགས་གཞན་ཀུན་ཀྱང་དྲན་པ་ཉེར་བཞག་སོགས་ཡིན་ཏེ་དེ་ནི་དེ་དག་གི་ཚོགས་པར་སྐྱེས་པ་རྣམས་ལ་འདོད་དོ།། གཉིས་པ་གོ་རིམ་ནི།
སྡེ་ཚན་བདུན་ནི་གོ་རིམ་བཞིན། ། ལས་ནི་དང་པོ་པ་དག་དང༌།། ངེས་འབྱེད་ཆ་མཐུན་རྣམས་དང་ནི། ། སྒོམ་དང་མཐོང་ལ་རབ་ཏུ་ཕྱེ།། ¿༧༠¿ བྱང་ཆུབ་ཡན་ལག་ལམ་ཡན་ལག ། ཟག་པ་མེད་གཞན་རྣམ་གཉིས་སོ།། ཞེས་བྱ་བ་སྟེ། བྱང་ཕྱོགས་སོ་བདུན་དེ་གནས་སྐབས་གང་ལ་བཞག་ཅེ་ན། དྲན་པ་ཉེར་བཞག་སོགས་སྡེ་ཚན་བདུན་ནི་གོ་རིམ་བཞིན་དུ་ལས་ནི་དང་པོ་པ་དག་དང་ངེས་འབྱེད་ཆ་མཐུན་བཞི་རྣམས་དང་ནི་སྒོམ་ལམ་དང་མཐོང་ལམ་ལ་རབ་ཏུ་ཕྱེ་ནས་བཞག་གོ། ། གཞན་དག་མཐོང་སྒོམ་གཉིས་གོ་རིམ་བཟློག་པར་འདོད།
ངོ་བོ་གང་ན། བྱང་ཆུབ་ཀྱི་ཡན་ལག་བདུན་དང་འཕགས་ལམ་གྱི་ཡན་ལག་བརྒྱད་ཟག་པ་མེད་པ་ཡིན་ཏེ། ཟག་མེད་ཀྱི་ལམ་གསུམ་གྱིས་བསྡུས་པའི་ཕྱིར། གཞན་རྣམས་ཟག་བཅས་དང་ཟག་མེད་རྣམ་པ་གཉིས་སོ། ། ལམ་ལྔ་ཀའི་མཉམ་རྗེས་ཅི་རིགས་པར་ཡོད་པའི་ཕྱིར། གསུམ་པ་ས་གང་གིས་བསྡུས་ནི། བསམ་གཏན་དང་པོ་ན་ཐམས་ཅད། ། མི་ལྕོགས་མེད་ན་དགའ་མ་གཏོགས།། ¿༧༡¿ གཉིས་པ་ན་ནི་རྟོག་མ་གཏོགས། ། གཉིས་ན་དེ་གཉིས་མ་གཏོགས་པ།།
བསམ་གཏན་བར་ནའང་གཟུགས་མེད་པ། ། གསུམ་ནའང་དེ་དང་ཚུལ་ཡན་ལག། ¿༧༢¿ བྱང་ཆུབ་དང་ནི་ལམ་ཡན་ལག ། མ་གཏོགས་འདོད་ཁམས་སྲིད་རྩེ་ན།། ཞེས་པ་སྟེ། དེ་དག་ས་གང་དུ་ཡོད་ན། བསམ་གཏན་དང་པོའི་དངོས་གཞི་ན་སོ་བདུན་པོ་ཐམས་ཅད་དང༌། མི་ལྕོགས་མེད་ན་དགའ་བ་མ་གཏོགས་པའི་སོ་དྲུག་སྟེ། ས་འོག་མས་ཉམས་ཀྱིས་དོགས་པའི་ཕྱིར། བསམ་གཏན་གཉིས་པ་ན་ནི་རྟོག་པ་མ་གཏོགས་སོ་དྲུག་དང༌།
བསམ་གཏན་གསུམ་པ་དང་བཞི་པ་གཉིས་ན་དགའ་བ་དང་རྟོག་པ་དེ་གཉིས་མ་གཏོགས་པ་སོ་ལྔ་དང༌། བསམ་གཏན་བར་པ་ཁྱད་པར་ཅན་ནའང་དེ་བཞིན་དུ་སོ་ལྔ་དང༌། གཟུགས་མེད་པ་འོག་མ་གསུམ་ནའང་དེ་གཉིས་དང་ཚུལ་ཁྲིམས་ཀྱི་ཡན་ལག་དག་སོགས་གསུམ་མ་གཏོགས་པ་སོ་གཉིས་དང༌། བྱང་ཆུབ་ཀྱི་ཡན་ལག་བདུན་དང་ནི་ལམ་གྱི་ཡན་ལག་བརྒྱད་མ་གཏོགས་པ་ཉེར་གཉིས་ནི་འདོད་ཁམས་དང་སྲིད་རྩེ་ན་ཡོད་དེ་ཚོགས་ལམ་དང་འཕགས་པའི་སྦྱོར་རྗེས་ཀྱིས་བསྡུས་པ་ཅི་རིགས་པའོ།། བཞི་པ་ཤེས་ནས་དད་པ་ཐོབ་ཚུལ་ནི། བདེན་གསུམ་མཐོང་ན་ཚུལ་ཁྲིམས་དང༌། ། ཆོས་ལ་ཤེས་ནས་དད་པ་འཐོབ།། ¿༧༣¿ ལམ་མངོན་རྟོགས་ན་སངས་རྒྱས་དང༌། ། དེ་ཡི་དགེ་འདུན་དག་ལ་ཡང༌།། ཆོས་བདེན་གསུམ་དང་རང་སངས་རྒྱས། །
བྱང་ཆུབ་སེམས་དཔའི་ལམ་ཡིན་ནོ།། ¿༧༤¿ རྫས་སུ་གཉིས་ཏེ་དད་པ་དང༌། ། ཚུལ་ཁྲིམས་དྲི་མ་མེད་པ་ཡིན།། ཞེས་པ་སྟེ། མདོ་ལས། ¿ཤེས་ནས་དད་པ་ཐོབ་པ་བཞི་སྟེ། སངས་རྒྱས་དང་ཆོས་དང་དགེ་འདུན་ལ་ཤེས་ནས་དད་པ་དང་འཕགས་པ་དགྱེས་པའི་ཚུལ་ཁྲིམས་དག་གོ་¿ཞེས་གསུངས་ན། དེ་དག་གནས་སྐབས་གང་དུ་ཐོབ་ཅེ་ན། བདེན་པ་དང་པོ་གསུམ་མཐོང་ན་འཕགས་པ་དགྱེས་པའི་ཚུལ་ཁྲིམས་དང་ཆོས་ལ་ཤེས་ནས་དད་པ་ཐོབ་སྟེ། ཟག་མེད་ཀྱི་སྤོང་བདུན་ཐོབ་ཅིང༌།
བདག་མེད་མངོན་སུམ་དུ་མཐོང་བས་ཆོས་ཙམ་དུ་ཡིད་ཆེས་པའི་ཕྱིར། ལམ་གྱི་བདེན་པ་མངོན་པར་རྟོགས་པ་ན་སངས་རྒྱས་དང་དེའི་དགེ་འདུན་དག་ལ་ཤེས་ནས་དད་པ་ཐོབ་སྟེ། སངས་རྒྱས་དགེ་འདུན་བྱེད་པའི་  ཆོས། ། མི་སློབ་པ་དང་གཉིས་ཀར་ཡང༌། ། ཞེས་འབྱུང་བའི་ཕྱིར། ཡང་གི་སྒྲས་ཚུལ་ཁྲིམས་དང་ཆོས་ལ་ཤེས་ནས་དད་པ་ཐོབ་པའང་སྡུད་དོ། ། ཆོས་ལ་ཤེས་ནས་དད་པ་ཐོབ་པའི་ཆོས་དེ་གང་ན། ཆོས་ནི་བདེན་པ་དང་པོ་གསུམ་དང༌། རང་སངས་རྒྱས་ཀྱི་སློབ་པ་དང༌། མི་སློབ་པའི་ལམ་དང༌།
བྱང་ཆུབ་སེམས་དཔའི་སློབ་པའི་ལམ་བདེན་རྣམས་ཡིན་ནོ། ། དེ་དག་ནི་མངོན་པར་རྟོགས་པའི་རང་གི་མཚན་ཉིད་འཛིན་པས་ཆོས་ཡིན་ཏེ། ཚོགས་པ་མ་ཡིན་པས་དགེ་འདུན་ནི་མ་ཡིན་ནོ། ། བཞི་པོ་དེ་དག་རྫས་སུ་བསྡུ་ན་གཉིས་ཏེ། དང་པོ་གསུམ་དད་པ་དང༌། ཕྱི་མ་ཚུལ་ཁྲིམས་ཡིན་ནོ། ། ཚུལ་ཁྲིམས་ནི་ཟག་མེད་ཡིན་ན་དད་པ་གསུམ་གྱི་ངོ་བོ་གང་ན། ཤེས་ནས་དད་པ་རྣམས་ནི་གཅིག་ཏུ་དྲི་མ་མེད་པ་ཡིན་ནོ། ། ཤེས་ནས་དད་པའི་དོན་ནི་བདེན་པ་རྣམས་ཡང་དག་པར་ཇི་ལྟ་བ་བཞིན་དུ་རྟོགས་པ་ཤེས་པ་དང༌། དད་པ་ནི་ཡིད་ཆེས་པའོ།།
གསུམ་པ་མི་སློབ་པའི་ཆོས་བྱེ་བྲག་ཏུ་བཤད་པ་ལ་གཉིས། དངོས་དང༌། སྤང་བྱ་སྤོང་ཚུལ་ལོ། ། དང་པོ་ནི། བཅིངས་ཕྱིར་སློབ་པའི་ཡན་ལག་ཏུ། ། རྣམ་གྲོལ་མ་བཤད་དེ་རྣམ་གཉིས།། ¿༧༥¿ ཉོན་མོངས་བཅོམ་པ་འདུས་མ་བྱས། ། མོས་པ་འདུས་བྱས་ཡན་ལག་ནི།། དེ་ཡིན་དེ་ཉིད་རྣམ་གྲོལ་གཉིས། ། བྱང་ཆུབ་ཇི་སྐད་བཤད་ཤེས་པ།།
¿༧༦¿ ཞེས་པ་སྟེ། མདོ་ལས། ¿སློབ་པ་ནི་ཡན་ལག་བརྒྱད་དང་ལྡན་ནོ། ། མི་སློབ་པ་ནི་ཡན་ལག་བཅུ་དང་ལྡན་ནོ།། ¿ ཞེས་སློབ་པ་ལ་མི་སློབ་པའི་རྣམ་གྲོལ་དང་ཡང་དག་པའི་ཤེས་པ་ཅིའི་ཕྱིར་མ་བཞག་ཅེ་ན། སློབ་པ་ནི་ཉོན་མོངས་པའི་འཆིང་བ་ཅི་རིགས་པས་བཅིངས་པའི་ཕྱིར་སློབ་པའི་ཡན་ལག་ཏུ་རྣམ་གྲོལ་མ་བཤད་དོ། ། དེ་མེད་པར་ཡང་དག་པའི་ཤེས་པ་ག་ལ་ཡོད་དེ། དེ་ནི་ཟད་མི་སྐྱེ་ཤེས་པ་ཡིན་པའི་ཕྱིར། དབྱེ་ན་རྣམ་གྲོལ་དེ་ལ་འདུས་བྱས་མ་བྱས་རྣམ་པ་གཉིས་ཏེ། ཉོན་མོངས་པ་བཅོམ་པ་སོ་སོར་བརྟག་འགོག་འདུས་མ་བྱས་དང༌།
མི་སློབ་པའི་མོས་པ་འདུས་བྱས་ཡིན་ནོ། ། ཡན་ལག་ཏུ་གསུངས་པ་ནི་རྣམ་གྲོལ་འདུས་བྱས་དེ་ཡིན་ཏེ། དེ་ཉིད་ལ་དབྱེ་ན་མདོ་ལས་རྣམ་གྲོལ་གཉིས་སུ་གསུངས་ཏེ། ¿སེམས་འདོད་ཆགས་ལས་རྣམ་པར་གྲོལ་བ་དང༌། ཤེས་རབ་མ་རིག་པ་ལས་རྣམ་པར་གྲོལ་བའོ་¿ཞེས་བཤད་པའི་ཕྱིར། ཚུལ་ཁྲིམས་སོགས་ཕུང་པོ་ལྔ་ལས་རྣམ་པར་གྲོལ་བའི་ཕུང་པོའང་ཡིན་ནོ་ཟེར། སློབ་དཔོན་ནི། མོས་པ་འབའ་ཞིག་མ་ཡིན་ཏེ་སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བ་དང༌། འདོད་ཆགས་སོགས་ལས་རྣམ་པར་གྲོལ་བའི་ཟག་མེད་ཀྱི་སེམས་སེམས་བྱུང་འདུན་པ་སོགས་གཞན་དག་ཀྱང་ཡིན་པར་གསུངས།
ཡང་དག་པའི་ཤེས་པ་དེ་གང་ན། བྱང་ཆུབ་ཅེས་སྔར་ཇི་སྐད་བཤད་པའི་ཟད་པ་དང་མི་སྐྱེ་བའི་ཤེས་པ་ཡིན་ནོ། ། དེ་ནི་རྣམ་པར་གྲོལ་བའི་ཡེ་ཤེས་གཟིགས་པའི་ཕུང་པོའང་ཡིན་ཏེ། རང་གི་བྱང་ཆུབ་ཤེས་པའི་ཕྱིར་རོ།། གཉིས་པ་སྤང་བྱ་སྤོང་ཚུལ་ནི། མི་སློབ་སེམས་ནི་སྐྱེ་འགྱུར་བ། ། སྒྲིབ་པ་ལས་ནི་རྣམ་གྲོལ་འགྱུར།། འགག་པར་འགྱུར་བའི་ལམ་གྱིས་ནི། ། དེ་ཡི་སྒྲིབ་པ་རབ་ཏུ་སྤོང༌།། ¿༧༧¿ འདུས་མ་བྱས་ཉིད་ཁམས་ཞེས་བྱ། །
འདོད་ཆགས་ཀུན་ཟད་འདོད་ཆགས་བྲལ།། སྤངས་པའི་ཁམས་ནི་གཞན་དག་གོ ། འགོག་པའི་ཁམས་ཞེས་བྱ་བ་གཞི།། ¿༧༨¿ སྡུག་བསྔལ་རྒྱུ་བཟོད་ཤེས་རྣམས་ཀྱིས། ། ཡིད་འབྱུང་གང་གིས་སྤོང་འགྱུར་བ།། ཀུན་གྱིས་འདོད་ཆགས་བྲལ་བར་འགྱུར། ། དེ་ལྟར་ན་ནི་མུ་བཞི་སྲིད།། ¿༧༩¿ ཅེས་པ་སྟེ། མི་སློབ་པའི་སེམས་དུས་གསུམ་པོ་གང་སྒྲིབ་པ་ལས་རྣམ་པར་གྲོལ་བར་འགྱུར་ཞེ་ན། མི་སློབ་པའི་སེམས་ནི་སྐྱེ་བར་འགྱུར་བ་མ་འོངས་པ་དེ་སྒྲིབ་པ་ལས་ནི་རྣམ་པར་གྲོལ་བར་འགྱུར་རོ། །
ལམ་དུས་གསུམ་གང་གིས་སྒྲིབ་པ་སྤོང་ཞེ་ན། འགག་པར་འགྱུར་བ་ལ་ཕྱོགས་པ་ད་ལྟ་བའི་ལམ་གྱིས་ནི་ད་ལྟ་བ་དེ་ཡི་སྒྲིབ་པ་རབ་ཏུ་  སྤོང་ངོ༌།། ཡང༌། བསྟན་བཅོས་ལས། ¿སྤངས་པའི་ཁམས་དང༌། འདོད་ཆགས་དང་བྲལ་བའི་ཁམས་དང༌། འགོག་པའི་ཁམས་¿ཞེས་གསུམ་དུ་བཤད་ན། དེ་དག་གི་ཁྱད་པར་ཅི་ཞེ་ན། རྣམ་གྲོལ་འདུས་མ་བྱས་ཉིད་ལ་ཁམས་ཞེས་བྱ་སྟེ། དབྱེ་ན་སྤང་བྱ་འདོད་ཆགས་ཀུན་ཟད་པ་ནི་འདོད་ཆགས་དང་བྲལ་བའི་ཁམས་དང༌།
སྤངས་པའི་ཁམས་ནི་འདོད་ཆགས་ལས་གཞན་པའི་ཉོན་མོངས་པ་ཟད་པ་དག་གོ། ། འགོག་པའི་ཁམས་ཞེས་བྱ་བ་ནི་ཉོན་མོངས་སྐྱེ་བའི་གཞི་གཟུགས་སོགས་ལ་ཟག་པ་ཟད་པ་ཡིན་ནོ། ། འདུན་པའི་འདོད་ཆགས་དང་བྲལ་བ་ལ་འདོད་དོ།། འོ་ན་གང་ལ་ཡིད་འབྱུང་བར་འགྱུར་བའི་ལམ་དེས་འདོད་ཆགས་དང་བྲལ་བར་འགྱུར་རམ་ཞེ་ན། སྡུག་བསྔལ་དང་རྒྱུ་ཀུན་འབྱུང་ལ་དམིགས་པའི་བཟོད་པ་དང་ཤེས་པ་རྣམས་ཀྱིས་ཡིད་འབྱུང་སྟེ། དམན་པ་ཟག་བཅས་ལ་དམིགས་ཏེ་བློ་མཆོག་ཏུ་གྱུར་པ་དང༌། འགོག་ལམ་ལ་དམིགས་པའི་བཟོད་ཤེས་ཀྱིས་ནི་མ་ཡིན་ཏེ། དངོས་པོ་མཆོག་ལ་དམིགས་པའི་ཕྱིར། ལམ་གང་གིས་སྤང་བྱ་དངོས་སུ་སྤོང་བར་འགྱུར་བ་བཟོད་ཤེས་ཀུན་གྱིས་འདོད་ཆགས་དང་བྲལ་བར་འགྱུར་ཏེ། སྤང་བྱའི་དངོས་གཉེན་བར་ཆད་མེད་ལམ་ཡིན་པའི་ཕྱིར།
དེ་ལྟར་ན་ནི་ཡིད་འབྱུང་བ་དང་འདོད་ཆགས་དང་བྲལ་བར་འགྱུར་བ་ལ་མུ་བཞི་སྲིད་དེ། དང་པོ་ནི། སྡུག་ཀུན་ལ་དམིགས་པའི་སྤོང་ལམ་ལས་གཞན་རྣམས་དང༌། གཉིས་པ་ནི། འགོག་ལམ་ལ་དམིགས་པའི་སྤོང་ལམ་དང༌། གསུམ་པ་ནི། སྡུག་ཀུན་ལ་དམིགས་པའི་སྤོང་ལམ་དང༌། བཞི་པ་ནི། འགོག་ལམ་ལ་དམིགས་པའི་སྤོང་ལམ་ལས་གཞན་པ་རྣམས་སོ། ། སྤོང་ལམ་ནི་བར་ཆད་མེད་ལམ་དང༌།
གཞན་ནི་སྦྱོར་བ་དང་ཁྱད་པར་ཅན་དང་རྣམ་གྲོལ་ལམ་མོ།། ཆོས་མངོན་པའི་མཛོད་ཀྱི་ཚིག་ལེའུར་བྱས་པ་ལས། ལམ་དང་གང་ཟག་བསྟན་པ་ཞེས་བྱ་བ་སྟེ་གནས་དྲུག་པའོ། ། ཞེས་པ་སྟེ། ཆོས་མངོན་པ་མཛོད་ཀྱི་ཚིག་ལེའུ་བྱས་པའི་འགྲེལ་པ་དབྱིག་གཉེན་ཞལ་ལུང་ལས། ལམ་དང་གང་ཟག་བསྟན་པ་ཞེས་བྱ་བ་སྟེ་གནས་དྲུག་པའི་བཤད་པའོ།། །། གནས་བདུན་པ་ཡེ་ཤེས་བསྟན་པ། གནས་བདུན་པ་ཡེ་ཤེས་བསྟན་པའི་མཛོད་འཆད་པ་ལ་གཉིས་ཏེ། འབྲེལ་དགོད་པ་དང༌། གཞུང་བཤད་པའོ། །
དང་པོ་ནི། སྔར་སྤང་བྱ་རྣམས་བཟོད་ཤེས་ཀྱིས་སྤང་བར་བཤད་ཀྱང་དེ་དག་གི་ཁྱད་པར་མ་བཤད་པས། དེའི་ཕྱིར་བཟོད་ཤེས་ལྟ་བ་རྣམས་ཀྱི་དབྱེ་བ་བསྟན་པ་དང༌། ཆོས་མངོན་པ་ལས། ¿ཉོན་མོངས་པ་རྣམས་ཡེ་ཤེས་ཀྱིས་གཞོམ་པར་བྱའོ་¿ཞེས་འབྱུང་བས་དེས་ན་ཤེས་པ་བྱེ་བྲག་ཏུ་བཤད་ཅིང༌། དེས་ཐོབ་པའི་ཡོན་ཏན་རྣམས་བསྟན་པའི་དོན་དུ་གནས་འདི་བྱུང་བ་ཡིན་ནོ།། གཉིས་པ་གཞུང་བཤད་པ་ལ་བཞི། ཤེས་པའི་རང་བཞིན། ཤེས་པའི་ལྡན་པ། ཤེས་པའི་ཐོབ་པ།
ཤེས་པས་བསྡུས་པའི་ཡོན་ཏན་བསྟན་པའོ། ། དང་པོ་ལ་གསུམ། བཟོད་ཤེས་དང་ལྟ་བའི་ཁྱད་པར། ཤེས་པ་བཅུ་ངོས་བཟུང་བ། དེ་དག་གི་ཁྱད་པར་སྤྱད་པའོ། ། དང་པོ་ནི། དྲི་མེད་བཟོད་རྣམས་ཤེས་པ་མིན། ། ཟད་དང་མི་སྐྱེའི་བློ་ལྟ་མིན།། དེ་ལས་གཞན་འཕགས་བློ་གཉིས་ཀ ། གཞན་ཤེས་དྲུག་ནི་ལྟ་བའང་ཡིན།།
¿༡¿ ཅེས་པ་སྟེ། བསྟན་བཅོས་ལས། ¿བཟོད་པ་དང་ཤེས་པ་དང༌། ཡང་དག་པའི་ལྟ་བ་དང༌། ཡང་དག་པའི་ཤེས་པ་¿ཞེས་འབྱུང་ན། བཟོད་པ་ཡིན་ལ་ཤེས་པ་མིན་པ་དང༌། ཡང་དག་པའི་ཤེས་པ་ཡིན་ལ་ལྟ་བ་མ་ཡིན་པ་ཡོད་དམ་ཅེ་ན། དྲི་མེད་མཐོང་ལམ་གྱི་བཟོད་པ་བརྒྱད་པོ་རྣམས་ཤེས་པ་མིན་ཏེ། ཤེས་པ་ནི་ངེས་པའི་བདག་ཉིད་ཅན་ཡིན་ན་དེ་དག་ནི་བར་ཆད་མེད་ལམ་ཡིན་པས་རང་གི་ཡུལ་ལ་ཐེ་ཚོམ་དང་བཅས་པའི་ཕྱིར། ཟད་པ་དང་མི་སྐྱེ་བའི་བློ་སྟེ་ཤེས་པ་ནི་ཡང་དག་པའི་ལྟ་བ་མིན་ཏེ།
ཡང་དག་པར་རྟག་པ་མེད་པ་དང་བདེན་བཞི་ལ་དམིགས་རྣམ་འཚོལ་བའི་བསམ་པ་ཅན་མ་ཡིན་པའི་ཕྱིར། དེ་གཉིས་ལས་གཞན་པའི་འཕགས་པའི་བློ་སྟེ་ཟག་མེད་ཀྱི་ཤེས་པ་ནི་ཤེས་པ་དང་ཡང་དག་པའི་ལྟ་བ་གཉིས་ཀ་ཡིན་ཏེ། ཡང་དག་པའི་རྟོག་པ་དང༌། ངེས་པའི་བདག་ཉིད་ཅན་ཡིན་པའི་ཕྱིར། འཕགས་པའི་བློ་དེ་ལས་གཞན་འཇིག་རྟེན་པའི་ཤེས་རབ་ནི་ཀུན་རྫོབ་ཤེས་པ་ཡིན་ཏེ། རིག་པ་ཡིན་པའི་ཕྱིར། དེ་དག་ལས་ལྟ་བ་ལྔ་དང་འཇིག་རྟེན་པའི་ཡང་དག་པའི་ལྟ་བ་དང་དྲུག་ནི་ཤེས་པར་མ་ཟད་ལྟ་བའང་ཡིན་ནོ།། གཉིས་པ་ཤེས་པ་བཅུ་ངོས་བཟུང་བ་ལ་གཉིས། དབྱེ་བ་དངོས་དང༌། ཁྱད་པར་གཞན་བཤད་པའོ། །
དང་པོ་ནི། ཤེས་པ་ཟག་བཅས་ཟག་པ་མེད། ། དང་པོ་ཀུན་རྫོབ་ཅེས་བྱའོ།། ཟག་མེད་རྣམ་གཉིས་ཆོས་དང་ནི། ། རྗེས་སུ་ཤེས་པ་ཁོ་ན་ཡིན།། ¿༢¿ ཀུན་རྫོབ་ཡུལ་ནི་ཐམས་ཅད་དོ། ། ཆོས་ཤེས་བྱ་བའི་སྤྱོད་ཡུལ་ནི།། འདོད་སྡུག་བསྔལ་སོགས་རྗེས་ཤེས་པའི། ། སྤྱོད་ཡུལ་གོང་མའི་སྡུག་བསྔལ་སོགས།། ¿༣¿ དེ་དག་ཉིད་བདེན་བྱེ་བྲག་གིས། །
བཞི་སྟེ་རྣམ་བཞི་དེ་དག་ནི།། མི་སྐྱེ་བ་དང་ཟད་པ་ཤེས། ། དེ་གཉིས་དང་པོ་སྐྱེས་པ་ནི།། ¿༤¿སྡུག་བསྔལ་རྒྱུ་རྗེས་ཤེས་པ་ཡིན། ། བཞི་ལས་ཕ་རོལ་སེམས་རིག་པ།། ཞེས་པ་སྟེ། དབྱེ་ན་ཤེས་པ་བཅུ་སྟེ། ཆོས་ཤེས། རྗེས་ཤེས། ཀུན་རྫོབ་ཤེས་པ།
ཕ་རོལ་སེམས་ཤེས། བདེན་བཞི་ཤེས་པ། ཟད་མི་སྐྱེ་ཤེས་སོ། ། ཤེས་པ་ཐམས་ཅད་མདོར་བསྡུ་ན་ཟག་བཅས་དང༌། ཟག་པ་མེད་པ་གཉིས་ཏེ། དང་པོ་ནི་ཀུན་རྫོབ་ཤེས་པ་ཉིད་ཅེས་བྱའོ། ། ཟག་བཅས་ཀྱི་རང་སྤྱིའི་མཚན་ཉིད་ཀྱང་འཛིན་མོད་ཕལ་ཆེར་བུམ་སྣམ་སོགས་ཀུན་རྫོབ་འབའ་ཞིག་ལ་དམིགས་པའི་ཕྱིར། ཟག་མེད་ཀྱི་ཤེས་པའང་རྣམ་པ་གཉིས་ཏེ། ཆོས་ཤེས་དང་ནི་རྗེས་སུ་ཤེས་པ་ཁོ་ན་ཡིན་ནོ། ། ཁོ་ནའི་སྒྲ་གཞན་ལྡན་རྣམ་བཅད་དོ། །
ཀུན་རྫོབ་ཤེས་པའི་ཡུལ་ནི་འདུས་བྱས་མ་བྱས་ཀྱི་ཆོས་ཐམས་ཅད་དོ། ། ཆོས་ཤེས་ཞེས་བྱ་བའི་སྤྱོད་ཡུལ་ནི་འདོད་པའི་སྡུག་བསྔལ་སོགས་བདེན་པ་བཞི་དང༌། རྗེས་སུ་ཤེས་པའི་སྤྱོད་ཡུལ་ནི་ཁམས་གོང་མའི་སྡུག་བསྔལ་སོགས་བདེན་པ་བཞི་སྟེ། དེ་དང་དེའི་གཉེན་པོ་ཡིན་པའི་ཕྱིར། ཆོས་ཤེས་རྗེས་ཤེས་དེ་དག་ཉིད་བདེན་བཞི་སོ་སོར་ཤེས་པའི་བྱེ་བྲག་གིས་ཤེས་པ་བཞི་སྟེ། སྡུག་བསྔལ་ཤེས་པ་སོགས་ཆོས་རྗེས་ཤེས་པ་རྣམ་པ་བཞི་ལྟ་བའི་རང་བཞིན་མ་ཡིན་པ་དེ་དག་ནི་མི་སྐྱེ་བ་ཤེས་པ་དང་ཟད་པ་ཤེས་པ་མིན་ནོ། ། ཟད་མི་སྐྱེ་ཤེས་དེ་གཉིས་དང་པོར་སྐྱེས་པ་ནི་སྡུག་བསྔལ་དང་རྒྱུ་ཀུན་འབྱུང་ལ་རྗེས་སུ་ཤེས་པ་ཡིན་ཏེ། སྲིད་རྩེའི་སྒོམ་སྤང་དགུ་པ་ལ་དམིགས་ནས་མི་རྟག་པ་སོགས་དང་རྒྱུ་སོགས་ཀྱི་རྣམ་པར་ལྟ་བའི་ཕྱིར། དཔེར་ན་དུག་མདས་བསྣུན་པའི་གླང་པོ་ལ་དུག་ཡན་ལག་ལ་ཐམས་ཅད་རྒྱས་ཤིང་ཤི་བ་ན་རྨའི་སྒོར་འདུ་སྟེ་རེ་ཞིག་ནས་ཐམས་ཅད་དུ་རྒྱས་པ་བཞིན་ནོ། ། ཆོས་ཤེས་རྗེས་ཤེས་ལམ་ཤེས་ཀུན་རྫོབ་ཤེས་པ་བཞི་ལས་ཕ་རོལ་གྱི་སེམས་རིག་པ་བཞག་སྟེ།
དེ་ཤེས་པ་དེ་དག་གི་རང་བཞིན་ཡིན་པའི་ཕྱིར། དེ་བཞིན་དུ་ཤེས་པ་གཞན་ལ་སྦྱོར་ན། དང་པོ་གཅིག་དང་གཅིག་གི་ཆ། ། ཆོས་རྗེས་བདུན་བདུན་ཀུན་རྫོབ་གཉིས། ། བདེན་གསུམ་བཞི་བཞི་ལམ་ཤེས་ལྔ། ། ཟད་དང་མི་སྐྱེ་དྲུག་དྲུག་ལས། ། ཞེས་སོ།། གཉིས་པ་ཁྱད་པར་གཞན་བཤད་པ་ལ་གཉིས། སེམས་ཤེས་ཀྱི་ཁྱད་ཆོས། ཟད་མི་སྐྱེ་ཤེས་ཀྱི་ཁྱད་ཆོས་སོ། །
དང་པོ་ནི། དེས་ནི་ས་དབང་གང་ཟག་འདས། ། ཞིག་དང་མ་སྐྱེས་མི་རིག་གོ། ¿༥¿ ཆོས་རྗེས་བློ་ཕྱོགས་ཕན་ཚུན་མིན། ། ཉན་ཐོས་མཐོང་བའི་སྐད་ཅིག་གཉིས།། རིག་སྟེ་བསེ་རུ་ལྟ་བུས་གསུམ། ། སངས་རྒྱས་སྦྱོར་བ་མེད་པར་ཀུན།། ¿༦¿ ཅེས་པ་སྟེ། ཕ་རོལ་སེམས་ཤེས་དེས་ནི་ས་འདས་པ་འོག་མས་གོང་མའི་སེམས་  དང༌། དབང་པོ་འདས་པ་དད་མོས་ཀྱི་མཐོང་ཐོབ་དང་དུས་སྦྱོར་གྱིས་དུས་མི་སྦྱོར་གྱི་སེམས་དང༌།
གང་ཟག་འདས་པ་ཕྱིར་མི་འོང་དགྲ་བཅོམ་པ་རང་སངས་རྒྱས་རྫོགས་པའི་སངས་རྒྱས་རྣམས་སྔ་མས་ཕྱི་མའི་སེམས་མི་རིག་སྟེ། དེ་དག་གི་ཤེས་པའི་ཡུལ་ལས་འདས་པའི་ཕྱིར། དེས་ན་མཉམ་པ་དང་འོག་མ་ཤེས་པར་བསྟན་ཏོ།། གཞན་ཡང་དུས་ཞིག་པ་འདས་པ་དང་མ་སྐྱེས་པ་མ་འོངས་པའང་མི་རིག་གོ། ། དེ་ལྟར་བའི་ཡུལ་ཅན་ཡིན་པའི་ཕྱིར། དེ་བཞིན་དུ་ཕ་རོལ་སེམས་ཤེས་ཆོས་ཤེས་དང་རྗེས་ཤེས་ཀྱི་བློའི་ཕྱོགས་ཕན་ཚུན་ཤེས་པ་མིན་ཏེ། འདོད་པ་དང་ཁམས་གོང་མའི་གཉེན་པོ་ཐ་དད་པ་ལ་དམིགས་པའི་ཕྱིར། འོ་ན་མཐོང་ལམ་པ་ལ་སེམས་ཤེས་ཡོད་དམ་ཞེ་ན། མེད་དེ། སྦྱོར་བ་བྱ་བའི་སྐབས་མི་རྙེད་པའི་ཕྱིར།
འོན་ཀྱང་ཡུལ་དུ་འགྱུར་ཏེ། ཇི་ལྟར་ན། ཉན་ཐོས་གཞན་སེམས་ཤེས་པས་མཐོང་བའི་ལམ་སྡུག་བསྔལ་ཆོས་བཟོད་ཆོས་ཤེས་ཀྱི་སྐད་ཅིག་གཉིས་རིག་སྟེ། གཞན་དང་དམིགས་རྣམ་མི་མཐུན་པས་སྦྱོར་བ་གཞན་གྱིས་སྒྲུབ་དགོས་པའི་ཕྱིར་དང༌། གྲུབ་པ་ན་འགག་ཟིན་པའི་ཕྱིར་རོ། ། རང་སངས་རྒྱས་བསེ་རུ་ལྟ་བུས་ནི་སྐད་ཅིག་དང་པོ་གཉིས་དང་བརྒྱད་པ་དང་གསུམ་རིག་སྟེ། དབང་པོ་རྣོ་བས་སྦྱོར་བ་གཉིས་རྫོགས་པའི་ཕྱིར། སངས་རྒྱས་ཀྱི་སྦྱོར་བ་མེད་པར་མཐོང་ལམ་སྐད་ཅིག་བཅོ་ལྔ་ཀུན་ཤེས་སོ།། གཉིས་པ་ཟད་མི་སྐྱེ་ཤེས་ཀྱི་ཁྱད་ཆོས་ནི། ཟད་པར་ཤེས་པ་བདེན་རྣམས་ལ། །
ཡོངས་ཤེས་ལ་སོགས་ངེས་པའོ།། ཡོངས་ཤེས་བྱར་མེད་ཅེས་ལ་སོགས། ། མི་སྐྱེ་བ་ཡི་བློ་འདོད་དོ།། ¿༧¿ ཞེས་པ་སྟེ། ཟད་མི་སྐྱེ་ཤེས་ཀྱི་ཁྱད་པར་ཅི་ཞེ་ན། མཉམ་བཞག་ཏུ་འདྲ་ཡང་རྗེས་ཐོབ་ཀྱི་ངེས་ཤེས་རྙེད་པའི་སྒོ་ནས་ཟད་པ་ཤེས་པ་ནི་བདེན་པ་རྣམས་ལ་བདག་གིས་སྡུག་བསྔལ་ཡོངས་སུ་ཤེས་སོ་ཞེས་དང༌། ལ་སོགས་པས་ཀུན་འབྱུང་སྤངས་སོ། །  འགོག་པ་མངོན་དུ་བྱས་སོ། ། ལམ་བསྒོམས་སོ་ཞེས་ངེས་པའི་ཤེས་པའོ། ། བདག་གི་སྡུག་བསྔལ་ཡོངས་སུ་ཤེས་ཏེ་སླར་ཡོངས་སུ་ཤེས་པར་བྱར་མེད་ཅེས་བྱ་བ་ལ་སོགས་པ་ངེས་པ་ནི་མི་སྐྱེ་བ་ཡི་བློར་འདོད་དོ། །
ཉི་འོག་པས་ནི་¿རྣམ་པ་བཅུ་དྲུག་ལས་ཉེར་བརྒྱད་ཁས་བླངས་པས་མཉམ་བཞག་གིས་ཤེས་སོ་¿ཟེར། གསུམ་པ་དེ་དག་གི་ཁྱད་པར་སྤྱད་པ་ལ་བཞི། ཤེས་པ་བཅུའི་ཁྱད་པར། གཉེན་པོའི་ཁྱད་པར། རྣམ་པའི་ཁྱད་པར། ཁྱད་པར་གཞན་བཤད་པའོ། ། དང་པོ་ནི། རང་བཞིན་དང་ནི་གཉེན་པོ་དང༌། ། རྣམ་པ་རྣམ་པ་སྤྱོད་ཡུལ་དང༌།། སྦྱོར་དང་བྱ་བ་བྱས་ཉིད་དང༌། །
རྒྱུ་རྒྱས་པ་ལས་བཅུ་ཡིན་ནོ།། ¿༨¿ ཞེས་པ་སྟེ། ཤེས་པ་བཅུར་འཇོག་པ་ཅི་ཞེ་ན། རྒྱུ་བདུན་གྱི་སྒོ་ནས་རྣམ་པར་བཞག་སྟེ། ཟག་བཅས་ཀྱི་རང་བཞིན་ལས་ཀུན་རྫོབ་ཤེས་པ་དང་ནི། གཉེན་པོ་ལས་ཆོས་ཤེས་རྗེས་ཤེས་ཏེ། འདོད་པ་དང་གོང་མའི་གཉེན་པོ་ཡིན་པའི་ཕྱིར་དང༌། རྣམ་པ་ལས་སྡུག་ཀུན་ཤེས་པ་སྟེ། དམིགས་པ་ཐ་མི་དད་པའི་ཕྱིར། རྣམ་པ་སྤྱོད་ཡུལ་གཉིས་ཀ་ལས་འགོག་ལམ་ཤེས་པ་སྟེ།
གཉིས་ཀ་ཐ་དད་པའི་ཕྱིར་དང༌། སྦྱོར་བ་ལས་ཕ་རོལ་སེམས་ཤེས་ཏེ། སེམས་བྱུང་ཡང་ཤེས་མོད། འོན་ཀྱང་སེམས་ཤེས་པའི་ཆེད་དུ་སྦྱོར་བ་བྱས་པའི་ཕྱིར་དང༌། བྱ་བ་བྱས་པའི་རྒྱུད་ཉིད་ལ་དང་པོ་སྐྱེས་པས་ཟད་པ་ཤེས་པ་  དང༌། ཟག་མེད་ཀྱི་རྒྱུ་རྒྱས་པ་ལས་བྱུང་བའམ་ཟག་མེད་ཀྱི་ཤེས་པ་ཐམས་ཅད་ཀྱི་འབྲས་བུ་ཡིན་པའི་ཕྱིར་མི་སྐྱེ་བའི་ཤེས་པ་དང་བཅུ་ཡིན་ནོ།། གཉིས་པ་གཉེན་པོའི་ཁྱད་པར་ནི། བསྒོམ་པའི་ལམ་ལ་འགོག་པའམ། ། ལམ་ལ་ཆོས་ཤེས་གང་ཡིན་དེ།། ཁམས་གསུམ་གྱི་ནི་གཉེན་པོ་ཡིན། །
འདོད་པའི་ཁམས་ཀྱི་རྗེས་མ་ཡིན།། ¿༩¿ཅེས་པ་སྟེ། ཆོས་ཤེས་འདོད་པ་དང༌། རྗེས་ཤེས་ཁམས་གོང་མའི་གཉེན་པོར་བཤད་པ་ངེས་སམ་ཞེ་ན། མཐོང་ལམ་ལ་ངེས་ཀྱང༌། བསྒོམ་པའི་ལམ་ལ་འགོག་པའམ་ལམ་ལ་ཆོས་ཤེས་གང་ཡིན་པ་དེ་ཁམས་གསུམ་གྱི་ནི་གཉེན་པོ་ཡིན་པ་སྲིད་དེ། འགོག་ལམ་ཁམས་ཀྱིས་མ་བསྡུས་པས་དམིགས་པའི་ཡུལ་ཟག་མེད་ཡིན་པའི་ཕྱིར། སྡུག་ཀུན་ཆོས་ཤེས་ནི་མ་ཡིན་ཏེ། གོང་མའི་སྡུག་ཀུན་ལས་དམན་པའི་ཕྱིར་རོ།། འོ་ན་རྗེས་ཤེས་ཀྱང་འདོད་པའི་གཉེན་པོ་འགྱུར་རམ་ཞེ་ན།
འདོད་པའི་ཁམས་ཀྱི་གཉེན་པོ་རྗེས་ཤེས་ཀྱི་བྱེད་པ་མ་ཡིན་ཏེ། རྗེས་ཤེས་སྐྱེས་པ་ན་ཆོས་ཤེས་ཀྱིས་རྒྱལ་ཟིན་པའི་ཕྱིར། གསུམ་པ་རྣམ་པའི་ཁྱད་པར་ལ་གཉིས། ཤེས་པ་སོ་སོའི་རྣམ་པ། རྣམ་པ་སོ་སོའི་ངོ་བོའོ། ། དང་པོ་ནི། ཆོས་ཤེས་པ་དང་རྗེས་སུ་ཤེས། ། རྣམ་པ་བཅུ་དྲུག་ཀུན་རྫོབ་ནི།། དེ་བཞིན་གཞན་དུའང་རང་རང་གི ། བདེན་པའི་རྣམ་པས་བཞི་ཡིན་ནོ།།
¿༡༠¿ ཕ་རོལ་ཡིད་ཤེས་དྲི་མེད་ཀྱང༌། ། དེ་བཞིན་དྲི་མ་དང་བཅས་ནི།། ཤེས་བྱ་རང་གི་མཚན་ཉིད་རྣམ། ། རྫས་རེ་རེ་ཞིག་སྤྱོད་ཡུལ་ལོ།། ¿༡༡¿ ལྷག་མ་རྣམ་པ་བཅུ་བཞི་ཅན། ། སྟོང་དང་བདག་མེད་མ་གཏོགས་སོ།། ཞེས་པ་སྟེ། ཤེས་པ་བཅུ་པོ་དེ་དག་ལས་ཆོས་ཤེས་པ་དང་རྗེས་སུ་ཤེས་པ་གཉིས་མི་རྟག་པ་སོགས་རྣམ་པ་བཅུ་དྲུག་ཅན་དང༌། ཀུན་རྫོབ་ཤེས་པ་ནི་དེ་བཞིན་དུ་དྲོད་རྩེ་སོགས་ན་རྣམ་པ་བཅུ་དྲུག་དང༌། གཞན་ཤེས་བྱ་རང་སྤྱིའི་མཚན་ཉིད་ཀྱི་རྣམ་པ་ཅན་དུའང་ཡིན་ནོ། །
བདེན་བཞི་ཤེས་པ་ནི་རང་རང་གི་བདེན་པའི་རྣམ་པས་རྣམ་པ་བཞི་བཞི་ཡིན་ནོ། ། ཕ་རོལ་ཡིད་ཤེས་དྲི་མེད་ཀྱང་དེ་བཞིན་དུ་རྣམ་པ་བཞི་ཡིན་ཏེ། ལམ་ཤེས་ཀྱི་རྣམ་པ་དེ་དེ་ཡིན་པའི་ཕྱིར། ཕ་རོལ་སེམས་ཤེས་དྲི་མ་དང་བཅས་པ་ནི་ཤེས་བྱ་སེམས་སེམས་བྱུང་རང་གི་མཚན་ཉིད་ཀྱི་རྣམ་པ་ཅན་ནོ། ། སེམས་ཤེས་དེ་གཉིས་ཀ་ཡང་སེམས་དང་སེམས་ལས་བྱུང་བ་རྫས་རེ་རེ་ཞིག་གི་སྤྱོད་ཡུལ་ལོ། ། གཅིག་ཅར་དུ་མི་འཛིན་ཏེ། སེམས་སོ་སྙམ་དུ་འཛིན་པ་ན་སེམས་བྱུང་དང༌། སེམས་བྱུང་ངོ་སྙམ་དུ་འཛིན་པ་ན་སེམས་མི་འཛིན་པའི་ཕྱིར། ལྷག་མ་ཟད་པ་དང་མི་སྐྱེ་བའི་ཤེས་པ་ནི་མི་རྟག་སོགས་རྣམ་པ་བཅུ་བཞི་ཅན་ཏེ། སྟོང་པ་དང་བདག་མེད་ཀྱི་རྣམ་པ་གཉིས་མ་གཏོགས་སོ། །
དེའི་རྗེས་ཐོབ་ཀྱི་སྐབས་སུ་བདག་གིས་བྱ་བ་བྱས་སོ། ། སྡུག་བསྔལ་ཤེས་སོ། །  འདི་ལས་སྲིད་པ་གཞན་མི་ཤེས་སོ་ཞེས་འབྱུང་བའི་ཕྱིར་རོ།། གཉིས་པ་རྣམ་པ་སོ་སོའི་ངོ་བོ་ནི། དྲི་མེད་བཅུ་དྲུག་གཞན་རྣམ་མེད། ། གཞན་ཡོད་ཅེས་པ་བསྟན་བཅོས་ལས།། ¿༡༢¿ རྫས་སུ་རྣམ་པ་བཅུ་དྲུག་གོ ། རྣམ་པ་ཤེས་རབ་དང་བཅས་པའི།། དམིགས་དང་བཅས་པས་འཛིན་པར་བྱེད། ། ཡོད་པ་ཐམས་ཅད་གཟུང་བྱ་ཡིན།།
¿༡༣¿ ཅེས་པ་སྟེ། ཟག་མེད་ལ་རྣམ་པ་བཅུ་དྲུག་ལས་གཞན་རང་གི་མཚན་ཉིད་ཀྱི་རྣམ་པ་ཅན་ཡོད་དམ་ཞེ་ན། དྲི་མེད་ལ་མི་རྟག་སོགས་བཅུ་དྲུག་ལས་གཞན་པའི་རྣམ་པ་མེད་དོ། ། གཞན་ཉི་འོག་པ་ནི། ¿རང་གི་རྣམ་པའང་ཡོད་¿ཅེས་ཟེར་ཏེ། ཅིའི་ཕྱིར་ན། བསྟན་བཅོས་ཡེ་ཤེས་ཀྱི་ཚོགས་ལས། ¿མི་ལྡན་པའི་སེམས་ཀྱིས་འདོད་པ་དང་ལྡན་པའི་ཆོས་རྣམས་ཤེས་སམ་ཞེ་ན། ཤེས་ཏེ། རིགས་པས་བསྐྱེད་པའི་སྒོ་ནས་མི་རྟག་སྡུག་བསྔལ་སྟོང་བདག་མེད་རྒྱུ་ཀུན་འབྱུང་རབ་སྐྱེ་རྐྱེན་དང༌།
འདི་ནི་གནས་ཡོད་  དོ། ། འདི་ནི་གཞི་ཡོད་དོ་¿ཞེས་འབྱུང་བའི་ཕྱིར། མི་ལྡན་པའི་སེམས་ནི་ཟག་མེད་ དང༌། རིགས་པས་བསྐྱེད་པ་ཕྱིན་ཅི་མ་ལོག་པ་དང༌། གནས་ནི་མཚན་ཉིད་དང༌། གཞི་ནི་རྒྱུའོ།། རྫས་དུ་ཡོད་ཅེ་ན། རྫས་སུ་རྣམ་པ་བཅུ་དྲུག་སྟེ། བཅུ་དྲུག་པོ་སོ་སོར་མངོན་སུམ་དུ་བྱེད་དགོས་པའི་ཕྱིར། འདི་ལྟར་རྐྱེན་ལ་རག་ལུས་པས་མི་རྟག་པ་དང༌།
གནོད་པའི་བདག་ཉིད་ཡིན་པས་སྡུག་བསྔལ་བ་དང༌། བདག་གིར་ལྟ་བའི་གཉེན་པོ་སྟོང་པ་དང༌། བདག་ཏུ་ལྟ་བའི་གཉེན་པོ་བདག་མེད་པ་དང༌། སྡུག་བསྔལ་གྱི་ས་བོན་གྱི་ཚུལ་གྱི་རྒྱུ་དང༌། དེ་མ་ཐག་ཏུ་འབྱུང་བས་ཀུན་འབྱུང་དང༌། རྒྱུན་འབྲེལ་བས་རབ་སྐྱེ་དང༌། རྒྱུ་རྐྱེན་མང་པོས་མངོན་པར་བསྒྲུབས་པས་རྐྱེན་དང༌། སྡུག་བསྔལ་གྱི་ཕུང་པོ་ཞིག་པས་འགོག་པ་དང༌། འདོད་ཆགས་སོགས་མེ་གསུམ་ཞི་བས་ཞི་བ་དང༌། སྡུག་བསྔལ་གྱི་འཚེ་བ་མེད་པས་གྱ་ནོམ་པ་དང༌།
ལས་ཉོན་གྱི་སྐྱོན་ཐམས་ཅད་དང་བྲལ་བས་ངེས་པར་འབྱུང་བ་དང༌། ཐར་པར་ཕྱིན་པས་ལམ་དང༌། འཐད་པའི་ཐབས་དང་ལྡན་པས་རིགས་པ་དང༌། མྱང་འདས་ཡང་དག་པར་བསྒྲུབས་པས་སྒྲུབ་པ་དང༌། གཏན་དུ་འདའ་བར་བྱེད་པས་ངེས་འབྱིན་ནོ།། ཉི་འོག་པས་རྫས་སུ་བདུན་ཏེ། སྡུག་བསྔལ་གྱི་བཞི་དང་གཞན་གསུམ་རྫས་རེ་རེ་ཡིན་པའི་ཕྱིར། རྣམ་པ་ཞེས་བྱ་བའི་ངོ་བོ་ཅི་ཞེ་ན། བྱེ་སྨྲས་རྣམ་པ་ཤེས་རབ་ཡིན་ནོ། ། འོན་ཀྱང་ཡུལ་འཛིན་པ་ན་ཤེས་རབ་དང་བཅས་པའི་དམིགས་པ་དང་བཅས་པ་སེམས་སེམས་བྱུང་དག་གིས་འཛིན་པར་བྱེད་དེ་ཤེས་རབ་དེས་མང་པོ་བ་ཡིན་པའི་ཕྱིར།
གཟུགས་སོགས་ཡོད་པ་ཐམས་ཅད་ནི་གཟུང་བྱ་ཡིན་ནོ། ། དེ་ལྟར་ན་ཤེས་རབ་གསུམ་ཀ་དང༌། གཞན་དམིགས་བཅས་རྣམས་གཟུང་འཛིན་གཉིས་དང༌། དམིགས་བཅས་མ་ཡིན་པ་རྣམས་གཟུང་བྱའོ། ། མདོ་སྡེ་པས་དམིགས་པ་ནི་ཡུལ་དང༌། རྣམ་པ་ནི་བློའི་འཛིན་སྟངས་ཏེ་ཡུལ་གྱི་རྣམ་པ་ཅན་ལ་འདོད། བཞི་པ་ཁྱད་པར་གཞན་བཤད་པ་ནི། དང་པོ་རྣམ་གསུམ་གཞན་རྣམས་དགེ ། དང་པོ་ས་རྣམས་ཐམས་ཅད་ན།། དྲུག་ན་ཆོས་ཤེས་བྱ་བར་དགུ །
རྗེས་ཤེས་བྱ་བ་དེ་བཞིན་དྲུག། ¿༡༤¿ གཞན་ཡིད་ཤེས་པ་བསམ་གཏན་བཞི། ། དེ་ནི་འདོད་དང་གཟུགས་རྟེན་ཅན།། ཆོས་ཤེས་བྱ་བ་འདོད་རྟེན་ཅན། ། ཁམས་གསུམ་པ་ཡི་རྟེན་ཅན་གཞན།། ¿༡༥¿ འགོག་བློ་དྲན་པ་ཉེར་གཞག་པ། ། གཅིག་སྟེ་ཕ་རོལ་སེམས་བློ་ནི།། གསུམ་མོ་ལྷག་མ་བཞི་ཡིན་ནོ། ། ཆོས་བློའི་སྤྱོད་ཡུལ་དགུ་ཡིན་ནོ།། ¿༡༦¿ ལམ་རྗེས་བློ་ཡི་དགུ་ཡིན་ནོ། །
སྡུག་བསྔལ་རྒྱུ་བློའི་གཉིས་ཡིན་ནོ།། བཞི་ཡི་བཅུ་ཡིན་གཅིག་གི་མིན། ། ཆོས་བཅུ་དག་ནི་སྦྱར་བར་བྱ།། ¿༡༧¿ ཁམས་གསུམ་པ་དང་དྲི་མེད་ཆོས། ། འདུས་མ་བྱས་རྣམ་གཉིས་གཉིས་སོ།། ཀུན་རྫོབ་གཅིག་པུས་རང་ཚོགས་ལས། ། གཞན་ནི་བདག་མེད་ཉིད་རིག་འགྱུར།། ¿༡༨¿ ཞེས་པ་སྟེ། ཤེས་པ་བཅུ་པོའི་ངོ་བོའི་ཁྱད་པར་ནི། དང་པོ་ཀུན་རྫོབ་ཤེས་པ་ནི་དགེ་མི་དགེ་ལུང་མ་བསྟན་རྣམ་པ་གསུམ་དང་གཞན་རྣམས་དགེ་བ་ཡིན་ནོ། །
སའི་ཁྱད་པར་ནི། དང་པོ་ཀུན་རྫོབ་ཤེས་པ་ནི་ཁམས་གསུམ་གྱིས་དགུ་པོ་རྣམས་ཐམས་ཅད་ན་ཡོད་དེ། ཟག་བཅས་ལ་དམིགས་པའི་ཕྱིར། བསམ་གཏན་ས་དྲུག་ན་ཆོས་ཤེས་ཞེས་བྱ་བ་དང༌། ཟག་མེད་ས་དགུ་ན་རྗེས་ཤེས་ཞེས་བྱ་བ་ཡོད་དེ། དེ་གཉིས་ཁམས་གོང་འོག་ལ་དམིགས་པའི་ཕྱིར། དེ་བཞིན་དུ་བདེན་བཞི་ཤེས་པ་དང་ཟད་མི་སྐྱེ་ཤེས་པ་དང་དྲུག་ཀྱང་ས་དགུ་ན་ཡོད་དེ། དེ་དག་ཆོས་ཤེས་ཀྱིས་བསྡུས་པ་བསམ་གཏན་ས་དྲུག་དང༌། རྗེས་ཤེས་ཀྱིས་བསྡུས་པ་ཟག་མེད་ས་དགུ་ན་ཡོད་པའི་ཕྱིར། གཞན་ཡིད་ཤེས་པ་བསམ་གཏན་གྱི་དངོས་གཞི་བཞི་ན་ཡོད་དེ།
སྐྱེ་དཀའ་བས་ལམ་སླ་བ་ལ་བརྟེན་དགོས་པའི་ཕྱིར། རྟེན་གྱི་ཁྱད་པར། ཕ་རོལ་སེམས་ཤེས་དེ་ནི་འདོད་པ་དང་གཟུགས་ཀྱི་རྟེན་ཅན་ཡིན་ཏེ། བསམ་གཏན་གྱི་དངོས་གཞི་ལ་བསྐྱེད་དགོས་པའི་ཕྱིར། ཆོས་ཤེས་ཞེས་བྱ་བ་ནི་འདོད་པའི་རྟེན་ཅན་ཏེ། འདོད་པ་སུན་འབྱིན་པར་བྱེད་པའི་ལམ་ཡིན་པའི་ཕྱིར། ཁམས་གསུམ་པ་ཡི་རྟེན་ཅན་ནི་དེ་གཉིས་ལས་གཞན་པའི་ཤེས་པ་བརྒྱད་དོ།། འོ་ན་དྲན་པ་ཉེར་བཞག་གང་གི་ངོ་བོ་ཡིན་ཞེ་ན། འགོག་པ་ཤེས་པའི་བློ་ནི་ཆོས་དྲན་པ་ཉེ་བར་བཞག་པ་གཅིག་པུ་སྟེ། འདུས་མ་བྱས་འགོག་པ་ལ་དམིགས་པའི་ཕྱིར་ཕ་རོལ་སེམས་བློ་ནི་ལུས་མ་གཏོགས་པའི་གསུམ་མོ། །
མཚུངས་ལྡན་ཁོ་ན་ལ་དམིགས་པའི་ཕྱིར། ཤེས་པ་ལྷག་མ་བརྒྱད་ནི་དྲན་པ་ཉེར་བཞག་བཞི་ཀ་ཡིན་ནོ། ། ཤེས་པ་གང་གི་ཡུལ་དུ་ཤེས་པ་དུ་འགྱུར་ཞེ་ན། ཆོས་བློའི་སྤྱོད་ཡུལ་ནི་རྗེས་ཤེས་མ་གཏོགས་དགུ་ཡིན་ནོ། ། ལམ་ཤེས་ནི་ཀུན་རྫོབ་ཤེས་པ་ལས་གཞན་དགུ་སྟེ། ཟག་བཅས་ལ་མི་དམིགས་པའི་ཕྱིར། རྗེས་ཤེས་ཀྱི་བློ་ཡི་སྤྱོད་ཡུལ་ནི་ཆོས་ཤེས་ལས་གཞན་དགུ་ཡིན་ནོ། ། སྡུག་བསྔལ་ཤེས་པ་དང་དེའི་རྒྱུ་ཀུན་འབྱུང་ཤེས་པའི་བློའི་ཡུལ་ནི་ཀུན་རྫོབ་ཤེས་པ་དང་སེམས་ཤེས་ཟག་བཅས་གཉིས་གཉིས་ཡིན་ནོ། ། ཀུན་རྫོབ་ཤེས་པ་ཕ་རོལ་སེམས་ཤེས་ཟད་མི་སྐྱེ་ཤེས་བཞི་ཡི་ཡུལ་ནི་ཤེས་པ་བཅུ་བོ་ཐམས་ཅད་ཡིན་ནོ། ། ཤེས་པ་གཅིག་གི་ཡུལ་དུ་ཤེས་པ་ཐམས་ཅད་མིན་ཏེ།
འགོག་ཤེས་དེ་དེ་ཡིན་པའི་ཕྱིར། ཤེས་བྱ་གང་ཤེས་པ་དུ་ཞིག་གི་ཡུལ་དུ་འགྱུར་ཞེ་ན། ཤེས་བྱ་ཐམས་ཅད་ཆོས་བཅུ་དག་ཏུ་ཕྱེ་ནས་ནི། ཤེས་པ་གང་གི་ཡུལ་དུ་འགྱུར་སྦྱར་བར་བྱ་སྟེ། ཆོས་བཅུ་ཇི་ལྟར་ཕྱེ་ན། ཁམས་གསུམ་པ་དང་དྲི་མེད་ཀྱི་ཆོས་བཞི་ལ་མཚུངས་ལྡན་དང་མཚུངས་ལྡན་མ་ཡིན་པ་དང༌། འདུས་མ་བྱས་ལ་དགེ་བ་དང་ལུང་མ་བསྟན་རྣམ་པ་གཉིས་གཉིས་སུ་ཕྱེ་བས་སོ།། དེ་ཡང་འདི་ལྟར། ཀུན་རྫོབ་ཤེས་པས་ཐམས་ཅད་དང༌། ། ཆོས་ཤེས་ལྔ་དང་རྗེས་ཤེས་བདུན།།
སྡུག་ཀུན་དྲུག་དྲུག་འགོག་ཤེས་གཅིག ། ལམ་ཤེས་གཉིས་དང་སེམས་ཤེས་གསུམ།། ཟད་དང་མི་སྐྱེ་དགུ་དགུའོ། ། ཞེས་དང༌། འོ་ན་ཤེས་པ་གཅིག་གིས་ཤེས་བྱ་ཐམས་ཅད་གཅིག་ཅར་དུ་ཤེས་པ་ཡོད་དམ་ཞེ་ན་མེད་དེ། འོན་ཀྱང་ཀུན་རྫོབ་ཤེས་པ་སྐད་ཅིག་མ་གཅིག་པུས་རང་དང་རང་གི་ཚོགས་པ་ན་ཡོད་པ་ལས་གཞན་པའི་ཆོས་ཐམས་ཅད་ནི་བདག་མེད་པ་ཉིད་དོ་ཞེས་རིག་པར་འགྱུར་རོ། ། སྐད་ཅིག་མ་གཉིས་པའི་ཡུལ་དུ་ནི་སྔ་མའང་འགྱུར་བས་སྐད་ཅིག་མ་གཉིས་ཀྱིས་ཆོས་ཐམས་ཅད་རིག་གོ། ། སྐད་ཅིག་དང་པོས་ནི་མ་ཡིན་ཏེ། མཚུངས་ལྡན་རྣམས་རང་གི་རང་ལ་བྱ་བ་མི་འཇུག་པ་དང༌། ལྡན་མིན་རྣམས་ཤིན་ཏུ་ཉེ་བས་མིག་གི་མིག་སྨན་མི་འཛིན་པ་བཞིན་ནོ།།
གཉིས་པ་ཤེས་པའི་ལྡན་པ་ནི། ཟག་མེད་སྐད་ཅིག་དང་པོ་ལ། ། ཆགས་ཅན་ཤེས་པ་གཅིག་དང་ལྡན།། གཉིས་པ་ལ་གསུམ་ཡན་ཆད་ནི། ། བཞི་ལ་རེ་རེ་འཕེལ་དང་ལྡན།། ¿༡༩¿ ཅེས་པ་སྟེ། གང་ཟག་གང་ཤེས་པ་དུ་ལྡན་ཞེ་ན། སོ་སྐྱེ་ཆགས་བཅས་ནི་ཀུན་རྫོབ་ཤེས་པ་གཅིག་པུ་དང་ལྡན་ཞིང༌། ཆགས་བྲལ་ནི་སེམས་ཤེས་དང་གཉིས་ལྡན་ནོ། །  འཕགས་པ་ནི་ཟག་མེད་སྐད་ཅིག་དང་པོ་ལ་གནས་པ་ཆགས་ཅན་ནི་ཀུན་རྫོབ་ཤེས་པ་གཅིག་དང་ལྡན་ལ།
སྐད་ཅིག་གཉིས་པ་ལ་ཆོས་ཤེས་དང་སྡུག་བསྔལ་ཤེས་པ་བསྣན་པས་གསུམ་དང༌། དེ་ཡན་ཆད་སྐད་ཅིག་བཞི་པ་དྲུག་པ་བཅུ་པ་བཅུ་བཞི་པ་དང་བཞི་ལ་ཤེས་པ་རེ་རེ་འཕེལ་བས་བདུན་གྱི་བར་དུ་ལྡན་ནོ། ། སྒོམ་ལམ་པ་ལའང་དེ་དག་གོ། གལ་ཏེ་ཆགས་བྲལ་ཡིན་ན་གནས་སྐབས་ཐམས་ཅད་དུ་སེམས་ཤེས་བསྣན་པས་གཉིས་ནས་བརྒྱད་ཀྱི་བར་དུ་ལྡན་ནོ། ། མི་སློབ་པ་དབང་པོ་རྣོ་ན་བཅུ་དང་བརྟུལ་ན་དགུའོ།། གསུམ་པ་ཤེས་པའི་ཐོབ་པ་ལ་གསུམ། ལམ་གང་དུ་ཤེས་པ་དུ་ཐོབ། ལམ་གང་གིས་ས་གང་གི་ཤེས་པ་ཐོབ། ཐོབ་པའི་དབྱེ་བའོ། ། དང་པོ་ལ་བཞི།
མཐོང་ལམ། སྒོམ་ལམ། མི་སློབ་ལམ། བཤད་པའི་ལྷག་མ་ལ་དུ་ཐོབ་པའོ། ། དང་པོ་ནི། མཐོང་བའི་ལམ་ལ་བཟོད་པ་དང༌། ། ཤེས་པ་ཇི་ལྟར་སྐྱེས་པ་རྣམས།། མ་འོངས་པ་འཐོབ་དེ་ཉིད་ལ། ། རྗེས་གསུམ་ལ་ནི་ཀུན་རྫོབ་ཀྱང༌།། ¿༢༠¿ དེ་ཕྱིར་མངོན་རྟོགས་མཐའ་ཞེས་བྱ། །
དེ་ནི་མི་སྐྱེའི་ཆོས་ཅན་ཡིན།། རང་དང་འོག་ས་འགོག་པའི་མཐའ། ། རང་བདེན་རྣམ་ཅན་འབད་ལས་བྱུང༌།། ¿༢༡¿ ཞེས་པ་སྟེ། ལམ་གྱི་གནས་སྐབས་གང་དུ་ཤེས་པ་དུ་ཐོབ་ཅེ་ན། མཐོང་བའི་ལམ་ལ་བཟོད་པ་བརྒྱད་དང༌། ཤེས་པ་བདུན་ཇི་ལྟར་སྐྱེས་པ་རྣམས་ལ་རང་རང་གི་རིགས་འདྲ་མ་འོངས་པ་རྣམས་ཀྱང་ཐོབ་པར་འགྱུར་ཏེ། དེའང་ས་གང་ལ་བརྟེན་པ་དེ་ནི་ད་ལྟར་བ་དང་མ་འོངས་པ་འཐོབ་ལ། ས་གཞན་གྱི་ནི་མ་འོངས་པ་ཁོ་ན་འཐོབ་ཀྱི། དེ་དག་མངོན་འགྱུར་མི་འཐོབ་སྟེ།
མཐོང་ལམ་ལན་གཅིག་ལས་མ་སྐྱེ་བའི་ཕྱིར། མཐོང་ལམ་དེ་ཉིད་ལ་རྗེས་ཤེས་དང་པོ་གསུམ་ལ་ནི་ཀུན་རྫོབ་ཤེས་པ་ཉིད་ཀྱང་འཐོབ་སྟེ། བདེན་པ་ཟད་པར་རྟོགས་པའི་ཕྱིར། ཆོས་ཤེས་ལ་འཐོབ་བམ་ཞེ་ན། མི་འཐོབ་སྟེ། བདེན་པ་ཟད་པར་མ་རྟོགས་པ་དང༌། ལམ་ཤེས་ལའང་མ་ཡིན་ཏེ། སྔོན་འཇིག་རྟེན་པའི་ལམ་གྱིས་ལམ་བདེན་ཟག་མེད་རྟོགས་མི་སྲིད་པ་དང༌། འདས་ལམ་གྱིས་ཀྱང་བདེན་པ་ཟད་པར་སྒོམ་མི་ནུས་པའི་ཕྱིར། དེའི་ཕྱིར་ན་མངོན་པར་རྟོགས་པའི་མཐའ་ལས་བྱུང་བའི་ཀུན་རྫོབ་ཤེས་པ་ཞེས་བྱ་སྟེ།
བདེན་པ་རེ་རེ་ཟད་པར་ཤེས་པ་ལས་བྱུང་བའི་ཕྱིར། དེ་ནི་མི་སྐྱེ་བའི་ཆོས་ཅན་ཡིན་ཏེ། ནམ་ཡང་མངོན་དུ་བྱེད་མི་སྲིད་པའི་ཕྱིར། ས་གང་གི་ཐོབ་ན། མཐོང་ལམ་པ་གང་ལ་བརྟེན་པ་དེའི་རང་ས་དང་འོག་སའི་ཀུན་རྫོབ་ཤེས་པ་འཐོབ་བོ།། འོ་ན་དེ་དྲན་པ་ཉེར་བཞག་གང་ཡིན་ན། འགོག་པ་རྟོགས་པའི་མཐའ་ལས་བྱུང་བ་ནི་མཐའ་སྟེ་ཆོས་དྲན་དང་གཞན་གཉིས་བཞི་བཞིའོ། ། ཀུན་རྫོབ་ཤེས་པ་གསུམ་པོ་དེ་རང་རང་གི་བདེན་པའི་རྣམ་པ་ཅན་དང་འབད་པ་སྟེ་སྦྱོང་བ་ལས་བྱུང་བ་ཡིན་ཏེ། མཐོང་ལམ་གྱི་སྟོབས་ཀྱིས་སྐྱེ་དགོས་པའི་ཕྱིར། གཉིས་པ་སྒོམ་ལམ་ནི།
ཆགས་བཅས་བཅུ་དྲུག་པ་ལ་དྲུག ། འདོད་ལས་ཆགས་དང་བྲལ་བས་བདུན།། དེ་ཡི་གོང་མ་ཆགས་བཅས་ཀྱི། ། བསྒོམ་པའི་ལམ་ལ་བདུན་ཐོབ་བོ།། ¿༢༢¿ ས་བདུན་ལས་རྒྱལ་མངོན་ཤེས་དང༌། ། མི་གཡོ་འཐོབ་དང་སྤེལ་བསྒོམ་པའི།། བར་ཆད་མེད་པའི་ལམ་བདག་དང༌། ། གོང་མའི་གྲོལ་བའི་ལམ་བརྒྱད་ལའང༌།། ¿༢༣¿ སློབ་པ་སྦྱོང་བའི་གྲོལ་བ་ལ། ། ཤེས་པ་དྲུག་དང་བདུན་འཐོབ་བམ།།
བར་ཆད་མེད་པའི་ལམ་ལ་དྲུག ། དེ་བཞིན་སྲིད་རྩེ་རྣམ་རྒྱལ་ལའང༌།། ¿༢༤¿ ཞེས་པ་སྟེ། ཆགས་བཅས་སྐད་ཅིག་བཅུ་དྲུག་པ་ལམ་རྗེས་ཤེས་ལ་གནས་པས་ཤེས་པ་དྲུག་ཐོབ་སྟེ། བདེན་བཞི་ཤེས་པ་དང་ཆོས་ཤེས་རྗེས་ཤེས་རྣམས་ཐོབ་པའི་ཕྱིར། དེའང་ལམ་རྗེས་ཤེས་དང་ལམ་ཤེས་གཉིས་ངོ་བོ་གཅིག་པའི་ཕྱིར་ད་ལྟ་བ་དང༌། གཞན་བཞི་ནི་མ་འོངས་པ་འཐོབ་བོ། ། ཀུན་རྫོབ་ཤེས་པ་མི་འཐོབ་སྟེ། སྔོན་རྙེད་མི་འཐོབ་བོ་ཞེས་པས་སྔོན་རྙེད་ཟིན་པའམ། ཡང་ན་མངོན་པར་རྟོགས་པའི་མཐའ་མེད་པའི་ཕྱིར་དང༌།
ཆགས་བཅས་དང་སློབ་པ་ཡིན་པས་གཞན་གསུམ་མི་འཐོབ་བོ། ། བཅུ་དྲུག་པ་དེ་ལ་འདོད་པ་ལས་འདོད་ཆགས་དང་བྲལ་བས་དེའི་སྟེང་དུ་སེམས་ཤེས་ཟག་མེད་དང་བདུན་འཐོབ་བོ། ། ལམ་རྗེས་ཤེས་དེ་ཡི་གོང་མ་ཆགས་བཅས་ཀྱི་སྒོམ་པའི་ལམ་ལ་སྦྱོར་བ་བར་ཆད་མེད་ལམ་རྣམ་གྲོལ་ལམ་ཁྱད་པར་ཅན་གྱི་ལམ་ཐམས་ཅད་ལ་དེའི་སྟེང་དུ་ཀུན་རྫོབ་ཤེས་པ་དང་བདུན་ཐོབ་བོ། ། འཇིག་རྟེན་པ་ཡིན་ན་ཀུན་རྫོབ་ཤེས་པ་ད་ལྟ་བ་དང་འདས་ལམ་ཡིན་ན་ཆོས་ཤེས་དང་བདེན་བཞི་ཤེས་པ་གང་རུང་ཞིག་ད་ལྟ་བ་དང་གཞན་མ་འོངས་པ་ཐོབ་སྟེ། རང་རང་གི་རིགས་ཀྱི་སྐལ་མཉམ་གྱི་རྒྱུ་རྒྱས་པའི་ཕྱིར་རོ། ། ས་བར་པ་བདུན་ལས་རྒྱལ་བ་དང༌། སློབ་པའི་མངོན་ཤེས་དང་པོ་ལྔ་འཐོབ་པ་དང༌། རྟོགས་པའི་སྐལ་པ་ཅན་གྱིས་མི་གཡོ་བ་འཐོབ་པ་དང༌། བསམ་གཏན་སྤེལ་མར་སྒོམ་པའི་བར་ཆད་མེད་པའི་ལམ་དག་ལ་སྔ་མ་གཉིས་དང་ཕྱི་མས་སྔར་གྱི་བདུན་ཐོབ་སྟེ། སེམས་ཤེས་ནི་བར་ཆད་མེད་ལམ་ཐམས་ཅད་ལ་བཀག་པས་མི་འཐོབ་བོ། །
མི་གཡོ་བར་དབང་པོ་འཕོ་ན་ཟག་མེད་དྲུག་དང་ཟད་ཤེས་བསྣན་པས་བདུན་ཐོབ་སྟེ། ལམ་གྱི་ངོ་བོ་ཟག་མེད་ཡིན་པས་ཀུན་རྫོབ་ཤེས་པ་མི་ཐོབ་བོ། ། ས་བདུན་གྱི་གོང་མ་སྲིད་རྩེ་ལས་རྒྱལ་བའི་རྣམ་པར་གྲོལ་བའི་ལམ་དང་པོ་བརྒྱད་ལའང་ཟག་མེད་དྲུག་སེམས་ཤེས་དང་བདུན་ཐོབ་བོ། ། སློབ་པ་དབང་པོ་སྦྱོང་བའི་གྲོལ་བའི་ལམ་ལ་ཆགས་བཅས་ཡིན་ན་ཟག་མེད་ཤེས་པ་དྲུག་དང་ཆགས་བྲལ་ཡིན་ན་སེམས་ཤེས་དང་བདུན་ཐོབ་སྟེ། བམ་ནི་ལུགས་ཐ་དད་པའི་དོན་ཏེ། ཁ་ཅིག་¿མཐོང་ལམ་གྱི་འབྲས་བུ་གསུམ་ཐོབ་པ་ལྟར་འདི་ལའང་མངོན་རྟོགས་མཐའ་ལས་བྱུང་བའི་ཀུན་རྫོབ་ཤེས་པ་འཐོབ་  བོ་¿ཞེས་ཟེར། སློབ་པ་དབང་པོ་སྦྱོང་བ་དེའི་བར་ཆད་མེད་པའི་ལམ་ལ་ཟག་མེད་དྲུག་དང༌། དེ་བཞིན་དུ་སྲིད་རྩེ་ལས་རྣམ་པར་རྒྱལ་བའི་བར་ཆད་མེད་ལམ་ལའང་དྲུག་ཁོ་ན་ཐོབ་བོ།། གསུམ་པ་མི་སློབ་ལམ་ནི། ཟད་པ་ཤེས་པ་ལ་དགུའོ། །
མི་གཡོ་བས་ནི་བཅུ་འཐོབ་བོ།། དེར་འཕོ་གྲོལ་བའི་ཐ་མ་ལའང༌།། ཞེས་པ་སྟེ། དབང་བརྟུལ་གྱི་ཟད་པ་ཤེས་པ་ཐོབ་པ་ན་དེ་ལ་མི་སྐྱེ་བའི་ཤེས་པ་མ་གཏོགས་དགུའོ། ། མི་གཡོ་བས་ནི་མི་སྐྱེ་བའི་ཤེས་པའང་ཐོབ་པས་བཅུ་ཐོབ་བོ། ། དབང་བརྟུལ་མི་གཡོ་བར་དེར་འཕོ་བའི་རྣམ་པར་གྲོལ་བའི་ལམ་ཐ་མ་ལའང་བཅུ་ཐོབ་བོ།། བཞི་པ་བཤད་པའི་ལྷག་མ་ལ་དུ་ཐོབ་པ་ནི། བཤད་པའི་ལྷག་མ་ལ་བརྒྱད་འཐོབ།། ¿༢༥¿ ཅེས་བྱ་བ་སྟེ། སྔར་བཤད་པའི་ལྷག་མ་འདོད་པ་ལས་འདོད་ཆགས་དང་བྲལ་བའི་རྣམ་གྲོལ་ལམ་ཐ་མ་དང༌།
མངོན་ཤེས་དང་པོ་ལྔ་ཐོབ་པའི་རྣམ་གྲོལ་ལམ་དང༌། སྤེལ་མར་སྒོམ་པའི་རྣམ་གྲོལ་ལམ་དང༌། མི་གཡོ་བར་རྟོགས་པར་བྱེད་པའི་རྣམ་གྲོལ་ལམ་དང་པོ་བརྒྱད་དང༌། འདོད་ཆགས་དང་བྲལ་བར་བྱེད་པའི་སྦྱོར་བ་དང་ཁྱད་པར་ཅན་གྱི་ལམ་ཐམས་ཅད་ལ་མི་སྐྱེ་ཤེས་པ་ལས་གཞན་བརྒྱད་ཐོབ་བོ། ། མི་སློབ་པ་ནི་མངོན་ཤེས་སོགས་ཀྱི་སྦྱོར་བ་དང་རྣམ་གྲོལ་དང་ཁྱད་པར་ཅན་གྱི་ལམ་རྣམས་ལ་ཤེས་པ་དགུའམ་བཅུ་ཐོབ་བོ། ། མངོན་ཤེས་དང་སྤེལ་སྒོམ་གྱི་བར་ཆད་མེད་ལམ་ལ་བརྒྱད་དམ་དགུ་ཐོབ་བོ།། གཉིས་པ་ལམ་གང་གིས་ས་གང་གི་ཤེས་པ་ཐོབ་པ་ནི། གང་ལས་ཆགས་བྲལ་བྱ་ཕྱིར་གང༌། ། ཐོབ་པ་དེར་ཡང་འོག་མའང་འཐོབ།། ཟད་པ་ཤེས་ལ་ཟག་བཅས་ཀྱང༌། །
ས་ཀུན་སྔོན་རྙེད་མི་ཐོབ་བོ།། ¿༢༦¿ཞེས་པ་སྟེ། ལམ་གང་དུས་དུའི་ཤེས་པ་ཐོབ་ཅེ་ན། ས་གང་ལས་འདོད་ཆགས་དང་བྲལ་བར་བྱ་བའི་ཕྱིར་འདས་ལམ་གྱི་སྦྱོར་ལམ་སོགས་བཞིས་ས་གང་ཐོབ་པ་དེར་ཡང་རང་དང་ས་འོག་མའི་ཟག་མེད་ཀྱི་ཤེས་པའང་ཐོབ་བོ། ། ཟད་པ་ཤེས་པ་ལ་ནི་ཟག་མེད་དུ་མ་ཟད་ཟག་བཅས་ཀྱི་ཡོན་ཏན་མི་སྡུག་པ་དང་དབུགས་འབྱུང་རྔུབ་དྲན་པ་ཉེར་བཞག་སོགས་ཐམས་ཅད་ཀྱང་ཐོབ་སྟེ། དེ་ཡང་འདོད་པ་ནས་སྲིད་རྩེའི་བར་ས་ཀུན་གྱིས་བསྡུས་པ་ཐོབ་བོ། ། དར་གྱི་སྲོག་མ་ཐག་པ་བཅད་པ་ལྟར་རྡོ་རྗེ་ལྟ་བུས་ཏིང་ངེ་འཛིན་གྱིས་ཉོན་མོངས་པའི་ཐོབ་པ་གཅོད་ནས་སེམས་ཀྱི་རྒྱལ་སྲིད་ཆེན་པོ་ལ་དབང་ཐོབ་པ་ན་དགེ་བའི་ཡོན་ཏན་ཐམས་ཅད་ཀྱིས་བསུ་བའི་ཕྱིར། དཔེར་ན་རྒྱལ་སྲིད་ཆེན་པོ་ཐོབ་པ་ན་ཡུལ་མི་རྣམས་ཀྱིས་སྐྱེས་ཕུལ་ནས་བསུ་བ་བཞིན་ནོ། ། དེ་ཡང་སྔོན་རྙེད་ཟིན་པ་མི་ཐོབ་བོ། ། དམན་པའི་ཕྱིར་རམ།
ཡང་ན་སྔོན་འཁོར་བར་འདྲིས་པ་ལས་ཉམས་ནས་ཡང་རྙེད་པ་མ་འོངས་པ་མི་འཐོབ་སྟེ། དེའི་ཐོབ་པ་བཏང་བའི་ཕྱིར་རོ་  ཞེས་ཟེར། གསུམ་པ་ཐོབ་པའི་དབྱེ་བ་ནི། རྙེད་དང་བསྟན་ཞེས་བྱ་བ་ནི། ། དགེ་བ་འདུས་བྱས་ཐོབ་པའོ།། གཉེན་པོ་དང་ནི་ཐག་སྲིང་བའི། ། ཐོབ་པ་ཟག་དང་བཅས་པའི་ཡིན།། ¿༢༧¿ ཅེས་པ་སྟེ། ཐོབ་པ་ལ་དུ་ཡོད་ན་བཞི་སྟེ། རྙེད་པ་དང༌།
བསྟན་པ་དང༌། གཉེན་པོ་དང༌། ཐག་བསྲིངས་པ་ཐོབ་པའོ། ། དེ་ལ་རྙེད་པ་ཐོབ་པ་ནི་གསར་དུ་རྙེད་པ་དང༌། བསྟན་པ་ཐོབ་པ་ཞེས་བྱ་བ་ནི་ཡང་ཡང་མངོན་དུ་བྱས་པའམ་རྒྱུན་བསྟན་པ་སྟེ་དེ་གཉིས་ནི་དགེ་བ་འདུས་བྱས་ཀྱི་ཐོབ་པའོ། ། གཉེན་པོ་དང་ནི་ཐག་བསྲིང་བའི་ཐོབ་པ་ནི་ཟག་པ་དང་བཅས་པའི་ཆོས་ཀྱི་ཐོབ་པ་ཡིན་ཏེ། རིམ་པ་ལྟར་བར་ཆད་མེད་ལམ་དང༌། རྣམ་གྲོལ་ལམ་སོགས་ཐོབ་པའི་ཕྱིར། ཟག་མེད་ལ་ཐོབ་པ་དང་པོ་གཉིས་དང༌། ཟག་བཅས་དགེ་བ་ལ་བཞི་ཀ་དང༌།
ཉོན་མོངས་ཅན་རྣམས་ལ་ཕྱི་མ་གཉིས་ཡོད་དོ།། བཞི་པ་ཤེས་པས་བསྡུས་པའི་ཡོན་ཏན་བསྟན་པ་ལ་གཉིས། ཐུན་མོང་མ་ཡིན་པ་དང༌། ཐུན་མོང་གི་ཡོན་ཏན་ནོ། ། དང་པོ་ལ་གསུམ། བསྟན་པ། བཤད་པ། བསྡུ་བའོ།།  དང་པོ་ནི། སངས་རྒྱས་ཆོས་ནི་མ་འདྲེས་པ། །
སྟོབས་ལ་སོགས་པ་བཅོ་བརྒྱད་དོ།། ཞེས་པ་སྟེ། ཟད་པ་ཤེས་ལ་ཟག་བཅས་ཀྱང༌། ། ཞེས་ཟད་ཤེས་ལ་མི་སློབ་པའི་ཡོན་ཏན་འཐོབ་ཚུལ་སྤྱིར་བསྟན་མོད། དེའི་ཚེ་སངས་རྒྱས་ཁོ་ནས་ཐོབ་པའི་ཡོན་ཏན་དེ་གང་ཞེ་ན། སངས་རྒྱས་ཀྱི་ཆོས་ནི་གཞན་དང་ཐུན་མོང་མ་ཡིན་པས་མ་འདྲེས་པ་སྟེ། སྟོབས་བཅུ་ལ་སོགས་པ་བཅོ་བརྒྱད་དོ།། གཉིས་པ་བཤད་པ་ལ་བཞི། སྟོབས་བཅུ། མི་འཇིགས་པ་བཞི།
དྲན་པ་ཉེར་བཞག་གསུམ། ཐུགས་རྗེ་ཆེན་པོ་བཤད་པའོ། ། དང་པོ་ལ་གཉིས། ཐུགས་ཀྱི་སྟོབས། སྐུའི་སྟོབས་བཤད་པའོ། ། དང་པོ་ནི། གནས་དང་གནས་མིན་ཤེས་པ་བཅུ། ། ལས་འབྲས་ལ་བརྒྱད་བསམ་གཏན་སོགས།། ¿༢༨¿ དབང་པོ་མོས་དང་ཁམས་ལ་ནི། ། དགུའོ་ལམ་དག་ལ་བཅུའམ།།
གཉིས་ནི་ཀུན་རྫོབ་ཤེས་པ་ཡིན། ། ཟད་པ་དྲུག་གམ་བཅུ་ཡིན་ནོ།། ¿༢༩¿ སྔོན་གནས་འཆི་འཕོ་སྐྱེ་བའི་སྟོབས། ། བསམ་གཏན་དག་ན་ལྷག་མ་ནི།། ས་རྣམས་ཀུན་ན་ཅི་ཡི་ཕྱིར། ། འདིའི་སྟོབས་གང་ཕྱིར་ཐོགས་མི་མངའ།། ¿༣༠¿ ཞེས་པ་སྟེ། སྟོབས་བཅུ་དེ་ཤེས་པ་གང་གིས་བསྡུས་ན། གནས་དང་གནས་མིན་མཁྱེན་པ་ནི་ཤེས་པ་བཅུས་བསྡུས་ཏེ། དེ་ནི་སྲིད་པ་དང་མི་སྲིད་པའམ།
ཡང་ན་བུད་མེད་སངས་རྒྱས་སུ་བྱེད་པ་གནས་མ་ཡིན། སྐྱེས་པ་སངས་རྒྱས་སུ་བྱེད་པ་གནས་ཡིན་ནོ་ཞེས་པ་ལྟ་བུ་འདུས་བྱས་དང་འདུས་མ་བྱས་ཐམས་ཅད་ཤེས་པའི་ཕྱིར། ཀུན་རྫོབ་ཤེས་པའི་ཡུལ་དུ་ཐམས་ཅད་དང༌། ཆོས་ཤེས་ཀྱིས་ལྔ་དང༌། རྗེས་ཤེས་ཀྱིས་བདུན་དང༌། སྡུག་ཀུན་ཤེས་པས་དྲུག ། འགོག་ཤེས་ཀྱིས་འདུས་མ་བྱས་དགེ་བ་གཅིག་པུ་དང༌། ལམ་ཤེས་ཀྱིས་ཟག་མེད་གཉིས་དང༌། ཕ་རོལ་སེམས་ཤེས་ཀྱིས་གསུམ་དང༌། ཟད་མི་སྐྱེ་ཤེས་ཀྱིས་འདུས་མ་བྱས་ལུང་མ་བསྟན་མ་གཏོགས་པ་ཆོས་དགུ་སྟེ་སྤྱིར་ཤེས་པ་བཅུ་ཡིན་ནོ། །
ལས་དང་དེའི་འབྲས་བུ་རྣམ་སྨིན་མཁྱེན་པ་ལ་འགོག་ལམ་ཤེས་པ་མ་གཏོགས་བརྒྱད་དེ། སྡུག་ཀུན་གྱིས་བསྡུས་པ་ཟག་བཅས་ཡིན་པའི་ཕྱིར། བསམ་གཏན་བཞི་དང་རྣམ་ཐར་བརྒྱད་དང་ཏིང་ངེ་འཛིན་གསུམ་དང་སྙོམས་འཇུག་གཉིས་དང་མཐར་གནས་དགུ་སོགས་ཀུན་ནས་ཉོན་མོངས་པ་དང་རྣམ་པར་བྱང་བ་མཁྱེན་པ་དང༌། དད་སོགས་དབང་པོ་མཆོག་དང་མཆོག་མ་ཡིན་པ་མཁྱེན་པ་དང༌། ཉན་ཐོས་སོགས་ལ་མོས་པ་སྣ་ཚོགས་པ་མཁྱེན་པ་དང༌། ཉན་ཐོས་སོགས་ཀྱི་ཁམས་སྣ་ཚོགས་མཁྱེན་པའི་བར་ལ་ནི་འགོག་ཤེས་མ་གཏོགས་དགུའོ།། དེ་ལ་དབང་པོ་དང་མོས་པ་ནི་སེམས་བྱུང་ཡིན་ཞིང༌། ཁམས་ནི་སློབ་དཔོན་འདུས་བཟང་གིས་སྔོན་གོམས་པའི་བག་ཆགས་ཀྱིས་ཡང་དག་པར་གྲུབ་པའི་བསམ་པ་ལ་བཤད་པས་སེམས་དང་སེམས་བྱུང་ཁྱད་པར་ཅན་ཞིག་གོ། ། དམྱལ་བ་ནས་འགོག་པའི་བར་དུ་འགྲོ་བའི་ལམ་མཁྱེན་པ་དག་ལ་ནི། ལམ་འབྲས་བུ་དང་བཅས་པར་བཟུང་ན་བཅུའམ།
ལམ་ཉིད་མཁྱེན་པར་བཟུང་ན་འགོག་ཤེས་མ་གཏོགས་དགུའོ། ། རང་གཞན་གྱི་སྔོན་གྱི་གནས་རྗེས་སུ་དྲན་པ་དང༌། འཆི་བ་དང་འཕོ་བ་བར་སྲིད་དང༌། སྐྱེ་བ་མཁྱེན་པ་གཉིས་ནི་ཀུན་རྫོབ་ཤེས་པ་ཡིན་ཏེ། བདེན་བཞིའི་རྣམ་པ་ཅན་མ་ཡིན་པར་ཤེས་བྱ་རང་གི་མཚན་ཉིད་ཀྱི་རྣམ་པ་ཅན་ཡིན་པའི་ཕྱིར། ཟག་པ་ཟད་པར་མཁྱེན་པའི་སྟོབས་ནི་ཟག་པ་ཟད་པ་རང་གི་ངོ་བོ་མཁྱེན་པ་ལ་བྱས་ན་ཆོས་ཤེས་རྗེས་ཤེས་འགོག་ཤེས་ཀུན་རྫོབ་ཤེས་པ་ཟད་པ་དང་མི་སྐྱེ་བ་ཤེས་པ་དྲུག་གམ།

ཟག་པ་ཟད་པའི་རྒྱུད་ལ་ཡོད་པའི་མཁྱེན་པ་ལ་བྱས་ན་བཅུ་ཡིན་ནོ།། དེ་དག་ས་གང་ན་ཡོད་ཅེ་ན། སྔོན་གྱི་གནས་རྗེས་སུ་དྲན་པ་དང་འཆི་འཕོ་བ་དང་སྐྱེ་བ་མཁྱེན་པའི་སྟོབས་གཉིས་ནི་བསམ་གཏན་གྱི་དངོས་གཞི་བཞི་གང་རུང་དག་ན་ཡོད་དེ་ཞི་ལྷག་ཟུང་འབྲེལ་གྱི་ཏིང་ངེ་འཛིན་ལ་བརྟེན་ནས་བསྐྱེད་དགོས་པའི་ཕྱིར། ལྷག་མ་བརྒྱད་ནི་ས་རྣམས་ཀུན་ན་ཅི་རིགས་པ་ཡོད་དོ། ། རྟེན་ནི་འཛམ་གླིང་པའི་སྐྱེས་པའོ།། འོ་ན་ཟག་པ་ཟད་པ་དང་སྔོན་གནས་མཁྱེན་པ་སོགས་ཉན་རང་ལའང་ཡོད་ན་སངས་རྒྱས་ཁོ་ནའི་རྒྱུད་ན་ཡོད་པ་དེ་ལ་ཅི་ཡི་ཕྱིར་སྟོབས་ཞེས་བྱ་ཞེ་ན། སངས་རྒྱས་འདིའི་རྒྱུད་ལ་ཡོད་པ་དེ་སྟོབས་ཡིན་ཏེ། གང་གི་ཕྱིར་ན་ཤེས་བྱ་ཐམས་ཅད་ལ་ཐོགས་པ་མི་མངའ་བའི་ཕྱིར་རོ།། གཉིས་པ་སྐུའི་སྟོབས་བཤད་པ་ནི། སྐུ་ལ་སྲེད་མེད་བུ་ཡི་སྟོབས། ། གཞན་དག་ཚིགས་ན་གླང་ཆེན་སོགས།།
བདུན་ཅུས་བླགས་པའི་སྟོབས་ཡིན་ནོ། ། དེ་ནི་རེག་བྱའི་སྐྱེ་མཆེད་དོ།། ¿༣༡¿ ཞེས་པ་སྟེ། ཐུགས་ཀྱི་སྟོབས་མཐའ་ཡས་ན། སྐུའི་སྟོབས་གང་ཞེ་ན། སྐུ་ལ་སྲེད་མེད་ཀྱི་བུ་ཡི་སྟོབས་མངའ་འོ། ། གཞན་དག་ན་རེ། ¿ཚིགས་སུམ་བརྒྱ་དང་དྲུག་ཅུ་རྩ་གཉིས་པོ་རེ་རེ་ན་སྲེད་མེད་བུའི་སྟོབས་མངའ་འོ་¿ཟེར། ཚིགས་ཀྱི་ཁྱད་པར་ནི་ཆེན་པོ་གསུམ་རིམ་བཞིན་ཀླུའི་མདུད་པ་དང་ལུ་གུ་བརྒྱུད་དང་གཟིར་བུ་བཏབ་པ་བཞིན་  ནོ། ། དེའི་ཚད་ཅི་ཞེ་ན།
གླང་ཆེན་ཕལ་པ་དང༌། སོགས་ཀྱིས་སྤོས་ཀྱི་གླང་པོ་ཆེ་དང༌། ཚན་པོ་ཆེ་དང༌། རབ་གནོན་དང༌། ཡན་ལག་མཆོག་དང༌། སྟོབས་མཆོག་དང༌། སྲེད་མེད་བུ་སྟེ་བདུན་པོ་གོང་ནས་གོང་དུ་བཅུ་བཅུས་གླགས་པའི་སྟོབས་ཡིན་ནོ། ། སྟོབས་དེའི་ངོ་བོ་ནི་རེག་བྱའི་སྐྱེ་མཆེད་དོ། ། འབྱུང་བ་ཆེན་པོའི་ཁྱད་པར་དུ་བྱས་པ་ཞིག་ཡིན་པའི་ཕྱིར། སྲེད་མེད་ནི་སྟོབས་ཀྱི་མིང་དང་དེ་གང་ལ་ཡོད་ལ་དེ་ལ་སྲེད་མེད་བུ་ཞེས་འདོད།
གཉིས་པ་མི་འཇིགས་པ་བཞི་ནི། མི་འཇིགས་པ་ནི་རྣམ་པ་བཞི། ། ཇི་ལྟར་སྟོབས་ནི་དང་པོ་དང༌།། བཅུ་པ་གཉིས་པ་བདུན་པ་བཞིན།། ཞེས་པ་སྟེ། མི་འཇིགས་པ་ནི་རྣམ་པ་བཞི་སྟེ། བདག་ཉིད་མངོན་པར་རྫོགས་པར་སངས་རྒྱས་སོ་ཞེས་རང་དོན་རྟོགས་པ་ཕུན་ཚོགས་སུ་དམ་བཅས་པ་དང༌། བདག་ཉིད་ཟག་པ་ཐམས་ཅད་ཟད་དོ་ཞེས་རང་དོན་སྤངས་པ་ཕུན་ཚོགས་སུ་དམ་བཅས་པ་དང༌། འདི་དག་ནི་ཐར་པ་ལ་བར་དུ་གཅོད་པའི་ཆོས་སོ་ཞེས་གཞན་དོན་བར་ཆད་ཀྱི་ཆོས་སུ་དམ་བཅས་པ་དང༌། འདི་དག་ནི་འཁོར་བ་ལས་ངེས་པར་འབྱིན་པའི་ལམ་མོ་ཞེས་གཞན་དོན་ངེས་འབྱུང་གི་ལམ་དུ་དམ་བཅས་པ་ལ་མི་འཇིགས་པ་རྣམས་སུ་ཡོད་ པའི་ཕྱིར།
ཇི་ལྟར་ན་མི་འཇིགས་པ་དང་པོ་ནི་སྟོབས་ནི་དང་པོ་བཞིན་དུ་ཤེས་པ་བཅུ་བཅུས་བསྡུས་པ་དང༌། གཉིས་པ་ནི་སྟོབས་བཅུ་པ་བཞིན་དུ་ཤེས་པ་དྲུག་གམ་བཅུ་དང༌། གསུམ་པ་ནི་སྟོབས་གཉིས་པ་བཞིན་དུ་ཤེས་པ་བརྒྱད་དང༌། བཞི་པ་ནི་སྟོབས་བདུན་པ་བཞིན་དུ་ཤེས་པ་དགུའམ་བཅུས་བསྡུས་པ་ཡིན་ནོ།། གསུམ་པ་དྲན་པ་ཉེར་བཞག་གསུམ་ནི། དྲན་དང་ཤེས་བཞིན་བདག་ཉིད་གསུམ།། ¿༣༢¿ ཅེས་པ་སྟེ། དྲན་པ་ཉེར་བཞག་གི་ངོ་བོ་གང་ན། དེ་ནི་དྲན་པ་དང་ཤེས་བཞིན་གྱི་བདག་ཉིད་ཡིན་ནོ། ། འཁོར་གྱི་བྱེ་བྲག་ལ་ལྟོས་ནས་དབྱེ་ན་གསུམ་སྟེ།
དེ་བཞིན་གཤེགས་པས་ཆོས་སྟོན་པ་ན་འཁོར་རྣམས་གུས་པ་དང་ཉན་པར་འདོད་པ་དང༌། མ་གུས་པ་དང་ཉན་པར་མི་འདོད་པ་དང༌། གུས་མི་གུས་འདྲེས་མར་གྱུར་པ་གསུམ་ལ་དགྱེས་མི་དགྱེས་མི་མངའ་བར་དྲན་པ་དང་ཤེས་བཞིན་དུ་བཏང་སྙོམས་སུ་བཞུགས་པའི་ཕྱིར། འོ་ན་དེ་ཉན་རང་ལའང་ཡོད་པས་མ་འདྲེས་པར་མི་རུང་ངོ་ཞེ་ན། སྐྱོན་མེད་དེ། སངས་རྒྱས་ཀྱིས་ཆགས་སྡང་གི་བག་ཆགས་དང་བཅས་པ་སྤངས་པའི་ཕྱིར་དང༌། བཞི་པ་ཐུགས་རྗེ་ཆེན་པོ་བཤད་པ་ནི། ཐུགས་རྗེས་ཆེན་པོ་ཀུན་རྫོབ་བློ། ། ཚོགས་དང་རྣམ་པ་སྤྱོད་ཡུལ་དང༌།། མཉམ་པའི་ཕྱིར་དང་ཆེས་ཆེའི་ཕྱིར། །
ཐ་དད་བྱ་བ་རྣམ་པ་བརྒྱད།། ¿༣༣¿ ཅེས་པ་སྟེ། ཐུགས་རྗེ་ཆེན་པོ་ནི་ཀུན་རྫོབ་ཀྱི་བློ་ཡིན་ཏེ། དེ་ནི་འཇིག་རྟེན་ལ་ཉིན་མཚན་དུས་དྲུག་ཏུ་སུ་ནི་དར། སུ་ནི་རྒུད། སུ་ནི་མ་སྨིན་པ་སྨིན་པར་བྱེད། སུ་ནི་སྨིན་པ་ཡེ་ཤེས་ཀྱི་མཚོན་གྱིས་བརྟོལ་བར་བྱ་སྙམ་དུ་དགོངས་པའི་ཕྱིར། ཅིའི་ཕྱིར་ཐུགས་རྗེ་ཆེན་པོ་བྱ་ཞེ་ན། གྲངས་མེད་གསུམ་དུ་བསགས་པའི་བསོད་ནམས་དང་ཡེ་ཤེས་ཀྱིས་ཚོགས་གཉིས་ཀྱིས་འགྲུབ་པ་དང༌། རྣམ་པ་སྡུག་བསྔལ་གསུམ་དང་བྲལ་བར་འདོད་པ་དང༌།
སྤྱོད་ཡུལ་ཁམས་གསུམ་གྱི་སེམས་ཅན་ཐམས་ཅད་ལ་གཟིགས་པ་  དང༌། ཁམས་གསུམ་གྱི་སེམས་ཅན་རྣམས་འདུ་བྱེད་ཀྱི་སྡུག་བསྔལ་ཅན་དུ་དྲན་པ་མཉམ་པར་འཇུག་པའི་ཕྱིར་དང༌། ཤེས་རབ་ཀྱི་རང་བཞིན་ཡིན་པས་ཆེས་ཆེ་བ་སྟེ་རྣོ་བའི་ཕྱིར་ཐུགས་རྗེ་ཆེན་པོ་ཞེས་བྱའོ།། འོ་ན་ཐུགས་རྗེ་ཆེན་པོ་དང་སྙིང་རྗེ་ཆེན་པོ་ལ་ཁྱད་པར་ཅི་ཡོད་ན། ཐ་དད་དུ་བྱ་བ་རྣམ་པ་བརྒྱད་ཡོད་དེ། ངོ་བོ་ཞེ་སྡང་གཏི་མུག་མེད། ། དམིགས་པ་ཁམས་གཅིག་ཁམས་གསུམ་པ།། རྣམ་པ་སྡུག་བསྔལ་གཅིག་དང་གསུམ། ། ས་ནི་བསམ་གཏན་བཞི་བཞི་པ།། རྒྱུད་ནི་ཉན་རང་དང་སངས་རྒྱས། །
ཐོབ་པ་འདོད་དང་སྲིད་རྩེའི་བྲལ།། དོན་ནི་ཡོངས་སུ་མི་སྐྱོབས་སྐྱོབས། ། ལས་ནི་མི་འདྲ་འདྲ་བར་མཛད།། ཅེས་པ་ལྟར་རོ།། གསུམ་པ་བསྡུ་བ་ནི། སངས་རྒྱས་ཐམས་ཅད་ཚོགས་དང་ནི། ། ཆོས་སྐུ་འགྲོ་བའི་དོན་སྤྱོད་པས།། མཉམ་པ་ཉིད་དེ་སྐུ་ཚེ་དང༌། ། རིགས་དང་སྐུ་བོང་ཚོད་ཀྱིས་མིན།། ¿༣༤¿ ཅེས་པ་སྟེ།
སངས་རྒྱས་ཐམས་ཅད་རྣམ་པ་ཐམས་ཅད་དུ་མཉམ་པ་ཡིན་ནམ་ཞེ་ན། སངས་རྒྱས་ཐམས་ཅད་རྒྱུ་བསོད་ནམས་དང་ཡེ་ཤེས་ཀྱི་ཚོགས་གཉིས་རྫོགས་པ་དང་ནི། འབྲས་བུ་ཆོས་ཀྱི་སྐུ་ཐོབ་པ་དང༌། ཕྲིན་ལས་འགྲོ་བའི་དོན་ལ་སྤྱོད་པ་གསུམ་གྱིས་མཉམ་པ་ཉིད་དེ། འོན་ཀྱང་སྐུ་ཚེ་དང་རིགས་དང་སྐུའི་བོང་ཚོད་ཀྱིས་ནི་མཉམ་པ་མིན་ཏེ། གདུལ་བྱ་དང་མཐུན་པར་སྟོན་པའི་ཕྱིར། འདིར་སྨྲས་པ། རྒྱུ་དང་འབྲས་བུ་ཕྲིན་ལས་གསུམ། ། རེ་རེའང་དབྱེ་ན་བཞི་བཞི་སྟེ། ། རྒྱུ་བཞི་ཚོགས་གཉིས་ཐམས་ཅད་དང༌། །
ཡུན་རིང་རྒྱུན་དང་གུས་པར་གོམས། ། འབྲས་བཞི་ཡེ་ཤེས་སྤངས་པ་དང༌། ། མཐུ་དང་གཟུགས་སྐུའོ་ཡེ་ཤེས་བཞི། ། ཐམས་ཅད་རྣམ་ཀུན་མ་བསྟན་དང༌། ། མ་འབད་པར་མཁྱེན་སྤངས་པ་བཞི། ། ཉོན་མོངས་ཀུན་སྤངས་གཏན་དུ་སྤངས། ། བག་ཆགས་སྙོམས་འཇུག་སྒྲིབ་སྤངས་པའོ། ། མཐུ་ཡང་རྣམ་བཞི་ཕྱི་ཡི་ཡུལ། ། སྤྲུལ་སྒྱུར་བྱིན་གྱིས་རློབས་ལ་མངའ། ། སྐུ་ཚེ་གཏོང་དང་བྱིན་རླབས་མངའ། །
བསྒྲིབས་མཁའ་རིང་གཤེགས་ཆུང་ངུར་འཇུག ། ཡ་མཚན་ནར་མར་སྟོན་  པའོ། ། གཟུགས་སྐུ་རྣམ་བཞི་མཚན་དཔེ་སྟོབས། ། སྐུ་གདུང་རྡོ་རྗེ་ལྟར་སྲ་བའོ། ། ཕྲིན་ལས་ངན་སོང་གསུམ་པོ་དང༌། ། འཁོར་བའི་གནས་ལས་བསྒྲལ་བའམ། ། ཡང་ན་ཐེག་གསུམ་བདེར་འགྲོར་འགོད། ། དགག་སྒྲུབ་གཙོར་བྱས་བཞི་ཚན་གཉིས། ། ཞེས་པའོ།། གཉིས་པ་ཐུན་མོང་གི་ཡོན་ཏན་ལ་གཉིས།
མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ཆོས་གཞན་སློབ་དང་ཐུན་མོང་ཡིན། ། ཁ་ཅིག་སོ་སོའི་སྐྱེ་བོ་དང༌།། ཉོན་མོངས་མེད་དང་སྨོན་གནས་ཤེས། ། སོ་སོ་ཡང་དག་རིག་མངོན་སོགས།། ¿༣༥¿ ཞེས་པ་སྟེ། སངས་རྒྱས་ཀྱི་ཆོས་གཞན་ལ་སློབ་མ་ཉན་ཐོས་དང་རང་སངས་རྒྱས་དང་ཐུན་མོང་ཡིན་ལ། ཁ་ཅིག་ནི་སོ་སོའི་སྐྱེ་བོ་དང་ཡང་ཐུན་མོང་ཡིན་ཏེ།
སངས་རྒྱས་ཀྱི་ཐུགས་རྒྱུད་ལ་མངའ་བ་དེ་དང་རིས་འདྲ་བ་དེ་དག་ལའང་ཡོད་པའི་ཕྱིར། འོ་ན་དེ་གང་ཞེ་ན། ཉོན་མོངས་མེད་པ་དང༌། སྨོན་ནས་ཤེས་པ་དང༌། སོ་སོ་ཡང་དག་པར་རིག་པ་དང༌། མངོན་པར་ཤེས་པ་དྲུག་ནི་འཕགས་པ་དང་ཐུན་མོང་བ་ཡིན་ལ། སོགས་ཁོང་ནས་མངོན་ཤེས་དང་པོ་ལྔ་དང་བསམ་གཏན་ཚད་མེད་གཟུགས་མེད་རྣམ་ཐར་ཟིལ་གནོན་ཟད་པར་རྣམས་ནི་ཕལ་ཆེར་སྐྱེ་འཕགས་གཉིས་ཀ་དང་ཐུན་མོང་བ་ཡིན་ནོ།། གཉིས་པ་རྒྱས་པར་བཤད་པ་ལ་གཉིས། འཕགས་པ་དང་ཐུན་མོང་བ། གཉིས་ཀ་དང་ཐུན་མོང་བའོ། །
དང་པོ་ལ་བཞི། ཉོན་མོངས་མེད་པ། སྨོན་ནས་ཤེས་པ། སོ་སོ་ཡང་དག་པར་རིག་པ་བཞི་བཤད་པ། དེ་དག་ཐུན་མོང་གི་ཆོས་བསྟན་པའོ། །  དང་པོ་ནི། ཉོན་མོངས་མེད་པ་ཀུན་རྫོབ་ཤེས། ། བསམ་གཏན་མཐའ་ན་མི་གཡོའི་ཆོས།། མིས་སྐྱེས་ཉོན་མོངས་འདོད་གཏོགས་པ། ། མ་སྐྱེས་གཞིར་བཅས་སྤྱོད་ཡུལ་ཅན།།
¿༣༦¿ ཞེས་པ་སྟེ། ཉོན་མོངས་པ་མེད་པའི་ཏིང་ངེ་འཛིན་གྱི་ངོ་བོ་ནི་ཀུན་རྫོབ་ཤེས་པ་ཡིན་ནོ། ། ས་ནི་བསམ་གཏན་གྱི་མཐའ་བཞི་པ་ན་ཡོད་དེ། ལམ་སླ་བའི་མཆོག་ཡིན་པའི་ཕྱིར། གང་ཟག་ནི་དགྲ་བཅོམ་པ་མི་གཡོ་བའི་ཆོས་ཅན་ཏེ། གཞན་རྣམས་ནི་རང་རྒྱུད་ལའང་ཉོན་མོངས་འབྱུང་སྲིད་པས་མ་ཡིན་ནོ། ། རྟེན་ནི་གླིང་གསུམ་གྱི་མིས་སྐྱེད་དེ། དེའི་རྟེན་ལ་དགྲ་བཅོམ་ཐོབ་པ་འགའ་ཞིག་གིས་སྔོན་གཞན་གྱི་ཉོན་མོངས་སྐྱེ་བའི་དམིགས་རྐྱེན་དུ་གྱུར་པ་དྲན་ཏེ། བདག་ལྟ་བུ་འདོད་ཆགས་དང་བྲལ་བ་ཡོན་ཏན་གནས་ཁྱད་པར་ཅན་ལ་དམིགས་ནས་འགྲོ་བ་གཞན་རྣམས་ལ་ཉོན་མོངས་པ་སྐྱེ་ན་མི་རུང་ངོ་སྙམ་ནས་དེ་འགོག་པའི་དོན་དུ་སྒོམ་པ་དང༌། དམིགས་པ་ནི་ཉོན་མོངས་པ་དང་དེའང་འདོད་པར་གཏོགས་པ་མ་སྐྱེས་པ་གཞི་དང་བཅས་པ་དང༌།
སྒོམ་སྤང་གིས་བསྡུས་པའི་སྤྱོད་ཡུལ་ཅན་ཡིན་ཏེ། སྐྱེས་ཟིན་པ་དང་གཞི་མེད་པ་ནི་འགོག་མི་ནུས་སོ།། གཉིས་པ་སྨོན་ནས་ཤེས་པ་ནི། སྨོན་ནས་ཤེས་པའང་དེ་བཞིན་ནོ། ། དེ་ཡི་དམིགས་པ་ཐམས་ཅད་དོ།། ཞེས་པ་སྟེ། སྨོན་ནས་ཤེས་པའང་ངོ་བོ་དང་ས་དང་གང་ཟག་དང་རྟེན་གཞི་ནི་ཉོན་མོངས་མེད་པ་དེ་བཞིན་ནོ། ། དེའི་དམིགས་པ་ནི་གཟུགས་ལ་སོགས་པའི་ཆོས་ཐམས་ཅད་དོ། ། སྒྲ་དོན་ནི་སྨོན་པ་སྔར་བཏང་ནས་ཤེས་པའི་དོན་ཏེ་འདི་དང་འདི་ཤེས་པར་བྱའོ་སྙམ་དུ་རབ་མཐའ་ལ་མཉམ་པར་འཇོག་པས་དེའི་ཡུལ་དུ་ཇི་ཙམ་གྱུར་པ་དེ་ཤེས་པའི་ཕྱིར། གསུམ་པ་སོ་སོ་ཡང་དག་པར་རིག་པ་བཞི་བཤད་པ་ནི།
དེ་བཞིན་ཆོས་དོན་ངེས་ཚིག་དང༌། ། སྤོབས་པ་སོ་སོ་ཡང་དག་རིག། ¿༣༧¿ གསུམ་ནི་གོ་རིམ་བཞིན་མིང་དང༌། ། དོན་དང་ངག་ལ་ཐོགས་མེད་ཤེས།། བཞི་པ་རིགས་པ་ཐགས་ཐོགས་མེད། ། མངོན་བརྗོད་ལམ་ལ་དབང་ཉིད་ལ།། ¿༣༨¿ དེ་ཡི་དམིགས་པ་དག་དང་ལམ། ། ཤེས་པ་དགུའོ་ས་ཐམས་ཅད།། ཡང་དག་དོན་རིག་བཅུའམ་དྲུག ། དེ་ནི་ཀུན་ན་གཞན་ཀུན་རྫོབ།།
¿༣༩¿ ཆོས་རིག་འདོད་དང་བསམ་གཏན་ན། ། ངག་ནི་འདོད་དང་དང་པོ་ན།། མ་ཚང་བར་ནི་དེ་ཐོབ་མེད།། ཅེས་པ་སྟེ། སྔ་མ་གཉིས་གང་ཟག་མི་གཡོ་བ་དང༌། རྟེན་མིས་སྐྱེད་པ་དེ་བཞིན་དུ་ཆོས་དང་དོན་དང་ངེས་ཚིག་དང་སྤོབས་པ་སོ་སོ་ཡང་དག་པར་རིག་པ་བཞི་འང་དེ་ལྟར་རོ། ། འོན་ཀྱང་དམིགས་པ་ནི་དང་པོ་གསུམ་ནི་གོ་རིམ་བཞིན་དུ་བསྟན་པའི་ཆོས་མིང་ཚིག་ཡི་གེའི་ཚོགས་དང༌། དོན་ཆོས་ཐམས་ཅད་དམ་དོན་གྱི་མཆོག་མྱང་འདས་དང༌། རྟགས་དང་དུས་དང་བྱེད་པ་ལ་སོགས་པའི་ངག་གི་སྦྱོར་བ་རྣམས་ལ་ཐོགས་པ་མེད་པར་ཤེས་པ་ཡིན། བཞི་པ་ནི།
དོན་དང་འབྲེལ་བའི་རིགས་པ་དང༌། དེའང་ཐགས་ཐོགས་ཅུང་ཟད་ཀྱང་མེད་པར་མངོན་པར་བརྗོད་པ་ལ་སྤང་བ་དང༌། ཞི་གནས་དང་ལྷག་མཐོང་གི་ཏིང་ངེ་འཛིན་མི་བརྗེད་པས་ལམ་ལ་དབང་བ་ཉིད་ལ་ཐོགས་པ་མེད་པར་ཤེས་པ་སྟེ། སྔ་མ་ནི་འབེལ་བའི་གཏམ་ལ་མཁས་པ་དང༌། ཕྱི་མ་ནི་རང་ཉིད་ཡིད་ལ་བྱེད་པ་ལ་མཁས་པ་ཡིན་ནོ། ། དེ་ཡི་དམིགས་པ་ནི་ངག་དང་ཟག་བཅས་ཟག་མེད་ཀྱི་ལམ་མོ། ། ངོ་བོ་ནི། འགོག་ཤེས་མ་གཏོགས་པའི་ཤེས་པ་དགུའོ། ། ས་ནི། འདོད་པ་ནས་སྲིད་རྩེའི་བར་ངག་དང་ལམ་གྱིས་བསྡུས་པ་ཐམས་ཅད་ན་ཡོད་དོ།།
སྒྲ་དོན་ནི། འདི་ནི་སྤོབས་པའང་ཡིན་ལ་སོ་སོ་རིག་པ་འདི་ཡིན་པའི་ཕྱིར་དེ་སྐད་བརྗོད། ཡང་དག་པའི་དོན་སོ་སོར་ཡང་དག་པར་རིག་པ་ནི་དོན་ཆོས་ཐམས་ཅད་ལ་འཇོག་ན་ཤེས་པ་བཅུའམ། མྱང་འདས་ལ་འཇོག་ན་ཆོས་རྗེས་འགོག་པ་ཟད་མི་སྐྱེ་ཀུན་རྫོབ་ཤེས་པ་དྲུག་གོ། དེ་ནི་འདོད་པ་ནས་སྲིད་རྩེའི་བར་ས་ཀུན་ན་ཡོད། དེ་ལས་གཞན་ཆོས་དང་ངེས་པའི་ཚིག་སོ་སོ་ཡང་དག་པར་རིག་པ་གཉིས་ནི་ངོ་བོ་ཀུན་རྫོབ་ཤེས་པ་ཡིན་ཏེ། མིང་ཚིག་སོགས་དང་ངག་གི་སྦྱོར་བ་ལ་དམིགས་པའི་ཕྱིར། ཆོས་སོ་སོར་ཡང་དག་པར་རིག་པ་ནི་འདོད་པ་དང་བསམ་གཏན་བཞི་ན་ཡོད་ཀྱི། གཟུགས་མེད་ན་མེད་དེ། མིང་ཚིག་སོགས་མེད་པའི་ཕྱིར།
ངག་གམ་ངེས་ཚིག་རིག་པ་ནི་འདོད་པ་དང་བསམ་གཏན་དང་པོ་ན་ཡོད་ལ་གཉིས་པ་སོགས་ན་མེད་དེ། ཀུན་སློང་གི་རྟོག་པ་མེད་པའི་ཕྱིར། འོ་ན་དེ་དག་གཅིག་ཐོབ་ན་དེ་ཐམས་ཅད་ཐོབ་པས་ཁྱབ་བམ་ཞེ་ན། ཁྱབ་སྟེ། བཞི་པོ་དག་གང་རུང་གཅིག་མ་ཚང་བར་ནི་གཞན་དེ་རྣམས་ཐོབ་པ་མེད་པའི་ཕྱིར། བཞི་པ་དེ་དག་ཐུན་མོང་གི་ཆོས་བསྟན་པ་ནི། དྲུག་པོ་དེ་དག་རབ་མཐའ་བས།། ¿༤༠¿ དེ་ནི་རྣམ་དྲུག་བསམ་གཏན་མཐའ། ། དེ་ནི་ས་ཀུན་གྱིས་མཐུན་བྱས།། འཕེལ་བའི་རབ་ཏུ་ཕྱིན་པ་ཡིན། །
སངས་རྒྱས་ལས་གཞན་སྦྱོར་ལས་སྐྱེས།། ¿༤༡¿ ཞེས་པ་སྟེ། ཡོན་ཏན་དེ་དག་ས་གང་གིས་འཐོབ་ན། ཉོན་མོངས་མེད་སོགས་ཡོན་ཏན་དྲུག་པོ་དེ་དག་བསམ་གཏན་གྱི་རབ་མཐའ་བས་འཐོབ་སྟེ། དེ་ལ་མཉམ་པར་བཞག་ནས་ཐོབ་དགོས་པའི་ཕྱིར། རབ་མཐའ་དེ་ནི་དབྱེ་ན་རྣམ་པ་དྲུག་སྟེ། ངེས་ཚིག་མ་གཏོགས་པའི་ལྔ་དང༌། རབ་མཐའ་དེ་ཉིད་བཅས་དེ་ཡིན་པའི་ཕྱིར། ངེས་ཚིག་ནི་རབ་མཐའི་སྟོབས་ཀྱིས་ཐོབ་པ་ཡིན་གྱི་དེའི་ས་པ་མ་ཡིན་ཏེ། ངག་ནི་འདོད་དང་དང་པོ་ན། །
ཞེས་འབྱུང་བའི་ཕྱིར། རབ་མཐའ་དེ་ཇི་ལྟ་བུ་ཞེ་ན། བསམ་གཏན་གྱི་ཡ་མཐའ་བཞི་པ་ཁྱད་པར་ཅན་ཞིག་ཡིན་ཏེ། དེ་ནི་འདོད་པ་ནས་སྲིད་རྩེའི་བར་ལུགས་འབྱུང་དང་དེ་ནས་ལུགས་ཟློག་གིས་འདོད་པའི་བར་དང༌། ཡང༌། དེ་ནས་བསམ་གཏན་བཞི་པའི་བར་དུ་སྙོམས་པར་འཇུག་པས་ས་ཀུན་གྱིས་མཐའ་དང་མཐུན་པར་བྱས་ཏེ། བསམ་གཏན་དང་པོ་གསུམ་ལ་རིམ་པ་ལྟར། ཆུང་ངུ་དང་འབྲིང་དང་ཆེན་པོ་འཕེལ་བའི་རབ་ཏུ་ཕྱིན་པ་དེ་ལས་རབ་དེའི་མུ་མཐར་ཕྱིན་པའི་བསམ་གཏན་བཞི་པ་ཡིན་པའི་ཕྱིར། ཡོན་ཏན་དེ་དག་ཀྱང་སངས་རྒྱས་ལས་གཞན་རྒྱུད་ལ་ཡོད་པ་ནི་འབད་རྩོལ་གྱི་སྦྱོར་བ་ལས་སྐྱེས་པ་ཡིན་ལ། སངས་རྒྱས་ལ་ནི་སྦྱོར་བ་མེད་དེ་ཡོན་ཏན་ཐམས་ཅད་ཀྱི་དབང་ཕྱུག་ཡིན་པའི་ཕྱིར།
གཉིས་པ་གཉིས་ཀ་དང་ཐུན་མོང་བ་ལ་བཞི། དབྱེ་བ། ཁྱད་ཆོས། མངོན་ཤེས་ཀྱིས་བསྡུས་པའི་ཡོན་ཏན། མངོན་ཤེས་དང་པོ་གསུམ་རྒྱས་པར་བཤད་པའོ། །  དང་པོ་ནི། རྫུ་འཕྲུལ་རྣ་བ་ཡིད་དང་ནི། ། སྔོན་ཚེ་འཆི་འཕོ་སྐྱེ་བ་དང༌།། ཟད་ཤེས་མངོན་དུ་བྱ་བ་ཡི། ། མངོན་ཤེས་རྣམ་དྲུག་་་་་་་་་༌།།
ཅེས་བྱ་བ་སྟེ། རྫུ་འཕྲུལ་གྱི་མངོན་པར་ཤེས་པ་དང༌། ལྷའི་རྣ་བའི་མངོན་པར་ཤེས་པ་དང་ཕ་རོལ་གྱི་ཡིད་ཤེས་པ་དང་ནི་སྔོན་གྱི་ཚེ་རབས་རྗེས་སུ་དྲན་པ་དང་འཆི་འཕོ་བ་དང་སྐྱེ་བ་ཤེས་པ་དང་ཟག་པ་ཟད་པ་ཤེས་པ་མངོན་དུ་བྱ་བ་ཡི་མངོན་པར་ཤེས་པ་སྟེ་རྣམ་པ་དྲུག་གོ། གཉིས་པ་ཁྱད་ཆོས་ནི། ་་་་་་་་་ རྣམ་གྲོལ་བློ།། ¿༤༢¿ བཞི་ནི་ཀུན་རྫོབ་ཤེས་པ་སྟེ། ། སེམས་ལ་ཤེས་པ་ལྔ་ཡིན་ནོ།། ཟད་པའི་མངོན་ཤེས་སྟོབས་བཞིན་ནོ། ། ལྔ་ནི་བསམ་གཏན་བཞི་དག་ན།། ¿༤༣¿ རང་དང་འོག་སའི་ཡུལ་ཅན་ཡིན། །
ཐོབ་བྱ་འདྲིས་པ་ཆགས་བྲལ་བས།། གསུམ་པ་དྲན་པ་ཉེར་གཞག་གསུམ། ། དང་པོ་རྫུ་འཕྲུལ་རྣ་བ་མིག། ¿༤༤¿ མིག་དང་རྣ་བའི་མངོན་ཤེས་ནི། ། ལུང་དུ་མ་བསྟན་ལྷག་རྣམས་དགེ། ཞེས་པ་སྟེ། ངོ་བོའི་ཁྱད་པར་ནི། སྤྱིར་དུ་དེ་དག་ཐམས་ཅད་ཀྱི་ངོ་བོ་རྣམ་གྲོལ་ལམ་གྱི་བློ་ཡིན་ནོ། ། བྱེ་བྲག་ཏུ་ཤེས་པའི་ཁྱད་པར་གསུམ་པ་དང་དྲུག་པ་མ་གཏོགས་པ་བཞི་ནི་ཀུན་རྫོབ་ཤེས་པ་སྟེ། ཟག་བཅས་སུ་ངེས་པའི་ཕྱིར།
ཕ་རོལ་སེམས་ཤེས་ཟག་མེད་ལ། ཆོས་ཤེས་རྗེས་ཤེས་ལམ་ཤེས་སེམས་ཤེས་བཞི་དང་ཟག་བཅས་ལ་སེམས་ཤེས་དང་ཀུན་རྫོབ་ཤེས་པ་སྟེ་ལྔ་ཡིན་ནོ། ། ཟག་པ་ཟད་པའི་མངོན་ཤེས་ནི་སྟོབས་བཞིན་དུ་དྲུག་གམ་བཅུ་ཡིན་ནོ། ། སའི་ཁྱད་པར་མངོན་ཤེས་དང་པོ་ལྔ་ནི་བསམ་གཏན་བཞི་དག་ན་ཡོད་དེ། ལམ་སླ་བ་ལ་བརྟེན་པའི་ཕྱིར། དེ་དག་ཀྱང་རང་དང་འོག་སའི་སྤྱོད་ཡུལ་ཅན་ཡིན་ནོ། ། ཇི་ལྟར་ཐོབ་ན་ཐོབ་པར་བྱ་བའི་ཚུལ་ནི་ཚེ་རབས་སྔ་མ་འདྲིས་པ་ནི་འདོད་ཆགས་དང་བྲལ་བས་འཐོབ་ཅིང༌། མ་འདྲིས་པ་སྦྱོར་བས་འཐོབ་བོ།། དྲན་ཉེའི་ཁྱད་པར་ལ་གསུམ་པ་གཞན་སེམས་ཤེས་པ་ནི། ལུས་མ་གཏོགས་པ་དྲན་པ་ཉེར་བཞག་གསུམ་གྱིས་བསྡུས་པ་དང༌།
དྲན་ཉེ་དང་པོ་ལུས་དྲན་གྱིས་བསྡུས་པ་ནི་རྫུ་འཕྲུལ་དང་ལྷའི་རྣ་བ་དང་ལྷའི་མིག་གི་མངོན་ཤེས་གསུམ་ཡིན་ནོ། ། དགེ་སོགས་ཀྱི་ཁྱད་པར་ལ་མིག་དང་རྣ་བའི་མངོན་ཤེས་ནི་མ་བསྒྲིབས་ལུང་མ་བསྟན་པ་དང་ལྷག་མ་རྣམས་དགེ་བ་ཡིན་ནོ།། གསུམ་པ་མངོན་ཤེས་ཀྱིས་བསྡུས་པའི་ཡོན་ཏན་ལ་གཉིས། རིག་པ་གསུམ་  དང༌། ཆོ་འཕྲུལ་གསུམ་བཤད་པའོ། ། དང་པོ་ནི། གསུམ་ནི་རིག་པ་སྔོན་མཐའ་སོགས། ། མ་རིག་པ་ནི་ཟློག་ཕྱིར་རོ།། ¿༤༥¿ མི་སློབ་ཐ་མ་གཉིས་ནི་དེའི། ། རྒྱུད་ལ་སྐྱེས་ཕྱིར་དེ་ཞེས་བྱ།།
སློབ་ལ་འདོད་དེ་མ་རིག་དང༌། ། བཅས་རྒྱུད་ཕྱིར་ན་རིག་མ་བཤད།། ¿༤༦¿ ཅེས་བྱ་བ་སྟེ། མི་སློབ་པའི་རྒྱུད་ལ་ཡོད་པའི་མངོན་ཤེས་ཐ་མ་གསུམ་ནི་རིག་པ་གསུམ་ཡིན་ཏེ། རིམ་པ་ལྟར་སྔོན་གྱི་མཐའ་དང་སོགས་པས་ཕྱི་མའི་མཐའ་དང་བར་གྱི་མཐའ་ལ་ཀུན་ཏུ་རྨོངས་པའི་མ་རིག་པ་ནི་ཟློག་པར་བྱེད་པའི་ཕྱིར་རོ། ། ཅིའི་ཕྱིར་མི་སློབ་པའི་རིག་པ་བྱ་ཞེ་ན། མི་སློབ་པའང་ཡིན་ལ་རིག་པའང་ཡིན་པ་ནི་ཐ་མ་ཟག་པ་ཟད་པའི་མངོན་ཤེས་ཡིན་ནོ། ། སྔོན་གྱི་གནས་རྗེས་སུ་དྲན་པ་དང་འཆི་འཕོ་བ་དང་སྐྱེ་བ་ཤེས་པ་གཉིས་ནི་མི་སློབ་པ་དེའི་རྒྱུད་ལ་སྐྱེས་པའི་ཕྱིར་དེའི་རིག་པ་ཞེས་བྱའོ། ། དེ་གཉིས་ལ་སློབ་པའི་རིག་པ་མི་བྱ་བ་ཅི་ཞེ་ན། སློབ་པ་ཆགས་བྲལ་ལའང་དེ་གཉིས་ཡོད་པར་འདོད་དེ།
འོན་ཀྱང་མ་རིག་པ་དང་བཅས་པའི་རྒྱུད་ལ་ཡོད་པའི་ཕྱིར་ན་མདོ་ལས་རིག་པར་མ་བཤད་པ་ཡིན་ནོ། ། གཉིས་པ་ཆོ་འཕྲུལ་གསུམ་བཤད་པ་ནི། དང་པོ་གསུམ་པ་དྲུག་པ་ནི། ། ཆོ་འཕྲུལ་རྣམས་ཡིན་བསྟན་པ་མཆོག། མི་འཁྲུལ་ཕྱིར་དང་ཕན་པ་དང༌། ། ཡིད་འོང་འབྲས་ལ་སྦྱོར་བྱེད་ཕྱིར།། ¿༤༧¿ ཞེས་པ་སྟེ། མངོན་པར་ཤེས་པ་དང་པོ་དང་གསུམ་པ་དང་དྲུག་པ་ནི་རིམ་པ་ལྟར་སྐུ་རྫུ་འཕྲུལ་དང་ཐུགས་ཀུན་ཏུ་བརྗོད་པ་དང་གསུང་རྗེས་སུ་བསྟན་པའི་ཆོ་འཕྲུལ་རྣམས་ཡིན་ནོ། ། ཆོ་འཕྲུལ་གསུམ་པོ་དེ་དག་ལས་རྗེས་སུ་བསྟན་པའི་ཆོ་འཕྲུལ་མཆོག་ཡིན་ཏེ། ཉོན་མོངས་ཟད་པ་ཁོ་ན་ལས་འབྱུང་བས་མི་འཁྲུལ་བའི་ཕྱིར་དང༌།
ཆོས་སྟོན་པའི་སྒོ་ནས་ཚེ་འདིར་ཉོན་མོངས་པ་དང་བྲལ་བར་བྱེད་པས་ཕན་པ་དང༌། ཕྱི་མ་སྡུག་བསྔལ་དང་གཏན་དུ་བྲལ་བའི་ཡིད་དུ་འོང་བའི་འབྲས་བུ་ལ་སྦྱོར་བར་བྱེད་པའི་  ཕྱིར་རོ།། བཞི་པ་མངོན་ཤེས་དང་པོ་གསུམ་རྒྱས་པར་བཤད་པ་ལ་གསུམ། རྫུ་འཕྲུལ་གྱི་མངོན་ཤེས་དང༌། ལྷའི་མིག་རྣ་དང༌། སྐྱེས་ཐོབ་སོགས་ཀྱི་འཕྲོས་དོན་བཤད་པའོ། ། དང་པོ་ལ་གསུམ། ངོ་བོ་ཡུལ་དང་བཅས་པ། སྤྲུལ་སེམས་བཤད་པ། རྫུ་འཕྲུལ་གྱི་དབྱེ་བའོ། །
དང་པོ་ནི། རྫུ་འཕྲུལ་ཏིང་འཛིན་དེ་ལས་ནི། ། སྤྲུལ་དང་འགྲོ་བ་སྟོན་པ་ལ།། ཡིད་མགྱོགས་འགྲོ་བ་གཞན་དག་ལ། ། ཕྱིན་བྱེད་མོས་པ་ལས་བྱུང་ཡང༌།། ¿༤༨¿ འདོད་པར་གཏོགས་པའི་སྤྲུལ་པ་ནི། ། ཕྱི་ཡི་སྐྱེ་མཆེད་བཞི་རྣམ་གཉིས།། གཟུགས་གཏོགས་གཉིས་་་་་་་་་་་༌།། ཞེས་པ་སྟེ། རྫུ་འཕྲུལ་གྱི་ངོ་བོ་གང་ཞེ་ན།
རྫུ་འཕྲུལ་གྱི་ངོ་བོ་ནི་འབྱོར་པར་བྱེད་པས་ཏིང་ངེ་འཛིན་ཡིན་ཏེ། ཅི་ཞིག་འབྱོར་ན། དེ་ལས་ནི་སྔར་མེད་གསར་དུ་སྤྲུལ་པ་དང་ཡུལ་གཞན་དུ་འགྲོ་བ་ལ་དབང་འབྱོར་བའི་ཕྱིར་རོ། ། འགྲོ་བ་དེ་ལ་གསུམ་ཡོད་དེ། བྱ་བཞིན་དུ་ལུས་ཀྱིས་ཕྱིན་པར་བྱེད་པས་ལུས་ཕྱིན་བྱེད་དང༌། ཐག་རིང་པོའང་ཐུང་ངུར་མོས་པས་ཕྱིན་པ་མོས་པ་ལས་བྱུང་བ་དང༌། བསམ་པ་ཙམ་གྱིས་སླེབ་པ་ཡིད་མགྱོགས་ཀྱིས་འགྲོ་བའོ། ། གང་ཟག་གང་ལ་ཡོད་ན། སྟོན་པ་ལ་ཡིད་མགྱོགས་ཀྱིས་འགྲོ་བ་  དང༌། ཉན་རང་སོགས་གཞན་དག་ལ་ལུས་ཕྱིན་བྱེད་དང་མོས་པ་ལས་བྱུང་བའང་ཡོད་དོ། །
སྤྲུལ་པ་ལ་གཉིས་ཏེ། འདོད་པར་གཏོགས་པ་དང་གཟུགས་སུ་གཏོགས་ པའོ། ། འདོད་པར་གཏོགས་པའི་སྤྲུལ་པ་ནི་ཕྱི་ཡི་སྐྱེ་མཆེད་གཟུགས་དྲི་རོ་རེག་བྱ་བཞི་སྤྲུལ་ཏེ། དེའང་རང་ལུས་དང་འབྲེལ་བ་དང༌། གཞན་ལུས་དང་འབྲེལ་བ་རྣམ་པ་གཉིས་སོ། ། རང་ཉིད་སེང་གེ་སོགས་སུ་བསྒྱུར་བ་དང༌། ཕྱི་རོལ་དུ་སེང་གེ་སོགས་བསྒྱུར་ བའོ། ། གཟུགས་སུ་གཏོགས་པའི་སྤྲུལ་པ་ནི་དྲི་རོ་མེད་པས་ཕྱི་ཡི་སྐྱེ་མཆེད་གཉིས་ཏེ། དེའང་རང་གཞན་གྱི་ལུས་དང་འབྲེལ་བའོ།། གཉིས་པ་སྤྲུལ་སེམས་བཤད་པ་ནི། ་་་་་་་་་
སྤྲུལ་སེམས་དག་གིས། ། དེ་དག་ཀྱང་ནི་བཅུ་བཞིའོ།། ¿༤༩¿ བསམ་གཏན་འབྲས་གཉིས་ནས་ལྔའི་བར། ། རིམ་བཞིན་གོང་མ་ལས་སྐྱེས་མིན།། དེ་རྙེད་བསམ་གཏན་བཞིན་དེ་ནི། ། དག་དང་རང་ལས་དེ་ལས་གཉིས།། ¿༥༠¿ རང་གི་ས་པས་སྤྲུལ་པར་བྱེད། ། སྨྲར་འཇུག་པ་ནི་འོག་མས་ཀྱང༌།། སྟོན་མིན་སྤྲུལ་པ་པོ་དང་བཅས། ། བྱིན་གྱིས་བརླབས་ནས་གཞན་འཇུག་ཕྱིར།།
¿༥༡¿ ཤི་བ་ལ་ཡང་བྱིན་རླབས་ཡོད། ། མི་བརྟན་ལ་མེད་གཞན་དག་མིན།། དང་པོར་དུ་མས་གཅིག་ཡིན་ཏེ། ། བྱང་བར་གྱུར་ནས་ཟློག་པའོ།། ¿༥༢¿ བསྒོམས་ལས་སྐྱེས་པ་ལུང་མ་བསྟན། ། སྐྱེ་བ་ལས་སྐྱེས་རྣམ་གསུམ་མོ།། ཞེས་པ་སྟེ། མངོན་ཤེས་ཁོ་ནས་སྤྲུལ་པ་ཡིན་ནམ་ཞེ་ན། མ་ཡིན་ཏེ། མངོན་ཤེས་ཀྱི་འབྲས་བུ་སྤྲུལ་སེམས་དག་གིས་སྤྲུལ་བར་བྱེད་དོ། །
སྤྲུལ་སེམས་དེ་དག་ཀྱང་དབྱེ་བ་ནི་བཅུ་བཞིའོ། ། བསམ་གཏན་དང་པོའི་འབྲས་བུ་སྤྲུལ་སེམས་འདོད་པ་དང་རང་གི་ས་པ་གཉིས་ཡིན་པ་ནས་བསམ་གཏན་བཞི་པའི་འབྲས་བུ་སྤྲུལ་སེམས་ལྔའི་བར་རིམ་པ་བཞིན་དུ་སྦྱར་རོ། ། ས་གོང་མ་ལས་སྐྱེས་པའི་སྤྲུལ་སེམས་ནི་ས་འོག་མའི་འབྲས་བུ་མིན་ཏེ། གོང་ས་མ་ཐོབ་ན་བསྐྱེད་མི་ནུས་ཏེ། ཐོབ་ན་དེ་ཉིད་ཀྱི་འབྲས་བུ་ཡིན་པའི་ཕྱིར། ཇི་ལྟར་རྙེད་ན། སྤྲུལ་སེམས་དེ་རྙེད་པ་ནི་བསམ་གཏན་གྱི་དངོས་གཞི་བཞིན་དུ་འོག་ས་ལས་འདོད་ཆགས་དང་བྲལ་བས་འཐོབ་བོ། ། སེམས་གང་ལས་སྐྱེ་ན། སྤྲུལ་སེམས་དེ་ནི་སྤྲུལ་པ་ལ་འཇུག་པའི་ཚེ་དང་པོ་བསམ་གཏན་དག་པ་བ་དང་ཕྱིས་རང་ལས་ཀྱང་སྐྱེའོ། ། དེ་ལས་ཀྱང་གཉིས་འབྱུང་སྟེ་རྒྱུན་གྱི་ཚེ་རང་དང༌།
ལྡང་བའི་ཚེ་བསམ་གཏན་དག་པ་བ་འབྱུང་བའི་ཕྱིར། ས་གང་གི་སེམས་ཀྱི་སྤྲུལ་པར་བྱེད་ཅེ་ན། རང་རང་གི་ས་པའི་སྤྲུལ་སེམས་ཀྱིས་སྤྲུལ་པར་བྱེད་ཀྱི། གཞན་གྱི་ས་པས་ནི་མ་ཡིན་ནོ། ། འོན་ཀྱང་སྤྲུལ་པ་ལ་སྨྲར་འཇུག་པ་ནི་རང་སར་མ་ཟད་འོག་མའི་སེམས་ཀྱིས་ཀྱང་ཡིན་ཏེ། གཉིས་པ་ཡན་ཆད་དེ་ཡིན་པའི་ཕྱིར། སྟོན་པ་མིན་པ་ནི་སྤྲུལ་པ་པོ་དང་བཅས་པས་སྨྲ་དགོས་སོ། ། སྟོན་པ་ནི་ཇི་ལྟར་བཞེད་པ་བཞིན་འཇུག་པའི་ཕྱིར། སྤྲུལ་པ་རྣམས་ཀྱིས་སྨྲ་བར་བྱེད་དོ། ། འོག་མའི་སེམས་ཀྱིས་སྨྲར་འཇུག་པ་ཡིན་ན།
སྨྲར་སེམས་ཡོད་ཚེ་སྤྲུལ་སེམས་མེད་པའི་ཕྱིར། དེ་མེད་ན་སྤྲུལ་པ་མེད་པས་སུ་ཞིག་གིས་སྨྲར་ཞེ་ན། སྐྱོན་མེད་དེ། སྤྲུལ་སེམས་ཀྱིས་སྤྲུལ་པ་གནས་པར་བྱིན་གྱིས་བརླབས་ནས་ཡིད་གཞན་སྨྲར་སེམས་ཀྱིས་སྨྲར་འཇུག་པའི་ཕྱིར། བྱིན་རླབས་དེ་གསོན་པོ་ཁོ་ན་ལ་ཡིན་ནམ་ཞེ་ན། སྤྲུལ་པ་པོ་ཤི་བ་ལ་ཡང་བྱིན་གྱིས་བརླབས་པ་ཡོད་དེ། འཕགས་པ་འོད་སྲུང་ཆེན་པོས་བྱམས་པ་མ་བྱོན་བར་ལུས་ཀེང་རུས་སུ་གནས་པར་བྱིན་གྱིས་བརླབས་པའི་ཕྱིར། དེའང་རུས་པ་ལྟ་བུ་བརྟན་པ་ལ་ཡོད་ཀྱི། མི་བརྟན་པ་ཤ་སོགས་ལ་མེད་དེ། ཤ་སོགས་གནས་པར་བྱིན་གྱིས་མ་བརླབས་པའི་ཕྱིར།
གཞན་དག་ན་རེ། ¿ཤི་བ་ལ་བྱིན་བརླབས་ཡོད་པ་མིན་ཏེ། སྐུ་གདུང་ཀེང་རུས་སུ་གནས་པ་གནས་གཙང་གི་ལྷའི་མཐུས་བྱས་པ་ཡིན་¿ཟེར། སྤྲུལ་སེམས་གཅིག་གིས་གཅིག་སྤྲུལ་ལམ་དུ་མ་སྤྲུལ་ཞེ་ན། དང་པོ་མ་བྱང་བའི་ཚེ་སྤྲུལ་སེམས་དུ་མས་གཅིག་སྤྲུལ་པ་ཡིན་ཏེ། ཕྱིས་བྱང་བར་གྱུར་ནས་དེ་ལས་བཟློག་སྟེ་གཅིག་གིས་དུ་མ་སྤྲུལ་པ་བྱེད་པའོ། ། དབང་པོ་བསྟན་པར་བཤད་པ་བཞིན་སྤྲུལ་སེམས་ཐམས་ཅད་ལུང་མ་བསྟན་ཡིན་ནམ་ཞེ་ན། སྒོམ་པ་ལས་སྐྱེས་པ་ལུང་མ་བསྟན་ཡིན་ཏེ། ས་གོང་མར་སྐྱེས་པས་འོག་མའི་སྤྲུལ་སེམས་མངོན་དུ་བྱེད་པའི་ཕྱིར། སྐྱེ་བ་ལས་སྐྱེས་པ་སྟེ་ལྷ་ཀླུ་ཤ་ཟ་སོགས་ཀྱིས་སྤྲུལ་སེམས་ནི་ཀུན་སློང་གི་དབང་གིས་དགེ་མི་དགེ་ལུང་མ་བསྟན་རྣམ་པ་  གསུམ་མོ།།
གསུམ་པ་རྫུ་འཕྲུལ་གྱི་དབྱེ་བ་ནི། རྫུ་འཕྲུལ་གསང་སྔགས་སྨན་དག་དང༌། ། ལས་ལས་སྐྱེས་དང་རྣམ་པ་ལྔ།། ¿༥༣¿ ཞེས་པ་སྟེ། སྒོམ་བྱུང་དང་སྐྱེས་ཐོབ་གཉིས་སུ་ངེས་སམ་ཞེ་ན། རྫུ་འཕྲུལ་ནི་སྒོམ་བྱུང་དང་སྐྱེས་ཐོབ་དང་གྷན་དྷ་རི་ལ་སོགས་པའི་གསང་སྔགས་ལས་སྐྱེས་པ་དང༌། རུས་སྦལ་གྱི་ཟེ་བ་དང་རྨ་བྱའི་མདོངས་སོགས་སྨན་ལས་སྐྱེས་པ་དང༌། ང་ལས་ནུ་དང་སྲིད་པ་བར་མ་ལྟ་བུ་ལས་ལས་སྐྱེས་པ་དང་རྣམ་པ་ལྔའོ།། གཉིས་པ་ལྷའི་མིག་རྣ་ནི། ལྷ་ཡི་མིག་དང་རྣ་བ་ཡིན། །
བསམ་གཏན་ས་པའི་གཟུགས་དང་བ།། རྟག་ཏུ་རྟེན་བཅས་མ་ཚང་མེད། ། ཐག་རིང་ཕྲ་སོགས་སྤྱོད་ཡུལ་ཅན།། ¿༥༤¿ དགྲ་བཅོམ་བསེ་རུ་སྟོན་རྣམས་ཀྱིས། ། སྟོང་གཉིས་གསུམ་དང་གྲངས་མེད་མཐོང༌།། ཞེས་པ་སྟེ། ལྷའི་མིག་དང་རྣ་བ་དེ་དངོས་ཡིན་ནམ། ལྷའི་དེ་དང་འདྲ་བས་བཞག་པ་ཡིན་ཞེ་ན། ལྷའི་མིག་དང་རྣ་བ་དངོས་ཡིན་ཏེ། བསམ་གཏན་ལ་མཉམ་པར་བཞག་པའི་ཚེ་རང་གི་མིག་དང་རྣ་བའི་ཐན་ཀོར་དུ་བསམ་གཏན་གྱི་ས་པའི་འབྱུང་བ་ལས་གྲུབ་པའི་གཟུགས་དང་བ་ཞིག་སྐྱེས་པ་ཡིན་པའི་ཕྱིར།
དེའང་རྟག་ཏུ་རྣམ་ཤེས་དང་བཅས་པས་རྟེན་པ་དང་བཅས་པ་དང༌། ཞར་བ་དང་ནོང་བ་ལྟ་བུ་མ་ཚང་པ་མེད་པ་དང༌། ཡུལ་གཟུགས་སྒྲ་ཐག་རིང་བ་དང་ཕྲ་བ་སོགས་ཀྱིས་བསྒྲིབས་པ་དག་གིས་སྤྱོད་ཡུལ་ཅན་ཡིན་ནོ།། འོ་ན་ལྷའི་མིག་གིས་ཇི་ཙམ་མཐོང་ན་ཉན་ཐོས་དགྲ་བཅོམ་དང་རང་རྒྱལ་བསེ་རུ་ལྟ་བུ་དང་ལྷ་མིའི་སྟོན་པ་རྣམས་ཀྱིས་ནི་མངོན་པར་འདུ་མཛད་ན་རིམ་པ་བཞིན་སྟོང་གཉིས་དང་སྟོང་གསུམ་དང་གྲངས་མེད་པར་མཐོང་ངོ༌། ། མངོན་པར་འདུ་མི་མཛད་ན་སྟོང་གཅིག་གཉིས་གསུམ་མཐོང་བར་བཤད། གསུམ་པ་སྐྱེས་ཐོབ་སོགས་ཀྱི་འཕྲོས་དོན་བཤད་པ་ནི། གཞན་ཡང་སྐྱེ་བས་ཐོབ་དེས་ནི། ། སྲིད་པ་བར་མ་མི་མཐོང་ངོ༌།། ¿༥༥¿ སེམས་ཤེས་དེ་ནི་རྣམ་གསུམ་གང༌། ། རྟོག་དང་རིག་སྔགས་ཀྱིས་བྱས་པའང༌།།
དམྱལ་བ་པས་ནི་དང་པོ་ཤེས། ། མི་ལ་སྐྱེ་བས་ཐོབ་པ་མེད།། ¿༥༦¿ ཅེས་པ་སྟེ། རྫུ་འཕྲུལ་ལས་གཞན་སྐྱེས་ཐོབ་ཡོད་དམ་ཞེ་ན། ལྷའི་མིག་རྣ་སོགས་གཞན་བཞི་ཡང་སྐྱེ་བས་ཐོབ་པ་ཡོད་མོད། མངོན་ཤེས་ཀྱི་མིང་མི་འཐོབ་སྟེ། སྒོམ་བྱུང་མ་ཡིན་པའི་ཕྱིར། སྐྱེས་ཐོབ་ཀྱི་ལྷ་མིག་དེས་ནི་སྲིད་པ་བར་མ་མི་མཐོང་ངོ༌། ། སྐྱེས་ཐོབ་ཀྱི་སེམས་ཤེས་དེ་ནི་བསམ་པའི་དབང་གིས་དགེ་མི་དགེ་ལུང་མ་བསྟན་རྣམ་པ་གསུམ་ཡོད་ཅིང༌། སེམས་ཤེས་གང་ཞིག་ལུས་སེམས་ཀྱི་མཚན་མར་བཟུང་ནས་ཤེས་པ་རྟོག་གེ་བ་དང༌།
རྟོག་བྱེད་ཅེས་པའི་རིག་སྔགས་ཀྱིས་བྱས་པའང་དགེ་མི་དགེ་ལུང་མ་བསྟན་རྣམ་པ་གསུམ་མོ། ། དམྱལ་བ་བས་ནི་དང་པོར་སྐྱེས་མ་ཐག་སྔོན་རྗེས་དྲན་པ་དང་ཕ་རོལ་གྱི་སེམས་ཤེས་ཀྱི་ཕྱིས་མི་ཤེས་ཏེ། སྡུག་བསྔལ་གྱི་ཚོར་བས་ཡིད་དཀྲུགས་པའི་ཕྱིར། མི་ལ་རྫུ་འཕྲུལ་སོགས་སྔར་བཤད་པ་དེ་དག་སྐྱེ་བས་ཐོབ་པ་མེད་དེ། དེར་ཉིང་མཚམས་སྦྱོར་བ་ཙམ་གྱིས་དེ་དག་གི་ཐོབ་པར་མི་འབྱུང་བའི་ཕྱིར། སྒོམ་བྱུང་སོགས་གཞན་རྣམས་ནི་ཡོད་དོ།། ཆོས་མངོན་པའི་མཛོད་ཀྱི་ཚིག་ལེའུར་བྱས་པ་ལས། ཡེ་ཤེས་བསྟན་པ་ཞེས་བྱ་བ་སྟེ་གནས་བདུན་པའོ། ། ཞེས་པ་སྟེ། ཆོས་མངོན་པའི་མཛོད་ཀྱི་ཚིག་ལེའུར་བྱས་པའི་འགྲེལ་པ་དབྱིག་གཉེན་ཞལ་ལུང་ལས།
ཡེ་ཤེས་བསྟན་པ་ཞེས་བྱ་བ་སྟེ་གནས་བདུན་པའི་བཤད་པའོ། ། ཞེས་སོ།། །། གནས་བརྒྱད་པ་སྙོམས་འཇུག་བསྟན་པ། གནས་བརྒྱད་པ་སྙོམས་འཇུག་བསྟན་པ་འཆད་པ་ལ་གཉིས་ཏེ། འབྲེལ་དགོད་པ་དང༌། གཞུང་བཤད་པའོ། ། དང་པོ་ནི། གནས་སྔ་མར་ཡེ་ཤེས་དང་དེས་བསྡུས་པའི་ཡོན་ཏན་རྣམས་རྒྱས་པར་བསྟན་  ཀྱང༌། ཇི་སྐད་དུ། ¿སེམས་མཉམ་པར་བཞག་པས་ཡང་དག་པར་ཇི་ལྟ་བ་བཞིན་དུ་རབ་ཏུ་ཤེས་སོ་¿ཞེས་འབྱུང་བས་ཤེས་པ་དེ་དག་ཀྱང་ཏིང་ངེ་འཛིན་མེད་ན་མི་འབྱུང་བས་དེས་ན་ཡོན་ཏན་ཐམས་ཅད་ཀྱི་རྟེན་བསམ་གཏན་དང་དེ་ལ་བརྟེན་པའི་ཡོན་ཏན་བཅས་བསྟན་པའི་དོན་དུ་གནས་འདི་འབྱུང་བ་ཡིན་ནོ།།
གཉིས་པ་གཞུང་བཤད་པ་ལ་གསུམ། སྙོམས་འཇུག་དངོས། ཏིང་ངེ་འཛིན་གྱི་དབྱེ་བ། དེས་བསྡུས་པའི་ཡོན་ཏན་བསྟན་པའོ། ། དང་པོ་ལ་གཉིས། སོ་སོར་བཤད་པ། ཐུན་མོང་དུ་གཏན་ལ་དབབ་པའོ། ། དང་པོ་ལ་གསུམ། བསམ་གཏན། གཟུགས་མེད།
གཉིས་ཀའི་མཇུག་བསྡུ་བའོ། ། དང་པོ་ནི། བསམ་གཏན་དག་ནི་རྣམ་གཉིས་བཞི། ། དེར་སྐྱེ་བ་དག་རབ་ཏུ་བཤད།། སྙོམས་འཇུག་དགེ་བ་རྩེ་གཅིག་པ། ། རྗེས་འབྲང་བཅས་ན་ཕུང་པོ་ལྔ།། ¿༡¿ དཔྱོད་དང་དགའ་དང་བདེ་དང་ལྡན། ། ཡན་ལག་སྔ་སྔ་སྤངས་པ་ཡི།། ཞེས་པ་སྟེ། ཡོན་ཏན་ཐམས་ཅད་ཀྱི་རྟེན་དུ་གྱུར་པའི་བསམ་གཏན་དག་ནི་མདོར་བསྡུ་ན་རྒྱུ་སྙོམས་འཇུག་གི་བསམ་གཏན་དང་འབྲས་བུ་སྐྱེ་བའི་བསམ་གཏན་རྣམ་པ་གཉིས་དང༌།
དེ་རེ་རེའང་བསམ་གཏན་དང་པོ་སོགས་བཞི་བཞི་ཡིན་ནོ། ། གཟུགས་ཁམས་དེར་སྐྱེ་བའམ་འབྲས་བུ་སྐྱེ་བའི་བསམ་གཏན་དག་ནི་སྔར་རབ་ཏུ་བཤད་ཟིན་ཏོ། ། དེར་སོ་སོ་ཡི། བསམ་གཏན་པ་ནི་གསུམ་པ་ཡིན། ། བཞི་པ་ས་ནི་བརྒྱད་པ་ཡིན།། ཞེས་འབྱུང་བའི་ཕྱིར། རྒྱུ་སྙོམས་འཇུག་གི་བསམ་གཏན་ནི་དགེ་བའི་སེམས་རྩེ་གཅིག་པ་ཡིན་ཏེ། སེམས་དམིགས་པ་ལ་རྒྱུན་ཆགས་སུ་འཇུག་པའི་ཏིང་ངེ་འཛིན་ཡིན་པའི་ཕྱིར། རྗེས་འབྲང་སྟེ་འཁོར་དང་བཅས་ན་བསམ་གཏན་གྱི་སྡོམ་པས་བསྡུས་པའི་གཟུགས་ཀྱང་ཡོད་པས་ཕུང་པོ་ལྔ་པ་ཅན་ནོ།། ངོ་བོ་གང་ན།
རྒྱུ་སྙོམས་འཇུག་གི་བསམ་གཏན་དང་པོ་དཔྱོད་པ་དང་དགའ་བ་དང་བདེ་བ་དང་མཚུངས་པར་ལྡན་པའི་དགེ་སེམས་རྩེ་གཅིག་པ་དང༌། ལྷག་མ་གསུམ་དཔྱོད་པ་སོགས་ཡན་ལག་སྔ་མ་སྔ་མ་སྤངས་པ་ཡི་དགེ་སེམས་རྩེ་གཅིག་པ་སྟེ། དཔྱོད་པ་སྤངས་པ་བསམ་གཏན་གཉིས་པ་དང༌། དཔྱོད་པ་དང་དགའ་བ་གཉིས་སྤངས་པ་གསུམ་པ་དང༌། དེ་གཉིས་དང་བདེ་བ་བཅས་སྤངས་པ་བཞི་པ་ཡིན་ནོ།། གཉིས་པ་གཟུགས་མེད་ནི། དེ་བཞིན་གཟུགས་མེད་ཕུང་པོ་བཞི། ། འོག་མའི་ས་ལས་དབེན་ལས་སྐྱེས།། ¿༢¿ ཉེར་བསྡོགས་གསུམ་དང་བཅས་པར་ནི། ། གཟུགས་ཀྱི་འདུ་ཤེས་བཤིག་ཅེས་བྱ།།
གཟུགས་མེད་པ་ན་གཟུགས་མེད་དོ། ། གཟུགས་ནི་སེམས་ལས་སྐྱེ་བར་འགྱུར།། ¿༣¿ རྣམ་ཤེས་མཐའ་ཡས་མཁའ་མཐའ་ཡས། ། ཅི་ཡང་མེད་ཅེས་བྱ་དེ་ལྟར།། སྦྱོར་ཕྱིར་དམན་ཕྱིར་འདུ་ཤེས་མེད། ། འདུ་ཤེས་མེད་པའང་མ་ཡིན་ནོ།། ¿༤¿ ཞེས་པ་སྟེ། དེ་བཞིན་དུ། གཟུགས་མེད་དག་ནི་རྣམ་གཉིས་བཞི། ། དེར་སྐྱེ་བ་དག་རབ་ཏུ་བཤད། །
སྙོམས་འཇུག་དགེ་བ་རྩེ་གཅིག་པ། ། ཞེས་དང༌། མི་འདྲ་བའི་བྱེ་བྲག་ནི་རྗེས་སུ་འབྲང་བའི་གཟུགས་མེད་པས་ཕུང་པོ་བཞི་པ་དང༌། ངོ་བོ་ནི། འོག་མའི་ས་བསམ་གཏན་བཞི་པ་སོགས་ལ་དབེན་ཞིང་འདའ་བར་བྱེད་པའི་ཉེར་བསྡོགས་ལས་སྐྱེས་པའོ། ། དོན་ནི་བསམ་གཏན་བཞིན་ནོ། ། གཟུགས་མེད་དེ་དག་ཀྱང་ཉེར་བསྡོགས་གོང་མ་གསུམ་དང་བཅས་པ་ནི་གཟུགས་ཀྱི་འདུ་ཤེས་བཤིག་ཅེས་བྱ་སྟེ། རང་ས་ན་མེད་ཅིང་འོག་སའི་གཟུགས་ལ་མི་དམིགས་པའི་ཕྱིར། ཉེར་བསྡོགས་འོག་མས་ནི་བསམ་གཏན་བཞི་པའི་གཟུགས་ལ་རག་པ་སོགས་ལྟ་བའི་ཕྱིར་གཟུགས་ཀྱི་འདུ་ཤེས་བཤིག་ཅེས་མི་བྱའོ།། སྒྲ་དོན་ནི།
ཅིའི་ཕྱིར་གཟུགས་མེད་ཅེས་བྱ་ཞེ་ན། གཟུགས་མེད་པ་ན་གཟུགས་གཏན་ནས་མེད་དོ། ། མདོ་ལས། ¿གཟུགས་མེད་པ་རྣམས་ནི་གཟུགས་ལས་ངེས་པར་འབྱུང་བ་ཡིན་ནོ་¿ཞེས་དང༌། ¿གཟུགས་མེད་པའི་རྣམ་པར་ཐར་པ་གང་དག་གཟུགས་རྣམས་ལས་འདས་ནས་¿ཞེས་དང༌། ¿གཟུགས་ཅན་མ་ཡིན་པའི་སེམས་ཅན་གང་དག་ཡོད་དོ་¿ཞེས་གསུངས་པའི་ཕྱིར། སྡེ་པ་ཁ་ཅིག་གཟུགས་དང་བ་དང་བོང་ཚོད་ཆུང་བས་གཟུགས་མེད་དུ་བཤད་ཀྱི་གཏན་ནས་མེད་པ་མ་ཡིན་ནོ་ཞེས་པ་ནི་མི་རིགས་ཏེ། དང་པོ་ལྟར་ན་གཟུགས་ཁམས་པའང་དེར་ཐལ་བ་དང༌། གཉིས་པ་ལྟར་ན་ཆུ་ནང་གི་སྲོག་ཆགས་ཕྲ་མོ་རྣམས་ཀྱང་དེར་ཐལ་བའི་ཕྱིར། ཡང་མདོ་ལས།
¿ཚེ་གང་ཡིན་པ་དང་དྲོད་གང་ཡིན་པའི་ཆོས་དེ་དག་ནི་འདྲེས་པ་སྟེ་མ་འདྲེས་པ་མ་ཡིན་ནོ།། ¿ ཞེས་པ་དང༌། ¿མིང་དང་གཟུགས་ཕན་ཚུན་རྟེན་ཏེ་གནས་སོ་¿ཞེས་འབྱུང་བ་ནི་ཁམས་འོག་མ་གཉིས་ལ་དགོངས་པ་ཡིན་ཏེ། དེ་ལྟར་མིན་ན་ཕྱི་རོལ་གྱི་དྲོད་ལའང་ཚེ་ཡོད་པར་ཐལ་བ་དང༌། ཕྱིའི་གཟུགས་ཀྱང་མིང་ལ་བརྟེན་ནས་འབྱུང་དགོས་པར་ཐལ་བའི་ཕྱིར་རོ།། འོ་ན་གཟུགས་མེད་ནས་ཁམས་འོག་མར་སྐྱེས་པ་ན་གཟུགས་དེ་གང་ལས་སྐྱེ་ན། དེའི་ཚེ་གཟུགས་ནི་རྣམ་སྨིན་གྱིས་བསྒོས་པའི་སེམས་ལས་སྐྱེ་བར་འགྱུར་རོ། ། ཅིའི་ཕྱིར་ནམ་མཁའ་མཐའ་ཡས་སོགས་བརྗོད་ཅེ་ན། ཉེར་བསྡོགས་ཀྱི་སྐབས་སུ་ནམ་མཁའ་ཙམ་དུ་བཟུང་བའང་དགག་ནས་རྣམ་པར་ཤེས་པ་མཐའ་ཡས་སོ་སྙམ་པ་དང༌། གཟུགས་ཀྱི་འདུ་ཤེས་བཤིག་ནས་ནམ་མཁའ་ལྟར་མཐའ་ཡས་སོ་སྙམ་པ་དང༌།
ཡུལ་ཅན་གྱི་རྣམ་པར་རིག་པ་ཙམ་དེའང་ཅི་ཡང་མེད་དོ་སྙམ་པས་ན་ནམ་མཁའ་མཐའ་ཡས་སོགས་དེ་སྐད་ཅེས་བྱ་བ་ནི་དེ་ལྟར་ཡིད་ལ་བྱེད་ཅིང་སྦྱོར་བའི་ཕྱིར་ཡིན་ནོ། ། སྲིད་རྩེ་ནི་འདུ་ཤེས་ཀྱི་རྒྱུ་བ་དམན་པས་འདུ་ཤེས་མེད་པ་དང་འདུ་ཤེས་གཏན་མེད་པའང་མ་ཡིན་ནོ། ། འང་གི་སྒྲས་དེའང་སྦྱོར་བའི་སྐབས་སུ་འདུ་ཤེས་ནི་ནད་དང་འབྲས་དང་ཟུག་རྔུ་ལྟ་བུ་དང༌། འདུ་ཤེས་མེད་པའང་རྨོངས་པར་ལྟ་ཞིང་འདུ་ཤེས་མེད་མིན་འདི་ནི་ཞི་བའོ་ཞེས་དེ་ལྟར་སྦྱོར་བའི་ཕྱིར་དང༌། འཁོར་བའི་ས་རྣམས་ཀྱི་མཐོ་ཤོས་ཡིན་པས་སྲིད་རྩེ་ཞེས་ཀྱང་བྱའོ།། གསུམ་པ་གཉིས་ཀའི་མཇུག་བསྡུ་བ་ནི། དེ་ལྟར་སྙོམས་འཇུག་དངོས་གཞིའི་རྫས། ། རྣམ་པ་བརྒྱད་་་་་་་་་་་་༌།། ཅེས་པ་སྟེ། དེ་ལྟར་ན་སྙོམས་འཇུག་དངོས་གཞིའི་རྫས་རྣམ་པ་བརྒྱད་ཡོད་དེ།
བསམ་གཏན་བཞི་དང་གཟུགས་མེད་བཞི་ཡོད་པའི་ཕྱིར། གཉིས་པ་ཐུན་མོང་དུ་གཏན་ལ་དབབ་པ་ལ་དྲུག ། ངོ་བོ་རྣམ་པར་དཔྱད་པ། བསམ་གཏན་གྱི་ཡན་ལག་ངོས་བཟུང་བ། སྙོམས་འཇུག་ཐོབ་ཚུལ། རྟེན་གྱི་ངེས་པ། སྤྱོད་ཡུལ་གང་ལ་དམིགས་པ། ཉོན་མོངས་སྤོང་བྱེད་ངོས་བཟུང་བའོ། ། དང་པོ་ནི། ་་་་་་་་་་ བདུན་རྣམ་པ་གསུམ།།
རོ་མྱང་ལྡན་དང་དག་པ་དང༌། ། ཟག་མེད་བརྒྱད་པ་རྣམ་པ་གཉིས།། ¿༥¿ རོ་མྱང་མཚུངས་ལྡན་སྲེད་བཅས་སོ། ། འཇིག་རྟེན་པ་ཡི་དགེ་བ་ནི།། དག་པ་དེ་ནི་དེས་མྱང་བྱ། ། ཟག་མེད་འཇིག་རྟེན་འདས་པའོ།། ¿༦¿ ཞེས་པ་སྟེ། འོག་མ་བདུན་རྣམ་པ་གསུམ་སྟེ། རོ་མྱང་དང་མཚུངས་པར་ལྡན་པ་དང་དག་པ་བ་དང་ཟག་མེད་དོ། ། བརྒྱད་པ་སྲིད་རྩེ་ནི་རོ་མྱང་ལྡན་དང་དག་པ་བ་རྣམ་པ་གཉིས་ཏེ།
མི་གསལ་བའི་ཕྱིར་ཟག་མེད་མེད་དོ། ། དེ་གསུམ་ལས་རོ་མྱང་དང་མཚུངས་ལྡན་ནི་སྲེད་པ་དང་བཅས་པ་སྟེ། ཉོན་མོངས་གཞན་དང་ཡང་ལྡན་མོད་འདིར་སྲེད་བཅས་ཁོ་ན་སྟོན་པ་ནི་ས་གོང་མར་ངེས་པར་འབྱུང་བའི་གེགས་ཆེ་ཤོས་སུ་གཏོགས་པའི་ཕྱིར་ཡིན་པས་  སོ། ། འཇིག་རྟེན་པ་ཡི་སྙོམས་འཇུག་དགེ་བ་ནི་དག་པ་བ་ཡིན་ཏེ། དག་པ་དེ་ནི་རོ་མྱང་ལྡན་དེས་རོ་མྱང་བར་བྱ་བ་ཡིན་ནོ། ། ཟག་མེད་ཀྱི་སྙོམས་འཇུག་ནི་འཇིག་རྟེན་ལས་འདས་པའོ།། གཉིས་པ་བསམ་གཏན་གྱི་ཡན་ལག་ངོས་བཟུང་བ་ལ་གསུམ། ཡན་ལག་སོ་སོར་བསྟན་པ། ཡན་ལག་གསུམ་བྱེ་བྲག་ཏུ་བཤད་པ། སྙོམས་འཇུག་གི་ཁྱད་པར་བསྟན་པའོ། །
དང་པོ་ནི། དང་པོ་ལ་ལྔ་རྟོག་དཔྱོད་དང༌། ། དགའ་དང་བདེ་དང་ཏིང་འཛིན་རྣམས།། གཉིས་པ་ལ་ནི་ཡན་ལག་བཞི། ། རབ་དང་དང་ནི་དགའ་ལ་སོགས།། ¿༧¿ གསུམ་པ་ལ་ལྔ་བཏང་སྙོམས་དང༌། ། དྲན་དང་ཤེས་བཞིན་བདེ་དང་གནས།། མཐའ་ན་བཞི་དྲན་བཏང་སྙོམས་དང༌། ། བདེ་མིན་སྡུག་མིན་ཏིང་འཛིན་རྣམས།། ¿༨¿ རྫས་སུ་བཅུ་གཅིག་་་་་་་་་་་་༌།།
ཅེས་པ་སྟེ། བསམ་གཏན་དང་པོ་ལ་ཡན་ལག་ལྔ་ལས་གཉེན་པོའི་ཡན་ལག་རྟོག་དཔྱོད་གཉིས་ཏེ། མི་མཐུན་ཕྱོགས་འདོད་པའི་གནོད་སེམས་དང་རྣམ་འཚེ་སྤོང་བའི་ཕྱིར་དང༌། ཕན་ཡོན་གྱི་ཡན་ལག་དགའ་བ་དང་བདེ་བ་སྟེ། དེ་གཉིས་ཀྱིས་མི་མཐུན་ཕྱོགས་སྤངས་པས་དབེན་པ་ལས་སྐྱེས་པའི་དགའ་བདེ་ཐོབ་པའི་ཕྱིར་དང༌། དེ་གཉིས་གའི་རྟེན་གྱི་ཡན་ལག་ནི་ཏིང་ངེ་འཛིན་ཏེ། སེམས་རྩེ་གཅིག་པ་ལ་བརྟེན་ནས་རྟོག་པ་སོགས་དེ་རྣམས་འཇུག་པའི་ཕྱིར་དང༌། གཉིས་པ་ལ་ནི་ཡན་ལག་བཞི་སྟེ། གཉེན་པོ་ནི་མི་མཐུན་ཕྱོགས་རྟོག་དཔྱོད་སྤོང་བས་ནང་རབ་ཏུ་དང་བ་དང་ནི། ཕན་ཡོན་དང་རྟེན་ནི་དགའ་བ་སོགས་གསུམ་ལས་དང་པོ་གཉིས་དང་ཕྱི་མ་སྟེ་རིམ་པ་བཞིན་ནོ།།
གསུམ་པ་ལ་ཡན་ལག་ལྔ་ལས། གཉེན་པོ་ནི་མི་མཐུན་ཕྱོགས་དགའ་བ་སྤོང་བའི་འདུ་བྱེད་བཏང་སྙོམས་དང༌། དེའི་རྒྱུན་མི་བརྗེད་པའི་དྲན་པ་དང་ཤེས་བཞིན་གསུམ་དང༌། ཕན་ཡོན་ནི་བདེ་བ་དང༌། རྟེན་ནི་སེམས་གནས་པ་ཏིང་ངེ་འཛིན་ཏོ།། ཡ་མཐའ་བཞི་པ་ན་ཡན་ལག་བཞི་སྟེ། གཉེན་པོ་ནི་བདེ་བ་སྤོང་བའི་དྲན་པ་ཡོངས་དག་དང༌། འོག་སའི་སྐྱོན་བརྒྱད་ལས་གྲོལ་བའི་འདུ་བྱེད་བཏང་སྙོམས་ཡོངས་དག་དང༌། ཕན་ཡོན་ནི་བདེ་མིན་སྡུག་མིན་གྱི་ཚོར་བ་དང༌། རྟེན་ནི་ཏིང་ངེ་འཛིན་ཡོངས་སུ་དག་པ་རྣམས་སོ། །
དེ་ལྟར་མིང་གི་སྒོ་ནས་བཅོ་བརྒྱད་ཡོད་ཀྱང་རྫས་སུ་བསྡུ་ན་བཅུ་གཅིག་སྟེ་དང་པོ་ལྔ་དང༌། གཉིས་པའི་ནང་རབ་ཏུ་དང་བ་དང༌། གསུམ་པའི་དང་པོ་བཞི་དང༌། བཞི་པའི་ཚོར་བ་བཏང་སྙོམས་རྣམས་ཡོད་པའི་ཕྱིར། གཉིས་པ་ཡན་ལག་གསུམ་བྱེ་བྲག་ཏུ་བཤད་པ་ནི། ་་་་་་་་་་་ དང་པོ་ནི། ། ཤིན་ཏུ་སྦྱངས་པ་བདེ་བ་ཡིན།། རབ་ཏུ་དང་བ་དད་པ་ཡིན། ། ལུང་རྣམ་གཉིས་ཕྱིར་དགའ་ཡིད་བདེ།། ¿༩¿ ཞེས་པ་སྟེ།
བསམ་གཏན་དང་པོ་གཉིས་ཀྱི་བདེ་བ་ལས་གསུམ་པའི་བདེ་བ་རྫས་ཐ་དད་པ་ཡིན་ཏེ། བསམ་གཏན་དང་པོ་གཉིས་ན་ཤིན་ཏུ་སྦྱངས་པ་ལ་བདེ་བ་ཞེས་བརྗོད་པ་ཡིན་ཏེ། དགའ་བ་ཞེས་འབྱུང་བ་ཡིད་བདེ་ཡིན་པའི་ཕྱིར་དང༌། སེམས་བདེ་མ་ཐོབ་པའི་ཕྱིར་དང༌། གསུམ་པའི་བདེ་བ་སེམས་བདེ་ཡིན་པའི་ཕྱིར་རོ། ། གཉིས་པའི་ནང་རབ་ཏུ་དང་བ་ནི་དང་པོ་ལས་ངེས་པར་འབྱུང་སྟེ་གཉིས་པ་ཐོབ་པ་ལ་ཡིད་ཆེས་པའི་དད་པ་ཡིན་ནོ།། ཁ་ཅིག་¿བསམ་གཏན་གསུམ་གྱི་ཡན་ལག་ཏུ་བཞག་པའི་བདེ་བ་ནི་ཡིད་བདེ་ཡིན་ལ། དགའ་བ་ནི་སེམས་བྱུང་གཞན་ཞིག་ཡིན་ནོ་¿ཟེར་བ་ནི་མི་འཐད་དེ། རྣམ་པར་བསྒྱུར་བའི་མདོ་དང་བསམ་གཏན་གྱི་ཡན་ལག་བསྟན་པའི་ལུང་རྣམ་པ་གཉིས་དང་འགལ་བའི་ཕྱིར་  རོ། ། ཇི་ལྟར་ན་དང་པོ་ལས།
བསམ་གཏན་གསུམ་པ་ལ་ཡིད་བདེ་བའི་དབང་པོ་སྐྱེས་པ་མ་ལུས་པ་འགག་པ་དང༌། བཞི་པ་ལ་བདེ་བའི་དབང་པོ་མ་ལུས་པ་འགག་པར་འགྱུར་རོ་ཞེས་དང༌། ཕྱི་མ་ལས་བསམ་གཏན་བཞི་པ་ལ་བདེ་བའང་སྤངས་སྡུག་བསྔལ་བའང་སྤངས་ཤིང་ཡིད་བདེ་དང་ཡིད་མི་བདེ་བའང་སྔར་ནས་ནུབ་ཞེས་ཡིད་བདེ་སྔ་མ་བསམ་གཏན་གསུམ་པ་ནས་ནུབ་པར་བཤད་པས་དེས་ན་དགའ་བ་ནི་ཡིད་བདེ་བ་ཁོ་ན་ཡིན་ནོ།། གསུམ་པ་སྙོམས་འཇུག་གི་ཁྱད་པར་བསྟན་པ་ལ་གསུམ། ཉོན་མོངས་ཅན་གྱི་ཁྱད་པར། བསམ་གཏན་བཞི་པའི་ཁྱད་པར། རྒྱུ་འབྲས་ཀྱི་སྙོམས་འཇུག་གཉིས་ཀྱི་ཚོར་བའི་ཁྱད་པར་རོ། ། དང་པོ་ནི། ཉོན་མོངས་ཅན་ལ་དགའ་བདེ་དང༌། ། རབ་དང་ཤེས་བཞིན་དྲན་པ་དང༌།།
བཏང་སྙོམས་དྲན་པ་དག་པ་མེད། ། ཁ་ཅིག་ཤིན་ཏུ་སྦྱངས་བཏང་སྙོམས།། ¿༡༠¿ ཞེས་པ་སྟེ། དགེ་བའི་ཡན་ལག་དེ་དག་ཉོན་མོངས་ཅན་ལའང་ཡོད་དམ་ཞེ་ན། བསམ་གཏན་དང་པོ་ཉོན་མོངས་ཅན་ལ་དབེན་པ་ལས་སྐྱེས་པའི་དགའ་བདེ་མེད་དེ། ཉོན་མོངས་པས་མ་དབེན་པའི་ཕྱིར་དང༌། གཉིས་པ་ལ་རབ་དང་མེད་དེ། ཉོན་མོངས་པས་སེམས་རྙོག་པའི་ཕྱིར་དང༌། གསུམ་པ་ལ་ཤེས་བཞིན་དང་དྲན་པ་མེད་དེ། ཉོན་མོངས་ཅན་གྱི་བདེ་བས་ཀུན་ཏུ་རྨོངས་པར་བྱས་ཟིན་པའི་ཕྱིར།
བཞི་པ་ལ་བཏང་སྙོམས་དང་དྲན་པ་དག་པ་གཉིས་མེད་དེ། ཉོན་མོངས་པས་སེམས་དྲི་མ་ཅན་དུ་བྱས་པའི་ཕྱིར། ཁ་ཅིག་¿ཉོན་མོངས་དང་པོ་གཉིས་ལ་ཤིན་ཏུ་སྦྱངས་དང༌། ཕྱི་མ་བཏང་སྙོམས་མེད་དེ། དེ་གཉིས་དགེ་བའི་ས་མ་ཡིན་པའི་ཕྱིར་¿ཞེས་ཟེར། གཉིས་པ་བསམ་གཏན་བཞི་པའི་ཁྱད་པར་ནི། སྐྱོན་བརྒྱད་ལས་ནི་གྲོལ་བའི་ཕྱིར། ། བཞི་པ་གཡོ་བ་མེད་པ་ཡིན།། རྟོག་དང་དཔྱོད་དང་དབུགས་དག་དང༌། ། བདེ་བ་ལ་སོགས་བཞི་ཡིན་ནོ།།
¿༡༡¿ ཞེས་པ་སྟེ། བསམ་གཏན་དང་པོ་གསུམ་གཡོ་བ་དང་བཞི་པ་མི་གཡོ་བར་བཤད་པ་ཅི་ཞེ་ན། སྐྱོན་བརྒྱད་ལས་ནི་གྲོལ་བའི་ཕྱིར་བསམ་གཏན་བཞི་པ་གཡོ་བ་མེད་པ་ཡིན་ཏེ། སྐྱོན་བརྒྱད་གང་ན། རྟོག་དང་དཔྱོད་པ་དང་དབུགས་འབྱུང་བ་དང་རྔུབ་པ་དག་དང་བདེ་བ་དང་སོགས་པས་སྡུག་བསྔལ་དང་ཡིད་བདེ་དང་ཡིད་མི་བདེ་བཞི་བཅས་ཡིན་ནོ།། གསུམ་པ་རྒྱུ་འབྲས་ཀྱི་སྙོམས་འཇུག་གཉིས་ཀྱི་ཚོར་བའི་ཁྱད་པར་ནི། སྐྱེ་བའི་བསམ་གཏན་དག་ན་ནི། ། ཡིད་བདེ་བདེ་དང་བཏང་སྙོམས་དང༌།། བཏང་སྙོམས་ཡིད་བདེ་བདེ་བ་དང༌། ། བཏང་སྙོམས་བཏང་སྙོམས་ཚོར་བ་ཡོད།།
¿༡༢¿ གཉིས་པ་སོགས་ན་ལུས་མིག་དང༌། ། རྣ་བའི་རྣམ་ཤེས་རྣམ་རིག་སློང༌།། གང་ཡིན་དེ་ནི་དང་པོར་གཏོགས། ། དེ་ལུང་མ་བསྟན་ཉོན་མོངས་མིན།། ¿༡༣¿ ཞེས་པ་སྟེ། རྒྱུ་སྙོམས་འཇུག་གི་བསམ་གཏན་དང་འབྲས་བུ་སྐྱེ་བའི་བསམ་གཏན་གཉིས་ཡན་ལག་གྲངས་འདྲའམ་ཞེ་ན། འབྲས་བུ་སྐྱེ་བའི་བསམ་གཏན་དང་པོ་དག་ན་ནི་ཡིད་བདེ་དང་ཚོགས་གསུམ་གྱི་བདེ་བ་དང་དེ་གཉིས་ཀའི་བཏང་སྙོམས་གསུམ་དང༌། གཉིས་པ་ན་བཏང་སྙོམས་དང་ཡིད་བདེ་གཉིས་དང༌། གསུམ་པ་ན་བདེ་བ་དང་བཏང་སྙོམས་དང༌། བཞི་པ་ནི།
བཏང་སྙོམས་ཀྱི་ཚོར་བ་ཡོད་དོ།། འོ་ན་བསམ་གཏན་གཉིས་པ་ཡན་ཆད་ན་མཐོང་ཐོས་རེག་པ་དང་རྣམ་རིག་མེད་པར་ཐལ། དབང་ཤེས་དང་ཀུན་སློང་རྟོག་དཔྱོད་མེད་པའི་ཕྱིར་ཞེ་ན། སྐྱོན་མེད་དེ། བསམ་གཏན་གཉིས་པ་སོགས་ན་ལུས་དང་མིག་དང་རྣ་བའི་རྣམ་པར་ཤེས་པ་དང་ལུས་ངག་གི་རྣམ་པར་རིག་བྱེད་ཀུན་ནས་སློང་བའི་རྟོག་དཔྱོད་གང་ཡིན་པ་དེ་ནི་བསམ་གཏན་དང་པོར་གཏོགས་པ་ཡིན་ཏེ། རང་སར་མེད་པའི་ཕྱིར། གཉིས་པ་སོགས་ན་མངོན་དུ་བྱེད་པའི་རྣམ་ཤེས་དང་རྟོག་དཔྱོད་དེ་ནི་མ་བསྒྲིབས་ལུང་མ་བསྟན་ཡིན་གྱི་ཉོན་མོངས་ཅན་མིན་ཏེ། འོག་ས་ལས་འདོད་ཆགས་དང་བྲལ་བའི་ཕྱིར། དགེ་བའང་མིན་ཏེ། བསམ་གཏན་གཏོགས་པའི་དགེ་བ་ནི། །
ས་འཕོས་ཉམས་པ་དག་གིས་གཏོང༌། ། ཞེས་འབྱུང་བའི་ཕྱིར། གསུམ་པ་སྙོམས་འཇུག་ཐོབ་ཚུལ་ལ་གསུམ། སྙོམས་འཇུག་ཐོབ་ཚུལ་དངོས། གང་གི་མཇུག་ཏུ་གང་སྐྱེ། ཐོད་རྒལ་གྱི་སྙོམས་འཇུག་བཤད་པའོ། ། དང་པོ་ནི། དེ་དང་མི་ལྡན་འདོད་ཆགས་བྲལ། ། སྐྱེ་བ་ལས་ནི་དག་པ་འཐོབ།། ཟག་མེད་འདོད་ཆགས་བྲལ་བ་ཡིས། །
ཉོན་མོངས་ཅན་ཉམས་སྐྱེ་བ་ཡིས།། ¿༡༤¿ ཞེས་པ་སྟེ། སྙོམས་འཇུག་གསུམ་པོ་ཇི་ལྟར་ཐོབ་ཅེ་ན། སྔར་སྙོམས་འཇུག་གསུམ་པོ་དེ་དང་མི་ལྡན་པ་ལས་འོག་ས་ལས་འདོད་ཆགས་དང་བྲལ་བ་དང་སྲིད་རྩེ་མ་གཏོགས་གོང་ནས་འོག་ཏུ་སྐྱེ་བ་ལས་ནི་སྙོམས་འཇུག་དག་པ་བ་འཐོབ་བོ། ། ཟག་མེད་ཀྱི་སྙོམས་འཇུག་ནི་འདོད་ཆགས་དང་བྲལ་བ་ཡིས་འཐོབ་སྟེ། སྐྱེ་བས་འཐོབ་པ་ནི་མེད་དོ། ། སྔར་ལྡན་པ་ནི་དབང་པོ་སྦྱོར་བ་ལས་དབང་རྣོན་དང་ཟད་ཤེས་ལས་མི་སློབ་པ་ལྟ་བུ་ཁྱད་པར་ཅན་ཐོབ་པ་ཡོད་དོ། ། སྙོམས་འཇུག་ཉོན་མོངས་ཅན་ཆགས་བྲལ་ལས་ཉམས་པ་དང༌། ས་གོང་མ་འོག་མར་སྐྱེ་བ་ཡིས་འཐོབ་སྟེ། སྲིད་རྩེ་ནས་ཉམས་པ་ཁོ་ནས་འཐོབ་བོ།།
གསུམ་པ་གང་གི་མཇུག་ཏུ་གང་སྐྱེ་བ་ལ་གཉིས། སྙོམས་འཇུག་དངོས་དང༌། རིགས་འདྲ་གཞན་བཤད་པའོ། ། དང་པོ་ནི། ཟག་པ་མེད་པའི་མཇུག་ཐོགས་སུ། ། ལྟག་འོག་གསུམ་པའི་བར་དགེ་བ།། སྐྱེའོ་དག་པ་ལས་དེ་བཞིན། ། རང་གི་ས་པའི་ཉོན་མོངས་ཀྱང༌།། ¿༡༥¿ ཉོན་མོངས་ཅན་ལས་རང་དག་དང༌། ། ཉོན་མོངས་འོག་མའི་དག་གཅིག་ཀྱང༌།།
ཞེས་པ་སྟེ། སྙོམས་འཇུག་གསུམ་གང་གི་མཇུག་ཐོག་ཏུ་གང་སྐྱེ་ན། ཟག་པ་མེད་པའི་མཇུག་ཐོགས་སུ་རང་ས་དང་དེ་ནས་བགྲངས་པའི་ལྟག་འོག་གསུམ་པའི་བར་གྱི་དགེ་བ་དག་པ་བ་དང་ཟག་མེད་སྐྱེའོ། ། དེའང་རྒྱུན་གྱི་ཚེ་རང་དང༌། ལྡང་བའི་ཚེ་རང་སའི་དག་པ་བ་  དང༌། ཐོད་རྒལ་གྱི་ཚེ་གོང་འོག་གི་གསུམ་པའི་དགེ་བ་འབྱུང་བའོ། ། སྙོམས་འཇུག་དག་པ་བ་ལས་དེ་བཞིན་དུ་ལྟག་འོག་གསུམ་པའི་བར་གྱི་དག་པ་བ་དང་ཟག་མེད་སྐྱེ་བ་དང༌། དེར་མ་ཟད་རང་གི་ས་པའི་ཉོན་མོངས་ཀྱང་སྐྱེའོ། ། སྙོམས་འཇུག་ཉོན་མོངས་ཅན་ལས་དེ་དྲན་ཤེས་ཀྱིས་ཟིན་པའི་ཚེ་རང་སའི་དག་པ་བ་དང༌། རྒྱུན་གྱི་ཚེ་ཉོན་མོངས་ཅན་དང༌།
སྙོམས་འཇུག་ཉོན་མོངས་ཅན་གྱིས་གཟིར་བའི་ཚེ་འོག་མའི་དག་པ་བ་གཅིག་ཀྱང་འབྱུང་ངོ༌།། གཉིས་པ་རིགས་འདྲ་གཞན་བཤད་པ་ལ་གཉིས། འཆི་འཕོ་བའི་དམིགས་བསལ་དང༌། ཆ་མཐུན་བཞིའི་དམིགས་བསལ་ལོ། ། དང་པོ་ནི། འཆི་འཕོའི་དག་ལས་ཉོན་མོངས་ཀུན། ། ཉོན་མོངས་ཅན་ལས་གོང་མ་མིན།། ¿༡༦¿ ཞེས་པ་སྟེ། འཆི་འཕོ་བའི་ཚེ་སྐྱེས་ཐོབ་ཀྱི་དག་པ་བ་ལས་རང་ས་དང་གོང་འོག་གི་ཉོན་མོངས་ཅན་ཀུན་ཅི་རིགས་པར་འབྱུང་སྟེ། དག་པ་བས་འཆི་སེམས་བྱས་པ་གོང་འོག་ཀུན་ཏུ་སྐྱེ་རུང་བའི་ཕྱིར།
ཉོན་མོངས་ཅན་གྱིས་འཆི་སེམས་བྱས་པ་ལས་རང་ས་དང་འོག་སའི་ཉོན་མོངས་ཅན་སྐྱེ་བའི་གོང་མའི་ཉོན་མོངས་ཅན་སྐྱེ་བ་མིན་ཏེ། འོག་མའི་ཉོན་མོངས་མ་སྤངས་པར་གོང་མར་སྐྱེ་བ་མི་སྲིད་པའི་ཕྱིར། གཉིས་པ་ཆ་མཐུན་བཞིའི་དམིགས་བསལ་ནི། དག་པ་ཉམས་པའི་ཆ་མཐུན་སོགས། ། རྣམ་བཞི་དེ་ནི་གོ་རིམ་བཞིན།། ཉོན་མོངས་སྐྱེ་དང་རང་ས་དང༌། ། གོང་དང་ཟག་མེད་རྗེས་མཐུན་པ།། ¿༡༧¿ ཉམས་ཆ་མཐུན་སོགས་མཇུག་ཐོགས་སུ། ། གཉིས་དང་གསུམ་དང་གསུམ་དང་གཅིག། ཅེས་པ་སྟེ།
དག་པ་ལས་དེ་བཞིན་ཞེས་བཤད་ན་དེས་ཁྱབ་བམ་ཞེ་ན། སྤྱིར་དག་པ་བ་ལ་ཉམས་པའི་ཆ་མཐུན་དང་སོགས་ཀྱིས་གནས་པ་ཆ་མཐུན་ཁྱད་པར་ཆ་མཐུན་ངེས་འབྱེད་ཆ་མཐུན་དང་རྣམ་པ་བཞི་སྟེ། དེ་བཞིའི་ངོ་བོ་ནི་གོ་རིམ་བཞིན་དུ་ཉོན་མོངས་སྐྱེ་བ་དང་རྗེས་སུ་མཐུན་པ་དང༌། རང་སའི་དགེ་བ་སྐྱེ་བ་དང་རྗེས་སུ་མཐུན་པ་དང༌། ས་གོང་མའི་དགེ་བ་སྐྱེ་བ་དང་རྗེས་སུ་མཐུན་པ་དང༌། ཟག་མེད་སྐྱེ་བ་དང་རྗེས་སུ་མཐུན་པའོ། ། སྲིད་རྩེར་ཕྱི་མ་གཉིས་མེད་དོ།། འོ་ན་དེ་དག་གང་གི་མཇུག་ཏུ་གང་འབྱུང་ཞེ་ན། ཉམས་པ་ཆ་མཐུན་སོགས་ཀྱི་མཇུག་ཐོགས་སུ་རིམ་པ་ལྟར། དང་པོ་གཉིས།
དང་པོ་གསུམ་དང༌། ཐ་མ་གསུམ་དང༌། ཐ་མ་གཅིག་སྐྱེའོ།། གསུམ་པ་ཐོད་རྒལ་གྱི་སྙོམས་འཇུག་བཤད་པ་ནི། ས་བརྒྱད་རྣམ་གཉིས་འབྲེལ་བ་དང༌། ། གཅིག་བརྒལ་སོང་ཞིང་འོངས་ནས་ནི།། ¿༡༨¿ རིས་མི་མཐུན་པ་གསུམ་པར་འགྲོ ། ཐོད་རྒལ་གྱི་ནི་སྙོམས་འཇུག་ཡིན།། ཞེས་པ་སྟེ། ཐོད་རྒལ་གྱི་སྙོམས་འཇུག་དེ་ཇི་ལྟར་བསྐྱེད་ཅེ་ན།
སྙོམས་འཇུག་གི་ས་བརྒྱད་ལ་ཟག་བཅས་ཟག་མེད་རྣམ་པ་གཉིས་འབྲེལ་བ་སྟེ་གོ་རིམ་བཞིན་དུ་ཟག་བཅས་བསམ་གཏན་དང་པོ་ནས་སྲིད་རྩེའི་བར་ལུགས་མཐུན་དུ་སྙོམས་པར་འཇུག་པ་དང༌། དེ་ནས་བསམ་གཏན་དང་པོའི་བར་དུ་ལུགས་མི་མཐུན་དུ་སྙོམས་པར་འཇུག་པ་དང༌། ཡང་ཟག་མེད་བསམ་གཏན་དང་པོ་ནས་ཅི་ཡང་མེད་པའི་བར་དང༌། དེ་ནས་བསམ་གཏན་དང་པོའི་བར་སྙོམས་པར་འཇུག་པ་ནི་ཐོད་རྒལ་གྱི་སྙོམས་འཇུག་གི་རིང་སྦྱོར་དང༌། དེ་ནས་ཟག་བཅས་བསམ་གཏན་དང་པོ་ལ་སྙོམས་པར་ཞུགས། གཅིག་བསམ་གཏན་གཉིས་པ་བརྒལ་གསུམ་པ་ལ་སྙོམས་པར་ཞུགས་པ་སོགས་རེ་རེ་བརྒལ་ནས་ལུགས་མཐུན་དུ་ཡར་སོང་ཞིང༌། དེ་ནས་ཡང་ཟག་བཅས་བསམ་གཏན་དང་པོའི་བར་དུ་རེ་རེ་བརྒལ་ནས་ལུགས་མི་མཐུན་པར་མར་འོངས་ནས་ནི་སྙོམས་པར་ཞུགས་པ་དང༌། དེ་ལྟར་ཟག་མེད་ལའང་སྦྱོར་བ་ནི་ཐོད་རྒལ་གྱི་ཉེ་བའི་སྦྱོར་བ་ཡིན་ནོ།། ཡང༌། གང་གི་ཚེ་དང་པོའི་ཟག་བཅས་ནས་རིས་མི་མཐུན་པ་ཟག་མེད་གསུམ་པར་འགྲོ་བ་དང་དེ་བཞིན་དུུ་ས་རེ་རེ་བརྒལ་བའི་ཟག་བཅས་ཟག་མེད་ལུགས་དང་མཐུན་མི་མཐུན་ལ་སྔར་ལྟར་སྙོམས་པར་འཇུག་ནུས་པ་དེའི་ཚེ་ཐོད་རྒལ་གྱི་ནི་སྙོམས་འཇུག་དངོས་གཞི་གྲུབ་པ་ཡིན་ནོ། །
རྟེན་ནི་བློ་གསལ་བས་གླིང་གསུམ་གྱི་མི་དང༌། གང་ཟག་ནི་ཉོན་མོངས་པ་མེད་པ་དང་ཏིང་ངེ་འཛིན་ལ་དབང་བས་མི་གཡོ་བའོ།། བཞི་པ་རྟེན་གྱི་ངེས་པ་ནི། བསམ་གཏན་གཟུགས་མེད་རང་དང་ནི། ། འོག་སའི་རྟེན་ཅན་འོག་དགོས་མེད།། ¿༡༩¿ སྲིད་རྩེར་འཕགས་པ་ཅི་ཡང་མེད། ། མངོན་སུམ་བྱས་ནས་ཟག་པ་ཟད།། ཅེས་པ་སྟེ། རྟེན་གང་གིས་མངོན་དུ་བྱེད་ན། བསམ་གཏན་དང་གཟུགས་མེད་ལ་སྙོམས་པར་འཇུག་དེ་དག་རང་ས་དང་ནི་འོག་སའི་རྟེན་ལ་མངོན་དུ་བྱེད་པ་ཅན་ཡིན་གྱི།
གོང་སའི་རྟེན་ལ་མ་ཡིན་ཏེ། གོང་སའི་རྟེན་ལ་འོག་མའི་སྙོམས་འཇུག་མངོན་དུ་བྱས་པ་ལ་དགོས་པ་མེད་པའི་ཕྱིར། འོན་ཀྱང་སྲིད་རྩེར་སྐྱེས་པའི་འཕགས་པ་ཕྱིར་མི་འོང་ནི་ཅི་ཡང་མེད་ཀྱི་ཟག་མེད་ཀྱི་ལམ་མངོན་སུམ་དུ་བྱས་ནས་ཟག་པ་ཟད་པར་བྱེད་དེ། དགྲ་བཅོམ་ཐོབ་པ་ལ་ཟག་མེད་ཀྱི་ལམ་བརྟེན་དགོས་པ་དང༌། སྲིད་རྩེར་རང་ས་ན་ཟག་མེད་ཀྱི་ལམ་མེད་པ་དང༌། ཅི་ཡང་མེད་ཀྱི་ཟག་མེད་དེ་དེ་དང་ཉེ་བའི་ཕྱིར་རོ།། ལྔ་པ་སྤྱོད་ཡུལ་གང་ལ་དམིགས་པ་ནི། སྲེད་བཅས་རང་གི་སྲིད་ལ་དམིགས། ། བསམ་གཏན་དགེ་ཡུལ་ཡོད་དགུ་ཡིན། ¿༢༠¿ གཟུགས་མེད་དངོས་གཞི་དགེ་རྣམས་ཀྱི། །
སྤྱོད་ཡུལ་ཟག་བཅས་འོག་མ་མིན།། ཞེས་པ་སྟེ། སྙོམས་འཇུག་གསུམ་པོ་དེས་གང་ལ་དམིགས་ཞེ་ན། སྲེད་བཅས་ཏེ་རོ་མྱོང་ལྡན་ནི་རང་གི་ས་པའི་སྲེད་པ་ཟག་བཅས་ཀྱི་དངོས་པོ་ལ་དམིགས་སོ། ། འོག་ས་ལ་མི་དམིགས་ཏེ། དེའི་ཉོན་མོངས་སྤངས་པས་ཉོན་མོངས་ཅན་ཡིན་པའི་ཕྱིར། གོང་ས་ལ་མི་དམིགས་ཏེ། ས་ཐ་དད་ཀྱི་སྲིད་པས་མཚམས་བཅད་པའི་ཕྱིར། བསམ་གཏན་གྱི་དགེ་བ་དག་པ་བ་དང་ཟག་མེད་ཀྱི་ཡུལ་ནི་ཡོད་དགུ་ཅོག་ཐམས་ཅད་ཡིན་ཏེ། རང་ས་འབའ་ཞིག་མ་ཡིན་ནོ། །
གཟུགས་མེད་དངོས་གཞིའི་དགེ་བ་དག་པ་བ་དང་ཟག་མེད་རྣམས་ཀྱི་སྤྱོད་ཡུལ་ནི་རང་ས་དང་གོང་ས་ཡིན་གྱི་ཟག་བཅས་འོག་མ་ལ་དམིགས་པ་མིན་ཏེ། དེ་དམིགས་པ་ལས་ངེས་པར་འབྱུང་བ་ཡིན་པའི་ཕྱིར། ཟག་མེད་ནི་ལམ་རྗེས་ཤེས་ཕྱོགས་ཀྱིས་འོག་མའི་ཟག་མེད་ལའང་དམིགས་པར་འདོད་དོ།། དྲུག་པ་ཉོན་མོངས་སྤོང་བྱེད་ངོས་བཟུང་བ་ལ་གཉིས། སྤོང་ལམ་ངོས་བཟུང་བ་དང༌། ཁྱད་པར་ཅན་ངོས་བཟུང་བའོ། ། དང་པོ་ནི། ཟག་པ་མེད་པས་ཉོན་མོངས་རྣམས། ། སྤོང་ངོ་ཉེར་བསྡོགས་དག་པས་ཀྱང༌།། ¿༢༡¿ དེ་དག་ལ་ནི་ཉེར་བསྡོགས་བརྒྱད། །
དག་པ་བདེ་མིན་སྡུག་བསྔལ་མིན།། དང་པོ་འཕགས་པའང་ཁ་ཅིག་གསུམ།། ཞེས་པ་སྟེ། སྙོམས་འཇུག་གསུམ་གང་གིས་ཉོན་མོངས་སྤོང་ཞེ་ན། དངོས་གཞི་ཟག་པ་མེད་པས་རང་ས་དང་གོང་སའི་ཉོན་མོངས་རྣམས་སྤོང་ངོ༌། ། དག་པ་བས་མི་སྤོང་སྟེ། འོག་སར་འདོད་ཆགས་བྲལ་ཟིན་པ་དང༌། རང་སར་སྲེད་པ་རྒྱས་པ་དང༌། གོང་ས་དེ་ལས་ཁྱད་པར་དུ་འཕགས་པའི་ཕྱིར། དེས་ན་ཉོན་མོངས་ཅན་གྱིས་ལྟ་ཅི་སྨོས།
ཉེར་བསྡོགས་དག་པ་བས་ཀྱང་ཉོན་མོངས་སྤོང་སྟེ། འོག་ས་ལས་འདོད་ཆགས་དང་བྲལ་བར་བྱེད་པའི་ལམ་ཡིན་པའི་ཕྱིར། ཀྱང་གིས་དང་པོའི་ཉེར་བསྡོགས་ཟག་མེད་  སྡུད་དོ།། འོ་ན་ཉོན་མོངས་སྤོང་བྱེད་ཀྱི་ཉེར་བསྡོགས་དེ་ལ་དུ་ཡོད་ན། དངོས་གཞི་དེ་དག་ལ་འཇུག་པའི་ཉེར་བསྡོགས་ཀྱང་བརྒྱད་ཡོད་དོ། ། ངོ་བོ་གང་ན། དག་པ་བ་ཡིན་ཏེ། འོག་མ་དང་འབྲལ་བར་བྱེད་པའི་ལམ་ཡིན་པའི་ཕྱིར། ཚོར་བ་གང་ན། བདེ་མིན་སྡུག་བསྔལ་མིན་པའི་བཏང་སྙོམས་དང་མཚུངས་ལྡན་ཡིན་ཏེ།
འབད་དེ་དྲངས་དགོས་པ་དང༌། འོག་ས་ལས་ཡིད་འབྱུང་བ་མ་ཡིན་པའི་ཕྱིར་དང༌། མངོན་པར་འདུ་བྱ་བ་མེད་པར་འབྱུང་བའི་ལམ་ནི་དགའ་བདེ་དང་མཚུངས་ལྡན་ཡིན་པའི་ཕྱིར་རོ། ། བསམ་གཏན་དང་པོའི་ཉེར་བསྡོགས་ལ་དག་པ་བར་མ་ཟད་འཕགས་པ་སྟེ་ཟག་མེད་ཀྱང་ཡོད་དོ།། ཁ་ཅིག་¿རོ་མྱོང་ལྡན་ཡང་ཡོད་དེ། གསལ་བ་དང་དངོས་གཞི་ལ་འགྲན་སྙོགས་པའི་ཕྱིར། དེས་ན་གསུམ་ཡིན་ནོ་¿ཞེས་ཟེར། གཉིས་པ་ཁྱད་པར་ཅན་ངོས་བཟུང་བ་ནི། རྟོག་མེད་བསམ་གཏན་ཁྱད་པར་ཅན།། ¿༢༢¿ རྣམ་གསུམ་བདེ་མིན་སྡུག་བསྔལ་མིན། །
དེ་ནི་ཚངས་ཆེན་འབྲས་བུ་ཅན།། ཞེས་ཏེ། བསམ་གཏན་དང་པོ་ལ་ཉེར་བསྡོགས་ཞེས་ཀྱང་བཤད། བསམ་གཏན་ཁྱད་པར་ཅན་ཞེས་ཀྱང་བཤད་ན། དངོས་གཞི་ཁྱད་པར་ཅན་དེ་གང་ན་རྟོགས་པ་མེད་ལ་སྤྱོད་པ་ཙམ་གྱི་དངོས་གཞི་ནི་བསམ་གཏན་ཁྱད་པར་ཅན་ཡིན་ཏེ། དབྱེ་ན་རོ་མྱོང་ལྡན་དང་དག་པ་བ་དང་ཟག་མེད་དང་རྣམ་པ་གསུམ་མོ། ། ཚོར་བ་གང་དང་ལྡན་ན། བདེ་མིན་སྡུག་མིན་པའི་བཏང་སྙོམས་དང་མཚུངས་པར་ལྡན་ཏེ། ལམ་དཀའ་བས་འབད་དེ་དྲངས་དགོས་པའི་ཕྱིར་དང༌། བསམ་གཏན་ཁྱད་པར་ཅན་དེ་ནི་ཚངས་ཆེན་གྱི་འབྲས་བུ་ཅན་ཡིན་ཏེ།
ཏིང་ངེ་འཛིན་དེ་ཐོབ་ན་ཚངས་ཆེན་དུ་སྐྱེ་བའི་ཕྱིར། གཉིས་པ་ཏིང་ངེ་འཛིན་གྱི་དབྱེ་བ་ལ་བཞི། སའི་སྒོ་ནས་དབྱེ་བ། ལམ་གྱི་སྒོ་ནས་དབྱེ་བ། ལམ་སུན་འབྱིན་པའི་སྒོ་ནས་དབྱེ་བ། བྱེད་པའི་སྒོ་ནས་དབྱེ་བའོ། །  དང་པོ་ནི། མན་ཆད་རྟོག་དཔྱོད་བཅས་པ་ཡི། ། ཏིང་འཛིན་ཡན་ཆད་གཉིས་ཀ་མེད།། ¿༢༣¿ ཅེས་པ་སྟེ།
མདོ་ལས་རྟོག་བཅས་དཔྱོད་བཅས་སོགས་ཏིང་ངེ་འཛིན་གསུམ་གསུངས་པ་ལས། ཁྱད་པར་ཅན་མན་ཆད་བསམ་གཏན་དང་པོའི་ཉེར་བསྡོགས་དང་དངོས་གཞི་ཙམ་པོ་བ་ནི་རྟོག་དཔྱོད་དང་བཅས་པའི་ཏིང་ངེ་འཛིན་དང༌། ཁྱད་པར་ཅན་ནི་རྟོག་པ་མེད་ལ་དཔྱོད་པ་ཙམ་གྱི་ཏིང་ངེ་འཛིན་དང༌། དེ་ཡན་ཆད་ནི་རྟོག་དཔྱོད་གཉིས་ཀ་མེད་པའི་ཏིང་ངེ་འཛིན་ཡིན་ནོ།། གཉིས་པ་ལམ་གྱི་སྒོ་ནས་དབྱེ་བ་ནི། མཚན་མེད་ཞི་བའི་རྣམ་པ་དང༌། ། སྟོང་ཉིད་བདག་མེད་སྟོང་ཉིད་དུ།། འཇུག་པའོ་སྨོན་པ་མེད་པ་ནི། ། དེ་ལས་གཞན་བདེན་རྣམ་པ་དང༌།། ¿༢༤¿ དག་དང་དྲི་མ་མེད་དེ་དག །
དྲི་མེད་རྣམ་ཐར་སྒོ་གསུམ་མོ།། ཞེས་པ་སྟེ། མདོ་ལས། སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པའི་ཏིང་ངེ་འཛིན་གསུངས་པ་དེ་གང་ན། མཚན་མ་མེད་པའི་ཏིང་ངེ་འཛིན་ནི་ཞི་བ་འགོག་པའི་བདེན་པའི་རྣམ་པ་བཞི་དང་མཚུངས་པར་ལྡན་པའི་ཏིང་ངེ་འཛིན་ཏེ། དོན་ལྔ་དང་ཕོ་མོ་དང་འདུས་བྱས་ཀྱི་མཚན་ཉིད་གསུམ་དང་མཚན་མ་བཅུ་དང་བྲལ་བའི་འདུས་མ་བྱས་ལ་དམིགས་པའི་ཕྱིར། སྟོང་པ་ཉིད་ཀྱི་ཏིང་ངེ་འཛིན་ནི་ཉེར་ལེན་གྱི་ཕུང་པོ་ལྔ་ལ་དམིགས་ནས་བདག་མེད་པ་དང་སྟོང་པ་ཉིད་ཀྱི་རྣམ་པ་ཉིད་དུ་འཇུག་པའོ། །  སྨོན་པ་མེད་པའི་ཏིང་ངེ་འཛིན་ནི་འདུས་བྱས་ལ་དམིགས་ནས་སྔར་བཤད་པ་དེ་ལས་གཞན་པའི་བདེན་པའི་རྣམ་པ་བཅུ་དང་མཚུངས་པར་ལྡན་པའི་ཏིང་ངེ་འཛིན་ཡིན་ནོ། །
 གསུམ་པོ་དེ་དག་ལ་དག་པ་འཇིག་རྟེན་པ། དྲི་མ་མེད་པ་འཇིག་རྟེན་ལས་འདས་པ་གཉིས་གཉིས་སོ། ། ཏིང་ངེ་འཛིན་གསུམ་པོ་དེ་དག་དྲི་མ་མེད་པ་ནི་སྟོང་པ་ཉིད་དང་མཚན་མ་མེད་པ་དང་སྨོན་པ་མེད་པ་སྟེ་རྣམ་པར་ཐར་པའི་སྒོ་གསུམ་མོ། ། མྱང་འདས་ཀྱི་གྲོང་དུ་འཇུག་པའི་ཐབས་སམ་སྒོ་ཡིན་པའི་ཕྱིར། གསུམ་པ་ལམ་སུན་འབྱིན་པའི་སྒོ་ནས་དབྱེ་བ་ནི། སྟོང་ཉིད་སྟོང་ཉིད་ཅེས་ལ་སོགས། ། གཞན་ཡང་ཏིང་ངེ་འཛིན་གསུམ་མོ།། ¿༢༥¿ གཉིས་ནི་སྟོང་དང་མི་རྟག་པར། ། མི་སློབ་པའི་ལ་དམིགས་པ་ཡིན།། མཚན་མ་མེད་པ་མཚན་མེད་ནི། །
ཞི་བར་མ་བརྟགས་ཟད་པ་ལ།། ¿༢༦¿ ཟག་བཅས་མི་ནང་མི་གཡོ་ལ། ། ཉེར་བསྡོགས་བདུན་ནི་མ་གཏོགས་སོ།། ཞེས་པ་སྟེ། ཡང་མདོ་ལས། སྟོང་པ་ཉིད་སྟོང་པ་ཉིད་ཅེས་ཏིང་ངེ་འཛིན་དང༌། ལ་སོགས་ཀྱིས་སྨོན་པ་མེད་པ་སྨོན་པ་མེད་པའི་ཏིང་ངེ་འཛིན་དང༌། མཚན་མ་མེད་པ་མཚན་མ་མེད་པའི་ཏིང་ངེ་འཛིན་ཏེ། གཞན་ཡང་ཏིང་ངེ་འཛིན་གསུམ་མོ་ཞེས་སོ། ། དེ་ལ་དང་པོ་གཉིས་ནི་དང་པོའི་སྟོང་པ་དང༌།
གཉིས་པ་མི་རྟག་པའི་རྣམ་པར་ལྟ་ནས་རིམ་པ་བཞིན་དུ་མི་སློབ་པའི་རྒྱུད་ཀྱི་སྟོང་པ་ཉིད་དང་སྨོན་པ་མེད་པའི་ཏིང་ངེ་འཛིན་ལ་དམིགས་པ་ཡིན་ནོ། ། མཚན་མ་མེད་པ་མཚན་མ་མེད་པའི་ཏིང་ངེ་འཛིན་ནི་ཞི་བའི་རྣམ་པར་ལྟ་བ་དང༌། དེའང་མི་སློབ་པའི་མཚན་མ་མེད་པ་ལས་ལངས་པ་ན་མ་བརྟགས་ཟད་པ་སྟེ་རྐྱེན་མ་ཚང་བས་བརྟགས་མིན་འགོག་པ་ཐོབ་པ་ལ་དམིགས་པ་ཡིན་ནོ། ། དེ་དག་ནི་རིམ་པ་ལྟར་དང་པོ་གཉིས་ཀྱི་རྣམ་ཐར་དངོས་ལ་དམིགས་པ་དང་ཕྱི་མས་དེ་འགོག་བྱེད་ལ་དམིགས་ནས་སུན་འབྱིན་པས་ན་རྣམ་པར་ཐར་པ་སུན་འབྱིན་པའི་ཏིང་ངེ་འཛིན་ཞེས་ཀྱང་གྲག་གོ། ། ངོ་བོ་ནི་ཟག་བཅས་ཏེ། འཕགས་ལམ་ལ་སྡང་བའི་ཕྱིར། རྟེན་ནི་མིའི་ནང་བསྐྱེད་དེ། བློ་གསལ་བའི་ཕྱིར། གང་ཟག་ནི་མི་གཡོ་བའི་ཆོས་ཅན་ལ་སྐྱེ་སྟེ། ཏིང་ངེ་འཛིན་ལ་དབང་ཐོབ་པའི་ཕྱིར།
ས་ནི་ཉེར་བསྡོགས་གོང་མ་བདུན་ནི་མ་གཏོགས་པ་བཅུ་གཅིག་གིས་བསྡུས་སོ། ། དེ་ནི་ཞི་རགས་ཀྱི་རྣམ་པས་འོག་མ་སུན་འབྱིན་བྱེད་ཡིན་གྱི་འཕགས་ལམ་ནི་མ་ཡིན་ནོ།། བཞི་པ་བྱེད་པའི་སྒོ་ནས་དབྱེ་བ་ནི། དགེ་བའི་བསམ་གཏན་དང་པོ་ནི། ། བདེ་འགྱུར་ཏིང་འཛིན་སྒོམ་པ་ཡིན།། ¿༢༧¿ མིག་གི་མངོན་ཤེས་མཐོང་འགྱུར་འདོད། ། སྦྱོར་བ་ལས་བྱུང་བློ་དབྱེར་འགྱུར།། རྡོ་རྗེ་ལྟ་བུའི་བསམ་གཏན་མཐའི། ། གང་ཡིན་དེ་ཟག་ཟད་འགྱུར་བསྒོམ།། ¿༢༨¿ཅེས་པ་སྟེ།
མདོ་ལས། ¿མཐོང་བའི་ཆོས་ལ་བདེ་བར་གནས་པར་འགྱུར་བ་ཡང་ཡོད། ཤེས་པ་མཐོང་བར་འགྱུར་བ་ཡང་ཡོད། ཤེས་རབ་ཏུ་རྣམ་པར་འབྱེད་པར་འགྱུར་བ་ཡང་ཡོད། ཟག་པ་ཟད་པར་འགྱུར་བ་ཡང་ཡོད་¿ཅེས་གསུངས་པ་རྣམས་གང་ན། དགེ་བའི་བསམ་གཏན་དང་པོ་ནི་མཐོང་བའི་ཆོས་ལ་བདེ་བར་གནས་པར་འགྱུར་བའི་ཏིང་ངེ་འཛིན་སྒོམ་པ་ཡིན་ནོ། ། དེ་ནི་མཚོན་པ་སྟེ་བསམ་གཏན་ལྷག་མ་རྣམས་ཀྱང་སྡུད་པར་བཤད་དེ་མཐོང་ཆོས་བདེར་གནས་ཡིན་ཏེ། ཕྱི་མར་བདེ་བར་གནས་པའི་ངེས་པ་མེད་དོ། ། དེ་ལས་ཉམས་པ་དང་གོང་མར་སྐྱེ་བ་དང་མྱ་ངན་ལས་འདའ་བར་སྲིད་པའི་ཕྱིར། ལྷའི་མིག་གི་མངོན་པར་ཤེས་པ་དང་མཚུངས་ལྡན་གྱི་ཤེས་རབ་ནི་མཐོང་བར་འགྱུར་བ་དང༌།
དེའི་རྗེས་སུ་སྐྱེས་པའི་ཡིད་ཤེས་དང་མཚུངས་ལྡན་གྱི་ཤེས་རབ་ནི་ཤེས་པར་འགྱུར་བ་སྟེ་དེ་གཉིས་བསྡོམས་པས་ཤེས་པ་མཐོང་བར་འགྱུར་བའི་ཏིང་ངེ་འཛིན་སྒོམ་པར་འདོད་དོ། ། སྦྱོར་བ་ལས་བྱུང་བའི་ཟག་བཅས་དང་ཟག་མེད་ཡོན་ཏན་ཐམས་ཅད་ནི་བློ་སྟེ་ཤེས་རབ་རྣམ་པར་དབྱེ་བར་འགྱུར་བའི་ཏིང་ངེ་འཛིན་སྒོམ་པ་  དང༌། རྡོ་རྗེ་ལྟ་བུའི་ཏིང་ངེ་འཛིན་དེ་བསམ་གཏན་གྱི་མཐའ་བཞི་པའི་ས་ལ་བརྟེན་པ་གང་ཡིན་པ་དེ་ནི་ཟག་པ་ཟད་པར་འགྱུར་བའི་ཏིང་ངེ་འཛིན་བསྒོམ་པར་བྱའོ། ། དེ་དག་ནི་སྟོན་པས་དང་པོ་ཉིད་དུ་འཛམ་བུའི་གྲིབ་མ་ལ་བསམ་གཏན་དང་པོ་བསྐྱེད་པ་དང༌། ཕྱིས་བྱང་ཆུབ་ཀྱི་ཤིང་དྲུང་དུ་བཞུགས་ནས་བདུད་བརྟུལ་བའི་རྗེས་སུ་ལྷའི་མིག་གིས་མངོན་ཤེས་བསྐྱེད་ནས་སེམས་ཅན་འཆི་འཕོ་བ་དང་སྐྱེ་བས་ཉམ་ང་བ་གཟིགས་ནས་དེ་དག་སྐྱོབ་པའི་སླད་དུ་གུང་ཐུན་ལ་བསམ་གཏན་དང་རྣམ་ཐར་སོགས་བསྐྱེད་ཅིང༌། ཐོ་རངས་བསམ་གཏན་བཞི་པ་ལ་བརྟེན་ནས་རྡོ་རྗེ་ལྟ་བུའི་ཏིང་ངེ་འཛིན་གྱི་བར་དུ་ལམ་ཐམས་ཅད་མངོན་དུ་མཛད་པའི་ཕྱིར་ཞེས་བྱེ་སྨྲ་རྣམས་འདོད་དོ།། གསུམ་པ་དེས་བསྡུས་པའི་ཡོན་ཏན་བསྟན་པ་ལ་ལྔ། ཚད་མེད། རྣམ་ཐར། ཟིལ་གནོན།
ཟད་པར། དེ་དག་གི་སྤྲོས་པ་བཤད་པའོ། ། དང་པོ་ནི། ཚད་མེད་པ་ནི་བཞི་ཡིན་ནོ། ། གནོད་སེམས་ལ་སོགས་གཉེན་པོའི་ཕྱིར།། ཞེ་སྡང་མེད་བྱམས་སྙིང་རྗེ་ཡང༌། ། ཡིད་བདེ་བ་ནི་དགའ་བ་ཡིན།། ¿༢༩¿ བཏང་སྙོམས་མ་ཆགས་རྣམ་པ་ནི། ། ཀྱེ་མ་བདེར་གྱུར་སྡུག་བསྔལ་དང༌།། དགར་གྱུར་སེམས་ཅན་རྣམས་སྙམ་པ། །
སྤྱོད་ཡུལ་འདོད་པའི་སེམས་ཅན་རྣམས།། ¿༣༠¿ དགའ་བ་བསམ་གཏན་གཉིས་ན་ཡོད། ། གཞན་ནི་དྲུག་ན་ཁ་ཅིག་ལྔ།། དེ་ཡིས་མི་སྤོང་མི་དག་གི ། ནང་དུ་སྐྱེད་དོ་ངེས་གསུམ་ལྡན།། ¿༣༡¿ཅེས་པ་སྟེ། ཚད་མེད་པ་ནི་བྱམས་པ་དང་སྙིང་རྗེ་དང་དགའ་བ་དང་བཏང་སྙོམས་བཞི་ཡིན་ནོ། ། སྒྲ་དོན་ནི། སེམས་ཅན་ཚད་མེད་པ་ལ་དམིགས་ཏེ་བསོད་ནམས་ཚད་མེད་པ་ཐོབ་པས་སོ། ། བཞིར་གྲངས་ངེས་པ་ཅི་ཞེ་ན།
གནོད་སེམས་དང༌། ལ་སོགས་པས་རྣམ་འཚེ་དང༌། གཞན་བདེ་བ་ལ་མི་དགའ་བ་དང༌། འདོད་པའི་འདོད་ཆགས་དང་གནོད་སེམས་མང་བ་སྟེ་བཞིའི་གཉེན་པོ་ཡིན་པའི་ཕྱིར་རོ།། ངོ་བོ་གང་ན། ཞེ་སྡང་མེད་པའི་དགེ་བ་ནི་བྱམས་པ་དང་སྙིང་རྗེ་ཡང་ཡིན་ལ། གཞན་བདེ་བས་ཡིད་བདེ་བ་ནི་དགའ་བ་ཡིན། བཏང་སྙོམས་ནི་མ་ཆགས་པའི་དགེ་བ་ཡིན་ཏེ། ཆགས་པའི་གཉེན་པོ་ཡིན་པའི་ཕྱིར། དེ་གནོད་སེམས་ཀྱི་གཉེན་པོ་ཇི་ལྟར་འགྱུར་ཞེ་ན།
ཆགས་པས་ཀུན་ནས་སློང་བའི་གནོད་སེམས་ཀྱི་གཉེན་པོའང་བྱེད་པའི་ཕྱིར་རོ། ། རྣམ་པ་གང་ན། རྣམ་པ་ནི་ཀྱེ་མ་སེམས་ཅན་རྣམས་བདེ་བ་དང་ལྡན་པར་གྱུར་ཅིག ། སྡུག་བསྔལ་དང་བྲལ་བར་གྱུར་ཅིག ། དགའ་བ་དང་ལྡན་པར་གྱུར་ཅིག ། ཉེ་རིང་མེད་པར་སེམས་ཅན་རྣམས་མཉམ་པ་སྟེ་སྙོམས་པར་གྱུར་ཅིག་སྙམ་པའོ།། འོ་ན་དེ་དག་གི་ཡུལ་གང་ལ་དམིགས་ཞེ་ན། ཚད་མེད་བཞིའི་སྤྱོད་ཡུལ་ནི་འདོད་པའི་སེམས་ཅན་རྣམས་ཡིན་ཏེ། དེ་དག་ལ་དམིགས་པའི་གནོད་སེམས་སོགས་ཀྱི་གཉེན་པོ་ཡིན་པའི་ཕྱིར། ས་གང་གིས་བསྡུས་ན།
དགའ་བ་ནི་བསམ་གཏན་དང་པོ་གཉིས་ཀྱི་དངོས་གཞི་ན་ཡོད་ཀྱི། གཞན་ན་མེད་དེ། བསྒོམས་པ་ལས་བྱུང་བའི་ཡིད་བདེ་ཡིན་པའི་ཕྱིར། གཞན་གསུམ་ནི་བསམ་གཏན་ས་དྲུག་ན་ཡོད་དོ།། ཁ་ཅིག་¿དངོས་གཞིའི་ས་པ་ཡིན་པས་ལྔ་ན་ཡོད་¿ཟེར། གནོད་སེམས་ལ་སོགས་གཉེན་པོའི་ཕྱིར། ཞེས་བཤད་ན། བཞི་པོ་དེས་ཉོན་མོངས་པ་དངོས་སུ་སྤོང་བ་ཡིན་ནམ་ཞེ་ན། ཚད་མེད་དེ་ཡིས་དངོས་སུ་མི་སྤོང་སྟེ། དངོས་གཞིས་བསྡུས་པ་ལྟར་ན།
འོག་ས་ལས་འདོད་ཆགས་དང་བྲལ་ཟིན་པ་དང༌། ཉེར་བསྡོགས་ཀྱིས་བསྡུས་པ་ལྟར་ན་ཞི་རགས་དང་བདེན་པའི་རྣམ་པ་ཅན་གང་ཡང་མིན་པའི་ཕྱིར། འོ་ན་གཉེན་པོར་བཞག་པ་ཅི་ཞེ་ན། ཉེར་བསྡོགས་ཀྱིས་མགོ་ནོན་པར་བྱེད་པ་  དང༌། དངོས་གཞིའི་ཐག་བསྲིང་བར་བྱེད་པ་ལ་དགོངས་པ་ཡིན་ནོ། ། རྟེན་གང་ལ་བསྐྱེད་ན། མི་དག་གི་ནང་དུ་བསྐྱེད་དོ། ། བློ་གསལ་བ་དང་ཉོན་མོངས་མང་བའི་ཕྱིར་རོ། ། གཅིག་ཡོད་ན་ཐམས་ཅད་ཡོད་པར་ཁྱབ་བམ་ཞེ་ན། དགའ་བ་མ་གཏོགས་གསུམ་པོ་ངེས་པར་ལྡན་ཏེ།
གསུམ་པོ་གཅིག་ཐོབ་ན་གཞན་གྱི་ཐོབ་པ་འབྱུང་བའི་ཕྱིར། དགའ་བ་ལྡན་པའི་ངེས་པ་མེད་དེ། དེ་ཡིད་བདེ་ཡིན་པས་བསམ་གཏན་གོང་མ་གཉིས་ཀྱི་ས་ལ་མི་ལྡན་པའི་ཕྱིར། གཉིས་པ་རྣམ་ཐར་ནི། རྣམ་པར་ཐར་བརྒྱད་དང་པོ་གཉིས། ། མི་སྡུག་བསམ་གཏན་གཉིས་ན་ཡོད།། གསུམ་པ་མཐའ་ན་དེ་མ་ཆགས། ། གཟུགས་མེད་མཉམ་གཞག་དགེ་རྣམས་སོ།། ¿༣༢¿ འགོག་པའི་སྙོམས་པར་འཇུག་པའོ། ། ཕྲ་བ་ཕྲ་བའི་མཇུག་ཐོགས་སུ།།
རང་གི་དག་དང་འོག་མ་ཡི། ། འཕགས་པའི་སེམས་ཀྱིས་དེ་ལས་ལྡང༌། ¿༣༣¿ དང་པོ་འདོད་གཏོགས་སྣང་ཡུལ་ཅན། ། གང་དག་གཟུགས་ཅན་མིན་དེ་དག། སྤྱོད་ཡུལ་གོང་དང་རང་གི་སའི། ། སྡུག་བསྔལ་སོགས་དང་རྗེས་ཤེས་ཕྱོགས།། ¿༣༤¿ ཞེས་པ་སྟེ། རྣམ་པར་ཐར་པ་བརྒྱད་ཡོད་དེ། གཟུགས་ཅན་གཟུགས་ལ་ལྟ་བའི་རྣམ་ཐར། གཟུགས་མེད་གཟུགས་ལ་ལྟ་བའི་རྣམ་ཐར།
སྡུག་པའི་རྣམ་ཐར། གཟུགས་མེད་ཀྱི་རྣམ་ཐར་བཞི། འགོག་པའི་རྣམ་ཐར་རྣམས་སོ། ། རྣམ་ཐར་དང་པོ་གཉིས་མི་སྡུག་པའི་རང་བཞིན་ཏེ། རྣམ་པར་བསྔོས་པ་སོགས་ཀྱི་རྣམ་པ་ཅན་ཡིན་པའི་ཕྱིར། ས་ནི་བསམ་གཏན་དང་པོ་གཉིས་ཀྱི་དངོས་གཞི་ན་ཡོད་དེ། དེ་གཉིས་རིམ་པ་ལྟར་འདོད་པ་དང་བསམ་གཏན་དང་པོ་གཉིས་ཀྱི་ཁ་དོག་ལ་ཆགས་པའི་གཉེན་པོ་ཡིན་པའི་ཕྱིར། དེ་ཡན་ཆད་ན་ཁ་དོག་ལ་ཆགས་པ་མེད་དེ། མིག་ཤེས་མེད་པའི་ཕྱིར། གསུམ་པ་སྡུག་པའི་རྣམ་ཐར་ནི་བསམ་གཏན་གྱི་མཐའ་བཞི་པ་ན་ཡོད་ལ།
དེའང་ཆགས་པའི་གཉེན་པོ་ཡིན་པས་ངོ་བོ་མ་ཆགས་པ་དང༌། སྡུག་པའི་རྣམ་པ་ཅན་ཡིན་ཏེ། ཡུལ་ཡིད་དུ་འོང་བ་ལ་དམིགས་ནས་སྡུག་པར་ལྟ་བའི་ཕྱིར། དེ་དག་ཀྱང་འཁོར་དང་བཅས་ན་ཕུང་པོ་ལྔའོ། ། གསུམ་པར་རྣམ་ཐར་མི་འཇོག་པ་ཅི་ཞེ་ན། གཉིས་པའི་ཁ་དོག་ལ་ཆགས་པ་མེད་པའི་ཕྱིར། འོ་ན་གསུམ་པའི་ཁ་དོག་ལའང་ཆགས་པ་མེད་པས་བཞི་པར་འཇོག་པ་ཅི་ཞེ་ན། དེ་བསྐྱེད་པའི་དགོས་པ་ནི་མི་སྡུག་པས་ཡིད་ཞུམ་པ་དགའ་བས་གཟེངས་བསྟོད་པ་དང་དང་པོ་གཉིས་གྲུབ་མ་གྲུབ་བརྟག་པའི་ཕྱིར་ཡང་ཡིན་ནོ། ། ས་འོག་མ་གསུམ་དུ་སྡུག་པའི་རྣམ་ཐར་མི་འཇོག་པ་ནི་དེར་དགའ་བ་དང་བདེ་བ་ཡོད་པས་མ་ཆགས་པ་མི་འགྲུབ་པའམ། སྐྱོན་དང་བཅས་པའི་ས་ཡིན་པས་དེ་མི་འགྲུབ་པའི་ཕྱིར་རོ། །
གཟུགས་མེད་ཀྱི་རྣམ་ཐར་ནི་གཟུགས་མེད་ཀྱི་མཉམ་བཞག་དགེ་བ་དག་པ་བ་དང་ཟག་མེད་རྣམས་སོ།། འགོག་པའི་རྣམ་ཐར་ནི་འགོག་པའི་སྙོམས་པར་འཇུག་པའོ། ། དེ་སེམས་གང་ལ་བརྟེན་ནས་འཇུག་ཅེ་ན། ཁམས་གསུམ་གྱི་སེམས་ཕྲ་བ་སྲིད་རྩེ་ཡིན་ཏེ། དེའང་ཆེས་ཕྲ་བར་བྱས་པའི་མཇུག་ཐོགས་སུ་འཇུག་གོ། ། སེམས་གང་གིས་ལྡང་ཞེ་ན། སྲིད་རྩེ་རང་གི་དགེ་བ་དག་པ་བ་དང་འོག་མ་ཅི་ཡང་མེད་པ་ཡི་འཕགས་པའི་སེམས་ཏེ་ཟག་མེད་ཀྱིས་དེ་ལས་ལྡང་ངོ༌། ། ལྡང་སེམས་དང་དུས་ནི་སྔར་གྱི་འཕེན་པའི་རྗེས་སུ་འཇུག་པར་བཤད། གང་ལ་དམིགས་ཞེ་ན། རྣམ་ཐར་དང་པོ་ནི་འདོད་པར་གཏོགས་པའི་སྣང་བ་གཟུགས་ཀྱི་སྐྱེ་མཆེད་ལ་ཡིད་དུ་མི་འོང་བར་ལྟ་བའི་ཡུལ་ཅན་ཡིན་ནོ། །
གཉིས་པ་ནི་བསམ་གཏན་དང་པོའི་གཟུགས་ལ་མི་སྡུག་པར་ལྟ་བ་དང༌། གསུམ་པ་ནི་གཟུགས་ཁམས་ཀྱི་གཟུགས་ལ་སྡུག་པར་ལྟ་བའོ། ། གང་དག་གཟུགས་ཅན་མ་ཡིན་པའི་རྣམ་ཐར་བཞི་པོ་དེ་དག་གི་སྤྱོད་ཡུལ་ནི་གོང་ས་དང་རང་གི་ས་པའི་སྡུག་བསྔལ་སོགས་བདེན་པ་དང་པོ་གསུམ་དང་ལམ་རྗེས་ཤེས་ཀྱི་ཕྱོགས་དང་མཐུན་པའི་གོང་འོག་ཐམས་ཅད་ཡིན་ནོ། ། འདི་ནི་མཚན་མ་མེད་པའི་རྣམ་ཐར་སུན་འབྱིན་དང་གཅིག་པའང་འདོད། གསུམ་པ་ཟིལ་གནོན་ནི། ཟིལ་གྱིས་གནོན་པའི་སྐྱེ་མཆེད་བརྒྱད། ། གཉིས་ནི་རྣམ་ཐར་དང་པོ་བཞིན།། གཉིས་ནི་གཉིས་པ་བཞིན་དེ་གཞན། ། སྡུག་པའི་རྣམ་པར་ཐར་པ་བཞིན།། ¿༣༥¿ཞེས་པ་སྟེ།
ཟིལ་གྱིས་གནོན་པའི་སྐྱེ་མཆེད་བརྒྱད་ཡོད་དེ། དབྱིབས་ཟིལ་གནོན་པའི་སྐྱེ་མཆེད་བཞི། ཁ་དོག་ཟིལ་གྱིས་གནོན་པའི་སྐྱེ་མཆེད་བཞི་ཡོད་པའི་ཕྱིར། མདོ་ལས། ¿ནང་གཟུགས་སུ་འདུ་ཤེས་ནས་ཕྱི་རོལ་གྱི་གཟུགས་ཆུང་ངུ་ཁ་དོག་བཟང་པོ་དང་ངན་པར་ལྟ་བ་དང༌། ཆེན་པོ་ཁ་དོག་བཟང་པོ་དང་ངན་པར་ལྟ་བ་གཉིས་དང༌། ནང་གཟུགས་མེད་པར་འདུ་ཤེས་པས་དེ་བཞིན་དུ་ལྟ་བ་གཉིས་དང༌། ཡང༌། ནང་གཟུགས་མེད་པར་འདུ་ཤེས་ནས་ཕྱི་རོལ་གྱི་གཟུགས་སྔོན་པོ་དང་སེར་པོ་དང་དམར་པོ་དང་དཀར་པོ་ལ་ལྟ་བ་བཞི་སྟེ་བརྒྱད་པོ་དེ་དག་ཐམས་ཅད་ལ་ཟིལ་གྱིས་གནོན་ནས་ཤེས། ཟིལ་གྱིས་མནན་ནས་མཐོང་བ་འདི་ནི་ཟིལ་གྱིས་གནོན་པའི་སྐྱེ་མཆེད་དང་པོ་ནས་བརྒྱད་པའོ་¿ཞེས་པའི་བར་དུ་སྦྱར་རོ།།
དེ་དག་གི་དོན་ནི། ནང་གཟུགས་དང་གཟུགས་མེད་པར་འདུ་ཤེས་པ་ནི་རང་ལ་གཟུགས་ཀྱི་འདུ་ཤེས་བཤིག་མ་བཤིག་དང༌། ཆུང་ངུ་དང་ཆེན་པོ་ནི་སེམས་ཅན་དང་སྣོད་ཀྱི་གཟུགས་དང༌། ཁ་དོག་བཟང་ངན་ནི་ཡིད་དུ་འོང་མི་འོང་དང༌། ཟིལ་གྱིས་མནན་པ་དབང་བསྒྱུར་བ་དང། ཤེས་པ་དང་མཐོང་བ་ནི་ཞི་གནས་ཀྱིས་ཤེས་པ་དང་ལྷག་མཐོང་གིས་མཐོང་བ་དང༌། ཕྱི་མ་བཞི་ལ་སྔོན་པོ་སོགས་དོན་དང་དཔེའི་ཆོས་སུ་ལན་གཉིས་གཉིས་སྨོས་པ་སྟེ་དང་པོར་མདོར་བསྟན། གཉིས་པ་ལྷན་སྐྱེས། གསུམ་པ་བཅོས་མ། བཞི་པ་གཉིས་ཀའི་ཐུན་མོང་གི་ཆོས་དང༌།
དཔེ་གཉིས་སྨྲོས་པ་རང་བཞིན་དང་བཅོས་མའི་དཔེའོ།། འོ་ན་བརྒྱད་པོ་དེ་དག་གི་ངོ་བོ་དང་དམིགས་པ་སོགས་གང་ན། ཟིལ་གནོན་གྱི་སྐྱེ་མཆེད་དང་པོ་གཉིས་ནི་རྣམ་ཐར་དང་པོ་བཞིན་དུ་ནང་གཟུགས་སུ་འདུ་ཤེས་པ་དང༌། འདོད་གཟུགས་ལ་དམིགས་པ་དང༌། བསམ་གཏན་དང་པོའི་སས་བསྡུས་པའོ། ། གསུམ་པ་དང་བཞི་པ་གཉིས་རྣམ་ཐར་གཉིས་པ་བཞིན་དུ་ནང་གཟུགས་མེད་པར་འདུ་ཤེས་སོགས་སོ། ། དེ་ལས་གཞན་ཁ་དོག་གི་ཟིལ་གནོན་བཞི་ནི་སྡུག་པའི་རྣམ་པར་ཐར་པ་བཞིན་དུ་ངོ་བོ་མ་ཆགས་པ་དང༌། གཟུགས་ཁམས་ཀྱི་གཟུགས་ཡིད་འོང་ལ་དམིགས་པ་དང༌། བསམ་གཏན་བཞི་པའི་སས་བསྡུས་པ་དང༌། ཐམས་ཅད་ཀྱང་ཕུང་པོ་ལྔ་པའོ།།
བཞི་པ་ཟད་པར་ནི། ཟད་པར་བཅུུ་འོ་བརྒྱད་མ་ཆགས། ། བསམ་གཏན་མཐའ་ན་སྤྱོད་ཡུལ་ནི།། འདོད་པ་གཉིས་ནི་གཟུགས་མེད་དག ། སྤྱོད་ཡུལ་རང་གི་ཕུང་པོ་བཞི།། ¿༣༦¿ ཞེས་པ་སྟེ། ཟད་པར་གྱི་སྐྱེ་མཆེད་ནི། དབྱེ་བ་ཟད་པར་ས་ཆུ་མེ་རླུང་སྔོན་པོ་སེར་པོ་དཀར་པོ་ནམ་མཁའ་རྣམ་ཤེས་མཐའ་ཡས་སྐྱེ་མཆེད་དང་བཅུའོ། ། དེ་ལས་དང་པོ་བརྒྱད་ནི་ངོ་བོ་མ་ཆགས་པ་དང༌། ས་ནི་བསམ་གཏན་གྱི་མཐའ་བཞི་པ་ན་ཡོད།
སྤྱོད་ཡུལ་ནི་འདོད་པའི་གཟུགས་ཡིན་ནོ། ། འཇིག་རྟེན་དང་མཐུན་པར་འབྱུང་བ་བཞིའང་ཁ་དོག་དང་དབྱིབས་ལ་འདོད་དེ། འཇིག་རྟེན་གྱི་ནི་ཐ་སྙད་སོགས་འབྱུང་བའི་ཕྱིར། ཕྱི་མ་གཉིས་ནི་གཟུགས་མེད་ནམ་མཁའ་མཐའ་ཡས་དང་རྣམ་ཤེས་མཐའ་ཡས་ཀྱི་དགེ་བ་དག་པ་བ་ཡིན་ཏེ། སྤྱོད་ཡུལ་ནི་རང་རང་གི་ས་པའི་ཕུང་པོ་བཞི་ལ་དམིགས་པ་ཡིན་ནོ། ། སྒྲ་དོན་ནི་མ་ལུས་པ་ཁྱབ་པར་བྱེད་པས་ན་ཟད་པར་ཞེས་བྱའོ། ། སྐྱེ་མཆེད་གཞན་ལ་ཟད་པར་མི་འཇོག་པའི་རྒྱུ་མཚན་ཡོད་དེ། དབང་པོའི་སྣོད་དང་དྲི་རོས་གཟུགས་ཁམས་སུ་མ་ཁྱབ་པ་དང་སྒྲ་ལ་རྒྱུན་མེད་པའི་ཕྱིར། ལྔ་པ་དེ་དག་གི་སྤྲོས་པ་བཤད་པ་ནི། འགོག་པ་བཤད་ཟིན་ལྷག་མ་ནི། །
འདོད་ཆགས་བྲལ་དང་སྦྱོར་བས་འཐོབ།། གཟུགས་མེད་ཅེས་བྱ་ཁམས་གསུམ་གྱི། ། རྟེན་ཅན་ལྷག་མ་མི་ལས་སྐྱེ།། ¿༣༧¿ ཁམས་གཉིས་དག་ཏུ་གཟུགས་མེད་པ། ། རྒྱུ་དང་ལས་ཀྱི་སྟོབས་ཀྱིས་སྐྱེ།། གཟུགས་ཀྱི་ཁམས་སུ་བསམ་གཏན་རྣམས། ། དེ་དག་དང་ཆོས་ཉིད་ཀྱིས་ཀྱང༌།། ¿༣༨¿ ཞེས་པ་སྟེ། རྣམ་ཐར་སོགས་ཉེར་དྲུག་པོ་དེ་དག་ཇི་ལྟར་ཐོབ་ན་འགོག་པའི་རྣམ་པར་ཐར་པ་སྔར་གནས་གཉིས་བར་བཤད་ཟིན་ལ། ལྷག་མ་ཉེར་ལྔ་ནི་སྔར་འདྲིས་པ་ཡིན་ན་འདོད་ཆགས་དང་བྲལ་བ་དང༌།
མ་འདྲིས་ན་འབད་རྩོལ་གྱི་སྦྱོར་བས་འཐོབ་བོ། །  ཁམས་གང་གི་རྟེན་ཅན་ཡིན་ཞེ་ན། གཟུགས་མེད་ཅེས་བྱ་བའི་རྣམ་ཐར་བཞི་དང་ཟད་པར་གཉིས་ཏེ་དྲུག་ནི་ཁམས་གསུམ་གྱི་རྟེན་ཅན་དང༌། ལྷག་མ་བཅུ་དགུ་ནི་མིའི་རྟེན་ལས་སྐྱེ་སྟེ། ངེས་པར་ལུང་ལ་ལྟོས་ནས་སྐྱེ་དགོས་པའི་ཕྱིར། འོ་ན་ལུང་མེད་པས་བསམ་གཏན་དང་གཟུགས་མེད་ཀྱི་སྙོམས་འཇུག་ཁམས་གོང་མ་གཉིས་ཀྱི་རྟེན་ལ་མི་སྐྱེ་བར་འགྱུར་རོ་ཞེ་ན། མ་ཡིན་ཏེ། སྤྱིར་དུ་བསམ་གཟུགས་ཀྱི་སྙོམས་འཇུག་ལུང་དང་རྒྱུ་དང་ལས་དང་ཆོས་ཉིད་ཀྱི་སྟོབས་ཀྱིས་སྐྱེ་བ་དང་བཞི་ཡོད་པ་ལས། ཁམས་གོང་མ་གཉིས་དག་ཏུ་གཟུགས་མེད་པའི་སྙོམས་འཇུག་ནི་རྒྱུ་དང་ལས་ཀྱི་སྟོབས་ཀྱིས་སྐྱེ་སྟེ། རྒྱུའི་སྟོབས་ནི་གཟུགས་མེད་ཀྱི་ཏིང་ངེ་འཛིན་ལས་ཉམས་པ་གཟུགས་ཁམས་ལྟ་བུ་ཞིག་སྐྱེས་ནས་དེར་སྐལ་མཉམ་གྱི་རྒྱུན་ནི་ཏིང་ངེ་འཛིན་དེ་སྐྱེ་བ་ལྟ་བུ་དང༌།
ལས་ནི་ལན་གྲངས་གཞན་ལ་མྱང་འགྱུར་གྱི་ལས་ཡོད་པའོ། ། གཟུགས་ཀྱི་ཁམས་སུ་བསམ་གཏན་རྣམས་ནི་རྒྱུ་དང་ལས་དེ་དག་དང་ཆོས་ཉིད་ཀྱི་སྟོབས་ཀྱིས་ཀྱང་སྐྱེའོ། ། འདོད་པར་རྒྱུ་གསུམ་དང་ལུང་གི་སྟོབས་ཀྱིས་ཀྱང་སྐྱེ་བར་བསྟན་ཏོ།། གསུམ་པ་རྩོམ་པ་མཐར་ཕྱིན་པའི་བྱ་བ་བརྗོད་པ་ལ་གཉིས། བསྟན་པའི་མཚན་གཞི་ངོས་བཟུང་ནས་དེ་ཇི་ལྟར་འཛིན་པར་བསྟན་པ། རང་ཉིད་ཀྱིས་བསྟན་པ་བཟུང་བ་ལ་སྐྱོན་སྤངས་པའོ། ། དང་པོ་ནི། སྟོན་པའི་དམ་ཆོས་རྣམ་གཉིས་ཏེ། ། ལུང་དང་རྟོགས་པའི་བདག་ཉིད་དོ།། དེ་འཛིན་བྱེད་པ་སྨྲ་བྱེད་དང༌། །
སྒྲུབ་པར་བྱེད་པ་ཁོ་ན་ཡིན།། ¿༣༩¿ ཞེས་པ་སྟེ། སྟོན་པ་སངས་རྒྱས་བཅོམ་ལྡན་འདས་ཀྱི་བསྟན་པ་དམ་པའི་ཆོས་ནི་རྣམ་པ་གཉིས་ཏེ་ལུང་སྡེ་སྣོད་གསུམ་དང༌། རྟོགས་པ་བྱང་ཆུབ་ཀྱི་ཕྱོགས་དང་མཐུན་པའི་བདག་ཉིད་དོ། ། བསྟན་པ་དེ་གཉིས་འཛིན་པར་བྱེད་པ་ནི་རིམ་པ་བཞིན་དུ་ལུང་གི་དོན་ཇི་ལྟ་བ་བཞིན་དུ་ཤེས་ནས་ཕྱིན་ཅི་མ་ལོག་པར་གཞན་ལ་སྨྲ་བར་བྱེད་པ་དང༌། རྟོགས་པའི་ཆོས་ཕྱིན་ཅི་མ་ལོག་པར་རང་རྒྱུད་ལ་སྒྲུབ་ཅིང་ཉམས་སུ་ལེན་པར་བྱེད་པ་ཁོ་ན་ཡིན་ཏེ།

དེ་གཉིས་ལས་གཞན་བསྟན་འཛིན་གྱི་སྐྱེས་བུ་མི་སྲིད་པའི་ཕྱིར། དེས་ན་འཕགས་ཡུལ་གྱི་སློབ་དཔོན་རྒྱན་དྲུག་མཆོག་གཉིས་སོགས་ཀྱིས་ནི་བསྟན་པའི་མཚན་གཞི་འདི་འདྲ་ཞིག་ལ་ངོས་འཛིན་གནང་གི་འདུག ། དེང་སང་གི་རང་གཞན་ཐམས་ཅད་ནས་གླུ་གར་རོལ་མོ་ཁོ་ན་ལ་བསྟན་པའི་ཆུ་འགོ་གངས་ལ་གཏུགས་པར་མཛད་པ་འདི་ནི་ཆོས་ལ་རྟོན་པ་དག་གིས་ཤིན་ཏུ་དཔྱད་པར་བྱ་བའི་གནས་སོ། ། དེ་ལྟར་ན་ལུང་རྟོགས་གཉིས་ཀྱིས་བསྡུས་པའི་བསྟན་པ་ཇི་ཙམ་གནས་ཀྱི་བར་དུ་ཆོས་མངོན་པའི་སྡེ་སྣོད་འདིའང་གནས་པ་ཡིན་ནོ།། ཞར་བྱུང་བསྟན་པའི་གནས་ཚད་ནི། ལོ་སྟོང་དུ་གནས་པ་སོགས་བཞེད་པ་མང་ཡང་གྲགས་ཆེ་བ་ནི་འབུམ་ཊཱིཀ་ལས། དམ་པའི་ཆོས་ལྔ་བརྒྱ་ཕྲག་བཅུ་གནས་པར་གསུངས་ཏེ། ཁོང་དུ་ཆུད་པ། སྒྲུབ་པ་དང༌། ལུང་གི་ལེའུ་སྟེ་གསུམ་དང༌། དེ་རེ་རེ་ལའང་གསུམ་གསུམ་སྟེ།
དགྲ་བཅོམ་པ། ཕྱིར་མི་འོང༌། རྒྱུན་ཞུགས་ཀྱི་ལེའུ་དང༌། ལྷག་མཐོང༌། ཏིང་ངེ་འཛིན། ཚུལ་ཁྲིམས་ཀྱི་ལེའུ་དང༌། མངོན་པ། མདོ་སྡེ། འདུལ་བའི་སྡེ་སྣོད་ཀྱི་ལེའུ་དང༌། རྟགས་ཙམ་འཛིན་པའི་ལེའུ་སྟེ་བཅུ་གསུངས་སོ།།
གཉིས་པ་རང་ཉིད་ཀྱིས་བསྟན་པ་བཟུང་བ་ལ་སྐྱོན་སྤངས་པ་ནི། བདག་གིས་མངོན་པའི་ཆོས་འདི་ཕལ་ཆེར་ནི།། ཁ་ཆེ་བྱེ་བྲག་སྨྲ་བའི་ཚུལ་གྲུབ་བཤད།། ཉེས་པར་ཟིན་གང་དེ་འདིར་བདག་གི་ཉེས།། དམ་ཆོས་ཚུལ་ལ་ཚད་མ་ཐུབ་རྣམས་ཡིན།། ¿༤༠¿ ཞེས་པ་སྟེ། བདག་གི་མངོན་པའི་ཆོས་འདི་ཕལ་ཆེར་ནི་ཁ་ཆེ་བྱེ་བྲག་སྨྲ་བའི་ཚུལ་གྱི་གྲུབ་མཐའ་དང་མཐུན་པར་བཤད་ལ། ཕལ་ཆེར་གྱི་སྨྲས། མདོ་སྡེ་པ་དང་ཉི་འོག་བྱེ་སྨྲ་བའི་ལུགས་ཀྱང་ཅུང་ཟད་བཤད་པར་བསྟན་མོད། གལ་ཏེ་ཚིག་དོན་གྱི་ཆ་ཕྲ་མོ་ལ་ཉེས་པར་ཟིན་པ་གང་དག་མཆིས་པར་སྲིད་ན་དེ་ནི་འདིར་རྩོམ་པ་པོ་བདག་གིས་ཉེས་པ་སྟེ་ནོངས་སོ། །
འོན་ཀྱང་བདག་ལྟ་བུས་བསྟན་བཅོས་ཀྱི་ཚིག་དོན་གྱི་ཆ་ལ་ནོངས་པར་གྱུར་ནའང་མཚང་དུ་མི་ཆེ་སྟེ། ཅིའི་ཕྱིར་ཞེ་ན། དམ་པའི་ཆོས་ཀྱི་མཚན་ཉིད་ཀྱི་ཚུལ་ཇི་ལྟ་བ་བཞིན་དུ་བརྗོད་པ་ལ་ཚད་མར་གྱུར་པ་ནི་ཐུབ་པ་བཅོམ་ལྡན་འདས་དང་དེའི་སྲས་ཤཱ་རིའི་བུ་སོགས་དགྲ་བཅོམ་པ་རྣམས་ཁོ་ན་ཡིན་ནོ།། ཆོས་མངོན་པའི་མཛོད་ཀྱི་ཚིག་ལེའུར་བྱས་པ་ལས། སྙོམས་པར་འཇུག་པ་བསྟན་པ་ཞེས་བྱ་བ་སྟེ་གནས་བརྒྱད་པའོ། ། ཞེས་པ་སྟེ། ཆོས་མངོན་པའི་མཛོད་ཀྱི་ཚིག་ལེའུར་བྱས་པའི་འགྲེལ་པ་དབྱིག་གཉེན་ཞལ་ལུང་ལས། སྙོམས་པར་འཇུག་པ་བསྟན་པ་ཞེས་བྱ་བ་སྟེ་གནས་བརྒྱད་པའི་བཤད་པའོ།། །། བཞི་པ་མཇུག་གི་དོན་ལ་གསུམ། ཐར་འདོད་རྣམས་ལ་བག་ཡོད་པར་གདམས་པ།
མཛད་བྱང་སྨོས་པ། འགྱུར་བྱང་སྨོས་པའོ། ། དང་པོ་ནི། སྟོན་པ་འཇིག་རྟེན་མིག་ནི་ཟུམ་གྱུར་ཅིང༌།། དཔང་གྱུར་སྐྱེ་བོ་ཕལ་ཆེར་ཟད་པ་ན།། དེ་ཉིད་མ་མཐོང་རང་གར་གྱུར་པ་ཡི།། ངན་རྟོག་རྣམས་ཀྱིས་བསྟན་པ་འདི་དཀྲུགས་སོ།། ¿༤༡¿ རང་བྱུང་རང་བྱུང་བསྟན་པ་གཅེས་འཛིན་རྣམས།། མཆོག་ཏུ་ཞིར་གཤེགས་འགྲོ་མགོན་མེད་པ་ན།། འདོམས་མེད་ཡོན་ཏན་འཇོམས་པར་བྱེད་པ་ཡི།།
དྲི་མས་དགའ་མགུར་དེང་སང་འདི་ན་སྤྱོད།། ¿༤༢¿ དེ་ལྟར་ཐུབ་པ་དག་གི་བསྟན་པ་ནི།། ལྐོག་མར་སྲོག་ཕྱིན་འདྲ་དང་དྲི་མ་རྣམས།། སྟོབས་དང་ལྡན་པའི་དུས་སུ་རིག་ནས་ནི།། ཐར་པ་འདོད་པ་དག་གིས་བག་ཡོད་གྱིས།། ¿༤༣¿ ཞེས་པ་སྟེ། སྟོན་པ་འཇིག་རྟེན་གྱི་མིག་ལྟ་བུ་ལམ་དང་ལམ་མ་ཡིན་པར་སྟོན་པར་མཛད་པ་ནི་ཟུམ་པ་སྟེ་མྱ་ངན་ལས་འདས་པར་གྱུར་ཅིང༌། ཆོས་ཀྱི་དཔང་དུ་གྱུར་པ་དེ་ཉིད་མངོན་སུམ་དུ་གཟིགས་པ་འཕགས་པའི་སྐྱེ་བོ་ཕལ་ཆེར་ཟད་པ་སྟེ་མྱ་ངན་ལས་འདས་པར་གྱུར་པ་ན། ཆོས་ཀྱི་དེ་ཉིད་མ་མཐོང་བའི་སོ་སོ་སྐྱེ་བོ་སྟོན་པའི་ལུང་ལ་མི་བསྟན་པར་རང་དགར་གྱུར་པ་ཡི་རྟོག་གེ་ངན་པའི་རྟོག་པ་ཅན་རྣམས་ཀྱིས་རྒྱལ་བའི་བསྟན་པ་འདི་སྒྲོ་བཀུར་གཉིས་ཀྱི་སྒོ་ནས་དཀྲུགས་སོ།། རྒྱུ་ཅི་ཞེ་ན།
རང་བྱུང་རྫོགས་པའི་སངས་རྒྱས་དང་རང་བྱུང་དེའི་བསྟན་པ་གཅེས་པར་འཛིན་པ་རྣམས་ཀྱང་འཁོར་བ་ལས་མཆོག་ཏུ་ཞི་བ་མྱ་ངན་ལས་འདས་པར་གཤེགས་ཏེ། འགྲོ་བ་རྣམས་མགོན་མེད་པར་གྱུར་པ་ན་ཡང་དག་པའི་གདམས་ངག་འདོམས་པ་པོ་མེད་ཅིང༌། བསླབ་པ་གསུམ་གྱི་ཡོན་ཏན་འཇོམས་པར་བྱེད་པ་ཡི་ལྟ་བ་ངན་པའི་དྲི་མ་རྣམས་ཀྱིས་དགའ་མགུར་དང་ལྡན་པ་དེང་སང་འཇིག་རྟེན་འདི་ན་སྤྱོད་དོ། ། དེ་ལྟར་ན་ཐུབ་པ་དག་གི་བསྟན་པ་རིན་པོ་ཆེ་སྡུག་བསྔལ་ཐམས་ཅད་སེལ་ཞིང་བདེ་བ་ཐམས་ཅད་ཀྱི་འབྱུང་གནས་སུ་གྱུར་པ་འདི་ནི་དཔེར་ན་འཆི་བའི་ཚེ་ལྐོག་མར་སྲོག་ཕྱིན་པ་དང་འདྲ་བར་ཡུན་རིང་དུ་མི་གནས་པ་དང༌། ལྟ་ངན་གྱི་དྲི་མ་རྣམས་ཀྱང་སྟོབས་དང་ལྡན་པའི་དུས་སུ་རིག་པར་བྱས་ནས་ནི་ཐར་པ་མྱ་ངན་ལས་འདས་པ་དོན་དུ་གཉེར་བར་འདོད་པར་དག་གིས་བག་ཡོད་པར་གྱིས་ལ་བསྟན་པ་རིན་པོ་ཆེ་བཤད་སྒྲུ་གཉིས་ཀྱི་སྒོ་ནས་རྒྱ་ཆེར་སྤེལ་བར་མཛོད་ཅིག་ཅེས་གདམས་པའོ།། གཉིས་པ་མཛད་བྱང་སྨོས་པ་ནི། ཆོས་མངོན་པའི་མཛོད་ཀྱི་ཚིག་ལེའུར་བྱས་པ་སློབ་དཔོན་ཤཱཀྱའི་དགེ་སློང་དབྱིག་གཉེན་གྱིས་མཛད་པ་རྫོགས་སོ། ། ཞེས་པ་སྟེ། ཆོས་མངོན་པའི་མཛོད་ཀྱི་ཚིག་ལེའུར་བྱས་པ་ཞེས་བྱ་བ་འདི་རྒྱལ་བས་ལུང་གིས་བསྔགས་པའི་སློབ་དཔོན་ཆེན་པོ་འབུམ་སྡེ་དགུ་བཅུ་གོ་དགུ་ཐུགས་སུ་ཆུད་ཅིང་མི་འཕྲོག་པའི་མཁྱེན་རབ་དང་ཐུགས་རྗེ་མངའ་བ་ཤཱཀྱའི་དགེ་སློང་དབྱིག་གཉེན་ཞབས་ཀྱིས་མཛད་པ་རྫོགས་སོ།། །། གསུམ་པ་འགྱུར་བྱང་སྨོས་པ་ནི།
རྒྱ་གར་གྱི་མཁན་པོ་ཛི་ན་མི་ཏྲ་དང༌། ཞུ་ཆེན་གྱི་ལོ་ཙཱ་བ་བན་དེ་དཔལ་བརྩེགས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། །། ཞེས་པ་སྟེ། རྒྱ་གར་གྱི་མཁན་པོ་ཛི་ན་མི་ཏྲ་སྟེ་རྒྱལ་བའི་བཤེས་གཉེན་དང་ཞུ་ཆེན་གྱི་ལོ་ཙཱ་བ་བནྡེ་དཔལ་བརྩེགས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། སྨྲས་པ། གང་མཐར་གཏུགས་ན་རྒྱལ་བ་སྟོན་པ་ཡི། ། ཇི་ལྟ་ཇི་སྙེད་མཁྱེན་པའི་ཡེ་ཤེས་ཉིད། ། མིང་ཚིག་ཡི་གེའི་ལམ་དུ་དྲངས་པས་ན། ། ཆོས་མངོན་རྒྱ་མཚོའི་མཛོད་ཀྱི་གཏིང་མཐའ་ཡས། ། དེ་ཚུལ་སྤྱོད་ལ་འཕགས་པས་བྱ་དཀའ་ན། །
བྱིས་བློ་སྲིན་བུའི་མིང་ཅན་བདག་འདྲས་ཅི། ། འོན་ཀྱང་དམ་པ་མང་པོས་ཡོངས་བཟུང་ཕྱིར། ། ཅུང་ཟད་སྨྲ་རྣམས་ནོངས་པའི་དྲིས་དབེན་སྙམ། ། བརྒལ་བརྟགས་འོད་ཀྱི་མཚོན་ཆ་མ་སྤྲོ་  ཞིང༌། ། གཞན་ཟེར་རི་བོའི་རྒྱུ་བ་མ་བཅད་མོད། ། མ་མོའི་ཆོས་ཚུལ་གཅིག་ཅར་མཐོང་བ་འདི། ། མིག་སྟོང་ལྡན་པ་མིན་ན་འདི་ཅི་ཞིག ། སྐྱེས་ཐོབ་མིའུ་ཐུང་གི་ལང་ཚོ་ ཅན། ། སྦྱོར་བྱུང་ཤེས་རབ་གསུམ་གྱི་གོམ་སྟབས་ཀྱིས། ། སྡེ་སྣོད་གསུམ་གྱི་ས་ཆེན་བཟུང་བ་གང༌། །
བསྟན་འཛིན་སྲེད་མེད་བུ་ཡི་ལག་རྗེས་ཉིད། ། དེ་ཡི་བསོད་ནམས་གཞན་གསོས་གླུ་གསར་བས། ། སྤང་ཀློག་དུས་ཀྱི་དང་པོར་ཚེས་པ་ན། ། ལུང་རྟོགས་དཔྱིད་ཀྱི་དཔལ་མོས་བསྐྱེད་བསྲིངས་པའོ། ། ཐུབ་བསྟན་དབྱར་གྱི་ལང་ཚོ་རྫོགས་གྱུར་ཅིག ། བསྟན་འཛིན་སྐྱེས་བུ་བསླབ་གསུམ་སུ་ཝརྞའི། ། མཆོད་སྡོང་གང་ན་སུ་བཞུགས་ཐམས་ཅད་ཀྱི། ། ཞབས་པད་བརྟན་ཅིང་ཕྲིན་ལས་རྒྱ་མཚོའི་འོད། ། ཡིད་བསྲུབས་མུན་པའི་དཔུང་ལས་རྒྱལ་བར་ཤོག ། ཁམས་གསུམ་གནས་ལ་བརྟེན་བཅས་སྐྱེ་བོ་རྣམས། །
ཕན་མཛད་སྟོན་པའི་རིང་ལུགས་སྨན་ཆེན་པོའི། ། ལྗོན་ཤིང་ཡངས་པའི་གྲིབ་མས་བཙའ་བ་ཡིས། ། སྡུག་ཀུན་ཟུག་རྔུའི་ནད་ལས་གྲོལ་གྱུར་ཅིག ། ཆོས་མཛོད་ཆེན་པོར་དབང་བསྒྱུར་མ་ཐོབ་དེ་སྲིད་དུ། ། དད་པའི་རྟ་བདུན་བརྩོན་འགྲུས་འཁོར་ལོས་དྲངས་པ་ ཅན། ། ཤེས་རབ་དྲི་མེད་ཤིང་རྟ་ཆེན་པོས་འཇིག་རྟེན་དུ། ། རྒྱལ་བསྟན་ཉི་མ་འདྲེན་པའི་ཁ་ལོ་བདག་གྱུར་ཅིག། ཅེས་དམ་པའི་ཆོས་མངོན་པ་མཛོད་ཀྱི་འགྲེལ་པ་ལེགས་པར་བཤད་པ་དབྱིག་གཉེན་ཞལ་ལུང་ཞེས་བྱ་བ་འདིའང༌། རིགས་དང་དཀྱིལ་འཁོར་རྒྱ་མཚོའི་ཁྱབ་བདག་འཇམ་མགོན་རྡོ་རྗེ་འཆང་འཇམ་དབྱངས་མཁྱེན་བརྩེའི་དབང་པོའི་བཀའ་ཡི་གནང་བས་དབུགས་འབྱིན་པ་དང༌། ཆོས་ཀྱི་སྤྱན་ཅན་གཞན་དག་གིས་ཀྱང་ལེགས་སོའི་གཟེངས་བསྟོད་ཅིང༌།
ཁྱད་པར་དུ་འཇམ་མགོན་གོང་མས་རྒྱ་དཔེའི་སྟེང་ནས་བསྒྱུར་བཤད་གནང་བ་བརྒྱ་བྱིན་ཐོགས་པའི་ནོར་བུའི་འོད་སྣང་ཞེས་ལེགས་བཤད་ཀྱི་གཏེར་ཆེན་པོ་ཞིག་སྩལ་བ་ཁ་སྐོང་བཅས་སྐབས་བཞི་ནས་འཕྲོར་ལུས་པ། དེ་ཉིད་ཀྱི་ཞབས་འདེགས་སུའང་འགྱུར་བར་བསམས་ནས། ཐུབ་བསྟན་ཡོངས་རྫོགས་ཀྱི་ཉིན་མོར་བྱེད་པ་འཇམ་མགོན་བླ་མ་ཞལ་རྣམ་པ་གཉིས་དང༌། རང་གཞན་གྲུབ་མཐའ་རྒྱ་མཚོའི་ཕ་རོལ་དུ་སོན་པ་དགེ་བའི་བཤེས་གཉེན་བྱམས་པ་ཕུན་ཚོགས་སོགས་ཆོས་བཞིན་དུ་སྤྱོད་པའི་གསར་རྙིང་རིས་མེད་ཀྱི་ཡོངས་འཛིན་དུ་མའི་ཞབས་རྡུལ་སྤྱི་བོར་ཐོབ་པ་དང༌། བྱང་ཆུབ་སེམས་དཔའི་ཕྱག་ན་པད་དཀར་འཆང་བ་དཔལ་ཀརྨ་པ་ཆེན་པོའི་བསྟན་པ་ལ་རབ་ཏུ་བྱུང་བའི་རྒྱལ་ཁམས་པ་ཀརྨ་ངེས་དོན་ཆོས་ཀྱི་ཉི་མའམ། གསུང་རབ་ཕྲེང་བ་བདུད་རྩིའི་སྒྲ་དབྱངས་ཞེས་བྱ་བས་བཀའ་བརྒྱུད་ཀྱི་གདན་ས་ཆེན་པོ་དཔལ་སྤུངས་ཐུབ་བསྟན་ཆོས་འཁོར་གླིང་གི་སྒྲུབ་གྲྭར་དོན་འགྲུབ་ཅེས་པས་ལུག་ལོའི་སྨིན་དྲུག་ཅན་གྱི་གྲལ་ཚེས་བཟང་པོར་རྫོགས་པར་སྦྱར་བའི་ཡི་གེའི་མཐུན་རྐྱེན་རང་སློབ་བསླབ་པ་གསུམ་གྱིས་མངོན་པར་མཐོ་བ་མངྒལའི་མཚན་ཅན་གྱིས་བགྱིས་པ་འདིས་ཀྱང་འགྲོ་བ་རྣམས་ཆོས་རབ་རྣམ་པར་འབྱེད་པའི་བློ་གྲོས་ལ་མཐུ་ཆེན་པོ་ཐོབ་པའི་རྒྱུར་གྱུར་ཅིག། ཨོཾ་སྭསྟི་སིདྡྷི། ། སྲིད་ཞིའི་དགེ་ལེགས་དཔག་མེད་འབྱུང་བའི་གཞི། ། ཐུབ་དབང་མཆོག་གི་བསྟན་པ་རིན་ཆེན་ཏེ། ། བཤད་སྒྲུབ་རྒྱལ་མཚན་སྲིད་རྩེར་བསྒྲེང་བ་ལ། །
སངས་རྒྱས་གཉིས་པའི་གྲགས་ལྡན་དབྱིག་གི་གཉེན། ༡ ། གང་དེའི་མཁྱེན་རབ་ལྷ་ཡི་ལམ་ཡངས་ལས། ། ལེགས་བྱུང་ཆོས་ཚུལ་ཡོངས་ཀྱི་ཏོག་གྱུར་པ། ། ཆོས་མངོན་མཛོད་ཅེས་ཟག་བཅས་ཟག་མེད་ཆོས། ། ཕྲ་ཞིབ་མ་འདྲེས་ཡོངས་རྫོགས་སྟོན་པའི་གཞུང༌། ༢ ། ངོ་མཚར་འདོད་རྒུ་འབྱུང་བ་ཡིད་བཞིན་གྱི། ། ནོར་བུའི་ཕུང་པོ་ལས་ཀྱང་རིན་ཆེ་བ། ། དེ་ཉིད་ལེགས་པར་བཤད་པ་དབྱིག་གཉེན་གྱི། །
ཞལ་གྱི་ལུང་མཆོག་ཅེས་བྱ་རྒྱས་པ་དང༌། ༣ ། ཧ་ཅང་བསྡུས་པའི་མཐར་ཡང་མ་སོང་བར། ། གོ་སླ་གཙོ་བོར་སྟོན་པ་གཅིག་ཉིད་ཀྱི། ། བསོད་ནམས་རྫོགས་ལྡན་སྤྲིན་ལས་ཆོས་ཆར་གྱིས། ། བློ་ལྡན་བློ་མཚོ་རབ་ཏུ་རྒྱས་པ་ལས། ༤། དོན་བཟང་ནོར་བུའི་དཔལ་དང་ཉར་འགྲོགས་པའི། ། ལེགས་བཤད་ཡན་ལག་བརྒྱད་ལྡན་འབྱུང་བའི་སླད། ། མི་ཟད་ནམ་མཁའི་མཛོད་དང་འགྲོགས་པ་བཞིན། །
འཛད་མེད་ཆོས་སྦྱིན་ལེགས་པར་འཇོ་བའི་སྤར། ༥ ། བྱམས་མགོན་སྒྱུ་འཕྲུལ་རྣམ་པར་རོལ་པའི་སྤྲིན། ། སྲིད་དང་ཞི་བའི་མཁའ་ལ་དཀྲིགས་པ་ལས། ། སྒྲུབ་བརྒྱུད་བསྟན་པའི་སྣང་བྱེད་མཚུངས་བྲལ་བ། ། སི་ཏུ་པདྨ་དབང་ཆེན་རབ་གྲུབ་པས། ༦ ། འཁོར་ལོ་གསུམ་གྱི་མཛད་པའི་ཆོ་འཕྲུལ་གྱིས། ། མཐའ་དབུས་སྐྱེ་རྒུ་མཐོང་ཐོས་དྲན་རེག་ཀུན། ། རྣམ་གྲོལ་ལམ་ལ་བཀོད་པའི་ཆ་ཤས་སུ། །
ལེགས་སྦྱར་གཞུང་སོགས་ཐུན་མོང་རིག་གནས་དང༌། ༧ ། ཐུན་མིན་མདོ་རྒྱུད་དག་ལས་ཁྱད་པར་དུ། ། གཞུང་བཟང་ཡིད་བཞིན་ནོར་བུ་འདིར་བརྟེན་ནས། ། འགྲོ་ཁམས་ཕན་བདེའི་དབྱིག་གིས་ལེགས་གཏམས་པའི། ། ཐུགས་བསྐྱེད་གོ་ཆ་བཞེས་དང་ལྷན་ཅིག་བསྐྲུན། ༨ ། དེ་བྱུང་དགེ་ཚོགས་རབ་དཀར་གངས་རི་ལས། ། ལེགས་འབབ་གདུང་སེལ་བདུད་རྩིའི་ཆུ་ཀླུང་ཀུན། ། གཅིག་བསྡུས་རྣམ་མཁྱེན་རྒྱ་མཚོར་རོ་གཅིག་ཏུ། །
སྲས་བཅས་རྒྱལ་བའི་ཡོངས་བསྔོའི་རྗེས་སློབ་སྟེ། ༩ ། རབ་འབྱམས་ཞིང་གི་རྡུལ་ལ་འགྲན་བཟོད་པའི། ། མཐའ་ཀླས་འགྲོ་བའི་ལུས་སྐྱེས་སུ་ཡང་རུང༌། ། ཐུབ་བསྟན་བཤད་སྒྲུབ་བདུད་རྩིའི་རོ་མྱངས་པས། ། ཕན་བདེའི་ལང་ཚོ་དཔལ་དུ་འབར་ཕྱིར་བསྔོ། ༡༠ ། རྣམ་དག་ཁྲིམས་ཀྱི་རྩ་བ་རབ་ཏུ་བརླིང༌། ། ལྷག་བསམ་བྱང་སེམས་ཆོས་ཀྱི་སྡོང་པོ་ལ། ། ཐོས་བསམ་སྒོམ་པའི་ཁོ་ལག་ཡོངས་རྫོགས་པའི། །
བསྟན་འཛིན་མཆོག་རྣམས་ཞབས་པད་ཡུན་བརྟན་ཤོག། ༡༡ ། དེ་མཐུས་བསྟན་ལ་མངོན་པར་དགའ་བ་ཡི། ། ཚངས་དང་བརྒྱ་སྦྱིན་ལ་སོགས་ལྷ་དང་ཀླུ། ། དགྱེས་པའི་འཛུམ་ཟེར་ལས་འཕོས་བདུད་རྩི་འཆར། ། འཇིག་རྟེན་ཁམས་འདིར་དུས་སུ་འབེབས་བར་ཤོག། ༡༢ ། སྤྱད་པར་འོས་པའི་ལོ་འདབ་འབྲས་རྣམས་ཀྱང༌། ། རྫོགས་ལྡན་གསར་པའི་དཔལ་ལས་ཕྱུང་བ་བཞིན། ། སྨིན་པས་རངས་པའི་རྣམ་འགྱུར་སུ་ཡང་རུང༌། །
བདེ་སྐྱིད་གླུ་དབྱངས་རྟག་ཏུ་ལེན་གྱུར་ཅིག། ༡༣ ། ཁྱད་པར་ལེགས་བྱས་འདི་ལ་དངོས་བརྒྱུད་ཀྱི། ། བསམ་སྦྱོར་དག་པས་སྒོ་གསུམ་གང་འབྲེལ་པ། ། གནས་སྐབས་མི་མཐུན་རྐྱེན་ཞི་ཚེ་དཔལ་རྒྱས། ། མཐར་ཐུག་རྣམ་གྲོལ་གོ་འཕང་མཆོག་བརྙེས་ཤོག། ༡༤ ། དེ་སྐད་སྨོན་པའི་ཚིག་རྣམས་མི་བསླུ་བ། ། བདག་ཡིད་ལྷག་བསམ་རབ་དཀར་དྲི་བཞོན་གྱིས། ། མཆོག་གསུམ་རྒྱ་མཚོའི་བྱིན་མཐུ་བསྲུབས་པ་ལས། །
དོན་གཉིས་ལྷུན་འགྲུབ་བཀྲ་ཤིས་ཆར་འབེབས་ཤོག། ༡༥ ། ཅེས་ལེགས་བྱས་འདི་ཉིད་དཔལ་སྤུངས་གདན་སར་སྤར་དུ་བཞེངས་པའི་སྐབས་སུ་བསྟན་འགྲོ་ཡོངས་ཀྱི་དཔལ་མགོན་མཚུངས་ཟླ་མ་མཆིས་པ་མཁན་ཆེན་བླ་མ་བཀྲ་ཤིས་འོད་ཟེར་གྱིས་བཀའ་སྩལ་སྤྱི་བོར་ཕེབས་པར་བརྟེན། འབྲུ་དག་བགྱིད་པའི་སྐབས་སུ་བན་དེ་ཀརྨ་ཡེ་ཤེས་རྒྱ་མཚོས་སྨྲས་པ་ཡ་ཐཱ་  སྭིདྡྷིར་སྟུ།། །། ༄༅། །མངོན་པ་མཛོད་ཀྱི་འགྲེལ་པ་དབྱིག་གཉེན་ཞལ་ལུང་གི་ས་བཅད་ཕྱོགས་སྒྲིག སློབ་དཔོན་དབྱིག་གཉེན་གྱིས་མཛད་པའི་ཆོས་མངོན་པའི་མཛོད་འཆད་པ་ལ་དོན་བཞི་སྟེ། ༡ མཚན་དོན། 3 ༢ འགྱུར་ཕྱག 3 ༣ གཞུང་གི་དོན། 3 ༤ མཇུག་གི་དོན་ནོ།།
385 གསུམ་པ་གཞུང་གི་དོན་ལ་གསུམ། ༡ བསྟན་བཅོས་བརྩམ་པའི་བྱ་བ། 3 ༢ བརྩམ་བྱའི་བསྟན་བཅོས་དངོས།
9 ༣ བརྩམ་པ་མཐར་ཕྱིན་པའི་བྱ་བའོ།། 383 དང་པོ་ལ་བཞི། ༡ མཆོད་པར་བརྗོད་པ། 4 ༢ བརྩམ་པར་དམ་བཅའ་བ། 6 ༣ བསྟན་བཅོས་ཀྱི་མཚན་དོན། 6 ༤ བསྟན་བཅོས་ཀྱི་དགོས་པ་བཤད་པའོ།། 7 གཉིས་པ་བརྩམ་བྱའི་བསྟན་བཅོས་དངོས་ལ་གཉིས།
༡ སྤྱིའི་དོན་དང༌། 9 ༢ གཞུང་དོན་དངོས་བཤད་པའོ།། 9 གཉིས་པ་གཞུང་དོན་དངོས་བཤད་པ་ལ་གཉིས། ༡ ལུས་མདོར་བསྟན་པ་དང༌། 10 ༢ ཡན་ལག་རྒྱས་པར་བཤད་པའོ།། 12 དང་པོ་ལ་གཉིས། ༡ བསྟན། 10 ༢ བཤད་དོ།། 10 གཉིས་པ་བཤད་པ་ལ་གཉིས། ༡ ཟག་བཅས་བཤད་པ།
10 ༢ ཟག་མེད་བཤད་པའོ།། 10 གཉིས་པ་ཟག་མེད་བཤད་པ་ལ་གཉིས། ༡ མདོར་བསྟན་པ། 10 ༢ འདུས་མ་བྱས་བྱེ་བྲག་ཏུ་བཤད་པའོ།། 11 གཉིས་པ་འདུས་མ་བྱས་བྱེ་བྲག་ཏུ་བཤད་པ་ལ་གསུམ། ༡ ནམ་མཁའ་དང༌། 11 ༢ སོ་སོར་བརྟགས་འགོག 11 ༣ བརྟགས་མིན་འགོག་བཤད་པའོ།། 12 གཉིས་པ་ཡན་ལག་རྒྱས་པར་བཤད་པ་ལ་བཞི། ༡ འདུས་བྱས་ཀྱི་རྣམ་བཞག
12 ༢ ཕུང་ཁམས་སྐྱེ་མཆེད་ཀྱི་རྣམ་བཞག 14 ༣ ཆོས་གསུམ་གྱིས་ཐམས་ཅད་བསྡུས་པར་བསྟན་པ། 28 ༤ ཁམས་ཀྱི་རྣམ་པའི་རབ་དབྱེའོ།། 30 དང་པོ་ལ་གསུམ། ༡ འདུས་བྱས་ཀྱི་མཚན་གཞི། 12 ༢ མིང་གི་རྣམ་གྲངས། 13 ༣ ཟག་བཅས་ཀྱི་རྣམ་གྲངས་བྱེ་བྲག་ཏུ་བཤད་པའོ།། 13 གཉིས་པ་ཕུང་ཁམས་སྐྱེ་མཆེད་ཀྱི་རྣམ་བཞག་ལ་བཞི། ༡ ཕུང་ཁམས་སྐྱེ་མཆེད་སོ་སོའི་རང་བཞིན། 15 ༢ སྒྲ་འཇུག་པའི་རྒྱུ་མཚན།
23 ༣ ཆོས་གསུམ་བསྟན་པའི་དགོས་པ། 23 ༤ ཆོས་གསུམ་གྱི་གོ་རིམ་མོ།། 25 དང་པོ་ལ་གསུམ། ༡ རྒྱས་པར་བཤད་པ། 15 ༢ བསྡུས་ཏེ་བསྟན་པ། 22 ༣ དོགས་པ་བཅད་པའོ།། 23 དང་པོ་ལ་གསུམ། ༡ གཟུགས་ཀྱི་ཕུང་སོགས་དང༌། 15 ༢ ཚོར་སོགས་གསུམ་གྱི་དང༌། 19 ༣ རྣམ་ཤེས་ཀྱི་དེ་བཤད་པའོ།།
20 དང་པོ་ལ་གསུམ། ༡ བསྟན་པ། 15 ༢ བཤད་པ། 15 ༣ ཁམས་དང་སྐྱེ་མཆེད་དུ་འཇོག་ཚུལ་ལོ།། 19 གཉིས་པ་བཤད་པ་ལ་གསུམ། ༡ དབང་པོ་ལྔ། 15 ༢ དོན་ལྔ། 15 ༣ རིག་བྱེད་མ་ཡིན་པའི་གཟུགས་བཤད་པའོ།། 17 གཉིས་པ་དོན་ལྔ་ལ་ལྔ། ༡ དང་པོ་གཟུགས།
15 ༢ གཉིས་པ་སྒྲ། 16 ༣ གསུམ་པ་རོ། 16 ༤ བཞི་པ་དྲི། 17 ༥ ལྔ་པ་རེག་བྱ། 17 གསུམ་པ་རིག་བྱེད་མ་ཡིན་པའི་གཟུགས་བཤད་པ་ལ་གཉིས། དངོས་དང༌། 17 དེའི་རྒྱུ་འབྱུང་བ་བཤད་པའོ།། 18 གཉིས་པ་དེའི་རྒྱུ་འབྱུང་བ་བཤད་པ་ལ་བཞི། ༡ དབྱེ་བ། 18 ༢ བྱེད་ལས།
18 ༣ མཚན་ཉིད། 18 ༤ དོགས་གཅོད་དོ།། 19 གཉིས་པ་ཚོར་སོགས་གསུམ་གྱི་བཤད་པ་ལ་གཉིས། ཕུང་པོ་བར་པ་གསུམ་གྱི་ངོ་བོ། 19 དེ་ལས་ཁམས་སྐྱེ་འཇོག་ཚུལ་ལོ།། 20 གསུམ་པ་རྣམ་ཤེས་ཀྱི་དེ་བཤད་པ་ལ་གསུམ། ༡ རྣམ་ཤེས་ཀྱི་ངོ་བོ། 20 ༢ ཁམས་སྐྱེར་འཇོག་པ། 21 ༣ ཡིད་ཁམས་བྱེ་བྲག་ཏུ་བཤད་པའོ།། 21 གསུམ་པ་ཡིད་ཁམས་བྱེ་བྲག་ཏུ་བཤད་པ་ལ་གཉིས།
༡ མཚན་གཞི་ངོས་བཟུང་བ། 21 ༢ དེའི་སྒྲུབ་བྱེད་དོ།། 22 གཉིས་པ་བསྡུས་ཏེ་བསྟན་པ་ལ་གཉིས། བསྡུ་བ་དངོས། 22 བསྡུ་ཚུལ་ལོ།། 22 གསུམ་པ་ཆོས་གསུམ་བསྟན་པའི་དགོས་པ་ལ་གསུམ། ༡ དངོས་དང༌། 24 ༢ ཚོར་འདུ་ལོགས་སུ་བསྟན་པའི་དགོས་པ། 24 ༣ འདུས་མ་བྱས་ཕུང་པོར་མ་བསྟན་པའི་དགོས་པའོ།། 25 བཞི་པ་ཆོས་གསུམ་གྱི་གོ་རིམ་ལ་གསུམ།
༡ ཕུང་ལྔའི་གོ་རིམ། 25 ༢ ཁམས་སྐྱེའི་གོ་རིམ། 26 ༣ དོགས་པ་བཅད་པའོ།། 27 གསུམ་པ་ཆོས་གསུམ་གྱིས་ཐམས་ཅད་བསྡུས་པར་བསྟན་པ་ལ་གསུམ། ༡ ཆོས་ཀྱི་ཕུང་པོ་བསྡུ་ཚུལ། 28 ༢ ཕུང་སྐྱེ་ཁམས་གཞན་བསྡུ་བ། 29 ༣ ཁམས་གཉིས་ཀྱི་ངོ་བོ་བཤད་པའོ།། 30 དང་པོ་ལ་གཉིས། ༡ དངོས་དང༌། 28 ༢ དེའི་ཚད་བཤད་པའོ།།
28 གསུམ་པ་ཁམས་གཉིས་ཀྱི་ངོ་བོ་བཤད་པ་ལ་གཉིས། ༡ ནམ་མཁའ་དང༌། 30 ༢ རྣམ་ཤེས་སོ།། 30 བཞི་པ་ཁམས་ཀྱི་རྣམ་པའི་རབ་དབྱེ་ལ་བདུན། ༡ གཉིས་ཚན། 30 ༢ གསུམ་ཚན། 31 ༣ བཅས་མ་བཅས། 32 ༤ གཟུགས་ཅན་གྱི་དབྱེ་བ། 34 ༥ བྱུང་བ་གསུམ། 36 ༦ ཐོབ་པའི་ཁྱད་པར།
38 ༧ ཕྱི་ནང་ལ་སོགས་པའི་དབྱེ་བའོ།། 38 བཞི་པ་གཟུགས་ཅན་གྱི་དབྱེ་བ་ལ་ལྔ། ༡ ཟིན་མ་ཟིན། 34 ༢ འབྱུང་འབྱུང་འགྱུར། 35 ༣ བསགས་མ་བསགས། 35 ༤ གཅད་བྱ་གཅོད་བྱེད། 35 ༥ སྲེག་འཇལ་གྱི་དབྱེ་བའོ།། 36 ལྔ་པ་བྱུང་བ་གསུམ་ལ་གཉིས། སྤྱིར་བཏང༌། 36 དམིགས་བསལ་ལོ།།
37 བདུན་པ་ཕྱི་ནང་ལ་སོགས་པའི་དབྱེ་བ་ལ་བདུན། ༡ ཕྱི་ནང་གི་རྣམ་པ། 38 ༢ རྟེན་བཅས་དེ་མཚུངས། 38 ༣ མཐོང་སྤངས་སོགས། 39 ༤ ལྟ་བ་ཡིན་མིན། 40 ༥ རྣམ་ཤེས་གང་གི་ཡུལ་ཡིན་པ། 46 ༦ རྟག་མི་རྟག 46 ༧ དབང་པོ་ཡིན་མིན་གྱི་རྣམ་པའོ།། 47 གསུམ་པ་མཐོང་སྤངས་སོགས་ལ་གཉིས། ༡ དངོས་དང༌།
39 ༢ གནས་མ་བུ་པའི་འདོད་པ་དགག་པའོ།། 40 བཞི་པ་ལྟ་བ་ཡིན་མིན་ལ་གཉིས། ༡ དངོས་དང༌། 40 ༢ དེ་ལས་འཕྲོས་པའི་དོན་ནོ།། 41 གཉིས་པ་དེ་ལས་འཕྲོས་པའི་དོན་ལ་དྲུག ༡ དབང་ཤེས་ལྔ་ལྟ་བ་ཡིན་པ་དགག་པ། 41 ༢ མིག་ལྟ་བ་ཡིན་པར་སྒྲུབ། 41 ༣ དབང་པོས་ཡུལ་འཛིན་པའི་ཁྱད་པར། 42 ༤ རྟེན་གྱི་ངེས་པ། 43 ༥ རྟེན་བརྟེན་པའི་རྒྱུ་མཚན།
43 ༦ དབང་ཡུལ་ཤེས་གསུམ་གྱི་སའི་ངེས་པའོ།། 44 གཉིས་པ་མིག་ལྟ་བ་ཡིན་པར་སྒྲུབ་པ་ལ་གཉིས། ༡ དངོས་དང༌། 41 ༢ དོགས་པ་བཅད་པའོ།། 42 དྲུག་པ་དབང་ཡུལ་ཤེས་གསུམ་གྱི་སའི་ངེས་པ་ལ་གསུམ། ༡ མིག་དང་རྣ་བའི་ངེས་པ། 44 ༢ སྣ་ལྕེ་ལུས་གསུམ་གྱི་ངེས་པ། 45 ༣ ཡིད་ངེས་མེད་དུ་བཤད་པའོ།། 56གནས་གཉིས་པ། དབང་པོ་བསྟན་པའི་ས་བཅད།
གནས་གཉིས་པ་དབང་པོ་བསྟན་པ་འཆད་པ་ལ་གཉིས། ༡ འབྲེལ་དགོད་པ་དང༌། 49 ༢ གཞུང་བཤད་པའོ།། 49 གཉིས་པ་གཞུང་བཤད་པ་ལ་གསུམ། ༡ དབང་པོའི་རང་བཞིན། 49 ༢ འདུས་བྱས་ཀྱི་སྐྱེ་ཚུལ། 63 ༣ རྒྱུ་རྐྱེན་འབྲས་བུ་དང་བཅས་པ་བཤད་པའོ།། 85 དང་པོ་ལ་གཉིས། ༡ དབང་པོ་སོ་སོར་ངོས་བཟུང་བ། 49 ༢ དེའི་རང་བཞིན་གཏན་ལ་དབབ་པའོ།།
54 དང་པོ་ལ་གསུམ། ༡ དབང་པོའི་སྒྲ་དོན། 49 ༢ གྲངས་ངེས། 52 ༣ སོ་སོའི་མཚན་ཉིད་དོ།། 53 གསུམ་པ་སོ་སོའི་མཚན་ཉིད་ལ་གཉིས། ༡ ཚོར་དབང་ལྔ་དང༌། 53 ༢ དྲི་མེད་ཀྱི་དབང་པོ་གསུམ་བཤད་པའོ།། 54 གཉིས་པ་དེའི་རང་བཞིན་གཏན་ལ་དབབ་པ་ལ་བཞི། ༡ རྣམ་པའི་རབ་དབྱེ། 54 ༢ དབང་པོ་རྙེད་ཚུལ།
58 ༣ དགེ་སྦྱོང་ཚུལ་གྱིས་འབྲས་བུའི་དབང་པོ་དུས་ཐོབ། 59 ༤ དབང་པོ་ལྡན་ཚུལ་ལ་དཔྱད་པའོ།། 60 དང་པོ་ལ་དྲུག ༡ ཟག་པ་དང་བཅས་མ་བཅས། 54 ༢ རྣམ་སྨིན་ཡིན་མིན། 55 ༣ རྣམ་སྨིན་དང་བཅས་མ་བཅས། 56 ༤ དགེ་སོགས་གསུམ་གྱི། 56 ༥ ཁམས་གང་དུ་གཏོགས་པ། 57 ༦ སྤང་བྱ་ཡིན་མིན་གྱི་རྣམ་པའོ།། 57 གཉིས་པ་དབང་པོ་རྙེད་ཚུལ་ལ་གཉིས།
༡ རྙེད་ཚུལ་དངོས། 58 ༢ གཏོང་ཚུལ་ལོ།། 58 གསུམ་པ་དགེ་སྦྱོང་ཚུལ་གྱིས་འབྲས་བུའི་དབང་པོ་དུས་ཐོབ་པ་ལ་གཉིས། ༡ དངོས་དང༌། 59 ༢ རྩོད་སྤང་ངོ༌།། 60 བཞི་པ་དབང་པོ་ལྡན་ཚུལ་ལ་དཔྱད་པ་ལ་གཉིས། ༡ ངེས་ལྡན། 60 ༢ སྲིད་ལྡན་ནོ།། 62 གཉིས་པ་སྲིད་ལྡན་ལ་གཉིས། ༡ ཉུང་ལྡན་དང༌།
62 ༢ མང་ལྡན་ནོ།། 62 གཉིས་པ་འདུས་བྱས་ཀྱི་སྐྱེ་ཚུལ་ལ་གཉིས། ༡ གཟུགས་ཅན་དང༌། 63 ༢ གཟུགས་ཅན་མ་ཡིན་པའི་སྐྱེ་ཚུལ་ལོ།། 63 གཉིས་པ་གཟུགས་ཅན་མ་ཡིན་པའི་སྐྱེ་ཚུལ་ལ་གཉིས། ༡ བསྟན་པ། 63 ༢ བཤད་པའོ།། 64 གཉིས་པ་བཤད་པ་ལ་གཉིས། ༡ མཚུངས་ལྡན་དང༌། 64 ༢ མཚུངས་ལྡན་མ་ཡིན་པའི་སྐྱེ་ཚུལ་ལོ།།
72 དང་པོ་ལ་གཉིས། ༡ མདོར་བསྟན་པ། 64 ༢ རྒྱས་པར་བཤད་པའོ།། 64 གཉིས་པ་རྒྱས་པར་བཤད་པ་ལ་བཞི། ༡ ས་མང་ལྔའི་དབྱེ་བ། 64 ༢ སེམས་གང་གི་འཁོར་དུ་སེམས་བྱུང་གང་བྱུང་བ། 68 ༣ འདྲ་བ་ལྟ་བུའི་ཁྱད་པར། 70 ༤ མིང་གི་རྣམ་གྲངས་བསྟན་པའོ།། 71 དང་པོ་ལ་ལྔ། ༡ སེམས་ཀྱི་ས་མང༌།
64 ༢ དགེ་བའི་ས་མང༌། 65 ༣ ཉོན་མོངས་ཆེན་པོའི་ས་མང༌། 66 ༤ མི་དགེ་བའི་ས་མང༌། 66 ༥ ཉོན་མོངས་ཆུང་ངུའི་ས་པ་བཅས་བཤད་པའོ།། 66 གཉིས་པ་སེམས་གང་གི་འཁོར་དུ་སེམས་བྱུང་གང་བྱུང་བ་ལ་གཉིས། ༡ འདོད་སེམས་ཀྱི་འཁོར་དུ་སེམས་བྱུང་གང་ཡོད་པ། 68 ༢ ཁམས་གོང་མ་ན་གོང་ཡོད་པའོ།། 69 དང་པོ་ལ་བཞི། ༡ དགེ་སེམས། 68 ༢ མི་དགེ་བའི་སེམས།
68 ༣ ལུང་མ་བསྟན་གྱི་འཁོར་དུ་གང་ཡོད་པ། 69 ༤ གཉིད་གསལ་བྱེད་དུ་སྦྱར་བའོ།། 69 གཉིས་པ་མཚུངས་ལྡན་མ་ཡིན་པའི་སྐྱེ་ཚུལ་ལ་གསུམ། ༡ བསྟན་པ། 72 ༢ བཤད་པ། 73 ༣ ཁྱད་པར་གྱི་ཆོས་གཞན་བསྟན་པས་མཇུག་བསྡུ་བའོ།། 84 གཉིས་པ་བཤད་པ་ལ་བདུན། ༡ ཐོབ་མ་ཐོབ། 73 ༢ སྐལ་མཉམ། 78 ༣ འདུ་ཤེས་མེད་པ།
78 ༤ སྙོམས་འཇུག 78 ༥ སྲོག 82 ༦ མཚན་ཉིད། 82 ༧ མིང་སོགས་རྒྱས་པར་བཤད་པའོ།། 83 དང་པོ་ལ་གསུམ། ༡ ངོ་བོ་ངོས་བཟུང་བ། 73 ༢ དེ་གང་གི་ཡིན་པ། 73 ༣ ཁྱད་པར་གྱི་ཆོས་སོ།། 74 གསུམ་པ་ཁྱད་པར་གྱི་ཆོས་ལ་གཉིས། ༡ ཐོབ་པའི་ཁྱད་ཆོས།
74 ༢ མ་ཐོབ་པའི་ཁྱད་ཆོས་སོ།། 76 བཞི་པ་སྙོམས་འཇུག་ལ་གསུམ། ༡ འདུ་ཤེས་མེད་པའི་སྙོམས་འཇུག 79 ༢ འགོག་པའི་སྙོམས་འཇུག 79 ༣ དེ་གཉིས་ཀྱི་རྟེན་ཐུན་མོང་དུ་བཤད་པའོ།། 81 གཉིས་པ་འགོག་པའི་སྙོམས་འཇུག་ལ་གཉིས། ༡ དངོས་དང༌། 79 ༢ འཕྲོས་དོན་ནོ།། 80 བདུན་པ་མིང་སོགས་རྒྱས་པར་བཤད་པ་ལ་གཉིས། ༡ ངོ་བོ་དང༌།
83 ༢ ཁྱད་ཆོས་སོ།། 84 གསུམ་པ་རྒྱུ་རྐྱེན་འབྲས་བུ་དང་བཅས་པ་བཤད་པ་ལ་བཞི། ༡ རྒྱུ་དང༌། 85 ༢ འབྲས་བུ་དང༌། 89 ༣ དེ་གཉིས་ཀྱི་ཐུན་མོང་གི་ཆོས་དང༌། 92 ༤ རྐྱེན་བཤད་པའོ།། 93 དང་པོ་ལ་གསུམ། ༡ མདོར་བསྟན། 85 ༢ རྒྱས་བཤད། 85 ༣ དོན་བསྡུ་བའོ།།
89 གཉིས་པ་རྒྱས་བཤད་ལ་དྲུག༡ བྱེད་རྒྱུ་དང༌། 85 ༢ ལྷན་ཅིག་འབྱུང་བའི་རྒྱུ་དང༌། 86 ༣ སྐལ་མཉམ་གྱི་རྒྱུ་དང༌། 87 ༤ མཚུངས་པར་ལྡན་པའི་རྒྱུ་དང༌། 88 ༥ ཀུན་འགྲོའི་རྒྱུ་དང༌། 88 ༦ རྣམ་སྨིན་གྱི་རྒྱུའོ།། 89 གཉིས་པ་ལྷན་ཅིག་འབྱུང་བའི་རྒྱུ་ལ་གསུམ། ༡ མཚན་ཉིད། 86 ༢ མཚན་གཞི་དཔེར་བརྗོད་པ། 86 ༣ སེམས་ཀྱི་རྗེས་འཇུག་བྱེ་བྲག་ཏུ་བཤད་པའོ།།
86 གསུམ་པ་སྐལ་མཉམ་གྱི་རྒྱུ་ལ་གཉིས། ༡ ངོ་བོ་སྤྱིར་བསྟན་པ། 87 ༢ ནང་ཚན་བྱེ་བྲག་ཏུ་བཤད་པའོ།། 87 གཉིས་པ་འབྲས་བུ་ལ་གཉིས། ༡ བསྟན་པ། 89 ༢ བཤད་པའོ།། 90 གཉིས་པ་བཤད་པ་ལ་གཉིས། ༡ རྒྱུ་གང་གི་འབྲས་བུ་གང་དང༌། 90 ༢ སོ་སོའི་མཚན་ཉིད་བཤད་པའོ།། 91 གསུམ་པ་དེ་གཉིས་ཀྱི་ཐུན་མོང་གི་ཆོས་ལ་གཉིས།
༡ འབྲས་བུ་འཛིན་འབྱིན་གྱི་དུས། 92 ༢ འབྲས་བུ་གང་རྒྱུ་དུས་བསྐྱེད་པའོ།། 92 གཉིས་པ་འབྲས་བུ་གང་རྒྱུ་དུས་བསྐྱེད་པལ་གཉིས། ༡ མཚུངས་ལྡན། 92 ༢ མཚུངས་ལྡན་མ་ཡིན་པའི་བསྐྱེད་ཚུལ་ལོ།། 93 བཞི་པ་རྐྱེན་བཤད་པ་ལ་གཉིས། ༡ བསྟན་པ། 93 ༢ བཤད་པའོ།། 94 གཉིས་པ་བཤད་པ་ལ་བཞི། ༡ སོ་སོའི་མཚན་ཉིད།
94 ༢ རྐྱེན་གང་དུས་གང་ལ་བྱ་བ་བྱེད་པ། 95 ༣ དངོས་པོ་གང་རྐྱེན་དུ་ལས་སྐྱེ། 96 ༤ དེ་མ་ཐག་རྐྱེན་བྱེ་བྲག་ཏུ་བཤད་པའོ།། 98 གཉིས་པ་རྐྱེན་གང་དུས་གང་ལ་བྱ་བ་བྱེད་པ་ལ་གཉིས། ༡ རྒྱུའི་རྐྱེན་གྱིས་དུས་གང་ལ་བྱ་བ་བྱེད་པ་དང༌། 95 ༢ རྐྱེན་ཕྱི་མ་རྣམས་ཀྱིས་དུས་གང་ལ་བྱ་བ་བྱེད་པའོ།། 95 གསུམ་པ་དངོས་པོ་གང་རྐྱེན་དུ་ལས་སྐྱེ་བ་ལ་གཉིས། ༡ སྤྱིར་བསྟན་པ། 96 ༢ གཟུགས་ཅན་བྱེ་བྲག་ཏུ་བཤད་པའོ།། 97 དང་པོ་ལ་གཉིས།
༡ རང་ལུགས་བཞག་པ། 96 ༢ གཞན་འདོད་དགག་པའོ།། 97 བཞི་པ་དེ་མ་ཐག་རྐྱེན་བྱེ་བྲག་ཏུ་བཤད་པ་ལ་གསུམ། ༡ སེམས་བཅུ་གཉིས་སུ་དབྱེ་བ། 98 ༢ དེ་ཉི་ཤུར་དབྱེ་བ། 103 ༣ བཅུ་གཉིས་པོ་གང་ལས་གང་གསར་དུ་རྙེད་བྱེ་བྲག་ཏུ་བཤད་པའོ།། 104 དང་པོ་ལ་གཉིས། ༡ དངོས་དང༌། 98 ༢ རྙེད་ཚུལ་ལོ།། 100 གཉིས་པ་རྙེད་ཚུལ་ལ་ལྔ།
༡ འདོད་སེམས་དང༌། 100 ༢ གཟུགས་དང༌། 101 ༣ གཟུགས་མེད་དང༌། 102 ༤ སློབ་པ་དང༌། 103 ༥ མི་སློབ་པའོ།། 103 གསུམ་པ་བཅུ་གཉིས་པོ་གང་ལས་གང་གསར་དུ་རྙེད་བྱེ་བྲག་ཏུ་བཤད་པ་ལ་བཞི། ༡ སེམས་ཉོན་མོངས་ཅན། 104 ༢ གཟུགས་ཀྱི་དགེ་སེམས། 105 ༣ སློབ་པའི་སེམས། 105 ༤ དེ་རྣམས་ཀྱི་ལྷག་མའི་སེམས་ལས་དུ་རྙེད་པའོ།།
105གནས་གསུམ་པ། འཇིག་རྟེན་བསྟན་པའི་ས་བཅད། གནས་གསུམ་པ་འཇིག་རྟེན་བསྟན་པ་འཆད་པ་ལ་གཉིས། ༡ འབྲེལ་བརྗོད་པ་དང༌། 107 ༢ གཞུང་བཤད་པའོ།། 107 གཉིས་པ་གཞུང་བཤད་པ་ལ་གཉིས། ༡ སེམས་ཅན་གྱི་འཇིག་རྟེན་དང༌། 107 ༢ སྣོད་ཀྱི་འཇིག་རྟེན་བཤད་པའོ།། 138 དང་པོ་ལ་ལྔ། ༡ སྐྱེ་བ་པོ་འགྲོ་བའི་དབྱེ་བ།
107 ༢ སྐྱེ་ཚུལ་རྟེན་འབྲེལ་གྱི་རང་བཞིན། 120 ༣ སྐྱེས་པ་གནས་པའི་རྐྱེན། 133 ༤ གནས་པ་འཆི་འཕོ་བའི་སེམས། 135 ༥ སེམས་ཅན་གྱི་ཚོགས་གསུམ་དུ་བསྡུས་པའོ།། 137 དང་པོ་ལ་གསུམ། ༡ ཁམས་གསུམ་དུ་དབྱེ་བ། 107 ༢ འགྲོ་བ་ལྔར་དབྱེ་བ། 109 ༣ སྐྱེ་གནས་བཞིར་དབྱེ་བའོ།། 112 གཉིས་པ་འགྲོ་བ་ལྔར་དབྱེ་བ་ལ་གཉིས། ༡ དངོས་དང༌།
109 ༢ ཁྱད་ཆོས་གཞན་བསྟན་པའོ།། 110 གཉིས་པ་ཁྱད་ཆོས་གཞན་བསྟན་པ་ལ་བཞི། ༡ རྣམ་ཤེས་ཀྱི་གནས་པ་བདུན། 110 ༢ སེམས་ཅན་གྱི་གནས་པ་དགུ། 111 ༣ རྣམ་ཤེས་ཀྱི་གནས་པ་བཞི། 111 ༤ བདུན་དང་བཞིའི་བསྡུ་བ་དཔྱད་པའོ།། 112 གསུམ་པ་སྐྱེ་གནས་བཞིར་དབྱེ་བ་ལ་གཉིས། ༡ གང་དུ་འཇུག་པ་སྐྱེ་གནས་ཀྱི་དབྱེ་བ། 112 ༢ གང་གིས་འཇུག་པ་བར་སྲིད་བཤད་པའོ།། 113 གཉིས་པ་གང་གིས་འཇུག་པ་བར་སྲིད་བཤད་པ་ལ་བཞི།
༡ ངོ་བོ། 113 ༢ སྒྲུབ་བྱེད། 114 ༣ ཤ་ཚུགས་སོགས་ཀྱི་ཁྱད་པར། 116 ༤ སྐྱེ་གནས་སུ་འཇུག་ཚུལ་ལོ།། 118 གཉིས་པ་སྒྲུབ་བྱེད་ལ་གཉིས། ༡ རིགས་པ་དང༌། 114 ༢ ལུང་གི་སྒྲུབ་བྱེད་དོ།། 115 བཞི་པ་སྐྱེ་གནས་སུ་འཇུག་ཚུལ་ལ་གསུམ། ༡ བསམ་པ་གང་གིས་འཇུག་པ་དང༌། 118 ༢ དབྱིབས་གང་གིས་འཇུག་པ་དང༌།
119 ༣ བསམ་པའི་ཁྱད་པར་གཞན་བཤད་པའོ།། 119 གསུམ་པ་བསམ་པའི་ཁྱད་པར་གཞན་བཤད་པ་ལ་གཉིས། ༡ དངོས་དང༌། 119 ༢ དོན་བསྡུ་བའོ།། 120 གཉིས་པ་སྐྱེ་ཚུལ་རྟེན་འབྲེལ་གྱི་རང་བཞིན་ལ་གཉིས། ༡ མདོར་བསྟན་པ། 120 ༢ རྟེན་འབྲེལ་གྱི་རང་བཞིན་གཏན་ལ་དབབ་པའོ།། 121 གཉིས་པ་རྟེན་འབྲེལ་གྱི་རང་བཞིན་གཏན་ལ་དབབ་པ་ལ་བཞི། ༡ གནས་སྐབས་པའི་རྟེན་འབྲེལ། 121 ༢ ཡན་ལག་སོ་སོའི་ངོ་བོ།
126 ༣ ཀུན་ནས་ཉོན་མོངས་གསུམ་དཔེ་དང་སྦྱར་བ། 131 ༤ དེ་རྣམས་སྲིད་པ་བཞིར་བསྟན་པའོ།། 132 དང་པོ་ལ་གཉིས། ༡ དབྱེ་བ་མདོར་བསྟན་པ་དང༌། 121 ༢ ཡན་ལག་རྒྱས་པར་བཤད་པའོ།། 122 གཉིས་པ་ཡན་ལག་རྒྱས་པར་བཤད་པ་ལ་ལྔ། ༡ ཚེ་གསུམ་ལ་རྫོགས་པའི་ཚུལ། 122 ༢ ཉོན་མོངས་གསུམ་དུ་བསྡུ་བ། 124 ༣ མགོ་མཐའ་གཉིས་ལ་རྒྱས་བཤད་མ་མཛད་པའི་རྒྱུ་མཚན། 125 ༤ གྲངས་ངེས་པའི་རྒྱུ་མཚན།
125 ༥ འབྱུང་བ་དང་འབྱུང་བའི་ཁྱད་པར་བཤད་པའོ།། 126 དང་པོ་ལ་བཞི། ༡ མདོར་བསྟན་པ། 122 ༢ སོ་སོའི་མཚན་ཉིད་རྒྱས་པར་བཤད་པ། 122 ༣ དེ་གནས་སྐབས་བར་བསྟན་པ། 123 ༤ དེ་དག་གི་དགོས་པ་བསྟན་པའོ།། 124 གཉིས་པ་ཡན་ལག་སོ་སོའི་ངོ་བོ་ལ་གཉིས། ༡ ཡན་ལག་བཞི་དངོས་སུ་བསྟན་པ་དང༌། 126 ༢ ལྷག་མ་གཞན་ལས་ཤེས་པར་བསྟན་པའོ།། 131 དང་པོ་ལ་བཞི།
༡ མ་རིག་པ། 126 ༢ མིང༌། 127 ༣ རེག་པ། 127 ༤ ཚོར་བ་བཤད་པའོ།། 128 བཞི་པ་ཚོར་བ་བཤད་པ་ལ་གཉིས། ༡ སྤྱིར་བཤད་པ་དང༌། 128 ༢ སེམས་ཚོར་བྱེ་བྲག་ཏུ་བཤད་པའོ།། 129 གཉིས་པ་སེམས་ཚོར་བྱེ་བྲག་ཏུ་བཤད་པ་ལ་གསུམ། ༡ བསྟན་པ། 129 ༢ བཤད་པ།
129 ༣ དོན་བསྡུ་བའོ།། 130 གཉིས་པ་བཤད་པ་ལ་གསུམ། ༡ འདོད་ཁམས། 129 ༢ གཟུགས་ཁམས། 129 ༣ གཟུགས་མེད་ཁམས་ཀྱི་ཚོར་བ་བཤད་པའོ།། 130 གཉིས་པ་གཟུགས་ཁམས་ལ་གཉིས། ༡ གཟུགས་ཁམས་འོག་མ་གཉིས་དང༌། 129 ༢ གོང་མ་གཉིས་བཤད་པའོ།། 130 གསུམ་པ་སྐྱེས་པ་གནས་པའི་རྐྱེན་ལ་གསུམ། ༡ བསྟན་པ།
133 ༢ བཤད་པ། 133 ༣ དེ་དག་གི་ངེས་པ་བཤད་པའོ།། 134 གཉིས་པ་བཤད་པ་ལ་གསུམ། ༡ ཁམ་ཟས་དང༌། 133 ༢ ཟས་ལྷག་མ་དང༌། 134 ༣ ཞར་བྱུང་བར་སྲིད་ཀྱི་མིང་གི་རྣམ་གྲངས་བཤད་པའོ།། 134 བཞི་པ་གནས་པ་འཆི་འཕོ་བའི་སེམས་ལ་གསུམ། ༡ འཆི་སེམས་ངོས་བཟུང་བ། 135 ༢ རྣམ་ཤེས་གང་དུ་འགག 136 ༣ གནད་གཅོད་ཀྱི་རྒྱུ་བཤད་པའོ།།
136 དང་པོ་ལ་གཉིས། ༡ ཡིད་ཤེས་སྤྱིར་བཤད་པ། 135 ༢ སྐྱེ་འཆིའི་སེམས་བྱེ་བྲག་ཏུ་བཤད་པའོ།། 135 གཉིས་པ་ཕྱི་སྣོད་ཀྱི་འཇིག་རྟེན་བསྟན་པ་ལ་གསུམ། ༡ དངོས་དང༌། 138 ༢ ཞར་ལ་སེམས་ཅན་གྱི་ཚད་བཤད་པ། 153 ༣ དེ་དག་འཇལ་བྱེད་ཀྱི་ཚད་བཤད་པའོ།། 158 དང་པོ་ལ་བཞི། ༡ སྣོད་ཀྱི་གནས་ཚུལ་སྤྱིར་བཤད་པ། 138 ༢ དེ་དག་བྱེ་བྲག་ཏུ་བཤད་པ།
141 ༣ སྟོང་གསུམ་ངོས་བཟུང་བ། 152 ༤ དེ་དག་འབྱུང་འཇིག་མཉམ་པར་བསྟན་པའོ།། 153 དང་པོ་ལ་གཉིས། ༡ རྟེན་དཀྱིལ་འཁོར་གསུམ་བཤད་པ། 138 ༢ བརྟེན་པ་རི་མཚོ་བཤད་པའོ།། 139 གཉིས་པ་བརྟེན་པ་རི་མཚོ་བཤད་པ་ལ་གཉིས། ༡ རི་དགུ་བཤད་པ་དང༌། 139 ༢ མཚོ་བརྒྱད་བཤད་པའོ།། 140 གཉིས་པ་དེ་དག་བྱེ་བྲག་ཏུ་བཤད་པ་ལ་གསུམ། ༡ མིའི་གནས་དང༌།
141 ༢ དམྱལ་བའི་གནས་དང༌། 144 ༣ ལྷའི་གནས་བཤད་པའོ།། 145 དང་པོ་ལ་གཉིས། ༡ གླིང་སྤྱིར་བཤད་པ་དང༌། 141 ༢ འཛམ་གླིང་བྱེ་བྲག་ཏུ་བཤད་པའོ།། 142 དང་པོ་ལ་གཉིས། ༡ གཙོ་གླིང་བཤད། 141 ༢ གླིང་ཕྲན་རྣམས་བཤད་པའོ།། 142 གཉིས་པ་དམྱལ་བའི་གནས་ལ་གཉིས། ༡ ཚ་དམྱལ་ཉེ་འཁོར་བཅས་དང༌།
144 ༢ གྲང་དམྱལ་གྱི་གནས་བཤད་པའོ།། 145 གསུམ་པ་ལྷའི་གནས་བཤད་པ་ལ་གཉིས། ༡ དངོས་དང༌། 145 ༢ དེའི་སེམས་ཅན་གྱི་ཁྱད་པར་བཤད་པའོ།། 150 དང་པོ་ལ་གཉིས། ༡ ས་དང་འབྲེལ་པ་དང༌། 145 ༢ མ་འབྲེལ་པའོ།། 150 དང་པོ་ལ་གཉིས། ༡ རྒྱལ་ཆེན་རིས་བཞི་པ་དང༌། 145 ༢ སུམ་ཅུ་རྩ་གསུམ་པའོ།།
148 དང་པོ་ལ་གཉིས། ༡ གཞལ་མེད་ཁང་ལ་བརྟེན་པ། 145 ༢ རི་ལ་བརྟེན་པའོ།། 147 དང་པོ་ལ་གསུམ། ༡ དངོས་དང༌། 145 ༢ དེ་ལ་བརྟེན་པའི་དུས་ཚིགས། 146 ༣ ཟླ་བ་འཕེལ་འགྲིབ་ཀྱི་རྒྱུ་མཚན་བཤད་པའོ།། 147 གཉིས་པ་རི་ལ་བརྟེན་པ་ལ་གཉིས། ༡ རྟེན་རི་རབ་ཀྱི་བང་རིམ་བཤད་པ། 147 ༢ བརྟེན་པ་ལྷ་བཤད་པའོ།།
148 གཉིས་པ་སུམ་ཅུ་རྩ་གསུམ་པ་ལ་གཉིས། ༡ སྤྱིར་བསྟན་པ། 148 ༢ བྱེ་བྲག་རྒྱས་པར་བཤད་པའོ།། 149 གཉིས་པ་ཞར་ལ་སེམས་ཅན་གྱི་ཚད་བཤད་པ་ལ་གཉིས། ༡ ལུས་ཀྱི་ཚད། 153 ༢ ཚེའི་ཚད་བཤད་པའོ།། 154 གཉིས་པ་ཚེའི་ཚད་བཤད་པ་ལ་གཉིས། ༡ དངོས་དང༌། 154 ༢ བར་དུ་འཆི་བ་ཡོད་མེད་དཔྱད་པའོ།། 158 དང་པོ་ལ་གཉིས།
༡ བདེ་འགྲོའི་ཚེ་ཚད། 154 ༢ ངན་འགྲོའི་ཚེ་ཚད་བཤད་པའོ།། 156 དང་པོ་ལ་བཞི། ༡ འདོད་ཁམས། 154 ༢ གཟུགས་ཁམས། 155 ༣ གཟུགས་མེད་ཁམས། 156 ༤ ཕྱི་མ་གཉིས་ཀྱི་འཕྲོས་དོན་བསྐལ་པའི་རིང་ཐུང་དཔྱད་པའོ།། 156 དང་པོ་ལ་གཉིས། ༡ གླིང་བཞི་དང༌། 154 ༢ འདོད་ལྷ་རྣམས་སོ།།
155 གཉིས་པ་ངན་འགྲོའི་ཚེ་ཚད་བཤད་པ་ལ་བཞི། ༡ ཚ་དམྱལ། 156 ༢ དུད་འགྲོ། 157 ༣ ཡི་དྭགས། 157 ༤ གྲང་དམྱལ་གྱི་ཚེ་ཚད་བཤད་པའོ།། 157 གསུམ་པ་དེ་དག་འཇལ་བྱེད་ཀྱི་ཚད་བཤད་པ་ལ་གཉིས། ༡ རྩོམ་གཞི་མདོར་བསྟན་པ་དང༌། 158 ༢ འཇལ་བྱེད་རྒྱས་པར་བཤད་པའོ།། 158 གཉིས་པ་འཇལ་བྱེད་རྒྱས་པར་བཤད་པ་ལ་གཉིས། ༡ ཡུལ་གྱི་ཚད།
158 ༢ དུས་ཀྱི་ཚད་བཤད་པའོ།། 159 གཉིས་པ་དུས་ཀྱི་ཚད་བཤད་པ་ལ་གཉིས། ༡ ལོའི་ཚད། 159 ༢ བསྐལ་པའི་ཚད་བཤད་པའོ།། 159 གཉིས་པ་བསྐལ་པའི་ཚད་བཤད་པ་ལ་གསུམ། ༡ བསྐལ་པ་དངོས་དང༌། 159 ༢ ཡ་ཐོག་རིང་མོའི་འགྲིབ་ཚུལ། 165 ༣ འཇིག་བསྐལ་འབྱུང་ཚུལ་ལོ།། 167 དང་པོ་ལ་གཉིས། ༡ བསྟན་པ།
159 ༢ བཤད་པའོ།། 160 གཉིས་པ་བཤད་པ་ལ་བཞི། ༡ འཇིག་པ། 160 ༢ ཆགས་པ། 161 ༣ གནས་པ། 162 ༤ བསྐལ་ཆེན་བཤད་པའོ།། 162 གསུམ་པ་གནས་པ་ལ་གཉིས། ༡ དངོས་དང༌། 162 ༢ དོན་བསྡུ་བའོ།། 162 བཞི་པ་བསྐལ་ཆེན་བཤད་པ་ལ་གཉིས།
༡ དངོས་དང༌། 162 ༢ གང་ཟག་གསུམ་འབྱུང་ཚུལ་ལོ།། 163 གཉིས་པ་གང་ཟག་གསུམ་འབྱུང་ཚུལ་ལ་གསུམ། ༡ སངས་རྒྱས། 163 ༢ རང་རྒྱལ། 163 ༣ འཁོར་ལོས་སྒྱུར་རྒྱལ་འབྱུང་ཚུལ་ལོ།། 163 གཉིས་པ་ཡ་ཐོག་རིང་མོའི་འགྲིབ་ཚུལ་ལ་གསུམ། ༡ བསྐལ་པ་དང་པོའི་ཁྱད་པར། 165 ༢ ཇི་ལྟར་འགྲིབ་པའི་ཚུལ། 165 ༣ འགྲིབ་པའི་མཐར་གང་འབྱུང་བའོ།།
166 གཉིས་པ་ཇི་ལྟར་འགྲིབ་པའི་ཚུལ་ལ་གསུམ། ༡ གསུམ་ལྡན་བྱུང་ཚུལ། 165 ༢ གཉིས་ལྡན་དང་རྩོད་དུས་བྱུང་བའི་ཚུལ། 165 ༣ ཚེ་ལོ་བཅུ་པར་གྱུར་ཚུལ་ལོ།། 166 གསུམ་པ་འགྲིབ་པའི་མཐར་གང་འབྱུང་བ་ལ་གཉིས། ༡ བསྐལ་ངན་གསུམ་འབྱུང་བར་བསྟན་པ་དང༌། 166 ༢ དེ་གསུམ་གྱི་ཡུན་ནོ།། 166 གསུམ་པ་འཇིག་བསྐལ་འབྱུང་ཚུལ་ལ་གཉིས། ༡ འཇིག་ཚུལ་དངོས། 167 ༢ འཇིག་པའི་གྲངས་བཤད་པའོ།།
167གནས་བཞི་པ། ལས་བསྟན་པའི་ས་བཅད། གནས་བཞི་པ་ལས་བསྟན་པ་འཆད་པ་ལ་གཉིས། ༡ འབྲེལ་དགོད་ཅིང་མཚམས་སྦྱར་བ་དང༌། 169 ༢ གཞུང་གཏན་ལ་དབབ་པའོ།། 169 གཉིས་པ་གཞུང་གཏན་ལ་དབབ་པ་ལ་གསུམ། ༡ ལས་ཀྱི་ངོ་བོ་ངོས་བཟུང་བ། 169 ༢ མདོ་ལས་འབྱུང་བའི་ལས་ཀྱི་དོན་བཤད་པ། 193 ༣ ཆོས་ཀྱི་རྣམ་གྲངས་གཞན་བསྟན་པས་མཇུག་བསྡུ་བའོ།། 239 དང་པོ་ལ་གཉིས།
༡ མདོར་བསྟན་པ། 169 ༢ རྒྱས་པར་བཤད་པའོ།། 170 གཉིས་པ་རྒྱས་པར་བཤད་པ་ལ་བཞི། ༡ རིག་བྱེད་དང༌། 170 ༢ རིག་མིན་དང༌། 171 ༣ ལས་གསུམ་སྤྱིའི་ཆོས་ཀྱི་ཁྱད་པར། 174 ༤ རིག་མིན་གྱི་དབྱེ་བ་བཤད་པའོ།། 177 དང་པོ་ལ་གཉིས། ༡ ལུས་ཀྱི་རྣམ་རིག 170 ༢ ངག་གི་རྣམ་རིག་གོ
171 གཉིས་པ་རིག་མིན་ལ་གཉིས། ༡ ལུང་གི་སྒྲུབ་བྱེད། 171 ༢ ཁྱད་ཆོས་རྣམས་བཤད་པའོ།། 173 གསུམ་པ་ལས་གསུམ་སྤྱིའི་ཆོས་ཀྱི་ཁྱད་པར་ལ་གསུམ། ༡ དངོས་ཀྱི་དོན། 174 ༢ ཆོས་གསུམ་གྱི་དབྱེ་བ། 174 ༣ ཀུན་སློང་བྱེ་བྲག་ཏུ་བཤད་པའོ།། 176 གཉིས་པ་ཆོས་གསུམ་གྱི་དབྱེ་བ་ལ་གསུམ། ༡ དགེ་བ། 174 ༢ མི་དགེ་བ།
175 ༣ ལུང་མ་བསྟན་གྱི་དབྱེ་བའོ།། 176 གསུམ་པ་ཀུན་སློང་བྱེ་བྲག་ཏུ་བཤད་པ་ལ་གཉིས། ༡ དངོས་དང༌། 176 ༢ ཕན་ཚུན་འཇུག་ཚུལ་བཤད་པའོ།། 177 བཞི་པ་རིག་མིན་གྱི་དབྱེ་བ་བཤད་པ་ལ་གཉིས། ༡ མདོར་བསྟན་པ། 177 ༢ རྒྱས་པར་བཤད་པའོ།། 178 གཉིས་པ་རྒྱས་པར་བཤད་པ་ལ་གཉིས། ༡ སྡོམ་པ་ཁྱད་པར་དུ་བཤད་པ་དང༌། 178 ༢ ཐམས་ཅད་ཐུན་མོང་དུ་བཤད་པའོ།།
181 དང་པོ་ལ་གཉིས། ༡ བསྟན་པ། 178 ༢ བཤད་པའོ།། 178 གཉིས་པ་བཤད་པ་ལ་གསུམ། ༡ སོ་ཐར་དང༌། 178 ༢ བསམ་ཟག་དང༌། 180 ༣ ཞར་ལས་བྱུང་བའི་དོན་ཏོ།། 181 དང་པོ་ལ་ལྔ། ༡ དབྱེ་བ། 178 ༢ ངོ་བོ།
179 ༣ མིང་གི་རྣམ་གྲངས། 179 ༤ སྒྲ་དོན། 179 ༥ ལྡན་པའི་གང་ཟག་གོ། 180 གཉིས་པ་ཐམས་ཅད་ཐུན་མོང་དུ་བཤད་པ་ལ་བཞི། ༡ དུས་ཇི་སྲིད་དུ་ལྡན་པ། 181 ༢ ཚུལ་ཇི་ལྟར་ཐོབ་པ། 184 ༣ རྒྱུ་གང་གིས་གཏོང་བ། 190 ༤ རྟེན་གང་དང་ལྡན་པའོ།། 193 དང་པོ་ལ་བཞི། ༡ རིག་མིན་གྱི་ལྡན་ཚུལ།
181 ༢ རིག་བྱེད་ཀྱི་ལྡན་ཚུལ། 183 ༣ སྡོམ་མིན་གྱི་མིང་གི་རྣམ་གྲངས། 183 ༤ དེ་དག་གི་མུ་བཞི་དཔྱད་པའོ།། 183 དང་པོ་ལ་གཉིས། ༡ དངོས་དང༌། 181 ༢ འཕྲོས་དོན་ནོ།། 182 གཉིས་པ་ཚུལ་ཇི་ལྟར་ཐོབ་པ་ལ་གསུམ། ༡ སྡོམ་པ་དང༌། 184 ༢ སྡོམ་མིན་དང༌། 190 ༣ བར་མའི་ཐོབ་ཚུལ་ལོ།།
190 དང་པོ་ལ་གཉིས། ༡ དངོས་དང༌། 184 ༢ གང་ལས་ཐོབ་པའོ།། 189 དང་པོ་ལ་གཉིས། ༡ སྡོམ་པའི་ཐོབ་ཚུལ་སྤྱིར་བསྟན་པ། 184 ༢ སོ་ཐར་གྱི་ཁྱད་པར་རྣམས་བྱེ་བྲག་ཏུ་བཤད་པའོ།། 184 གཉིས་པ་སོ་ཐར་གྱི་ཁྱད་པར་རྣམས་བྱེ་བྲག་ཏུ་བཤད་པ་ལ་གསུམ། ༡ སྡོམ་སྡོམ་མིན་གྱི་དུས་དང༌། 185 ༢ བསྙེན་གནས་དང༌། 185 ༣ དགེ་བསྙེན་གྱི་ཁྱད་པར་བཤད་པའོ།།
186 གཉིས་པ་བསྙེན་གནས་ལ་གསུམ། ༡ རྣམ་བཞག་སྤྱིར་བསྟན་པ། 185 ༢ ཡན་ལག་གི་ངེས་པ། 185 ༣ རྟེན་གྱི་ངེས་པའོ།། 186 གསུམ་པ་དགེ་བསྙེན་གྱི་ཁྱད་པར་བཤད་པ་ལ་གསུམ། ༡ དངོས་དང༌། 186 ༢ སྐྱབས་ཡུལ་བྱེ་བྲག་ཏུ་བཤད་པ། 187 ༣ ཡན་ལག་གི་ངེས་པའོ།། 188 གཉིས་པ་གང་ལས་ཐོབ་པ་ལ་གཉིས། ༡ དངོས་དང༌།
189 ༢ དོན་བསྡུ་བའོ།། 189 གསུམ་པ་རྒྱུ་གང་གིས་གཏོང་བ་ལ་བཞི། ༡ སྡོམ་པ། 190 ༢ སྡོམ་མིན། 192 ༣ བར་མ། 192 ༤ ཆོས་གཞན་གྱི་གཏོང་ཚུལ་ལོ།། 192 གཉིས་པ་མདོ་ལས་འབྱུང་བའི་ལས་ཀྱི་དོན་བཤད་པ་ལ་གཉིས། ༡ ཐུན་མོང་དུ་བསྟན་པ། 193 ༢ སོ་སོར་བཤད་པའོ།། 222 དང་པོ་ལ་བཞི།
༡ དབྱེ་བ། 193 ༢ ལས་ཀྱི་རྣམ་གྲངས། 203 ༣ ལས་གང་འབྲས་བུ་དུ་དང་བཅས་པ། 216 ༤ ལས་ཀྱི་རྣམ་བཞག་གཞན་བསྟན་པའོ།། 220 དང་པོ་ལ་བཞི། ༡ མཚན་ཉིད་དང༌། 193 ༢ འབྲས་བུ་དང༌། 194 ༣ རྒྱུ་དང༌། 201 ༤ གཉིས་ཀའི་སྒོ་ནས་དབྱེ་བའོ།། 201 གཉིས་པ་འབྲས་བུ་ལ་གཉིས།
༡ བསྟན་པ། 194 ༢ བཤད་པའོ།། 194 གཉིས་པ་བཤད་པ་ལ་གཉིས། ༡ བསོད་ནམས་སོགས་དང༌། 194 ༢ མྱོང་འགྱུར་གསུམ་ཞར་བྱུང་བཅས་རྒྱས་པར་བཤད་པའོ།། 195 གཉིས་པ་མྱོང་འགྱུར་གསུམ་ཞར་བྱུང་བཅས་རྒྱས་པར་བཤད་པ་ལ་གསུམ། ༡ མྱོང་འགྱུར་གསུམ་གྱི་བཤད་པ་དངོས། 195 ༢ ཞར་བྱུང་མྱོང་འགྱུར་ལྔ་བསྟན་པ། 195 ༣ མྱོང་འགྱུར་གྱི་ཁྱད་པར་གཏན་ལ་དབབ་པའོ།། 196 གསུམ་པ་མྱོང་འགྱུར་གྱི་ཁྱད་པར་གཏན་ལ་དབབ་པ་ལ་གསུམ།
༡ དབྱེ་བ་སྤྱིར་བསྟན་པ། 196 ༢ ཁམས་དང་འགྲོ་བ་གང་ན་ལས་འཕེན་དུ་ཡོད་པ། 197 ༣ མྱོང་ངེས་བྱེ་བྲག་ཏུ་བཤད་པའོ།། 198 གསུམ་པ་མྱོང་ངེས་བྱེ་བྲག་ཏུ་བཤད་པ་ལ་གསུམ། ༡ སྤྱིར་བཤད་པ། 198 ༢ མཐོང་ཆོས་བྱེ་བྲག་ཏུ་བཤད་པ། 198 ༣ ལས་འབྲས་ཀྱི་མྱོང་ཚུལ་གཞན་བསྟན་པའོ།། 200 གསུམ་པ་ལས་འབྲས་ཀྱི་མྱོང་ཚུལ་གཞན་བསྟན་པ་ལ་གཉིས། ༡ ཚོར་བ་མྱོང་ཚུལ། 200 ༢ འཕྲོས་དོན་གཡེང་བའི་སེམས་བཤད་པའོ།།
200 བཞི་པ་གཉིས་ཀའི་སྒོ་ནས་དབྱེ་བ་ལ་གཉིས། ༡ བསྟན་པ། 201 ༢ བཤད་པའོ།། 202 གཉིས་པ་བཤད་པ་ལ་གསུམ། ༡ སྤྱིར་བསྟན་པ། 202 ༢ ཟད་བྱེད་བྱེ་བྲག་ཏུ་བཤད་པ། 202 ༣ གཞན་འདོད་འགོད་པའོ།། 203 གཉིས་པ་ལས་ཀྱི་རྣམ་གྲངས་ལ་གསུམ། ༡ རྟེན་གྱི་སྒོ་ནས་དབྱེ་བ། 203 ༢ བྱེད་ལས་ཀྱི་སྒོ་ནས་དབྱེ་བ།
204 ༣ ལས་ལམ་བྱེ་བྲག་ཏུ་བཤད་པའོ།། 204 གསུམ་པ་ལས་ལམ་བྱེ་བྲག་ཏུ་བཤད་པ་ལ་གཉིས། ༡ བསྟན་པ། 204 ༢ བཤད་པའོ།། 205 གཉིས་པ་བཤད་པ་ལ་བཞི། ༡ རིག་རིག་མིན་གྱི་དབྱེ་བ། 205 ༢ རྩ་བ་གསུམ་གསུམ་དུ་བསྟན་པ། 206 ༣ རྫོགས་བྱེད་གསུམ་བསྟན་པ། 206 ༤ ལས་སོ་སོར་བསྟན་པའོ།། 208 གསུམ་པ་རྫོགས་བྱེད་གསུམ་བསྟན་པ་ལ་གསུམ།
༡ རྫོགས་བྱེད་དངོས་དང༌། 206 ༢ གཞི་གང་ཡིན་པ་དང༌། 207 ༣ དངོས་གཞིར་འགྱུར་མི་འགྱུར་བའི་ཚད་དོ།། 207 བཞི་པ་ལས་སོ་སོར་བསྟན་པ་ལ་བཞི། ༡ ལས་སོ་སོའི་མཚན་ཉིད། 208 ༢ སེམས་པ་གང་དང་ལྷན་ཅིག་འཇུག་པ། 212 ༣ འགྲོ་བ་གང་ལས་ས་ལམ་དུ་ཡོད་པ། 213 ༤ ལས་ལམ་གྱི་འབྲས་བུ་བསྟན་པའོ།། 215 དང་པོ་ལ་གསུམ། ༡ དངོས་དང༌།
208 ༢ ལས་ལམ་གྱི་དབྱེ་བ། 210 ༣ ལོག་ལྟ་བྱེ་བྲག་ཏུ་བཤད་པའོ།། 210 གསུམ་པ་ལོག་ལྟ་བྱེ་བྲག་ཏུ་བཤད་པ་ལ་གཉིས། ༡ དགེ་རྩ་གཅོད་ཚུལ་དང༌། 210 ༢ མཚམས་སྦྱོར་ཚུལ་ལོ།། 212 གསུམ་པ་འགྲོ་བ་གང་ལས་ས་ལམ་དུ་ཡོད་པ་ལ་གཉིས། ༡ མི་དགེ་བ་དང༌། 213 ༢ དགེ་བ་གང་ན་ཡོད་པའོ།། 214 བཞི་པ་ལས་ལམ་གྱི་འབྲས་བུ་བསྟན་པ་ལ་གཉིས། ༡ དངོས་དང༌།
215 ༢ ཞར་བྱུང་ངོ༌།། 215 གསུམ་པ་ལས་གང་འབྲས་བུ་དུ་དང་བཅས་པ་ལ་དྲུག ༡ ཟག་བཅས་ཟག་མེད། 216 ༢ དགེ་སོགས། 217 ༣ དུས་གསུམ། 218 ༤ རང་ས་གཞན་ས། 218 ༥ སློབ་མི་སློབ། 219 ༦ མཐོང་སྤང་སོགས་འབྲས་བུ་དུ་དང་བཅས་པའོ།། 219 བཞི་པ་ལས་ཀྱི་རྣམ་བཞག་གཞན་བསྟན་པ་ལ་གཉིས། ༡ ལས་གང་རྒྱུ་གང་གིས་བསྐྱེད་པ།
220 ༢ འཕེན་རྫོགས་གཉིས་ཀྱི་ཁྱད་པར་བཤད་པའོ།། 220 གཉིས་པ་སོ་སོར་བཤད་པ་ལ་གསུམ། ༡ སྤང་བྱ་སྒྲིབ་པ་གསུམ། 222 ༢ བསྟན་བྱ་བསོད་ནམས་བྱ་བའི་གཞི་གསུམ། 231 ༣ ཆ་མཐུན་དགེ་བ་གསུམ་བཤད་པའོ།། 239 དང་པོ་ལ་གཉིས། ༡ སྤྱིར་བཤད་པ་དང༌། 222 ༢ ལས་སྒྲིབ་བྱེ་བྲག་ཏུ་བཤད་པའོ།། 223 གཉིས་པ་ལས་སྒྲིབ་བྱེ་བྲག་ཏུ་བཤད་པ་ལ་གཉིས། ༡ མཚམས་མེད་དང༌།
223 ༢ དེ་དང་ཉེ་བའོ།། 228 དང་པོ་ལ་གཉིས། ༡ དངོས་དང༌། 223 ༢ འཕྲོས་དོན་ནོ།། 227 དང་པོ་ལ་གཉིས། ༡ དབྱེན་གྱི་མཚམས་མེད་པར་བཤད་པ། 223 ༢ ལྔ་ཀ་བསྡོམས་ཏེ་བཤད་པའོ།། 226 དང་པོ་ལ་གསུམ། ༡ འཁོར་ལོའི་དབྱེན། 223 ༢ ལས་ཀྱི་དབྱེན།
225 ༣ འཁོར་ལོའི་དབྱེན་མི་འབྱུང་བའི་དུས་བཤད་པའོ།། 225 གཉིས་པ་ལྔ་ཀ་བསྡོམས་ཏེ་བཤད་པ་ལ་གཉིས། ༡ གྲངས་ངེས་པ་དང༌། 226 ༢ འཕྲོས་དོན་དོགས་པ་གཅོད་པའོ།། 226 གཉིས་པ་དེ་དང་ཉེ་བ་ལ་གཉིས། ༡ དངོས་དང༌། 228 ༢ ངེས་གནས་བྱེ་བྲག་ཏུ་བཤད་པའོ།། 228 གཉིས་པ་ངེས་གནས་བྱེ་བྲག་ཏུ་བཤད་པ་ལ་གཉིས། ༡ སྤྱིར་བསྟན་པ། 229 ༢ བྱེ་བྲག་ཏུ་སྟོན་པས་མཛད་ཚུལ་ལོ།།
230 གཉིས་པ་བསྟན་བྱ་བསོད་ནམས་བྱ་བའི་གཞི་གསུམ་ལ་གསུམ། ༡ ཐུན་མོང་གི་ངེས་ཚིག 231 ༢ དབྱེ་བ་སོ་སོའི་རང་བཞིན། 232 ༣ ཆོས་སྦྱིན་བྱེ་བྲག་ཏུ་བཤད་པའོ།། 239 གཉིས་པ་དབྱེ་བ་སོ་སོའི་རང་བཞིན་ལ་གཉིས། ༡ སྦྱིན་པ་དང༌། 232 ༢ གཞན་གཉིས་བཤད་པའོ།། 237 དང་པོ་ལ་གཉིས། ༡ སྤྱིར་བསྟན་པ། 232 ༢ ཁྱད་པར་རྒྱས་པར་བཤད་པའོ།།
233 གཉིས་པ་ཁྱད་པར་རྒྱས་པར་བཤད་པ་ལ་གཉིས། ༡ དངོས་དང༌། 233 ༢ འཕྲོས་དོན་ནོ།། 236 གཉིས་པ་གཞན་གཉིས་བཤད་པ་ལ་གཉིས། ༡ དངོས་དང༌། 237 ༢ ཞར་བྱུང་ཚངས་པའི་བསོད་ནམས་བཞི་བཤད་པའོ།། 238གནས་ལྔ་པ། ཕྲ་རྒྱས་བསྟན་པའི་ས་བཅད། གནས་ལྔ་པ་ཕྲ་རྒྱས་བསྟན་པའི་མཛོད་འཆད་པ་ལ་གཉིས། ༡ མཚམས་སྦྱོར་གྱིས་འབྲེལ་བཤད་པ།
241 ༢ གཞུང་དོན་དངོས་བཤད་པའོ།། 241 གཉིས་པ་གཞུང་དོན་དངོས་བཤད་པ་ལ་གསུམ། ༡ ཕྲ་རྒྱས་ཀྱི་རང་བཞིན། 241 ༢ གང་གིས་སྤོང་བ། 271 ༣ སྤངས་པའི་འབྲས་བུའོ།། 273 དང་པོ་ལ་གསུམ། ༡ དབྱེ་བ། 241 ༢ སྐྱེ་ཚུལ། 259 ༣ རྣམ་གྲངས་སོ།། 260 དང་པོ་ལ་གསུམ།
༡ ངོ་བོའི་དབྱེ་བ། 241 ༢ རྣམ་པའི་དབྱེ་བ། 247 ༣ ཕྲ་རྒྱས་དང་བཅས་པའི་དབྱེ་བའོ།། 258 དང་པོ་ལ་གཉིས། ༡ སྤྱིར་དབྱེ་བ་དང༌། 241 ༢ ལྟ་བ་དང་ང་རྒྱལ་བྱེ་བྲག་ཏུ་དབྱེ་བའོ།། 244 དང་པོ་ལ་གསུམ། ༡ རྩ་བའི་དབྱེ་བ། 242 ༢ ཁྱད་པར་གྱི་དབྱེ་བ། 243 ༣ ཞར་བྱུང་སྤང་བྱའི་ངེས་པ་བཤད་པའོ།།
244 གཉིས་པ་ལྟ་བ་དང་ང་རྒྱལ་བྱེ་བྲག་ཏུ་དབྱེ་བ་ལ་གཉིས། ༡ ལྟ་བའི་དབྱེ་བ། 244 ༢ ང་རྒྱལ་གྱི་དབྱེ་བའོ།། 246 དང་པོ་ལ་གསུམ། ༡ སོ་སོའི་མཚན་ཉིད། 244 ༢ ལྟ་བ་ལྔ་པའི་རྩོད་སྤོང༌། 245 ༣ ཕྱིན་ཅི་ལོག་གི་རབ་དབྱེའོ།། 245 གཉིས་པ་རྣམ་པའི་དབྱེ་བ་ལ་ལྔ། ༡ རྒྱུ་ཀུན་འགྲོ་ཡིན་མིན། 247 ༢ ཡུལ་གང་ལ་དམིགས་པ།
248 ༣ དམིགས་མཚུངས་གང་གིས་རྒྱས་པ། 250 ༤ ངོ་བོའི་དབྱེ་བ། 250 ༥ དུས་ལ་ལྟོས་པའི་ལྡན་ཚུལ་ལོ།། 252 བཞི་པ་ངོ་བོའི་དབྱེ་བ་ལ་གསུམ། ༡ དང་པོ་དང༌། 251 ༢ རྩ་བའི་བྱེ་བྲག 251 ༣ དེ་ལས་འཕྲོས་པའོ།། 252 ལྔ་པ་དུས་ལ་ལྟོས་པའི་ལྡན་ཚུལ་ལ་བཞི། ༡ དངོས་པོ་གང་དང་ལྡན། 253 ༢ དུས་གསུམ་དཔྱད་པ།
254 ༣ སྤོང་ལྡན་གྱི་ཁྱད་པར། 256 ༤ ཡུལ་ཡུལ་ཅན་གྱི་ཁྱད་པར་བཤད་པའོ།། 257 གཉིས་པ་དུས་གསུམ་དཔྱད་པ་ལ་གསུམ། ༡ དུས་གསུམ་རྫས་ཡོད་དུ་སྒྲུབ་པ། 254 ༢ དུས་གསུམ་གྱི་འཇོག་ཚུལ། 255 ༣ རྩོད་སྤང་ངོ༌།། 255 དང་པོ་ལ་གཉིས། ༡ ལུང་དང༌། 254 ༢ རིགས་པའི་སྒྲུབ་བྱེད་དོ།། 254 གསུམ་པ་རྣམ་གྲངས་ལ་གསུམ།
༡ ངོ་བོ་དངོས། 260 ༢ གང་ལ་མཚུངས་པར་ལྡན་པ། 268 ༣ སྒྲིབ་པ་ལྔ་བསྟན་པའོ།། 270 དང་པོ་ལ་གཉིས། ༡ མདོ་ལས་འབྱུང་བའི་རྣམ་གྲངས། 260 ༢ བསྟན་བཅོས་ལས་འབྱུང་བའི་རྣམ་གྲངས་བཤད་པའོ།། 262 དང་པོ་ལ་གཉིས། ༡ དངོས་དང༌། 260 ༢ དེ་དག་གི་ངེས་པ་བཤད་པའོ།། 262 གཉིས་པ་བསྟན་བཅོས་ལས་འབྱུང་བའི་རྣམ་གྲངས་བཤད་པ་ལ་གཉིས།
༡ བསྟན་པ། 262 ༢ བཤད་པའོ།། 263 གཉིས་པ་བཤད་པ་ལ་བཞི། ༡ ཀུན་སྦྱོར། 263 ༢ འཆིང་བ། 265 ༣ ཉེ་ཉོན། 265 ༤ ཀུན་དཀྲིས་སོ།། 265 དང་པོ་ལ་གསུམ། ༡ ཀུན་སྦྱོར་དགུ། 263 ༢ ཐ་མའི་ཆ་མཐུན།
263 ༣ གོང་མའི་ཆ་མཐུན་ནོ།། 264 བཞི་པ་ཀུན་དཀྲིས་ལ་གསུམ། ༡ དངོས་དང༌། 265 ༢ ཞར་བྱུང་དྲི་མ་བཤད་པ། 266 ༣ དེ་དག་གི་ཁྱད་པར་བཤད་པའོ།། 267 གཉིས་པ་གང་ལ་མཚུངས་པར་ལྡན་པ་ལ་གཉིས། ༡ རྣམ་ཤེས་གང་དང་མཚུངས་པར་ལྡན་པ། 268 ༢ ཚོར་བ་གང་དང་མཚུངས་པར་ལྡན་པའོ།། 268 གཉིས་པ་གང་གིས་སྤོང་བ་ལ་གཉིས། ༡ མཐོང་སྤང༌།
271 ༢ སྒོམ་སྤང་སྤོང་ཚུལ་ལོ།། 272 གསུམ་པ་སྤངས་པའི་འབྲས་བུ་ལ་ལྔ། ༡ འབྲས་བུའི་དབྱེ་བ། 273 ༢ གང་གིས་འབྲས་བུ་གང་ཡིན་པ། 274 ༣ གྲངས་ངེས། 275 ༤ གང་ཟག་གང་ལ་ལྡན། 276 ༥ གཏོང་ཐོབ་བཤད་པའོ།། 277གནས་དྲུག་པ། ལམ་དང་གང་ཟག་བསྟན་པའི་ས་བཅད། གནས་དྲུག་པ་ལམ་དང་གང་ཟག་བསྟན་པ་འཆད་པ་ལ་གཉིས།
༡ མཚམས་སྦྱོར་གྱིས་འབྲེལ་འགོད་པ་དང༌། 279 ༢ གཞུང་དོན་དངོས་བཤད་པའོ།། 279 གཉིས་པ་གཞུང་དོན་དངོས་བཤད་པ་ལ་གསུམ། ༡ ལམ་བཤད་པ། 279 ༢ གང་ཟག་བཤད་པ། 295 ༣ ལམ་བྱེ་བྲག་ཏུ་བཤད་པའོ།། 319 དང་པོ་ལ་གསུམ། ༡ ལམ་གྱི་ངོ་བོ། 279 ༢ ལམ་གྱི་དམིགས་པ། 280 ༣ ལམ་སྐྱེ་ཚུལ་ལོ།།
281 གཉིས་པ་ལམ་གྱི་དམིགས་པ་ལ་གསུམ། ༡ བདེན་བཞིར་སྤྱིར་བསྟན་པ། 280 ༢ སྡུག་བདེན་བྱེ་བྲག་ཏུ་བཤད་པ། 280 ༣ ཞར་ལ་བདེན་གཉིས་བཤད་པའོ།། 281 གསུམ་པ་ལམ་སྐྱེ་ཚུལ་ལ་གཉིས། ༡ ལམ་ལ་འཇུག་ཚུལ་མདོར་བསྟན་པ་དང༌། 281 ༢ སྐྱེ་ཚུལ་རྒྱས་པར་བཤད་པའོ།། 282 གཉིས་པ་སྐྱེ་ཚུལ་རྒྱས་པར་བཤད་པ་ལ་གཉིས། ༡ རྟེན་སྒོམ་པ་པོའི་ཁྱད་པར། 282 ༢ བསྒོམ་བྱ་ལམ་གྱི་རིམ་པའོ།།
284 གཉིས་པ་བསྒོམ་བྱ་ལམ་གྱི་རིམ་པ་ལ་གཉིས། ༡ ཞི་གནས་དང༌། 284 ༢ ལྷག་མཐོང་སྒོམ་ཚུལ་ལོ།། 287 དང་པོ་ལ་གཉིས། ༡ བསྟན་པ། 284 ༢ བཤད་པའོ།། 284 གཉིས་པ་བཤད་པ་ལ་གཉིས། ༡ མི་སྡུག་པ་དང༌། 284 ༢ རླུང་ལ་དམིགས་པའི་སྒོམ་པའོ།། 285 གཉིས་པ་ལྷག་མཐོང་སྒོམ་ཚུལ་ལ་གསུམ།
༡ ཚོགས་ལམ། 287 ༢ སྦྱོར་ལམ། 289 ༣ བདེན་པ་མངོན་པར་རྟོགས་པའོ།། 293 གཉིས་པ་སྦྱོར་ལམ་ལ་གསུམ། ༡ སྦྱོར་ལམ་གྱི་རང་བཞིན། 289 ༢ ཆོས་ཀྱི་ཁྱད་པར། 291 ༣ འཕྲོས་དོན་གཞན་བསྟན་པའོ།། 292 གཉིས་པ་གང་ཟག་བཤད་པ་ལ་གཉིས། ༡ གང་ཟག་གི་དབྱེ་བ་བསྟན་པ། 295 ༢ མཇུག་བསྡུ་བའོ།།
317 དང་པོ་ལ་གཉིས། ༡ རྒྱུན་ཞུགས་ཞུགས་པ་བཤད་པ། 295 ༢ གང་ཟག་ཕྱི་མ་རྣམས་བཤད་པའོ།། 296 གཉིས་པ་གང་ཟག་ཕྱི་མ་རྣམས་བཤད་པ་ལ་གཉིས། ༡ ཆགས་བྲལ་སྔོན་སོང་དང༌། 296 ༢ འབྲས་བུ་མཐར་གྱིས་པའོ།། 297 དང་པོ་ལ་གཉིས། ༡ ཞུགས་པ་ཕྱི་མ་གཉིས་བཤད་པ། 296 ༢ འབྲས་གནས་བསྡོམས་ཏེ་བཤད་པའོ།། 296 གཉིས་པ་འབྲས་གནས་བསྡོམས་ཏེ་བཤད་པ་ལ་གཉིས།
༡ འབྲས་གནས་དངོས་བཤད་པ། 296 ༢ འབྲས་གནས་དང་པོའི་དོགས་པ་བཅད་པའོ།། 296 གཉིས་པ་འབྲས་བུ་མཐར་གྱིས་པ་ལ་གཉིས། ༡ རྒྱུ་མཚན་དང༌། 297 ༢ རྒྱུ་མཚན་ཅན་གྱི་གང་ཟག་བཤད་པའོ།། 297 གཉིས་པ་རྒྱུ་མཚན་ཅན་གྱི་གང་ཟག་བཤད་པ་ལ་བཞི། ༡ རྒྱུན་ཞུགས། 297 ༢ ཕྱིར་འོང༌། 298 ༣ ཕྱིར་མི་འོང༌། 299 ༤ དགྲ་བཅོམ་པའོ།།
305 གཉིས་པ་ཕྱིར་འོང་ལ་གཉིས། ༡ ཞུགས་པ་དང༌། 298 ༢ གནས་པའོ།། 298 གསུམ་པ་ཕྱིར་མི་འོང་ལ་གཉིས། ༡ ཞུགས་པ་དང༌། 299 ༢ གནས་པའོ།། 299 གཉིས་པ་གནས་པ་ལ་གཉིས། ༡ སྤྱིར་བསྟན་པ། 299 ༢ བྱེ་བྲག་ཏུ་བཤད་པའོ།། 299 གཉིས་པ་བྱེ་བྲག་ཏུ་བཤད་པ་ལ་གསུམ།
༡ དབྱེ་བ། 299 ༢ སྤེལ་སྒོམ། 303 ༣ ལུས་མངོན་བྱེད་བཤད་པའོ།། 304 དང་པོ་ལ་གཉིས། ༡ དངོས་དང༌། 299 ༢ དོན་གྱི་ཁྱད་པར་རོ།། 301 དང་པོ་ལ་གཉིས། ༡ གཟུགས་སུ་ཉེར་འགྲོ། 299 ༢ གཟུགས་མེད་ཉེར་འགྲོའོ།། 301 བཞི་པ་དགྲ་བཅོམ་པ་ལ་གསུམ།
༡ ཞུགས་པ། 305 ༢ གནས་པ། 305 ༣ དགྲ་བཅོམ་གྱི་དབྱེ་བའོ།། 312 གཉིས་པ་གནས་པ་ལ་གཉིས། ༡ དངོས་དང༌། 305 ༢ འཕྲོས་དོན་ནོ།། 305 གཉིས་པ་འཕྲོས་དོན་ལ་གཉིས། ༡ སྤང་བྱ་སྤོང་ཚུལ། 305 ༢ དགེ་སྦྱོང་གི་ཚུལ་གྱི་འབྲས་བུ་བཤད་པའོ།། 308 དང་པོ་ལ་གཉིས།
༡ དངོས་དང༌། 305 ༢ ཤེས་པའི་འབྱུང་ཚུལ་ལོ།། 308 དང་པོ་ལ་གསུམ། ༡ ལམ་གང་གིས་ས་གང་གི་སྤང་བྱ་སྤོང༌། 306 ༢ ས་གང་གིས་ས་གང་གི་སྤང་བྱ་སྤོང༌། 307 ༣ ལམ་གྱི་དམིགས་རྣམ་ལ་དཔྱད་པའོ།། 307 གཉིས་པ་དགེ་སྦྱོང་གི་ཚུལ་གྱི་འབྲས་བུ་བཤད་པ་ལ་གཉིས། ༡ དགེ་སྦྱོང་གི་ཚུལ་གྱི་འབྲས་བུའི་དབྱེ་བ། 309 ༢ དགེ་སྦྱོང་གི་ཚུལ་ཉིད་བཤད་པའོ།། 310 གཉིས་པ་དགེ་སྦྱོང་གི་ཚུལ་ཉིད་བཤད་པ་ལ་གཉིས།
༡ དངོས་དང༌། 310 ༢ རྟེན་གང་ལ་ཐོབ་པའོ།། 312 གསུམ་པ་དགྲ་བཅོམ་གྱི་དབྱེ་བ་ལ་བཞི། ༡ དངོས་དང༌། 312 ༢ ཆོས་ཀྱི་ཁྱད་པར། 313 ༣ ཉམས་པའི་དབྱེ་བ། 315 ༤ དབང་པོ་འཕོ་ཚུལ་བྱེ་བྲག་ཏུ་བཤད་པའོ།། 316 གསུམ་པ་ལམ་བྱེ་བྲག་ཏུ་བཤད་པ་ལ་གསུམ། ༡ ལམ་གྱི་ཁྱད་པར། 319 ༢ བྱང་ཆུབ་ཕྱོགས་མཐུན་གྱི་རྣམ་བཞག
320 ༣ མི་སློབ་པའི་ཆོས་བྱེ་བྲག་ཏུ་བཤད་པའོ།། 323 གཉིས་པ་བྱང་ཆུབ་ཕྱོགས་མཐུན་གྱི་རྣམ་བཞག་ལ་བཞི། ༡ དབྱེ་བསྡུ། 320 ༢ གོ་རིམ། 321 ༣ ས་གང་གིས་བསྡུས། 322 ༤ ཤེས་ནས་དད་པ་ཐོབ་ཚུལ་ལོ།། 322 གསུམ་པ་མི་སློབ་པའི་ཆོས་བྱེ་བྲག་ཏུ་བཤད་པ་ལ་གཉིས། ༡ དངོས་དང༌། 323 ༢ སྤང་བྱ་སྤོང་ཚུལ་ལོ།། 324གནས་བདུན་པ།
ཡེ་ཤེས་བསྟན་པའི་ས་བཅད། གནས་བདུན་པ་ཡེ་ཤེས་བསྟན་པའི་མཛོད་འཆད་པ་ལ་གཉིས། ༡ འབྲེལ་དགོད་པ་དང༌། 327 ༢ གཞུང་བཤད་པའོ།། 327 གཉིས་པ་གཞུང་བཤད་པ་ལ་བཞི། ༡ ཤེས་པའི་རང་བཞིན། 327 ༢ ཤེས་པའི་ལྡན་པ། 337 ༣ ཤེས་པའི་ཐོབ་པ། 337 ༤ ཤེས་པས་བསྡུས་པའི་ཡོན་ཏན་བསྟན་པའོ།། 342 དང་པོ་ལ་གསུམ།
༡ བཟོད་ཤེས་དང་ལྟ་བའི་ཁྱད་པར། 327 ༢ ཤེས་པ་བཅུ་ངོས་བཟུང་བ། 328 ༣ དེ་དག་གི་ཁྱད་པར་སྤྱད་པའོ།། 331 གཉིས་པ་ཤེས་པ་བཅུ་ངོས་བཟུང་བ་ལ་གཉིས། ༡ དབྱེ་བ་དངོས་དང༌། 328 ༢ ཁྱད་པར་གཞན་བཤད་པའོ།། 329 གཉིས་པ་ཁྱད་པར་གཞན་བཤད་པ་ལ་གཉིས། ༡ སེམས་ཤེས་ཀྱི་ཁྱད་ཆོས། 329 ༢ ཟད་མི་སྐྱེ་ཤེས་ཀྱི་ཁྱད་ཆོས་སོ།། 330 གསུམ་པ་དེ་དག་གི་ཁྱད་པར་སྤྱད་པ་ལ་བཞི།
༡ ཤེས་པ་བཅུའི་ཁྱད་པར། 331 ༢ གཉེན་པོའི་ཁྱད་པར། 331 ༣ རྣམ་པའི་ཁྱད་པར། 332 ༤ ཁྱད་པར་གཞན་བཤད་པའོ།། 334 གསུམ་པ་རྣམ་པའི་ཁྱད་པར་ལ་གཉིས། ༡ ཤེས་པ་སོ་སོའི་རྣམ་པ། 332 ༢ རྣམ་པ་སོ་སོའི་ངོ་བོའོ།། 333 གསུམ་པ་ཤེས་པའི་ཐོབ་པ་ལ་གསུམ། ༡ ལམ་གང་དུ་ཤེས་པ་དུ་ཐོབ། 337 ༢ ལམ་གང་གིས་ས་གང་གི་ཤེས་པ་ཐོབ།
341 ༣ ཐོབ་པའི་དབྱེ་བའོ།། 341 དང་པོ་ལ་བཞི། ༡ མཐོང་ལམ། 337 ༢ སྒོམ་ལམ། 338 ༣ མི་སློབ་ལམ། 340 ༤ བཤད་པའི་ལྷག་མ་ལ་དུ་ཐོབ་པའོ།། 340 བཞི་པ་ཤེས་པས་བསྡུས་པའི་ཡོན་ཏན་བསྟན་པ་ལ་གཉིས། ༡ ཐུན་མོང་མ་ཡིན་པ་དང༌། 342 ༢ ཐུན་མོང་གི་ཡོན་ཏན་ནོ།། 348 དང་པོ་ལ་གསུམ།
༡ བསྟན་པ། 342 ༢ བཤད་པ། 342 ༣ བསྡུ་བའོ།། 347 གཉིས་པ་བཤད་པ་ལ་བཞི། ༡ སྟོབས་བཅུ། 342 ༢ མི་འཇིགས་པ་བཞི། 345 ༣ དྲན་པ་ཉེར་བཞག་གསུམ། 345 ༤ ཐུགས་རྗེ་ཆེན་པོ་བཤད་པའོ།། 346 དང་པོ་ལ་གཉིས། ༡ ཐུགས་ཀྱི་སྟོབས།
342 ༢ སྐུའི་སྟོབས་བཤད་པའོ།། 344 གཉིས་པ་ཐུན་མོང་གི་ཡོན་ཏན་ལ་གཉིས། ༡ མདོར་བསྟན་པ་དང༌། 348 ༢ རྒྱས་པར་བཤད་པའོ།། 348 གཉིས་པ་རྒྱས་པར་བཤད་པ་ལ་གཉིས། ༡ འཕགས་པ་དང་ཐུན་མོང་བ། 348 ༢ གཉིས་ཀ་དང་ཐུན་མོང་བའོ།། 352 དང་པོ་ལ་བཞི། ༡ ཉོན་མོངས་མེད་པ། 348 ༢ སྨོན་ནས་ཤེས་པ།
349 ༣ སོ་སོ་ཡང་དག་པར་རིག་པ་བཞི་བཤད་པ། 349 ༤ དེ་དག་ཐུན་མོང་གི་ཆོས་བསྟན་པའོ།། 351 གཉིས་པ་གཉིས་ཀ་དང་ཐུན་མོང་བ་ལ་བཞི། ༡ དབྱེ་བ། 352 ༢ ཁྱད་ཆོས། 352 ༣ མངོན་ཤེས་ཀྱིས་བསྡུས་པའི་ཡོན་ཏན། 353 ༤ མངོན་ཤེས་དང་པོ་གསུམ་རྒྱས་པར་བཤད་པའོ།། 354 གསུམ་པ་མངོན་ཤེས་ཀྱིས་བསྡུས་པའི་ཡོན་ཏན་ལ་གཉིས། ༡ རིག་པ་གསུམ་དང༌། 353 ༢ ཆོ་འཕྲུལ་གསུམ་བཤད་པའོ།།
354 བཞི་པ་མངོན་ཤེས་དང་པོ་གསུམ་རྒྱས་པར་བཤད་པ་ལ་གསུམ། ༡ རྫུ་འཕྲུལ་གྱི་མངོན་ཤེས་དང༌། 354 ༢ ལྷའི་མིག་རྣ་དང༌། 357 ༣ སྐྱེས་ཐོབ་སོགས་ཀྱི་འཕྲོས་དོན་བཤད་པའོ།། 358 དང་པོ་ལ་གསུམ། ༡ ངོ་བོ་ཡུལ་དང་བཅས་པ། 354 ༢ སྤྲུལ་སེམས་བཤད་པ། 355 ༣ རྫུ་འཕྲུལ་གྱི་དབྱེ་བའོ།། 357གནས་བརྒྱད་པ། སྙོམས་འཇུག་བསྟན་པའི་ས་བཅད།
གནས་བརྒྱད་པ་སྙོམས་འཇུག་བསྟན་པ་འཆད་པ་ལ་གཉིས། ༡ འབྲེལ་དགོད་པ་དང༌། 361 ༢ གཞུང་བཤད་པའོ།། 361 གཉིས་པ་གཞུང་བཤད་པ་ལ་གསུམ། ༡ སྙོམས་འཇུག་དངོས། 361 ༢ ཏིང་ངེ་འཛིན་གྱི་དབྱེ་བ། 374 ༣ དེས་བསྡུས་པའི་ཡོན་ཏན་བསྟན་པའོ།། 377 དང་པོ་ལ་གཉིས། ༡ སོ་སོར་བཤད་པ། 361 ༢ ཐུན་མོང་དུ་གཏན་ལ་དབབ་པའོ།།
364 དང་པོ་ལ་གསུམ། ༡ བསམ་གཏན། 361 ༢ གཟུགས་མེད། 362 ༣ གཉིས་ཀའི་མཇུག་བསྡུ་བའོ།། 364 གཉིས་པ་ཐུན་མོང་དུ་གཏན་ལ་དབབ་པ་ལ་དྲུག ༡ ངོ་བོ་རྣམ་པར་དཔྱད་པ། 364 ༢ བསམ་གཏན་གྱི་ཡན་ལག་ངོས་བཟུང་བ། 365 ༣ སྙོམས་འཇུག་ཐོབ་ཚུལ། 368 ༤ རྟེན་གྱི་ངེས་པ། 371 ༥ སྤྱོད་ཡུལ་གང་ལ་དམིགས་པ།
372 ༦ ཉོན་མོངས་སྤོང་བྱེད་ངོས་བཟུང་བའོ།། 372 གཉིས་པ་བསམ་གཏན་གྱི་ཡན་ལག་ངོས་བཟུང་བ་ལ་གསུམ། ༡ ཡན་ལག་སོ་སོར་བསྟན་པ། 365 ༢ ཡན་ལག་གསུམ་བྱེ་བྲག་ཏུ་བཤད་པ། 366 ༣ སྙོམས་འཇུག་གི་ཁྱད་པར་བསྟན་པའོ།། 367 གསུམ་པ་སྙོམས་འཇུག་གི་ཁྱད་པར་བསྟན་པ་ལ་གསུམ། ༡ ཉོན་མོངས་ཅན་གྱི་ཁྱད་པར། 367 ༢ བསམ་གཏན་བཞི་པའི་ཁྱད་པར། 367 ༣ རྒྱུ་འབྲས་ཀྱི་སྙོམས་འཇུག་གཉིས་ཀྱི་ཚོར་བའི་ཁྱད་པར་རོ།། 368 གསུམ་པ་སྙོམས་འཇུག་ཐོབ་ཚུལ་ལ་གསུམ།
༡ སྙོམས་འཇུག་ཐོབ་ཚུལ་དངོས། 368 ༢ གང་གི་མཇུག་ཏུ་གང་སྐྱེ། 369 ༣ ཐོད་རྒལ་གྱི་སྙོམས་འཇུག་བཤད་པའོ།། 371 གསུམ་པ་གང་གི་མཇུག་ཏུ་གང་སྐྱེ་བ་ལ་གཉིས། ༡ སྙོམས་འཇུག་དངོས་དང༌། 369 ༢ རིགས་འདྲ་གཞན་བཤད་པའོ།། 370 གཉིས་པ་རིགས་འདྲ་གཞན་བཤད་པ་ལ་གཉིས། ༡ འཆི་འཕོ་བའི་དམིགས་བསལ་དང༌། 370 ༢ ཆ་མཐུན་བཞིའི་དམིགས་བསལ་ལོ།། 370 དྲུག་པ་ཉོན་མོངས་སྤོང་བྱེད་ངོས་བཟུང་བ་ལ་གཉིས།
༡ སྤོང་ལམ་ངོས་བཟུང་བ་དང༌། 373 ༢ ཁྱད་པར་ཅན་ངོས་བཟུང་བའོ།། 374 གཉིས་པ་ཏིང་ངེ་འཛིན་གྱི་དབྱེ་བ་ལ་བཞི། ༡ སའི་སྒོ་ནས་དབྱེ་བ། 374 ༢ ལམ་གྱི་སྒོ་ནས་དབྱེ་བ། 374 ༣ ལམ་སུན་འབྱིན་པའི་སྒོ་ནས་དབྱེ་བ། 375 ༤ བྱེད་པའི་སྒོ་ནས་དབྱེ་བའོ།། 376 གསུམ་པ་དེས་བསྡུས་པའི་ཡོན་ཏན་བསྟན་པ་ལ་ལྔ། ༡ ཚད་མེད། 377 ༢ རྣམ་ཐར།
379 ༣ ཟིལ་གནོན། 381 ༤ ཟད་པར། 382 ༥ དེ་དག་གི་སྤྲོས་པ་བཤད་པའོ།། 383 གསུམ་པ་རྩོམ་པ་མཐར་ཕྱིན་པའི་བྱ་བ་བརྗོད་པ་ལ་གཉིས། ༡ བསྟན་པའི་མཚན་གཞི་ངོས་བཟུང་ནས་དེ་ཇི་ལྟར་འཛིན་པར་བསྟན་པ། 384 ༢ རང་ཉིད་ཀྱིས་བསྟན་པ་བཟུང་བ་ལ་སྐྱོན་སྤངས་པའོ།། 385 བཞི་པ་མཇུག་གི་དོན་ལ་གསུམ། ༡ ཐར་འདོད་རྣམས་ལ་བག་ཡོད་པར་གདམས་པ། 385 ༢ མཛད་བྱང་སྨོས་པ། 387 ༣ འགྱུར་བྱང་སྨོས་པའོ།།
387
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
