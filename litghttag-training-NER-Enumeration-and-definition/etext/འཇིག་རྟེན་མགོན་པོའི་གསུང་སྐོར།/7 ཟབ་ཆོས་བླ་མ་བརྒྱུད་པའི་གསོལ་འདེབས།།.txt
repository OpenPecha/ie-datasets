འཇིག་རྟེན་མགོན་པོའི་གསུང་སྐོར།
པོད ༧
ཟབ་ཆོས་བླ་མ་བརྒྱུད་པའི་གསོལ་འདེབས།།
༄༅། །ཁམས་གསུམ་ཆོས་ཀྱི་རྒྱལ་པོ་ཐུབ་དབང་རཏྣ་ཤྲཱིའི་ཐུན་མོང་མ་ཡིན་པ་ནང་གི་ཟབ་ཆོས་ནོར་བུའི་ཕྲེང་བ་བཞུགས་སོ།། ཟབ་ཆོས་བླ་མ་བརྒྱུད་པའི་གསོལ་འདེབས།། ༦༥༨༽ རྗེ་གསུམ་ལྡན་གྱི་བླ་མ་རིན་པོ་ཆེ། ། མཚན་ཡོངས་སུ་གྲགས་པ་འབྲི་གུང་པ། ། སྤྱིར་འཁོར་འདས་ཀྱི་བདེ་སྐྱིད་གང་ཡིན་པ། ། རྗེ་ཁྱེད་རང་ལ་གསོལ་བ་བཏབ་ལས་བྱུང༌། ། གནས་སྤྱི་གཙུག་ཉི་ཟླའི་གདན་སྟེང་ན། ། དྲིན་ཅན་རྩ་བའི་བླ་མ་ལ་གསོལ་བ་འདེབས། ། གནས་འོག་མིན་ཆོས་ཀྱི་ཕོ་བྲང་ན། ། ཆོས་སྐུ་རྡོ་རྗེ་འཆང་ཆེན་ལ་གསོལ་བ་འདེབས། །
ཤར་ཟ་ཧོར་རྒྱལ་པོའི་ཕོ་བྲང་ན། ། ཏིལླི་ཤེས་རབ་བཟང་པོ་ལ་གསོལ་བ་འདེབས། ། བྱང་པུཥྤ་ཧ་རིའི་དགོན་པ་ན། ། མཁས་པ་ནཱ་རོ་པཎ་ཆེན་ལ་གསོལ་བ་འདེབས། ། ལྷོ་གྲོ་བོ་ལུང་གི་དགོན་པ་ན། ། སྒྲ་བསྒྱུར་མར་པ་ལོ་ཙཱ་ལ་གསོལ་བ་འདེབས། ། འབྲོག་ལ་ཕྱི་གངས་ཀྱི་ར་བ་ན། ། དཔལ་བཞད་པ་རྡོ་རྗེ་ལ་གསོལ་བ་འདེབས། ། ཤར་རིན་ཆེན་སྤུངས་པའི་སྒམ་པོ་ན། ། རྗེ་སྨན་པའི་རྒྱལ་པོ་ལ་གསོལ་བ་འདེབས། །
གནས་མཐའ་རྩ་དཔལ་གྱི་ཆོས་འབྱུང་ན། ། རྗེ་རང་བྱུང་སངས་རྒྱས་ལ་གསོལ་བ་འདེབས། ། ངེད་གསོལ་འདེབས་དང་འགྲོ་དྲུག་ལ་བྱིན་གྱིས་རླཽབས། ། རྒྱུད་སྨིན་ཅིང་གྲོལ་བར་མཛད་དུ་གསོལ། ། གངས་ཏི་སེ་ཤེལ་གྱི་གཞལ་ཡས་ན། ། དཔལ་འཁོར་ལོ་སྡོམ་པ་ལ་གསོལ་བ་འདེབས། ། གནས་ནུབ་ཕྱོགས་ཨྱོན་གྱི་གཞལ་ཡས་ན། ། ཡུམ་རྡོ་རྗེ་ཕག་མོ་ལ་གསོལ་བ་འདེབས། ། གནས་བྱ་རྒོད་ཕུང་པོའི་རི་བོ་ན། ། མགོན་བསྟན་པའི་བདག་པོ་ལ་གསོལ་བ་འདེབས། །
སྟེང་དགའ་ལྡན་ལྷ་ཡི་ཕོ་བྲང་ན། ། མགོན་བྱམས་ཆེན་རྒྱལ་བ་ལ་གསོལ་བ་འདེབས། ། ནུབ་བདེ་བ་ཅན་གྱི་ཞིང་ཁམས་ན། ། མགོན་ཚེ་དཔག་ མེད་པ་ལ་གསོལ་བ་འདེབས། ། གནས་པདྨ་འོད་ཀྱི་གཞལ་ཡས་ན། ། ཨྱོན་པདྨ་འབྱུང་གནས་ལ་གསོལ་བ་འདེབས། ། ཤར་རི་བོ་ཏ་ལའི་རྩེ་མོ་ན། ། ཡི་དམ་ཐུགས་རྗེ་ཆེན་པོ་ལ་གསོལ་བ་འདེབས། ། གནས་རྒྱ་ནག་རི་བོ་རྩེ་ལྔ་ན། ། ཡི་དམ་འཕགས་པ་འཇམ་དཔལ་ལ་གསོལ་བ་འདེབས། །
གནས་ལྕང་ལོ་ཅན་གྱི་ཕོ་བྲང་ན། ། མགོན་གསང་བའི་བདག་པོ་ལ་གསོལ་བ་འདེབས། ། དབུས་སེང་ཆེན་བསྣོལ་བའི་ཁྲི་སྟེང་ན། ། བཅོམ་ལྡན་རྣམ་པར་སྣང་མཛད་ལ་གསོལ་བ་འདེབས། ། ཤར་གླང་ཆེན་བསྣོལ་བའི་ཁྲི་སྟེང་ན། ། བཅོམ་ལྡན་རྡོ་རྗེ་སེམས་དཔའ་ལ་གསོལ་བ་འདེབས། ། ལྷོ་རྟ་མཆོག་བསྣོལ་བའི་ཁྲི་སྟེང་ན། ། བཅོམ་ལྡན་རིན་ཆེན་འབྱུང་ལྡན་ལ་གསོལ་བ་འདེབས། ། ནུབ་རྨ་བྱ་བསྣོལ་བའི་ཁྲི་སྟེང་ན། ། བཅོམ་ལྡན་སྣང་བ་མཐའ་ཡས་ལ་གསོལ་བ་འདེབས། །
བྱང་ཤང་ཤང་བསྣོལ་བའི་ཁྲི་སྟེང་ན། ། བཅོམ་ལྡན་དོན་ཡོད་གྲུབ་པ་ལ་གསོལ་བ་འདེབས། ། དབུས་དག་པ་བདེ་ཆེན་གྱི་གཞལ་ཡས་ན། ། ཡུམ་སངས་རྒྱས་མཁའ་འགྲོ་ལ་གསོལ་བ་འདེབས། ། ཤར་མི་འགྱུར་གནས་པའི་གཞལ་ཡས་ན། ། ཡུམ་རྡོ་རྗེ་མཁའ་འགྲོ་ལ་གསོལ་བ་འདེབས། ། ལྷོ་གཏེར་འབྱུང་ཡིད་བཞིན་གྱི་གཞལ་ཡས་ན། ། ཡུམ་རིན་ཆེན་མཁའ་འགྲོ་ལ་གསོལ་བ་འདེབས། ། ནུབ་ཤེས་རབ་བཙུན་མོའི་གཞལ་ཡས་ན། ། ཡུམ་པདྨ་མཁའ་འགྲོ་ལ་གསོལ་བ་འདེབས། །
བྱང་འཇིག་རྟེན་སྣ་ཚོགས་གཞལ་ཡས་ན། ། ཡུམ་ལས་ཀྱི་མཁའ་འགྲོ་ལ་གསོལ་བ་འདེབས། ། ཡུལ་ཉི་ཤུ་རྩ་བཞིའི་གཞལ་ཡས་ན། ། མགོན་དཔའ་བོ་མཁའ་འགྲོ་ལ་གསོལ་བ་འདེབས། ། གནས་དུར་ཁྲོད་ཆེན་པོའི་གནས་བརྒྱད་ན། ། མགོན་གྲུབ་ཆེན་བརྒྱད་ལ་གསོལ་བ་འདེབས། ། གནས་ཕྱོགས་བཅུ་རི་ཁྲོད་ཀྱི་དགོན་པ་ན། ། གྲོགས་རྡོ་རྗེ་སྤུན་ལ་གསོལ་བ་འདེབས། ། གནས་རྩ་རི་དཀྱིལ་འཁོར་གྱི་གཞལ་ཡས་ན། ། ནང་གསང་སྔགས་ཀྱི་ལྷ་ཚོགས་ལ་གསོལ་བ་འདེབས། །
གནས་བསིལ་བ་ཚལ་གྱི་དུར་ཁྲོད་ན། ། དཔལ་མ་མགོན་ལྕམ་དྲལ་ལ་གསོལ་བ་འདེབས། ། གནས་བཀའ་དང་དམ་ཚིག་གི་གཞལ་ཡས་ན། ། ཡུམ་ཨ་ཕྱི་མཆེད་གསུམ་ལ་གསོལ་བ་འདེབས། ། གངས་ཟུར་གསུམ་ཤེལ་གྱི་གཞལ་ཡས་ན། ། ཡུམ་ལྷ་སྨན་རྒྱལ་མོ་ལ་གསོལ་བ་འདེབས། ངེད་གསོལ་འདེབས་དང་འགྲོ་དྲུག་ལ་བྱིན་གྱིས་རློབས། ། རྒྱུད་ཡོངས་སུ་དག་པར་མཛད་དུ་གསོལ། ། རྐྱེན་ཕྱི་ནང་གི་བར་ཆད་མི་འབྱུང་ཞིང༌། ། མཆོག་ཐུན་མོང་གི་དངོས་གྲུབ་བསྩལ་དུ་གསོལ།། །།
༦༥༩༽ ༄། །ཟབ་ཆོས་ཀྱི་བརྒྱུད་རིམ་བཀའ་བབས་ཆུ་བོ་གསུམ་སྦྲེལ།། ན་མོ་རཏྣ་གུ་རུ། བརྒྱུད་པའི་མན་ངག་ཡིད་བཞིན་ནོར་བུའི་དཔལ། བློ་གྲོས་ཀླུ་དབང་གཙུག་ནས་འདོད་དགུའི་གཏེར། ། རིན་ཆེན་བྱང་ཆུབ་སེམས་ཀྱི་མཚན་འབར་བ། ། བླ་མ་གཙོ་བོ་དཔལ་མགོན་དེ་ལ་འདུད། བདག་ཉིད་ཆེན་པོ་མི་འཕྲོག་པའི་མཁྱེན་རབ་དང་ལྡན་པ་འཕགས་པ་ཀླུ་སྒྲུབ། གངས་ཅན་གྱི་ཁྲོད་འདིར་རྒྱལ་བ་འབྲི་གུང་པར་བྱོན་པ་དེ་ཉིད་ཀྱིས་རེ་ཞིག་སྐུ་ཚེ་འདིའི་སྣང་ཚུལ་དང་བསྟུན་ནས། སངས་རྒྱས་ནས་རིམ་པར་བརྒྱུད་པའི་སྲོལ་ཆེན་པོ་ནི།
མཚན་ཉིད་ཕ་རོལ་ཏུ་ཕྱིན་པའི་བཤད་སྒྲུབ་གཉིས། གཙོ་བོ་སྒྲུབ་བརྒྱུད་སྐྱེས་བུ་གསུམ་གྱི་ལམ་གྱི་རིམ་པ་ལ་སོགས་པ་མཐའ་ཡས་པའི་བརྒྱུད་པ་ནི། སངས་རྒྱས་དང༌། བྱམས་པ། ཐོགས་མེད། དབྱིག་གཉེན། འཕགས་པ་རྣམ་གྲོལ་སྡེ། བཙུན་པ་གྲོལ་སྡེ། རབ་མཆོག་སྡེ། དུལ་བའི་སྡེ།
བཻ་རོ་ཙ་ནའི་སྡེ། སེང་གེ་བཟང་པོ། རཏྣ་ཕ་ལ། གུ་ཎ་མི་ཏྲ། གསེར་གླིང་པ། ཇོ་བོ་རྗེ་ཨ་ཏི་ཤ འབྲོམ་སྟོན་པ། སྤྱན་སྔ་རིན་པོ་ཆེ། བྱ་ཡུལ་བ། ཡང་ན།
ཇོ་བོ་སྙུག་རུམ་པ། རྒྱ་ལྕགས་རི་གོང་ཁ་བ། རྒྱ་ཡོན་བདག་བྱ་ཡུལ་བ། ཡང་ན། ཇོ་བོ་ནས་སྙུག་རུམ་པ་ལ། རྒྱ་ལྕགས་རི་གོང་ཁ་བས་སློབ་པ་ཡིན། དེ་ལྟར་བཀའ་གདམས་ཀྱི་དགེ་བའི་བཤེས་གཉེན་རྣམས་ལ་བདག་ཉིད་ཆེན་པོ་སྒམ་པོ་པས་གསན། ༈ ལྟ་བ་རྣམ་པར་དག་པ་དབུ་མའི་བརྒྱུད་སྲོལ་ནི། རྗེ་བཙུན་འཇམ་དབྱངས། འཕགས་པ་ཀླུ་སྒྲུབ།
ཟླ་བ་གྲགས་པ། རིག་པའི་ཁུ་བྱུག ཨ་ཏི་ཤ་ནས་རིམ་གྱིས་དང༌། ༈ སྒོམ་པ་རྣམ་པར་དག་པ་གསང་སྔགས་རྡོ་རྗེའི་ཐེག་པའི་བརྒྱུད་པ་ནི། རྡོ་རྗེ་འཆང༌། རྣལ་འབྱོར་གྱི་དབང་ཕྱུག་ཏིལླི་པ། ནཱ་རོ་པཎ་ཆེན། རྗེ་མར་པ། རྗེ་བཙུན་ཆེན་པོ་མི་ལ། ཆོས་ཀྱི་རྗེ་དྭགས་པོ་རིན་ཆེན་དེ་ཉིད་ལས་རིམ་པར་བརྒྱུད་པའོ། །
དེ་ལྟར་ལྟ་བ་རྣམ་པར་དག་པ་དབུ་མ་པ་དང༌། སྒོམ་པ་རྣམ་པར་དག་པ་གསང་སྔགས། སྤྱོད་པ་རྣམ་པར་དག་པ་ཕ་རོལ་ཏུ་ཕྱིན་པ། ལྟ་སྒོམ་སྤྱོད་པའི་བརྒྱུད་པ་གསུམ་འདྲེས་ཀྱི་གདམས་ངག་མངའ་བ་ལས། མ་ལུས་པར་བདེ་བར་གཤེགས་པ་དཔལ་ཕག་མོ་གྲུ་པ་ལ་གནང༌། དེ་ལ་འཇིག་རྟེན་གསུམ་གྱི་མགོན་པོ་ཆོས་རྗེ་རིན་པོ་ཆེས་ཞུས། ཡང་བདེ་བར་གཤེགས་པའི་དབུ་རྒན་བདག་ཉིད་ཆེན་པོ་སློབ་དཔོན་རྩི་ལུང་པར་གྲགས་པ་ལའང་གདམས་ངག་འཕྲོས་ཕྲན་ཚེགས་དང་བཅས་པ་ཆོས་རྗེས་གསན། དེ་ནས་རིམ་བཞིན་སངས་རྒྱས་དབོན་ནས་བཀའ་བརྒྱུད་ལྟར་ལ། དབུ་རྒན་སྐྱེས་བུ་ཆེན་པོ་དུ་མ་ལས་བརྒྱུད་པའི་སྲོལ་ཡོད་པ་ནི་སྤྱིར་མཐའ་ཡས་ལ། ཁྱད་པར་མན་ངག་གི་སྐབས་སུ་རིམ་པར་འབྱུང༌།
ཟབ་ཆོས་ཀྱི་བླ་མ་བརྒྱུད་པ་དང༌། ཆོས་ཀྱི་བྱུང་ཚུལ་གྱི་རིམ་པ་ཐོག་མར་བཀོད་པའོ།། །། ༦༦༠༽ ༄། །ཟབ་ཆོས་མཛད་དུས་ཕྱག་བཞེས་ཀྱི་རིམ་པ།། ཨོཾ་སྭསྟི། བླ་མ་རིན་ཆེན་ལ་ཕྱག་འཚལ་ལོ། ། ཟབ་ཆོས་མཛད་པའི་དུས་སུ་དཀོན་མཆོག་གི་མཆོད་པ་བཤམས། གཏོར་མ་བཞི་ལ་རྒྱན་དང་དར་གཅིག་ཟུག ཆོས་ཐུན་གསུམ་ལ་གཏོར་ཆུང་གསུམ་བྱ། ན་བཟའ་བཟང་ཞིང་བཞུགས་ཁྲི་མཐོ་བར་བྱ།
ཡི་གེ་ལ་བཤར་མ་ཟིན། མི་རྣམས་མ་ཚོགས་ཀྱི་བར་དུ་རིན་པོ་ཆེ་ལ་ཡོལ་བ་བཏང༌། བུར་ཆུ་ལ་ཨ་མྲྀ་ཏ་བཏབ་ནས་མི་མང་ན་སྐྱན་བུ་མང་དུ་བྱེད། ཕྱར་བ་དང་སྟག་གི་པགས་པའི་སྟེང་དུ་ཚོགས་འཁོར་གྱི་ཡོ་བྱད་ཟན་མར་སྤུངས། ཞུ་བ་པོ་རྣམས་ཚོགས་ཤིང་ཕྱི་ནང་ཕྱེད་པའི་དུས་སུ། སྤོས་བསྲེག གསེར་གྱི་མཎྜལ་ཕུལ་ནས། ཉེ་གནས་དབང་ཐོབ་པ་ཞིག་གིས་ཐོག་དྲངས་ནས་གསོལ་བ་གདབ་སྟེ། བླ་མ་རྡོ་རྗེ་འཛིན་པ་ཆེན་པོ་བདག་དང་མཐའ་ཡས་པའི་སེམས་ཅན་ཐམས་ཅད་ཀྱི་དོན་དུ། གཏོར་མ་བྱིན་གྱིས་རློབ་པ་དང༌།
ཚོགས་བྱིན་གྱིས་རློབ་པ་དང༌། ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་ཐུགས་ལ་གདགས་པར་ཞུ། ཞེས་གསོལ་བ་ལན་གསུམ་གདབ། དེའི་རྗེས་སུ་གཏོར་མ་གོང་མ་གསུམ་ལ་ཟུར་བསྔོས་བྱས་ནས། གཏོར་ཆུང་སྒོ་ནས་ཕྱིར་བཏང༌། དེའི་རྗེས་ལ་རིན་པོ་ཆེས་སྲུང་བའི་འཁོར་ལོ་བསྒོམ་པ་ནི། ཡུལ་རིས་དང་རྒྱལ་ཁམས་འདི་ཐམས་ཅད་ཇོ་བོ་ཐུགས་རྗེ་ཆེན་པོ་སྤྱན་རས་གཟིགས་ཀྱི་སྐུ་ཤིན་ཏུ་ཆེ་བ་ཞིག་བསྒོམ། དེའི་ཐུགས་ཀར་ཁྲོ་བོའི་རྒྱལ་པོ་མི་གཡོ་བའི་སྐུ་ཤིན་ཏུ་ཆེ་བ་ཞིག་བསྒོམ། དེའི་ཐུགས་ཀར་རང་ཉིད་ཡི་དམ་གྱི་ལྷར་བསྒོམ། དེ་གསལ་ཞིང་བརྟན་པར་བྱ་བའི་ཆེད་དུ།
བསྙེན་པ་བརྒྱ་རྩ་གསུམ་སྦྲེལ་རེ་མཛད། དེ་ནས་གསོལ་བྱ་བས་ཏིང་གི་ནང་དུ་བུར་ཆུ་ཅི་རན་ཞིག་ཕྱག་ཏུ་ཕུལ། སྤྱན་སྔ་ནས་ཏིང་གི་བུར་ཆུ་དེ་ལ་སྲིན་ལག་གཡོན་པས་ཆོས་འབྱུང་ཞིག་བྲི། དེའི་དབུས་སུ་ཡི་གེ་བཾ་ཞིག་བྲི། བཾ་ཡོངས་སུ་གྱུར་པ་ལས་རྗེ་བཙུན་མར་བསམ། དེ་ཞུ་བ་ལས་བདུད་རྩིར་གྱུར། ཕྱག་གཡོན་པའི་སྲིན་ལག་གིས་གནས་ཁང་དང༌། རྣལ་འབྱོར་དང༌། ཚོགས་ཀྱི་ཡོ་བྱད་ལ་གཏོར་བས། བསྲུང་ཞིང་བྱིན་གྱིས་བརླབས།
ཏིང་གི་བུར་ཆུ་ལྷག་མ་དེ་གཏོར་མ་གསུམ་དུ་བླུག དེ་ནས་ཡང་ཏིང་དུ་བུར་ཆུ་ཅིག་བསྣན་ནས། ཕྱག་ཏུ་ཕུལ་བ་གསོལ་སྟེགས་ཀྱི་ཁར་བཞག ཚོགས་ཀྱི་ཕུད་བཀྲོས་ནས་གཏོར་མར་བླུག གཏོར་མ་བྱིན་རླབས་བྱ་ཞིང་ཚོགས་དབུལ། དེའི་རྗེས་ལ་བླ་མ་ཡི་དམ་གྱི་སྐུ་སྐལ་ཞིག་འབུལ། སྤྱན་སྔ་ཉིད་ནས་ཐོག་དྲངས་ཏེ། ཏིང་གི་བུར་ཆུ་དང༌། གཟིགས་སྟབས་ཀྱི་མི་ཉུང་ན་ཇ་སུན་སྦྲེལ་ཏེ་དྲང༌། མང་ན་གྲལ་འགོ་རྣམས་དང་ཕོར་པ་ཡོད་པ་རྣམས་ལ་དྲང༌།
རོ་ཡི་རྣམ་རྟོག་སེལ་བར་བྱ། ལྷག་གཏོར་བཏང་ནས་ཡང་སྲུང་བའི་འཁོར་ལོ་དྲན་ཙམ་བྱ། དེའི་རྗེས་ལ་ཆོས་བཤད་པར་བྱ་སྟེ། བཀའ་རྒྱ་མེད་པའི་ཆོས་ཐུན་ལ་གཏོར་ཆུང་ཅིག བཅུ་ཆོས་སུམ་ཆོས་གཉིས་ལ་གཏོར་མ་རེ་རེ། ཆོས་ཚར་མ་ཁད་ལ་དབྱངས་བྱེད་དུ་གཞུག ། བསྔོ་བ་བྱ་བའོ།། །། ༦༦༡༽ ༄། །སྔགས་ཀྱི་ཡན་ལག་བདུན་པ་གསེར་ཁང་མ།། དུས་གསུམ་རྒྱལ་བ་ཀུན་གྱི་ཕོ་བྲང་མཆོག །
སེམས་ཉིད་གདོད་ནས་དག་པའི་དཀྱིལ་འཁོར་འདིར། ། འགྱུར་མེད་ལྷུན་གྱིས་གྲུབ་པའི་གདན་སྟེང་དུ། ། རང་བྱུང་བླ་མ་མཆོག་ལ་བལྟ་བར་བགྱི། ། ཆོས་དབྱིངས་བདེ་ཆེན་དེ་ནི་མཐོང་མ་ཐག ། འཁོར་བའི་རྒྱ་མཚོ་ཆེ་ལས་རབ་བརྒལ་ནས། ། བདེ་ཆེན་དག་པའི་ས་ལ་ཕྱིན་པར་བྱེད། ། མཐོང་བ་དོན་ཡོད་བླ་མ་མཆོག་འདི་བལྟ། ། སྐྱབས་དེ་དྲན་པར་གྱུར་པ་ཙམ་གྱིས་ཀྱང༌། ། ཉོན་མོངས་རྣམ་རྟོག་བདུད་དཔུང་འཇོམས་མཛད་པའི། ། དཔའ་བོ་གཡུལ་ལས་རྣམ་རྒྱལ་བླ་མ་ལ། །
ཡེངས་པ་མེད་པར་ཤེས་རབ་མིག་གིས་བལྟ། ཁྱོད་ཀྱི་སྐུ་ལ་ཕྱོགས་བཅུ་མ་ལུས་པའི། ། དུས་གསུམ་རྒྱལ་བ་སྲས་དང་བཅས་པ་རྣམས། ། མི་འཇིགས་པདྨ་ཉི་ཟླའི་གདན་སྟེང་དུ། ། མཚན་དཔེས་སྤྲས་པའི་སྐུ་ལ་དགའ་བས་བལྟ། ། སྐུ་གསུམ་སེམས་ཀྱི་ངོ་བོ་རྡོ་རྗེ་འཆང༌། ། དབྱེར་མེད་བདེ་བ་ཆེན་པོ་ཁྱོད་ཉིད་ལ། ། དཔག་མེད་ལུས་ཀྱིས་སྤྲིན་ཚོགས་བཏུད་བྱས་ཏེ། ། གདུང་བའི་ང་རོས་ཕྱག་འཚལ་སྐྱབས་སུ་མཆི། ། རིན་ཆེན་བྱང་ཆུབ་སེམས་ཀྱི་རང་བཞིན་སྐུ། །
དུས་གསུམ་རྒྱལ་བ་ཀུན་དང་འདྲེས་པ་ཡི། ། ཞིང་ཁམས་ཐམས་ཅད་ཁྱོད་ཀྱི་སྐུས་ཁྱབ་ཅིང༌། ། སྐུ་ལ་ཞིང་ཁམས་སྣང་མཛད་དཔལ་ལ་འདུད། ། དྲི་མེད་གསུང་དབྱངས་བདུད་རྩིའི་རྒྱ་མཚོ་ཡིས། ། ཆོས་ཀུན་སྐྱེ་བ་མེད་པར་རབ་བསྟན་ནས། ། ལྟ་བའི་རི་རྒྱལ་ལྷུན་པོ་འཇོམས་མཛད་པ། ། ཐཽགས་མེད་རྡོ་རྗེའི་གསུང་ལ་ཕྱག་འཚལ་ལོ། ། འགྱུར་མེད་བློ་འདས་ཐུགས་ཀྱི་དཀྱིལ་འཁོར་དུ། ། ཆོས་དབྱིངས་མཉམ་པ་ཉིད་ལས་མ་གཡོས་ཀྱང༌། ། དུས་གསུམ་མཁྱེན་པའི་ཡེ་ཤེས་སྟོབས་འཆང་བ། །
གཉིས་མེད་ལྷུན་གྱིས་གྲུབ་ལ་ཕྱག་འཚལ་ལོ། ། ཁྱོད་ཀྱི་སྐུ་གསུང་ཐུགས་ཀྱི་ཡོན་ཏན་ནི། ། བསྐལ་པ་རྒྱ་མཚོ་མ་ལུས་ཐམས་ཅད་དུ། ། རྒྱལ་བ་ཀུན་གྱིས་བརྗོད་ཀྱང་རྫོགས་མེད་པའི། ། ཡོན་ཏན་མཐའ་ཡས་མངའ་བ་ཁྱོད་ཕྱག་འཚལ། ། འཁོར་བའི་རྒྱ་མཚོ་སྟོངས་པར་མ་འགྱུར་ཚེ། ། འགྲོ་རྣམས་སྨིན་པར་མཛད་པའི་འཕྲིན་ལས་མཆོག ། སྣ་ཚོགས་ལྷུན་གྲུབ་རྒྱུན་ཆད་མེད་པ་ཡི། ། སྐྱབས་མཆོག་བླ་མ་ཁྱོད་ལ་ཕྱག་འཚལ་ལོ། ཁྱོད་ལ་མཆོད་པའི་རྣམ་འཕྲུལ་རྒྱ་མཚོ་ཡིས། །
རྒྱལ་བ་མཉེས་ཤིང་འགྲོ་རྣམས་སྨིན་མཛད་པའི། ། ཆོས་ཀྱི་དབྱིངས་རྣམས་རྒྱས་པར་བཀང་ནས་ནི། ། རྒྱུན་ཆད་མེད་པར་བླ་མེད་མཆོད་པས་མཆོད། ། བདག་ཉིད་ཆེན་པོའི་ཐུགས་ཀྱི་ཕོ་བྲང་ནས། ། ཚད་མེད་བྱང་ཆུབ་སེམས་ཀྱི་འོད་འཕྲོས་པས། ། ཕྱོགས་བཅུའི་ཞིང་ཁམས་མ་ལུས་ཐམས་ཅད་དུ། ། མཆོད་པའི་ལྷ་མོ་མཛེས་མ་དཔག་མེད་རྣམས། ། ཡོན་ཆབ་མེ་ཏོག་བདུག་སྤོས་སྣང་གསལ་དང༌། ། དྲི་མཆོག་ཞལ་ཟས་མཆོད་པའི་སྤྲིན་ཕུང་ལས། ། དུས་གསུམ་རྒྱལ་བ་མཉེས་པའི་ཆར་ཕབ་ནས། །
ཞིང་ཁམས་བཀང་ནས་དུས་གསུམ་རྒྱལ་བ་མཆོད། ། རྒྱལ་བའི་སྐུ་ལས་འོད་ཟེར་ཡང་འཕྲོས་པས། ། གདུགས་དང་རྒྱལ་མཚན་བ་དན་བླ་བྲེ་སྤྲིན། ། རོལ་མོ་ན་བཟའ་རིན་ཆེན་སྨན་དང་འབྲུ། ། སྣ་ཚོགས་མཆོད་སྤྲིན་རྒྱ་མཚོ་དག་གིས་མཆོད། ། འཁོར་ལོ་ལ་སོགས་རིན་ཆེན་སྣ་བདུན་དང༌། ། གནས་ཁང་ལ་སོགས་ཉེ་བའི་རིན་ཆེན་བདུན། ། བཀྲ་ཤིས་རྫས་དང་དངོས་གྲུབ་རྫས་ལ་སོགས། ། ཚོགས་གཉིས་ལས་བྱུང་འདི་དག་བཞེས་སུ་གསོལ། ། གཞན་ཡང་རབ་འབྱམས་རྒྱལ་བའི་ཞིང་ཁམས་སུ། །
བདག་པོས་བཟུང་དང་ཡོངས་སུ་མ་བཟུང་བའི། ། མཆོད་པ་རྣམས་དང་མཆོད་པར་འོས་པ་རྣམས། ། ཐམས་ཅད་བློ་ཡིས་བླངས་ནས་མགོན་པོ་མཆོད། ། སྐུ་གསུམ་དཀྱིལ་འཁོར་ཤིན་ཏུ་རྣམ་དག་པ། ། སྐྱོན་མེད་ཕུན་སུམ་ཚོགས་པས་རབ་གང་བའི། ། དུས་གསུམ་རྒྱལ་བའི་ཞིང་ཀུན་མཆོད་པར་འབུལ། ། བརྩེ་བའི་བདག་ཉིད་ཁྱོད་ཀྱིས་བཞེས་སུ་གསོལ། ། མགོན་པོ་ཁྱོད་ལ་བདག་གི་ལུས་ངག་ཡིད། ། མཁའ་མཉམ་ལོངས་སྤྱོད་མ་ལུས་ཐམས་ཅད་དང༌། ། དུས་གསུམ་བསགས་པའི་དགེ་བ་བདག་གིས་མཆོད། །
ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། གཟུགས་སྒྲ་དྲི་རོ་རེག་བྱ་རྡོ་རྗེ་མ། ། མཐོང་ཐོས་མནམ་དང་མྱོང་རེག་དྲན་པ་ལས། ། སྒྲིབ་གསུམ་དག་བྱེད་འདོད་ཡོན་ལྷ་མོས་མཆོད། ། དྲི་མེད་རྒྱལ་བའི་དབང་པོར་བཞེས་སུ་གསོལ། ། གཟུགས་ཀྱི་རང་བཞིན་སྐུ་ཡི་རྡོ་རྗེ་མ། ། གཏི་མུག་རྣམ་པར་དག་པའི་ལྷ་མོ་མཆོག ། ཆོས་རྗེ་བླ་མའི་སྤྱན་ལ་བསྟིམ་པར་བགྱི། ། གཉིས་མེད་བདེ་བ་ཆེན་པོར་བཞེས་སུ་གསོལ། ། སྒྲ་ཡི་རང་བཞིན་ཐུགས་ཀྱི་རྡོ་རྗེ་མ། །
ཞེ་སྡང་རྣམ་པར་དག་པའི་ལྷ་མོ་མཆོག ། ཆོས་རྗེ་བླ་མའི་སྙན་ལ་བསྟིམ་པར་བགྱི། ། གཉིས་མེད་བདེ་བ་ཆེན་པོར་བཞེས་སུ་གསོལ། ། ཞེས་འགྲེའོ། ། དྲི་ཡི་རང་བཞིན་ཡོན་ཏན་རྡོ་རྗེ་མ། ། ང་རྒྱལ་རྣམ་པར་དག་པའི་ལྷ་མོ་མཆོག ། ཆོས་རྗེ་བླ་མའི་ཤངས་ལ་བསྟིམ་པར་བགྱི། ། གཉིས་མེད་བདེ་བ་ཆེན་པོར་བཞེས་སུ་གསོལ། ། རོ་ཡི་རང་བཞིན་གསུང་གི་རྡོ་རྗེ་མ། ། འདོད་ཆགས་རྣམ་པར་དག་པའི་ལྷ་མོ་མཆོག །
ཆོས་རྗེ་བླ་མའི་ལྗགས་ལ་བསྟིམ་པར་བགྱི། ། གཉིས་མེད་བདེ་བ་ཆེན་པོར་བཞེས་སུ་གསོལ། ། རེག་བྱའི་རང་བཞིན་འཕྲིན་ལས་རྡོ་རྗེ་མ། ། ཕྲག་དོག་རྣམ་པར་དག་པའི་ལྷ་མོ་མཆོག ། ཆོས་རྗེ་བླ་མའི་སྐུ་ལ་བསྟིམ་པར་བགྱི། ། གཉིས་མེད་བདེ་བ་ཆེན་པོར་བཞེས་སུ་གསོལ། ། ཆོས་ཀུན་གདོད་ནས་སྟོང་ཉིད་རྡོ་རྗེ་མ། ། སེམས་ཉིད་རྣམ་པར་དག་པའི་ལྷ་མོ་མཆོག ། ཆོས་རྗེ་བླ་མའི་ཐུགས་ལ་བསྟིམ་པར་བགྱི། ། གཉིས་མེད་བདེ་བ་ཆེན་པོར་བཞེས་སུ་གསོལ། །
ཐབས་དང་ཤེས་རབ་དབྱེར་མེད་རྒྱལ་བ་མཆོག ། རིགས་ལྔ་ཡབ་ཡུམ་དཔའ་བོ་མཁའ་འགྲོའི་ཚོགས། ། དཔག་མེད་ནམ་མཁའ་གང་བའི་སངས་རྒྱས་རྣམས། ། མཆོད་པར་འབུལ་ལོ་བདེ་ཆེན་འདི་བཞེས་ཤིག ། ཆོས་ཀུན་མཉམ་ཉིད་ཏིང་འཛིན་རྒྱ་མཚོ་ལས། ། མི་གཡོ་རྣམ་འཕྲུལ་རྒྱ་མཚོས་འགྲོ་བ་འདྲེན། ། སངས་རྒྱས་ཞིང་ཁམས་ཀུན་ལ་མངའ་མཛད་པའི། ། རྒྱལ་སྲས་སེམས་དཔའི་ཚོགས་རྣམས་བཞེས་སུ་གསོལ། ། ཚད་མེད་ཐུགས་རྗེས་ཁྲོས་པའི་གཏུམ་ཆེན་རྣམས། ། འགྱིང་བའི་སྐུ་ལ་མཆེ་གཙིགས་རྔམ་པའི་ཞལ། །
ཧཱུྃ་ཕཊ་ང་རོས་བདུད་དཔུང་འཇོམས་མཛད་པའི། ། ཡེ་ཤེས་ཁྲོ་རྒྱལ་འདི་དག་བཞེས་སུ་གསོལ། ། ཕྱི་ནང་གསང་བའི་མཆོད་སྤྲིན་སྣ་ཚོགས་ཀུན། ། ཀུན་བཟང་སེམས་ཀྱི་དཀྱིལ་འཁོར་ཡངས་པ་འདིར། ། གཉིས་མེད་འགྱུར་བ་མེད་པའི་ངང་ཚུལ་ཅན། ། དེ་བཞིན་ཉིད་མཆོད་བླ་ན་མེད་པས་མཆོད། ། ཆོས་ཀུན་གདོད་ནས་སེམས་ཉིད་རྣམ་དག་ལ། ། བདག་གཞན་གཉིས་སྣང་བཟང་ངན་ཐ་དད་དུ། ། ཆགས་སྡང་འཁྲུལ་པར་གྱུར་པ་ཅི་མཆིས་པ། ། སོ་སོར་བཤགས་སོ་རང་སར་དག་གྱུར་ཅིག །
དུས་གསུམ་རྒྱལ་བ་ཀུན་དང་འཕགས་པའི་ཚོགས། ། ཚོགས་གཉིས་རྒྱུན་ཆད་མེད་པའི་འཁོར་ལོ་དང༌། ། འགྲོ་བའི་དགེ་བ་མ་ལུས་ཐམས་ཅད་ལ། ། དགའ་བའི་སེམས་ཀྱིས་རྗེས་སུ་ཡི་རང་ངོ༌། ། མགོན་པོ་ཁྱོད་ཀྱིས་ཕྱོགས་བཅུའི་འཇིག་རྟེན་དུ། ། གསུང་དབྱངས་ཡན་ལག་རྒྱ་མཚོའི་སྒྲ་སྐད་ཀྱིས། ། དྲི་མེད་ཆོས་ཀྱི་འཁོར་ལོ་རབ་བསྐོར་ནས། ། འགྲོ་རྣམས་མ་ལུས་སྨིན་པར་མཛད་དུ་གསོལ། ། ཞིང་ཁམས་ཀུན་ཏུ་བཞུགས་པའི་མགོན་པོ་རྣམས། ། ཇི་སྲིད་མཁའ་དབྱིངས་ཟད་པར་མ་གྱུར་ཚེ། །
མྱ་ངན་མི་མདའ་རྟག་པར་བཞུགས་ནས་ཀྱང༌། ། ཐུགས་ཀྱི་དམ་བཅའ་རྫོགས་པར་མཛད་དུ་གསོལ། ། དགེ་བ་འདི་དང་འཁོར་འདས་ཐམས་ཅད་ཀྱིས། ། དུས་གསུམ་བསགས་པར་གྱུར་པའི་དགེ་བ་དང༌། ། གདོད་ནས་ཡོད་པའི་དགེ་བ་དྲི་མེད་དེས། ། འགྲོ་རྣམས་བླ་མེད་མཆོག་ལ་འགོད་པར་ཤོག ། རྒྱལ་བའི་སྐུ་གསུང་ཐུགས་ཀྱི་ཕོ་བྲང་ནས། ། ཚད་མེད་ཐུགས་རྗེ་ཆེན་པོའི་འོད་ཟེར་གྱིས། ། བདག་གི་ལུས་ངག་ཡིད་གསུམ་དག་བྱས་ནས། ཁྱོད་ཀྱི་སྐུ་གསུང་ཐུགས་སུ་གྱུར་མཛད་གསོལ། །
མགོན་པོ་ཁྱོད་ཀྱིས་བླ་མ་དམ་པ་ལ། ། ཇི་ལྟར་མཆོད་ཅིང་མཉེས་པར་མཛད་པ་ལྟར།་་༌། བདག་ཀྱང་ཁྱོད་ལ་མཆོད་སྤྲིན་རྒྱ་མཚོ་ཡིས། ། རྟག་ཏུ་མཆོད་ཅིང་མཉེས་པར་བྱེད་པར་ཤོག ། བདག་ནི་ཁྱོད་ཀྱི་རྗེས་སུ་ཞུགས་གྱུར་ཏེ། ། སྐུ་གསུང་ཐུགས་ཀྱི་རྣམ་པར་ཐར་པ་ལ། ། སྤུ་རྩེ་ཙམ་ཡང་གཡོ་བ་མེད་པ་ཡི། ། སྤྱོད་པ་དཔག་མེད་བདག་གིས་སྤྱོད་པར་ཤོག ། བདག་ནི་འཇིག་རྟེན་གསུམ་ན་གྲགས་གྱུར་ཏེ། ། གང་གིས་བདག་མིང་ཐོས་དང་དྲན་པས་ཀྱང༌། །
ཉམ་ཐག་མནར་བའི་སྡུག་བསྔལ་རབ་ཞི་ནས། ། བདེ་ཆེན་རྒྱལ་བའི་གོ་འཕང་ཐོབ་པར་ཤོག ། བདག་ནི་སེམས་ཅན་ཁམས་དང་མཉམ་པ་ཡི། ། གང་གིས་འདུལ་བའི་གཟུགས་སུ་བདག་གྱུར་ནས། ། དགའ་བའི་ཡིད་ཀྱིས་སྐྱབས་སུ་སོང་གྱུར་ཏེ། ། བླ་མེད་བྱང་ཆུབ་མཆོག་ལ་འགོད་པར་ཤོག ། མ་རིག་འཐིབས་པོས་གནོན་ཅིང་ལམ་སྟོར་བ། ། ཉོན་མོངས་གཤིན་རྗེའི་སྐྱེས་བུས་གཙེས་པ་རྣམས། ། རང་དབང་མེད་པར་བདག་ནི་དྲན་གྱུར་ཏེ། ། སྐད་ཅིག་གཅིག་ལ་ལམ་མཆོག་རྙེད་པར་ཤོག །
དུས་གསུམ་རྒྱལ་བ་ཀུན་གྱི་སྐུ་གསུང་ཐུགས། ། མི་ཟད་རྒྱན་གྱི་འཁོར་ལོར་བདག་གྱུར་ནས། ། འཁོར་བའི་རྒྱ་མཚོ་མ་ལུས་སྐེམ་བྱེད་ཅིང༌། ། འགྲོ་རྣམས་བླ་མེད་མཆོག་ལ་འགོད་པར་ཤོག ། སྐྱེ་བ་ཀུན་ཏུ་ཡང་དག་བླ་མ་དང༌། ། འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང༌། ། ས་དང་ལམ་གྱི་ཡོན་ཏན་རབ་རྫོགས་ནས། ། རྡོ་རྗེ་འཆང་གི་གོ་འཕང་མྱུར་ཐོབ་ཤོག ། ཅེས་སྔགས་ཀྱི་ཡན་ལག་བདུན་པ་འདི་ནི། ། སྐྱོབ་པ་རིན་པོ་ཆེས་འབྲི་གུང་ཐོག་ཁ་གསེར་ཁང་དུ་མཛད་པའོ།། །།
༦༦༢༽ ༄། །སློབ་དཔོན་ཆེན་པོ་ས་ར་ཧའི་མན་ངག་གནད་བཅུ་དགུ་པ། ན་མོ་གུ་རུ། བྲམ་ཟེ་ཆེན་པོ་ས་ར་ཧས་རྒྱལ་བ་མཻ་ཏྲི་ལ་གདམས་ངག་གི་གནད་བཅུ་དགུའི་སྒོ་ནས་གནང་བ་ནི། ༡ སྣང་བ་སེམས་སུ་འདུས་པར་ཤེས་ཀྱང༌། འདུས་བྱས་ཀྱི་དགེ་བ་རྒྱུན་མ་གཅོད། ༢ རང་སེམས་སངས་རྒྱས་སུ་རྟོགས་ན་ཡང༌། རྩ་བའི་སློབ་དཔོན་མ་སྤངས། ༣ སངས་རྒྱས་ལ་རེ་བ་མེད་ཀྱང༌། དམ་པའི་ཆོས་ལ་སྐུར་བ་མ་འདེབས།
༤ དམྱལ་བ་ལ་དོགས་པ་མེད་ཀྱང༌། སྡིག་པ་ཕྲ་མོ་སྤོངས་ཤིག ༥ ཡི་དྭགས་ལ་དོགས་པ་མེད་ཀྱང༌། སྦྱིན་པ་ཕྲ་མོ་རྒྱུན་མ་གཅོད། ༦ བྱོལ་སོང་ལ་དོགས་པ་མེད་ཀྱང༌། ལུས་ངག་ཡིད་གསུམ་གྱི་སྡོམ་པ་སྲུངས་ཤིག ༧ ལྷ་དང་འདྲེ་མེད་པའི་དོན་རྟོགས་ཀྱང༌། ཡི་དམ་གྱི་ལྷ་མ་སྤང་ཞིག ༨ སྐྱེ་ཤི་མེད་པའི་དོན་རྟོགས་ཀྱང༌། ད་དུང་འགྲོ་བའི་ལུས་ལ་བརྟེན་ལ་སྒོམས་པར་གྱིས་ཤིག
༩ སྐྱེ་བ་མེད་པའི་དོན་རྟོགས་ཀྱང༌། དཀར་པོའི་ཆོས་སྤྱོད་རྒྱུན་མ་གཅོད་ཅིག ༡༠ མཉམ་པ་ཉིད་ཀྱི་དོན་རྟོགས་ཀྱང༌། འགྲོ་བ་ཕལ་པ་སུན་མ་དབྱུང་ཞིག ༡༡ སྣང་གྲགས་ཆོས་སྐུར་ཤེས་ཀྱང༌། རང་སེམས་ལ་ནན་ཏན་བསྐྱེད་ཅིག ༡༢ ཐམས་ཅད་སངས་རྒྱས་སུ་ཤེས་ཀྱང༌། སེམས་ཅན་ཕྲ་མོའི་སྲོག་མ་གཅོད་ཅིག ༡༣ གཉུག་མའི་ངང་དང་མ་བྲལ་ཡང༌། དམ་ཚིག་དང་སྡོམ་པ་རྟག་ཏུ་སྲུངས་ཤིག
༡༤ རྣམ་པར་རྟོག་མེད་ཀྱི་ལྟ་བ་རྟོགས་ཀྱང༌། ཕྱོགས་རིས་མེད་པའི་ལྟ་བ་ལ་ནན་ཏུར་བསྐྱེད་ཅིག ༡༥ ཡེངས་པ་མེད་པའི་སྒོམ་པ་ཤེས་ཀྱང༌། འཛིན་ཆགས་མེད་པ་ལ་ནན་ཏུར་བསྐྱེད་ཅིག ༡༦ ཡ་ང་བ་མེད་པའི་སྤྱོད་པ་བྱུང་ཡང༌། འགྲོ་བ་དང་མཐུན་པའི་སྤྱོད་པ་གྱིས་ཤིག ༡༧ ཟོལ་ཟོག་མེད་པའི་དམ་ཚིག་རྟོགས་ཀྱང༌། རང་སེམས་དཔང་པོར་ཚུགས་ཤིག ༡༨ རིག་པ་བྱང་ཆུབ་སེམས་ལ་སྐྱེ་ཤི་མེད་ཀྱང༌། འདུས་བྱས་ཀྱི་ཕུང་པོ་མི་རྟག་པར་སྒོམས་ཤིག
༡༩ རང་ལ་རིག་པའི་ཀློང་བརྡོལ་ཡང༌། བླ་མ་དམ་པ་སྤྱི་བོར་ཁུར་ཞིག ཅེས་གསུངས་སོ། ། བྲམ་ཟེ་ཆེན་པོ་ས་ར་ཧས་རྒྱལ་བ་མཻ་ཏྲི་པ་ལ་གདམས་པའི་གནད་བཅུ་དགུ་པའོ། ། ཚོགས་གཉིས་རབ་རྫོགས་འཇའ་ཚོན་འདྲ་བའི་སྐུ། ། བདེན་གཉིས་རབ་རྟོགས་མཉམ་རྗེས་གཉིས་དང་བྲལ། ། གཟུང་འཛིན་རབ་སྤངས་མཐའ་གཉིས་བྲལ་བར་མཁྱེན། ། བྲམ་ཟེ་ཆེན་པོ་ས་ར་ཧ་ལ་ཕྱག་འཚལ་བསྟོད། ཁ་བ་ཅན་དུ་ལན་གྲངས་དུ་མ་བྱོན། ། གྲུབ་ཐོབ་རྣམས་ལས་གདམས་ངག་དམ་པ་བླང༌། །
སངས་རྒྱས་སྲས་ཀྱི་ཐུ་བོ་བརྩེ་བ་ཅན། ། དམ་པ་རྒྱ་གར་དེ་ལ་ཕྱག་འཚལ་བསྟོད།། །། ༦༦༣༽ ༄། །དཔལ་རྒ་ལོས་མཛད་པའི་འཁོར་ལོ་སྡོམ་པ་ལྷན་སྐྱེས་སྒྲུབ་ཐབས་ཀྱི་མཆན་འགྲེལ།། ༄༅། །རྒྱ་གར་སྐད་དུ། སྭ་ཨ་དྷ་ཏྠ་ན་ཀྲ་མ་ཨུ་པ་དེ་ཤ་ཀ་སྭ་དྷ་ན། བོད་སྐད་དུ། རང་བྱིན་གྱིས་བརླབས་པའི་རིམ་པ་མན་ངག་གི་སྒྲུབ་ཐབས། བདག་གི་ལྷ་ལ་ཕྱག་འཚལ་ལོ། ། དངོས་མིན་དངོས་མེད་མ་ཡིན་མཁའ་ལྟར་རོ་མཉམ་རྟོགས་པར་དཀའ་བའི་རང་བཞིན་ཅན། །
གཅིག་མིན་དུ་མ་མ་ཡིན་བདག་དང་གཞན་ལ་ཕུན་ཚོགས་ཕན་པ་འབྱུང་བའི་གནས། ། གཉིས་མེད་བདེ་ཆེན་བཅོམ་ལྡན་ཧེ་རུ་ཀ་དཔལ་འཇིགས་བྱེད་རྒྱལ་པོ་འབར་བའི་སྐུ། ། ཐུབ་པའི་དབང་པོ་ཐུགས་རྗེ་རྒྱས་ཤིང་བར་ཆད་མེད་པར་གཞན་དོན་རྫོགས་མཛད་རྒྱལ། ། དང་པོ་རེ་ཤིག་སྒྲུབ་པོ་ལྷག་པའི་བསམ་པ་རྣམ་པར་དག་པས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷཽ྅ཧཾ། ཞེས་བྱ་བའི་སྔགས་ ཡིད་ཀྱིས་ བརྗོད་ པའི་དོན་བསྒོམ་ སྔོན་དུ་འགྲོ་བས། གཟུང་བ་མེད་པས་དེར་འཛིན་པའི་སེམས་ཀྱང་མེད་དོ། ། ཞེས་ཆོས་ རྒྱས་བཤད། སྔགས་དེའི་བརྗོད་བྱ་ ཐམས་ཅད་ཐོག་མ་མེད་པ་ནས་རང་བཞིན་གྱིས་རྣམ་པར་དག་པའི་སྟོང་པ་ དེའི་རང་བཞིན་ ཉིད་དུ་ཡུད་ཙམ་གྱིས་མངོན་དུ་བྱའོ། ། དེའི་རྗེས་ལ་ཆོས་ཀྱི་དབྱིངས་ སྟོང་པ་རང་བཞིན་གྱིས་ རྣམ་པར་དག་པ་དེ་ཉིད་ངང་ལ་ རང་ སྐད་ཅིག་གིས་བཅོམ་ལྡན་འདས་ཀྱི་ཐུགས་ཀའི་ པདྨ་ ཆུ་སྐྱེས་དང་ཉི་མ་ལ་བཞུགས་པའི་ཧཱུྃ་དེ་ཉིད་ གྱུར་པ་ལ་མ་ལྟོས་པར་ ཁ་དོག་སྔོན་པོ་ རྡོ་རྗེ་འཆང་ཁོ་ནའི་རང་བཞིན་ སེམས་དཔའི་རང་བཞིན་ རིག་པ་ འོད་ཟེར་དཔག་ཏུ་མེད་པ་འཕྲོ་བ་ སྣ་ལྔ་ཅན་ དང་ལྡན་པ།
གཞལ་ཡས་རི་རབ་དང་བཅས་པ་ རྟེན་དང་བརྟེན་པའི་ཚུལ་དུ་རྣམ་པ་ཐམས་ཅད་ཀྱི་རྫོགས་པར་ལྟ་བར་བྱ་སྟེ་རིན་པོ་ཆེ་སྣ་བཞི་ལས་གྲུབ་པའི་རིའི་རྒྱལ་པོ་རི་རབ་ཟུར་བཞི་པའི་སྟེང་དུ་སྣ་ཚོགས་པདྨའི་ ཤར་དཀར། ལྷོ་སེར། ནུབ་དམར། བྱང་ལྗང༌། མཚམས་སྣ་ཚོགས་སུ་ཡོད་པ་ ལྟེ་བ། ཟེའུ་འབྲུར་ལྡན་པའི་དབུས་སུ་ཉི་མའི་དཀྱིལ་འཁོར་ལ་གནས་པའི་ རྟེན་རྒྱས་པར་བཤད་པའི་ བཅོམ་ལྡན་འདས་རྗེ་བཙུན་དཔལ་ཧེ་རུ་ཀ་སྐུ་མདོག་སྔོ་སྐྱ་ འམ་མཐིང་ནག་ཀྱང་རུང་གསུངས་ ཟར་མའི་མེ་ཏོག་གསར་པ་ལྟ་བུ་ཞལ་གཅིག་པ། སྤྱན་གསུམ་པ། ཤེས་རབ་མ་ལ་འཁྱུད་པའི་ཕྱག་གཉིས་ཀྱིས་རྡོ་རྗེ་དྲིལ་བུ་བསྣམས་པ། དབང་ཕྱུག་ཆེན་པོ་ཞལ་གཅིག་ཕྱག་བཞི་པ་གཡས་དང་པོ་གྲི་གུག གཉིས་པ་དགྲ་སྟྭ།
གཡོན་དང་པོ་ཐོད་པ། གཉིས་པ་ཁ་ཊྭཱཾ་ག་དེའི་རྒྱབ་ཏུ་བརྒྱན་པ་ལྟ་བུ་ཁ་ནང་དུ་བསྟན་པ། ཞབས་གཡོན་བརྐྱང་བས་ཨུ་མ་དེ་ཝ་ཞལ་གཅིག་ཕྱག་གཉིས་གཡོན་གྲི་གུག་ཐོད་ཁྲག་བསྣམས་པ། ཞབས་བརྐྱང་བས་འཇིགས་བྱེད་དང་གཡོན་ཅུང་ཟད་སྐུམ་པས་དུས་མཚན་མ་མནན་པ། མཆེ་བ་གཙིགས་པ། ཞལ་རྣམ་པར་འགྱུར་བ། རལ་པའི་ཅོད་པན་དང༌། ཕྱེད་སོག་པ་ན་མར་ནར་བ་ཕྱེད་སྤྱི་བོར་བཅིངས་པ་དེའི། སྤྱི་གཙུག་ནོར་བུས་བརྒྱན་པ་སྣ་ཚོགས་རྡོ་རྗེ་དང་ཟླ་བ་ཕྱེད་པས་དབུ་ལ་འཁྱོག་ཅིང༌། དགྱེས་པའི་ཆ་ ཁྱད་པར་ བྱད་ཅན་གྱི་དར་དཔྱངས་ཀྱི་ཅོད་པན་གྱིས་མཛེས་པར་བྱས་པ།
ཐོད་པའི་འཕྲེང་བའི་ཐོད་ རིགས་ལྔའི་བརྡའོ ་སྒེག་པ་ རྔམས་པ། དཔའ་བ། འཇིགས་སུ་རུང་བ། སྙིང་རྗེ། ཞི་བ། ཁྲོ་བ། བཞད་པ། རྨད་དུ་བྱུང་བ། སྙིང་རྗེ་ནི་ཉམས་མཚོན་པ་སྤྱི་གཙུག་གི་ནོར་བུ་དམར་པོ། རྣམ་རྟོག་ཞི་བའི་ཉམས་མཚོན་པ་ལ་ཟླ་ཚེས་ཀྱིས་བརྒྱན་པ་ཐོད་པ་སྐམ་པོ་ལྔ།
རློན་པ་ལྔ་བཅུ་རྩ་གཅིག་གིས་བརྒྱན་པ་འཇིགས་སུ་རུང་བའི་ཉམས། ཡབ་ཡུམ་དང་བཅས་པ་སྒེག་པའི་ཉམས། དབང་ཕྱུག་ཆེན་པོ་དང་ཨུ་མ་མནན་པ་རྨད་དུ་བྱུང་བའི་ཉམས། མེ་རི་དང་མེ་དཔུང་འབར་བ་ངོ་མཚར་བའི་ཉམས། ཞལ་འཛུམ་པས་དབང་བཅས་པ་བཞད་པའི་ཉམས། སྤྱན་མིག་དམར་ལ་བགྲད་པ་ཁྲོ་བའི་ཉམས། སྟག་གི་པགས་པའི་ཤམ་ཐབས་དཔའ་བའི་ཉམས། ལ་སོགས་པའི་གར་གྱི་ཉམས་དགུ་དང་ལྡན་པ། སྟག་གི་པགས་པའི་ན་བཟའ་འཛིན་པའི་མཆོག་མི་མགོ་རློན་པའི་དོ་ཤལ་གྱིས་སྐུ་ལ་བརྒྱན་པ། དྲི་མ་མེད་ མེ་རི་འབར་བ་ པའི་འོད་ཀྱི་འཕྲེང་བ་ཅན་ཕྱག་རྒྱ་དྲུག་ དཔུང་རྒྱན།
ཚངས་པའི་སྐུད་པ་དང༌། རྣ་ཆ། སྐ་རགས། གདུབ་བུ། ཐལ་བའི་ཚོམ་བུ། དང་ལྡན་པའོ། ། དེའི་མདུན་དུ་དཔལ་རྡོ་རྗེ་རྣལ་འབྱོར་མ། སྐུ་མདོག་དམར་མོ་གཞོན་ཞིང་མཛེས་པ། ལང་ཚོ་དང་ལྡན་པ། ཞལ་གཅིག་སྤྱན་གསུམ་མ།
ཕྱག་གཡས་རྡོ་རྗེ་ གཡུ་བ་ དང་བཅས་པའི་སྡིགས་མཛུབ་ རྡོ་རྗེ་གྲི་གུག་ ཀྱིས་གདུག་པ་ཅན་ཐམས་ཅད་སྡིགས་པ། ཕྱག་གཡོན་པས་ཡབ་ལ་འཁྱུད་པས་བདུད་ལ་སོགས་པའི་ཁྲག་གིས་བཀང་བའི་ཐོད་པ་འཛིན་པ། དཔྲལ་བའི་མཚམས་སུ་ རིགས་ལྔའི་རྟགས་ ཐོད་སྐམ་ལྔས་བརྒྱན་པ། དབུ་སྐྲ་ནག་པོའི་ཚོགས་གྲོལ་བ། ནམ་མཁའི་ན་བཟའ་མནབས་པ། ཕྱག་རྒྱ་ལྔ་དང་ལྡན་པ་ཡབ་ལ་ ཤེས་རབ་མཚོན་པས་ཐལ་བའི་ཚོམ་བུ་ཤེས་རབ་ཀྱི་རང་བཞིན་ཡིན་པས་ཡུམ་ལ་ཐལ་བའི་ཚོམ་བུ་མེད་པ་ཡིན། མི་མགོ་སྐམ་པོའི་ཕྲེང་བ་ཅན། གཡས་ཀྱི་བྱིན་པས་འཁྱུད་ཅིང༌། གཡོན་བརྐྱང་བ། བདེ་བ་ཆེན་པོའི་བདག་ཉིད་ཅན།
དེ་ལྟ་བུ་དང་སྙོམས་པར་ཞུགས་པའི་དགའ་བས་བརྒྱན་པའི་བཅོམ་ལྡན་འདས་བསྐལ་བའི་མེ་ལྟར་འབར་བའི་གཟི་བརྗིད་ཆེན་པོ་དང་ལྡན་པའི་བདག་ཉིད་བསྒོམ་པར་བྱའོ། ། དེ་དག་ནི་བཅོམ་ལྡན་ཤེས་རབ་དང་བཅས་པའི་སྐུ་ རང་གི་དོན་བསྡུ་བ་རྗེས་ཀྱི་བྱ་བའོ་ རྣམ་པར་དག་པའོ། ། དེ་ལ་སྐྱོ་བར་གྱུར་ན། དངོས་གཞི་ལྷའི་སྐུ་ལ་དམིགས་པའི་བཟླས་པ་དང་ཐུན་མཚམས་ཀྱི་བཟླས་པ་གཉིས་སུ་ཤེས་ ཨོཾ་ཧྲཱི་ཧ་ཧ་ཧུཾ་ཧཱུྃ་ཕཊ། ཅེས་པའི་སྔགས་བརྗོད་པར་བྱའོ། ། མདོར་བསྟན་ དེ་ནི་དབང་པོ་ཐ་མའི་དམིགས་པར་བྱའོ། ། ད་ནི་དབང་པོ་འབྲིང་གི་ཏིང་ངེ་འཛིན་འོད་གསལ་དུ་འཇུག་པ་དང་ལྡན་པར་བརྗོད་པར་བྱ་སྟེ། དེ་ལ་རང་གི་ རྒྱས་བཤད་ ཐུགས་ཀ་ན་གནས་པའི་ཡི་གེ་ཧཱུྃ། རྒྱུའི་རྡོ་རྗེ་འཆང༌། དེ་བཞིན་གཤེགས་པ་ཐམས་ཅད་ཀྱི་བདག་ཉིད་ཅན་དེའི་སྣང་བས་བརྟེན་པ་དང་གཡོ་བ་ དེའི་འོད་ཀྱིས་སྣོད་བཅུད་རྒྱུ་དང་བཅས་པ་ཐམས་ཅད་ གཡོ་བའི་རང་བཞིན་ཅན་གྱི་འཇིག་རྟེན་གྱི་ཁམས་མཐའ་དག་འོད་ཀྱི་རང་བཞིན་ཅན་དུ་ཁྱབ་པར་བྱས་ལ།
རྗེས་སུ་གཞིག་པའི་རིམ་པས་མེ་ལོང་ལ་དབུགས་ཞི་བ་ སྣོད་བཅུད་ལྷ་ཡབ་ཡུམ། དེ་ཡང་ཧཱུྃ། དེ་ཞབས་ཀྱུ་ཧ་ལ། ཧ་ཟླ་ཚེས་ལ། ཟླ་ཚེས་ཐིག་ལེ། དེ་ནཱ་དའོ ་བཞིན་དུ། རིམ་པ་ཇི་ལྟ་བར་ནཱ་ད་དེ་འདུས་ཤིང་ཐིམ་ནས་ནཱ་ད་ཡང་རིམ་བཞིན་ཕྲ་བར་གྱུར་ཏེ། རྡོ་རྗེ་སེམས་དཔའི་རང་བཞིན་ཆོས་ སྟོང་པ་དེ་ཡང་སྐྱེ་བ་མེད་པའི་སྐྱེ་མེད་དེ་སྐྱེ་མེད་མ་ཡིན་རང་བཞིན་སྐྱེ་མེད་དམིགས་ཡུལ་ སྐུ་འོད་གསལ་བའི་ངོ་བོར་དབྱེར་མེད་པར་བཞུགས་པར་ལྟ་བར་བྱའོ། ། གསལ་ལ་མི་རྟོག་པ་དེ་ཇི་ལྟར་ལྟ་ཞེ་ན་ སླར་ཡང་གདུལ་བྱའི་བསོད་ནམས་དང་རང་གི་ གཞི་ལས་དག་པ་སྦྱོར་བའི་དུས་ཀྱི་ཚད་མེད་པ་དང་ སྨོན་ལམ་གྱི་ཤུགས་ཀྱིས་ཟུང་འཇུག་ལོངས་སྤྱོད་རྫོགས་པའི་སྐུའི་ངོ་བོར་བཞེངས་ཏེ། དེ་ལས་སྤྲུལ་པའི་སྐུ་དཔག་ཏུ་མེད་པ་སྤྲོས་ནས་སེམས་ཅན་གྱི་ཁམས་མཐའ་ཡས་པའི་དོན་སྒྲུབ་པར་བྱའོ། །
ཤེས་བྱ་གནས་དང་མཐུན་པར་ཅིག་ཅར་ཏུ་སྟོང༌། གནས་དེ་གསལ་བཏབ་ནས་སྒོམ་པ་དེ་འབྲིང་པོ་ལ་རབ་ཀྱིའོ་ རིལ་པོ་འཛིན་རྣམ་གྲངས་གཞན་ནོ། ། གཞན་ཡང་དབང་པོ་མཆོག་གྱུར་པས། ། ཟུང་འཇུག་ལོངས་སྤྱོད་རྫོགས་པའི་སྐུ། ། སྟོང་པའི་ངོ་བོ་བདེ་བ་ཆེ། ཡུལ་ལ་ལྟོས་ནས་སྣང་སྟོང༌། ཤེས་པ་ལ་ལྟོས་ནས་གསལ་སྟོང༌། ལུས་ལ་ལྟོས་ན་བདེ་སྟོང་ ཇི་ལྟར་སྣང་བཞིན་བདེན་སྤངས་པ། ། མེ་ལོང་ནང་གི་གཟུགས་བརྙན་བཞིན། ། དེའི་འབྲས་བུ་ གཟུང་དང་འཛིན་པ་མེད་གྱུར་ཅིང༌། །
དམིགས་པ་ཐམས་ཅད་རྣམ་སྤངས་ཏེ། ། སྟོང་དང་མི་སྟོང་ སེམས་ ལས་འདས་པ། ། དེས་ནི་བདུད་དང་ དྲུག་རྩ་བ་ལགས་པས་ ཉོན་མོངས་ཚོགས། ། འཇོམས་མཛད་བདེ་བར་གཤེགས་པར་འཆར། ། འབར་བའི་འཕྲེང་བ་འཁྲིགས་ བདུད་དང་བགེགས་སོགས་འཇོམས་པའི་སྟོབས་ ཤིང་དྲག ། ཧེ་རུ་ཀར་ མཚན་ གྲགས་ཆེན་པོར་བཞེངས། ། བླ་མའི་དྲིན་ཐོབ་བསྒོམ་ ཞབས་དོན་དགེ་བའི་རྩ་བ་བསྔོ་བས་ ཕྱིར་དགའ་བའི་ཤུགས་ སྐྱེས ། དགོས་པ་ འགྲོ་བའི་ཡིད་ཀྱི་མུན་པ་རབ་ ཏུ་ བསལ་ བར་གྱུར་ ནས། ། སྤྲིན་མེད་ ནམ་ མཁའ་ལ་ཉི་ མ་ ཤར་ བ་ ཇྀ་ ལྟ་བ་ བཞིན་དུ། ། ཡེ་ཤེས་ ཀྱི་ སྣང་བས་ཕྱོགས་ཀུན་གསལ་བྱེད་ཤོག
བྱིན་གྱིས་བརླབ་པའི་རིམ་པའི་མན་ངག་སྒྲུབ་ཐབས། དཔལ་ཆེན་པོ་རྒ་ལོས་མཛད་པ་རྫོགས་སོ། སླར་ཡང་རྒ་ལོ་ཉིད་ཀྱིས་བསྒྱུར་ཞིང༌། རྒྱ་དཔེ་ལས་ཅུང་ཟད་མང་བར་བྱས་སོ། མངྒ་ལཾ་ཤུ་བྦྷ་སརྭ་ཛག་ཏམ།། །། ༦༦༤༽ ༄། །དཔལ་འཁོར་ལོ་བདེ་མཆོག་དཀར་པོའི་མངོན་རྟོགས་དང་དབང་བསྐུར།། བཅོམ་ལྡན་འདས་བདེ་མཆོག་འཁོར་ལོ་ལ་ཕྱག་འཚལ་ལོ། ། བཅོམ་ལྡན་འདས་བདེ་མཆོག་དཀར་པོ་སྒོམ་པར་འདོད་པས། སྐྱབས་སུ་འགྲོ་བ་དང་སེམས་བསྐྱེད་པ་སྤྱི་དང་མཐུན།
སེངྒེ། པདྨ། ཉི་མ། འཇིགས་བྱེད་དུས་མཚན་གྱི་སྟེང་དུ། ཞལ་གཅིག་ཕྱག་གཉིས་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པ། དབུ་སྐྲ་རལ་པའི་ཐོར་ལྕོག་རྩེ་མོར་ནོར་བུ་རིན་པོ་ཆེས་མཚན་པ། རྡོ་རྗེ་ཕག་མོ་དམར་མོ། གཡས་རྡོ་རྗེ་དང་བཅས་པའི་སྡིགས་མཛུབ། གཡོན་ཐོད་ཁྲག་བསྣམས་པའི་གཅེར་བུ་དང་སྦྱོར་བ། བདེ་བ་ཆེན་པོའི་རང་བཞིན་ཅན་གྱིས་གནས་གསུམ་གྱི་ཡི་གེ་གསུམ་གྱིས་བྱིན་གྱིས་བརླབས།
ཉི་མའི་སྟེང་དུ་ཧཱུྂ་གི་མཐར། ཨོྂ་ཤྲཱི་མ་ཧཱ་སུ་ཁ་བཛྲ་སཏྭ་ཌཱ་ཀི་ནི། ཛྭ་ལ་སཾ་ཝ་ར་ཧཱུྂ་ཨཱ༔ ཧཱུྂ་ཕཊ་སྭཱ་ཧཱ། ཞེས་བཟླས་པ་ནི་མངོན་པར་རྟོགས་པའི་བཟླས་པའོ། ༈ །ཡང་བླ་མ་སངས་རྒྱས་ཀུན་འདུས་འདི་ལྟ་བུ་མདུན་དུ་བསྐྱེད་ལ། བྱིན་རླབས་ཀྱི་ཆོ་ག་ཇི་ལྟ་བས་དབང་བླང་བ་ནི། ཉམས་སུ་ལེན་པའི་རིམ་པའོ། ། ཡང་ཆོ་ག་ནི། སྐྱབས་འགྲོ།
སེམས་བསྐྱེད་རིགས་ལྔ་སྡོམ་བཟུང་སྤྱི་དང་མཐུན། བླ་མ་ཉིད་དང་སློབ་མ་གཉིས་ཅར་མངོན་རྟོགས་དང་མཐུན་པར་བསྐྱེད་ལ། ཨོཾ་ལས་འོད་ཟེར་དཀར་པོས་ལུས་ཀྱི་སྒྲིབ་པ་དག ། མཛོད་སྤུའི་ཨོྂ་ལས་འོད་ཟེར་དཀར་པོ་འཕྲོས། སྐུའི་འཁོར་ལོ་བདེ་མཆོག་དུ་མ་དང་བཅས་པ་མཛོད་སྤུ་ལ་ཐིམ། ཡི་གེ་གསལ་གདབ་དེ་བཞིན་དུ་གསུང་བདེ་མཆོག་འཁོར་ལོ་མགྲིན་པ། ཐུགས་བདེ་མཆོག་འཁོར་ལོ་ བུམ་པའི་དབང་ཐོབ། ཇི་ལྟར་བལྟམས་པ་དང༌། ཨ་བྷི་ཥིཉྩས་བུམ་པའི་དབང་བསྐུར། གོང་ལྟར་ཨཱཿལས་ངག་གི་སྒྲིབ་པ་དག
འདིའི་སྔགས་བརྗོད་ཅིང་ཐོད་པའི་བདུད་རྩི་སྦྱིན། ཧཱུྂ་ལས་ཡིད་ཀྱི་སྒྲིབ་པ་དག་པའི་ཏིང་ངེ་འཛིན་བསྒོམ། དེ་དག་རྣམས་ཀྱི་གོང་དུ་བུམ་མཆོད་ཀུ་ཤ་དང་བཅས་པའི་བུམ་ཆུས་བསངས། སླར་སྐུ་གསུང་ཐུགས་བདེ་བ་ཆེན་པོའི་གནས་ལུགས་ཀྱི་ངང་དུ་བཞག བཞི་པའི་ངོ་སྤྲོད་ཐུགས་ཀའི་སྔགས་ཕྲེང་སློབ་མའི་སྙིང་གར་འཁོར་བར་བསམས་ལ། བཟུང་ལགས་ཀྱིས་དང༌། ། འགོ་བར་མཛོད་ཅིག་སྔགས་ཀྱིས་རྗེས་གནང་བྱ། བླ་མ་དཔལ་ཆེན་པོ་ལས་བརྒྱུད་པའི་ལམ་ཟབ་ཀྱི་དབང་གི་རིམ་པ་རྫོགས་སོ། ། ཤུ་བྷཾ།། །། ༦༦༥༽
༄། །རི་ཆོས་དོན་བསྡུས་མའི་ཁྲིད།། ན་མོ་རཏྣ་གུ་རུ། བླ་མ་རིན་པོ་ཆེའི་ཞལ་ནས། ཚེ་འདིའི་རྣམ་རྟོག་མ་སྤངས་ཚེ། ། ཆོས་བརྒྱད་ཀྱི་རི་ཁྲོད་མ་འགྲིམ་ཞིག ། ཉོན་མོངས་དུག་གི་སྟོབས་འཕེལ་ནས། ། རང་ཉིད་ངན་སར་ལྟུང་ཉེན་གདའ། ། ལ་སོགས་པ་གསུངས་པས། དང་པོ་དབེན་པའི་གནས་སུ་སྒྲུབ་པ་བྱེད་དུ་འགྲོ་བ་ལ། འགྲོ་དུས་ཀྱི་བསམ་པའི་ཀུན་སློང་བཟང་ངན་གཉིས་ཀྱིས་བྱེད་པས།
སྒྲུབ་པ་པོ་དེ་འཕར་འབུབ་ཀྱི་མུ་གཉིས་སུ་འགྱུར་བ་ཡིན། དེ་ལ་ཀུན་སློང་བཟང་བས་འཕར་བ་ནི། ཚེ་འདིའི་བསམ་པའི་ལྷད་མེད་པས་ཕྱིན་ན། ཆོས་དང་མཐུན་པའི་ཕུན་སུམ་ཚོགས་པས། དགོས་པའི་དོན་སྤུ་རིས་མ་ཉམས་པ་རྣམས་འགྲུབ་ལ། གཉིས་པ་ཀུན་སློང་ངན་པས་འབུབ་པ་ནི། ཉོན་མོངས་པ་དུག་ལྔ་ལས་གང་ཡང་རུང་བས་ཀུན་ནས་བླངས་ནས་ཕྱིན་ན། དེ་ཡང་ནང་སེམས་ཅན་ལ་ཆགས་པས་ཕྱིན་ན། རང་ཚུལ་ཁྲིམས་འཆལ་ནས་འགྲོ་བ་དང༌། མ་འཆལ་ཡང་སྐུར་པ་མང་པོ་ཕོག
ཕྱི་ལོངས་སྤྱོད་དང་ནོར་ལ་ཆགས་པས་ཕྱིན་ན་ས་མཐའ་མང་པོ་བསྐོར་དགོས་པ་དང༌། ཁུར་པོ་ཆེན་པོ་འཁུར་དགོས་པ་དང༌། ལ་ལུང་བཅའ་ཕྲང་མང་པོ་གཤོར་པ་ལ་སོགས་པས་ལུས་སེམས་འཚོལ་ཁྲོའི་གདུལ་ནས་ཤིན་ཏུ་སྡུག་པར་འོང་ལ། ལྟོ་གོས་ལ་ཆགས་པས་ཕྱིན་ན། ལྟོ་རྒྱབ་གཉིས་ཀྱི་ཉེན་ཏེ་ལུས་སེམས་འཚོལ་ཁྲོའི་ཕྱིར་འཆོར་རོ། ། ཚུལ་དེ་བཞིན་དུ་ཞེ་སྡང་དང་གཏི་མུག་དང་ང་རྒྱལ་དང་ཕྲག་དོག་ལ་ཡང་ཤེས་པར་བྱ་སྟེ། སྲེད་པས་ལེན་རེ་བས་འཇོམས། འགག་དོག་པས་ཕུང་བར་ཤེས་པར་བྱའོ། ། དེས་ན་བྱ་བ་དང་བྱེད་པ་ཅི་བྱེད་ཀྱང༌། ཀུན་སློང་བཟང་པོས་བྱེད་དགོས་པ་ཡིན་ཏེ།
ཆོས་རྗེའི་ཞལ་ནས། ཁྱོད་མཁའ་འགྲོ་འདོད་དམ་བར་ཆད་འདོད་ཅེས་གསུང༌། དེས་ན་རང་རེ་རྣམས་བྱ་བ་ཅི་བྱེད་ཀྱང༌། ཚེ་འདིའི་བསམ་པས་ཀུན་ནས་མ་བསླང་བ་དང༌། དེའི་ལྷད་མ་འདྲེས་པ་གནད་ཤིན་ཏུ་ཆེ་བ་ཡིན་གསུང༌། དེ་ནས་དབེན་པའི་གནས་སུ་ཕྱིན་པ་དང༌། འདི་ལྟར་བྱུང་ན་འདི་ལྟར་བྱེད། འདི་ལྟར་བྱས་ན་འདི་ལྟར་འབྱུང་སྙམ་པ་གསུམ་གྱི་གདེང་རེ་དགོས་པ་ཡིན། དང་པོ་ནི་དགེ་སྦྱོར་རང་གང་རུང་ལ་མཉམ་པར་བཞག་ནས་གནས་པའམ། རྒྱུད་དང་ལྡན་པས་སྤྱོད་ལམ་ལ་གནས་པའི་དུས་སུ།
ཐེ་ཚོམ་པའམ། བར་དུ་གཅོད་པའི་རིགས་གང་དང་གང་བྱུང་ཡང༌། སྔར་གྱི་དགེ་སྦྱོར་དེ་ཉིད་ཀྱི་ངང་ལས་མ་ཡེངས་པར་ཉམས་སུ་ལེན་པ་གནད་ཟབ་པ་ཡིན། དེ་ལྟར་མ་ཡིན་པ་ལམ་འབྲས་ལེགས་པ་རྣམས་ནས། བརྡ་དང་བརྡའི་ལན་བརྟགས་པ་སོགས་གསུངས་ནས་གདའ་སྟེ། ཉམས་སུ་བླང་བའི་དུས་སུ་དེ་རྣམས་དེ་ཐོག་ཏུ་འབབས་པའི་རྒྱུ་མི་འདུག་པས། སྔར་གྱི་དེ་ལྟར་ཉམས་སུ་ལེན་པ་ཟབ་པར་འདུག དེ་ཡང་བླ་མ་རིན་པོ་ཆེ་ཉིད་ཕྱག་རྒྱ་ཆེན་པོའི་ངང་དུ་བཞུགས་ཡོད་པ་དང༌། བུད་མེད་གསུམ་བྱུང་ནས་གཅིག་ན་རེ་མི་འདུག་གར་སོང་ན་ཞེས་ཟེར། གཅིག་ན་རེ་ཕ་གི་ཡིན་མོད་ཟེར་ནས་ཕྱོགས་ནས་ཚུར་མཛུག་གུ་འཛུགས་སྐད།
གཅིག་ན་རེ་འདི་ག་ཡིན་མོད་ཟེར་ནས་སྤྱན་བར་དུ་མཛུག་གུ་འཛུགས་སྐད་པ་དང༌། ཐུགས་དམ་དེ་ཉིད་ཀྱི་ངང་ལ་གཡོ་འགུལ་མེད་པར་བཞུགས་པ་དང༌། དར་ཅིག་ན་སྔར་མཐོང་བ་གཉིས་པོ་ན་རེ། ད་མི་འདུག་གར་སོང་ན་ཨང་ཟེར་ནས་སོང་སྐད། དེས་བར་དུ་མ་ཆོད་པས། མི་ཉམས་པ་དང་མི་འདའ་བ། ། དེ་ཉིད་ལམ་དང་དམ་ཚིག་རྫོགས། ། ཞེས་གསུངས་པས། བར་དུ་གཅོད་པ་གང་བྱུང་ཡང༌། སྔར་གྱི་དགེ་སྦྱོར་དེ་ཉིད་མ་བྲལ་ན་བར་དུ་མི་ཆོད་ཅིང༌།
བར་དུ་གཅོད་པ་དེ་ཡང་དངོས་གྲུབ་གཅིག་ཏུ་གྱུར་གྱིས་འགྱུར་བ་ཡིན་གསུང་སྟེ། དེས་ན་དངོས་གྲུབ་བར་ཆད་གཉིས་གཞན་དབང་ཆེ་བ་མ་ལགས། རང་དབང་ཆེ་བ་ལགས་མོད་གསུང༌། དེ་དག་ནི་འདི་ལྟར་བྱུང་ན་འདི་ལྟར་བྱེད་པའོ། ། དེ་འདི་ལྟར་བྱས་པས་འདི་ལྟར་འབྱུང་བ་ནི། གནས་ཁྱད་པར་ཅན་དུ་ཕྱིན་ནས་བསྡད་པས་སོ་ཐུབ་པ་དང༌། བོགས་དབྱུང་བ་དང༌། མཚུལ་པ་ལྡོག་པ་དང་གསུམ་ཡིན་གསུང༌། དང་པོ་ནི་རང་སོ་དེ་ལས་མཐོ་དམན་ཆེར་མ་བྱུང་བའོ། ། གཉིས་པ་ནི་ཐ་མལ་གྱི་ལུས་ངག་ཡིད་གསུམ་སངས་རྒྱས་ཀྱི་སྐུ་གསུང་ཐུགས་སུ་རྟོགས་པའོ། །
གསུམ་པ་ནི་རྣལ་འབྱོར་པ་བར་དུ་གཅོད་པའི་དབང་དུ་སོང་ནས་བདུད་ཀྱིས་ཁྱེར་བའོ། ། འོ་ན་གསུམ་པ་མཚུལ་པ་མི་ལྡོག་པར་བྱེད་ན་ཐོག་མར་གར་འགྲོ་ཡང་དང་པོར་འགྲོ་སྙམ་པའི་བསམ་པ་སྐྱེས་པ་དང༌། དུས་དེ་ནས་བཟུང་སྟེ་ཀུན་སློང་བཟང་པོས་ཕྱིན་ཏེ། ས་ཕྱོགས་དེའི་མི་དང་མི་མ་ཡིན་རྣམས་དང་ཤེས་པ་དཀྲུག་གིས་བསྲེས་ལ། ཞེ་ཐག་པ་ནས་སེམས་ལ་འཛར་འཛེར་དང་ངོ་ལྐོག་མེད་པར་མཐུན་པར་བྱ། ས་གཉན་དང་རྡོ་གཉན་དང་ཤིང་གཉན་རྣམས་ལ་བརྐོ་སློག་གཅོད་གསུམ་མི་བྱ། ཕྲ་ཞིང་ཕྲ་བ་ལའང་ཐུབ་ཚོད་མི་བྱ་བར་གཏོར་མ་དང་ཆོས་བཤད་བྱས་བཀྲོལ་ཞིང་བྱ། འོ་ན་སྤྱོད་ལམ་དེ་ལྟར་ཡིན་གྱི། སྒོམ་པ་ཅི་སྒོམ་ན་བྱམས་པས་དབང་བྱས་ནས་རང་ངེས་ཤེས་གང་སྐྱེས་པ་དེ་ཉམས་སུ་བླང༌། དེ་ལུང་གསུམ་གྱི་མདོ་རུ་གནད་དུ་བསྣུན་པ་གལ་ཆེ་བ་ཡིན།
དམིགས་པ་བསྒོམ། དམིགས་པ་མཐོ་ན་མཚུལ་པ་ལྡོག་པའི་རྒྱུ་རུ་འགྲོ་བ་ཡིན། ཡང་རྨི་ལམ་ངན་པ་བྱུང་ནས་དེ་བསྒྱུར་ན་རིགས་གཉིས་སུ་ཤེས་པར་བྱ་སྟེ། ནང་སེམས་ཅན་གྱི་བསྡུས་པའི་བར་དུ་གཅོད་པ་བྱུང་ན་ལུས་ཀྱི་འཁྲུལ་འཁོར་མ་ཞིག་པ་གལ་ཆེའོ། ། ཡང་ལུང་གསུམ་གྱི་མདོར་དཔལ་ཧེ་རུ་ཀ་བསྒོམས་པས། ལྷ་མོ་སྒྲོལ་མའི་ཞལ་མཐོང་བ་དང༌། ཆོས་ཐོས་པ་དང༌། ཆོས་གོ་བ་གསུམ་ཡིན་ཏེ། ཞལ་མཐོང་བ་ནི་དེ་ཉིད་རང་ཡིན། འོ་ན་ཧེ་རུ་ཀ་བསྒོམས་པས་སྒྲོལ་མར་མཐོང་བ་ཅི་ཡིན་སྙམ་ན།
རླུང་ལྟེ་བར་ལོག་པས་ལྷ་མོའི་རྣམ་པར་བྱུང་ལ། རླུང་གི་རླུང་གནས་དེར་ལོག་པས་ཁ་དོག་ལྗང་གུར་འོང་བ་ཡིན་དེ་བཞིན་དུ་དམར་པོ་དང༌། དཀར་པོ་དང༌། ལྗང་གུ་དང༌། སེར་པོ་ཡང་ཤེས་པར་བྱའོ། ། ཆོས་ཐོས་པ་ནི་རྒྱུ་མཚན་དེ་ཉིད་ཤེས་པའོ། ། ཆོས་གོ་བ་ནི་ཐོས་པ་ལྟར་རང་གིས་ཉམས་སུ་མྱོང་སྟེ་འགྱུར་བ་མེད་པའོ། ། ཐོས་པས་མ་རྨོངས་པ་ཡང་དེ་ཉིད་ཡིན་ལ། ལྷ་དེ་ཡང་རང་གི་སེམས་སུ་སྣང་བའོ། ། གཞན་ཡང་རྣལ་འབྱོར་པ་ལ་མཁའ་འགྲོ་མས་མཁའ་སྤྱོད་དུ་འདོངས་དང་ཟེར་ནས་ཁྲིད་དུ་བྱུང་ན།
འགྲོ་དགོས་ཉེན་ཡོད་པས་ལུང་གསུམ་གྱི་མདོར་བླ་མའམ། ཡི་དམ་གྱི་ལྷ་གང་རུང་ཞིག་ལ་ནན་ཏན་གྱིས་གནད་དུ་བསྣུན་པར་བྱ་སྟེ། དེས་གཤོལ་ཐེབས་པ་ཡིན། དེ་དག་ནི་འདི་ལྟར་བྱས་པས་འདི་ལྟར་འབྱུང་བའོ། ། ། མཁའ་འགྲོ་གསང་བ་ཡེ་ཤེས་ཀྱི་མཁའ་འགྲོ་མའི་ཐུགས་བསྒྲུབས་ལས། རྣལ་འབྱོར་པ་ཚེ་འདིའི་སྤྲོས་པ་བཅད་ནས་རང་གཞན་གྱི་དོན་ཕུན་སུམ་ཚོགས་པ་བསྒྲུབ་པའི་བློ་ཅན་རྣམས་ཀྱིས། འདི་ལྟར་བྱས་ཀྱང་འོང་བར་འདུག་སྙམ་པའི་གདེང་ཞིག་རྙེད་རྙེད་དུ་གཅིག་པུ་གཉིས་སུ་མེད་པར་སྒྲུབ་པ་བྱས་ཏེ། དེ་ལྟ་བུའི་གདེང་ཞིག་རྙེད་པ་ནས། སྒྲུབ་པ་ཐོན་ཏེ་མཚམས་ཕྱེ་བའི་རྗེས་ལ་ཉམས་རྟོགས་དེ་བསྐྱང་བའི་སྤྱོད་པ་འདི་ལྟར་བྱ་སྟེ། འཇིག་རྟེན་པའི་ངོ་ཅི་ལ་ཐུགས་ཀྱང་མི་བསྲུང༌།
གཏམ་འདྲི་བའི་ལན་མི་གདབ། དྲི་བའི་ལན་དུ་དྲི་བ་དེ་དག་རང་གདབ་སྟེ། ཡིན་ཟེར་ན་ཡིན་བྱ་མིན་ཟེར་ན་མིན་ཞེས་པ་ལ་སོགས་པ་དེ་རང་གི་ལན་གདབ་བོ། ། གཞན་ཡང་མིག་གིས་གཟུགས་ལ་མི་བརྟག རྣ་བས་བདེན་རྫུན་མི་ཉན། ངག་གིས་དྲི་རྨེད་མི་བྱ། སེམས་ཀྱིས་བསམ་མནོ་མི་བཏང༌། ཕྱིའི་སྣང་བ་ལ་དྲན་མི་བསྡུར། ནང་གི་རིག་པ་ལ་ལས་མི་གཞོལ། བར་ཤེས་པ་སྟེང་དུ་མི་གཞུག་པར་ཤེས་པ་ལ་ངར་གཅིག་གཏིང་ནས་བླུད།
ཕར་ཤེས་པ་འབྱམས་པ་དང་འཕྲོ་རུ་མི་གཞུག ཚུར་ཤེས་པ་བསྡུ་བ་དང་རྩིར་ཟིན་མི་བྱ། འོ་ན་ཇི་ལྟར་བསྐྱང་སྙམ་ན། གཞི་མེད་རྩ་བྲལ། འཁྲིས་མེད་ཟང་ཐལ། ལྟོས་མེད་རང་གྲོལ། གཞི་མེད་ལྷུན་གྲུབ། རྒྱུ་མེད་རང་བྱུང༌། ཕྱོགས་མེད་ནམ་མཁའ། ང་མེད་སངས་རྒྱས།
དྲན་མེད་རྩ་བྲལ་དུ་བསྐྱངས་ལ། གཟུང་འཛིན་སྣ་ཚོགས་ཀྱི་འཕྲང་བཤིག ཞེ་འདོད་སྣ་ཚོགས་ཀྱི་ལ་བསྒྲལ། བག་ཆགས་སྔ་མ་རྣམས་ལ་གསོས་མི་གདབ། ཕྱི་མིག་མི་བལྟ། ཕྱི་མ་རྣམས་འབྲེལ་ཆགས་སུ་མི་གཞུག འཕྲལ་བྱུང་ད་ལྟར་གྱི་རྟོག་པ་རྩ་བྲལ་གྱི་ཡུལ་དུ་སྐྱེལ། དམ་ཚིག་སྙིང་སྡུག་དང༌། དགོས་མཛའ་དང༌། བློ་མཐུན་དང་ཕྱི་ནང་གསང་གཏམ་དང་ཟབ་ཏུ་རེ་བའམ།
ངན་ཤེས་པ་ཉེས་ཁྲིད་དུ་འགྲོ་བ་ཡིན་པས་ཤེས་པ་ཅིག་ཆོད་དུ་ཤིགས་ཀྱིས་བཤིག་ལ་བཞག སྤྱོད་པ་ཟབ་ལ་ཐོ་མི་ཆོ་བར། རིག་པ་ཀློང་ལ་མདངས་ཕྱེད་པར་བྱ། ཤེས་པ་ངེས་ཤེས་ཀྱི་གདེང་དང་ལྡན་པས། ཤེས་པ་འུར་རེ་ཁྲོད་གོ་བ། ཡེ་རེ་སེང་ངེ༌། ཆམ་མེ་ཐིང་ངེ་བ། དུས་རྒྱུན་དུ་ཤེས་པ་ལམ་དུ་ཀློང་བར་བྱའོ། ། སྣང་བ་ལ་ཐོག་རྫིས་བྱའོ། ། དེ་ལྟར་བསྐྱངས་པས།
རང་སྣང་ལོག་གིས་འགྱུར་བ་དང༌། གཞན་སྣང་ཡང་ལོག་གིས་འགྱུར་ནུས་པ་མཉམ་པོ་ཡིན། རང་སྣང་ལོག་གིས་མ་འགྱུར་པར་གཞན་སྣང་གློ་བུར་དུ་འགྱུར་དུ་མི་བཏུབ། རང་ལ་བྱིན་རླབས་མེད་པར་གཞན་འགྱུར་མི་ནུས་པ་ཡིན་ནོ། ། རང་ལ་བྱིན་རླབས་ཤིག་ཁོང་ནས་མེད་ན་ཁ་དང་སྤྱོད་པ་ལ་སོགས་པ་ཇི་ལྟར་མཁས་ཀྱང་གཞན་གྱི་ཡིད་དུ་མི་འོང་བས། ངོ་རུ་ཁ་མཁས་ཤིང་དགའ་ཞིང་མོས་པ་སྐད་དུ་ཟེར་ཡང༌། ཕག་ཏུ་གཤེ་རུ་འོང་ཉེན་ཡོད་པས། དེ་ལྟར་གྱུར་ན་དམ་ཚིག་ཉམས་པ་སྡིག་པའི་རྒྱུ་ཡིན་པས། རང་ངན་པ་ཀུན་ངོ་རུ་རང་མནོས་ཞེས་བྱའོ། ། སྤྱིར་དེ་རྣམས་ལ་ཡང་གདེང་གིས་མ་ཟིན་ན་ཤེས་པ་འུར་ཡང་བར་ཆད་དུ་འགྲོ་ཉེན་ཡོད་པས།
དུས་ཚོད་ཤེས་པ་དང་འགྲོགས་པ་གལ་ཆེའོ། ། སྤྱིར་སྒྲུབ་པ་གང་བྱེད་ཀྱང་ཤེས་པ་ཐོག་འགེལ་དུ་གཏོང་བ་གལ་ཆེའོ། ། ཐོག་ཏུ་ཁེལ་བར་བྱའོ། ། རིག་པ་རྦད་ཆོད་ལ་བཏང༌། སྣང་བ་ཕར་ལ་ཟིལ་གྱིས་མནན་པ་ལས་ཚུར་ལ་ཟིལ་གྱིས་མི་ནོན་པར་བྱ། བྱར་མེད་དགོས་མེད། སྒོམ་མེད་མི་སྒོམ་མེད། ཆགས་མེད་ཞེན་མེད། རྟོག་མེད་གཏད་མེད། ང་མེད་གཞན་མེད།
འར་མ་འུར་མ། ཅི་ཡིན་ཆ་མེད་ཉམས་སུ་ལོངས། ངོ་བསྲུང་ཆེས་ན་ཉམས་མི་འཆར་རོ། ། རིག་པ་འུར་བ་དང་ཤེས་པ་འཁྲོག་པའི་དུས་སུ། ཡི་གེ་ན་ཕྱེད་མར་ལ་བཏང་ཡང་འགལ་བ་མེད་སྐད་དོ། ། སྣང་བ་གང་གིས་ཀྱང་ཤེས་པའི་སྣ་མི་བསྐྱེལ་བར་བྱའོ། ། འཁྲི་བ་བཙན་ཐབས་སུ་བཅད། ཞེན་པ་གློ་བུར་དུ་གྲོལ། གཞན་སྐྱོན་ལ་མ་རྟོག་པར་རང་སྐྱོན་ངོས་བཟུང་ལ་མཚང་ཡུལ་ཐོན། དོན་ལ་སྔར་འཁྲུལ་པའི་ངན་གོམས་ཐམས་ཅད་ཡུལ་འབྱིན་དགོས་པ་ཡིན་པས།
བག་ཆགས་ངན་པ་སྣ་ཚོགས་ཀྱི་ཚང་བཤིགས་ཤིག ལར་ཤུགས་གྲོལ་ལ་མ་རེ། བཙན་གྲོལ་ལ་ཐོང༌། བཙན་གྲོལ་གོམས་པ་སྟོབས་སུ་གྱུར་ཙམ་ན་ཤུགས་གྲོལ་དུ་འགྲོ་བ་ཡིན། ཡིད་ལ་དྲན་པ་དེ་ཤིག་ལ་ཐོང༌། སེམས་ལ་དྲན་རྒྱུ་བྱུང་ཙམ་ན་དྲན་ཚད་དེ་ཆོས་ཉིད་དུ་ཐག་ཆོད་ལ་ཐོང༌། རིག་པ་མ་ཤར་དགུ་ཤར་བྱུང་ཙམ་ན་རང་ཤར་རང་གྲོལ་དུ་ཐག་ཆོད་ལ་ཐོང༌། དུས་རྒྱུན་དུ་ཐག་ཆོད་གཉིས་པོ་དེས་ཉམས་སུ་ལོངས་ཤིག དེ་ལྟར་ཉམས་སུ་བླངས་པས་རྗེས་ལ་ཉམས་སོ་མ་འཆར་རོ། ། དེ་ལ་བརྟེན་ནས་རྩ་བྲལ་གཉུག་མའི་གནས་ལུགས་རྟོགས་ནས་འོང་བའོ། །
ཞེས་གསུངས། རི་ཆོས་དོན་བསྡུས་མ་ཞེས་བྱ་བ་རྫོགས་སོ།། །། ༦༦༦༽ ༄། །ཕྱིའི་རི་ཆོས་གྲོ་བོ་ལུང་མ་བདུད་རྩིའི་ཐིགས་པ།། ན་མོ་རཏྣ་གུ་རུ། བླ་མ་རིན་པོ་ཆེའི་ཞལ་སྔ་ནས། རང་གཞན་གྱི་དོན་ཕུན་སུམ་ཚོགས་པ་བསྒྲུབ་པ་ལ་རི་ཁྲོད་ནགས་ཁྲོད་ལ་སོགས་པ་ལ་སྒོམ་པ་ལས་ལྷག་པ་མེད་དེ། དུས་གསུམ་སངས་རྒྱས་ཐམས་ཅད་ཀྱིས་ལམ་ཐམས་ཅད་རི་ཁྲོད་ལ་སོགས་པའི་དབེན་པའི་གནས་སུ་རྫོགས་པར་མཛད་པ་ལགས། བརྒྱུད་པ་གོང་མ་རྣམས་ཀྱིས་ཀྱང་ཡོན་ཏན་ཐམས་ཅད་རི་ཁྲོད་ལ་སོགས་པར་བརྙེས་པ་ལགས། བླ་མ་རྣམས་ཀྱི་དྲིན་ལན་ཡང་རི་ཁྲོད་དུ་བསྒོམ་པས་ལོན་པ་ལགས།
རང་གི་རྒྱུད་ལ་ཡོན་ཏན་དཔག་ཏུ་མེད་པའང་རི་ཁྲོད་དུ་བསྒོམ་པས་འབྱུང་བ་ལགས། དེའི་ཕྱིར་ན་རི་ཁྲོད་དུ་བསམ་པ་རྩེ་གཅིག་ཏུ་བྱས་ནས་བསྒོམ་པ་གལ་ཆེ། དེ་ལ་དང་པོ་གནས་ཀྱི་མཚན་ཉིད་ལ། རབ་འབྲིང་མཐའ་མ་གསུམ་དུ་འདོད་དེ། རྣལ་འབྱོར་པ་རབ་ཀྱི་ཨུ་རྒྱན་ནམ། ཡུལ་ཉེར་བཞི་ལ་སོགས་པར་ལྷ་འདྲེ་དྲག་པོ་གནས་པའི་ས་དང༌། བཅུད་ལེན་ལ་སོགས་ཀྱི་རྫས་ཡོད་ཅིང་དཔའ་བོ་དང་མཁའ་འགྲོ་འདུ་བའི་གནས་སུ་བསྒོམ་པར་བྱའོ། ། རྣལ་འབྱོར་པ་འབྲིང་ནི་ནགས་ཁྲོད་དང་གངས་ཁྲོད་རི་གསུམ་གྱི་རྩེའམ་ལུང་གསུམ་གྱི་མདོའམ། ལུང་སྟོང་དང་ཐང་སྟོང་གྲོང་དང་ཐག་ཤིན་ཏུ་རིང་བ། སྔོན་གྱི་གྲུབ་ཐོབ་གོང་མ་རྣམས་ཀྱི་ཞབས་ཀྱིས་བཅག་པའི་གནས་རྣམས་སུ་བསྒོམ་པར་བྱའོ། །
མཐའ་མ་ནི་གྲོང་དང་རྒྱང་གྲགས་ཀྱི་ཚད་ཀྱིས་ཉེ་རིང་རན་པ་མི་མ་ཡིན་དྲག་པོ་དང་གཅན་ཟན་གྱི་འཇིགས་པ་མེད་པ། ཉིན་མོ་སྐྱེ་བོའི་རྒྱུ་འགྲུལ་ཉུང་ཞིང༌། མཚན་མོ་སྒྲའི་ཀླག་ཅོར་ཆུང་བར་ཐོ་ཕྱིར་ས་དགྲའི་སྐྱོན་མེད་པར་བསྒོམ། མདོར་ན་སྒྲུབ་པའི་མཐུན་རྐྱེན་འཛོམས་ཞིང་ཉམས་དགའ་བ་དགེ་སྦྱོར་འཕེལ་བ་ཆགས་སྡང་སྐྱེ་བའི་རྐྱེན་ཉུང་བ་ནི་གནས་ཀྱི་མཆོག་ཡིན་ནོ། ། སྤྱིར་སྔགས་པ་མཐུ་རྒྱས་བྱེད་པའི་ཡུལ་དང༌། སྡེ་པ་ནང་འཁྲུགས་བྱེད་པའི་ས་དང༌། དཀོན་མཆོག་གི་རྟེན་ཉོ་ཚོང་བྱེད་པའི་ཡུལ་རྣམས་སུ་བསྡད་ན་བར་ཆད་འབྱུང་བ་དང༌། དགེ་སྦྱོར་མི་འཕེལ་བ་དང༌། ཁ་སྨྲས་འོང་བ་དང༌། སྐུར་བ་ལ་སོགས་པའི་ཉེས་སྐྱོན་སྣ་ཚོགས་འབྱུང་བ་ཡིན་པས།
སྒོམ་ཆེན་པ་རྟོགས་པ་མཐོ་ཡང་དེ་ལྟ་བུའི་གནས་སྤང་བ་གལ་ཆེ་གསུང༌། གནས་དེ་ལྟ་བུ་བསྟེན་པ་ལ་སྦྱོར་བ་དང༌། དངོས་གཞི་རྗེས་གསུམ་ལས། དང་པོ་གནས་དེ་དག་ཏུ་འགྲོར་འདོད་པའི་ཚེ། ཉོན་མོངས་པའི་བསམ་པ་ངན་པས་བྱིན་གྱིས་བརླབས་ནས་དེའི་འབྲས་བུ་གནས་དེར་ཕྱིན་པའི་དུས་བསམ་པའི་དོན་མི་འགྲུབ་པས། བསམ་ངན་སྐྱེས་པའི་དུས་སུ་གནས་དེར་འགྲོ་བའི་འདུན་པ་མི་བསྐྱེད་པ་ཡིན། བྱང་ཆུབ་ཀྱི་སེམས་ལ་སོགས་པ་བསམ་པ་བཟང་པོས་བྱིན་གྱིས་བརླབས་ནས། དེའི་འབྲས་བུ་གནས་དེར་ཕྱིན་པའི་དུས་སུ་བདེ་ལེགས་འབྱུང་བ་ཡིན་པས། བསམ་པ་བཟང་པོ་སྐྱེས་པའི་དུས་སུ་གནས་དེར་མདུན་པ་བསྐྱེད་པ་ཡིན། བསམ་པ་ངན་པ་ཡང་བྱེ་བྲག་ཏུ་ཕྱེ་ན།
ཕྱི་འདོད་ཡོན་ལ་ཆགས་པས་ཕྱིན་ན་ལྟོ་གོས་མི་རྙེད། ནང་སེམས་ཅན་ལ་ཆགས་པའི་བསམ་པས་ཕྱིན་ན་ཚུལ་ཁྲིམས་མཐར་མི་ཕྱིན། ཞེ་སྡང་གི་བསམ་པས་ཕྱིན་ན་དགྲ་རྐུན་དང་ཕྲད། གཏི་མུག་གི་བསམ་པས་ཕྱིན་ན་དགེ་སྦྱོར་མི་འཕེལ། ང་རྒྱལ་གྱི་བསམ་པས་ཕྱིན་ན་དགྲ་ཟླ་དང་འཕྲད། ཕྲག་དོག་གི་བསམ་པས་ཕྱིན་ན་གྲོགས་མི་རྙེད། ཁྱད་གསོད་ཀྱི་བསམ་པས་ཕྱིན་ན་དགོན་པར་མི་གཟུག་ཅིང་བར་ཆད་མང༌། ཁེ་གྲགས་ཀྱི་བསམ་པས་ཕྱིན་ན་འབྲས་བུ་ལོག་པར་སྨིན། བསམ་པ་དེ་དག་ནི་ཐོག་མར་མི་དགེ་སྟེ། སྒྲུབ་པའི་མཐུན་རྐྱེན་མི་འཛོམ།
བར་དུ་མི་དགེ་སྟེ་དགེ་སྦྱོར་མི་འཕེལ། མཐའ་མར་མི་དགེ་སྟེ་བར་གཅོད་འོང་བས་སྤང་བར་བྱའོ། ། བསམ་པ་བཟང་པོ་བྱེ་བྲག་ཏུ་ཕྱེ་ན། བྱམས་པའི་བསམ་པས་ཕྱིན་ན་ཀུན་གྱིས་བཀུར་བའི་གནས་སུ་འགྱུར། སྙིང་རྗེའི་བསམ་པས་ཕྱིན་ན་ཐམས་ཅད་དབང་དུ་འདུ། བྱང་ཆུབ་སེམས་ཀྱི་བསམ་པས་ཕྱིན་ན་རང་གཞན་གྱི་དོན་འགྲུབ། འདོད་ལྷའི་བསམ་པས་ཕྱིན་ན་བར་ཆད་མི་འབྱུང༌། མོས་གུས་ཀྱི་བསམ་པས་ཕྱིན་ན་དགེ་སྦྱོར་ལ་བོགས་ཐོན། བསྲུང་སེམས་བསམ་པས་ཕྱིན་ན་ཚུལ་ཁྲིམས་མཐར་ཕྱིན། ཕྱག་རྒྱ་ཆེན་པོའི་བསམ་པས་ཕྱིན་ན་སྣང་བ་ཟིལ་གྱིས་གནོན་པས།
དེ་དག་ནི་ཐོག་མར་དགེ་སྟེ་སྒྲུབ་པའི་མཐུན་རྐྱེན་འཛོམས། བར་དུ་དགེ་སྟེ་བར་ཆད་མི་འབྱུང་ཞིང་དགེ་སྦྱོར་འཕེལ། མཐའ་མར་དགེ་སྟེ་རང་གཞན་གྱི་དོན་ཆེན་པོ་འགྲུབ། སྤྱིར་ནི་རི་ཁྲོད་ལ་སོགས་པ་གར་འགྲོ་ཡང༌། བླ་མའི་ཐུགས་དགོངས་རྫོགས་པར་བྱ་བ་དང༌། སངས་རྒྱས་ཀྱི་བསྟན་པ་དར་ཞིང་རྒྱས་པར་བྱ་བ་དང༌། གཞི་བདག་ལ་སོགས་པའི་སེམས་ཅན་ཐམས་ཅད་རྫོགས་པའི་བྱང་ཆུབ་ཐོབ་པར་བྱ་བའི་ཆེད་དུ་འགྲོ་སྙམ་དུ་བསམ་ལ་འགྲོ། ཁྱད་པར་དུ་འགྲོ་བའི་གཞི་བདག་དེ་ལ་བྱམས་པ་སྒོམ་པ་ཡིན། དངོས་གཞི་ནི། གནས་ཀྱིས་གང་ཟག་བྱིན་གྱིས་རློབས་པ་དང༌།
གང་ཟག་གིས་གནས་བྱིན་གྱིས་རློབས་པ་ཡིན། དེ་ལ་དང་པོ་ཡུལ་ཉི་ཤུ་རྩ་བཞི་ལ་སོགས་པ་རྣམས་སུ། ལྷན་སྐྱེས་དང་ཞིང་སྐྱོང་གི་མཁའ་འགྲོ་མ་རྣམས་བཞུགས་པས་བྱིན་གྱིས་རློབ་པ་དང༌། སྔོན་གྱི་གྲུབ་ཐོབ་གོང་མ་རྣམས་ཀྱི་བྱིན་རླབས་ཀྱང་འབྱུང་བ་དང༌། རྫས་ཁྱད་པར་ཅན་ཡོད་པའི་བཀྲ་ཤིས་པ་དང༌། དགེ་སྦྱོར་ངང་གིས་འཕེལ་བ་ཡིན། གཉིས་པ་གནས་གང་ཡང་རུང་བ་དེ་དག་རྡུལ་ཕྲ་རབ་ཇི་སྙེད་ཐམས་ཅད་ཐུགས་རྗེ་ཆེན་པོའམ། རྣམ་པར་སྣང་མཛད་ཀྱི་སྐུ་རྡུལ་ཕྲ་རབ་ཏུ་བསམ་ལ། དེ་ནས་རང་ཉིད་ལྷ་དེའི་བ་སྤུའི་བུ་གའི་གཞལ་ཡས་ཁང་ཡངས་ཤིང་རྒྱ་ཆེ་བ་བསོད་ནམས་དང་ཡེ་ཤེས་ཀྱི་ཚོགས་ལས་གྲུབ་པ། སངས་རྒྱས་ཀྱི་རྣམ་འཕྲུལ་གྱི་ཡེ་ཤེས་ལས།
སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་མཁའ་འགྲོའི་ཚོགས་ཀྱིས་གང་བ་ཞིག་ཏུ་བསམ་ལ། ཡུལ་དེའི་སེམས་ཅན་རྣམས་ཀྱང་ཡི་དམ་གྱི་ལྷར་བསམ་པ་ཡིན་ནོ། ། དེ་ནས་གནས་དེར་ཕྱིན་པའི་སྐབས་སུ་སྙིང་མི་དགའ་བའམ། སྡོད་སྙིང་མི་འདོད་པའམ། ཚིག་པ་ཟ་བའམ། འདིར་མི་ཟུགས་པ་འདུག་སྙམ་པའམ། དེ་ལ་སོགས་པའི་ཕྱི་ནང་གི་རྐྱེན་ཅི་བྱུང་ཡང༌། གནས་དེར་དགེ་སྦྱོར་འཕེལ་བའི་སྔ་ལྟས་ཡིན་པས། དེ་མ་ཐག་ཏུ་གཏོར་མ་གསུམ་བཤམས། གོང་མ་བླ་མ་དང་ཡི་དམ་དཀོན་མཆོག་གསུམ་ལ་ཕུལ་ཏེ་དགེ་སྦྱོར་འཕེལ་བའི་གསོལ་བ་གདབ།
གཅིག་ཆོས་སྐྱོང་ལ་ཕུལ་ལ་བར་ཆད་སོལ་ཅིག་པར་བཀའ་བསྒོ། གཅིག་གཞི་བདག་ལ་བསྔོས་ཏེ་ཁྱོད་ཀྱི་གནས་འདིར་ཞག་འགའི་རིང་ལ་གཡར་བ་ཡིན་པས་ཅི་ཙམ་འདུག་གི་བར་དུ་བར་ཆད་མ་བྱེད་པར་སྟོང་གྲོགས་གྱིས་ཤིག ཁྱོད་ཀྱི་ནུས་པ་ཅི་ཡོད་ཀྱིས་མཐུན་རྐྱེན་སྒྲུབས། རྒྱབ་རྟེན་གྱིས་ཤིག་བྱའོ། ། སྤྱིར་གཞི་བདག་ལ་དུང་དུང་མི་བྱ་ཇོ་བོར་མི་བཀུར། རང་གི་ཆོས་སྐྱོང་གི་འཁོར་དུ་བསམས་ལ། འགྲོ་བའི་དུས་སུ་གཏོར་མ་རེ་སྦྱིན། རྒྱུན་དུ་ནི་གཞི་བདག་སྤྱིའི་གཏོར་མ་དེས་ཆོག ཁོ་ལ་གཅེས་འཛིན་ཆེ་གྲགས་ན་གཞན་དུ་འགྲོར་མི་སྟེར་ཞིང་དམིགས་ལ། ཁོ་དང་མི་མཐུན་མ་དགའ་བ་ཙམ་རེ་བྱུང་ཡང་བར་ཆད་བྱེད་དུ་འོང་བས་ཚོད་བཟུང་ངོ༌། །
དེ་ནས་གཞི་བདག་དེ་ལ་བྱམས་པ་ཐུན་ཆེ་བ་ཞིག་བསྒོམ། དེ་ལྟར་ཐུན་འགོ་ཐམས་ཅད་ལ་བསྒོམ་ཞིང་དགེ་སྦྱོར་རིམ་པ་བཞིན་བྱའོ། ། ཡང་གནས་དེར་ཕྱིན་པའི་སྐབས་སུ་སྙིང་དགའ་ཡལ་གྱི་འོང་བའམ། འདུག་སྙིང་འདོད་པའམ། བདེ་ལྷན་གྱིས་སོང་ན་བར་ཆད་འོང་བའི་སྔ་ལྟས་ཡིན་པས། དེའི་དུས་སུ་འཇིགས་པ་མེད་པར་བྱས་ལ། ཞག་བདུན་གྱི་བར་དུ་འདུས་བྱས་དང༌། འདུས་མ་བྱས་གང་གི་ཡང་དགེ་སྦྱོར་མི་བྱའོ། ། དེ་ནས་གཏོར་མ་བཏང༌། བསྲུང་འཁོར་ལ་སོགས་པའི་དགེ་སྦྱོར་རིམ་པ་བཞིན་དུ་བྱའོ། །
སྤྱིར་གནས་གང་དུ་ཡང་ཡུན་རིང་པོ་འདུག་པའི་བསམ་པ་བཞག་ན་མི་ཟུག་པ་ཡིན་པས། འགྲོ་སྙམ་དུ་བསམ་ལ་ངག་ཏུ་ཡང་འགྲོ་བ་ཡིན་བྱ། གནས་ལ་བདག་ཏུ་མི་བཟུང༌། ས་ཕྱོགས་དེའི་ཆུ་ཤིང་ལ་བག་མེད་པར་མི་སྤྱད་ལ། ཤིང་ལ་ལ་ལྷ་འདྲེའི་ལུས་ཡིན། ལ་ལ་ཁྱིམ་ཡིན། ལ་ལ་གནས་ཡིན་པས། གཏོར་མ་བྱིན་ནས་གཞི་བདག་ལས་བླངས་ལ་ལོངས་སྤྱོད་པར་བྱའོ། ། ཆུ་བསིལ་ན་རུལ་འཇུག་པ་ལ་སོགས་པའི་འཇམ་ཐབས་བྱ། རང་གི་ལུས་ངན་ན་སྐོལ་ཡུན་བསྲིང༌།
དཀའ་ཐུབ་དྲག་པོ་མི་བྱ་ཞིང༌། སྤྱོད་ལམ་ཆ་སྙོམ་པར་བྱ། མདོར་ན་དུས་ཐམས་ཅད་དུ་འདོད་ཡོན་ནམ་མཆོག་ཐུན་མོང་གི་དངོས་གྲུབ་བམ། ཁེ་གྲགས་ལ་སོགས་པའི་འདོད་པ་ལ་ཆགས་ན་ཡང་མི་འགྲུབ་པ་ཡིན་པས། དངོས་གྲུབ་ལ་སོགས་པ་བགེགས་ཀྱི་བར་ཆད་སྡུད་པ་ཡིན་པས་འདོད་པ་ཐམས་ཅད་སྤོང་བ་གལ་ཆེ། དེ་ལྟར་མཚམས་བྱས་པར་རབ་ཟླ་བ་གསུམ་དུ་བསྒོམ་པས་འགྲོ་འདོད་པ་ལ་སོགས་པ་བར་ཆད་འབྱུང་སྟེ། དེའི་དུས་སུ་བཅུ་ཆོས་དང་སུམ་ཆོས་ཀྱིས་གནད་དུ་བསྣུན་ལ། བྱམས་སྙིང་རྗེ་བྱང་ཆུབ་ཀྱི་སེམས་འབའ་ཞིག་བསྒོམ་པ་གལ་ཆེའོ། ། གལ་ཏེ་སྐྲག་པའམ་འཇིགས་པ་ལྟ་བུ་བྱུང་ན། རང་གི་ལུས་ཐ་མལ་དུ་བྱས་ཏེ།
དུམ་བུར་གཏུབ་པར་བསམ་ལ། གཞི་བདག་ལ་སོགས་པའི་སེམས་ཅན་ཐམས་ཅད་ལ་སྦྱིན་ཏེ། དེ་དག་རང་རང་གང་འདོད་ཀྱི་འདོད་ཡོན་དང་ལྡན་ཏེ། ལུས་ཀྱི་ན་ཚ་དང་སེམས་ཀྱི་སྡུག་བསྔལ་ཐམས་ཅད་དང་བྲལ་ནས་འདོད་ལྷ་ཤ་སྟག་ཏུ་གྱུར་པར་བསམ། དགེ་སྦྱོར་འཕེལ་བའི་དུས་སུ་སྒོ་འབོད་མི་ལྟ་བུ་བྱུང་ན། རྣལ་འབྱོར་པ་རབ་ཀྱིས་སྟེང་དུ་གནམ་རྡིབ། འོག་ཏུ་མཚོ་བརྡོལ། མདུན་དུ་འཆི་བདག་གི་བདུད་བྱུང་ཡང༌། མི་གཡོ་མི་འགུལ་བ་ཡིན་ཏེ། བཅོམ་ལྡན་འདས་ལ་བདུད་ཀྱི་དམག་བྱེ་བ་ཕྲག་དུང་ཕྱུར་སུམ་ཅུ་སོ་དྲུག་བྱུང་ཡང་ཐུགས་དམ་རྩེ་གཅིག་ཏུ་མཛད་པས།
སྔར་བཞུགས་པ་ལས་མི་གཡོ་བར་འོད་གསལ་དང༌། བྱམས་པའི་ཏིང་ངེ་འཛིན་ལ་མཉམ་པར་བཞག་པས། བར་ཆད་མ་ཚུགས་པ་དང༌། རྫོགས་པའི་བྱང་ཆུབ་ཏུ་སངས་རྒྱས་པ་ལྟ་བུ་ཡིན། རྣལ་འབྱོར་པ་འབྲིང་ནི་བཅུ་ཆོས་དང་སུམ་ཆོས་ཀྱིས་ཉམས་སུ་ལེན་པ་ཡིན་ཏེ། རྗེ་བཙུན་མི་ལ་ལ་ལྷ་འདྲེས་དམག་དྲངས་པའི་དུས་སུ། ཐམས་ཅད་ཆོས་ཀྱི་སྐུར་གཏན་ལ་ཕབས་ཏེ་ལུས་སྦྱིན་པར་བཏང་ནས། བདག་འཛིན་སྤངས་ཏེ་སྨོན་ལམ་བཏབ་པས། ལྷ་འདྲེ་ཐམས་ཅད་དབང་དུ་འདུས་པ་ལྟ་བུ་ཡིན། རྣལ་འབྱོར་པ་མཐའ་མ་ནི་བསྐང་བཤགས་བྱེད་པ་ཡིན་ཏེ།
གཉན་ཆེན་པོ་ཨ་ཙརྻ་དཔལ་དབྱངས་ཀྱིས་བསྒོམ་པའི་དུས་སུ། སྒོ་ནས་ཁྱོད་ཀྱི་མ་ཤི་ཟེར་བ་ཞིག་བྱུང་བས། བཞེངས་ཏེ་མའི་དྲུང་དུ་ཕྱིན་པ་དང༌། མ་ན་རེ་བུ་ཁྱོད་ལ་བར་ཆད་མ་བྱུང་ངམ་གསུང་སྐད། དེར་ལོག་ནས་དགོན་པར་ཕྱིན་པ་དང༌། ཤངས་ཁྲག་ལུག་ནས་མ་ཆོད་པས། ཡེ་ཤེས་སྐུ་མཆོག་གི་བཤགས་པ་བྱས་པས། བར་ཆད་ཞི་བ་ལྟ་བུ་ཡིན། མདོར་ན་སྒྲུབ་པ་བྱེད་པའི་དུས་སུ་གཅེས་འཛིན་ཐམས་ཅད་སྤངས། ལུས་དང་སྲོག་ལ་འཕངས་པར་མི་འཛིན་ཅིང༌།
རེ་དོགས་མེད་པའི་སེམས་རྩེ་གཅིག་ཏུ་གནས་པའི་བརྟུལ་ཞུགས་དྲག་པོ་འཛིན་དགོས་པ་ཡིན། གཞན་ཡང་སྤྱང་ཀི་ངུ་བ་དང༌། ཝ་བརྒྱལ་བ་ལ་སོགས་པའི་ལྟས་དང༌། རྨི་ལམ་དུ་བུད་མེད་ངུ་བ་ལ་སོགས་པ་བྱུང་ན་ལེགས་པ་ཡིན་ཏེ། རང་གི་ཉོན་མོངས་པ་ལས་སྐྱེས་པའི་ལྷ་འདྲེ་རྣམས་ཀྱིས་མ་བཟོད་པ་ཡིན་པས། དེའི་དུས་སུ་བཅུ་ཆོས་དང་སུམ་ཆོས་དང་ལྔ་ལྡན་ལ་ནན་ཏན་བྱས་པས། གདོན་ཞི་ཞིང་སྣང་བ་རང་སེམས་སུ་ཐག་གཅོད་དོ། ། གལ་ཏེ་ནང་དུ་ཁམས་འདུས་པའི་རྟེན་འབྲེལ་གྱིས་ཕྱི་རོལ་ཏུ་ཡི་དམ་གྱི་ལྷའམ། སྲིན་མོ་ལ་སོགས་པའི་གཟུགས་དངོས་སུ་བྱུང་བ་སྐྲག་པར་མི་བྱ་སྟེ། རང་ཉིད་འདོད་ལྷའི་ང་རྒྱལ་གྱིས་ཧ་ཧ་ཧི་ཧི་ལ་སོགས་པའི་ཡེ་ཤེས་ཀྱི་གད་མོ་བཅུ་གཉིས་བྱས་པས་བདུད་ཡིན་ན་འབྲོས།
ཡང་ན་འདོད་ལྷའི་སྙིང་པོ་ལ་སོགས་པ་དྲག་སྔགས་ཁོ་ལ་དམིགས་ནས་བཟླས་པའི་བདུད་ཡིན་ན་འབྲོས། ཡང་ན་དབང་གི་བརྡ་རྣམས་བྱས་པས། ལན་མ་ཤེས་ན་བདུད་ཡིན། ཡང་ན་རང་ཉིད་ཙཀྲའི་ལྷ་ཚོགས་སུ་སྤྲུལ། རེས་དཔའ་བོ་གཅིག་པར་སྤྲུལ་ལ་ཁོས་ཀྱང་དེ་ལྟར་བྱེད་ན་བདུད་ཡིན། ཡང་ན་གཉིས་མེད་དུ་བསྲེས་པས་འབྲོས་ན་བདུད་ཡིན། ཡང་ན་ཁོ་ཅི་འདྲ་བའི་ཡེ་ཤེས་པ་བསྟིམ་པས་འབྲོས་ན་བདུད་ཡིན། དེ་ལྟར་འདོད་ལྷར་ཤེས་པ་རང་སེམས་སུ་ཐག་ཆོད། མ་ཞེན་པའི་ཚུལ་གྱིས་ཚོགས་ལ་སོགས་པས་མཉེས་པར་བྱས་ནས། ཐུན་མོང་གི་དངོས་གྲུབ་དང་བཅུད་ལེན་གྱི་རྫས་སམ་ལུང་བསྟན་ཞུས་ལ་རང་ལ་བསྟིམ་བདུད་ཡིན་ན་འཇིགས་པ་དང༌།
ཞེ་འདོད་སྤངས། བདུད་དེ་ཉིད་ལྷར་བསྐྱེད་ལ་ཡེ་ཤེས་པ་གཞུག གནས་གསུམ་བྱིན་གྱིས་རླབས། དབང་བསྐུར་མཆོད་པས་མཆོད་ལ་སངས་རྒྱས་དངོས་སུ་བལྟ། དེ་ནས་ལན་གསུམ་རང་ལ་བསྟིམ། དེ་སྣང་བ་རང་སེམས་ཡིན་པས་གང་ལྟར་བཏགས་པ་དེ་ལྟར་འོང་བའི་ཕྱིར་སངས་རྒྱས་དངོས་ཡིན་ཞིང་གཞན་དུ་མི་བཙལ་བའི་གདེངས་སྐྱེད་དོ། ། དེས་བར་ཆད་དངོས་གྲུབ་ཏུ་འབྱུང་བ་ཡིན། སྤྱིར་སྣང་བ་རང་སེམས་ཡིན་པས་རང་སེམས་མ་གཏོགས་པའི་ཡི་དམ་དང་དངོས་གྲུབ་དང་བར་ཆད་གང་ཡང་ཕྱི་རོལ་ན་མེད་པས། བརྟག་པ་བྱེད་མི་དགོས། དང་པོ་ནས་ཡི་དམ་ལྷར་ཤེས་པར་བྱས་ལ་བསྐྱེད་པ་ལ་སོགས་པ་སྔ་མ་ལྟར་བྱས་ནས།
བཅུ་ཆོས་ཀྱིས་གནད་དུ་བསྣུན་པ་ཡིན། དགེ་སྦྱོར་འཕེལ་བའི་དུས་སུ་ཚིགས་བཅད་དང༌། ཆོས་བཤད་པ་དང༌། གཞན་གྱི་རིམ་གྲོ་ལ་སོགས་པའི་བྱ་བྱེད་མང་པོ་མི་བྱའོ། ། ལུས་ངག་གི་དགེ་སྦྱོར་ལ་གཙོར་བྱེད་པ་ཡིན་ཏེ། བཟང་ངན་གྱི་རྟོག་པ་ཐམས་ཅད་ལྔ་ལྡན་གྱི་ངང་དུ་མ་ཡེངས་པར་བྱའོ། ། དེ་ལྟར་ཟླ་བ་གསུམ་མམ་ལྔར་བསྒོམས་པས། ལྷ་འདྲེས་བསོད་ནམས་བསྐྱེད་པ་ལ་སོགས་པའི་ཆོ་འཕྲུལ་སྟོན་པ་སྟེ། གལ་ཏེ་འདོད་པའི་ཡོན་ཏན་ཇི་ལྟར་བསམ་པ་བཞིན་བྱུང་ན་མཆོག་འདོད་པའི་མདུན་པ་བསྐྱེད་པས། ཁོ་སྐྱེངས་ནས་ཆོས་ཉན་དུ་བྱུང་ན་སྡོམ་པ་སྣ་རེ་ཙམ་དང༌།
སེམས་བསྐྱེད་བྱ། ལས་རྒྱུ་འབྲས་བཤད་ལ་སྙིང་རྗེས་རྒྱུད་བརླན། དེའི་ནུས་པ་མེད་ན་ནུས་པ་དང་ལྡན་པའི་དུས་སུ་ཆོས་བཤད་པའི་དུས་གདབ་བོ། ། ཡང་ན་སྨོན་ལམ་བཏབ། གལ་ཏེ་དགེ་སྦྱོར་འཕེལ་ཞིང་མཐུན་རྐྱེན་འཛོམས་པའི་དུས་སུ། འགྲོ་དགོས་པར་བྱུང་ན་འདུག་པའི་རྟེན་འབྲེལ་ནི། བཤང་གཅི་རྣམས་ཀྱང་ལུང་པའི་ཕུག་ཏུ་དོར། གཏོར་མ་ཡང་ཕུག་ཏུ་བཏང༌། མལ་སྟན་རྣམས་རྡོ་རྗེའི་གདན་དུ་བསམ་ལ་རྡོ་རྗེ་སྐྱིལ་ཀྲུང་བཅས། ཁ་རི་ཕུག་ཏུ་ཡར་བསྟན་ནས་ཤེས་པ་རི་རབ་ཀྱི་ཁོང་སེང་ལ་གཏད་ལ།
ཉལ་ན་ཡང༌། མགོ་རི་ཕུག་ཏུ་བསྟན་ཏེ་ཉལ་ཞིང༌། བླ་མ་ལ་འདུག་པའི་གསོལ་བ་གདབ་བོ། ། མཐུན་རྐྱེན་འཛོམས་ཡང་དགེ་སྦྱོར་མི་འཕེལ་ན་འགྲོ་བའི་རྟེན་འབྲེལ་ནི་བཤང་གཅི་རྣམས་ཀྱང་འགྲོ་ཕྱོགས་སུ་དོར། གཏོར་མ་ཡང་འགྲོ་ཕྱོགས་སུ་བཏང་ལ་འགྲོ་བའི་གསོལ་བ་གདབ། མལ་སྟན་རླུང་གི་གདན་དུ་བསམ་ལ་ཁ་འགྲོ་ཕྱོགས་སུ་བསྟན་ལ་ཙོག་པུར་འདུག ཉལ་དུས་ཀྱང་འགྲོ་ཕྱོགས་སུ་མགོ་བསྟན། ཁ་མོས་ཕྱོགས་སུ་མདུན་པ་ཡང་བཏང༌། གནས་དེར་དགེ་སྦྱོར་འཕེལ་ཡང་འཚོ་བ་མེད་ན། དང་པོ་འཚོ་བ་སྒྲུབ་ན།
གནས་དེར་ཕྱིན་མ་ཐག་ཏུ་ཅི་བྱུང་བ་རྣམས་མི་ལེན། སྲོག་ཆགས་ཀྱི་ཕུང་པོ་ཡང་མི་བཏུད་པ་ཡིན། བླ་མ་རིན་འབྱུང་གི་ཆ་བྱད་ལྟེ་བར་བསྒོམ་པ་ཡིན། གནས་དེར་དྲན་པ་རྩེ་གཅིག་ཏུ་བྱས་ནས་བསྒོམས་པས་གྲགས་པ་དང་སྙན་པ་འབྱུང་ཞིང༌། བསོད་ནམས་དང་འཁོར་ལ་དགྲའི་འདུ་ཤེས་བྱས་ནས་སྤང་བར་བྱ། གཞན་ཡང་ང་རྒྱལ་དང་རློམ་སེམས་མི་བསྐྱེད་ཅིང༌། རི་དྭགས་རྨས་མ་ལྟར་གབ་པར་བྱའོ། ། བྱམས་པ་དང་སྙིང་རྗེ་བྱང་ཆུབ་ཀྱི་སེམས་ལ་ནན་ཏན་དྲག་ཏུ་བྱའོ། ། བླ་མ་ལ་མོས་གུས་དྲག་པོའི་མཆོད་པ་འབུལ་ཞིང་གསོལ་བ་ཡང་དང་ཡང་དུ་གདབ་བོ། ། དེ་ནས་གསུམ་ལ་ནན་ཏན་དྲག་ཏུ་བྱ་ཞིང་ཡུན་རིང་བ་གལ་ཆེའོ། །
ཡང་རི་ཁྲོད་དུ་དགེ་སྦྱོར་འཕེལ་བདེ་བའི་དུས་སུ། བླ་མ་དང་མཇལ་སྙིང་འདོད་ཅིང་འགྲོ་འདོད་པ་བྱུང་ན་བདུད་ཡིན་པས། རང་གི་མདུན་གྱི་ནམ་མཁར་གདན་བཞི་བརྩེགས་ཀྱི་སྟེང་དུ་བླ་མ་སྤྱན་དྲངས་ཏེ་བཞུགས་སུ་གསོལ། མཆོད་པར་འོས་པ་ཐམས་ཅད་ཀྱིས་མཆོད་ཅིང་མོས་གུས་དྲག་ཏུ་བྱས་ལ། ཆོས་ཀྱི་གླེང་བསླང་ལ་སོགས་པ་བྱས་པར་བསམ། དེ་ནས་རང་ལ་བསྟིམ་ལ་རང་དང་བླ་མ་གཉིས་དབྱེར་མེད་དུ་བསམ་ལ་དགེ་སྦྱོར་སྔ་མ་ལྟར་བྱའོ། ། གསུམ་པ་རྗེས་ཀྱི་ཆོས་ནི། ནམ་འགྲོ་བའི་དུས་སུ་གཏོར་མ་གཉིས་བཤམས། གཅིག་ཆོས་སྐྱོང་དང་འགྲོ་ཕྱོགས་ཀྱི་ལྷ་འདྲེ་རྣམས་ལ་ཕུལ། ལམ་སྣ་དྲོངས་ཤིག་བྱ་བའི་བཀའ་སྒོ་བྱ།
གཅིག་གཞི་བདག་ལ་བྱིན་ལ་ཚིག་གི་གཏང་རག་བཏང༌། དེ་ནས་འགྲོ་ཕྱོགས་ཀྱི་སེམས་ཅན་ལ་སོགས་པ་རྣམས་ཀྱི་དོན་དུ་སེམས་བསྐྱེད་ཅིང་འགྲོ་སྟེ། ཚུར་མི་འོང་བའི་ཐག་མི་བཅད་ཚུར་ལ་འོང་བ་ཡིན་ནོ་ལ་སོགས་བརྗོད། འགྲོ་ས་དེར་དུང་གིའམ། རིན་པོ་ཆེ་སྣ་ཚོགས་ཀྱི་མཆོད་རྟེན་ནམ། གཞལ་ཡས་ཁང་དུ་བསམ། རང་ཉིད་ལྕགས་སམ་གསེར་གྱི་རྡོ་རྗེ་རྩེ་དགུ་པ་ཞིག་ཏུ་བསམ་ལ། རླུང་གཡོན་ནས་རྒྱུ་བའི་དུས་སུ་གནས་དེར་ཕྱིན་པར་བསམ། ཕྱིར་འགྲོ་བའི་དུས་སུ། ཡུལ་གྱི་མི་དང་གཞི་བདག་ལ་ཞེ་སྡང་བར་མི་བྱ་ཞིང༌།
བྱང་ཆུབ་སེམས་ཀྱིས་རྗེས་སུ་བཟུང་ནས་ཕྱི་ཚིག་བཟང་པོ་འཇོག་པ་ཡིན། བླ་མའི་ཞལ་ནས་ཡང་དག་ལེགས་གསུངས་པ། ། བདུད་རྩི་སྨན་མཆོག་དྲི་མེད་གནད་ཀྱི་ཆོས། ། བདག་གིས་ལེགས་བྲིས་དགེ་བ་འདི་ཡིས་ནི། ། འགྲོ་རྣམས་མ་ལུས་བླ་མེད་ཐོབ་པར་ཤོག ། རི་ཆོས་བདུད་རྩིའི་ཐིགས་པ་ཞེས་བྱ་བ་རྫོགས་སོ།། །། ༦༦༧༽ ༄། །ནང་གི་རི་ཆོས་གནད་བརྒྱད་མ།། ན་མོ་གུ་རུ། རྗེ་འགྲོ་བའི་མགོན་པོ་འབྲི་གུང་གླིང་པ་དེའི་ཞལ་ནས།
ང་འབུས་འཇིག་རྟེན་མགོན་པོ་རིན་པོ་ཆེ་ལོ་ཧྲིལ་པོ་བཅུ་གཅིག་བསྟེན་པའི་རིང་ལ་སྤྱི་དང་བྱེ་བྲག་གི་ཆོས་མཐའ་མེད་པ་ཞིག་གསུངས་པ་རྣ་བའི་དབང་པོར་འཁུམས། བྱེ་བྲག་ཏུ་རི་ཆོས་གཅིག་པུ་ལའང་སྔ་ཕྱི་ཀུན་གྱི་རི་ཁྲོད་པ་རྣམས་ལ་རིགས་མི་འདྲ་བ་མཐའ་མེད་པ་ཞིག་གསུང་པ་ཡང་འཁུམས། དེ་ཐམས་ཅད་ཀྱང་ཚུར་བསྡུས་ན་གསུམ་དུ་འདུས་པར་འདུག་པས། ཕྱི་དང་ནང་དང་གསང་བ་གསུམ་དུ་ང་འབུས་བསྒྲིགས་པ་ཡིན། དེ་ལ་ཕྱིའི་རི་ཆོས་གྲོ་བོ་ལུང་གི་དགོན་པར་ཡི་གེ་རིས་སུ་བཀོད་པ་དེ་ཡིན། ནང་གི་རི་ཆོས་ང་འབུས་ཉམས་ལེན་གྱི་གནད་རྣམ་པ་བརྒྱད་དུ་དྲིལ་ནས། གཏོར་མ་རྒྱན་ཅན་ནམ། སྨན་ཆེན་ལ་བརྟེན་ནས་ད་ལྟ་ཁྱེད་རྣམས་ལ་སྟོན་པ་འདི་ཡིན། གསང་བའི་རི་ཆོས་གེགས་སེལ་དང་བོགས་འདོན་རྣམས་ཀྱི་གནད་རྣམས་ཡིན་པས་དེ་ཐམས་ཅད་ཟབ་ཆོས་སུ་བྱེད་པ་ཡིན། དེ་ལ་འདིར་ནི་ནང་གི་རི་ཆོས་གནད་བརྒྱད་པོ་སྟོན་པ་དེ་གང་ཡིན་ཞེ་ན།
རྐྱེན་མཐོ་དམན་གང་བྱུང་ཡང་མི་ཡེངས་པའི་གནད་དང་གཅིག ཡུལ་མི་སྤོ་བ་ཨ་ནནྟའི་གནད་དང་གཉིས། སྤང་བྱ་གཉེན་པོ་ལུས་བརྗེ་བའི་གནད་དང་གསུམ། སྲོག་འཛིན་སྙིང་རྗེའི་བརླན་དག་གི་གནད་དང་བཞི། རྒྱུ་མེད་ན་བར་ཆད་མི་འབྱུང་བའི་གནད་དང་ལྔ། བྱུང་ན་སྤང་གཉེན་གཉིས་མེད་ཀྱི་གནད་དང་དྲུག བོགས་འདོན་ཐབས་ཤེས་རབ་ཀྱི་གནད་དང་བདུན། རྟེན་འབྲེལ་ཞིང་བསམ་དངོས་གསུམ་གྱི་གནད་དང་བརྒྱད་ཡིན་སྟེ། དེ་ལ་དང་པོ་རྐྱེན་མཐོ་དམན་གང་བྱུང་ཡང་མི་ཡེངས་པའི་གནད་ནི། སྤྱིར་རྣལ་འབྱོར་པ་རི་ཁྲོད་དུ་གཅིག་པུ་གཉིས་སུ་མེད་པར་སྒྲུབ་པ་སྙིང་པོར་བྱས་ན་དགེ་སྦྱོར་འཕེལ།
དེའི་དུས་སུ་ཕྱི་རོལ་ནས་ཅི་ནས་ཀྱང་དགེ་སྦྱོར་དེ་ལས་གཞན་དུ་ཡེངས་སུ་འཇུག་པའི་མི་མཐུན་པའི་རྐྱེན་གྱི་བར་ཆད་ཅིག་ཅིས་ཀྱང་འོང་སྟེ། དཔེར་ན། སློབ་དཔོན་ནག་པོ་པ་དེ་འཚོལ་དུ་རྣལ་འབྱོར་གསུམ་གྱིས་ཕྱིན་པས། ཞལ་མཇལ་ཏེ་སློབ་དཔོན་གྱི་མན་ངག་བསྟན་ནས་རྐྱེན་ཅི་བྱུང་ཡང་མ་ཡེངས་པར་སྒོམས་ཤིག་གསུངས་པས། བསྒོམས་པ་ལ་ཡོན་བདག་ཕོ་མོ་འགའ་བྱུང་ནས། ངེད་སློབ་དཔོན་གྱི་ཡོན་བདག་ཡིན་ཟེར་ནས་ལོ་རྒྱུས་མང་པོ་འདྲིར་བྱུང་བ་ལ་ཡུག་ཅིག་ཁ་རོག་བསྡད་དེ་ཐོ་རངས་སུ་སོང་བ་དང༌། ཡང་འདྲིར་བྱུང་བ་ལ་ཚིག་གཅིག་གིས་ལེན་གླན་པ་ལ། དེས་ཆོག་ཁྱོད་རང་ཉོལ་ཟེར། ཉལ་ཙ་ན་ནང་པར་ཁོ་རང་གི་ཁྱིམ་ན་བསྐྱལ་ནས་འདུག དེར་འགྱོད་དེ་བཙལ་ནས་ཕྱིན་པས་ཀྱང་ཞལ་མ་མཇལ་ཏེ་བར་ཆད་དུ་གྱུར་པ་ལྟ་བུ་ཡིན་ཏེ་དེ་བདུད་ཡིན།
བདུད་མི་འཇུག་པར་བྱེད་པ་ལ་དགེ་སྦྱོར་དེ་ཉིད་ལས་ལོགས་སུ་མ་ཡེངས་པར་བྱེད་པ་ཡིན། རྗེ་བཙུན་མི་ལ་ཆུ་དབར་དུ་ཐུགས་དམ་མཛད་པའི་དུས་སུ་ཉིན་ཅིག་ཝ་ལ་སྤྲེའུ་བཞོན་པ་ཞིག་ཚང་རག་རྒྱུགས་ཀྱིན་འདུག་པ་ལ། ཐུགས་དམ་ལས་མ་ཡེངས་པར་མཛད་ནས། ད་རུང་གཅིག་རྒྱུགས་དང་མཚར་བ་འདུག་གསུངས་པས། ཁྱོད་འཇིགས་ནི་མི་འཇིགས་པར་གདའ། དགོས་པ་མེད་ཟེར་ནས་རྒྱུགས་མ་ཉན་སྐད། འཇིག་རྟེན་མགོན་པོ་ཉིད་ཀྱང་ཨེ་ཆུང་ན་སྒྲུབ་པ་མཛད་པའི་དུས་སུ། དགེ་སྦྱོར་གྱི་ངང་ལ་འགྲོ་བདེ་ཙམ་ན། བྱིའུ་ཞིག་པང་དུ་ཡོངས་ནས་སྐད་ཆོ་མ་ཆོ་དགུ་སྣ་ཚོགས་འདོན། དེ་ལ་ཐུགས་ཅུང་ཟད་ཅིག་ཡེངས་པ་དང་འཕུར་ནས་སོང༌།
ཡང་ནུབ་གཅིག་བྱི་བ་ཞིག་འཁུན་པ་ཆེན་པོ་བྱེད་པས་སོ་མ་སོད་ནས་མར་མེ་བཏེགས་ནས་བལྟས་པས་མི་འདུག་གསུང༌། དེས་ན་གཤའ་མར་སྒྲུབ་པ་བྱེད་པའི་དུས་སུ་མི་མ་ཡིན་པས་མིའི་སེམས་བསྒུལ་ནས། མིས་བར་ཆད་བྱེད་པ་དང༌། མི་མ་ཡིན་ཁོ་རང་དངོས་སུ་ཡོང་བ་དང༌། རང་གི་སློབ་དཔོན་དང་གྲོགས་པོ་དང་ཡོན་བདག་ལ་སོགས་པར་ཁོ་སྤྲུལ་ནས་དགེ་སྦྱོར་དེ་ལས་ཡེངས་པར་བྱེད་པའི་རྐྱེན་སྣ་ཚོགས་པ་བསྒྲུབ་པ་དང༌། དེ་ལ་སྐད་ཅིག་ཡེངས་ནའང་བར་དུ་གཅོད་པ་ཡིན་པས། དེའི་དུས་སུ་རང་གི་དགེ་སྦྱོར་གཅིག་པུ་ལ་དྲན་པ་མ་ཡེངས་པར་སེམས་རྩེ་གཅིག་ཏུ་བསྒོམ་པས། རྐྱེན་དེ་དག་དབང་དུ་འདུས་ནས་མཐུན་རྐྱེན་སྣ་ཚོགས་སྒྲུབ་པ་ཡིན། ལར་སྙིང་དང་འདྲ་བའི་གྲོགས་པོ་གྲོགས་མོ་ཡོན་བདག་བཟང་པོ་དང༌། མི་དང་མི་མ་ཡིན་པ་ལ་སོགས་པའི་རྐྱེན་གཅིག་ཅིས་ཀྱང་འོང་བས་དེ་ལ་མ་ཡེངས་པར་བྱ་བ་གནད་ཡིན།
གཉིས་པ་ཡུལ་མི་སྤོ་བ་ཨ་ནནྟའི་གནད་ནི། དེ་ལྟར་རྐྱེན་མཐོ་དམན་གང་བྱུང་ཡང༌། མ་ཡེངས་པར་རི་ཁྲོད་དུ་སྒྲུབ་པ་བྱེད་པའི་དུས་སུ། གདོན་དང་བགེགས་དང་ནད་དང་གནོད་པ་སྣ་ཚོགས་པ་འོང་སྟེ། རྗེ་རིན་པོ་ཆེ་ཨེ་ཆུང་དུ་བཞུགས་པའི་དུས་སུ་ནུབ་ཅིག་ཐུགས་དམ་མཛད་ཀྱིན་ཌཱ་མ་རུ་དཀྲོལ་ཞིང་བཞུགས་པ་ལ་གློ་བུར་དུ་འཇིགས་འུབ་འུབ་བྱུང་བ་ལ། རྩེ་གཅིག་ཏུ་དགེ་སྦྱོར་ལས་དྲན་པ་མ་ཡེངས་པར་བསྒོམས་པ་དང༌། བག་དྲོ་འུབ་སོང་ནས། འཇིགས་འུབ་པ་དེ་མེད་ནས་སོང༌། ཡང་རེས་ཞིག་མནལ་བྲོ་བས་དགེ་སྦྱོར་གྱི་ངང་ནས་ཅུང་ཟད་མནལ་བ་དང༌། ཡར་སངས་ཙ་ན་སྦྲུལ་གཅིག་སྐུ་ལ་འཁྲིལ་ནས་འདུག་པ་ལ།
དགེ་སྦྱོར་དེ་ཉིད་ལས་གཞན་དུ་མ་ཡེངས་ཤིང་མ་གཡོས་པར་བཞག་པས་ཁོ་རང་གྲོལ་ནས་སོང༌། ཡང་ནུབ་ཅིག་མདུན་ན་སྡིག་པ་སྙིམ་པ་ཙམ་ཞིག་འདུག་པ་བདེན་ནམ་མི་བདེན་དགོངས་ནས། ཕོར་བུས་བཀབ་རྡོ་བ་ཞིག་གིས་མནན་ནས་བཞག སྔར་གྱི་དགེ་སྦྱོར་ལས་མ་ཡེངས་པར་བསྒོམ་ནས་ནང་པར་བལྟས་ཙ་ན་མི་འདུག དེས་ན་ཕྱི་རོལ་གྱི་འཇིགས་པའམ་མི་མ་ཡིན་གྱི་གཟུགས་སམ། དགྲས་ཁུ་འཕྲིག་ལ་སོགས་པ་དང༌། ནང་དུ་ལུས་ལ་ནད་དང་གནོད་པ་འབྱུང་བཞི་ཆ་མ་སྙོམས་པ་དང༌། གདོན་དང་རྐྱེན་ངན་གང་བྱུང་ཡང་སྔར་དགེ་སྦྱོར་གང་བྱེད་ཀྱིན་ཡོད་པ་དེ་ལས་མི་གཡོ་བ་གནད་ཡིན་པས། སྔར་གྱི་དགེ་སྦྱོར་ཉམས་སུ་ལེན་པ་གང་ཡིན་པ་དེ་ལ་མ་ཡེངས་པར་བསྒོམ་པ་གཅིག་པུས་ཆོག དེའི་དུས་སུ་སྐྲག་ནས་དེ་བས་ཀྱང་འདི་ཨེ་དྲག་བསམ་ནས།
སྔ་མ་དེ་བཞག་ནས་འདི་ཉམས་སུ་བླང་སྙམ་ནས་གཞན་ཞིག་བསྒོམ་ན། སྐྱོན་དེ་མ་སོལ་ནས་ཉེས་ཕུང་སྣ་ཚོགས་འོང་བས། སྔར་གྱི་དགེ་སྦྱོར་དེ་ཉིད་མ་གཏོགས་པ་བསྐྱེད་པའི་རིམ་པའམ། མཚན་བཅས་མཚན་མེད་ཀྱི་རྫོགས་རིམ་མམ། འདུས་བྱས་ཀྱི་དགེ་བ་ཚོགས་གསོག་སྲུང་འཁོར་དམིགས་པ་ཀློག་འདོན་ནམ། ཚྭ་ཚྭ་འདེབས་པ་ལ་སོགས་པ་རིམ་གྲོའི་བྱེ་བྲག་གང་གིས་ཀྱང་མི་ཕན། དེས་གལ་ཏེ་སྐབས་དེར་སོས་ཀྱང་སྔ་མའི་དགེ་སྦྱོར་ལ་བློ་མ་ཁེལ་བ་ཡིན་པས། ཕྱིས་རང་གི་དགེ་སྦྱོར་ལ་བློ་མི་འགྲོ། བྱས་ཀྱང་སྟོབས་ཆུང་བར་འོང་བས་དེའི་དུས་སུ་ན་ཚ་དང་འདྲེ་གདོན་གང་ལ་སྔར་ཇི་ལྟར་བྱེད་པའི་དགེ་སྦྱོར་དེས་ཕན་པས། ཡུལ་གཞན་དུ་མི་སྤོ་བར་སྔར་གྱི་དགེ་སྦྱོར་དེ་ཉིད་ལས་མ་ཡེངས་པར་ཨ་ནནྟ་བྱ་བ་གནད་ཡིན།
གསུམ་པ་སྤང་བྱ་གཉེན་པོ་ལུས་བརྗེ་བའི་གནད་ནི། དེ་ལྟར་ནད་དང་གནོད་པ་གང་བྱུང་ཡང་ཡུལ་མི་སྤོ་བར་དགེ་སྦྱོར་སྔ་མ་དེ་ཉིད་ལ་ཨ་ནནྟ་བྱས་པས། སྤང་གཉེན་སྲང་མདའི་མཐོ་དམན་བཞིན་དུ་འོང་བས་སྤང་བྱ་འགག་པའི་དུས་སུ་གཉེན་པོའི་ལུས་སུ་འགྱུར་ལ། གཉེན་པོ་འགག་པའི་དུས། སྤང་བྱའི་ལུས་སུ་གྱུར་ཏེ། དཔེར་ན་མེའི་སྤང་བྱ་ཆུ་ཡིན་པས་ཆུ་སྟོབས་ཆེ་ན་མེ་གསོད་པར་བྱེད་པ། མེ་སྟོབས་ཆེ་ན་ཆུ་མྱུར་དུ་སྐེམས་པ་དང་འདྲ་སྟེ། གཉེན་པོ་སྟོབས་སུ་གྱུར་ན་སྤང་བྱ་མི་གནས། སྤང་བྱ་སྟོབས་སུ་གྱུར་ན་གཉེན་པོ་མི་གནས་ཏེ། ཇོ་བོ་རྗེ་ལ་ཡོན་བདག་མོ་ཞིག་གིས་བ་འབུལ་བ་བྱས་པས་དེའི་བསོད་ནམས་དེས་ལས་ངན་ལས་གྲུབ་པའི་ལུས་དེས་མ་ཁྱག་ནས་དེ་ནུབ་ཤི་བ་ལྟ་བུ་ཡིན་ཏེ།
གཉེན་པོ་སྟོབས་ཆེ་བས་དེ་འཕྲལ་ལ་ཤི་བར་གྱུར་ཀྱང༌། བསོད་ནམས་ཀྱི་མཐུས་དགའ་ལྡན་དུ་སྐྱེས་པ་ལྟ་བུ་དང༌། འཕགས་པ་ཀ་ཏཱ་ཡ་ན་ཆེན་པོ་ལ་ཤིན་ཏུ་སྡུག་ཅིང་ཕོངས་པའི་བྲན་མོ་ཞིག་གིས་ཆུ་བུམ་ཆུང་ཞིག་ཕུལ་ནས་ལྷུང་བཟེད་དུ་བླུགས་པས། དེས་འཕགས་པའི་ཞལ་དང་ཕྱག་ཞབས་བསིལ་བས་དེས་ལས་ངན་ལས་གྲུབ་པའི་ལུས་དེས་མ་ཁྱག་ནས། དེའི་ནུབ་མོ་ཤི་བ་ལྟ་བུ་ཡིན་ཏེ། དེ་ཡང་འཕགས་པ་ཞིང་དག་པ་ལ་ཆུ་ཕུལ་བས། གཉེན་པོ་སྟོབས་རྒྱས་པས་འཕྲལ་ལ་མོ་ཤི་ཡང་བསོད་ནམས་དེས་སུམ་ཅུ་རྩ་གསུམ་དུ་སྐྱེས་པ་ལྟ་བུ་ཡིན་ཏེ། དེས་ན་རྣལ་འབྱོར་པ་སྤང་བྱ་ཉོན་མོངས་པ་རྣམས་འཇོམས་པར་བྱེད་པའི་གཉེན་པོ་དགེ་སྦྱོར་དེ་ཉིད་ལ་མནགས་པར་བྱེད་པ་གནད་ཡིན། བཞི་པ་སྲོག་འཛིན་སྙིང་རྗེའི་བརླན་དག་གི་གནད་ནི། དེ་ལྟར་སྤང་བྱ་གཉེན་པོས་ལུས་རྗེས་པའི་རྣལ་འབྱོར་པ་དེ་གཉེན་པོ་དགེ་སྦྱོར་ལ་འབད་པའི་སྟོབས་དེས།
རང་གི་རྒྱུད་ལ་ཡོད་པའི་ཐོག་མེད་ཀྱི་བག་ཆགས་ངན་པ་ལས་གྲུབ་པའི་ལུས་ཀྱིས་མི་ཐེག་པས། སྔོན་གྱི་བག་ཆགས་སློངས་ནས། སྤང་བྱ་རྒྱུ་ལས་ངན་ལས་གྲུབ་པའི་ཕུང་པོ་འཇིག་སྟེ་དམུ་ཆུའམ། རླུང་ལོག་གམ། མིད་འཆུས་སམ། ཤིག་ནད་ལ་སོགས་པའི་ནད་འཇིགས་པ་འོང་ནས་མྱུར་དུ་འཆི་བ་ཡིན་ཏེ། དཔེར་ན་རྗེ་བཙུན་གསང་བདག་གི་ཕྱག་གི་རྡོ་རྗེ་དེ་འཇིག་རྟེན་དང་འཇིག་རྟེན་ལས་འདས་པ་གང་གིས་ཀྱང་མི་ཐེག་པ་དང་འདྲ་བས། དེའི་དུས་སུ་དགེ་སྦྱོར་བསྐྱང་པས་ཆུན་དཀའ་བས་དམིགས་པའི་ཁ་ཚར་འདེབས་དགོས་ཏེ། རྣལ་འབྱོར་པ་དམིགས་པས་ནད་གསོ་བའི་སྐབས་སུ་ཐོག་མར་ཚད་མེད་པའི་སྙིང་རྗེ་ཆེན་པོ་སྒོམ་ན། སྐྱོན་འདག་ཅིང་ཡོན་ཏན་རྫོགས་པར་མཆི་བས།
སེམས་ཅན་ཐམས་ཅད་ལ་ཚད་མེད་པའི་སྙིང་རྗེ་ཆེན་པོ་དུང་དུང་པ་མཆི་མ་སྤུང་སྤུང་པ་བསྐྱེད། དེས་སྒྲུབ་པ་པོ་རང་ཉིད་ཚེ་རིང་བར་བྱེད། འཁོར་གཅེས་པ་ཡོད་ན་དེ་ཡང་ཚེ་རིང་བ་འོང་སྟེ། ཆོས་རྗེ་ལ་ཚད་མེད་པའི་སྙིང་རྗེ་སྐྱེ་ལུགས་ཀྱང་འདིར་གསུང༌། དཔེར་ན་རྗེ་བཙུན་གསང་བདག་གིས་རྡོ་རྗེ་ས་ལ་འཇོག་པའི་དུས་སུ་ས་གཞི་རྡོ་རྗེའི་རང་བཞིན་དུ་བྱིན་གྱིས་བརླབས་ནས་བཞག་པས་ས་གཞིས་ཐེག་པ་དང་འདྲ་བ་ཡིན། དེ་བཞིན་དུ་སྲོག་འཛིན་པར་བྱེད་པ་ལ་རང་གི་དགེ་སྦྱོར་བསྐྱངས་པས་མི་ཆོག་སྟེ། དེ་ལ་སྙིང་རྗེས་བརླན་འདོག་པར་བྱེད་དགོས་པས་དེ་ཡང༌། ཨ་མ་ལ་བསྒོམ་པ་བས་ནི་བརྒྱ་འགྱུར་གྱིས་ཀྱང་མ་ཚད། དེ་སྟོང་འགྱུར་བས་ཀྱང་ལྷག་ཅིང་ཚན་ཆེ་བ་གནོད་བྱེད་ལ་བསྒོམ་པ་གལ་ཆེ་བ་གནད་ཡིན། ལྔ་པ་རྒྱུ་མེད་ན་བར་ཆད་མི་འབྱུང་བའི་གནད་ནི།
རང་གི་དགེ་སྦྱོར་དང་སྙིང་རྗེ་ཟུང་འཇུག་ཏུ་བསྒོམས་པས། སྟོང་པ་དང་སྙིང་རྗེ་དབྱེར་མེད་པ། སྟོང་ཉིད་སྙིང་རྗེའི་སྙིང་པོ་ཅན། ཐབས་ཤེས་ཟུང་དུ་འབྲེལ་བའི་ལམ་ཕྱིན་ཅི་མ་ལོག་པ་ཡིན་པས།

དེའི་དུས་སུ་སྐྱོན་དང་ཡོན་ཏན་གང་ཡང་མེད་པར་མི་འགྲོ་སྟེ། བར་ཆད་དང་དངོས་གྲུབ་གང་རུང་ཞིག་འབྱུང༌། དེ་གཉིས་གང་བྱུང་ཡང་རྒྱུ་ལ་བརྟེན་ནས་འབྱུང་སྟེ། དེ་ལ་བར་ཆད་འབྱུང་བ་དང༌། དངོས་གྲུབ་མི་འབྱུང་བའི་རྒྱུ་ནི་སོ་སོ་ཐར་པའི་སྡོམ་པ་ལ་ཉེས་ལྟུང་གིས་གོས་པ་དང༌། བྱང་ཆུབ་སེམས་བསྐྱེད་ཀྱི་བསླབ་སྡོམ་ལ་ལྷོད་ཤོར་བ་དང༌། གསང་སྔགས་ཀྱི་དམ་ཚིག་ཉམས་པ་དེ་ལ་བར་ཆད་འབྱུང་ཞིང་དངོས་གྲུབ་མི་འབྱུང་ངོ༌། ། བྱེ་བྲག་ཏུ་བླ་མའི་སྐུ་གསུང་ཐུགས་ལ་ལྟ་ཚུལ་གྱི་ཁྱད་པར་ཡིན་ཏེ། བླ་མའི་སྐུ་གསུང་ཐུགས་ཀྱི་མཛད་པ་ལ་ལྟ་ལུགས་ཉེས་ན་བར་ཆད་འབྱུང་ཞིང་དངོས་གྲུབ་མི་འབྱུང༌། བར་ཆད་མི་འབྱུང་བར་དངོས་གྲུབ་འབྱུང་བའི་རྒྱུ་ནི། གོང་མ་དེ་ལས་དཀར་ཕྱོགས་སུ་ལོག་པ་སྟེ།
སྡོམ་པ་གསུམ་ལ་ཤོར་ཀེ་མ་བྱུང་བ་དེ་ལ་བར་ཆད་མི་འབྱུང་ཞིང་དངོས་གྲུབ་འབྱུང་ངོ༌། ། གཉིས་པ་བླ་མའི་མཛད་པ་ལ་ལྟ་ལུགས་ལེགས་པ་དེ་ལ་བར་ཆད་མི་འབྱུང་ཞིང་དངོས་གྲུབ་འབྱུང་སྟེ། དེ་ཡང་ཞལ་སྔ་ནས་རི་ཁྲོད་དུ་ནན་ཏན་གྱིས་བསྒྲུབ་པས། དངོས་གྲུབ་ཅི་བྱུང་ཡང་ལམ་ཟབ་མོ་བླ་མའི་ལམ་ལ་ཞུགས་ནས། བླ་མ་ལ་ཇི་ལྟར་བལྟས་པ་དང༌། མཐོང་བ་དང༌། བླ་མའི་ཕྱིར་ཅི་བྱས་པ་དེ་དག་རང་ཉིད་ལ་འབྱུང་བ་མ་གཏོགས་པ་གཞན་མེད་པར་བཞེད་དེ། དེ་སྐད་དུ་ཡང༌། རྣལ་འབྱོར་གྱི་དབང་ཕྱུག་མི་ལ་དེས། ། ཟ་ཚྭ་མེད་གསོལ་བའི་དཀའ་ཐུབ་ཀྱིས། །
བྱང་ཆུབ་ཐོབ་པར་མ་གསུངས་ཏེ། ། ཞིང་རྣམ་པར་དག་པའི་བླ་མ་ལ། ། དཀའ་ལས་སྡུག་བསྔལ་སྣ་ཚོགས་ཀྱིས། ། ལུས་སྲོག་ཕུལ་བའི་འབྲས་བུ་སྨིན། ། ཞེས་པ་དང༌། ཨེ་མ་རྣལ་འབྱོར་དབང་ཕྱུག་རྣམས། ། སྡུག་བསྔལ་བྱས་པའི་འབྲས་བུ་དེ། ། རི་ཁྲོད་དགོན་པར་སྨིན་པ་ཡིན། ། ཞེས་གསུངས་པ་དང༌། དངོས་གྲུབ་འབྱུང་བ་དེ་ལས་ལྡོག་ན་བར་ཆད་འབྱུང་བས་རྒྱུ་བཀག་ན་འབྲས་བུ་ཁེགས།
རྐྱེན་བར་ཆད་ཅི་བྱུང་དུག་གསུམ་ལས་བྱུང༌། ཉོན་མོངས་པ་དུག་གསུམ་རྣམ་པ་ཐམས་ཅད་དུ་སྤང་བར་བྱ་བ་གལ་ཤིན་ཏུ་ཆེ་བས། དུག་གསུམ་སྤང་བ་དང༌། སྡོམ་པ་གསུམ་ལ་ཤོར་ཀེ་མ་བྱུང་བར་བྱ་བ་དང༌། བླ་མ་ལ་མོས་གུས་ཆེར་བསྐྱེད་པ་གནད་ཡིན། དྲུག་པ་བྱུང་ན་སྤང་གཉེན་གཉིས་མེད་ཀྱི་གནད་ནི། དེ་ལྟར་སྡོམ་པ་གསུམ་གྱིས་རྒྱུད་དག་པར་བྱས་ཤིང༌། བླ་མ་ལ་མོས་གུས་བྱས་ཀྱང་བར་ཆད་བྱུང་ན། སྡོམ་པ་གསུམ་ལ་ལྷོད་ཤོར་བ་དང༌། དམ་ཚིག་ལ་སེལ་ཕྲའུ་ཞུགས་པའི་ལྟས་ཡིན་པས།
དུས་དེར་སྤང་གཉེན་གཉིས་མེད་ཀྱི་གནད་དགོས་པས་དེ་གང་ཡིན་ན་སློབ་དཔོན་པདྨའི་ཉམས་ལེན་ལྟར་ཡིན་ཏེ། དེ་སྐད་དུའང༌། འཇིག་རྟེན་ངམ་གྱུར་པདྨ་ཡིས། ། རང་གི་ཉམས་སུ་མྱོང་བ་ཡི། ། སྣང་སྲིད་ཐམས་ཅད་ཧེ་རུ་ཀཿ ། གཅིག་ཏུ་བྱས་ཏེ་བདུད་རྣམས་བཏུལ། ། གསུངས་པ་དང༌། དཔལ་ཕག་མོ་གྲུ་པའི་ཉེ་གནས་སེང་སྒོམ་ཁྲོས་པའི་དུས་གཅིག་ན། ཞལ་སྔ་ནས། སྟོང་གསུམ་སྟོང་གི་འཇིག་རྟེན་ན། །
ཤར་ཕྱོགས་སྟོང་གི་འཇིག་རྟེན་ན། ། སྐྱེ་འགྲོ་རྩི་ཤིང་ནགས་ཚལ་ཀུན། ། ཀུན་ཀྱང་བཛྲ་ཧེ་རུ་ཀཿ ། གསུངས་པས། སྤང་བླང་གཉིས་མེད་ཀྱི་མན་ངག་གིས་ཉམས་སུ་ལེན་པ་ཡིན། སྤང་གཉེན་གཉིས་མེད་ཀྱི་ཉམས་ལེན་དེ་ལ་འདོད་ལུགས་ཐ་དད་མང་དུ་ཡོད་ཀྱང༌། འཇིག་རྟེན་མགོན་པོ་དེའི་བཞེད་པ་བཅུ་ཆོས་ཡིན་པས་བཅུ་ཆོས་ཁོ་ན་ལ་གནད་དུ་བསྣུན་ཅིང་ཉམས་སུ་ལེན་པ་གནད་ཡིན། བདུན་པ་བོགས་འདོན་ཐབས་ཤེས་རབ་ཀྱི་གནད་ནི། དེ་ལྟར་སྤང་གཉེན་གཉིས་མེད་ཀྱི་ཚུལ་དུ་ཉམས་སུ་བླངས་པས། བར་ཆད་ཞི་ཞིང་དངོས་གྲུབ་འབྱུང་སྟེ།
སྐྱོན་ཡོན་ཏན་དུ་འགྱུར་བ་ལགས། འོན་ཀྱང་ད་རུང་རྟོགས་པས་བོགས་མ་ཐོན་ན། ཐབས་དང་ཤེས་རབ་ཀྱི་བོགས་འདོན་ནི། གཅིག་གིས་གཅིག་བོགས་འདོན་པ་ཡིན། ཞེས་གསུངས་པས། ཐབས་ཀྱི་བོགས་འདོན་ཤེས་རབ་ཡིན་ལ། ཤེས་རབ་ཀྱི་བོགས་འདོན་ཐབས་ཡིན་པས། ཤེས་རབ་ཀྱི་བོགས་ཐབས་ཀྱིས་འདོན་པ་ནི། ཕྱག་རྒྱ་ཆེན་པོ་བསྒོམས་པས་བྱིང་རྨུགས་ལ་སོགས་པ་བར་ཆད་བྱུང་ན། མཚན་བཅས་ལུས་ངག་གི་དགེ་སྦྱོར་རྣམས་ཅི་རིགས་སུ་བྱའོ། །
ཐབས་ཀྱི་བོགས་ཤེས་རབ་ཀྱིས་འདོན་པ་ནི་མཚན་བཅས་ཀྱི་དགེ་བ་བྱ་བ་ལས་ཀྱི་འཁོར་ལོ། ། ཀློག་པ་ཁ་འདོན་གྱི་འཁོར་ལོ། ། ཆོས་སྤྱོད་ཡན་ལག་བདུན་པ། ཕྱག་དང་སྐོར་བ་མཎྜལ་འབུལ་བ་དང༌། ཚྭ་ཚྭ་ཆུ་གཏོར་དང་བསྐྱེད་རིམ། བྱམས་སྙིང་རྗེ་བྱང་ཆུབ་ཀྱི་སེམས་དང༌། ཐབས་ལམ་བསྒོམ་པ་ལ་སོགས་པ་མདོར་ན་ཐབས་ཀྱི་དགེ་བའི་རྩ་བ་མ་ལུས་པ་ཐམས་ཅད་ཕྱག་རྒྱ་ཆེན་པོའི་བོགས་འདོན་ཡིན་ཏེ། དེ་རྣམས་ཀྱིས་སྐྱོ་ཞིང་དུབ་པའི་དུས་སུ་ཐང་ཆད་པར་བྱུང་ནའང་ཕྱག་རྒྱ་ཆེན་པོ་བསྒོམ། དེས་ཕན་ཚུན་རེས་འཇོག་ཏུ་འཕྲིལ་ལེར་བསྒོམས་པས། སྲིད་ཞི་གང་དུའང་མི་གནས་པར་གྱུར་ཏེ།
ཞི་གནས་ལ་གནས་པ་ལྷག་མཐོང་གིས་གྲོལ། ལྷག་མཐོང་ལྡན་པ་ཞི་གནས་ཀྱིས་གྲོལ། ཆ་སྙོམ་པ་ཁམས་ཀྱིས་གྲོལ་གསུང༌། དེ་ཡང་ཤེས་རབ་ཀྱིས་ཁམས་གསུམ་གྱི་འཁོར་བ་ལས་འདའ། མི་ཟད་པ་རྒྱན་གྱི་འཁོར་ལོ་ཐབས་ཀྱི་དགེ་བའི་རྩ་བ་ལས་འབྱུང་བས། དེ་གཉིས་དང་ལྡན་ན་བྱ་འདབ་གཤོག་གི་རྩལ་དང་ལྡན་པས་ཁོ་རང་གར་འདོད་པའི་གནས་སུ་ཕྱིན་པ་ལྟར། ཐབས་ཤེས་ཟུང་དུ་འབྲེལ་བའི་ཉམས་ལེན་ཤེས་པའི་རྣལ་འབྱོར་པ་དེས། མཉམ་པ་ཉིད་ཀྱི་དོན་རྟོགས་ནས་བདེ་ཆེན་ཐར་པ་ཆེན་པོའི་གནས་སུ་ཕྱིན་པར་འགྱུར་ཏེ། དེ་སྐད་དུ་ཡང༌། ཐབས་དང་ཤེས་རབ་རྐང་གཉིས་གཤོག་པ་བརྐྱང༌། །
གང་འདོད་སར་ཕྱིན་བདེ་བའི་གནས་ཐོབ་འགྱུར། ། ཞེས་པས་གཅིག་གིས་གཅིག་བོགས་འདོན་ཅིང་ཉམས་སུ་ལེན་པ་གནད་ཡིན། བརྒྱད་པ་རྟེན་ཞིང་བསམ་དངོས་གསུམ་གྱི་གནད་ནི། དེ་ལྟར་ཉམས་སུ་བླངས་པས་ཉམས་མྱོང་དང་མངོན་རྟོགས། ཕུན་སུམ་ཚོགས་པས་བློའི་པདྨོར་གཏམས་ཀྱང༌། ཟང་ཟིང་གི་འབྱོར་བ་དང་མ་ལྡན་ན་ལོངས་སྤྱོད་ཕུན་སུམ་ཚོགས་པ་འབྱུང་བའི་རྟེན་འབྲེལ་བསྒྲིག་དགོས་པས། དེ་ལ་ཞིང་གི་རྟེན་འབྲེལ་རྩ་བའི་བླ་མ་བཅོམ་ལྡན་འདས་རིན་ཆེན་འབྱུང་ལྡན་དུ་བསྒོམ་ལ། བསམ་པའི་རྟེན་འབྲེལ་ཡང་ནམ་མཁའ་མཛོད་ཀྱི་ཏིང་ངེ་འཛིན་ཐོབ་པར་བྱས་ལ། སེམས་ཅན་ཐམས་ཅད་ཀྱི་དབུལ་བ་བསལ་སྙམ་པས། དངོས་པོའི་རྟེན་འབྲེལ་གསེར་དངུལ་ལ་སོགས་པ་རིན་པོ་ཆེ་དར་ཟབ་དང་འབྲུ་སྣ་དང་སྨན་ཇི་ལྟར་འཛོམས་པ་འབུལ་ལ།
ལོངས་སྤྱོད་ཕུན་སུམ་ཚོགས་པ་འབྱུང་བའི་གསོལ་བ་བཏབ་བོ། ། དེ་ལྟར་བྱས་པས་ཟང་ཟིང་གིས་བསོད་ནམས་སྐྱེས་ནས་ཕུན་སུམ་ཚོགས་པ་ཐམས་ཅད་ཆིལ་གྱི་བྱུང་ན་ཡང་རྣལ་འབྱོར་པ་དེ་གློ་བུར་དུ་ཤི་དོགས་ཡོད་པས། ཡང་ཚེ་རིང་བའི་ཞིང་བསམ་དངོས་པོ་གསུམ་གྱི་རྟེན་འབྲེལ་བསྒྲིག་དགོས། ཞིང་ནི་བླ་མ་མགོན་པོ་ཚེ་དཔག་ཏུ་མེད་པར་བསམ་ལ། བསམ་པ་ཡང་རང་དང་སེམས་ཅན་ཐམས་ཅད་རྟག་པའི་སྐུ་ཐོབ་པར་བྱ་སྙམ་པས། དངོས་པོ་སྲོག་གཅོད་སྤང་པའི་དགེ་རྩ་དང༌། འཆི་བ་མེད་པའི་ཞལ་ཟས་བདུད་རྩི་ལ་སོགས་པ་དངོས་བསམ་ཡིད་ཀྱིས་ཕུལ་ལ། ཚེ་རིང་བའི་གསོལ་བ་གདབ་བོ། ། དེ་ལྟར་ཚེ་དང་ལོངས་སྤྱོད་གཉིས་ཀ་འཛོམས་ཡང༌། ནད་བུ་ཅན་དུ་སོང་ནས།
འགྲོ་བ་འགའི་མཐོང་སྣང་ལ་གནོད་པས། ནད་མི་འོང་བའི་ཞིང་བསམ་དངོས་གསུམ་གྱི་རྟེན་འབྲེལ་བསྒྲིག་དགོས་པས། བླ་མ་བཅོམ་ལྡན་འདས་སྨན་གྱི་བླར་བསྒོམ་ཤིང་བདག་དང་སེམས་ཅན་ཐམས་ཅད་ལ་འདུ་བ་རྣམ་བཞིའི་ནད་མེད་པར་འདོད་པའི་བསམ་པས། ཨ་རུ་ར་དང་བཟང་དྲུག་སོགས་སྨན་རྣམས་འབུལ་བ་དངོས་པོ་སྟེ། བདག་གཞན་ཐམས་ཅད་ད་ནས་བཟུང་སྟེ་ཚེ་རབས་ཐམས་ཅད་དུ་ནད་མེད་པའི་གསོལ་བ་གདབ་བོ། ། དེ་ལྟར་གཞིར་བཞག་སེམས་ཉིད་འོད་གསལ་དྲི་མ་མེད་པ་རྟོགས་ནས། ཁྱད་པར་ནི་ཚེ་རིང་བ་དང༌། ནད་མེད་པ་དང༌། ཕུན་སུམ་ཚོགས་པ་ཐམས་ཅད་ལྷུན་གྱིས་གྲུབ་པའི་རྣལ་འབྱོར་པ་དེས། འཕྲིན་ལས་གང་བསྒྲུབ་ཀྱང་འགྲུབ་པས།
དེ་ལ་ཞི་བའི་ལས་བསྒྲུབ་པར་འདོད་ན་ཞིང་གི་རྟེན་འབྲེལ་བླ་མ་རྣམ་པར་སྣང་མཛད་དུ་བསྒོམས་ལ། བསམ་པའི་རྟེན་འབྲེལ་ཡང་ཞི་བའི་ལས་འགྲུབ་པར་འདོད་པའི་བསམ་པས། དངོས་པོའི་རྟེན་འབྲེལ་ཡང་དཀར་གསུམ་མངར་གསུམ་ལ་སོགས་པ་ཕུལ་ལ། ཞི་བའི་ལས་འགྲུབ་པའི་གསོལ་བ་གདབ་བོ། ། དེ་བཞིན་དུ་རྒྱས་པ་ལ་ཞིང་བཅོམ་ལྡན་འདས་དོན་ཡོད་གྲུབ་པ། བསམ་པ་རྒྱས་པའི་ལས་བསྒྲུབ་པར་འདོད་པས། དངོས་པོའང་དེ་དང་མཐུན་པའོ། ། དབང་ལ་སྣང་བ་མཐའ་ཡས། བསམ་པའང་དབང་གི་ལས་བསྒྲུབ་པར་འདོད་པས། དངོས་པོའང་དེ་དང་མཐུན་པའོ། །
དྲག་པོ་ལ་རྗེ་བཙུན་གསང་བདག བསམ་པའང་དྲག་པོའི་ལས་འགྲུབ་པར་གསོལ་བ་གདབ་བོ། ། དེ་བཞིན་དུ་ཐམས་ཅད་ལ་ཞིང་བསམ་དངོས་གསུམ་གྱིས་རྟེན་འབྲེལ་བསྒྲིག་པ། ཚར་བུ་དང་འདམ་བུའི་དཔེའམ་རྣམ་རྟོག་གི་འདྲེས་དང་འདྲ་བར་ཉམས་སུ་ལེན་པ་བྱ་བ་གནད་ཡིན། དེ་ལྟར་རྟེན་འབྲེལ་ཞིང་བསམ་དངོས་གསུམ་གྱི་གནད་འཕྲིན་ལས་བཞི་དང་སྦྱར་ནས་གསུངས་པ་ཤས་ཤིན་ཏུ་ཆེ། གནད་རྣམ་པ་བརྒྱད་པོ་འདི་ནི། དཔེར་ན་གཡོས་ལེགས་པའི་ཁ་ཟས་ལ་རང་ཉིད་ནམ་ཟ་འདོད་པའི་དུས་སུ་ཟོས་པས་ཆོག་པ་དང་འདྲ་བར། སྒོམ་ཆེན་པ་རྣམས་ཀྱིས་གནས་རི་ཁྲོད་ཀྱི་དགོན་པར་གཅིག་པུ་གཉིས་སུ་མེད་པར་ཉམས་ལེན། ཕག་སྣ་དང༌། གཏུན་བུའི་ཚུལ་དུ་སྙིང་པོ་བྲང་འོག་ཏུ་བཅུག་ནས།
སྒྲུབ་པ་སྙིང་པོར་བྱེད་པ་ལ་ཉམས་སུ་བླང་རྒྱུའི་ཆོས་ལྔ་ལས། མེད་ཁ་མེད་པའི་རི་ཆོས་གནད་བརྒྱད་མ་བྱ་བ་ལགས་པས་སྤྱད་དུ་མེད་པའི་བརྩོན་འགྲུས་ཆེན་པོས་ཇི་ལྟ་བ་བཞིན་དུ་ཉམས་སུ་ལེན་པར་བྱའོ། ། ཞེས་ཆོས་རྗེ་འཇིག་རྟེན་གསུམ་གྱི་མགོན་པོ་རིན་པོ་ཆེའི་ཞལ་ནས་རྗེ་འབྲི་གུང་གླིང་པས་བསྒྲིགས་པའོ།། །། ༦༦༨༽ ༄། །རི་ཆོས་གསེར་ཁུག་མ་སེམས་ཉིད་མ་བུ་ངོ་སྤྲོད་ཀྱི་གདམས་པ།། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ། འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེ་ལ་ཕྱག་འཚལ་ལོ། ། འདི་ལྟར་ཆོས་ཀྱི་རྒྱལ་པོ་མཚུངས་པ་མེད་པ་བླ་མ་དམ་པའི་སྤྱན་སྔར། ང་འབུ་དང་སློབ་དཔོན་གཉིས་ཀྱིས་དབུ་མཛད་པའི་རི་པ་ཚན་ཆེ་བ་ཞིག་དང་དུས་མཚུངས་སུ་མཇལ་བ་ལ་ཞལ་སྔ་ནས། གནས་རི་ཁྲོད་དུ་ཚེ་འདིའི་བསམ་སྦྱོར་ཕྱིན་ཅི་ལོག་གི་རྟོག་པ་སྤངས་ཏེ།
འཆི་བ་དང་མི་རྟག་པས་རྒྱུད་བསྐུལ་ནས་ལས་རྒྱུ་འབྲས། འཁོར་བའི་ཉེས་དམིགས་ལ་འཇིགས་ཤིང༌། མཐར་ཐུག་བྱང་ཆུབ་སྒྲུབ་པའི་བརྩོན་འགྲུས་དང་ལྡན་པས་ཟས་གྱི་ན་ཙམ་ལ་བརྟེན་ནས། རི་དྭགས་རྨས་མ་བཞིན་དུ་ནི་གབ་ཅིང་འབྲོས། ཚུལ་ཁྲིམས་མིག་གི་འབྲས་བུ་བཞིན་དུ་བསྲུངས། བླ་མ་དམ་པ་ལ་མི་ཕྱེད་པའི་མོས་གུས་ནི་ཐོབ། ལུས་དང་སྲོག་ལ་ལྟོས་པ་མེད་པར་བརྟུལ་ཞུགས་སྤྱོད་པའི་རི་ཁྲོད་པ་རྣམས་ཁོ་བོའི་ཐུགས་ཀྱི་སྲས་ཡིན་པས། ཁྱེད་རང་རྣམས་ལ་རི་ཆོས་ཤིན་ཏུ་ཟབ་པ་ཞིག་ཡོད་པ་བྱ་གསུང༌། དེར་བདག་ཅག་རྣམས་ཀྱིས་ཚོགས་ཀྱི་འཁོར་ལོ་བཤམས། གསེར་གྱི་མཎྜལ་ཕུལ་ནས་ཞུས་པས།
ཞལ་སྔ་ནས། ཁྱེད་རང་རྣམས་ནི་རི་ཁྲོད་ལ་སོགས་པ་དབེན་པའི་གནས་སུ་གཞན་ཅི་ཡང་བྱེད་རྒྱུ་མི་བདོག འདི་ལ་ཉམས་ལེན་གྱི་ཆོས་རྣམ་པ་གསུམ་ཡིན། དེ་ལའང་དང་པོ་རྟེན་འབྲེལ་གྱི་ཆོས་གསུམ་གྱིས་ཉམས་སུ་བླང་བ་དང༌། མཉམ་གཞག་དོན་གྱི་ཆོས་གསུམ་གྱིས་གནད་དུ་བསྣུན་པ་དང་གཉིས་ལགས། དང་པོ་རྟེན་འབྲེལ་གྱི་ཆོས་གསུམ་གྱིས་ཉམས་སུ་བླང་བ་ལ། དབེན་པའི་གནས་སུ་བྱམས་སྙིང་རྗེ་བྱང་ཆུབ་ཀྱི་སེམས་ལ་ནན་ཏན་ཤིན་ཏུ་ཆེ་བར་མཛད། ས་ཕྱོགས་དེ་ཞིང་ཁམས་རྣམ་པར་དག་པ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་གང་བ་ཞིག་དུ་བསམ། རྡོ་རྗེ་སེམས་དཔའ་མི་ཤིགས་པའི་འཁྲུལ་འཁོར་ བརླའི་སྟེང་དུ་རྐང་པ་བཞག་ལ་ལག་པ་གཉིས་པུས་མོ་ལ་གླན། བཅས་ལ།
སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། མལ་སྟན་རྡོ་རྗེ་རྒྱ་གྲམ་དུ་གནས་པའི་ལྟེ་བ་ལ་པདྨའི་སྡོང་པོ་འདབ་མ་སྟོང་དང་ལྡན་པས་ས་ཕྱོགས་དེ་གང་བར་བསམ། ཏིང་ངེ་འཛིན་དེས་ས་ཕྱོགས་གར་བསྡད་ཀྱང་ཟུག་པ་དང༌། ཆུ་ཤིང་ལའང་ལོངས་སྤྱད་པར་ཆོག་པ་ཡིན། དེ་ལ་ས་གཞི་བྱིན་གྱིས་བརླབས། ཞིང་ཁམས་ཀྱི་རྟེན་འབྲེལ་བགྱི་བ་གསུང་བ་ལགས། ཡང་གནས་དེར་ཤེས་པ་རྩུབ་པ་ལ་སོགས་བྱུང་ན་སེམས་བསྐྱེད། རང་ཇོ་བོ་ཐུགས་རྗེ་ཆེན་པོ་གཅིག་དུ་བསྒོམ། ཕུག་དེ་ཤེལ་གྱི་མཆོད་རྟེན་ཁོང་གསེང་ཅན་ཞིག་དུ་བསྐྱེད།
ཐུགས་ཀ་ནས་པདྨ་དཀར་པོ་འདབ་མ་བཞི་པའི་སྟེང་དུ་ཟླ་བའི་དཀྱིལ་འཁོར་ཧྲཱི༔ ལས་ཡི་གེ་དྲུག་པ་དཀར་རམ་མེར་བསྐོར་ནས་ཡོད་པ་ལ་དམིགས་ཤིང་བཟླས་པས་འོད་འཕྲོས་ཏེ། ས་ཕྱོགས་དེར་ཐུགས་རྗེ་ཆེན་པོ་རྡུལ་ཇི་སྙེད་ཐམས་ཅད་ཀྱིས། ཡི་གེ་དྲུག་པ་སྒྲ་དི་རི་རི་སྒྲོགས་པར་བསམ་ཞིང་བྱམས་པའི་ཏིང་ངེ་འཛིན་ལ་རྒྱུན་བསྲིངས་པས་རང་གི་རྒྱུད་འཇམ་པ་དང༌། བསམ་པའི་དོན་ཐམས་ཅད་མཐར་ཕྱིན་པ་དང༌། ས་ཕྱོགས་དེར་བཀྲ་ཤིས་དང་བདེ་ལེགས་དཔག་ཏུ་མེད་པ་འབྱུང་ཞིང༌། འགྲོ་བ་ཐམས་ཅད་དབང་དུ་འདུ་བས་ཕུན་སུམ་ཚོགས་པ་རྟེན་འབྲེལ་གྱི་ཏིང་ངེ་འཛིན་བགྱི་བ་ལགས། ཡང་གནས་དེར་འཇིགས་འུབ་འུབ་པ་དང༌། ཚེ་འདིའི་བསམ་སྦྱོར་གྱི་རྟོག་པ་སྐྱེས་པ་ལ་སོགས་པ་བྱུང་ན། སེམས་བསྐྱེད་རང་ཐུགས་རྗེ་ཆེན་པོ་མཆོག་སྦྱིན་གྱི་ཕྱག་རྒྱ་ཅན་དུ་བསྐྱེད་ལ།
གསང་གནས་སུ་ཐིག་ལེ་དམར་པོ་སྒོ་ང་ཙམ་ཞིག་བསམ། སྤྱི་གཙུག་ཏུ་ཐིག་ལེ་དཀར་པོ་མཐེ་བོང་ཙམ་ཞིག་དམིགས། དེ་ནས་སྟེང་འོག་རླུང་ཁ་སྦྱར་བས་དཀར་པོ་ལས་བདུད་རྩི་འོ་མའི་རྒྱུན་ལྟ་བུ་བབས་ཏེ་དམར་པོ་ལ་ཐིམ་པས། དཀར་དམར་འདྲེས་པའི་བདུད་རྩི་ཆིལ་གྱིས་ཁོལ་ནས་རླངས་པ་འོད་ཟེར་གྱི་རྣམ་པར་འཕྲོས་པས་འཁོར་འདས་ཀྱི་ཞིང་ བླ་མ་ཡི་དམ་དཀོན་མཆོག་གསུམ་རིགས་དྲུག་ སྤྱན་དྲངས་ནས། གནས་སོ་སོ་ལ་བཞུགས་པར་བསམ། རིམ་པ་བཞིན་དུ་གསོལ་ཞིང་ཚིམས་པས་དེ་དག་བདུད་རྩིར་ཞུ་ནས། རང་གི་ལུས་ངག་ཡིད་གསུམ་དབྱེར་མེད་པར་གྱུར་ནས་ཁོང་པའི་ནང་ཐམས་ཅད་ཁེངས་པར་བསམ། རྗེས་སྐྱེ་བ་མེད་པའི་ངང་ལ་བཞག་ན་བར་ཆད་མི་འབྱུང་བ་དང༌། ཚེ་རིང་བ་དང༌། ནད་མེད་པ་ལ་སོགས་པ་དགོས་འདོད་ཐམས་ཅད་ལྷུན་གྲུབ་ཏུ་འབྱུང་བས་བར་ཆད་ཞི་བ་གཏོར་མའི་རྟེན་འབྲེལ་བགྱི་བ་གསུང་བ་ལགས།
རྟེན་འབྲེལ་གྱི་ཆོས་གསུམ་པོ་འདི་ཉམས་སུ་ལེན་པའི་སྒོམ་ཆེན་པ་དེས་ས་ཕྱོགས་གར་སྡོད་ཀྱང་ཕྱི་རོལ་གྱི་སྒོམ་ཆེན་ཚུན་ཆད་ལ་ཡང་གོང་གི་ཡོན་ཏན་རྣམས་འབྱུང་བ་ཡིན་གསུངས་པས། ཁྱེད་རྣམས་ཀྱིས་ཀྱང་ཐུགས་རྩིས་དང༌། ནན་ཆགས་ཆེ་བར་མཛད་ནས་ཉམས་སུ་ལེན་པ་དང༌། གནད་དུ་སྣུན་པར་ཞུ་འཚལ། གཉིས་པ་མཉམ་གཞག་དོན་གྱི་ཆོས་གསུམ་གྱིས་གནད་དུ་བསྣུན་པའི་ཚུལ་འདི་ལ་བཀའ་རྒྱ་ཡོད་པ་ལགས། དེ་ལ་ཀུན་གཞི་གཉུག་མའི་ངོ་སྤྲོད། མཉམ་རྗེས་ཟུང་འཇུག་གི་ངོ་སྤྲོད། སེམས་ཉིད་ནམ་མཁའ་མདུད་འགྲོལ་གྱི་གདམས་པ་དང་གསུམ་ཡིན། དོན་ངོ་སྤྲོད་རྡོ་རྗེའི་གསང་ཚིག་གསུམ་ནི་ཞལ་ལས་ཤེས་སོ། ། ཀུན་གཞི་ཞེས་པ་ནི་འཁོར་འདས་ཀྱི་རིག་པ་རིག་སྟོང་དྲི་མ་མེད་པ་ཆོས་སྐུ་མཉམ་སྦྱོར་གྱི་ངོ་སྤྲོད་འདི་ལགས།
དེ་ལ་དོན་གསལ་བྱེད་ཀྱི་གསུང་ཚིག་རྣམ་པ་གསུམ། དཔེའི་ཆོས་གསུམ་དང་དྲུག་གིས་ངོ་སྤྲོད་པ་ཡིན། དེ་ཡང་གཞི་གདོད་མ་ནས་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ཀྱི་གཤིས་བབས་ཀྱི་འདུག་ཚུལ་རང་གི་རིག་པ། རིག་སྟོང་དྲི་མ་མེད་པ་གསལ་སང་ངེ་བ་དྭངས་སང་ངེ་བ་ཉམས་འགགས་མེད་ཀྱི་ངར་དང་བཅས་པ། བཟང་ངན་གྱི་རྟོག་པ་གང་གིས་ཀྱང་མ་བསླད་པ་ཚོགས་དྲུག་ཐུག་ཕྲད་ཀྱིས་ངོ་སྤྲོད་པ་ཡིན། དེའང་གཞི་གདོད་མ་ནས་འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་གཤིས་སམ། རང་གྲོལ་དུ་གཤེགས་པ་འདི་ལ་ཀུན་གཞིའི་གཉུག་མ་གསུང་བ་ལགས། གསལ་བྱེད་ཀྱི་གསུང་ཚིག་གཅིག རིག་པ་ཉིད་ཀྱིས་རིག་པ་ཉིད་ལ་བལྟས་ན་རང་རིག་ཉིད་དུ་རྣམ་པར་གྲོལ་ཞེས་པ་འདི་དང༌། ཤེལ་གོང་མཎྜལ་གྱི་སྟེང་དུ་བཞག་པ་འདི་ལ་སྤྱན་གྱིས་གཟིགས་པས་སྒྲིབ་གཡོགས་མེད་པར་གསལ་སེང་ངེ་བ་དང༌།
དྭངས་སེང་ངེ་བར་སྣང་ཞིང༌། རྫས་གཞན་ཟ་འོག་ལ་སོགས་པའི་སྟེང་དུ་བཞག་པས་རྫས་དེའི་ཁ་དོག་དངོས་པོར་སྣང་ཡང་ཤེལ་སྒོང་ལ་གོས་པ་མེད་པ་བཞིན་དུ་བཀྲག་མདངས་འདོན་པ་ལགས། དཔེ་དེ་བཞིན་དུ་རང་གི་རིག་པ་འདི་ལ་ཤེས་པ་ཁ་ནང་དུ་ལྡོག་ནས་རིག་པ་ཉིད་ཀྱིས་བལྟས་པས། རང་དྭངས་ཕྱེད་པའི་རིག་པ་རིག་སྟོང་དྲི་མ་མེད་པ་གང་གིས་ཀྱང་གོལ་ས་མེད་པའི་རིག་པ་རྗེན་ལྷང་ངེ་བ་དྲན་པ་རང་སྟོང་དུ་སོང་ནས་སྤྲོས་པ་ཐམས་ཅད་ཀྱིས་དབེན་ལྷང་ངེ་བ་ཞིག་འབྱུང་བ་ལགས། དེ་ཙ་ན་འདི་རིག་འདི་མ་རིག་མེད་པའི་རིག་པ་རང་ངོ་ཤེས་པ་རང་སངས་རང་གྲོལ། གཟུང་འཛིན་གཉིས་སུ་མེད་པའི་ཡུལ་ཡུལ་ཅན་གཅིག་ཏུ་བསྲེས་པ་འདི་ལ་ཆོས་ཉིད་མི་བསམ་པའི་རང་གཟུགས་གསུང་བ་ལགས། མཉམ་གཞག་དེའི་ངང་ལས་མ་འགགས་པའི་རྩལ་འདུ་བྱེད་ཀྱི་རྣམ་པར་རྟོག་པ་སྣ་ཚོགས་སུ་ཤར་ཡང༌། ཆོས་ཉིད་རིག་པ་དེ་ལ་གོས་པ་མེད་པ་བཞིན་དུ་མཉམ་གཞག་དེའི་རྩལ་བཏོན་ཅིང་ངར་བསྐྱེད་པ་ཡིན་པས། འདི་ལ། རང་རིག་ཉིད་དུ་རྣམ་པར་གྲོལ།
བགྱི་བ་གསུང་བ་ལགས། དེ་ལྟར་ཡང་རྒྱལ་བས། ཡང་དག་ཉིད་ལ་ཡང་དག་བལྟ། ། ཡང་དག་མཐོང་ན་རྣམ་པར་གྲོལ། ། བགྱི་བའམ། ཀུན་གཞི་ནི་ཤེལ་གོང་ལྟ་བུའོ། ། ཞེས་གསུང་པས་རང་བྱུང་ལྷན་ཅིག་སྐྱེས་པའི་ཡེ་ཤེས་ངོ་སྤྲད་པ་ལགས། དོན་གསལ་བྱེད་གསུང་ཚིག་གཉིས་པ་ནི། སེམས་སྐྱེ་འགག་གནས་གསུམ་རྟག་ཆད་ཀྱི་མཐའ་དང་བྲལ་བ་བགྱི་བ་འདི་ལ། ཨ་གཅིག་པད་དཀར་གྱི་དཔེ་ཡིས་ངོ་སྤྲོད་པ་ལགས།
དེ་ལ་ཨ་ཞེས་བྱ་བ་ནི་སེམས་གདོད་མ་ནས་སྐྱེ་བ་མེད་པའི་རྣམ་པ་ཡིན། རང་གི་སེམས་འདི་ཡང་དང་པོ་གང་ནས་ཡང་མ་སྐྱེས། བར་དུ་གང་དུའང་མི་གནས། མཐར་གང་དུའང་མི་འགག་པས་རང་གི་རིག་པ་འདི་ལ་སེམས་ཉིད་རང་གྲོལ་གསུང་བ་ལགས། ཆུ་སྐྱེས་ཀྱི་པད་མ་དཀར་པོ་འདི་ལ་སྐམ་པའམ། གཤེར་བའམ། འདམ་རྫབ་ཀྱིས་གོས་པ་མེད་པ་བཞིན་དུ་རྩི་གང་བསྐུས་ཀྱང་གོས་པ་མེད་པ་ལྟར་རང་གི་རིག་པ་འདི་ཡང་རྟག་པ་མ་ཡིན་ཏེ། སྣ་ཚོགས་སུ་འཆར། ཆད་པ་མ་ཡིན་ཏེ། ཇི་ལྟ་བ་བཞིན་དུ་ཉམས་སུ་མྱོང་བ།
འདས་མ་འོངས་ཀྱིས་དབེན་པའི་རིག་པ་འདི་ལ་འཁོར་འདས་ཀྱི་ཆོས་གང་གིས་ཀྱང་གོས་པ་མེད་པ་ལགས། དོན་གསལ་བྱེད་ཀྱི་གསུང་ཚིག་གསུམ་པ། སྣང་བ་རང་སེམས་ཡིན། སེམས་ཉིད་སྣང་བ་ཡིན། སྣང་སེམས་གཉིས་སུ་མེད་པ་བགྱི་བ་འདིའང་དཔེ་འབབ་ཆུ་སྣ་ཚོགས་ཀྱི་རྫིང་བུས་ངོ་སྤྲོད་པ་ལགས། རྫིང་བུ་དེའང་སྣ་ཚོགས་སུ་སྣང་ཡང་ཆུའི་ངོ་བོར་རོ་གཅིག་པ་བཞིན་དུ་རང་གི་རིག་པ་འདིའང་སྣ་ཚོགས་སུ་སྣང་ཡང་སེམས་ཉིད་སྟོང་པའི་ངང་དུ་རོ་གཅིག་པ་ལགས། ད་ལྟར་གྱི་རིག་པ་ཆོས་ཉིད་མ་འགགས་པའི་རྩལ་ཅན་སྣང་སེམས་གཉིས་མེད་འདི་གཞི་སེམས་ཅན་གྱི་དུས་ན་ངན་པ་ཞིག་ཏུ་གནས་པ་ལ། ཡར་སངས་རྒྱས་ཀྱི་དུས་ན་བཟང་པོ་ཞིག་དུ་སོང་བ་མ་ལགས། ད་ལྟར་གྱི་དུས་འདི་བས་ལྷག་པའི་ཆོས་སྐུ་ཞིག་ལོགས་ན་ཡོད་པ་མ་ལགས། རིག་མ་རིག་སྤུ་རིས་བག་ཙམ་ཞིག་ཡིན།
དེས་ན་ཆོས་སྐུ་མཉམ་སྦྱོར་གསུངས་པ་ཡིན་ནོ། ། ཉམས་ལེན་པ་མཚམས་ཀྱི་ངོ་སྤྲོད་ནི་ཞལ་ལས་ཤེས་པར་ རྟོག་མི་རྟོག་ཕར་འགྲོ་ཚུར་འགྲོའི་སྐབས་ བྱའོ། ། དེ་ལྟར་ཡང༌། མཐར་ཐུག་འབྲས་བུའི་ཆོས་སྐུ་དེ། ། ཉོན་མོངས་རྣམ་རྟོག་དངོས་སུ་གདའ། ། ཞེས་པ་དང༌། རིག་དང་མ་རིག་གཉིས་མེད་ཡིན། ། མ་རིག་ཡེ་ཤེས་ཆེན་པོ་ཡིན། ། ཞེས་དང༌། འཁོར་བ་དང་ནི་མྱ་ངན་འདས། །
གཉིས་སུ་ཡོད་པ་མ་ཡིན་ཏེ། ། འཁོར་བའི་རང་བཞིན་ཤེས་པ་ལ། ། མྱ་ངན་འདས་ཞེས་བརྗོད་པ་ཡིན། ། ཞེས་གསུངས་པས་གཞི་གདོད་མ་ནས་འཁོར་འདས་གཉིས་སུ་མེད་པ་ཆོས་སྐུ་འབའ་ཞིག་ཏུ་གནས་པ་ལགས་སོ། ། མཉམ་རྗེས་ཟུང་འཇུག་གི་ངོ་སྤྲོད་བགྱི་བ་འདི་ལ་མཉམ་གཞག་རྗེས་སུ་ལྡང་བ་དང༌། མཉམ་གཞག་རྗེས་ཤེས་སུ་གནས་པ། རྗེས་ཤེས་མཉམ་གཞག་ཏུ་གནས་པ་བགྱི་བ་འདི་ལ་དཔེའི་ཆོས་གསུམ་གྱིས་ངོ་སྤྲོད་པ་ཡིན། དེའང་དང་པོ་ཆུ་ཕྲན་དང་རྒྱ་མཚོ་ལྟ་བུ་ཞེས་པ་ནི། རྒྱ་མཚོ་ལས་ཆུ་བོ་འབྱུང་ཞིང༌། ཆུ་བོ་ལས་རྒྱ་མཚོ་འབྱུང་བ་བཞིན་དུ་མཉམ་རྗེས་གཉིས་ཀྱང་གཅིག་ལས་གཅིག་འབྱུང་བ་ལགས།
རྒྱ་མཚོ་དང་རྦ་རླབས་ལྟ་བུ་ཞེས་པ་ནི། རླུང་གིས་མ་བསྐྱོད་པའི་རྒྱ་མཚོ་ལྟ་བུ་ནི་མཉམ་གཞག་སྟེ། རླུང་དེ་དང་འདྲ་བའི་འདུ་བྱེད་ཀྱི་རྐྱེན་གྱིས་བསྐྱེད་ནས་རྒྱ་མཚོ་ཉིད་རྦ་ཀློང་དུ་འབྱུང་ཞིང༌། དེ་བཞིན་དུ་མཉམ་གཞག་དེ་ཉིད་རྗེས་ཤེས་སུ་ལྡང་ཞིང༌། རྒྱ་མཚོ་རྦ་རླབས་ལ་གནས་པ་བཞིན་དུ་མཉམ་གཞག་དེ་ཉིད་རྗེས་ཤེས་ལ་གནས་པ་ལགས། རླུང་ཞི་ན་རྦ་རླབས་དེ་ཉིད་ཀྱང་རྒྱ་མཚོར་མེར་གྱིས་གནས་པ་བཞིན་དུ་གཟུང་འཛིན་འདུ་བྱེད་ཀྱི་རྣམ་རྟོག་ཞི་ནས་རྗེས་ཤེས་དེ་ཉིད་མཉམ་གཞག་དུ་འཇུག་ཅིང་གནས་པ་ཡིན། དཔེར་ན་རྒྱ་མཚོ་དང་རྦ་རླབས་དབྱེར་མེད་པ་བཞིན། མཉམ་རྗེས་གཉིས་ཀྱང་དབྱེར་མེད་པ་ཡིན། དྲན་པ་རང་སྟོང་ཐབས་ཤེས་རབ་གཉིས་མེད་མཉམ་རྗེས་ཟུང་འཇུག་གི་ཉམས་ལེན་ནི་ཞལ་ལས་ཤེས་པར་བྱའོ། ། གཅོང་རོང་གི་འབབ་ཆུ་ལྟ་བུ་ཞེས་པ་ནི།
ལུང་པ་ཡངས་དོག་གིས་བྱེད་པ་ལས་ཆུ་ལ་དྲག་ཞན་མེད་ཀྱང་ཆུ་ཉིད་དུ་རོ་གཅིག་པ་བཞིན་དུ་མཉམ་རྗེས་ལ་མཐོ་དམན་གྱི་ཉམས་སྣ་ཚོགས་སུ་ཤར་ཡང་སེམས་ཉིད་ཀྱི་ངོ་བོར་རོ་གཅིག་པ་ཡིན། དེས་ན་མཉམ་གཞག་བཟང་པོ་ཞིག་ཡོད་ན་རྗེས་ཤེས་ཀྱང་སྒྱུ་མའམ་ཆོས་ཉིད་དུ་འཆར་བ་ཡིན། སྒོམ་ཆེན་པ་འགའ་ཞིག་མཉམ་གཞག་བཟང་པོ་ཡོད་ཟེར་ནས་རྗེས་ཤེས་སུ་ཆགས་སྡང་མང་པོ་བྱེད་པར་སྣང༌། མཉམ་གཞག་བཟང་པོ་ཡོད་ན་རྗེས་ཤེས་ངན་པ་གར་སྲིད། སྨན་གྱི་སྡོང་པོ་ལ་དུག་གི་ལོ་མ་འོང་མི་སྲིད་པ་དང་འདྲ་བ་ཡིན། དེས་ན་བླ་མ་རིན་པོ་ཆེའི་ཞལ་ནས། མཉམ་གཞག་ཡོད་མེད་རྗེས་ཀྱིས་ཤེས་གསུང༌། སེམས་ཉིད་ནམ་མཁའ་མདུད་འགྲོལ་འདི་ལ་ཐུག་ཕྲད་ཐོག་འགེལ་གྱི་ཉམས་ལེན། སེམས་ཉིད་མ་བུ་ངོ་སྤྲོད་ཀྱི་གདམས་པ་བགྱི་བ་འདི་སྟོན་པ་ལགས། དེ་ལ་གསལ་བྱེད་ཀྱི་གསུང་ཚིག་གསུམ་གྱིས་ངོ་སྤྲོད་པ་ཡིན།
དང་པོ་སེམས་ལས་སེམས་བྱུང་ཞིང༌། སེམས་བྱུང་ལས་ཀྱང་སེམས་བྱུང་བས། སེམས་བྱུང་གི་སྣང་བ་ཐོལ་སྐྱེས་ཀྱི་ཤེས་པ་གློ་བུར་བ་དེ་སེམས་ལས་བྱུང་ཞིང༌། གཉེན་པོ་ལ་དྲན་པ་རང་སྟོང་གིས་ཕག་སྣའི་གཏུན་བུ་ལྟར་ཐུག་ཕྲད་དུ་གཉུག་མའི་རིག་པ་འདི་ཉིད་ཀྱི་སྟེང་དུ་ཐོག་འགེལ་དུ་ཉམས་སུ་བླངས་པས། སེམས་བྱུང་གི་སྣང་བ་འདི་གཞི་མེད་རྩ་བྲལ་དུ་ལྷག་གིས་འཆར་བ་ཞིག་འབྱུང་བ་ཡིན། སྦྲུལ་མདུད་ནམ་མཁར་འཕང་བ་ཞེས་པ་ནི། སྦྲུལ་དེ་ལ་མདུད་པ་མང་པོ་བྱས་ནས་ནམ་མཁའ་ལ་འཕངས་པས་ནམ་མཁའ་རྟེན་མེད་ལ་ཁོ་རང་གིས་མདུད་པ་འགྲོལ་ནུས་པ་བཞིན་དུ་སེམས་ཅན་ཉིད་གཟུང་འཛིན་རྣམ་རྟོག་གི་མདུད་པས་བཅིངས་པ་འདིའང༌། སེམས་ནམ་མཁའ་ལྟ་བུའི་ངང་དུ་བཞག་པས་གཟུང་འཛིན་རྣམ་རྟོག་གི་མདུད་པ་རང་གྲོལ་དུ་འགྲོ་བ་ཡིན། སྤྲིན་དང་ནམ་མཁའ་ལྟ་བུ་ཞེས་པ་ནི། ཁ་དོག་སྣ་ཚོགས་པའི་སྤྲིན་དེའང་བྱུང་ཡང་ནམ་མཁའ་ལས་འབྱུང་ཞིང༌།
ཐིམ་ཡང་ནམ་མཁའ་ལ་ཐིམ་པ་བཞིན་དུ་ཚོགས་དྲུག་གི་སྣང་བ་དཀར་དམར་སྣ་ཚོགས་སུ་སྣང་བ་འདི་ཡང་གཉུག་མའི་རིག་པ་འདི་ཉིད་ཀྱི་སྟེང་དུ་བཞག་ནས། ཚོགས་དྲུག་གི་སྣང་བ་ཐམས་ཅད་རིག་པ་འདི་ཉིད་ཀྱི་སྟེང་དུ་གྲོལ་བ་ཡིན། དེས་ན་སེམས་ཉིད་ནམ་མཁའ་མདུད་འགྲོལ་གྱི་གདམས་པ་བྱ་བ་ཡིན། འདི་ཐུན་མོང་མ་ཡིན་པའི་གདམས་པ་ཟབ་མོ་ཡིན་པས་ཞལ་ལས་ཤེས་སོ། ། དཔེར་ན་མ་བུ་གཉིས་བྲལ་ནས་མ་བུ་ལ་གདུང་ཞིང༌། བུ་མ་ལ་གདུང་བས། གདུང་བའི་སྡུག་བསྔལ་རྒྱུན་མི་ཆད། མ་བུ་གཉིས་ཕྲད་ནས་གདུང་བའི་སྡུག་བསྔལ་རྒྱུན་ཆད་ནས་སེམས་རང་མལ་དུ་གནས་པ་བཞིན་དུ་སྣང་སེམས་ཐ་དད་དུ་བཟུང་ནས་འཁོར་བའི་སྡུག་བསྔལ་རྒྱུན་མི་ཆད་པ་ཡིན། འདི་གཉིས་དབྱེར་མེད་དུ་ཉམས་སུ་བླངས་ན་སྡུག་བསྔལ་རྒྱུན་ཆད་ནས་མཐོ་རིས་དང་ཐར་པའི་བདེ་འབྲས་ཐོབ་པ་ཡིན། འདི་ལ་སེམས་ཉིད་མ་བུ་ངོ་སྤྲོད་ཀྱི་གདམས་པ་གསུང་བ་ཡིན།
འདི་དུས་གསུམ་གྱི་སངས་རྒྱས་ཐམས་ཅད་ཀྱི་མཁྱེན་པའི་ཡེ་ཤེས་ཕྱིན་ཅི་མ་ལོག་པ་ཡིན། ཁོ་བོའི་ཉམས་སུ་ལེན་པའི་ཆོས་ཐམས་ཅད་ཀྱི་སྙིང་པོ་དྲི་མ་མེད་པ་ཡིན། ངའི་གདམས་པ་རིན་པོ་ཆེ་འདིའི་ངོ་སྤྲོད་ཉམས་ལེན་ཟུར་ཙམ་རེ་མེད་པར། དགེ་བཤེས་དང་སྒོམ་ཆེན་པ་འགའ་རེ་ཁ་ཕོ་གནམ་ཙམ་གཏོང་བར་འདུག ཁྱེད་རྣམས་རྩ་རླུང་ནི་དར་ལ་བབས། གདམས་པ་འདི་ལྟ་བུ་ཐོབ། ད་ཚེ་གཅིག་གིས་བྱང་ཆུབ་སྒྲུབ་པ་ལ་དཀའ་ལས་ཅི་ཡོད། ཟན་ཟ་བ་ལས་ཀྱང་སླ་བ་ཡིན། ལར་འདི་ལ་བུ་མ་ཐོག་ཏུ་ངོ་སྤྲད་ནས་ཉམས་སུ་ལེན་པ་ཞིག་དགོས་པ་ཡིན། དཔེར་ན་རྒྱལ་པོ་བཙོན་དུ་བཟུང་ན་འབངས་ཆམ་ལ་འབེབས་པ་དང་འདྲ་བ་ཡིན།
ཉམས་ལེན་གྱི་གནད་འདིས་འཁོར་འདས་ཀྱི་ཆོས་ཐམས་ཅད་སྒྲོག་རང་གྲོལ་ལ་ཆ་བ་ཡིན། འདི་ལ་བཀའ་རྒྱ་ཡོད་པས་ཐུན་མོང་མ་ཡིན་པའི་གདམས་ངག་ནི་ཞལ་ལས་ཤེས་སོ། ། ཉོན་མོངས་རྣམ་རྟོག་མ་བུ་ངོ་སྤྲོད་པ་འདི་ལ་ངེད་རང་རྣམས་ཀྱི་རྒྱུད་ལ་ཉོན་མོངས་པའི་རྣམ་པར་རྟོག་པ་གང་ཇི་སྙེད་ཅིག་སྐྱེས་ཀྱང༌། སྒོམ་མ་ཐོག་ཏུ་བུ་བཞག་ནས་ཉམས་སུ་བླངས་པས་ཉོན་མོངས་པ་རང་ཞི་རང་དག་ཏུ་སོང་ནས་སྐྱེ་མེད་དུ་ཁྲོལ་གྱིས་འཆར་བ་ཡིན། ཉོན་མོངས་པ་བྱུང་ཡང་ཁོ་རང་ལས་བྱུང༌། ཁོ་རང་ལ་བལྟ་ཞིང་མཉམ་པར་བཞག་པས་ཁོ་རང་གི་ངང་དུ་གྲོལ་བ་ཡིན་ཏེ། དཔེར་ན་ནམ་མཁའ་དང་འཇའ་ཚོན་ལྟ་བུ་ཡིན། ཉམས་མྱོང་བདེ་གསལ་མི་རྟོག་པའི་ཉམས་བཟང་པོ་སྐྱེས་ཀྱང༌། ཡོན་ཏན་གོང་མའི་རྩལ་མ་ཤར་ན་ཞི་གནས་ཀྱི་ཉམས་མགོ་གཏུམ་ཡིན་པས། མ་ཐོག་ཏུ་བུ་ངོ་འཕྲོད་ནས་ཉམས་སུ་བླངས་ན་མཚན་མ་རང་སར་གྲོལ།
རྟོག་པའི་ངོ་བོ་ལྷང་ལ་འབུད་པ་ཡིན། སྡུག་བསྔལ་དང་བར་ཆད་མ་བུ་ངོ་སྤྲོད་བགྱི་བ་འདི་ལ་གསུམ་ལགས། ཏིང་ངེ་འཛིན་གྱི་སེམས་ཀྱི་བར་ཆད། འབྱུང་བ་ལུས་འཁྲུགས་ཀྱི་བར་ཆད། ཕྱི་རོལ་བདུད་ཀྱི་བར་ཆད་དང་གསུམ་ཡིན། དེ་ལ་ཕྱི་ནང་གི་བར་ཆད་གཉིས་ཡིན། ནང་བྱིང་རྒོད་ཏིང་ངེ་འཛིན་གྱི་བར་ཆད་འདི་ལ། བྱིང་ཞིང་འཐིབས་ནས་ཏིང་ངེ་འཛིན་ལྷོད་ཕྱངས་ཀྱིས་སོང་ན། ནམ་མཁའ་དཔུང་སྒྱུར་གྱི་ཕྱག་རྒྱ་སོར་མོ་རྣམས་བསྣོལ་བ་ལྟག་པར་བཟུང་ལ། མིག་ནམ་མཁར་བལྟ་ཞིང་དཔུང་པ་གཉིས་གཟུར་བས་ནམ་མཁའི་རླུང་དཀར་ཞིང་བསིལ་བ་མགྲིན་པ་ཡན་ཆད་གང་བ་ལ་མཉམ་པར་བཞག
རིག་པ་འཕྲོ་ཞིང་རྒོད་ནས་མ་འཆུན་ན། རྡོ་རྗེ་སེམས་དཔའ་ས་འཛིན་གྱི་ཕྱག་རྒྱ་ སྐྱིལ་ཀྲུང་གི་སྟེང་དུ་ལག་པ་བཞག་ བཅས་ལ་ས་རླུང་སེར་ཞིང་འཇམ་པ་ལ་མཉམ་པར་བཞག ཤེས་པ་རྩུབ་ཅིང་སྤུན་ན་སྣ་རྩེ་ཨའི་གདམས་པ་ལ་མཉམ་པར་འཇོག་པ་གནད་ཤིན་ཏུ་ཟབ་པ་ཡིན་བགྱི་བ་གསུང༌། བླ་མ་རིན་པོ་ཆེའི་ཞལ་ནས་ཀྱང༌། སེམས་ཀྱི་རྩ་གནད་མིག་ལ་ཡོད། ། དེ་ཕྱིར་སྤྱན་མིག་མི་འགྱུར་བ། ། ཕྱག་རྒྱ་ཆེན་པོའི་མན་ངག་ཡིན། ། ཕྱི་ཡུལ་སྣང་སེམས་ཀྱི་བར་ཆད་འདི་ལ། སྟེང་དུ་གནམ་རྡིབ། འོག་དུ་མཚོ་རྡོལ་ཡང་ཏིང་ངེ་འཛིན་དེ་ལ་སྐད་གཅིག་ཀྱང་མ་ཡེངས་པ་ཞིག་དགོས་པ་ཡིན།
ཆོས་རྗེ་གངས་དཀར་བ་ ཐོག་ཏུ་རྡོ་ཆར་ཕབ་པ་ལ་ཡེངས་པ་མེད་པའི་དཔེ་ ལྟ་བུའམ། སྒོམ་པ་ལྷ་ས་བ་ལྟ་བུ་ཡིན། ང་ཡང་སྔོན་ཨེ་ཆུང་ན་ཡོད་པའི་དུས་ན། ཉིན་གཅིག་གཟིམས་མལ་ན་ཐུགས་དམ་མཛད་ཀྱིན་ཡོད་ཙམ་ན། བྱེའུ་གཅིག་གིས་སྐད་སྙན་པ་སྒྲོགས་པ་ལ་ཤེས་པ་དར་ཅིག་ཡེངས། ཕྱིས་བར་ཆད་དུ་ཤེས། གཞན་ཡང་སྡིག་པ་རྭ་ཅན་དང༌། སྦྲང་བུ་ལ་སོགས་པའི་ལོ་རྒྱུས་མང་དུ་ཡོད། དེས་ན་རྣམ་རྟོག་སྐད་ཅིག་ཀྱང་མ་ཡེངས་པར་གནད་དུ་བསྣུན་དགོས་པ་ཡིན། སྐད་ཅིག་མ་གཅིག་ཡེངས་ཀྱང༌།
དེའི་བྱེད་པས་ཕྱི་རོལ་ཏུ་མི་དགེ་བའི་ལྟས་མང་པོ་ཞིག་འབྱུང་བར་འདུག སྒོམ་ཆེན་པ་འགའ་ཞིག་ལ་ཉེས་སྐྱོན་དང་སྡུག་བསྔལ་འབའ་ཞིག་འབྱུང་བ་དེ་སེམས་ནང་དུ་མ་གནས་པས་ལན་པ་ཡིན་མོད། བར་ཆད་བྱ་བ་ལོགས་ན་མེད། ཏིང་ངེ་འཛིན་ལ་སྐད་ཅིག་ཡེངས་ཀྱང་དེ་ག་བར་ཆད་ཡིན་མོད། འདི་ལ་ཏིང་ངེ་འཛིན་གྱི་བར་ཆད་མ་བུ་ངོ་སྤྲོད་ནས་ཉམས་སུ་བླངས་པས། སྐྱོན་འདག་པ་དང་ཡོན་ཏན་རྫོགས་པ་ལ་ཚེགས་མེད་པ་ལགས། གཉིས་པ་འབྱུང་བ་ལུས་འཁྲུགས་འདི་ལ་སྒོམ་པའི་དུས་སུ་ས་རླུང་དང་རླུང་གི་རླུང་འཁྲུགས་ནས་ཞེ་སྡང་འབའ་ཞིག་འོང༌། ཆུ་རླུང་དང་མེ་རླུང་འཁྲུགས་ན། ཕྱིའི་ཆགས་པ་བས་ནང་སེམས་ཅན་ལ་སྲེད་པ་ཤས་ཆེ། ཉོན་མོངས་གཉིས་ཀྱི་ཚ་གྲང་གི་སྟོབས་རྒྱས་ནས་འབྱུང་བ་འཁྲུགས་ཏེ་ལུས་ལ་ན་ཚ་དང༌།
སྡུག་བསྔལ་མང་པོ་འབྱུང་བ་ཡིན། དེ་ལ་ཉེས་སྐྱོན་གང་བྱུང་ཡང་བླ་མ་ལ་མོས་གུས་བྱ་ཞིང་གསོལ་བ་གདབ། ན་ཚ་དང་སྡུག་བསྔལ་མ་བུ་ངོ་སྤྲད་པས་ཉེས་སྐྱོན་ལས་གྲོལ་ནས་ཡོན་ཏན་གོང་མའི་སྟོབས་སུ་གྱུར་བ་ཡིན། གསུམ་པ་ཕྱི་རོལ་ཏུ་བདུད་ཀྱི་བར་ཆད་འདི་ལ། མི་དང་མི་མ་ཡིན་པའི་བར་ཆད་གཉིས་ཡིན། དང་པོ་མིའི་བར་ཆད་ནི། རྙེད་བཀུར་དང༌། ཞབས་ཏོག ཆོས་ཞུ་བ་ལ་སོགས་པ་བྱུང་ནས་གཡེང་བ་ཤས་ཆེ་ན་སྒྲུབ་པའི་བར་ཆད་བྱས་ན་དེ་ལས་འབྲོས་པར་བྱ། གདུལ་བྱ་དུས་ལ་བབས་ན་བྱང་ཆུབ་སེམས་ཀྱིས་སེམས་ཅན་གྱི་དོན་བྱ།
གཉིས་པ་མི་མ་ཡིན་གྱི་བར་ཆད་ནི། མལ་དུ་བསྡད་ནས་དགེ་སྦྱོར་བྱ་སྙམ་ཙ་ན་འགྲོ་སྙིང་འདོད། ལྟ་སྙིང་འདོད། ཚིག་པ་ཟ། རྣམ་རྟོག་འཕྲོ་འདུ་སྣ་ཚོགས་པ་འོང༌། དེ་ལ་མ་བུ་ངོ་སྤྲད་ནས་ཉམས་སུ་བླངས་པས་བར་ཆད་མི་འབྱུང༌། རྣམ་རྟོག་མགོ་མ་ནོན་ན། ཉོན་མོངས་པ་གང་ཤས་ཆེ་བ་ཞིག་སྔོན་ལ་ལྡང༌། དེ་ལས་སྐྱེས་པའི་གདོན་གཅིག་གིས་བར་ཆད་བྱེད། དེ་བཞིན་དུ་ཉོན་མོངས་པ་རེ་རེ་ལས་སྐྱེས་པའི་ཕྱི་རོལ་ཏུ་བདུད་རེ་རེས་བར་ཆད་བྱེད་པ་ཡིན།
ཁྱེད་རྣམས་ཀྱིས་རི་ཁྲོད་ལ་སོགས་པ་དབེན་པའི་གནས་སུ་དགེ་སྦྱོར་འཕེལ་ཙམ་ན་ཉོན་མོངས་པ་རྟོག་པ་བསྐྱེད་དུ་མི་བཏུབ་པ་ཡིན། སྐྱེས་ན་ཅིག་ཅར་དེ་ཉིད་དུ་ཉམས་སུ་བླངས་པས། ལྟས་དང་ཆོ་འཕྲུལ་ལ་སོགས་པ་འབྱུང་བ་དེའང་མ་བུ་ངོ་སྤྲད་ནས་ཉམས་སུ་བླངས་པས། བར་ཆད་དངོས་གྲུབ་ཏུ་འགྱུར་བ་རྗེ་བཙུན་ཆེན་པོ་ལྟ་བུ་ཡིན། སླར་ཕྱི་རོལ་གྱི་ལྟས་དང་ཆོ་འཕྲུལ་གང་བྱུང་ཡང་རང་གི་མཉམ་གཞག་དེ་ལས་སྐད་ཅིག་ཀྱང་མ་ཡེངས་པ་ཞིག་དགོས་པ་ཡིན། དཔེར་ན་ཆོས་རྗེ་ཟངས་དཀར་བ་ལྟ་བུ་ཡིན་གསུང༌། དེ་བཞིན་གཤེགས་པ་ཉིད་ལ་ཡང་ཐུགས་ཀྱི་རྟོག་པ་སྐད་ཅིག་མ་གཅིག་བྱོན་པས་བདུད་ཀྱི་དམག་བྱེ་བ་དུང་ཕྱུར་བྱུང་སྐད། རྗེ་ཕག་མོ་གྲུ་པའི་སློབ་མ་སྟོན་པ་ངམ་ཤོད་པ་ཁྲག་ གསུང་བཅག་ནས་རི་ལ་བྱོན་པས་མ་ཤི་ཟེར་ནས་བར་ཆད་བྱས། འབྱམས་གྲོངས་སྐད། ལར་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་སེམས་ལས་བྱུང་ཞིང༌།
རླུང་སེམས་དབྱེར་མེད་པའི་གནད་ཀས་མ་བུ་ངོ་སྤྲད་ནས་ཉམས་སུ་བླངས་ན་ཡུལ་ཡུལ་ཅན་མཉམ་ཉིད་དུ་རྟོགས་ནས་སྐྱོན་འདག་པ་དང་ཡོན་ཏན་རྫོགས་པ་ལ་ཚེགས་མེད་པ་ཡིན། རྣལ་འབྱོར་བཞིའི་བྱུང་ཚུལ་ངོ་སྤྲད་པ་འདི་ལ་དང་པོ་རྩེ་གཅིག་གི་ཉམས་སྣང་སྟེ། ནམ་མཁའ་གཡའ་དག་པའི་བར་སྣང་ངམ། ཟླ་དཀར་གྱི་བར་སྣང་ལྟ་བུ་ཞིག་འབྱུང་བ་ལགས། སྤྲོས་བྲལ་གྱི་རྟོགས་པ་དེ་སྒྲོ་འདོགས་ཆོད་པ་སྐྱུ་རུ་ར་ལག་མཐིལ་དུ་བཞག་པའམ། སྒྲིབ་གཡོགས་མེད་པའི་མཎྜལ་སྟེང་དུ་ཤེལ་གོང་བཞག་པའམ། སྤྲོས་པ་ཐམས་ཅད་དང་བྲལ་བ་ནམ་མཁའི་དབྱིངས་ལྟ་བུ་ཞིག་འབྱུང་བ་ལགས། དུ་མ་རོ་གཅིག་གི་མཚན་ཉིད་དེ་སྣང་བ་སེམས་སུ་ཆོད་པས་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་མཚོ་ནང་དུ་ཆར་བབས་པའམ། འཁྱག་པ་ཆུར་ཞུ་བ་བཞིན་དུ་སྣང་བ་སེམས་ཀྱི་མཚན་ཉིད་དུ་འཆར། ཉོན་མོངས་པ་ཐམས་ཅད་རྡོ་ཚན་ལ་ཁ་བ་བབས་པ་བཞིན་དུ་མ་འགགས་པ་སྟོང་ཉིད་ཀྱི་རྩལ་དུ་འཆར།
སེམས་ཀྱི་མཚན་ཉིད་སྣང་བ་སྣ་ཚོགས་སུ་ཤར་ནས་རྒྱུ་འབྲས་ཀྱི་རྟེན་ཅིང་འབྲེལ་པར་འབྱུང་བ་ལ་མ་འདྲེས་པ་ཡོངས་སུ་རྫོགས་པ་ཤ་མོང་གི་སུལ་ལྟ་བུར་མཁྱེན་པ་ཞིག་འབྱུང་བ་ལགས། སྒོམ་དུ་མེད་པ་ཆོས་སྐུའི་རྣལ་འབྱོར་བགྱི་བ་འདི་ལ། གཞི་སེམས་ཀྱི་རང་བཞིན་བཅོས་བསླད་མེད་པ་འདིའི་སྟེང་དུ་ཕེབས་ནས་གཉུག་མ་རིག་པ་ཆོས་སྐུ་འདི་ལ་སྨྲ་བའམ། བསམ་པའམ། བརྗོད་པའམ། རྟོག་དཔྱོད་ཀྱི་བློའི་ཡུལ་ལས་འདས་པར་རྟོགས་ནས་གདུལ་བྱའི་སྣང་བ་མཁྱེན་པ་གཉིས་ཀྱི་ཡེ་ཤེས་ཀྱིས་གང་ལ་གང་འདུལ་སེམས་ཅན་གྱི་དོན་མཛད་པའི་འཕྲིན་ལས་དང་བཅས་པ་འབྱུང་བ་ལགས། ངའི་རི་ཆོས་འདི་ཉམས་ལེན་གེགས་སེལ་དང་བཅས་པ་ཡིན་པས་ཤིན་ཏུ་ཟབ་པ་ཡིན། ད་ཁྱེད་རྣམས་ཀྱང་ཕ་ཡུལ་རི་ཁྲོད་ལ་གྱིས། གྱོང་ལྟོ་གོས་གཉིས་ལ་བསྐུར། འཇིག་རྟེན་ཚེ་འདིའི་སྤྲོས་པ་ཆོད།
ཉམས་ལེན་གཡག་ཤི་འབྲེང་ཆད་དུ་གྱིས། ཚེ་འདིའི་བསམ་སྦྱོར་གྱི་རྟོག་པ་སྐྱེས་ན། ཁྱོད་འདྲ་བའི་ཆོས་པ་ཞིག་འོང་བ་བླ་མ་དཀོན་མཆོག་གི་ཐུགས་ཀྱིས་ནི་རེ་ཁྲེལ་སྙམ་དུ་བསམ་སྟེ། རང་གིས་རང་ལ་གཞེན་བསྐུལ་འདེབས་པ་ཞིག་དགོས་པ་ཡིན། ཉམས་ལེན་རི་ཁྲོད་དུ་གྱིས། ཡོན་དུ་གསེར་ཕུལ། མན་ངག་སྙིང་གི་ཁུག་མར་ཆུགས་གསུངས་སོ། ། རི་ཆོས་གསེར་ཁུག་མ་ཞེས་བྱ་བ་ཆོས་རྗེའི་གདམས་པ། སློབ་དཔོན་ཞང་གིས་དབུ་མཛད་པའི་བླ་མ་ཟོ་བོ་བ་ལ་སོགས་པའི་མཆེད་གྲོགས་འགའ་རི་ལ་བྱོན་དུས་སུ་གསུངས་པ་རྫོགས་སཽ།། །། ༦༦༩༽
༄། །རི་ཆོས་བདུད་རྩིའི་གཏེར་ཆེན་སྤྱན་སྔའི་ཞུ་ཆོས།། ཨོཾ་སྭསྟི། སིདྡྷི་གུ་རུ་རཏྣ་ན་མོ། འཁོར་འདས་ཀུན་ལ་དགོས་འདོད་ཐམས་ཅད་གཏེར། ། ཡིད་བཞིན་དབང་གི་སྐུ་མཆོག་ལྷུན་གྲུབ་དཔལ། ། མཆོག་གི་གཏེར་མཛོད་ཆོས་རྗེ་འགྲོ་བའི་མགོན། ། དཔལ་ལྡན་འབྲི་གུང་རིན་ཆེན་ཞབས་ལ་འདུད། ། ཐམས་ཅད་མཁྱེན་པ་གདུགས་ལ་བཞུགས་པའི་ཚེ། ། མོས་རབ་འབྲི་གུང་གླིང་པ་བདག་གིས་འདི་སྐད་ཞུས། ། ཉིད་ཀྱི་ཞལ་ནས་རྟག་ཏུ་བདག་ཅག་ལ། །
གནས་ཆེན་བརྒྱད་དང་ཉི་ཤུ་རྩ་བཞིའི་ཡུལ། ། སུམ་ཅུ་རྩ་གཉིས་ལ་སོགས་གྲུབ་པའི་གནས། ། ཏི་སེ་ལ་ཕྱི་ཙཱ་རི་ལ་སོགས་སུ། ། ཤིན་ཏུ་མཉེས་ན་བདག་ཅག་འགྲོ་བར་ཞུ། ། ཞེས་ཞུས་པས། བླ་མ་རིན་པོ་ཆེའི་ཞལ་སྔ་ནས། ང་ཤིན་ཏུ་མཉེས་པར་ཡོད། རྒྱུ་མཚན་ཟབ་པས་སོང་གསུང་ལགས། རིའི་མཚན་ཉིད་ཅིག་དང༌། སྒོམ་སྐྱོན་བྱུང་ན་གེགས་སེལ་བའི་ཐབས་དང༌།
ཡོན་ཏན་བྱུང་ན་ངོས་བཟུང་བ་དང༌། བོགས་འདོན་པའི་ཐབས་ཤིག་ཞུ་བྱས་པས། ཤིན་ཏུ་མཉེས་པར་གྱུར་ནས་སྤྱན་ཟིམ་མེར་མཛད་ནས། གཏོར་མ་ཆ་གཅིག་བྱས་ནས་བཤམས་པ་ལ། གཏོར་མ་ཡང་བསྔོས་པ་ལ་འདི་སྐད་གསུང༌། ཁྱོད་རི་ལ་འགྲོ་བ་ལེགས། བྱམས་སྙིང་རྗེ་བྱང་ཆུབ་ཀྱི་སེམས་ཚད་མེད་པ་བཞིའི་རྣལ་འབྱོར་དང་ལྡན་པར་བྱས་ནས་འགྲོ་དགོས་པ་ཡིན། བསམ་པ་གཞན་གྱིས་འགྲོར་མི་ཉན་པས། ཁྱོད་རི་ལ་འགྲོ་བའི་ཆོས་ཤིག་བྱ། དེ་ལྟར་རྟེན་འབྲེལ་ཐམས་ཅད་བྱང་ཆུབ་ཀྱི་སེམས་ལ་རག་ལས།
ཤིན་ཏུ་གཟོབ་པ་གལ་ཆེ། རྣལ་འབྱོར་པ་ཞིག་རི་ལ་འགྲོ་བའི་དུས་སུ། བྱང་ཆུབ་ཀྱི་སེམས་མ་གཏོགས་པ་གཞན་གྱིས་འདྲེས་མེད་པ་ཞིག་དགོས་པས། གྲོགས་པོའམ་གཞན་ཁྱད་གསོད་ཀྱི་རི་ལ་འགྲོ་ན་ཅི་བསམ་མི་འགྲུབ། ཁྱི་ཆུ་འབོགས་པ་བཞིན་རང་ཅི་ངན་དུ་འགྲོ་བ་ཡིན། གཞན་དབང་དུ་སྡུད་པ་དང་ཟས་ནོར་ལོངས་སྤྱོད་ཀྱི་ཕྱིར་རི་ལ་འགྲོ་ན། རང་གི་སྡོམ་པ་འཆོར་ལ། གཞན་གྱི་སྡིག་པ་གསོག་ཅིང་མི་དད་པ་ཡོང༌། ཞེ་སྡང་གི་བསམ་པས་རི་ལ་འགྲོ་ན། ལུས་ཀྱི་ན་ཚ་སེམས་ཀྱི་སྡུག་བསྔལ་ཁ་སྨྲས་འཁྲུག་རྩོད་དང་ཕྲད་པ་ཡིན།
ཕྲག་དོག་གི་བསམ་པས་རི་ལ་འགྲོ་ན། ཐམས་ཅད་རང་ལ་སྡང་སྐུར་བ་ལ་སོགས་པ་ཡོང་བ་ཡིན། ང་རྒྱལ་གྱི་བསམ་པས་རི་ལ་འགྲོ་ན། རང་གི་རྒྱུད་ལ་ཡོན་ཏན་མི་སྐྱེ། ཟས་གོས་ཀྱི་བསམ་པས་རི་ལ་འགྲོ་ན། ལྟོ་གོས་ཀྱི་ཕོངས་ཤིང་ཡོད་པ་རྣམས་དང་འབྲལ། རང་འདོད་གཅིག་པུའི་བསམ་པས་རི་ལ་འགྲོ་ན་ཉན་ཐོས་ཀྱི་ཐེག་པ་དང་འདྲ་བས་རང་གཞན་གྱི་དོན་མི་འགྲུབ། རྐྱེན་དེ་རྣམས་ཀྱི་རྒྱུ་མཚན་དང་ཉེས་དམིགས་མི་ཤེས་པར་རི་ལ་འགྲོ་ན། དགེ་སྦྱོར་མི་འཕེལ་བ་དང་མགོ་མི་ཐོན་པ་དང༌། ངན་པ་ཆོ་དགུ་རེད་པ་ཡིན།
དེ་ལྟར་མི་འོང་བའི་ཐབས་ཤིག་ཞུ་ཞུས་པས། འོ་ཁྱོད་རང་རང་དབང་ཆེ་མོད་ངས་རྟག་ཏུ་བྱང་ཆུབ་སེམས་ཀྱི་ཕན་ཡོན་ཚོགས་སུ་བཤད་པ་དེ་ཡིན། དེ་ལྟར་བྱམས་པ་དང་བཅས་ནས་རི་ལ་འགྲོ་ན། མི་མཐུན་པ་ཐམས་ཅད་ཞི་ཞིང་གར་ཡང་བཀྲ་ཤིས་པ་ཡིན། སྙིང་རྗེ་དང་བཅས་ནས་རི་ལ་འགྲོ་ན་གཞན་དོན་འགྲུབ། དགའ་བ་དང་བཅས་ནས་རི་ལ་འགྲོ་ན་ལྷ་འདྲེ་མི་གསུམ་གྱི་ཡིད་དུ་འོང་ཞིང་སྙན་པ་ཐོབ། བཏང་སྙོམས་དང་བཅས་ནས་རི་ལ་འགྲོ་ན་སྣང་བ་དབང་དུ་འདུ་བ་ཡིན། ཚད་མེད་པ་བཞིས་རི་ལ་འགྲོ་ན་འཕྲིན་ལས་བཞིས་རང་གཞན་གཉིས་ཀྱི་དོན་འགྲུབ། ཡང་ཡི་དམ་ལྷའི་གདུང་བ་དང་བཅས་ནས་རི་ལ་འགྲོ་ན། ཐུན་མོང་གི་དངོས་གྲུབ་ཐོབ།
བླ་མའི་གདུང་བ་དང་བཅས་ནས་རི་ལ་འགྲོ་ན་མཆོག་གི་དངོས་གྲུབ་ཐོབ། སྤྱིར་བསམ་པ་རབ་ཀྱིས་འགྲོ་ན་དངོས་གྲུབ་རབ་ཐོབ། འབྲིང་གིས་འགྲོ་ན་འབྲིང་ཐོབ། མཐའ་མས་འགྲོ་ན་དགེ་སྦྱོར་འཕེལ་བ་དང༌། བར་ཆད་མི་འོང་བ་ཙམ་ཡིན་གསུང༌། ཡང་ཉམས་རྟོགས་དང་ཏིང་ངེ་འཛིན་གྱི་སྤྱོད་པས་རི་ལ་འགྲོ་ན་ཅི་ཡོང་ཞུས་པས། བླ་མ་རིན་པོ་ཆེ་ཞལ་ནས། སྤྱིར་བསམ་པ་ལ་རག་ལས་ཏེ། ལས་དང་པོ་པའི་དུས་སུ་དད་པས་གཞི་བྱས་ནས་གང་ཟག་དགེ་བའི་བཤེས་གཉེན་དུ་འཆར་བས་དེའི་བླ་མ་བསྟེན་པ་གལ་ཆེ། དེའང་མཚན་ཉིད་དང་ལྡན་པའི་བླ་མ་དགོས་ཏེ།
བླ་མ་དེས་སེམས་ངོ་སྤྲད་པས་སློབ་མ་དེས་སེམས་རྟོགས། དེས་གསུང་རབ་དང་བསྟན་བཅོས་རྣམས་དགེ་བའི་བཤེས་གཉེན་དུ་འཆར། དེའི་ལྟ་རྟོག་དང་ཉན་པ་གལ་ཆེ་བར་བྱ། དེས་སླར་སེམས་ངོ་སྤྲད་པས་བོགས་ཐོན་པ་ཡིན། དེའི་དུས་སྣང་བ་ཐམས་ཅད་བླ་མར་འཆར་བས། དེའི་དུས་སུ་གཟོད་རི་ལ་འགྲོ་བ་ཡིན། དེ་ལྟར་རི་ལ་སོང་ཞིང་བསྒོམས་པས་ཉམས་རྟོགས་གོང་ནས་གོང་དུ་འཕེལ་བས་མཐར་ཐུག་པ་ཡིན། དེ་ནས་ཕྱི་ནང་གི་ཆོས་ཐམས་ཅད་ལ་རང་བྱན་ཚུད་པ་རྟེན་འབྲེལ་ཡིན། དེའི་སྔོན་གྱི་ལས་བཟང་ངན་རྣམས་རྒྱུ་འབྲས་སྟོང་ཉིད་དུ་འཇུག་པ་ཡིན། འོན་ཀྱང་ཉམས་རྟོགས་མེད་ཀྱང་རི་ལ་འགྲོ་ན་བླ་མ་དང་སངས་རྒྱས་བྱང་ཆུབ་སེམས་དཔའ་རྣམས་ཀྱིས་བྱིན་གྱིས་རློབ་པ་དང༌།
དཔའ་བོ་དང་མཁའ་འགྲོ་མ་རྣམས་ཀྱིས་ཐད་སོའི་དངོས་གྲུབ་སྟེར་བ། རྒྱུད་སྲུང་ཆོས་སྐྱོང་རྣམས་ཀྱིས་བར་ཆད་སེལ་བ། སྒྲུབ་པ་པོའི་གྲོགས་བྱེད་པ། དེ་ཁོ་རང་རྣམས་ཀྱི་ཞལ་གྱིས་བཞེས་པ་ཡིན་པས་དམ་ལས་མི་འདའ་གསུང༌། འོན་ཀྱང་གང་ཟག་དེའི་བསམ་པ་དམ་ཚིག་ལ་རག་ལས་གསུང༌། ཡང་བླ་མ་རིན་པོ་ཆེའི་ཞལ་ནས་མདོ་རྒྱུད་རྣམས་སུ་བཤད་པའི་ཡུལ་ཉི་ཤུ་རྩ་བཞི། གནས་སུམ་ཅུ་སོ་གཉིས་དང༌། དུར་ཁྲོད་ཆེན་པོ་བརྒྱད་ལ་སོགས་ཀྱི་དངོས་གྲུབ་ཀྱི་གནས་སུ་འདོད་པས། དེ་དཔའ་བོ་དང་དཔའ་མོའི་གནས་ཡིན་ཏེ། ཀྱཻ་རྡོ་རྗེའི་བརྟག་པ་ཕྱི་མའི་ལེའུ་གཉིས་པ་ལས།
དང་པོར་སྟོང་ཉིད་བསྒོམ་པར་བྱེད། ། གནས་ནི་གང་དུ་བསྔགས་པའི་སེམས། ། གཉིས་སུ་མཉམ་གཞག་འགྲུབ་འགྱུར་བའི། ། གནས་ནི་བཟང་པོ་ངེས་པར་བརྟག ། ཅེས་པ་དང༌། ལེའུ་དྲུག་པ་ལས་ཀྱང༌། ཤིང་གཅིག་དང་ནི་དུར་ཁྲོད་དམ། ། མ་མོའི་ཁྱིམ་དང་མཚན་མོ་དང༌། ། ཡང་ན་དབེན་པའམ་བས་མཐའ་རུ། ། སྒོམ་པ་བཟང་པོ་བརྗོད་པར་བྱ། །
ཞེས་གསུངས་པས། དང་པོ་རབ་ཀྱི་གང་ཟག་རི་ལ་ཕར་འགྲོ་བས། མན་ངག་ཟབ་མོ་རྣམས་གནད་དུ་བསྣུན་པས་གྲུབ་པ་ཐོབ་པ་ཡིན་པས། དེའི་རྒྱུ་མཚན་ནི་དུར་ཁྲོད་ཀྱི་དཔའ་བོ་དཔའ་མོ་རྣམས་རྩ་དང་ཡི་གེའི་ཚུལ་དུ་ནང་དུ་གནས་ཡོད་པས། དེའི་རྟེན་འབྲེལ་གྱིས་ཕྱི་རོལ་ཏུ་དེ་ལྟར་སྣང་བ་ཡིན་པས། སྤྱི་གཙུག་ཏུ་ཛ་ལན་དྷ་རར་ཟེར། དེར་དཔའ་བོ་མ་ཧཱ་ཀཾ་ཀ་ལ་ཞེས་པ་དང༌། གཏུམ་མོའི་མིག་ཅན་མ་དང་ཡབ་ཡུམ་གྱི་ཚུལ་དུ་གནས་པ་དང༌། གཞན་ཡང་དཔྲལ་བ་དང༌། ལྟག་པ་དང༌།
མིག་དང༌། རྣ་བ་དང༌། ཡན་ལག་རྣམས་ལའང༌། དེ་ལྟར་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ཡོད་པས། ནང་གི་དཔའ་བོ་དང་དཔའ་མོ་རྩ་དང་རླུང་དང་བྱང་ཆུབ་ཀྱི་སེམས་ཡིན་པས། ནང་གི་རྩ་མདུད་གྲོལ་ཞིང་ཁམས་བརྟན། རླུང་ལས་སུ་རུང་བ་ནང་གི་དཔའ་བོ་དང་དཔའ་མོ་ཡིན་པས། དེས་ཕྱིའི་དཔའ་བོ་དང་ནང་གི་དཔའ་མོ་དབང་དུ་སྡུད་པ་ཡིན། དེས་ཇི་བཞིན་པའི་དངོས་གྲུབ་ཐོབ་པ་ཡིན། དེ་ལྟར་གནས་པ་དེ་ཐ་མལ་པའི་དུས་སུ་བག་ལ་ཉལ་དུ་གནས་པ་ལ།
སད་པར་བྱེད་པ་བླ་མའི་གདམས་ངག་དང་བརྩོན་འགྲུས་དང༌། དམ་ཚིག་དང་ལྡན་པའི་སློབ་མ་དེས་ལུས་ཀྱི་འཁྲུལ་འཁོར། སེམས་ཀྱི་དམིགས་པ་རླུང་གི་མན་ངག་གསུམ་གྱིས་གནད་དུ་བསྣུན་པའི་དུས་སུ། བག་ལ་ཉལ་དེ་སད་པ་ཡིན། དེ་སད་ནས་ཇི་ལྟར་འདོད་པ་བཞིན་དུ་འགྲུབ་པ་ཡིན་ཏེ། ཕྱིའི་ཨུ་རྒྱན་སྤྲུལ་པའི་གྲོང་ཁྱེར་གྱི་ཡོན་ཏན་རྣམས་ཀྱང་དབང་མེད་པར་རང་གི་དབང་དུ་འདུ་བ་ཡིན། དབང་པོ་འབྲིང་གི་དགེ་སྦྱོར་ལ་བོགས་ཐོན་པའི་ཐབས་ལ་རི་ལ་འགྲོ་དགོས་པ་ཡིན། སྤྱིར་རི་ལ་འགྲོ་བའི་བསམ་པ་ནམ་སྐྱེས་པའི་དུས་སུ་རི་ལ་འགྲོ་དགོས་པ་ཡིན་ཏེ། དེའང་ཕལ་གྱིས་རི་དྲན་པ་མ་ཡིན་ཏེ། སྔོན་གྱི་རྒྱུ་སོང་གི་འབྲས་བུ་ཡོད་པའི་སྟོབས་དང༌།
དཔའ་བོ་མཁའ་འགྲོ་རྣམས་ཀྱི་ཐུགས་རྗེའི་འོད་ཟེར་གྱིས་བསྐུལ་བ་དང༌། ནང་གི་རྩ་དང་རླུང་གི་རྟེན་འབྲེལ་འགྲིག་ཚད་པ་ཡིན་པས། དེའང་རང་གི་གང་ལ་འབྲེལ་ཡོད་ངེས་པ་དེ་ལ་འགྲོ། རང་སེམས་ལ་རི་ལ་ཁྱད་མེད་ནའང་བླ་མས་ལུང་གང་བསྟན་པའི་རི་དེ་ལ་འགྲོ། དེ་ཡང་རི་ཆོས་ཀྱི་མན་ངག་རྣམས་ཤེས་པར་བྱས་ལ། ཇི་ལྟ་བ་བཞིན་ཉམས་སུ་བླངས་པས་དངོས་གྲུབ་ཐོབ། གལ་ཏེ་སྒོམ་སྐྱོན་བྱུང་ན་སྔོན་གྱི་ལས་བཟང་ངན་གང་ཤས་ཆེ་བ་དེ། དགེ་སྦྱོར་ཉམས་སུ་བླངས་པས་སློང་བ་ཡིན་པས། ལས་ངན་ཤས་ཆེ་ན་ན་ཚ་སྡུག་བསྔལ་མི་ལེགས་པ་རྣམས་སྨིན་པས། བླ་མ་དེ་རྒྱུ་ལམ་འབྲས་བུ་ལ་མཁས་པས།
དེ་ཇི་བཞིན་པར་བཅོས་པ་ནི་ནད་ཀྱི་རིགས་ལ་ཚ་གྲང་གང་ཡིན་གྱི་གཉེན་པོར་དམིགས་པ་དང་བསྟུན་དགོས་པས་དེ་ལྟར་ཤེས་པར་བྱ། སྤྱིར་བར་ཆད་ཐམས་ཅད་དངོས་གྲུབ་ཏུ་བསྒྱུར་མཁན་ནི་རང་གི་སེམས་ཡིན། སེམས་རྣམ་པར་མི་རྟོག་པའི་ཡེ་ཤེས་ཡིན་ཏེ། དེ་ལ་བར་ཆད་ཀྱི་གླགས་མེད། སེམས་འཁྲུལ་པས་དབང་བྱས་མི་མཐུན་པ་རྣམས་འོང་སྟེ། མན་ངག་འདི་ལྟར་གོ་དགོས་པས། རང་གི་ལུས་ལས་དང་བཅས་པས་ལུང་མ་བསྟན་པ་དང༌། ངག་ལས་དང་བཅས་པས་ལུང་དུ་མ་བསྟན་པ་དང༌། ཡིད་ལས་དང་བཅས་པས་ལུང་དུ་མ་བསྟན་པ་དེ་ཅི་འདྲ་བ་ཡང་ཉན་པས། དཔེར་ན་རྒྱལ་པོ་ལ་སོགས་པ་མི་དང་མི་མ་ཡིན་པ་གཞི་བདག་ལ་སོགས་པས་བར་དུ་གཅོད་ན་ཁོ་ལ་བྱམས་སྙིང་རྗེ་ཚད་མེད་པ་སྐྱེས་ན།
བྱང་ཆུབ་སེམས་ཀྱིས་ཁོ་བྱིན་གྱིས་བརླབས་པས། ཁོའི་གནོད་སེམས་ཞི་བའི་འོག་ཏུ། ཕན་བདེ་བསམ་གྱིས་མི་ཁྱབ་པ་སྒྲུབ་པས་ཁོང་རྣམས་ཀྱིས་རང་གི་གྲོགས་བྱེད་ཅིང༌། རང་གི་ཆོས་སྐྱོང་དུ་འོང་བ་ཡིན། ཁོ་ལ་ཞེ་སྡང་སྐྱེས་ཤིང་རྫས་དང་དྲག་སྔགས་ཀྱི་སྦྱོར་བ་བྱས་ན། འདྲེ་སེམས་ལས་བྱུང་བའི་གནད་ཀས་སེམས་ཞེ་སྡང་འབར་བས་ཁོ་ནུས་པ་ཇེ་ཆེ་ལ་འགྲོ་བས་བར་དུ་གཅོད་པ་ཡིན། སྤྱིར་ལྷ་ཡིན་ངེས་ཀྱང་འདྲེར་བཟུང་ན་འདྲེར་འགྱུར་བ་ཡིན། འདྲེ་ཡིན་ངེས་ཀྱི་ལྷར་བཟུང་ན་ལྷར་འགྱུར་བ་ཡིན། དེ་ལྟར་འཁྲུལ་རྟོག་དེ་ལུས་ངག་ཡིད་གསུམ་ལུང་མ་བསྟན་ལས་བྱུང་བ་ཡིན། སེམས་ཅན་རྣམས་རྩ་རླུང་ཁམས་གསུམ་གྱི་རྟེན་འབྲེལ་ལོག་པའི་དུས་སུ་རྣམ་རྟོག་ལས་སུ་མི་རུང་བས་དེ་ཡང་རྩའི་སྙིགས་མ་གཏི་མུག་ཏུ་གནས།
དེའི་རྐྱེན་གྱིས་ས་བདག་ཀླུ་གཉན་ལ་སོགས་པས་བར་དུ་གཅོད། དེའི་འབྲས་བུས་དུད་འགྲོར་སྨིན། ཐིག་ལེའི་སྙིགས་མ་འདོད་ཆགས་སུ་སྨིན། དེའི་རྐྱེན་བསེན་མོ་ལ་སོགས་པས་བར་དུ་གཅོད། དེའི་འབྲས་བུ་ཡི་དྭགས་སུ་སྨིན། རླུང་གི་སྙིགས་མ་ཞེ་སྡང་དུ་གནས། དེའི་རྐྱེན་གྱིས་རྒྱལ་པོ་ལ་སོགས་པ་ཕོ་གདོན་གྱིས་བར་དུ་གཅོད། དེའི་འབྲས་བུ་དམྱལ་བར་སྨིན། དེ་གསུམ་ལ་བརྟེན་ནས་བར་སྐབས་ཀྱི་དགེ་བ་ཆ་ཤས་ཀྱིས་འདྲེས་པས་མཐོ་རིས་ཀྱི་གནས་གསུམ་དུ་སྨིན་པས་དེ་ལ་གྲོགས་ཆེན་པོ་མེད། རྟེན་འབྲེལ་དེ་ལྟར་དུ་གོ་བའི་རྣལ་འབྱོར་པས།
ཐབས་ཐུན་མོང་མ་ཡིན་པ་ལ་བརྟེན་ནས་གནད་ཆེ་བར་བསྣུན། རྩ་ལས་སུ་རུང་བའི་དུས་སུ་དྭངས་མས་མི་རྟོག་པའི་ཉམས་བསྐྱེད། དེ་སྦྱངས་པས་འབྲས་བུ་ཆོས་སྐུ་མངོན་དུ་བྱེད། ཐིག་ལེ་ལས་སུ་རུང་བའི་དུས་སུ། དྭངས་མས་བདེ་བའི་ཉམས་བསྐྱེད། དེ་སྦྱངས་པའི་འབྲས་བུ་ལོངས་སྐུ་མངོན་དུ་བྱེད། རླུང་ལས་སུ་རུང་བའི་དུས་སུ། དྭངས་མས་གསལ་བའི་ཉམས་བསྐྱེད། དེ་སྦྱངས་པའི་འབྲས་བུ་སྤྲུལ་སྐུ་མངོན་དུ་བྱེད། དེ་སེམས་བསྐྱེད་བསྔོ་བ་ལ་རིམ་པའི་ཆོས་རྣམས་དང་སྦྱར་ནས་སངས་རྒྱས་ཀྱི་རྒྱན་དང་རོལ་པ་ཕུན་སུམ་ཚོགས་པ་བསམ་གྱིས་མི་ཁྱབ་པ་རྣམས་མངོན་དུ་བྱེད།
དེ་རྩ་རླུང་གི་སྐྱོན་ཡོན་འབྱུང་ཚུལ་ཡིན་གསུང༌། དེ་ལྟར་ཡོན་ཏན་གྱི་ཆ་རང་ལ་ཡོད་པ་དེ་གནད་དུ་བསྣུན་པ་ལ། ཕྱི་རོལ་གྱི་རྐྱེན་མི་འབྱུང་བ་རང་དགའ་ཨང་ཞུས་པས། བླ་མ་རིན་པོ་ཆེའི་ཞལ་ནས། དེ་ཡིན་ཡོན་ཏན་གྱི་ཆ་བག་ཙམ་མེད་པར་རྐྱེན་མི་འབྱུང་བས། དྲན་པ་ལ་ཡོན་ཏན་ཡོད་པ་ལ་བོགས་འདོན་དུ་རྐྱེན་གང་ཡང་རུང་བ་རེ་སྐྱེ་ལ། དང་པོ་ངོས་ཟིན་པར་བྱས་ལ། རྐྱེན་དེ་ཚར་བཅད་པ་དང༌། སོར་བཞག་པ་དང༌། རྗེས་སུ་བཟུང་བ་དང་གསུམ་ཡིན།
དམིགས་པས་ཚར་བཅད། བྱམས་པས་རྗེས་སུ་བཟུང༌། དང་པོར་སྤང་བླང་མེད་པར་བཞག འུབས་ཀྱི་བསྡུས་ན་རིར་འགྲོའམ། ཁམས་སུ་འགྲོ་ཡང་རུང་བས། དངོས་གྲུབ་ཐམས་ཅད་གཟུང་འཛིན་གྱི་རྟོག་པ་ནང་དུ་གནས་པ་ལས་འབྱུང་ལ། ཉེས་སྐྱོན་ཐམས་ཅད་ནི་གཟུང་འཛིན་གྱི་རྟོག་པ་ཕྱིར་འཕྲོས་པ་ལས་འབྱུང་བས་འཁོར་འདས་ཀྱི་རྩ་བ་འདིས་གོ་དགོས། དེའི་ཕྱིར་ན་ངས་འཁོར་འདས་ཀྱི་ཆོས་ཐམས་ཅད་རང་གི་སེམས་ཡིན་བྱས་པའི་རྩ་བའང་འདི་ཡིན། དེའི་ཕྱིར་ན་ངས་བཅུ་ཆོས་ཟབ་པར་བྱེད་པའང་གོའམ་གསུང༌། དེ་ལྟར་ལགས་བླ་མ་རིན་པོ་ཆེ།
ཞུས་པས་ཞལ་སྔ་ནས། དུས་མིན་ལ་བླ་མ་དྲན་པ་ལ། བཟང་དྲན་ངན་དྲན་གཉིས་ཡིན། བླ་མ་དྲན་པ་ལ་བར་ཆད་དུ་འགྲོ་བ་ཡང་ཡོད། ཅི་སྟེ་ན། དགེ་སྦྱོར་གནད་དུ་བསྣུན་པའི་དུས་སུ་བླ་མ་དྲན་ཞིང་གདུང་བ་སྐྱེས་ནས་དྲན་པ་ཡང་ཡོད། ལ་ལ་སྒོམ་ཉམས་སྐྱེས་ནས་བཤད་སྙིང་འདོད་ནས་དྲན་པ་ཡང་ཡོད། ལ་ལ་ཆོས་ཀྱི་གོ་རྟོགས་བྱུང་ནས་དྲན་པ་ཡང་ཡོད། ལ་ལ་ཆོ་འཕྲུལ་བྱུང་ནས་དེ་ལ་འཇིགས་ནས་དྲན་པ་ཡང་ཡོད། ལ་ལ་ལྟོ་དང་གོས་ཀྱིས་དྲན་པ་ཡང་ཡོད།
དེ་ནི་ཡོན་ཏན་གྱི་ཆ་ཕྲ་མོ་ཞིག་འོང་ཚད་པ་ཡིན་པས། དེ་བདུད་ཀྱིས་ཚོར་ནས་ཁོས་བར་ཆོད་རྩོམ་ནས་བླ་མ་དྲན་པར་བྱེད་ཅིང༌། རྟོག་པ་ཇེ་འཕྲོ་ལ་བཏང་ནས། ས་དེ་ནས་ལངས་ལ་འགྲོ་དགོས་སྙམ་པ་བྱེད། དེའི་དུས་ན་གཉེན་པོས་མ་ཟིན་ན་བར་ཆད་དུ་འགྲོ་བ་ཡིན་པས། བར་ཆད་དུ་མི་འགྲོ་བའི་ཐབས་ནི། ཞབས་རྗེས་དགོས་པའི་རྒྱུ་མཚན་ཡང་འདི་ཡིན་པས། རང་གི་མདུན་དུ་བྲིས་སྐུ་ཡོད་ནའང་བཀྲམ། ཡིད་ཀྱིས་བླ་མ་སྤྱན་དྲངས་ལ་རྟེན་དེ་དང་དབྱེར་མེད་དུ་ཞལ་མངོན་སུམ་དུ་བཞུགས་པར་བསམ་ལ། ཡན་ལག་བདུན་པ་འབུལ།
གསོལ་བ་དྲག་ཏུ་གདབ། དེ་ནས་སྔར་ཇི་ལྟར་འདོད་པའི་གསུང་གླེང་གིས་དྲི་རྟོག་ཅི་འདོད་ཡིད་ཀྱིས་བྱས་ལ། སྔར་རི་ཆོས་གསུང་པའང་སྐབས་འདིར་གསུངས་པར་བསམས་ལ། ཡང་ནས་ཡང་དུ་རང་ལ་བསྟིམ། བླ་མའི་བཞུགས་གནས་དང་རང་འདུག་ས་དབྱེར་མེད་དུ་བྱས་ནས། བཅུ་ཆོས་ཀྱིས་གནད་དུ་བསྣུན་པས་ཐམས་ཅད་རང་སེམས་ཡིན་པའི་གནད་ཀྱི་དེས་བར་ཆད་ཀྱིས་མི་ཚུགས་པ་དང༌། གནས་རི་ལ་ཟུག་པའི་རྒྱུ་ཡིན། དེ་ལ་བླ་མ་དྲན་པ་ནི། མོས་གུས་རབ་ནི་བླ་མ་ཆོས་སྐུར་མཐོང་ཞིང༌། ཕྱག་རྒྱ་ཆེན་པོའི་ངང་ལ་གསོལ་བ་བཏབ་པས་རང་ལ་ཉམས་མྱོང་དང་རྟོགས་པ་སྐྱེ།
མོས་གུས་འབྲིང་གིས་བླ་མ་ལ་ལོངས་སྐུར་མཐོང་ཞིང་བསྐྱེད་རིམ་གསལ་བའི་ངང་ནས་གསོལ་བ་བཏབ་པས་འཕྲིན་ལས་བཞི་འགྲུབ་པ་ཡིན། མོས་གུས་ཐ་མས་ནི་བླ་མ་སྤྲུལ་སྐུར་མཐོང་ཞིང༌། བྱང་ཆུབ་སེམས་ཀྱི་ངང་ལ་བཞག་གསོལ་བ་བཏབ་པས་གཞན་དོན་འབྱུང་བ་ཡིན། དེ་ནི་བླ་མ་དྲན་ཅིང་གསོལ་བ་བཏབ་པའི་མན་ངག་ཡིན། དེ་ལྟར་ཡང་རྗེ་ཕག་མོ་གྲུ་པའི་ཞལ་ནས། བྱང་ཆུབ་མཆོག་ཏུ་སེམས་བསྐྱེད་ནས། ། ཡི་དམ་ལྷ་ཡི་ང་རྒྱལ་གྱིས། ། བླ་མ་སྤྱི་བོར་སྤྱན་དྲངས་ལ། ། སངས་རྒྱས་འདུ་ཤེས་བསྐྱེད་པར་བྱ། ། སེམས་ལས་བྱུང་བའི་མཆོད་པ་འབུལ། །
བདག་གི་དགེ་སྦྱོར་འཕེལ་བ་དང༌། ། རྟོགས་པ་བསྐྱེད་པར་གསོལ་བ་གདབ། ། ཅེས་གསུངས། ཡང་ཚན་གཅིག་གི་རི་ཁྲོད་དུ་འདོད་ཡོན་ཡིད་ལ་ཏུང་ཏུང་བྱེད་ཅིང་བསྒོམ་ན་རི་དང་དགེ་སྦྱོར་གྱི་གནད་ཀྱིས་འདོད་ཡོན་ཇི་ལྟར་འདོད་པ་བཞིན་དུ་འོང༌། དེ་བདུད་ཀྱི་ཚོར་ནས་འོང་དུ་བཅུག་པ་ཡིན། དེ་ནས་དགའ་དགའ་སྤྲོ་སྤྲོ་བྱས་ན་དེ་བས་ཆེར་འདོད་པ་བཞིན་དུ་འོང༌། དེས་དགེ་སྦྱོར་གྱི་བར་དུ་བཅད་པས་མི་མཐུན་པའི་ཕྱོགས་ཐམས་ཅད་དེར་འོང་བ་ཡིན། དེ་བར་ཆད་ཡིན་པས་ངོས་ཟིན་དགོས། ངོས་ཟིན་ནས་བཅོས་པའི་ཐབས་ནི་འདོད་ཡོན་ཡིད་ལ་སྐྱེས་པ་དེ་རྩ་བ་རྒྱུ་འབྲས་ཞིབ་ཏུ་རྩིས་ནས་དེ་ལ་བློ་ལོག་པར་བྱས་ལ། ཡིད་ལ་མི་བྱེད་པའི་ངང་ལ་བཞག་པ་དང༌།
འདོད་ཡོན་སྣང་ཚད་རྣམས་ལ་བློ་ལོག་པ་དང་དེས་ཁོ་སྐྱེངས་པ་ཡིན་པས་ཞི་བར་འོང་བ་ཡིན་གསུང༌། ཡང་རི་ཁྲོད་དུ་ཟས་ལ་སོགས་པའི་མཐུན་རྐྱེན་འཛོམ་པ་ཤིན་ཏུ་དཀའ་མོད་ཀྱིས། མ་འཛོམ་པ་རང་གིས་བར་ཆད་དུ་འགྲོ་ཞུས་པས། ཡང་བླ་མ་རིན་པོ་ཆེའི་ཞལ་ནས་སྤྱིར་ལམ་ཉམས་སུ་ལེན་པའི་དུས་སུ། བདེ་བས་བདེ་བ་བསྒྲུབ་པ་དང༌། སྡུག་བསྔལ་གྱིས་བདེ་བ་བསྒྲུབ་པ་གཉིས་ཡིན་ཏེ། དང་པོ་ནི་ཚེ་སྔ་མ་ལ་བསོད་ནམས་བསགས་པའི་མཐུས། ཚེ་འདི་ལ་མཐུན་རྐྱེན་འཛོམ་པ་ནི་བདེ་བ་བསྒྲུབ་པ་ཡིན། གཉིས་པ་ནི་ཚེ་སྔ་མ་ལ་ཚོགས་མ་བསགས་པས། འདིར་ལས་ངན་གྱི་འབྲས་བུས་ཚེ་འདི་ལ་མཐུན་རྐྱེན་མ་འཛོམས་པ་ཡིན་ཏེ།
དེ་ལྟར་ཤེས་པར་བྱས་ལ་ལྟོ་གོས་གཉིས་ལ་གྱོང་བསྐུར་ཞིང་བསྒྲུབ་པ་བྱས་ན་དབང་པོ་རབ་ཚེ་འདིར་ཡང་མཐུན་རྐྱེན་འཛོམས་པར་འོང་བ་དང༌། འབྲིང་ཚེ་ཕྱི་མར་ཕུན་སུམ་ཚོགས་པར་སྨིན་པ་དང༌། དེ་ནི་སྡུག་བསྔལ་གྱིས་བདེ་བ་བསྒྲུབས་པ་ཡིན། འོན་ཀྱང་རི་ཁྲོད་དུ་སྡོད་པ་རྣམས་རྒྱགས་ཀྱིས་མི་ཕོངས་པའི་རྟེན་འབྲེལ་ནི། གཅིག་པུ་གཉིས་སུ་མེད་པར་རི་ཁྲོད་དུ་སྡོད་པའི་དུས་སུ། རེ་ས་སྐྱབས་གནས་དཀོན་མཆོག་གསུམ་ལས་མེད་པའི་སྟོབས་ཀྱིས། དེའི་དུས་སུ་ཡིད་ལ་དེ་གསུམ་བྱེད་པ་ཡིན། དེ་ཐུགས་ཀྱིས་དགོངས། སྤྱན་གྱིས་གཟིགས་པས་གསོལ་བ་དྲག་ཏུ་གདབ་ཅིང་ཡན་ལག་བདུན་པ་འབུལ་བ་དང༌། འབྱོར་ཚད་ཀྱིས་རྒྱ་ཁབ་ཙམ་གྱི་གཏོར་མ།
རྒྱ་སྲན་ཙམ་གྱི་རིལ་ལུ། ཐ་ན་ཆུ་གཙང་མ་ཕོར་རེ་ཙམ་འབུལ་བ་ལ་བརྩོན་པར་བྱས་ན། རྒྱགས་ཀྱིས་མི་ཕོངས་པ་ཡིན། གཞན་ཡང་བར་ཆད་མི་འོང་དངོས་གྲུབ་ཉེ་བ་དང༌། ཡོན་ཏན་དཔག་ཏུ་མེད་པ་འབྱུང་བ་ཡིན། དེ་ཡང་རང་འདོད་པས་ཏུང་ཏུང་བྱར་མི་བཏུབ་པས་འགྲོ་བ་གཞན་མཐའ་དག་ལ་བློ་རྩེ་གཏད་ཅིང༌། བྱང་ཆུབ་ཀྱི་སེམས་ཀྱིས་གཏོར་མ་བྱས་ན་ཡོན་ཏན་དུ་འོང་བ་ཡིན་པ་དང༌། དགེ་བ་ཡང་དེ་དང་འདྲ་བ་རྣམས་ཀྱི་དོན་དུ་བསྔོ་གསུང༌། ཡང་བླ་མ་རིན་པོ་ཆེའི་ཞལ་ནས། ཁྱེད་རྣམས་ངའི་ཆོས་འདི་རྣམས་གནད་གཅིག་པས།
གཙུག་ལག་ཁང་དང་གནས་ཁང་རབ་གནས་བྱེད་པ་དང༌། རི་གང་ལ་བསྡད་ཀྱང་སྒྲུབ་གནས་སུ་འོང་བའི་རྟེན་འབྲེལ་རབ་གནས་དང་འདྲ། དེ་ཇི་ལྟར་ཡིན་སྙམ་ན་ཐམས་ཅད་བསམ་པའི་རང་གཟུགས་ཡིན་པས་བསྒྲུབ་པ་ཙཱ་རི་དང་ལ་ཕྱི། ཏི་སེ་གང་ལ་མོས་པ་ནི་སྔོན་གྱི་འབྲེལ་པ་ཟབ་པའི་རྟགས་ཡིན། ཁམས་དབུས་གང་ཡིན་དུ་རི་ཁྲོད་བྱེད་པ་རྣམས་ཀྱིས་དཔེར་ན། ཙཱ་རི་ལ་མོས་པ་རྣམས་ཀྱིས་དེར་འགྲོ་བར་མ་བྱུང་ན། གཞན་གང་ལ་འགྲོ་འདོད་པ་དེ་ཙཱ་རིར་བསམ་ཞིང་སེམས་དེ་ལྟར་བསྐྱེད་པ་དང༌། ཤིང་འཐུ་བ་དང༌། ཆུ་གཅུ་བ་ལ་སོགས་པ་ཐམས་ཅད་ཙཱ་རིའི་ཆུ་ཤིང་དུ་བསམ། གཏོར་མ་ཡང་ཙཱ་རིའི་གཞི་བདག་དང་རི་དེའི་གཞི་བདག་དབྱེར་མེད་བྱ་ཞིང་འབུལ།
ཕྱིན་མ་ཐག་ཏུ་ཡང་རི་དེ་ཙཱ་རིར་བསམ་ཞིང་རང་ཡི་དམ་བླ་མ་བསྒོམས་པའི་ཐུགས་ཀ་ནས་འོད་ཟེར་འཕྲོས་པས་ཙཱ་རི་ལ་ཕོག དེ་འོད་དུ་ཞུ་ནས་གསེར་གྱི་ཡི་གེ་ལམ་གཅིག་ཏུ་བསམས་ནས་འོད་དེ་ཚུར་བླངས་པས་རང་གི་གནས་ཀྱི་རི་ལ་བསྟིམ་པས། ཐིམ་པ་ཙམ་གྱིས་རི་དེ་འདུག་ཚུལ་དབྱིབས་ཇི་ལྟ་བར་ལམ་གྱིས་གྱུར་པར་བསམས་ལ། རང་ཡི་དམ་རྟེན་འབྲེལ་སྙིང་པོ་བརྒྱ་རྩ་བརྒྱད་བདག་གིས་བཟླས་ཤིང༌། ནས་ཀྱི་མེ་ཏོག་དོར། ཨོཾ་ཨཱཿཧཱུྂ་བརྒྱ་རྩ་བརྒྱད་བཟླས་ལ་བརྟན་པར་བྱ། དེ་ཡང་བཀྲ་ཤིས་པ་ཡིན། དཔེར་ན་ཁྱེད་རང་ཕར་སྡོད་ལ་དེ་ལྟར་གྱིས་དང་ཙཱ་རིའི་འདུ་ཤེས་དང་མ་བྲལ་ན། ཙཱ་རིའི་ཡོན་ཏན་རྣམས་འདིར་ཐོབ་ངེས། འདུ་ཤེས་དེ་ལྟ་བུ་དང་ལྡན་ན་གར་འདུག་པའི་རི་རྣམས།
ཏི་སེ་ལ་ཕྱི་ཙཱ་རིར་འོང་བ་ཡིན། དཔེར་ན་མིའི་ལུས་ལ་ལྷའི་ཞལ་མཐོང་བ་དང༌། དེའི་ཡོན་ཏན་ལ་མིས་ལོངས་སྤྱོད་པ་བཞིན་རྟེན་འབྲེལ་སྐད་ཅིག་མ་ཡིན། ཁྱེད་རྣམས་ཀྱིས་དེ་ལྟར་ཤེས་ན་གར་ཡང་སྒྲུབ་གནས་ཡོད་མོད་གསུང༌། ཡང་བླ་མ་རིན་པོ་ཆེའི་ཞལ་ནས། སྤྲོས་མེད་རི་ཁྲོད་དུ་སྡོད་པ་ལ། འཛོམ་ན་རིན་པོ་ཆེའི་མཎྜལ། དེ་མ་འཛོམ་ན་རྡོའམ་ཤིང་ལས་བྱས་པའི་ལེགས་པ་ཞིག་དགོས་པས་དེའི་རྒྱུ་མཚན་ནི་ཉམས་དང་ཡོན་ཏན་ལྡན་པའི་དུས་སུ་མཎྜལ་ཕྱིས་ལ། བླ་མ་ཡི་དམ་དཀོན་མཆོག་གསུམ་ཡིད་ལ་བྱས་ལ་ཉམས་དང་ཡོན་ཏན་ལྟོས་པ་མེད་པར་ཕུལ་ལ་གསོལ་བ་འདི་ལྟར་བཏབ་པས། བླ་མ་རིན་ཆེན་བྱིན་རླབས་ཀྱིས། །
བདག་མིང་འདི་ཞེས་བགྱི་བ་ལ། ། དེ་བཞིན་གཤེགས་པའི་ཡེ་ཤེས་ཀྱིས། ། གང་དང་ཤིན་ཏུ་གང་བ་དང༌། ། སྨིན་དང་ཤིན་ཏུ་སྨིན་མཛད་གསོལ། ། ཡི་དམ་ལྷ་ཡི་བྱིན་རླབས་ཀྱིས། ། བདག་མིང་འདི་ཞེས་བགྱི་བ་ལ། ། དེ་བཞིན་གཤེགས་པའི་ཡེ་ཤེས་ཀྱིས། ། གང་དང་ཤིན་ཏུ་གང་བ་དང༌། ། སྨིན་དང་ཤིན་ཏུ་སྨིན་མཛད་གསོལ། ། དཀོན་མཆོག་གསུམ་གྱི་བྱིན་རླབས་ཀྱིས། །
བདག་མིང་འདི་ཞེས་བགྱི་བ་ལ། ། དེ་བཞིན་གཤེགས་པའི་ཡེ་ཤེས་ཀྱིས། ། གང་དང་ཤིན་ཏུ་གང་བ་དང༌། ། སྨིན་དང་ཤིན་ཏུ་སྨིན་མཛད་གསོལ། ། ཞེས་གསོལ་བ་དྲག་ཏུ་བཏབ་པས། ཤིན་ཏུ་བོགས་ཆེ་བར་འབྱུང༌། སྔོན་ངས་རྡོ་བའི་མཎྜལ་ཕུལ་བ་ལས་ཉམས་མྱོང་སྐྱེས་པ་ཡིན་པས་དེ་ལྟར་གྱིས་གསུང༌། ཡང་བླ་མ་རིན་པོ་ཆེའི་ཞལ་ནས། སྒྲུབ་པ་པོ་རྟེན་གྱི་གང་ཟག་རི་ཁྲོད་དུ་སྒོམ་པའི་ཚེ། བླ་མ་ལ་མོས་གུས་བྱས་ན་བར་ཆད་དུ་འགྲོ་བ་ཡོད།
བསོད་ནམས་ཀྱི་ཚོགས་བསགས་པས་བསོད་ནམས་ཀྱི་ཚོགས་ཟད་པའང་ཡོད། གཞི་བདག་ལ་གཏོར་མ་བྱིན་པས་རྒྱགས་མི་འཕེལ་བ་ཡང་ཡོད། དེ་ལྟར་ཤེས་དགོས། ཡང་མོས་གུས་སྐྱེས་ཤིང་སྐྱོན་མེད་ཅིང་ཡོན་ཏན་དུ་མ་དང་ལྡན་པ་ཞིག་དགོས། དེ་ཡང་ངའི་བླ་མ་དཔལ་ཕག་མོ་གྲུ་པ་འདྲ་བ་ཞིག་དགོས། བླ་མ་ཕལ་ཅིག་སྐྱོན་ཡོན་གཉིས་དང་བཅས་པས། དེ་ལ་མོས་གུས་བྱས་ན་ཡོན་ཏན་ཐད་སོ་ཡོད་ཚད་ཡོང་སྟེ། སྔོན་ལ་སྐྱོ་ཤས་ཆེ་ན་དེ་ཡོང་བ་ཡིན། ངའི་སློབ་མ་ཞིག་གིས་ལ་ཕྱི་ལ་བསྒོམས་པའི་ཚེ། བཅས་པ་དང་རང་བཞིན་གྱི་ཐད་སོའི་ཆོས་ཤིག་དྲན་པས།
དཔལ་ཆེན་པོ་ཐག་མ་བ་ལ་མོས་གུས་སྐྱེས་པས། མོས་གུས་བྱས་ཤིང་གསོལ་བ་དྲག་ཏུ་བཏབ་པས། དེ་མ་ཐག་ཏུ་མོས་གུས་གཡོས་པས་འཆི་བ་ལ་ཐུག་པ་དང༌། ཁོས་སྒོམ་མ་ཚུགས་པར། ངའི་དྲུང་དུ་བྱུང་བ་དང༌། ངས་ཁོའི་ནད་ཀྱི་རྒྱུ་མཚན་དྲིས་པ་དང༌། ཁོས་དཔལ་ཐག་མ་བ་ལ་མོས་གུས་བྱས་རབ་བཤད་པ་དང༌། ངས་མཐར་བླ་མ་སྐྱོན་མེད་ང་འདྲ་བ་ལ་གསོལ་བ་མི་བཏབ་པར། སྐྱོན་དང་བཅས་པ་ལ་གསོལ་བ་བཏབ་པས་དེ་ལྟར་འོང་ཐང་བྱས། ཅིས་ཏེ་ན་མཐའ་མ་དམུ་ཆུས་གྲོངས་པ་ཡིན།
རི་ཁྲོད་གཉན་སར་ཏིང་ངེ་འཛིན་བསྒོམས་པའི་སྟོབས་དང༌། མོས་གུས་དྲག་ཏུ་བྱས་པས་བླ་མ་སྐྱོན་མེད་ཡིན་ན་ནི། ཡོན་ཏན་དེ་དང་འདྲ་བར་རྒྱུད་ལ་སྐྱེ། སྐྱོན་དང་བཅས་ན་སྐྱོན་དེ་གྲིབ་ཀྱི་ཚུལ་དུ་བར་ཆོད་དུ་འོང་བས། མོས་གུས་རྒྱུད་ཚོད་དམའ་མོ་ལ་མི་འོང་བས་དེ་ལྟར་མི་ནུས་ཏེ། ཇི་ལྟར་རྒྱུད་ཚོད་མཐོ་བ་ལ་དེ་ལྟ་བུར་ནུས་པ་ཡིན་ཏེ། དེ་བས་བླ་མ་གདམ་པ་དེ་ཡིན། གཞི་བདག་ལ་གཏོར་མ་ཕུལ་བས། ནམ་གཏོར་མ་ཆག་པའི་དུས་སུ་ཁོས་རྒྱགས་ལ་བརྣབ་སེམས་བཏང་བས། རྒྱགས་མི་འཕེལ་ཞིང༌།
གཏོར་མ་བྱིན་ཡང་མི་ཕན་པ་ཡིན། དེ་མི་འོང་བའི་ཐབས། རྒྱུ་ཅི་འབྱོར་པའི་ཕུད་ཅིག་ལོགས་སུ་བྱས་ལ། ཁོའི་ཡིད་རྟེན་དུ་འགྲོ་བ་ཡིན། སྤྱིར་གཏོར་མ་མི་ཆག་པ་རང་གདམས་ངག་ཆེ། ཡང་བསོད་ནམས་མ་བསགས་པ་ལ་ཞིང་དུ་བྱས་ནས་གྲོ་ལ་སོགས་པ་དྲངས་ན། དཔེ་རྟེལ་འུ་ཆུ་སྐྱེས་ཀྱི་གཏམ་རྒྱུད་བཞིན། དངོས་པོ་སྒོམ་རྒྱགས་ཆུ་བཅད་པ་བཞིན་དུ་འོང་བས། ཞིང་གདམ་པ་གལ་ཆེ་གསུང༌། ཡང་བླ་མ་རིན་པོ་ཆེའི་ཞལ་ནས།
རི་པ་རྣམས་གཞི་བདག་དང་མཐུན་ཞིང༌། རྟེན་འབྲེལ་འགྲིག་པ་གལ་ཆེ། དེ་ལྟར་མ་ཡིན་ན་མ་འགྲས་ཡིད་ཀྱིས་འཁོན་པའི་རྒྱུ་བདུན་ཡིན། དེ་ཡང་ཆུ་ཤིང་ས་རྡོ་ལ་ལོངས་སྤྱོད་པས་འཁོན་པ་དང༌། ཐབ་དང་གཞོབ་བྱས་པས་འཁོན་པ་དང༌། གྲོགས་དང་འཁོན་བྱས་པས་འཁོན་པ་དང༌། སྤོས་སྲེགས་པས་འཁོན་པ་དང༌། གཏོར་མ་ཆག་ཅིང་ཡོལ་བས་འཁོན་པ་དང༌། ཅི་སྡོད་དམ་བཅའ་ཉམས་པས་འཁོན་པ་དང༌། ཚེས་གྲངས་ངན་པ་དང་འཕྲད་པས་འཁོན་པ་དང་རྣམ་པ་བདུན་ཏེ།
དེ་རྣམས་ཀྱི་རྟེན་འབྲེལ་ཤེས་པ་གལ་ཆེ། དེ་ཡང་དང་པོར་རི་པ་རྣམས་དུས་བཟང་ལ་ཆས་ནས་ཕ་གིར་ཕྱིན་པ་དང༌། གཏོར་མ་ཆ་གཅིག་བཤམས་ལ་དང་པོ་སེམས་བསྐྱེད་པ་ནི། གཞི་བདག་མི་དང་མི་མ་ཡིན་པ་འདིས་གཙོ་བྱས་པའི་མ་ནམ་མཁའ་དང་མཉམ་པའི་སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་བདག་གནས་འདིར་འདི་ཙམ་དུ་སྡོད་པ་ཡིན་བྱས་པས། རང་ཡི་དམ་དུ་བསྒོམ་པའི་ཐུགས་ཀ་ནས་འོད་ཟེར་སྤྲོས་ལ། རི་དེའི་གཞི་བདག་ཀུན་མདུན་དུ་དམིགས་པ་གཏོར་མ་ཨ་ཀཱ་རོས་བསྔོས་ལ་ཁོ་མཉེས་ཤིང་ཚིམ་པར་བསམ། དེ་ནས་བདེན་སྟོབས་བརྗོད་ཅིང་བཀའ་བསྒོ་བྱ་བ་ནི། རྣལ་འབྱོར་པ་བདག་གནས་འདིར་ཅི་ཙམ་སྡོད་ཀྱི་བར་དུ་ཆུ་དང་ཤིང་ལ་གནས་པ་འདིའི་སུམ་ཆ་གཅིག་གཡོར་བས། ཁྱོད་ཀྱི་དོན་དུ་བདག་གིས་སྤྱོད་པས་དེའི་བསོད་ནམས་ཀྱིས་ཁྱོད་ཀྱིས་གཙོ་བྱས་པའི་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན།
སྡུག་བསྔལ་དང་བྲལ་ནས་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག ཁྱོད་རུ་མ་ང༌། ཕྲག་མ་དོག བྱས་ལ་ཁོས་རི་དེ་རང་ལ་ཕུལ་བར་བསམ། ཁོ་རང་གནས་སུ་ཕར་བསྟིམ། མདོ་ཚར་གཅིག་བཏོན་ལ་གཏོར་མ་དེ་གཤེགས། དགེ་བ་ཁོའི་དོན་དུ་བསྔོ། དེས་ནི་ཆུ་ཤིང་གནས་ཀྱི་མི་འཁོན་པའི་རྟེན་འབྲེལ་ཡིན་གསུང༌། གཉིས་པ་སྤྱིར་ཡང་ཐབ་ལ་འཛེམ་པ་གལ་ཆེ་ཞིང་དབང་མེད་དུ་ཤོར་ན་ཤོར་མ་ཐག་ཏུ་ས་སྤར་གང་བླངས་ལ། ཡི་གེ་བརྒྱ་པ་འདོན་ཅིང་ཉེ་འཁོར་དུ་གཏོར་བས།
ངག་གི་བདེན་པའི་སྟོབས་བརྗོད་པ་ནི། གཞི་བདག་ལ་གཏམ་བཞིན་དུ་སྤྱན་མ་ལོང༌། ཤངས་མ་ཚུབས། ལྗགས་མ་དིབ། ཡན་ལག་དང་དབང་པོ་དོན་སྙིང་རྣམས་ཀྱི་ཉེས་སྐྱོན་ཐམས་ཅད་ཞི་བར་གྱུར་ཅིག་སྭ་ཧཱ། ཞེས་པ་ནི་རྟེན་འབྲེལ་ཕྱི་ཐབ་ཕྱུང་བའོ། ། ཆུ་ལ་ཡང་དེ་ལྟར་བྱ་ཞིང་གཏོར། ཤུག་པ་དང་བལ་ལུ་གང་རུང་བསྲེགས་པའི་དུད་པས་ཉེ་འཁོར་དུ་ཁྱབ་པར་བྱས་ལ་དེ་ལྟར་བྱ། ཡང་རླུང་གཡབ་བམ་གོས་ཀྱི་མཐུ་བས་གཡབ་ཅིང་གོང་བཞིན་དུ་བྱ། དེ་ཆུ་དང་མེ་དང་རླུང་ལ་སོགས་པ་འབྱུང་བ་བཞིའི་རྟེན་འབྲེལ་གྱིས་ཐབ་ཀྱི་སྐྱོན་སེལ་ཞིང་དབྱུང་བའོ། །
རང་ཡང་ཡི་གེ་བརྒྱ་པ་འདོན་ཅིང་ཁྲུས་བྱ། མཇུག་དགེ་བའི་རྩ་བ་གཞི་བདག་ལ་བསྔོ། གསུམ་པ་གྲོགས་པོ་དང་ནང་འཁོན་ཤོར་ན་དེ་མ་ཐག་ཏུ་བཤགས་པ་བྱ། དེ་ལྟར་མ་བྱས་ན་གནས་སོ་སོའི་གཞི་བདག་གིས། སྒོམ་ཆེན་སོ་སོ་བདག་ཏུ་བཟུང་བས། ཁོང་རྣམས་སོ་སོར་འཁོན་པ་ཡིན། དེས་སྐྱོན་དང་མི་མཐུན་པ་སྣ་ཚོགས་འོང་བ་ཡིན། ཤིན་ཏུ་ཟབ་པ་གལ་ཆེ། བཞི་པ་སྤོས་ལ་གླ་རྩི་བསྲེས་ན་ཀླུ་དང་འཁོན། གུ་གུལ་བསྲཻས་ན་ས་བདག་དང་འཁོན།
དེས་ན་སྤོས་ལ་སྨན་གཞན་བསྲེས་པས་ཆོག ལྔ་པ་གཏོར་མ་བྱེད་པའི་དུས་སུ་ཉི་མ་རི་རྩེར་འདུག་པ་དང་བསྟུན་པ་དུས་ནམ་ཡང་མ་ཆག་པར་བྱ། དེ་ལྟར་མ་བྱས་ན་རང་བཟའ་བཏུང་དུས་ལས་ཡོལ་བ་དང་ལྟོ་ལྟོགས་པ་དང་བྱིན་པ་ལ་མི་དགའ་བ་དང་འདྲ་བས། དུས་ལས་མ་ཡོལ་བར་གཟོབ་པ་གལ་ཆེ། དྲུག་པ་དམ་བཅའ་ནི་ལོ་དང་ཟླ་བ་ཞག་གྲངས་ཚད་ཇི་ཙམ་སྡོད་པའི་དམ་བཅའ་བྱས་ལ། ནམ་དམ་བཅའ་ཚར་བ་དང༌། འགྲོའམ་གཞན་དུ་སྤོ། གལ་ཏེ་སྡོད་དགོས་པ་བྱུང་ན་ཁོ་ལ་ཞུ་བ་བྱ་ཞིང་ལུང་བླང༌། གཏོར་མ་འབུལ་ཞིང་སྡོད་པའི་གྲོགས་བགྱིས་བྱ། དེ་ལྟར་མ་བྱས་ན་ལྷ་འདྲེ་ཆད་ལ་བཙན་པས་མི་ཉན་པ་ཡིན།
ཁོ་གཡར་པོ་ཡུན་རིངས་ཀྱི་དོགས་པས་ཆད་ལ་བཙན་པ་བྱ། བདུན་པ་ཚེས་གྲངས་ངན་པ་ལ་རི་ལ་འགྲོ་ན་མི་མ་ཡིན་པ་དུས་ལ་མཁས་པས་སྣར་ལངས་ནས་མི་ཉན་པ་ཡིན་པས། ཁོ་ཤིན་ཏུ་མི་འདོད་པས་དུས་བཟང་ལ་འགྲོ་བ་གལ་ཆེ། དུས་བཟང་དང་འཛོམ་ན་ཁོའི་ཡིད་དུ་འོང་བ་དང་གྲོགས་དང་མཐུན་རྐྱེན་སྒྲུབ་པས་དེ་ལྟར་བྱ་གསུང༌། ཡང་བླ་མ་རིན་པོ་ཆེའི་ཞལ་ནས། དགེ་སློང་རི་ཁྲོད་དུ་སྡོད་པ་ལ་བྱིན་ལེན་མི་དགོས་ཏེ། རྗེ་བཙུན་གྱི་ཞལ་ནས། དཔལ་སྒམ་པོ་པར་རི་ལ་སོང་གསུང་བ་དང༌། དཔལ་སྒམ་པོ་པའི་ཞལ་ནས། གྲོགས་མེད་ན་བྱིན་ལེན་ཇི་ལྟར་བགྱི་ཞུས་པས།
རྗེ་བཙུན་གྱི་ཞལ་ནས། གསུང་ཆུང་ངུ་ལ་བརྟེན་ནས་མགུར་འདི་གསུངས་པར་གདའ། སྤྲོས་མེད་ཉམས་དགའི་རི་ཁྲོད་དུ། ། ཞེན་མེད་འཛིན་བྲལ་རྣལ་འབྱོར་པ། ། གཅིག་པུ་གཉིས་སུ་མེད་པར་གནས། ། སྦྱིན་ལེན་ཡང་དག་དེ་ལ་མཛོད། ། ལས་ཅི་བྱེད་ཧེ་རུ་ཀ་ཡིས་བྱེད། ། ས་རྐོ་མེ་རེག་གི་ལྟུང་བ་མེད། ། ཕྱི་ནང་འབྱུང་བཞིའི་མཁའ་འགྲོ་བཞི། ། ལས་བྱེད་ལྡང་འཇུག་གནས་པ་གསུམ། །
ཐམས་ཅད་ཕྱི་ནང་རྟེན་འབྲེལ་ལ། ། སྤྱིར་དེ་ལྟར་གོ་ན་བཙུན་པ་ཡིན། ། སྣ་ཚོགས་འདུ་བྱེད་ཀྱི་སྨིག་རྒྱུ་འདི། ། མ་བཅོས་རང་སར་བཞག་པ་དེ། ། དུས་གསུམ་སངས་རྒྱས་ཀྱི་དགོངས་པ་ཡིན། ། དེ་ལྟར་གོ་ན་མཁས་པ་ཡིན། ། མཁས་བཙུན་ལྡན་པའི་རྣལ་འབྱོར་པ། ། གནས་ནི་གངས་དཀར་མགུལ་དུ་བདེ། ། གོས་ནི་གཏུམ་མོའི་རས་གོས་དྲོ། ། ཟས་ནི་ཟྭ་དང་རུག་པ་ཞིམ། །
གྲོགས་ལ་གཡག་རྒོད་བྱ་རྒོད་བཟང༌། ། སྤྱོད་པ་རོ་སྙོམས་ཆེན་པོ་སྐྱིད། ། ལས་ཅི་བྱེད་དཔང་པོ་སེམས་ལ་ཆོལ། ། སེམས་མ་བཅོས་བཞག་ན་སངས་རྒྱས་ཡིན། ། ཆུ་མ་རྙོགས་འཐུང་ན་བདུད་རྩི་ཡིན། ། དེ་ལྟར་གྱིས་དང་རིགས་ཀྱི་སྲས། ། བཅའ་ཁྲིམས་རྗེས་འཇུག་གི་མན་ངག་ཡིན། ། གསུང་ནས་སྒམ་པོ་པས་ཀྱང་དེ་ལྟར་ཐུགས་སུ་ཆུད་ནས་རི་ལ་གཤེགས་པ་དང༌། ཡུན་རིང་པོ་མ་ལོན་པར་ཁོང་ལྟ་བུ་ཚད་མར་སྣང་བས། ཁྱེད་རང་རྣམས་ཀྱང་དེ་ལྟར་གྱིས་དང་རྗེ་བཙུན་ཡབ་སྲས་བཞིན་འོང་བ་ཡིན་གསུང༌།། །།
༦༧༠༽ ༄། །རི་ཆོས་བདུད་རྩིའི་བུམ་པ་ཆུང་བ།། ན་མོ་གུ་རུ། བླ་མ་རིན་པོ་ཆེའི་ཞལ་ནས། དང་པོ་རི་ལ་འགྲོ་བའི་དུས་སུ། བར་ཆད་དང་དངོས་གྲུབ་ཐམས་ཅད་རང་གི་བསམ་པས་ནང་ནས་གནད་བསྒྱུར་བ་ཡིན་པས། ཐོག་མར་འགྲོ་བའི་དུས་སུ། བྱང་ཆུབ་ཀྱི་སེམས་དང་ལྡན་པའི་སྒོ་ནས་འགྲོ་བ་ཡིན། དེ་ནས་གནས་དེར་སླེབ་པའི་དུས་སུ་ཁྲེས་པོ་མ་བཤིག་པར། གཞི་བདག་དེ་ལ་སྐྱེས་ཀྱི་ཚུལ་དུ་གཏོར་མ་ཅིག་བྱིན་ལ་བཤད་སྦྱང་བྱས་ཏེ།
བྱམས་པ་ཐུན་གཅིག་བསྒོམ། དེ་ནས་ཕྱོགས་དེ་ཐམས་ཅད་ཇོ་བོ་ཐུགས་རྗེ་ཆེན་པོ་ཞིག་ཏུ་བསྒོམ་ལ། དེའི་ངང་ལ་བྱམས་པ་སྙིང་རྗེ་བྱང་ཆུབ་ཀྱི་སེམས་འབའ་ཞིག་བསྒོམ། དེ་ནས་རང་གང་བྱེད་ཀྱི་དགེ་སྦྱོར་སྲོལ་དུ་བཅུག་ནས་དགེ་སྦྱོར་ལ་ཤིན་ཏུ་གྲིམས་པར་བྱའོ། ། དེ་ལྟར་བྱས་པ་ལ་མི་དང་མི་མ་ཡིན་པས་བར་ཆད་བྱེད་དུ་བྱུང་ན་ལམ་དུ་སློང་སྟེ། འདི་ལྟ་བུའི་དགེ་བསྐུལ་བྱེད་པ་ནི་འཇིག་རྟེན་ན་སྙིང་བརྩེ་ཞིང་ཕན་འདོགས་ཆེ་བ་ཕ་མས་ཀྱང་བྱེད་པ་མ་བྱུང་ན། ད་རེས་གོ་བཅད། ང་འདི་འདྲ་ཞིག་འོང་དུ་རེ་ནས་ཡོང་བ་ཡིན་གྱིས་བྱས་ལ། གནོད་བྱེད་དེས་གཙོ་བྱས་པའི་སེམས་ཅན་ཐམས་ཅད་ལ་བྱམས་པ་སྙིང་རྗེ་བྱང་ཆུབ་ཀྱི་སེམས་ཁྱད་པར་ཅན་བསྒོམ། དེ་ལྟར་བྱས་པས་ཁོ་བའི་བསམ་པ་ངན་པ་ཞི་ནས་རབ་ཆོས་སྐྱོང་དུ་འགྱུར།
འབྲིང་ཡོན་བདག་བྱེད། ཐ་མ་ཡང་གནོད་པ་མི་བྱེད་པའི་སྟེང་དུ་ཕན་འདོགས་པ་ཡིན། གནས་དེ་ནས་འོངས་པའི་དུས་སུ་ཁྲེས་པོ་ལེགས་པར་དྲག་ལ། གཞི་བདག་དེ་ལ་གཏོར་མ་ཞིག་བྱིན་ནས་འདི་གར་སྡོད་ཅིག་ཅེས་བྱས་ལ་བཤད་སྦྱང་བྱས་ཏེ། རང་གར་འགྲོ་བའི་གནས་དེར་རིན་པོ་ཆེ་ལས་གྲུབ་པའི་མཆོད་རྟེན་ཞིག་ཏུ་བསམ། རང་ཉིད་གསེར་གྱི་རྡོ་རྗེ་རྩེ་དགུ་པ་ཞིག་ཏུ་གྱུར་ནས་ནམ་མཁའ་ལ་ཕར་སོང་ནས་སྔར་གྱི་མཆོད་རྟེན་དེའི་ནང་དུ་སྔར་གྱི་ཡི་དམ་གྱི་ལྷ་གཅིག་ཏུ་ཀྲོང་སོང་བར་བསམས་ལ། སྟོང་པ་ཉིད་ཀྱི་ངང་ལ་ཕྱི་མིག་མི་བལྟ་བར་འགྲོ་བར་བྱའོ།། རི་ཆོས་བདུད་རྩི་བུམ་པ་ཞེས་བྱ་བ་ཆོས་རྗེ་རིན་པོ་ཆེ་གསུངས་པ།། །། ༦༧༡༽ ༄། །རྟེན་འབྲེལ་རི་ཆོས་དང་ཟབ་ཆོས་ཐོར་བུ།།
ན་མོ་རཏྣ་གུ་རུ། ཕན་འདོགས་པ་ཐམས་ཅད་ནི་ལྷ། གནོད་པ་སྐྱེལ་བ་ཐམས་ཅད་ནི་འདྲེ། བསམ་པ་དགེ་མི་དགེ་གཉིས་སྐྱེ་བས་ན་ནང་རྟེན་འབྲེལ། བསམ་པ་བཟང་ངན་དེ་ལས་གྲུབ་པའི་ལུས་ཅན་ཕན་འདོགས་ཤིང་གནོད་པ་སྐྱེལ་བ་ལུས་དང་གྲིབ་མ་བཞིན་དུ་མི་འབྲལ་བ་ཕྱི་རྟེན་འབྲེལ། དེས་ན་ལུས་འདིས་བདེ་སྡུག་གཉིས་སུ་མྱོང་བ་དེ་གསང་བའི་རྟེན་འབྲེལ། སྒྲིབ་པ་ཅི་ཙམ་སྤངས་པ་ཙམ་གྱིས་ལྷན་སྐྱེས་ལྷ་འདྲེ་ཕྲ་རགས་དང༌། རིམ་བཞིན་འབྲལ་བའོ། ། འདི་ནི་ཕྱི་ནང་གསང་གསུམ་གྱི་རྟེན་འབྲེལ་རི་ཆོས་མའོ། ། ན་མོ་གུ་རུ།
མ་ངེས་པའི་ཕུང་པོ་ལ་གཉིས་ཏེ། དེ་ཡང་ལུས་ཀྱི་མ་ངེས་པ་དང༌། ཆོས་ཀྱི་མ་ངེས་པ་གཉིས་ལས། ལུས་ཀྱི་མ་ངེས་པ་ནི། འགྲོ་བ་མིར་གྱུར་པ་མ་གཏོགས་པ་རིགས་ལྔ་པོ་ཐམས་ཅད་མ་ངེས་པ་སྟེ། མིའི་ལུས་དེ་དགེ་བ་བཅུ་བསྒྲུབས་པའི་འབྲས་བུ་ཡིན་པས་ན། མི་ནི་འགྲོ་བ་རྣམས་ཀྱི་གཙོ་བོ་ཡིན་པའི་ཕྱིར་དང༌། ཤེས་པ་ཡང་ཆགས་སྡང་གིས་མ་བསྐྱེད་པའི་དུས་སུ་བློ་ཡང་རང་བཞིན་གྱིས་སྐྱོ་ཤས་ཆེ་བ་ཡིན་པའི་ཕྱིར་མིའི་ལུས་ངེས་པ་ཡིན་ལ། དེའི་དོན་ཡང༌། དམ་པའི་ཆོས་འདུལ་བར་ཡང་མི་བསད་པ་མ་གཏོགས་པས་ཕམ་པ་མི་རྫོགས་པར་གསུངས།
འོ་ན་དེད་དཔོན་སྙིང་རྗེ་ཆེན་པོ་དེ་མ་ངེས་པར་འོང་བའི་རྒྱུ་མཚན་ཅི་ཡིན་སྙམ་ན། དེ་ནི་གཉིས་པ་ཆོས་ཀྱི་མ་ངེས་པ་ཡིན་ཏེ། ས་བརྒྱད་པ་ཆོས་བདག་མེད་མ་གཏོགས་པར་བདུན་པ་ཡན་ཆད་མ་ངེས་པ་ཡིན་གསུང༌། དེས་ན་ངེས་མ་ངེས་ཀྱི་ས་མཚམས་སོ། ། འདིར་རྣམ་ཤེས་ཟིན་མ་ཟིན་གྱི་ཁྱད་པར་ནི། འགའ་ཞིག་ན་རེ། ཁྱེད་སྣང་བ་རང་སེམས་ཁས་ལེན་པའི་ཕྱིར་ན། ཕྱི་ན་ཤིང་བཅད་པ་ལ་སོགས་པ་བྱས་པས་ཁྱོད་ལ་ན་ཚ་འོང་བར་འདུག་ཟེར་བ་གདའ་སྟེ། བཅོམ་ལྡན་འདས་ཀྱིས་ཀྱང་དགེ་སློང་དག་ལ་ཆོས་ཐོས་ནས་ལས་བྱས་ཤིང་བསགས་པ་རྣམས་ནི་ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར། དེ་བཞིན་དུ་ཆུ་དང་གསུམ་པོ་ལ་ཡང་འགྲེའོ། །
ལས་དགེ་བ་དང་མི་དགེ་བ་བྱས་ཤིང་བསགས་པ་རྣམས་ནི། རྣམ་པར་ཤེས་པ་ཟིན་པའི་ཕུང་པོ་དང༌། ཁམས་དང༌། སྐྱེ་མཆེད་འབའ་ཞིག་ལ་རྣམ་པར་སྨིན་པར་འགྱུར་རོ། ། དེ་ལྟར་ཡང༌། ལུས་ཅན་དག་གི་ལས་རྣམས་ནི། ། བསྐལ་པ་བརྒྱར་ཡང་ཆུད་མི་ཟ། ། ཚོགས་ཤིང་དུས་ལ་བབ་པ་ན། ། འབྲས་བུ་ཉིད་དུ་སྨིན་པར་འགྱུར། ། ཞེས་སོ། །
གཉིས་པ་ཁྱེད་ཀྱི་དེ་གཤིས་ལ་མི་གནས་པས་བལྟས་པས་མི་འགྲུབ་པས་སོ། ། དེས་ན་བཞེས་བརྒྱ་དབྱིག་པ་གཅིག་གོ། ། རྗེ་འབྲི་གུང་གླིང་པའི་སྤྱན་སྔ་ན་ཆོས་ཤིག་ཀློག་གིན་བཞུགས་པ་ལ། རྗེ་འགྲོ་མགོན་གྱི་ཞལ་ནས་ཁོ་དེ་སངས་རྒྱས་བཅོམ་ལྡན་འདས་ལ་ཉན་རང་དང་ཐུན་མོང་མ་ཡིན་པའི་མཁྱེན་པའི་ཡེ་ཤེས་གཉིས་ཡོད་ན་སེམས་ཅན་ལ་ཡང་ཡོད་དམ་མེད་གསུང༌། དེ་ཡོད་ན་མཆི་ཞུས་པས། དེ་གང་ཡིན་གསུང༌། མདུན་ན་ཤིང་ལེབ་གྲུ་བཞི་གཅིག་འདུག་པ་དེ་ལ་མཚོན་པར་མཛད་དེ། དབང་པོ་ལ་སྐྱོན་མ་ཞུགས་པ་ཞིག་གིས་འདི་ཤིང་ལེབ་གྲུ་བཞི་ཁོ་ནར་མཐོང་ལ། གཞན་དུ་མི་མཐོང་བ་དེ་ཉིད་དེ་བཞིན་གཤེགས་པའི་ཡེ་ཤེས་ཡིན་ཞུས་པས། རྗེ་འགྲོ་མགོན་ཤིན་ཏུ་མཉེས་ཏེ་སྤྱན་ཆབ་ཅིག་ཙར་གྱིས་བྱོན་ནས་ཕྱག་གཡས་པ་སྤྱན་སྔའི་སྤྱི་བོར་བཞག་གསུང༌།
འདི་སངས་རྒྱས་པའི་ཡེ་ཤེས་གཉིས་པོ་དེ་སེམས་ཅན་གྱི་རྒྱུད་ལ་ངོ་སྤྲོད་པའོ།། ༈ །།ན་མོ་རཏྣ་གུ་རུ། ། རང་སེམས་བླ་མར་ཕྱག་འཚལ་ལོ། ། འཁོར་དང་མྱ་ངན་འདས་པའི་ཆོས། ། ཚོགས་པ་ཡོད་ན་འབྱུང་འགྱུར་ལ། ། ཚོགས་མེད་འབྱུང་བར་མི་འགྱུར་རོ། ། ཚོགས་རྣམས་ཀུན་གྱི་གཞི་རྟེན་ནི། ། རྒྱུ་ཚོགས་རྐྱེན་ཚོགས་ལས་བྱུང་བའི། ། དེ་འབྲས་འབྱུང་བར་ཐུབ་པས་གསུངས། ། དེ་ལྟ་བུའི་རྟེན་འབྲེལ་གྱི་འབྱུང་ཚུལ་ལ།
སྣང་བ་རང་སེམས། རང་གི་བསམ་པའི་རང་གཟུགས་འདི་ལ་བཞེད་ཀྱི། རྣམ་པ་གསུམ་ཙམ་དུ་བྱེད་དེ། དེ་ལ་གཉིས་པོ་ནི་གོ་བར་ཟད་ཀྱི། དེ་ལ་འདིར་སྐད་ཅིག་མ་བསམ་པའི་རང་གཟུགས་ལ་གཉིས་ཏེ། བསམ་པ་དག་པའི་རང་གཟུགས་དང༌། མ་དག་པའི་རང་གཟུགས་སོ། ། དེ་ཡང་མ་དག་པའི་རང་གཟུགས་ནི། ཉོན་མོངས་པ་དུག་གསུམ་གང་སྐྱེས་ཀྱི་རང་གཟུགས་སུ་འགྱུར་བའོ། ། དེ་ནི་ལས་རྣམ་འབྱེད་དུ་བྲམ་ཟེའི་བུ་སངས་རྒྱས་ཀྱིས་ལུང་བསྟན་པ་ལྟ་བུ་ཡིན།
གཉིས་པ་བསམ་པ་དག་པའི་རང་གཟུགས་ལ་ཤེས་པ་དགའ་ཡལ་གྱིས་སྐྱེ་བ་གཉེན་བྱམས་པ་དང་སྔར་མ་འཕྲད་པ་དང༌། འཕྲད་པའམ། ཕ་རོལ་གྱི་བསྟོད་བཀུར་རམ། རྫས་ཟང་ཟིང་གི་རྙེད་པ་ལྟ་བུ་ལ་བརྟེན་ནས་བསམ་པ་དགའ་བ་དེའི་རང་གཟུགས་ཀྱིས་ཞེ་སྡང་མི་དགེ་བ་དེ་འགགས་པ་ལྟ་བུ་དེ་ཡང་སངས་རྒྱས་ཀྱིས་བྲམ་ཟེའི་བུ་ལུང་བསྟན་པ་ལྟ་བུའོ། ། གཉིས་པ་ཉམས་ལེན་བསམ་པའི་རང་གཟུགས་ འཇིག་རྟེན་མགོན་པོ་འབྲི་གུང་པས་ཨེ་ཆུང་རི་ཁྲོད་དུ་འཁོར་འདས་ཀྱི་ཆོས་ཐམས་ཅད་ཐུགས་སུ་ཆུད་ དེ་བསམ་པ་གཅིག་པུ་ལ་མཚོན་ན་ཡང་འཁོར་འདས་གཉིས་ཀ་ཡང་སྣང་བ་རང་སེམས་སམ། བསམ་པའི་རང་གཟུགས་སུ་འགྲུབ་པར་མྱོང་བར་གསུང༌། དེ་ཡང་འཁོར་བར་བསྐྱེད་པའི་མི་དགེ་བའི་རང་གཟུགས་ཡོད་པ་དེ་ཡང་གོང་དུ་བཤད་ཟིན་ཏོ། ། འདི་མན་ཆད་བཀའ་རྒྱ་ཅན་ཡིན་པས་དམ་པར་བྱའོ།། ༈ །།འདིར་ཐུགས་ཉམས་སུ་བཞེས་པའི་བསམ་པའི་རང་གཟུགས་ནི་ཏིང་ངེ་འཛིན་ཐམས་ཅད་ཀྱི་སྒོའམ། ཡང་ན་ཏིང་ངེ་འཛིན་ཐམས་ཅད་ཀྱི་རྩ་བ་ཞེས་ཀྱང་བྱ།
ཡང་ན་སངས་རྒྱས་ཀྱི་སར་གཤེགས་པའི་ལམ་བགྲོད་པར་བྱེད་པའི་ཏིང་ངེ་འཛིན་ཞེས་ཀྱང་བྱ་སྟེ། དེ་ནས་རྣལ་འབྱོར་དབང་ཕྱུག་ཅེས་ཐུགས་བརྩེ་བའི་སྒོ་ནས་བུ་རྣམས་ལ་བོས་ནས། ངས་འདི་ལྟ་བུ་རྟོགས་ཏེ། ནང་དུ་བསམ་པ་གང་སྐྱེས་པ་དེའི་ལུས་སུ་འགྲུབ་པ་ཡིན་ཏེ། ངས་འདིར་ངོ་སྤྲོད་ཟུར་གཅིག་བྱེད་ན་རང་གི་མདུན་དུ་རྫས་ཀྱི་དངོས་པོ་གང་རུང་ཞིག དེ་ཡང་རང་གི་མདུན་དུ་མཎྜལ་ལམ། བུམ་པ་ཀ་བ་ལྟ་བུ་ཞིག་ལ་རང་གི་བླ་མའམ། ཡི་དམ་གྱི་ལྷར་མ་ཡེངས་པར་བསྒོམ། དེ་ཡི་དམ་དུ་ནམ་གསལ་བ་ན་སྔར་གྱི་དངོས་པོ་གང་རུང་ཞིག་དེ་འགག་པར་ཐེ་ཚོམ་མེད། དེ་ཡང་ཟན་ཞིག་ཟ་བའི་ཚོད་ཙམ་དུ་ཏིང་ངེ་འཛིན་དེ་ལ་བར་ཆད་དང་བྲལ་བར་མཉམ་པར་ཞོག་དང༌།
རང་འདི་ལ་མྱོང་རྟོགས་སྐྱེ་རྒྱུ་ཞིག་ཡོད་དེ། ནམ་སྐྱེས་པ་ན་དེ་ལས་གཞན་པའི་བསམ་པའི་རང་གཟུགས་སམ། སྣང་བ་རང་སེམས་ཕྱི་ནང་གང་དུ་ཡང་གྲུབ་པ་མེད། ཡང་ན་རང་གི་ཁོང་པའི་ནང་སྙིང་གི་དབུས་སུ་ཁྲག་རླངས་མཐེ་བོང་ཙམ་ཞིག་པ་དེའི་དབུས་སུ་ཡོད་དམ། འོ་ན་དེ་ལྟ་བུ་ནི་མི་འགྲུབ་སྟེ། གཤིས་ལ་ཡང་མི་གནས་པ་སྟེ། དེ་ལྟ་བུ་གལ་ཏེ་འགྲུབ་ན། རྡོ་ལ་ཡང་གསེར་རམ་ཟན་དུ་བསྒྱུར་དགོས་སོ་སྙམ་ན། དེ་ནི་མ་ཡིན་ཏེ། ད་རེས་འདིར་ཚོགས་པའི་རྟེན་འབྲེལ་ལས་བྱུང་བའི་བླ་མ་དང་ཡི་དམ་གྱི་ལྷ་རང་གི་སེམས་ཚོགས་པ་ལས་བྱུང་བར་གསུངས།
དེ་ལྟར་ཡང་བླ་མ་ཡི་དམ་རང་སེམས་གསུམ། ། གཅིག་དུ་གོ་བས་རྣལ་འབྱོར་བདེ། གསུང༌། འོ་ན་འདིར་ཚོགས་པ་ནི་རྟེན་འབྲེལ་ལ་ཟེར།

གཤིས་ཀྱི་གོ་བ་ཡང་རྟེན་འབྲེལ་ཡིན་པས་དེ་ཡང་ཕྱི་ནང་གཉིས་ལས། ནང་རྟེན་འབྲེལ་ནི། ས་བོན་རྣམ་པར་ཤེས་པ་བྱ་བ་ནི་མ་རིག་པ་ནས་རྒ་ཤིའི་བར་དུ་འབྲེལ་བའམ་ཚོགས་པ་ཡིན། དེས་ན་འདིར་ཡང་ད་རེས་ས་བོན་རྣམ་པར་ཤེས་པའི་ཐོག་ན་ཏིང་ངེ་འཛིན་གྱི་བར་ཆད་དང་བྲལ་བ་དེས་རྡོ་ལ་ཟན་ནམ། གསེར་དུ་འགྱུར་བར་བལྟས་ཀྱང་འགྱུར་བ་ནི། བཅོམ་ལྡན་འདས་ཀྱི་ཉན་ཐོས་ཆེན་པོ་རྣམས་ཀྱི་དམྱལ་བའི་མེ་ལ་ཆུར་བསམ་པས་ཀྱང་འགྲུབ་བོ། ། འོ་ཅག་གི་བརྒྱུད་པ་འདི་ལ་ཡང་རྗེ་བཙུན་ཆེན་པོ་ནཱ་རོ་པས་ས་གཞི་གསེར་དུ་བྱིན་གྱིས་བརླབས་པ་དང༌། ཐོད་པའི་ནང་དུ་སྤུ་གྲི་ངར་མ་བཅུག་པ་ལ་ཏིང་ངེ་འཛིན་གྱིས་བྱིན་གྱིས་བརླབས་པས་བདུད་རྩིར་གྱུར་ནས་གསོལ་བའོ། ། དེ་ལྟ་བུ་ལ་དགོངས་ནས་རྡོ་རྗེ་འཛིན་པ་སྔགས་ཀྱི་རྒྱུད་རྣམས་སུའང་ཤ་ལྔ་བདུད་རྩི་ལྔ་ཤིན་ཏུ་དམན་པའི་རྫས་ཡིན་ཏེ། ཏིང་ངེ་འཛིན་བར་ཆད་དང་བྲལ་བར་བྱས་ནས་བདུད་རྩིར་བྱས་ཏེ་འབུལ་བ་ཡང་དེ་ཡིན། དེ་བྱིན་རླབས་མ་བྱས་ན་དྲི་ཆེན་སོགས་བླ་མ་དཀོན་མཆོག་ལ་འབུལ་དུ་གར་རུང༌།
དེས་ན། དཔལ་ཕག་མོ་གྲུ་པའི་ཞལ་ནས་ཀྱང༌། དམྱལ་བ་ནས་ནི་སངས་རྒྱས་བར། ། སྤྲོས་བྲལ་སེམས་ཀྱི་སྣང་བ་དེ། ། ཇི་ལྟར་བསྒྱུར་ཡང་བཏུབ་པ་ཡིན། ། གསུངས། བྲམ་ཟེ་ཆེན་པོའི་ཞལ་ནས་ཀྱང༌། སེམས་ཉིད་གཅིག་པུ་ཀུན་གྱི་ས་བོན་ཏེ། ། གང་ལ་སྲིད་དང་མྱ་ངན་འདས་འཕྲོ་བ། ། དགོས་འདོད་ཐམས་ཅད་ངེས་པར་འབྱུང་བ་ཡི། །
རིན་ཆེན་ནོར་འདྲའི་སེམས་ལ་ཕྱག་འཚལ་ལོ། ། ཞེས་སོ། ། ཡང་སྣང་བ་རང་སེམས་ཡིན་པའི་ཕྱིར། ། ཐལ་ཚན་གྱི་ཆུ་བོ་རབ་མེད་ཀྱང༌། ། རྫིང་དལ་གྱིས་འབབ་པའི་བདུད་རྩིར་མཐོང༌། ། གསུངས་སོ། ། འོ་ན་མཆོག་དང་ཐུན་མོང་དངོས་གྲུབ་ནི་བླ་མ་ལ་རག་ལས་པས། རང་གི་བླ་མ་ལ་མོས་གུས་བྱ་ཐབས་གང་ལྟར་བྱ་སྙམ་ན། དེ་ཡང་རང་ལ་དགེ་སྦྱོར་བག་ཅིག་ཡོད་པའམ། དེ་མ་ཡིན་པ་གང་ཡང་རུང་སྟེ།
རང་གི་བླ་མ་ལ་རེས་བཟང་པོ་ཡིན་སྙམ་པ་དང༌། ཡང་རེས་ཀྱི་དུས་ན་དེ་ཙམ་མིན་སྙམ་པ་ཡང་འབྱུང༌། དེ་བྱས་པས་མོས་གུས་ལ་ལྟེམ་རྐྱང་དུ་འབྱུང་བས་རང་གི་དགེ་སྦྱོར་ལ་ཡང་ལྟེམ་རྐྱང་དུ་ཡོང་བ་དེ་རྟེན་འབྲེལ་ཡིན། དེ་ལ་བོགས་འདོན་པའི་ཐབས་ནི། མཎྜལ་སྐྱོན་མེད་ཅིག་ཚགས་བྱས་ནས་འབུལ་ཞིང་གསོལ་བ་བཏབ་པ་ནི་ཐབས་ཡིན་ནོ། ། འདིར་རྟོགས་པ་བཙན་ཐབས་སུ་སྐྱེ་བར་བྱེད་པ་ནི། མོས་གུས་བཙན་ཐབས་སུ་བྱེད་དགོས་པས། ངའི་བླ་མ་འདི་ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་དང༌། བརྒྱུད་པའི་བླ་མ་རྣམས་དང་གཅིག་ཏུ་གྱུར་པའི་སྐུ་ཡིན་ཨང་སྙམ་དུ་བསམ་པ་དུང་དུང་བྱས་པས་དེའི་རང་གཟུགས་སུ་འགྱུར། དེ་ཡང་སྔར་གྱི་བུམ་པ་ལ་བསྒོམ་པ་བཞིན་དུ་འདིར་ཡང་རང་གི་བླ་མ་དེ་སྙིང་གི་དཀྱིལ་དུ་བསྒོམ།
སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཆང་གི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་རྣམས་ལ་ཕྱག་འཚལ་ལོ། ། བླ་མ་མཆོག་ལ་གཏད་དེ་བསྒོམ། དེ་ལྟར་བྱས་པས་བསམ་པའི་རྟེན་འབྲེལ་གྱི་གནད་ཀྱིས། རང་ལ་སྔོན་ནས་རྟོགས་པ་བྲང་བྲེང་ཡོད་ན་དེ་ལ་བོགས་ཐོན། སྔར་མེད་ན་ཟླ་བ་ཡར་གྱི་ངོ་བཞིན་དུ་རང་ལ་རྟོགས་པ་སྐྱེ་བ་རྟེན་འབྲེལ་ཡིན། དེ་ཡང་བླ་མ་ལ་མོས་གུས་བྱས་པ་དེ་ཕྱིའི་རྟེན་ཅིང་འབྲེལ་པར་འབྱུང་བ། བླ་མ་དང་རང་སེམས་གཅིག་ཏུ་རྟོགས་པར་ཤེས་པ་དེ་ནང་གི་རྟེན་འབྲེལ།
དེ་ཚོགས་པ་ལ་བརྟེན་ནས་རྟོགས་པ་རྒྱུད་ལ་སྐྱེས་པ་དེ་གསང་བའི་རྟེན་ཅིང་འབྲེལ་པར་འབྱུང་བ་ཡིན་པས། དེ་ལ་ཕྱི་ནང་གསང་གསུམ་གྱི་རྟེན་འབྲེལ་གྱི་སྐུ་དེས་ཆོས་ཀྱང་གསུངས་པ་ཡིན་ཏེ། འོ་ན་ཇི་ལྟ་བུར་གསུངས་སྙམ་ན། རང་ཉིད་ཀྱིས་དེ་ལྟར་རྟོགས་པ་དེ་རང་ཆོས་ཡིན་ཏེ། རྟོགས་པ་དེས་མང་དུ་ཐོས་པའི་དོན་རང་རྒྱུད་དག་པར་ཡང་འགྱུར། གཉིས་པ་དེས་གསུངས་པའི་ཆོས་ཐམས་ཅད་རང་སེམས་གཅིག་པུ་ལས་མ་འདས་པར་ཐག་ཆོད་ཅིང༌། སེམས་ཀྱི་འདུག་ལུགས་གོ་བས་ན་འཁོར་འདས་ཀྱི་བབས་གཤིས་གོ་བའོ། ། དེ་ལྟར་ཡང་ཀྱཻ་རྡོ་རྗེ་ལས། འཆད་པ་པོ་ང་ཆོས་ཀྱང་ང༌། ། རང་གི་ཚོགས་ལྡན་ཉན་པོ་ང༌། །
འཇིག་རྟེན་འཇིག་རྟེན་འདས་པ་ང༌། ། འཇིག་རྟེན་འདས་པའི་བསྒྲུབ་བྱ་ང༌། ། གཉིས་པ་སློབ་དཔོན་དཔའ་བོས་ཀྱང༌། ཆོས་ཉིད་རྒྱུ་མཐུན་གསུང་རབ་ཡན་ལག་བཅུ་གཉིས་དང༌། ། ཆོས་ཉིད་སྐྱེ་འགག་མེད་ཅིང་སྤྲོས་པས་དབེན། ། ཞེས་པའོ། ། གསུམ་པ་ཡུམ་ལས་ཀྱང༌། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། མ་སྐྱེས་མི་འགག་ནམ་མཁའི་ངོ་བོ་ཉིད། ། སོ་སོ་ མཚན་ཉིད་ རང་རིག་ཡེ་ཤེས་སྤྱོད་ཡུལ་བ། །
དུས་གསུམ་རྒྱལ་བའི་ཡུམ་ལ་ཕྱག་འཚལ་ལོ། ། ཞེས་པའོ། ། འོ་ན་གོང་དུ་བཤད་པའི་ཕྱི་ནང་གི་བླ་མ་དེ་སངས་རྒྱས་ཡིན། དེ་ཡང་བླ་མ་དང་སེམས་ཉིད་གཅིག་པར་རྟོགས་པའམ། གོ་བ་དེ་ཆོས། དེ་གོ་མཁན་ཀྱང་རང་ཉིད་དགེ་འདུན། དེ་ཡང་དཀོན་མཆོག་གསུམ་པོ་ངོ་བོ་གཅིག་པ་ལྟ་བུ་དེ་ཡང་ཕྱི་ནང་གསང་གསུམ་གྱི་རྟེན་འབྲེལ་རྣམས་ཚོགས་ན་དཀོན་མཆོག་གསུམ་པོ་དེ་འབྱུང་བ་ནི་པི་ཝང་གི་དཔེ་ལྟ་བུའོ། ། མ་ཚོགས་ན་མི་འབྱུང་བ་ཡང་པི་ཝང་གི་དཔེས་མཚོན་པའོ། ། དེ་དགག་པ་ནི། མཐའ་བརྒྱད་ཀྱིས་སྟོང་པའི་ཆོས་སྐུ་ཡིན་ཟེར་ཏེ།
དེ་ཡང་སྔར་རང་གི་རྟོགས་པའི་གཞི་ཐོག་ཏུ་ལྡོག་པ་ཡིན། དེ་ལྟར་གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། ཞེས་སོ། ། ཕྱི་རོལ་ཇི་བཞིན་ནང་ཇི་བཞིན། ། ཕྱི་ཡི་ཕ་རོལ་ཕྱིན་པ་དང༌། ། ནང་གི་ཕ་རོལ་ཕྱིན་པའི་དོན། ། མུ་བཞི་དག་གིས་འདི་ནི་ཕྱེ། ། དེ་ལ་དང་པོ་ལུས་དྲན་པ་ཉེ་བར་བཞག་པ་བཞི་དང་གཅིག ཡང་དག་པར་སྤོང་བ་བཞི་དང་གཉིས།
རྫུ་འཕྲུལ་གྱི་རྐང་པ་བཞི་དང་གསུམ། སྦྱོར་ལམ་གྱི་དྲོད་དང༌། རྩེ་མོ། བཟོད་པ་དང༌། ཆོས་མཆོག་གོ། ། དེ་བདུན་ཕྱིའི་རྒྱ་བདུན་ཡིན། ནང་ཤེས་རབ་ཀྱི་ཕ་རོལ་ཏུ་ཕྱིན་པ་ནི། ས་དང་པོ་ཆོས་ཉིད་ཀྱི་བདེན་པའོ། ། ཚོགས་བརྒྱད་ལ་སྦྱར་ན། སྒོ་ལྔ་ཡིད་ཤེས་ཀུན་དང་བདུན། །
ཉོན་མོངས་གཉིས་ཀར་རྒྱུ་བ་གསུང༌། ། བདུན་པོ་ཕྱི་ཡི་རྒྱ་བདུན་ཡིན། ནང་ཤེས་རབ་ཀྱི་ཕ་རོལ་ཏུ་ཕྱིན་པ་ནི། མེ་ལོང་ལྟ་བུའི་ཡེ་ཤེས་སོ། ། ཕར་ཕྱིན་ལྟར་ན། གྲོང་ཁྱེར་སྤོས་ལྡན་དུ་བྱང་ཆུབ་སེམས་དཔའ་ཆོས་འཕགས་ཀྱིས་ཕ་རོལ་ཏུ་ཕྱིན་པའི་གླེགས་བམ་ལ་རྒྱ་རིམ་པ་བདུན་བཏབ་པ་དེ་རང་ཡིན། ནང་ཤེས་རབ་ཀྱི་ཕ་རོལ་ཏུ་ཕྱིན་པ་ནི། རི་རབ་སྣ་ཚོགས་པ་ཉིད་པས་ཤེས་རབ་ཀྱི་ཕ་རོལ་ཏུ་ཕྱིན་པ་སྣ་ཚོགས་ཉིད་དོ། ། ཆོས་ཉིད་སྣ་ཚོགས་པ་ཉིད་པས་ཤེས་རབ་ཀྱི་ཕ་རོལ་ཏུ་ཕྱིན་པ་མཉམ་པ་ཉིད་གསུང་བ་དེའོ། ། རྣལ་འབྱོར་བཞི་ལ་སྦྱར་ན།
ཤོར་ས་བཞི་དང་གོལ་ས་གསུམ་དང་བདུན་པོ་དེ་རྒྱ་ཡིན། སྤྲོས་བྲལ་དེ་ཡང་ནང་གི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན། རྩེ་གཅིག་ ལྷུན་གྱིས་གྲུབ་ སྤྲོས་བྲལ་ དང་གཉིས་སུ་མེད རོ་གཅིག ། བསམ་གྱིས་མི་ཁྱབ་རྣམ་པར་དག་ སྒོམ་མེད །། །། ༈ ན་མོ་རཏྣ་གུ་རུ། རི་ཁྲོད་དུ་འགྲོ་སྙམ་པའི་དུས་དེར། རི་ཁྲོད་དེ་བྱིན་གྱིས་རླབས་པ་དང་གཅིག ས་ཆེན་པོའི་སྟེང་གི་ཕུན་སུམ་ཚོགས་པའི་འབྱོར་པ་ཇི་སྙེད་པ་འདི་བས། རི་ཁྲོད་དུ་སྔ་དྲོ་གཅིག་གིས་དགེ་སྦྱོར་ཁྱད་པར་དུ་འཕགས་པར་མཐོང་བ་དང་གཉིས། རི་ཁྲོད་དུ་བསྡད་པ་ཙམ་གྱིས་མི་ཆོག་སྟེ།
རབ་ཏུ་དབེན་པའི་རོ་མྱོང་དགོས། རབ་ཏུ་དབེན་པའི་རོ་མྱོང་བ་ལ། ལུས་ངག་ཡིད་གསུམ་རི་ཁྲོད་དུ་འདྲེས་པ་དང་གསུམ་མོ། ། དུས་དང་རྣམ་པ་ཐམས་ཅད་དུ་འཇིག་རྟེན་གྱི་བསམ་པ་དྲུང་ཕྱུང་ནས་རྗེ་གོང་མའི་རྗེས་སྙོགས་བསམ་པ་དང་བཞིའོ། ། རི་ཁྲོད་པ་རྣམས་ཀྱི་ཆོས་སོ།། །། ༦༧༢༽ ༄། །ཕྱག་ཆེན་འཁྲུལ་པ་རྩད་གཅོད་འཁྲུལ་ལུགས་ངོས་འཛིན་གྱི་གདམས་པ།། ཆོས་དབྱིངས་དག་པའི་ཕོ་བྲང་ནས། ། འཁྲུལ་མ་མྱོང་གི་ཡེ་སངས་རྒྱས། ། བདེན་གཉིས་དང་པོའི་སངས་རྒྱས་དངོས། །
འཇིག་རྟེན་མགོན་པོ་རིན་ཆེན་ལ། ། གུས་པས་ཕྱག་འཚལ་སྐྱབས་སུ་མཆི། ། དང་པོའི་དེ་ཉིད་རྟོགས་པ་དང༌། ། དབྱིངས་དང་ཡེ་ཤེས་འདྲེས་ནས་ཀྱང༌། ། འགྲོ་མུན་སེལ་བར་བྱིན་གྱིས་རློབས། ། འདི་ལྟར་དུས་གསུམ་སངས་རྒྱས་ཐམས་ཅད་ཀྱི་ངོ་བོ། འཇིག་རྟེན་གསུམ་གྱི་མགོན་པོ་དེ་ཉིད་དགུང་ལོ་དྲུག་ཅུ་རེ་གཅིག་བཞེས་པའི་དུས་སུ། མོ་རྨིས་ལྟས་གསུམ་ཐམས་ཅད་ཀྱིས། ད་ལོ་རིན་པོ་ཆེ་ལ་སྐུ་སྐག་འཇིགས་པ་ཡོད་ཟེར་ཏེ། ཀུན་ཀྱང་བློ་མི་བདེ་ཞིང་ཡོད་པ་ལ།
ནུབ་ཅིག་མཁན་པོ་བཟོད་པའི་རྨི་ལམ་དུ། རྗེ་རིན་པོ་ཆེ་ག་ཤེད་དུ་འབྱོན་པ་ཡིན་གསུང་ནས་ཐང་རྐྱང་དུ་བཞུད་པ་ལ་ཁོང་གི་འཇུས་ནས། བླ་མ་རིན་པོ་ཆེ་མི་འབྱོན་པར་བཞུགས་པར་ཞུ་ཞུས་ནས་སྟན་ལ་བཞུགས་པའི་སྐབས་དེར་མནལ་སད་ནས་དགའ་དྲགས་ནས་མཚན་ལ་ཐོག་ཁའི་སྒོ་བརྡུངས་པས། སློབ་དཔོན་གྲོས་པས་སུ་ཡིན་གསུང་བ་ལ་སྒོ་ཕྱེ་དང༌། ཞུ་བ་གལ་ཆེན་ཡོད་ཞུས་པས། དྲུང་དུ་ཕྱིན་ནས་གོང་དུ་རྨིས་པ་བཞིན་ཞུས་པས། ཞལ་སྔ་ནས། འོ་ཁྱོད་དོ་ནུབ་འཛམ་བུ་གླིང་པ་ལ་དྲིན་ཆེ་གསུང༌། བཟོད་པས་ཞུས་པ། རྨི་ལམ་ནི་འཁྲུལ་པ་ཡིན་ཡང་བདེན་པར་གྲུབ་པ་འདི་འཁྲུལ་བའི་འཁྲུལ་གཞི་ཇི་ལྟར་ལགས།
སངས་རྒྱས་དང་སེམས་ཅན་གང་སྔ་བ་ལགས། སངས་རྒྱས་སྔ་ན་ནི་དང་པོ་སངས་རྒྱས་ལས་ཡང་སེམས་ཅན་དུ་འཁྲུལ་བས། ད་སངས་རྒྱས་ཀྱི་ཕན་པར་མི་འདུག ཆོས་བྱས་ཀྱང་ངལ་བར་འདུག སེམས་ཅན་སྔ་ན་ནི་དང་པོའི་སེམས་ཅན་ལ་ཆོས་སུས་བསྟན། དཀོན་མཆོག་གསུམ་གང་གིས་དྲན། ཆོས་སྟོན་མཁན་མེད་པར་སངས་རྒྱས་ཡོང་བའི་སྐབས་མི་འདུག སངས་རྒྱས་སེམས་ཅན་མཉམ་དུ་བྱུང་ན་ནི་རང་རྒྱུད་སོ་སོར་སོང་བས་སངས་རྒྱས་དང་སེམས་ཅན་རྒྱུ་མི་གཅིག་པས་གང་གི་གཉེན་པོ་གང་གིས་བྱེད་པ་ལགས། རྗེ་རིན་པོ་ཆེས་ཐུགས་ལ་གདགས་པར་ཞུ་འཚལ། བདག་གི་དབུགས་འབྱིན་པ་ཞུ་ཞུས་པས།
འོ་བཟོད་པ་ཁྱོད་ཀྱིས་ཡང་དང་ཡང་དུ་གོ་བཅད་དོ། འདི་ཡང་ཕྱི་རབས་འགའི་དོན་ལ་ཡིད་ལ་ཟུང་ཞིག ངས་བཤད་དོ། ། གསུང་ནས་བཀའ་སྩལ་བྱོན་པ། སངས་རྒྱས་དང་སེམས་ཅན་གཉིས་ལ་དུས་ལ་སྔ་ཕྱི་མེད་དེ། དང་པོ་སངས་རྒྱས་དང་སེམས་ཅན་གང་ཡང་མེད་པའི་དུས་དེར་ཡིད་མེད། ཆོས་ཀྱང་མེད། སྟོན་པ་ཡང་མེད། སྨྲ་བསམ་བརྗོད་པའི་རྒྱུ་ཡང་མེད། ཉན་པ་དང་ཐོས་པ་དང་ཚིག་ཀྱང་མེད།
བདག་གཞན་དང༌། བདེ་སྡུག་དང༌། བཟང་ངན་དང༌། ལེགས་ཉེས་ལ་སོགས་གཞི་ལམ་འབྲས་བུ་གང་ཡང་མེད་དེ། ནམ་མཁའ་ལྟ་བུར་ཕྱོགས་རིས་དང༌། གང་སྟོང་འཕེལ་འགྲིབ་མེད་པ་ལ། སངས་རྒྱས་ལ་སྔ་ཤོས་ཆོས་ཉིད་དང་པོའི་དེ་བཞིན་གཤེགས་པ་བྱ་བ་བྱས་པ་མེད་པའི་རང་བྱུང་ཡེ་སངས་རྒྱས་པའོ། ། སེམས་ཅན་ལ་སྔ་བ་ཆོས་ཅན་མ་འགགས་པ་སེམས་ཡིད་གཞན་དབང་བྱ་བ་དང་གཉིས་དུས་མཉམ་དུ་འོངས་ནས། ཆོས་དང་ཆོས་ཉིད་དེ་གཉིས་ཀྱིས་སངས་རྒྱས་དང་སེམས་ཅན་གཉིས་ཀའི་གཞི་བྱས་ཏེ་དུས་མཉམ་དུ་འོངས་པ་ཡིན་ནོ། ། ཆོས་ཉིད་ཡེ་སངས་རྒྱས་ཞེས་ཀྱང་བྱ།
གཞི་ལྷུན་གྲུབ་གྱི་སངས་རྒྱས་ཞེས་ཀྱང་བྱ། གཞི་ཡེ་དག་ཆེན་པོའི་ངང་ལས་མ་གཡོས་ཤིང་མཉམ་ཉིད་ལྷུན་གྲུབ་དུས་གསུམ་སྐྱེ་འགག་དང༌། འཕོ་འགྱུར་མེད་པ་དེ་ལ་ཡེ་ཐོག་དང་པོའི་སངས་རྒྱས་བྱ་བ་ཡིན་ཏེ། འགྲོ་བ་ཀུན་ལ་ཡོད་པ་ཡིན་ནོ། ། དེ་ཡོད་པ་ངོ་མ་ཤེས་པ་ནི་ཆོས་ཅན་ཡིད་སེམས་ཞེས་བྱའོ། ། ཆོས་ཅན་ཆོས་ཉིད་འདི་གཉིས་ཀྱིས་སངས་རྒྱས་དང་སེམས་ཅན་གྱི་གཞི་ཇི་ལྟར་བྱས་ཞེ་ན། འདི་ལྟ་སྟེ། ཀུན་ཞེས་བྱ་བ་ནི། ཆོས་ཅན་ཡིད་དམ་སེམས་ལའོ། ། གཞི་ཞེས་བྱ་བ་ནི་ཆོས་ཉིད་གཞི་རྩ་བྲལ་བའོ། །
དེ་གཉིས་ཀྱི་ཆོས་ཅན་ཡིད་དམ་སེམས་ལ། ལྷན་ཅིག་སྐྱེས་པའི་མ་རིག་པ་འོངས། དེ་རང་དགར་སོང་བས་ལྷན་ཅིག་ཏུ་སེམས་ཅན་གྱི་གཞི་བྱས་ནས་ཕྱིས་འཁྲུལ་བས་འཁོར་བའི་སེམས་ཅན་འོངས། ཆོས་ཉིད་ལྷན་ཅིག་སྐྱེས་པའི་ཡེ་ཤེས་འོངས་ཏེ། དེ་རང་དགར་སོང་བས་སངས་རྒྱས་ཀྱི་གཞི་བྱས་པ་ལས་མྱ་ངན་ལས་འདས་པ་འོངས། སྤྱིར་དེ་གཉིས་ཀ་ལ་ཀུན་གཞི་ཞེས་གྲགས་ཏེ། དེ་ཡང་ཆོས་ཅན་ཡིད་ཤེས་ནི་ཐབས་ཀྱི་ཆའོ། ། ཆོས་ཉིད་ནི་ཤེས་རབ་ཀྱི་ཆའོ། ། དེ་གཉིས་ལ་སོ་སོར་ཆོས་ཅན་ལྷན་ཅིག་སྐྱེས་པའི་མ་རིག་པ་ཕྱིར་ཚོགས་པ་བུ་མོ་ལྟ་བུར་འོངས། ཆོས་ཉིད་ལ་ལྷན་ཅིག་སྐྱེས་པའི་ཡེ་ཤེས་དཔུང་དུ་གྱུར་པ་ལྟ་བུ་འོངས།
སངས་རྒྱས་དང་སེམས་ཅན་གཉིས་ཀྱི་བྱུང་ཁུངས་སམ་སྐྱེ་རབས་ལྟ་བུ་དེ་ལྟར་ལགས་སོ། ། ལར་འཁོར་བའི་སེམས་ཅན་རྣམས་སྡུག་པ་ཅིས་ལན་སྙམ་ན། དེ་ཡང་ཆོས་ཅན་ཡིད་དེས་ཆོས་ཉིད་ཀྱི་གཞི་དེ་དང༌། རང་ཉིད་ལ་ཁ་ནང་དུ་ལྟས་ནས་ང་དང་བདག་ཏུ་བཟུང་བས་ཉོན་མོངས་པའི་སྒྲིབ་པ་རྣམས་བསགས། དེ་ལ་ཀུན་གཞི་མ་ངེས་པ་དེ་ལས། ཡིད་ཤེས་ཀུན་ཏུ་བཏགས་པའི་མ་རིག་པ་ཞེས་པ་དངོས་པོར་དཔྱོད་པའི་ཡིད་ཅིག་བྱུང་བས། དཔེར་ན་བུ་མོ་ན་ཡར་སྐྱེས་ནས་གནས་དང་ཁྱོ་འཚོལ་བ་ལྟར། ཡིད་ཤེས་ཀྱིས་ཁ་ཕྱིར་བལྟས་ནས་སྒོ་ལྔ་ཡུལ་ལྔའི་ཕྱིར་འབྲངས་པས། ལས་སྣ་ཚོགས་བསགས་ཏེ་དངོས་པོ་མེད་པ་ལ་དངོས་པོ་དང༌། ང་བདག་ཏུ་བཟུང་ནས་དགེ་མི་དགེའི་ལས་དང༌།
བག་ཆགས་སྣ་ཚོགས་བསགས་པ་དེས་སྐྱེ་བའི་རྒྱུ་བྱས་ནས་སེམས་ཅན་གྱིས་སྡུག་བསྔལ་འཁོར་བའི་རྩ་བ་སྐྱེད། སྐྱེ་རྒ་ན་འཆི་སོགས་ཡིད་མི་བདེ་བའི་སྡུག་བསྔལ་དུ་མ་འོངས། དེའང་ཀུན་བཏགས་བུ་མོ་གནས་གདམས་པ་ལྟ་བུ་སྟེ། ཡིད་ཀྱི་རྣམ་པར་ཤེས་པ་སྟོངས་པ་དང་འདྲ་བ་ཁ་ཕྱིར་ལྟས་ཀྱིས་ཁྲིད་པ། དཔེར་ན་ཕོ་མོ་འདོད་པ་སྤྱོད་པ་ལྟར་སྒོ་ལྔའི་སྟེང་དུ་ཕྱིར་འབྲངས་པས་སྐྱེ་རྒྱུད་བུ་ཚ་རབས་འཕེལ་བ་བཞིན་དུ་འགྲོ་བ་རིགས་དྲུག སྐྱེ་བ་རྣམ་པ་བཞི། ལམ་རྒྱུད་ལྔར་འཁྲུལ་ལོ། ། བཟོད་པ་ཉོན་ཅིག ཡང་སངས་རྒྱ་བ་ཡང་འདི་ལྟ་བུ་སྟེ། སྔར་སྨྲས་པ་ལྟར་ཆོས་ཉིད་རྩ་བྲལ་གཞི་མེད་དེ་ནི་ཤེས་བྱ་ཆོས་དབྱིངས་ཡིན་ལ།
ཆོས་ཅན་ཡིད་དམ་སེམས་དེ་ནི་ཤེས་བྱེད་རིག་པ་ཡེ་ཤེས་ཡིན་ཏེ། དེ་གཉིས་ཡེ་ནས་བདག་མེད་པ་མཉམ་པ་ཉིད་དུ་གནས་པ་ལས་ཆོས་ཀྱི་དབྱིངས་ལ་གཟུང་འཛིན་ནམ་ཕྱོགས་སུ་མ་བལྟས་ཤིང༌། དབྱིངས་དང་ཡེ་ཤེས་གཉིས་སུ་མེད་པའི་བདེ་བ་ཆེན་པོར་མཇལ་ནས་དེའི་ངང་ལས་རང་བྱུང་གི་ཡེ་ཤེས་ཤར་ཏེ། ལྷན་ཅིག་སྐྱེས་པའི་མ་རིག་པ་འགགས། བུ་མོ་གོ་རྒས་སུ་བསྐམས། འཁྲུལ་པ་ཡེ་ཤེས་སུ་ལོག སྡུག་བསྔལ་བདེ་བར་ལོག རྣམ་རྟོག་ཆོས་སྐུར་ལོག་པས་དེ་ལ་ཆོས་སྐུ་ལྷན་ཅིག་སྐྱེས་པའི་ཡེ་ཤེས་རང་ངོ་རང་གིས་ཤེས་པ་ཞེས་བྱ་སྟེ། དེ་ལ་གོམས་ཤིང་འདྲིས་པ་ལས་སེམས་ཉིད་ཀྱིས་སེམས་ཉིད་རང་བཞིན་མེད་པར་ཐག་ཆོད། བདེ་ཆེན་འདུ་འབྲལ་མེད་པར་རྟོགས་པ་མངོན་དུ་གྱུར་ཏེ་སངས་རྒྱའོ། །
ལམ་རྒྱུད་ལྔ་འགགས། སྐྱེ་གནས་བཞི་སྟོང༌། རིགས་དྲུག་གི་ལས་ཕྱགས་མས་གདབ། སྐུ་གསུམ་གྱི་ཞིང་ཁམས་བགྲོད་པར་བརྡོལ། འབྲས་བུ་རང་ཆས་སུ་རྙེད་དོ། བཟོད་པ། རྟོག་པ་མངོན་གྱུར་གྱི་སངས་རྒྱས་ཞེས་དེ་ལ་བྱའོ། ། འདི་ལ་བརྟགས་ཀྱང་དང་པོ་འདི་རྣམས་འོང་གི། དང་པོ་རྟོགས་པ་ཤར་བའི་དུས་སུ་སྣང་སྲིད་འཁོར་འདས་ཐམས་ཅད་མེ་ལོང་གི་གཟུགས་བརྙན་ལྟར་སྣང་ལ་རང་བཞིན་མེད་པར་ཤེས་པའོ། ། ཆོས་ཀྱི་སྒོ་མོ་བརྒྱད་ཁྲི་བཞི་སྟོང་ལ་བྱན་ཚུད་པ་རང་རྒྱུད་ལ་ཤར་ནས་ཆོས་ཀྱི་མིག་རྣམ་པར་དག་པ་དང་ལྡན་པའི་དུས་སུ་ཆོས་སྤྱི་དང༌།
དོན་རང་རང་གི་མཚན་ཉིད་ཐམས་ཅད་ཐོགས་པ་མེད་པར་ཤེས་སོ། ། དེའི་དུས་སུ་ཏིང་ངེ་འཛིན་དེ་རྐྱེན་ཅི་རིགས་ཀྱིས་འཕྲོག་མི་ནུས་ཤིང༌།་་་ ཡེ་ཤེས་ཀྱི་མཛོད་མང་པོ་བརྡོལ་བར་འགྱུར་རོ།་་༌། ཏིང་ངེ་འཛིན་དེ་ལ་ཡུན་རིང་དུ་གནས་ནས་ཡུལ་དང་ཡུལ་ཅན་ནམ། མཉམ་རྗེས་གཉིས་སུ་མེད་པའམ། སྣང་སེམས་གཉིས་མེད་དུ་རྟོགས་པར་འགྱུར་ཏེ། ཕར་ཕྱིན་པའི་ས་དང་པོའི་རྟགས་རྣམས་ཚང་བར་འོངས་ཏེ། ས་དང་པོ་ཐོབ་ནས་འཇིག་པ་ལྔ་དང་བྲལ། ཟས་སྐོམ་དང༌། གོས་དང༌།
མེ་ཆུ་ལ་སོགས་སྲོག་གི་འཇིག་པ་མེད་ཅིང་ཁྱད་པར་ཅན་གྱི་ས་ལ་གནས་ཏེ་རྟོགས་པ་ལྷག་གིས་ཤར་བས། ཚེ་འདིར་བདེན་པ་མཐོང༌། དེས་ན་འཇིག་རྟེན་ལས་འདས་པའོ། ། ལར་སེམས་དང་སྣང་བ་གཉིས་འདྲེས་པའི་རྟགས་གང་ཡིན་ན། རྗེ་སྒམ་པོ་པས། སྒོམ་ཚུལ་ལ་ལུས་དང་སྣང་བ་སེམས་གསུམ་འདྲེས་ན་འདི་ལྟར་འོང་བ་ལགས་གསུང་ནས་དབུ་སྔས་ཀྱི་ཀ་བ་ལ་ཕྱག་ཡུག་མཛད་པས་ཐགས་ཐོགས་མེད་པར་ཕྱལ་ཕྱལ་འདུག་པས་སྣང་བ་ལ་སོགས་པ་གདོས་བཅས་ཀྱི་ལུས་ལ་མི་ཐོགས་པ་འབྱུང་ངོ༌། ། དེ་དུས་སྔར་ལྟར་བྱས་ན་བཅུ་གཅིག་ཀུན་ཏུ་འོད་ཀྱི་ས་ནོན་པར་གྱུར་ཏེ། འབྱུང་བ་ལྔ་དྭངས། མངོན་པར་ཤེས་པ་འཆར། རང་སེམས་དྭངས་པ་ནམ་མཁའ་ལྟར་དེ་བཞིན་གཤེགས་པའི་དགོངས་པ་ལ་གནས་སོ། །
མི་རྟོག་དབྱིངས་ན་ནུས་མཐུ་རྒྱས་པས་གང་ལ་གང་འདུལ་གྱི་འགྲོ་དོན་སྤྲུལ་སྒྱུར་དུ་མ་མཛད་དོ། ། བཟོད་པས་ཞུས་པ། འཁྲུལ་ལུགས་འདི་གོ་ནས། བླ་མ་ལ་མོས་གུས་ཆེན་པོ་བྱས་པས་ཆོས་ཐང་པར་འདུག་པ་བྱས་པས། ཞལ་སྔ་ནས་གང་ཟག་གི་རིགས་ལ་ཤེས་པ་ཡིན། དབང་པོ་ཡང་རབ་ནི་དེ་ལྟར་གོ་ནས་བླ་མའི་མོས་གུས་བྱས་པས་སྐད་ཅིག་ལ་གྲོལ་ནས་འཁྲུལ་ཕྱིར་མི་འབྲང་སྟེ་རང་སར་གྲོལ་བ་ཡང་ཡོད། དབང་པོ་འབྲིང་དང་ཐ་མས་དེ་ཉིད་གོ་ནས་ཆོས་ལྔ་ལྡན་ལྟར་ཉམས་སུ་བླང་དགོས་པ་ཡང་ཡོད། ལར་འཁྲུལ་ལུགས་ལ་ཚིག་དྲུག་དཔེ་དང་བདུན་ཡོད་པ་ཡིན། དེ་ལ་གཞི་གང་ནས་འཁྲུལ། རྒྱུ་གང་གིས་འཁྲུལ།
དུས་ནམ་གྱི་ཚེ་ན་འཁྲུལ། འཁྲུལ་པའི་ངོ་བོ་གང་ཡིན། ཚུལ་ཇི་ལྟར་འཁྲུལ། འཁྲུལ་པའི་འབྲས་བུ་གང་ལགས། དཔེ་ཇི་ལྟ་བུ་ཞིག་ཡིན་སྙམ་ན། འདི་ལྟ་སྟེ། གཞི་གང་ནས་འཁྲུལ་ན། ཀུན་གཞི་གཉུག་མའི་སྟེང་ནས་འཁྲུལ། འབྲུ་མནན་པར་བྱས་ན། ཀུན་ཅེས་པ་ནི་ཡིད་ཆོས་ཅན་བག་ཆགས་སྲེད་བྱེད་ཀྱི་ཡིད།
གཞི་ཞེས་པ་ནི་དབྱིངས་ཆོས་ཉིད་གཞི་མེད་ལ་ཡོད་སྙམ་ཡིད་འཕྲིག་ཟོས་ནས་འཁྲུལ་གཞིར་སོང་བའོ། ། རྒྱུ་གང་གིས་འཁྲུལ་ན། མ་རིག་པ་ལས་བྱུང་སྟེ་མ་རིག་པ་ཞེས་པ་རང་གི་དོན་དེ་རང་གིས་མ་རིག་སྟེ། དཔེར་ན་མི་གཅིག་གིས་རང་གི་ཕོ་མཚན་མཐོང་ཡང་མ་མྱོང༌། མིང་ཡང་མི་ཤེས། རང་ལ་ཡོད་པ་ཨེ་ཡོད་ཡང་མི་ཤེས་པ་ལས་དུས་རེ་ཞིག་ན་ཅི་ཞིག་ལྟར་མཐོང་བས་བློ་མ་བདེ་ནས། འདི་བཅད་ན་བསམ་པའམ། སྒྲེ་སློག་བྱས་པས་ཡིད་མ་ཆེས་པར་གྱུར་པས་སྡུག་བསྔལ་སྣ་ཚོགས་བྱུང་བ་ལྟར་དོན་རང་ལ་ཡོད་པའི་ཡེ་ཤེས་དེ་ངོ་མ་ཤེས་ནས་བག་ཆགས་སྣ་ཚོགས་བསགས་པས་འཁྲུལ་པའི་རྒྱུ་མཚན་བྱས་ནས་འཁྲུལ་ལོ། ། འཁྲུལ་བའི་དུས་ནམ་འཁྲུལ་ན། ཡིད་འགྱུ་བྱེད་ཀྱི་རྣམ་པར་བཏགས་ནས་རང་བྱན་ལ་ཞུགས་པའི་དུས་སུ།
དེ་ཡང་ཀུན་གཞི་མཉམ་ཉིད་ཆོས་ཀྱི་དབྱིངས་སུ་གནས་པ་ལ་ཆོས་དབྱིངས་ལས་མ་འགགས་པར་རིས་སུ་བཅད་པས་ཡུལ་སེམས་སམ། གཉིས་འཛིན་དུ་མ་ཤར་བའི་དུས་སོ། ། འཁྲུལ་པའི་ངོ་བོ་བདག་ཏུ་འཛིན་པ་ཡིན་ཏེ། ཀུན་གཞི་ནམ་མཁའ་ལྟ་བུ་ལ་ཉོན་མོངས་པ་ཅན་གྱི་ཡིད་ཀྱིས་ཁ་ནང་དུ་བལྟས་ཏེ་བདག་ཏུ་བཟུང༌། ཡིད་ཀྱི་རྣམ་པར་ཤེས་པ་ཁ་ཕྱིར་བལྟས་ཏེ་སྒོ་ལྔའི་རྣམ་པར་ཤེས་པའི་རྗེས་སུ་འབྲངས་ནས། ལས་ཀྱི་རྒྱུ་སྣ་ཚོགས་བསགས་ཤིང་གཅིག་དང་གཉིས་དང༌། རང་ངམ་གཞན་ལ་སོགས་པ་བརྟག་དཔྱད་དུ་མས་འཁྲུལ་བའོ། ། ཚུལ་ཇི་ལྟར་འཁྲུལ་ན། སེམས་ཀྱི་ངོ་བོ་སྤྲོས་མེད་འདི་མེད་ལ། ཕྱི་ནང་སྣོད་བཅུད་ལ་སོགས་པ་མིང་དུ་མར་བཏགས་པས་མིང་ལ་དོན་དུ་བཟུང་ནས་ཐ་སྙད་ཀྱི་མིང་ལ་གཟུང་ཡུལ་བྱས་ནས་ཡུལ་ལ་ཆགས་སྡང་དུ་མ་བྱས་ཤིང༌།
གཟུང་འཛིན་གཉིས་སུ་འཁྲུལ་ལོ། ། འཁྲུལ་བའི་འབྲས་བུ་ནི། རིགས་དྲུག་གི་གནས་སུ་འཁོར་ཅིང་སྡུག་བསྔལ་ཉམས་སུ་མྱོང་བའོ། ། དེ་རྣམས་ནི་གཞན་གྱི་བྱས་པའམ། གུད་གཅིག་ནས་འོངས་པ་མ་ཡིན་ཏེ། རང་གི་སེམས་འཁྲུལ་པ་ཁོ་ནས་ལན་ནོ། ། འཁྲུལ་པའི་དཔེ་ནི་རྨི་ལམ་སྲིན་བུའི་ཁ་ཆུ་དང་འདྲ་སྟེ། དེ་ལ་འཁྲུལ་པ་བཟློག་ཅིང་གཅོད་ཤེས་དགོས། གཅོད་ཐབས་མང་ཡང་འདིར་འདུས་པ་ཡིན། གཅོད་པའི་ཐབས་དང༌།
དཔེ་དང༌། རྒྱུ་དང༌། རྐྱེན་དང༌། དུས་དང༌། ངོ་བོ་དང༌། ཚུལ་ཇི་ལྟར་ཟློག་པ། ལོག་པའི་འབྲས་བུ་དང་བརྒྱད་དུ་འདུས་སོ། ། དང་པོ་ཐབས་ནི་འཁོར་བའི་སྡུག་བསྔལ་དྲན་པར་བྱས་ལ་འཇིག་རྟེན་གྱི་ཆོས་ལ་སྐྱོ་བ་བསྐྱེད་ཅིང༌། འཆི་བ་དང་མི་རྟག་པས་རྒྱུད་བསྐུལ། སྐྱབས་དཀོན་མཆོག་གསུམ་ལ་སྐྱབས་སུ་འགྲོ་བ་དང་བླ་མ་གདམས་ངག་ཅན་བསྟེན་པའོ། །
འཁྲུལ་པ་ལོག་པའི་དཔེ་ནི་གཉིད་སད་པ་དང་འདྲ་སྟེ། རྨི་ལམ་བདེ་སྡུག་དུ་མར་ཤར་བ་ནི་མ་སད་བར་དུ་བདེན་ཏེ། མདང་ཁྱོད་ཀྱི་རྨི་ལམ་དུ་ང་འབུ་ལ་འཇུས་པ་རྨིས་ཀྱང་གཉིད་སད་པའི་ཚེ་ན་བདེན་རྫུན་མེད་དེ། འཁྲུལ་པའི་སྟེང་དུ་ཡང་འཁྲུལ་པ་ཡིན་མོད། ད་ལྟར་གྱི་སྣང་བ་འདི་ཐམས་ཅད་རང་ཡིད་འཁྲུལ་བ་ཙམ་དུ་བདེན་པ་ལྟར་སྣང་ཡང་རིག་པ་ཆོས་ཉིད་ལ་བལྟས་པས་བདེན་རྫུན་གང་ཡང་གྲུབ་མ་མྱོང༌། རང་ཅག་ཐམས་ཅད་འཆི་བས་མི་བདེན་ཅིང༌། སླར་ང་ཡང་འཆི་བས་མི་བདེན། འཆི་བ་ཉིད་ཀྱང་མི་བདེན། ཡུལ་ཞིང་གནས་མལ་ཐམས་ཅད་བདག་པོ་འཕོས་པས་མི་བདེན། ད་ལྟའི་དུས་ཀྱི་སྟོང་གསུམ་འཇིག་རྟེན་འདི་ཡང་མེ་ཆུས་འཇིག་པས་མི་བདེན།
མེ་ལ་སོགས་པའི་འབྱུང་བ་ཆེན་པོ་རྣམས་ཀྱང་ཟད་ཅིང་འཕྲལ་དུ་རླགས་པས་མི་བདེན་པའོ། ། འཁྲུལ་པ་ལོག་པའི་རྒྱུ་དང་རྐྱེན་གཉིས་ནི། དཔེར་ན་རྒྱུ་དགུན་གྱི་ཆབ་རོམ་ལ་རྐྱེན་དཔྱིད་ཀྱི་ཉི་མ་ཕོག་པས་ཆུར་གྱུར་པ་ལྟར། འདི་ཡང་དང་པོའི་རྒྱུ་གཞི་ལ་ཡོད་པའི་ཐོག་ནས་འཁྲུལ་བས་དེ་ཡང་དང་པོའི་གཞི་དེ་ཉིད་རྐྱེན་བླ་མས་བསྟན་པས་འཁྲུལ་པ་ཡེ་ཤེས་སུ་གོ་འཕེལ། ཆབ་རོམ་དང་པོ་ཆུ་ལས་བྱུང་བས། ཐ་མ་ཆུ་རང་དུ་དྲོད་ཀྱིས་འགྱུར་རོ། ། འཁྲུལ་པ་བཟློག་པའི་དུས་ནི། དལ་འབྱོར་ཐོབ་དུས་འདིར་བརྩོན་ཞིང་འབད་པའོ། ། འཁྲུལ་པ་བཟློག་པའི་ངོ་བོ་ནི། སེམས་དྲི་མ་མེད་པའི་རིག་སྟོང་ཟུང་འཇུག་ཇི་ལྟ་བ་བཞིན་མངོན་དུ་གྱུར་པའོ། །
ཚུལ་ཇི་ལྟར་བཟློག་པ་ནི། རང་ལ་གནས་པའི་ཆོས་ཉིད་དེས་ཆོས་ཅན་ཐམས་ཅད་ཟིལ་གྱིས་མནན་ནས་དབྱེར་མེད་དུ་བྱས་ཏེ་ལུས་སེམས་བསྲེས་པའི་ལུས་སྣང་བའི་ཆ་ལ་ཞེན་པ་མེད། སེམས་རིག་པ་སྟོང་པའི་ཆ་ལ་ཞེན་པ་མེད་ཅིང༌། བདག་གི་ཕ་མ་ལ་སོགས་གཉེན་མདུན་རྣམས་ལ་ཆགས་པ་མེད། ཡིད་དུ་མི་འོང་བ་དང༌། དགྲའི་ཚོགས་ལ་སྡང་བ་མེད་ན་བཟློག་པའོ། ། འཁྲུལ་པ་བཟློག་པའི་འབྲས་བུ་ནི། འཁོར་བ་མ་སྤངས་པར་དེ་ཉིད་མྱ་ངན་ལས་འདས་པ་གྲུབ། གཟུགས་སྐུ་གཉིས་དང་གཟུགས་དང་གཟུགས་མེད་དབྱེར་མི་ཕྱེད་པར་འཛམ་བུ་གླིང་བྱེ་བ་ཕྲག་བརྒྱ་ལ་སོགས་པར་གང་ལ་གང་འདུལ་གྱི་སྐུས་སེམས་ཅན་གྱི་དོན་བྱེད་པའོ། ། དེས་གང་ཟག་འབྲིང་གི་འཁྲུལ་པ་ཟློག་སྟེ་གྲོལ་ལུགས་སོ། །
གང་ཟག་ཐ་མ་འཁྲུལ་པ་བཟློག་སྟེ་གྲོལ་ལུགས་ནི། དཔེར་ན་ཀུན་གཞིའི་རྣམ་པར་ཤེས་པ་ནི། གཞི་བང་མཛོད་དང་འདྲ་བ་དེར་ནོར་རྫས་ཐམས་ཅད་གསོག་པ་ལྟར་ལས་དང་བག་ཆགས་ཐམས་ཅད་གསོག་པའི་སྣོད་བྱེད། ཉོན་མོངས་པ་ཅན་གྱི་ཡིད་ནི་ཁྱིམ་བདག་མོ་དང་འདྲ་སྟེ། དེས་ནོར་རྫས་འཛིན་པ་ལྟར་ཀུན་གཞིའི་རྣམ་ཤེས་ཁོ་རང་ཁ་ནང་དུ་བལྟས་ཏེ་བག་ཆགས་བཟང་ངན་སྣ་ཚོགས་འཛིན་ཅིང་གསོག་པའོ། ། ཡིད་ཀྱི་རྣམ་ཤེས་ནི་ཁྱིམ་བདག་དང་འདྲ་སྟེ། དེས་རྒྱུ་ནོར་འཚོལ་བ་ལྟར། ཡིད་ཀྱི་རྣམ་ཤེས་དེས་ཁ་ཕྱིར་བལྟས་ནས་ཡུལ་གྱི་བྱེ་བྲག་སྣ་ཚོགས་ལ་མཚན་མར་འཛིན་ཅིང་རྟོག་གོ། ། མིག་ཤེས་རྣ་བ་སྣ་ལྕེ་བཞི་བུའི་ཚུལ་ལྟར་བྱས་ནས་དེས་ནོར་ཐམས་ཅད་ལ་སྤྱད་པ་ལྟར་རང་རང་གི་ཡུལ་ལ་ཆགས་སྡང་སྣ་ཚོགས་བསྐྱེད་ཅིང༌། སོ་སོར་སྤྱོད་པའོ། །
དེ་ལ་ལུས་ཀྱི་རྣམ་ཤེས་ནི་བུ་ཆུང་དང་འདྲ་སྟེ། དེས་ནོར་ལ་ལོངས་སྤྱོད་པ་ལྟར། རེག་པའི་རེག་བྱ་བདེ་མི་བདེ་ཉམས་སུ་མྱོང་བའོ། ། དེ་དག་ནི་འཁྲུལ་ལུགས་སོ། ། དེ་ལ་འཁྲུལ་པ་བཟློག་པ་ལ་དེ་བཞིན་ཉིད་དེ་ཡོངས་སུ་ཤེས་པར་བྱས་ལ་རང་གི་རྩོལ་བ་དྲག་པོ་དང༌། བླ་མའི་མོས་གུས་ཀྱིས་ལྡོག་པ་དང༌། འཁོར་འདས་དབྱེར་མེད་དུ་རྟོགས་པ་ལན་ཚྭ་དང་ཆུ་འདྲེས་པའམ། དུང་དང་དཀར་པོ་ལྟ་བུར་དབྱེར་མེད་དུ་གནས་པར་གོ་བ་ནི་འཁྲུལ་པ་བཟློག་པའི་སྐབས་ཡིན། འཁྲུལ་པ་བཟློག་པའི་ངོ་བོ་ནི། སེམས་ཉིད་གློ་བུར་གྱི་དྲི་མ་དང་བྲལ་ཙམ་ལ་བྱ་སྟེ།
ཤེས་བྱ་ཆོས་དབྱིངས་སྐྱེ་མེད་དང༌། ཤེས་བྱེད་རང་རིག་ཡེ་ཤེས་མ་འགག་པ་ཐ་དད་མེད་པར་ཉམས་སུ་མྱོང་བ་ནི་འཁྲུལ་པ་བཟློག་པའི་ངོ་བོ་ཡིན། དེ་ཡང་ཆོས་རྣམས་ཀུན་གྱི་རང་བཞིན་གཤིས་སམ། བབས་སྟོང་པའི་ངོ་བོ་དེ་ལ་ཤེས་བྱ་ཆོས་དབྱིངས་ཞེས་བྱ་ལ། གདོད་ནས་རང་བཞིན་མེད་ཤེས་པ། ། ཤེས་བྱེད་དེ་ནི་ཡེ་ཤེས་ཡིན། ། གདོད་ནས་རང་བཞིན་མེད་རྟོགས་པ། ། དེས་ནི་བླ་མེད་གོ་འཕང་འཐོབ། ། འཁྲུལ་དང་ཡེ་ཤེས་རྣམ་གཉིས་པོ། ། ཉི་མ་དང་ནི་མུན་པ་བཞིན། །
ལྷན་ཅིག་མི་གནས་གཉིས་མ་ཡིན། ། མ་རིག་དུས་ན་འཁྲུལ་པ་སྟེ། ། དེ་དུས་ཡེ་ཤེས་ངང་གིས་འགག ། མ་རིག་རང་བཞིན་མེད་ཤེས་དུས། ། ཡེ་ཤེས་སྐྱེས་པས་མ་རིག་འགག ། ཉི་མ་ཤར་བས་མུན་པ་འགག ། དངོས་པོར་སྣང་བ་སེམས་ཡིན་ལ། ། སེམས་ཉིད་སྟོང་པའི་ངོར་ཤེས་པ། ། ཡེ་ཤེས་ཡིན་ཕྱིར་མ་རིག་འགགས། ། མ་རིག་པ་ལས་གཞན་དུ་ནི། །
ཡེ་ཤེས་གུད་དུ་ཡོད་མ་ཡིན། ། ཡེ་ཤེས་ལས་ནི་གཞན་ཞིག་ཏུ། ། མ་རིག་པ་ནི་ག་ལ་ཡོད། ། ལར་སྣང་ཞིང་སྲིད་པའི་ཆོས་ཐམས་ཅད་ཡེ་ཤེས་ཀྱི་རྦ་ཀློང་ཡིན་མོད། འཁྲུལ་པ་དག་པའི་འབྲས་བུ་ནི་སྐུ་གསུམ་སྟེ། ཆོས་སྐུ་ཡེ་ནས་དག་པ་ནམ་མཁའ་ལྟ་བུའི་ངང་ནས་ལོངས་སྐུ་མཚན་དང་དཔེ་བྱད་ཀྱིས་བརྒྱན་པ་དེ་ཆོས་དབྱིངས་ཕྱོགས་གང་དུ་ཡང་མ་གྲུབ་བོ། ། ཀུན་ལ་ཁྱབ་པ་དེ་ལས་སྤྲུལ་པའི་སྐུ་འབྱུང་ངོ༌། ། དེ་འཇིག་ཚོགས་ལ་ལྟ་བས་མ་བསླད་ཅིང་རང་ཆས་འབད་རྩོལ་མེད་པའི་ལྷུག་པ་ཡིད་གཉིས་དང་བྲལ་བ་མཚན་མ་མེད་པའི་ཆོས་ཉིད་རང་བྱུང་ཡེ་ཤེས་ཞེས་བྱའོ། ། དེ་ལ་མ་ཡེངས་པར་མཉམ་པར་བཞག་ཅིང་གོམས་འདྲིས་བྱས་པས་འཁོར་འདས་ཀྱི་ཆོས་ཐམས་ཅད་ཀྱིས་ཉམས་སྤེལ་གྲོགས་བྱེད་པ་ཡིན། དུས་དེར་འཁྲུལ་པ་ཡེ་ཤེས་སུ་ཤར་བ་ཞེས་བྱའོ། །
དེ་དང་ལྡན་པ་ལ་གོལ་ས་མེད་དོ། ། ལུས་འདི་ནམ་འཇིག་པའི་དུས་སུ་ཀུན་གཞིའི་རྣམ་ཤེས་གང་ཡིན་པ་དེ་ཆོས་སྐུ་དམ་པ་ལ་ཆོས་དབྱིངས་ཡེ་ཤེས་སུ་ཤར་ནས། སྒོ་ལྔའི་རྣམ་ཤེས་མེ་ལོང་ལྟ་བུའི་ཡེ་ཤེས་སུ་ཤར། ཡིད་ཀྱི་རྣམ་ཤེས་སོ་སོར་ཀུན་ཏུ་རྟོག་པའི་ཡེ་ཤེས་སུ་ཤར། ཉོན་མོངས་པ་ཅན་གྱི་ཡིད་ནི་མཉམ་པ་ཉིད་ཀྱི་ཡེ་ཤེས་སུ་ཤར། ཡིད་ཀྱི་རྣམ་པར་ཤེས་པ་ནི་རྣམ་དག་ཡེ་ཤེས་ཀྱི་གཟུགས་སུ་གྱུར་ནས་གཟུགས་སྐུ་གཉིས་ཀྱི་བྱ་བ་གྲུབ་པའི་ཡེ་ཤེས་ཀྱིས་འཁོར་བ་མ་སྟོང་གི་བར་དུ་འགྲོ་བའི་དོན་བྱེད་དོ། ། དེ་ཡང་ཆོས་ཀྱི་སྐུ་ནི་ལྷུན་གྲུབ་ཏུ་ཁ་དོག་དབྱིབས་ལ་སོགས་པ་ཀུན་ལས་འདས་པ། ལོངས་སྤྱོད་རྫོགས་པའི་སྐུ་ནི་གནས་འོག་མིན་ཆོས་ཀྱི་ཕོ་བྲང་ན་དབང་ཕྱུག་དྲུག་པ་རྡོ་རྗེ་འཆང་གི་ངོ་བོ་ལྟ་བུར་མཚན་དཔེ་འབར་བའི་སངས་རྒྱས་ནས་ས་བཅུའི་སྣང་ངོ་ལ་ཆོས་སྟོན་གྱིན་བཞུགས་པའོ། ། སྤྲུལ་པའི་སྐུ་ནི་སེམས་ཅན་གང་ལ་གང་འདུལ་གྱི་སྐུས་སྟག་དང་རི་བོང་ལ་སོགས་པར་སྤྲུལ་ནས་གདུལ་བྱ་ཐམས་ཅད་བདེ་ལེགས་སུ་བཀོད་པའོ། ། དེ་ལྟ་བུའི་སྐུ་གསུམ་ཡང་ངོ་བོ་ཉིད་ཀྱི་སྐུར་གཅིག་སྟེ།
དེ་ཡང་སེམས་ཉིད་ཀྱི་ངོ་བོ་ཆོས་དབྱིངས་རྣམ་པར་དག་ཅིང་རྒྱ་ཆེ་བ་དེ་ཁྱབ་བདག་ཡེ་ཤེས་ལྔའི་སངས་རྒྱས་སྐུ་ལྔའི་བདག་ཉིད་དུ་བཞུགས་པ་དེ་རྟོགས་པར་བྱ་བའི་ཕྱིར་སྒོམ་པ་མཉམ་གཞག་བརྟན་པོས་དུས་ཀུན་ཏུ་བླ་མའི་མོས་གུས་ཀྱིས་བརྩོན་འགྲུས་དྲག་པོས་གཡེང་བ་སྤངས་པས་ཉམས་སུ་ལེན་པ་གལ་ཆེའོ། ། དེ་ནི་སངས་རྒྱས་གཞིའི་དབང་དུ་བྱས་ནས་རྒྱུད་རྣམ་པར་དག་པའི་སངས་རྒྱས་ཞེས་བྱ་སྟེ། དག་པ་གཉིས་ལྡན་ཆོས་སྐུ་ཞེས་བྱ་བ་དང༌། ལོངས་སྐུ་དང་སྤྲུལ་སྐུ་གཉིས་རྣལ་འབྱོར་པ་རྟོགས་པ་དང་ལྡན་པ་ཞིག་ལ་བརྩི་བ་ཡིན། ལར་སྐུ་གསུམ་པོ་ཞལ་མཇལ་བའི་དུས་ནི་ཆོས་སྐུ་ཕྱི་ལ་མཐོང༌། ལོངས་སྐུ་སྔོན་ལ་མཐོང་བའོ། ། ཐོབ་པའི་དུས་ནི། ཆོས་སྐུ་སྔོན་ལ་ཐོབ། སྤྲུལ་སྐུ་ཕྱི་ལ་ཐོབ་པའོ། ། དེ་ནི་མཐའ་མའི་གྲོལ་ལུགས་སོ། །
འདི་དཔལ་འབྲི་གུང་པ་རིན་པོ་ཆེའི་ཞབས་དྲུང་དུ་མཁན་པོ་བཟོད་པས་ཞུས་པ་འཁྲུལ་ལུགས་ངོས་འཛིན་ཞེས་བྱ་བ་ཡི་གེར་བྲིས་པ་དགེ་ལེགས་སུ་གྱུར་ཅིག། །། ༦༧༣༽ ༄། །ལྷན་ཅིག་སྐྱེས་སྦྱོར་གྱི་གདམས་པ་གོ་ཆ་གཉིས་པ།། ན་མོ་གུ་རུ། ལྷན་ཅིག་སྐྱེས་སྦྱོར་ཉམས་སུ་ལེན་པའི་དུས་ན་གོ་ཆ་ལ་གཉིས་ཏེ། སྡིག་པ་ཕྲ་ཞིང་ཕྲ་བ་ལ་འཛེམ་ཞིང༌། དཀར་པོའི་ཆོས་སྤྱོད་རྒྱུན་མི་གཅོད་པ་ཕྱི་ལྟ་བའི་གོ་ཆ། ཕྱི་ལུས་ཀྱི་ན་ཚ་མི་སྤོང༌། ནང་སེམས་ཀྱི་སྡུག་བསྔལ་མི་སྤོང་བའང་ཕྱི་ལྟ་བའི་གོ་ཆའོ། ། གཉིས་པ་ནང་ཤེས་རབ་ཀྱི་གོ་ཆ་ལ།
སེམས་གནས་པ། ཞི་བ། བདེ་བའི་ཏིང་ངེ་འཛིན་བྱུང་བ་ལ་ཡོན་ཏན་མི་བལྟ་ཞིང༌། མ་བྱུང་བ་ལའང་སྐྱོན་དུ་མ་བལྟ་བ་ནང་ཤེས་རབ་ཀྱི་གོ་ཆའོ། ། དེ་ལྟར་གོ་ཆ་གཉིས་དང་ལྡན་པས། རྣམ་པར་རྟོག་པ་ལ་ཤེས་རབ་ཀྱི་མིག་གིས་བལྟས་པས། མ་ཡེངས་པའི་དུས་ན་རྣམ་པར་རྟོག་པ་ཡེ་མི་འབྱུང༌། ནམ་ཡེངས་པའི་དུས་ན་རྣམ་པར་རྟོག་པ་གཅིག་འོང་སྟེ། འོ་ན་རྣམ་པར་རྟོག་པ་དེ་སྤོང་ངམ་ཞེ་ན་མི་སྤོང་སྟེ། དེ་ཉིད་ལ་ཡོན་ཏན་ཅན་ནམ།
སྐུ་དྲིན་ཅན་ནམ། མེད་དུ་མི་རུང་བར་བལྟས། ཅིས་ཏེ་ཞེ་ན་རྣམ་པར་རྟོག་པ་དེ་ཉིད་ལ་བརྟེན་ནས་ཤེས་རབ་ཀྱི་རྩལ་སྐྱེ་བར་འདུག་པས། རྟོག་པ་དེ་སྤངས་ནས་དེའི་ཤུལ་དུ་རྟོག་མེད་ཅིག་མི་སྒྲུབ་པར་རྟོག་པ་དེ་དང་པོ་གང་ནས་བྱུང་བལྟས་ཏེ། རང་གི་སེམས་ཉིད་སྟོང་པ་ལས་ལོགས་ནས་མ་བྱུང་སྟེ། དཔེར་ན་ནམ་མཁའ་སྟོང་པ་སྤྲིན་བྱུང་བ་ལྟ་བུའོ། ། ཐ་མ་གར་འགྲོ་བལྟས་པས་རང་ཉིད་ལས་ལོགས་སུ་སོང་བ་མེད་དེ། ཆུ་ལ་ལྦུ་བ་ཐིམ་པ་ལྟ་བུའོ། ། བར་དུ་ཅི་འདྲ་གཅིག་འདུག་བལྟས་པས་ཅིའི་ངོ་བོར་ཡང་གྲུབ་པ་མེད་ཅིང༌། གང་དུའང་མི་གནས་སོ། །
དེ་ལྟར་རྣམ་པར་རྟོག་པ་སྐྱེ་མེད་དུ་དཔྱད་ཅིང་བསྒོམས་པས་ཇི་ཞིག་ལྟར་ཡང༌། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་རང་གི་སེམས་ལས་ལོགས་ན་མེད་སྙམ་པའི་ཉམས་འབྱུང་སྟེ། ཉམས་དེ་བསྐྱངས་པས། དེའང་དང་པོ་མཚོ་ལ་ཁ་བ་བབ་པ་ལྟ་བུའི་ཉམས་འབྱུང༌། དེ་བསྐྱངས་པས་གཉིས་པ་ནགས་ལ་མེ་མཆེད་པ་ལྟ་བུའི་ཉམས་འབྱུང་ངོ༌། ། དེ་ནས་གསུམ་པ་སྔར་འདྲིས་ཀྱི་མི་དང་འཕྲད་པ་ལྟ་བུའི་ཉམས་འབྱུང༌། རྣམ་པར་རྟོག་པ་དེ་དང་པོ་གང་ནས་བྱུང༌། བར་དུ་ཅི་འདྲ་ཞིག་འདུག ཐ་མར་གར་འགྲོ་བ་ལྟ་མི་དགོས་ཏེ། སྐྱེ་འགག་གནས་གསུམ་དང་བྲལ་བ་དེ་ཉིད་ཆོས་ཀྱི་སྐུ་ཡིན།
ཡང་ཕྲད་འཇོམས། རྗེས་སྙགས། མེད་སྤྲུལ། རེ་བ་འགག དོགས་པ་བསུ། ཞེ་ནས་འགྱོད་པས་བཟློག་གོ། ། ཕྱག་ཆེན་ལྷན་ཅིག་སྐྱེས་སྦྱོར་རྫོགས་སོ།། །། ༦༧༤༽ ༄། །ཚོགས་ཆོས་རྣལ་འབྱོར་བཞི་ས་ལམ་དང་སྦྱར་བ།། བླ་མ་རིན་པོ་ཆེའི་ཞལ་ནས།
རྣལ་འབྱོར་བཞིའི་རྩ་ཚིག ཚོགས་ལམ་ཆེན་མོའི་ཏིང་ངེ་འཛིན། སློབ་དཔོན་འཕགས་པའི་ལུས་དབེན་དང་གསུམ་པོ་འདི་མིང་ཐ་དད་དུ་བཏགས་ཀྱང༌། དོན་ལ་ཁྱད་མེད་པ་ཡིན་གསུང༌། དེ་ལ་ས་ལམ་དང་སྦྱར་བར་འདོད་ན། ཕ་རོལ་ཏུ་ཕྱིན་པའི་དབང་དུ་བྱས་ན། ས་བཅུ་རྡོ་རྗེ་འཛིན་པའི་ས་དང་བཅུ་གཅིག ལམ་ལྔའི་དབང་དུ་བྱས་ན་ཚོགས་ལམ། སྦྱོར་ལམ། མཐོང་ལམ།
སྒོམ་ལམ། མཐར་ཕྱིན་པའི་ལམ་དང་ལྔ། རྣལ་འབྱོར་བཞིའི་དབང་དུ་བྱས་ན། རྩེ་གཅིག སྤྲོས་བྲལ། རོ་གཅིག སྒོམ་དུ་མེད་པའི་རྣལ་འབྱོར་དང་བཞི། སེམས་ལའང༌། རང་བཞིན་ངོ་བོ་མཚན་ཉིད་དང་རྣམ་པ་གསུམ་བགྱི་བ་ལགས། དེ་ལ་རྗེ་ཕག་མོ་གྲུ་པའི་ཞལ་ནས།
མཚན་ཉིད་ངོ་བོ་རང་བཞིན་གསུམ། ། རང་བཞིན་གསལ་ལ་གོ་མ་འགག ། ངོ་བོ་སྐྱེ་འགག་སྤྲོས་དང་བྲལ། ། མཚན་ཉིད་འཁོར་འདས་དུ་མར་སྣང༌། ། རྩེ་གཅིག་དུས་སུ་ངོ་བོ་རྟོགས། ། སྤྲོས་བྲལ་དུས་སུ་གཉིས་པ་གོ། ། རོ་གཅིག་དུས་སུ་གསུམ་པ་ཤེས། ། བགྱི་བ་གསུང་བས། དང་པོ་སེམས་ཀྱི་རང་བཞིན་བགྱི་བ་དེ། གསལ་ལ་གོ་མ་འགག་པས།
གསལ་སྟོང་ནམ་མཁའ་མཐའ་དབུས་མེད་པར་རྟོགས། དེ་སྐྱོང་བར་བྱེད་པ་ལ་སྤྱོད་ལམ་རྣམ་པ་བཞིའི་དབང་དུ་བྱས་ན། རྒྱལ་བུ་གཞོན་ནུའི་སྤྱོད་པས་ཉམས་སུ་ལེན་དགོས་པ་ལགས། དེའང༌། རྒྱལ་བུ་གཞོན་ནུ་དེ་ཟས་ཆེ་བར་སོང་ན་མི་འཇུ། ཆུང་ན་མི་འགྲངས། གོས་ཀྱང་མཐུག་ན་མི་ཐེག སྲབ་ན་མི་དྲོས་པས། ཟས་གོས་ལ་སོགས་པ་ཁོ་རང་དང་འཚམ་པ། ཚོད་ཟིན་པར་བྱས་ནས་བསྐྱངས་པའི་དུས་སུ།
ཚར་ནས་མི་ཚད་མར་ལོངས་བ་ལ་ཚེགས་མེད་པ་ལགས། དཔེ་དེ་བཞིན་དུ་རྩེ་གཅིག་གི་ཏིང་ངེ་འཛིན་སྐྱོང་བར་བྱེད་པ་ལའང༌། ཁྱད་པར་དབེན་པ་ཡང་དགོས་པའི་ངེས་པ་མེད་པས། སྤྱོད་ལམ་རྣམ་བཞིར་དགེ་སྦྱོར་དེ་ལྟར་འཕེལ་བར་ཉམས་སུ་བླངས་པའི་དུས་སུ། ཏིང་ངེ་འཛིན་དེ་ལ་གོམས་པས་འཇིག་རྟེན་པའི་ཆོས་གཞན་ལ་དད་པ་ལོག་ནས། དགེ་སྦྱོར་དེ་ཉིད་ལ་བྲོད་པ་སྐྱེ་བར་འོང༌། དེ་ལ་རྣལ་འབྱོར་བཞིའི་དབང་དུ་བྱས་ན་རྩེ་གཅིག ལམ་ལྔའི་དབང་དུ་བྱས་ན་ཚོགས་ལམ། དེ་གསུམ་གོམས་སུ་བཅུག་པས། ཚོགས་སྦྱོར་གཉིས་ཀྱི་བར་དུ།
ཆུ་བོ་རྒྱུན་གྱི་ཏིང་ངེ་འཛིན་བྱ་བ། ངོ་བོ་བདེ་བ་རྣམ་པ་གསལ་བ། རང་བཞིན་མི་རྟོག་པ་ཤིན་ཏུ་ཕྲ་ཞིང་མི་རྟོག་པའི་ཏིང་ངེ་འཛིན་ཞིག་སྐྱེ་བར་འོང༌། དེའང་གོམས་སུ་བཅུག་པས། རང་གི་སེམས་རིག་པ་གཅིག་པུ་འདི་སྐྱེ་འགག་གནས་གསུམ་ལ་སོགས་སྤྲོས་པའི་མཐའ་ཐམས་ཅད་དང་བྲལ་བ། ཞི་བ་འོད་གསལ་བར་ལྷང་གིས་རྟོགས་ནས་འོང༌། དེ་ལྟར་ཡང༌། སྤྲོས་དང་བྲལ་ན་མཐའ་གཉིས་མེད། ། ཤེས་རབ་ཆེན་པོའི་མིག་དག་གིས། ། སྐྱེ་འགག་མེད་པའི་ཆོས་སྐུར་རྟོགས། །
བགྱི་བ་གསུང༌། དེའི་དུས་སུ་མངོན་པར་རྟོགས་པ་དེས་བཀབ་ནས། ལུས་དང་སྣང་བའམ་རྒྱུ་སོང་བ་ལ་འབྲས་བུ་འབྱུང་བར་མི་ཤེས་ནས། ཕུང་ཉེས་ཆེན་པོ་བྱ་བ་མ་ཡིན་པ་ལ་འཇུག་དོགས་ཡོད་པ་ལགས། དེ་ལྟར་ཡང༌། རྗེ་རིན་པོ་ཆེའི་ཞལ་ནས། རང་རིག་སྤྲོས་དང་བྲལ་བར་ཁྱེད་ཀྱིས་ཤེས་མོད་ཀྱང༌། ། ལུས་དང་སྣང་བའི་དངོས་པོ་འདི་ལ་ད་རུང་འཕྲིག་མ་ཚུད། ། གསུང་བས། དེ་རྣལ་འབྱོར་བཞིའི་དབང་དུ་བྱས་ན་སྤྲོས་བྲལ།
ལམ་ལྔའི་དབང་དུ་བྱས་ན་མཐོང་ལམ། དེ་ལྟར་ཡང༌། མ་མཐོང་མཐོང་ཕྱིར་མཐོང་བའི་ལམ། ། མཐོང་བ་སྒོམ་ཕྱིར་བསྒོམ་པའི་ལམ། ། གསུངས་པས། མི་སྐྱེ་བའི་ཆོས་ལ་བཟོད་པ་བྱ་བའང་འདི་ལ་གསུང་བ་ལགས། དེའང་གོམས་སུ་བཅུག་པས་ས་བདུན་པ་མན་ཆད་སྒོམ་ལམ་གྱིས་བགྲོད་པར་དགོངས་པ་ལགས། འདིའི་དུས་སུ་དབེན་པའི་གནས་སུ་གསང་སྔགས་ཀྱི་སྤྱོད་པ་བགྱི་བ་དེས་ཉམས་སུ་ལེན་དགོས་ལགས། དེ་གོམས་སུ་བཅུག་པས། རོ་གཅིག་དུས་སུ་གསུམ་པ་ཤེས།
བགྱི་བ་གསུངས་པས། སྣང་སྲིད་འཁོར་འདས་སྣ་ཚོགས་སུ་སྣང་བ་ཐམས་ཅད་ཀྱང༌། སྔར་གྱི་སེམས་ཉིད་ཀྱི་སྤྲོས་པ་དང་བྲལ་བ་དེ་ལས་མི་གཞན་པ་ཞིག་གོ་བའི་ངེས་ཤེས་འོང༌། དེའི་དུས་སུ་དགེ་སྦྱོར་དེས་བག་ཆགས་ཐམས་ཅད་བག་ལ་ཉལ་ནས། ཉོན་མོངས་པའི་རྣམ་པར་རྟོག་པ་མི་སྐྱེ་བར་ཡོད་ནའང༌། རྩ་བ་ནས་མ་དག་པའི་གནད་ཀས། བག་ལ་ཉལ་དུ་ཡོད་པ་དེ་རྣམས་སློངས་ནས། འདག་པར་བྱེད་པ་ལ་ཚོང་དུས་ལ་སོགས་པར་རྟོག་པ་སྐྱེ་བར་བྱེད་པའི་ས་ཁུལ་དུ་ཕྱིན་ནས། རིག་པ་བརྟུལ་ཞུགས་ཀྱི་སྤྱོད་པས་ཉམས་སུ་བླངས་པས། བག་ཆགས་དེ་རྣམས་སློངས་ནས།
འདག་པར་འོང་བ་ལགས། དེ་ལྟར་ཡང༌། གཉིས་མེད་རྟོགས་པའི་རྣལ་འབྱོར་པས། ། བག་ཆགས་སློངས་པ་རྟེན་འབྲེལ་ཡིན། ། སློང་ཤིང་འདག་པར་མ་ཤེས་ན། ། ཕྱི་ལ་བཙལ་ན་འདག་པར་དཀའ། ། བགྱི་བ་གསུང༌། དེ་ལ་ཚན་གཅིག་གིས། སྤྱོད་པ་རྗེས་སུ་མཐུན་པ་ཞིག་དང་བསྲེ་དགོས་ཟེར་བ་ཡོད་པར་གདའ་སྟེ། རྗེ་རིན་པོ་ཆེའི་ཞལ་ནས།
སྤྱོད་པ་མི་མཐུན་ཕྱོགས་དང་བསྲེ། གསུང་བ་ལ་རྟོགས་པའི་མཐུན་པ་ལ་སྤྱོད་པ་བྱ་མི་དགོས་པས། སྤྱོད་པ་མཐུན་ཕྱོགས་དང་བསྲེ་བ་མེད་པ་ཡིན། བགྱི་བ་གསུང་བ་ཡིན། དེ་ལྟར་གང་མི་མཐུན་པའི་ཕྱོགས་ཀྱི་སྤྱོད་པ་བྱས་པས། ཚེ་འཁོར་བ་ཐོག་མ་མེད་པ་ནས་བསགས་པའི་བག་ཆགས་དཔག་ཏུ་མེད་པ་སྔོན་དུ་སོང་ནས་ཡོད་པ་དེ་རྣམས་སློངས་ནས་ཡོང་བ་ཡིན། དེ་ལྟར་ཡང༌། མཐོ་དམན་བར་གསུམ་སྣ་ཚོགས་ཀུན། ། རོ་གཅིག་རྟོགས་ནས་སློངས་པ་ཡིན། ། སློངས་རྒྱུ་གོང་དུ་བསགས་པ་ཡིན། །
བགྱི་བ་གསུང༌། དེ་ལྟར་སློངས་པའི་དུས་སུ། དགེ་སྦྱོར་གྱིས་ཉམས་སུ་བླངས་པས། བག་ཆགས་ཐམས་ཅད་དག་ནས། ཡོན་ཏན་གོང་མ་རྒྱུད་ལ་སྐྱེ་བ་ལ་ཚེགས་མེད་པ་ཡོང་བ་ལགས། དེ་ལ་དགེ་སྦྱོར་གྱི་རིམ་པ་གང་ཉམས་སུ་ལེན་པར་སོང་ཡང༌། བརྩོན་འགྲུས་ཕུན་སུམ་ཚོགས་པས་སྙིང་རུས་ཆེན་པོ་བྱས་ནས་ཉམས་སུ་ལེན་དགོས་པ་ལགས། དེ་མ་གཏོགས་པའི་དལ་བྲེལ་མེད་པའི་འགྲོས་ཤིག་ཅི་ཡིན་ཆ་མེད་པ་ལ་མི་ཚེ་སྟོང་སྐྱེལ་བྱས་ནས། ཡོན་ཏན་སྐྱེ་རེ་བར་སོང་ཡང༌། རྒྱུ་མ་སོང་བའི་འབྲས་བུ་ཡོང་བར་དཀའ་བས།
ཁམས་བཟང་དུས་དགེ་སྦྱོར་ལ་གནད་དུ་གང་འགྲོ་བའི་དུས་སུ་ཤི་མ་ཤི་མེད་པར་འབུངས་ཏེ་བསྒོམ་དགོས་པ་ཡིན། ཁམས་ངན་དུས་སྒོམ་ལོ་བྱས་ཀྱང་གནད་དུ་འགྲོ་དཀའ་བ་ཡིན། སྤྱིར་འདི་ལྟ་བུའི་དུས་སུ་ཚར་བཅད་པ་དང་རྗེས་སུ་བཟུང་བ་དང༌། རང་སོར་བཞག་པ་དང་གསུམ་དགོས་པས། དེ་ཡང༌། ཚར་བཅད་པ་བགྱི་བ། སྒོམ་སྙིང་མི་འདོད་པ་དང༌། སྒྱིད་ལུགས་པའི་དུས། རྫོགས་པའི་བྱང་ཆུབ་ཏུ་སངས་མ་རྒྱས་པར་སོང་ན། བདེ་བ་གཏན་ནས་མེད།
སངས་རྒྱས་ཐོབ་པར་བྱེད་པ་ལ། ཁྱོད་ཀྱི་བརྩོན་འགྲུས་སམ། སྒོམ་ལུགས་སམ། དགེ་སྦྱོར་བྱེད་སྟངས་འདི་འདྲ་བས་ཅང་ཡོང་ངམ་ཟེར་ཞིང༌། རང་གིས་རང་ལ་རྔན་བགྲངས་ནས་བྱེད་དགོས་པ་ཡིན། དེ་ལྟར་ཡང༌། བདག་གི་སྤྱོད་པ་འདི་འདྲ་བས། ། མི་ཡི་ལུས་ཀྱང་མི་འཐོབ་ན། ། རྫོགས་པའི་སངས་རྒྱས་སྨོས་ཅི་དགོས། ། བྱ་བ་དེ་ལྟར་བྱས་པས་ཀྱང་དགེ་སྦྱོར་ལ་བློ་འགྲོ་བ་ཡོང༌།
དེའི་དུས་སུ་བརྩོན་འགྲུས་ཆེན་པོ་བསྐྱེད་ནས་ཉམས་སུ་ལེན་དགོས་པ་ཡིན། རྗེས་བཟུང་བྱ་བ། ཁམས་བཟང་བ་དང༌། སྐྱོ་བ་བསང་བ་ལ་སོགས་པའི་སྤྱོད་ལམ་ཅི་བདེར་བྱས་པས། ཡང་ལུས་སེམས་སོར་ཆུད་ནས་འོང༌། རང་སོར་བཞག་པ་བགྱི་བ་དེ་ལྟར་ཁམས་བཟང༌། དགེ་སྦྱོར་ཇི་ལྟ་བ་བཞིན་དུ་གནད་དུ་འགྲོ་བའི་དུས་སུ། གཞན་སྤྲས་སྤྲོས་ཅི་ཡང་མི་བྱེད་པར་དགེ་སྦྱོར་དེ་ཉིད་ལ་དྲན་པ་རྩེ་གཅིག་མ་ཡེངས་པར་བྱས་ན། དགེ་སྦྱོར་ལ་བོགས་བསམ་གྱིས་མི་ཁྱབ་པ་ཐོན་ཡོང་བ་ལགས། དེ་ལ་སྔོན་གྱི་དུས་སུ་དཔལ་ཆེན་རྒ་ལོ་ཀུན་གྱིས།
དེ་ལྟར་དགེ་སྦྱོར་དུ་མ་སོང་བའི་དུས་སུ་ཁྱོད་ཟ་མི་དབང་གསུང་ནས། ཞག་མང་བ་རེ་བཞེས་པ་མི་གསོལ་བ་དང༌། ཡང་དགེ་སྦྱོར་འཕེལ་བའི་དུས་སུ། ར་ཤ་ཁོག་པ་རེ་དུས་རེ་ལ་གསོལ་བ་ཡིན་པར་གདའ། དེ་ལྟར་བརྩོན་འགྲུས་ཆེན་པོས་ཉམས་སུ་བླངས་པའི་དུས་སུ། བག་ཆགས་བག་ལ་ཉལ་དུ་ཡོད་པ་རྣམས་ཀྱིས། གནས་ས་མ་རྙེད་པས་སློངས་ནས། ན་ཚ་སྡུག་བསྔལ་ལམ། སྐུར་པ་ལ་སོགས་པ་མི་འདོད་པ་སྣ་ཚོགས་པ་ཡོང་བ་ཡིན། དེ་ལྟར་ཡང༌།
ཨ་མོ་གྷ་པཱ་ཤའི་རྒྱུད་ནས། གང་ཚེ་དངོས་གྲུབ་འབྱུང་བའི་ཚེ། ། དེ་ཚེ་ལས་རྣམས་ལྡོག་པར་འགྱུར། ། ཞེས་བགྱི་བ་གསུང༌། དེ་ལ་སྔོན་ང་འབུ་གླིང་གསེབ་ན་ཡོད་པའི་དུས་སུ། ཉེ་གནས་ཤིག་བཏང་ནས་ད་ལྟ་སྤྱན་སྔར་ཤོག་གིས་ཟེར། དེ་ནས་ཕྱིན་པའི་དུས་སུ། སྤྱན་སྔ་དེ་ན་གཞན་སུའང་མི་སྣང༌། སྒོམ་ཆེན་པ་ཞིག་མཆི་མ་ཕྲུལ་ལེ་སྣང་བ་དང༌། ངེད་རྣམ་གཉིས་ལ་ལུང་འདི་གསེར་ཆོས་སུ་གནང་བ་ལགས།
དེ་ལྟར་ཉམས་སུ་བླངས་པས་བག་ཆགས་སློངས་ནས་ཉོན་མོངས་པ་དང༌། རྣམ་པར་རྟོག་པ་སྐྱེས་པ་དེ་རྣམས། ཆོས་ལྔ་ལྡན་གྱིས་ཉམས་སུ་བླངས་པས། ཇི་ལྟ་བ་བཞིན་དུ་འདག་པ་དང༌། བྱང་བར་འོང་བ་ལགས། དེ་ལ་རྣལ་འབྱོར་བཞིའི་དབང་དུ་བྱས་ན་རོ་གཅིག་ཆེན་པོ། ། སའི་དབང་དུ་བྱས་ནས་ས་བརྒྱད་པ་ཐོབ་པ་ལགས། དེ་ཡང་གོམས་སུ་བཅུག་པས། བསྒོམ་དུ་མེད་པའི་རྣལ་འབྱོར་བགྱི་བ་བསྒོམ་བྱ་སྒོམ་བྱེད་དང་བྲལ་བའི་དུས་སུ། སྤྱོད་ལམ་བཞིའི་དབང་དུ་བྱས་ནས།
མཉམ་གཞག་ཆེན་པོའམ། ཤིང་ལོ་རླུང་ཁྱེར་གྱི་སྤྱོད་པ་བགྱི་བ། དེས་ཉམས་སུ་ལེན་དགོས་པ་ཡིན། དེ་ལྟར་ཡང༌། ད་ནི་སྤྱོད་པ་རབ་ཏུ་བརྩམ། ། ལས་ཀྱི་ལུས་འདི་ཡོངས་སྤངས་ཏེ། ། རྡོ་རྗེའི་སྐུ་ནི་ཐོབ་པར་འགྱུར། ། གསུང་བས། ལས་དང་ཉོན་མོངས་པས་བསྡུས་པ་ཐམས་ཅད་དག་ནས་འོང་བ་ལགས། དེ་ལྟར།
ཡང་བྱང་ཆུབ་སྙིང་པོར་བཞུགས་པ་ན། ། འདོད་ཆགས་ཞེ་སྡང་གཏི་མུག་དང༌། ། གཞན་ཡང་དྲི་མ་རྣམ་མང་པོ། ། ཁྱོད་ཀྱི་ཡེ་ཤེས་མེ་ཡིས་བསྲེགས། ། བགྱི་བ་གསུང་བས། སྤང་བྱ་མ་ལུས་པ་སྤངས། ། ཐོབ་བྱ་མ་ལུས་པ་ཐོབ་ནས། རྣལ་འབྱོར་བཞིའི་དབང་དུ་བྱས་ན། སྒོམ་དུ་མེད་པ། ལམ་ལྔའི་དབང་དུ་བྱས་ན།
མཐར་ཕྱིན་པའི་ལམ། སའི་དབང་དུ་བྱས་ན། ས་དགུ་པ་དང་བཅུ་པ་ལས་བགྲོད་ནས། བཅུ་གཅིག་རྡོ་རྗེ་འཛིན་པའི་སར་རྫོགས་པའི་བྱང་ཆུབ་ཏུ་འཚང་རྒྱ་བ་ལགས། དེ་ལྟར་གོ་བ་དང༌། ཤེས་པར་མཛད་པར་ཞུ་འཚལ། རྫོགས་སོ།། །། ༦༧༥༽ ༄། །རྣལ་འབྱོར་བཞིའི་ཞལ་གདམས་གནད་ཀྱི་ཉིང་ཁུ།། ན་མོ་རཏྣ་གུ་རུ། །
དུས་གསུམ་སངས་རྒྱས་ཀུན་གྱི་སྐུ། ། བདེ་ཆེན་རྒྱལ་པོ་རྡོ་རྗེའི་དབྱིངས། ། འཁོར་འདས་ཡོན་ཏན་ཀུན་འབྱུང་བ། ། འབྲི་གུང་རིན་པོ་ཆེ་དཔལ་འདུད། ། སྲིད་པ་གསུམ་དུ་མཐོང་དཀའ་ཞིང༌། ། མཉམ་པ་མེད་པ་འགྲོ་བའི་མགོན། ། ཆོས་རྗེ་བླ་མའི་ཞལ་སྔ་ནས། ། དཔལ་ལྡན་ནཱ་རོ་པཎ་ཆེན་གྱིས། ། ལུས་སེམས་གཉིས་གྱི་གནས་ལུགས་ལ། ། ཉམས་སུ་བླང་བའི་མན་ངག་དང༌། །
འབྲས་བུ་སྐྱེ་བའི་རིམ་པར་གསུང༌། ། དེ་ལ་སེམས་ཀྱི་གནས་ལུགས་དང༌། ། བཞག་ཐབས་ཉམས་སུ་བླངས་པ་ཡིས། ། ཉམས་མྱོང་མངོན་རྟོགས་འཆར་བའི་ཚུལ། ། འབྲས་བུ་སྐྱེ་བའི་རིམ་པ་ཡིན། ། འདི་ལ་ཆོས་རྗེ་སྒམ་པོ་པས། ། རྩེ་གཅིག་སྤྲོས་བྲལ་རོ་གཅིག་དང༌། ། སྒོམ་མེད་རྣལ་འབྱོར་བཞིར་བཞེད་པས། ། དེ་དོན་འདི་ལྟར་གོ་བར་བྱ། ། རང་སེམས་དྲི་མེད་ཆོས་ཀྱི་སྐུ། །
ཕྱག་རྒྱ་ཆེན་པོ་སྒོམ་པ་ལ། ། ཤོར་ས་བཞི་དང་གོལ་ས་གསུམ། ། སྤངས་ཏེ་གཉུག་མའི་ཏིང་ངེ་འཛིན། ། རྩེ་གཅིག་རིམ་པ་མ་ཡེངས་པ། ། སྣང་ལ་མ་ངེས་བསམ་གཏན་ཞེས། ། མགོན་པོ་ཕག་མོ་གྲུ་པས་གསུང༌། ། སྤྲོས་བྲལ་གདོད་ནས་རྣམ་དག་པས། ། ངོ་བོ་ལྷག་གིས་མཐོང་བའི་ཚེ། ། དེ་ཉིད་ཆོས་སྐུར་རྟོགས་གྱུར་ཀྱང༌། ། ལུས་དང་སྣང་བ་རྟོག་པའི་རྒྱ། །
རིམ་པ་གསུམ་གྱིས་བཅིངས་གྱུར་པས། ། བླ་མེད་བྱང་ཆུབ་ཐོབ་མི་འགྱུར། ། རྒྱ་དང་བྲལ་ན་འཚང་རྒྱ་བར། ། གོང་མ་རྣམས་ཀྱིས་བཞེད་པ་འདི། ། ཉན་ཐོས་ཀུན་གྱི་མངོན་རྟོགས་ཡིན། ། ཕྱོགས་གཅིག་ཞི་བདེའི་སེམས་རྟོགས་པས། ། རྣམ་རྟོག་དགག་རྒྱུར་འདོད་པ་དང༌། ། སྣང་བ་མེད་རྒྱུ་འདོད་པ་ཡིས། ། ལུས་འདི་བོར་ནས་ཞི་བར་གནས། ། དེ་ལྟར་བྱ་བ་ཀུན་བཏང་སྟེ། །
བསེ་རུ་ལྟ་བུར་བས་མཐའ་བསྟེན། ། འོན་ཀྱང་རྒྱ་གསུམ་བསྟན་པ་དེ། ། སྟོང་པའི་ཆོས་ཆེར་རེ་ལགས་པས། ། དཔེ་དོན་གཉིས་སུ་བསྟན་ཅེས་གསུང༌། ། མཉམ་མེད་མགོན་པོ་འབྲི་གུང་པ། ། མཚུངས་མེད་དེ་ཡི་ཐུགས་དགོངས་ཀྱིས། ། ལུས་དང་རྟོག་པ་སྣང་བ་རྣམས། ། ཐམས་ཅད་ཆོས་སྐུ་བདེ་ཆེན་དུ། ། རོ་མཉམ་ཆེན་པོར་རྟོགས་གྱུར་ན། ། འཆིང་རྒྱུ་འཆིང་བྱེད་འཆིང་བ་ཡིན། །
རྒྱ་ཡི་རིམ་པ་གང་དུ་གནས། ། ཆོས་ཀུན་མཉམ་པ་ཉིད་རྟོགས་ཤིང༌། ། གཉིས་མེད་རང་སར་དག་གྱུར་པས། ། སྤང་བྱ་གཉེན་པོ་ག་ལ་བསྟེན། ། ད་ལྟ་ཉིད་ནས་བར་དོ་གསུམ། ། སྐྱེ་མེད་རིག་པའི་གོ་བ་ལ། ། བར་དོའི་འོད་གསལ་ག་ལ་སྒུག ། སྟོང་ཉིད་རྟོགས་པའི་མིག་དག་གིས། ། བཟང་ངན་རྒྱུ་འབྲས་མཐོང་བས་ན། ། དཀར་ཕྱོགས་དགེ་བ་ག་ལ་གཅོད། །
ཐེག་ཆེན་མངོན་རྟོགས་ཁྱད་པར་གྱིས། ། ཡོན་ཏན་སྙིང་རྗེ་འབྱུང་བ་ལ། ། ཁམས་གསུམ་སེམས་ཅན་ག་ལ་སྤོང༌། ། དེ་ལྟར་ཤེས་བྱའི་དངོས་པོ་དང༌། ། སེམས་ཉིད་དབྱེར་མེད་རོ་གཅིག་ཀྱང༌། ། ཐུབ་པའི་ཡོན་ཏན་མཐའ་ཡས་པ། ། སྟོབས་དང་མི་འཇིགས་མ་འདྲེས་ཆོས། ། བྲལ་དང་རྣམ་པར་སྨིན་པ་ཡི། ། ཡོན་ཏན་རྒྱུ་ལ་རག་ལས་པས། ། སྒྲུབས་པའི་རྒྱུ་ལས་བྱུང་བ་ཡི། །
འབྲས་བུ་མངོན་དུ་འགྱུར་པ་འདི། ། སྒོམ་མེད་རྣལ་འབྱོར་ཡིན་པར་བཞེད། ། གཞན་དང་མི་མཐུན་ཁྱད་པར་ཆེ། ། ངོ་བོ་ཅུང་ཟད་མཐོང་གྱུར་པས། ། བསྒོམ་བྱ་སྒོམ་བྱེད་མེད་པ་དེ། ། མཐར་ཐུག་སྒོམ་མེད་ཡིན་པར་འདོད། ། ཨེ་མ་རྣལ་འབྱོར་བཞི་ཡི་གནད། ། བོད་ཁམས་འདི་ན་སྒོམ་ཆེན་པ། ། རྟོགས་ཤིང་གོ་བ་འགའ་ཡོད་དམ། ། ལེགས་པར་སོམས་དང་གཞིག་དང་ཀྱཻ། །
འབྲི་གུང་བླ་མ་རིན་ཆེན་གྱིས། ། ཟབ་མོའི་ཞལ་གདམས་རྣལ་འབྱོར་བཞི། ། བླ་མ་ལུམ་དང་གཏུམ་སྒོམ་དང༌། ། སྤྱན་སྔ་ཉིད་དང་རྣམ་གསུམ་ལ། ། དྲིན་ཅན་སློབ་དཔོན་རྩི་ལུང་པས། ། སྤོས་དང་མཆོད་པས་བསྙེན་བཀུར་ནས། ། དྲི་བ་མཛད་ནས་གསུངས་པའི་དོན། ། ཐུན་མོང་མ་ཡིན་ཁྱད་ཆོས་འདི། ། རིན་ཆེན་ཕ་ཡི་རྗེས་འབྲང་བ། ། མོས་གུས་བསགས་པ་ལྡན་པའི་བུ། །
ཞབས་ཏོག་སྤྲོ་བའི་སྙིང་སྟོབས་ཅན། ། ཤཱཀྱ་དཔལ་གྱིས་ཞུས་པ་ཡིས། ། ཕན་པའི་བསམ་པས་ཡི་གེར་བྲིས། ། དགེ་བ་འདི་ཡིས་འགྲོ་བ་ཀུན། ། ཐབས་མཁས་ཤེས་རབ་དོན་རྟོགས་ནས། ། གཉིས་མེད་ཡེ་ཤེས་མཐའ་ཕྱིན་ཏེ། ། བདེ་ཆེན་རྡོ་རྗེའི་སྐུ་ཐོབ་ཤོག ། རྣལ་འབྱོར་བཞིའི་གནད་ཀྱི་ཉིང་ཁུ་རྫོགས་སོ།། །། ༦༧༦༽ ༄། །རྣལ་འབྱོར་བཞིའི་ཞལ་གདམས།།
ན་མོ་གུ་རུ། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ་བླ་མ་རིན་པོ་ཆེའི་ཞལ་སྔ་ནས། རྗེ་བཙུན་ཆེན་པོ་ཡན་ཆད་དུ་རྣལ་འབྱོར་བཞིར་ཕྱེ་བའི་ཞལ་གསལ་ནི་མེད་དེ། རྗེ་དྭགས་པོ་རིན་པོ་ཆེ་འཇིག་རྟེན་དུ་བྱོན་ནས། སྒོམ་ཆེན་པའི་ནང་རྟོགས་ཚོད་དང་ས་ལམ་དང་བསྟུན་ནས་སྨྲས་པ་ཡིན། ཉམས་རྣལ་འབྱོར་བཞིར་ཕྱེ་བ་ཡིན། དེ་ལ་དཔལ་ཕག་མོ་གྲུ་པས་བཀའ་ཡིག་མཛད་པས་ཉམས་རྣལ་འབྱོར་བཞི་ཆེ་འབྲིང་ཆུང་གསུམ་དུ་བྱུང་བ་ཡིན། དེ་ཐམས་ཅད་ཀྱི་རྩ་བ་རྣལ་འབྱོར་བཞིའི་ཞལ་གདམས་མར་གྲགས་པ་བུ་སློབ་གཞན་ལ་མེད་པ་ཞིག་སློབ་དཔོན་དྭགས་པོ་སྒོམ་ཆུང་དེ་ལ་ཡོད་ཟེར་བ་གསན་ནས་ཡོད་པ་ལ། ཕྱིས་ཨེ་ཆུང་དགོན་ཕུག་ན་བཞུགས་པའི་དུས་སུ་སྒོམ་སྐྱོན་དྲག་པོ་ཞིག་བྱུང་བ་ལ། སློབ་དཔོན་རྩི་ལུང་པ་ལམ་འབྲས་མཁན་པོ་ཡིན་པས་ལམ་འབྲས་མན་ངག་ཞུས་པས་ཕྱག་དཔེ་ལ་གཟིགས་ཤིང་གསུང་བར་འདུག
ཕན་པར་ནི་མ་བྱུང༌། ཇོ་མོ་ལྷ་རྗེ་མའི་གདམས་ངག་ཅིག་བསྒོམས་པས་སྐྱེད་ཨེན་ཅིག་བྱུང༌། གཙང་དུ་བཞུད་དགོངས་པ་དང༌། ལྟས་ངན་པ་ཞིག་བྱུང་ནས་ལོག་ནས་བྱོན་པ་དང༌། སློབ་དཔོན་དྭགས་པོ་སྒོམ་ཆུང་བ་དེ་ལྷ་སར་བཞུགས་ཟེར་བ་གསན་ནས་ལྷ་སར་བྱོན། ཇོ་བོ་རྣམ་གཉིས་ལ་བླ་མ་རིན་པོ་ཆེ་སྒོམ་གྱིན་བསྐོར་བ་བྱས་པས་སྐུ་ཁམས་ལ་སྐྱེད་ཨེན་ཙམ་ཞིག་བྱུང༌། སློབ་དཔོན་སྒོམ་ཆུང་ལ་མཇལ་བར་ཞུས་པས་ཉི་མ་གཉིས་སུ་མཇལ་བར་མ་བྱུང༌། ཉི་མ་གསུམ་པ་ལ་སོང་ནས་དེ་རིང་ཆོས་ཞུ་དགོས་བྱས་པས། ཉེ་གནས་དེ་ནང་དུ་སོང་བ་དང༌། ཉེ་གནས་སམ་མི་གཞོན་འདྲ་བ་ཕྲིན་ཡང་བཤའ་མ་ཨེ་ཟློའམ་སྙམ་ནས་སྒོ་རྩར་བྱོན་ནས་གསན་པས་ཉེ་གནས་དེས་ཕྲིན་བཤའ་མར་བྱེད་ཀྱིན་འདུག་པ་དང༌།
སང་མཇལ་དགོས་གསུང་གིན་འདུག་པ་ལ། ཉེ་གནས་དེ་ཁྲོ་ཡིན་འདུག་པས། མི་དད་པ་ཅན་ཆོས་ཞུ་བ་ཉི་མའི་རིགས་ལ་ཟློག་ནས་ཅུགས་ཀྱང་རང་ཆང་ལ་བརྩི་དྲགས་པ་ཡིན་ཟེར་གྱིན་འདུག་པ་དང༌། འོ་ན་འདི་ཀུན་སྡུས་ལ་ནང་དུ་ཐོང་གསུང་གིན་འདུག་པ་དང༌། ད་མཇལ་བར་འདུག་གམ་སྙམ་ནས་ད་ཅིའི་ས་དེར་འཁྲུལ་འཁོར་དུ་ལམ་མེར་བཞུགས་པ་དང༌། ད་ནང་དུ་བྱོན་ཟེར་ནས་ནང་དུ་བྱོན་པ་དང༌། སྐྱིལ་ཀྲུང་དུ་ལམ་མེར་བཞུགས་ནས་འདུག ཁབ་སྐུད་ཟུང་གཅིག་ཕྱག་རྟེན་དུ་བྱས་ནས་རྣལ་འབྱོར་བཞིའྀ་ཞལ་གདམས་མར་གྲགས་པ་ཞིག་བུ་སློབ་གཞན་ལ་མེད་པ་ཞིག་ཡོད་པར་གདའ་བས། དེ་ཅིས་ཀྱང་གནང་བར་ཞུ་ཞེས་ཞུས་པས། འོ་གང་ནས་འོངས་གསུངས་པས།
དཔལ་གྱི་ཕག་མོ་གྲུ་ནས་འོངས་ཞུས། དཔལ་ཕག་མོ་གྲུ་པ་སངས་རྒྱས་ཡིན། ཕག་མོ་གྲུ་ནས་འོངས་པ་སངས་རྒྱས་ཀྱི་ཕྲུག་གུ་ཡིན། ཆོས་དེ་ཁྱོད་ལ་བྱ་གསུང༌། སློབ་དཔོན་སྒོམ་ཆུང་གི་ཞལ་སྔ་ནས། དེ་ལ་འོ་སྐོལ་གྱི་བཀའ་བརྒྱུད་འདིའི་དབང་དུ་བྱས་ན། དང་པོ་མ་སྨིན་པ་སྨིན་པར་བྱེད་པ་ལ་དབང་བསྐུར་ནས་དེ་ནས་ཡི་གེ་བརྒྱ་པའི་བསྙེན་པ་རབ་ཟླ་བ་གསུམ། འབྲིང་ཟླ་བ་གཉིས། ཐ་མ་ཡང་ཟླ་བ་ཕྱེད་ཀྱི་བར་བསྙེན་པས་སྒྲིབ་པ་དག་པའི་རྟགས་འོང༌། དེ་ནས་ཕྱག་རྒྱ་ཆེན་པོའི་དངོས་གཞི་འདེབས།
དང་པོ་ལ་ལན་གསུམ་དུ་བསྐྱར་བ་དེ་བླ་མ་ལ་བྱིན་རླབས་ཡོད་ན་སློབ་མ་ལ་འཇུག་པའི་རྟེན་འབྲེལ་གྱི་ཆེ་བ་ཡིན་གསུང༌། དེ་ནས་ཉམས་བལྟ་བདུན་སོང་བ་དང༌། བོགས་འདོན་ཟླ་བ་ཕྱེད་ཀྱི་བར་དུ་ལས་ཁུར་དྲག་པོ་ཡང་དག་པ་བྱེད། ང་ཆེན་པོ་ཡིན་སྙམ་ནས་ལས་ཁུར་མ་བྱས་ན་ངོ་འཕྲོད་པ་ཤིན་དུ་དཀའ་གསུང༌། ཟླ་བ་ཕྱེད་སོང་བ་དང༌། ཡོད་ན་ཇ་ལ་སོགས་པའི་བསྙེན་བཀུར་ཡང་བྱ། དེ་ནས་བླ་མའི་སྙན་པའི་གསུང་གིས་ཕུལ་དེད་ལ་སོགས་པས་ངོ་སྤྲད་པས་རྩེ་གཅིག་གི་རྣལ་འབྱོར་རྒྱུད་ལ་སྐྱེ། རྩེ་གཅིག་གི་རྣལ་འབྱོར་དེ་ལ་མཉམ་པར་བཞག་པ་དང༌། ཉོན་མོངས་པ་དང༌། རྣམ་པར་རྟོག་པ་ཐམས་ཅད་ལྷན་གྱིས་ཞི།
དེ་ལ་རྩེ་གཅིག་ཏུ་གནས་དགེ་སྦྱོར་དེ་རང་གིས་གང་ཡིན་མི་ཤེས་གསུང༌། དེའི་དུས་སུ་ངོ་བོ་དེ་ཉིད་རང་ལ་མཉམ་པར་བཞག་ཅིང༌། བླ་མ་ལ་སངས་རྒྱས་ཆོས་ཀྱི་སྐུའི་འདུ་ཤེས་ཀྱིས་མོས་གུས་བྱས་པས་རྩེ་གཅིག་གི་དགེ་སྦྱོར་དེའི་ངོ་བོ་དེ་ཕར་མ་ཤོར་ཚུར་མ་ལུས། ཡར་མ་ཤོར་མར་མ་ལུས་པར། ངོ་བོ་ཉིད་ཁོ་ན་སྤྲོས་བྲལ་གྱི་རྟོགས་པ་ལྷག་གིས་འཆར། མཉམ་པར་བཞག་པ་དང་རྗེས་ཀྱི་ཤེས་པ་གཉིས་ཤན་ཤག་གིས་ཕྱེད། མཉམ་པར་བཞག་པ་དང༌། ངོ་བོ་དེ་ཉིད་ལ་རྩེ་གཅིག་ཏུ་གནས་རྗེས་རྣམ་པར་རྟོག་པ་དང༌། ཉོན་མོངས་པ་སྣ་ཚོགས་སུ་སྐྱེ། དེའི་དུས་སུ་མཉམ་གཞག་དེ་རྗེས་མ་ཡིན།
རྗེས་དེ་མཉམ་གཞག་མ་ཡིན་གསུང༌། དེའི་དུས་སུའང་ངོ་བོ་ཉིད་རང་ལ་མཉམ་པར་བཞག་ཅིང་བླ་མ་ལ་མོས་གུས་བྱས་པས། རོ་གཅིག་གི་རྟོགས་པ་འཆར། རོ་གཅིག་དེ་དཔེ་ཅི་དང་འདྲ་སྙམ་ན། ལ་ཁའི་ན་བུན་དང་འདྲ་གསུང༌། ལ་ཁའི་ན་བུན་དེའང་མངོན་སུམ་དུ་ན་བུན་ཐུལ་ལུ་ལུ་བྱེད་ཀྱིན་འདུག་ཀྱང་དངོས་སུ་གྲུབ་པ་ནི་རྡུལ་ཙམ་ཡང་མེད་པ་གསུང༌། དེ་བཞིན་དུ་རོ་གཅིག་རྟོགས་པ་དེའང་སྐྱེ་བའི་ཆ་ནི་ཡོད། སྐྱེས་པ་དེ་ཉིད་ཕྱག་རྒྱ་ཆེན་པོ་འབའ་ཞིག་ཏུ་རྟོགས། དེའི་དུས་སུ་ངོ་བོ་ཉིད་དེ་ལ་མཉམ་པར་བཞག་ཅིང༌། བླ་མ་ལ་མོས་གུས་བྱས་པས།
སྒོམ་དུ་མེད་པའི་རྣལ་འབྱོར་ཞེས་བྱ་བ་དེ་རྒྱུད་ལ་འཆར་བ་ཡིན་གསུང༌། འདིའི་དུས་སུ་མཉམ་གཞག་དང་རྗེས་གཉིས་མེད་དེ། མཉམ་གཞག་འབའ་ཞིག་ཡིན་གསུང༌། འདིའི་དུས་སུ་རྗེ་བཙུན་ཆེན་པོ་མི་ལའི་ཚད་དུ་སླེབས་པ་ཡིན་གསུང༌། སྐྱེ་མེད་ཕྱག་རྒྱ་ཆེན་པོ་འབའ་ཞིག་ཡིན་གསུང༌། རྗེ་བཙུན་ཆེན་པོའང་དགེ་སྦྱོར་འདིའི་ངང་ལ་བཞུགས་པ་ཡིན་གསུང༌། ངོ་སྤྲོད་འདི་ལས་ཟབ་པ་མེད་གསུང༌། ཐུགས་ཀྱི་དགོངས་པ་ལ་ཆོས་འདི་ལྟ་བུ་ཟབ་དྲགས་ཞལ་དུ་འདོན་ཕོད་པ་དགོངས་པ་དང༌། འོན་དུ་ལགས་ཀྱང་དྭགས་པོ་རིན་པོ་ཆེ་སྐུ་ན་སོ་བྱོན། སྐུ་གཤེགས་པ་ལ་ཐུག་པ་དང༌།
དབོན་པོ་གཅུང་ཡང་སྐུ་ན་གཞོན་ཆེས་པ་ཐུགས་ཀྱིས་མ་བཟོད་ངེས་ནས་གནང་བའི་རིགས་སུ་འདུག སློབ་དཔོན་འདིས་ང་ལ་བརྙས་བཅོས་མ་བྱས་ཆོས་དེ་གཤའ་མར་ཐུགས་ལ་བཏགས། འོན་དུ་ལགས་ཀྱང་ཆོས་འདི་འཇིག་རྟེན་མགོན་པོ་ཕག་མོ་གྲུ་པ་ཉིད་ལ་གསན་པ་ཡིན་ཨང་སྙམ། འོན་དུ་ལགས་ཀྱང་སློབ་དཔོན་དེས་གཞན་རྒྱུད་བྱིན་གྱིས་རློབ་ནུས་པ་ཞིག་འདུག དེའི་རྒྱུ་མཚན། ཕྱིས་ཁོང་སྐུ་གཤེགས་ནས། སྤུར་ཁང་ཀ་བ་བཞི་བཙུགས་པ་ཞིག་གི་སྟེང་དུ་སྤུར་བཞུ་ཡིན་འདུག་པ་དང༌། སྤུར་ཁང་ནས་ཐུགས་དེ་མ་ཚིག་པར་རྗེན་པར་ཁོ་བོའི་པང་པར་རྒྱང་གིས་བྱོན་པ་དང༌། ཐཻད་ཚེ་རེ་སྐྱུག་བྲོ་སྙམ་ནས་ཐུ་བ་སྤྲུགས་པ་ཞིག་རྨིས། བྱིན་རླབས་དེ་འཇུག་པར་བྱུང་བ་ལ་ལེན་མ་ཤེས།
དེ་ཅིས་ལན་ན། དཔལ་ཕག་མོ་གྲུ་པའམ། བླ་མ་གོང་མ་མིན་པའི་བླ་མ་གཞན་གྱི་བྱིན་རླབས་སྐྱུག་བྲོ། དགོས་པ་མེད་སྙམ་པའི་ཐུགས་ཀྱི་བཅད་པ་ཆེན་པོ་དེས་ལན་འདུག རྗེ་རིན་པོ་ཆེས་རྣལ་འབྱོར་ཆོས་གཡུང་ཅན་ན་བློ་གནས་ཤིག་མཛད་ཀྱིན་བཞུགས་ནས་ཡོད་པའི་དུས་སུ་ཆོས་ཀྱི་དྲི་བ་འདྲ་བ་མཛད་པ་ལ་ཡེ་སྦ་གསང་མི་མཛད་པར་གསུང་བར་འདུག་པས། ཞུ་བ་མཛད་དེ་དྲི་བ་བག་ཙམ་ལའང་ཆོས་རྣམས་ཐིག་ལེ་ནག་ཤད་དུ་གསུང་བར་འདུག་པ། འདི་ཡི་རྒྱུ་མཚན་ཇི་ལྟར་ལགས་ཞུས་པས། ཧེ་མོས་གུས་མི་བྱེད་པ་རྣམས་ལ་ཐིག་ལེ་ནག་ཤད་དུ་བཤད་པས་ཁོང་མོས་གུས་སྐྱེ་བ་ཡིན་གསུང༌། ཁོང་གིས་ངའི་བསམ་པ་མཁྱེན་པར་འདུག་སྙམ་ནས་ཆོས་འབྲེལ་ཞུས་པ་ཡིན་གསུང༌། མདོར་ན་སློབ་དཔོན་དྭགས་པོ་སྒོམ་ཆུང་དང་རྣལ་འབྱོར་ཆོས་གཡུང་གཉིས་ལ་ཐུགས་རྩིས་ཆེ་བ་ཡིན།
རྣལ་འབྱོར་བཞིའི་ཞལ་གདམས་མ་རྫོགས་སོ།། །། ༦༧༧༽ ༄། །རྣལ་འབྱོར་བཞིའི་ཞལ་གདམས་ཆེན་མོ།། བླ་མ་དམ་པ་རྣམས་ལ་ཕྱག་འཚལ་ལོ། ། སྤྱིར་རང་གཞན་འཁོར་བའི་རྒྱ་མཚོ་ལས་སྒྲོལ་ཞིང་བླ་ན་མེད་པའི་བྱང་ཆུབ་ཐོབ་པར་འདོད་པའི་རྟེན་གྱི་གང་ཟག་གིས། ཆོས་ལ་རིས་སུ་མི་བཅད་ཅིང༌། བཟང་ངན་དུ་མི་བལྟ་སྟེ། ཡང་དག་པར་རྫོགས་པའི་སངས་རྒྱས་ཀྱིས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དུ་གསུང་པ་ཐམས་ཅད་ཀྱང༌། ཀུན་རྫོབ་ཏུ་སེམས་ཅན་གྱི་ཁམས་དང་བག་ལ་ཉལ་དང་བསམ་པ་ཐ་དད་པ་ལ་དགོངས་ནས་གསུངས་པས། འདི་བདེན་འདི་མི་བདེན་མེད།
འདི་ཆོས་ཡིན་འདི་ཆོས་མིན་དུ་སྤྱད་ན། ཐར་པ་དང་ཐམས་ཅད་མཁྱེན་པའི་ལམ་སངས་རྒྱས་ཀྱི་གསུང་རབ་ཡིན་པས། ལམ་འཕྲང་བཤིག་པ་དང་འདྲ་སྟེ། དེ་སྐད་དུའང༌། ཆོས་ལ་སྡང་བ་དེ་ལ་ཐར་པ་ག་ལ་ཡོད། ། ཅེས་པ་དང༌། ནད་པ་དང་ནི་ནད་པ་ལ། ། སྨན་པས་རྫས་བྱིན་ཇི་ལྟ་བར། ། དེ་བཞིན་སངས་རྒྱས་སེམས་ཅན་ལ། ། སེམས་ཙམ་དུ་ཡང་བཤད་པ་ཡིན། །
ཞེས་པ་དང༌། ཆོས་ཐམས་ཅད་ཀྱི་བརྗོད་བྱ་མཐར་ཐུག་སྙིང་རྗེ་དང་སྟོང་པ་ཉིད་ཡིན་ནོ། ། དེ་མ་གསུངས་པའི་སྡེ་སྣོད་གང་ཡང་མེད་པས། ལྷ་ཡི་ཐེག་དང་ཚངས་པའི་ཐེག ། དེ་བཞིན་དུ་ནི་རང་རྒྱལ་གྱི། ། ཐེག་པ་སྣ་ཚོགས་ངས་བཤད་པ། ། བྱིས་པ་རྣམས་ནི་ཡོངས་དྲང་ཕྱིར། ། ཐེག་པ་རྣམས་ལ་ཐུག་པ་མེད། ། དེ་བས་ཐེག་པ་གཅིག་ཏུ་བསྟན། ། ཅེས་གསུང་པས། །
ཟབ་མོའི་དོན་ལ་མ་མོས་པ་དང༌། ཐེག་པ་ཆེན་པོ་སྤོང་བ་དང༌། ། དམ་ཆོས་འདྲར་སྣང་སྟོན་པར་འགྲོ། ། ཆོས་ལ་རིས་དང་ཕྱོགས་སུ་མི་བཅད། འོ་ན་རང་གིས་ཉམས་སུ་བླང་རྒྱུའི་ཆོས་དེ་གང་ཡིན་ཞེ་ན། སྡིག་པ་ཅི་ཡང་མི་བྱ་ཞིང༌། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་འདུལ། ། ཞེས་པ་དང༌། རང་གི་སེམས་ཉོན་མོངས་པ་དང་རྣམ་རྟོག་གི་དབང་དུ་སོང་བ་ཉིད་བསལ་བའི་ཐབས་གང་ཡིན་པ་དེ་ཉིད།
བཅོམ་ལྡན་འདས་ཀྱིས་ཉམས་སུ་བླང་བའི་ཆོས་སུ་གསུངས་ཀྱི། ཐོས་པ་དང་བསམ་པ་དང་སྒོམ་པ་ཐམས་ཅད་ཀྱང༌། ཉོན་མོངས་པའི་གྲོགས་དང་རྒྱུར་སོང་ན། སྐྱེས་བུ་ཁོ་རང་གི་བསམ་པ་ལ་ལྟོས་ནས་ཆོས་སུ་མ་སོང་བས། བྱས་པ་དོན་མེད་དུ་སོང་སྟེ། སྦྲུལ་ལ་འོ་མ་བླུད་པ་ནི། ། དུག་འཕེལ་འགྱུར་བ་ཁོ་ནར་ཟད། ། ཅེས་པ་དང༌། ཆོས་ཀྱི་སྐུ་ཐོབ་པར་བྱེད་པའི་རྒྱུ་མཐུན་པར་བྱེད་པ་ཡིན་པས། ཀཱ་རི་ཀ་ནས་དཔལ་གསང་བ་འདུས་པའི་བར་གྱི་གསུང་རབ་ལ་མོས་གུས་བྱས་ན་ཆོས་ཀྱི་སྐུ་དང་མཇལ་བ་ལ་ཚེགས་མེད།
སངས་རྒྱས་ཀྱི་ཐུགས་རྗེ་ཡི་གེའི་རྣམ་པར་གདུལ་བྱ་རྣམས་ལ་སྣང་བས། ཚིག་བཞི་པའི་ཚིགས་སུ་བཅད་པ་གཅིག་ལའང༌། གདུལ་བྱ་ཐ་དད་པ་གོ་བ་ཐ་དད་པར་ཤར་ནས་འོང་བས་སོ། ། དེའང་སངས་རྒྱས་ཐོབ་པར་བྱེད་པ་སྡོམ་པ་གསུམ་དང་ལྡན་དགོས་ཏེ། ཉན་ཐོས་ཀྱི་སྡོམ་པ་དང་མི་ལྡན་ན་གཞན་ལ་གནོད་པ་བྱེད་ཅིང་ཀུན་ད་ཉམས་ནས་འགྲོ། དེའང་བྱང་ཆུབ་ཀྱི་སེམས་ལ་གནོད། བྱང་ཆུབ་སེམས་དཔའི་སྡོམ་པ་དང་མི་ལྡན། གཞན་དོན་བྱེད་པའི་མཐུ་ཆུང་བས་སངས་རྒྱས་ཐོབ་པའི་དུས་མེད། རིག་པ་འཛིན་པའི་སྡོམ་པ་དང་མི་ལྡན་ན། མཚན་མ་དང་དངོས་པོས་ཟིལ་གྱིས་ནོན་ཅིང་རང་སེམས་མི་ཤེས་པས་ཆོས་སྐུ་ཐོབ་པ་ལ་རྒྱབ་ཀྱིས་ཕྱཽགས།
སྡོམ་པ་གསུམ་དང་ལྡན་ཞིང་དབེན་པའི་གནས་སུ་འབོལ་བའི་སྟན་བཏིང༌། མཐུན་པའི་གྲོགས་དང་འགྲོགས་ཏེ། ཇོ་བོ་དཀོན་མཆོག་གསུམ་ལ་ཡིད་ཆེས་པའི་སྒོ་ནས་མཆོད་པ་རྒྱ་ཆེན་པོ་བྱ་ཞིང༌། ཡང་དག་པ་དགེ་བའི་བཤེས་གཉེན་གྱི་གདམས་ངག་རིན་པོ་ཆེ་ལ། སྒྲུབ་པ་གཡོས་ལེགས་པའི་ཁ་ཟས་ཟ་བ་བཞིན་དུ་བྱས་ན། བྱང་ཆུབ་སེམས་དཔའ་རྟག་ཏུ་ངུ་བཞིན་དུ་འབྲས་བུ་འབྱིན་པར་ཚེགས་མེད། ཡང་གཉིས་པར་ན་གང་ཟག་ལ་སྐུར་བ་མི་གདབ་སྟེ། བྱང་ཆུབ་སེམས་དཔའ་གང་ཡིན་ཆ་མེད་པས། གཏན་སྡུག་གི་གནས་སུ་འགྲོ་བ་ལ་ཚེགས་མེད་ཅིང་རང་གིས་རང་མགོ་བསྐོར་བའི་བསླུས་འདེབས་པ་ལ་ཚེགས་མེད། ཐེག་པ་ཆུང་ངུའི་དབང་དུ་བྱས་ན།
དགེ་སྦྱོང་དུ་བྱེད་པའི་ཆོས་བཞི་དང་བྲལ། བྱང་ཆུབ་སེམས་དཔའི་དབང་དུ་བྱས་ན། བདག་བསྟོད་གཞན་ལ་སྨོད་པའི་རྩ་ལྟུང་འོང༌། བྱང་ཆུབ་སེམས་དཔས་ལུས་ལ་མི་འཇོག་སེམས་ལ་འཇོག མངོན་ཤེས་མེད་པ་རྣམས་ཀྱིས་སེམས་ཀྱི་སྤུ་རིས་རྟོགས་པ་དཀའ། བྱང་ཆུབ་སེམས་དཔའ་ཡིན་ན་བསྐལ་པ་སྟོང་དུ་བསགས་པའི་དགེ་བ་འཛད་པར་འགྲོ་དོགས་ཡོད། རང་གི་སེམས་ལ་ཅི་ཡོད་ཀྱི་བླ་མ་དང་གྲོགས་ཚངས་པ་མཚུངས་པར་སྤྱོད་པ་དང༌། སེམས་ཅན་གཞན་ལ་དཔག་ཤི་བྱས་ན། དང་པོ་འགྲོགས་མི་བདེ། བར་དུ་སེམས་མི་མཐུན།
མཐའ་མ་ལུས་ངག་ཏུ་ཐོན་ནས་ངན་སོང་གི་རྒྱུ་བྱེད། སྤྱིར་གཞན་གྱི་བྱ་སྤྱོད་ལ་ཡིད་གཉིས་དང་ཐེ་ཚོམ་དུ་བྱེད། ལོག་པ་བྱེད་ངེས་སུ་མི་བསམ། བྲམ་ཟེ་མོ་དང་ནེའུ་ལེ་མོ། ། བསམ་པ་མི་མཐུན་དེ་བཞིན་ནོ། ། གང་དང་གང་མཐོང་བ་ཐམས་ཅད་ཀྱང་ཡི་དམ་དང་བླ་མར་བྱས་ན། ཚེ་འདི་ལ་མི་མཐུན་པའི་རྐྱེན་ཞི་ཞིང༌། བར་མ་དོར་སངས་རྒྱས་དང་མཇལ། ཕྱི་མར་སངས་རྒྱས་ཀྱི་ཞིང་ཁམས་སུ་སྐྱེ། སྤྱིར་སེམས་ཅན་གཞན་གྱི་འཁྲུལ་པ་ལ་མི་བརྟག
རང་གི་ཉེས་སྐྱོན་དུ་བསམ། ཆུ་ལ་ལྷས་བདུད་རྩིར་མཐོང་བ་ལ་སོགས་པ་བཞིན་ནོ། ། ཆོས་བྱེད་ཟེར་ནས་ཀྱང༌། ནམ་མཁའི་མཐས་གཏུགས་པའི་སེམས་ཅན་ཐམས་ཅད་ཀྱི་སྡུག་བསྔལ་མགོ་ལ་ཐོད་བཞིན་དུ་ཁུར་ན་གཟོད། བྱང་ཆུབ་སེམས་དཔའ་ཡིན་གྱིས། སེམས་ཅན་འདི་རྣམས་ནི་ངན། འདི་རྣམས་ནི་བཟང་ཞེས་མཐོ་དམན་དུ་བྱེད་ན་ཁྲ་དང་སྤྱང་ཀིའི་རྗེས་དང་འདྲ་སྟེ། དེ་ཚོད་ཙམ་ཞིག་བྱི་བོ་དབྱུག་ཐོགས་ལའང་ཡོད། བླ་མ་དམ་པ་མན་ཆད། འཇག་མིག་གི་སྲིན་བུ་ཡན་ཆད་ཀྱི་སྐྱོན་མ་བསྒོམ་ཤིང་ཡོན་ཏན་བསམས་ན།
དུས་གསུམ་གྱི་དེ་བཞིན་གཤེགས་པ་རྣམས་ཀྱི་ཡོན་ཏན་བུམ་པ་གང་བྱོའི་ཚུལ་དུ་འོང་བ་ལ་ཚེགས་མེད། གཤའ་མར་བྱང་ཆུབ་ཀྱི་སེམས་བསྒོམ་ནས། གནས་སྐབས་དང་མཐར་ཐུག་གི་འབྲས་བུ་ཐམས་ཅད་བདག་ཉིད་གཅིག་པུས་བྱ་དགོས་པ་ལ། མཐོ་སྟེ་མཐོ་ན་བླ་མའི་ཡོན་ཏན་ལ་ཕྲག་དོག དམའ་སྟེ་དམའ་ན་ཐ་མལ་གྱི་ཕུན་སུམ་ཚོགས་པ་སེམས་ཁོང་ནས་འཁྲུགས་པར་གྲོགས་པོ་རྣམས་ཀྱི་སྤྱོད་པ་ལ་མ་ལེགས་པར་བལྟ་ན། བྱང་ཆུབ་སེམས་དཔའ་དང་འགལ། གཞན་གྱི་ཉེས་སྐྱོན་དུ་མ་བརྗོད་ཅིང༌། སྙིང་ནས་སྨད་ན་སེམས་ཅན་གྱི་དོན་མི་འགྲུབ། དགེ་བ་བྱས་ཀྱང་འབྲས་བུ་ལྷ་མ་ཡིན་དུ་སྐྱེ། ང་རྒྱལ་གྱི་སྟོབས་ཀྱིས་རང་གི་ཡོན་ཏན་ལ་རློམ་ན་རང་གི་བླ་མ་དམ་པ་མི་འདུད་ཅིང་གདམས་ངག་དང་མི་ཕྲད།
བར་དུ་ལམ་ཉམས་སུ་བླངས་ཀྱང་ཏིང་འཛིན་རྒྱུད་ལ་མི་སྐྱེ། ཕུབ་མ་བརྡུངས་པ་དང་འདྲ། བརྩོན་འགྲུས་ཀྱི་སྟོབས་ཀྱིས་ཉམས་ཡལ་ཡུལ་བྱུང་ཡང་སྲིན་བུའི་ཁ་ཆུས་འཐུམས་པ་བཞིན་དུ་ཁམས་གསུམ་འཁོར་བ་ལས་མི་འདའོ། ། བསོད་ནམས་བསགས་པའི་སྟོབས་ཀྱིས། འཇིག་རྟེན་ལས་འདས་པའི་ལམ་རྒྱུད་ལ་སྐྱེས་ཀྱང༌། རང་སངས་རྒྱས་ལས་འདའ་མི་སྲིད། དེ་སྐད་དུ་ཡང༌། ང་རྒྱལ་གྱིས་ནི་ཡོན་ཏན་བར་ཆད་ལམ་མཆོག་ཡོན་ཏན་སྐྱེ་མི་སྲིད། ། ཡོན་ཏན་རྒྱ་མཚོ་ང་རྒྱལ་སྒང་བུར་ཆགས་པ་མེད། ། ཅེས་པ་དང༌།
ང་རྒྱལ་བྲལ་བས་བདེན་པ་མཐོང་བར་འགྱུར། ། ཞེས་གསུངས་སོ། ། གསུམ་པ་ཉོན་མོངས་པ་ཙམ་ལ་སྐྱོན་དུ་མ་བལྟས་ན། མངོན་མཐོ་དང་ངེས་ལེགས་ཐོབ་པའི་ཐབས་མེད། ཏིང་ངེ་འཛིན་རྒྱུད་ལ་མི་སྐྱེ། སྐྱེས་ཀྱང་ཁ་ཟས་དུག་དང་བཅས་པ་དང་འདྲ་སྟེ། མཚན་བརྗོད་ལས། ཉོན་མོངས་པས་ནི་སེམས་དཀྲུགས་ཤིང༌། ། མི་ཤེས་འདམ་དུ་བྱིང་བ་ཡི། ། ཞེས་པས་མངོན་ནོ། །
ཡང་ཉོན་མོངས་པ་དང་བཅས་པའི་སེམས་ཀྱི་ཏིང་ངེ་འཛིན་བསྒོམ་ན་ཆུ་རྙོག་མ་དང་བཅས་པ་ལ་གཟུགས་བརྙན་མི་གསལ་བ་བཞིན་དུ། ཏིང་ངེ་འཛིན་བཟང་པོ་ཡོད་ཀྱང་སྤྲུལ་པའི་ཞལ་མི་མཐོང༌། ཚོགས་ལམ་ཆེན་མོ་བགྲོད་མི་ནུས། དད་པ་མ་བརྟན་ན་ཉམས་ལ་སྒང་གཤོང་འོང་ཞིང་དབང་པོ་ལྔ་རྒྱུད་ལ་མི་སྐྱེ། དེ་མ་སྐྱེས་ན་དོན་དམ་པའི་བདེན་པ་ལ་ངེས་ཤེས་དང་བཅས་པའི་ཏིང་ངེ་འཛིན་འོང་དུ་མི་འདོད། ཆོས་ཉིད་ལ་ངེས་པ་ཁྱད་པར་ཅན་གྱི་ཏིང་ངེ་འཛིན་མ་སྐྱེས་ན། ས་ལམ་རྒྱུད་ལ་མི་སྐྱེ། དེ་མ་སྐྱེས་ན་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་འབྲས་བུ་སྐུ་གསུམ་ཐོབ་པ་ལ་གེགས་བྱེད། ཆོས་ཐམས་ཅད་རིམ་གྱིས་སྐྱེས་ན་བྲམ་ཟེ་ཆེན་པོ་ས་ར་ཧས་ཚིག་གཅིག་བསྒོམ་པས་ཐུན་ཅིག་གིས་སངས་རྒྱས་པ་དང༌། འཕགས་པ་ཀླུ་སྒྲུབ་ཀྱིས་ཐུན་གཅིག་མཉན་ནས་ཐུན་གཅིག་བསྒོམ་པས་མཐོང་ལམ་ཐོབ་པ་དང༌།
རྗེ་བི་རུ་པ་དང༌། དཔལ་ཏོག་ཙེ་པ་ལ་སོགས་པས། དབང་བཞི་ནུབ་གཅིག་ལ་བསྐུར་བས་དེ་ཉིད་ཀྱི་དུས་སུ་མཆོག་གི་དངོས་གྲུབ་མཐར་ཐུག་ཐོབ་པ་ལ་སོགས་པ་ཇི་ལྟར་ཡིན་སྙམ་ན། དེའང་སྔ་མ་ཚོགས་བསགས་ཤིང༌། བླ་མ་ལ་སངས་རྒྱས་ཀྱི་འདུ་ཤེས་རྒྱུན་མ་འཆད་པ་ལས་བྱུང་གིས། བླ་མས་བསྟན་པའི་གདམས་ངག་དང་བླ་མ་ལ་ཐེ་ཚོམ་དང་ཡིད་གཉིས་སྐྱེས་ན་འབྲས་བུ་ཐོབ་པའི་ཐབས་མེད་དེ། མཻ་ཏྲི་ཆེ་ཆུང་གིས་ཡིད་གཉིས་དང་ཐེ་ཚོམ་སྐྱེས་པས་ཚེ་འདི་ལ་མཆོག་གི་དངོས་གྲུབ་ཐོབ་པའི་གེགས་སུ་གྱུར། ཐེ་ཚོམ་མེད་པར་ཅི་གསུང་དང་ཅི་མཛད་ཐམས་ཅད་སངས་རྒྱས་ཀྱི་མཛད་སྤྱོད་དུ་གོ་བས། དཔལ་ནཱ་རོ་པ་བཞིན་དུ་མཆོག་ཐུན་མོང་གི་དངོས་གྲུབ་ལ་ཚེགས་མེད། ལར་རྣམ་པ་ཐམས་ཅད་མཁྱེན་པ་ཐོབ་པར་བྱེད་པ་ལ།
བླ་མ་གནད་ཆེ། གསང་སྔགས་ཀྱི་ལམ་བླ་མ་དང་ཕོ་ཉ་ཡིན། རང་ཉིད་ཀྱིས་བསྙེན་བཀུར་རམ་གྲགས་སྙན་བག་ཙམ་ལ་ལྟོས་ནས་བླ་མའི་སྐུ་གསུང་ཐུགས་ལ་སངས་རྒྱས་ཀྱི་སྐུ་གསུང་ཐུགས་སུ་མ་བྱས་ནས། ཉེས་སྐྱོན་བརྗོད་ནས་ལྟུང་བ་རྫོགས་ན་ཐོན་པའི་ཐབས་མེད། ཉེས་བྱས་ལ་སོགས་པ་བྱུང་ནས་མ་བཤགས་ན་ལྟུང་བ་རང་འགྲོ། བཤགས་པ་བྱས་ནས་མོས་གུས་མཐོ་དམན་ཙམ་བྱུང་ན་བླ་མ་དང་འཕྲད་པའི་དུས་མེད། འོ་ན་ངེད་སོ་སོའི་སྐྱེ་བོ་ལ་ཉེས་པ་བྱུང་ན་བླ་མ་ལ་མི་བསྟེན་ནམ་ཞེ་ན། བསྟེན་དགོས་ཏེ་སྐྱེས་བུ་དམ་པ་ནི་གཉིས་ཏེ། དང་པོ་ཉེས་པ་མ་བྱུང་བ། གཉིས་པ་བྱུང་བ་ཕྱིར་བཅོས་པའོ། །
ཐེག་པ་ཆེན་པོ་སྡོམ་པའི་བསླབ་བྱ་ཐམས་ཅད་རིན་པོ་ཆེའི་སྣོད་ཞོམ་པ་དང་འདྲ་སྟེ། ལེགས་པར་བཅོས་ན་སྔར་བས་ཀྱང་བཟང་བར་འོང་སྟེ། རྒྱལ་པོ་དཔའ་སྦྱིན་བཞིན་ནོ། ། བླ་མ་ལ་བསྟེན་པའི་ཚུལ་ཇི་ལྟར་ཞེ་ན། ཧ་ཅང་ཉེ་མིན་རིང་བ་མིན། ། རྟག་ཏུ་འབྲལ་བར་མི་བྱའོ། ། སྐུ་གསུང་ཐུགས་ཀྱི་རང་བཞིན་ལ། ། སངས་རྒྱས་སྐུ་གསུམ་བལྟ་བར་བྱ། ། བལྟས་པས་སྐུ་གསུམ་ཐོབ་པར་འགྱུར། ། དེ་ལྟར་ཆོས་དང་སེམས་ཅན་དང་བླ་མ་ལ་མོས་གུས་གཞུང་ནས་གྲགས་པ་བཞིན་དུ་གནས་གར་བྱ་ཞེ་ན།
ལས་དང་པོ་པའི་གནས་ནི་ཉིན་པར་སྐྱེ་བོའི་རྒྱུ་འགྲུལ་གྱིས་དབེན་པ། མཚན་མོ་སྒྲས་ཀླག་ཅོར་ཆུང་བར་བསམ་གཏན་ལ་མཉམ་པར་བཞག་པར་བྱ་སྟེ། ཡེངས་པ་མེད་པའི་བརྩོན་འགྲུས་ཀྱིས་སངས་རྒྱས་ཀྱི་གསུང་རབ་ཀྱི་དོན་ཐུན་གཅིག་གི་ནང་དུ་ཚང་བར་བསྒོམ་ལ། སྐྱོ་བ་མེད་པའི་ཡིད་ཀྱིས། ། མཐོ་དམན་མེད་པའི་སེམས་ལ། ། བདེ་སྡུག་སྤངས་པའི་དྲན་པ། ། ཞེན་པ་མེད་པའི་སྒྲོན་མེས། ། སྐུ་གསུམ་རང་ཆས་ཀྱི་ཞལ་ངོ༌། ། ཤེས་རབ་དབང་པོའི་སྤྱན་གྱིས། ། སྤྲིན་དང་བྲལ་བའི་སེམས་ལ། །
རེ་དོགས་མེད་པའི་ཡིད་དེ། ། འདོད་པའི་རླུང་གིས་མ་བསྐྱོད། ། བཞག་རྒྱུ་མེད་པར་བཞག་ཅིང༌། ། བལྟ་རྒྱུ་མེད་པར་བལྟས་ལ། ། ལྷོད་ཀྱིས་གློད་ལ་མཛོ་རྨེད་བཞིན་དུ་བཞག ། གསལ་ལ་དྭངས་པ་རྒྱ་མཚོ་བཞིན་དུ་བཞག ། དྲོ་ལ་འབོལ་བ་དར་མདུད་བཞིན་དུ་དགྲོལ། ། གཉིས་མེད་ཐུག་ཕྲད་ཀྱི་རང་བཞིན་ལ། ། འདས་དང་མ་འོངས་ཀྱི་དྲན་པ་དག ། གཉིས་འཛིན་གྱི་རྣམ་རྟོག་གིས་མི་བསླད་འཚལ། །
རེ་དོགས་ཀྱི་གཡང་སར་མི་མཆོང་འཚལ། ། འཁོར་གྱི་དྲོད་ལ་མི་ཤོར་འཚལ། ། འདོད་པའི་གདོས་ཐག་གིས་མི་བཅིང་འཚལ། ། ཁ་ཟས་ཀྱི་མཆིལ་པས་ ལྕགས་ཀྱུ་ མི་བཟུང་འཚལ། ། རྨི་ལམ་ཐུན་ཅིག་མྱོང་བ་བཞིན། ། འཆི་བའི་དུས་སུ་ཡ་རེ་ང༌། ། གདམས་ངག་རྒྱ་མཚོ་ཆེན་པོ་དེ། ། འདོད་པའི་དུག་གིས་མི་བསླད་འཚལ། ། ཉམས་མྱོང་སྐྱེ་བའི་དགོན་པ་དེ། ། འདུ་འཛིའི་སྦུར་མས་མི་དགང་འཚལ། །
ཚེ་ཐུང་ནད་མང་གི་དལ་འབྱོར་འདི། ། སོས་དལ་ལེ་ལོའི་དབང་མི་བཏང༌། ། གཞན་ལ་བཟླས་པ་མ་ལགས་ཏེ། ། ཀུ་རེ་དཔག་ཤི་བགྱིས་པ་ལགས། ། ཐེག་པ་ཆེན་པོ་གསང་སྔགས་ཉམས་སུ་ལེན་པའི་དུས་སུ། སྤྱོད་པ་བཞི་དང་སྦྱོར་བ་གལ་ཆེ། ལས་དང་པོའི་དུས་སུ་རྒྱལ་བུ་གཞོན་ནུ་ལྟ་བུའི་སེམས་བཀོལ་བ་ལས་སུ་རུང་བའི་འགོ་བཙུགས་པ་ནས་གསང་སྔགས་ཀྱི་སྤྱོད་པ་གལ་ཆེ། ཐབས་གང་ལྟར་བྱས་ཀྱང་གཏིང་བོགས་མ་ཐོན་ན་རིག་པ་བརྟུལ་ཞུགས་ཀྱི་སྤྱོད་པ་གལ་ཆེ། བོགས་ཐོན་ནས་བདེ་བ་རྒྱུན་མི་བསྲིང་བར་ཤིན་ཏུ་སྤྲོས་མེད་ཀྱི་སྤྱོད་པ་ཞེས་སམ། སྨྱོན་པའི་བརྟུལ་ཞུགས་ཀྱི་ཞེས་སམ།
ཤིང་ལོ་རླུང་གིས་ཁྱེར་བ་ལྟར་རེ་དོགས་དང་ཉམས་ང་ཐམས་ཅད་དང་བྲལ་བ་སྤངས་ཐོབ་དང་བཟང་ངན་ཐམས་ཅད་དང་བྲལ་བ་ཞི་བ་ལྷ་ལྟ་བུར་བྱའོ། ། མཚན་བརྗོད་ལས། ཕྱག་རྒྱ་བཞི་ཡི་དོན་སྟོན་པ། ། ཞེས་པ་དང༌། མི་མཐུན་པ་མ་ཡིན་ནམ་ཞེ་ན། ལས་ཀྱི་ཕྱག་རྒྱ་ནི་ཉན་ཐོས་ལྟར་ན། ལུས་ངག་ཡིད་གསུམ་ཆོས་རྟགས་ཀྱི་ཕྱག་རྒྱ་བཞི་དང་མི་འགལ་བ། བྱང་ཆུབ་སེམས་དཔའ་ལྟར་ན། ལུས་ངག་ཡིད་གསུམ་ཕ་རོལ་ཏུ་ཕྱིན་པ་དྲུག་དང་མི་འགལ་བ། གསང་སྔགས་ལྟར་ན་ཕོ་ཉ་དང་མི་འགལ་བའོ། །
ད་ཆོས་ཀྱི་ཕྱག་རྒྱ་ནི་ཉན་ཐོས་ལྟར་ན་གང་ཟག་གི་བདག་མེད་དང་མི་འབྲལ་བ། བྱང་ཆུབ་སེམས་དཔའ་ལྟར་ན་སྒྱུ་མ་སྤྲོས་བྲལ་དང་མི་འབྲལ་བ། གསང་སྔགས་ལྟར་ན་རླུང་སེམས་ཁ་སྦྱོར་དང་མི་འབྲལ་བའོ། ། ཡེ་ཤེས་ཀྱི་ཕྱག་རྒྱ་ནི་ཉན་ཐོས་ལྟར་ན་ཉོན་མོངས་པ་དང་ལྡན་མ་མྱོང༌། རང་བཞིན་རྣམ་དག་གི་ངོས་ནས་བཞག བྱང་ཆུབ་སེམས་དཔའ་ལྟར་ན་རང་དོན་དང་ལྡན་མ་མྱོང་བའོ། ། གསང་སྔགས་ལྟར་ན་རང་འོད་ཀྱི་རིག་མ་དང་བཅས་པ་ཉིད་དོ། ། ཕྱག་རྒྱ་ཆེན་པོ་ནི། ཉན་ཐོས་ལྟར་ན། མར་མེ་ཤི་བར་གྱུར་པ་ལྟར། །
རང་གི་སེམས་ནི་རྣམ་པར་ཐར། ། ཞེས་པས་བསྟན། མཚོ་ལས་འཁྱགས་པ་ཞུ་བའམ། ནམ་མཁའ་ལ་སྤྲིན་དེངས་པ་ལྟར་གྱུར་པ་ནི་ཕྱག་རྒྱ་ཆེན་པོའོ། ། བྱང་ཆུབ་སེམས་དཔའ་ལྟར་ན། སྙིང་རྗེ་དང་སྟོང་པ་རོ་མཉམ་པའོ། ། གསང་སྔགས་ལྟར་ན་གྲུབ་མཐའ་དེ་དག་ཐམས་ཅད་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་དང༌། འཛིན་པ་དང༌། སྤང་བྱ་དང༌། གཉེན་པོ་ལ་སོགས་པ་ཐམས་ཅད་ཀྱང་རང་གི་སེམས་ཡིན་ལ།
སེམས་དེ་ཉིད་ལ་ཐོགས་པ་མེད་པའི་བྱང་ཆུབ་ཀྱི་སེམས་སམ། རྡོ་རྗེ་ཡེ་ཤེས་སམ། སྤངས་ཐོབ་དང་བྲལ་བ་ཞེའམ། ལྷན་ཅིག་སྐྱེས་པ་ཞེས་མིང་གིས་བཏགས་ཀྱང༌། དོན་ཐ་དད་མེད་པར་སྨྲ་བསམ་བརྗོད་ལས་འདས་པར། སྒོམ་ཆེན་རྣམས་ཀྱི་ཉམས་མྱོང་གིས་ཤེས་ཤིང༌། སངས་རྒྱས་ཀྱི་གསུང་རབ། བླ་མ་དམ་པའི་གདམས་ངག་དཔང་པོར་ངེས་སོ། ། འོ་ན་རང་གི་ཉམས་མྱོང་ཇི་ལྟར་བསྐྱང་ཞེ་ན། ལས་དང་པོ་པས་དབེན་པའི་སར་བསྡད་ཅིང༌།
རྗེས་ཀྱི་དུས་སུ་བློ་ལྡོག་བཞི་ལ་ངེས་པ་ཅི་སྐྱེ་བྱ། ངེས་པ་མ་སྐྱེས་ན་ཚེ་འདིའི་རླུང་གིས་ཁྱེར་ནས་ཉམས་མྱོང་བསྐྱང་མི་ཁོམ། རང་ཉིད་ཏིང་ངེ་འཛིན་འབའ་ཞིག་དོན་དུ་གཉེར་ཡང༌། གྲོགས་ངན་པ་ཐ་སྙད་དང་ཚིག་འབའ་ཞིག་ལ་དགའ་བ། སངས་རྒྱས་ཐོབ་པའི་བློ་མེད་པ་རྙེད་བཀུར་འབའ་ཞིག་དམིགས་པ་དང་འགྲོགས་ནའང་ཏིང་ངེ་འཛིན་སྐྱེ་བའི་ཐབས་མེད། སྡེ་འཁྲུག་ལ་སོགས་པའི་ཞེ་སྡང་འབའ་ཞིག་སྐྱེ་བའི་གནས་སུ་ཡང་ཏིང་ངེ་འཛིན་འཕེལ་དཀའ། དེ་ལྟ་བུར་རང་མི་སྡོད་དབང་མེད་ན་ཡང༌། ཇོ་བོ་སྤྱན་རས་གཟིགས་གང་ཡང་རུང་བའི་སྐུ་ཆེན་པོ་ཞིག་གི་ཐུགས་ཀར་བདག་ཅག་འཁོར་དང་བཅས་པ་གནས་པར་དུས་རྟག་ཏུ་བསྒོམ། བྱམས་སྙིང་རྗེ་དང་བྲལ་བའི་ཐབས་མེད། བྱམས་པ་དང་སྙིང་རྗེ་བཏང་སྙོམས་ཙམ་དུ་གྱུར་ན་ཡང་གནས་དང་གྲོགས་ཀྱི་གྲིབ་ཀྱིས་སེམས་རྩུབ་ནས་འོང༌།
ཏིང་ངེ་འཛིན་ལ་ཉམས་བག་ཙམ་མེད་ཀྱང་མཁའ་འགྲོ་དང་ཆོས་སྐྱོང་ལ་སོགས་པ་མི་དགྱེས་ནས་འོང༌། གཞན་ལ་ཕན་སྟོབས་ཆུང་བྱམས་སྙིང་རྗེ་གཏན་ཤོར་ན་ཚེ་དང་སྲོག་གི་བར་ཆད་དུ་འགྲོ། བྱམས་པ་དང་སྙིང་རྗེ་ཤིན་ཏུ་གཅེས་སོ། ། དེའི་དུས་སུ་རྣལ་འབྱོར་དང་པོ་རྩེ་གཅིག་སྐྱོང་ན་ཡི་གེ་བརྒྱ་པའི་རྟེན་འབྲེལ་གྱི་གཟུངས་ཆོག་བྱ། རང་གར་འདུག་པའི་མལ་དང་མཆོད་རྫས་ལ་སོགས་པ་ཡང་ཡང་གསང་བར་བྱ། གནས་དེ་ཉིད་མ་ག་དྷར་མོས་པ་ཡང་ཡང་བྱ། གཏོར་མ་རྒྱ་ཆེན་པོ་རེ་རེ་བཅས་ལ་དཔའ་བོ་དང་མཁའ་འགྲོ་ཆོས་སྐྱོང་བའི་སྲུང་མ་རྣམས་ཐིབས་ཀྱིས་བྱོན་པར་བསམ། ཐུན་མ་ཐོན་གྱི་བར་དུ་གཏོར་མ་བཏང་ཞིང༌། བསྲུང་འཁོར་དང་ཡི་དམ་ལྷའི་བཟླས་པ་ཚན་གཅིག་བྱ། དེ་ནས་རྣལ་འབྱོར་དང་པོ་བསྒོམ།
བསྒོམས་པས་ཤེས་པ་ལོང་ངེ་བྱུང་ན་ཅུང་ཟད་དྲགས་པས་ཁ་ཟས་སམ། རང་བཞིན་གྱིས་ངལ་གསོ། ཡུན་མི་རིང་བར་བྱ། དེ་ནས་ཡང་བསྒོམ། ཐུན་འགོ་ལ་བྱིང་ངེ་འདུག ཡིད་མི་དགའ་ན། ཕྱི་རོལ་གྱི་བདུད་ཡིན་པས་བླ་མ་སྤྱི་བོར་བསྒོམ་ཞིང་སེམས་སུ་ཤེས་པས་ཆོག དེ་ལྟར་བྱས་ཀྱང་བྱིང་ངེ་འདུག་ན་ལས་ཀྱི་སྟོབས་ཆུང་བའམ་འཆི་ལྟས་ཡིན་སྲིད་པས། དགེ་སྦྱོར་སྔར་བས་ཉིས་ལྡབ་ཏུ་བྱ། ད་རུང་བྱིང་ན་སེམས་འཛིན་མ་ཤེས་པས་མ་བཅོས་པ་ལ་ཞོག །
ཅེས་བསྐྱར། ད་རུང་བྱིང་བར་འདུག་ན་དམ་ཚིག་གི་སེལ་ཡོད་པས་བླ་མ་བཞུགས་ན་དངོས་སུ་དབང་བསྐུར་ཞུ། མི་བཞུགས་ན་རང་གིས་ཏིང་ངེ་འཛིན་གྱི་དབང་བསྐུར་ཞག་གསུམ་ཙམ་གྱི་བར་དུ་ནུས་ཚད་བྱ། དེས་སོལ་ནས་འོང༌། ཡང་རང་ཉིད་ཏིང་ངེ་འཛིན་ལ་མཉམ་པར་བཞག་པའི་དུས་སུ་སེམས་རྣམ་རྟོག་འབའ་ཞིག་ཏུ་གྱུར་ན་རླུང་སྐྱེས་པ་སྲིད་པས། མགོའི་མཚོག་བསྲུབས་རྐང་ལག་གི་མཐིལ་བཞི་དང་རྒྱབ་ཀྱི་གཞུང་རིགས་སུ་བྱུག་པ་བྱ། དེ་ནས་ཤེས་པ་གློད་ལ་བཞག ད་རུང་འཕྲོ་ན་རྩ་གཡས་པར་རླུང་སེམས་འདུས་པས། ཧཾ་ལས་བྱང་ཆུབ་ཀྱི་སེམས་ཕབ་ནས་རྩ་གསུམ་གང་བར་ཡང་ཡང་དུ་བསྒོམ། དེས་ཀྱང་མ་ཞི་ནས་ཁྱད་པར་བླ་མ་ལ་བཟང་ངན་གྱི་རྟོག་པ་བྱུང་ན་གཞན་འཕྲུལ་དབང་བྱེད་ཀྱི་ལྷས་བར་དུ་གཅོད་པ་ཡིན་པས་དགྲ་ཟུན་དུ་བྱེད་པ་དང་འདྲ་སྟེ།
དེ་ཉིད་ལ་བྱམས་པ་ཐུན་ཆེ་བ་ཞིག་བསྒོམ། ཐོས་བསམ་གྱི་ཡུལ་དུ་བྱས་པའི་ཤེས་བྱ་ཐམས་ཅད་སྟོང་པ་ཉིད་དུ་སྤྲོས་པ་བྱ། འདི་ཕྱི་རོལ་ཡིན་སྙམ་དུ་ངེས་ཤེས་བསྐྱེད་ཅིང་དབེན་པ་འབའ་ཞིག་ཏུ་བསྡད། བླ་མ་སྐྱོན་དུ་འོང་ཁོང་གིས་ཀྱང་དེ་ཙམ་བྱ་རྒྱུ་མི་རྙེད་དེ་འོང༌། བླ་མ་དང་ཕྲད་ན་སླར་མོས་གུས་ལོག་སྟེ་འོང་སྙམ་ན་བདུད་ཀྱི་ཆེར་བྱིན་གྱིས་བརླབས་པ་ཡིན་པས། དེ་ཉིད་ཀྱིས་བླ་མ་དམ་པ་དང་མྱུར་དུ་འཕྲད་དགོས། བླ་མ་དེས་མ་ཤེས་ན་ཕྱག་འཚལ་སྐོར་བ་བྱ་ཞིང་རང་གང་འདོད་ཀྱི་གཏམ་དང་ལོ་རྒྱུས་བྱ། བླ་མས་དེའི་ལན་ལེགས་པར་བསླན་ན་དད་པ་བག་ཙམ་སྐྱེས་པས་ཁོའི་མགོ་ནོན་ནས་འོང༌། རང་ཉིད་ཀྱིས་ཀྱང་ཕྱི་རོལ་བདུད་ཡིན་པར་ཤེས་པར་བྱས་ལ་ནན་ཏན་གྱིས་བླ་མ་དང་རྡོ་རྗེ་འཛིན་པ་ཐ་དད་མེད་པར་ཡང་ཡང་བསྒོམ། བདུད་ཀྱི་རྒྱལ་པོ་དགའ་རབ་དབང་ཕྱུག་གིས་རྒྱལ་པོ་མངགས་ནས་བར་ཆད་བྱེད་དུ་བཏང་ན།
བླ་མ་དེ་ལ་འགོང་པོ་གདོན་པ་བཞིན་བྱེད་དུ་སླར་འོང༌། བླ་མ་ལ་ཁྲོ་ཚིག་ཅན་དུ་གོ་ནས་འོང༌།

དགའ་རབ་དབང་ཕྱུག་གིས་མོ་འདྲེ་གང་ཡང་རུང་བ་རང་ལ་བར་ཆད་བྱེད་དུ་བཏང་ནས་སེམས་དེའང་སྔར་དང་མི་འདྲ་བར། འདོད་ཆགས་ཆེར་སོང་ཟིན་བུད་མེད་ལ་དགའ་བར་འདུག་སྙམ་དུ་སེམས་པ་འོང༌། དགའ་རབ་དབང་ཕྱུག་དེས་ས་བདག་ལ་སོགས་པ་བཏང་ནས་རང་ཉིད་ལ་བར་དུ་བཅད་ནས་རང་ཉིད་ལ་བར་ཆད་དུ་བཞུགས་ནས། ངའི་བླ་མ་འདི་སྔོན་ལས་ལེ་ལོ་ཆེ། གཉིད་ཆེར་སོང་སྙམ་དུ་སེམས་ཞིང་མི་གུས་པ་དང་མི་མོས་པ་དུ་མ་འབྱུང༌། ཡང་བདུད་དེས་མིའམ་ཅིའི་རྒྱལ་པོ་བར་ཆད་ལ་བཏང་ན། བླ་མ་དེ་ཕྲག་དོག་ཆེ་བ་དང་གཞན་གྱི་ཡོན་ཏན་ལ་སྨོད་པའི་རྣམ་པ་ཅན་དུ་འོང༌། ཡང་འདི་རང་ང་ལ་གནོད། འདི་རང་འདྲེའམ་བདུད་ཆེན་པོ་ཡིན་སྙམ་པ་འོང་གསུངས་སོ། ། ཡི་དྭགས་ཀྱི་རིགས་ཤིན་ཏུ་འཇུངས་པ་འགའ་ཞིག་བར་ཆད་བྱེད་དུ་བཏང་ན། བླ་མ་འདི་རྫས་ཡོ་བྱད་ལ་དགའ་བའམ་སེར་སྣ་ཆེ་བར་འདུག་སྙམ་པའི་བསམ་པ་འོང༌།
བླ་མ་དེ་ལ་ནམ་མ་དད་པའི་དུས་སུ་མི་མ་ཡིན་པ་གཞན་ལའང་བརྟེན་ནས། སྐྱེས་བུ་འདི་ནི་དགེ་སྦྱོར་བྱེད་ཀྱང་བླ་མ་ལ་འཁུ་བར་འདུག་པས་ཞེས་བུདྡྷའི་བཀའ་སྲུང་ཕྲ་མོ་རྣམས་ཀྱི་དྲུང་དུ་འགྲོ་ནས་བརྗོད། དེས་ཆོས་སྐྱོང་ཆེན་པོ་རྣམས་ཀྱི་རྩར་ཕྱིན་ནས་ད་ལྟ་ཁོའི་འདུག་ཚུལ་སྨྲས་པས། ད་ལྟ་ཁོ་རང་ཉོན་མོངས་པ་དང་རྗེས་སུ་འབྲེལ་བས་སངས་རྒྱས་ཀྱི་བཀའ་སྲུང་རྣམས་ཀྱིས་ཆེ་སྲོག་དང་འབྲལ། འབྲིང་ན་ཚ་བསྐྱེད། ཐ་མའང་དགོས་པའི་དོན་མི་འགྲུབ་པར་བྱེད། དེ་ལྟར་བྱས་པས་འབྲས་བུ་སངས་རྒྱས་མི་ཐོབ། དེ་བས་ང་རྒྱལ་བཅོམ་ནས་ནི། ། བླ་མ་ལ་ནི་ཡོན་ཕུལ་ལ། ། ཞེས་གསུངས་ཤིང༌།
བསྲུང་བ་རྣམས་ཀྱི་ནང་ནས་མཆོག་ཏུ་གྱུར་པ་བླ་མའི་མོས་གུས་ཡིན། བར་ཆད་སེལ་བའང་དེ་ཉིད་ཡིན། སྔགས་པ་རྣམས་ཀྱིས་གཞན་ལ་བྲུབས་བྱེད་པའི་དུས་སུའང་ལྷ་དང་བླ་མ་དབྱེན་བྱས་ཁོ་མི་མ་ཡིན་པ་གཞན་ལ་སྟོབས་པ་ཡིན་གྱི། དེ་ལྟར་མ་ཡིན་བར་ཆད་བྱེད་པའི་ཁོ་ལ་ནུས་མཐུ་མེད་དོ། ། སངས་རྒྱས་བྱང་ཆུབ་སེམས་དཔའ་རྣམས་ཀྱིས་བྱིན་གྱིས་བརླབས་ན། དང་པོར་ཆོས་བྱེད་པའི་བློ་སྐྱེ། དེ་ནས་ལམ་སྣ་འཁྲིད་པའི་ཐེག་པ་ཆེན་པོའི་བླ་མ་དང་མཇལ། བླ་མ་ལ་སངས་རྒྱས་ཀྱི་འདུ་ཤེས་སྐྱེ། གྲོགས་ཚངས་པ་མཚུངས་པར་སྤྱོད་པ་ལ་བྱང་ཆུབ་སེམས་དཔའི་འདུ་ཤེས་འབྱུང༌། བདག་ཚེ་དོན་ཡོད་པར་གྱུར་ཨང་སྙམ་དུ་ཡང་ཡང་འབྱུང༌།
བསམ་པ་བདེ་འབོལ་བ་སྐྱེས་བུ་ལས་ཟིན་པ་ལྟ་བུ་འབྱུང༌། ཇི་ལྟར་བྱས་ཀྱང་ཆོས་མིན་པ་གཞན་བྱ་མི་དགོས་སྙམ་པ་ལ་སོགས་པ་དུ་མ་འབྱུང༌། རང་གི་སེམས་ལ་ཇི་ལྟར་སྐྱེས་པ་དེ་བཞིན་གཞན་ལའང་དེ་ལྟར་སྣང་བ་འོང༌། ལམ་སྣ་ཟིན་པ་ཡིན། འདྀའི་དུས་སུ་གྲོགས་ངན་པ་སྤང་བ་གལ་ཆེ། ཚངས་པ་མཚུངས་པར་སྤྱོད་པ་འཁོར་བ་ལ་རྒྱབ་ཀྱིས་ཕྱོགས་ཤིང་མྱ་ངན་ལས་འདས་པ་ལ་མདུན་སྟོན་པ་རྣམས་དང༌། སྐྱོ་བསངས་ཙམ་ཟབ་པ་དང་རྒྱ་ཆེ་བའི་བླའོ་ཅི་རིགས་པར་བྱ། ཉོན་མོངས་པ་འཕེལ་བའི་གཏམ་བཅད། རེས་རི་ལ་འགྲོ། རེས་དབེན་པར་ཡང་བསྡད།
ཉོན་མོངས་པ་རྣམ་རྟོག་གང་གིས་སེལ་བལྟ་ཞིང༌། གཉེན་པོ་གང་འགྲོའི་དགོན་པ་བསྟེན། ལར་རྩ་བ་ཆོད་པ་རང་གི་སེམས་རྟོགས་པས་ཆོག་ཀྱང་བདེ་ཤས་ཆུང་ན་འདུག་མི་ཚུགས། སྨྲ་བ་མང༌། སེམས་འཚིག བཟའ་རྒྱུ་ལ་དགའ། ལྟ་ཁམ་ཆེ། ཁ་ལྟ་སྨྲ་ཡང་ལྐོག་མི་ཐུབ། སེམས་ལ་བལྟས་པའི་དུས་སུ་ངེས་ཤེས་གཏིང་ནས་སྐྱེས་པས། སེམས་ལ་སྲོག་མེད།
དགེ་སྡིག་མེད། སྐྱེ་ཤི་མེད་སྙམ་པ་འབྱུང༌། ངེས་ཤེས་དེའི་རྗེས་སུ་འབྲངས་ནས། དེ་ཁོ་དེ་ག་བཞིན་བྱེད་ན་བར་ཆད་ཡིན་པས། ཕོ་ཉའམ། གཏུམ་མོ་འབར་འཛག་གམ། ཐིག་ལེའི་རྣམ་པ་གང་ཡང་རུང་བ་བསྒོམ། རྩ་དབུ་མ་དྲན་པར་བྱ། དེ་ལྟར་བྱས་པས་བདེ་བ་སྟོང་པ་ཟུང་དུ་ཆུད་པས། ཕ་བསད་ཀྱི་མི་དང་ཕྲད་ཀྱང་ཞེ་སྡང་མི་སྐྱེ།
ཐམས་ཅད་བདེ་ཆེན་གྱི་ངང་དུ་ཆུད་ནས་འོང༌། ལྷན་ཅིག་སྐྱེས་པའི་ཡེ་ཤེས་ངོ་ཤེས། ཚེར་ལྕག་གིས་བྲབས་ཀྱང་ན་ཚ་ཆུང༌། ཟུགས་ཐམས་ཅད་དང་བྲལ། སྤྲོས་པའི་མཐའ་ཐམས་ཅད་ཉེ་བར་ཞི། སེམས་རྟོག་རྐྱང་པའི་དུས་སུ་འོད་གསལ་ཡིན་ཡང་ཟུང་དུ་མ་ཆུད། བདེ་སྟོང་ཟུང་དུ་མ་ཆུད་པས་ཟག་བཅས་ཀྱི་བདེ་བ་སྡུག་བསྔལ་དུ་གོ། ། སྔར་ནི་སྤྲོས་བྲལ་དུ་རྟོགས་པ་ཡིན། ད་ནི་ཟུང་འཇུག་ཏུ་ཤར་བའོ། ། དེས་ན་བླ་མའི་ཞལ་ནས་ཀྱང་གཏུམ་མོ་བསྒོམ་པ་གལ་ཆེ་གསུང༌།
ཤེས་བྱའི་གཤིས་ལ་འདི་བས་ལོགས་སུ་མཐར་ཐུག་མེད་ཀྱང༌། ཉམས་མྱོང་ཆེ་ཆུང་འདི་ལ་གསུང་བ་ཡིན། སྤྲོས་བྲལ་མཐར་ཐུག་པའི་དུས་སུ་འདི་ལས་ཡར་ལྷག་པ་གང་ཡིན་ཡང༌། ཡེ་ཤེས་ཀྱི་རྒྱུ་བ་ཆད་མ་ཆད་བརྟག་པ་ཅི་ཡིན་ན་སྙམ་པ་འོང༌། ཅིས་ཀྱང་སྒོམ་ཆེན་གཞན་ཐམས་ཅད་ཁྱད་དུ་གསོད་ཅིང་རློམ་དང་བཅས་པ་འོང་བས་གཟོབ་དགོས་ཡོད། རློམ་པ་ནི་ང་རྒྱལ་ཡིན་ལ་ང་རྒྱལ་ནི་གཟུང་འཛིན་ཡིན་པས། བདག་འཛིན་ལ་སྒྲོ་འདོགས་ཆོད་སྙམ་ཡང༌། ད་རུང་ཉམས་ལ་ཅུང་ཟད་ཤོར་དོགས་ཡོད། གླང་པོ་ཐོན་ནས་མཇུག་མ་མ་ཐོན་པ་ལྟ་བུའོ། ། ཤེས་བྱའི་སྒྲིབ་པ་དེས་ཉོན་མོངས་པ་ཀུན་ནས་བླངས་ནས་ལས་གསོག་དོགས་ཡོད།
དེའི་གཉེན་པོར་མནར་མེད་པའི་དམྱལ་བ་ནས། སངས་རྒྱས་ཀྱི་ཐུགས་གཉིས་སུ་མེད་པའི་བར་གྱི་སྟོང་པ་ཉིད་ལ་ཐ་དད་མེད་པ་ལ་ང་ཅི་ལ་ང་རྒྱལ་སྙམ་དུ་གང་ནི་བཟང༌། གང་ནི་ངན་ང་སྒོམ་བཟང་པོ་ཅན་ཡིན་སྙམ་ན། ཁ་ཟས་དུག་དང་འདྲེས་པ་ཟ་བ་དང་འདྲ་སྙམ་དུ་ཡང་བསམ། སྒོམ་བཟང་ན་ང་རྒྱལ་དང་རློམ་པ་ག་ན་འོང༌། རང་ངན་པ་ཡིན་སྙམ་པ་བསམ་པ་ལ་འགྲོ་བ་རིགས་དྲུག་མ་ལུས་པ་རང་གི་ལྷག་པའི་ལྷར་བསྒོམ་ཞིང༌། རང་སེམས་ལ་ཡང་ཡང་བལྟས་པས་སྣང་སྟོང་ཟུང་དུ་ཆུད་ནས། རང་ཉིད་དང་གཞན་ཐ་དད་མེད་པར་ཡང་གོ། ། སྣང་སྟོང་གཉིས་ཟུང་དུའང་ཆུད། དེའི་དུས་སུ་དེ་བཞིན་གཤེགས་པའི་སྙིང་པོ་ངས་མ་རྟོགས་པ་ཨང་སྙམ་པ་འོང༌།
ཆོས་ཟབ་པ་དང་རྒྱ་ཆེ་བ་རྣམས་རང་གི་སེམས་ཐོག་ཏུ་གདོད་དོ། ། འདིའི་དུས་སུ་རིག་པ་དགེ་བའི་བཤེས་གཉེན་དུ་ཚུར་ཤར་ཕར་མ་ཤོར་བ་ཞིག་དགོས། སྣང་བ་ཏིང་ངེ་འཛིན་གྱི་གྲོགས་སུའང་སྐྱེ། ང་ལ་ཡོན་ཏན་དུ་མ་འོང་ཐང་བ་ལ་སྙམ་པའི་ངེས་ཤེས་ཀྱང་འབྱུང༌། སྣང་བ་དེས་སྒྱུ་མར་ཡང་འོང༌། རེས་འོད་གསལ་དུ་ཤར་སྙམ་བྱེད། རེས་ཕན་གནོད་མེད་པར་སྣང་བ་ཙམ་དུ་ཡང་འདུག་དེ་གསུམ་གང་བཟང་ཞུས་པ་ལ། སེམས་ཀྱི་རྩ་བ་གཤའ་མར་ཆོད་ན་དེ་གསུམ་ལ་བཟང་ངན་མེད་གསུང༌། ལར་སྤྲོས་བྲལ་གྱི་དུས་སུ་བླ་མ་ལ་མོས་གུས་དང༌། སེམས་ཅན་ལ་སྙིང་རྗེ།
ལས་རྒྱུ་འབྲས་ལ་ནན་ཏན་ཤིན་ཏུ་གལ་ཆེ། ཆོས་ཀྱི་ངོས་ནས་ཁྱད་པར་མེད་ཀྱང༌། སེམས་ཅན་གྱི་དོན་འགྲུབ་མི་འགྲུབ་དང༌། ཡོན་ཏན་གོང་མ་སྐྱེ་བ་ལ་ཁྱད་ཡོད། སྤྲོས་བྲལ་གྱི་དུས་སུ་བོགས་འདོན་ལ་དམིགས་པ་མང་དུ་སྤོ་བ་ངན། འདུག་པས་བོགས་འདོན་པ་ཡིན་ཏེ། རེས་རི་དང་བྲག་ལ་ཡང་འགྲོ། དྲན་པ་མ་ཤོར་བ་བྱས་ལ། བླ་འོ་དང་བགྲོ་གླེང་བྱ། ཡུལ་དུ་མའང་བལྟ།
བླ་མ་ལ་མོས་གུས་དང༌། ངེས་ཤེས་ཤིན་ཏུ་བསྐྱེད། ཚིག་དང་ཐ་སྙད་ཀྱི་སྤྲོས་པར་མི་འཇུག དབང་ཡོད་ན་ཕལ་དུ་རི་དང༌། བྲག་འབའ་ཞིག་ལ་རྒྱུ་ཞིང་འགྲོ་བ་གལ་ཆེ་གསུང༌། ཆོས་ཀྱི་བཤད་པ་མང་པོ་མི་བྱ། བྱང་ཆུབ་སེམས་དཔའ་རྟག་ངུས་ཀྱང༌། འདོད་པའི་དོན་གྲུབ་ནས་ལོ་བདུན་གྱི་བར་དུ་གཉིད་རྨུགས་ཀྱི་རྟོག་པ་མ་བྱུང༌། བླ་མ་མི་ལས་ཀྱང༌། གངས་དང་རི་འབའ་ཞིག་ལ་འགྲིམས་པ་ཡིན་གསུང༌།
མ་བསྒོམས་པར་ཆོས་མི་གོ། ། དགེ་བཤེས་རྒྱའི་ཞལ་ནས། འདི་རྒྱུ་ཀུན་ལ་ཆོས་ཅི་འདྲ་བ་ཡོད་པ་ཡིན་ན་སྙམ་པ་ལ། རང་ལ་སྐྱེས་བུ་འདི་འདྲ་བ་བྱུང་གསུང༌། ཆོས་སྐྱེས་ནས་ཆོས་བསྒོམ་པ་ཡིན་གསུང༌། ཁོ་བོ་རང་གིས་བལྟས་པ་ལ། རྒྱུ་ཡོད་ན་ཚོགས་གསོག་ཕྲ་མོ་དང༌། མཎྜལ་དང་ཡི་གེ་བརྒྱ་པ་དང༌། མི་རྟག་པ་བསྒོམ་པ་དང༌། བླ་མ་སྤྱི་བོར་བསྟིམ་པ་དང༌།
དབང་བསྐུར་བརྐྱང་པ་དེ་རྣམས་ཀྱང་ཕན་པར་ཚོར། དེ་རྣམས་ཀྱིས་སླར་ལ་གཡེངས་ན་ཉམས་ངན་དུ་ཡང་འགྲོ། གྲོགས་དམ་ཚིག་གི་གྲིབ་ཡོད་པ་དང་སེམས་བསྐྱེད་དང་དབང་བསྐུར་ལྷན་ཅིག་པར་བྱས་ནས། གྲིབ་ཀྱིས་ཕོག་པ་ལ་ཚེགས་མེད་པར་ཡང་གོ། ། ལར་དབེན་པ་བསྟེན་པ་ལས་སྐྱིད་ཆེ་བ་མེད། ཚེ་ཐུང་ནད་མང༌། རྐྱེན་ངན་མང་བས་དབེན་པར་བསྡད་ཅིང༌། སྒོམ་པའི་གྲོགས་འདུས་བྱས་ཀྱི་དགེ་སྦྱོར་རང་གང་མོས་ཀྱིས་གཟེངས་བསྟོད་ཅིང༌། སེམས་ལ་ལྟ་བ་འབའ་ཞིག་གལ་ཆེ། ཚེ་འདིའི་གདོས་ཐག་བཅད་གྱུར་ཅིང༌། །
སྒྲུབ་པ་སྙིང་པོར་བྱེད་པ་ནི། ། སྒྲ་བརྙན་གྱི་རླབས་ཀྱིས་མི་གཡོ་ཞིང༌། ། མཐོ་དམན་གྱི་ལས་ལ་མི་འཇུག་ཅིང༌། ། རྣམ་རྟོག་གི་རྟ་ཕོས་མི་གཡེང་བཞིན། ། གྲོགས་ངན་གྱི་གྲུར་ཡང་མི་ཞུགས་ལ། ། ཐ་སྙད་ཀྱི་ཆུ་བོས་མི་འཁྱེར་ཞིང༌། ། ཉམས་མྱོང་གི་དབེན་གནས་བདེ་ཆེན་དུ། ། དྲན་པ་ཞེན་མེད་ཀྱི་གཡོག་པོ་བཀོལ། ། རེ་དོགས་མེད་པའི་བཟའ་རྒྱུ་དྲང༌། ། རང་སེམས་གཉུག་མའི་བདུད་རྩི་བཏུང༌། །
མྱོང་རྒྱུ་མེད་པའི་བདུད་རྩིས་འགྲངས། ། རེ་དོགས་མེད་པའི་ས་རུ་ཉལ། ། ཆུ་བོ་བཞི་ཡི་རྐ་མགོ་བཤིག ། རྒྱ་མཚོ་ཆེན་པོའི་བུག་པ་བསྡམ། ། མེད་ཀྱང་ཀུ་རེ་བྱས་པ་ཡིན། ། ཉམས་ལ་མཐོ་དམན་ལ་སོགས་པ་གང་བྱུང་ཡང་སྐུ་གསུང་ཐུགས་ཀྱི་དམ་ཚིག་མཆོད་པས་མཆོད། གསོ་བ་ཐུན་རེའམ་བརྒྱ་རྩ་བརྒྱད་རེ་བྱེད་པ་གལ་ཆེ། ཉམ་ང་བའམ། བག་ཚ་བ་བྱུང་ན་མདུན་གྱི་ནམ་མཁའ་བླ་མ་ཐམས་ཅད་སྤྱན་དྲངས་ལ་གང་ཉམ་ང་བ་དང༌། བག་ཚ་ན།
དེ་བླ་མ་རང་དུ་བསྒོམས་པས་འཕྲལ་ལ་ཞི་ནས་འོང༌། ལར་བོགས་འདོན་པ་རྣམས་ལ། ཐབས་ཤས་ཆེ་ན་ཤེས་རབ་ཀྱིས་བོགས་འདོན། ཤེས་རབ་ཤས་ཆེ་ན་ཐབས་ཀྱིས་བོགས་འདོན། ཤེས་རབ་ནི་མཉམ་གཞག་ཡིན་ལ། ཐབས་ནི་རྗེས་ཀྱི་བྱ་བ་ཡིན་པས་སོ། ། བླ་མའི་ཞལ་ནས་སྤྲོས་བྲལ་རྒྱུད་ལ་སྐྱེས་ནས། ཁོ་རང་བསྒོམ་པ་གལ་ཆེ། གཞན་གང་ཡང་མི་བྱེད་པ་བོགས་འདོན་ཆེ་ཤོས་ཡིན་གསུངས་སོ། ། སྤྲོས་བྲལ་དེ་ཉིད་བསྐྱངས་པ་ལས།
རོ་གཅིག་ཤར་ནས་འོང༌། ལོ་དང་ཟླ་བ་དུ་མར་འཆར་དུ་མ་བཏུབ་ན། རང་ཉིད་ཡི་དམ་དུ་བསྒོམ་ཞིང་དམྱལ་བའི་འཇིག་རྟེན་གྱི་ཁམས་ཐམས་ཅད་བལྟ། དེ་ཉིད་སེམས་སུ་ཤེས་པར་བྱས་ལ་སྤྲོས་བྲལ་ཐུན་ཅིག་བསྒོམ། སུམ་ཅུ་རྩ་གསུམ་ལ་སོགས་པའི་ལྷ་གནས་ཐམས་ཅད་བལྟ། དེ་ཉིད་སེམས་སུ་ཤེས་པར་བྱས་ལ་བསྒོམ། སངས་རྒྱས་ཀྱི་ཞིང་ཁམས་ཐམས་ཅད་བལྟ། དེ་ཉིད་སེམས་སུ་ཤེས་པར་བྱས་ལ་བསྒོམ། འཁོར་བའི་གནས་ལུགས་ཐམས་ཅད་ལ་བལྟ། དེ་ཉིད་སེམས་སུ་ཤེས་པར་བྱས་ལ་བསྒོམ།
མྱ་ངན་ལས་འདས་པའི་གནས་ལུགས་ཐམས་ཅད་ལ་བལྟ། དེ་ཉིད་སེམས་སུ་ཤེས་པར་བྱས་ལ་བསྒོམ། རེས་འགའ་བྱང་ཆུབ་སེམས་དཔའི་གཟིགས་མོ་སྣ་རྩེ་གསུམ་ལ་བསླབ་པར་བྱ། རེས་འགའ་རིའི་རྩེ་མོར་ཕྱིན་ལ་ཕྱག་རྒྱ་ཆེན་པོ་བསྒོམ་ཞིང་སྣང་བ་ལ་མིག་གིས་ངོ་སྤྲད། ངལ་གསོ་ཞིང་གློད་ལ་བཞག བར་བར་དུ་བླ་མ་མདུན་གྱི་ནམ་མཁར་བསྒོམ་ལ་རྟོགས་པ་གོང་ནས་གོང་དུ་འཕེལ་བར་མཛད་དུ་གསོལ་ཞེས་མོས་གུས་ཆེར་བྱ། རེས་འགའ་རླུང་ཐུན་རེ་བསྒོམ་ཞིང་སྣང་བ་ལ་མིག་ཧ་རེ་བལྟ། གདམས་ངག་གིས་སྔ་མ་བཞིན་དུ་རོ་གཅིག་ཐ་མ་སྐྱེས་ནས་གློད་ལ་བཞག་པ་གལ་ཆེ། ཟབ་པའི་གསུང་རབ་བལྟ་བ་གལ་ཆེ། རྟོགས་པ་ཅན་གྱི་ཉམས་མྱོང་གི་མགུར་ལ་སོགས་པ་བལྟ་བ་གལ་ཆེ།
འདིའི་དུས་སུ་དབེན་པ་བསྟེན་པ་གལ་ཆེ། བསྒོམས་མ་སྒོམ་ཁྱད་མེད་པར་འདུག་སྙམ་ཡང་སྒོམ་པ་གནད་དུ་ཟབ། རེས་འགའ་སྟེང་སྒོ་ལ་བསྟེན་པ་ཡང་གལ་ཆེ། གཏུམ་མོ་འབར་འཛག་ཀྱང་བསྒོམ། རྨི་ལམ་དང་ཉིན་པར་ལ་ཁྱད་མེད་དུ་དྲན་པར་བྱས་ན་ཕན། ཇི་ལྟར་བྱས་ཀྱང་བོགས་ཐོན་དུ་མ་བཏུབ་ན། ཚེ་སྔ་མའམ་ཡང་སྔ་ལ་དམ་ཚིག་ལ་སེལ་ཡོད་པའི་རྟགས་ཡིན་པས་ཡི་གེ་བརྒྱ་པ་མང་དུ་བྱ། ཏིང་ངེ་འཛིན་གྱི་དབང་བསྐུར་བྱ། དེ་ནས་རང་གི་སེམས་ལ་བལྟ་ཞིང་བསྒོམ་པས་རོ་གཅིག་མཐར་ཐུག་ཏུ་འགྲོ། རོ་གཅིག་གི་རྟོགས་པ་དང་ཉམས་མཐར་ཐུག་ཀྱང་མངོན་པར་ཤེས་པ་ཕྲ་མོ་དང་མཁའ་འགྲོའི་མཚན་མ་མ་བྱུང་ན་དམ་ཚིག་ཉམས་པ་ལ་སོགས་པའི་གྲིབ་བྱུང་བ་ཡིན་པས།
ཚྭ་ཚྭ་སྟོང་རྩ་བརྒྱད་ལ་སོགས་པ་བཏབ་ཅིང་མེ་ཏོག་རེ་རེ་ཕུལ་ལ་བདག་གི་སྒྲིབ་པ་ཉེ་བར་ཞི་བར་མཛད་དུ་གསོལ། ཞེས་གསོལ་བ་གདབ་བོ། ། གྲིབ་སེལ་གྱི་གཟུངས་ཆོག་གང་ཡང་རུང་བ་བྱ། དགེ་བའི་སྣ་ཀ་གང་དང་གང་ཡང་རུང་བ་བྱས་ན་ཕན། མཚན་མ་བྱུང་ནས་དགའ་མི་དགའ་བྱུང་ན་བདུད་འཇུག ཕན་འདོགས་པ་དང་གནོད་པ་སྐྱེལ་བ་དང་བདུད་ལ་སོགས་པ་ཐམས་ཅད་ཀྱང་རང་གི་སེམས་ཡིན། སེམས་ནམ་མཁའ་མཐའ་དབུས་མེད་པ་ཡིན་སྙམ་དུ་བསམ། ལར་རོ་གཅིག་སྐྱེས་ནས་རྟོག་པ་ལ་མི་འཇིགས། ཡོན་ཏན་ལ་མི་དགའ། རྐྱེན་གྱིས་ཁ་ཁྲིད་ཨ་ཅང་མི་ནུས་པ་ཡིན་ཡང༌།
སླར་ལ་ཕྲག་དོག་ཆེ་ཉོན་མོངས་མང༌། རྣམ་རྟོག་རགས། ཟུར་མགོ་རྣོ། དགའ་མི་དགའ་ཆེ་ན་བདུད་སེམས་ལ་ཞུགས་ངེས་པས་དགེ་སྦྱོར་ལ་གྲིམས་སུ་བྱའོ། ། སྒོམ་དང་མི་མཐུན་པ་ཐམས་ཅད་བདུད་དུ་ཤེས་པར་བྱ། བླ་མ་དམ་པ་དང་འགྲོགས། གྲོགས་ཆོས་རྒྱུས་ཅན་དང་ཕྲད་ལ་བླའོ་བྱ། དེའི་དུས་སུ་ངན་ཅི་ཟེར་བ་ཐམས་ཅད་ང་ལ་ཟེར་བ་ཡིན་སྙམ་ན། བླ་མ་བཏུད་ཀྱིས་བཏུད་ལ་བསལ་ཐབས་ཅི་གསུང་མཉན། བླ་མ་རང་གི་གསུང་ཐམས་ཅད་ཀྱང་ཚིག་རྩུབ་བམ་རང་ལ་ངན་སྨྲས་སུ་གོ་བ་བྱུང་ན་བདག་རང་གིས་འཆོས་དགོས་ཏེ།
ཆོས་རྟོགས་པ་མཐོ་བ་དང་རྒྱུད་ཚོད་ཐ་མལ་དང་མཉམ་པ་འདི་ཡོང་བ་མིན་སྙམ་དུ་བསམ། མདོ་སྡེ་ཟབ་མོ་བལྟ་ཞིང་རང་གི་རྒྱུད་ཚོད་དང་མཐུན་མི་མཐུན་བལྟ། རོ་གཅིག་སྐྱེས་ནས་བདུད་འོང་བ་ཅང་འཐད་དམ་སྙམ་ན། རྣམ་པར་རྟོག་པ་བདུད་ཡིན་ཏེ། བདུད་འཇུག་པ་ལོགས་ནས་མེད། ཅེས་གསུངས་པས། རྣམ་རྟོག་ཡོད་ཀྱི་བར་ལ་བདུད་འཇུག་པ་ཡིན་པས། ས་དྲུག་མན་གྱི་ཉན་ཐོས་སུ་སོང་གི་དོགས་པ་ཡོད་གསུང༌། དེ་ལྟར་བྱས་ཤིང་བསྒོམ་པ་ལས་སྒོམ་མེད་སྐྱེ་སྟེ། མཉམ་རྗེས་རྒྱུན་ཆད་མེད་པ་ལ་སོགས་འོང༌།
མི་སྟོང་པའི་དངོས་པོའི་སྐྲའི་རྩེ་མོ་ཙམ་ཡང་མེད་པར་མངོན་དུ་འགྱུར་ཏེ། འདི་ནི་འདྲེན་པ་རྣམས་ཀྱི་དམ་ཆོས་ཟད་ཀྱི་དུས། ། ཞེས་གསུང༌། གཉིས་མེད་འབའ་ཞིག་རྒྱ་མཚོ་རླབས་དང་བྲལ་བ། ནམ་མཁའ་སྤྲིན་དང་བྲལ་བ། གསེར་གཡའ་དང་བྲལ་བ། རང་སེམས་བྱ་བྱེད་དང་བྲལ་བའོ། ། མར་མེས་མུན་པ་བསལ་བ་བཞིན། ། རྣམ་རྟོག་སྤང་བླང་རེ་དོགས་མེད། ། བདེ་ཆེན་རྒྱལ་པོའི་གཏིང་དུ་གནས། །
རྣམ་རྟོག་རླབས་ཀྱིས་བསྐྱོད་པ་མེད། ། ཆུ་བོ་བཞི་ལྟར་རྒྱུན་ཆད་མེད། ། དྲན་པའི་རྐྱེན་ལས་རྣམ་པར་གྲོལ། ། རིན་ཆེན་གླིང་དུ་ཕྱིན་པ་བཞིན། ། སྤངས་ཐོབ་བཟང་ངན་གཉིས་དང་བྲལ། ། མཁའ་ལ་ཁྱུང་ཆེན་ལྡིང་བ་བཞིན། ། ཉམ་ང་འབད་རྩོལ་གཉིས་དང་བྲལ། ། གང་ལ་སེང་གེ་གནས་པ་བཞིན། ། བག་ཚ་ཉམ་ང་གཉིས་དང་བྲལ། ། རི་དྭགས་རྒྱ་ལས་ཤོར་བ་བཞིན། །
རྨི་ལམ་སྣང་བ་ཙམ་དུ་མེད། ། འཇིག་རྟེན་རྨི་ལམ་དག་ནའང་མེད། ། བུ་གཅིག་ཤི་བའི་མ་ བརྗེད་ཡེངས་མེད་པར་ བཞིན་དུ། ། བདེ་ཆེན་གསལ་སྣང་འབའ་ཞིག་སྐྱེ། ། ནད་པས་ཁ་ཟས་མཐོང་བ་བཞིན། ། དངོས་པོ་མཚན་མའང་དེ་ལྟར་གོ། ། རྒྱུན་ཆད་མེད་པར་ཉམས་བླངས་ན། ། དུག་ཀྱང་སྨན་དུ་འགྱུར་བ་ཡིན། ། ཚེ་ཐུང་ནད་མང་དལ་འབྱོར་མི་རྟག་པས། ། འདོད་པའི་འཆིང་བས་མི་བཟུང་ཞིང༌། །
གཉེན་མདུན་གྱི་སྲུང་མས་མི་བསྐོར་བར། ། ཞེན་གསུམ་བཏང་ནས་འབད་བྱས་ན། ། འབྲས་བུ་མྱུར་དུ་འབྱུང་སྟེ་མཆི། ། མདོར་བསྡུས་ན་མ་ཡེངས་པར་བྱ་ཞིང༌། ། མི་བསྒོམ་པ་ལས་གཞན་མེད། བོགས་འདོན་ཡང་དེ་ཆེ། གེགས་སེལ་ཡང་དེ་ཆེ། བསྲུང་བ་ཡང་དེ་ཆེའོ། ། དགེ་བ་དྲི་མེད་གངས་རི་ལྟར་དཀར་དེས། ། འགྲོ་རྣམས་ཕྱག་རྒྱ་ཆེན་པོའི་གོ་འཕང་ཐོབ་པར་ཤོག །
རྟོགས་པ་དང་ཐུགས་རྗེ་འདྲེས་པ་ཡི། ། བླ་མ་སངས་རྒྱས་རྗེ་བཙུན་གྱི། ། ཞབས་པད་བཏུད་ནས་གསོལ་བ་བཏབ། ། ཐུགས་ཉམས་ཀྱི་གདམས་ངག་བདུད་རྩི་དེ། ། མོས་གུས་ལྕེ་ཡིས་བླངས་ནས་ཀྱང༌། ། ཚེ་འདིའི་ལྟོས་ཐག་རབ་བཅད་ནས། ། སྒྲུབ་པ་ནན་ཏན་གཙོར་བྱས་ཏེ། ། མཆོག་གི་དངོས་གྲུབ་ཐོབ་གྱུར་ནས། ། འགྲོ་རྣམས་བདེ་ལ་འགོད་པར་ཤོག ། རྣལ་འབྱོར་བཞིའི་ཞལ་གདམས་ཆེན་མོ་རྫོགས་སོ།། །།
༦༧༨༽ ༄། །རྫོགས་རིམ་གསང་བ་བཅུད་བྱུང་ནཱ་རོ་པའི་གདམས་པ།། སེམས་ལ་གསུམ། གཞི་ལམ་འབྲས་བུའོ། ། དང་པོ་ནི། ཏིལླི་པ་ཡི་ཞལ་ནས། ཀྱེ་ཧོ་འདི་ནི་རང་རིག་ཡེ་ཤེས་ཏེ། ། ངག་གི་ལམ་འདས་ཡིད་ཀྱི་སྤྱོད་ཡུལ་མིན། ། ཏིལླི་ངས་ནི་ཅི་ཡང་བསྟན་དུ་མེད། ། རང་རིག་ཉིད་ལ་མཚོན་ཏེ་ཤེས་པར་བྱོས། །
ཞེས་གསུངས་ཏེ། ཀྱེ་ཧོ་ཞེས་པ་ནི། ནཱ་རོ་པ་ལ་འབོད་པའི་ཚིག འདི་ནི་ཞེས་པ་ནི། རང་རིག་པའི་ཡེ་ཤེས་གཉུག་མ་ཆོས་ཀྱི་སྐུ་འདི་ནི་ངག་གི་སྨྲ་བའམ། བརྗོད་པའི་ཡུལ་མིན་ཞིང༌། ཡིད་ཀྱི་བསམ་པའམ། བློས་བརྟག་དཔྱད་ཀྱི་ཡུལ་མ་ཡིན་པའི་ཕྱིར། ཏིལླི་པ་ངས་བསྟན་དུ་མེད་པས། ནཱ་རོ་པ་ཁྱོད་རང་གི་སེམས་ལ་ཁྱོད་རང་གིས་ལྟོས་ལ་ཤེས་པར་བྱོས་གསུང་བའོ། །
གཉིས་པ་ལམ་ནི། ཏིལླི་པའི་ཆོས་དྲུག་ཏེ། མི་བསམ། མི་མནོ། མི་སེམས། མི་དཔྱད། མི་སྒོམ། སེམས་ནི་ཡང་དག་ཉིད་དུ་རྣམ་པར་གྲོལ་ཅེས་གསུངས་པས། དེ་ལྟར་ཉམས་སུ་བླངས་ལ་དེའི་གེགས་སེལ་བ་དང༌། བོགས་འདོན་པ་ནི།
བཅུ་ཆོས་ཀྱིས་ཉམས་སུ་བླངས་བར་བྱའོ། ། གསུམ་པ་འབྲས་བུ་སྐྱེ་བའི་རིམ་པ་ནི། ཆོས་ཀྱི་སྐུ་ཐོབ་ལ། རྒྱས་པར་ནི་མན་ངག་སོ་སོར་བསྟན་ཟིན་ནོ། ། གསང་བ་བཅུད་ཕྱུང་ནཱ་རོ་གདམས་པ་འདི། ། ཆོས་རྗེའི་ཐུགས་དམ་བླ་མ་རྣམས་ཀྱི་གསུང༌། ། གོང་མས་བསྐུལ་ཕྱིར་བདག་གིས་ཡི་གེར་བཀོད། ། ནོར་འཁྲུལ་བྱུང་ན་མཁའ་འགྲོས་བཟོད་པར་བཞེས། ། གདམས་ངག་ནོར་བུའི་ཕྲེང་བ་འདི། ། ཁྲིགས་སུ་བསྒྲིགས་ནས་ཐོར་བུར་བཀོད། །
ངོ་སྤྲོད་བླ་མའི་ཞལ་ལས་ཤེས། ། སྣོད་ལྡན་གཏོང་ཕོད་ཅན་ལ་བྱིན། ། སྣོད་མིན་རྣམས་ལ་ཨ་དམ་རྒྱ། ། ཉམས་ལ་བྱིན་ན་དམྱལ་བར་ལྟུང༌། ། དེའི་ཕྱིར་གསང་བ་ཤིན་ཏུ་གཅེས། ། ཀུན་ཀྱང་རྡོ་རྗེ་འཛིན་ཐོབ་ཤོག། །། ༦༧༩༽ ༄། །དཔལ་གསང་བ་འདུས་པའི་རྫོགས་རིམ་རིམ་ལྔའི་དམར་ཁྲིད།། ན་མོ་གུ་རུ། འཇིག་རྟེན་མགོན་པོ་རིན་པོ་ཆེའི་རིམ་པ་ལྔའི་ཁྲིད་བགྱི་བའང༌།
འགྲོ་བའི་མགོན་པོ་ཀླུ་སྒྲུབ་ཀྱིས་མཛད་པ། རྗེ་མར་པའི་ཞལ་ནས། རིམ་ལྔའི་སྨར་ཁྲིད་མ་གཏོགས་པ། རྫོགས་རིམ་བརྒྱ་དང་རྩ་བརྒྱད་ཤེས། ། གྲོགས་སྒོམ་ཆེན་ཚོགས་ན་ང་རེ་བྲོད། ། གསུངས་པ་ལགས། འཇིག་རྟེན་མགོན་པོས་ཀྱང༌། དབོན་རིན་པོ་ཆེ་མ་གཏོགས་པ། གཞན་ལ་མ་གནང་བ་ལགས། དེ་ལ་ཐོག་མར་སྙིང་རྗེའི་ཁྲིད་འདི་ཟླ་བ་ཕྱེད་མཛད་པ་ལགས་པས།
འཁྲུལ་འཁོར་དཀྱྀལ་ཀྲུང་བཅའ། ལག་པ་ས་གནོན་བྱས་ལ། སྙིང་རྗེའི་དམིགས་པ་འཁྲུལ་འཁོར་བྱེད་པ་བཞིན། སྨིན་མ་བསྡུས་ལ། མཆི་མ་ཀློག་པའི་ཚུལ་དུ་བྱས་ལ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདག་གི་མ་ཡིན་མ་རྒན་འདི་རྣམས་སྙིང་རྗེ་སྙམ་དུ་བསྒོམ། སྙིང་རྗེ་བའི་རྒྱུ་མཚན་ཉོན་མོངས་པས་ཤེས་པ་ལ་རང་དབང་མ་ཐོབ་པའི་སྨྱོན་པ་ལྟ་བུར་འདུག་པ་དེས་མི་དགེ་བ་སྣ་ཚོགས་པ་སྤྱོད་ཅིང་འདུག དེས་སྡུག་བསྔལ་ལ་བསྲན་ཐབས་མེད་པ་སྣ་ཚོགས་པ་དཔག་ཏུ་མེད་པ་ཉམས་སུ་མྱོང་བ་འདུག་པ། དེ་སྐྱོབ་པའི་མགོན་མི་འདུག་པས། སྙིང་རེ་རྗེ་སྙམ་པ་དུང་པ་ཞིག་བསྒོམ་མོ། །
དངོས་གཞི་ལ་ལྔ་ལས། དང་པོ་རྡོ་རྗེའི་བཟླས་པ་ནི། རླུང་ནང་དུ་འཇུག་པ་ཨོཾ། གནས་པ་ན་ཨཱཿ། ཕྱིར་འབྱུང་བ་ན་ཧཱུྃ། ཡི་གེ་དེ་གསུམ་པོ་ཡོད་པར་བསྒོམ་པའང་ཡིན། ངག་ཏུ་བཟླ་བ་མ་ཡིན། འབྱུང་འཇུག་གནས་གསུམ་ཡི་གེ་གསུམ་གྱི་རང་བཞིན་དུ་གནས་པ་ཡིན་ལ། ཨོཾ་ནི་སངས་རྒྱས་ཐམས་ཅད་ཀྱི་སྐུའི་སྙིང་པོ། ཨཱཿནི་གསུང་གི་སྙིང་པོ།
ཧཱུྃ་ནི་ཐུགས་ཀྱི་སྙིང་པོ། ཡི་གེ་གསུམ་ལ་སྔགས་ཐམས་ཅད་མ་འདུས་པ་མེད་པས། ངག་གི་རིག་བྱེད་གང་བྱེད་ཀྱང་བཟླས་པ་མ་ཡིན་པ་གཅིག་ཀྱང་མེད་ཅིང༌། སྐུ་གསུང་ཐུགས་ཀྱི་སྙིང་པོར་ལྷུན་གྱིས་གྲུབ་པས་ན། ལྷུན་གྲུབ་ཀྱིས་བཟླས་པ་ཞེས་བྱ་བ་ཡིན། སངས་རྒྱས་ཐམས་ཅད་ཀྱི་སྐུ་གསུང་ཐུགས་དང༌། ངག་འབྱུང་འཇུག་གནས་གསུམ་པོ་དེ་དབྱེར་མི་ཕྱེད་པས། རྡོ་རྗེའི་བཟླས་པ་བྱ་བ་ཡིན་ལ། གཉིས་པ་ངག་དབེན་བྱ་བའང་ཡིན་གསུང༌། གཉིས་པ་སྔོན་དུ་འགྲོ་བ་བྱས་ནས།
སེམས་རང་ལུགས་སུ་གློད་ནས་བཞག་པས། རྣམ་པར་རྟོག་པ་རགས་པ་འགགས་པ་ནི་སྣང་བ། སྣང་བ་ཕྲ་བ་འགགས་པ་མཆེད་པ། ཕྲ་རགས་ཀྱི་རྟོག་པ་ཐམས་ཅད་རྒྱུན་ཆད་པ་ཉེ་བར་ཐོབ་པ། ཡང་རྟོག་པ་མེད་པའི་ངང་ནས་རྟོག་པ་ཅིག་ཐོལ་གྱིས་སྐྱེས་པ་སྣང་བ། སྐད་ཅིག་གཉིས་པར་མི་སྡོད་པར་ཧྲིག་གིས་སྐྱེ་འགག་བྱེད་པ་དེ་མཆེད་པ། རྣམ་པར་རྟོག་པའི་འགྱུ་བ་རྦད་ཀྱིས་ཆད་པས་ན་ཐོབ་པ། ཤེས་པ་ཡུལ་མ་ཤར་བ་སྣང་བ། ཡུལ་གྱི་སྤུ་རིས་ཕྱེད་པ་མཆེད་པ། ཤེས་པ་དེ་ཆད་ནས་ཡུལ་གྱི་འགྱུ་བ་ཆད་པ་ཐོབ་པ།
གནས་ན་གནས་ཐོག་ཏུ་སྣང་མཆེད་ཐོབ་གསུམ་གྱིས་མཚམས་སྦྱར་ནས་རྟོག་མེད་དུ་ལྷང་ངེ༌། འགྱུ་ན་འགྱུ་ཐོག་ཏུ་སྣང་མཆེད་ཐོབ་གསུམ་གྱིས་མཚམས་སྦྱར་ནས་རྟོག་མེད་དུ་ལྷང་ངེ༌། ཤར་ན་ཤར་ཐོག་ཏུ་སྣང་མཆེད་ཐོབ་གསུམ་གྱིས་མཚམས་སྦྱར་ནས་རྟོག་མེད་དུ་ལྷང་ངེ༌། དེ་ལྟར་མི་རྟོག་པ་འབའ་ཞིག་ལས་རྟོག་པ་བཙལ་ཡང་མི་རྙེད་པར་འདུག་པས། དེ་ལ་དམིགས་པ་སེམས་ཀྱི་དབེན་པའོ། ། གསུམ་པ་སྒྱུ་ལུས་བསྒོམ་པ་ནི། དེ་ལྟར་སྣང་བ་གསུམ་གྱི་རྟོག་པ་བྲལ་བའི་སེམས་དེ་ཡི་དམ་གྱི་ལྷར་བསྒོམས་པས། སྣོད་བཅུད་བརྟན་གཡོ་ཐམས་ཅད་ལ་སོགས་པའི་བདག་མེད་པས། བདག་ལས་ལོགས་པའི་གཞན་མེད་པར། སེམས་ལུས་ལྟ་བུ་ཡིན་པས་ལུས་ཡི་དམ་གྱི་ལྷར་བསྒོམས་པའི་མཐར།
དེ་ཙམ་ན་ཕར་ཕྱིན་པ་ལྟར་ན་སྣང་བ་ཡིན། གསང་སྔགས་པ་ལྟར་ན་ལུས་སེམས་དབྱེར་མེད་དུ་སྣང་བ་ཐམས་ཅད་ལྷ་ཡི་སྣང་བར་འཆར་ཏེ། མདོར་ན་ལུས་སེམས་སྣང་བ་ལྷ་སྐུའི་བདག་ཉིད་ཆེན་པོ་ཞིག་གི་ངོ་བོར་འཆར་ལ། དེ་ཐམས་ཅད་སྣང་ལ་རང་བཞིན་མེད་པ་སྒྱུ་མ་ལྟ་བུར་བསྒོམས་ཏེ་དམིགས་སྐོར་གསུམ་པའོ། ། བཞི་པ་འོད་གསལ་བསྒོམ་པ་སྟེ། ལུས་སེམས་སྣང་བ་གསུམ་ལྷའི་སྐུ་རུ་སྣང་བ་དེ་རིལ་འཛིན་ནམ་རྗེས་གཞིག་གིས་སྤྲོས་པ་ཐམས་ཅད་དང་བྲལ་བ་ནམ་མཁའ་རྣམ་པར་དག་པའི་དཀྱིལ་ལྟ་བུ་ལ་མཉམ་པར་བཞག་གོ། ། ལྔ་པ་ཟུང་འཇུག་བསྒོམ་པ་སྟེ། འོད་གསལ་ཅིའི་ངོ་བོར་མ་གྲུབ་པ་བསྒོམས་པ་དེའི་ངང་ལ་ཡུལ་སེམས་སྣང་བ་གསུམ་མདངས་མ་འགགས་པའི་ལྷ་སྐུ་རུ་ལམ་མེ་བ་ལ། གཤིས་ཅི་ཡང་མི་ཡིན་པ་འོད་གསལ་གྱི་དངོས་གཞིར་གནས་པ་དེ་གཉིས་སུ་མེད་པ་ཟུང་འཇུག་ཏུ་ཀྲཽང་ངེ་བ་དེ་རྩེ་གཅིག་ཏུ་བྱས་ལ་བསྒོམ། དེ་ལ་གོམས་པར་བྱ་བ་ཡོད་ཀྱི་བར་ལ་སློབ་པའི་ཟུང་འཇུག
གོམས་པར་བྱ་བ་མེད་ན་མི་སློབ་པའི་ཟུང་འཇུག་ཡིན་གསུངས་སོ། ། དེས་རིམ་ལྔའི་ཁྲིད་ཚར་བ་ལགས་སོ། ། རིམ་ལྔའི་ཚར་ཆོས་འདི་གསུངས། དེའང་སྤྱིར་རིམ་པ་ལྔ་བྱ་བ་འདི་ཐེག་པ་ཆེན་པོ་གསང་སྔགས། བྱེ་བྲག་ཏུ་རྣལ་འབྱོར་བླ་མེད། དེའི་ནང་ནས་ཀྱང་བླ་ན་མེད་པའི་རྒྱུད་ཀྱི་སྙིང་པོ་ལྟ་བུ་ཡིན། རྗེ་མར་པའི་ཞལ་ནས། རིམ་ལྔའི་དམར་ཁྲིད་མ་གཏོགས་པའི། ། རྫོགས་རིམ་བརྒྱ་དང་རྩ་བརྒྱད་ཤེས། ། གསུང་ནས་འདི་རྫོགས་རིམ་གྱི་ཁོང་དུ་མི་འཛུད་དེ།
དེ་ཙམ་དུ་ཐུགས་རྩིས་མཛད། དེ་ལ་དང་པོ་རྡོ་རྗེ་བཟླས་པའི་རིམ་པ་ནི། ལུས་ཐམས་ཅད་ཀྱི་མར་སྣ། ཨོཾ་ཨཱཿཧཱུྃ་གསུམ་ཡོད་པས། རླུང་འབྱུང་འཇུག་གནས་གསུམ་ལས་མི་འདའ། དེ་ཡི་གེ་གསུམ་ལས་མི་འདའ། དེ་བཞིན་གཤེགས་པའི་སྐུ་གསུང་ཐུགས་གསུམ་ལས་མི་འདའ་བས། ངག་ཏུ་བརྗོད་ཚད་འབྲུ་གསུམ་གྱི་བཟླས་པར་འོང་བས་རྡོ་རྗེའི་བཟླས་པ་ཞེས་ཀྱང་བྱ། ལྷུན་གྲུབ་ཀྱི་བཟླས་པ་ཞེས་ཀྱང་བྱ། དེས་སེམས་ཟིན་ན་ཐ་མལ་གྱི་ངག་གི་རྟོག་པ་རྒྱུན་ཆད་པས་ངག་དབེན་པ་ཞེས་བྱའོ། །
རིམ་པ་གཉིས་པ་སེམས་ལ་དམིགས་པ་ནི། གནས་སྐབས་མཐར་ཐུག་ཚེ་རབས་སྐད་ཅིག་མའི་སེམས་གཉིས་ཕྱི་མ་སྟེ། ཡུལ་གང་ཡང་རུང་བ་ཞིག་ཆེར་མཐོང་བ་སྣང་བ། དེ་ལ་ཤེས་པ་ལོག་གིས་ལོག་པ་མཆེད་པ། དེ་ནས་ཁག་གིས་འགགས་པ་ཉེར་ཐོབ། དེ་ལ་ཐ་མལ་གྱི་རྣམ་རྟོག་རྒྱུན་ཆད། མི་རྟོག་པ་ལ་ལྷན་ནེ་གནས་པས་སེམས་དབེན་གནས་པ་ཡིན་གསུངས། ཞི་གནས་ཆོས་ཀྱི་ཕྱག་རྒྱ་དང་ཡང་ལམ་གྱི་ཆོད་མཉམ་གསུང༌། རིམ་པ་གསུམ་པ་སྒྱུ་མ་ལྟ་བུ་ནི། སྣང་གསུམ་གྱི་རྟོག་པས་དབེན་པའི་སེམས་དེ་ཡི་དམ་གྱི་ལྷའི་དངོས་གཞི་དེར་གནས་པ་བཞིན།
ལྷ་བསྒོམས་པས་སེམས་ལུས་ལྟ་བུ་ཡིན་པའི་ཕྱིར། ལུས་ལྷར་གསལ་བ་བྱུང་བ་དེ་ཙམ་ན་སྣང་བ་ཐམས་ཅད་ལུས་སེམས་ཀྱི་སྣང་བ་ཡིན་པས་ལུས་སེམས་སྣང་བ་གསུམ་ག་ལྷ་སྐུ་བདག་ཉིད་ཆེན་པོ་ཞིག་གི་ངོ་བོར་འཆར་ཏེ། སྣང་བ་རང་བཞིན་མེད་པ་སྒྱུ་མ་ལྟ་བུ་ཡིན། སྣང་བ་རང་བཞིན་མེད་པ་ཡིན། དངོས་མེད་སྟོང་པ་ཕྱོགས་གཅིག་ལས་ལོག་པའོ། ། རིམ་པ་བཞི་པ་འོད་གསལ་ནི། སྒྱུ་མ་ལྟ་བུ་འདི་ལ་རིལ་འཛིན་དང་རྗེས་གཞིག་གིས་ཐམས་ཅད་སྟོང་པ་འོད་གསལ་དུ་སྟོང་པར་བཤད་ཀྱང༌། དོན་ལ་སྒྱུ་ལུས་ཀྱི་ལུས་སེམས་སྣང་བ་གསུམ་གྱི་དཀྱིལ་འཁོར་དེ་རིམ་གྱིས་ཇེ་ཆུང་ཇེ་ཕྲ་ལ་ནམ་མཁའ་སྤྲིན་དེངས་པའམ་མཚོ་ལ་འཁྱག་པ་ཞུ་བའམ། མེ་ལོང་ལ་ཧས་བཏབ་པ་བཞིན་འོད་གསལ་སྣང་མེད་ཅི་ཡང་མ་ཡིན་པར་འཇོག་པ་དེ་ཡིན། དངོས་པོ་ལ་མངོན་པར་ཞེན་པ་སྤོངས་བ་ཡིན།
རིམ་པ་ལྔ་པ་ཟུང་འཇུག་ནི། ཇི་ལྟར་ཆུང་ཀླུང་དྭངས་པ་ལས། ། ཉ་དག་མྱུར་དུ་འཕར་བ་བཞིན། ། ཐམས་ཅད་སྟོང་པ་འོད་གསལ་ལས། ། སྒྱུ་འཕྲུལ་དྲྭ་བ་འབྱུང་བར་འགྱུར། ། ཞེས་གསུངས་པས། འོད་གསལ་སྣང་མེད་དེའི་ངང་ནས་སྣང་བ་ཐམས་ཅད་ལྷའི་སྐུར་ལམ་མེ་དེའི་རང་བཞིན་ཅིར་ཡང་མ་གྲུབ་པ་དེ་འོད་གསལ་གྱི་དངོས་གཞིར་གནས། དཻ་གཉིས་སུ་མེད་པར་ཟུང་འཇུག་དེ་ལ་བསྒོམ་པར་བྱར་ཡོད་ཀྱི་བར་ལ་སློབ་པའི་ཟུང་འཇུག གོམས་པར་བྱར་མེད་ན་མི་སློབ་པའི་ཟུང་འཇུག དེ་ལ་ཁ་ཅིག་ན་རེ།
ཕར་ཕྱིན་པའི་ལམ་གྱི་མཐར་ཐུག་ཟུང་འཇུག འོད་གསལ་གསང་སྔགས་ཀྱི་མཐར་ཐུག་ཡིན་ཟེར་ཏེ། རྟོགས་པའི་མཐོན་དམན་ཡིན་གྱི། གང་རུང་ཐ་དད་ཀྱི་དགོངས་པ་ཡིན་ཞེས་གསུངས་སོ།། །། ༦༨༠༽ ༄། །ཡན་ལག་བདུན་ཆོས་དབང་གི་རྒྱལ་པོ་གསལ་བའི་སྒྲོན་མེ།། འཁོར་འདས་ཀུན་མགོན་རྟེན་འབྲེལ་ཀུན་ལ་དབང༌། ། ཤེས་བྱ་རྣམས་མཁྱེན་རྟག་པའི་མཚན་མ་བྲལ། ། འཕྲིན་ལས་དབང་ཕྱུག་ཉི་མ་ཆེན་པོའི་ལྷ། ། བླ་མ་རྡོ་རྗེ་འཆང་ཆེན་ཞབས་ལ་འདུད། །
ཟབ་མོའི་དོན་ལ་ཡི་གེ་མི་འོས་ཀྱང༌། ། མང་དུ་མ་ཐོས་བརྗེད་དོགས་ཡི་གེར་བྲི། ། འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེ་ཞལ་ནས། སྤྱིར་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་རྟེན་ཅིང་འབྲེལ་བར་གོ་མ་གོའི་ཁྱད་པར་དུ་འདུས་པ་ཡིན། དེ་ལ་རྟེན་ཅིང་འབྲེལ་པར་འབྱུང་བ་ཞེས་བྱ་བའི་གོ་བ་ནི། རྟེན་འབྲེལ་འབྱུང་ཞེས་པ་གསུམ་ཡིན་ཏེ། དེའང་རྟེན་གང་ལ་བརྟེན་ན་འབྲེལ་དུ་དང་འབྲེལ་བས། འབྱུང་བ་གང་དག་འབྱུང༌། ཞེས་པ་གསུམ་གྱིས་རྟེན་ཅིང་འབྲེལ་པར་འབྱུང་བ་ཞེས་བྱ་བ་ཡིན་ནོ། ། དེའང་རྟེན་ཅིང་འབྲེལ་པར་འབྱུང་བ་དེའང་མ་དག་པ་དང༌།
ཅུང་ཟད་དག་པ་དང༌། ཕལ་ཆེར་དག་པ་དང༌། ཤིན་ཏུ་དག་པ་དང་བཞིར་འགྱུར་བ་ཡིན་ཏེ། མགོན་པོ་བྱམས་པའི་ཞལ་ནས། མ་དག་མ་དག་དག་པ་དང༌། ། ཤིན་ཏུ་རྣམ་དག་གོ་རིམ་བཞིན། ། ཞེས་གསུངས་སོ། ། དེ་ལས་མ་དག་པ་འཁོར་བའི་དུཿཁ་ཐམས་ཅད་དང༌། རྟེན་ཅིང་འབྲེལ་པར་འབྱུང་བ་མ་དག་པ་ལ་བརྟེན་ནས་བསྐྱེད་པ་ཡིན་ཏེ། མ་དག་པའི་རྟེན་ནི་རྒྱ་གར་རམ་ལྷོ་བལ་ཡན་ཆད་ན་ནང་པའི་རྟེན་གྱི་ཟླ་ལ་དབང་ཕྱུག་ཆེན་པོའི་རྟེན་ནམ་གཞན་ཡང་ཕྱི་རོལ་པའི་རྡོ་ཟུར་གསུམ་མམ་ཏྲི་ཤཱུ་ལ་རྡོ་སྐུ་ལྟ་བུ་ལ་བརྟེན་ནས་འབྲེལ་ཡན་ལག་བདུན་དུ་འབྲེལ་ཏེ།
དེའང་ཕྱག་འཚལ་བ་དང་འབྲེལ། མཆོད་པར་བརྗོད་པ་དང༌། བཤགས་པ་དང༌། རྗེས་སུ་ཡི་རང་བ་དང༌། ཆོས་ཀྱི་འཁོར་ལོ་བསྐོར་བར་བསྐུལ་བ་དང༌། མྱ་ངན་ལས་མི་འདའ་བར་གསོལ་བ་གདབས་པ་དང༌། རྗེས་སུ་བསྔོ་བ་དང་འབྲེལ་ལོ། ། དེ་རྣམས་ཇི་ལྟར་འབྲེལ་ན། གོང་གི་རྟེན་དེ་རྣམས་ལ་དུས་བཟང་ལ་སོགས་ལ་ར་དང་མ་ཧེ་ལ་སོགས་པ་སྟོང་ཕྲག་མང་པོ་བསད་ནས་མཆོད་པ་དང་འབྲེལ་ལོ། ། མཆོད་པ་དེ་མ་གྲུབ་པ་ལ་བཤགས་པ་བྱེད་པས་བཤགས་པ་དང་འབྲེལ་ལོ། །
མཆོད་སྦྱིན་དེ་གཞན་བྱེད་པ་མཐོང་བ་ལ་རྗེས་སུ་ཡི་རང་བ་དང་འབྲེལ། གོང་གི་མཆོད་སྦྱིན་ལ་སོགས་པ་ཆོས་དེ་གཞན་ཡང་བསྐུལ་བས་ཆོས་ཀྱི་འཁོར་ལོ་བསྐོར་བར་བསྐུལ་བ་དང་འབྲེལ། དབང་ཕྱུག་ལ་སོགས་པའི་རྟེན་དེའང་ཇི་སྲིད་འཁོར་བ་མ་སྟོང་གི་བར་དུ་བཞུགས་པར་གསོལ་བ་འདེབས་པས་ན། མྱ་ངན་མི་འདའ་བར་གསོལ་བ་དང་འབྲེལ། དེ་རྣམས་ཀྱང་མཐར་ཐུག་དབང་ཕྱུག་ཆེན་པོ་ལ་སོགས་ཐོབ་པར་བསྔོ་བས་རྗེས་བསྔོ་བ་དང་འབྲེལ་ལོ། ། དེ་རྣམས་དང་འབྲེལ་བས། འབྱུང་བ་གང་འབྱུང་ན། གོང་གི་རྟེན་མ་དག་པ་དང་བསམ་པ་མ་དག་པ་བསྒྲུབ་པའི་མཆོད་པ་ལ་སོགས་པ་མ་དག་པ་དེ་རྣམས་དང་འབྲེལ་བས། ངན་སོང་གསུམ་གྱི་སྡུག་བསྔལ་འབྱུང༌། འོ་སྐོལ་བོད་ནའང་མ་དག་པའི་རྟེན་བཤན་པ་ལྟ་བུ་ཞིག་ལ་བརྟེན་ནས།
འབྲེལ་ཤིན་ཏུ་མ་དག་པ་དང་འབྲེལ་ཏེ། འབྲས་བུ་དམྱལ་བའི་དུཿཁ་འབྱུང་ངོ་གསུང༌། དེ་ལས་ཅུང་ཟད་དག་པ་ནི། མ་དག་པ་ཅེས་པས། འབྲས་བུ་ལྷ་མིའི་བདེ་བ་དོན་དུ་གཉེར་བ་ཡིན་ཏེ། དེ་ནི་སོ་སོའི་སྐྱེ་བོ་བསྙེན་གནས་བསྲུང་བ་ལྟ་བུ་ཞིག་ལ་མཚོན་ན། རྟེན་དཀོན་མཆོག་གསུམ་ལ་བརྟེན་ནས། འབྲེལ་ཡན་ལག་བདུན་གྱིས་འབྲེལ་ཏེ། དེ་ལས་དང་པོ་ཕྱག་འཚལ་བ་དང་འབྲེལ། ཡུལ་དཀོན་མཆོག་གསུམ་ལ་བསམ་པ་ལྷ་མིའི་བདེ་བ་ཐོབ་པར་འདོད་པས་ཕྱག་འཚལ་བ་དང༌།
ལྷ་མིའི་བདེ་བ་དེ་ཐོབ་པར་འདོད་པས་མཆོད་པ་ལ་སོགས་བྱེད་པ་དང༌། བསྙེན་གནས་དང་མཆོད་པ་མ་གྲུབ་པ་ལ་འགྱོད་ནས་བཤགས་པ་བྱེད་པ་དང༌། གཞན་ཡང་ལྷ་མིའི་བདེ་བ་ཕུན་སུམ་ཚོགས་པ་ཡོད་པ་མཐོང་ན་དེ་ལ་དགའ་བ་བསྐྱེད་པས་རྗེས་སུ་ཡི་རང་བ་དང༌། ལྷ་མིའི་བདེ་བ་ཐོབ་པའི་ཐབས་དེ་ལ་གཞན་ཡང་བསྐུལ་བས། ཆོས་ཀྱི་འཁོར་ལོ་བསྐོར་བར་བསྐུལ་བ་དང༌། བསྙེན་གནས་བླངས་པའི་ཡུལ་དགེ་བཤེས་དེ་ཡུན་དུ་བཞུགས་ན་དགའ་བས། མྱ་ངན་ལས་མི་འདའ་བར་གསོལ་བ་འདེབས་པ་དང༌། དེ་དག་ལས་བྱུང་བའི་དགེ་བ་དེ་དག་ཀྱང་ལྷ་མིའི་བདེ་བ་ཐོབ་པའི་དོན་དུ་བསྔོ་བ་བྱེད་པས་རྗེས་བསྔོ་བ་དང་འབྲེལ་ལོ། ། དེ་རྣམས་དང་འབྲེལ་བས་འབྱུང་བ་ལྷ་མིའི་བདེ་བ་འབྱུང་བ་ཡིན་ནོ། ། དེས་ན་འཁོར་བའི་ཆོས་ཐམས་ཅད་ཀྱང་རྟེན་ཅིང་འབྲེལ་པར་འབྱུང་བར་འདུས་པ་ཡིན་གསུངས་སོ། །
དེ་ལས་ཕལ་ཆེར་དག་པ་ནི། དག་པ་དང་ཞེས་པས། འབྲས་བུ་ཉན་རང་གི་བྱང་ཆུབ་ལྟ་བུ་དོན་གཉེར་བ་ཡིན་ཏེ། དེའང་རྟེན་དཀོན་མཆོག་གསུམ་ལ་བརྟེན་ནས་འབྲེལ་ཡན་ལག་བདུན་གྱིས་འབྲེལ་ཏེ། ཡུལ་རང་རྒྱུད་ཀྱིས་བསྡུས་པའི་དཀོན་མཆོག་གསུམ་ལ། བསམ་པ་རང་ཁོ་ན་མྱ་ངན་ལས་འདས་པ་ཐོབ་འདོད་ཀྱི་ཕྱག་འཚལ་བ་དང༌། ཉན་རང་གི་འབྲས་བུ་ཐོབ་འདོད་ཀྱི་མཆོད་པ་དང༌། དེ་ཐོབ་པའི་གེགས་སུ་གྱུར་པའི་སྡིག་པ་རྣམས་སྤོང་བའི་བསམ་པ་དང་ལྡན་པས་བཤགས་པ་དང༌། དེ་ལྟ་བུའི་འབྲས་བུ་ཐོབ་པ་དང༌། ཐོབ་པའི་ཐབས་ལ་བརྩོན་པ་རྣམས་ལ་རྗེས་སུ་ཡི་རང་བ་དང༌།
འགྲོ་བ་གཞན་རྣམས་དང་དེ་ལྟ་བུ་ཐོབ་པར་བྱེད་པའི་ཐབས་ལ་བསྐུལ་བ་དང༌། རྟེན་དཀོན་མཆོག་གསུམ་དེ་ཡུན་དུ་བཞུགས་པར་གསོལ་བ་དང༌། དགེ་བ་དེ་དག་ཀྱང་རང་དོན་མྱ་ངན་ལས་འདས་པ་ཐོབ་པའི་དོན་དུ་བསྔོ་བ་སྟེ། རྗེས་བསྔོ་བ་དང་འབྲེལ་བའོ། ། དེ་ལྟར་ཡན་ལག་བདུན་གྱི་ཚུལ་དུ་འབྲེལ་བས། འབྱུང་བ་ཉན་རང་གི་བྱང་ཆུབ་འབྱུང་བ་ཡིན་ནོ། ། དེ་དང་དེའི་འབྲས་བུ་འབྱུང་བའི་རྒྱུ་མཚན་ནི། རྟེན་ཅིང་འབྲེལ་པར་འབྱུང་བའི་ཆེ་བའམ། ཞིང་བསམ་པ་དངོས་པོ་གསུམ་གྱི་རྟེན་འབྲེལ་འབྱུང་བ་ཡིན། ཤིན་ཏུ་རྣམ་པར་དག་པའི་རྟེན་འབྲེལ་ནི།
ཤིན་ཏུ་རྣམ་དག་གོ་རིམ་བཞིན། ། ཞེས་པས། དག་པ་མྱ་ངན་ལས་འདས་པའི་ཆོས་ཐམས་ཅད་ཀྱང༌། རྟེན་ཅིང་འབྲེལ་པར་འབྱུང་བར་འདུས་པ་ཡིན་ཏེ། དེ་ལའང་མདོའི་ལུགས་ཀྱིས་རྟེན་དཀོན་མཆོག་གསུམ་ལ་བརྟེན་པ་ཡིན་ལ། འདིར་ཐེག་པ་ཆེན་པོ་གསང་སྔགས་ཡིན་ཞིང༌། དེ་ལས་ཀྱང་བཀའ་བརྒྱུད་ཆེན་པོ་འདིའི་དབང་དུ་བྱས་ན་མོས་གུས་ཀྱི་ལམ་པ། མོས་གུས་ཀྱིས་བླ་མ་བསྒྲུབ་པ་བྱ་བ་ཡིན་ཏེ། ས་དང་ལམ་གྱི་རིམ་པ་བགྲོད་པའི་དམིགས་པའི་རྟེན་བླ་མ་ཁོ་ན་ཡིན་ལ། དེ་ལ་མོས་གུས་གལ་ཆེ་བས།
མོས་གུས་ལམ་གྱི་ངོ་བོ་ཡིན། དེ་ལྟར་མོས་གུས་བྱ་བའི་རྟེན་བླ་མ་དེ་ལ་གསུམ་ལས། དང་པོ་ཕྱིའི་བླ་མ་ནི། རང་དང་ཞལ་དངོས་སུ་མཇལ་ཞིང༌། ཆོས་དངོས་སུ་ཉན་དུ་ཡོད་པ་འདི་ཁོ་ན་ཡིན། ནང་གི་བླ་མ་ནི་རང་གནས་ཁང་གཞན་ལས་ཐ་དད་པ་ཞིག་ན་འདུག་ཀྱང༌། རང་གི་མདུན་ནམ་མཁའ་ལ་སེང་གེའི་ཁྲི་དང་ཉི་ཟླ་པདྨའི་གདན་གྱི་སྟེང་དུ་བསྒོམ་པ་དེ་ཡིན། གསང་བའི་བླ་མ་ནི། ཕྱག་རྒྱ་ཆེན་པོ་སྒོམ་པའི་སྐབས་དེ་དང༌། གཏུམ་མོ་སྒོམ་པའི་དུས་སུ་སྒོམ་པ་དེ་དང༌།
འོད་གསལ་གྱི་དུས་སུ་སྒོམ་པ་དེ་དང༌། འཕོ་བའི་དུས་སུ་སྒོམ་པའི་བླ་མ་དེ་ཉིད་ཡིན་ནོ། ། ཕྱིའི་བླ་མ་དེ་ཉིད་དང་ཡུལ་ཐག་རིང་པོས་བསྐལ་ལམ། རང་རི་ཁྲོད་ལྟ་བུ་ལ་སྒོམ་དུ་འགྲོ་བའམ་བླ་མ་ཞལ་མི་བཞུགས་ན། བླ་མ་དེ་ཏུར་གྱིས་དྲན་པའི་རྟེན་སྐུ་འབག་གམ། ཞབས་རྗེས་སམ། དབུ་སྐྲ་འམ། ཕྱག་སེན་ནམ། ཞབས་སེན་ལ་སོགས་པའི་རྟེན་ཞིག་ཤིན་ཏུ་གལ་ཆེ་བ་ཡིན། མཆོད་པའང་རང་ལ་ཅི་ཡོད་པའི་དངོས་པོ་ཐོག་མར་བླ་མ་ལ་འབུལ་དགོས་པ་ཡིན།
བླ་མ་རིན་པོ་ཆེའི་ཞལ་ནས། ཆོས་རྗེའི་དབུ་ཞྭ་ན་དཔལ་ཕག་མོ་གྲུ་པའི་སྐུ་འབག་དངུལ་ལས་བྱས་པ་མཐེབ་གང་ཙམ་ཞིག་བཞུགས་པས། འབུལ་བ་ཅི་ཙམ་བྱུང་བ་ལ། དབུ་ཞྭ་མ་གསོལ་བར་ཡཻ་མི་བཞེས་གསུངས། བླ་མ་རིན་པོ་ཆེ་འབྲི་གུང་ན་སྐུ་མཚམས་ལ་བཞུགས་པའི་དུས་སུ་མཚན་མོ་ཞིག་ཆོས་ཞུར་བྱོན་པས། དེའི་ཉིན་པར་དར་མང་པོ་ཞིག་འབུལ་བ་བྱུང་བ། ཆོས་རྗེའི་ཞལ་ནས། དཔལ་ཆོས་ཡེ་ལ། འོ་སྐོལ་ཀྱི་དར་རྣམས་མཆོད་ཁང་ན་དཔལ་ལྡན་ཕག་མོ་གྲུ་པའི་དངུལ་སྐུ་བཞུགས་པ་ལ་འབུལ་དགོས། ཁྱོད་ཀྱིས་བཅུད་ལེན་ཤེས་སམ་གསུང༌།
མི་ཤེས་ལགས་ཟེར་བས། ཆོས་རྗེའི་ཞལ་ནས། རྫས་ཡོ་བྱད་ཅི་ཡོད་པ་དང༌། གཞན་གྱི་འབུལ་བ་ཅི་བྱུང་ཡང༌། ཐོག་མར་བླ་མ་ལ་ཕུལ་བས། ཚོགས་བསམ་གྱིས་མི་ཁྱབ་པ་རྫོགས་པ་ཡིན། དེ་ནས་རྫས་དེས་ཀྱང་ཕྲིན་ལས་ཀྱི་ཁྱད་པར་བསམ་གྱིས་མི་ཁྱབ་པ་ཐམས་ཅད་ཐད་ཀར་འགྲུབ་པ་ཡིན་ཏེ། རྫས་ཡོ་བྱད་ཀྱི་བཅུད་ལོངས་པ་དེ་ཀ་ལ་བཅུད་ལེན་ཟེར་བ་ཡིན་གསུངས་པས། རིན་པོ་ཆེ་ཐུགས་དགོངས་ལ། སྤྱན་སྔ་བའི་ཉེ་གནས་འདི་རྣམས་ལ་དེ་ཙམ་རེ་ལ་བརྟེན་ནས་ཆོས་ཟབ་མོ་མང་པོ་འབྱོན་པ།
དེ་བཞིན་གཤེགས་པའི་གསང་བའི་གནས་ཐམས་ཅད་མི་སྦེད་པར་སྟོན་པ་ཉེ་གནས་འདི་རྣམས་ཀྱང་ཕྱིར་མི་ལྡོག་པའི་བྱང་ཆུབ་སེམས་དཔར་འདུག་སྙམ་དུ་དགོངས་ནས། ཞལ་དུའང་དེ་སྐད་གསུངས་པས། ཆོས་རྗེའི་ཞལ་ནས། ཁོང་གིས་ཁྱེད་རྣམས་ལ་ཆེ་བསྟོད་ཆེན་པོ་མཛད་གསུང༌། མདོར་ན་རང་ལ་ཅི་ཡོད་པའི་ལུས་ལོངས་སྤྱོད་ཐམས་ཅད་གཙང་སིང་གིས་ཕུལ་ན་ལུས་ལོངས་སྤྱོད་ཀྱི་བཅུད་ལོངས་པ་ཡིན་གསུངས། བཤགས་པ་ནི། བླ་མ་དེ་ཐམས་ཅད་མཁྱེན་པ། ཤེས་བྱ་ཐམས་ཅད་ལྐོག་ཏུ་མ་གྱུར་པར་མངོན་སུམ་དུ་མཁྱེན་ཅིང་གཟིགས་པ་རང་གི་ཉེས་སྐྱོན་གསང་ནས་ཟོལ་བྱས་པས། བླ་མའི་ཐུགས་ཀྱིས་མཁྱེན་འོང་བས། དེས་ན་བླ་མ་ལ་སྙིང་གཤའ་མ་བསྟན་ཏེ།
བདག་ལ་སྐྱོན་འདི་དང་འདི་ལྟ་བུ་ཡོད། ཉེས་པ་འདི་དང་འདི་ལྟ་བུ་ཤས་ཆེ། ཞེས་པ་ལ་སོགས་པ་མ་གསངས་པར་བཤད་ལ། སྐྱོན་གང་ཡིན་པ་ངག་ཏུ་བརྗོད་ནས། དེ་བླ་མའི་སྤྱན་སྔར་བཤགས་དགོས་པ་ཡིན། བླ་མའི་སྐུ་གསུང་ཐུགས་ཀྱི་རྣམ་པར་ཐར་པ་དང༌། མཛད་པའི་འཕྲིན་ལས་ལ་ངོ་མཚར་ཆེ། རྗེས་སུ་ཡི་རང་ན་སྙམ་པ་རྗེས་སུ་ཡི་རང་བ་ཡིན། བླ་མས་ཐེག་པ་ཆེན་པོའི་ཆོས་མི་གསུང་བ་ལ། གསུང་བར་བསྐུལ་མ་འདེབས་ཤིང༌།
གཞན་ལ་ཕྲག་མི་དོག་པར་ཐམས་ཅད་ཀྱིས་འདི་ལྟ་བུའི་ཆོས་ཟབ་མོ་ཁོང་དུ་ཆུད་ན་དགའ་སྙམ་པ་བསམ་པ་ཡིན། གསོལ་བ་འདེབས་པ་ནི། ཐམས་ཅད་ཀྱི་དོན་དུ་བླ་མ་སྐུ་ཚེ་ཤིན་ཏུ་རིང་བ་འཁོར་བ་མ་སྟོང་གི་བར་དུ་བཞུགས་པར་གསོལ་བ་འདེབས་པ་ཡིན། དགེ་བའི་རྩ་བ་ཅི་བྱས་པ་ཐམས་ཅད་བླ་མའི་ཐུགས་དགོངས་ཡོངས་སུ་རྫོགས་པའི་ཕྱིར་བསྔོ་བ་ཡིན། མདོར་ན་དེ་རྣམས་སྤྱིར་བསྟན་པ་ཡིན་ཏེ། བླ་མ་རིན་པོ་ཆེའི་གསུང་ཁོ་ན་ཡིན། ཆོས་འདི་རང་ལ་བློ་གཏད་པའི་སློབ་མ་ལ་བཤད་དགོས། དེ་མ་ཡིན་པའི་གར་ཐོད་ཐོད་དུ་མི་བཤད། གཙིགས་ཤིན་ཏུ་ཆེ་བར་བྱ། སྔོན་ངས་གདམས་ངག་རྩིས་མེད་བྱས་ཤིང་ཨེན་རེ་ཙམ་འབར་ཏེ།
ད་ཡང་རྩིས་ཆུང་ན་ཞུ་དོན་མེད། རྩིས་ཆེ་བ་མ་ལགས་སམ། སོ་ནམ་དུ་མཛོད་ལ་ནན་ཏན་གྱིས་ཀྱིན་མ་བརྗེད་པར་མཛོད། ཐུན་དང་པོའོ།། །། འོ་སྐོལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་སྒྲུབ་པར་འདོད་པ་རྣམས་ཀྱིས་དག་པ་རྣམ་པ་བཞིའི་སྒོ་ནས་ཤིན་ཏུ་རྣམ་པར་དག་པའི་རྟེན་འབྲེལ་བསྒྲིགས་ཏེ། བླ་ན་མེད་པའི་སངས་རྒྱས་ཐོབ་པར་བྱེད་པ་ལ། རྣམ་པར་དག་པ་ཞིག་གིས་རྟེན་འབྲེལ་བསྒྲིགས་ཤེས་པ་ཞིག་དགོས་ཏེ། རྟེན་གང་ལ་བརྟེན་ན་བླ་མ་ལ་བརྟེན། འབྲེལ་གང་གིས་འབྲེལ་ན་ཡན་ལག་བདུན་གྱིས་འབྲེལ། འབྱུང་གང་འབྱུང་ན་དེ་ལ་བརྟེན་པའི་ཡོན་ཏན་འབྱུང་སྟེ།
དེའང་བདུན་རྣམ་དག་གི་དབང་དུ་བྱས་ན། རྟེན་དམིགས་པ་དང༌། མཆོད་པ་དང༌། བཤགས་པ་དང༌། རྗེས་སུ་ཡི་རང་བ་དང༌། བསྐུལ་བ་དང༌། གསོལ་བ་འདེབས་པ་དང༌། བསྔོ་བའོ། ། རྟེན་འབྲེལ་ལྟར་ན་རྟེན། བདུན་རྣམ་དག་ལྟར་ན་རྟེན་དམིགས་པ་ནི།
དེའང་ཕྱི་ནང་གསང་གསུམ་དུ་འབྱུང་ལ། དེ་ལས་ཕྱིའི་རྟེན་འབྲེལ་གྱི་རྟེན་བླ་མ་ནི་ཞལ་དངོས་སུ་བཞུགས་པ་དེ་ཡིན། ནང་རྟེན་ཅིང་འབྲེལ་པར་འབྱུང་བའི་བླ་མ་ནི། རང་ཉིད་ཀྱི་དམིགས་པའི་ཡུལ་དུ་གྱུར་པ་སེམས་ཉིད་བླ་མར་སྣང་བ་རང་གི་བསམ་པའི་རང་གཟུགས་སུ་མདུན་གྱི་ནམ་མཁའ་ལ་བསྒོམ་པ་དེ་ཉིད་ཡིན། གསང་བ་རྟེན་འབྲེལ་གྱི་བླ་མ་ནི། རྡོ་རྗེའི་ལུས་འདི་ཉིད་འཁོར་ལོ་སྟོད་སྨད་དུ་བསྒོམ་པ་དེ་ཉིད་དོ། ། དེ་ལས་དང་པོ་ཕྱི་རྟེན་འབྲེལ་གྱི་བླ་མ་དེའི་རྟེན་དྲན་པ་སློང་ནུས་པ་དེ་གལ་ཤིན་ཏུ་ཆེ་སྟེ། དེའང་དབུ་སྐྲ་ལ་སོགས་པའམ། ཞབས་རྗེས་ལ་སོགས་པའི་སྐུ་འབག་དྲན་པ་སློང་པའམ། ཁྱད་པར་གྱི་རྟེན་རེ་ཤིན་ཏུ་གལ་ཆེ་སྟེ།
མེད་ཐབས་མེད་བྱ་བ་དེ་སྤྱིའི་ཆིངས་ཐུན་དང་པོ་སྔ་མའི་དོན་ཡིན། དེ་ལ་རྟེན་ཅིང་འབྲེལ་པར་འབྱུང་བའི་རྟེན་བླ་མ་དེའྀ་སྐུ་འབག་གམ། ཞབས་རྗེས་བཞེངས་པ་དེའི་རྒྱུ་དངོས་པོ་རྣམ་པར་དག་པ་ལ་བཞེངས་པ་གལ་ཆེ་སྟེ། དེའང་དངོས་པོ་རྣམ་པར་དག་པ་གང་ཡིན་ན། རབ་རིན་པོ་ཆེ། འབྲིང་སྨན་བཟང་པོའམ་འབྲུ་སྣ། ཐ་མ་རས་སམ་ཤིང་ཤུན་ལ་བྱས་པ་ཡིན་ཏེ། དེའང་བླ་མའི་ན་བཟའ་ལ་སོགས་པ་བླ་མ་ཉིད་ཀྱི་ཕྱག་ནས་བྱུང་བ། གསེར་ལ་སོགས་པས་བླ་མ་དགྱེས་པའི་དངོས་པོ་རྣམ་པར་དག་པའི་རིན་གྱིས་བསྡུས་ལ་བྱ་སྟེ། རྒྱུ་དེ་ལའང་ངོ་སོ་ཆེ་བ་ཞིག་དགོས་པ་ཡིན།
རྒྱུ་རིན་པོ་ཆེ་དངོས་པོ་དག་པའི་རྒྱུ་མཚན་ནི། འདི་བྱང་ཆུབ་ཀྱི་སེམས་ལས་བྱུང་བ། སངས་རྒྱས་ཀྱི་ཞིང་ཁམས་ན་སངས་རྒྱས་ཀྱི་འཕྲིན་ལས་རྣམ་པར་དག་པ་ལས་གྲུབ་པས་འབྱུང་བ་ཡིན་ཏེ། དེ་ལྟར་ཡིན་པའི་རྒྱུ་མཚན་ཡང༌། དཔེར་ན་སྣང་བ་རང་གི་སེམས་དང༌། སེམས་རང་གི་སྣང་བ་གཉིས་ལས། སྣང་བ་རང་གི་སེམས་ནི་རྣལ་འབྱོར་རྟོགས་པ་དང་ལྡན་པ་རྣམས་ཀྱིས་སྣང་བ་ཐམས་ཅད་སེམས་སུ་རྟོགས་པ་དེ་ཉིད་ཡིན། སེམས་རང་གི་སྣང་བ་ལ་གསུམ་སྟེ། སེམས་ཅན་གྱི་སེམས་ཀྱི་སྣང་བ། རྣལ་འབྱོར་པའམ་བྱང་ཆུབ་སེམས་པའི་ཐུགས་ཀྱི་སྣང་བ།
སངས་རྒྱས་ཀྱི་ཐུགས་ཀྱི་སྣང་བ་རྣམས་ཏེ། སེམས་ཅན་གྱི་སེམས་ཀྱི་སྣང་བ་ནི། སེམས་ལས་ཉོན་མོངས་པ་ཞེ་སྡང་དྲག་པོ་ཞིག་སྐྱེས། དེ་ཡིས་ལས་བསགས། ལས་དེ་ལས་རྣམ་པར་སྨིན་པ་ལྕགས་སྲེག་གི་ས་གཞི་ལ་སོགས་པ་དམྱལ་བའི་སྣང་བ་ཤར་ནས། དུཿཁ་དཔག་ཏུ་མེད་པ་མྱོང་སྟེ། དེ་ལྟར་ཉོན་མོངས་པ་གཞན་གྱིས་ཀྱང༌། དེ་ལྟར་གང་སྐྱེས་པ་དེའི་ལས་བསགས་ནས། ལས་ཀྱི་རྣམ་སྨིན་ཐ་དད་དུ་མྱོང་བ་ནི། མི་དགེ་བའི་སེམས་དེ་ལྟར་དུ་སྣང་བས་ན་སེམས་སྣང་བ།
བྱང་ཆུབ་སེམས་དཔའི་དབང་དུ་བྱས་ན། ཀུན་གཞི་ཞེས་བྱ་བ་བྱང་ཆུབ་ཀྱི་སེམས་རྣམ་པ་གཉིས་ཀྱི་གཞིར་གྱུར་པས་ན་ཀུན་གཞི་ཞེས་བྱ་བ་ཡིན་ཏེ། བྱང་ཆུབ་ཀྱི་སེམས་རྣམ་པ་གཉིས་རྒྱུད་ལ་སྐྱེས་པའི་བྱང་ཆུབ་སེམས་དཔའ་རྣམས་ལ་དེའི་འབྲས་བུའམ་རྣམ་པར་སྨིན་པ་དེའང་ས་ཕྱོགས་གང་ན་གནས་པར་དེར། རིན་པོ་ཆེ་དང༌། སྨན་བཟང་པོ་དང༌། འབྲུ་ལ་སོགས་པ་དཔག་ཏུ་མེད་པ་འབྱུང་སྟེ། བྱང་ཆུབ་ཀྱི་སེམས་དེ་ཉིད་ལས་གྲུབ་པ་ཡིན་ཞིང༌། སངས་རྒྱས་ཀྱི་ཞིང་རྣམ་པར་དག་པ་རྣམས་སུའང༌། རིན་པོ་ཆེ་སྣ་ཚོགས་པ་འབྱུང་བ་ཡང་རྒྱུ་མཚན་སྔོན་དུ། བྱང་ཆུབ་སེམས་དཔའི་སྤྱོད་པས་ས་ལམ་སྦྱོང་བའི་དུས་ན་རྟེན་བཞཻངས་པ་ལ་སོགས་པ་ལ་རིན་པོ་ཆེ་ལ་སོགས་པའི་རྟེན་འབྲེལ་བསྒྲིགས་པའི་འབྲས་བུ་ལས་བྱུང་སྟེ།
སྙིང་རྗེ་པདྨ་དཀར་པོ་ལས། ལྷ་ཡི་རྒྱལ་པོ་ཚངས་པ་ན་རེ། མི་མཇེད་ཀྱི་འཇིག་རྟེན་གྱི་ཁམས་འདི་ངའི་ཡིན་ནོ་ཟེར་བས། བཅོམ་ལྡན་འདས་ཀྱིས་གསན་ནས། ཚངས་པ་ལ་བོས་ནས། ཁྱོད་ན་རེ་འདི་སྐད་ཟེར་བ་བདེན་ནམ་གསུངས་པས། བཅོམ་ལྡན་འདས་བདག་གིས་དེ་སྐད་བྱས་ཟེར་བས། འོ་ན་ཁྱོད་ཀྱི་ཡིན་པའི་རྒྱུ་མཚན་ཅི་ཡོད་གསུངས་པས། རྒྱུ་མཚན་ནི་མེད་དེ་དེ་སྐད་བྱས་པ་ཙམ་ཡིན་ནོ་ཟེར་བས། བཅོམ་ལྡན་འདས་ཀྱི་ཞལ་ནས།
མི་མཇེད་ཀྱི་འཇིག་རྟེན་གྱི་ཁམས་འདི་ཁྱོད་ཀྱི་མ་ཡིན་ཏེ། ང་བྱང་ཆུབ་སེམས་དཔའི་སྤྱོད་པ་སྤྱད་པའི་དུས་ན། དཀའ་བ་མང་པོས་དག་པའི་རྟེན་འབྲེལ་བསྒྲིགས་པའི་འབྲས་བུ་ཡིན་ནོ་གསུངས་པས་ན། དེ་ལྟར་ཞིང་ཁམས་འདི་ན་དངོས་པོ་རྣམ་པར་དག་པ་རིན་པོ་ཆེ་ལ་སོགས་པ་ཕུན་སུམ་ཚོགས་པ་ཐམས་ཅད་ཀྱང༌། སངས་རྒྱས་དང་བྱང་ཆུབ་སེམས་དཔའི་བྱིན་རླབས་ལས་བྱུང་བ་ཡིན་པས། རིན་པོ་ཆེ་དངོས་པོ་རྣམ་པར་དག་པ་སྟེ། དེའི་ཕྱིར་ན་རྟེན་ཆེན་པོ་མ་གྲུབ་ཀྱང་རྒྱུ་དངོས་པོ་བཟང་བ་གལ་ཆཻ། སྔོན་རྗེ་རིན་པོ་ཆེ་འབྲི་གུང་དུ་བྱོན་མ་ཐག་གསར་པའི་དུས་ན་དཔོན་ཡུང་ལ་བ་པ་བྱ་བ་རྡོ་སྐུ་མཁན་ཞིག་དང་སྐྱིད་ཤོད་དུ་འདྲིས་པས། ཁོང་ཡང་དེ་ན་འདུག་ནས་དེ་ལ་ཆོས་རྗེའི་སྐུ་འབག་དབུ་ཞྭའི་ནང་དུ་བཞུགས་པ་ཞིག་བཞེངས་པར་ཞུ་དགོས་གསུངས་པས། ཁོང་ན་རེ།
བདག་གིས་ཞབས་ཏོག་བྱས་པས་མཆི་ཡིས། སྔོན་ལ་ཁྱོད་རང་གི་ཆོས་རྗེ་ལ་ཞུས་ཤིག་ཟེར་ནས། སྤྱན་སྔར་ཞུས་པས། རྟེན་བྱ་བ་རྒྱུ་བཟང་བ་དངོས་པོ་དག་པ་ལ་བྱེད་དགོས་པ་ཡིན། དངོས་པོ་དམན་པ་ལ་བྱར་མི་བཏུབ། ད་ལྟ་རྡོ་ལ་བཞེངས་མི་དགོས། ཕྱིས་གསེར་དངུལ་ལས་བྱས་པའི་མཆི་གསུངས་ནས། དེར་བཀྱོན་དུ་ཁོ་ན་ལས་མ་བྱུང་བ་ལས། སང་ཚོགས་སུ་བཀའ་བཀྱོན་མང་དུ་བྱོན་ཏེ། ཁྱོད་བླ་མའི་སྐུ་ཤིང་ལ་གྱིས།
ཁྱི་ལུད་ལ་གྱིས། རྟེན་གྱི་རྒྱུའམ་གསུང་སྔར་གྱི་ཉེར་ལེན་དེས་ཉེས་པར་འདུག་སྙམ་པ་བྱུང་སྟེ། དེ་ཆོས་རྗེའི་ཐུགས་ཀྱིས་མཁྱེན་པར་འདུག་སྟེ། ཕྱིས་གསེར་དངུལ་ལས་བཞེངས་པས་ཆོག་པ་བྱུང་གསུངས། དེས་ན་རྒྱུ་ཆེ་ཐོད་ཐོད་ལ་བཞེངས་སུ་མི་བཏུབ་སྟེ། ཉེས་པ་མང་པོ་འབྱུང་བ་ཡིན་པས། དངོས་པོ་བཟང་པོ་རབ་གསེར་དངུལ་ལ་སོགས་པ་ལ་བྱ་སྟེ། དེའི་ཕྱིར་ན་རྒྱུ་གང་ལས་བཞེངས་ཀྱང༌། དེའི་གསེབ་ཏུ་རིན་པོ་ཆེ་སྣ་ཚོགས་འདེབས་པའང་རྒྱུ་མཚན་དེ་ལྟར་ཡིན། རྒྱུ་འབྲིང་སྨན་བཟང་པོ་སྣ་ཚོགས་སམ།
འབྲུ་དང་མེ་ཏོག་དང་ཙན་དན་ལ་སོགས་ལ་བྱེད་པ་ཡིན་ཏེ། སློབ་དཔོན་ཀླུ་སྒྲུབ་ཀྱིས་ཀླུའི་ཡུལ་དུ་བྱོན་ནས། ཙན་དན་གོར་ཤི་ཥ་བླངས་ཏེ། ཐུགས་དམ་སྒྲོལ་མའི་སྐུ་བཞེངས་པ་ལྟ་བུ་ཡིན། གཞན་ཡང་རྡོ་རྗེ་གདན་གྱི་ཇོ་བོ་བྱང་ཆུབ་ཆེན་པོའང་སྨན་བཟང་པོའི་ལྡེ་གུ་འབའ་ཞིག་ལ་བཞེངས་པ་ཡིན་པར་གདའ། ཐ་མ་རས་སམ་ཤིང་ཤུན་ལ་བྱེད་པ་ཡིན་ཏེ། འཇམ་དཔལ་རྩ་རྒྱུད་ལས། རས་ཀྱི་རྒྱུ་སྲིན་བལ་ལ་ཆོ་ག་བྱེད་པ་ནས་བཟུང་སྟེ། གནས་སྐབས་རེ་རེ་བཞིན་ཆོ་ག་དུ་མ་གསུངས། བླ་མའི་ན་བཟའ་ལ་སོགས་པའི་དོན་གོང་དང་འདྲ།
དེ་ལྟ་བུའི་རྒྱུ་གང་ཡིན་པ་ལ། རས་ཆོག་ལ་སོགས་པ་གང་ལའང་ཐར་གྱིས་ཐོན་པར་བྱ། རྒྱུ་དེ་རྣམས་ལ་བཞེངས་པའི་རྐྱེན་ལྷ་བཟོ་ཡང༌། རབ་སྤྲུལ་པའི་ལྷ་བཟོ། འབྲིང་སྨོན་ལམ་གྱི་སྟོབས་ཀྱིས་བྱུང་བ། ཐ་མ་འཚོ་ལ་ལྟོས་པ་སྟེ། དེའང་སྡོམ་པ་དང་ལྡན་པ་དང༌། བྱང་ཆུབ་ཏུ་སེམས་བསྐྱེད་པ་ཐོབ་པ། རྟེན་གྱི་ཕྱག་ཚད་མཁས་པའོ། ། དེ་ལྟ་བུ་དེ་ཟས་དང་གོས་ཀྱི་མཉེས་པར་བྱས་ལ།
ལྷ་བཟོ་མི་བསླུ་བ་གལ་ཆེ་སྟེ། དེའི་ཕྱོགས་སུ་སོང་བ་ཆེ་བ་ཞིག་དགོས་པ་ཡིན། དེ་ཡང་ཕྱག་ཚད་དང་བཞུགས་ཐབས་ལ་སོགས་པ་རྣམས་མ་འཕྱུག་པ་གལ་ཆེ་སྟེ་ཚད་དང་མི་ལྡན་ན་ཉེས་པ་མང་པོ་བསྐྱེད། འདི་ལས་འདི་འབྱུང་བྱ་བ་འཁོར་ལོ་སྡོམ་པ་འབྱུང་བ་ནས་ཞིབ་ཏུ་གསུངས་སོ། ། བཞུགས་ལུགས་ཉེས་ནའང་མི་བཟང་སྟེ། སྔོན་སྒོམ་ཆེན་པ་ཞིག་གིས། དཔལ་ལྡན་ཕག་མོ་གྲུ་པའི་སྐུ་འབག་བྲིས་སྐུ་ཞིག་བཞེངས་ནས། དེའི་སྐུ་བཞེངས་པ་ཕྱག་ན་འཁར་བ་བསྣམས་པ། ཕྱག་ལྷམ་དང་དབུ་ཞྭ་གསོལ་བ་ཞིག་ཁྱེར་ནས་ཆོས་རྗེ་རིན་པོ་ཆེ་ལ་རབ་གནས་ཞུ་ཟེར་བས། རབ་གནས་མ་གནང་བར་བཀའ་བཀྱོན་མཛད་དེ།
ཁྱོད་བློ་ཤེ་རྒོད། འགྲོ་འདུག་ལ་དགའ། ཁྱོད་ཀྱི་ལྷ་ཡང་འདི་འདྲ་བ་གསུང༌། དེས་ན་སྐུ་དེ་ཕྱོགས་གང་ནས་ཀྱང་ལེགས་དགོས་ཏེ། བཞུགས་གདན་ཆུང་ནའང་ཡུལ་དེར་མི་ཤོང༌། ཁྲི་དེ་ཆུང་ནའང་གདན་ས་ལ་སོགས་མི་ནོན་པ་ཡིན། མཐར་གཟར་ན་ཡུལ་གྱི་བཅུད་ཕྱིར་ལ་འབོ། པདྨ་ཡོ་ན་གནས་དེར་མི་ཆགས། དམའ་བ་ཚེ་ཐུང༌། མཐོ་ན་འཁྲུགས་པ་འཆོར།
ལྷའི་འཁོར་ཀུན་ཆུང་ན་འཁོར་ངན། ཞེང་ཁ་ཕྲ་ཆེས་ནའང་མི་འཆུན་པ་ཡིན། བྲིས་སྐུ་ལྟ་བུ་ཡིན་ན། གཙོ་བོའི་སྟེང་ན་ཕར་བརྒྱུད་པའི་བླ་མ་རྣམས་བྲི་བར་བྱ་སྟེ། རང་གི་བླ་མ་དེ་ཉིད་དབུའི་ཐད་ཀའི་དབུས་སུ་བྲི་བར་བྱའོ། ། ཡི་དམ་དང་འདོད་ལྷ་ཐམས་ཅད་སྐུའི་གཡས་གཡོན་དུ་བྲི་བར་བྱ་སྟེ། ཕ་རྒྱུད་ཀྱི་ལྷ་ཐམས་ཅད་གཡས་སུ་བྲི། མ་རྒྱུད་ཀྱི་ལྷ་ཐམས་ཅད་གཡོན་དུ་བྲི་བར་བྱའོ། ། འཇིག་རྟེན་པ་རྣམས་ནི་གདན་ཁྲིའི་འོག་ཏུ་བྲིའོ། ། མ་མགོན་གཉིས་ནི་གདན་ཁྲིའི་འོག་ཟུར་གཡས་གཡོན་གཉིས་སུ།
གཙོ་བོའི་སྤྱན་འོག་ཏུ་ཚུད་ཙམ་དུ་བྲི་སྟེ། དེའི་དགོས་པ་ནི། གདན་ཁྲིའི་འོག་ཏུ་ཚུད་དྲག་ན་ནོན་པས་ནུས་པ་མི་འབྱུང༌། དེ་ལས་འགྱངས་ན་འཆུན་པ་དཀའ་བས། སྤྱན་འོག་ཏུ་ཚུད་ཙམ་དུ་ཅིས་ཀྱང་བྱེད་དགོས་པ་ཡིན། སྐུ་འབག་གསེར་སྐུ་ལྟ་བུ་ཡིན་ན། ཁང་པ་ཀ་བཞི་མའི་དབུས་གདན་ཁྲི་ཁྲུ་གང་ཙམ་གྱི་སྟེང་དུ་བཞུགས་པའི་སྤྱན་འོག་ཏུ་ཐེམ་པ་ཚུད་ཙམ་གྱིས་སྤྱན་དཔངས་སུ་བྱ། དེས་ན་བཀོད་པ་ལ་མཁས་དགོས་པ་ཡིན་གསུངས་སོ། ། དེ་ལའང་རབ་ཏུ་གནས་པ་གལ་ཆེ་སྟེ། དེའི་མཚན་ཉིད་ཀྱང༌།
རབ་བླ་མ་སངས་རྒྱས། ། འབྲིང་གྲུབ་ཐོབ། ཐ་མའང་བཙུན་པ་བྱང་ཆུབ་ཀྱི་སེམས་དང་ལྡན་པ། ཆོ་ག་ལ་མཁས་པ་ཞིག་དགོས་ཏེ། གང་ཐོད་ཐོད་ཀྱིས་མི་འོང༌། རྟེན་མཚན་ཉིད་དང་ལྡན་པ་དེ་ལྷ་སའི་ཇོ་བོ་ཤཱཀྱ་ལྟ་བུ་ཡིན་ཏེ། དངོས་པོ་རྣམ་པར་དག་པ་རིན་པོ་ཆེ་སྣ་བཅུ་ལས་བྱས་པ་བཟོ་བོ་བི་ཤྭ་ཀརྨས་བྱས་པ། ཡོན་བདག་ལྷའི་དབང་པོ་བརྒྱ་བྱིན་གྱིས་བྱས་པ། རབ་གནས་བཅོམ་ལྡན་འདས་ཉིད་ཀྱིས་མཛད་པ་ཡིན་ཏེ། དེ་ལྟ་བུ་ཤིན་ཏུ་དཀའ།
དེས་རབ་གནས་མཁན་པོ་དེ། དེ་བཞིན་གཤེགས་པ་སྤྱན་འདྲོངས་པ། ཡེ་ཤེས་པ་དགུག་གཞུག་ནུས་པ་ཞིག་དགོས་པ་ཡིན། མདོར་ན་རབ་ཏུ་གནས་པ་མཚན་ཉིད་དང་ལྡན་པར་བྱས་པའི་རྟེན་དེ་འོ་བརྒྱལ་བ་ཆགས་གྲུགས་དང་ནག་ནོག་ལ་སོགས་པ་མ་སོང་བར་བྱ། དེ་ལྟ་བུ་སོང་ན་གང་སོང་ཐད་ཀར་ན་ཚ་ལ་སོགས་པ་འོང་བར་འདུག སྔོན་བླ་མ་མེ་ཉག་གི་ཉེ་གནས་དཀོན་མཆོག་རྒྱལ་མཚན་སྐེ་ན་སྟེ་སྤྱན་སྔར་ཞུས་པས། བླ་མ་མི་ཉག་གི་སྐུ་འབག་སྤྱན་དྲོངས་གསུང༌། སྤྱན་དྲངས་པས་སྐུ་འབག་གི་མགུལ་ན་སྣུམ་ཐིག་ཤོར་ནས་འདུག དེར་སྣུམ་དེ་འདོན་པའི་ཐབས་བྱས་པ་རང་གི་དྲགས་གསུང༌། དེའི་ཕྱིར་ན་གཟབ་པ་གལ་ཆེ་བ་ཡིན།
དེས་ན་བཞུགས་ས་ཡང་གང་ཟག་གི་ཁམས་རིགས་དང་བསྟུན་པ་གལ་ཆེ། མེ་རླུང་ཁམས་ཤས་ཆེ་ཞིང༌། ཤེས་པ་མི་གནས་པའི་རིགས་རྣམས་ལ། རྟེན་བཞུགས་ས་མཐོས་ན་སླར་ཐུར་དུ་འགྲོ། མི་ས་ཁམས་ཤས་ཆེ་བ་རྣམས་ལ་རྟེན་བཞུགས་ས་དམས་ན་སླར་ཐུར་འགྲོ་བས། བཞུགས་སའང་མཐོ་དམན་རན་པ་གལ་ཆེ་བ་ཡིན། དེས་རྟེན་ཅིང་འབྲེལ་པར་བླ་མའི་རྟེན་བཞེངས་པའོ། ། ཐུན་མཚམས་གཉིས་པའོ།། ༈ །།ཤིན་ཏུ་རྣམ་པར་དག་པ་རྟེན་ཅིང་འབྲེལ་པར་འབྱུང་བ། བླ་མའི་མོས་གུས་ཀྱིས་ལམ་བགྲོད་པར་བྱེད་པ་རྣམས་ཀྱི་རྟེན་བླ་མ་ལ་བརྟེན།
འབྲེལ་བདུན་རྣམ་པར་དག་པས་འབྲེལ་ཏེ། ཡོན་ཏན་གྱི་ཚོགས་མ་ལུས་པ་འབྱུང་བ་ཡིན་པས། བླ་མ་དང་འབྲེལ་པ་ཟབ་པ་གལ་ཆེའོ། ། དེ་ལ་རྟེན་བླ་མའི་དམིགས་པ་ལ་བརྟེན་ནས། མཆོད་པ་དང་འབྲེལ་བས་དེ་ལ་གསུམ་སྟེ། འདོད་པའི་ཡོན་ཏན་གྱི་མཆོད་པ་དང༌། བསྟོད་པའི་མཆོད་པ་དང༌། བདུད་རྩི་མྱང་བའི་མཆོད་པའོ། ། དང་པོ་ལ་བཞི་སྟེ། ཕྱིའི་མཆོད་པ་དང༌།
ནང་གི་མཆོད་པ་དང༌། གསང་བའི་མཆོད་པ་དང༌། དེ་ཁོ་ན་ཉིད་ཀྱི་མཆོད་པའོ། ། དང་པོ་ནི་མེ་ཏོག་ལ་སོགས་པ་ལྔའོ། ། ཆོས་གང་ཉམས་སུ་ལེན་པ་དང་འདི་དང་འབྲེལ་དགོས་ཏེ། མདོའི་ལུགས་དང་སྔགས་ཀྱི་ལུགས། མདོའི་རྗེས་སུ་འབྲངས་པས་སྔགས་ལྟར་བྱེད་པ་ཡིན། བླ་མའི་རྣམ་ཐར་གྱི་རྗེས་སུ་འབྲང་ན། མཆོད་པ་རྣམ་ལྔ་རྒྱུན་དུ་མ་ཆགས་པ་བྱེད་དགོས། ང་ཡང་གྲོགས་པོ་བཟང་པོའི་དྲིན་གྱིས།
འདི་དཀྱུས་སུ་ཆུད་པ་ཡིན་ཏེ། སྔོན་དཔལ་ཆོས་ཡེ་ཙཱ་རི་ལ་ཕྱིན་པས། ཁོང་ཉིན་རེ་ལ་རྣམ་ལྔ་མ་ཆག་པར་ལན་གསུམ་བྱེད་ཅིང་སྣང་བས། ངས་ཀྱང་དང་པོ་མ་འཛོམ་ཙམ་བྱུང་ཡང༌། བྱས་པ་རང་གིས་ཕྱིས་ནས་ད་ལྟའི་བར་ཡན་ཆད་རྒྱུན་མ་ཆད་པར་ཕུལ་བ་ཡིན། འདི་བཞིན་དུ་ཕུལ་བས་སངས་རྒྱས་པའི་དུས་སུ། ཞིང་དེར་མེ་ཏོག་ལ་སོགས་པའི་མཆོད་པའི་ཁྱད་པར་རྒྱུན་མ་ཆད་པར་འབྱུང་བ་ཡིན། དེ་ལས་དང་པོ་མེ་ཏོག་ལ་སོགས་པ་ཐམས་ཅད་ལ། སྤྱིར་ཤེས་བྱ་ལ་མེ་ཏོག་འབྱུང་བའི་རྒྱུ་མཚན་དང༌། དེ་ཇི་ལྟར་འབུལ་བའི་ཐབས་དང༌།
ཕུལ་བས་ཡོན་ཏན་འབྱུང་ཚུལ་ལོ། ། དང་པོ་ཕྱི་རོལ་ཏུ་མེ་ཏོག་འབྱུང་བའི་རྒྱུ་མཚན་ལ་གཉིས་ཏེ། མདོ་དང༌། སྔགས་ལུགས་སོ། ། དང་པོ་ནི། འོ་སྐོལ་གྱི་སྟོན་པ་སངས་རྒྱས་ཐུབ་པ་ཆེན་པོ་དེས། སྔོན་བྱང་ཆུབ་སེམས་དཔའི་སྤྱོད་པ་སྤྱད་པའི་དུས་ན་མེ་ཏོག་གཅིག་པུ་ལ་བརྟེན་ནས་ཀྱང་རང་གི་བླ་མ་དང༌། སངས་རྒྱས་སྔ་མ་རྣམས་ལ། བསོད་ནམས་ཀྱི་ཚོགས་དཔག་ཏུ་མེད་པ་བསགས་པས། ཁོང་སངས་རྒྱས་པའི་ཞིང་འདིར་མེ་ཏོག་མི་འབྱུང་བ་ཁ་མེད།
གཉིས་པ་སྔགས་ལྟར་ན། ཕྱི་ནང་ཐམས་ཅད་གནད་གཅིག་པ་ཡིན་པས། དྭངས་མའི་དྭངས་མ་འབུལ་བར་བྱ། ཞེས་པས་ན་རྡོ་རྗེའི་ལུས་འདི་ལའང་འབྱུང་བ་ལྔའི་དྭངས་མ། དོན་སྙིང་ལྔ་མེ་ཏོག་ཏུ་ཡོད་པར་བཤད མཆིན་པ་ས་ཡི་མེ་ཏོག གློ་བ་ཆུའི་མེ་ཏོག སྙིང་མེ་ཡི་མེ་ཏོག མཚེར་པ་རླུང་གི་མེ་ཏོག་་་་མཁལ་མ་ནམ་མཁའི་མེ་ཏོག ཡང་ན་མིག་སའི། རྣ་བ་རླུང་གི།
སྣ་ནམ་མཁའི། ལྕེ་མེའི། ལུས་ཆུའི་མེ་ཏོག་གོ། ། ཕྱི་རོལ་ཏུའང་འབྱུང་བ་ལྔའི་དྭངས་མ་མེ་ཏོག་མི་འབྱུང་ཁ་མེད་པ་ཡིན། གཞན་ཡང་མདོ་ལྟར་ན་འབྱུང་བ་བཞི་ཡི་དྭངས་མ་མེ་ཏོག་ཏུ་འོང་བར་བཤད། དེ་མེའི་དྭངས་མ་དམར་པོ་འོང་བར་བཤད། སའི་དྭངས་མ་སེར་པོ། ཆུའི་དྭངས་མ་དཀར་པོ། རླུང་གི་དྭངས་མ་སྔོན་པོར་འབྱུང་ངོ༌། ། ཡང་ན་འབྱུང་བ་བཞིའི་དྭངས་མ་ལས་མཆོད་པའི་ལྷ་མོ་མེ་ཏོག་མར་བཤད་དེ།
འབྱུང་བ་བཞི་དྭངས་མ་ཡིན་པའི་རྒྱུ་མཚན་ནི། སོས་ཀ་འབྱུང་བ་མེ་དར་བའི་དུས་སུ་ས་གཞི་ལ་དྲོད་ཕེབས་ཤིང༌། སོས་ཀ་ཚད་པ་ཆེ་བའི་དུས་སུ། མེའི་དྭངས་མ་ཁུག་ཆོས་ལ་སོགས་པ་དམར་པོ་དར་བ་ཡིན་ནོ། ། དེ་ནས་ཐམས་ཅད་འབོལ་འབྱུང་བ་ཡིན་ཏེ། ས་དར་བའི་དུས་མེ་ཏོག་སེར་ཆེན་ལ་སོགས་པ་སེར་པོ་རྣམས་དར་བ་ཡིན་ནོ། ། དབྱར་འབྲུ་ཆར་ཆུ་འབྲུབ་སྟེ། ཆུ་དར་བའི་དུས་སུ་པུཎྜ་རི་ཀ་དཀར་པོ་རྣམས་དར་བ་ཡིན། གཞན་ཡང་མེ་ཏོག་རྣམས་ཀྱང་སྐྱ་ཤས་ཆེན་པོར་འགྱུར་རོ། ། སྟོན་སེར་ཁ་རླུང་དར་བ་ཡིན་པས་སྤངས་རྒྱན་ལ་སོགས་པའི་མེ་ཏོག་སྔོན་པོ་རྣམས་དར་བའི་དུས་ཡིན་རླུང་གི་དྭངས་མ་ཡིན།
མདོར་ན་ནམ་ཟླ་དང་དུས་ཀྱང་མི་འཕྱུག་པར་འབྱུང་བ་ཡིན་ནོ། ། འདུས་པའི་རྩ་རྒྱུད་ལས། མ་མཱ་ཀི་དང་ཨུ་ཏི་ཀ མེ་ཏོག་ཀ་ར་ཝི་ར་སམ། ཞེས་གསུངས་དེའི་དོན་བཤད་རྒྱུད་དུ་དྲིས་ལན་གསུངས་པ་མེ་ཏོག་ཅེས་ནི་གང་ལ་བྱ། ཞེས་དྲིས་པས་ལྷ་མོ་དགུ་དང་ནམ་མཁའི་ཁམས། ། མེ་ཏོག་ཅེས་ནི་བཤད་པ་ཡིན། ། ཞེས་གསུངས་པས། ལྷ་མོ་རྣམས་མེ་ཏོག་ཏུ་འོང་བར་བཤད་དོ། ། གཉིས་པ་དབུལ་བའི་ཐབས་ལ་གཉིས་ཏེ།
མཐར་ཐུག་ཏུ་སངས་རྒྱས་ཐོབ་པར་བྱ་བའི་ཆེད་དུ་འབུལ་བ་དང༌། གནས་སྐབས་སུ་ཕྲིན་ལས་བཞི་འགྲུབ་པའི་དོན་དུ་འབུལ་བའོ། ། དང་པོ་ནི་ཞིང་བླ་མ་སངས་རྒྱས་ཀྱི་ངོ་བོ་ལ། དངོས་པོ་རྣམ་པར་དག་པ་བྱང་ཆུབ་ཀྱི་སེམས་ཀྱིས་རང་གཞན་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་ན་མེད་པའི་སངས་རྒྱས་ཐོབ་པར་འདོད་པའི་བློ་ཡིས་དབུལ་བ་ཡིན་ཏེ། ཆོས་རྗེ་རིན་པོ་ཆེའི་ཞལ་ནས། རིན་ཆེན་བྱང་ཆུབ་སེམས་ལས་བྱུང་གྱུར་ཅིང༌། ། ཆོས་ཀུན་གདོད་ནས་ཞི་བས་ཤེས་རབ་ཀྱིས། ། འཕགས་པ་མཆོད་ཅིང་སེམས་ཅན་སྨིན་མཛད་པའི། ། ཀུན་ཏུ་བཟང་པོ་མཆོད་པའི་སྤྲིན་ཕུང་མཆོག ། མཆོད་རྫས་མཐའ་ཡས་དཔག་ཏུ་མེད་པ་ཡིས། །
རབ་འབྱམས་ཆོས་ཀྱི་དབྱིངས་ཀུན་བཀང་ནས་ནི། ། བླ་མ་རྣམས་དང་དཀོན་མཆོག་གསུམ་ལ་འབུལ། ། ཞེས་གསུངས་པས། ཞིང་བསམ་པ་དངོས་པོ་གསུམ་ག་རྫོགས་པའི་སངས་རྒྱས་སུ་བྱས་ནས་གསོལ་བ་བཏབ་ན་གང་འདོད་ཐམས་ཅད་འགྲུབ་པ་ཡིན་ཏེ། ཆོས་རྗེ་རིན་པོ་ཆེའི་ཞལ་ནས། ཞིང་དང་བསམ་པ་དངོས་པོ་གསུམ། ། གཅིག་ཏུ་བྱས་ནས་གསོལ་བ་གདབ། ། བར་ཆད་གསུམ་དང་བྲལ་གྱུར་ན། ། ཅི་འདོད་འབྲས་བུ་མྱུར་དུ་འབྱུང༌། ། ཞེས་གསུངས།
དེ་ལྟར་བླ་མ་ལ་མེ་ཏོག་འབུལ་བ་གལ་ཆེ་བ་ཡིན་ཏེ། འབྲི་གུང་ཀུན་ན་དབྱར་ཀ་མེ་ཏོག་བླ་ཡེ་ཁྲིག་ཁྲིག་པ་འབུལ་དུ་འོང༌། དེ་ཉེ་གནས་ཀུན་ལ་སྤྱན་སྔར་བསྒྲིགས་ཏུ་བཅུག་པར་འདུག་སྟེ། རེས་ཟླུམ་པོར་འགོད། རེས་གྲུ་བཞི། རེས་ཟླ་གམ་དུ་འགོད། མདོར་ན་དབྱིབས་ཀྱི་ཁྱད་པར་སྣ་ཚོགས་སུ་འགོད། རྟེན་འབྲེལ་དུ་མ་བསྒྲིགས་པར་གདའ། དེའི་དུས་ན་ཐུགས་རྩིས་ཆེ་བར་མཛད་དེ། གྲིབ་སྐམ་བྱས་ནས་ཚུགས་པ་མང་པོ་བཀང་སྟེ།
ཕྱིས་ཀྱི་མཆོད་རྫས་ཀྱང་མཛད། འདི་ཀུན་ནི་མེ་ཏོག་འབུལ་མི་དགོས་ཁུ་ཚུར་སྒྲིལ་བ་རང་གི་ཆོག་གསུངས་ནས་ཅུང་ཟད་བཀྱོན། གྲུབ་ཚད་དུ་དམ་བཅས་ནས་ཕུལ་ན། དཀའ་བ་དཔག་ཏུ་མེད་པ་སྒྲུབ་དགོས་པའི་མཆོད་རྫས་ཀུན་ཀྱང་འབུལ་དུ་འོང་བར་འདུག་སྟེ། སྔོན་ཆོས་རྗེ་ལ་རྒྱ་གར་དུ་འགྲོ་བར་ཞུས་པས་མ་གནང༌། ནན་ཆེར་ཞུས་པས། ཁྱེད་ཅི་ནས་ཀྱང་མི་གསན་པར་བཞུད་ན། རྡོ་རྗེ་གདན་ན་སློབ་དཔོན་ཀླུ་སྒྲུབ་ཀྱིས་བཙུགས་པ། མེ་ཏོག་ཙམ་པ་ཀའི་སྡོང་པོ་ཡོད་པ་འདུག་པས། དེ་ནས་མེ་ཏོག་གཅིག་ལོངས་ལ་སྐུར་ཅིག་གསུང་ནས།
སྒོམ་པ་གསལ་བ་དབང་ཕྱུག་དང༌། སྒོམ་པ་ཤེས་རབ་གཉིས་ལ། གསེར་ཞོ་ལྔ་བཅུ་ཙམ་བསྐུར་ཏེ་བྱུང་ནས་འགྲོ་བར་བརྩམ་པས། སྒོམ་ཤེ་འདིའི་ཙབ་ཙུབ་ཅིག་གིས་མ་ཐོན། དུས་སྐབས་ཤིག་ཏུ་དེ་སྟོན་བྲིན་ཚོང་དུས་སུ་རས་སྒྲུབ་ཏུ་བཏང་བས། ཨ་ཙ་ར་ཞིག་དང་ཕྲད་དེ། དེའི་ལག་ནས་སྔར་གྱི་མེ་ཏོག་བྱུང་ནས། དེ་ལྟ་བུ་སྤྱན་སྔར་འབུལ་དུ་བྱུང༌། བོད་ཀྱི་ཙམ་པ་ཀ་སྤྲ་དོག་པ་འདི་དང་མི་མཐུན་ཏེ། གའུར་བཅུན་པ་ཁ་ཕྱེ་བའི་དྲིས་ཀྱང་རྒྱང་རིང་པོ་ཁྱབ་པ་ཞིང་འོང་གསུང༌།
གཉིས་པ་ཐུན་མོང་དུ་འཕྲིན་ལས་བཞི་བསྒྲུབ་ན། རང་ལ་ན་ཚ་དྲག་པོ་བྱུང་ནའང༌། ཞིང་བླ་མ་དེ་བཅོམ་ལྡན་འདས་རྣམ་སྣང་སྐུ་མདོག་དཀར་པོར་བསྒོམ། ཙམ་པ་ཀ་ལ་སོགས་པ་མེ་ཏོག་དཀར་པོ་དྲི་ཞིམ་ཞིང་ནུས་པ་རྨད་དུ་བྱུང་བ་དབྱིབས་ཟླུམ་པོར་བཀོད་པ་དབུལ་ཏེ། ཁ་ཤར་ཕྱོགས་སུ་བལྟས་ལ་ནད་ཞི་བར་གསོལ་བ་དྲག་པོ་ཡང་ཡང་བཏབ་ན་ངེས་པར་ཞི་བར་འགྱུར་ཏེ། སྔོན་ང་ལ་ཕྱི་ན་ཡོད་པའི་དུས་ན། འཁོར་ན་དགེ་བའི་བཤེས་གཉེན་ཆེན་པོ་ཞིག་ཤངས་ཁྲག་བྱུང་ནས། སྨན་དང༌། སྔགས་ལ་སོགས་པ་གང་གིས་ཀྱང་མ་ཆོད་པར་སེར་མལ་གྱིས་སོང༌། དེའི་དུས་ན།
བདུན་ཆོས་ཀྱི་གནད་འདི་སྔན་ཆད་ཐ་མ་ཉག་ཉུག་བཤད་ཅིང་ཡོད་པ་ལས། ཁོང་ལ་རྟེན་འབྲེལ་འདི་བསླབས་ཏེ། འདིས་མ་ཕན་ན་ད་ཕྱིན་ཆད་མི་ཤོད་གསུང༌། ཁོང་གིས་འདི་ཉམས་སུ་བླངས་པས་སང་རང་ལ་དྲག་ནས་གདའ། བློ་ངེས་པ་བྱས་ན་ཅི་ཡིན་ཡང་འགྲུབ་པར་འདུག་སྟེ། རྟེན་འབྲེལ་ཡང་དེ་རང༌། དམིགས་པ་ཡང་དེ་རང༌། སྨན་ཡང་དེ་རང༌། སྔགས་ཀྱང་དེ་རང་ཟབ་པ་འདུག་སྟེ། རྒྱས་པ་དང་དབང་ལ་སོགས་པའི་ལས་གཞན་རྣམས་ལའང༌།
མེ་ཏོག་དྲི་ཞིམ་ནུས་པ་རྨད་དུ་གྱུར་པ་ཁ་དོག་རང་རང་གི་རིགས་དང་མཐུན་པ། སེར་པོ། དམར་པོ། དབྱིབས་གྲུ་བཞི་དང་ཟླ་གམ། ཞིང་བླ་མ་རིན་འབྱུང་དང༌། སྣང་མཐའ་རང་གི་ཁ་དོག་ཅན་བསམས་ཏེ། ཁའི་སྟོན་ཕྱོགས་རྒྱུད་ནས་གསུངས་པ་ལྟར་བྱས་ལ། འདི་དང་འདི་འགྲུབ་པར་མཛད་དུ་གསོལ་ཞེས་གསོལ་བ་དྲག་དུ་བཏབ་ན། གང་ཡིན་པ་དེ་འགྲུབ་པར་ངེས་པ་ཡིན། སྔགས་པ་མཐུ་བྱེད་པ་ཀུན་ལ་མེ་ཏོག་སྔོན་པོ་དང༌།
ནག་པོ་ཁོ་ན་དགོས་པར་བཤད་ནས་འདུག མཐའ་ཡས་སེམས་ཅན་མ་ལུས་ཐམས་ཅད་ཀྱི། ། ཁ་དོག་མདངས་དང་མི་ལྡན་སྤངས་ཕྱིར་དང༌། ། མཚན་དང་དཔེ་བྱད་འོད་འབར་ཐོབ་བྱའི་ཕྱིར། ། བདག་གིས་ཁྱེད་ལ་མེ་ཏོག་དབུལ་བར་བགྱི། ། པུཥྤེ། གསུམ་པ་ཕུལ་ནས་ཡོན་ཏན་འབྱུང་ཚུལ་ལ། གནས་སྐབས་དང་མཐར་ཐུག་གོ། ། གནས་སྐབས་ནི། རང་ལ་གཞན་གྱིས་མེ་ཏོག་འཐོར་བ་འབྱུང་བ་དང༌།
གཞན་གྱིས་རྟེན་ཁྱད་པར་ཅན་ལ་མེ་ཏོག་འཐོར་བ་འཆོལ་བ་འབྱུང་ཞིང༌། དེ་ལའང་རྟེན་ལ་མེ་ཏོག་ཆགས་པ་ལ་སོགས་པ་ངོ་མཚར་ཆེ་བའི་རྟགས་འབྱུང་བ་དང༌། སྐྱེ་བ་གཞན་དུའང་གཟུགས་ཕུན་སུམ་ཚོགས་པ་དང༌། དྲི་ཞིམ་ཞིང་ཤ་འཇམ་པ་ཁ་དོག་ལེགས་པ་ལ་སོགས་པ་འབྱུང་ངོ༌། ། མཐར་ཐུག་རང་ཉིད་སངསརྒྱས་པའི་སངས་རྒྱས་ཀྱི་ཞིང་དེར། མེ་ཏོག་གི་ཚོགས་དཔག་ཏུ་མེད་པ་འབྱུང་ཞིང༌། ལྷ་རྣམས་ཀྱིས་ཀྱང་མེ་ཏོག་ཁ་དོག་དང༌། དྲི་ཕུན་སུམ་ཚོགས་པ་པུས་ནུབ་ཙམ་དུ་འཐོར་བ་འབྱུང་བར་གསུངས་ཏེ། དེ་ནི་མེ་ཏོག་གི་དོན་བཤད་པ་ཡིན་ནོ། ། ཐུན་གསུམ་པའོ།། །།
དེ་བཞིན་དུ་སྤོས་ལའང་དོན་གསུམ་སྟེ། སྤོས་དང་སྨན་ལ་སོགས་པ་འདི་རྣམས། སོ་ནམ་རྨོ་བཀོལ་བ་ལ་སོགས་པ་མ་བྱས་པར་འབྱུང་བའི་རྒྱུ་མཚན་དང༌། དེ་ཚུལ་ཇི་ལྟར་དབུལ་བ་དང༌། ཡོན་ཏན་འབྱུང་ཚུལ་ལོ། ། དང་པོ་ལ་གཉིས་ཏེ། མདོ་ལུགས་གོང་དང་འདྲ། གཉིས་པ་ནི། ནང་རྡོ་རྗེ་ལུས་ལ་ཇི་ལྟར་ཡོད་པ་བཞིན་དུ། དེའི་རྟེན་འབྲེལ་གྱིས་ཕྱི་རོལ་ཏུ་དེ་དང་མཚུངས་པར་མི་འོང་ཁ་མེད་པ་ཡིན་ཏེ།
རྡོ་རྗེའི་ལུས་འདི་ལ་འབྱུང་བ་བཞི་དྭངས་མ་ལས་ནང་ན་སྙིང་ལ་སོགས་པའི་དོན་སྙིང་ལྔ་ཡོད་པས། ཕྱི་རོལ་ཏུའང་བ་མཁལ་སྨུག་པོ་དང༌། མཁལ་མ་དྲེའོ་དང༌། གློ་གོ་ཡུ་དང༌། སྙིང་ཞོ་ཤ་དང༌། ར་མཛེར་ལ་སོགས་པ། སྤོས་ཀྱང་ཡིན་སྨན་ཡང་ཡིན་གསུང༌། ཐད་ཀ་ཐད་ཀར་ཕྱི་རོལ་གྱི་ནད་རྣམས་ལའང་ཕན། ཡང་ན་ནང་རྡོ་རྗེའི་ལུས་འདི་ལ་ཐིག་ལེ་དཀར་དམར་ངོ་བོ་བསིལ་བར་གནས་ཏེ། རྒྱུད་ནས་མིང་ཡང་ཙན་དན་ག་པུར་ཟེར་ཏེ།
དེ་བཞིན་ཕྱི་རོལ་ཏུའང་ཙན་དན་ག་པུར་འབྱུང་བ་ཡིན་ཏེ། ནད་གྲང་བ་ལས་ཕྱི་རོལ་གྱི་ག་པུར་བཏང་ན་བསིལ་བ་དང་ཕྲད་པས་འབྱུང་བ་ཆུ་རྒྱས་ཏེ། འབྱུང་བ་རོ་མ་སྙོམས་ན་ནད་དྲག་པོ་འབྱུང་ཞིང་འཆི་བར་འགྱུར་བའོ། ། དེའི་ཕྱི་སྤོས་རེང་བུ་དང་འབུལ་སྤོས་ལ་སོགས་པ། སྤོས་སྦྱོར་རྣམས་ཀྱང་ནང་གི་འབྱུང་བ་ཆ་སྙོམས་པའི་ཕྱིར། གཅིག་གི་ཆ་གཅིག་གིས་མནན་ན་ཆ་སྙོམས་པ་ཡིན། སྤྱན་སྔ་ནས་བཅོ་ལྔ་སྤོས་ཀྱི་སྦྱོར་བ་མཛད་པ་ཀུན་ཀྱང༌། ནོར་འཁྲུལ་མེད་པར་ཞོ་ལ་བཏེགས་ནས་ཤིན་ཏུ་མཉམ་སྟེ། དེའང་ནང་གི་འབྱུང་བ་ཆ་སྙོམས་པའི་རྟེན་འབྲེལ་ཡིན་པའི་གཤིས་སུ་འདུག བཅོ་ལྔ་སྤོས་ཀྱི་སྦྱོར་བ་འདི་ལའང༌།
གསང་སྔགས་རྙིང་མ་བའི་སྨན་སྒྲུབ་དང་དོན་མཚུངས་པར་འདུག་སྟེ། སྨན་སྒྲུབ་དེའང་མ་ལེགས་ན་བཀྲ་མི་ཤིས་པའི་ལྟས་རུལ་པ་དང༌། ཁྱི་རོ་ལ་སོགས་པ་འབྱུང་སྟེ། དེ་བྱུང་བས་ཉེས་པ་མང་པོ་འབྱུང་ལ། ལེགས་ན་ལྟས་བཟང་པོ་འབྱུང་ཞིང༌། དངོས་གྲུབ་མང་པོ་འབྱུང་བར་གདའ། དེ་བཞིན་དུ་སྤོས་སྦྱོར་འདི་ལའང་སྦྱོར་བའི་ཐབས། སྙོམས་ཐབས་དང་གོས་གཙང་མ་ལ་སོགས་པ་ཐར་གྱིས་ཐེན་པ་བྱེད་པ་ཡིན། ལངས་པའི་དུས་ན་དྲི་མི་ཞིམ་པ་སོགས་བྱུང་ན། ཉེས་པ་མང་པོ་འབྱུང་སྟེ།
ལེགས་པར་གྱུར་ན་ཕན་བདེ་མང་པོ་འབྱུང་བར་འདུག སྦྱར་ལེགས་པའི་དྲི་དེས་ཁམས་སྙོམས་པ་དང་བའི་དད་པ་སྐྱེ་ལ། ཏིང་ངེ་འཛིན་སྐྱེ་བའི་གྲོགས་སུའང་འགྱུར། འདིའི་ལུང་སངས་རྒྱས་ཕལ་པོ་ཆེ་ན་བཞུགས་ཏེ་གཞོན་ནུ་ནོར་བཟང་གིས། ཚོང་དཔོན་ཨུཏྤལའི་མདོག་ལ་ཆོས་ཞུས་པས། ཚོང་དཔོན་ན་རེ། རིགས་ཀྱི་བུ་ངས་སྤོས་སྦྱོར་ལེགས་པ་ཞིག་ཤེས་པ་ཡིན་གྱིས་གཞན་ཅི་ཡང་མི་ཤེས་སོ། ། ཟེར་ནས། སྤོས་སྦྱོར་ཞུས་པས། ཚོང་དཔོན་ན་རེ།
ངས་བྱང་ཆུབ་ཀྱི་སེམས་དཔའ་རྣམ་པ་གཉིས་རྒྱུད་ལ་བསྐྱེད་པའི་སྤོས་སྦྱོར་ཤེས། ཏིང་ངེ་འཛིན་བཟང་པོ་སྐྱེ་བ་དང༌། ཉན་ཐོས་དང༌། རང་སངས་རྒྱས་དང༌། བླ་ན་མེད་པའི་བྱང་ཆུབ་ཐོབ་པའི་སྤོས་སྦྱོར་ཤེས། རྔ་དང༌། དུང་དང༌། རོལ་མོ་ལ་རྒྱབ་པས། དེའི་སྒྲ་ཐོས་པས་ཕྱིར་མི་ལྡོག་པའི་ས་ཐོབ་པའི་སྤོས་སྦྱོར་ཤེས། དེ་བཞིན་དུ་ལྷ་དང་མི་དང་ཀླུ་དང་ལྷ་མིན་དང༌།
དྲི་ཟ་དང༌། གནོད་སྦྱིན་དང༌། གྲུལ་བུམ་ལ་སོགས་པ་དགའ་བའི་སྤོས་སྦྱོར་ཤེས་སོ། ། ངས་ནི་དེ་ལས་སྟོན་པར་ནུས་རེ་ཀན་གསུང༌། དེའང་དོན་འདི་ལྟ་བུ་ཡིན་ཏེ། ཁ་ནོན་མེད་པར་གླ་རྩི་ལ་སོགས་པ་སྣ་རེ་བསྲེག་ཏུ་མི་བཏུབ་སྟེ། བསྲེག་ན་ས་ཕྱོགས་དེ་ན་གནས་པའི་ཀླུ་དང་ཐུག་ནས། རང་ལའང་ཉེས་པ་མང་པོ་འབྱུང་བར་འདུག གཞན་ཡང་ཁྲག་རུལ་བ་ལ་སོགས་པའི་དངོས་པོ་ངན་པ་གླ་རྩིའི་འཕྲོ་ཞིག་ཡོད་པ་དེ་ལ་གཟིགས་པས། གླ་རྩི་དེ་ཁྲག་གི་ལྷད་ཡོད་པ་ཞིག་ཡིན་འདུག
དེས་ལན་པར་གདའ་གསུང༌། ཡང་རྩུབ་པ་ནང་སྦྱར་ནའང་མི་ལེགས་ཏེ། ཛ་ཏི་ལྟ་བུ་ཤ་སྟག་སྦྱར་ནའང་འཐབ་མོ་འོང་བར་འདུག ། སློབ་དཔོན་ཀླུ་སྒྲུབ་ཀྱིས་མཛད་པའི་སྤོས་སྦྱོར་སུམ་ཅུ་པ་ནས། རེའུ་མིག་བྱས་ཏེ། འདིའི་རྗེས་སུ་འབྲང་ན་རྩུབ་པར་འགྱུར། འདིའི་རྗེས་སུ་འབྲང་ན་འཇམ་པར་འགྱུར་གྱི་སྡེབས་བཤད་པས། བཅུ་དྲུག་པ་བརྒྱད་པ་ཕྱག་བཞེས་ལྟར་བྱའོ། ། གཉིས་པ་འབུལ་བའི་ཐབས་ལ་གཉིས་ཏེ། མཐར་ཐུག་དང་གནས་སྐབས་སོ། །
དང་པོ་ནི། ཕྱི་ནང་གི་རྟེན་འབྲེལ་བསྒྲིགས་ཤེས་པའི་སྒོ་ནས། ལེགས་པར་སྦྱར་བའི་སྤོས་ཀྱི་བྱེ་བྲག་རྣམས། རྒྱ་རབ་འཇིག་རྟེན་ཁམས་ཁྱབ་པ། དུས་ཆོས་ཀྱི་དབྱིངས་དང་མཉམ་པ། བྱེད་ལས་འཕགས་པ་མཆོད་ཅིང༌། སེམས་ཅན་སྨིན་པར་བྱེད་པའི་ནུས་པ་དང་ལྡན་པར་བསམ་པའི་དངོས་པོ་དེ། ཞིང་རྣམ་པར་དག་པ་བླ་མ་སངས་རྒྱས་ཀྱི་ངོ་བོ་ལ། བསམ་པ་སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་འདོད་པའི་བློས། ངག་ཏུའང༌།
མཐའ་ཡས་སེམས་ཅན་མ་ལུས་ཐམས་ཅད་ཀྱིས། ། འདོད་ཆགས་ལ་སོགས་དྲི་མ་སྤངས་ཕྱིར་དང༌། ། ཆོས་ཀྱི་ཤེས་རབ་དྲི་མེད་ཐོབ་བྱའི་ཕྱིར། ། བདག་གིས་ཁྱེད་ལ་བདུག་སྤོས་འབུལ་བར་བགྱི། ཨོཾ་བཛྲ་དྷུ་པེ་ཨཱཿཧཱུྃ། ཞེས་བརྗོད་ནས། གསོལ་བ་དྲག་པོ་འདེབས་པ་ཡིན་ནོ། ། དེའང་ཞིང་བསམ་དངོས་གསུམ་དག་པའི་རྟེན་འབྲེལ་གྱིས། གསོལ་བ་གང་བཏབ་འགྲུབ་པ་སྟེ། དེའང་ཞིང་དང་བསམ་པ་དངོས་པོ་གསུམ་ཞེས་པ་ལ་སོགས་པའོ། །
དེའང་བཛྲ་སྟོང་པ། དྷུ་པེ་སྣང་བ། ཨཱཿཧཱུྃ་གཉིས་སུ་མེད་པའི་དོན་ཏེ། དོན་དེ་ལྟ་བུས་མཆོད་པར་བྱེད་པ་ཡིན། གཉིས་པ་འཕྲིན་ལས་བཞི་དང་བསྟུན་ནས་འབུལ་བ་ནི། ཞིང་བླ་མ་སངས་རྒྱས་སྨན་པའི་རྒྱལ་པོའམ། ཡང་ན་ལས་སོ་སོ་ལ་ཤེས་པའི་ལྷར་བསྒོམ་སྟེ། སྤོས་ཁ་དོག་དཀར་སེར་དམར་སྔོ་བཞི། སྤོས་རྒྱ་སྒོར་མོ། གྲུ་བཞི།
ཟླ་གམ། གྲུ་གསུམ་མོ། ། སྨན་འབུལ་ན་དཀར་སེར་དམར་སྔོའོ། ། བསམ་པ་གང་འདོད་པ་བསྟུན་ནས་གསོལ་བ་གདབ་པའོ། ། ཕུལ་བའི་ཡོན་ཏན་ནི་གནས་སྐབས་སུ་ལས་སོ་སོའི་གསོལ་བ་བཏབ་པ་འབྱུང་བ་དང༌། ཚེ་རབས་གཞན་དུའང་ལུས་ལ་དྲི་ཞིམ་པོ་བྲོ་བ་དང༌། ཕྱོགས་ཐམས་ཅད་དུ་སྙན་པས་ཁྱབ་པ་འབྱུང༌། མཐར་ཐུག་སྨན་བླ་ལྟ་བུར་སངས་རྒྱས་ནས། ཚུལ་ཁྲིམས་ཀྱི་དྲི་ངད་ཀྱི་སངས་རྒྱས་པའི་ཞིང་དེར་ཡང་སྤོས་དང་སྨན་ག་པུར་ཙན་དན་ལ་སོགས་པ་གྲངས་མེད་པ་འབྱུང་བ་དང༌། གཞན་གྱིས་ཀྱང་དེ་ལྟ་བུས་མཆོད་པར་འགྱུར་རོ། །
སངས་རྒྱས་པའི་ཞིང་དེའང་སྤོས་ནས་གྲས་པ་ཞིག་འབྱུང་བ་ཡིན། གཞན་དུ་ན་སྤོས་རང་ལ་ཆོས་ཐུན་ཅིག་ཡོད་པར་གསུངས།། །། མར་མེའི་དོན་བསྟན་པ་ལ་གསུམ་སྟེ། ཞིང་འདིར་སྣང་གསལ་ཁྱད་པར་ཉི་ཟླ་དང༌། རིན་པོ་ཆེ་སྒྲོན་མ་དང༌། རྩི་མར་དང༌། འབྲུ་མར་ལ་སོགས་པ་འབྱུང་བའི་རྒྱུ་མཚན་དང༌། དབུལ་བའི་ཐབས་དང་ཕུལ་བའི་ཡོན་ཏན་འབྱུང་ཚུལ་ལོ། དང་པོ་ཞིང་འདིར་སྣང་གསལ་གྱི་བྱེ་བྲག་རྣམས་འབྱུང་བའི་རྒྱུ་མཚན་ནི། མདོ་དང་སྔགས་གཉིས་ལས།
དང་པོ་བྱང་ཆུབ་ཀྱི་སེམས་གཉིས་ལས་བྱུང་ཞིང༌། སངས་རྒྱས་འདི་བྱང་ཆུབ་སེམས་དཔའི་སྤྱོད་པ་སྤྱད་པའི་དུས་ན། བླ་མའམ། སངས་རྒྱས་སྔ་མ་རྣམས་ལ་དངོས་པོ་དེ་ལྟ་བུ་ཕུལ་བ་ལས་བྱུང་བ་ཡིན་ནོ། ། གཉིས་པ་སྔགས་ལྟར་ན། ནང་རྡོ་རྗེའི་ལུས་ལ་རྩ་རླུང་ཐིག་ལེའི་དྭངས་མ་ཡོད་པས། ཕྱི་རོལ་ཏུ་འབྲུ་མར་རྩི་མར་ལ་སོགས་པའི་མར་མེ་མི་འབྱུང་བ་ཁ་མེད་ཡིན། ཕྱི་ནང་གནད་གཅིག་པའི་གོ་བ་དང༌། སྣང་སེམས་གཅིག་ཏུ་རྟོགས་པར་བྱ་བའི་ཕྱིར། གཉིས་པ་ཚུལ་ཇི་ལྟར་འབུལ་བའི་ཚུལ་ནི་གཉིས་ལས།
དང་པོ་མཐར་ཐུག་སངས་རྒྱས་ཐོབ་པར་འདོད་པས་འབུལ་བ་ནི། ཞིང་བསམ་པ་དངོས་པོ་གསུམ་གྱི་སྒོ་ནས་བྱང་ཆུབ་ཐོབ་པར་འདོད་པས་འབུལ་བ་སྟེ། མཐའ་ཡས་སེམས་ཅན་མ་ལུས་ཐམས་ཅད་ཀྱིས། ། མ་རིག་མུན་པ་ཐམས་ཅད་སྤང་ཕྱིར་དང༌། ། ཟག་མེད་སྣང་བའི་ཤེས་རབ་ཐོབ་བྱའི་ཕྱིར། ། བདག་གིས་ཁྱེད་ལ་སྣང་གསལ་འབུལ་བར་བགྱི། ། ཞེས་པས་དབུལ་ཏེ་གོང་དང་འདྲ། གཉིས་པ་ཐུན་མོང་དུ་འཕྲིན་ལས་བཞི་དང་བསྟུན་ནས་དབུལ་བ་ནི། ཞི་རྒྱས་དབང་དྲག་ལས་བཞི་ལས་ཀོང་བུ་ཟླུམ་པོ། གྲུ་བཞི།
ཟླ་གམ། གྲུ་གསུམ་དག་ཏུ། རྩི་མར། འབྲུ་མར། ཏིལ་མར། ཞུན་ཆེན་གྱི་མར་ཁུ་བྱས་ལ། ཞིང་བླ་མ་དེ་ལས་སོ་སོའི་ལྷར་བསྐྱེད། ལས་སོ་སོའི་ཕྱོགས་སུ་ཁ་བསྟན་ཏེ། གང་དང་གང་དུ་སྒྲུབ་པ་དེ་མཛད་དུ་གསོལ། ། ཞེས་གསོལ་བ་བཏབ་ན་འགྲུབ་པར་འགྱུར་རོ། །
ཡང་འཕྲིན་ལས་བཞི་ཀའང་ཀོང་བུ་གཅིག་ལ་སྒྲུབ་ཏུ་རུང་གསུང༌། ཡང་ཏིང་ངེ་འཛིན་གསལ་བའི་རྟེན་འབྲེལ་ཡང་ཡིན་ཏེ། འོད་གསལ་སྒོམ་པའི་དུས་ན་ངེས་པར་མར་མེ་འབུལ་དགོས་པ་ཡིན། སྔོན་ཙཱ་རི་ན་ཡོད་པའི་དུས་ན། མར་མེ་ཕུལ་བ་ཐམས་ཅད་མགོ་དམར་དུ་སོང་བས། ནུབ་ཅིག་རྨི་ལམ་དུ་བུད་མེད་དམར་མོ་ཞིག་བྱུང་ནས། མར་མེའི་སྡོང་བུ་ནས་ཅུང་ཟད་ཅིག་བཀུག་ནས་བུག་པ་ཞིག་བྱས་ཏེ། འདི་ལྟ་བུ་ཞིག་གྱིས་དང་གསལ་བ་ཡིན་གྱིས་ཟེར། གསལ་བ་ལ་དགོས་པ་ཅི་ཡོད་བྱས་པས། སེམས་ཏིང་ངེ་འཛིན་གསལ་བ་ཡིན་མོད།
དེར་དེ་ལྟར་བྱས་པས་མགོ་དམར་དེ་མི་ཡོང་བར་སོང༌། ཕྱིས་འབྲི་གུང་དུ་བྱོན་པའི་དུས་སུ་རིག་བྱེད་ཀྱི་རྣམ་པ་ཅི་ཡོད་པ་ཕུལ་བ་ཞིག་གསུང་ནས། སྔར་གྱི་ལོ་རྒྱུས་དེ་རྣམས་སྙན་དུ་ཕུལ་བས་ཤིན་ཏུ་མཉེས། ཇོ་བོ་དཀོན་མཆོག་གཉེར་པ་ཀུན་གྱིས་འདི་ཡིད་ལ་ཞོག་གསུང༌། གསུམ་པ་ཕུལ་བའི་ཡོན་ཏན་ལ་གཉིས་ཏེ། གནས་སྐབས་སུའང་མིག་ལ་སོགས་པའི་དབང་པོ་དང་བློ་གསལ་ཞིང༌། ཞི་གནས་དང་ལྷག་མཐོང་གི་ཏིང་ངེ་འཛིན་གསལ། ཚེ་རབས་ཐམས་ཅད་དུ་མུན་པའི་འཇིག་རྟེན་སྤངས་ནས། མཐོང་བས་ཆོས་མྱུར་དུ་འོང་བར་འགྱུར་ཏེ། དགེ་བཤེས་བ་རི་བ་སྔ་མ་དེས་གཡུ་རྡོག་ཆེན་པོ་གསུམ་གྱིས་ཐོག་དྲངས་ནས་ཆ་རྐྱེན་དཔག་ཏུ་མེད་པ་བཏང་སྟེ།
ཁོ་བོ་མདུན་དུ་མར་མེ་ཆེན་པོ་ཞིག་རྒྱུན་པར་བཙུགས་པ། ཞིང་རྣམ་པར་དག་པ་བླ་མ་ལ་ཕུལ་བ་དེས། ད་ལྟ་ཁོང་རང་གི་གདུང་ལ་ཆེན་པོ་རྫད་ཅན་ཛི་བ་འབར་བ་ཡིན་གསུང་སྟེ། ད་ལོ་རང་ལ་ཡང་མར་མེ་བརྒྱ་ཙམ་གསར་དུ་བཙུགས་ནས་ཡོད་པར་གདའ། མཐར་ཐུག་ཏུའང་ཞིང་ཁམས་བཅུད་འོད་ཀྱིས་གང་བ། རང་ཡང་སངས་རྒྱས་འོད་དཔག་ཏུ་མེད་པར་འགྱུར་བ་དང༌། རྒྱལ་པོ་རྩིབས་ཀྱི་མུ་ཁྱུད་འཛིན་གྱི་ལོ་རྒྱུས་ཀྱང་གསུང༌། རང་སངས་རྒྱས་པའི་ཞིང་དེར་ཡང༌། སྣང་གསལ་གྱི་བྱེ་བྲག་སྔར་བསྟན་པ་ལྟ་བུ་དཔག་ཏུ་མེད་པ་འབྱུང་ཞིང༌། སངས་རྒྱས་ཀྱི་སྐུ་དེ་ལ་འོད་འདོམས་གང་པ་དང༌།
འོད་ཟེར་བྱེ་བ་ཁྲག་ཁྲིག་ལ་སོགས་པ་འབྱུང་བར་གསུངས་པ་ཡིན་ནོ། ༈ །དྲི་ཆབ་ལ་དོན་གསུམ་སྟེ། འབྱུང་བའི་རྒྱུ་མཚན། དབུལ་བའི་ཐབས། ཡོན་ཏན་འབྱུང་ཚུལ་ལོ། ། དང་པོ་གཉིས་ལས། མདོ་ལུགས་གོང་དང་འདྲ། གཉིས་པ་སྔགས་ལྟར་ན། དྭངས་མའི་དྭངས་མ་དབུལ་བར་བྱ། ། ཞེས་གསུངས་པས།
ནང་རྡོ་རྗེའི་ལུས་འདི་ལ་འབྱུང་བ་ལྔའི་དྭངས་མ་བདུད་རྩི་ལྔ་ཡོད་པས། ཕྱི་རོལ་ཏུའང་འབྱུང་བ་ལྔའི་དྭངས་མ་ལས། གི་ཝང་དང་ག་པུར་ལ་སོགས་པ་དྲི་ཆབ་ལྔ་འབྱུང་བ་ཡིན། གཉིས་པ་དབུལ་བའི་ཐབས་ནི། སྔ་མ་ཁོ་ན་ལྟར། ཞིང་བསམ་པ་དངོས་པོ་གསུམ་དག་པའི་སྒོ་ནས་དབུལ་ཏེ། མཐར་ཐུག་སངས་རྒྱས་ཐོབ་པའི་ཕྱིར་དབུལ་བ་ནི་རྒྱུ། རྒྱ། བྱེད་ལས། དུས་སྔར་བཞིན་དུ་བྱས་ལ།
མཐའ་ཡས་སེམས་ཅན་མ་ལུས་ཐམས་ཅད་ཀྱིས། ། གཟུང་འཛིན་རྟོག་པའི་དྲི་མ་སྤང་ཕྱིར་དང༌། ། མི་རྟོག་རྣམ་དག་ཏིང་འཛིན་ཐོབ་བྱའི་ཕྱིར། ། བདག་གིས་ཁྱེད་ལ་དྲི་ཆབ་དབུལ་བར་བགྱི། ཨོཾ་བཛྲ་གནྡྷེ་ཨཱཿཧཱུྃ། གནས་སྐབས་ལས་སོ་སོར་སྒྲུབ་པའི་ཐབས་སྔ་མ་བཞིན་ནོ། ། སྤྱིར་དྲི་ཆབ་འདི་ལ་ཆོས་མང་དུ་ཡོད་པར་འདུག་སྟེ། ངས་སྤྱན་སྔར་ཞུ་བ་མ་སྤོབས། ང་རང་ལ་ཡང་འདི་མྱོང་བ་ཁ་ན་མེད་གསུང་ནས། འཛུམ་མཛད་སྔོན་སྤྱན་སྔར་སྒོམ་ཆེན་ཞིག་གི་ཞུ་བ་བྱས་པས།
ཁྱོད་དྲི་བ་དེ་མ་ལེགས། རྟེན་འབྲེལ་བྱ་དགོས་གསུང་ནས། གྲི་ཞིག་གི་རྩེ་མོ་དྲི་ཆབ་ཏུ་བཅུག་དཀྲུག་གིན་འདུག དེ་ནས་ད་ལོག་སྟེ་འོང་གསུང་ནས། ཡང་སྤྱན་དྲང་བའི་ཚོགས་ན་བསྙེན་པར་རྫོགས་པ་རྫ་མགོ་ཞེས་བྱ་བ་སྐུ་ལ་སྡོར་འོང་བར་འདུག་པས་དྲི་ཆབ་བཙགས་པས་ཁོ་ཐོན་ཏེ། དྲི་འདི་དྭངས་སྙིགས་ཕྱེད་པའི་རྟེན་འབྲེལ་ཡིན་ནོ། ། གསུམ་པ་འབྲས་བུ་ནི། སྔར་ལྟར་ལྡོག་པའི་སྒོ་ནས་སུ་ཡང་ཤེས། ། མཐར་ཐུག་མི་བསྐྱོད་པ་ལྟ་བུར་འཚང་རྒྱའོ།། །། ཞལ་ཟས་ལ་ཡང་གསུམ་སྟེ།
འབྱུང་བའི་རྒྱུ་མཚན། དབུལ་བའི་ཐབས་དང༌། འབྲས་བུ་འབྱུང་ཚུལ་ལོ། ། དང་པོ་ལ་གཉིས་ལས། མདོ་ལུགས་སྔར་བཞིན། གཉིས་པ་ནི། ནང་རྡོ་རྗེའི་ལུས་འདི་ལ་འབྱུང་བ་ལྔ་ཡོད་པས། ཕྱི་རོལ་ཏུའང་འབྲས་བུ་ལ་སོགས་འབྲུ་སྣ་ལྔ་ཡོད་པ་ཡིན་ཏེ། ནང་ན་འབྱུང་བ་མེའི་ཁམས་ཡོད་པ་ཡིན་པས། ཕྱི་རོལ་ཏུ་རྒྱུ་འབྲས་འབྱུང་བ་མེས་བསྐྱེད་པས།
མེ་དར་བའི་ས་ལྷོ་བལ་ཚད་ཡུལ་མ་གཏོགས་པར་མི་སྐྱེའོ། ། དེའི་དོན་དྲང་སྲོང་རྣམས་ཀྱིས་ཀྱང་མཁྱེན་ཏེ། ཚད་པའི་ནད་ལ་མེ་གཏོང་བ་ཡིན། ནང་ན་འབྱུང་བ་ཆུ་ཡོད་པས། ཕྱི་རོལ་ཏུའང་སྲན་མ་འབྱུང་བ་ཆུས་བསྐྱེད། དབྱིབས་ཀྱང་ཟླུམ་པོར་ཡོད་ལ། དེའི་དོན་དྲང་སྲོང་རྣམས་ཀྱིས་མཁྱེན་ནས། གྲང་གཞི་ཅན་ལ་མེ་གཏོང་བ་དང༌། མེས་ཚིགས་པ་ལ་སྲན་སྐྱོ་བྱུགས་པས་ཕན་པའི་རྒྱུ་མཚན་དེ་ཡིན། ནང་ན་འབྱུང་བ་རླུང་ཡོད་པས།
ཕྱི་རོལ་ཏུའང་བྲ་བོ་འབྱུང་བ་རླུང་གི་བསྐྱེད་པས་དབྱིབས་ཀྱང་གྲུ་གསུམ་འབྱུང་ལ། དེ་ཟོས་ན་རླུང་སྐྱེ་བ་ཡིན། ནང་ན་སའི་ཁམས་ཡོད་པས།

གྲོ་འབྱུང་བ་ས་ཡིས་བསྐྱེད་པ་ཡིན་པས། དབྱིབས་ཀྱང་གྲུ་བཞིར་འབྱུང་ལ་ཁ་དོག་ཀྱང་སེར་ཞིང་བཟོས་ན་བན་ཀན་བསྐྱེད་པ་ཡིན། ནས་ནི་འབྱུང་བ་ཆ་སྙོམས་པ་ལས་བསྐྱེད་པ་ཡིན་པས། ནད་གང་ལའང་མི་གནོད། དེས་ན་ཞལ་ཟས་ཀྱི་རྒྱུ་ནས་ཁོ་ན་ལ་བྱའོ། ། གཉིས་པ་འབུལ་བའི་ཐབས་ནི། ནས་བཟང་མོ་གད་དར་གྱི་ཐོན་པར་བྱས་ཏེ། དབྱིབས་ཀྱང་ཚུལ་ཁྲིམས་ཀྱི་རྩ་བ་བརྟན་པ། ཏིང་ངེ་འཛིན་གྱི་བུམ་པ་རྒྱས་པ་སྟོད་རྒྱས་པ་ལ། ཤེས་རབ་ཀྱི་སྙིང་པོ་བཅུད་དོད་པར་བྱེད་པ་ཡིན། རྒྱུ།
རྒྱ། དུས། བྱེད་ལས་བཞིའི་དོན་སྔར་དང་འདྲ། མཐའ་ཡས་སེམས་ཅན་མ་ལུས་ཐམས་ཅད་ཀྱི། ། ལོག་འཚོ་ཡུན་རིང་སྤང་དཀའ་སྤང་ཕྱིར་དང༌། ། ཏིང་འཛིན་བཅུད་ཀྱི་ཟས་མཆོག་ཐོབ་བྱའི་ཕྱིར། ། བདག་གིས་ཁྱེད་ལ་ཞལ་ཟས་འབུལ་བར་བགྱིའོ། ། གསུམ་པ་ཕུལ་བའི་ཕན་ཡོན་འབྱུང་ཚུལ་གཉིས་ལས། གནས་སྐབས་སུའང་འབྱོར་པ་ཕུན་སུམ་ཚོགས་པ་འབྱུང་བ་དང༌། མཐོང་ཆོས་ཀྱང་འབྱུང་སྟེ།
སྔོན་རི་པ་ཅིག་ཅར་རྒྱགས་མི་མོད་པའི་རྒྱུ་མཚན་གྱི་ཞུ་བ་བྱེད་ཅིང་འདུག་པས། སྔོན་ལ་བྲེ་མོ་མཛད་དེ། རྗེས་ལ་དྲི་བ་ཟབ་རི་ཁྲོད་དུ་ཅི་ནས་ཀྱང་ལྷ་བཤོས་རེ་འབུལ་དགོས་པ་ཡིན་ཏེ། དེ་མ་ཆད་ན་རྒྱགས་མི་འཆད་པ་ཡིན། དེ་ཤིན་ཏུ་མད་དེ། སྔོན་སྙེ་ནམ་འབྲུག་ན་བཞུགས་ཙམ་ན། སྲན་མའི་ལྷ་བཤོས་ཤིག་ཕུལ་ནས་འདུག དེར་དེ་རྣམས་ཕར་དོར་ཏེ། ཚོང་དུས་ནས་ནས་བཟང་པོ་ཁལ་གཅིག་བཙལ་ནས། ནས་ཀྱི་ལྷ་བཤོས་འབའ་ཞིག་བྱས་ནས་ཕུལ་བས།
སྲན་མ་ཡོང་འཕྲོ་ཆད་ནས། ནས་ཀྱི་བརྒྱ་འབུལ་མང་པོ་བྱུང་ངོ༌། མཐར་ཐུག་སངས་རྒྱས་ནས། སངས་རྒྱས་ཀྱི་ཞིང་དེར་ཞལ་ཟས་ཕུན་སུམ་ཚོགས་པ་འབྱུང་བར་གསུངས་སོ། ། དེ་ལྟར་ལྔ་པོ་དེ་ཕྱིའི་མཆོད་པ་སྟེ། སྒྲ་ནི་ཞར་བྱུང་གི་མཆོད་པ་ཡིན་ཏེ། དེ་དབུལ་བ་ནི། མཐའ་ཡས་སེམས་ཅན་ཚོགས་རྣམས་མ་ལུས་པ། ། ངན་སོང་ལོག་པའི་སྒྲ་རྣམས་སྤངས་ཕྱིར་དང༌། ། ཚངས་པའི་གསུང་དབྱངས་སྙན་པ་ཐོབ་བྱའི་ཕྱིར། །
བདག་གིས་ཁྱོད་ལ་སྒྲ་སྙན་དབུལ་བར་བགྱིའོ། ། ཕུལ་བའི་འབྲས་བུ་ནི་གཉིས་འབྱུང་ངོ༌། ། ཐུན་བཞི་པའོ།། །། གཉིས་པ་ནང་གི་མཆོད་པ་ནི། རྟེན་དམིགས་པ་གོང་གི་བླ་མ་དེ་ལ་ཏིང་ངེ་འཛིན་ནང་གི་མཆོད་པ་བྱ་བ་ནི། གོང་དུ་གསང་སྔགས་ཀྱི་སྐབས་ལྟར་འབྱུང་བཞིའི་དྭངས་མ་ལས་བྱུང་བ་ལྟར། འདིར་ཡུལ་དྲུག་གི་ལྷ་མོ་གཟུགས་རྡོ་རྗེ་མ་ལ་སོགས་པས་མཆོད་པ་ཡིན་ལ། གཞན་ཡང་གདུགས་རྒྱལ་མཚན་བ་དན་ལ་སོགས་པས་མཆོད་པ་ཡིན་ཏེ། དེའང་ཏིང་ངེ་འཛིན་གྱི་མཆོད་པ་འདིས་ཅི་བྱེད་ན། བླ་མས་ལོངས་སྤྱོད་དུ་མི་བཏུབ་སྙམ་ན།
འདི་ཤིན་ཏུ་གལ་ཆེ་སྟེ། དཔེར་ན་ལས་དང་པོ་པས་ལྷ་བསྒོམ་པ་རྣམས། དང་པོ་ལུས་ཐ་མལ་པ་འདི་ལྷར་མི་གསལ། ནན་ཏན་གྱིས་རྒྱན་ཆ་ལུགས་དང་བཅས་པ་ཤིན་ཏུ་གསལ་བར་བསྒོམས་པས། གོམས་པར་གྱུར་ན་ལྷ་ཉིད་དུ་བརྟན་པ་ཐོབ་པར་ལྟར་རམ། ཡང་དང་པོར་སྨོན་པའི་སེམས་བསྐྱེད་པས། ཕྱིས་འགྲོ་དོན་དཔག་མེད་ནུས་པར་འགྱུར་བ་བཞིན་དུ། འདིའང་དང་པོར་ཡིད་ཀྱིས་ཕུལ་བས། དམིགས་པ་གོམས་པར་གྱུར་བའི་དུས་སུ། ཞབས་ཏོག་ཆེ་ལ་དངོས་སུ་ལོངས་སྤྱོད་དབང་མེད་པ་ཞིག་འབྱུང་སྟེ།
ཕྱོགས་གཅིག་ཙམ་ལ་མཚོན་ན། རྣལ་འབྱོར་པ་དེ་ཕྱོགས་གཞན་དུ་ཕྱིན་པ་དང༌། གདུགས་ཕུལ་བ་ལ་སོགས་པ་རོལ་མོའི་བསུ་བ་མང་པོ་འབྱུང་བ་ཡིན་ཏེ། དེ་རྣམས་མཆོད་པ་ཙམ་ལས་ལྟོས་མེད་དུ་འབུལ་བ་མ་ཡིན། འོ་ན་དེ་ལྟ་བུ་བྱུང་ན་དེས་སྔར་གྱི་ཏིང་འཛིན་གྱི་ནུས་པ་འཛད་དམ་མི་འཛད་ཅེ་ན། མུ་གཉིས་སུ་འགྱུར་ཏེ། བླ་མའི་བྱིན་རླབས་སུ་མ་ཤེས་ཤིང༌། རང་སྒོའམ་ཁ་རྗེ་ལྟ་བུ་བྱས་ན་འཛད་པ་ཡིན་ཏེ། དེ་ལྟ་བུ་འབྱུང་བ་ཐམས་ཅད་བླ་མའི་བྱིན་རླབས་སུ་ཤེས་ཤིང༌། དེ་ཉིད་ཀྱང་ནམ་མཁའ་དང་མཉམ་པར་སྤྲུལ་ནས།
སེམས་ཅན་ཐམས་ཅད་ཀྱིས་སངས་རྒྱས་ཐོབ་པར་བྱ་བའི་ཆེད་དུ་ཕུལ་ན། སླར་བསམ་གྱིས་མི་ཁྱབ་པར་འཕེལ་བ་ཡིན་ཏེ། དེའི་འབྲས་བུ་ལ་དེ་རྣམས་དངོས་སུ་ཕུལ་ན། ལག་ཐོག་ལ་སྤྱད་དབང་ཡོད་པ་ཞིག་འབྱུང་བ་ཡིན། དེའི་ཕྱིར་བླ་མ་ལ་བསམ་གྱིས་མི་ཁྱབ་པའི་དངོས་པོ་གདུགས་རིན་པོ་ཆེ་སྣ་ཚོགས་ལས་གྲུབ་པ་དང༌། བླ་རེ་དང༌། རྒྱལ་མཚན་ལ་སོགས་པ་དང༌། རྒྱལ་སྲིད་རིན་པོ་ཆེ་སྣ་བདུན་ལ་སོགས་པ་ཡིད་ཀྱིས་བཀོད་པ་རྒྱ་མི་ཆུང་བར་བྱས་ནས་མཐར་འགྲུབ་པ་ཡིན། བླ་མ་ཞིང་དག་པས་བརྣབས་སེམས་ཡིད་ཀྱི་རེ་བ་འཇོམས་དུ་མི་འོང་བར། རེ་བ་སྒྲུབ་ཏུ་འོང་བར་འདུག །
སྔོན་ངས་རིན་པོ་ཆེ་ལ་བསྙེན་བཀུར་འདི་ལྟ་བུ་བྱེད་སྙམ་དུ་ཡིད་སྨོན་རྒྱ་ཆེན་པོ་ཞིག་བྱས་པས། ཕྱིས་དེ་ཁོ་ཉིད་ལྟར་འགྲུབ། དེས་ན་བླ་མ་ལ་ཡིད་ཀྱིས་བསམ་གྱིས་མི་ཁྱབ་པའི་མཆོད་པ་སྤྲུལ་ནས། ཨོཾ་བཛྲ་རཱུ་པ་ཨཱཿཧཱུྃ། ཞེས་བརྗོད་ལ་དབུལ་བ་ལྟར་བྱ་སྟེ། བཛྲ་སྟོང་པ། རཱུ་པ་སྣང་བ་སྣ་ཚོགས་པ། ཨཱཿཧཱུྃ་སྣང་སྟོང་གཉིས་སུ་མེད་པ་སྟེ། དེ་ལྟ་བུས་མཆོད་པར་བྱའོ། ། ཕུལ་བའི་ཡོན་ཏན་ནི།
གནས་སྐབས་སུའང་རང་ལ་སློབ་མ་རྣམས་ཀྱིས་དེ་ལྟ་བུས་མཆོད་པར་འགྱུར་བ་ལ་སོགས་པ་འབྱུང་ལ། མཐར་ཐུག་སངས་རྒྱས་ཀྱི་སྐུ་མཚན་དང་དཔེ་བྱད་ཀྱིས་འགྲུབ་པར་འགྱུར་བ་དང༌། གཞན་ཡང་ཞིང་ཁམས་དེ་ལྟ་བུའི་མཆོད་པ་དཔག་ཏུ་མེད་པ་འབྱུང་བར་འགྱུར་རོ། ། ཡང་ན་གནས་སྐབས་སུའང་འཁོར་དང་ལོངས་སྤྱོད་མང་པོ་འབྱུང་ཞིང༌། མཐར་ཐུག་ཞིང་ཁམས་འདོད་ཡོན་སྣ་ཚོགས་ཀྱིས་གང་བར་ནམ་མཁའ་མཛོད་ཀྱིས་སངས་རྒྱས་ལྟ་བུར་འཚང་རྒྱའོ། ། གསང་བའི་མཆོད་པ་ནི་གསུམ་ལས། དང་པོ་གསང་བའི་མཆོད་པ་དེ་རང་གང་ཡིན་ན། སྤྱིར་གསང་སྔགས་ན་ས་ཧ་ཟ་ལ་བཤད་ཀྱང༌། ཆོས་རྗེས་བདེ་གསལ་མི་རྟོག་པར་འདོད། དེ་ལ་གཉིས་ལས།
དང་པོ། ཉམས་ཀྱི་བདེ་གསལ་མི་རྟོག་པ་ལ་གསུམ། རྟོགས་པའི་བདེ་གསལ་མི་རྟོག་པ་གསུམ་གྱིས་མཆོད་པ་ཡིན་ལ། སྐབས་འདི་བླ་མའི་གསང་རྒྱ་ཟབ་ཆོས་ལྟ་བུ་འདི་མི་ལ་མ་བཤད་ཅིག་ཅེས་བཀའ་རྒྱས་བཏབ་པ་དེ་ཐུབ་པར་བྱེད་པ་ཉིད་ཡིན་ལ། དེ་ལྟར་གསང་ཐུབ་ན་རང་གི་བླ་མ་དེས་ཀྱང་ཤིན་ཏུ་ཕེབས་ཏེ། ཟབ་ཆོས་ལ་སོགས་པའི་གསང་སྒོ་ཐམས་ཅད་ཀྱང་མི་སྦེད་པར་སྟོན་པ་འབྱུང་བ་ཡིན། དེ་བཞིན་གཤེགས་པ་ཐམས་ཅད་ཀྱི་ཀྱང་གསང་བ་མ་སྦེད་པར་སྟོན་པ་འབྱུང་བ་ཡིན་ནོ། ། དེ་ཁོ་ན་ཉིད་ཀྱི་མཆོད་པ་ནི། མཆོད་པ་དེ་ཐམས་ཅད་ཀྱང་ཕྱག་རྒྱ་ཆེན་པོའི་རང་བཞིན་དུ་རྟོགས་པར་བྱེད་པ་ཡིན་ཏེ། དེ་ལ་གསུམ་ལས་དང་པོ་དེ་ཁོ་ན་ཉིད་ཀྱི་མཆོད་པ་རང་གང་ཡིན་སྙམ་ན།
སྣང་སྟོང་ཟུང་འཇུག་གོ། ། གཉིས་པ་ནི། ཟུང་འཇུག་དེ་འབུལ་ཤེས་པ། གསུམ་པ་འབྲས་བུ་ནི་ངོ་བོ་ཉིད་ཀྱི་སྐུའོ། ། འདི་རྣམས་སྒོམ་རོ་གཅིག་ཡན་ཆད་ལ་འབྱུང༌། དེ་མན་ཆད་སྦྱང་དགོས་གསུང་སྟེ་བཅུ་ཆོས་དང་མཐུན་ནོ། ། དེ་ལྟར་ཕྱི་ནང་གསང་བ་དེ་ཁོ་ན་ཉིད་བཞི་པོས་འདོད་པའི་ཡོན་ཏན་གྱིས་མཆོད་པའོ། ། བསྟོད་པའི་མཆོད་པ་ལ་གསུམ་ལས། བསྟོད་པ་རང་གང་ཡིན་ན་སྙན་ངག་བརྗོད་པའི་བསྟོད་པ། ཡན་ལག་བདུན་པ་བྱེད་པའི་དུས་ཀྱི་དང་པོ།
ཡོན་ཏན་རིན་ཆེན་མང་པོའི་ཚོགས་མངའ་ཞིང༌། ། ཞེས་པ་ལ་སོགས་པའམ། སངས་རྒྱས་ཐམས་ཅད་འདུས་པའི་སྐུ། ། ཞེས་པ་ལ་སོགས་པ། བླ་མའི་བསྟོད་པ་བརྗོད་ཅིང་ཕྱག་འཚལ་བའི་ཚིག་བརྗོད་པའོ། ། དེའང་བསྟོད་པའི་མཆོད་པ་ཡིན་མོད་ཀྱིས། སྐབས་འདིར་བླ་མའི་སྐུ་གསུང་ཐུགས་ཀྱི་རྣམ་པར་ཐར་པ་ལ་སྒྲོ་མི་གདགས་ཤིང༌། སྐྱོན་དུ་མི་བལྟ་བར་ཅི་མཛད་ཐམས་ཅད་གདུལ་བྱ་འདུལ་བའི་ཐབས་ལ་མཁས་པ་ཡིན་པར་བསམ་ཞིང་ཡོན་ཏན་འབའ་ཞིག་བརྗོད་དགོས་པ་ཡིན། འདི་ལའང་ཞེན་པའི་མོས་གུས་བླ་མ་དེ་ལ་རང་ཉིད་ཞེན་པའི་རྣམ་པར་མ་ལེགས་པ་མཐོང་ཙམ་ན་བླ་མ་དེ་ཉིད་མ་ལེགས་ཀྱི་དོགས་ནས་དེའི་ཆེད་དུ་ཐབས་ལ་སོགས་པ་བྱེད་དུ་འོང་བ་དེ་མོས་གུས་མཚན་ཉིད་པ་མ་ཡིན། མོས་གུས་མཚན་ཉིད་པ་དེ་གང་ཡིན་ན།
བླ་མས་ཇི་ལྟར་མཛད་ཅིང་འདུག་ཀྱང༌། སེམས་ཅན་འདུལ་བའི་ཐབས་ལ་མཁས་པར་སེམས་པ་དེ་མོས་གུས་གཤའ་མ་ཡིན་བྱས་པས་ངའི་འཁོར་ཅིག་ན་རེ། ཞེན་པའི་མོས་གུས་མེད། ཞེན་པ་མི་འབྱུང་ཟེར་བ་ལ་ཞེན་པ་འབྱུང་སྟེ། བུད་མེད་རེའང་ངའི་བུད་མེད་ཅེས་ཞེན་པ་འབྱུང་བ་ལ། བླ་མ་ཞེན་པ་འབྱུང་ཤིན་ཏུ་བདེན་པ་ཡིན་བྱས་པས། ཁོ་ན་རེ་རིན་པོ་ཆེ་ལྟར་མིན་ཟེར། དུས་ཕྱིས་འབྲི་གུང་དུ་བྱོན་པའི་རེས་ལ། གཡུ་ཁང་དུ་སྤྱན་སྔར་མེ་ཞིག་བཏང་ནས་ད་ཆོས་དྲིས་གསུང༌། དེས་སྔར་གྱི་མོས་གུས་ཀྱི་ཁྱད་པར་ཞུས་པས།
རིན་པོ་ཆེའི་ཞལ་སྔ་ནས། སྔོན་དཔལ་ལྡན་ཕག་མོ་གྲུ་པ་བཞུགས་པའི་དུས་སུ་འདི་དང་འདིས་འདི་ལྟར་བྱས་པས་ཁོ་བོ་སྨྱོ། མཛེས་ཁྱེར་གསུང་ནས་སྤྱན་ཆབ་ཤོར། དེ་དུས་ཁོང་གཉིས་ལ་ཕྱག་བཏུག་བྱས་གསུང༌། དེས་ན་ཞེན་པའི་མོས་གུས་ཀྱིས་གོ་མི་ཆོད། ཅི་མཛད་ཡོན་ཏན་དུ་བལྟ་བ་གལ་ཆེ་བ་ཡིན། འབྲི་གུང་པའི་རྣམ་པར་ཐར་པ་བཅའ་ཁྲིམས་མ་བྱས་ཀྱང༌། ཕྱོགས་ཐམས་ཅད་དུ་ཞལ་མཐུན་པར། རིན་པོ་ཆེ་རྣམ་ཐར་ངོ་མཚར་ཅན་རྣམས་བརྗོད་པས་འཕྲིན་ལས་རབ་འབྲིང་གསུམ་འབྱུང་སྟེ། རབ་སློབ་མ་འབུལ།
འབྲིང་རྫས་འབུལ། ཐ་མའང་ཡོན་ཏན་བརྗོད་པས་ལས་འབྲེལ་དུ་འགྲོ་བ་ཡིན། ངས་ཀྱང་སྔོན་འབྲི་གུང་དུ། བླ་མ་རིན་པོ་ཆེའི་སྐྱོན་བལྟ་བ་ཅི་མ་ཚད་དེ། གྲོགས་པོ་རྣམས་ཀྱི་སྐྱོན་ཞལ་དུ་མི་འདོན་པར་དམ་བཅས་པས། དེའི་རྒྱུ་འབྲས་ཀྱིས་དགེ་འདུན་རྣམས་ཐུགས་ལ་འདོགས་ཏེ། ང་ལ་མེད་པའི་ཡོན་ཏན་རྩིགས་པ་དང་རེ་ལྡེ་ལ་མི་ཐུག་པ་སྐད་དམ། རྒྱ་གར་རྡོ་རྗེ་གདན་ཉི་མ་རེ་ལ་ལན་རེ་འཁོར་བ་སྐད་གསུངས་པས། ཕྱོགས་ཐམས་ཅད་དུ་སྙན་པས་ཁྱབ་སྟེ། གར་ཕྱིན་པ་ཐམས་ཅད་དུ་སེམས་ཅན་མང་པོ་ལ་ཕན་པ་བྱུང་གསུངས།
གསུམ་པ་འབྲས་བུ་ནི། ཚེ་འདིར་རང་ལའང་གཞན་གྱིས་བསྟོད་པ་དང༌། སྙན་པར་སྒྲོགས་པ་འབྱུང་ཞིང༌། སངས་རྒྱས་པའི་དུས་སུའང་ཕྱོགས་བཅུའི་སངས་རྒྱས་ཐམས་ཅད་ཀྱི་ཡོན་ཏན་དང་བསྔགས་པ་མང་པོ་བརྗོད་པ་ཡིན་གསུངས་སོ། ། ཐུན་ལྔ་པའོ།། །། གསུམ་པ་བདུད་རྩི་མྱང་བའི་མཆོད་པ་ནི། སྤྱིར་གསང་སྔགས་ནས་བདུད་རྩི་མྱང་ཞེས་པ་ནི། བདུད་རྩི་ལྔར་བྱིན་གྱིས་རླབས་པའི་བདུད་རྩི་ལ་བྱེད་ཀྱང༌། སྐབས་འདིར་ཟས་ཀྱི་རྣལ་འབྱོར་ལ་བྱ་སྟེ། ཟས་ཅི་ཟ་ཡང་ཐམས་ཅད་ཤ་ལྔ་བདུད་རྩི་ལྔར་བྱིན་གྱིས་བརླབས་ནས།
ལུས་ཡི་དམ་གྱི་ལྷར་བསྒོམ། ཕྱག་རྒྱ་ཆེན་པོའི་སྐབས་ལྟར་བླ་མ་བསྒོམ་ལ། བདུད་རྩི་ཐམས་ཅད་ལྗགས་རྡོ་རྗེའི་སྦུ་གུ་ཅན་གྱིས་དྲངས་ཏེ་གསོལ་བས་བླ་མ་དང་ཡི་དམ་ཚིམ་པར་བསམ་ཞིང༌། སྦྱིན་སྲེག་ཏུ་བྱའོ། ། དེ་ལྟར་གསུམ་གྱིས་མཆོད་པ་དང་འབྲེལ་ཞེས་པའི་དོན་ཏོ།། །། ད་ནི་སྡིག་པ་བཤགས་པ་དང་འབྲེལ་ཏེ། བཤགས་པ་ནི། སྤྱིར་འདོད་ཆགས་ཞེ་སྡང་གཏི་མུག་དབང་གིས་ནི། ། ཞེས་པ་ལ་སོགས་པའམ། སྤྱི་བཤགས་ལ་སོགས་པ་གཅིག་ཏུ་བརྗོད་པ་འདི་རྣམས་ཀྱང་ཡིན་ལ།
སྐབས་འདིའི་ལུགས་ལ་ནི། ཉེས་སྐྱོན་གསང་ཡང༌། བླ་མ་ཐམས་ཅད་མཁྱེན་པ་ཡིན་ཙ་ན། ཁོང་གིས་མཁྱེན་ཏེ་ཐུགས་ཁྲེལ་བར་འགྱུར་བས། དེ་བས་བླ་མ་ཉིད་ལ་སྙིང་གཏད་དེ། བདག་ལ་བསླབ་པ་གསུམ་པོ་འདི་དང་འདིའི་སྐྱོན་བྱུང་ཞེས་པའམ། གཤིས་ཀྱི་སྐྱོན་འདི་ལྟ་བུ་ཡོད་པ་ལ་སོགས་པ། བླ་མའི་སྤྱན་སྔར་བཤགས་པ་ཉིད་ཀྱིས་འདག་པར་འགྱུར་བ་ཡིན། ཕྱིན་ཆད་སྡོམ་པ་ལ་སོགས་པ་བྱས་པས། བཤགས་པའི་མཆོག་འདི་ཉིད་ཡིན་ནོ།། །།
རྗེས་སུ་ཡི་རང་བ་དང་འབྲེལ་ཏེ། གཞན་ལྟར་ན། དེ་དག་ཀུན་གྱི་རྗེས་སུ་བདག་ཡི་རང༌། དེ་དག་ཀྱང་ཡིན་མོད་ཀྱིས། སྐབས་འདིར་བླ་མ་དེ་སྐུ་གསུང་ཐུགས་ཀྱི་རྣམ་པར་ཐར་པའི་མཛད་པ་ཐམས་ཅད་ལ་ལོག་པར་མི་བལྟ་ཞིང༌། སྙིང་ཐག་པ་ནས་རྗེས་སུ་ཡི་རང་བ་ཉིད། རྗེས་སུ་ཡི་རང་བའི་མཆོག་ཡིན་ནོ། ། སྔོན་སྒམ་པོ་ན་བཞུགས་པའི་དུས་སུ། སློབ་མ་ཁ་གཅིག་གིས་ཁ་རྩིགས་པ་ལ་བལྟས་ཚང་ར་བསྟན་ནས་མཎྜལ་ཕུལ་བའི་ལོ་རྒྱུས་གསུང༌། བླ་མ་ཞལ་མི་བཞུགས་ན་ཕྱོགས་ལ་ངེས་པ་མེད་དོ།། །།
ཡང་ཆོས་ཀྱི་འཁོར་ལོ་བསྐོར་བར་བསྐུལ་བ་དང་འབྲེལ་ཏེ། དེའང་སྔོན་འབྱུང་བ་འོ་སྐོལ་གྱི་སྟོན་པ་འདི། སངས་རྒྱས་ནས་ཆོས་ཀྱི་འཁོར་ལོ་བསྐོར་བར་བཞེད་པ་ལ། ཉན་པ་མ་བྱུང་བས། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། ཞེས་པ་ནས། མི་སྨྲ་ནགས་ཀྱི་ནང་དུ་གནས་པར་བྱ། ། ཞེས་གསུངས་ནས་བཞུགས་པ་ལ། ཚངས་པ་གདོང་བཞི་པས། གསེར་གྱི་འཁོར་ལོ་རྩིབས་སྟོང་དང་ལྡན་པ་མཁན་བཟོས་མ་བྱས་པ་ཞིག་ཕུལ་ནས།
མ་ག་དྷ་འདིར་སྔོན་ཆད་ཆོས་འབྱུང་བ། ། དག་པ་མ་ལགས་དྲི་མར་བཅས་པ་ལགས། ། བདུད་རྩི་ཆོས་ཀྱི་སྒོ་ནི་དབྱེ་མཛད་དེ། ། དྲི་མ་མེད་པའི་ཆོས་རྣམས་བཤད་དུ་གསོལ། ། ཞེས་བསྐུལ་བ་ཡིན་ལ། འདིའི་ལུང་གསེར་འོད་དམ་པ་ནས། བཅོམ་ལྡན་འདས་ཀྱི་ཞལ་ནས། དེ་ལྟར་ཚངས་པ་གདོང་བཞི་པས། ང་ལ་གསེར་གྱི་འཁོར་ལོ་རྩིབས་སྟོང་དང་ལྡན་པ་ཕུལ་ནས། ཆོས་ཀྱི་འཁོར་ལོ་བསྐོར་བར་བསྐུལ་མ་འདེབས་པ་ཉིད་ནི།
སྔོན་ངས་ཚད་མེད་པ་བཞི་དང་ལྡན་པས། འདས་པའི་སངས་རྒྱས་རྣམས་ལ། ཆོས་ཀྱི་འཁོར་ལོ་བསྐོར་བར་བསྐུལ་མ་བཏབ་པ་ལས། ད་ལྟར་འདི་བཞིན་དུ་འོང་བ་ཡིན་ཏེ། ཚངས་པ་འདི་ནི་ཚད་མེད་པ་བཞི་ལས་གྲུབ་པའོ། ། ཞེས་གསུངས་སོ། ། རྗེས་འཇུག་ལ་རང་གི་བླ་མ་ལ་ཆོས་ཞུ་བ་རྣམས་ཀྱིས་ཀྱང༌། དོན་འདི་ལྟར་ཡིན་ཏེ། འགའ་ཞིག་གདམས་ངག་ཞུ་ཟེར་བ་ལ་མི་མཉེས་པ་དང༌། ཚིག་ཚོགས་མཛད་དེ།
ཟབ་པ་དང་རྒྱ་ཆེ་བའི་ཆོས་གསུངས་བར་ཞུ་ཞེས་ཞུ་བ་འབུལ་དགོས་པ་ཡིན་གསུངས་སོ།། །། མྱ་ངན་ལས་མི་འདའ་བར་གསོལ་བ་འདེབས་པ་དང་འབྲེལ་ཏེ། དེའང་མྱ་ངན་འདའ་སྟོན་གང་བཞེད་དེ་དག་ལ། ། ཞེས་པ་ནས། བདག་གིས་ཐལ་མོ་རབ་སྦྱར་གསོལ་བར་བགྱི། ། ཞེས་པའི་བར་ལ་སོགས་པ་བརྗོད་ཅིང༌། འཆི་བ་མེད་པའི་ཞལ་ཟས་ཀྱི་བདུད་རྩི་འབུལ་བར་སེམས་དཔའ་དེ་ཡིན་མོད་ཀྱིས། སྐབས་འདིར་བླ་མ་དེ་སེམས་ཅན་གྱི་དོན་དུ་ནམ་མཁའ་གནས་ཀྱི་བར་དུ་འཕྲིན་ལས་བསམ་གྱིས་མི་ཁྱབ་པ་དང་ལྡན་པར་བཞུགས་པར་གསོལ་བ་འདེབས་པ་དང༌། འཆི་བ་མེད་པའི་བདུད་རྩིའང༌། སྐུ་ཁམས་དང་འཕྲོད་པའི་གསོལ་ཟས་དང༌།
སྨན་ལ་སོགས་པ་འབུལ་ཞིང༌། སྐུ་དེ་ཡུན་རིང་དུ་བཞུགས་པའི་ཐབས་དང༌། སྐུ་དེ་འོ་མི་བརྒྱལ་བའི་ཞབས་ཏོག་དང༌། གཤེགས་བཞུགས་མཛད་པའི་དུས་སུའང་ལམ་སྣ་འདྲེན་ཅིང་ལམ་གྱི་བར་ཆད་སེལ་བ་དང༌། ཆིབས་ཁ་འཁྲིད་པ་ལ་སོགས་པ་དང༌། ཞབས་ཏོག་ཏུ་གང་འགྱུར་བྱེད་པ་ཡིན། བླ་མ་རིན་པོ་ཆེའི་ཞལ་ནས། ངས་ཚོགས་ན་སྡོད་པའི་དགེ་འདུན་འགའ་ཡར་སྐུའི་རིམ་གྲོ་ལ་བསྐོས་ཏེ། ཐུགས་དམ་མཛད་དུ་བཅུག་པ་ཡིན་ཏེ། དེའང་སེམས་ཅན་གྱི་དོན་དུ་མྱ་ངན་ལས་མི་འདའ་བར་གསོལ་བ་འདེབས་པ་ཡིན་གྱི།
དེའི་ཕྱིར་སྐུའི་རིམ་གྲོ་དགེ་རྩ་རྒྱ་ཆེན་པོ་བྱེད་པ་ཡིན། རང་གི་དགེ་སྦྱོར་ཐམས་ཅད་ཀྱང༌། སེམས་ཅན་གྱི་དོན་དུ། བླ་མའི་སྐུ་གསུང་ཐུགས་ཀྱི་འཕྲིན་ལས་ཐམས་ཅད་འཇིག་རྟེན་ཡུན་རིང་དུ་བཞུགས་པར་གསོལ་བ་བཏབ་ན། དགེ་སྦྱོར་གྱི་སྟོབས་ཀྱང་དེ་ཁོ་ན་ཆེ་བ་ཡིན། རང་གི་འདོད་པ་ཅུང་ཟད་རེ་གྲུབ་ན། བླ་མ་གང་ལྟར་སོང་ནའང་སོང་གིས་མི་ཕན་པ་ཡིན། སྔོན་ལ་སྟོད་ཀོ་ཆགས་སུ། ཁྲོམ་ཆེན་པོ་ཞིག་གིས་གསེབ་ཏུ། འཁོར་རྣམས་ཀྱིས་མ་སླེབས་པར་བླ་མ་འོ་བརྒྱལ་བའི་ལོ་རྒྱུས་གསུང༌།
དེ་ལྟར་ཐབས་སྣ་ཚོགས་ཀྱིས། མྱ་ངན་ལས་མི་འདའ་བར་གསོལ་བ་བཏབ་ན། གནས་སྐབས་སུའང་སྐྱེ་བ་འདི་དང༌། སྐྱེ་བ་ཐམས་ཅད་དུ་ཚེ་རིང་བ་དང༌། ལུས་ཀྱི་སྟོབས་ཆེ་ཞིང༌། མཐར་ཐུག་ཏུ་སངས་རྒྱས་ནས། གདུལ་བྱ་སློབ་མའི་ཚོགས་རྣམས་ཀྱིས། འཆི་བ་མེད་པའི་བདུད་རྩི་ཐོགས་ནས། མྱ་ངན་ལས་མི་འདའ་བར་གསོལ་བ་འདེབས་པ་འབྱུང་བ་ཡིན་ནོ།། །། རྗེས་བསྔོ་བ་དང་འབྲེལ་ཏེ།
དགེ་བའི་རྩ་བ་ཐམས་ཅད། སེམས་ཅན་ཐམས་ཅད་ཀྱིས་སངས་རྒྱས་ཐོབ་པའི་ཕྱིར་བསྔོ་བ་ཡིན་མོད་ཀྱི། དེ་བས་ཀྱང༌། དགེ་བའི་རྩ་བ་ཅི་བྱས་ཐམས་ཅད་ཀྱང་བླ་ན་མེད་པའི་སྐུ་གསུང་ཐུགས་ཀྱི་དགོངས་པ་མཐའ་དག་ཡོངས་སུ་རྫོགས་པའི་ཕྱིར་བསྔོ་བ་ཁོ་ན་མཆོག་ཡིན་ཏེ། བླ་མ་དེའི་ཐུགས་དགོངས་ཀྱང༌། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱིས་སངསརྒྱས་ཐོབ་པར་འདོད་པའི་དགོངས་པ་ལས། གཞན་མེད་པའི་དོན་མཚུངས་པ་འང་ཡིན་མོད་གསུངས། ། གསུམ་པ་དེ་རྣམས་དང་འབྲེལ་བས། འབྱུང་བ་གང་འབྱུང་ན། དེ་ལ་གཉིས།
རང་གི་ལུས་ངག་ཡིད་གསུམ་ལ། བྲལ་བའི་འབྲས་བུ་དང་ཐོབ་པའི་འབྲས་བུ་གཉིས་གཉིས། གནས་སྐབས་དང་མཐར་ཐུག་འབྱུང་བ་ཡིན་ཏེ། བདུན་རྣམ་དག་གི་དོན་དུ། ལུས་བཀོལ་བས། གནས་སྐབས་སུ་བྲལ་བའི་འབྲས་བུ་ནི། ན་ཚ་དང༌། ཞ་འཐེང་དང༌། དབང་པོ་མ་ཚང་བ་དང༌། དབྱིབས་མི་སྡུག་པ་དང༌།
ཁ་དོག་མི་ལེགས་པ་དང༌། ལུས་དྲི་ང་བ་དང༌། སྤྱོད་ལམ་མི་མཛེས་པ་ལ་སོགས་པ་དང་བྲལ་བའོ། ། གནས་སྐབས་ཀྱི་ཐོབ་པའི་འབྲས་བུ་ནི། དེ་ལས་བཟློག་པའོ། ། མཐར་ཐུག་བྲལ་བའི་འབྲས་བུ་ནི། བདུད་བཞི་ལ་སོགས་བཅོམ་པ་དང༌། སྐུའི་སྐྱོན་ཐམས་ཅད་སྤངས་ཤིང་བྲལ་བའོ། ། ཐོབ་འབྲས་ནི། ཡེ་ཤེས་ལྔ།
དབང་ཕྱུག་ལ་སོགས་པའི་ཡོན་ཏན་དྲུག་མཚན་དང་དཔེ་བྱད་བཟང་པོས་བརྒྱན་པའི་སྐུ་ཐོབ་པའོ། ། ཡང་བདུན་རྣམ་དག་གི་དོན་དུ། ངག་བཀོལ་བ་ལས། གནས་སྐབས་སུ། བྲལ་བའི་འབྲས་བུ་ནི། སྐད་འཛེར་བ་དང༌། དིག་པ་དང༌། འགགས་པ་དང༌། མི་སྙན་པ་ལ་སོགས་པའི་ངག་གི་སྐྱོན་རྣམས་དང་བྲལ་བའོ། ། གནས་སྐབས་ཀྱི་ཐོབ་འབྲས་ནི།
དེ་རྣམས་ལས་བཟློག་པའོ། ། མཐར་ཐུག་གི་བྲལ་བའི་འབྲས་བུ་ནི། མངོན་པ་རྫོགས་པར་སངས་རྒྱས་ནས། གསུང་གི་སྐྱོན་མཐའ་དག་སྤངས་ཤིང་བྲལ་བའོ། ། ཐོབ་པའི་འབྲས་བུ་ནི། གསུང་དབྱངས་ཡན་ལག་དྲུག་ཅུ་ལ་སོགས་པའི་ཡོན་ཏན་འཐོབ་པའོ། ། ཡང་བདུན་རྣམ་དག་གི་ཕྱོགས་སུ་ཡིད་བཀོལ་བ་ལ་བརྟེན་ནས། བྲལ་བའི་འབྲས་བུ་ནི། རྣམ་པར་རྟོག་པ་ཤས་ཆུང་བ་དང༌། བདག་འཛིན་ཁ་བྲི་བ་དང༌།
བདེན་འཛིན་ཤས་ཆུང་བ་འབྱུང་བར་འགྱུར་བའོ། ། གནས་སྐབས་ཀྱི་ཐོབ་འབྲས་ནི། ཡོན་ཏན་དང་ཏིང་ངེ་འཛིན་ལ་སོགས་པའི་ཡོན་ཏན་དཔག་ཏུ་མེད་པ་ཐོབ་པར་འགྱུར་བའོ། ། མཐར་ཐུག་གི་འབྲས་བུ་ནི། སྒྲིབ་གཉིས་བག་ཆགས་དང་བཅས་པ་སྤངས་ཤིང་བྲལ་བའོ། ། ཐོབ་འབྲས་ནི། ཡེ་ཤེས་ལྔའམ། ཡེ་ཤེས་གཉིས་ལ་སོགས་པའི་ཡོན་ཏན་ཐོབ་པའོ། ། ཆོས་འདི་ལ་བློ་ངེས་ན་ཤིན་ཏུ་ཟབ་པ་ཡིན། འཁོར་འདས་ཀྱི་ཆོས་ཐམས་ཅད་རྟེན་ཅིང་འབྲེལ་པར་འབྱུང་བ་ཁོ་ནར་གོ་ནས་འགྲོ་བ་ཡིན།
འདི་ཤིན་ཏུ་ཟབ་པས། དགེ་བའི་བཤེས་གཉེན་བ་རི་བ་དེ། འདི་ཁོ་ན་ཐུགས་ལ་ངེས་པས། ཁོང་གི་ཞལ་ནས། རྗེ་རིན་པོ་ཆེ་ཆོས་གཞན་ཐམས་ཅད་ཕྱོགས་གཅིག་ཏུ་བཞག་པ་དང༌། བདུན་ཆོས་འདི་ཕྱོགས་གཅིག་ཏུ་བཞག་པ་གཉིས། ང་ལ་འདམ་དུ་བཅུག་ན། བདུན་ཆོས་འདི་ཁོ་ན་འདམ་པ་ཡིན་གསུང༌། དགེ་བཤེས་དྲོད་ཆུང་བའི་ཞལ་ནས་ཀྱང༌། སངས་རྒྱས་ཀྱིས་སྔར་མ་གསུངས་པའི་ཆོས་ཀྱི་འཁོར་ལོ་གཉིས་པ་ཞིག་འདུག་གསུང༌།
དེ་བས་ན་འདི་ཤིན་ཏུ་ཟབ་པ་ཡིན་གསུངས་སོ། ། མཉན་དང་བྲིས་པའི་དགེ་བ་གང་ཡོད་དེས། ། འགྲོ་དྲུག་མ་ལུས་རྫོགས་པའི་སངས་རྒྱས་ཤོག ། དབང་གི་རྒྱལ་པོ་གསལ་བའི་སྒྲོན་མེ་ཞེས་བྱ་བ། ཐུན་མོང་མ་ཡིན་པའི་གདམས་ངག ། བླ་མ་རིན་པོ་ཆེའི་གསུང་བཞིན་དུ་ཡི་གེར་རིས་སུ་བཀོད་པ་འདི་རྫོགས་སོ།། །། ༦༨༡༽ ༄། །ཚོགས་ཆོས་འབྲིང་པོ་དྷརྨཱ་ཀཱ་ཡ།། ཨོཾ་སྭསྟི། ན་མོ་རཏྣ་གུ་རུ་དྷརྨཱ་ཀཱ་ཡ་ནི།
འདི་ལྟར་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་གཉིས་སུ་མེད་པ་ཡེ་ཤེས་ཀྱི་ངོ་བོར་གྱུར་པ་བླ་མ་རིན་པོ་ཆེའི་ཞལ་ནས། སྤྱིར་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས། རྒྱུད་སྡེ་རིན་པོ་ཆེ་རྣམ་པ་བཞི་གསུངས་པ་ཡང་རྟེན་གྱི་གང་ཟག་ཅིག་རྫོགས་པའི་བྱང་ཆུབ་ཏུ་འཚང་རྒྱ་བའི་ཆ་ལག་ཏུ་གསུངས་པ་ཡིན། དེ་ལ་རྒྱུད་སྡེ་རིན་པོ་ཆེ་རྣམ་པ་བཞི་པོ་དེ་གང་ཡིན་སྙམ་པར་སོང་ན། བྱ་བའི་རྒྱུད་དང༌། སྤྱོད་པའི་རྒྱུད་དང༌། རྣལ་འབྱོར་གྱི་རྒྱུད་དང༌། རྣལ་འབྱོར་བླ་ན་མེད་པའི་རྒྱུད་རྣམ་པ་བཞི་པོ་ལགས། དེའང་དང་པོས་ལུས་སྤྱོད་གཙོ་བོར་བསྟན། གཉིས་པས་ངག་སྤྱོད་གཙོ་བོར་བསྟན།
གསུམ་པས་སེམས་སྤྱོད་གཙོ་བོར་བསྟན། བཞི་པས་ལྷན་སྐྱེས་འབའ་ཞིག་གོ། ། ཞེས་གསུངས་པས་ལུས་ངག་ཡིད་གསུམ་གྱི་སྤྱོད་པ་གཙོ་བོར་སྟོན་པ་ལ། རྒྱུད་སྡེ་རྣམ་པ་གསུམ། དེ་གསུམ་ཐ་དད་དུ་འཛིན་པ་སྤོང་བ་ལ་རྣལ་འབྱོར་བླ་ན་མེད་པའི་རྒྱུད་རྣམ་པ་བཞི་ཡིན། དེ་ལྟར་རྒྱུད་སྡེ་བཞི་པོ་དེའི་ནང་ནས་རྣལ་འབྱོར་བླ་ན་མེད་པའི་རྒྱུད་འདི་ལ། ཕ་བླ་ན་མེད་པའི་རྒྱུད་དང༌། མ་བླ་ན་མེད་པའི་རྒྱུད་རྣམ་པ་གཉིས་ཡིན། དེ་ལ་བཤད་པ་པོ་ཀུན་གྱིས། ཕའི་དོན་དུ་བྱུང་ཞིང་ཕ་ཤས་ཆེ་བ་ཕ་རྒྱུད་དུ་གྲགས་པ་གསུམ་དང་ལྡན་པས་ན་ཕ་རྒྱུད།
མའི་དོན་དུ་བྱུང་ཞིང༌། མ་ཤས་ཆེ་བ་མ་རྒྱུད་དུ་གྲགས་པ་གསུམ་དང་ལྡན་པས་ན་མ་རྒྱུད་དུ་འོང་བ་ཡིན་བྱ་བར་སྣང་སྟེ། བླ་མ་རིན་པོ་ཆེའི་བཞེད་ཀྱིས། རྩ་གཙོ་བོར་སྟོན་པ་མའི་རྒྱུད། རླུང་གཙོ་བོར་སྟོན་པ་ཕའི་རྒྱུད་དུ་འོང་བ་ཡིན། སྤྱིར་རྡོ་རྗེའི་ལུས་འདི་ལ་སྤྱི་བོའི་གཙུག་ནས་རྐང་པའི་མཐིལ་ཡན་ཆད་རྩ་སྟོང་ཕྲག་བདུན་ཅུ་རྩ་གཉིས། དེའི་ནང་ནས་གཙོ་བོར་གྱུར་པ་ལ་རྩ་སུམ་ཅུ་རྩ་གཉིས། དེའི་ནང་ནས་གཙོ་བོར་གྱུར་པ་ལ་རྩ་གསུམ་འཁོར་ལོ་རྣམ་པ་བཞི། དེ་ལ་རྩ་གསུམ་ནི། གཡས་པ་དང༌།
གཡོན་པ། དབུ་མ་ཞེས་ཟེར། རྐྱང་མ་རོ་མ་ཀུན་འདར་མ་ཞེས་ཟེར། ར་ལ་ར་ས་དྷཱུ་ཏི་ཞེས་ཟེར། དེ་ལ་དྷཱུ་ཏི་ཁོང་པའི་ནང་དྲང་པོ་ན་ཡར་ལ་སྲོག་ཤིང་བཞིན་དུ་གནས་པ་ལགས། ཡར་སྣ་དེ་སྤྱི་བོའི་གཙུག་ན་ཡི་གེ་ཧཾ་མགོ་ཐུར་དུ་བསྟན་པ་བའི་ནུ་མ་ལྟ་བུ་ཞིག་ཡོད། དེ་ལ་ཁ་གཏད་ནས་ཡོད་པ་ལགས། ར་ལ་ར་ས་གཉིས་པོ་དེ་འཁོར་ལོ་བཞི་ལ་འཁྱུད་ནས་ཀླད་པའི་སྟེང་ན་ཚུར་ལ་འཁྱོགས། སྨིན་མཚམས་གཉིས་ན་མར་ལ་འཁྲིལ་ནས་སྣ་བུག་གཉིས་སུ་ཟུག་པ། མར་སྣ་དེ་ལྟེ་བའི་འོག་ཏུ་གཡས་གཡོན་གཉིས་ནས་དྷཱུ་ཏི་ལ་ཟུག་ནས་ཡི་གེ་ཆའི་དབྱིབས་ལྟ་བུར་གནས་པ་ཡིན།
དེ་ནས་འཁོར་ལོ་རྣམ་པ་བཞི་ནི། ལྟེ་བ་སྤྲུལ་པའི་འཁོར་ལོ། སྙིང་ག་ཆོས་ཀྱི་འཁོར་ལོ། མགྲིན་པ་ལོངས་སྤྱོད་ཀྱི་འཁོར་ལོ། སྤྱི་བོ་བདེ་ཆེན་གྱི་འཁོར་ལོ་དང་བཞི་ཡིན། དེ་ཡང་གཡས་པ་རྟོག་པའི་རྩ་ཡིན་ལ། གཡོན་པ་མི་རྟོག་པའི་རྩ་ཡིན། གཞན་ཡང་གཡས་པ་ཐབས་ཡིན། གཡོན་པ་ཤེས་རབ་ཡིན། དེ་ལྟར་ཡང༌།
རྐྱང་མ་ཤེས་རབ་རང་བཞིན་ལ། ། རོ་མ་ཐབས་ཀྱི་ཡང་དག་གནས། ། ཀུན་འདར་མ་ནི་དབུས་གནས་སུ། ། གཟུང་དང་འཛིན་པ་རྣམ་པར་སྤངས། ། ཞེས་གསུངས་པས། དབུ་མ་གཟུང་འཛིན་གཉིས་མེད་ཀྱི་རྩར་འོང་བ་ཡིན། རྩ་དེ་རྣམས་གཙོ་བོར་སྟོན་པ་མའི་རྒྱུད་དུ་འོང་བ། རྩ་དེ་རྣམས་ཀྱི་ནང་དུ་རླུང་ཇི་ལྟར་རྒྱུ་བ། དེའང་རྩ་བའི་རླུང་རྣམ་པ་ལྔ་དང༌། ཡན་ལག་གི་རླུང་རྣམ་པ་ལྔ་ལ་སོགས་པ་ཇི་ལྟར་གནས་པ་དང༌།
གཞན་ཡང་གཡས་པ་ནས་རྒྱུ་བ་དང༌། གཡོན་པ་ནས་རྒྱུ་བ་དང༌། གཉིས་ཀ་ནས་རྒྱུ་བ་དང༌། གཉིས་ཀ་ནས་དལ་བར་རྒྱུ་བ་དང༌། དེ་ལྟར་ཡང༌། གཡས་དང་གཡོན་དང་གཉིས་ཀ་དང༌། ། དལ་བར་རྒྱུ་དང་རྣམ་བཞིའོ། ། ཞེས་གསུངས་པས། གཡོན་ཕྱོགས་ནས་རྒྱུ་བའི་དུས་སུ་མཐུན་ཕྱོགས་འབའ་ཞིག་འགྲུབ་པ་ཡིན། གཡས་ནས་རྒྱུ་བའི་དུས་སུ་དུས་ཚོད་ཅིག་མ་གཏོགས་པ་མི་མཐུན་པའི་ཕྱོགས་འབའ་ཞིག་འགྲུབ་པ་ཡིན་གསུང༌།
བསྒུལ་བ་དང་བསྐྱོད་པ་ལ་སོགས་པ་ལས་ཐམས་ཅད་རླུང་གིས་བྱེད། དེས་ན་རླུང་དང་རྣམ་པར་ཤེས་པ་གཉིས་པོ་དེའི་དོན་གོ་གཅིག་པ་ཡིན། ཐབས་ལམ་བསྒོམ་པ་ཀུན་གྱིས་འདིའི་གནད་དེ་གོ་བར་བྱེད་པ་གལ་ཆེ། དེ་ལྟར་ཡང༌། ཐབས་ལམ་གྱི་ཁ་པོ་ཆེ་བ་ཀུན། ། རླུང་སེམས་གཉིས་མེད་གོ་ལགས་སམ། ། རླུང་དེ་ལྟར་གཙོ་བོར་སྟོན་པ་ཕ་རྒྱུད་དུ་འོང་བ་ལགས། སྤྱིར་སྤྱི་བོའི་གཙུག་ནས་རྐང་པའི་མཐིལ་ཡན་ཆད་དུ་རྩས་ཇི་ལྟར་ཁྱབ་པ་བཞིན་རླུང་གིས་ཁྱབ། རླུང་གིས་ཇི་ལྟར་ཁྱབ་པ་བཞིན་ཁམས་བྱང་ཆུབ་ཀྱི་སེམས་ཀྱི་ཐིག་ལེས་གང་བར་གནས་པ་ལགས། དེའང་རྩ་རླུང་ཐིག་ལེ་འདི་ཁྱད་པར་དུ་ཟབ་རྒྱུ་མེད་དེ།
ཟབ་ན་འཇག་མིག་གི་སྲིན་བུ་ལའང་ཡོད། མནར་མེད་པའི་སེམས་ཅན་དམྱལ་བ་ལའང་ཡོད་པས་དེ་རྣམས་ཀྱང་ཟབ་དགོས། འོ་ན་ཆོས་གང་ཟབ་སྙམ་པར་སོང་ན། བསམ་པ་བཟང་པོ་བྱང་ཆུབ་ཀྱི་སེམས་རིན་པོ་ཆེ་ཟབ་པ་ཡིན། དེའང་བྱམས་པ་དང་སྙིང་རྗེ་བྱང་ཆུབ་ཀྱི་སེམས་རིན་པོ་ཆེ་ཇི་ལྟར་དུ་ཡོད་ན། རྩ་དང་རླུང་དང་ཐིག་ལེ་ལ་སོགས་པའང་བསམ་པ་བཟང་པོ་དེས་དབང་བྱས་ནས་ཡོན་ཏན་ཐམས་ཅད་དེས་འབྱུང་བ་དང༌། དེས་བསྐྱེད་པ་ཡིན། བསམ་པ་མི་དགེ་བས་དབང་བྱས་ནས། མི་དགེ་བ་དེའི་རྩ་རླུང་ཐིག་ལེར་གྲུབ་ནས། སྐྱོན་ཐམས་ཅད་དེས་འབྱུང་བ་ཡིན།
དེས་ན་རྩ་རླུང་ཐིག་ལེ་ལ་སོགས་པའང་ལུང་མ་བསྟན་དུ་འོང་བ་ཡིན་པས། བསམ་པ་བྱང་ཆུབ་ཀྱི་སེམས་ཀྱིས་ཁྱད་པར་དུ་བྱས་ནས། ཐབས་ལམ་ལ་སོགས་པའི་ཏིང་ངེ་འཛིན་ཉམས་སུ་ལེན་དགོས་པ་ཡིན། དེ་ལྟར་ཉམས་སུ་བླངས་པའི་དུས་སུ་ཡོན་ཏན་བསམ་གྱིས་མི་ཁྱབ་པ་སྐྱེ་བ་ཡིན། དེའང་ལམ་འབྲས་ནས་ཕྱོགས་མེད་ཉི་ཤུ་རྩ་གཅིག་ལ་སོགས་པ་གསུངས་པ་དང༌། བླ་མ་རིན་པོ་ཆེའི་ཞལ་ནས། རྩ་ཐམས་ཅད་དུ་རླུང་རྒྱུས་པ་དེས་ཁམས་བྱང་ཆུབ་སེམས་ཀྱི་ཐིག་ལེས་གང་བས་ཡོན་ཏན་ཐམས་ཅད་དེས་འབྱུང་བ་དང་ཐོབ་པ་ཡིན། དེའང་འཁོར་ལོ་རྣམ་པ་བཞིར་ཕྱི་ནང་གསང་གསུམ་གྱི་རྟེན་འབྲེལ་འགྲིག་པའི་དུས་སུ། རྣལ་འབྱོར་བཞིའི་རིམ་པ་རྒྱུད་ལ་འཆར་བ་ཡིན། སྤྱིར་ཁམས་དེ་རྒྱས་པའི་དུས་དེར་དེ་བརྟན་པ་དང་གནས་པ་གལ་ཆེ་བ་ལགས།
འདི་བསྲུང་བར་བྱེད་པ་ལ་གདམས་ངག་དང་སྙིང་རུས་རྣམ་པ་གཉིས་དགོས། སྙིང་རུས་མེད་ན་གདམས་ངག་ཡོད་ཀྱང་མི་ཕན། གདམས་ངག་མེད་ན་ཉམས་སུ་བླང་རྒྱུ་མི་ཤེས། འདིའི་གདམས་པ་ལ་ལམ་འབྲས་ཀུན་ནས་དཔག་ཏུ་མེད་པ་ཞིག་གསུངས་ཏེ། ཉམས་སུ་བླངས་པའི་དུས་སུ་ཕན་པ་ནི་དཀའ་བར་བྱུང་གསུང༌། དེས་ན་འདིའི་གདམས་ངག་ལ་བླ་མ་རིན་པོ་ཆེའི་ཁྱད་པར་ཆོས་ལྔ་ལྡན་གྱིས་ཉམས་སུ་བླངས། གནད་དུ་བསྣུན་པའི་དུས་སུ། སྐྱོན་དག་པ་དང་ཡོན་ཏན་རྫོགས་པ་ལ་ཚེགས་མེད་པ་ཡིན་པས། དེས་ན་ཆོས་ལྔ་པོ་འདི་དང་ནམ་དུའང་འབྲལ་བར་མ་བྱེད་གསུང༌། ཉོན་མོངས་པ་མ་སྐྱེས་པ་མི་བསྐྱེད།
སྐྱེས་པ་སྤོང་བར་བྱེད་པ་ལ་གདམས་ངག་གི་བྱེ་བྲག་དཔག་ཏུ་མེད་པ་ཞིག་གསུངས་ཀྱང༌། ཁྱད་པར་གྱི་ཆོས་ལྔ་པོ་འདི་བས་ཟབ་པ་མེད་པ་ཡིན། འདི་ཉམས་སུ་ལེན་པར་བྱེད་པའི་དུས་གནད་དེ་ཉོན་མོངས་པའི་རྟོག་པ་ནམ་སྐྱེས་པའི་དུས་དེ་ན་ཕག་སྣའི་གཏུན་བུའམ། གཉེན་པོས་བཙན་ཆོད་དུ་ཉམས་སུ་ལེན་དགོས་པ་ཡིན། ཚན་གཅིག་གི་རྟོག་པ་དེ་རགས་པར་སོང་ནས་དེ་ནས་ཉམས་སུ་བླངས་པས་སྟོབས་ཆེ་བ་ལ་སོགས་པ་ཟེར་ཏེ། དེ་ཉམས་སུ་ལེན་པོ་སོང་ན་སྟོབས་ཆེ་བ་ལ་སོགས་པ་སྲིད་ནའང༌། ཉོན་མོངས་པ་དེ་ཚན་ཆེན་པོར་སོང་བའི་དུས་སུ་ཉམས་སུ་ལེན་པ་ཤིན་ཏུ་དཀའ་བ་ཡིན། དེས་ན་རྟོག་པ་དེ་ནམ་སྐྱེས་པའི་དུས་སུ་གནད་དུ་བསྣུན་དགོས་པ་ཡིན། དེའང་དང་པོ་ཉོན་མོངས་པ་དེ་ལམ་དུ་གཏོང༌། དེ་ལ་རྐང་ཆོགས་པར་བྱེད་པ་གལ་ཆེ་བ་ལགས།
དེ་རྐང་ཆོགས་པར་བྱས་པའི་དུས་སུ་སེམས་བསྐྱེད་པ་དང་ཡི་དམ་གྱི་ལྷ་བསྒོམ་པ་དང༌། བླ་མ་དམ་པ་བསྒོམ་པ་དང་ཕྱག་རྒྱ་ཆེན་པོ་བསྒོམ་པ་ལ་སོགས་པ་ཐམས་ཅད་གནད་དུ་འགྲོ་བ་ལ་ཚེགས་མེད་པ་ཡིན། དེ་ལྟར་ཉམས་སུ་བླངས་པའི་དུས་སུ། ཉོན་མོངས་པ་དེ་དང་བྲལ་བ་དང༌། དེའི་སྟེང་དུ་ལྔ་ལྡན་གྱི་ལག་རྗེས་མ་འདྲེས་པར་སོ་སོར་འབྱུང་བ་ལགས། རྒྱུའི་དུས་སུ་དེ་ལྟར་གནད་དུ་བསྣུན་པས། བྱང་ཆུབ་སེམས་དཔའི་གནས་སྐབས་སུ་བསམས་བཞིན་དུ་སྲིད་པ་ཉེ་བར་ལེན་པར་བྱེད་པའང༌། ཉོན་མོངས་པ་ཞེ་སྡང་ལ་གནད་དུ་བསྣུན་པས་དམྱལ་བའི་གནས་སུ་བསམས་བཞིན་དུ་སྲིད་པ་ཉེ་བར་ལེན་པའི་རྒྱུ་ཞེ་སྡང་དེ་ཡིན། དེ་དང་འདྲ་སྟེ་རྟོག་པ་གང་སྐྱེས་པ་དེའི་རིགས་སུ་བསམས་བཞིན་དུ་སྲིད་པ་ཉེ་བར་ལེན་པ་ལགས། དེས་ན་རིགས་དྲུག་སོ་སོར་སྲིད་པ་ཉེ་བར་ལེན་པའང༌།
རྒྱུ་རྟོག་པའི་རིགས་ཐ་དད་པར་སོང་བས་ཕྱིས་ཀྱི་དུས་སུ་གནས་དེ་ལྟ་བུ་རྣམས་སུ་སྲིད་པ་ཉེ་བར་ལེན་པ་ཡིན། དམྱལ་བའི་གནས་དེ་ལྟ་བུར་སྐྱེས་ཀྱང༌། སྡུག་བསྔལ་རང་རྒྱུད་པ་མི་མྱོང་བར་བྱེད་པ་དེ་རྟོགས་པས་ཁྱད་པར་དུ་བྱས་པ་ཡིན། གནས་དེ་སྟོང་པར་བྱེད་པའང་བྱང་ཆུབ་ཀྱི་སེམས་ཀྱིས་བྱེད་པ་ལགས། དེས་ན་ཐམས་ཅད་ལ་རྒྱུ་མཚན་གསུམ་པོ་འདི་ཤེས་འཚལ་བ་ལགས། དེ་ནས་སངས་རྒྱས་པའི་དུས་སུའང་ཞེ་སྡང་ཅན་འདུལ་བའི་གཉེན་པོར་འབྱོན་པ་ཡིན། འདོད་ཆགས་དང་ཉོན་མོངས་པ་གཞན་ཐམས་ཅད་ཀྱང་དེས་ཤེས་ལ། དེས་ན་ཐམས་ཅད་ལྔ་ལྡན་གྱི་འཁོར་ལོ་འབའ་ཞིག་ཡིན། རྒྱུད་ཐམས་ཅད་དུ་ཕུང་པོ་དང་ཁམས་དང་སྐྱེ་མཆེད་ལ་སོགས་པ་ཐམས་ཅད་གདོད་མ་ནས་སངས་རྒྱས་སུ་གསུངས་པ་ཡིན་བགྱི་བ་གསུང༌། དེའང་སངས་རྒྱས་ཡིན་པ་ལ་ཡིན་པར་ངོ་སྤྲོད་བྱེད་པ་ལ་མཚན་ཉིད་དང་ལྡན་པའི་བླ་མ་དམ་པ་ཞིག་འཚལ་བ་ལགས།
བླ་མ་དམ་པ་དེས་རང་ཉིད་ཡི་དམ་གྱི་ལྷར་བསྒོམས་ནས་གཞན་དག་ཐ་མལ་བར་བཟུང་ན། ཕུང་པོ་སངས་རྒྱས་ལྔ་བདག་ལ་སྨོད་པར་བྱེད་པའི་ལྟུང་བ་ཕོག་པ་ཡིན། དེ་ལྟར་ལྟུང་བ་ཕོག་ན་གནས་ངན་པ་ཐམས་ཅད་དུ་སྐྱེ་བ་ཡིན་པས། དེ་ལྟ་བུའི་ཉེས་པ་མི་འབྱུང་བར་བྱེད་པ་ལ་ཡི་དམ་གྱི་ལྷ་དེ་ལ་དྲན་པ་མ་ཡེངས་པར་བྱེད་དགོས་པ་ལགས། དེ་ལྟར་ངོ་སྤྲོད་པ་དང་རྟོགས་པར་བྱེད་པ་ལ་ཐེག་པ་ཆེན་པོ་གསང་སྔགས་སུ་སྨིན་ལམ་དང་གྲོལ་ལམ་རྣམ་པ་གཉིས་གསུངས། སྨིན་ལམ་དུ་དབང་བཞི་བསྐུར་ནས། གྲོལ་ལམ་དུ་བསྐྱེད་རྫོགས་རྣམ་པ་གཉིས་བསྒོམ་དགོས་པ་ཡིན། དེ་ལ་དབང་བཞིའི་གོ་བའམ་བརྗོད་བྱ་དེ་གང་ཡིན་སྙམ་ན། བུམ་པའི་དབང་དང༌། གསང་བའི་དབང་དང༌།
ཤེས་རབ་ཡེ་ཤེས་ཀྱི་དབང་དང༌། ཚིག་དབང་རིན་པོ་ཆེ་རྣམ་པ་བཞི། དེ་ལ་བུམ་པའི་དབང་བསྐུར་བས་ལུས་ཀྱི་དྲི་མ་འདག གསང་བའི་དབང་བསྐུར་བས་ངག་གི་དྲི་མ་འདག ཤེས་རབ་ཡེ་ཤེས་ཀྱི་དབང་སྐུར་བས་སེམས་ཀྱི་དྲི་མ་འདག དབང་བཞི་པ་བསྐུར་བས་ལུས་ངག་ཡིད་གསུམ་ཐ་དད་དུ་འཛིན་པའི་དྲི་མ་འདག དེ་ལྟར་ཡང༌། ལུས་ཀྱི་རྟོག་དང་དྲི་མར་བཅས། ། སྦྱོང་བར་བྱེད་པ་ནུས་པ་ཡིན། ། ངག་གི་རྟོག་དང་དྲི་མར་བཅས། །
སྦྱོང་བར་བྱེད་པ་ནུས་པ་ཡིན། ། སེམས་ཀྱི་རྟོག་དང་དྲི་མར་བཅས། ། སྦྱོང་བར་བྱེད་པ་ནུས་པ་ཡིན། ། དེ་ལྟར་ཆོ་ག་ལ་བརྟེན་ནས་དབང་བསྐུར་བས། ལུས་ངག་ཡིད་གསུམ་གྱི་དྲི་མ་འདག་པའི་ནུས་པ་རྒྱུད་ལ་བཞག དབང་མཚན་ཉིད་པ་ཐོབ་ན་རང་ལ་རྟོགས་པ་སྐྱེ་བས། དབང་མཚན་ཉིད་པ་ནི་རང་གི་རྩ་བའི་བླ་མ་ལས་ཐོབ། དེ་ལྟར་དུ་དབང་རྣམ་པ་བཞི་བསྐུར་བས། བསྐྱེད་རྫོགས་གཉིས་བསྒོམ་པ་ལ་དབང་བའམ། ཉམས་སུ་ལེན་པའི་སྣོད་དུ་རུང༌།
དེ་ནས་གྲོལ་ལམ་དུ་བསྐྱེད་རྫོགས་རྣམ་པ་གཉིས་བསྒོམ་པའི་དབང་དུ་བྱས་ན། བསྐྱེད་པའི་རིམ་པ་མངོན་པར་བྱང་ཆུབ་པ་རྣམ་པ་ལྔས་རྡོ་རྗེ་བཞིའི་སྐད་ཅིག་དྲན་རྫོགས་ལ་སོགས་ཡིན་ལུགས་བཞིན་དུ་འགྱུར། བསྐྱེད་པའི་རིམ་པ་འདི་ལ་བཤད་པ་པོ་ཀུན་གྱིས། ཀུན་བརྟགས་དང༌། ཡོངས་གྲུབ་དང༌། གཞན་དབང་ལ་སོགས་པའི་བཤད་པ་མང་པོ་ཟེར། རིན་པོ་ཆེ་པའི་བཞེད་ཀྱིས་ཐེག་པ་ཆེན་པོ་གསང་སྔགས་སུ་ཡོངས་གྲུབ་འབའ་ཞིག་མ་གཏོགས་པ། ཀུན་བརྟགས་བྱ་བ་མི་བཏུབ་པ་ཡིན་གསུང༌། དེ་ལ་སྤྱན་སྔ་ནས་ངེད་ཀྱང་མཚན་ཉིད་ཡོངས་སུ་ཆད་པའི་ཀུན་བཏགས་མེད་པ་ལ་ཡོད་པར་བཏགས་པ་དེ་ལྟ་བུ་འདོད་པ་མ་ལགས། ཡི་དམ་གྱི་ལྷ་ཞལ་བརྒྱད་ཕྱག་བཅུ་དྲུག་པ་ལྟ་བུ་ཞིག་བསྒོམ་ན།
ད་ལྟ་དངོས་པོ་ལ་མི་སྣང་བའམ་མི་གསལ་བར་འདུག་པ་དེ་གསལ་བར་བྱེད་པའམ་མངོན་དུ་འགྱུར་བར་བྱེད་པ་ལ། ཤེས་པ་སྔ་མ་ལ་བརྟེན་ནས་ཕྱི་མའི་རྒྱུ་མཚན་སྐྱེ་བར་བྱེད་པ་ལ། དེའི་རྣམ་པ་ལ་བརྟག་དགོས་པའི་ཆ་ནས། རྣམ་པ་ཀུན་ཏུ་བཏགས་པ་བྱ་བ་དེ་ལྟར་དུ་འདོད་པ་ཡིན་བྱ་བ་ཞུས་པས། སྒོམ་ཆེན་པ་འགའ་རེས་ཀྱང་དེ་རང་ཡང་འཐད་པར་འདུག་ཟེར་ནས། དེ་ལ་འཐུ་བའང་འོང་བར་སྣང་སྟེ། བླ་མ་རིན་པོ་ཆེའི་ཞལ་ནས། སྤྱིར་ཐེག་པ་ཆེན་པོ་གསང་སྔགས་ལ་ཀུན་བརྟགས་བྱ་བའི་སྒྲ་གདགས་སུ་མི་བཏུབ་པ་ཡིན། དེ་ལྟར་ཡང༌། མདོར་ན་ཕུང་པོ་ལྔ་རྣམས་ནི། །
སངས་རྒྱས་ལྔར་ནི་རབ་ཏུ་གྲགས། ། ས་ཆུ་སྤྱན་དང་མཱ་མ་ཀི། ། མེ་རླུང་སྒྲོལ་མ་གོས་དཀར་མོ། ། རྡོ་རྗེ་སྐྱེ་མཆེད་ཉིད་ཀྱང་ནི། ། བྱང་ཆུབ་སེམས་དཔའི་དཀྱིལ་འཁོར་མཆོག ། ས་ནི་སྤྱན་ཞེས་བྱ་བ་ཡིན། ། ཆུ་ཡི་ཁམས་ནི་མཱ་མ་ཀི། ། དཀར་དང་སྒྲོལ་མ་ཞེས་བྱ་བ། ། མེ་དང་རླུང་དུ་རབ་ཏུ་གྲགས། ། བྱ་བའི་ལུང་དེ་གསུངས་ནས།
ཕུང་པོ་རྣམ་པ་ལྔ་རིགས་རྣམ་པ་ལྔ། འབྱུང་བ་བཞི་ཡུམ་རྣམ་པ་བཞི་ལ་སོགས་པ་གདོད་མ་ནས་ཡོངས་སུ་གྲུབ་པར་གནས། དེ་ལྟར་གནས་པ་དེ་མངོན་དུ་འགྱུར་བར་བྱེད་པ་ལ། བྱང་ཆུབ་པ་རྣམ་པ་ལྔའམ། སྐད་ཅིག་དྲན་རྫོགས་ལ་སོགས་པ་འགྲུབ་ལུགས་སམ་ཡིན་ལུགས་ལྟར་བསྒོམས་པས། རྟོགས་པ་མངོན་དུ་འགྱུར་བ་ཡིན། དེ་ཡི་དམ་གྱི་ལྷ་ལ་བརྟན་པ་ཐོབ་པ་བྱ་བ་ཡིན། དེ་ལ་སློབ་དཔོན་འཕགས་པའི་བཞེད་ཀྱིས། དང་པོ་ལས་ཀྱི་སྦྱོར་བ་ཡིས། ། ས་བརྒྱད་པ་ནི་ཐོབ་པར་འགྱུར། །
གསུང་བ་དེ་ལ་བཤད་པ་པོ་ཀུན་གྱིས་དངོས་པོ་ལ་ས་བརྒྱད་ཐོབ་པ་མ་ཡིན། ད་གཟོད་ཐོབ་པ་ལ་དགོངས་པ་ཡིན་ཞེས་ཟེར་ཏེ། རྗེ་རིན་པོ་ཆེའི་ཞལ་ནས། དེ་ཁོ་རང་ལ་ཕར་ལ་བརྟག་པ་བྱེད་དགོས་པ་ཡིན། ཡི་དམ་གྱི་ལྷ་དེ་སངས་རྒྱས་ཡིན་མ་ཡིན་དྲི། སངས་རྒྱས་མ་ཡིན་ཟེར་བ་མི་སྲིད་པ་ཡིན། སངས་རྒྱས་ཡིན་ན་དེའི་སྐུ་གསུང་ཐུགས་སུ་གྱུར་པ་དེ་ལ་བརྟན་པ་ཐོབ་པའི་གོ་བ་བྱེད་ན་ས་བརྒྱད་མི་ཚད་སངས་རྒྱས་ལའང་དེ་བས་ལྷག་པ་མེད་པ་ཡིན། དེ་ལྟར་ཡང༌། བྱང་ཆུབ་སེམས་ལས་བྱུང་གྱུར་ཅིང༌། ། ཀུན་བརྟགས་སྤྲོས་པས་སྟོང་པ་ཡི། །
སྒྲིབ་གསུམ་སྤངས་པའི་སངས་རྒྱས་དང༌། ། དབྱེར་མེད་གཅིག་ཏུ་གྱུར་པས་ན། ། ས་བརྒྱད་ཐོབ་པ་མཚར་ཅི་ཆེ། ། གསུང་ནས་ས་བརྒྱད་པ་ཐོབ་པ་ལ་མཚར་རྒྱུ་མེད་པས་སངས་རྒྱས་རང་ཡིན་གསུང༌། བསྐྱེད་པའི་རིམ་པ་ལ་བརྟན་པ་ཐོབ་པ་དེ་སངས་རྒྱས་ཡིན་ན་བསྐྱེད་རྫོགས་ཀྱི་ས་མཚམས་གང་ལགས་ཞུས་པས། ཁྱེད་ཀྱིས་དཀའ་སར་བཅུག ཇི་སྲིད་ཟུང་དུ་མ་ཆུད་ཀྱི་བར་དུ་བསྐྱེད་པའི་རིམ་པར་འོང༌། ཟུང་དུ་ནམ་ཆུད་པའི་དུས་སུ་རྫོགས་པའི་རིམ་པར་འོང༌། དེས་ན་སྣང་བ་གསུམ་པོ་མཐོང་བའི་གོ་བའང་སྣང་བ་སྣང་མེད་དུ་རྟོགས་པ་ལ་གསུང་བ་ལགས། དེ་ལྟར་ཡང༌།
སྣང་མེད་གནས་པའི་རྣལ་འབྱོར་པ། ། དེ་ཡིས་ཐེག་པ་ཆེན་པོ་མཐོང༌། ། གཞན་ཡང༌། སྣང་མེད་ཤེས་རབ་ལྡན་ན་རོ་གཅིག་ཆེན་པོ་ཡིན་གསུང༌། དེ་ལྟར་བསྐྱེད་རྫོགས་གཉིས་པོ་དེ་གདོད་མ་ནས་ཟུང་འཇུག་ཏུ་གནས། དེ་གཉིས་སུ་མེད་པར་སློབ་པ་དང་ཉམས་སུ་ལེན་པ་ལ་ལམ་གྱི་ཟུང་འཇུག ། དེ་ཐམས་ཅད་དབྱེ་བ་མེད་པར་གཅིག་ཏུ་མངོན་དུ་གྱུར་པའི་དུས་སུ་འབྲས་བུ་གཉིས་སུ་མེད་པའི་སྐུ་ཐོབ་པ་ཡིན། ཐེག་པ་ཆེན་པོ་གསང་སྔགས་ཀྱིས་བཞེད་ཀྱི། ཕྱི་སྣོད་ཀྱི་འཇིག་རྟེན་ལ་ཇི་ལྟར་གནས་པ་དེ། ནང་རྡོ་རྗེའི་ལུས་ལ་གནས།
ནང་རྡོ་རྗེའི་ལུས་ལ་ཇི་ལྟར་གནས་པ་དེ་ཕྱི་སྣོད་ཀྱི་འཇིག་རྟེན་ལ། དེས་ན་ནང་དུ་འཁོར་ལོ་བཞི། ཕྱི་རོལ་ཏུ་མི་ཐམས་ཅད་ལ་མི་རིགས་རྣམ་པ་བཞི། བདེན་པ་རྣམ་པ་བཞི། སྡེ་པ་རྣམ་པ་བཞི། འབྱུང་བ་རྣམ་པ་བཞི། སྐུ་རྣམ་པ་བཞི་ལ་སོགས་པ་འབྱུང་བ་དང༌། འཁོར་ལོ་རྣམ་པ་བཞི་པོ་དེ་གནད་དུ་སོང་བའི་དུས་སུ་ཕྱི་རོལ་གྱི་བཞི་བཞི་པོ་དེ་རྣམས་དབང་དུ་འདུ་བ་དང༌། དེའང་རྩ་གསུམ་དང་འཁོར་ལོ་རྣམ་པ་བཞི་ལ་སོགས་པའི་རྩ་ཐམས་ཅད་དུ་རླུང་རྒྱུས། དེས་ཁམས་བྱང་ཆུབ་ཀྱི་སེམས་ཀྱི་ཐིག་ལེས་གང་བས་དགའ་བ་རྣམ་པ་བཞི་སྐྱེ་བ་ཡིན།
དེ་ལྟར་དགའ་བ་རྣམ་པ་བཞི་པོ་དེ་དང༌། དབང་རྣམ་པ་བཞི་པོ་དེ་དོན་གཅིག་པ་ཡིན། དེ་ལྟར་ཡང༌། དབང་ནི་བཞི་ཡི་རིམ་གྱིས་ཀྱང༌། ། དགའ་བ་ལ་སོགས་རིམ་ཤེས་བྱ། ། གསུང༌། དགའ་བ་རྣམ་པ་བཞི་ལ་བརྟེན་ནས་རང་བྱུང་ལྷན་ཅིག་སྐྱེས་པའི་ཡེ་ཤེས་རྟོགས་པ་དང་མངོན་དུ་འགྱུར་བ་ཡིན། དེ་ལྟར་ཡང༌། གསུམ་པ་སྤངས་པ་ཉིད་ཀྱི་ཕྱྀར། ། ལྷན་ཅིག་སྐྱེས་པ་བྱང་ཆུབ་བརྗོད། །
ཅེས་གསུང༌། དེས་ན་ཕུན་སུམ་ཚོགས་པ་ལྔའི་དབང་དུ་བྱས་ན། ཆོས་ཕུན་སུམ་ཚོགས་པར་འོང་བ་ཡིན། དེ་ལྟར་ཕྱིའི་ཕུན་སུམ་ཚོགས་པ་ལྔ་ཡོད་པ་དེའང་ནང་གི་ཕུན་སུམ་ཚོགས་པ་ལྔ་ལས་གྲུབ་པར་འོང་དགོས། དེ་ལ་སྤྱིར་ནང་གི་ཉི་མ་དེ་ལ་འཕེལ་འགྲིབ་བྱུང་ན་རྨི་ལྟས་ལ་རྒྱ་སྐྱེགས་ཀྱི་རི་ལ་འཛེགས་པ་དང༌། གོས་དམར་པོ་གྱོན་པ་དང༌། སྤྲེའུ་དཀར་སྣ་དམར་བཞོན་པ་ལ་སོགས་པའི་སྐྱོན་མཐའ་དག་འབྱུང་བ་ཡིན། སྐྱོན་དེ་ལྟ་བུ་མི་འོང་བར་བྱེད་པ་ལ་དགེ་སྦྱོར་གནད་དུ་བསྣུན་དགོས། གཞན་ཡང་ཕྱི་སྣོད་ཀྱི་འཇིག་རྟེན་ན་ཡུལ་ཉི་ཤུ་རྩ་བཞི་ལ་སོགས་པའི་ཞིང་ཁམས་ཇི་ལྟར་ཡོད་པའང་ནང་རྡོ་རྗེའི་ལུས་ལའང་དེ་ལྟར་དུ་ཚང་བར་གནས། ཞིང་ཁམས་དེ་རྣམས་ན་བཞུགས་པའི་དཔའ་བོ་དང་མཁའ་འགྲོའང༌།
ནང་རྡོ་རྗེའི་ལུས་ལ་རྩ་དང་ཐིག་ལེའི་ཚུལ། ནང་དུ་རྩ་ཐིག་ཕྱི་རོལ་ཏུ་གཟའ་སྐར་ལ་སོགས་ལོ་སུམ་ཅུ་རྩ་ལྔ་ཚུན་ཆོད་དུ་ཉིན་ཞག་ཕྲུགས་རེ་ལ་རྩ་གཉིས་གཉིས་ཡར་འཕེལ་བ་ཡིན། དེའང་རྩའི་གྲངས་དེ་མང་དུ་སོང་བ་མ་ཡིན་ཏེ། རྩ་གཉིས་གཉིས་སུ་རླུང་རྒྱུས་ཏེ་ཐིག་ལེས་གང་ནས་ལུས་ཤེད་ཆེ་བ་དང༌། ལུས་པོ་དར། ལོ་བཞི་བཅུ་མན་ཆད་དུ་རྩ་གཉིས་གཉིས་མར་ལ་འགྲིབ། དེའང་རྩ་གཉིས་གཉིས་སུ་རླུང་མ་རྒྱུས་དེའི་སྟོབས་ཀྱི་ཐིག་ལེ་མ་གནས་པས་རྩ་སྐམས། ལུས་པོ་རྒུད་པ་ལགས། སྤྱིར་སྒོམ་ཆེན་པ་ཀུན་གྱིས་ནི་ཚུལ་ཁྲིམས་རིན་པོ་ཆེ་ལ་གཅེས་སྤྲས་སུ་བྱེད། ཐབས་ལམ་བསྒོམས་པས་གསང་བ་རྟེན་འབྲེལ་འགྲིག་ནས་ལུས་པོ་རྒུད་པ་ལ་སོགས་པའི་སྐྱོན་མི་འབྱུང༌།
དེ་ལ་གསང་བ་རྟེན་འབྲེལ་འགྲིག་པའི་གོ་བ་དེ། སྤྱི་བོའི་གཙུག་ནས་རྐང་པའི་མཐིལ་ཡན་ཆད་དུ་རྩས་ཇི་ལྟར་ཁྱབ་པ་བཞིན་རླུང་གིས་ཁྱབ། རླུང་གིས་ཇི་ལྟར་ཁྱབ་པ་བཞིན་དུ་ཁམས་བྱང་ཆུབ་ཀྱི་སེམས། དེ་ཐབས་ལམ་ལ་སོགས་པ་དང་དགེ་སྦྱོར་ཉམས་སུ་བླངས་པས་འཁོར་ལོ་བཞིར་འགྲིག་པའི་དུས་སུ་ནང་རྟེན་འབྲེལ་རྣལ་འབྱོར་བཞིའི་རིམ་པ་རྒྱུད་ལ་འཆར། ཕྱིའི་རྟེན་འབྲེལ་ལ་དེའི་ཡོན་ཏན་ཕྱི་རོལ་ཏུ་འབྱུང༌། དེ་ལྟར་ཉམས་སུ་ལེན་འཚལ། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་རང་གི་སེམས་མ་གཏོགས་པ་ཕྱི་རོལ་ཏུ་ཆོས་གཞན་བགྱི་བ་དེ་གྲུབ་པ་མེད། དེས་ན་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་རང་གི་སེམས་ཡིན། ངས་ནི་ཐམས་ཅད་སེམས་སུ་གོ། བྱེད་པ་ཐམས་ཅད་ཀུན་རྫོབ་ལ། །
བྱེད་མེད་རྟོགས་ན་མྱ་ངན་འདས། ། གཉིས་སུ་མེད་ན་རྫོགས་སངས་རྒྱས། ། གཞན་ཡང་དཔལ་ལྡན་ཕག་མོ་གྲུ་པའི་ཞལ་ནས། འཁོར་དང་མྱ་ངན་འདས་པ་ཀུན། ། རང་གི་སེམས་ལས་མ་གཏོགས་པ། ། དུས་གསུམ་སངས་རྒྱས་ཀྱིས་མི་རྙེད། ། དུས་གསུམ་སངས་རྒྱས་མ་ལུས་པ། ། བཤེས་གཉེན་དམ་པའི་རྐྱེན་དག་གིས། ། རིག་པའི་ངང་ལ་བཞག་གྱུར་ན། ། རིག་པ་ཉིད་ཀྱི་ཡིན་པར་ངེས། །
གསུང༌། དེའང་སེམས་ཅན་གཅིག་གི་བློ་སྣ་འཁུལ་ནུས་པའི་བླ་མ་དེ་སངས་རྒྱས་ཀྱིས་བྱིན་གྱིས་བརླབས་པ་ཡིན། དེས་ན་དེ་ལྟར་དུ་ཡིན་པ་ལ་ཡིན་པར་ཤེས་པར་བྱས་ན། རང་གི་རྒྱུད་ལ་ཡོན་ཏན་ཐམས་ཅད་དེས་སྐྱེ། བླ་མ་དམ་པ་དེས་རིག་པའི་ངང་དུ་འཇོག་པར་བྱེད་པའི་ཐབས་ལ། གདམས་ངག་གི་བྱེ་བྲག་དཔག་ཏུ་མེད་པ་ཞིག་གསུངས་ཀྱང༌། བླ་མ་རིན་པོ་ཆེའི་ཁྱད་པར་གྱི་ཆོས་ལྔ་ལྡན་འདི་བས་ཟབ་པ་མེད། དེ་ལྟར་ལྔ་ལྡན་གྱིས་ཉམས་སུ་བླངས། གནད་དུ་བསྣུན་པའི་དུས་སུ་སེམས་རང་བཞིན་དུ་ངོ་བོ་མཚན་ཉིད་རྣམ་པ་གསུམ་དུ་མངོན་དུ་འགྱུར་བ་ལགས། དེའང༌།
རྩེ་གཅིག་དུས་སུ་དང་པོ་རྟོགས། ། སྤྲོས་བྲལ་དུས་སུ་གཉིས་པ་རྟོགས། ། རོ་གཅིག་དུས་སུ་གསུམ་པ་རྟོགས། ། བྱ་བ་གསུང༌། དེས་ན་རྩེ་གཅིག་གི་དུས་སུ་རང་བཞིན་བྱ་བ་དེ་གསལ་ལ་གོ་མ་འགགས་པར་རྟོགས་པ་ཡིན། དེ་ལྟར་དུ་རྟོགས་པ་དེ་དང༌། སློབ་དཔོན་འཕགས་པའི་སེམས་དབེན་དང༌། ཚོགས་ལམ་ཆེན་པོའི་ཏིང་ངེ་འཛིན་དང༌། དེ་གསུམ་མིང་ཐ་དད་དུ་བཏགས་ཀྱང་དོན་ལ་ཁྱད་པར་མེད་གསུང༌། དེ་བཞིན་དུ་རྩེ་གཅིག་གི་དུས་སུ་དབེན་པའི་གནས་ཀྱང་ཁྱད་པར་དུ་དགོས་རྒྱུ་མེད་པས།
དགེ་སྦྱོར་གང་འཕེལ་བའི་ས་ཁུལ་དེ་ཉིད་དུ་ཉམས་སུ་བླངས་པས་ཆོག་པ་ཡིན། དེ་ལྟར་ཉམས་སུ་བླངས་པའི་དུས་སུ་བོགས་ཐོན་ནས་ངོ་བོ་སྐྱེ་འགག་སྤྲོས་པ་དང་བྲལ་བར་རྟོགས་པ་ལགས། དེའི་དུས་སུ་གསང་སྔགས་ཀྱི་སྤྱོད་པ་བྱ་བ་དེ་དགོས་པ་ཡིན་གསུང༌། དེའང་དབེན་པའི་གནས་ལ་སོགས་པར་ཉམས་སུ་ལེན་པ་གལ་ཆེ་བ་ཡིན་པས། འདིའི་དུས་སུ་གཞན་དག་གི་ལམ་སྣ་འཁྲིད་པ་ནི་མི་འོང་བ་ཡིན། དེའི་རྒྱུ་མཚན་གང་ཡིན་སྙམ་པར་སོང་ན། དེར་རྟོགས་པ་དེས་བཀབ་ནས། རྒྱུ་འབྲས་འདི་ལ་འདི་འབྱུང་བ་ནི། མི་ཤེས་པས་གར་འཁྲིད་ཆ་མེད། དབེན་པའི་གནས་སུ་ཉམས་སུ་ལེན་དགོས་པ་ཡིན།
རི་གསུམ་གྱི་རྩེའམ་ལུང་གསུམ་གྱི་མདོ་ལ་སོགས་པ་ཤིན་ཏུ་དབེན་པའི་གནས་སུ་སེམས་ཀྱི་ངོ་བོ་སྤྲོས་པ་ཐམས་ཅད་དང་བྲལ་བར་རྟོགས་པ་ཡིན། དེ་ལྟར་རྟོགས་པ་དེ་མཐར་ཕྱིན་པའི་དུས་སུ་ཉོན་མོངས་པ་དང་རྣམ་པར་རྟོག་པ་དེ་སྐད་ཅིག་མ་གཅིག་ཀྱང་མི་སྐྱེ་བར་འོང༌། འོན་ཀྱང་རྩ་བ་ནས་དག་པ་ནི་མ་ཡིན་ཏེ། དགེ་སྦྱོར་དེས་བག་ལ་ཉལ་དུ་བཏང་བ་ཡིན། འདིའི་དུས་སུ་རིག་པ་བརྟུལ་ཞུགས་ཀྱི་སྤྱོད་པ་བྱ། དེའང་གནས་གཉེན་པོ་ཚོང་འདུས་ལ་སོགས་པ་རྟོག་པ་སྐྱེ་བའི་སར་དགེ་སྦྱོར་དེ་དང་བསྲེས་ནས་ཉམས་སུ་བླངས་པས་དེ་འདག གཉིས་མེད་རྟོགས་པའི་རྣལ་འབྱོར་པས། ། བག་ཆགས་སློངས་པ་རྟེན་འབྲེལ་ཡིན། ། སློངས་ཤིང་འདག་པར་མ་ཤེས་ན། ། ཕྱི་རུ་བཙལ་ན་འདག་པར་དཀའ། །
གསུང༌། ད་ནི་སྤྱོད་པ་ཡོངས་བརྩམས་ཏེ། ། ལས་ཀྱི་ལུས་ནི་ཡོངས་སྤངས་ནས། ། རྡོ་རྗེའི་སྐུ་ནི་ཐོབ་པར་འགྱུར། ། ཞེས་གསུངས། རྣམ་པར་ཤེས་པ་ཞེས་བགྱི་བ་དེ་ཚོགས་གཅིག་ལས་མེད་པ་ཡིན། དེ་ལྟར་ཡང༌། གཅིག་པུར་གནས་ཤིང་རིང་དུ་རྒྱུ། ། ལུས་མེད་དབང་པོའི་ཕུག་ན་གནས། ། འདུལ་བར་དཀའ་བའི་སེམས་འདུལ་བྱེད། །
ཅེས་གསུངས། གཞན་ཡང་གཅིག་པུའི་ཉམས་ཀྱིས་དུ་མའི་གར་མཛད་དོ། ། བྱ་བ་དེ་ལས་ཚན་གཅིག་གིས་རྣམ་པར་ཤེས་པ་ཚོགས་གཅིག་ལས་མེད་ན་ཀུན་གཞི་མི་འདོད་ཟེར་ཏེ། བླ་མ་རིན་པོ་ཆེའི་ཞལ་ནས། རྣམ་པར་ཤེས་པ་ཚོགས་གཅིག་ལས་མེད་ཀྱང་ཀུན་གཞི་ཡོད་པ་ཡིན་གསུང༌། དེ་ལ་རྣམ་པར་ཤེས་པ་ཚོགས་བརྒྱད་ལ་སོགས་པ་དང༌། བྱེ་བྲག་མང་པོར་འདོད་པ་ཀུན་ཀྱང༌། དཔེར་ན་མཁར་སྒོ་མངས་སུ་སྤྲེའུ་བཅུག་པ་དང་འདྲ་བ་ཡིན་ཏེ། སྤྲེའུ་གཅིག་ལས་མེད་ཀྱང་སྒོ་མང་པོར་བལྟས་པའི་དུས་སུ་སྤྲེའུ་མང་པོར་སྣང་བ་སྙམ་པ་དང་འདྲ་བར། རྣམ་པར་ཤེས་པའི་སེམས་གཅིག་ལས་མེད་ཀྱང་ཕྱི་རོལ་གྱི་ཡུལ་རྐྱེན་སྣ་ཚོགས་པ་ལ་སྐྱེ་བ་ཡིན།
དེའང་མིག་གི་དབང་པོ་ལ་ཞུགས་ནས་གཟུགས། རྣ་བ་སྒྲ། སྣ་དྲི། ལྕེ་རོ། ལུས་རེག་བྱ། དབང་པོ་རྣམ་པ་ལྔ་ལ་ཞུགས་ནས་ཡུལ་དེ་རྣམས་ལ་རྟོག་པ་དང་དཔྱོད་པ་འོང༌། དེ་ལྟར་ཡང༌། རླུང་རྣམས་ཕྲ་བའི་གཟུགས་ཀྱིས་ནི། ། ཤེས་དང་ཡང་དག་འདྲེས་གྱུར་ནས། ། དབང་པོའི་ལམ་ལས་བྱུང་ནས་ནི། །
ཡུལ་རྣམས་ལ་ནི་དམིགས་པར་བྱེད། ། ཅེས་པས་རྣམ་པར་ཤེས་པ་ཚོགས་གཅིག་ལས་མེད་པར་གོ་དགོས། ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རི་མ་ལ་ཡའི་རྩེ་ལ་བྱོན་པའི་དུས་སུ་ཀུན་གཞི་ནི་རྒྱ་མཚོ་ལྟ་བུའོ། ། ཀུན་གཞི་ནི་ཤེལ་སྒོང་གཡའ་དག་པ་ལྟ་བུའོ། ། ཞེས་གསུངས་པས། རྒྱ་མཚོ་དེ་འདོམ་པ་དགུ་ཡན་ཆད་རླུང་གིས་བསྐྱོད་ནའང་དེ་མན་ཆད་མི་གཡོ་བ་ཡིན། དེས་ན་ཤེལ་སྒོང་དག་པ་དེ་གཞི་མ་དཀར་པོ། སེར་པོ། ནག་པོ། གང་གི་སྟེང་དུ་བཞག་ཀྱང་རྐྱེན་དེའི་མདོག་ཏུ་འགྱུར།
རྐྱེན་དེ་དང་བྲལ་ན་ཡང་ཤེལ་གྱི་མདོག་ཏུ་འོང་བ་དེ་བཞིན་དུ་དགེ་མི་དགེ་ཐམས་ཅད་བསྐྱེད་པའི་གཞི་མ་ཡིན་པས་ན་ཀུན་གཞི་རང་གི་ངོ་བོ་དེ་འགྱུར་བ་མ་ཡིན། དེའང་དགེ་མི་དགེ་ཐམས་ཅད་བསྐྱེད་པའི་རྒྱུའི་ས་བོན་དེ་རྣམ་པར་ཤེས་པ་ཡིན། དེ་ལྟར་ཡང་ས་བོན་རྣམ་པར་ཤེས་པའོ། ། ཞེས་གསུངས་པ་དང༌། གཞན་ཡང་སེམས་ཉིད་གཅིག་པུ་ཀུན་གྱི་ས་བོན་བྱ་བ་གསུང༌། རྗེ་རིན་པོ་ཆེ་ལ་སྤྱན་སྔ་ནས་ཀུན་གཞི་དེ་རྟོག་བཅས་ཡིན་ནམ་རྟོག་མེད་ཡིན་ཞུས་པས། རྗེ་རིན་པོ་ཆེའི་ཞལ་ནས། གོང་གི་དཔེ་དེ་རྣམས་དང་བཀའ་སྩལ་མང་པོ་དཔག་ཏུ་མེད་པ་གསུངས། དེས་ན་ཀུན་གཞི་རང་གི་ངོ་བོ་རྟོག་པ་མ་ཡིན་པ་ལ། ཕྱི་རོལ་གྱི་རྐྱེན་གྱིས་སྣ་ཚོགས་སུ་སྐྱེ་བ་ཡིན།
དེས་ན་འདི་ཤིན་ཏུ་གོ་དཀའ་བ་ཡིན་པས། རྟོག་དཔྱོད་དང་བསམ་མནོ་བྱེད་དགོས་གསུང༌། ཡང༌། རྣམ་པར་རྟོག་པ་ཕྱི་རོལ་ཏུ་འཕྲོས་པས་ནད་ཐམས་ཅད་དེས་བསྐྱེད་པ་འབྱུང༌། དེའང་རྣམ་པར་རྟོག་པ་ཕྱི་རོལ་ཏུ་འཕྲོས་པའི་དུས་སུ་འབྱུང་བ་འཁྲུགས་ནས་རླུང་མས་ཡར་ལོག་ནས། ནད་ཚ་གྲང་རླུང་དང་མཁྲིས་པ་བད་ཀན་དང༌། ཚབས་ཆེ་ན་ཁམས་གཞི་ལ་སོགས་འབྱུང༌། སྤྱིར་འདི་ལ་འབྱུང་བར་བྱེད་པའི་རྒྱུ། གནས་པར་བྱེད་པའི་གཞི། འཇིག་པར་བྱེད་པའི་རྐྱེན་གསུམ།
རྒྱུ་འདི་ལ་ཉེ་རྒྱུ་དང་རིང་རྒྱུ་རྣམ་པ་གཉིས། རིང་རྒྱུ་འཁོར་བ་ཐོག་མ་མེད་པ་ནས་བསགས་པའི་ལས་ངན་གྱི་བག་ཆགས། ཉེ་རྒྱུ་ཡུལ་གཉན་པོ་རྡོ་རྗེ་སྤུན་ལྟ་བུ་ལ་ཆགས་སྡང་གི་རྣམ་པར་རྟོག་པ་སྐྱེས་པ། སྔར་གྱི་རིང་རྒྱུ་སྔོན་དུ་ཡོད་པ་དང༌། དེ་གཉིས་ཚོགས་པས་ནད་ཐམས་ཅད་དེས་འབྱུང༌། དེའང་རྡོ་རྗེའི་སྤུན་བྱ་བ་དེ་ཤིན་ཏུ་གཉན་པ་ཡིན། བླ་མ་དམ་པའི་སྐུ་གསུང་ཐུགས་བཞུགས་པ་ཡིན། གནས་པར་བྱེད་པའི་གཞི་དེ་རླུང་མས་ཡར་ལོག་ནས་རོ་སྟོད་འཚངས་པའམ། གནས་མཐོན་པོ་དེ་ལྟ་བུར་གནས་པའི་དུས་སུ་ཚ་གྲང་དང་བད་མཁྲིས་དང༌། ཁམས་གཞི་ལ་སོགས་པ་ནད་ཀྱི་རིགས་བསྐྱེད།
སྨན་པ་ཀུན་གྱིས་ཀྱང་ཚ་གྲང་ལ་སོགས་པའི་ནད་འདི་ལྟར་སྣང་བྱ་བས་ཕྱོགས་དེ་ངོས་ཟིན། མོ་མ་ཀུན་གྱིས་ཀྱང་འདྲེ་འདིས་གནོད་ཟེར། བླ་མ་རིན་པོ་ཆེའི་བཞེད་ཀྱིས་ནད་ཐམས་ཅད་རླུང་ལོག་ལས་འབྱུང་བ་ཡིན། རླུང་དང་རྣམ་པར་ཤེས་པ་གཉིས་དོན་གཅིག རྣམ་པར་རྟོག་པ་ནང་དུ་གནས་པའི་དུས་སུ་རླུང་ནང་དུ་གནས། རྣམ་པར་རྟོག་པ་ཕྱི་རོལ་ཏུ་འཕྲོས་པའི་དུས་སུ་རླུང་ཕྱི་རོལ་ཏུ་རྒྱུ། གནོད་བྱེད་ཕྱི་རོལ་ཏུ་ཡོད་པ་དང་མེད་པ་གཉིས། ནང་དུ་ཉོན་མོངས་པ་འདོད་ཆགས་ཞེ་སྡང་གཏི་མུག་ལ་སོགས་པ་ཡོད་པས། དེ་ལས་སྐྱེས་པའི་གནོད་བྱེད་ཕྱི་རོལ་ཏུ་འབྱུང་བ་ཡིན། རྣམ་རྟོག་དེ་ལྟ་བུ་མེད་པའི་དུས་སུ་གནོད་བྱེད་ཕྱི་རོལ་ཏུ་གྲུབ་པ་མེད་པ་ཡིན།
འཆོས་པར་བྱེད་པ་འདི་ལ་མོས་གུས་རབ་འབྲིང་ཐ་མ། རབ་དེ་ལ་དམིགས་པ་སྟོན་པ་ཡིན་ཏེ། མར་བསྲིང་བ་དང་ཚ་གྲང་ལ་སོགས་པའི་བྱེ་བྲག་དེ་རྣམས་སྐབས་གཞན་དུ་ཤེས་པར་བྱ། འབྲིང་པོ་དེ་ལ་ལུས་ཀྱི་འཁྲུལ་འཁོར་གྱིས་འཆོས་པ་ཡིན་ཏེ། དེའང་སྐྱིལ་ཀྲུང་དང་མཉམ་གཞག་ལ་སོགས་པ་འཁྲུལ་འཁོར་ཤིན་ཏུ་བཅའ་ལེགས་པར་བྱས་པའི་དུས་སུ། རླུང་སེམས་ཐམས་ཅད་མར་ཕེབས་ནས་རང་མལ་དུ་ཁད་ཀྱིས་གནས། འབྱུང་བ་འཁྲུགས་པ་ལ་སོགས་པའི་ནད་ཐམས་ཅད་སེལ་བ་ལ་ཚེགས་མེད། ཐ་མ་ལ་དམིགས་པ་སྟོན་མི་ཕོད་པ་ཡིན་པས་རྟེན་འབྲེལ་གྱིས་འཆོས། དེས་ན་འཆོས་ལུགས་གསུམ་པོ་འདིའང་གནད་གཅིག གང་གིས་ཀྱང་རླུང་སེམས་དེ་རང་མལ་དུ་འབེབས་པའི་ཐབས་ཡིན།
རྗེས་ལ་ཁྱད་ཡོད་པ་མ་གཏོགས་པ་ཐེངས་གཅིག་མ་གིར་ཟིན་པ་ལ་ནི། ཤེས་པ་གང་ལ་འགྲོ་བ་ཞིག་བསྒོམ་པས་ཆོག་གསུང༌། དམིགས་པ་དེ་བཞིན་དུ་བསྒོམས་པས་ཇེ་ཐུ་ཇེ་ཐུ་ལ་སོང་ན། འདི་ལ་སྲིད་གཅོད་པ་དང་ཡུལ་བཙལ་བ་གཉིས་ཡིན། ཡང་དམིགས་པ་སྒོམ་དུ་བཅུག་ན་རྟ་ཤི་གཡག་ཤི་ལ་འགྲོ་བ་ཡིན་པས་དམིགས་པ་མི་སྒོམ་ནས་ཀློག་འདོན་དང་བཞི་སྡེ་ལ་སོགས་པ་བསོད་ནམས་ཀྱི་ཚོགས་བསགས་པས་དམིགས་པ་སྒོམ་དུ་བཏུབ་པར་འོང༌། སྤྱིར་དང་པོ་ནད་མི་འོང་བར་བྱེད་པ་དང༌། བྱུང་ན་སེལ་བར་བྱེད་པ་ལ་ཡུམ་ཤེས་རབ་ཀྱི་ཕ་རོལ་ཏུ་ཕྱིན་མའི་གནས་སུ་བླ་མ་དམ་པ་བསྒོམ་པ་གནད་ཟབ། འཆོས་པར་བྱེད་པ་ལ་རླུང་སེམས་རང་མལ་དུ་འབེབས་པའི་ཐབས་འབའ་ཞིག་ཏུ་གོ་དགོས། འདིའི་གནད་དེ་ཤེས་པར་སོང་ན་ནད་སོས་པ་ལ་ཚེགས་མེད་གསུང༌། ཡང༌།
དགེ་སྦྱོར་ཤེས་པ་བཀོལ་དུ་བཏུབ་པས། གཞོང་ཆུ་དེ་ཤིན་ཏུ་འཕེལ་བའི་དུས་སུ། རྣམ་པར་རྟོག་པ་གང་སྐྱེས་པ་དེ་དགེ་སྦྱོར་དེས་སྟོབས་བསྐྱེད་ནས་ཕྱིས་ཀྱི་དུས་སུ་ལག་ལེན་ལ་འདེབས་དགོས་པ་ཡིན། རྟོག་པ་སྐྱེ་བར་བྱུང་ན། བཅུ་ཆོས་དང་གསུམ་ཆོས་ཀྱིས་ཉམས་སུ་ལེན་པ་དང་གནད་དུ་བསྣུན། དོན་ལ་ལྔ་ལྡན་རང་ཡིན་པར་གོ་དགོས། དེ་ལྟར་ཉམས་སུ་བླངས་པའི་དུས་སུ་རྟོག་པ་དེས་ལས་མི་སོག་པ་དང༌། ལྔ་ལྡན་གྱི་ལག་རྗེས་སོ་སོར་འབྱུང་བ་ཡིན། དེ་ལ་གཞན་དག་གི་རྟོག་པ་ཕྲའུ་སྐྱེས་པ་དེ་དགེ་སྦྱོར་གྱི་ངང་དུ་ཞི། རྣམ་པར་རྟོག་པ་ཕྲ་བའི་གོ་བ་དེ་གང་ཡིན་སྙམ་ན།
དགེ་སྦྱོར་དེ་ལས་སྐད་ཅིག་མའི་དྲན་པ་ཡེངས་པ་དེ་ཡིན། དེ་ལྟར་དྲན་པ་ཡེངས་པས་རྣམ་རྟོག་སྐྱེ། རྣམ་པར་རྟོག་པ་དེ་རང་བདུད་དུ་འོང༌། དེས་ན་དགེ་སྦྱོར་དེ་ལ་དྲན་པ་མ་ཡེངས་པར་བྱས་པའི་དུས་སུ་བདུད་འཇུག་པའི་སྐབས་མེད་པ་ལགས། དེ་བཞིན་དུ་གྲིབ་ལ་སོགས་པ་མི་འོང་བར་བྱེད་པ་ལའང༌། ཏིང་ངེ་འཛིན་དང་དེ་ལ་དྲན་པ་རྩེ་གཅིག་ཏུ་གནས་དགོས་པ་ཡིན། དེ་ལྟར་ཡང༌། བརྩོན་འགྲུས་ཆེན་པོའི་གོ་བ་དེ། ། དྲན་པ་རྒྱུན་ཆད་མེད་པ་ཡིན། ། གསུངས་པས།
བརྗེད་ངས་བློ་ལ་ཧེ་རུ་ཀ་སོགས་པའི། ། སངས་རྒྱས་རྣམས་ཀྱིས་བྱིན་གྱིས་རློབ་མི་མཛད། ། གསུངས་པས། མཐོ་དམན་བསམ་མནོ་མ་བྱས་ན། ། དུས་གསུམ་རྒྱལ་བའི་ཡོན་ཏན་འཆར། ། གསུང༌། ཕྱིས་ཀྱི་དུས་སུ་བར་དོ་མེད་པ་དེ་ད་ལྟར་གྱི་དགེ་སྦྱོར་ལ་བར་མཚམས་མེད་པ་ཞིག་དགོས་པ་ཡིན། ཡང༌། རང་གི་རྒྱུད་དུལ་བ་དང་འབོལ་བ་དང་རླན་པར་བྱེད་པ་ལ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཉམས་སུ་ལེན་པ་དང་གནད་དུ་བསྣུན་དགོས་པ་ཡིན། དེ་ལྟར་ཉམས་སུ་བླངས་པའི་དུས་སུ་སེམས་དུལ་ནས་འོང༌།
སེམས་དུལ་བ་བཞིན་དུ་ལུས་དང་སྣང་བའང་དུལ། དེས་ན་སེམས་ཀྱིས་ལུས་བྱིན་གྱིས་རློབ་པ་དང༌། ལུས་ཀྱིས་སྣང་བ་བྱིན་གྱིས་བརླབས་ནས་བཀྲ་ཤིས་དང་བདེ་ལེགས་ཕུན་སུམ་ཚོགས་པ་ཐམས་ཅད་དེས་འབྱུང༌། བྱམས་པ་ལས་སྙིང་རྗེ་སྐྱེ་བ་དང༌། སྙིང་རྗེ་ལས་བྱང་ཆུབ་ཀྱི་སེམས་སྐྱེ་བ། སྤྱིར་བྱམས་པ་འདི་ལ་བཤད་པ་མང་ན་དོན་གོ་འཁྱར་བ་ཡིན། བྱམས་པ་སྐྱེ་བར་བྱེད་པའི་རྒྱུ་དང༌། ངོ་བོ། བོགས་འདོན། བྱེད་ལས་བཞི་ཡིན།
རྒྱུ་དེ་རང་གི་རྩ་བའི་མ། བོགས་འདོན་དང་པོར་དམིགས་པ་དེ་ལ་ནན་ཆེ་བ། སྤེལ་བ་ལ་སོགས་པ་བྱམས་པའི་ཁྲིད་ལས་ཤེས་པར་བྱ། དེ་ལ་བྱམས་པ་དེ་ངོས་ཟིན་པ་ཤིན་ཏུ་དཀའ་བ་ཡིན་གསུངས་པས། བྱམས་ཁྲིད་ཀྱིས་ཉམས་སུ་བླངས་པས་རོ་མྱོང་བ་དང་ངེས་ཤེས་སྐྱེས་པ་དེ་བྱམས་པ་རང་གི་ངོ་བོ་ཡིན། བྱེད་ལས་དེ་བཀྲ་ཤིས་དང་བདེ་ལེགས་ཕུན་སུམ་ཚོགས་པ་འབྱུང་བས་ཁྱད་པར་དུ་ཚེ་རིང་བ་དང་ནད་ཉུང་བ། རབ་ཏུ་གནས་པ་ལ་སོགས་པ་བྱེད་ནའང་བྱམས་པའི་ཏིང་ངེ་འཛིན་ཡོད་ན་རབ་གནས་མི་ལེགས་ཀ་མེད་ཡིན། འགྲོ་འདུག་ལ་སོགས་པ་བྱེད་ནའང༌། དང་པོར་འགྲོ་སྙམ་པའི་བསམ་པ་སྐྱེས་པའི་དུས་སུ་འགྲོ་ས་དེའི་མི་དང་མི་མ་ཡིན་པ་ཐམས་ཅད་ལ་བྱམས་པ་ཤིན་ཏུ་ནན་ཆེ་བར་བསྒོམས་པས་ཡུལ་དེར་རང་ཉིད་ཟུག་པ་དང༌། འགྲོ་བ་ཐམས་ཅད་ལ་ཕན་པ་དང་བདེ་བ་རྒྱ་ཆེན་པོ་འབྱུང་བ་ཡིན།
དེ་ལྟ་བུའི་བྱམས་པ་ཚད་མེད་པ་དེ་ལ་སྙིང་རྗེ་སྐྱེ་བ་ཡིན་པས་སྙིང་རྗེ་འདི་ཡུན་རིང་དུ་བསྒོམས་ན་རྩུབ་པ་དང་འཁྲུགས་པ་འབྱུང་བ་ཡིན། བྱམས་པ་སྙིང་རྗེ་རྣམ་པ་གཉིས་ཀྱི་ཁྱད་པར། དཔེར་ན་རང་ལ་་ཤ་བརྩེ་བ་ཞིག་གི་མི་འཐད་པའི་ལས་བྱེད་ན། བཙོག་པ་དང་བརྡུང་བའི་ལས་བྱེད་ན་གནོད་པ་དེ་ལས་བཟློག་པ་དེ་སྙིང་རྗེ་ཡིན། བཙོག་བརྡུང་ལ་སོགས་བྱ་མི་དགོས་ན། གནོད་པ་དེ་ལས་ཟློག་པ་དེ་བྱམས་པ་ཡིན། བཙོག་པ་དང་བརྡུང་བའི་ཉེས་པ་འབྱུང་བས་ན། རྩུབ་པའི་རྒྱུ་མཚན་དེ་ཡིན་གསུང༌། དེ་ལྟར་ཡང༌། བཅོམ་ལྡན་འདས་ཀྱིས།
སྙིང་རྗེ་ནི་འཚེ་བ་དང་བཅས་པ། བྱམས་པ་ནི་འཚེ་བ་དང་བྲལ་བའོ། ། ཞེས་གསུངས་པས། དེས་ན་འཕྲིན་ལས་བཞིའི་དབང་དུ་བྱས་ན། སྙིང་རྗེ་འདི་དྲག་པོའི་འཕྲིན་ལས་སུ་འོང༌། དེ་ལྟར་འོང་བས་ན་སྔགས་པ་ཀུན་གྱིས་ཀྱང༌། སྙིང་རྗེས་བསྒྲལ་བའི་དམ་ཚིག་ནི། ། བསད་ཅིང་མནན་པ་མ་ཡིན་ཏེ། ། བྱ་བ་ལ་སོགས་པ་ཟེར་ཏེ། དངོས་སུ་དེ་ལྟར་ཉམས་སུ་ལེན་པ་ནི་དཀའ་བ་ཡིན།
དེས་ན་སྤྱིར་སྙིང་རྗེ་འདི་ལ་རྣམ་པ་གསུམ་ཡིན། དེའང་སེམས་ཅན་ལ་དམིགས་པ། ཆོས་ལ་དམིགས་པ། དམིགས་པ་མེད་པའི་སྙིང་རྗེ་སྟེ། རྒྱུ་མཚན་རྣམ་པ་གསུམ་ལ་བརྟེན་ནས་སྙིང་རྗེ་སྐྱེ། ཆོས་ལ་དམིགས་པའི་སྙིང་རྗེ་དེ་སྣང་སྲིད་འཁོར་འདས་ཀྱི་ཆོས་ཐམས་ཅད་རང་གི་སེམས་སྒྱུ་མ་ལྟ་བུར་ཐུགས་སུ་ཆུད། གཞན་དག་གིས་དེ་ལྟར་མ་རྟཽགས་པའི་ངོས་ནས་སྙིང་རེ་རྗེ་སྙམ་པ་དམིགས་པ་མེད་པའི་སྙིང་རྗེ། དེ་ཕྱག་རྒྱ་ཆེན་པོའི་མངོན་པར་རྟོགས་པ་ཡོད་པ་ཞིག་གིས་ཡིན། སྙིང་རྗེ་རྣམ་པ་གསུམ་པོ་གང་ཟག་གི་བློའི་ཁྱད་པར་གྱི་རིམ་པར་འོང༌། སྙིང་རྗེ་ཚད་མེད་པ་དེ་ལས་བྱང་ཆུབ་ཀྱི་སེམས་སྐྱེ།
དེའང་བྱམས་པས་བདེ་བ་དང་ལྡན། སྙིང་རྗེས་སྡུག་བསྔལ་དང་བྲལ་བ། བྱང་ཆུབ་ཀྱི་སེམས་ཀྱིས་རྫོགས་པའི་སངས་རྒྱས་ཐོབ་པར་བྱེད། དེ་ལྟར་བྱང་ཆུབ་ཀྱི་སེམས་ཀྱིས་ཁྱད་པར་དུ་བྱས་ནས། བསྐྱེད་པའི་རིམ་པ་བསྒོམ་པ་དང༌། རྫོགས་པའི་རིམ་པ་ཐབས་ལམ་དང་ཕྱག་རྒྱ་ཆེན་པོ་བསྒོམས་པས་སེམས་རྒྱུན་དང་བ་རྟོགས་པའི་འོད་གསལ་བགྱི་བ་དེ་མངོན་དུ་འགྱུར་བ་ཡིན་གསུང༌། དེ་ལྟར་མངོན་དུ་གྱུར་བའི་དུས་སུ་བྱམས་པ་དང་སྙིང་རྗེའི་གཟུགས་བརྙན་ཕྱི་རོལ་ཏུ་གསལ་བར་འབྱུང༌། དེ་ལྟར་ཡང༌། སེམས་རྒྱུན་དང་བ་རྟོགས་པའི་འོད་གསལ་མ་མཆིས་པར། ། བྱམས་དང་སྙིང་རྗེའི་གཟུགས་བརྙན་གསལ་བར་འདོད་པ་ཡི། །
སྐྱེས་བུ་རྣམས་ནི་གཡའ་མ་ལས་བྱས་མེ་ལོང་བལྟ། ། གསུངས་པས། དེའང་གཡའ་མ་ལས་བྱས་པའི་མེ་ལོང་ལ་བལྟས་པས་གཟུགས་བརྙན་མི་གསལ་བ་བཞིན་དུ། སེམས་རྒྱུན་དང་བ་རྟོགས་པའི་འོད་གསལ་མེད་པར་སོང་ན། སྐུའི་བཀོད་པ་དཔག་ཏུ་མེད་པར་སྟོན་པ་ལ་སོགས་པ་དེ་རྣམས་བྱམས་པ་དང་སྙིང་རྗེའི་གཟུགས་བརྙན་ཕྱི་རོལ་ཏུ་གསལ་བར་འབྱུང་བ་མ་ཡིན། དེས་ན་སེམས་རྒྱུན་དང་བ་རྟོགས་པའི་འོད་གསལ་དེ་ལ་དུས་རྒྱུན་ཆད་མེད་པར་ཉམས་སུ་ལེན་པ་དང༌། གནད་དུ་བསྣུན་དགོས་པ་ཡིན། དེ་ལྟར་ཡང༌། འོད་གསལ་བ་ལ་རྒྱུན་པར་གནས། བར་དོའི་གྲོང་ཁྱེར་དེས་མི་མཐོང༌།
གཞན་དོན་གཟུགས་སྐུའི་སྣང་བ་འབྱུང༌། སྤྱིར་ཚེ་དང་སྲོག་རྣམ་པ་གཉིས་ཀྱི་གོ་བའང༌། དེ་ཚེའི་བྱེད་པ་འདི་ལ་སྐྱེས་ནས་མ་ཤིའི་བར་ཚུན་ཆད་ལ། རླུང་གི་གྲངས་མང་བ་ལ་འདི་རྒྱུ། ཉུང་བ་ལ་འདི་རྒྱུ། འབྲིང་བ་ལ་འདི་རྒྱུ་བྱ་བ་ལ་ཏིག་ཏིག་ཅིག་ཡོད་པར་འདུག གྲངས་དེ་ཐེམས་པ་དང་ཚེའི་མཐར་ཕྱིན་པ་ཡིན། དེ་ལ་འབྲིང་པོའི་ཚད་ལ་ཉིན་ཞག་ཕྲུགས་ཅིག་ལ་རླུང་ཉི་ཁྲི་ཆིག་སྟོང་དྲུག་བརྒྱ་རྒྱུ། དེའང་རྣམ་པར་རྟོག་པ་མང་བ་དང༌། སེམས་ཁྲལ་ཆེ་བ་ཀུན་ལ་དེ་ལས་མང་བ་རྒྱུ།
དེ་ལྟར་མྱུར་དུ་རྒྱུས་པས་གྲངས་དེ་ཐེམས་ནས་ཚེ་ཐུང་བ་ལ་སོགས་པ་ཉེས་པའི་སྐྱོན་འབྱུང་བ་ཡིན། རླུང་དང་རྣམ་པར་ཤེས་པ་གཉིས་དོན་གོ་གཅིག་པ་ཡིན་པས་ཏིང་ངེ་འཛིན་ཉམས་སུ་ལེན་པ་རྣམས་ལ་ནང་དུ་ཏིང་ངེ་འཛིན་ལ་སེམས་གནས་པས་རླུང་གནས། དེས་རྒྱུ་བའི་བར་ཐག་རིང་དུ་སོང་ནས། ཚེ་རིང་བ་དང་ནད་ཉུང་བ་ལ་སོགས་པ་བཀྲ་ཤིས་དང་བདེ་ལེགས་ཕུན་སུམ་ཚོགས་པ་ཐམས་ཅད་དེས་འབྱུང་བ་ཡིན་གསུང༌། ཏིང་ངེ་འཛིན་གནད་དུ་མི་འགྲོ་བ་ཀུན་ཤེས་པ་ཡུལ་ལ་འཕྲོ་བར་འོང༌། གཤའ་མར་ཏིང་ངེ་འཛིན་ལ་གནས་པའི་རྟེན་གྱི་གང་ཟག་ལ་ཉིན་ཞག་རེ་ལ་ཕོགས་རེ་ལས་མི་རྒྱུ་བ་ཡོད། གྲངས་དེ་ནི་ཐེམས་དགོས་པ་ཡིན། སྤྱིར་རླུང་ཞེས་བྱ་བ་དེ་སོར་བཅུ་དྲུག་ཏུ་གནས་པ་ཡིན། ཏིང་ངེ་འཛིན་ནམ་དགེ་སྦྱོར་གནད་དུ་འགྲོ་བ་ཀུན་ལ་ནང་དུ་སོར་བཅུ་གཉིས་ནུབ་ནས་ཕྱི་རོལ་ཏུ་སོར་བཞི་ལས་མི་གནས། དེས་ན་རྣམ་པར་རྟོག་པ་མང་བ་དང་ཏིང་ངེ་འཛིན་ལ་ཤེས་པ་མི་གནས་པ་རྣམས་ལ་སོར་བཅུ་གཉིས་ཕྱི་རོལ་ཏུ་ཡན་ནས་ནང་དུ་སོར་བཞི་ལས་མི་གནས།
ནང་དུ་དགེ་སྦྱོར་ལ་དྲན་པ་མ་ཡེངས་པར་བྱས་པའི་དུས་སུ་རླུང་ནང་དུ་གནས། དེའི་གནད་ཀྱིས་གསང་བའི་རྟེན་འབྲེལ་འགྲིགས་ནས་ཡོན་ཏན་ཕྱི་རོལ་ཏུ་འབྱུང༌། དེ་ནས་སྲོག་གི་བྱེད་པ་འདི་ལ་ངེས་པ་མེད་པ་ཡིན། ལ་ལར་བླ་མ་དང་ཆོས་སྲོག་ཏུ་སོང་བ་ཡོད། ཚན་གཅིག་ལ་ཚུལ་ཁྲིམས་རིན་པོ་ཆེ་སྲོག་ཏུ་སོང་བ་ཡོད། ལ་ལར་ཉེ་དུ་དང་གཉེན་འབྲེལ་སྲོག་ཏུ་སོང་བ་ཡོད། དམྱལ་བ་དང་ཡི་དྭགས་ཀུན་ལ་འདོད་ཆགས་དང་ཞེ་སྡང་སྲོག་ཏུ་སོང་བ་ཡིན། ཞེ་སྡང་དེའི་རྒྱུན་ཆད་པའི་དུས་སུ་དམྱལ་བའི་གནས་དེ་ནས་འཕོ། དེའང་དམྱལ་བ་རང་སྲོག འོན་ཀྱང་སྒོམ་ཆེན་པ་ལ་བླ་མ་དམ་པ་དང་ཆོས་དང་ཚུལ་ཁྲིམས་རིན་པོ་ཆེ་སྲོག་ཏུ་འོང་བ་ཞིག་དགོས་པ་ཡིན་གསུང༌།
༈ ཡང་ཚེ་གཅིག་གིས་རྫོགས་པའི་བྱང་ཆུབ་ཏུ་སངས་རྒྱ་བར་བྱེད་པ་ལ་དཔོན་སློབ་ཀྱི་རྟེན་འབྲེལ་འཛོམས་དགོས་པ་ཡིན། དཔོན་སློབ་ཀྱི་རྟེན་འབྲེལ་མ་འཛོམས་པར་སོང་ན་ཡོན་ཏན་སྐྱེ་བ་མི་སྲིད་པ་ཡིན་ཏེ། དེ་ལྟར་ཡང༌། དཔོན་སློབ་ཚོགས་པ་མི་ལྡན་པ། ། རྒྱལ་བས་བདུད་ཀྱི་ལས་སུ་གསུངས། ། དེ་ལྟར་ཡང༌། བླ་མ་མཁས་པ་རྣམས་ལ་རྟག་ཏུ་བསྟེན་པར་བྱ། ། ཅིའི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང༌། ། བཟོ་དང་རིག་བྱེད་ལ་སོགས་པའང་སློབ་དཔོན་མཁས་པ་ཞིག་ལ་གཏུགས་པའི་དུས་སུ་དེའི་ཡོན་ཏན་དེ་རང་གིས་ཉམས་སུ་ལོན། ཐེག་པ་ཆེན་པོ་གསང་སྔགས་སུ་རྒྱུད་དཀྲུགས།
ལུང་གཅུས། མན་ངག་གབ་པའི་རྒྱུ་མཚན་ཡང་དབང་པོ་རྣོན་པོ་རང་དགར་ཞུགས་ཀྱི་དོགས། སྐྱོན་ཅི་ཡོད་སྙམ་ན་བླ་མ་མེད་པའི་དུས་སུ་བསོད་ནམས་ཀྱི་ཚོགས་གསོག་པ་མེད། མོས་གུས་མེད། དམ་ཚིག་བསྲུང་རྒྱུ་མེད། དེའི་དུས་སུ་ཆོས་ཉམས་སུ་བླངས་ཀྱང་ཡོན་ཏན་མི་སྐྱེ་བས་ཆོས་ལ་ལོག་ལྟ་སྐྱེ་བའི་རྒྱུར་འགྲོ་བ་ཡིན། བླ་མ་མཚན་ཉིད་དང་མི་ལྡན་པ་ལ་མོས་གུས་བྱས་ཀྱང་རང་ལ་རྟོགས་པ་སྐྱེ་བ་ཤིན་ཏུ་དཀའ། དེས་ན་གང་ལ་གང་ཕན་པ་དེ་སྟོན་ཤེས་དགོས་པ་ལགས། དེའང་སློབ་མའི་རྒྱུད་ལ་ཡོན་ཏན་གོང་མ་མ་སྐྱེས་པ་བསྐྱེད་པ་དང༌། སྐྱེས་པ་བརྟན་པ་དང༌།
བརྟན་པ་གོང་ནས་གོང་དུ་བོགས་འདོན་པར་བྱེད་དགོས་པ་ཡིན། དེ་ལྟར་ཡང༌། གཉུག་མའི་དྲོད་ཚོད་མི་ཤེས་པར། སྐལ་ལྡན་གྱི་མགོ་སྐོར་མ་བྱེད་ཅིག སྙིང་རྗེ་ཆེན་པོའི་སྒོ་ནས་སེམས་ཅན་གྱི་སྡུག་བསྔལ་གྱི་ཁུར་ཆེན་པོ་དེ། དེད་དཔོན་ཐབས་ལ་མཁས་པ་དེ་ཚོང་པ་ལྔ་བརྒྱ་མནར་མེད་པའི་དམྱལ་བར་འགྲོ་བ་ཐུགས་ཀྱིས་མ་བཟོད་ནས། མི་ནག་མདུང་ཐུང་ཅན་བསད་པས་མནར་མེད་པའི་སེམས་ཅན་དམྱལ་བར་ཡུན་རིང་པོ་དཔག་ཏུ་མེད་པ་བཞུགས་པ་ལྟ་བུ་ཡིན། དེས་ན་བླ་མ་ཚན་གཅིག་གི་ཐུགས་དགོངས། དགྲ་ཕམ་པར་འདོད་པ་དང༌། གཉེན་སྐྱོང་བར་འདོད་པ་དེ་ལྟ་བུའི་ཐུགས་དགོངས་རྫོགས་པ་ལ་དགོས་པ་མེད།
ཚེ་འདིའི་རྟོག་པ་སྤུའི་རྩེ་མོ་ཙམ་ཡང་མེད་པ་དེ་ལྟ་བུ་གང་ཡིན་སྙམ་ན། སྔོན་གྱི་དུས་སུ་དགེ་བའི་བཤེས་གཉེན་རླངས་སེང་གེ་རྒྱལ་མཚན་ཁམས་སུ་བཞུད་པའི་དུས་སུ་དཔལ་ལྡན་ཕག་མོ་གྲུ་པ་ལ་ང་ལ་བླ་མ་རིན་པོ་ཆེའི་རྣམ་པར་ཐར་པ་ཞིག་འགྲོ་ཆོས་སུ་གནང་བར་ཞུ་བྱ་བ་ཞུས་པས། དཔལ་ལྡན་ཕག་མོ་གྲུ་པའི་ཞལ་ནས་ཁོ་བོ་ལ་ཡོན་ཏན་གང་ཡང་མེད། འོན་ཀྱང་ཚེ་འདིའི་རྟོག་པ་སྤུའི་རྩེ་མོ་ཙམ་ཞིག་ཀྱང་སྐྱེ་མ་མྱོང་བ་ཡིན་གསུང༌། བླ་མ་འདི་ལྟ་བུ་ལ་སློབ་མ་གུས་པ་དང་ལྡན་པ་ཕྲད་ན་འགྲུབ་སྟེ། གཞན་ཡང་རྗེ་བཙུན་ཏིལླི་པའི་ཞལ་ནས། མི་བརྗེད་གཟུངས་ཐོབ་ནཱ་རོ་པས། ། བཅུ་གཉིས་བར་དུ་ང་མཉེས་བྱས། ། ང་ཡི་རྟོགས་པ་ཁོ་ལ་ཡོད། ། ཕྱི་རབས་སེམས་ཅན་དོན་འདོད་རྣམས། །
རྟོགས་པ་འདོད་ན་ཁོ་ལ་འཐུད། ། ཅེས་གསུངས་པ་དང༌། རྗེ་མར་པའི་ཞལ་ནས། ཅི་གསུང་བཀའ་བཞིན་སྒྲུབ་པ་ནི། ། མི་ལ་རྡོ་རྗེ་རྒྱལ་མཚན་ཡིན། ། གདམས་ངག་བྱིན་པ་དེ་ཙུག་ལགས། ། དེས་ན་ཅི་གསུང་བཀའ་བཞིན་དུ་སྒྲུབ་དགོས་པ་ཡིན། དེའང༌། གུས་པས་བླ་མ་དབང་དུ་བྱེད་གསུངས་པས། མོས་གུས་རབ་ཡོད་ན་བླ་མ་དེ་རང་གི་དབང་དུ་འོང་བ་ཡིན།
དེའང་བླ་མ་རིན་པོ་ཆེའི་ཞལ་ནས། དཔོན་སློབ་ཀྱི་རྟེན་འབྲེལ་གཤའ་མ་རུ་འཛོམས་ན། གདམས་ངག་དང་རྗེས་སུ་བསྟན་པ་མ་བྱས་པས་ཀྱང་གྲོལ་བ་ཡིན། དེས་ན་མོས་གུས་རབ་ཡོད་པར་སོང་ན་མཚན་ཐོས་པ་དང་ཞལ་མཐོང་བ་དང་གསུང་ཐོས་པ་ཙམ་གྱིས་ཀྱང་གྲོལ་བ་ཡིན། དེས་ན་འདི་རྣམས་ཤིན་ཏུ་གལ་ཆེ་བས་ཉམས་སུ་ལེན་པར་ཞུའོ།། ༈ །།ཡང་ཚུལ་ཁྲིམས་རིན་པོ་ཆེས་ལུས་ངག་ཡིད་གསུམ་སྐྱོན་བསྡམས་ནས། དེ་གཞི་གཞག་ཏུ་བྱས་པའི་སྟེང་ནས་ཐབས་ལམ་དང་གཏུམ་མོ་ལ་སོགས་པའི་ཏིང་ངེ་འཛིན་ཉམས་སུ་བླངས་པས། ཡོན་ཏན་མཐའ་དག་སྐྱེ་བ་དང་འགྲུབ་པ་ཚེགས་མེད་གསུང༌། ཁྱད་པར་དུ་ཞི་གནས་དང་ལྷག་མཐོང་རྣམ་པ་གཉིས་རྒྱུད་ལ་སྐྱེ། ཉམས་བདེ་གསལ་མི་རྟོག་པ་རྣམ་པ་གསུམ་ཞི་གནས་སུ་བྱས་ནས།
དེ་ལ་བརྟེན་ནས་དོན་མཐོང་བ་ལ་ལྷག་མཐོང་བགྱི་བ་ཡིན། བདེ་གསལ་མི་རྟོག་པ་གསུམ་པོ་དེ་གང་ཡིན་སྙམ་ན། ཚུལ་ཁྲིམས་རིན་པོ་ཆེ་ལ་གཅེས་སྤྲས་སུ་བྱས་པ་དང་གསུམ་ཁྲིད་གཏུམ་མོ་ལ་སོགས་པ་བསྒོམས་པས་གསང་བ་རྟེན་འབྲེལ་རྩ་རླུང་གི་སྟོབས་རྒྱས་ནས་ལུས་ལ་བདེ་བ་བསམ་གྱིས་མི་ཁྱབ། གསལ་བ་དེ་ཟད་པ་དང་ཟིལ་མནོན་གྱི་ཏིང་ངེ་འཛིན། དེའང་རྐང་མགྱོགས་དང་མངོན་ཤེས་ཅི་རིགས་པ་ལགས། མི་རྟོག་པ་དེ་དཔེར་ན་ཀ་བ་ལྟ་བུ་ཞིག་ལ་ཤེས་པ་བཟུང་བའི་དུས་སུ་རྟོག་པ་གཞན་གྱིས་སྟོང་པའི་ཆ་ནས་རྟོག་མེད་བྱ་བ་ལགས། དེ་གསུམ་ལ་བརྟེན་ནས་རྣམ་པར་མི་རྟོག་པའི་དོན་མཐོང་བ་ལ་ལྷག་མཐོང༌། དེ་ཕྱོགས་གཅིག་ཡིན། འོ་ན་ཕྱོགས་མཐར་ཐུག་པ་དེ་གང་ཡིན་སྙམ་ན། གདོད་མ་ནས་ཞི་ཞིང་མ་སྐྱེས་པ་དེ་རང་གི་རྒྱུད་ལ་གནས་པ་དེ་ཞི་གནས།
དེ་བླ་མ་དམ་པས་བསྟན་ནས་རང་གིས་རྟོགས་པ་མངོན་དུ་གྱུར་པ་དེ་གང་ཡིན་ལ་ལྷག་མཐོང༌། དེ་ལྟར་ཡང༌། གདོད་ནས་སྐྱེ་མེད་རང་བཞིན་ཡིན་པ་ལ། ། དེ་རིང་དཔལ་ལྡན་བླ་མས་བསྟན་ཏེ་རྟོགས། ། མདུན་དང་རྒྱབ་དང་ཕྱོགས་བཅུ་རུ། ། གང་དུ་བལྟས་ཀྱང་དེ་དེ་ཉིད། ། མགོན་པོ་ང་ནི་དེ་རིང་ཉིད་དུ་འཁྲུལ་བ་ཆད། ། ད་ནི་སུ་ལ་ཡང་དྲི་བར་མི་བྱའོ། ། དེ་ལ་བཅོམ་ལྡན་འདས་མགོན་པོ་མ་ཕམ་པས་ཁམས་རྣམ་པ་གསུམ་དུ་གསུངས་པའང་གདོད་མ་ནས་སྐྱེ་བ་མེད་པར་གནས་པ་ལ་གནས་པའི་ཁམས་བགྱི་བ་དེ་བླ་མ་དམ་པས་བསྟན་ནས་རང་གིས་རྟོགས་པའམ་མངོན་དུ་གྱུར་པ་ལ་སད་པའི་ཁམས་གསུམ། དེ་མཐར་ཐུག་པ་རྣམ་པར་སྨིན་པའི་ཁམས་བྱ་བ་གསུང༌།
དེ་ལ་ཚན་གཅིག་གིས་དམིགས་པ་བསྒོམ་པའི་དུས་སུ་དམིགས་མེད་དུ་འགྲོ་བ་དེ་བདེ་བ་ལྟར་འདུག་པ་དང༌། དེ་བཞིན་སྒོམས་པས་ཆོག་གམ་སྙམ་ན། དེས་མི་ཕན་དམིགས་པ་རང་དུ་བསྒོམ་དགོས། དམིགས་མེད་དུ་འགྲོ་བའང་ཚུར་ལ་དམིགས་ཤིང་བསྒོམས་པས་དམིགས་པ་དེ་ལ་ཤེས་པ་ཟིན་ནས་གསང་བ་རྟེན་འབྲེལ་རྩ་རླུང་གི་སྟོབས་རྒྱས་པས་དགེ་སྦྱོར་གནད་དུ་འགྲོ་བ་དང༌། ཏིང་ངེ་འཛིན་བསམ་གྱིས་མི་ཁྱབ་པ་སྐྱེ་བ་དེ་གནད་དེས་འབྱུང་བ་ཡིན། རང་གིས་རྟོགས་པའམ་མངོན་དུ་གྱུར་པ་དེ་ལ་དུས་རྒྱུན་ཆད་མེད་པར་ཉམས་སུ་ལེན་པ་དང་གནད་དུ་བསྣུན་པས། བསླབ་པ་རིན་པོ་ཆེ་རྣམ་པ་གསུམ་རྫོགས་ནས་ཚེ་གཅིག་ལ་སངས་རྒྱ་བ་ལ་ཚེགས་མེད་པ་ཡིན། ༈ །ཡང་དུས་གསུམ་གྱི་སངས་རྒྱས་ཐམས་ཅད་ཀྱི་ཆོས་རྟེན་ཅིང་འབྲེལ་པར་འབྱུང་བ་ཡིན། དེས་ན་རྟེན་ཅིང་འབྲེལ་པར་འབྱུང་བ་གང་གིས་མཐོང་བ་དེས་སངས་རྒྱས་དང་ཆོས་མཐོང་བ་ཡིན་ཏེ། དེ་ལྟར་ཡང༌།
རྟེན་ཅིང་འབྲེལ་པར་འབྱུང་འདི་རྒྱལ་བ་ཡི། ། གསུང་གི་མཛོད་ཀྱི་གཅེས་པ་ཟབ་མོ་སྟེ། ། འདི་ནི་གང་གིས་ཡང་དག་མཐོང་བ་དེས། ། སངས་རྒྱས་དེ་ཉིད་རིག་པ་རྣམ་མཆོག་མཐོང༌། ། དེའང་རྟེན་ཅིང་འབྲེལ་པར་འབྱུང་བ་འདི་ལ་ལུགས་ལས་འབྱུང་བ་དང༌། ལུགས་ལས་ལྡོག་པ་རྣམ་པ་གཉིས་ཡིན། ལུགས་ལས་འབྱུང་བ་འདི། མཁའ་ལ་རླུང་བརྟེན་དེ་ལ་ཆུ་ཡི་ཕུང་པོ་བརྟེན། ། དེ་ལ་ས་ཆེན་འདི་བརྟེན་དེ་ལ་འགྲོ་བ་བརྟེན། ། སེམས་ཅན་ལས་ལ་སྤྱོད་པའི་རྒྱུ་ནི་དེ་འདྲ་སྟེ། །
ཞེས་གསུངས་པས། ཆོས་ཐམས་ཅད་གདོད་མ་ནས་སྐྱེ་བ་མེད་པ་ཡིན་པ་ལ་ཡིན་པར་མ་ཤེས་པས་མ་རིག་པ། མ་རིག་པའི་རྐྱེན་གྱིས་འདུ་བྱེད་ལ་སོགས་པ་རྒ་ཤིའི་བར་དུ་འཁོར་བས་འཁོར་བ་ཟོ་ཆུན་འཁྱུད་མོ་ལྟར་འཁོར་བ་ཡིན། དེ་ལྟར་རྟེན་ཅིང་འབྲེལ་པར་འབྱུང་བ་བཅུ་གཉིས་པོ་དེ་ཚན་གཅིག་གིས་ཚེ་དུམ་གསུམ་མིན་པ་མི་རྫོགས་པར་འདོད་དེ། བླ་མ་རིན་པོ་ཆེའི་ཞལ་ནས། ཀམ་པོ་གནས་ནང་དུ། མི་ཞིག་གིས་ཀླུ་སྒྲུབས་པས་ཚེ་དེ་ཉིད་ལ་ཀླུར་གྲུབ། བཅུ་གཉིས་ཆོས་ནི་གསུམ་དུ་འདུས་བྱ་བ་ཡིན་པས། དང་པོ་བརྒྱད་པ་དགུ་ཉོན་མོངས། ། གཉིས་དང་བཅུ་པ་ལས་ཡིན་ཏེ། །
ལྷག་མ་བདུན་ནི་སྡུག་བསྔལ་ལོ། ། ཉོན་མོངས་པ་དང༌། ལས་དང༌། སྡུག་བསྔལ་གསུམ་དུ་འདུ་སྟེ། དེ་ལྟར་ཡང༌། ཐུབ་པས་རྟེན་འབྲེལ་གསུངས་དེ་དག ། ཉོན་མོངས་ལས་དང་རྣམ་སྨིན་དང༌། ། གསུམ་པོ་དག་ཏུ་ཟད་པར་འདུས། ། ཞེས་གསུངས། དེས་ན་མི་དགེ་བའི་རྟོག་པ་ཞིག་སྐྱེས་པ་དེ་ལ་རྟེན་འབྲེལ་བཅུ་གཉིས་པོ་ཚང༌།
ཞེ་སྡང་གི་རྟོག་པ་སྐད་ཅིག་མ་སྐྱེས་པའི་སེམས། ལུས་ངག་གི་བྱ་བ་ལས། སྡུག་ཅིང་བསྔལ་བ་འབྲས་བུ་དེ་ལྟར་ཆོས་ཐམས་ཅད་གདོད་མ་ནས་སྐྱེ་བ་མེད་པ་ཡིན་པ་ལ། མ་ཤེས་ན་མ་རིག་པའམ་རྣམ་པར་རྟོག་པ་དེ་ལས་གཞན་པའི་འཁོར་བ་ལོགས་ན་མེད་དེ། རྣམ་རྟོག་ལས་གཞན་འཁོར་བ་ཞེས། ། འགའ་ཡང་ཡོད་པ་མ་ཡིན་ནོ། ། ཞེས་གསུང༌། དེས་ན་མ་རིག་པའི་རྐྱེན་གྱིས་འདུ་བྱེད་ལ་སོགས་པ་རྒ་ཤིའི་བར་དུ་འཁོར་བ་དེ་རྟེན་ཅིང་འབྲེལ་པར་ལུགས་ལས་འབྱུང༌། ལུགས་ལས་ལྡོག་པ་མ་རིག་པ་འགགས་པས་འདུ་བྱེད་ལ་སོགས་པ་རྒ་ཤིའི་བར་དུ་འགགས་པ་དེའང་ནམ་མཁའ་གང་ལ་གནས་ཡིན་དོན་འདི་བསམ་པར་གྱིས། ། གསུངས་པས་གདོད་མ་ནས་ཆོས་ཐམས་ཅད་སྐྱེ་བ་མེད་པ་ཡིན་པ་དེ་རང་གིས་རྟོགས་པ་འབའ་ཞིག་མངོན་དུ་གྱུར་པའི་དུས་སུ་རྩ་བ་ཆོད་པ་ཡིན།
རྩ་བ་ཆོད་པའི་སེམས་ནི་ནམ་མཁའ་འདྲ་གསུང༌། གཞན་ཡང་འཁོར་བའི་རྩ་བ་འདུ་བྱེད་དེ། དེ་ཕྱིར་མཁས་པས་འདུ་མི་བྱེད། ཅེས་གསུང༌། ས་བཅུ་གཉིས་ཀྱི་ཡོན་ཏན་རྒྱུད་ལ་སྐྱེ་བ་དང༌། དེའི་སྟེང་དུ་རྡོ་རྗེ་འཛིན་པའི་ས་དང་བཅུ་གསུམ་དུ་འོང་བ་ཡིན། ཐེག་པ་ཆེན་པོ་གསང་སྔགས་སུ་ས་བཅུ་གསུམ་དུ་འོང་བའི་རྒྱུ་མཚན་ཡང་དེ་ཡིན། དེས་ན་འཁོར་འདས་ཀྱི་ཆོས་ཐམས་ཅད་རྟེན་ཅིང་འབྲེལ་པར་འབྱུང་བ་ཡིན། དེའང་གསུམ་དུ་གསུང་སྟེ། སེམས་ལས་ལས་ཀྱི་འབྲས་བུ།་་་
སེམས་དེའང་གདོད་མ་ནས་ཞི་ཞིང་མ་སྐྱེས་པ་སྤྲོས་པ་ཐམས་ཅད་དང་བྲལ་བ་དེ་རྟོགས་པའམ་མངོན་དུ་འགྱུར་བར་བྱེད་པ་ལ་ཚན་གཅིག་གིས་མེད་པ་བློའི་ཡུལ་དུ་བྱས་ནས་དེ་ལ་ཕྱག་རྒྱ་ཆེན་པོར་འདོད། ཡང་མཐའ་གཉིས་དང་བྲལ་ནས་དབུས་སུ་འཛིན་པ་དེ་ལ་ཕྱག་རྒྱ་ཆེན་པོར་འདོད་པ་ཡོད། དེའང་བཅོམ་ལྡན་འདས་ཀྱིས་སེམས་ནི་སེམས་མ་མཆིས་ཏེ། སེམས་ཀྱི་རང་བཞིན་ནི་འོད་གསལ་བའོ། ། མ་མཆིས་པ་རྣམ་པར་རྟོག་པ་མེད་པ་དང་འགྱུར་བ་མེད་པའོ། ། གཞན་ཡང་གང་དང་བ་དེ་དག་པ། དག་པ་དེ་དྲི་མ་དང་བྲལ་བ། དྲི་མ་དང་བྲལ་བ་གང་ཡིན་པ་དེ་ནི་འོད་གསལ་བའོ། ། དེ་ལྟར་ཉམས་སུ་བླངས་པའི་དུས་སུ་ཆོས་ཀྱི་སྐུ་མཐར་ཐུག་པ་མངོན་དུ་འགྱུར། དེས་ན་མྱ་ངན་ལས་འདས་པའི་ཆོས་ཀྱི་སྐུ་དེའང་རྟེན་ཅིང་འབྲེལ་པར་འབྱུང་བ་ཡིན།
དེ་ལྟར་ཡང༌། གང་གི་རྟེན་ཅིང་འབྲེལ་པར་འབྱུང༌། ། འགག་པ་མེད་པ་སྐྱེ་མེད་པ། ། ཞེས་འཁོར་འདས་ཐམས་ཅད་རྟེན་འབྲེལ་ཡིན། རྟེན་འབྲེལ་ལུགས་ལས་འབྱུང་བ་འཁོར་བ་རྒྱུ་འབྲས། ལུགས་ལས་ལྡོག་པ་མྱ་ངན་ལས་འདས་པ་རྒྱུ་འབྲས། དེ་ལྟར་ན་ཆོས་ཐམས་ཅད་རྟེན་འབྲེལ་ཡིན་པས་བྱས་ན་འབྱུང་བ། མ་བྱས་ན་མི་འབྱུང་བ། གཞན་ཡང་གཙུབ་ཤིང་གཙུབ་གཏན་གྱི་དཔེ་ལ་སོགས་པ་གསུང་བས་དེ་ལྟར་ཤེས་པར་བྱ། འཕོ་བ་ལ་སྦྱོང་བ་དང༌།
ལས་ལ་སྦྱོར་བ་རྣམ་པ་གཉིས། དེ་ལ་འཕོ་བ་ལ་སྦྱོར་བ་དེ་ད་ལྟར་བསྐྱེད་པའི་རིམ་པ་དང༌། རྫོགས་པའི་རིམ་པ་དང་ཕྱག་རྒྱ་ཆེན་པོ་ཇི་ལྟར་བསྒོམ་པ་དེ་ཡིན། དེ་ནས་ལས་ལ་སྦྱོར་བ་དེ་འཆི་ངེས་པའི་རྒྱུ་མཚན་རྟགས་ཚང་བར་བྱུང་ན་གཟོད་ལས་ལ་སྦྱོར་དགོས། དེ་མ་གཏོགས་པར་དུས་མ་ཡིན་པར་རང་ཉིད་འཆི་བ་ལ་དགའ་བ་དང༌། སྨོན་པ་ལ་སོགས་པ་དེ་མི་བཏུབ། དེའང༌། དུས་ལ་བབ་ན་འཕོ་བྱ་ཡིས། ། དུས་མིན་ལྷ་རྣམས་གསོད་པར་བྱེད། ། ལྷ་རྣམས་བསད་པ་ཙམ་གྱིས་ནི། །
ངེས་པར་དམྱལ་བར་འཚེད་པར་བྱེད། ། གསུངས་པས། དེའང་འཁྲུལ་འཁོར་དེ་ཙོག་པུ་དང་སྐྱིལ་ཀྲུང་དུ་ཡོད་ན་དེས་ཆོག ། དེ་མ་ཡིན་པ་སེང་གེའི་ཉལ་སྟབས་བྱེད་ན་གཞོགས་གཡས་པ་ས་ལ་ཕབ། མགོ་བྱང་དུ་བསྟན་ལག་པ་གཡས་པས་གཡས་ཕྱོགས་ཀྱི་སྣ་བུག་རྣམས་བཀག་པ་དང༌། རྟེན་མ་ཕྱོགས་སུ་འགྲོ་འདུག་མི་བྱེད། དེ་ནས་ལས་ལ་སྦྱོར་བའི་དུས་དེ་འབྱུང་བ་བཞི་རིམ་གྱིས་ཐིམ་ནས་རླུང་སེམས་དབུ་མར་ཆུད་པའི་དུས་སུ། ཕྱི་རོལ་ཏུ་དེའི་རྟགས་ཤིག་འོང༌། དུས་གནད་དེ་དང་འཕྲོད་པར་སོང་ན་སྨྱུག་མའི་ནང་དུ་དངུལ་ཆུ་བླུགས་པ་དེ་གར་ཡོ་སར་ཤད་ཀྱིས་འོང་བ་དང་འདྲ་བར་གནས་དེར་རེག་པ་དང་སྐད་གཏོང་བ་ལ་སོགས་པ་བྱས་པས། ཡ་གིའི་ཡུལ་དེ་ལ་ཤེས་པ་ཟིན་པས་བླ་མ་དམ་པ་ལ་འཕྲད་ནས་སྐུ་གསུང་ཐུགས་དང་དབྱེ་བ་མེད་པར་འོང༌།།
༈ །།ཡང་རྣམ་པར་རྟོག་པ་དགེ་བ་དང་མི་དགེ་བ་གཉིས་ནང་དུ་ཡོད་པས། ཕྱི་རོལ་ཏུ་མཐུན་ཕྱོགས་སྒྲུབ་པའི་ལྷ་དང༌། མི་མཐུན་པའི་ཕྱོགས་སྒྲུབ་པའི་འདྲེ་ཞེས་བྱ་བ་གཉིས་འོང་བ་ཡིན། དེས་ན་རྫས་ཀྱི་དངོས་པོ་སྐྱོན་ཅན་ལ་སོགས་པ་སྐྱོན་བསྐྱེད་པ་དེ་རྣམས་བསམ་པ་མི་དགེ་བ་དེ་ལས་གྲུབ། བཟང་པོའི་ཡོན་ཏན་བསྐྱེད་པ་བཀྲ་ཤིས་པ་དེ་རྣམས་བསམ་པ་བཟང་པོ་དེ་ལས་གྲུབ། ནང་དུ་བསམ་པ་བཟང་པོ་དེའི་སྟོབས་འཕེལ་བ་དང་བཀྲ་ཤིས་པ་དང་ཡོན་ཏན་ཐམས་ཅད་དེས་འབྱུང༌། དེས་ན་ནང་དུ་བསམ་པ་མི་དགེ་བའི་སྟོབས་འཕེལ་བའི་དུས་ཐམས་ཅད་དེས་སྐྱེ། དེ་མི་སྐྱེད་པར་བྱེད་པ་གལ་ཆེ། དེ་སྐྱེས་པར་སོང་ན་བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཆོས་ལྔ་ལྡན་གྱིས་ཉམས་སུ་ལེན། གནད་དུ་བསྣུན་དགོས་དེ་ལྟར་གནད་དུ་བསྣུན་པའི་དུས་སུ་མི་དགེ་བའི་བསམ་པ་དེ་སྤངས་པ་དང་དག་པར་བྱེད་པས་བསམ་པ་བཟང་པོ་འབའ་ཞིག་ཏུ་འོང་བ་ཡིན།
དེས་ན་བྱམས་པ་དང་སྙིང་རྗེ་བྱང་ཆུབ་སེམས་ལ་དུས་རྒྱུན་ཆད་མེད་པར་གནད་དུ་བསྣུན་པས་སྐྱོན་འདག་པ་དང་ཡོན་ཏན་རྫོགས་པ་ལ་ཚེགས་མེད་པ་ཡིན། ཐབས་ལམ་ཟབ་མོ་ཉམས་སུ་ལེན་པའང་སྣོད་རྣམ་པ་གཉིས་དང་ལྡན་དགོས་པ་ཡིན་ཏེ། དེ་ལྟར་ཡང༌། སེངྒེ་དཀར་མོའི་འོ་མ་དེ། ། གསེར་སྣོད་དངུལ་སྣོད་མ་ལགས་པ། ། སྣོད་ངན་ཕལ་དུ་བླུགས་གྱུར་ན། ། སྣོད་ཀྱང་འཆག་ལ་འོ་མའང་འབོ། ། དེ་བཞིན་གསང་སྔགས་ཐབས་ལམ་འདི། ། སློབ་མ་སྣོད་ལྡན་མ་ལགས་པ། ། སྣོད་ངན་རྣམས་ལ་བྱིན་གྱུར་ན། །
དམ་ཚིག་ཉམས་ནས་དམྱལ་བར་འགྲོ། ། ཞེས་གསུངས་པས། དེའང་རྣམ་པར་རྟོག་པ་ཐམས་ཅད་ཉེ་བར་ཞི་ནས་ཕྱག་རྒྱ་ཆེན་པོ་དགེ་སྦྱོར་གཞི་གཞག་ཏུ་ཡོད་པ་དེ། གསེར་གྱི་སྣོད་ལྟ་བུ་ཡིན། དེའི་སྟེང་དུ་ཚད་མེད་པའི་སྙིང་རྗེ་ཆེན་པོ་བསྒོམས་པས་སྙིང་རྗེའི་ལུས་གྲུབ་ནས་འོང༌། དེའི་དུས་སུ་མི་དགེ་བའི་བག་ཆགས་ཀྱི་ས་བོན་ཐམས་ཅད་གནས་འགྱུར། དེ་ལས་སྐྱེས་པ་དེ་རྣམས་ཀྱང་རང་གི་མཐུན་ཕྱོགས་སྒྲུབ་པའི་གཡོག་པོའམ་གྲོགས་པོར་འོང༌།

དངུལ་གྱི་སྣོད་ལྟ་བུ་མ་ཡིན་པ་སྣོད་དང་མི་ལྡན་ན་ཐབས་ལམ་བསྒོམས་ཀྱང་ཡོན་ཏན་སྐྱེ་བ་ཤིན་ཏུ་དཀའ། དེས་ན་བདེན་པ་བཞི་པོ་དེའང་རྒྱུ་ཀུན་འབྱུང་ལ་འབྲས་བུ་སྡུག་བསྔལ་འབྱུང་བ་དེ་མི་དགེ་བ་རྒྱུ་འབྲས་ཡིན་ལ། རྒྱུ་ལམ་གྱི་བདེན་པ་ལས་འབྲས་བུ་འགོག་པའི་བདེན་པ་འབྱུང་བ་དེ་དགེ་བ་རྒྱུ་འབྲས། དེས་ན་ཐམས་ཅད་ལ་གཉིས་པོ་དེ་ལས་མེད་པ་ཡིན། བསམ་པ་མི་དགེ་བ་མ་སྐྱེས་པ་མི་སྐྱེད་པ་དང༌། སྐྱེས་པ་སྤོང་བར་བྱེད་པ་ལ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་ལ་དུས་རྒྱུན་ཆད་མེད་པར་ཉམས་སུ་ལེན་པ་དང་གནད་དུ་བསྣུན་དགོས་པ་ཡིན། ཚེ་གཅིག་གིས་རྫོགས་པའི་བྱང་ཆུབ་ཏུ་སངས་རྒྱ་བ་ལ་ཚེགས་མེད་གསུང༌།། ༈ །།ཡང་རང་གི་རྒྱུད་ལ་རྣམ་པར་རྟོག་པ་དགེ་བ་དང༌། མི་དགེ་བ་གཉིས་ཡོད་པས། འབྲས་བུ་བདེ་བ་དང་སྡུག་བསྔལ་རྣམ་པ་གཉིས་འགྲུབ། དེ་ལ་གཞན་ཚན་གཅིག་གིས་ཉོན་མོངས་པ་འདོད་ཆགས་ཞེ་སྡང་གཏི་མུག་ལ་སོགས་པ་དེ་གནད་དུ་བསྣུན་ལ་བྱས་ཀྱང་གཤའ་མར་སྐྱོན་དག་པ་དང་ཡོན་ཏན་རྫོགས་པ་དེ་ཤིན་ཏུ་དཀའ་བ་ཡིན་གསུང༌།
དེ་ཐེངས་གཅིག་གནད་དུ་འགྲོ་བ་ལྟར་འདུག་ཀྱང་སྐྱོན་རེ་བསྐྱེད་པ་མ་གཏོགས་པ་ཡོན་ཏན་སྐྱེ་བ་དཀའ་བ་ཡིན། ཚངས་པར་སྤྱོད་པའི་བར་ཆད་དུ་འགྲོ་བ་དང༌། འཁྲུག་རྩོད་ལ་སོགས་པ་སྐྱོན་སྣ་ཚོགས་པ་བསྐྱེད་པར་འོང་བ་ཡིན། དེ་ལ་ཆོས་ལྔ་ལྡན་གྱིས་ཉམས་སུ་བླངས་པར་སོང་ན་སྐྱོན་མི་འབྱུང་བ་དང་ཡོན་ཏན་དུ་འགྱུར། ཉོན་མོངས་པ་དེ་དག་པ་དང་དེའི་སྟེང་དུ་ལྔ་ལྡན་གྱི་ལག་རྗེས་སོ་སོར་འབྱུང་བ་ཡིན་ཏེ། ཉོན་མོངས་པ་དེ་ལམ་དུ་བཏང་བས་ཉོན་མོངས་པ་དེ་དག་པ་དང་ཏིང་ངེ་འཛིན། བྱང་ཆུབ་མཆོག་ཏུ་སེམས་བསྐྱེད་པས་སེམས་ཅན་གྱི་དོན། ཡི་དམ་གྱི་ལྷ་བསྒོམས་པས་རིགས་མི་འགྱུར་བ། བླ་མ་དམ་པ་བསྒོམས་པས་བླ་མ་དམ་པ་དེའི་སྐུ་གསུང་ཐུགས་ཀྱི་དགོངས་པ་རྫོགས་པར་འོང༌། ཕྱག་རྒྱ་ཆེན་པོ་བསྒོམས་པས་ཐམས་ཅད་དབང་དུ་འདུ།
རྗེས་དགེ་བའི་རྩ་བ་དེ་བསྔོ་བ་བྱས་པ་དེ་ཐུན་མོང་གི་ཆོས་སུ་འོང་བ་ཡིན། དེ་ལྟར་གནད་དུ་བསྣུན་པས་ལམ་གྱི་དུས་སུ་བྱང་ཆུབ་སེམས་དཔའ་བསམ་བཞིན་སྲིད་པ་ཉེ་བར་ལེན་པའི་རྒྱུའང༌། ད་ལྟར་གྱི་རྟོགས་པ་གང་ལ་གནད་དུ་བསྣུན་པ་དེའི་རིགས་སུ་བསམ་བཞིན་དུ་སྲིད་པ་ཉེ་བར་ལེན་པ་ཡིན། དེས་ན་སངས་རྒྱས་པའི་དུས་སུའང་དེ་ལྟ་བུར་འདུལ་བའི་གཉེན་པོར་འབྱོན། ལྔ་ལྡན་གྱི་ངོ་བོར་རྫོགས་པའི་བྱང་ཆུབ་ཏུ་སངས་རྒྱ་བ་ཡིན་གསུང༌། ༈ ཡང་ཐབས་དང་ཤེས་རབ་རྣམ་པ་གཉིས་པོ་དེ་མ་བྲལ་བར་དབྱེ་བ་མེད་པར་ཉམས་སུ་ལེན་དགོས། ཐབས་དང་བྲལ་ན་ཤེས་རབ་ཀྱིས་ཀྱང་འཆིང་ལ་ཤེས་རབ་དང་བྲལ་ན་ཐབས་ཀྱིས་ཀྱང་འཆིང༌། ཐབས་ལུས་ངག་གིས་དགེ་བའི་རྩ་བ་ཇི་ལྟ་བར་བྱེད་པ། ཤེས་རབ་བྱ་བ་ཕྱག་རྒྱ་ཆེན་པོ་སྒོམ་པ། གང་ཞིག་དངོས་མེད་ཤེས་རབ་ལ། །
ཐབས་ནི་དངོས་པོའི་མཚན་ཉིད་དོ། ། གསུངས་པས་དངོས་པོ་མེད་པ་བྱ་བ་དེ་དགེ་སྦྱོར་དེ་ལ་དྲན་པ་མ་ཡེངས་པར་བྱེད་པ་དང༌། ལུས་ངག་གི་བྱ་བ་དང་བྱེད་པ་ཐམས་ཅད་ཀྱང་དགེ་སྦྱོར་དེ་དང་དབྱེ་བ་མེད་པར་ཉམས་སུ་ལེན་དགོས་པ་ཡིན། སྤྱོད་ལམ་རྣམ་པ་བཞི་གང་གི་དུས་སུའང་དྲན་ཤེས་བཞིན་དང་ལྡན་དགོས། དེ་ལྟར་ཡང༌། བཅོམ་ལྡན་འདས་ཀྱིས། འགྲོ་འཆག་ཉལ་དང་འདུག་པར་ཤེས་བཞིན་རབ་ཏུ་ལྡན། ། གཉའ་ཤིང་གང་ཙམ་བལྟ་ཞིང་འགྲོ་ལ་སེམས་འཁྲུལ་མེད། ། གསུང༌། དེ་ལྟར་ཉམས་སུ་ལེན་པ་དེ་ལ་རྣལ་འབྱོར་པ་བྱ་བའང་དེ་ལ་ཟེར།
ཐབས་དང་ཤེས་རབ་སྙོམས་འཇུག་པ། ། རྣལ་འབྱོར་ཞེས་ནི་བྱ་བར་བཤད། ། ཅེས་གསུང༌། དེ་བཞིན་དུ་ཉམས་སུ་ལེན་པ་དེ་ལ་ལམ་གྱི་ཟུང་འཇུག ཐབས་ཤེས་རབ་རྣམ་པ་གཉིས་གནད་དུ་བསྣུན་པར་ཞུ།། ཐེག་པ་ཆེན་པོ་གསང་སྔགས་སྨིན་ལམ་དང་གྲོལ་ལམ་རྣམ་པ་གཉིས་སུ་མ་འདུས་པ་མེད་པ་ཡིན་བྱ་བ་གསུང༌། དེ་ལ་སྨིན་ལམ་དུ་དབང་རྣམ་པ་བཞི་བསྐུར་ནས་གྲོལ་ལམ་དུ་བསྐྱེད་རྫོགས་རྣམ་པ་གཉིས་བསྒོམ་དགོས་པ་ལགས། དེ་ལྟར་ཡང༌། སངས་རྒྱས་རྣམས་ཀྱིས་ཆོས་གསུངས་པ། ། རིམ་པ་གཉིས་སུ་ཡང་དག་འདུས། །
བསྐྱེད་པ་ཡི་ནི་རིམ་པ་དང༌། ། རྫོགས་པ་ཡི་ནི་རིམ་པ་ཉིད། ། གསུང༌། དེ་ལ་བསྐྱེད་པའི་རིམ་པ་བྱ་བ་དེ་བྱང་ཆུབ་སེམས་རྣམ་པ་ལྔས་ཇི་ལྟར་དུ་བསྐྱེད་པ་དང༌། རྡོ་རྗེ་བཞིའི་རིམ་པས་བསྐྱེད་པ་ལ་བསྐྱེད་པའི་རིམ་པ་ཟེར། དེས་ན་རྫོགས་པའི་རིམ་པ་ནི་སྦྱོར་བ་ཡན་ལག་དྲུག་ཅེས་པས། དེ་ལྟར་ཡང༌། ཐུན་མོང་མཆོག་གི་དབྱེ་བ་ཡིན། ། བསྙེན་པ་རྣམ་པ་གཉིས་སུ་འགྱུར། ། ཐ་མལ་པ་ནི་རྡོ་རྗེ་བཞི། །
མཆོག་གི་ཡན་ལག་དྲུག་གིས་སོ། ། ཞེས་གསུང༌། སློབ་དཔོན་འཕགས་པས་བྱང་ཆུབ་སེམས་རྣམ་པ་ལྔའམ། རྡོ་རྗེ་བཞིའི་རིམ་པས་བསྐྱེད་པས་ན། བསྐྱེད་པའི་རིམ་པའོ། ། རྫོགས་པའི་རིམ་པ་ལ་སྦྱོར་བ་ཡན་ལག་དྲུག་གམ་རིམ་པ་རྣམ་པ་ལྔ་བྱ་བ་དེ་ལྟ་བུར་གསུངས་པས། དེ་ལ་རིམ་པ་རྣམ་པ་ལྔའི་དབང་དུ་བགྱིས་པར་སོང་ན། རྡོ་རྗེ་བཟླས་པའི་རིམ་པ། སེམས་ལ་དམིགས་པའི་རིམ་པ། སྒྱུ་མ་ལྟ་བུའི་རིམ་པ།
འོད་གསལ་གྱི་རིམ་པ། ཟུང་དུ་འཇུག་པའི་རིམ་པ་དང་ལྔ་ཡིན། དེ་ལ་སེམས་གཟུང་བ་དང་འཛིན་པ་རྣམ་པ་གཉིས་ཀྱིས་སྟོང་པའི་སེམས་རྣམ་པར་དབེན་པ་དང༌། ལུས་ཡི་དམ་གྱི་ལྷར་བསྒོམ་པའི་དུས་སུ་ཐ་མལ་པའི་ལུས་ཀྱིས་དབེན་པས་ན་ལུས་དབེན་ཞེས་ཟེར་བ་ཡིན་ཏེ། རྗེ་རིན་པོ་ཆེའི་ཞལ་ནས། དེ་གནས་སྐབས་ཀྱི་ལུས་དབེན་མ་གཏོགས་པ་སློབ་དཔོན་འཕགས་པའི་ལུས་དབེན་མཐར་ཐུག་པ་དེ་མ་ཡིན། དེ་ལུས་ཡི་དམ་གྱི་ལྷར་བསྒོམས་ནས། དེར་གྱུར་ནའང་ལུས་བཟང་དུ་སོང་བ་མ་གཏོགས་པ་ལུས་དབེན་དུ་མི་འོང་བ་ཡིན། དེས་ན་ལུས་དབེན་དེ་ལ་ལུས་གཏན་ཁས་བླང་དུ་མི་བཏུབ་པ་ཡིན། འོ་ན་ལུས་དབེན་མཐར་ཐུག་པ་དེ་གང་ཡིན་སྙམ་ན།
ལུས་ལུས་མེད་དུ་སོང་བ་ཡིན། དེ་ལ་སེམས་དབེན་དང་ངག་དབེན་ཡང་དེས་གོ་དགོས་པ་ལགས། དེ་ནས་སློབ་དཔོན་ཀླུའི་བྱང་ཆུབ་ཀྱིས་རིམ་པ་ལྔའི་ཁོངས་སུ་བསྡུ་བས་དེའང་རིམ་པ་རྣམ་པ་ལྔའི་སྟེང་དུ་བསྐྱེད་པའི་རིམ་པ་ཡར་རྒྱབ་ནས། རིམ་པ་དྲུག་ཏུ་གསུངས་པ་དེ་བཅོམ་ལྡན་འདས་མགོན་པོ་མ་ཕམ་པས་ཕ་རོལ་ཏུ་ཕྱིན་པ་གོ་ཆ་སུམ་ཅུ་རྩ་དྲུག་ཏུ་གསུངས་པ་དང་གོ་བསྟུན་ནས། དེ་ལྟར་ཡང༌། མི་ཕམ་འཕགས་པས་སྦྱིན་སོགས་ལ། ། དབྱེ་བ་སུམ་ཅུ་དྲུག་བདག་ཉིད། ། ཇི་སྐད་བསྟན་པ་དེ་བཞིན་དུ། ། རིམ་རྣམས་དབྱེ་གསལ་འདིར་བརྗོད་བྱ། ། གསུངས་པས།
བསྐྱེད་པའི་རིམ་པ་གཅིག་པུ་སྒོམ་པ་ལའང་རིམ་པ་དྲུག་ཚང༌། དེས་ན་ཕར་ཕྱེ་ན་རིམ་པ་རེ་རེ་ལའང༌། རིམ་པ་དྲུག་ཚང་བས་ན་རིམ་པ་སུམ་ཅུ་སོ་དྲུག ། ཚུར་བསྡུས་ན་ཡང་རིམ་པ་གཅིག་ལའང་དྲུག་ག་ཚང་བ་ཡིན། དེ་ལྟར་རིམ་པ་ལྔའམ་དྲུག་ཏུ་གསུངས་པ་དེ་དང་སྦྱོར་བ་ཡན་ལག་དྲུག་པ་དེའང་དོན་གོ་གཅིག་པ་ལགས། དེའང་སོ་སོར་སྡུད་དང་བསམ་གཏན་དང༌། ། སྲོག་རྩོལ་དེ་བཞིན་འཛིན་པ་དང༌། ། རྗེས་སུ་དྲན་དང་ཏིང་འཛིན་ནི། ། སྦྱོར་བ་ཡན་ལག་དྲུག་ཅེས་བྱ། ། གསུངས་པས།
ཏིང་ངེ་འཛིན་གཅིག་ལའང་དྲུག་ག་ཚང་བ་ཡིན་ཏེ། སོ་སོར་སྡུད་བྱ་བ་དེ་དབང་པོ་རྣམ་པ་ལྔ་ཡུལ་ལ་མི་འཕྲོ་ནས་ནང་དུ་སྡུད་པ་ལ་ཟེར་བ་ཡིན། བསམ་གཏན་བྱ་བ་དེ་ནང་དུ་དམིགས་པའི་ཏིང་ངེ་འཛིན་དེ་ལ་གནས་པས་ན་བསམ་གཏན་བྱ་བ་ཡིན་ཏེ། དེ་ལྟར་ཡང༌། བསམ་གཏན་འདི་ནི་རྣམ་ལྔ་སྟེ། ། རྟོག་དང་དཔྱོད་དང་དགའ་བ་དང༌། ། དེ་བཞིན་དུ་ནི་བདེ་བ་དང༌། ། སེམས་ཀྱི་རྩེ་གཅིག་ཉིད་དག་དང༌། ། ལྔ་པོ་འདིར་ནི་བསམ་གཏན་བསྡུད། ། ཅེས་གསུང༌།
སྲོག་རྩོལ་བྱ་བ་ཡིན་ཏེ། ། སྲོག་ནི་ནང་དུ་གནས་པའོ། ། རྩོལ་བ་ནི་ཕྱིར་རིང་དུ་རྒྱུ་བའོ། ། ཞེས་གསུངས་པས། རླུང་སེམས་ནང་དུ་མ་གནས་པ་དེས་ངག་སྨྲ་བ་མང་བ་དང་ཤེས་པ་ཕྱི་རོལ་དུ་ཡན་ནས་སྐྱོན་སྣ་ཚོགས་པ་བསྐྱེད་པ་ཡིན་པས་དེ་སྤོང་དགོས་པ་ཡིན། དེ་ལྟར་ཡང༌། སྲོག་དང་རྩོལ་བ་ལ་བརྟེན་པའི། ། གསང་སྔགས་རྒྱལ་པོ་ཟློས་བཞིན་དུ། ། མི་ཤེས་ཁ་ཏོན་ཀློག་པ་སྤང༌། ། ཞེས་གསུང༌།
གཞན་ཡང་རྗེ་བཙུན་རས་ཆུང་པས་ཀྱང་དེ་ལ་དགོངས་ནས། ངག་ཟློས་ཟློས་ཤིག་ལ་བྱང་ཆུབ་རེ། ། རླུང་སྲོག་རྩོལ་ཡན་པ་མ་ཚོར་རོ། ། བྱ་བ་གསུང༌། དེས་ན་ནང་དུ་ཏིང་ངེ་འཛིན་དེ་ལ་དྲན་པ་གནས་པའི་དུས་སུ་སྲོག་རྩོལ་འཛིན་པ་བྱ་བའང་དེ་ལྟར་དུ་འོང༌། རྗེས་སུ་དྲན་པ་དང་བྱ་བ་དེ་ཏིང་ངེ་འཛིན་དྲན་པ་གསལ་བཏབ་པ་དེ་ལ་གསུང་པ་ཡིན། དེའང་མི་བརྗེད་པའི་ཕྱིར་ན་ཏིང་ངེ་འཛིན་བྱ་བ་ཡིན། དེས་ན་དེ་རྣམས་སྤྱིའི་བབས་སམ་འདུག་ལུགས་ཀྱི་ཚན་པ་ལགས། ཉམས་ལེན་གྱི་དབང་དུ་བྱས་ན་དང་པོ་སེམས་བསྐྱེད་ནས་ཡི་དམ་གྱི་ལྷ་བསྒོམ་པ་དེ་བསྐྱེད་པ། དེ་ནས་ཐབས་ལམ་གཏུམ་མོ་དང་ཕྱག་རྒྱ་ཆེན་པོ་སྒོམ་པ་དེ་རྫོགས་པ།
བསྐྱེད་རྫོགས་གཉིས་པོ་ཟུང་འཇུག་ཏུ་ཉམས་སུ་བླངས་པས་ངེས་ཤེས་སྐྱེས་པ་དེ་རྟོགས་པར་འོང་བ་ཡིན། སྤྱིར་ཡང་ཕྱག་རྒྱ་ཆེན་པོའི་དགེ་སྦྱོར་བོགས་འདོན་པར་བྱེད་པ་ལ། གཏུམ་མོའམ་སུམ་ཁྲིད་ལ་སོགས་པ་ཉམས་སུ་བླངས། གནད་དུ་བསྣུན་པས་དགེ་སྦྱོར་དེ་བོགས་བསམ་གྱིས་མི་ཁྱབ་པ་ཐོན་ནས་ཚེ་གཅིག་གིས་རྫོགས་པའི་བྱང་ཆུབ་ཏུ་སངས་རྒྱ་བ་ལ་ཚེགས་མེད་པ་ཡིན་གསུང༌། ༈ ཡང༌། ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཇི་སྙེད་ཅིག་གསུངས་པ་ཐམས་ཅད། དེའང་སེམས་ཅན་གྱི་རྒྱུད་ལ་ཉོན་མོངས་པ་བརྒྱད་ཁྲི་བཞི་སྟོང་ཡོད་པའི་གཉེན་པོར་གསུངས་པ་ཡིན་ཞེས་གསུང༌། དེའང་སྤང་བྱ་ཉོན་མོངས་པ་བརྒྱད་ཁྲི་བཞི་སྟོང་ཡོད་པའི་བྱེད་པས་དེའི་གཉེན་པོར་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དུ་གྲངས་ངེས་པ་ཡིན། དེ་ལ་ཉོན་མོངས་པ་བརྒྱད་ཁྲི་བཞི་སྟོང་དེ་ཚུར་བསྡུ་ན་འདོད་ཆགས་ཞེ་སྡང་གཏི་མུག་གསུམ་དུ་འདུས་པ་ཡིན། དེ་ལ་འདོད་ཆགས་ཀྱི་གཉེན་པོར་ཐེག་པ་ཆེན་པོ་དབང་གི་གདམས་ངག །
ཞེ་སྡང་གི་གཉེན་པོར་འཕོ་བ། གཏི་མུག་གི་གཉེན་པོར་རྨི་ལམ་འོད་གསལ། དེ་ལ་འདོད་ཆགས་དབང་དང་བསྲེ་བ་དང༌། ཞེ་སྡང་འཕོ་བ་དང་བསྲེ་བ། གཏི་མུག་རྨི་ལམ་འོད་གསལ་དང་བསྲེ་བ། དེས་ན་འདོད་ཆགས་དབང་དང་བསྲེ་བ་བྱ་བ་དེ་དབང་རྣམ་པ་བཞི་བསྐུར་བས་དགའ་བ་རྣམ་པ་བཞི་སྐྱེ་བ་ཡིན་ཏེ། དེ་ལྟར་ཡང༌། དབང་རྣམས་བཞི་ཡི་རིམ་གྱིས་ནི། ། དགའ་བ་ལ་སོགས་རིམ་ཤེས་བྱ། ། གསུང༌།
དེའང་བུམ་པའི་དབང་བསྐུར་བས་ལུས་ཀྱི་དྲི་མ་དག གསང་བའི་དབང་བསྐུར་བས་ངག་གི་དྲི་མ་དག ཤེས་རབ་ཡེ་ཤེས་ཀྱི་དབང་བསྐུར་བས་སེམས་ཀྱི་དྲི་མ་དག དབང་བཞི་པ་བསྐུར་བས་ལུས་ངག་ཡིད་གསུམ་ཐ་དད་དུ་འཛིན་པའི་དྲི་མ་འདག་པ་ཡིན། དེ་ལྟར་དབང་རྣམ་པ་བཞི་བསྐུར་ནས་ཐབས་ལམ་ལ་སོགས་པའི་ཏིང་ངེ་འཛིན་ཉམས་སུ་བླངས་པས་གསང་བ་རྟེན་འབྲེལ་འགྲིག་ནས་རྩ་རླུང་གི་སྟོབས་རྒྱས་པས་དགའ་བ་བཞི་སྐྱེ་བར་འོང་བ་ཡིན། དེ་གདམས་ངག་གིས་ཉམས་སུ་བླངས་པའི་དུས་སུ་འདོད་ཆགས་དེ་བདེ་བར་གྱུར་ནས། བདེ་བའི་ཏིང་ངེ་འཛིན་བསམ་གྱིས་མི་ཁྱབ་པ་སྐྱེ་བ་ཡིན། དེ་ལྟར་སྐྱེས་པ་དེ་ཆོས་ལྔ་ལྡན་གྱིས་ཉམས་སུ་བླངས་གནད་དུ་བསྣུན་པས། བདེ་བ་དེ་ལ་བརྟེན་ནས་རང་བྱུང་ལྷན་ཅིག་སྐྱེས་པའི་ཡེ་ཤེས་རྟོགས་པའམ་ངོ་འཕྲོད་པ་ཡིན། དེ་ལྟར་ཡང༌།
གསུམ་པ་སྤངས་པ་ཉིད་ཀྱི་ཕྱིར། ། ལྷན་ཅིག་སྐྱེས་པ་བྱང་ཆུབ་བརྗོད། ། ཅེས་གསུངས་པས། དེའི་དུས་སུ་ཉོན་མོངས་པ་དེ་དག་པ་དང༌། ལྔ་ལྡན་གྱི་ལག་རྗེས་སོ་སོར་འབྱུང་བ་ལགས། དེ་ནས་ཞེ་སྡང་འཕོ་བ་དང་བསྲེ་བ་དེ་ཞེ་སྡང་བྱ་བ་དེ་ཡུལ་དེ་གསལ་བ་ལ་དེ་ལྟར་དུ་ངོས་འཛིན་པ་ཡིན། དེ་ལ་སྣང་བ་དང་མཆེད་པ་དང་ཉེ་བར་ཐོབ་པ་གསུམ་གྱི་དབང་དུ་བྱས་ན། ཡུལ་ཀ་བ་ལྟ་བུ་ཞིག་སྣང་བ་དེ་ལ་སྣང་བ། དེ་ལ་བཟང་ངན་གྱི་རྟོག་པ་སྐྱེས་པ་དེ་ལ་མཆེད་པ། སྒྲོ་འདོགས་ཆོད་ནས་གནས་པ་དེ་ལ་ཉེ་བར་ཐོབ་པ།
དེའང་སྣང་བ་ཞེ་སྡང༌། མཆེད་པ་འདོད་ཆགས། ཉེ་བར་ཐོབ་པ་གཏི་མུག དེ་ནས་འཕོ་བའི་དུས་སུ་བྱང་ཆུབ་ཀྱི་སེམས་ཀྱིས་ཁྱད་པར་དུ་བྱས་ནས། ཡུལ་བླ་མ་དེ་གསལ་བར་བྱས་ཏེ། དེ་ལ་དྲན་པ་མ་ཡེངས་པར་བྱས་པས། བླ་མ་དེ་ལ་འཕོས་ནས་སྐུ་གསུང་ཐུགས་དབྱེ་བ་མེད་པར་འོང་བ་ཡིན། དེ་ལ་འཕོ་བའི་ཡུལ་དེ་མི་གསལ་བར་སོང་ན་འཕོ་བའི་ཐབས་མེད་པ་ཡིན། དེས་ན་གསལ་བ་དེ་ལ་ཞེ་སྡང་དུ་ངོས་འཛིན་པ་ཡིན། དེ་ནས་གཏི་མུག་རྨི་ལམ་འོད་གསལ་དང་བསྲེ་བའི་དབང་དུ་བྱས་ན།
ཉིན་པར་གཏུམ་མོ་དང་སྒྱུ་ལུས་ལ་སོགས་པ་ནན་ཆགས་ཤིན་ཏུ་ཆེ་བར་བརྩོན་འགྲུས་བྱས་ནས་བསྒོམ། དེ་ནས་གཉིད་དུ་འགྲོ་ལ་ཁད་པ་དང༌། འོད་གསལ་གྱི་གདམས་ངག་ཉམས་སུ་བླངས་པས་གཉིད་དེ་གཏི་མུག་ཏུ་མི་འགྲོ་བར་འོད་གསལ་འབའ་ཞིག་ཏུ་འོང་བ་ཡིན། དེས་ན་འདི་རྣམས་ཀྱི་བྱེད་པ་དེ་འོད་གསལ་དང་རྨི་ལམ་གྱི་ཁྲིད་ཀྱི་རིམ་པ་དེ་རྣམས་ཀྱིས་གོ་དགོས། ། དེའང་འདི་རྣམས་དེ་སྒོམ་ཆེན་པས་ཉམས་ལེན་གྱི་རིམ་པའང་ངོ་སྤྲོད་པ་ཡིན། དེ་ལྟར་འདོད་ཆགས་ཞེ་སྡང་གཏི་མུག་གསུམ་པོ་དེ་བསྲེ་བ་གསུམ་གྱིས་ཉམས་སུ་བླངས་པས། སྐྱོན་དག་པ་དང་ཡོན་ཏན་རྫོགས་པ་ལ་ཚེགས་མེད་གསུང༌།། ཡང་དཔལ་ལྡན་ཕག་མོ་གྲུ་པའི་ཐུགས་ཀྱི་དགོངས་པ། སློབ་དཔོན་ཏོག་ཙེ་པའི་གསུང༌། ཐ་མལ་པའི་ཤེས་པ་སྙིང་གི་དབུས་སུ་སད་པའི་མངོན་པར་རྟོགས་པ་ཡོད་ཀྱང༌།
ཡོན་ཏན་གོང་མ་རྒྱུད་ལ་མ་སྐྱེས་པ་གང་གིས་ལན་སྙམ་ན། ཚོགས་དྲུག་མ་དག་པས་ལན་པ་ཡིན། དེ་ལྟར་ཡང༌། ཐ་མལ་ཤེས་པ་སྙིང་གི་དབུས་སུ་སད། ཚོགས་དྲུག་དག་ན་བདེ་བ་རྒྱུན་མི་འཆད། ། བྱས་པ་ཐམས་ཅད་དོན་མེད་སྡུག་བསྔལ་རྒྱུ། ། བསྒོམ་དུ་མེད་པས་གཉུག་མའི་ངང་ལ་ཞོག ། གསུངས་པས་དེས་ན་ཐ་མལ་པའི་ཤེས་པ་དེ་གང་ལ་གསུང་བར་སོང་ན། འཁོར་འདས་ཀྱི་བཟང་ངན་གང་གིས་ཀྱང་མ་ཕྱེ་བར་ཐམས་ཅད་ལ་གདོད་མ་ནས་གནས་པ་དེ་ཡིན། དེ་རང་གིས་རྟོགས་པའམ་མངོན་དུ་གྱུར་པ་དེ་ལ་སྙིང་གི་དབུས་སུ་སད།
དེ་ལྟ་བུའི་རྟོགས་པ་ཡོད་ཀྱང་ཡོན་ཏན་གོང་མ་བོགས་མ་ཐོན་པ་དེ་ཚོགས་དྲུག་པོ་མ་དག་པས་ལན། ཚོགས་དྲུག་པོ་དེ་ཡུལ་ལ་འཕྲོས་པའི་དུས་སུ། ཡུལ་འཐད་པ་ཐམས་ཅད་ལ་ཆགས་པ། མི་འཐད་པ་ཐམས་ཅད་ལ་མི་དགའ་བས་སྡང༌། དེ་ཆགས་སྡང་ཡིན་པར་ངོ་མ་ཤེས་པས་གཏི་མུག དེ་ལྟ་བུའི་ཆགས་སྡང་གཏི་མུག་ལ་སོགས་པ་དེ་ཡོན་ཏན་གོང་མ་ལ་སྒྲིབ་པ་ཡིན། དེས་ན་ཚོགས་དྲུག་པོ་དེ་འདག་པར་བྱེད་པ་ལ་ཡུལ་བཟང་ངན་གཉིས་པོ་དེ་ལྟ་བུ་ལ་ཆགས་སྡང་གི་རྟོག་པ་མི་སྐྱེ་བ་ཞིག་དགོས། དེ་མི་སྐྱེ་བར་བྱེད་པ་ལ་ནང་དུ་ཏིང་ངེ་འཛིན་ནམ་དགེ་སྦྱོར་ལ་དྲན་པ་མ་ཡེངས་པར་བརྟན་དགོས། དེ་ལྟར་དྲན་པ་བརྟན་པ་ཡུལ་དེ་དགག་མི་དགོས། ནང་དུ་དགེ་སྦྱོར་ལ་དྲན་པ་གནས་པའི་དུས་སུ།
བཟང་ངན་གང་ལའང་ཆགས་སྡང་མི་སྐྱེ་བར་བྱེད་པ་གལ་ཆེ། དེ་ལ་དཔལ་ལྡན་ཕག་མོ་གྲུ་པའི་ཞལ་ནས། ཤེས་པ་ཡུལ་ལ་མི་འཕྲོ་སྟེ། ། ཡུལ་དེ་སྒྲོ་བཏགས་ཡིན་པའི་ཕྱིར། ། གསུང༌། ཕྱག་རྒྱ་ཆེན་པོའི་དགེ་སྦྱོར་དེ་ལ་འགྲོ་བ་དང་འཆག་པ་དང་ཉལ་བ་དང་འདུག་པ་གང་གི་དུས་སུའང་དྲན་པ་མ་ཡེངས་པར་བྱས་ན་ཐམས་ཅད་དགེ་སྦྱོར་འབའ་ཞིག་ཏུ་འོང་བ་ཡིན། སྤྱོད་ལམ་རྣམ་པ་བཞི་གང་གི་དུས་སུའང༌། དགེ་སྦྱོར་ལ་དྲན་པ་མ་ཡེངས་གསུངས། ཡང༌། བཅོམ་ལྡན་འདས་ཀྱིས་སེམས་ཅན་ཐམས་ཅད་གདོད་མ་ནས་སངས་རྒྱས་སུ་གསུངས་པ་ཡིན་བགྱི་བ་གསུང༌།
དེས་ན་རྒྱུ་སེམས་ཅན་གྱི་དུས་འདི་ཉིད་ནས། འབྲས་བུ་སངས་རྒྱས་སུ་གནས་པ་ཡིན་ཏེ། དེ་ལྟར་ཡང༌། རྒྱུ་ཡི་དུས་སུ་འབྲས་བུར་གནས། ལས་འཕྲོ་ཅན་གྱིས་རྟོགས་སུ་རུང༌། ཞེས་པས་གདོད་མ་ནས་དེ་ལྟར་དུ་གནས་པ་དེ་ལ་གནས་པར་ཤེས་ཤིང་གོ་ནས་བརྟན་པ་ཐོབ་པར་བྱེད་དགོས་པ་ཡིན། དེ་ལྟར་ཡིན་པར་ངོ་སྤྲོད་པ་ལ་སྨིན་ལམ་དུ་དབང་བཞི་བསྐུར་ནས། གྲོལ་ལམ་དུ་བསྐྱེད་རྫོགས་གཉིས་བསྒོམ་པ་ཡིན་ཏེ། དེའང་ཕྱི་ནང་གཉིས་རྟེན་འབྲེལ་འགྲིག་པའི་གནད་ཀས་ཕྱི་རོལ་ཏུ་ཡུལ་ཉི་ཤུ་རྩ་བཞི་ལ་སོགས་པའང་ནང་དུ་གནས། དེ་དག་ན་དཔའ་བོ་དང་མཁའ་འགྲོ་གནས་པའང་ནང་དུ་རྩ་དང་ཐིག་ལེའི་ཚུལ་དུ་གནས་པ་ཡིན།
དེའང་དེ་དག་སྟོན་པར་བྱེད་པ་ནི་རྒྱུད་ཡིན་ཏེ། རྒྱུད་ཀྱི་གོ་བའང་རྒྱུ་ལམ་འབྲས་བུ་རྣམ་པ་གསུམ་དུ་འབྲེལ། བརྗོད་བྱ་དེ་རང་དབང་དུ་སྟོན་པར་བྱེད་པའི་དོན་གྱིས་ན་རྒྱུད་ཡིན་ཏེ། དེ་ལྟར་ཡང༌། རྒྱུད་སྡེ་རྣམ་པ་གསུམ་འགྱུར་བ། ། བཞི་དང་དེ་ཡི་རང་བཞིན་དང༌། ། མི་འཕྲོག་པ་ཡིས་རབ་ཕྱེ་བའོ། ། ཞེས་གསུངས་པ་ལགས། དེ་ལ་རྒྱུད་དེ་དག་ཐམས་ཅད་ནས་དཀྱིལ་འཁོར་རྒྱས་སྡུས་ལ་སོགས་པ་དཔག་ཏུ་མེད་པ་ཞིག་གསུངས་ཀྱང༌། ངོ་བོ་གཅིག་ཅིང་བཅོམ་ལྡན་འདས་ཀྱིས་གང་ལ་གང་འདུལ་གྱི་ཚུལ་དུ་གསུངས་པ་མ་གཏོགས་པ་ཐ་དད་མང་པོ་ཡོད་པ་མ་ཡིན།
དེས་ན་དཀྱིལ་འཁོར་དེ་དག་དབུས་འགྱུར་མཐའ་མི་འགྱུར་བས་རིགས་ལྔའམ་འཁོར་ལོ་ཡིན་ཞིང་གང་ལ་གང་འདུལ་གྱི་ཚུལ་དུ་གཙོ་བོ་འགྱུར་བ་ཡིན། དེ་ལ་དཔལ་གསང་བ་འདུས་པ་ལྟ་བུ་ཞིག་ཡིན་ན། དེའི་མཚན་བཤད་ལ། སྐུ་གསུང་ཐུགས་ནི་རྣམ་པ་གསུམ། ། གསང་བ་ཞེས་ནི་བྱ་བར་བཤད། ། སངས་རྒྱས་ཐམས་ཅད་ཅེས་བྱ་བ། ། ཚོགས་པ་འདུས་པ་ཡིན་པར་བརྗོད། ། ཅེས་གསུངས་ལ། བླ་མ་རིན་པོ་ཆེའི་བཞེད་ཀྱིས་གཙོ་བོ་དེ་འདོད་ཆགས་ཆེན་པོའི་ཚུལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། ཉིད་ཀྱི་སྐུ་ལས་དཀྱིལ་འཁོར་གྱི་ལྷ་སུམ་ཅུ་རྩ་གཉིས་པོ་དེ་ཕྱུང་བར་གསུངས་པས།
གསང་བ་འདུས་པ་བྱ་བ། ཏིང་ངེ་འཛིན་དེ་ལ་ཟེར་བ་ཡིན་གསུང༌། དེ་ལ་འཁོར་ལོ་དེ་དག་རང་གི་སྐུ་ལ་ཡོད་པ་ཕྱུང་ངམ། མེད་པ་ཕྱུང་གོ་དགོས་པས། རང་གི་ལུས་ལ་ཕུང་པོ་ལྔ། འབྱུང་བ་བཞི། ཁམས་དང་སྐྱེ་མཆེད་ལ་སོགས་པ་དེ་དག་འཁོར་དེ་རྣམས་སུ་འབྱུང་བ་ཡིན་ཏེ། དེས་ན། རྡོ་རྗེ་སློབ་དཔོན་ལུས་འདི་ལ། ། རྒྱལ་བའི་དཀྱིལ་འཁོར་རིམ་བཞིན་གནས། །
ཞེས་པས། གདོད་མ་ནས་རང་ཉིད་སངས་རྒྱས་ཡིན་པ་ལ་ཡིན་པར་ཤེས་པར་བྱས་ནས་མ་ཡེངས་པར་བསྒོམ་པ་གལ་ཆེ། དེའང་བརྟན་ཞིང་གསལ་བ་ལ། དམ་ཚིག་ཏུ་ལུས་ངག་ཡིད་གསུམ་གྱི་མི་དགེ་བ་རྣམ་པ་བཅུ་ལ་སོགས་ནན་ཏན་གྱིས་སྤོང་དགོས། དེ་མ་སྤངས་ན་སྐུ་གསུང་ཐུགས་སུ་མི་འགྱུར་ཏེ། སྒྲིབ་བྱེད་མ་སྤངས་པར་ཡོན་ཏན་འབྱུང་བ་མི་སྲིད། དམ་ཚིག་ལ་ཁྱད་པར་དུའང་གསང་བ་རྟེན་འབྲེལ་གནས་པ་དང༌། རྒྱས་པ་དང༌། བརྟན་པ་དགོས་པ་ཡིན་པས་དེ་ལྟར་དུ་ཉམས་སུ་ལེན་པ་ལ་ཕོ་ཉའི་ལམ་དང་གྲོལ་ལམ་རྣམ་པ་གཉིས་ཡིན། ཕོ་ཉའི་ལམ་གྱི་དབང་དུ་བྱས་ནས།
འཐད་འཐད་འདྲ་བའི་བཤད་པ་མང་པོ་ཡོད་ཀྱང༌། དགོས་རེ་རེ་མ་ཤོར་ཉུང་བར་འདུག་པས། བླ་མ་རིན་པོ་ཆེས་གཏན་མི་བཞེད་པ་ཡིན། རྗེ་བཙུན་ཆེན་པོ་ལ་སོགས་པས་ཀྱང་མཛད་སྙམ་ན། དེ་དང་ལུགས་མི་གཅིག་གསུང༌། གྲོལ་ལམ་པའི་དབང་དུ་བྱས་ན། གནས་དང༌། རྫས་དང༌། ཏིང་ངེ་འཛིན་ལ་སོགས་པས་བསྐྱེད་པ་ཡིན་ཏེ། གནས་ཡུལ་ཉི་ཤུ་རྩ་བཞི་ལ་སོགས་པ་ནུས་པ་དང་ལྡན་པ་རྣམས་ཡིན།
ཏིང་ངེ་འཛིན་ནི་གཏུམ་མོ་དང་སུམ་ཁྲིད་ཀྱི་རིམ་པས་ཀྱང་འཕེལ་ཞིང་རྒྱས་པར་འོང༌། བདག་བྱིན་གྱིས་རླབས་པ་ལྷ་ཡབ་ཡུམ་ཞལ་སྦྱོར་གྱི་རྣམ་པས་ཀྱང་ཤིན་ཏུ་འཕེལ་ཞིང་རྒྱས་པར་འོང་སྟེ། དེའང་སྒོམ་པའི་དུས་གནད་མ་ཤེས་ན་ཉེས་པར་འགྱུར་བའང་གམ་ན་ཡོད་པས་དུས་གནད་ལ་མཁས་པ་གལ་ཆེ། དེ་ལྟར་དུ་བྱས་པས། འཕེལ་ཞིང་རྒྱས་པའི་དུས་ན། ནན་ཏན་དང་སྙིང་རུས་ཁ་ཙམ་དང་ཚིག་ཙམ་དུ་མ་ཤོར་བར་ཞེ་ཐག་པ་སྙིང་ཁོང་རུས་པའི་གཏིང་ནས་ལམ་དུ་བཏང་ཞིང་ཆོས་ལྔ་ལྡན་གྱིས་ཉམས་སུ་བླངས་པས། འཕེལ་ཞིང་བརྟན་ནས་མི་འགྱུར་བ་དང་འཕོ་བ་མེད་པའི་སྐྱེས་བུ་དམ་པ་ཞེས་བྱ་བར་འོང་བ་ཡིན། དེ་ལ་གདམས་ངག་དེ་དག་ཀྱང་ཉམས་སུ་བླངས་ནས་གདམས་ངག་གི་དགོས་པ་གྲུབ་པར་མ་བྱས་ན། ས་ར་ཧའི་གཏམ་རྒྱུད་དང་འདྲ་སྟེ། དགོས་པ་གྲུབ་ན་གདམས་ངག་ཡོད་པར་འོང་བ་ཡིན་གསུངས།།
༈ ཡང་སྤང་བྱ་བགྱི་བ་དེ་སེམས་ཅན་གྱི་རྒྱུད་ལ་ཉོན་མོངས་པ་འདོད་ཆགས། ཞེ་སྡང་གཏི་མུག་ཏུ་གནས་པ་དེ་ཡིན་བགྱི་བ་གསུང༌། དེ་ལ་འདོད་ཆགས་དེ་གང་སྤོང་བའི་ཚུལ་ཇི་ལྟ་བུ་སྙམ་ན། འདོད་ཆགས་ལ་གཉིས། ཕྱི་ཡུལ་དང༌། ནང་སེམས་ཅན་གཉིས་ཡིན་ཏེ། ཕྱི་ཡུལ་གྱི་དབང་དུ་བྱས་ན། ཡུལ་ཞིང་དང་མཁར་ཁང་འབྲུ་དང་བང་མཛོད་རྟ་དང་ཕྱུགས། ཕྲ་བ་ཁབ་དང་སྐུད་པ་ཡིན་ཏེ། དེ་ལ་ཆགས།
འཐས་ཞེན་པར་བྱས་པས་དེ་ལྟ་བུའི་ལུས་སུ་འགྲུབ་པ་ཡིན་གསུངས་ཏེ། སྲེད་ལེན་གྱིས་ངེས་པ་ཡིན། དེ་ལ་ཕྲ་བའི་དབང་དུ་བྱས་ན། སྔོན་དགེ་སློང་ཞིག་ལྷུང་བཟེད་ལ་ཆགས་པས་སྦྲུལ་དུ་སྐྱེས་ནས་དུས་གཅིག་ཏུ་མེ་གསུམ་འབར་བ་ཡིན་གསུང༌། ནང་སེམས་ཅན་ལ་ཆགས་པ་ནི། ཤག་ཕོ་དང་ཤག་མོ་ཕ་མ་དང་གཉེན་འབྲེལ་ཡིན་ཏེ། དེ་ལ་ཆགས་ཤིང་འཐས་པས་དེའི་ལུས་ལ་གནས་པའི་སྲོག་ཆགས་སུ་སྐྱེས་ཤིང་དེ་ནས་ཤི་འཕོས་ནས་ཀྱང༌། དམྱལ་བ་ཡི་དྭགས་ལ་སོགས་པའི་སྡུག་བསྔལ་དཔག་ཏུ་མེད་པ་མྱོང༌། བདེ་འགྲོ་མཐོ་རིས་ཀྱི་བར་ཆད་འབའ་ཞིག་ཏུ་འགྲོ་སྟེ། དེ་ལྟར་ཡང་ཆགས་པས་བདེ་འགྲོ་མི་ཐོབ་སྟེ།
ཐར་པའི་སྲོག་ཀྱང་གཅོད་པར་བྱེད། ། ཅེས་པས། དེ་ལྟ་བུའི་ཉེས་དམིགས་ལ་བསམས་ནས་ཆགས་རིན་མི་ཆོག ཞེན་རིན་མི་ཆོག་པ་ལ་མི་ཆགས་པར་བྱེད་པ་གལ་ཆེ། དེའང་ཉོན་མོངས་ཀྱི་རྟོག་པ་མ་སྐྱེས་པ་མི་སྐྱེད། སྐྱེས་པ་ཐམས་ཅད་ཀྱང་སྤོང་དགོས་པ་ཡིན། ཞེ་སྡང་གི་དབང་དུ་བྱས་ན། ཆེ་འབྲིང་རྣམ་པ་གསུམ། ཆེ་བ་མནར་སེམས་རིམ་པ་དགུ། འབྲིང་རགས་པ་ཅི་འོས་པ།
ཐ་མའང་ཞེ་སྡང་གི་རྟོག་པ་ཕྲའུ་ཡན་ཆད་ཡིན་ཏེ། ཆེ་འབྲིང་ཆུང་གང་ཡིན་ཡང༌། ནང་གི་ཞེ་སྡང་གི་སེམས་སྐྱེས་པའི་དུས་སུ་ལུས་སྦྲིད། བེམ་པོར་འགྲོ་བ་དང༌། སྣང་བ་དམར་སོང་བ་དེ་ཉིད་དམྱལ་བའི་སྣང་བ་དང༌། ལྕགས་བསྲེགས་ཀྱི་ས་གཞི་ཡིན་ཏེ། དེ་ལྟར་ཡང༌། ལྕགས་སྲེག་ས་གཞི་སུ་ཡིས་བྱས། ། མོ་ཚོགས་དེ་དག་གང་ལས་བྱུང༌། ། དེ་འདྲ་དེ་དག་ཐམས་ཅད་ནི། །
སྡིག་སེམས་ཡིན་པར་ཐུབ་པས་གསུངས། ། ཞེས་པས་ཞེ་སྡང་དེ་ནི་སྐད་ཅིག་མ་ཅིག་ཀྱང་གནོད་སེམས་དང་ཁྲོ་འཁྲུག་ཏུ་སོང་བས་རྣམ་སྨིན་ལ་བསམ་གྱིས་མི་ཁྱབ་པས། སྤོང་བ་ཤིན་ཏུའང་གལ་ཆེ་སྟེ། དེ་ལྟར་ཡང༌། ཞེ་སྡང་ལྟ་བུའི་སྡིག་པ་མེད། ། བཟོད་པ་ལྟ་བུའི་དཀའ་ཐུབ་མེད། ། དེ་བས་བཟོད་ལ་ནན་ཏན་དུ། ། སྣ་ཚོགས་ཚུལ་གྱིས་བསྒོམ་པར་བྱ། ། ཞེས་དང༌། ཁྲོ་བ་སྤངས་པས་ཕྱིར་མི་ལྡོག་པ་ཉིད། །
ཐོབ་པར་འགྱུར་བ་ཐུབ་པའི་དབང་པོས་གསུངས། ། ཞེས་པས། ཞེ་སྡང་གི་རྟོག་པ་དེའང༌། མ་སྐྱེས་པ་མི་སྐྱེད། སྐྱེས་པ་དེ་ལ་ནན་ཏན་ཆེན་པོས་སྤོང་དགོས། གཏི་མུག་གི་དབང་དུ་བྱས་ན། གཏི་མུག་ཅེས་བྱ། མ་རིག་པ་ཞེས་བྱ། མི་ཤེས་པ་ཞེས་བྱ་སྟེ། དེ་ལའང་གཉིས་ལས་དེ་ཁོ་ན་ཉིད་ལ་རྨོངས་པའི་མ་རིག་པ་དང༌།
ལས་རྒྱུ་འབྲས་ལ་རྨོངས་པའི་མ་རིག་པ་གཉིས་ཡིན་ཏེ། དེ་ལ་དེ་ཁོ་ན་ཉིད་སེམས་ཉིད་ལྷན་ཅིག་སྐྱེས་པའི་ཡེ་ཤེས། ཆོས་ཀྱི་སྐུ་དེ་གདོད་མ་ནས་རང་ཉིད་ལ་གནས་པ་ངོ་མ་ཤེས་པ་དེའོ། ། རྒྱུ་འདི་ལས་འབྲས་བུ་འདི་འབྱུང་བ། འདི་ལྟར་དུ་བྱས་པས་འདི་ལྟར་དུ་འགྲུབ་པ། འདི་འགགས་པས་འདི་འགག་པའི་ཚུལ་ལུགས་མི་ཤེས་པ་ལས་རྒྱུ་འབྲས་ལ་རྨོངས་པའི་མ་རིག་པ་ཞེས་བྱ་སྟེ། ཆགས་སྡང་རྨོངས་གསུམ་པོ་དེ་གང་སྐྱེས་ཀྱང༌། སྤོང་བའི་ཐབས། ཉམས་སུ་བླང་རྒྱུ། གཉེན་པོའི་ཆོས་ནི།
བཙན་ཆོད། ཕག་སྣའི་གཏུན་པོ་མ་བྱས་པར་རྟོག་པ་དེ་ན་རྒྱས་ན་ཤིན་ཏུ་དཀའ་བ་ཡིན་པས། ཐོག་མ་ཁོ་ནར་ངོས་ཟིན་པ། རྐང་ཆོགས་པར་ལམ་དུ་བཏང༌། དེ་ནས་ཆོས་ལྔ་པོས་ཉམས་སུ་བླངས་པས། དེ་ལྟར་ཡང་ཉོན་མོངས་པ་སྤོང་པ་དང༌། ཆོམས་པར་འོང༌། དེས་ལམ་གྱི་དུས་སུ་རིགས་ཅན་སྨིན་པ་ཡོན་ཏན་ཚང་ལ་མ་ནོར་བ་ཞིག་ཏུ་འོང༌། སངས་རྒྱས་ནས་བྲལ་བ་དང་རྣམ་པར་སྨིན་པའི་ཡོན་ཏན་དྲུག་ཅུ་རྩ་བཞིས་བརྒྱན་པ། རྒྱལ་བ་ལོངས་སྤྱོད་རྫོགས་པའི་སྐུར་འགྲུབ་ཅིང་གང་ལ་གང་འདུལ་གྱི་འཕྲིན་ལས་སུའང་འབྱུང༌།།
༈ །།ཡང་ངེས་པར་ཚེ་གཅིག་གི་རྫོགས་པའི་བྱང་ཆུབ་ཏུ་སངས་རྒྱ་བར་བྱེད་པ་ལ། ཚུལ་ཁྲིམས་ཀྱི་ཕུང་པོ། འགྲོ་སྐྱོང་གི་དྲན་པ། དབང་པོའི་སྒོ་བསྡམ་པ་དང༌། རྣམ་པ་གསུམ་དགོས་པ་ཡིན། དེ་ལ་ཚུལ་ཁྲིམས་རིན་པོ་ཆེ་འདི་ཡོན་ཏན་ཐམས་ཅད་ཀྱི་གཞི་མ་ཡིན། གོང་མ་ཐམས་ཅད་སྐྱེ་བར་བྱེད་པ་ལ་ཚུལ་ཁྲིམས་རིན་པོ་ཆེ་ཐོག་མར་གལ་ཆེ། དེ་ལའང༌། ཚུལ་ཁྲིམས་ཀྱི་ཕུང་པོ་ལ་རྗེ་སྒམ་པོ་པའི་བཞེད་ཀྱིས་སྡོམ་པ་རིན་པོ་ཆེ་རྣམ་པ་གསུམ། ལེན་ན་སོ་སོར་ལེན་པ།
གནས་ན་གཅིག་དུ་གནས་པ། བསྲུང་ན་འཆོལ་པར་བསྲུང་བ་ཡིན་གསུང༌། ལེན་ན་སོ་སོར་ལེན་པ་ནི། གསུམ་པོ་གང་ཡང་དེ་དང་ལྡན་པ་ལས་འཐོབ། གནས་ན་གང་ཟག་གཅིག་གི་རྒྱུད་ལ་ཚོགས་པར་གནས། བསྲུང་བ་ནི་རྐྱེན་ཐ་དད་པ་ལ་ལྟོས་པ་ཡིན། རིན་པོ་ཆེའི་བཞེད་ཀྱིས་སྡོམ་པ་རྟེན་ཅན་དུ་བཞེད་པས་སྐྱེ་བའི་རྟེན་ཚུལ་ཁྲིམས་ལ་སོགས་པའི་རང་བཞིན་རྣམ་པ་གསུམ་གྱིས་བསྒྲུབས་པས། སྐྱེ་བའི་རྟེན་དུ་འོང་ཞིང་ཚོགས་པར་གནས་པ་ལ་གནས་པའི་རྟེན་དུའང་འོང་གསུང༌། དེ་ལ་སོ་སོ་ཐར་པའི་དབང་དུ་བྱས་ན། སྨྱུག་ཚལ་ཉམས་པས་ཨ་མྲའི་ཚལ་ཉམས་པ་ལྟར་བགྱི་བ་གསུངས་པས།
གཞན་དག་གིས་ཡན་ལག་ཉམས་ན་རྩ་བའང་ཉམས་པ་ཡིན་བྱ་བར་བཞེད་སྐད་དེ། དེ་ལྟར་མི་མཆི་དེ་ནི་བཅས་པའི་ར་བ་ཉམས་ན། དགེ་སྦྱོང་གི་འབྲས་བུ་བཞི་མི་ཐོབ་པ་ལ་དགོངས་པ་ཡིན་པས། དེས་ན་ཚུལ་ཁྲིམས་རིན་པོ་ཆེ་མིག་གི་འབྲས་བུ་ལྟར་བསྲུང་བ་གལ་ཆེ། དེ་ལྟར་དུ་བསྲུངས་པས་རྟེན་འབྲེལ་གྱི་གནད་ཀྱིས་སེམས་ལས་སུ་རུང་བར་འོང༌། དེས་ཏིང་ངེ་འཛིན་བསམ་གྱིས་མི་ཁྱབ་པ་སྐྱེ། དེའི་དུས་དབང་པོ་ལྔ། ཡུལ་ལྔ་ལ་མི་འཕྲོ་བར་བསྡམས་པས་རླུང་སེམས་ཐམས་ཅད་ནང་དུ་གནས། དེ་གསང་སྔགས་རིག་པ་འཛིན་པའི་སྡོམ་པའང་ཡིན་གསུང༌། དེ་ལྟར་དུ་དགེ་སྦྱོར་ལ་ཤེས་པ་བཀོལ་དུ་བཏུབ་པ་གནད་དུ་འགྲོ་བའི་དུས་ན།
མཐོ་དམན་གྱི་རྟོག་པ་གང་སྐྱེས་ཀྱང༌། དགེ་སྦྱོར་དེའི་ཕྱོགས་སུ་འགྲོ་བར་འོང་སྟེ། དེ་ལྟར་ཡང་དགེ་སྦྱོར་ལ་ཤེས་པ་བཀོལ་དུ་བཏུབ་པ་ཞིག་ཡོད་པའི་དུས་སུ་བདུད་ཀྱི་བར་ཆད། ཚེ་འདི་ལ་སོགས་པ་སྤྲོས་པའི་སེམས་བྱུང་ན། ལམ་དུ་གཏོང་ཞིང་ཉམས་སུ་མ་བླངས་ན། ལས་འབྲས་བུ་དང་བཅས་པ་མི་བསླུ་བར་འོང་བས་གནད་དུ་བསྣུན་པ་གལ་ཆེའོ། ། དེ་ལ་དགེ་སྦྱོར་དེ་ལྟ་བུའི་དུས་ན་དྲན་པ་མི་ཉམས་པར་བྱེད་དགོས་པ་ཡིན་པས། རི་ཁྲོད་ལ་སོགས་པར་ཕྱི་རོལ་ཏུ་གནོད་བྱེད་ཀྱི་རྣམ་པ་བྱུང་ནའང་ཏིང་ངེ་འཛིན་དེ་ཉིད་ལ་དྲན་པ་རྒྱུན་བསྲིང་བ་མ་གཏོགས་པ་རྟོག་པའི་ཕྲེང་བ་གཞན་གྱིས་མི་ཕན་པས། བརྩོན་འགྲུས་ཆེན་པོའི་གོ་བ་དེ། ། དྲན་པ་རྒྱུན་ཆད་མེད་པ་ཡིན། །
ཞེས་པ་དང༌། བརྗེད་ངས་བློ་ལ་ཧེ་རུ་ཀ་སོགས་པའི། ། སངས་རྒྱས་རྣམས་ཀྱིས་བྱིན་གྱིས་རློབ་མི་མཛད། ། ཅེས་དང༌། ཁམས་གསུམ་སེམས་ཅན་བསད་པ་བས། ། དྲན་པ་ཉམས་པ་སྡིག་པ་ཆེ། ། ཞེས་པས་བར་དོ་ཡོད་མེད་ཀྱང་འདིར་གསལ་བ་ཡིན་གསུང༌། ༈ ཡང་དགེ་བ་ཐམས་ཅད་གཤིས་ཀྱི་དགེ་བ་ལ། མི་དགེ་བ་ཐམས་ཅད་གཤིས་ཀྱི་མི་དགེ་བ་ཡིན་པས། བཀག་པ་ཐམས་ཅད་ཡེ་བཀག་ལ།
གནང་བ་ཐམས་ཅད་ཡེ་གནང་ཡིན། བགྱི་བ་གསུང༌། དེས་ན་ཐུབ་པའི་ཞལ་ནས་ཀྱང༌། གཅིག་ཏུ་དཀར་བ་ནི་གཅིག་ཏུ་དཀར། གཅིག་ཏུ་གནག་པ་ནི་གཅིག་ཏུ་གནག དགེ་མི་དགེ་གཉིས་རྣམ་པ་གཅིག་ཏུ་འགྱུར་བའི་སྐབས་མེད་ཅིང༌། བཀག་པ་གནང་བའི་སྐབས་མེད་ལ། དེས་ན་འདུལ་བར་བཀག་པ་གསང་སྔགས་སུའང་བཀག་ལ། གསང་སྔགས་སུ་གནང་བ་རྣམས་འདུལ་བར་ཡང་མ་གནང་བ་མེད། འགྲོས་གཅིག
དེ་ལ་བཅས་རང་བཞིན་འདི་ལ་གཞན་དག་གིས་རང་བཞིན་གྱི་མི་དགེ་བ་བཅུ་ལ་སོགས་པ་རྣམས་ནི་དུས་ནམ་ཡང་མི་དགེ་ལ། བཅས་འགལ་གྱི་ཉེས་པ་རྣམས་ནི་བཅས་པའི་རྐྱེན་གྱིས་བྱུང་བ་ཡིན་བྱ་བ་ཟེར་ནའང་ཐུབ་པ་ཆེན་པོ་ཁམས་གསུམ་གྱི་རྒྱལ་པོ་དེས། སེམས་ཅན་ཐམས་ཅད་ལ་ལས་འདི་ལྟ་བུ་བྱས་པ་ལ་འབྲས་བུ་འདི་ལྟ་བུ་འབྱུང་བས་ཁྱེད་རྣམས་ཐམས་ཅད་ཀྱིས་མི་བྱའོ། ། ཞེས་བཅས་པར་མཛད་པ་ཡིན་ཏེ། དེའང་གཤིས་ཀྱིས་ཉེས་པར་འགྱུར་བ་རྣམས་བཀག་པ་ལ་བཅས་པ་འབྱུང་བ་ཡིན་པས། རང་བཞིན་གྱིས་མི་དགེ་བ་དང་བཅས་འགལ་གྱི་མི་དགེ་བ་གཉིས་མེད་པས། ཞལ་སྔ་ནས། སྡིག་པ་ཅི་ཡང་མི་བྱ་སྟེ། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་འདུལ། །
འདི་ནི་སངས་རྒྱས་བསྟན་པ་ཡིན། ། ཞེས་པ་འདི་ནི་སེམས་ཅན་ཐམས་ཅད་ལ་གསུངས་པ་ཡིན་གསུང༌།། ཡང་བྱང་ཆུབ་སེམས་ཀྱི་དབང་བྱས་ན། ། དངོས་པོ་ཤིན་ཏུ་ཆུང་ན་ཡང༌། ། འབྲས་བུ་རྒྱ་ཆེན་འབྱུང་བ་སྟེ། ། སེམས་ཅན་ཁམས་དང་ཆོས་ཀྱི་དབྱིངས། ། མ་ལུས་ཀུན་དང་མཉམ་ཞེས་གསུང༌། ། རེ་ཞིག་སྤྱན་སྔ་ན། ཅིག་གིས་དར་ཡུག་ཧཾ་སྐྱ་བ་ཤིན་ཏུ་མི་ལེགས་པ་ཞིག་ཕུལ། དེ་ལ་ཞལ་ནས་འདི་སྐད་དུ།
འདི་ནི་ཤིན་ཏུ་མ་ལེགས་ཏེ། ། རྟོགས་པའི་རྟེན་འབྲེལ་མ་འགྲིག་པར་འོང༌། འདི་བས་ལེགས་པ་ཁ་གང་ཡང༌། ། དངོས་པོ་དག་པས་དགའ་བ་ཡིན། ། བྱ་བའི་བཀའ་སྩལ་གསུང་པས་ན། ། དངོས་པོ་དག་པ་ཅིག་ཡོད་པ། ། བླ་མའི་ཕྱག་ཏུ་འབུལ་དགོས་ཏེ། ། རྒྱུ་ལ་ལག་བྱེད་ངན་བྱས་ནས། ། འབྲས་བུ་རེ་བ་ཆེས་པ་ན། ། ཁར་མི་འོང་བའི་ཧུབ་ཡིན་གསུང༌། །
ལར་གྱི་ཁྱེད་རྣམས་ཐམས་ཅད་ཀྱང༌། ། གནས་སྐབས་མཐར་ཐུག་ཐམས་ཅད་དུ། ། རང་གི་ལག་ན་ཅི་ཡོད་པའི། ། དྲག་དྲག་རྗེ་ལ་འབུལ་བར་བྱ། ། རང་ཉིད་ཡིད་དུ་འོང་བའི་ནོར། ། སྙིང་ལ་གཅེས་པ་ཕུལ་བ་ན། ། འབྲས་བུ་ཁྱད་པར་འཕགས་པ་འབྱུང༌། ། རང་ལ་འབུལ་བ་བྱུང་ན་ཡང༌། ། ཞག་འགའ་རང་གིས་ཚགས་བྱས་ཏེ། ། ཤེས་པ་འཇགས་ནས་འབུལ་བར་བྱ། །
དེ་ཡིས་བདག་འཛིན་ཐེངས་པ་དང༌། ། བསོད་ནམས་ཤིན་ཏུ་ཆེ་བ་སྟེ། ། ལག་བརྒྱུད་བྱས་ན་དེ་ལྟར་མིན། ། གསུང༌། ཡང་བླ་མ་རིན་པོ་ཆེའི་ཞལ་ནས། དམ་ཚིག་གཅིག་གིས་བསྡུས་པའི་གྲོགས་པོ་ལ་ཕྲག་དོག་ལ་སོགས་པའི་རྟོག་པ་སྐྱེར་མི་བཏུབ་པ་ཡིན། དེའི་རྒྱུ་མཚན་གྲོགས་པོ་དེ་ལ་བླ་མ་དམ་པའི་སྐུ་གསུང་ཐུགས་བཞུགས་པ་ཡིན་པས། ཕྲག་དོག་ལ་སོགས་པའི་རྟོག་པ་སྐྱེས་ན་བླ་མ་དམ་པ་ལ་སྐྱེས་པར་འོང་བ་ཡིན། དེས་ན་གྲོགས་པོ་དགེ་འདུན་རྣམས་ཐུགས་མཐུན་ན། བླ་མའི་སྐུའི་རིམ་གྲོར་འགྲོ་ཞིང༌།
ཐུགས་མ་མཐུན་ན་སྐུ་ཁམས་ལ་གཟན་པའང་འདིས་ཉེས་པ་ཡིན་ཏེ། སྐུ་གསུང་ཐུགས་དེ་ཉིད་མ་མཐུན་པར་སོང་ནས་གཏན་མི་ཉན་པ་ཡིན། དེས་ན་གྲོགས་པོ་ལ་མི་འཐད་པ་དང་མི་རིགས་པ་ལ་སོགས་པའི་ཆགས་སྡང་གི་རྟོག་པ་མི་སྤྲོ་བར་མོས་གུས་དང༌། དམ་ཚིག་ལ་གནས་པར་བྱེད་པ་གལ་ཆེ། དེ་ལྟར་བླ་མ་དགེ་འདུན་ཡུལ་གཉེན་པོ་ལ་ཆགས་སྡང་ལུས་ངག་ཏུ་ཐོན་པར་བྱས་ན་རྣམ་པར་སྨིན་པ་ཤིན་ཏུ་ཆེ་བ་དང༌། འཕྲལ་ལའང་ཁ་སྣ་ལྡོག་པ་མང་བར་འོང་བ་འདུག་པས། ལུས་ངག་ཡིད་གསུམ་གྱི་སྐྱོན་སྡོམ་པ་ཤིན་ཏུ་གལ་ཆེ། མ་བསྡམ་ན་ཆགས་སྡང་གི་རྟོག་པ། ཁྱད་པར་དུ་ཕྲག་དོག་གི་རྟོག་པ་སྐྱེས་ན་ནད་དུའང་མཛེ་འབྱུང་བ་ཡིན། དེའི་རྒྱུ་མཚན་རྟོག་པ་མི་ཟད་པ་དེའི་བྱེད་པས་རླུང་ཡར་ལ་ལོག་ནས་རང་མལ་ནས་འཕྱུགས།
གནས་པ་མ་ཡིན་པ་རྣམས་སུ་གྲམ་པས། ཤ་ལུས་བསྐྲང༌། མིད་པ་འགག ཤ་མཚམས་ཐམས་ཅད་ཆུ་སེར་གྱིས་འགང༌། དེས་སྨིན་མ་འབྱི་བ་དང༌། ཁ་མིག་ཀྱོག་པ་ལ་སོགས་པར་འགྲོ་སྟེ། རྩ་རླུང་གི་གནད་དང་ལས་ཀྱི་རྣམ་པར་སྨིན་པ་གཉིས་ཀྱིས་བྱེད་པས་མི་འོང་ཁ་མེད་པ་ཡིན། ལར་ཡང་སྒོམ་ཆེན་པས་ནད་ཐམས་ཅད་རླུང་ལོག་ཏུ་ངོས་འཛིན་པའང་རྩ་རླུང་གི་རྟེན་འབྲེལ་དེས་འབྱུང་བ་ཡིན་པས། དེ་ལ་སྨན་པ་ལ་སོགས་པ་ཀུན་གྱིས་ཀྱང་རྩ་རླུང་གི་གནད་མ་གོ་ཡང་ནད་ཀྱི་རྟགས་ཕྱོགས་རེ་ཤེས་པས་འཆོས་པ་ཡིན། དེ་ལ་ནང་རླུང་སེམས་རྣམ་པ་གཉིས་ཀྱི་རྟེན་འབྲེལ་གྱི་བྱེད་པས་ཕྱི་རོལ་གྱི་གནོད་བྱེད་ལ་སོགས་པའང་འབྱུང་བའང་ཡིན་ཏེ།
དེས་ན་ནང་གི་དེ་ཆོམས་ན་ཕྱི་རོལ་གྱི་དེ་སྒྲོག་རང་གདལ་ལ་འགྲོ། དེས་ན་ཡུལ་གཉན་པོ་ལ་རྟོག་པ་ངན་པ་མི་སྤེལ་བར་མོས་གུས་བྱེད་པ་གལ་ཆེ། དེ་ལ་རླུང་སེམས་ཡར་འཕྱུགས་པ་ལ་ཁ་གནོན་པའི་ཐབས་ཡོད་པ་ཡིན་པས། དེའང་ཡུམ་ཆེན་མོའི་གནས་སུ་དབང་གི་རྒྱལ་པོ་བསྒོམ་གསུང༌།། ༈ །ཡང་བླ་མ་རིན་པོ་ཆེའི་ཞལ་ནས་གྲིབ་དང་མངོན་པར་ཤེས་པ་གཉིས་གཅིག་པ་ཡིན་བགྱི་བ་གསུང༌། འོ་ན་གྲིབ་ནི་ཉེས་པ་ཡིན་ལ་མངོན་ཤེས་ཡོན་ཏན་ཡིན་པས་ཇི་ལྟར་དུ་གཅིག་སྙམ་ན། འདི་ལྟར་དུ་འོང་བས། རྟེན་གྱི་གང་ཟག་ཆགས་སྡང་གི་རྟོག་པ་ཤིན་ཏུ་རགས་པ་ཞིག་གི་དྲུང་དུ་བསྡད་ནས་གླེང་སླངས་ལ་སོགས་པ་བྱས་ན། རང་ཉིད་ལ་དེའི་གྲིབ་འོང་ཞིང༌། དེ་དེ་དང་ལྡན་པར་ཤེས་པས་ན་གཅིག་པར་འོང༌།
དེ་ལ་ཞིབ་པར་ཕྱེ་ན། ཞེ་སྡང་ཅན་ཞིག་གི་དྲུང་དུ་བསྡད་ན་རང་དབང་མེད་པར་རྒྱུད་རྩུབ་པ་དང༌། འཁྲུག་པ་དང༌། ཁྲོ་སྙིང་འདོད། ཆགས་པ་ཅན་རང་ཉིད་ཀྱང་རྗེས་སུ་ཆགས་ཤིང་རྫས་ལ་ཞེན་པ་ལ་སོགས། གཏི་མུག་ཅན་རང་ཉིད་ཀྱང་རྒྱུད་བླུན་ཞིང་རྨུགས་པ་རང་བཞིན་གྱིས་མི་གསལ་བ་མི་མཁས་པར་འགྲོ། གང་ཟག་སྐྱོ་ཤས་ཆུང་བ་ཨ་འཐས་པའི་རིགས་ཅན་དང་འགྲོགས་ན་ཆོས་བྱ་བའི་བློ་ཡེ་མི་སྐྱེ་ཞིང༌། ཚེ་འདིའི་བསམ་པ་ཁོ་ནར་འགྲོ། སྐྱོ་ཤས་ཆེ་བ་དང་འཕྲད་ན་རང་ཉིད་ཀྱང་རང་ཤུགས་ཀྱིས་མི་རྟག་པ་སྐྱེ་བ་དང་བློ་ཆོས་ལ་འགྲོ་བར་འོང༌། སྙིང་རྗེ་ཅན་དང་འགྲོགས་ན་རང་ཉིད་ཀྱང་སྙིང་རྗེ་ཆེན་པོ་གཞན་གྱི་སྡུག་བསྔལ་སེལ་བའི་བློ་འབྱུང༌།
བྱམས་པ་ཅན་བསམ་པ་འབོལ་བ་དང༌། བརླན་པ་དང་དུལ་བར་འོང༌། བྱང་ཆུབ་ཀྱི་སེམས་ཡོད་པ། རང་ཉིད་ཀྱང་ཕན་སེམས་ཆེ། ཏིང་ངེ་འཛིན་དང་ལྡན་པ་དང༌། རང་ཉིད་ཀྱང་སེམས་གནས། དེ་དག་དང་ལྡན་པར་ཤེས་པ་དེ་མངོན་ཤེས་ཀྱང་ཡིན། དེས་ན་བླ་མ་ལ་ཡོན་ཏན་གང་ཡོད་པ་དེའི་བྱིན་རླབས་འབྱུང་བའི་རྒྱུ་མཚན་ཡང་འདི་ཡིན། དེ་ལ་ཆོས་རྗེ་ཉིད་ཀྱང་ཆོས་གསུང་བའི་དུས་ན། སྤྱན་སྔ་རང་དེ་ན་ཤེས་རབ་ཅན་དང༌།
མོས་གུས་ཅན་དང་རིག་པ་རྣོ་བ་ཤེས་པ་གསལ་བ་ལ་སོགས་པ་ཡོད་ན། ཆོས་ཟབ་མོ་རྣམས་དབང་མེད་དུ་འབྱོན། ཁམས་གཞི་ཅན་དང་གྲིབ་ཅན་དང་རྨོངས་པ་ལ་སོགས་པ་ཡོད་ན་སྐུ་ཁམས་ལ་གཟན་པར་འོང་སྟེ། དེས་ན་ཆོས་རྗེ་ཉིད་ཀྱིས་ཀྱང་ཚད་མེད་པའི་ཐུགས་རྗེ་ཆེན་པོས་ཚོགས་སུ་ཆོས་ཁྲིད་ལ་སོགས་པ་མཛད་པའི་དུས་སུ་གཞན་གྱི་གྲིབ་འབྱུང་བའི་སྐབས་དེར་བྱིན་རླབས་ཞུ་བ་ལ་སོགས་པ་མི་ཉན་པ་ཡིན་ཏེ། རྡོ་སྐུ་ལ་བསྐོར་བ་བྱས་པའི་གཏམ་རྒྱུད་བཞིན་དུ་འོང་བ་ཡིན་པས་དུས་གནད་ལ་མཁས་པ་གལ་ཆེ། ཡར་བྱོན་རྟིང་ལ་གཞན་དུ་སྤོ་བའི་ཐབས་ཡོད་པ་ཡིན་གསུང༌། ལར་ཁྱེད་རང་རྣམས་ཀྱང༌། མི་ནད་པ་ལ་སོགས་པ་རྣམས་ཀྱི་བྱིན་རླབས་དང་གཏོར་མ་བྱེད་ཙ་ན་ཕར་ལ་ཕན་པ་བྱུང་བ་དང༌། ཚུར་ལ་གྲིབ་འོང་བ་ཡིན་པས་དགེ་སྦྱོར་གྱི་གནད་ཤིན་ཏུ་གལ་ཆེ་གསུང༌།། ཡང་ཐུབ་པ་ཆེན་པོས་ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར་ཆོས་ཀྱི་སྒོ་མོའང་བརྒྱད་ཁྲི་བཞི་སྟོང་དུ་གསུངས།
ཉོན་མོངས་པ་དེའང་བསྡུ་ན་དུག་གསུམ། གཉེན་པོའང་སྡེ་སྣོད་གསུམ། དེའང་ཉམས་སུ་ལེན་པ་ལམ་བསླབ་པ་རིན་པོ་ཆེ་རྣམ་པ་གསུམ། འདི་ལའང་རྒྱུ་ལ་སྐྱེ་བ་སྔོན་དུ་འགྲོ་བའི་རིམ་པ་དང་གཉིས་ལས། སྔོན་དུ་འགྲོ་བ་མི་ཤེས་པ་ཤེས་པར་བྱེད་པ་ལྷག་པ་ཤེས་རབ་ཀྱི་བསླབ་པ། དེ་ལ་ཐོག་མར་སྤང་བྱ་དང་གཉེན་པོ་ཐོས་པའི་ཤེས་རབ་ཀྱིས་ཉོན་མོངས་པ་ངོས་ཟིན་པར་བྱ། ལུས་ངག་ཡིད་གསུམ་ཉོན་མོངས་པའི་དབང་དུ་མི་གཏོང་བར་སྐྱོན་སྡོམ་པར་བྱེད་པའི་ལྷག་པ་ཚུལ་ཁྲིམས་ཀྱི་བསླབ་པ། དེའང༌། ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱི་མཁྱེན་པའི་ཡེ་ཤེས་འདུལ་བ་རྒྱ་མཚོ་ལས་ཇི་ལྟར་འབྱུང་བ་བཞིན་དུ་བཅས་པ་དང་རང་བཞིན་གྱིས་ཁ་ན་མ་ཐོ་བ་སྤུའི་རྩེ་མོ་ཙམ་གྱིས་ཀྱང་མ་གོས་པར་མིག་གི་འབྲས་བུ་བཞིན་དུ་བསྲུང་ཞིང་ཉམས་སུ་བླངས་པས། ལས་དང་ཉོན་མོངས་པའི་སྒྲིབ་པའི་མགོ་ནོན།
བསམ་པ་ལས་སུ་རུང༌། ཡོན་ཏན་གོང་མ་ཐམས་ཅད་སྐྱེ་བའི་གཞིར་འགྱུར་ཏེ། དེ་ལྟར་ཡང༌། ཁྲིམས་ནི་རྒྱུ་དང་མི་རྒྱུ་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ལགས་པར་གསུངས། ། ཞེས་པས་ཟག་པ་དང་བཅས་པ་དང༌། ཟག་པ་མེད་པའི་ཡོན་ཏན་ཐམས་ཅད་ཚུལ་ཁྲིམས་རིན་པོ་ཆེ་ལས་འབྱུང་བ་ཡིན། དེ་ལྟར་ཚུལ་ཁྲིམས་ཉམས་སུ་བླངས་པས། ཏིང་ངེ་འཛིན་གྱི་བསླབ་པ་རྒྱུད་ལ་སྐྱེ། རླུང་ཞི་རྟོག་པ་འགག་པ་དང༌། །
ཤེས་པ་རླན་དང་ལྡན་པར་འོང༌། ། ལུས་སེམས་ལས་སུ་རུང་བ་ཡི། ། ཏིང་འཛིན་དེ་ལ་མ་ཡེངས་པར། ། ཉམས་སུ་ལེན་ཞིང་མཐོ་དམན་གྱི། ། རྣམ་པར་རྟོག་པ་གང་གིས་ཀྱང༌། ། སྐྱེ་བའི་གོ་སྐབས་མ་ཕྱེ་བས། ། ལུས་སེམས་དགའ་བདེའི་ཉམས་དང་ལྡན། ། སྤང་བྱ་རགས་པ་འགགས་པ་དེས། ། བྱིང་རྒོད་གཡེང་བའི་བར་ཆད་ཞི། ། འཁོར་འདས་ཀྱི་ཆོས་རྣམས་མ་ལུས་པ། །
རང་སེམས་ཀྱི་ངོ་བོར་གོ་གྱུར་ནས། ། ལྷག་པ་ཤེས་རབ་ཀྱི་བསླབ་པ་སྐྱེ། ། སྤང་བྱ་གཉེན་པོ་གཉིས་མེད་ལ། ། དགོངས་པ་ཡིན་ཞེས་གསུང་བར་འདུག ། དེའང་སྤོང་བའི་སེམས་པ་བརྟན་པོས་ལྷག་པ་ཚུལ་ཁྲིམས་ཀྱི་བསླབ་པ་ཉམས་སུ་བླངས་པས། ཉོན་མོངས་པ་རགས་པ་ཐམས་ཅད་སྤོང༌། དེ་ནས་ཅུང་ཞིག་ཉོན་མོངས་པ་ཕྲར་སོང་བ་དང༌། སེམས་ལས་སུ་རུང་བའི་ཏིང་ངེ་འཛིན་ལྷག་པ་ཏིང་ངེ་འཛིན་གྱིས་འབྲིང་པོ་ཐམས་ཅད་སྤོང༌། ཕྲ་བ་བག་ལ་ཉལ་དང་བཅས་པ་ཤེས་བྱའི་སྒྲིབ་པ་ཞེས་ཟེར་བས་དེ་ལྷག་པ་ཤེས་རབ་ཀྱི་བསླབ་པ་སྤང་བྱ་དང༌། གཉེན་པོ་གཉིས་སུ་མེད་པའི་རྟོགས་པ་དེས་སྤོང༌།
འདོད་ཆགས་འདོད་ཆགས་དང་བྲལ་ནས། སེམས་དང་ཤེས་རབ་རྣམ་པར་གྲོལ་ཏེ། ཚེ་གཅིག་གིས་རྫོགས་པའི་སངས་རྒྱས་ཐོབ་གསུང༌།། ཡང་སྤྱན་སྔས་ཆོས་ཐམས་ཅད་དགེ་འདུན་ལ་མ་གསུངས་པ་མེད་སྙམ་པའི་ཐུགས་དགོངས་བྱུང་བའི་དུས་སུ། ནམ་མཁའ་ནས་ཚུར་སྒྲ་གྲགས་ནས། ཟབ་པའི་ཕྱག་རྒྱ་བཞི་པོ་ནི། ། ད་རུང་སུ་ལའང་བསྟན་པ་མེད། གསུང༌། དེ་ལ་(Dཕྱག་རྒྱ་བཞི་)ནི་ངེས་པར་ལྷ་དཀོན་མཆོག་གསུམ་ལ་སྐྱབས་སུ་འགྲོ་བ་དང༌། ཉོན་མོངས་པ་སྤོང་བའི་ཚུལ་ཁྲིམས།
ཚད་མེད་པའི་སྙིང་རྗེ་ཆེན་པོ་ལས་བྱུང་བའི་བྱང་ཆུབ་ཀྱི་སེམས། དབང་རྣམ་པར་དག་པ་ལས་བྱུང་བའི་བསྐྱེད་རྫོགས་རྣམ་པ་གཉིས། དེ་ལ་(Eལས་ཀྱི་ཕྱག་རྒྱ། ཆོས་ཀྱི་ཕྱག་རྒྱ། དམ་ཚིག་གི་ཕྱག་རྒྱ། ཕྱག་རྒྱ་ཆེན་པོ)འོ། ། དེས་ན་ངེས་པར་ལྷ་ཇོ་བོ་དཀོན་མཆོག་གསུམ་ལ་སྐྱབས་སུ་འགྲོ་བ་བྱ་བ་དེ། ཅི་ཤེས་ཁྱོད་དེ་ཤེས་ཀྱི་ཚུལ་དུ་བློ་ཁེལ་བའི་དུས་སུ་ནད་དང་གནོད་པ་ཐམས་ཅད་ཞི་བ་དང༌། མི་མཐུན་པའི་བར་དུ་གཅོད་པ་ཐམས་ཅད་ཟློག་པ་ལ་སོགས་པ་ཕན་ཡོན་དཔག་ཏུ་མེད་པ་ཐམས་ཅད་དེས་འོང་བ་ཡིན། སྔོན་དགེ་བའི་བཤེས་གཉེན་ཁམས་པ་ལུང་པ་ལ།
ཁམས་གཞི་བྱུང་བ་ཡིན་པར་སྣང༌། དེའི་དུས་སུ་ཉེ་གནས་ཀྱིས་སློབ་དཔོན་མཚམས་བཅད་དགོས་པར་སྣང་ཞུས་པས། ངའི་འདི་ཕན་ནའང་སྐྱབས་སུ་འགྲོ་བས་ཕན། མི་ཕན་ནའང་སྐྱབས་སུ་འགྲོ་བས་མི་ཕན་གསུང་ནས། ཞག་བདུན་ལ་སྐྱབས་སུ་འགྲོ་བ་མཛད་པས་སྐུ་ཁམས་དེ་དེ་ལྟར་དྭངས་པ་ཡིན་གསུང༌། གཞན་ཡང་དགེ་བའི་བཤེས་གཉེན་ཡེར་པ་ཞང་བཙུན་དང༌། དགེ་བཤེས་འཇོང་ལ་སོགས་པའི་གཏམ་རྒྱུད་གསུང༌། སྤྱིར་བསྲུང་བའི་འཁོར་ལོ་དེས་མི་མཐུན་པའི་རྐྱེན་དང་བར་ཆད་ཐམས་ཅད་བཟློག་པ་དེའང་སྐྱབས་སུ་འགྲོ་བས་ཁྱད་པར་དུ་བྱེད་དགོས་པ་ལགས། དེ་ལ་མེ་རིས་མེ་ལྷ་མི་ཐུབ་པ་དང༌། མདའི་དྲ་བས་འབྱུང་པོ་མི་ཁེགས།
རྡོ་རྗེས་བརྒྱ་བྱིན་མི་ཁེགས་པ་དེའང༌། སྐྱབས་སུ་འགྲོ་བས་ཁྱད་པར་དུ་མ་བྱས་པས་ལན་པ་ཡིན། སྐྱབས་སུ་འགྲོ་བས་ཁྱད་པར་དུ་བྱས་ན། ཡེ་ཤེས་ཀྱི་མེ་དང༌། ཡེ་ཤེས་ཀྱི་མདའ་དང༌། ཡེ་ཤེས་ཀྱི་རྡོ་རྗེའི་ར་བས་མི་མཐུན་པའི་རྐྱེན་དང་བར་ཆད་ཐམས་ཅད་བསྲུང་བ་དང༌། ཟློག་པ་ཡིན། སྐྱབས་སུ་སོང་བས་སྡིག་པ་དང་སྒྲིབ་པ་འདག་པ་དང༌། ཕན་ཡོན་དཔག་ཏུ་མེད་པ་འབྱུང༌། སངས་རྒྱས་དེ་ལས་དང་ཉོན་མོངས་པ་དང་བྲལ་བའི་སྐུ་ཡིན་པས་དེ་ལ་སྐྱབས་སུ་སོང་བས་དེ་ལྟ་བུ་འོང་བ་ཡིན།
ཆོས་དེ་སྤོང་བའི་ཐབས། དགེ་འདུན་དེའི་ཐབས་ལ་ཞུགས་པ་ཡིན་པས། དེ་ལ་སྐྱབས་སུ་སོང་བའི་དུས་སུ་ཕན་ཡོན་དེ་རྣམས་འབྱུང༌། ཉོན་མོངས་པ་སྤོང་བའི་ཚུལ་ཁྲིམས་བྱ་བ་དེ་ཉོན་མོངས་པས་ཁམས་གསུམ་གྱི་འཁོར་བ་བསྐྱེད་པ་ཡིན། དེ་སྤོང་བར་བྱེད་པ་དེ་ཚུལ་ཁྲིམས་རིན་པོ་ཆེས་ལུས་ངག་ཡིད་གསུམ་གྱི་སྐྱོན་བསྡམས་པས་སྡུག་བསྔལ་ཐམས་ཅད་ལས་གྲོལ་བ་ཡིན། དེ་ལྟར་ཡང༌། ཀུན་ཏུ་བསྡམས་པའི་སྐྱེས་བུ་ནི། ། སྡུག་བསྔལ་ཀུན་ལས་ངེས་པར་གྲོལ། ། གསུང༌། འབྲས་བུ་ཁམས་གསུམ་གྱི་འཁོར་བ་སྡུག་བསྔལ་གྱི་རྒྱ་མཚོ་དེ་སྤོང་བ་དང༌།
འདག་པར་འོང་བ་ཡིན། ཚད་མེད་པའི་སྙིང་རྗེ་ཆེན་པོ་ལས་བྱུང་བའི་བྱང་ཆུབ་ཀྱི་སེམས་ཚུལ་ཁྲིམས་རིན་པོ་ཆེ་ལ་གཅེས་སྤྲས་སུ་བྱས་ནས་མིག་གི་འབྲས་བུ་ལྟར་བསྲུངས་པའི་དུས་སུ་གསང་བ་རྟེན་འབྲེལ་འགྲིག་ནས་ནང་དུ་བྱང་ཆུབ་ཀྱི་སེམས་རྒྱས་པའི་སྟོབས་ཀྱིས། བྱང་ཆུབ་ཀྱི་སེམས་ཚད་མེད་པ་དེ་ལྟར་དུ་སྐྱེ་བ་ཡིན། དེ་ལྟར་སྐྱེས་པ་དེ་ལ་དྲན་པ་རྒྱུན་བསྲིངས་ནས་གནད་དུ་བསྣུན་པས་བྱང་ཆུབ་ཀྱི་སེམས་དེའི་རང་བཞིན་གྱི་སྐུར་འགྲུབ་ནས་འོང༌། དེ་ལྟར་བྱུང་བའི་དུས་སུ་སྐྱོན་ཐམས་ཅད་དག་པ་དང༌། ཡོན་ཏན་ཐམས་ཅད་རྫོགས་ནས་རྫོགས་པའི་བྱང་ཆུབ་ཏུ་སངས་རྒྱ། ད་ནི་དབང་རྣམ་པར་དག་པ་ལས་བྱུང་བའི་བསྐྱེད་རྫོགས་རྣམ་པ་གཉིས་ཀྱི་དབང་དུ་བྱས་ན། དབང་བཞི་སྔོན་དུ་སོང་བས་སྨིན་པར་བྱས། དེ་ནས་བསྐྱེད་རྫོགས་བསྒོམ་པ་ནི། བསྐྱེད་པའི་རིམ་པ་བྱང་ཆུབ་རྣམ་པ་ལྔ།
རྡོ་རྗེ་བཞིའི་རིམ་པས་ཇི་ལྟར་བསྐྱེད་པ་ལ་སོགས་རིམ་པར་འོང་བ་ཡིན། དེས་ན་རྫོགས་པའི་རིམ་པ། གཏུམ་མོ་དང༌། འོད་གསལ་དང༌། སྒྱུ་ལུས་ཕྱག་རྒྱ་ཆེན་པོ་ཇི་ལྟར་བསྒོམ་པ་དེ། ཆོས་ཐམས་ཅད་ལ་ཕྱག་རྒྱ་བཞིའི་ནང་དུ་མ་འདུས་པ་མེད། དེའང་རྒྱལ་པོའི་བཀའ་བཏགས་ཀྱི་ཕྱག་རྒྱ་ལ་གང་གིས་ཀྱང་འདའ་བར་མི་ནུས་པ་དང་འདྲ་བར། ཆོས་ཐམས་ཅད་ཕྱག་རྒྱ་བཞི་ལས་མི་འདའ་བ་ཡིན། དེ་ལ་ཀུ་སཱ་ལིའི་སྒོམ་ཆེན་པས་ཉམས་ལེན་གྱི་སྟེང་དུ་ཚུར་ལ་འདྲིལ་ཤེས་དགོས། བསྡུ་ན་ཏིང་ངེ་འཛིན་ཞིག་བསྒོམ་པ་ལའང་ཕྱག་རྒྱ་བཞི་ཚང༌།
དེས་ན་གཏུམ་མོ་བསྒོམ་པ་ལྟ་བུ་ལ་མཚོན་ནའང༌། གཏུམ་མོ་བསྒོམ་པ་དེ་ལས་ཀྱི་ཕྱག་རྒྱ། གསང་བ་རྟེན་འབྲེལ་རྩ་རླུང་གི་སྟོབས་རྒྱས་ནས་ལུས་ལ་བདེ་བ་སྐྱེས་པ་དེ་ཆོས་ཀྱི་ཕྱག་རྒྱ། བདེ་བ་དེ་ལས་མི་འདའ་བ་དམ་ཚིག་གི་ཕྱག་རྒྱ། བདེ་བ་དེ་ལ་བརྟེན་ནས་མི་རྟོག་པ་སྐྱེས་པ་དེ་ཕྱག་རྒྱ་ཆེན་པོ། དེས་ན་སྐད་ཅིག་མ་གཅིག་གིས་དངོས་པོ་གཅིག་ལའང་ཕྱག་རྒྱ་བཞི་ཚང༌། དེ་བཞིན་དུ་འོང་བས་ན་ཕྱག་རྒྱ་བཞིས་ནི་རྒྱས་གདབ་བོ། ། དེ་ལྟར་ཤེས་པར་བྱས་ནས་དུས་རྒྱུན་ཆད་མེད་པར་ཉམས་སུ་ལེན་པ་དང་གནད་དུ་སྣུན་པས་སྐྱོན་འདག་པ་དང་ཡོན་ཏན་རྫོགས་པ་ལ་ཚེགས་མེད་པ་ཡིན།། །། ཡང་དེ་ལ་ཆོས་གཉིས་པོ་འདིར་དུས་གསུམ་གྱི་སངས་རྒྱས་ཐམས་ཅད་ཀྱི་ཆོས་ཐམས་ཅད་ཀྱང་མ་འདུས་པ་མེད་དེ། སྡེ་སྣོད་གསུམ་རྒྱུད་སྡེ་བཞི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་མཐའ་དག་བསྡུས་པའི་སྙིང་པོ་ཡིན།
འཁོར་འདས་ཀྱི་ཆོས་ཐམས་ཅད་ཀྱང་རྣམ་པར་དཀར་བ་དང༌། གནག་པའི་མཚན་ཉིད་འཛིན་པའི་ཆོས། མཚན་ཉིད་འཛིན་པ་དེ་དག་ཀྱང་རང་གི་སེམས་དགེ་བ་དང་མི་དགེ་བར་སྣང་བ་དེ་ཇི་ལྟ་བུ་ཡིན་སྙམ་ན་གཟུང་འཛིན་འཁོར་འདས་གཉིས་སུ་བརྟགས་པས་གཉིས་སུ་སྣང་བ་ཡིན་ཏེ། འདིར་སྒོམ་ཆེན་པ་རྣམས་སྤོམ་ཡོར་ ངེས་གསལ་མེད་པ་ དུ་ལུས་ནས་ཡོད་དོ།་་༌། དེ་གང་ཡིན་ན།་་་ དེའང་རྟེན་འབྲེལ་ཚོགས་པ་ལས་གྲུབ་པ།་་་ དམ་པའི་ཆོས་མངོན་པར་ཕུང་པོ་ལྔ་ལ། གཟུགས་ལྔ་སྟེ། གཟུགས་དེ་མིག་གི་དབང་པོས་ཡུལ་དེ་མཐོང་བས་མིག་གི་རྣམ་པར་ཤེས་པ་སྐྱེ། དེ་བཞིན་དུ་རྣམ་པར་ཤེས་པ་གཞན་རྣམས་ཀྱང་སྐྱེ་སྟེ།
རྣམ་པར་ཤེས་པ་དེ་རྣམས་ཉིད་རྒྱུ་རྐྱེན་ལས་སྐྱེ་ལ། རྒྱུ་རྐྱེན་ལས་སྐྱེས་པའི་རྣམ་པར་སྨིན་པ་འབྱུང་བ་དེ་སྒྱུ་མ་ལྟ་བུ། དེ་ལ་འདིར་ཀུན་གཞི་བྱ་བ་མི་ཟེར། ཁམས་རང་བཞིན་གྱིས་རྣམ་པར་དག་པ་དེ་ལ་བག་ཆགས་ཀྱི་ས་བོན་བཞག་སྟེ། ཁམས་རང་བཞིན་གྱིས་རྣམ་པར་དག་པ་མི་སྔ། བག་ཆགས་ཀྱི་ས་བོན་མི་ཕྱི་བས་མཚུངས་ལྡན་དུ་གྱུར་པ་དེ་ལ་ལྷན་ཅིག་སྐྱེས་པ། དེ་ལ་གདམས་ངག་ཏུ་བགྱིས་ནས་དཔེར་བགྱི་ན། མུ་སྟེགས་ཀྱི་ལྟ་བའི་ས་བོན་སྤྲིན་གྱི་དུམ་བུ་ལྟ་བུ་ཞིག་ཁམས་རང་བཞིན་གྱིས་རྣམ་པར་དག་པ་ནམ་མཁའ་ལྟ་བུ་གྲ་གྲུ་བཞི་རུ་བཞག་པས། ཕྱི་རྐྱེན་སྡིག་པའི་གྲོགས་པོ་ཞིག་གིས་སད་པར་བྱས་ཏེ། ལྟ་ལོག་དཔག་ཏུ་མེད་པ་འབྱུང་བ་ཡིན།
དེ་དང་འདྲ་བར་གྲུབ་མཐའ་ཐམས་ཅད་རྒྱུ་བག་ཆགས་ཀྱི་ས་བོན་རང་བཞིན་གྱིས་གནས་པ་དེ། རྐྱེན་རིགས་འདྲ་བར་སད་པར་བྱེད་པས་ལམ་ཐ་དད་དུ་འགྱུར་བས་ན། རྒྱུ་རྐྱེན་གྱི་བྱེ་བྲག་ཐ་དད་པའི་ལས་དང་འབྲས་བུ་རྣམ་པར་སྨིན་པ་ཐ་དད་པ་ཐམས་ཅད་ཀྱང་སེམས། དེ་ཉིད་ཀྱང་སྐྱེ་བ་མེད་པ། འགག་པ་མེད་པ། རྟག་པ་དང་ཆད་པ་ལ་སོགས་པ་མཐའ་བཞིའམ་དྲུག་བརྒྱད་དང་བྲལ་བ། རྟེན་ཅིང་འབྲེལ་པར་འབྱུང་བ་སྤྲོས་པ་ཉེ་བར་ཞི་བ་དང༌། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། ཞེས་གསུང་པས།
རྒྱུ་རྐྱེན་ལས་སྐྱེས་པའི་སེམས་དེ་ཉིད་སྐྱེ་བ་མེད་པ་ནམ་མཁའི་དཀྱིལ་ལྟ་བུ་ཡིན། བརྒྱུད་པའི་བླ་མ་དམ་པ་རྣམས་ཀྱི་གདམས་ངག འགྲོ་བའི་མགོན་པོ་ཕག་མོ་གྲུ་པའི་ཐུགས་ཀྱི་སྙིང་པོ་ལགས་པས། རྗེས་སུ་འབྲང་བ་རྣམས་ཀྱིས་ཤེས་པ་དང་རྟོགས་པ་ཁོང་དུ་ཆུད་པར་བྱའོ། ། ཡང་འགྲོ་བའི་མགོན་པོ་ཕག་མོ་གྲུ་པའི་བཞེད་པ། སྤྱིར་དེ་བཞིན་གཤེགས་པའི་སྙིང་པོ་བྱ་བ་དེ་སེམས་ཅན་རྣམས་ཀྱི་གཤིས་སམ་བབས་ལ་གནས་པའི་དགེ་བའི་རྩ་བ་ལ་བཞེད་པར་གདའ་བས། ཀུན་རྫོབ་ཀྱི་ངོས་ནས་དེ་བཞིན་གཤེགས་པའི་སྙིང་པོ་ཁྲ་དང་སྤྱང་ཀི་ལའང་རང་གི་བུ་ལའང་སྙིང་རྗེ་ཡོད་པ་དེ་ཡིན་གསུང༌། དོན་དམ་པའི་ངོས་ནས་གཉིད་མཐུག་པོ་ལོག་པའི་དུས་སུ་བདག་ཏུ་འཛིན་པ་མེད་པ་དེ་ཡིན་གསུངས་ཏེ། འགྲོ་བའི་མགོན་པོ་ཐམས་ཅད་མཁྱེན་པ་དེའི་གསུང་འདི་གཅིག་པུའི་དོན་གྱི་མཐའ་གང་གིས་རྟོགས་པ་ཡོད། འདི་འདྲ་བའི་ངོ་སྤྲོད་སུས་ཤེས།
བཀའ་དྲིན་ཅན་དེའི་གསུང་འདི་སངས་རྒྱས་ཀྱི་ཆོས་ད་ལྟ་རང་ལག་མཐིལ་དུ་སྐྱུ་རུ་རའི་འབྲས་བུ་ལྟར་རང་གིས་མངོན་དུ་བྱས་པས་ཆོག་པས། མཚན་ཉིད་དང་ལྡན་པའི་བླ་མ་དམ་པས་རང་རྒྱུད་ལ་གནས་པའི་དེ་བཞིན་གཤེགས་པའི་སྙིང་པོ་དེ་བསྟན། བསྟན་པ་དེ་གོང་ནས་གོང་དུ་ཁྱད་པར་དུ་གྱུར་ཅིང་མཐར་ཐུག་པའི་སངས་རྒྱས་ཀྱི་སྐུ་གསུམ་མམ་ཡེ་ཤེས་ལྔ་ཐོབ་པ་ངོ་མཚར་ཤིན་ཏུ་ཆེ་བ་ཡིན། དེ་ལ་ཁྱད་པར་དུ་བྱེད་པའི་མན་ངག་ཀྱང་སློབ་མའི་རྒྱུད་ཚོད་དང་སྦྱར་ནས། དཔེར་ན་བྱིས་པ་སྐྱེས་མ་ཐག་ལ་མི་ཆེན་པོའི་བཟའ་བ་བྱིན་ན་ཟ་བ་མི་ཐུབ་པ་དང༌། མ་ཞུ་བར་འགྱུར་བས། དང་པོ་ནས་བཟའ་བ་ནས་ཕྱིས་རིམ་གྱིས་རགས་པ་སྟེར་ཞིང་བསྐྱེད་བསྲིང་བར་བྱེད་པ་བཞིན་དུ། སློབ་དཔོན་ཞིག་གིས་ཀྱང༌། མི་སྡིག་པ་ཅན་ཤན་པ་ལྟ་བུ་ཞིག་ལ། དང་པོ་དེ་ལ་དངོས་པོ་ཕྲ་བ་བྱིན་པ་ཚུན་ཆོད་བྱས་ནས་སྲོག་གཅོད་པ་མཚན་མོ་སྤོང་བའི་སྡོམ་པ་འབོགས་པ་དང༌།
དེ་ནས་རིམ་གྱིས་ནུས་པ་དང་སྦྱར་ནས། ཉིན་མོ་སྲོག་གཅོད་པ་ཅི་འོས་སྤོང་དུ་བཅུག་པ་དང༌། དེས་ནས་གཏན་སྤོང་དུ་འཇུག་པ། དགེ་བསྙེན་དང་དགེ་ཚུལ་དགེ་སློང་གི་བར་གྱི་སྡོམ་པ་འབོགས། འདི་རྣམས་དེ་ལྟར་བློ་རིམ་གྱིས་ཁྲིད་ནས་ཉེས་པ་སྤོང་བ་ལ་བཅུག་ནས། ཡོན་ཏན་བསྐྱེད་པའི་གཞི་བྱང་ཆུབ་མཆོག་ཏུ་སེམས་བསྐྱེད། ཚོགས་བསགས་པ་དང་སྒྲིབ་པ་སྦྱངས་པས། སྒྲིབ་པ་དང་བྲལ་ཚོགས་རྫོགས་པའི་དུས་སུ་རྣམ་པ་ཐམས་ཅད་མཁྱེན་པའི་ཡེ་ཤེས་ཐོབ་པ་དེའི་དུས་སུ་ལམ་གྱི་ཁྲིད་རྫོགས། དེ་བཞིན་གཤེགས་པའི་སྙིང་པོ་མཐར་ཐུག་སྒྲིབ་པའི་དྲི་མ་དང་བྲལ། ཡོན་ཏན་གྱི་ཚོགས་རྫོགས་པས།
ནོར་བུ་རིན་པོ་ཆེ་ལྟར་འགྲོ་བ་ཐམས་ཅད་ཀྱིས་གང་འདོད་པ་གསོལ་བ་བཏབ་པ་ཙམ་གྱིས་འབྱུང་བས་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་འབྱུང་བ་ཡིན་གསུང༌། འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་དང༌། ། བཟང་པོ་ཇི་བཞིན་དེ་འདྲའི་ས་དག་ལ། ། ཀུན་ཀྱང་ཀུན་ཏུ་བཟང་པོར་རེག་གྱུར་ཅིག། །། ༦༨༢༽ ༄། །ཚོགས་ཆོས་ཆུང་བ་དབོན་རིན་པོ་ཆེས་སྒྲིག་པ།། རྒྱལ་བ་ཆོས་ཀྱི་རྗེའི་གསུང་གི་ཟིན་རིས་སུ་མཛད་པའི་གསང་སྔགས་རྡོ་རྗེ་ཐེག་པའི་གནད་རྣམས་བསྟན་པ། བསྲེ་འཕོ་ཟབ་ཆོས་ཀྱི་རྒྱབ་ཆོས་སྐབས་ཀྱི་མན་ངག་ནི་འདིའི་སྐབས་སུ་དཔལ་གསང་བ་འདུས་པ་ནས་སྦས་པ་རྣམ་པ་གསུམ་གསུངས་པ་ལ་དེའི་རྒྱུ་མཚན་ཞུས་པས། སྙིང་པོ་ཡོད་དམ་གསུང༌།
དེ་ལ་ཚན་ཅིག་གིས་འདོད་ཆགས་ཆོས་ཀྱིས་སྦས་བྱ་བ་དེ་འདོད་ཆགས་ལ་ཚོགས་མི་ཐུབ་པའི་སྙིང་པོ་ཡོད་བྱ་བ། དོན་ངོ་ཚ་ལ་ཟེར་ཏེ། དེ་མ་ལགས། སྙིང་པོ་དེ་ལས་མེད་ན་ཡོད་རིན་མི་ཆོག་སྟེ། འདོད་ཆགས་ཀྱི་བདེ་བ་དེ་ཉིད་ལ་ཞེན་པས་དེ་སྦས་པ་ཡིན། དེས་ན་བདེ་བ་ལམ་དུ་བྱེད་པའི་གདམས་ངག་གིས་ཉམས་སུ་བླངས་པས། བདེ་བ་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་ངོ་འཕྲོད་པ་ཡིན། ཞེ་སྡང་འཕོ་བ་དང་བསྲེ་བ་འདི་ལ་ཚན་གཅིག་གིས་ཞེ་སྡང་དམྱལ་བའི་རྒྱུ་ཡིན་པས་དེ་དང་བསྲེས་པས་ཅང་ཡོང་ངམ་སྙམ་ན། ཞེ་སྡང་ཟེར་བ་དེ་གསལ་བ་ལ་ངོས་འཛིན་པ་ཡིན། དེ་མ་གཏོགས་པ་སེམས་ཅན་གསོད་པ་ལ་སོགས་པའི་ཞེ་སྡང་དེ་ལ་ཟེར་བའང་བག་མ་ལགས།
དེས་ན་འཕོ་བའི་དུས་སུ་ཡུལ་བླ་མ་དམ་པ་དེ་གསལ་དགོས་པས་དེ་ལ་གསུངས་པ་ཡིན། དེ་ལ་སྣང་བ་དང༌། མཆེད་པ་དང༌། ཉེ་བར་ཐོབ་པ་གསུམ་གྱི་དབང་དུ་བྱས་ན། ཡུལ་ཀ་བ་འདི་ལྟ་བུ་སྣང་བ་དེ་ལ་སྣང་བ། དེ་ལ་བཟང་ངན་དང་ཕྲ་སྦོམ་ལ་སོགས་པ་རྟོག་པ་སྐྱེས་པ་དེ་མཆེད་པ། སྒྲོ་འདོད་ཆོད་ནས་གནས་པ་དེ་ལ་ཉེ་བར་ཐོབ་པ་ཟེར་བ་ཡིན། དེ་ལ་སྣང་བ་བགྱི་བ་གསལ་ལམ་པ་མ་གཏོགས་པ་རྟོག་འཇུག་གཞན་མེད་པ་དེ་ལ་ཞེ་སྡང༌། དེ་ནས་རྟོག་དཔྱོད་མང་པོ་བྱེད་པ་ལ་མཆེད་པ་ཟེར་ཏེ། དེ་དོན་འདོད་ཆགས་སུ་ངོས་འཛིན་པ་ཡིན།
དེ་ནས་བཟང་ངན་ལ་སོགས་པའི་སྒྲོ་འདོགས་ཆོད་ནས་རྟོག་པ་ཉུང་ཀམ་གྱིས་སོང་བ་ལ་ཉེ་བར་ཐོབ་པའི་གཏི་མུག་ཏུ་འོང་བ་ཡིན། དེ་ནས་འཕོ་བའི་དུས་སུ་བྱང་ཆུབ་ཀྱི་སེམས་རིན་པོ་ཆེས་ཁྱད་པར་དུ་བྱས་ནས་འཕོ་བའི་ཡུལ་བླ་མ་དམ་པ་དེ་ཤིན་ཏུ་གསལ་དགོས་ཏེ། དེ་གསལ་བར་བྱེད་པ་ལ་སྙིང་རུས་ཆེན་པོ་བྱེད་དགོས་པས་དེ་ལྟར་བྱས་པས་གསལ་བར་འོང་བ་དེ་ལ་ཞེ་སྡང་གསུང་བ་ཡིན། དེ་ལྟར་བྱུང་བའི་དུས་སུ་འཕོས་ན་བླ་མ་དམ་པ་དེ་དང་སྐུ་གསུང་ཐུགས་དབྱེ་བ་མེད་པར་གྱུར་ནས་རྫོགས་པའི་བྱང་ཆུབ་ཏུ་སངས་རྒྱ་བ་ཡིན། དེ་ལ་སེམས་སྣང་བ་གསུམ་གྱི་སྦས་པ་བྱ་བའང་སྣང་བ་མཆེད་པ་ཉེ་བར་ཐོབ་པ་གསུམ་པོ་དེ་འདོད་ཆགས་ཞེ་སྡང་གཏི་མུག་རྣམ་པ་གསུམ་དེ་ལ་རང་བཞིན་བརྒྱད་ཅུའི་འཁོར་སྐྱེ་བ་ཡིན། དེ་ནས་ཀུན་རྫོབ་བདེན་པས་སྦས་པ་བྱ་བའང་ཀུན་རྫོབ་ཀྱི་རྟེན་འབྲེལ་ཐམས་ཅད་ཐད་སོ་ཐད་སོ་དེའི་བདེན་པ་དེས་སྦས་པར་འོང་བ་ཡིན། གཏི་མུག་འོད་གསལ་དང་བསྲེ་བའི་དབང་དུ་བྱས་ན་གཏི་མུག་བགྱི་བ་མི་ཤེས་པ་མཐའ་དག་ལ་ཟེར་བ་ལགས། དེའི་ནང་ནས་ཀྱང་གཉིད་ཡིན་པས་དེ་འོད་གསལ་དང་བསྲེ་དགོས་པ་ལགས། དེའང་ཉམས་སུ་ལེན་པའི་དུས་སུ་ཉིན་པར་ནམ་སྲོད་དང་དགུང་ལ་སོགས་པའི་དུས་སུ་གཏུམ་མོའམ་སྒྱུ་ལུས་ནན་ཆགས་ཆེ་བར་བསྒོམ། དེ་ནས་རྟོག་པ་རགས་པ་ནི་འགགས།
གཉིད་དུ་ཅུང་མ་སོང་བའི་སྐབས་དེར་འོད་གསལ་གྱི་ཁྲིད་ཀྱི་རིམ་པ་ལྟར་ཉམས་སུ་བླངས་པས། གཉིད་དེ་གཏི་མུག་ཏུ་མི་འགྲོ་ནས་འོད་གསལ་འབའ་ཞིག་ཏུ་འོང་བ་ལགས། དེ་ལ་འོད་གསལ་ཟིན་པའི་གོ་བའང་གསལ་ལ་རྟོག་པ་མེད་པ་ཉིན་པར་གྱི་སྣང་བ་དང་ཁྱད་པར་མེད་པ་འོང་བ་ལགས། དེ་ལྟར་ཡང་འགྲོ་བ་གང་ཞིག་གཉིད་ལོག་པ། ། གཉིད་ལོག་སད་པར་མི་བྱེད་དོ། ། བགྱི་བ་གསུང༌། འོན་ཀྱང་ད་དུང་སད་རྒྱུ་ཡོད། གསུང་བས། སད་རྒྱུའི་རྣམ་པ་ཞིག་ནི་ཡོད་པ་ཡིན། དེ་ལྟར་ཉམས་སུ་བླངས་པས་གཏི་མུག་རང་སར་དག་ནས་འོད་གསལ་འབའ་ཞིག་ཏུ་འོང་སྟེ།
ཉིན་དང་མཚན་ལ་ཁྱད་མེད་ན། ། སྒོམ་པ་ཀློང་དུ་གྱུར་པ་ཡིན། ། བགྱི་བ་གསུང༌། དེ་ལྟར་ཉོན་མོངས་པ་གསུམ་པོ་དེ་བསྲེ་བ་གསུམ་གྱིས་ཉམས་སུ་བླངས། གཡོན་པ་ཀུན་སྤྱོད་དང༌། སེངྒེའི་ཉལ་སྟབས་བྱེད་པའི་རྒྱུ་མཚན་ཡང་རླུང་གཡོན་ནས་རྒྱུ་བའི་ཐབས་ཡིན་པས་དྲན་པས་ཟིན་པར་བྱེད་དགོས་པ་ཡིན། དེའང་སྤྱན་སྔ་ཀུན་ནས་འཆག་ཟོམ་གསོལ་བའི་དུས་སུའང་ཉེ་གནས་ཀྱིས་ནོར་ནས་གཡས་པ་གསོལ་བ་ལ་བཀའ་བཀྱོན་མཛད་ནས་ད་ཕྱིས་དེ་ལྟར་མ་བྱེད། སྔོན་ལ་གཡོན་པ་ལ་གསོལ་དགོས་པ་ཡིན། དེའང་གོམ་པ་འདོར་བ་ལ་སོགས་པའང༌། གཡོན་པ་ཀུན་སྤྱོད་ཀྱིས་ཉམས་སུ་ལེན་དགོས་པ་ཡིན་གསུང་སྐད།
དཔལ་ཕག་མོ་གྲུ་པའི་སྤྱན་སྔ་ནས། འདི་ལ་རླུང་ལྟས་བརྟག་པའི་རྩ་བ་ཅན་གསུང་ནས་ཤིན་ཏུ་ཟབ་པར་མཛད་པ་ཡིན་པར་འདུག ། དེའང་ཐག་རིང་པོར་འགྲོ་བ་ལ་སོགས་པ་རྣམས་ལ་འདིའི་ལྟས་དེ་ཉེ་གནས་ལ་ལྟར་བཅུག་ནས། ལྟས་བཟང་བ་ཀུན་འགྲོར་འཇུག་པ་ཡིན་པར་གདའ། དེའང་སྔོན་གྱི་དུས་སུ་དགེ་བཤེས་དར་བློས། ཁུ་བོ་དགེ་བཤེས་པ་དཔལ་ཕག་མོ་གྲུ་པའི་ཞབས་དྲུང་ན་ཡོད་པའི་དུས་སུ་ཁོང་དགེ་བཤེས་འགའ་ཞིག་ལ་འགྲོ་ཆོས་མཛད་པའི་དུས་སུ། ཉེ་གནས་ཤིག་ལ་ཁོང་རྣམ་པའི་རླུང་ལྟས་ལྟར་བཅུག་པའི་དུས་ན་ཉེ་གནས་དེས་དགེ་བའི་བཤེས་གཉེན་རྣམས་ཀྱི་འདོད་ཕྱོགས་ནས་རྒྱུ་བར་འདུག བུ་ཚ་འདིའི་འདོད་ཕྱོགས་ནས་མི་རྒྱུ་བར་འདུག་པས། འདི་ལ་བཅོས་སམ་རྟེན་འབྲེལ་མཛད་པར་ཞུ་བྱས་པས། སྤྱན་སྔ་ནས་ཁོ་བཞག་པས་ཆོག་གསུང་བས།
དགེ་བཤེས་དར་བློའི་རྟོག་པ་ལ། ང་འབུ་ན་སོ་ཆུང་བས་བརྙས་པར་འདུག་སྙམ་པ་ལ་ཕྱིས་ཕོད་མདོར་ཕྱིན་པ་དང༌། དར་བློ་རྐང་པ་ན་ནས་ལུས་པས། སྐྱི་ཤོད་དུ་སློབ་གཉེར་མཛད་ནས་ཕྱིས་རྗེ་རིན་པོ་ཆེའི་ཞབས་དྲུང་དུ་བྱོན་པ་ལ། དགེ་བའི་བཤེས་གཉེན་བསམ་གྱིས་མི་ཁྱབ་པ་ཞིག་བྱུང་བ་ཡིན། དེ་ལ་རྗེ་རིན་པོ་ཆེའི་ཞལ་ནས། ང་ལ་དཔལ་ཕག་མོ་གྲུ་པས་འདི་གནང་བ་ཡིན་གསུང༌། ཡང༌། མཐའ་ཐང་ཕ་གི་ན། སྤྱན་སྔ་ནས་སྐྱོ་བསངས་ལ་བྱོན་པའི་དུས་ཚོད་ཅིག་ཏུ་ཡོན་བདག་ཅིག་རྒྱ་སོ་ལ་མར་འགྲོ་བའི་ཞུ་སྣ་ངམ་ཅིག་ཕྱིན་པས།
ཁྱེད་ཀྱིས་ཁོའི་རླུང་ལྟས་རྟོགས་དང་བགྱི་བ་གསུང༌། འདོད་ཕྱོགས་སུ་རྒྱུ་བར་འདུག ། ཞུས་པས། འོ་ན་ཕྱིན་པས་ཆོག་གསུང་ནས། ཁོ་སོང་བས་འདོད་པ་བཞིན་དུ་འགྲུབ་ནས་ཕྱི་ལོ་ཡར་ལ་འདིར་ཕྱིན། དེ་ལ་ལེགས་ཉེས་ཐམས་ཅད་རླུང་གིས་བྱེད་པ་ལགས། དེ་ལྟར་ཡང༌། རླུང་ཞེས་བྱ་བས་ལས་ཀུན་བྱེད། ། བགྱི་བ་གསུང༌། དེའང་རླུང་དང་རྣམ་པར་ཤེས་པ་གཉིས་པོ་དེ་གཅིག་པའི་གནད་ཀས་རླུང་ནང་དུ་གནས་པའི་དུས་སུ་ཤེས་པ་ནང་དུ་གནས།
དེས་གསང་བ་རྟེན་འབྲེལ་ཐམས་ཅད་བསྒྲིགས་ནས། ཐབས་ལམ་ལ་སོགས་པའི་ཡོན་ཏན་ཐམས་ཅད་སྐྱེ་བ་ལགས་ཏེ། དེ་ལྟར་ཡང༌། ཐབས་ལམ་གྱི་ཁ་པོ་ཆེ་བ་ཀུན། རླུང་སེམས་གཉིས་མེད་གོ་ལགས་སམ། བགྱི་བ་གསུང༌།། །། ༦༨༣༽ ༄། །ཚོགས་ཆོས་དབོན་ཤེས་རབ་འབྱུང་གནས་ཀྱི་ཟིན་བྲིས།། ཨོཾ་སྭསྟི། འགྱུར་མེད་འོད་གསལ་ལྷུན་གྲུབ་བློ་ལས་འདས། །
གདོད་ནས་མ་སྐྱེས་རང་བྱུང་འདུས་མ་བྱས། ། རྣམ་དག་ཁྱབ་པའི་རང་བཞིན་སྤྲོས་ལས་དབེན། ། རྟག་པའི་བདག་ཉིད་རིན་པོ་ཆེ་དཔལ་འདུད། ། གཉིས་མེད་བདེ་ཆེན་ཟུང་འཇུག་ཡངས་པའི་མཛོད། ། གཟུང་འཛིན་རབ་ཞི་ཀུན་བཟང་མཉམ་པ་ཉིད། ། འཁོར་འདས་དབང་ཕྱུག་ཟག་མེད་ཡེ་ཤེས་སྐུ། ། རང་སེམས་རིགས་བདག་དྲུག་པའི་ཞབས་ལ་འདུད། ། བྲལ་དང་རྣམ་སྨིན་མ་འདྲེས་ཡོངས་སུ་རྫོགས། ། མཁྱེན་གཉིས་མངའ་བདག་ལྷར་བཅས་འཇིག་རྟེན་གྱི། ། གཏན་གྱི་སྐྱབས་གནས་ཚད་མེད་ཐུགས་རྗེ་ཅན། །
སྐྱོབ་པ་བླ་མ་རིན་ཆེན་ཞབས་ལ་འདུད། ། མགོན་པོ་དེ་ཡྀ་ཞལ་གྱི་བདུད་རྩི་རྣམས། ། དཔག་པར་དཀའ་ཞིང་བྲི་བར་མི་འོས་ཀྱང༌། ། བདག་འདྲ་བརྗེད་འཇིགས་དྲན་པ་གསོ་བའི་ཕྱིར། ། ལེགས་གསུང་མ་ནོར་མདོར་བསྡུས་འདིར་བཀོད་བྱ། ། འདི་ལྟར་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོར་གྱུར་པ། འཁོར་འདས་མ་ལུས་པ་ཐམས་ཅད་ཀྱི་དབང་ཕྱུག རྒྱུད་ལྔས་བསྡུས་པའི་འགྲོ་བ་མ་ལུས་པ་ཐམས་ཅད་ཀྱི་དཔལ་མགོན། ལྷ་དང་བཅས་པའི་འཇིག་རྟེན་ཐམས་ཅད་ཀྱི་གཙུག་གི་རྒྱན་དམ་པར་གྱུར་པ། གདུལ་བྱ་ཇི་སྙེད་ཀྱི་ཁམས་རྒྱུད་ཐ་དད་པ་དང་མཐུན་པར་འཇུག་ཅིང༌།
བྱང་ཆུབ་རྣམ་པ་གསུམ་ལ་ཡང་དག་པར་འཇོག་པར་བྱེད་པའི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ། འཁོར་བ་མ་སྟོང་གི་བར་དུ་དེ་ཉིད་ལ་མཉམ་པར་འཇུག་པར་བྱེད་པ། ལྷུན་གྱིས་གྲུབ་ཅིང་རྒྱུན་ཆད་མེད་པར་འབྱུང་བའི་གཏེར་མཛོད་ཆེན་པོ། ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྩོད་པའི་མཐའ་ཐམས་ཅད་བྲལ་བས། འཁོར་འདས་མ་ལུས་པ་ཐམས་ཅད་ངམ་ཞིང་སྨོན་པའི་ཡུལ་དུ་གྱུར་པ། གང་གིས་ཀྱང་འགྲན་པར་མི་ནུས་ཤིང༌། འགྲན་ཟླ་མེད་པའི་བླ་མ་རིན་པོ་ཆེ་འབྲི་གུང་པ་ཞེས་ཡོངས་སུ་གྲགས་པ་དེས། རྗེ་དཔལ་ལྡན་ཕག་མོ་གྲུ་པའི་དུས་ཀྱི་མཆོད་པ་ཟླ་བ་མར་ངོའི་ཚེས་བཅུའི་ཉིན་པར་འོག་མིན་སྟུག་པོ་བཀོད་པའི་གནས་འདིར་སེང་གེའི་ཁྲི་ཆེན་པོ་བཤམས་ནས་རྣམ་བཞིའི་འཁོར་ཚོགས་པ་རྒྱ་མཚོ་ལྟ་བུས་བསྐོར་བའི་དབུས་ན་ལྷུན་པོའི་རྒྱལ་པོ་ལྟར། ལྷམ་མེ་ལྷང་ངེ་ལྷན་ནེ་བཞུགས་ཏེ། སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པའི་སྒོ་དུ་མས་གང་ལ་གང་འདུལ་གྱི་ཚུལ་དུ་ཟབ་པ་དང་རྒྱ་ཆེ་བའི་ངེས་པ་དོན་གྱི་འཁོར་ལོ་ལྷུན་གྲུབ་ཏུ་བསྐོར་བ་ལས།
གདུལ་བྱའི་བློ་རིགས་ཐ་དད་པ་རྣམས་ཀྱི་དགོངས་པ་ལེན་ཚུལ་དང་འཛིན་སྟངས་ཀྱི་བྱེ་བྲག་དཔག་ཏུ་མེད་ཅིང་བརྗོད་ཀྱིས་མི་ལང་ཡང༌། བདག་གིས་རྒྱ་མཚོ་ཆེན་པོ་ལས་ཆུ་ཐིགས་པ་གཅིག་གམ། ཕྱི་རོལ་གྱི་ནམ་མཁའ་ལས་ཁབ་མིག་གང་ཙམ་ཞིག་ཟིན་པ་ལས་ཀྱང་མདོར་བསྡུས་ཏེ་བྲི་བར་བྱ་བ་ནི་འདི་ལྟར་ཏེ། ཡང་བྱང་ཆུབ་མཆོག་ཏུ་སེམས་བསྐྱེད་པ་རེ་མཛད་པར་ཞུ་འཚལ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ། དེའི་ཆེད་དུ་བདག་གིས་སྤྱིར་སངས་མ་རྒྱས་ཀྱི་བར་དུ་ལུས་ངག་ཡིད་གསུམ་དགེ་བ་ལ་བཀོལ། མ་ཤིའི་བར་དུ་ལུས་ངག་ཡིད་གསུམ་དགེ་བ་ལ་བཀོལ། དུས་དེ་རིང་ནས་བཟུང་སྟེ་ཉི་མ་སང་ད་ཙམ་གྱི་བར་དུ་ལུས་ངག་ཡིད་གསུམ་དགེ་བ་ལ་བཀོལ་སྙམ་དུ་བསམ།
དེ་ནས་སོ་སོའི་ཡི་དམ་གྱི་ལྷ་གང་ཡིན་པ་ཝལ་གྱིས་བསྒོམ་པར་ཞུ་འཚལ། ཡོན་བདག་པ་ཡི་དམ་གྱི་ལྷ་ངོས་གཟུང་མེད་པ་ཀུན་ཇོ་བོ་ཐུགས་རྗེ་ཆེན་པོར་བསྒོམ། དེ་ཅི་འདྲ་ན་སྐུ་མདོག་དཀར་བ་གངས་ལ་ཉི་མ་ཤར་བ་ལྟ་བུ་ཞལ་གཅིག་ཞལ་ཕྱག་བཞི་ཡོད་པ། ཕྱག་དང་པོ་གཉིས་ཐུགས་ཀར་ཐལ་མོ་སྦྱར་བ། འོག་མའི་གཡས་ན་ཤེལ་གྱི་ཕྲེང་བ་བསྣམས་པ། གཡོན་ན་མེ་ཏོག་པདྨ་དཀར་པོ་བསྣམས་པ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། མཚན་ཐོས་པ་ཙམ་གྱིས་ཕྱིར་མི་ལྡོག་པའི་ས་ཐོབ་པར་བྱེད་པ་དེ་ལྟ་བུ་ཞིག་ཏུ་ཝལ་གྱིས་བསྒོམ། དེ་ནས་ཐུགས་དམ་དེའི་ངང་ནས་མ་ཡེངས་པར་མཛད་ནས་ཆོས་གསན་པར་ཞུ་འཚལ། སྤྱིར་བྱ་བ་དང་བྱེད་པ་ཆེ་འབྲིང་ཆུང་གསུམ་གང་ཡིན་པར་སོང་ཡང་བསམ་པ་བཟང་པོ་བྱང་ཆུབ་ཀྱི་སེམས་རིན་པོ་ཆེས་ཟིན་པར་བྱེད་དགོས་པ་ཡིན།
དེ་ལྟར་བྱང་ཆུབ་ཀྱི་སེམས་རིན་པོ་ཆེས་དབང་བྱས་པར་སོང་ན་དངོས་པོ་ཤིན་ཏུ་ཆུང་བ་ཁབ་སྐུད་པའམ་ནས་ཕོར་གང་ཙམ་ཞིག་ཡིན་ཡང་འབྲས་བུ་རྒྱ་ཆེན་པོ་བསམ་གྱིས་མི་ཁྱབ་པ་འབྱུང་བ་ལགས། དེ་ཡང་རྒྱ་ནམ་མཁའི་མཐའ་དང་ཆོས་ཀྱི་དབྱིངས་དང་མཉམ་པ། ཡུན་འཁོར་བ་མ་སྟོང་གི་བར་དུ་འབྱུང་བ་ལགས། དུས་གསུམ་གྱི་འཕགས་པ་ཐམས་ཅད་མཆོད་ཅིང་ཁམས་གསུམ་གྱི་སེམས་ཅན་ཐམས་ཅད་སྨིན་པར་བྱེད་པའི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་འཁོར་བ་མ་སྟོང་གི་བར་དུ་ལྷུན་གྱིས་གྲུབ་ཅིང་རྒྱུན་ཆད་མེད་པར་འབྱུང་བ་ལགས། དེ་ལྟར་ཡང༌། བྱང་ཆུབ་སེམས་ཀྱི་ལྗོན་ཤིང་རྟག་པར་ཡང༌། ། འབྲས་བུ་འབྱིན་པ་མི་ཟད་འཕེལ་བར་འགྱུར། ། བགྱི་བ་གསུང༌། དེས་ན་བྱ་བཞག་གི་རིམ་པ་གང་ཡིན་ཡང༌། བྱང་ཆུབ་ཀྱི་སེམས་རིན་པོ་ཆེའི་རྗེས་སུ་འབྲང་བར་བྱེད་པ་གལ་ཆེ་བ་ལགས།
དེ་ལྟར་བྱས་པར་སོང་ན་དངོས་པོ་ཆེ་འབྲིང་ཆུང་གསུམ་གང་ཡིན་པར་སོང་ཡང༌། གོང་དུ་སྙན་དུ་གསོལ་བ་ལྟར་འབྲས་བུ་རྒྱ་ཆེན་པོ་བསམ་གྱིས་མི་ཁྱབ་པར་འབྱུང་བ་ཡིན་ནོ། ། དེ་ལ་དངོས་པོ་གང་ཡིན་པ་དེ་དག་པ་གལ་ཆེ་བ་ལགས། དེ་ཡང་སྔོན་སྤྱན་སྔར་སློབ་དཔོན་ཆོས་སྒོ་བས་དར་ཡུག་ཧཾ་སྐྱ་བ་མདོག་ཤིན་ཏུ་མ་ལེགས་པ་ཞིག་ཕུལ་བ་ལས། སྤྱན་སྔ་ནས་ང་ལ་གཟིགས་ནས། དེ་རིང་ཁྱོད་ཀྱི་སློབ་དཔོན་གྱི་དར་ཡུག་དེ་ལས་དར་ལེགས་པ་ཁ་གང་ཕུལ་ན་དངོས་པོ་དག་པས་དེ་ལ་འདམ་པ་ཡིན། དར་དེའི་རྟེན་འབྲེལ་གྱི་སྐུ་བསོད་དགོས་ཡོད་བགྱི་བ་གསུང༌། དེས་ན་ཁྱེད་རང་རྣམས་ཀྱང་སོ་སོའི་ལག་ཏུ་དངོས་པོ་རྣམ་པར་དག་པ་ཆེ་ཆུང་གང་ཡོད་པ་དེ་བླ་མ་དང་དཀོན་མཆོག་གི་ཕྱོགས་སུ་གཏོང་དགོས་པ་ལགས། དེ་མ་གཏོགས་པ་རྒྱུ་ལ་ལག་བྱེད་ངན་པར་བྱས་ནས་འབྲས་བུ་ལ་རེ་ཆེ་བས་མི་ཕན་པ་ཡིན་ཏེ། དེ་ཡང་རྒྱུ་མ་སོང་བའི་དུས་སུ་འབྲས་བུ་འབྱུང་བ་མི་སྲིད་པ་ལགས།
དེས་ན་ད་ལྟའི་དུས་ཚོད་དུ་མང་སྐོལ་གྱི་ནང་དུ་ཆབ་བན་བུ་རེ་རེའམ། སོ་ར་ཆང་བུ་རེ་རེ་ཡིན་ན། དཀོན་མཆོག་གི་ཕྱོགས་སུ་ཆུ་གཙང་ཕོར་བུ་རེ་རེ་ཙམ་ཡང་མ་འབྱོར་བར་བྱས་ནས། བདེ་སྐྱིད་མང་པོ་ཞིག་ཡོང་དུ་རེ་བ་ཡང་ཁར་མི་འོང་བའི་ཧུབ་བགྱི་བ་མ་གཏོགས་པ་རྒྱུ་མ་སོང་བའི་དུས་སུ་ཅུང་དཀའ་བ་ཡིན། དེ་ཡང་སྔོན་གྱི་དུས་སུ་མ་ངར་སྒོམ་དག་བགྱི་བ་དེས། ནོར་བུ་རིན་པོ་ཞིག་རྙེད་པ་ཐང་བའི་མཐུ་བས་ལྕིབས་ནས་སྤྱན་སྔ་རིན་པོ་ཆེ་ལ་ཕུལ་བ་ཡིན་པར་གདའ། དེ་ལ་སྤྱན་སྔ་རིན་པོ་ཆེའི་ཞལ་ནས། ལར་གྱིས་ཁྱོད་བཟང་པོ་ཞིག་ཡིན་པར་ཤེས་ཏེ། འདི་ཙམ་ཡིན་པར་ནི་བག་ཀྱང་མ་བརྩིས་གསུང་ནས་ཤིན་ཏུ་མཉེས་པ་ཡིན་པར་གདའ། དེས་ན་ཁྱེད་རང་སོ་སོ་ཡང་དངོས་པོ་རྣམ་པར་དག་པ་དེ་ལྟ་བུ་ལ་སོགས་པ་གང་ལག་ཏུ་ཕྱིན་པར་སོང་ཡང༌།
དེ་བླ་མ་དང་དཀོན་མཆོག་དབང་བ་ཡིན་པས། བླ་མ་དམ་པའི་ཞལ་བཞུགས་པའི་དུས་ཡིན་ན་དངོས་སུ་ཕྱག་ཏུ་འབུལ། མི་བཞུགས་པའི་དུས་ལྟ་བུ་ཡིན་ཡང་རྟེན་བཞེངས་པའམ་མཆོད་པ་ལ་སོགས་པ་བླ་མ་དམ་པ་དེའི་ཕྱོགས་སུ་གཏོང་དགོས་པ་ཡིན། དེ་ལ་སྔོན་རྗེ་རིན་པོ་ཆེའི་སྤྱན་སྔར། དཔལ་ཆེན་པོ་ཤི་རི་ཕུག་པས་གསེར་སྐྱན་ཤིན་ཏུ་ལེགས་པ་དཔེ་མེད་པ་ཞིག་ཕུལ་ནས་གསོལ་སྐྱན་མཛད་པར་ཞུ་ཞུས་པས། སྤྱན་སྔ་ནས་ཁྱོད་ལ་བླ་མ་ཡོད་པ་བཞིན་དུ། ང་ལ་ཡང་བླ་མ་ཡོད་གསུང་ནས་བཀྲ་ཤིས་སྒོ་མང་ལ་ཕུལ་བ་ལགས། དེས་ན་ཁྱེད་རང་སྤྱི་སྒོས་ཐམས་ཅད་ཀྱིས་ཀྱང༌། གཞི་བྱེས་ལམ་གསུམ་དུ་དུས་ཚོད་ནམ་ཡིན་པར་སོང་ཡང༌། སོ་སོའི་ལག་ཏུ་དངོས་པོ་ཇི་ལྟར་ཡོད་པའི་གང་དྲག་ཐམས་ཅད་བླ་མ་དམ་པ་དང་དཀོན་མཆོག་གི་ཕྱོགས་སུ་གཏོང་བར་བྱེད་པ་གལ་ཆེ་བ་ཡིན།
དེ་ལྟར་དངོས་པོ་རྣམ་པར་དག་པ་ཡིད་དུ་འོང་བ་རང་ལ་དམར་བ་དང༌། རྩིས་ཆེ་བ་དེ་རྣམས་ཕུལ་བའི་དུས་སུ། ཕྱིས་འབྲས་བུ་ཡང་དེ་དང་འདྲ་བར་ཁྱད་པར་དུ་འཕགས་པ་བསམ་གྱིས་མི་ཁྱབ་པ་རྣམས་འབྱུང་བ་ལགས། དེ་ལ་ཁྱེད་རང་རྣམས་ལ་འབུལ་བ་མེ་ཏོག་ལྟ་བུ་བྱུང་ཡང༌། དང་པོར་རང་གི་ཞག་འགའ་འཚགས་བྱས་པས་རང་གི་ཤེས་པ་འདྲེས་རྒྱུ་ཞིག་ཡོད། དེའི་དུས་སུ་གཟོད་ཕུལ་ན་བདག་འཛིན་ཐེངས་པ་དང་བསོད་ནམས་དཔག་ཏུ་མེད་པ་ཐོབ་པ་ལགས། དེ་ལྟར་མ་ཡིན་པར་རང་གི་ལག་ཏུ་ཕྱིན་པ་དང་ལག་རྒྱུད་ལ་བཏང་ནས། བདག་འཛིན་ནམ་ཆགས་སེམས་སྐྱེས་ན་ནི་ཕུང་ཉེས་ཆེན་པོར་འགྱུར་བ་ཡང་སྲིད་པས། དེས་ན་དངོས་པོ་གང་ཡིན་པ་དེ་ཤིན་ཏུ་དག་པ་དང༌། དེ་བྱང་ཆུབ་ཀྱི་སེམས་རིན་པོ་ཆེའི་རྗེས་སུ་འབྲངས་ནས་གཏོང་བ་དང༌།
བདག་འཛིན་ཐེངས་པར་བྱེད་པ་དང༌། རྫོགས་པའི་བྱང་ཆུབ་ཏུ་བསྔོ་བ་མཛད་པ་ཤིན་ཏུ་གལ་ཆེ་བ་ལགས། དེ་ལྟར་མ་བྱས་པར་ཆགས་སྡང་རྨོངས་གསུམ་གྱི་བསམ་པས་དབང་བྱས་པར་སོང་ན། དངོས་པོ་ཅི་ཙམ་ཆེ་བ་ཙམ་དུ་ཕུང་ཉེས་ཀྱང་ཆེ་བར་འབྱུང་བས། དེས་ན་བསོད་ནམས་ཀྱི་ཚོགས་བསགས་པའི་དགེ་བའི་རྩ་བ་བྱས་པ་གཅིག་པུས་ཀྱང་མི་ཆོག རྫོགས་པའི་བྱང་ཆུབ་ཏུ་བསྔོ་བ་ཤིན་ཏུ་གལ་ཆེ་བ་ལགས། དེ་ལ་ངེད་རང་ཐམས་ཅད་ཀྱང་ཚེ་འཁོར་བ་ཐོག་མ་མེད་པ་ནས་རྫོགས་པའི་བྱང་ཆུབ་ཏུ་སངས་མ་རྒྱས་པ་དེ་ཡང་བསྔོ་བ་དང་སེམས་བསྐྱེད་རྣམ་པ་གཉིས་པོ་དེ་མ་ཤེས་པ་གཅིག་པུས་ལན་པ་ཡིན། དེ་ལ་ཚན་གཅིག་གི་རྟོག་པ་ལ་དགེ་བའི་རྩ་བ་མ་བྱས་པ་མིན་ནམ་སྙམ་པར་སོང་ན་དགེ་བའི་རྩ་བ་དང་དཔག་ཏུ་མེད་བྱས་པ་ལ། བསྔོ་བ་ཅུང་ཤེས་པ་ཚེ་འདིའི་གྲགས་སྙན་ནམ་འཇིག་རྟེན་གྱི་ཆོས་བརྒྱད། དེ་དང་འདྲ་བར་ཚངས་པ་དང་བརྒྱ་བྱིན་འཁོར་ལོས་བསྒྱུར་བའི་རྒྱལ་པོ་ལ་སོགས་པ་འཇིག་རྟེན་གྱི་ཆེན་པོ་རྣམས་སམ།
དྲག་ཤོས་སུ་བྱེད་པ་ཚན་རེས་ཀྱང་ཉན་ཐོས་དང་རང་སངས་རྒྱས་སུ་བསྔོས་པས། དེ་རྣམས་ཇི་ལྟ་བ་བཞིན་དུ་གྲུབ་ནས་རྫོགས་པའི་བྱང་ཆུབ་ཏུ་སངས་རྒྱ་བའི་གེགས་བྱས་པ་མ་གཏོགས་པ་རྫོགས་པའི་བྱང་ཆུབ་ཀྱི་རྒྱུར་མ་སོང༌། ཞན་ཤོས་ཀྱིས་དུད་འགྲོ་ལ་སོགས་པ་གནས་ངན་པ་རྣམས་སུ་བསྔོས་པས་དེ་ཁོ་ན་བཞིན་དུ་གྲུབ་ནས། རྫོགས་པའི་བྱང་ཆུབ་གཏན་རླག་ཏུ་འགྲོ་བ་ཡང་ཡོད་པ་ལགས། དེའི་རྒྱུ་མཚན་གང་ཡིན་སྙམ་པར་སོང་ན། བསམ་པ་གང་སྐྱེས་པ་དེ་རྣམས་ཀྱིས་འཕུལ། དགེ་བའི་སྟོབས་ཆེན་པོ་དེས་བྱས་པའི་དུས་སུ་དེ་བཞིན་དུ་མི་འགྲུབ་མི་སྲིད་པ་ལགས། དེ་ལ་སྔོན་མདོ་སྨད་དུ་མི་ཞིག་ཆགས་པ་ཚན་པོ་ཆེ་ཚུགས་ཐབས་མེད་པ་སྐྱེས་པས། ཡུལ་དེ་ན་རྟ་ཁྱུ་ཞིག་ཡོད་པའི་ནང་ན་གསེབ་ཅིག་ཡོད་པ་དེ་ལ་སྨོན་པར་བྱུང་ནས། ཁོས་དགེ་འདུན་སྟོན་མོ་འདྲེན་པ་ལ་སོགས་བསོད་ནམས་ཀྱི་ཚོགས་རྒྱ་ཆེན་པོ་བསགས་པའི་རྗེས་ལ།
སྔར་གྱི་གསེབ་དེར་སྐྱེ་བའི་སྨོན་ལམ་བཏབ་པ་དང༌། དེ་ནས་ཡུན་རིང་པོ་མ་ལོན་པར་ཁོ་ཚེའི་དུས་བྱས་ནས། རྟ་ཁྱུ་དེའི་ནང་དུ་ཁོ་རང་སྔར་སྨོན་པའི་རྟ་དེ་ཁོ་ན་འདྲ་བ་ཞིག་ཏུ་སྐྱེས་པ་ལགས་པར་གདའ། དེས་ན་དགེ་བ་བྱེད་ལོ་བྱས་པ་གཅིག་པུས་ཀྱང་མི་ཆོག་པས། བསམ་པ་རྣམ་པར་དག་པ་རྫོགས་པའི་བྱང་ཆུབ་ཏུ་བསྔོ་དགོས་པ་ལགས། མ་བསྔོས་ན་འཛད་པའི་རྒྱུ་ཡང་ཤིན་ཏུ་མང་བ་ཡིན་ཏེ། དེ་ཡང་བསྔོས་པར་སོང་ན་རིན་པོ་ཆེ་གཏེར་དུ་སྦས་པ་དང་འདྲ་བ་ལགས། མ་བསྔོས་ན་དེ་ལྟར་བསོད་ནམས་ཀྱི་ཚོགས་བསགས་པའི་རྗེས་ལ་གོང་དུ་སྙན་དུ་གསོལ་བ་དང་འདྲ་བར་རང་གི་ཇི་ལྟར་བསྔོས་པའི་སྨོན་ལམ་བཏབ་པ་བཞིན་དུ་འགྲུབ་པར་ལགས་ཏེ། དེ་ལྟར་ཡང༌། གང་གིས་སྨོན་ལམ་ཅི་བཏབ་པས། །
དེ་ནི་དེ་ལྟར་ཉིད་དུ་འགྱུར། ། བགྱི་བ་གསུང༌། གཞན་ཡང་བཅོམ་ལྡན་འདས་ཀྱི་ཞལ་ནས། རྒྱ་ཆེ་བ་ལ་མོས་པ་རྣམས་ཀྱིས་ནི་ཆེ་བ་འགྲུབ་པར་འགྱུར་རོ། ཆུང་བ་ལ་མོས་པ་རྣམས་ཀྱིས་ནི་ཆུང་བ་འགྲུབ་པར་འགྱུར་རོ། ། བགྱི་བ་གསུངས་པས། དེ་ལྟར་འགྲུབ་པའི་དུས་སུ་རྒྱ་ཆེན་པོ་བགྱི་བ་དེ་རྫོགས་པའི་སངས་རྒྱས་ལ་གསུངས་པ་ཡིན་པས། དེ་མི་འགྲུབ་པའི་དོན་མེད་པ་ལགས། དེ་ལྟར་རྫོགས་པའི་སངས་རྒྱས་སུ་བསྔོས་པས་རྫོགས་པའི་སངས་རྒྱས་ཇི་ལྟ་བ་བཞིན་དུ་གྲུབ་ནས་གཞན་ཐམས་ཅད་ཞོར་ལ་འབྱུང་བ་ཡིན། དེ་ཡང་དཔེར་ན་གང་དང་འདྲ་སྙམ་ན་འབྲས་ས་ལུ་ལོ་ལེགས་པའི་དུས་ན་ཕུབ་སོག་ཐམས་ཅད་ཞོར་ལ་འབྱུང་བ་འདྲ་བ་ལགས།
དེ་ལྟར་ཞིང་རྣམ་པར་དག་པ་བླ་མ་དམ་པ་དང་དཀོན་མཆོག་གི་ཕྱོགས་སུ་དངོས་པོ་རྣམ་པར་དག་པ་སོ་སོ་ལ་ཅི་ལྟ་བུ་ཡོད་པ། བསམ་པ་རྣམ་པར་དག་པ་བྱང་ཆུབ་ཀྱི་སེམས་རིན་པོ་ཆེའི་རྗེས་སུ་འབྲངས་ནས་འབུལ་བར་བྱེད་པ་དང༌། དེ་ནས་རྗེས་དགེ་བའི་རྩ་བ་ཐམས་ཅད་རྫོགས་པའི་སངས་རྒྱས་སུ་བསྔོ་བ་མཛད་པ་དེ་ལྟར་ཞུ་འཚལ་གསུངས།། ཡང་བླ་མ་རིན་པོ་ཆེའི་ཞལ་སྔ་ནས། བརྒྱུད་པ་རིན་པོ་ཆེ་འདི་གྲུབ་པའི་མཐའ་ཤིང་རྟ་ཆེན་པོའི་སྲོལ་དང་འདྲ་བ་དེ་སྣང་བ་རང་སེམས་ཡིན་གསུངས། གྲུབ་པའི་མཐའ་སྣང་བ་རང་གི་སེམས་འདི་ཤེས་ཤིང་རྟོགས་ན། བརྒྱུད་པ་འཛིན་པའི་སློབ་མར་སོང་ལ་གྲུབ་མཐའ་ངོ་མ་ཤེས་ན་སློབ་མར་མིང་བཏགས་ཀྱང་སློབ་མར་མི་འོང་སྟེ། དེ་ལྟར་ཡང་འགྲོ་བའི་མགོན་པོ་རིན་པོ་ཆེའི་ཞལ་ནས། ཕ་ཡི་རིན་ཆེན་དཀོར་མཛོད་དེ། ། གཅེས་པའི་བུ་ཡིས་མ་ཤེས་ན། །
གཅེས་པོར་བཏགས་ཀྱང་མིང་ཙམ་ཡིན། ། གསུངས། དེས་ན་འདི་ཤེས་དགོས་པའི་ཆོས་ཡིན། དེ་ཡང་རྗེ་ཕག་མོ་གྲུ་པའི་ཞལ་ནས། ཁོ་བོ་དང་སྒམ་པོ་པ་གཉིས་གང་གི་ངོས་ནས་ཀྱང་ཡོན་ཏན་ཁོ་བོ་ཆེ་བ་ཡིན་ཏེ། སྐུ་ཚེ་ཡང་སྔ་མ་ལ་པཎྜི་ཏ་གཉིས་སུ་སྐུ་སྐྱེ་བ་བཞེས་པའི་དུས་སུ། སྒྲ་ལ་བགྲོ་གླེང་ཞིག་བྱས་པས། རྗེ་སྒམ་པོ་པའི་སྐུ་སྐྱེ་བ་དེ་རྒྱལ། དེར་ཁོ་བོས་སྒྲ་ཐུན་ཅིག་གསན་པར་ཁོ་བོ་དང་དཔོན་སློབ་ཏུ་སོང་བ་ཡིན་གསུངས། དེ་ལ་འགྲོ་བའི་མགོན་པོའི་ཞལ་ནས།
དཔལ་ལྡན་ཕག་མོ་གྲུ་པ་ནི། འདས་པའི་སངས་རྒྱས་འཁོར་བ་འཇིགས། མ་བྱོན་པའི་དེ་བཞིན་གཤེགས་པ་མི་བསྐྱོད་པ་རྒྱལ་པོ་སྨན་གྱི་ལྷ། ད་ལྟར་གྱི་བཅོམ་ལྡན་འདས་ཤཱཀྱའི་རྒྱལ་པོ། དུས་གསུམ་དེ་བཞིན་གཤེགས་པ་གཅིག་ཏུ་གྱུར་པ་ཡིན། དེ་ལ་རྗེ་སྒམ་པོ་པའི་ཞབས་ལ་གཏུག་དགོས་པའི་སྒྲ་ནུས་པ་ཅན་དེ་སྣང་བ་རང་སེམས་ལས་འོས་མེད་པའི་རིགས་ཡིན་གསུངས། འོ་ན་སྣང་བ་རང་སེམས་བགྱི་བ་དེ་གང་ཡིན་སྙམ་ན། ཁྱེད་ཀྱིས་རྩ་བ་འདི་ཟུང་ཞིག ཇི་སྲིད་སེམས་ཡོད་ཀྱི་རིང་ལ་སྣང་བ་ཡོད་སེམས་ཡོད་སྣང་བ་ཡོད། སེམས་ཡོད་རིང་ལ་སྣང་བ་ཡོད་པ་ནི།
འདོད་ཆགས་ཀྱི་སེམས་ཡོད་ན། ཡི་དྭགས་ཀྱི་སྣང་བ་ཡོད། ཞེ་སྡང་གི་སེམས་ཡོད་ན་དམྱལ་བའི་སྣང་བ་ཡོད། གཏི་མུག་གི་སེམས་ཡོད་ན་དུད་འགྲོའི་སྣང་བ་ཡོད། བྱམས་པའི་སེམས་ཡོད་ན་ཚངས་པའི་འཇིག་རྟེན་གྱི་སྣང་བ་ཡོད། དེས་ན་སྣང་བ་ཕྱི་རོལ་ན་མེད་པའི་ཕྱིར་ན་རང་སེམས་ཡིན། ཚན་གཅིག་སྣང་བ་དོན་དུ་གྲུབ་པར་འདོད་དེ། དེ་ག་ལ་སྲིད་སེམས་ཕྱི་རོལ་དུ་སྣང་བ་ལས་གཞན་མེད། འགྲོ་བའི་མགོན་པོ་རིན་པོ་ཆེས། བླ་མ་མི་ཉག་སྒོམ་རིང་ལ་རྗེ་བཙུན་རིན་པོ་ཆེའི་སྣང་བ་རང་སེམས་དེ་ཅི་ལྟ་བུ་ཞིག་དྲིས་པས།
ལྷ་རྒན་སྣང་བ་ཕྱི་རོལ་ན་མེད་པས་རང་གི་སེམས་ཡིན་མོད་གསུང་བས། ཕ་དེའི་བུར་འདུག་སྙམ་པ་བྱུང་གསུང༌། འོ་ན་སྣང་བ་སྣ་ཚོགས་དཀར་དམར་དུ་སྣང་བ་མངོན་སུམ་དུ་འདུག་སྙམ་ན། དེ་ཉིད་རང་གི་སེམས་ཡིན། འཛིན་སྟངས་ཡིན། དེས་ན་སྣང་བ་ཕྱི་དོན་དུ་གྲུབ་པར་མི་བཟུང༌། དེ་ཡང་ཆུ་བོ་གངྒཱ་ལ་ལྷ་རྣམས་ཀྱིས་བདུད་རྩིར་མཐོང༌། མི་རྣམས་ཀྱི་ཆུར་མཐོང༌། ཡི་དྭགས་རྣམས་ཀྱིས་ཟངས་ཁུ་དང་སྣག་ཁྲག་ཏུ་མཐོང་ཡང༌། ཆུ་བོ་གངྒཱ་ལ་འགྱུར་བ་མེད།
སོ་སོའི་བསགས་ཚུལ་དང་འཛིན་སྟངས་ཡིན་ཏེ། བཅོམ་ལྡན་འདས་བྱམས་མགོན་གྱིས། སྣང་བ་འདི་ནི་ཤིན་ཏུ་མངའ། ། རྟོག་མེད་གཡོ་བ་མེད་པ་ཉིད། ། དེ་ལྟར་ན་ཡང་འཇིག་རྟེན་ནི། ། དོན་ཆེན་པོར་ནི་ཉེ་བར་གནས། ། འདི་ནི་རང་སེམས་སྣང་ངོ་ཞེས། ། སོ་སོའི་སྐྱེ་བོས་མི་ཤེས་མོད། ། བགྱི་བ་གསུངས། དེ་ཡང་སྣང་བ་རང་སེམས་ཡིན་པ་སོ་སོའི་སྐྱེ་བོ་རྣམས་ཀྱིས་མི་ཤེས།
གཞན་ཡང་སྔོན་རྒྱལ་པོའི་ཁབ་བྱ་རྒོད་ཕུང་པོའི་རི་ལ། བཅོམ་ལྡན་འདས་སེང་གེའི་ཁྲི་བཤམས་པ་ལ་བཞུགས་ཤིང་ཤེས་རབ་ཀྱི་ཕ་རོལ་ཏུ་ཕྱིན་པ་གསུངས་པས། སྟོང་གསུམ་གྱི་སྟོང་ཆེན་པོ་མི་མཇེད་པའི་འཇིག་རྟེན་གྱི་ཁམས་འདི་འཇིག་རྟེན་གྱི་ཁམས་པད་མོ་ཅན་ན་དེ་བཞིན་གཤེགས་པ་པད་མོ་དམ་པ་ལྟར་གྱུར་པ་ལགས་པར་གདའ་སྟེ། པད་མོ་ཅན་གྱི་འཇིག་རྟེན་གྱི་ཁམས་འདིར་འཕོས་པ་མ་ལགས།

གཞན་ཡང་རྗེ་གོང་མའི་ཞལ་ནས། རེས་འགའི་དུས་སུ་ངམ་ཤོད་སྐྱིད་ལུང་འདི་ལྕགས་སྲེག་གི་ས་གཞི་ཡིན་གསུངས་པ་དང༌། རེས་འགའི་དུས་སུ་ངམ་ཤོད་འོག་མིན་གྱི་གནས་ཡིན་གསུངས་པ་དེ་འགལ་བ་འདུ་བའི་གསུངས་མ་ལགས། བསམ་པ་ཞེ་སྡང་སྐྱེས་པའི་དུས་སུ་ངམ་ཤོད་ཀྱི་ཀླུང་ལྕགས་སྲེག་གི་ས་གཞི་ཡིན་ཏེ། ལྕགས་སྲེག་ས་གཞི་སུ་ཡིས་བྱས། ། མོ་ཚོགས་དེ་དག་གང་ལས་བྱུང༌། ། དེ་འདྲ་དེ་དག་ཐམས་ཅད་ནི། ། སྡིག་སེམས་ཡིན་པར་ཐུབ་པས་གསུངས། ། ཞེས་པས། དམྱལ་བའི་གནས་ངམ་ཤོད་དུ་འཕོས་པ་མ་ལགས། ངམ་ཤོད་ཀྱི་ཀླུང་གཞན་དུ་སོང་བ་མ་ལགས།
བྱང་ཆུབ་ཀྱི་སེམས་ལ་མཉམ་པར་བཞག་ན་འོག་མིན་གྱི་གནས་ཡིན་ཏེ་འོག་མིན་གྱི་གནས་ངམ་ཤོད་དུ་འཕོས་པ་མ་ལགས། དེས་ན་སོ་སོའི་བསགས་ཚུལ་ལམ། འཛིན་སྟངས་ཀྱིས་དེ་ལྟར་བྱུང་བ་ཡིན་ཏེ། སོ་སོའི་སྐྱེ་བོ་རྣམས་ལ་གཟུང་འཛིན་སྣ་ཚོགས་ཀྱི་སེམས་ཡོད། ཉན་ཐོས་རྣམས་ལ་བདེན་པ་བཞིར་གཟུང་ཞིང་སྤངས་གཉེན་གཉིས་སུ་འདོད་པའི་སེམས་ཡོད། སེམས་དེའི་སྣང་བ་ཡོད། འཕགས་པ་རང་རྒྱལ་སངས་རྒྱས་རྣམས་ལ་རྟེན་འབྲེལ་བཅུ་གཉིས་སུ་འཛིན་པའི་སེམས་ཡོད། སེམས་དེའི་སྣང་བ་ཡོད། བྱང་ཆུབ་སེམས་དཔའ་རྣམས་ལ་ཀུན་རྫོབ་བྱང་ཆུབ་ཀྱི་སེམས་ཀྱིས་མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་བླ་ན་མེད་པའི་བྱང་ཆུབ་ཐོབ་པར་འདོད་པའི་སེམས་ཡོད།
སེམས་དེའི་སྣང་བ་ཡོད། ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སེམས་མེད་པས་སྣང་བ་མེད་པ་ཡིན་ཏེ། བླ་མ་གོང་མའི་ཞལ་ནས། སོ་སོའི་སྐྱེ་བོ་གཟུང་འཛིན་གདོས་སུ་ཆུད། ། ཉན་ཐོས་རྣམས་ནི་སྨིག་སྒྱུའི་རྒྱ་མཚོ་རྙོག ། རང་སངས་རྒྱས་རྣམས་མཐོ་ཡོར་མི་ཡི་དེར། ། བྱང་ཆུབ་སེམས་དཔའ་རྨི་ལམ་སྐྱེ་མོས་ཚལ། ། སངས་རྒྱས་རྣམས་ཀྱིས་སྤྲོས་པ་ཞི་བར་མཁྱེན། ། ཞེས་གསུངས་པས། སངས་རྒྱས་བཅོམ་ལྡན་འདས་མ་གཏོགས་པ་ས་བཅུ་པའི་མགོན་པོ་ལ་ཡང་སེམས་ཡོད།
སེམས་ཡོད་པས་སྣང་བ་ཡོད། འདི་ལ་ཤེས་བྱའི་སྒྲིབ་པ་ཟེར། གླེན་གཏམ་དུ་སེམས་ལ་སྒྲིབ་པ་ཟེར་བ་ཡིན། བླ་མ་གོང་མའི་ཞལ་ནས་ཀྱང༌། རྐང་གཉིས་གཙོ་ལ་སྣང་བ་མེད། ། བྱང་ཆུབ་སེམས་ལ་མཉམ་རྗེས་སུ། ། གསུངས་པས། མཉམ་གཞག་ལ་སྣང་བ་མེད་ཀྱང་རྗེས་ལ་ཡོད་པར་གསུངས་པར་ཡིན་ཏེ། དེས་ན་ཇི་སྲིད་སེམས་ཡོད་རིང་ལ་སྣང་བ་ཡོད། སེམས་མེད་ན་སྣང་བ་མེད།
དཔེ་ཅི་དང་འདྲ་ན་གཟུགས་བརྙན་དང་མེ་ལོང་འདྲ་སྟེ། མེ་ལོང་གི་ནང་དུ་བཞིན་གྱི་དཀྱིལ་འཁོར་དཀར་པོ་དང་དམར་པོ་ལ་སོགས་པ་ཇི་ལྟར་ཡོད་པ་མེ་ལོང་གི་ནང་དུ་འཆར་བ་དང་འདྲ་བ་ཡིན་ལ། ཇི་སྲིད་སེམས་མེད་ན་སྣང་བ་མེད་དེ། ཕྱི་རོལ་ཏུ་གཟུགས་བརྙན་མ་གྲུབ་ན་མེ་ལོང་གི་ནང་དུ་བཞིན་གྱི་དཀྱིལ་འཁོར་གྱི་སྤྲོས་པ་ཆད་པ་ཡིན། དཔེ་དེ་བཞིན་དུ་ཡང་དག་པར་རྫོགས་པའི་སངས་རྒྱས་ལ་སེམས་མེད། སེམས་མེད་པས་སྣང་བ་མེད་པ་ཡིན་ཏེ། འདི་རྟོགས་ཤིང་ཁོང་དུ་ཆུད་པའི་དུས་ན་ཆོས་ཐམས་ཅད་ལ་མ་རྟོགས་པ་སྤུའི་རྩེ་མོ་ཡང་མེད་དེ། སྣང་བ་མེད་པའི་ཤེས་རབ་བྱ་བ་ཡིན། བླ་མ་གོང་མའི་ཞལ་ནས་ཀྱང༌། ། རྐང་གཉིས་གཙོ་ལ་སྣང་བ་མེད། །
ཅེས་པ་དང༌། གཞན་ཡང་སེམས་འགག་པ་དེ་སྐུ་ཡི་མངོན་སུམ་བྱ་བ་གསུངས་པས། འདི་ནི་བརྒྱུད་པ་རིན་པོ་ཆེ་གྲུབ་པའི་མཐའ་སྣང་བ་རང་གི་སེམས་ཡིན། ཁྱེད་ཀྱིས་དེ་ལྟར་ཤེས་པར་བྱ་སྟེ། ཐུགས་ཀྱི་དཀྱིལ་འཁོར་ཞིག་ཏུ་འཇོག་པར་ཞུ་གསུངས། ཡང་ཞལ་སྔ་ནས། ཆོས་རྗེ་རིན་པོ་ཆེའི་ཞལ་ནས། རྗེ་ཕག་མོ་གྲུ་པའི་སྣང་བ་རང་སེམས་ཀྱི་ནང་ནས། ང་འབུས་བསམ་པའི་རང་གཟུགས་འདི་རྙེད་པ་ཡིན་གསུངས། དེ་ཡང་ནང་དུ་བསམ་པ་ཇི་ལྟར་སྐྱེས་པའི་ལུས་སུ་འགྲུབ་ཅིང༌།
སེམས་ཇི་ལྟར་འགྱུར་བ་བཞིན་དུ་ལུས་ཀྱང་འགྱུར། སེམས་མི་རྟག་པ་བཞིན་དུ་ལུས་ཀྱང་མི་རྟག་པ་ཡིན་ཏེ། བཅོམ་ལྡན་འདས་བྱམས་མགོན་གྱིས། ཇི་ལྟར་སེམས་འགྱུར་བ་ལྟར་འགྱུར་བ་གཞན་ནི་དེ་བཞིན་གཤེགས་པ་ལ་མ་གཟིགས་གསུངས། སེམས་འགྱུར་བས་ལུས་འགྱུར་བ་དེ། མཁའ་ལ་རྒྱུ་བའི་ཡི་དྭགས། རྣལ་འབྱོར་པས་མངོན་སུམ་དུ་མཐོང་བ་ཡིན། དེས་ན་སྐད་ཅིག་མ་བསམ་པའི་རང་གཟུགས་ཡིན། ཇི་ལྟ་བུ་ཡིན་སྙམ་ན། ཁྱེད་རང་སོ་སོའི་ལུས་ཇོ་བོ་ཐུགས་རྗེ་ཆེན་པོར་བསྒོམས་དང༌།
ཇི་ལྟར་ཇོ་བོ་བསྒོམས་པ་བཞིན་དུ་དེའི་རང་གཟུགས་སུ་འགྱུར་བ་ཡིན་གསུངས། དེ་ཡང་འདམ་པ་ཡ་བོ་བྱ་བ་ཞིག་གིས་ཁོ་རང་གི་མཐོང་བར་མངོན་སུམ་དུ་འདྲེ་ཞིག་གིས་བདག་བྱས་ཤིང་གནོད་པ་སྐྱེལ་བ་ལ། འགྲོ་བའི་མགོན་པོའི་སྙན་པ་ཐོས་པ་ལ་བརྟེན་ནས་ཁོ་འབྲི་གུང་དུ་འོངས། འཇིག་རྟེན་མགོན་པོ་སྐུ་མཚམས་ལ་བཞུགས་པ་ལ། ང་ལ་འདི་ལྟ་བུ་བྱུང་བྱ་བའི་ཕྲིན་དེ་ཉེ་གནས་དབང་གཞོན་ལ་བསྐུར་བས། ཆོས་རྗེའི་ཞལ་ནས་ཇོ་བོ་ཐུགས་རྗེ་ཆེན་པོ་བསྒོམ་གསུངས་ནས་བསྒོམ། འདྲེ་དེས་ཇོ་བོ་ཐུགས་རྗེ་ཆེན་པོ་མ་བསྒོམ་པར་གཤིན་རྗེ་བེ་པ་ས་ཏང་བསྒོམ་ཟེར་སྐད། འདིས་ང་ལ་གནོད་པར་འདུག་སྙམ་ནས་ནན་ཏན་ཆེ་བར་བསྒོམས་པས། ཐག་ཇེ་རིང་ཇེ་རིང་ལ་གཞོ་ཆུའི་ལྐོག་ཏུ་སོང་ནས། ངོ་ལྤགས་ཡ་བ་གཅིག་བཤུས་ནས་ཡར་ལ་བལྟ་ཡང་མི་ཕོད་པར་འདུག་ཟེར་སྐད་དེ།
དེའི་དུས་སུ་འདམ་པ་ཡ་བོར་མ་མཐོང་ཞིང༌། གནོད་པ་སྐྱེལ་བའི་སྐབས་མ་རྙེད་ཅིང་ཡུལ་ལས་འདས་པ་ཡིན་མོད། གཞན་ཡང་ནད་གསོ་བ་དང༌། སྨྱོན་པ་དྲན་པ་རྙེད་པར་འདོད་པ་ཡང༌། ལུས་ཡི་དམ་གྱི་ལྷར་བསྒོམས་པས། ཐ་མལ་པའི་ལུས་མི་སྣང་བར་རྡོ་རྗེ་འཆང་དུ་འགྱུར་བ་འདི་ལ་རྣམ་པ་རིག་བྱེད་མ་ཡིན་པའི་གཟུགས་ཞེས་ཀྱང་བྱ། སྐད་ཅིག་མ་བསམ་པའི་རང་གཟུགས་ཞེས་ཀྱང་བྱ། དེ་ཡང་སྔོན་ཕག་མོ་གྲུ་པའི་སྤྱན་སྔར། རྩ་འཐུ་འབག་པའི་སྔགས་བུ་མཛེ་ཆུང་ཅིག་སེན་སེན་བྱུང་ནས། རྗེ་རིན་པོ་ཆེ་ལ་ཅི་ཙུག་བྱེད་ཟེར་བ་ལ།
ཁོ་བོ་བསྒོམ། ཁོ་བོ་བསྒོམ། ད་སོང་གསུངས་པས་སྔགས་བུ་བྱ་མོས་ལུད་པ་ཐོབ་པ་བཞིན་དུ་སྤྱིལ་པོ་ཞིག་ཏུ་ཕྱིན་ནས་བསྒོམས་པར། ཁོ་ལ་གནོད་པའི་གནོད་བྱེད་དེ་བྱུང་ནས། འདི་ན་ནི་བླ་མ་ཆེན་པོ་དེ་འདུག ངའི་མི་དེ་གར་སོང་ན་ཟེར་ནས་ངུས་ནས་སོང་བར་གདའ་སྟེ། སྔགས་བུ་གདོན་དང་བྲལ་བ་དེ་སྐད་ཅིག་མ་བསམ་པའི་རང་གཟུགས་ཡིན། དེ་བཞིན་དུ་བྱམས་པ་དང་སྙིང་རྗེ་ལ་མཉམ་པར་བཞག་ཀྱང་དེའི་རང་གཟུགས་སུ་གྱུར་ཅིང་ནད་དང་གནོད་པ་ཐམས་ཅད་འདག་པ་ཡིན་མོད། གོ་ན་ཆོས་ཐམས་ཅད་ལ་བྱན་ཚུད་པ་ཡིན་པས། ཁྱེད་ཀྱིས་དེ་ལྟར་ཤེས་པར་བྱ།
སྐད་ཅིག་བསམ་པའི་རང་གཟུགས་ཡིན་གསུངས།། ཡང་ཞལ་སྔ་ནས། ལུས་འཕོ་བ་བསམ་པའི་རང་གཟུགས་འདི་ཤེས་དགོས་པ་ཡིན། དེ་ཡང་འཆི་ཁ་མའི་བསམ་པའི་རང་གཟུགས་སུ་རྒྱ་དང་རྒྱའི་འབུར་བཞིན་དུ་སྐྱེ་ཞིང༌། གང་གིས་མཚམས་སྦྱར་བའི་བསམ་པའི་རང་གཟུགས་སུ་སྐྱེ། དེ་ཡང་སྔོན་ཝ་ར་ཎ་སིར་རྒྱལ་པོ་ཚངས་སྦྱིན་གྱི་བྲན་མོ་མངགས་གཞུག་མ་ཞིག་ལ་ཕ་ངོས་གཟུང་མེད་པའི་བུ་ཞིག་སྐྱེས་པ་ལགས་པར་གདའ། རྗེ་མོས་ཕུད་ནས་བཏང་བས། འབབ་ཆུ་གནོད་པ་ཅན་ཞིག་ལ་བརྒལ་ནས་ཕྱིན་པ་དང༌། ཤེད་ཀྱི་མ་འཚོ་ནས། མ་སྨད་ཆུས་ཁྱེར་བ་ལ་མ་བུ་ལ་བྱམས་པ་སྐྱེས་པས་མཚམས་སྦྱར་ནས་ཤི་བས་ཚངས་པའི་འཇིག་རྟེན་དུ་སྐྱེས་པ་ལགས་པར་གདའ།
དེ་ཡང་ལྷའི་བུ་ཐོག་མར་སྐྱེས་པ་དང་རྟོག་པ་རྣམ་པ་གསུམ་ལ་རྟོག་སྟེ། བདག་གང་ནས་སྐྱེས། གང་དུ་སྐྱེས། སྐྱེ་བར་བྱེད་པའི་རྒྱུ་ཅི་ཡིན་སྙམ་དུ་རྟོག་པ་གསུམ་བརྟགས་པས། གང་ནས་སྐྱེས་ན་ཝ་ར་ཎ་སིའི་བྲན་མོ་མངག་གཞུག་མ་ནས་སྐྱེས། གང་དུ་སྐྱེས་ན་ཚངས་པའི་འཇིག་རྟེན་དུ་སྐྱེས། སྐྱེ་བར་བྱེད་པའི་རྒྱུ་གང་གིས་བྱས་ན། རང་གི་བུ་ལ་བྱམས་པ་སྐྱེས་པས་མཚམས་སྦྱར་ནས་ཤི་བ་ཤེས་པས། ལྷའི་མེ་ཏོག་དང་མུ་ཏིག་དམར་པོ་ལ་སོགས་པ་མཐུ་བ་བཀང་ནས། བྲན་མོ་མངག་གཞུག་མ་སྨད་ཤི་བའི་ཆུ་འགྲམ་དུ་ཆར་དུ་ཕབས་པ་ལགས་པར་གདའ་སྟེ།
དེ་གཤིས་དང་བབས་ཡིན། གཤིས་དེ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་དང༌། འགྲོ་བའི་མགོན་པོ་རིན་པོ་ཆེས་མཁྱེན་ཅིང་གཟིགས་པ་ཡིན། གཞན་ཡང་འཕགས་པ་ཤཱ་རིའི་བུ་དང༌། འཕགས་པ་མོའུ་འགལ་གྱི་བུ་ཆེན་པོ་གཉིས་གྲོང་ནས་གྲོང་དུ་རྒྱུ་ཞིང་འགྲོ་བའི་དོན་མཛད་པ་ལ། འབྲོག་དགོན་པ་ཞིག་ན་གླང་འདམ་ལ་ཟུག་ནས་ཚེའི་ལྷག་མ་ཙམ་ལས་མ་ལུས་པར་གདའ་བ་ལ་འཕགས་པ་ཤཱ་རིའི་བུས་འདམ་ནས་བཏོན། སྨྱུག་མའི་ཚལ་པས་འདམ་བཞར། ཆུས་ལེགས་པར་བཀྲུས། ཚིག་གསུམ་གྱི་ཆོས་བསྟན་པ་ནི། འདུས་བྱས་ཐམས་ཅད་མི་རྟག་པ།
ཟག་བཅས་ཐམས་ཅད་སྡུག་བསྔལ་བ། ཆོས་ཐམས་ཅད་བདག་མེད་པ། ཁམས་གསུམ་སྟོང་པ། ཁྱོད་ང་ལ་དགའ་བར་གྱིས་གསུངས་པས། གླང་འཕགས་པ་ལ་དགའ་བས་མཚམས་སྦྱར་ནས་ཤི་བས། དེ་འཕོ་བར་སོང་བ་ལགས་པར་གདའ་སྟེ། དེ་ཐབས་མཁས་པའི་འཕོ་བ་ཡིན། ཧ་ཧཱུྃ་མང་པོའི་འཕོ་བ་བཏབ་པར་མི་གདའ། འདི་ལ་འགྲོ་བའི་མགོན་པོའི་ཞལ་ནས། ཁྱོད་ང་ལ་དགའ་བར་གྱིས་གསུངས་པས།
གླང་དེ་འཕགས་པ་ལ་དགའ་བས་མཚམས་སྦྱར་ནས་ཤི་བས། འཕགས་པ་ལ་དགའ་བའི་ཁྱིམ་བདག་གི་བུད་མེད་ཀྱི་ལྟོ་བར་སྐྱེས་ཤིང༌། ཕྱིས་འཕགས་པའི་ཕྱི་བཞིན་དུ་འབྲང་བའི་དགེ་སྦྱོང་དུ་ཕུལ་ནས། འཕགས་པས་ཆོས་བསྟན་པས་དགྲ་བཅོམ་པ་ཆེན་པོ་བ་གླང་བདག་ཏུ་གྱུར་པ་ལགས་པར་གདའ་སྟེ། དེ་ནི་ཚེ་སྔ་མའི་ཆོས་ཚིག་གསུམ་པོའི་བག་ཆགས་ལས་བྱུང་བ་ཡིན་པར་གསུངས། དེས་ན་གླང་ལས་གླེན་པ་གར་ཡོད་དེ། དེ་ལྟར་དུ་གྱུར་པ་ཡིན་པས་ལུས་འཕོས་པ་བསམ་པའི་རང་གཟུགས་འདི་ཤེས་པར་བྱེད་དགོས། འདི་ཤེས་ན་གནས་གང་དང་གང་དུ་ལུས་ཅི་དང་ཅི་ལེན་པར་བྱེད་པ་ལ་མཁས་ཤིང༌། འཕོ་བའི་བྱེ་བྲག་ཐ་དད་པ་ཡང་མཁས་པར་འོང་སྟེ། དེ་ཡང་རྣལ་འབྱོར་པ་རབ་འོད་གསལ་དུ་འཕོ་བ་ཡང༌།
རྟོགས་པས་མཚམས་སྦྱར་ནས་ཤི་བས་བར་དོ་དང་པོའི་འོད་གསལ་དང་གཅིག་ཏུ་གྱུར་ནས་སངས་རྒྱས། གཟུགས་སྐུ་གཉིས་ཀྱིས་སེམས་ཅན་གྱི་དོན་བྱེད་པ་འབྱུང༌། འབྲིང་སྒྱུ་ལུས་ཀྱིས་མཚམས་སྦྱར་ནས་འཕོས་ན་ལོངས་སྤྱོད་རྫོགས་པའི་སྐུ་ཐོབ། ཐ་མ་མངོན་དགའི་འཕོ་བ་ཡང་འདུན་མ་གང་ལ་འགྲོ་བས་མཚམས་སྦྱར་ནས་འཕོ་བས། འདུན་པ་ཇི་ལྟར་སོང་བའི་དུས་སུ་འགྲུབ། དེ་ཡང་ཤར་ཕྱོགས་མངོན་པར་དགའ་བའི་ཞིང་ཁམས་ན། དེ་བཞིན་གཤེགས་པ་མི་འཁྲུགས་པ་སྐུ་མདོག་བཻ་ཌཱུརྻའི་མདོག་ལྟར་སྔོ་བ་མངོན་པར་འཕགས་པས། དགེ་འདུན་གྱི་ཚོགས་སུ་ཆོས་གསུངས་པ་དེ་ལ་འདུན་པ་བཏང་བས་ཞིང་དེར་སྐྱེ། གཞན་ཡང་བདེ་བ་ཅན་དུ་སྐྱེ་བར་འདོད་ན་འདུན་པ་དུང་དུང་བས་སྐྱེ་བ་དེ་མངོན་དགའི་འཕོ་བ་ཡིན། དེས་ན་ཁྱེད་རང་རྣམས་ཀྱང་སློབ་དཔོན་དུ་ནི་ཁས་ལེན།
སྡིག་པོ་ཆེ་ཚན་གཅིག་ལ་འཕོ་བ་འདེབས་དགོས་བྱུང་ན། བྱམས་པ་བསྒོམས་བྱས་པས་ཁོས་བྱམས་པ་ཟེར་བ་མི་ཤེས་དེའི་དུས་སུ་ཁྱེད་ལྟ་ལེགས་པར་འོང་སྟེ། ཁྱེད་ཀྱི་ཨ་མ་ཅོ་ཟིང་མ་འདི་ལ་ཁྱོད་མིན་པ་རེ་ས་གཞན་མེད། ཅེས་ལན་འགའ་བྱས་པས། ཅི་འདྲ་བའི་སྡིག་ཅན་ཞིག་ཡིན་ཡང་སྐབས་དེར་མ་ལ་བྱམས་པ་དུང་དུང་པ་ཞིག་ཡོད། དེས་མཚམས་སྦྱར་ནས་ཤི་བས་ཚངས་པའི་འཇིག་རྟེན་དུ་སྐྱེ་སྟེ། དེ་ཡང་ཚངས་པ་མི་མཇེད་ཀྱི་བདག་པོ་ས་དགུ་ལ་གནས་པའི་བྱང་ཆུབ་སེམས་དཔའ་ཆེན་པོ་དེས་ཆོས་བསྟན་པས་ཕལ་ཆེར་ཕྱིར་མི་ལྷུང་བ་ཡིན་གསུངས། དེས་ན་ལུས་འཕོས་པ་བསམ་པའི་རང་གཟུགས་ལ་མཁས་པའི་རྣལ་འབྱོར་པ་དེས་གནས་གང་དང་གང་དུ་ལུས་ཅི་ལེན་པ་ལ་མཁས་པས་ཆོས་ཐམས་ཅད་གདེངས་ནི་ཐོབ། རང་དོན་དང་གཞན་དོན་ཕུན་སུམ་ཚོགས་པ་སྒྲུབ་ཤེས་པས་བྱ་དང་རི་དྭགས་དང་སྒོ་ཁྱི་ཚུན་ཆད་ལ་གདམས་ངག་འདི་བྱས་པས་ལུས་བཟང་པོར་སྐྱེ་བ་ལེན་པ་འདི། ལུས་འཕོས་པ་བསམ་པའི་རང་གཟུགས་ཡིན།
དེ་ཡང་ངེད་རང་རྣམས་ཀྱང་རྟག་ཏུ་ལུས་འདི་ལྟ་བུ་ཞིག་འཛིན་དགོས་པ་མ་ལགས། ལུས་གང་འདོད་པ་བླངས་པས་ཆོག་པ་ཡིན་ཏེ། རང་ཉིད་འཆི་བའི་དུས་སུ། ད་ནི་ངེས་པར་འཆི་བར་འདུག་ག་རེ་བདག་གིས་བྱམས་པ་ལ་མཉམ་པར་བཞག་ལ་ཚངས་པའི་འཇིག་རྟེན་དུ་སྐྱེ་བར་བྱ་བའམ། བདེ་བ་ཅན་དུ་སྐྱེ་བར་བྱ་བའམ་སྙམ་དུ་ལུས་གང་འདོད་པ་བླངས་པས་ཆོག་པ་ཡིན། དེ་ལྟར་ཡང་འགྲོ་བའི་མགོན་པོའི་ཞལ་ནས། ཇི་ལྟར་འཁོར་ལོས་བསྒྱུར་བའི་བུ། ། ཕོངས་པ་ཡབ་ཀྱིས་དབང་བསྐུར་ལྟར། ། དེ་བཞིན་བླ་མ་བཟང་པོའི་བུ། ། འཆི་བའི་དུས་སུ་མངའ་ཐང་རྒྱས། །
ཞེས་གསུངས་པས། ལུས་གང་འདོད་པ་བླངས་པས་ཆོག་པ་ཡིན། གདམས་ངག་འདི་མེད་ན་ཚེ་གཅིག་ཏུ་ཆོས་བྱས་ཤིང་དགེ་བའི་རྩ་བ་མང་པོ་བྱས་པའི་རློམ་པ་ཡོད་ཀྱང་མི་ཕན་ཏེ། མཚམས་སྦྱོར་ངན་པས་མཚམས་སྦྱར་ནས་ཚེའི་དུས་བྱས་ནས་ལུས་ངན་པ་ལེན་ཏེ། དཔེར་ན་དགེ་སློང་ལྷུང་བཟེད་ལ་ཆགས་ཤིང་ཞེ་སྡང་གི་མཚམས་སྦྱར་ནས་ཤི་བས། ལུས་གསུམ་མེ་འབར་བའི་གཏམ་རྒྱུད་ལྟ་བུ་ཡིན་ཏེ་ཤིན་ཏུ་འཇིགས། དེས་ན་ཁྱོད་ཀྱི་ལུས་འཕོས་པས་བསམ་པའི་རང་གཟུགས་གནས་གང་དང་གང་དུ་ལུས་ཅི་དང་ཅི་ལེན་པ་ལ་མཁས་ཤིང་གནད་འདི་ཐུགས་ལ་འཇོག་པར་ཞུ་གསུངས།། ཡང་ཞལ་སྔ་ནས། རྣལ་འབྱོར་བཞིའི་རྩེ་གཅིག ཚོགས་ལམ་ཆེན་པོའི་ཏིང་ངེ་འཛིན།
སློབ་དཔོན་འཕགས་པའི་སེམས་དབེན་དང་གསུམ་པོ་དེ་མིང་ཐ་དད་དུ་བཏགས་པར་སོང་ཡང་དོན་གོ་ལ་ཁྱད་མེད་པ་ཡིན། དེ་ལ་ས་ལམ་དང་སྦྱར་བར་འདོད་ན། ཕ་རོལ་ཏུ་ཕྱིན་པའི་དབང་དུ་བྱས་ན་ས་བཅུ། རྡོ་རྗེ་འཛིན་པའི་ས་དང་བཅུ་གཅིག ལམ་ལྔའི་དབང་དུ་བྱས་ན་ཚོགས་ལམ་སྦྱོར་ལམ། མཐོང་ལམ། བསྒོམ་ལམ། མཐར་ཕྱིན་པའི་ལམ་དང་རྣམ་པ་ལྔ། རྣལ་འབྱོར་བཞིའི་དབང་དུ་བྱས་ན། རྩེ་གཅིག
སྤྲོས་བྲལ། རོ་གཅིག སྒོམ་དུ་མེད་པའི་རྣལ་འབྱོར་དང་བཞི། རང་གི་སེམས་ལ་ཡང་རང་བཞིན། ངོ་བོ། མཚན་ཉིད་དང་རྣམ་པ་གསུམ་དུ་ཡོད་པ་ལགས། འདི་ལ་དཔལ་ལྡན་ཕག་མོ་གྲུ་པའི་ཞལ་ནས། རང་བཞིན་ངོ་བོ་མཚན་ཉིད་གསུམ། ། རང་བཞིན་གསལ་ལ་གོ་མ་འགགས། ། ངོ་བོ་སྐྱེ་འགགས་སྤྲོས་དང་བྲལ། །
མཚན་ཉིད་འཁོར་འདས་དུ་མར་སྣང༌། ། རྩེ་གཅིག་དུས་སུ་དང་པོར་རྟོགས། ། སྤྲོས་བྲལ་དུས་སུ་གཉིས་པ་གོ། ། རོ་གཅིག་དུས་སུ་གསུམ་པ་ཤེས། ། བགྱི་བ་གསུངས་པས། དང་པོ་སེམས་ཀྱི་རང་བཞིན་བགྱི་བ་དེ་གསལ་ལ་གོ་མ་འགགས་པ་སྟོང་གསལ་ནམ་མཁའ་མཐའ་དབུས་མེད་པར་རྟོགས། དེ་ལྟ་བུ་སྐྱོང་བར་བྱེད་པ་དེ་ལ་སྤྱོད་པའི་དབང་དུ་བྱས་པར་སོང་ན། རྒྱལ་པོ་གཞོན་ནུའི་སྤྱོད་པས་ཉམས་སུ་ལེན་དགོས་པ་ཡིན། རྒྱལ་བུ་གཞོན་ནུ་དེ་སྐྱོང་བ་ལ་ཟས་ཆེས་པར་སོང་ན་མི་འཇུ། ཆུང་ན་མི་འགྲངས།
གོས་ཀྱང་འཐུག་དྲགས་ན་མི་ཐེག སྲབ་ཐལ་ན་མི་དྲོས་པས། ཁོ་རང་དང་འཚམས་པ་དང་གཅིག་གིས་སྐྱོང་དགོས་པ་ལགས། དེ་ལྟར་ཚོད་ཟིན་པར་བྱས་ནས་བསྐྱངས་ན། ཇི་ལྟར་འདོད་པ་བཞིན་དུ་ཚར་ནས། མི་ཚད་མར་ལོངས་པ་ལ་ཚེགས་མེད་པ་ལགས། དཔེ་དེ་བཞིན་དུ་རྩེ་གཅིག་གི་ཏིང་ངེ་འཛིན་སྐྱོང་བ་ཡང༌། ཁྱད་པར་དུ་དབེན་པ་ལ་སོགས་པ་དགོས་ངེས་མེད་པས་སྤྱོད་ལམ་རྣམ་པ་བཞིས་དགེ་སྦྱོར་དག་གར་འཕེལ་བའི་རིམ་པས་ཉམས་སུ་བླངས་པས་ཏིང་ངེ་འཛིན་ལ་གོམས་ནས་འཇིག་རྟེན་འདིའི་ཆོས་ལ་ཞེན་པ་ལོག་པ་དང༌། དགེ་སྦྱོར་དེ་ཉིད་སྐྱོང་བར་བྱེད་པ་ལ་བྲོད་པ་སྐྱེ་བར་འོང༌། དེ་རྣལ་འབྱོར་བཞིའི་དབང་དུ་བྱས་ན་རྩེ་གཅིག
ལམ་ལྔའི་དབང་དུ་བྱས་ན་ཚོགས་ལམ། དེ་གོམས་སུ་གཅུག་པས་ཚོགས་སྦྱོར་གཉིས་ཀྱི་བར་དུ་ཆུ་བོ་རྒྱུན་གྱི་ཏིང་ངེ་འཛིན་བགྱི་བ་ངོ་བོ་བདེ་བ། རྣམ་པ་གསལ་བ། རང་བཞིན་མི་རྟོག་པ། ཤིན་ཏུ་ཕྲ་བའི་ཏིང་ངེ་འཛིན་ཞིག་སྐྱེ་བར་འོང༌། དེ་ཡང་གོམས་སུ་བཅུག་པས་སྤྲོས་བྲལ་དུས་སུ་གཉིས་པ་གོ། ། ཞེས་པ་རང་གི་རིག་པ་འདི་གཅིག་ཏུ་སྐྱེ་འགག་གནས་གསུམ་ལ་སོགས་པའི་སྤྲོས་པ་ཐམས་ཅད་བྲལ་བ། ཞི་བ་འོད་གསལ་བར་ལྷན་གྱིས་རྟོགས་ནས་འོང༌། དེ་ལྟར་ཡང༌། སྤྲོས་དང་བྲལ་བས་མཐའ་གཉིས་མེད། །
ཤེས་རབ་ཆེན་པོའི་མིག་བདག་གིས། ། སྐྱེ་འགགས་མེད་པའི་ཆོས་སྐུ་རྟོགས། ། བགྱི་བ་གསུངས། དེའི་དུས་སུ་མངོན་པར་རྟོགས་པ་དེས་བཀབ་ནས་ལུས་དང་སྣང་བའམ། རྒྱུ་འབྲས་ཀྱི་འབྱུང་ཚུལ་མངོན་དུ་མ་གྱུར་པའི་གནད་ཀས་ཕུང་ཉེས་བྱ་བ་མ་ཡིན་པ་ལ་འཇུག་པའི་དོགས་ཡོད་པ་ལགས་ཏེ། དེ་ལྟར་ཡང་རྗེ་རིན་པོ་ཆེའི་ཞལ་ནས། རང་རིག་སྤྲོས་དང་བྲལ་བར་ཁྱེད་ཀྱིས་ཤེས་མོད་ཀྱང༌། ། ལུས་དང་སྣང་བའི་དངོས་པོ་འདི་ལ་ད་རུང་འཕྲིག་མ་ཚུད། ། བགྱི་བ་གསུངས། དེ་ལྟ་བུ་དེ་རྣལ་འབྱོར་བཞིའི་དབང་དུ་བྱས་ན་སྤྲོས་བྲལ།
ལམ་ལྔའི་མཐོང་ལམ། དེ་ལྟར་ཡང༌། མ་མཐོང་མཐོང་ཕྱིར་མཐོང་བའི་ལམ། ། མཐོང་བ་གོམས་ཕྱིར་བསྒོམས་པའི་ལམ། ། བགྱི་བ་གསུངས། མི་སྐྱེ་བའི་ཆོས་ལ་བཟོད་པ་ཐོབ་བགྱི་བ་ཡང་འདི་ལ་གསུངས་པ་ལགས་པས། འདིའི་དུས་ན་དབེན་པའི་གནས་སུ་གསང་བ་སྔགས་ཀྱི་སྤྱོད་པས་ཉམས་སུ་ལེན་དགོས་པ་ལགས། དེ་ཡང་གོམས་པར་བྱས་པ་ས་བདུན་པ་མན་ཆད་སྒོམ་ལམ་གྱིས་བགྲོད་པ་ཡིན་ཏེ། དེ་ཡང་གོམས་སུ་བཅུག་པས་རོ་གཅིག་དུས་སུ་གསུམ་པ་ཤེས་གསུངས་པས། སྣང་སྲིད་འཁོར་འདས་སྣ་ཚོགས་སུ་སྣང་བ་ཐམས་ཅད་སྔར་གྱི་སེམས་ཉིད་སྤྲོས་དང་བྲལ་བ་དེ་ལས་མི་གཞན་པ་གཅིག་ཏུ་གོ་ནས་འོང༌།
འདིའི་དུས་སུ་དགེ་སྦྱོར་གྱི་སྟོབས་དང་བག་ཆགས་ཐམས་ཅད་བག་ལ་ཉལ་ནས་ཉོན་མོངས་པ་དང་རྣམ་པར་རྟོག་པ་གང་ཡང་མི་སྐྱེ་ན་ཡང༌། ད་རུང་རྩ་བ་ནས་དག་པའམ་མེད་པ་མ་ཡིན་པས་བག་ལ་ཉལ་དུ་ཡོད་པ་དེ་འདག་དགོས། འདག་པར་བྱེད་པ་ལ་དང་པོ་སློངས་དགོས་པས། ཚོང་དུས་ལ་སོགས་པ་རྣམ་པར་རྟོག་པ་སྐྱེ་བའི་སར་ཕྱིན་ནས། རིག་པ་བརྟུལ་ཞུགས་ཀྱི་སྤྱོད་པ་ལ་ཉམས་སུ་བླངས་པས་དེ་རྣམས་སློངས་ནས་འདག་པར་འོང་བ་ལགས་ཏེ། དེ་ལྟར་ཡང༌། གཉིས་མེད་རྟོགས་པའི་རྣལ་འབྱོར་པས། ། བག་ཆགས་སློངས་པ་རྟེན་འབྲེལ་ཡིན། ། སློངས་ཤིང་དག་པར་མ་ཤེས་ན། ། ཕྱིར་ལ་བཙལ་ན་རྙེད་པར་དཀའ། །
བགྱི་བ་གསུངས། འདི་ལ་ཚན་གཅིག་གིས་སྤྱོད་པ་མཐུན་པ་དང་བསྲེ་དགོས་པ་ཡིན་ཟེར་ཏེ། སྤྱན་སྔའི་བཞེད་ཀྱིས་སྤྱོད་པ་མི་མཐུན་ཕྱོགས་དང་བསྲེ་བྱ་བ་མ་གཏོགས་པ་མཐུན་པ་ལ་སྤྱོད་པ་དང་བསྲེ་མི་དགོས། དེས་ན་གང་མི་མཐུན་པ་དང་བསྲེས་པས་ཐོག་མ་མེད་པའི་དུས་ནས་བསགས་པའི་བག་ཆགས་ཐམས་ཅད་སློང་ནས་འོང་བ་ལགས་ཏེ། དེ་ལྟར་ཡང་མཐོན་དམན་བག་ཆགས་སྣ་ཚོགས་ཀུན། ། རོ་གཅིག་རྟོགས་ན་སློངས་པ་ཡིན། ། སློངས་རྒྱུ་གོང་དུ་བསགས་པ་ཡིན། ། གསུངས་པས། དེ་རྣམས་སློངས་པའི་དུས་སུ་དགེ་སྦྱོར་གྱི་ཉམས་སུ་བླངས་པས་བག་ཆགས་ཐམས་ཅད་རྩ་བ་ནས་དག་ནས་ཡོན་ཏན་གོང་མ་ཐམས་ཅད་རྒྱུད་ལ་སྐྱེ་བ་ཡིན། དེ་ལ་དགེ་སྦྱོར་གྱི་རིམ་པ་གང་ཡིན་ཡང་བརྩོན་འགྲུས་བྱེད་པ་གལ་ཆེ་བ་ལགས།
དེ་ཡང་ཁམས་བཟང་དུས་སུ་ཤི་མ་ཤི་མེད་པར་བསྒོམས་པ་ལ་འབུངས་དགོས་པ་ཡིན། དེ་ལྟར་མ་བྱས་ན་ཁམས་ངན་དུས་སུ་བརྩོན་འགྲུས་བྱེད་ལོ་བྱས་ཀྱང་འདོད་པ་བཞིན་དུ་གནད་དུ་འགྲོ་བ་དཀའ་བ་ཡིན་པས། ཁམས་བཟང་དུས་སུ་མ་ཡེངས་པར་བྱེད་པ་གལ་ཆེ་བ་ལགས། དེ་ཡང་འདི་ལྟ་བུའི་དུས་སུ་ཚར་བཅད་པ་དང༌། རྗེས་སུ་བཟུང་བ་དང༌། རང་སོར་བཞག་པ་གསུམ་དགོས་པས། དེ་ལ་ཚར་བཅད་པ་བགྱི་བ་དེ་སྒོམ་སྙིང་མི་འདོད་པ་ལ་སོགས་པའི་དུས་སུ་རྫོགས་པའི་སངས་རྒྱས་མ་ཐོབ་ན་བདེ་བ་གཏན་མེད། དེ་ཐོབ་པར་བྱེད་པ་ལ་ཁྱོད་ཀྱི་བརྩོན་འགྲུས་འདི་ལྟ་བུ་ཅང་འོང་ངམ་ཞེས་ཟེར་ཞིང་རང་གིས་རང་ལ་བརྔན་བགྲང་དགོས་པ་ཡིན། དེ་ལྟར་ཡང༌། བདག་གི་སྤྱོད་པ་འདི་འདྲ་བས། །
མི་ཡི་ལུས་ཀྱང་མི་ཐོབ་ན། ། རྫོགས་པའི་བྱང་ཆུབ་སྨོས་ཅི་དགོས། ། བགྱི་བ་གསུངས་པས། དེ་ལྟར་བྱས་པས་ཡང་སོར་ཆུད་ནས་འོང༌། དེའི་དུས་སུ་མ་ཡེངས་པར་འདུག་དགོས་པ་ལགས། རྗེས་སུ་གཟུང་བ་བགྱི་བ། དེ་ལྟར་འབུངས་ནས་བསྒོམས་པས། ལུས་སེམས་དུབ་པའི་དུས་སུ་ཁམས་གསོ་བ་དང༌། སྐོར་བ་དང་ལྟ་རྟོག་ལ་སོགས་པ་སྤྱོད་ལམ་ཅི་བདེར་བྱས་པས་ཡང་སྔ་མ་བཞིན་དུ་ཤེས་པ་ངལ་སོས་ནས། སྐོར་བ་དང་དགེ་སྦྱོར་གནད་དུ་འགྲོ་བ་ཡིན།
དེའི་དུས་སུ་རང་སོར་བཞག་པ་བགྱི་བ་དགེ་སྦྱོར་དེ་ཉིད་སྦྱོང་བ་ལ་མ་གཏོགས་པ་ཙབ་ཙུབ་གཞན་གང་ཡང་མི་སྤྲོ་བ་གནད་ཆེ་བ་ལགས། འདི་སྔོན་དཔལ་ཆེན་པོ་རྒ་ལོ་སོགས་ཀྱིས་དགེ་སྦྱོར་གནད་དུ་མི་འགྲོ་བའི་དུས་སུ་བཟའ་མི་དབང་ཟེར་ཞིང་ཞག་འགའ་རེར་བཞེས་པ་མི་གསོལ་བ་དང༌། དགེ་སྦྱོར་འཕེལ་བའི་དུས་སུ་ཐང་རེ་ལ་ཡང་ར་ཤ་ཁོག་པ་རེ་རེ་ཙམ་གསོལ་བ་གདའ། དེ་ལྟར་ཡང་ཉམས་སུ་བླངས་པས་བག་ཆགས་བག་ལ་ཉལ་བ་རྣམས་ཀྱིས་གནས་ས་མ་རྙེད་པས་སློངས་པའི་དུས་སུ་ན་ཚ་སྡུག་བསྔལ་ལ་སོགས་པ་མི་འདོད་པ་སྣ་ཚོགས་པ་འོང་བ་ཡིན་ཏེ་དེ་ལྟར་ཡང༌། ཨ་མོ་གྷ་པ་ཤའི་རྒྱུད་ལས། ། གང་ཚེ་དངོས་གྲུབ་འབྱུང་བའི་ཚེ། ། དེ་ཚེ་ལས་ཀྱང་ལྡོག་པར་འགྱུར། ། བགྱི་བའི་ལུང་འདི། སྔོན་ང་འབུ་གླིང་གསེབ་ན་ཡོད་པའི་དུས་སུ། སྤྱན་སྔར་ཤོག་གསུངས་པས་ཕྱིན་པ་ལ།
སྤྱན་སྔ་ནས་གཞན་སུ་ཡང་མི་གདའ། སྒོམ་ཆེན་ཞིག་སྤྱན་ཆབ་ཕྲུལ་ལེ་སྣང་བ་དང་ངེད་གཉིས་ལ། གྲྭ་བ་བརྒྱ་ལས་དགའ་བའི་ཆོས་གཅིག་ཡོད་དེ་ཁྱེད་ལ་བྱ་གསུངས་ནས། ལུང་འདི་ངེད་གཉིས་ལ་གནང་བ་ལགས་པས། དེ་ལྟ་བུའི་སྡུག་བསྔལ་ལ་སོགས་པ་བྱུང་བའི་དུས་སུ་རྗེ་རིན་པོ་ཆེའི་ཁྱད་པར་གྱི་ཆོས་ལྔ་པོས་ཉམས་སུ་བླངས་པའི་དུས་སུ་འཁོར་འདས་མཉམ་པ་ཉིད་དམ། སྤང་བྱ་དང་གཉེན་པོ་གཉིས་སུ་མེད་པར་རྟོགས་ནས་འོང་བ་ལགས། དེ་རྣལ་འབྱོར་བཞིའི་དབང་དུ་བྱས་ན་རོ་གཅིག་ཆེན་པོ། སའི་དབང་དུ་བྱས་ན་ས་བརྒྱད། དེ་ཡང་གོམས་སུ་བཅུག་པས་བསྒོམ་དུ་མེད་པའི་རྣལ་འབྱོར་བགྱི་བ་བསྒོམ་བྱ་སྒོམ་བྱེད་ཐམས་ཅད་དང་བྲལ་བར་རྟོགས་ནས་འོང༌། དེའི་དུས་སུ་སྤྱོད་པ་བཞིའི་དབང་དུ་བྱས་ན།
ཤིང་ལོ་རླུང་ཁྱེར་རམ་མཉམ་གཞག་ཆེན་པོའི་སྤྱོད་པས་ཉམས་སུ་ལེན་དགོས་པ་ལགས། དེ་ལྟར་ཡང༌། ད་ནི་སྤྱོད་པ་རབ་ཏུ་བརྩམས། ། ལས་ཀྱི་ལུས་ནི་ཡོངས་སྤངས་ནས། ། རྡོ་རྗེའི་སྐུ་ནི་ཐོབ་པར་འགྱུར། ། གསུངས། ལས་དང་ཉོན་མོངས་པས་བསྡུས་པའི་བག་ཆགས་ཐམས་ཅད་དག་པར་འོང་བ་ལགས་ཏེ། དེ་ལྟར་ཡང༌། འདོད་ཆགས་ཞེ་སྡང་གཏི་མུག་དང༌། ། གཞན་ཡང་དྲི་མ་རྣམ་མང་པོ། །
ཁྱོད་ཀྱི་ཡེ་ཤེས་མེ་ཡིས་བསྲེགས། ། གསུངས་པས། སྤང་བྱ་མ་ལུས་པ་སྤངས། ཐོབ་བྱ་མ་ལུས་པ་ཐོབ་ནས་འོང་སྟེ། རྣལ་འབྱོར་བཞིའི་དབང་དུ་བྱས་ན་སྒོམ་མེད་དོ། ། ལམ་ལྔའི་དབང་དུ་བྱས་མཐར་ཕྱིན་པའི་ལམ། སའི་དབང་དུ་བྱས་ན་ས་དགུ་པ་དང་ས་བཅུ་པ་བགྲོད་ནས་རྫོགས་པའི་བྱང་ཆུབ་ཏུ་སངས་རྒྱ་བ་ལགས་པས། དེ་ལྟར་ཡང་གོ་བ་དང་ཤེས་རབ་མཛོད། ཡང་བླ་མ་རིན་པོ་ཆེའི་ཞལ་ནས། ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས།
རྒྱུད་སྡེ་རིན་པོ་ཆེ་རྣམ་པ་བཞི་གསུངས་པ་དེ་ཡང༌། རྟེན་གྱི་གང་ཟག་གཅིག་གིས་ཉམས་སུ་ལེན་རྒྱུའི་རིམ་པ་ཡིན་བགྱི་བ་གསུངས། དེ་ལྟ་བུའི་རྒྱུད་སྡེ་བཞི་པོ་དེ་རང་གང་ཡིན་སྙམ་ན། བྱ་བའི་རྒྱུད་དང༌། སྤྱོད་པའི་རྒྱུད་དང༌། རྣལ་འབྱོར་གྱི་རྒྱུད་དང་བླ་མེད་རྒྱུད། དང་པོས་ལུས་སྤྱོད་གཙོ་བོར་སྟོན། ། གཉིས་པས་ངག་སྤྱོད་གཙོ་བོར་སྟོན། ། གསུམ་པས་སེམས་སྤྱོད་གཙོ་བོ་སྟོན། ། བཞི་པས་ལྷན་སྐྱེས་འབའ་ཞིག་གོ། །
བགྱི་བ་གསུངས་པས། བྱ་བའི་རྒྱུད་ཀྱིས་ཁྲུས་དང་གཙང་སྦྲ་ལ་སོགས་པ་ལུས་ཀྱི་སྤྱོད་ལམ་གཙོ་བོར་སྟོན། གསུམ་པས་སེམས་སྤྱོད་གཙོ་བོར་སྟོན། སྤྱོད་པའི་རྒྱུད་ཀྱིས་འདོན་ཟློས་པ་སོགས་པ་ངག་གི་སྤྱོད་པ་གཙོ་བོར་སྟོན། རྣལ་འབྱོར་གྱི་རྒྱུད་ནས་ལམ་བསྒོམས་པ་ལ་སོགས་པ་སེམས་ཀྱི་སྤྱོད་པ་གཙོ་བོར་སྟོན། རྣལ་འབྱོར་བླ་ན་མེད་པའི་རྒྱུད་ནས་དེ་གསུམ་དབྱེ་བ་མེད་པའམ་ལྷན་ཅིག་སྐྱེས་པའི་ཡེ་ཤེས་ངོ་སྤྲོད་པའི་ཚུལ་དུ་སྟོན་པ་ལགས། དེ་ལ་རྣལ་འབྱོར་བླ་ན་མེད་པའི་རྒྱུད་འདི་ལ། ཕ་བླ་ན་མེད་པའི་རྒྱུད་དང༌། མ་བླ་ན་མེད་པའི་རྒྱུད་འདི་ཡིན། དེ་ཚན་གཅིག་གིས་བཤད་པ་བྱེད་པའི་དུས་སུ།
ཕ་རྒྱུད་མ་རྒྱུད་ཀྱི་ཁྱད་པར་དེ། ཕའི་དོན་དུ་བྱུང་ཞིང་ཕ་ཤས་ཆེ་བ་ཕ་རྒྱུད་དུ་གྲགས་པ་གསུམ་དང་ལྡན་པ་ནི་ཕ་རྒྱུད་ཡིན་ལ། མའི་དོན་དུ་བྱུང་ཞིང་མ་ཤས་ཆེ་བ་མའི་རྒྱུད་དུ་གྲགས་པ་གསུམ་དང་ལྡན་པས་ན་མ་རྒྱུད་ཡིན་ཟེར་བ་ཡོད་ན་ཡང༌། སྤྱན་སྔའི་བཞེད་ཀྱིས་སྤྱིར་རྡོ་རྗེའི་ལུས་འདི་གཏན་ལ་འབེབས་པའི་ཐབས་སུ་གཅིག་སྟེ། རླུང་གཙོ་བོར་སྟོན་པ་ཕ་རྒྱུད། རྩ་གཙོ་བོར་སྟོན་པ་མ་རྒྱུད་དུ་འོང་བ་ཡིན་གསུངས། དེ་ཡང་སྤྱིར་རྡོ་རྗེའི་ལུས་འདི་ལ་སྤྱི་བོ་གཙུག་ནས་རྐང་པའི་མཐིལ་ཡན་ཆད་ལ་རྩ་སྟོང་ཕྲག་བདུན་ཅུ་རྩ་གཉིས། དེའི་ནང་ནས་གཙོ་བོར་གྱུར་པ་སུམ་ཅུ་རྩ་གཉིས། དེའི་ནང་ནས་གཙོ་བོར་གྱུར་པ་རྩ་གསུམ་དང་འཁོར་ལོ་རྣམ་པ་བཞི། དེ་ལ་རྩ་གསུམ་ནི།
རོ་མ། རྐྱང་མ། ཀུན་འདར་མ་ཞེས་ཟེར། གཡས་པ་དང་གཡོན་པ་དང་དབུས་མ་ཞེས་ཀྱང་ཟེར། དེ་ལ་རྩ་གསུམ་གྱི་དབུ་མ་དེ་དྷུ་ཏཱི་ཁོང་པའི་ནང་དྲང་པོ་ན་ཡར་ལ་སྲོག་ཤིང་གི་ཚུལ་དུ་གནས་པ་ལགས། དེའི་ཡར་སྣ་དེ་སྤྱི་བོ་གཙུག་ཏུ་ཡི་གེ་ཧཾ་མགོ་ཐུར་དུ་བསྟན་པ་བའི་ནུ་མ་ལྟ་བུ་ཞིག་ཡོད་པ་ལ་གཏད་ཅིང༌། དེའི་མར་སྣ་གསང་བའི་གནས་སུ་ཟུག་ནས་ཡོད་པ་ཡིན། གཡས་གཡོན་གཉིས་ཀྱི་ཡར་སྣ་ཀླད་པའི་སྟེང་དུ་འཁྱོག་ཅིང་མར་སྣ་ལྟེ་འོག་སོར་བཞིར་དབུ་མ་ལ་ཁ་སྤྲད་ནས་ཡི་གེ་ཆའི་དབྱིབས་སུ་གནས་པ་ལགས། དེ་ཡང་ཁ་དོག་དམར་པོ་མདའ་སྨྱུག་ཙམ་དུ་གནས་པ་ལགས། འཁོར་ལོ་བཞིའི་དབང་དུ་བྱས་ན།
ལྟེ་བ་སྤྲུལ་པའི་འཁོར་ལོ། སྙིང་ག་ཆོས་ཀྱི་འཁོར་ལོ། མགྲིན་པར་ལོངས་སྤྱོད་ཀྱི་འཁོར་ལོ། སྤྱི་བོ་བདེ་བ་ཆེན་པོའི་འཁོར་ལོ་དང་བཞི་ལགས། གོང་གི་རྩ་གསུམ་པོ་དེའི་གཡས་པ་རྟོག་པའི་རྩ་ཡིན་ལ། གཡོན་པ་མི་རྟོག་པ་ཡིན། ཡང་གཡས་པ་ཐབས་ཡིན། གཡོན་པ་ཤེས་རབ། དབུ་མ་ཐབས་ཤེས་རབ་དབྱེ་བ་མེད་པའི་ཟུང་དུ་འཇུག་པའི་རྩར་ཡོད་པ་ཡིན་ཏེ། དེ་ལྟར་ཡང༌།
རྐྱང་མ་ཤེས་རབ་རང་བཞིན་ལ། ། རོ་མ་ཐབས་ཀྱི་ཡང་དག་གནས། ། ཀུན་འདར་མ་ནི་དབུས་གནས་སུ། ། གཟུང་དང་འཛིན་པ་རྣམ་པར་སྤངས། ། བགྱི་བ་གསུངས། དེས་ན་རླུང་གི་དབང་དུ་བགྱིས་ན། ལྔ་ཡི་བདག་ཉིད་བཅུ་མིང་ཅན། ། གསུངས་པས། རྩ་བའི་རླུང་ལྔ་དང་ཡན་ལག་གི་རླུང་ལྔ་ལ་སོགས་པ། གཡས་ནས་རྒྱུ་བ་དང༌།
གཡོན་ནས་རྒྱུ་བ་དང༌། གཉིས་ཀ་ནས་རྒྱུ་བ་དང༌། གཉིས་ཀ་ནས་དལ་བར་རྒྱུ་བ་དང་བཞི་ཡིན་ཏེ། དེ་ལྟར་ཡང༌། གཡས་དང་གཡོན་དང་གཉིས་ཀ་དང༌། དལ་བར་རྒྱུ་དང་རྣམ་པ་བཞིའོ། ། བགྱི་བ་གསུངས་པ་དེ་ལ་གཡས་ཕྱོགས་ནས་རྒྱུ་བའི་དུས་སུ། དུས་ཚོད་ཅིག་མ་གཏོགས་པ་བཀྲ་མི་ཤིས་པ་དང་མི་འདོད་པ་ཐམས་ཅད་འབྱུང་བ་ལགས། འགྲུབ་པ་ཞིག་ཡོད་དེ་ཁྱེད་ལ་དགོས་པ་མེད། གཡོན་ནས་རྒྱུ་བའི་དུས་སུ་དགེ་སྦྱོར་གནད་དུ་འགྲོ་བ་ལ་སོགས་པ་དང་བྱ་བྱེད་ཐམས་ཅད་འགྲུབ་པ་ལགས།
གཡོན་པ་ཀུན་སྤྱོད་དང་སེང་གེའི་ཉལ་སྟབས་བྱེད་པའི་རྒྱུ་མཚན་ཡང་རླུང་གཡོན་ནས་རྒྱུ་བའི་ཐབས་ཡིན་པས་དྲན་པས་ཟིན་པར་བྱེད་དགོས་པ་ཡིན། དེ་ཡང་སྤྱན་སྔ་ཀུན་ནས་ཆགས་ཟོམ་གསོལ་བའི་དུས་སུ་ཡང་ཉེ་གནས་ཀྱིས་ནོར་ནས་གཡས་པ་ལ་གསོལ་བ་ལ། བཀའ་བཀྱོན་མཛད་ནས། ད་ཕྱིས་དེ་ལྟར་མ་བྱེད་སྔོན་ལ་གཡོན་པ་ལ་གསོལ་བ་ཡིན་གསུངས། དེ་ཡང་གོམས་པ་འདོར་བ་ལ་སོགས་པ་ལ་ཡང༌། གཡོན་པ་ཀུན་སྤྱོད་ཀྱིས་ཉམས་སུ་ལེན་དགོས་པ་ཡིན་གསུངས་སྐད། དེ་ཡང་དཔལ་ལྡན་ཕག་མོ་གྲུ་པའི་སྤྱན་སྔར་ནས། འདི་ལ་རླུང་ལྟས་བརྟག་པའི་རྩ་བ་ཅན་གསུངས་ནས་ཤིན་ཏུ་ཟབ་པར་མཛད་པ་ཡིན་པར་འདུག དེ་ཡང་ས་ཐག་རིང་པོར་འགྲོ་བ་ལ་སོགས་པ་རྣམས་ལ་འདི་ལྟས་དེ་ཉེ་གནས་ལ་ལྟར་བཅུག་ནས། ལྟས་བཟང་བ་ཀུན་འགྲོར་འཇུག་པ་ཡིན་པར་གདའ།
དེ་ཡང་སྔོན་གྱི་དུས་སུ་དགེ་བཤེས་དར་བློས། ཁུ་བོ་དགེ་བཤེས་དཔལ་ལྡན་ཕག་མོ་གྲུ་པའི་ཞབས་དྲུང་ན་ཡོད་པའི་དུས་སུ་ཁོང་དགེ་བཤེས་འགའ་ཞིག་ལ་འགྲོ་ཆོས་མཛད་པའི་དུས་སུ། ཉེ་གནས་ཞིག་ལ་ཁོང་རྣམ་པའི་རླུང་ལྟས་ལྟར་བཅུག་པའི་དུས་ན། ཉེ་གནས་དེས་དགེ་བའི་བཤེས་གཉེན་རྣམས་ཀྱི་འདོད་ཕྱོགས་ནས་རྒྱུ་བར་འདུག བུ་ཚ་འདིའི་འདོད་ཕྱོགས་ནས་མི་རྒྱུ་བར་འདུག་པས། འདི་ལ་བཅོས་སམ་རྟེན་འབྲེལ་མཛད་པར་ཞུ་བྱས་པས། སྤྱན་སྔ་ནས་ཁོ་བཞག་པས་ཆོག་གསུངས་པས། དགེ་བཤེས་དར་བློའི་རྟོག་པ་ལ། ང་འབུ་ན་སོ་ཆུང་བས་བརྙས་པར་འདུག་སྙམ་པ་ལ། ཕྱིས་ཕོད་མདོར་ཕྱིན་པ་དང༌།
དར་བློ་རྐང་པ་ན་ནས་ལུས་པས་སྐྱིད་ཤོད་དུ་སློབ་གཉེར་མཛད་ནས་ཕྱིས་རྗེ་རིན་པོ་ཆེ་ཞབས་དྲུང་དུ་བྱོན་པ་ལ། དགེ་བའི་བཤེས་གཉེན་བསམ་གྱི་མི་ཁྱབ་པ་ཞིག་བྱུང་བ་ཡིན། དེ་ལ་རྗེ་རིན་པོ་ཆེའི་ཞལ་ནས། ང་ལ་དཔལ་ཕག་མོ་གྲུ་པས་འདི་གནང་བ་ཡིན་གསུངས། ཡང་མཐའ་ཐང་ཡ་གི་ན། སྤྱན་སྔ་ནས་སྐྱོ་བསངས་ལ་བྱོན་པའི་དུས་ཚོད་ཅིག་ཏུ། ཡོན་བདག་མགྲོན་པོ་ཞིག་རྒྱ་སོ་ལ་མར་འགྲོ་བའི་ཞུ་སྣ་ལ་ངེད་ཅག་ཕྱིན་པས། ཁྱོད་ཀྱིས་ཁོའི་རླུང་ལྟས་རྟོག་དང་བགྱི་བ་གསུངས། འདོད་ཕྱོགས་སུ་རྒྱུ་བར་འདུག་པས། འོ་ན་ཕྱིན་པས་ཆོག་གསུངས་ནས།
ཁོ་སཽང་བས་འདོད་པ་བཞིན་དུ་གྲུབ་ནས་ཕྱི་ལོ་ཡར་ལ་འདིར་ཕྱིན། དེ་ལ་ལེགས་ཉེས་ཐམས་ཅད་རླུང་གིས་བྱེད་པ་ལགས། དེ་ལྟར་ཡང༌། རླུང་ཞེས་བྱ་བ་ལས་ཀུན་བྱེད། ། བགྱི་བ་གསུངས། དེ་ཡང་རླུང་དང་རྣམ་པར་ཤེས་པ་གཉིས་པོ་དེ་གཅིག་པའི་གནད་ཀྱང༌། རླུང་ནང་དུ་གནས་པའི་དུས་སུ་ཤེས་པ་ཡང་ནང་དུ་གནས། དེས་གསང་བ་རྟེན་འབྲེལ་ཐམས་ཅད་བསྒྲིགས་ནས། ཐབས་ལམ་ལ་སོགས་པའི་ཡོན་ཏན་སྐྱེ་བ་ལགས་ཏེ། དེ་ལྟར་ཡང༌།
ཐབས་ལམ་གྱི་ཁ་པོ་ཆེ་བ་ཀུན། ། རླུང་སེམས་གཉིས་མེད་གོ་ལགས་སམ། ། བགྱི་བ་གསུངས། དེ་ལྟར་རྩས་གར་ཁྱབ་པར་རླུང་གིས་ཁྱབ། རླུང་གིས་གར་ཁྱབ་པར་ཁམས་བྱང་ཆུབ་སེམས་ཀྱི་ཐིག་ལེས་ཁྱབ། དེ་ལ་ཐེག་པ་ཆེན་པོ་གསང་སྔགས་ཀྱི་སྐད་དུ་གསང་བ་རྟེན་འབྲེལ། འདུལ་བ་ནས་ཤིང་ལ་ཤིང་ཞོའི་ཚུལ་དུ་གནས་པར་བཞེད་པ་ཡིན། འོ་ན་དེ་ལྟར་གནས་པ་དེ་ཟབ་པ་ཡིན་ནམ་སྙམ་ན། དེ་ཟབ་རྒྱུ་མེད་དེ། དེ་ཟབ་ན་སེམས་ཅན་དམྱལ་བ་ན་གནས་པ་དང༌།
འཇག་མིག་གི་སྲིན་བུ་ཡན་ཆད་ལ་ཡཽད་པས་དེ་རྣམས་ཀྱང་ཟབ་དགོས། འོ་ན་གང་ཟབ་སྙམ་ན་ནང་གི་བསམ་པ་ལས་ཟབ་པ་མེད་པ་ལགས། དེས་ན་ནང་དུ་བསམ་པ་གང་སྐྱེས་པ་དེའི་རང་གཟུགས་སམ། ཕྱི་ནང་གསང་གསུམ་ལ་སོགས་པ་འོང་བ་ཡིན། དེ་ཡང་ནང་དུ་ཉོན་མོངས་པ་ཆགས་སྡང་རྨོངས་གསུམ་གྱི་བསམ་པ་གང་སྐྱེས་ཀྱང་དེའི་ཕྱི་ནང་གསང་གསུམ་ལུས་དང་སྣང་བ་ལས་འབྲས་བུ་དང་བཅས་པ་ཐམས་ཅད་བསམ་པ་དེ་ལས་མི་གཞན་པར་འོང་ནས། ཕུང་ཉེས་སྣ་ཚོགས་པ་བསྐྱེད་པ་ཡིན། བསམ་པ་བཟང་པོ་སྐྱེས་པར་སོང་ན་དེའི་རང་གཟུགས་སུ་གྲུབ་ནས་གནས་སྐབས་དང་མཐར་ཐུག་གི་ཕན་བདེ་ཐམས་ཅད་འབྱུང་བ་ལགས། དེས་ན་རླུང་བགྱི་བ་དེ་ནི་ལས་ཐམས་ཅད་སྒྲུབ་པ་རྣམ་པར་ཤེས་པ་དེ་དབྱེ་བ་མེད་པ་གཅིག་ལ་ཟེར་བ་ཡིན་ཏེ། དེ་ལྟར་ཡང༌། རླུང་རྣམས་ཕྲ་བའི་གཟུགས་ཀྱིས་ནི། །
ཤེས་དང་ཡང་དག་འདྲེས་གྱུར་ནས། ། དབང་པོའི་ལམ་ལས་བྱུང་ནས་ནི། ། ཡུལ་རྣམས་ལ་ནི་དམིགས་པར་བྱེད། ། བགྱི་བ་གསུངས་པས། ནང་དུ་སེམས་གཟུང་བའི་དུས་སུ་རླུང་ཡང་ནང་དུ་གནས། རྟོག་པ་ཕྱིར་འཕྲོས་ན་རླུང་ཡང་ཕྱིར་ཡན་པ་ལགས། དེས་ན་ཡོན་ཏན་སྐྱེ་བར་བྱེད་པ་ལ་རླུང་སེམས་ནང་དུ་གནས་དགོས་པ་ཡིན། དེ་ལྟར་སེམས་ནང་དུ་གནས་པའི་དུས་སུ་རླུང་ནང་དུ་གནས། དེས་རྩ་བྲལ། དེས་ཁམས་འཕེལ་དེའི་དུས་སུ་བདེ་སྟོང་གི་ཏིང་ངེ་འཛིན་ལ་སོགས་པ་ཡོན་ཏན་དཔག་ཏུ་མེད་པ་སྐྱེ་བ་ལགས།
དེ་ལ་འདི་སྐབས་སུ་ལམ་འབྲས་ཀུན་ནས་ཕྱོགས་མེད་ཉི་ཤུ་རྩ་གཅིག་ལ་སོགས་པ་གསུངས་པ་ཀུན་ཀྱང་བསྒོམས་ནས་བཤད་པ་བཞིན་དུ་བྱུང་ཡང་བོགས་འདོན་པ་དང༌། སྐྱོན་བྱུང་ན་གེགས་སེལ་བ་དེ་དཀའ་བ་ལགས། དེ་ལྟ་བུའི་དུས་སུ་གདམས་ངག་ཁ་པོ་ཅན་ཚན་གཅིག་ཀྱང་ཐག་རུལ་གྱི་སྣ་ལ་འབྲེང་རུལ་འཐུད་པས་རིང་བ་ལ་ཕན་ཡང་སྲ་བ་ལ་མི་ཕན་པས། ཉམས་སུ་བླངས་པའི་དུས་སུ་དཀའ་དོགས་ཡོད་པ་ཡིན། དེས་ན་དུས་ནམ་ཡིན་ཡང་བྱང་ཆུབ་ཀྱི་སེམས་རིན་པོ་ཆེ་ལས་ཟབ་པ་མེད་པ་ལགས། དེ་ལྟར་བྱང་ཆུབ་ཏུ་སེམས་བསྐྱེད་པ་ལ་སོགས་པ་རྗེ་རིན་པོ་ཆེའི་ཁྱད་པར་གྱི་ཆོས་ལྔ་ལྡན་འདིས་ཉམས་སུ་བླངས་པས་འཁོར་ལོ་བཞིར་ཕྱི་ནང་གསང་གསུམ་གྱི་རྟེན་འབྲེལ་འགྲིག་ནས་འོང༌། དེ་ལྟར་བྱུང་བས་བདེ་བ་ཚན་ཆེན་པོ་སྐྱེས་པའི་དུས་སུ་མ་ཉམས་པར་བསྲུང་བ་གལ་ཆེ་བ་ལགས། དེ་ལྟར་ལྔ་ལྡན་གྱིས་གཤའ་མར་ཉམས་སུ་བླངས་པས། སྐྱོན་ཐམས་ཅད་འདག་པ་དང༌། ཡོན་ཏན་རིན་པོ་ཆེ་གོང་ནས་གོང་དུ་བོགས་ཐོན་ནས།
ཚེ་གཅིག་ལུས་གཅིག་གིས་རྫོགས་པའི་བྱང་ཆུབ་ཏུ་སངས་རྒྱ་བ་ལ་ཚེགས་མེད་པ་ལགས་པས། དེ་བཞིན་དུ་མཛད་པར་ཞུ། དེ་ཡང་འདི་ཀུན་ཤིན་ཏུ་ཟབ་པ་ཡིན་པས། གར་ཐོད་ཐོད་དུ་མི་ཟློ་ནས་རང་གི་དེ་ལྟར་ཉམས་སུ་ལེན་པ་དང་གནད་དུ་བསྣུན་པར་ཞུ་འཚལ།། ཡང་བླ་མ་རིན་པོ་ཆེའི་ཞལ་ནས། བླ་མ་བཟང་ངན་དེ་སློབ་མས་གསལ་བ་ཡིན་བགྱི་བ་གསུངས། དེས་ན་སློབ་མ་རྟོགས་ལྡན་ནམ་ཡོན་ཏན་ཡོད་པ་བྱུང་ན་བླ་མ་དེའི་དབུ་ཐོན་པར་ཡིན་པས། ཞབས་ཏོག་ལ་དེ་བས་ཆེ་བ་མེད་པ་ཡིན། དེ་ལྟ་བུ་མ་བྱུང་ན་སོ་སོས་ཆེན་པོ་དང་བཟང་པོ་ངའི་གོང་ན་མེད་སྙམ་པའི་ང་རྒྱལ་བྱས་ཀྱང༌། སློབ་མ་ནོར་ཉན་མ་ཐོན་པའི་དུས་སུ།
འཇིག་རྟེན་པའི་ཤགས་ལད་བྱས་སམ་དངོས་པོས་བཏབ་ཟེར་བ་དེར་འོང་བ་ཡིན་པས། བླ་མའི་ཞབས་འདྲེན་པ་ཡང་དེ་ལས་ཆེ་བ་མི་སྲིད་པ་ཡིན། དེ་ལ་མཉམ་གཞག་ཅི་ཡོད་རྗེས་ཀྱིས་ཤེས་བྱ་བ་དང་འདྲ་བས། བླ་མ་ལ་ཡོན་ཏན་ཡོད་མེད་སློབ་མའི་རྒྱུད་ལ་ཡོན་ཏན་སྐྱེས་སམ་མི་སྐྱེས་དེས་ཤེས་པ་ཡིན། དེས་ན་གླེན་གཏམ་དུ་བྱས་ན་སློབ་མ་བཟང་ངན་གང་ཡིན་ཡང༌། བླ་མ་དེའི་ནང་ཆར་འོང་བ་ལགས། འདི་ལ་སྔོན་སྤྱན་སྔ་ནས། ང་ལ་མངོན་པར་ཤེས་པ་ཡོད་མེད་དེ་ཁྱེད་ལ་རག་པ་ཡིན་གསུངས། དེ་ཇི་ལྟར་དུ་ལགས་ཞུས་པས། དེ་ཁྱེད་སེམས་ཅན་ལ་ཕན་ཐོགས་པའི་གཤའ་མ་ཞིག་བྱུང་བར་སོང་ན།
མི་ཐམས་ཅད་ཀྱིས་ཀྱང་འོ་བླ་མ་ཐམས་ཅད་མཁྱེན་པ་དེས་འདི་ལྟ་བུ་ཞིག་འོང་བར་མཁྱེན་ནས། ཡུལ་མདོ་སྨད་ཀྱི་ས་ཐག་རིང་པོ་དེ་ནས་བོས་པ་ཡིན་ཟེར་ནས་ཐམས་ཅད་ཀྱིས་མངོན་ཤེས་ཅན་དུ་བྱེད་པ་ཡིན་ལ། ཁྱོད་ལ་དེ་ལྟ་བུ་ཞིག་མ་བྱུང་བར་སོང་ན། ཡུལ་མདོ་སྨད་ནས་བོས་པ་ཡིན་ཏེ། གཤའ་མ་ཞིག་མ་བྱུང༌། བླ་མ་དེ་ལ་ནི་མངོན་པར་ཤེས་པ་ལྟ་ཅི་སྨོས་ཏེ། ཕོ་ཚོད་ཀྱང་མི་འདུག་ཟེར་ནས་ཐམས་ཅད་ཀྱིས་འབར་དུ་འོང་བ་ཡིན། བགྱི་བ་གསུངས། དེ་ལ་རྗེ་རིན་པོ་ཆེ་ཡབ་སྲས་ལྟ་བུའི་སྤྱན་སྔར་ནི་སོ་སོ་ལ་མོས་གུས་དང་བརྩོན་འགྲུས་ཡོད་ན། གདམས་ངག་གི་གནད་ཐུན་མོང་མ་ཡིན་པ་འདི་ལྟ་བུ་ཡོད་པའི་དུས་སུ་ཡོན་ཏན་སྐྱེ་བ་ཚེགས་མེད་པ་ལགས།
གདམས་ངག་དེ་ལྟ་བུ་ཡོད་ཀྱང་ཉམས་སུ་མ་བླངས་ན་ཕན་མེད་པས་ནན་ཏན་ཆེན་པོས་ཉམས་སུ་ལེན་དགོས་པ་ཡིན། དེ་ལྟར་ཉམས་སུ་བླངས་པའི་དུས་སུ་བདེ་མ་བདེ་ལ་སོགས་པ་གང་བྱུང་བར་སོང་ཡང་ཡར་ཞུ་དགོས་པ་ལགས། དེ་ལ་སྐྱོན་ཡོན་གང་བྱུང་བ་དེ་བླ་མ་དམ་པ་ལ་ཞུས་པའི་དུས་སུ་སྐྱོན་ཡིན་ན་དེ་སེལ་བ་དང༌། ཡོན་ཏན་ཡིན་པར་སོང་ན་གོང་ནས་གོང་དུ་བོགས་འདོན་པའི་ཐབས་ཡོད་པ་ཡིན་ནོ། དེ་མ་གཏོགས་པ་བདེ་མ་བདེ་གང་ཡང་མེད་པར་གཡག་འགྲོགས་སུ་བྱས་ཤིང་བཟང་ཅག་གེ་བསྡད་པས་མི་ཕན་པ་ཡིན། དེ་ཡང་སྔོན་རྗེ་རིན་པོ་ཆེའི་ཞལ་སྔ་ནས། དགེ་འདུན་གྱི་ཚོགས་ན་གསལ། ངས་ཁྱེད་ཚོགས་འདི་ཚོད་ཅིག་བསྐྱངས་པ་ལ། ལོག་རྟོག་དྲི་མ་ཅན་ཞིག་བཟུང་ནས་བདེ་མ་བདེའི་ཞུ་བ་བྱེད་པ་ཞིག་མ་བྱུང་གསུངས་ནས་བཀའ་བཀྱོན་མཛད་ཀྱང༌། དུས་ཚོད་དེ་ཀུན་ན་ལྟ་རྗེ་རིན་པོ་ཆེའི་བྱིན་རླབས་ཀྱིས་ཐམས་ཅད་སྒྲུབ་པ་མི་བྱེད་པ་མེད།
རང་ཀུན་གྱིས་ཀྱང་བླ་མ་དང་དགེ་འདུན་གྱི་ཐུགས་ཀྱིས་མ་ཁྲེལ་བ་ཙམ་རེ་བྱས་པ་ལགས། དེ་ལ་ད་ལྟ་ཡིན་པར་སོང་ཡང༌། སྔར་སྙན་དུ་གསོལ་བའི་རྗེ་རིན་པོ་ཆེས་ང་ལ་གསུང་བའི་བཀའ་སྩལ་བ་དེ་དང་འདྲ་བར། ང་བཟང་པོ་ཡིན་མིན་ཁྱེད་རྣམས་ལ་རག་པས། ཁྱེད་ཚོ་ལ་ཉམས་མྱོང་དང་མངོན་པར་རྟོགས་པ་སྣ་རེ་སྐྱོང་ཞིང༌། མངོན་པར་རྟོགས་པ་རི་ཕུག་རེར་སྒྲུབ་པ་སྙིང་པོར་བྱེད་ནུས་པ་ཆོས་མིན་པ་བསམ་རྒྱུ་མེད་པ་རེ་བྱུང་བར་སོང་ན། ང་བཟང་པོ་ཡིན་པའི་རྟགས་ཀྱང་དེ་ཡིན། ཁྱེད་རྣམས་ལ་དེ་ལྟ་བུ་གང་ཡང་མ་བྱུང་ནས། ཚན་རེ་བཞིན་དུ་ཆོས་དང་མི་མཐུན་པ་སྣ་ཚོགས་རྣམས་རུས་སུ་འདོན་ཅིང༌། ངའི་བླ་མ་ལ་ཡོན་ཏན་ཡེ་ཡོད་ཁུ་ཡོད་ལ་སོགས་པའི་ཁ་པོ་བཏང་ལོ་བྱས་ཀྱང་རང་ལ་མ་བྱུང་བའི་དུས་སུ་ཡུད་མེད་པར་འོང་བ་ལགས།
དེས་ན་བླ་མ་དང་དགེ་འདུན་གྱི་ཞབས་འདྲེན་དུ་མ་སོང་བ། གཞན་གྱི་བཅས་འདོག་རྒྱུ་མེད་པ་རེ་དགོས་པ་ཡིན། དེ་ཡང་ཡོན་ཏན་ནམ་ཏིང་ངེ་འཛིན་གྱི་སྣང་བ་རེ་རེ་རྒྱུད་ལ་ཡོད་པ་གྱིས་དང༌། ཡུལ་ཕྱོགས་ལ་སོགས་གཞི་བྱེས་ལམ་གསུམ་གར་ཡིན་ཡང༌། རང་གཞན་གྱི་དོན་འགྲུབ་པར་འོང་བ་ལགས། དེ་མ་གཏོགས་པ་ཡོན་ཏན་གྱི་སྣ་ཁ་རེ་རེ་ཙམ་ལ་ཡང་མི་བརྟེན་པར་བྱས་ནས་ཡུལ་གྲུ་མང་པོ་འགྲིམ་ཞིང་མ་ཕྱིན་པའི་ས་མེད་པས་ཀྱང༌། ཁྱི་ཆུ་གཏོར་ལ་རྒྱུགས་པ་བཞིན་དུ་གར་ཕྱིན་ཡང་བདེ་བ་དང་སྐྱིད་པ་ཡང་དཀའ་བར་འོང་དོགས་ཡོད་པས་མ་ཐ་ན་ཡང་ཡོན་ཏན་སྣ་ཁ་རེ་རེ་ཙམ་དགོས་པ་ཡིན། དེ་ལ་རྗེ་རིན་པོ་ཆེའི་ཞལ་ནས། བསོད་ནམས་རང་གིས་མ་བསགས་ན། ། འགྲོ་འདུག་མང་པོའི་ཁ་ན་མེད། །
གང་དུ་ཕྱིན་ཡང་རྙེད་པར་དཀའ། ། ཡི་དྭགས་གྲོང་ཁྱེར་ཆེན་པོ་འདྲ། ། གསུངས་པས། ཡོན་ཏན་གྱི་སྣ་ཁ་རེ་ཙམ་ལ་མ་བརྟེན་པར་བྱས་ན་ནི་ཁྱེད་རྣམས་ཕན་དུ་རེ་གཏན་མི་བཏུབ་པ་ལགས། དེ་ལ་ཚན་གཅིག་གི་ཁྱད་ཆོས་དང་བཞེད་ལུགས་གཞན་ལ་མེད་པ་སྐད་ཟེར་བ་མང་པོ་ལ་ཡང་གྲགས་ཆེན་པོ་ཡང་མེད་པས། གཤམ་རྒྱུགས་ཚོད་ཚོད་མ་བྱེད་འདི་དེ་རང་ཀུན་གྱིས་ནི་ཁྱེད་རྣམས་ལ་ཕན་དུ་རེ། ཉམས་སུ་ལེན་པ་རེ་རེ་གཉིས་གཉིས་འོང་དུ་རེ་བས། རྗེ་རིན་པོ་ཆེའི་གདམས་ངག་ཐུན་མོང་མ་ཡིན་པ་སྒྲུབ་མཁན་དང་ཉམས་སུ་ལེན་མི་བྱུང་ན་ད་ལྟར་ཡོན་ཏན་འབྱུང་བ་ལ་ཚེགས་མེད་པ་རྣམས་སྙན་དུ་གསོལ་བ་ལགས། དེ་སྟེ་ཞོ་བུ་རེ་རེ་ཙམ་དང་མ་བྲལ་བའི་དུས་སུ་ཟབ་སྙམ་པ་མི་འོང་བར་འདུག ཚོགས་འཁོར་ལ་དཀའ་ལས་དཔག་ཏུ་མེད་པ་བྱས་པ་དེ་རྣམས་གང་ལ་ཡང༌།
རྗེ་རིན་པོ་ཆེའི་ཁྱད་པར་གྱི་ཆོས་ལྔ་ལྡན་འདི་ལས་ལྷག་པ་མེད་པས། འདི་ལ་ས་རྡེ་བཙུགས་ཤིང་ཉམས་སུ་བླངས་པར་སོང་ན་གནས་སྐབས་དང་མཐར་ཐུག་གི་ཡོན་ཏན་མ་ལུས་པ་ཐམས་ཅད་མངོན་དུ་འགྱུར་བ་ལ་ཚེགས་མེད་པ་ལགས། དེ་ཡང་ཁ་པོ་ཅན་གང་ཡིན་པར་སོང་ཡང༌། འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེ་བས་མཁས་ཟེར་བ་བྱུང་ན་ལྟས་ངན་ཡིན། དེ་མ་གཏོགས་པ་འཇིག་རྟེན་གྱི་ཁམས་འདི་ན་ནི་རྗེ་རིན་པོ་ཆེ་ལས་མཁས་པ་མི་སྲིད་པ་ཡིན་ནོ། ། དེས་ན་ངེད་རང་རྣམས་ཀྱང་རྗེ་རིན་པོ་ཆེའི་རྣམ་པར་ཐར་པ་སྣ་རེ་རེའམ་གསུང་རྡོག་པོ་རེ་རེ་མཐར་སྐྱེལ་བར་སོང་ན། དེས་མ་ཆོག་པ་མེད། ཁྱེད་སྤྱི་སྒོས་ཐམས་ཅད་ཀྱིས་ཀྱང་དེ་བཞིན་དུ་གོ་བ་དང་ཤེས་པར་མཛད་ནས། དུས་རྒྱུན་ཆད་མེད་པར་ཉམས་སུ་ལེན་པ་དང་གནད་དུ་བསྣུན་པར་ཞུ་འཚལ།། ཡང་བླ་མ་རིན་པོ་ཆེའི་ཞལ་ནས།
འདིར་སྤང་བྱ་བགྱི་བ་དེ་སེམས་ཅན་གྱི་རྒྱུད་ལ་ཉོན་མོངས་པ་དུག་གསུམ་གནས་པ་དེ་ཡིན་ལ། དེ་སྤོང་བར་བྱེད་པ་ལ། འདོད་ཆགས་དབང་དང་བསྲེ་བ། ཞེ་སྡང་འཕོ་བ་དང་བསྲེ་བ། གཏི་མུག་རྨི་ལམ་འོད་གསལ་དང་བསྲེ་བ་བགྱི་བ་གསུམ་ཡིན་གསུངས། དེ་ཡང་འདོད་ཆགས་དབང་དང་བསྲེ་བ་ལ། དབང་བཞི་བསྐུར་བ་ལ་བརྟེན་ནས་དགའ་བ་རྣམ་པ་བཞི་ངོ་སྤྲོད་པ་ལ་དགོངས་ཏེ། དེ་ཡང་བུམ་པའི་དབང་བསྐུར་བས་ལུས་ཀྱི་དྲི་མ་འདག དགའ་བའི་ཡེ་ཤེས་ངོ་སྤྲོད། གསང་བའི་དབང་བསྐུར་བས་ངག་གི་དྲི་མ་འདག
མཆོག་དགའི་ཡེ་ཤེས་ངོ་སྤྲོད། ཤེས་རབ་ཡེ་ཤེས་ཀྱི་དབང་བསྐུར་བས་ཡིད་ཀྱི་དྲི་མ་འདག དགའ་བྲལ་གྱི་ཡེ་ཤེས་ངོ་སྤྲོད། དབང་བཞི་པ་བསྐུར་བས་ལུས་ངག་ཡིད་གསུམ་ཐ་དད་དུ་འཛིན་པའི་དྲི་མ་འདག ལྷན་ཅིག་སྐྱེས་པའི་ཡེ་ཤེས་ངོ་འཕྲོད་པ་ཡིན་ཏེ། དེ་ལྟར་ཡང༌། དབང་རྣམ་བཞི་ཡི་རིམ་གྱིས་ནི། ། དགའ་བ་ལ་སོགས་རིམ་ཤེས་བྱ། ། བགྱི་བ་གསུངས། དེ་ཡང་དེ་ལྟར་ངོ་འཕྲོད་པར་བྱེད་པ་ལ།
དབང་བཞི་བསྐུར་བའི་རྗེས་ལ་བསྐྱེད་རྫོགས་གཉིས་བསྒོམ་དགོས་ཏེ། བསྐྱེད་པའི་རིམ་པ་ལྷ་ཡབ་ཡུམ་གྱི་རྣམ་པ་བསྒོམས་པས་ཀྱང་གསང་བ་རྟེན་འབྲེལ་གྱི་སྟོབས་རྒྱས་པ་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་ངོ་འཕྲོད་པར་འོང༌། རྫོགས་པའི་རིམ་པ་ཕོ་ཉའི་ལམ་དང་གྲོལ་ལམ་རྣམ་པ་གསུམ། ཕོ་ཉའི་ལམ་གྱི་དབང་དུ་བྱས་ན་རིག་མ་བརྟག་ཐབས་ལ་སོགས་པ་ཐ་དད་འདྲ་བའི་བཤད་པ་ཡོད་པར་སོང་ཡང༌། ཉམས་སུ་བླངས་ལོ་བྱེད་པ་རྣམས་ཀྱིས་ཀྱང་གལ་ཆེ་ཤོས་མ་སྐྱལ་བ་ཉུང་བར་གདའ་བས། སྤྱན་སྔ་ནས་ནི་མི་མཉེས་པ་ཡིན། དེ་ལ་ཚན་གཅིག་གིས་རྗེ་མར་པ་ལོ་ཙཱ་བས་ཀྱང་མཛད་པར་འདུག་སྟེ། ཅང་མ་མཉེས་པར་འདུག་སྙམ་པ་སྲིད་དེ། རྗེ་མར་པས་མཛད་པ་དེ་དང་གཞན་གྱི་གཉིས་ལུགས་མི་གཅིག གྲུབ་ཐོབ་དེ་ལྟ་བུ་རྣམས་ལ་ཁུངས་འབྱིན་ལོ་བྱས་པས།
སེང་གེས་མཆོངས་སར་བོང་རྒན་གྱིས་མཆོངས་པས་སྐེད་པ་ཆགས་པ་ཡིན་པས། སྙད་མུ་གེ་ལ་བཏགས་ནས་སྣམ་བུ་བོར་ཚོང་མ་བྱེད། དེ་ལྟ་བུ་གང་བྱས་ཀྱང་རྗེ་རིན་པོ་ཆེ་ཡབ་སྲས་ཀྱི་ཞབས་འདྲེན་དུ་འགྲོ་བ་དང་སོ་སོ་ཡང་ནག་ཧྲུལ་གྱིས་འགྲོ་བ་ཡིན་ཏེ། དེ་ལ་རྗེ་རིན་པོ་ཆེ་ཡབ་སྲས་ནི་མཁས་པ་དང་བཙུན་པས་གཞན་ཐམས་ཅད་ལས་ཁྱད་པར་དུ་འཕགས་པ་ཡིན་པས། དེའི་དུས་སུ་ཡབ་སྲས་ཀྱི་ཤོལ་ན་མར་ལ་དེ་འདྲ་བ་བྱུང་ནས་སངས་རྒྱས་ཀྱི་བསྟན་པ་ལ་ཡང་དེ་བས་གནོད་པ་མི་སྲིད་པས་གང་གིས་ཀྱང་བྱེད་དུ་མི་ཉན་པ་ཡིན། གྲོལ་ལམ་པའི་དབང་དུ་བྱས་ན། གནས་དང༌། རྫས་དང༌། ཏིང་ངེ་འཛིན་གྱི་རྟེན་འབྲེལ་གྱིས་དེའི་སྟོབས་སྐྱེ་སྟེ། གནས་ཀྱི་དབང་དུ་བྱས་ན་ཡུལ་ཉི་ཤུ་རྩ་བཞི་ལ་སོགས་པ་རྣམས་ཡིན་ཏེ།
དེ་ན་དབང་ཕྱུག་ཡབ་ཡུམ་ལ་སོགས་པའི་རྟེན་ཡོད་པའི་བྱེད་པས་དེའི་སྟོབས་ཆེན་པོ་སྐྱེ་བ་ཡིན། དེ་ལ་འཕན་ཡུལ་ཡ་གི་ན་གནས་ཆུང་ཞིག་གི་ལྟག་ན་དབང་ཕྱུག་ཆེན་པོའི་རྟེན་ཞིག་ཡོད་པའི་མགོ་ཡར་ལ་བརྡོལ་བའི་དུས་སུ། ཡུལ་དེ་ན་ཡོད་པའི་བན་དེ་ཚོའི་སྡོམ་པ་ཤོར་ནས་འགྲོ་བ་ཡིན་པར་གདའ། རྫས་ཀྱི་དབང་དུ་བྱས་ན་བཅུད་ལེན་དང་ད་བྱིད་ལ་སོགས་པའི་རྫས་ནུས་པ་ཅན་རྣམས་ཟོས་པས་དེའི་སྟོབས་ཆེན་པོ་སྐྱེ་བར་འོང༌། ཏིང་ངེ་འཛིན་གྱི་དབང་དུ་བྱས་ན་གཏུམ་མོའམ། སུམ་ཁྲིད་ལ་སོགས་པ་ཉམས་སུ་བླངས་པས་ཀྱང་གསང་བ་རྟེན་འབྲེལ་གྱི་སྟོབས་ཆེན་པོ་སྐྱེ་བར་འོང་བ་ཡིན། དེ་རྣམས་གང་གིས་སྐྱེས་ཀྱང་རྗེ་རིན་པོ་ཆེའི་ཁྱད་པར་གྱི་ཆོས་ལྔ་པོས་ཉམས་སུ་བླངས་ན། དགའ་བ་བཞིའི་ཉམས་མྱོང་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་ངོ་འཕྲོད་པ་ཡིན། དེ་ལ་གླེན་གཏམ་དུ་བྱས་ན་གསང་བ་རྟེན་འབྲེལ་གྱི་སྟོབས་རྒྱས་པ་ལ་འདོད་ཆགས་ཟེར་བ་ཡིན་པས། དེ་ལྟ་བུ་ཚན་ཆེན་པོ་སྐྱེས་པའི་དུས་སུ་ཞེ་ཐག་པ་ནས་ལམ་དུ་གཏོང་ཞིང་ལྔ་ལྡན་གྱིས་ཉམས་སུ་ལེན་དགོས་པ་ཡིན།
འདིའི་སྐབས་སུ་དཔལ་གསང་བ་འདུས་པ་ནས། སྦས་པ་རྣམ་པ་གསུམ་གསུངས་པ་ལ། དེའི་རྒྱུ་མཚན་ཞུས་པས། སྙིང་པོ་ཡོད་པས་གསུངས། དེ་ལ་ཚན་གཅིག་གིས་འདོད་ཆགས་ཆོས་ཀྱིས་སྦས་བྱ་བ་དེ། འདོད་ཆགས་ལ་ཚོགས་མི་ཐུབ་པའི་སྙིང་པོ་ཡོད་བྱ་བ། དོན་ངོ་ཚ་ལ་ཟེར་ཏེ། དེ་མ་ལགས། སྙིང་པོ་དེ་ལས་མེད་ན་སྦས་རིན་མི་ཆོག་སྟེ། འདོད་ཆགས་ཀྱི་བདེ་བ་དེ་ཉིད་ལ་ཞེན་པས་དེས་སྦས་པ་ཡིན།
དེས་ན་བདེ་བ་ལམ་དུ་བྱེད་པའི་གདམས་ངག་ཉམས་སུ་བླངས་པས་བདེ་བ་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་ངོ་འཕྲོད་པ་ཡིན། ཞེ་སྡང་འཕོ་བ་དང་བསྲེ་བ་འདི་ལ་ཚན་གཅིག་གིས་ཞེ་སྡང་དམྱལ་བའི་རྒྱུ་ཡིན་པས། དེ་དང་བསྲེས་པས་གཤའ་མ་ཅང་འོང་ངམ་སྙམ་ན། ཞེ་སྡང་ཟེར་བ་དེ་གསལ་བ་ལ་ངོས་འཛིན་པ་ཡིན། དེ་མ་གཏོགས་པ་སེམས་ཅན་གསོད་པ་ལ་སོགས་པའི་ཞེ་སྡང་དེ་ལ་ཟེར་བ་ཡང་བག་མ་ལགས། དེས་ན་འཕོ་བའི་དུས་སུ་བླ་མ་དམ་པ་དེ་གསལ་དགོས་པས་དེ་ལ་གསུངས་པ་ཡིན་གསུངས། དེ་ལ་སྣང་བ་མཆེད་པ་དང་ཉེ་བར་ཐོབ་པ་གསུམ་གྱི་དབང་དུ་བྱས་ན། ཡུལ་ཀ་བ་འདི་ལྟ་བུ་སྣང་བ་དེ་ལ་སྣང་བ། དེ་ལ་བཟང་ངན་དང་ཕྲ་སྦོམ་ལ་སོགས་པ་རྟོག་པ་སྐྱེས་པ་དེ་མཆེད་པ། སྒྲོ་འདོགས་ཆོད་ནས་གནས་པ་དེ་ལ་ཉེ་བར་ཐོབ་བ་ཟེར་བ་ཡིན།
དེ་ལ་སྣང་བ་བགྱི་བ་གསལ་ལམ་པ་མ་གཏོགས་པ་རྟོག་འཇུག་གཞན་མེད་པ་དེ་ལ་ཞེ་སྡང༌། དེ་ནས་རྟོག་དཔྱོད་མང་པོ་བྱེད་པ་ལ་མཆེད་པ་ཟེར་ཏེ་དེ་འདོད་ཆགས་སུ་ངོས་འཛིན་བྱེད་པ་ཡིན། དེ་ནས་བཟང་ངན་ལ་སོགས་པའི་སྒྲོ་འདོགས་ཆོད་ནས་རྟོག་པ་ཉུང་ཀམ་གྱིས་སོང་བ་ལ་ཉེ་བར་ཐོབ་པ་གཏི་མུག་ཏུ་འོང་བ་ཡིན། དེ་ནས་འཕོ་བའི་དུས་སུ་བྱང་ཆུབ་ཀྱི་སེམས་རིན་པོ་ཆེས་ཁྱད་པར་དུ་བྱས་ནས་འཕོ་བའི་ཡུལ་བླ་མ་དམ་པ་དེ་ཤིན་ཏུ་གསལ་དགོས་ཏེ། དེ་གསལ་བར་བྱེད་དགོས་པ་ལ་སྙིང་རུས་ཆེན་པོ་བྱེད་དགོས་པས། དེ་ལྟར་བྱས་པས་གསལ་བར་འོང་བ་དེ་ལ་ཞེ་སྡང་གསུངས་པ་ཡིན། དེ་ལྟར་བྱུང་བའི་དུས་སུ་འཕོས་ན་བླ་མ་དམ་པ་དེ་དང་སྐུ་གསུང་ཐུགས་དབྱེ་བ་མེད་པར་གྱུར་ནས་རྫོགས་པའི་བྱང་ཆུབ་ཏུ་སངས་རྒྱ་བ་ཡིན། དེ་ལ་སེམས་སྣང་བ་གསུམ་གྱིས་སྦས་པ་བྱ་བ་ཡང༌། སྣང་བ་མཆེད་པ་ཉེ་བར་ཐོབ་པ་གསུམ་པོ་དེ་འདོད་ཆགས་ཞེ་སྡང་གཏི་མུག་རྣམ་པ་གསུམ། དེ་ལ་རང་བཞིན་བརྒྱད་ཅུའི་འཁོར་སྐྱེ་བ་ཡིན།
དེ་ནས་ཀུན་རྫོབ་བདེན་པས་སྦས་པ་བྱ་བ་ཡང༌། ཀུན་རྫོབ་ཀྱི་རྟེན་འབྲེལ་ཐམས་ཅད་ཐད་སོ་དེའི་བདེན་པ་དེས་སྦས་པར་འོང་བ་ཡིན། གཏི་མུག་འོད་གསལ་དང་བསྲེ་བའི་དབང་དུ་བྱས་ན། གཏི་མུག་བགྱི་བ་མི་ཤེས་པ་མཐའ་དག་ལ་ཟེར་བ་ལགས། དེའི་ནང་ནས་ཀྱང་གཉིད་ཡིན་པས་དེ་འོད་གསལ་དང་བསྲེ་དགོས་པ་ལགས། དེ་ཡང་ཉམས་སུ་ལེན་པའི་དུས་སུ་ཉིན་པར་ནམ་སྲོད་དང་གུང་ལ་སོགས་པའི་དུས་སུ་གཏུམ་མོའི་སྒྱུ་ལུས་ནན་ཆགས་ཆེ་བར་བསྒོམས། དེ་ནས་རྟོག་པ་རགས་པ་ནི་འགགས། གཉིད་དུ་ཅུང་མ་སོང་བའི་སྐབས་དེར་འོད་གསལ་གྱི་ཁྲིད་ཀྱི་རིམ་པ་ལྟར་ཉམས་སུ་བླངས་པས། གཉིད་དེ་གཏི་མུག་ཏུ་མི་འགྲོ་ནས་འོད་གསལ་འབའ་ཞིག་ཏུ་འོང་བ་ལགས། དེ་ལ་འོད་གསལ་ཟིན་པའི་གོ་བ་ཡང༌།
གསལ་ལ་རྟོག་པ་མེད་ཉིན་པར་གྱི་སྣང་བ་ཁྱད་མེད་འོང་བ་ལགས། དེ་ལྟར་ཡང༌། འགྲོ་བ་གང་ཞིག་གཉིད་ལོག་པ། ། གཉིད་ལོག་སད་པར་མི་བྱ་སྟེ། ། བགྱི་བ་གསུངས། འོན་ཀྱང་ད་དུང་སད་རྒྱུ་ཡོད་གསུངས་པས། སད་རྒྱུའི་རྣམ་པ་ཞིག་ནི་ཡོད་པ་ཡིན། དེ་ལྟར་ཉམས་སུ་བླངས་པས་གཏི་མུག་རང་སར་དག་ནས་འོད་གསལ་འབའ་ཞིག་ཏུ་འོང་སྟེ། ཉིན་མོ་དང་མཚན་མོ་ལ་ཁྱད་མེད་ན་སྒོམ་པ་ཀློང་དུ་གྱུར་པ་ཡིན་བགྱི་བ་གསུངས། དེ་ལྟར་ཉོན་མོངས་པ་གསུམ་པོ་དེ།
བསྲེ་བ་གསུམ་གྱིས་ཉམས་སུ་བླངས་པས་རྫོགས་པའི་བྱང་ཆུབ་ཏུ་སངས་རྒྱས་པ་ལ་ཚེགས་མེད་པས་དེ་བཞིན་དུ་མཛོད།། ཡང་བླ་མ་རིན་པོ་ཆེའི་ཞལ་ནས། མཉམ་གཞག་ཅི་ཡོད་རྗེས་ཀྱི་ཤེས། ། བགྱི་བ་གསུངས། འོ་ན་དེ་ཇི་ལྟར་ཤེས་སྙམ་པར་སོང་ན་རང་གི་དགེ་སྦྱོར་གང་ཡིན་པ་དེ་ལ་མཉམ་པར་བཞག་པའི་དུས་སུ་ཤེས་པ་བགྱི་བ། འདོད་ཆགས་ཞེ་སྡང་གཏི་མུག་ལ་སོགས་པ་ཉོན་མོངས་པའི་རྟོག་པ་གཏན་མི་སྐྱེ་བར་འོང་བ་ཡིན་ནོ། ། ཏིང་ངེ་འཛིན་དེ་ཉིད་ལ་ནང་དུ་མི་གནས་པའི་དུས་སུ་མཉམ་གཞག་དེ་རྗེས་ཤེས་སུ་ལྡང་བ་ལགས། ཡང་མཉམ་པར་བཞག་པའི་དུས་སུའང་རྗེས་ཀྱི་ཤེས་པ་རྣམ་པར་རྟོག་པ་དེ་ཉིད་ལ་མཉམ་པར་བཞག་ཏིང་ངེ་འཛིན་དུ་འོང་བ་ཡིན། དེས་ན་མཉམ་གཞག་ཅི་ཡོད་རྗེས་ཀྱིས་ཤེས་བགྱི་བ་ལགས། དེ་ལྟར་གཤའ་མར་མཉམ་གཞག་གི་ཏིང་ངེ་འཛིན་ལ་རྒྱུན་ཆད་མེད་པར་གནད་དུ་འགྲོ་བར་སོང་ན།
རྗེས་ཀྱི་ཤེས་པ་ཉོན་མོངས་པ་རྣམ་པར་རྟོག་པ་སྐྱེ་བའི་སྐབས་མེད་པས་གཏན་མི་སྐྱེ་བ་ཡིན། བར་དོ་ཡོད་མེད་ཀྱང་འདིར་དགེ་སྦྱོར་ལ་བར་མཚམས་ཡོད་མེད་ཀྱིས་གསལ་བ་ཡིན་པས། ད་ལྟ་དགེ་སྦྱོར་ལ་ལྟེམ་རྐྱང་དང་ཐང་ལྷོད་ཤོར་བར་སོང་ན་བར་དོ་མེད་པར་འདོད་པས་མི་ཕན་པ་ཡིན། ད་ལྟ་དགེ་སྦྱོར་ལ་བར་མཚམས་མེད་པར་བར་དོའི་སྐབས་སུ་སྡུག་བསྔལ་དཔག་ཏུ་མེད་པ་མྱོང་བར་བྱེད་པའི་སྣང་བ་ངན་པ་དེ་རྣམས་གཏན་མི་འོང་བར་སྔར་གོམས་པའི་དགེ་སྦྱོར་འོད་གསལ་དེ་དང་འཆི་བའི་འོད་གསལ་དེ་གཉིས་གཅིག་ཏུ་གྱུར་ནས། འོད་གསལ་དེ་ཉིད་ཀྱི་ངང་ལས་རྫོགས་པའི་བྱང་ཆུབ་ཏུ་སངས་རྒྱས་ནས། གཟུགས་སྐུ་རྣམ་པ་གཉིས་བགྱི་བ་དེས་སེམས་ཅན་སྨིན་པ་དང་གྲོལ་བར་བྱེད་པའི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་བགྱི་བ་འཁོར་བ་མ་སྟོང་གི་བར་དུ་ལྷུན་གྱིས་གྲུབ་པ་དང༌། རྒྱུན་མི་ཆད་པའི་ཚུལ་དུ་འབྱུང་བ་ལགས་ཏེ། དེ་ལྟར་ཡང༌། འོད་གསལ་བར་ནི་རྒྱུན་པར་གནས། ། བར་དོའི་གྲོང་ཁྱེར་དེས་མི་མཐོང༌། །
གཞན་དོན་གཟུགས་སྐུའི་སྣང་བ་མཐོང༌། ། བགྱི་བ་གསུངས། དེས་ན་ད་ལྟ་དལ་འབྱོར་གྱི་མི་ལུས་ཐོབ། མཚན་ཉིད་དང་ལྡན་པའི་བླ་མ་དམ་པ་དང་འཕྲད། རྗེ་རིན་པོ་ཆེ་ཡབ་སྲས་ཀྱི་གདམས་ངག་ཐུན་མོང་མ་ཡིན་པ་རྣམས་ཉམས་སུ་བླངས་དུ་ཡོད་པའི་དུས་སུ་མི་ཚེ་སྟོང་སྐྱལ་ལ་བཏང་བ་ཡང་ཨེ་དགའ། བེའུ་ཆུང་གི་སྙམ་ན་རྟག་ཏུ་དབྱར་ཡིན་སྙམ་པ་དང་འདྲ་བར། རྟག་ཏུ་འདི་འདྲ་སྙམ་སྟེ། དེ་ལྟར་རྟག་པའི་ངེས་པ་སུ་ལ་ཡང་ཡོད་པ་མེད་དེ། བླ་མ་དམ་པ་ཡང་རྟེན་འབྲེལ་གྱི་སྐུ་ཡིན། ཁྱེད་རང་རྣམས་ལ་ཡང་ཤི་ཟེར་བ་ཡོང༌།
ན་ཟེར་བ་ཡོང༌། འགྲོ་འདུག་ལ་སོགས་པ་ནམ་དགོས་མི་ཤེས་པ་ཡིན་ནོ། ། རྟག་ཏུ་འདི་འདྲས་སྙམ་པས་མི་ཕན། རང་སྙིང་གཅིག་པུ་དང་གཏམ་བྱས་ནས་རྟག་བློ་ཆེན་པོ་གཅྀག་ཁོང་དུ་བཅུག་ནས། ལོང་ཡོད་བཞག་པས་ཞག་གཅིག་ཞག་གཉིས་ལ་ནུད་ནུད་ལ་ཕྱིས་ནས་འོང་བ་ལགས་སོ། ། དེས་ན་བླ་མ་དམ་པའི་ཞབས་དྲུང་དུ་སྡོད་ཀྱི་ཚེ་ལ་དགེ་སྦྱོར་སྣ་རེ་རྒྱུད་ལ་སྐྱེ་དགོས་པ་ཡིན། ད་ལྟ་མ་སྐྱེས་ན་སང་ཕྱིས་ནི་སྐྱེ་བ་ཤིན་ཏུ་དཀའ་བར་འོང་བས་ད་ལྟའི་དུས་སུ་ཚོགས་བསགས་མོས་གུས་བྱེད། རང་གི་དགེ་སྦྱོར་ལ་བསྐྱེད་ཅི་ཐོན་དང༌། ཆོས་ལ་སོ་ནམ་བྱེད་པ་གལ་ཆེ་བ་ཡིན། དེ་ནས་མ་བདེ་བའམ་དྲི་རྒྱུ་བྱུང་བར་སོང་ན་ཡང་གང་ཡོད་དྲི་གཏུགས་དགོས་པ་ལགས།
དེ་ལྟར་མ་བྱས་པར་བདེ་རྒྱུ་ཡང་མེད། མི་བདེ་རྒྱུ་ཡང་མེད་པར་བཟང་བཅག་གེ་བཞག་ནས་བླ་མ་དམ་པ་དང་ལོ་ཟླ་མང་པོར་ལྷན་དུ་སྡེབས་པར་སོང་ཡང་གཡག་འགྲོགས་བྱས་པས་མི་འོང་བ་ཡིན་ནོ། ། དེ་ལྟར་མ་ཡེངས་པར་ཉམས་སུ་བླངས་པར་སོང་ན་རྗེས་ཀྱི་ཤེས་པ་དེ་ཉིད་རང་མཉམ་གཞག་ཏུ་འགྲོ་ནས་དོན་གོ་ལ་མཉམ་རྗེས་གཉིས་སུ་མེད་པར་འོང་བ་ལགས། དེ་ལ་སྔོན་གྱི་དུས་ཚོད་དུ་རྗེ་རིན་པོ་ཆེ་སྤྱན་སྔར་དགེ་བཤེས་མར་པས། མཉམ་གཞག་ལ་སེམས་གནས་པའི་དུས་ཚོད་དུ་རྗེས་ཀྱི་ཤེས་པ་དེ་གར་གནས། དེ་ལྡང་བའི་དུས་སུ་གང་ནས་ལྡང༌། ཡང་བར་དོ་དང་པོའི་འོད་གསལ་ལ་གནས་པའི་དུས་སུ་སྔོན་འབྱུང་སྲིད་པའི་ཤ་གཟུགས་ཅན་དེ་གནས་དེ་ནས། རྡོ་རྗེའི་གདན་དང་མ་ཡི་མངལ། ། གཉིས་པོ་མ་གཏོགས་ཐོགས་མེད་རྒྱུ། ། གསུངས་པས།
འགྲོ་རྒྱུ་དེ་གང་ནས་ལྡང༌། བགྱི་བ་དེ་ལྟར་དུ་ཞུས་པས། རྗེ་རིན་པོ་ཆེའི་ཞལ་ནས། གསེར་ཕུལ་དང་དེ་ཙུག་བྱ་བ་བགྱིས་གསུངས་ནས། གསེར་ཕུལ་ནས་ཞུས་པས། དང་པོ་ཁྱེད་ཀྱིས་གཞན་ལ་གསོངས་ཤིག་གསུངས་ནས་བཀའ་རྒྱ་མཛད། དེ་ནས་དཔེར་ན་ནམ་མཁའ་ལ་སྤྲིན་བྱུང་བའམ། མེ་ལོང་ནང་དུ་གཟུགས་བརྙན་ཤར་བ་དེ་བཞིན་དུ་མཉམ་གཞག་དེ་ཉིད་ལ་རྗེས་ཤེས་སུ་འོང་བ་མེ་ལོང་ནང་གི་གཟུགས་བརྙན་དེ་ཡལ་བའམ། ནམ་མཁའ་སྤྲིན་དེངས་པ་བཞིན་དུ་རྗེས་ཀྱི་ཤེས་པ་དེ་ཉིད་རང་མཉམ་གཞག་ཏུ་འོང༌། བར་དོ་དང་པོ་འོད་གསལ་བྱ་བ་དེ་ཀུན་ལ་འོང་སྟེ།
ངོ་མ་ཤེས་པ་ཡིན། དེ་ཡང་འབྱུང་བ་བཞི་ཐིམ་པའི་རིམ་པ་དང༌། ཕྲ་རགས་ཐིམ་པའི་ཚེ་དེར་སྐྱེ་ཤི་བར་དོ་ནི་རྫོགས། སྲིད་པ་ཕྱི་མ་བར་དོ་དང་པོ་ཤི་བར་ནི་མ་ཤེས་པའི་སྐབས་དེར་འོད་གསལ་སྐྱེས་བུའི་ལག་པ་བརྐྱང་བསྐུམ་ཙམ་ཞིག་ཀུན་ལ་འོང་བ་ཡིན་ཏེ་ངོ་མ་ཤེས། སྒོམ་ཆེན་པ་སེམས་ངོ་ཤེས་པ་ཙམ་མམ། དགེ་སྦྱོར་པྲག་པྲིག་ཙམ་ཡོད་པས་ཀྱང་བར་དོ་དང་པོའི་འོད་གསལ་དང་རང་གི་དགེ་སྦྱོར་གཉིས་གཅིག་ཏུ་འདྲེས་ནས་དེ་ཉིད་དུ་སངས་རྒྱས། ཆོས་ཀྱི་སྐུ་ཐོབ་ནས་དེ་ལས་གཞན་དོན་གཟུགས་སྐུའི་སྣང་བ་འབྱུང་བ་ལགས། སྤྱིར་བར་དོ་དང་པོ་འོད་གསལ་བགྱི་བ་དེ། སེ་གོལ་བཅུ་གཉིས་གཏོགས་པའི་ཚོད་དུ་ཟིན་པར་སོང་ན། དེའི་ཚེ་ས་བཅུ་གཉིས་བགྲོད་ནས་རྫོགས་པའི་བྱང་ཆུབ་ཏུ་སངས་རྒྱ་བ་ཡིན་པས།
ངེད་རང་སྒོམ་ཆེན་པ་ཀུན་ཀྱང་མ་ཐ་ཡང་བར་དོ་དང་པོའི་འོད་གསལ་ངོ་ཤེས་ཙམ་རེ་བྱེད་དགོས་པ་ཡིན་ནོ། ། འོ་ན་བར་དོའི་འོད་གསལ་ལ་གནས་པའི་དུས་སུ་བར་དོའི་རྣམ་པར་ཤེས་པ་བགྱི་བ་དེ་གང་ནས་ལྡང་སྙམ་ན་འོད་གསལ་དེ་ཉིད་རྗེས་ཤེས་སུ་ལྡང་བས། དཔེར་ན་ཆུ་ལ་ཆུ་སྦུར་བྱུང་བའམ། ཆུ་ལས་ཉ་ལྡང་བ་ལྟ་བུར་འོད་གསལ་དེ་ཉིད་རྗེས་ཤེས་སུ་ལངས་ནས་ཐམས་ཅད་རྒྱུ་བ་ཡིན། དེ་ལྟར་བར་དོ་དང་པོ་འོད་གསལ་ལ་གནས་པའི་དུས་སུ། དེ་ངོ་མ་ཤེས་ནས་ཤི་ཟིན་སྙམ་པ་ལ་སོགས་རྣམ་པར་རྟོག་པའི་ཤ་ཚུགས་ཅན་དེའི་སྣང་བ་བྱུང་ནས། རྡོ་རྗེ་གདན་དང་མ་ཡི་མངལ། ། གཉིས་པོ་མ་གཏོགས་ཐོགས་མེད་རྒྱུ། ། བགྱི་བ་གསུངས་ནས། ཁོའི་ལུས་པོ་དེ་ཡིད་ཀྱི་ལུས་པོ་ཡིན་པའི་གནད་ཀས།
གར་བསམ་བསམ་དུ་ཕྱིན་པ་ཡིན་པར་གདའ། རྡོ་རྗེ་གདན་དང་མ་ཡི་མངལ། ། གསུངས་པས་སེམས་ཉིད་དོན་དམ་པ་རྡོ་རྗེ་གདན་ཐོག་ཏུ་ཕྱིན་ནས་སེམས་རྟོགས་ནས་ཆོས་སྐུ་ཐོབ་པ་དང༌། འོད་གསལ་དེའི་ངང་ནས་གཞན་དོན་གཟུགས་སྐུའི་སྣང་བ་བྱུང་ནས་ཐམས་ཅད་དུ་མི་རྒྱུ་བ་ཡིན། དེ་ལྟར་མ་རྟོགས་ན་ཕ་མ་ལ་འཁྲིགས་པ་སྤྱོད་པ་མཐོང་བའི་དུས་སུ་ཆགས་སྡང་སྐྱེས་པ་ལ་བརྟེན་ནས། མའི་མངལ་དུ་བཞུགས་ནས་ལུས་བླངས་པ་དང་ཐོགས་ནས་ཐམས་ཅད་དུ་རྒྱུ་མི་ནུས་པ་ཡིན། གཉིས་པོ་མ་གཏོགས་པ་གར་ཡིན་ཐམས་ཅད་དུ་བསམ་པ་ཙམ་གྱིས་ཕྱིན་པ་ལགས། དེས་ན་འདི་ལ་བཀའ་རྒྱ་ཡོད་པ་ཡིན་པས་ཁྱེད་ཀྱིས་གར་ཐོད་ཐོད་དུ་མ་ཟློ་བར་དགེ་སྦྱོར་ལ་དྲན་པ་ཡེངས་པ་མེད་པ་ཉམས་སུ་ལེན་པ་དང་གནད་དུ་བསྣུན་པར་ཞུ་འཚལ་ལགས། ཡང་བླ་མ་རིན་པོ་ཆེའི་ཞལ་ནས། གསང་སྔགས་རྡོ་རྗེ་ཐེག་པ་ལྟར་ཉམས་སུ་ལེན་པར་བྱེད་པ་ལ།
ཐབས་མཁས་པ་དང་ཤེས་རབ་ཟབ་མོས་ཁྱད་པར་དུ་བྱེད་དགོས་པས། ཐབས་མཁས་པ་དང་ཤེས་རབ་ཟབ་མོས་ཁྱད་པར་དུ་མ་བྱས་ན། གསང་སྔགས་ཀྱི་ཡོན་ཏན་འབྱུང་བ་ཤིན་ཏུ་དཀའ་སྟེ། དཔེར་ན་སེང་གེ་དཀར་མོའི་འོ་མ་དེ། གསེར་སྣོད་དམ་དངུལ་སྣོད་མ་ལགས་པའི། ། སྣོད་ངན་ཕལ་དུ་བླུགས་པར་གྱུར་ན། སྣོད་ཀྱང་ཆགས་ལ་འོ་མ་ཡང་འབོ་བ་དང་འདྲ་བ་ལགས་ཏེ། དེ་ལྟར་ཡང༌། ཇི་ལྟར་རལ་གྲིའི་སོ་ལ་འཛིན་པའི་མིས། ། ལེགས་པར་མ་བཟུང་ལག་པ་གཅོད་པ་ལྟར། །
དེ་བཞིན་སྔགས་ཀྱང་ལེགས་པར་མ་བཟླས་ན། ། ལུས་ཅན་དངོས་གྲུབ་མེད་པའང་ཕུང་བར་འགྱུར། ། ཞེས་གསུངས་པས། ཐབས་མཁས་པ་བྱང་ཆུབ་ཀྱི་སེམས་ཀྱི་ཁྱད་པར་དུ་བྱས་པས་ཉམས་སུ་ལེན་དགོས་པ་ཡིན། དེ་ནས་ཡི་དམ་གྱི་ལྷ་བསྒོམས་པ་དེ་ཡང་བྱང་ཆུབ་ཀྱི་སེམས་ཀྱི་ཁྱད་པར་དུ་བྱ་ཞིང༌། དུས་གནད་དང་འབྲེལ་བར་ཉམས་སུ་བླང༌། དུས་གནད་འདི་རྣམས་ལ་ཉམས་སུ་ལེན་ཤེས་པ་ཤེས་རབ་ཟབ་མོ་ཡིན་གསུངས། དཔལ་དུས་ཀྱི་འཁོར་ལོ་དུས་གནད་གལ་ཆེ་བར་གསུངས་པ་དེ་ཡང་འདི་ལ་དགོངས་པ་ཡིན། དེ་ལ་མ་སྨིན་པ་སྨིན་པར་བྱེད་པ་དབང་བསྐུར་ནས། སྨིན་པ་གྲོལ་བར་བྱེད་པ་ལ་བསྐྱེད་པའི་རིམ་པ་ལ་ཕུང་པོ་ལྷའི་དཀྱིལ་འཁོར་དུ་བསྒོམ་པ་དང༌།
རྫོགས་པའི་རིམ་པ་ཕྱག་རྒྱ་ཆེན་པོའམ་སུམ་ཁྲིད་ལ་སོགས་པ་བསྒོམ་པ་ཡིན། དེ་ལ་དུས་གནད་གང་ཡིན་སྙམ་ན་སྤྱིར་ལོ་གཅིག་སངས་རྒྱས་བཅོམ་ལྡན་འདས་ཀྱི་དུས་མཆོད་ཆེན་པོ་བཞི། དེ་ཡང་ཟླ་བ་བཞི། དེ་ཡང་དམིགས་པ་ཉིན་ཞག་ཕྲུག་རེ་ཡིན། དེ་ལ་དུས་མཆོད་ཆེན་པོ་བཞི་ནི། ཆོས་འཕྲུལ་ཆེན་པོ་མཆོད་པ་དང༌། མངོན་པར་བྱང་ཆུབ་པ་དང༌། ལྷ་ལས་བབས་པ་དང༌། ཆོས་ཀྱི་འཁོར་ལོ་བསྐོར་བ་དང་བཞི་པོ་འདིའི་དུས་སུ་བསོད་ནམས་ཀྱི་ཚོགས་བསགས་ན། འགྱུར་བྱེ་བ་ཕྲག་དུང་ཕྱུར་སུམ་ཅུ་སོ་གཉིས་ཡོད་པར་གསུངས།
སྒོམ་འབྱུང་གི་ཡོན་ཏན་སྐྱེ་བར་འདོད་པ་རྣམས་ཀྱིས་ཀྱང་དུས་བཞི་པོ་འདི་ལ་མཉམ་པར་བཞག་ན། ཚེགས་མེད་པར་མཉམ་པར་ཞོག་པ་ཡིན་ལ། ཟླ་བ་གཅིག་གི་ནང་དུ་ཡང་ཉ་སྟོང་གཉིས། ཚེས་བརྒྱད་དང་བཞི། ཉི་ཤུ་ལྔ་དང་བཞི་པོ་འདི་དུས་ཤིན་ཏུ་གཉན་ཏེ། བསོད་ནམས་ཀྱི་ཚོགས་བསགས་ན་ཡང་འགྱུར་བསམ་གྱིས་མི་ཁྱབ་ཅིང་མཉམ་པར་བཞག་ན་ཡང་ཞོག་པའི་དུས་ཡིན། དུས་འདི་རྣམས་ལ་ཆགས་སྡང་རྨོངས་གསུམ་གྱི་རྗེས་སུ་འབྲངས་བའི་ལས་རྒྱུན་གཅོད་དགོས། ཉོན་མོངས་གསུམ་སྤྱད་ན་གོང་གི་དེ་ལས་བཟློག་པའི་རྣམ་པར་སྨིན་པ་ཤིན་ཏུ་ཆེ་གསུངས། དེ་ལ་ཉིན་ཞག་ཕྲུག་གཅིག་ལ་ཐུན་བཞིའི་རྣལ་འབྱོར་མ་ཆག་པ་གལ་ཆེ་སྟེ། རྗེ་ཕག་མོ་གྲུ་པའི་ཞལ་ནས་ཀྱང༌།
ཁོ་བོས་ཐོས་བསམ་གྱི་གྲྭ་སར་ཡང་ཐུན་བཞིའི་རྣལ་འབྱོར་ཆག་མ་མྱོང་གསུངས་སྐད། དེ་ཡང་སྔ་ཐུན་དང་པོ་ཐོ་རངས་ཀྱི་དུས། སྔགས་པས་རྔ་བརྡུང་བའི་དུས་དེར། གཉིད་ཀྱི་བདེ་བ་ལ་མ་ཆགས་པར་བྱས་ལ་ལངས་ནས་གདོང་ལ་སེར་བུ་ཕོག་པའི་སར་ཨེན་ཙམ་ཞིག་བསྡད་པས། ཁམས་དང་དབང་པོ་སིང་གིས་དྭངས་ཏེ་པད་མ་ལ་ཆུས་བཏབ་པ་བཞིན་དུ་འོང༌། དེའི་རྗེས་ལ་སེམས་བསྐྱེད་དེ་མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ་སྙམ་པ་ལན་དྲུག་བདུན་དུ་གཤའ་མར་རྒྱུད་ལ་སྐྱེ་བ་བྱ་བ་ཡིན། དེ་ལྟར་རྒྱུད་ལ་སྟབས་ཀྱིས་སྐྱེས་པའི་རྗེས་ལ་ཡི་དམ་གྱི་ལྷ་བསྒོམས་པས་གནད་དུ་འགྲོ་བ་ཡིན་ཏེ། དེའི་རྒྱུ་མཚན་ཡང་རླུང་ནང་དུ་ལོག་པས་བྱང་ཆུབ་ཀྱི་སེམས་མཐུ་རྒྱས་པའི་སྟེང་དུ་ཡི་དམ་གྱི་ལྷ་བསྒོམས་པས་སྔར་བས་འབུམ་འགྱུར་གྱིས་གསལ་བས་འདིར་བརྟན་པ་ཐོབ་པ་ལ་ཚེགས་མེད་པ་ཡིན། དེ་ཡང་འགྲོ་བའི་མགོན་པོ་རིན་པོ་ཆེས།
དུམ་དུམ་ཁྲིགས་ཀྱི་བསྟན་བཅོས་ལས། ། བར་ཆོད་གསུམ་པོ་གང་བྱུང་ཡང༌། ། ཟླ་བའི་དཀྱིལ་འཁོར་དེ་ཉིད་ཀྱང༌། ། ཁམས་གསུམ་བདག་པོ་མོས་པར་བྱ། ། བདག་ཉིད་ཆེན་པོའི་གསང་གནས་སུ། ། དབང་གི་རྒྱལ་པོ་བསྒོམ་པར་བྱ། ། ལེགས་པར་གསུངས་པ་དེ་ཡི་དོན། ། བར་ཆད་གསུམ་པོ་ཞེས་བྱ་བ། ། ཚངས་དང་རྒྱ་བྱིན་འཁོར་ལོས་བསྒྱུར། ། འཇིག་རྟེན་བདེ་འབྲས་འདོད་པ་དང༌། །
ཉན་ཐོས་དང་ནི་རང་སངས་རྒྱས། ། ཞི་བདེའི་འབྲས་བུ་འདོད་པ་ཡིན། ། ཟླ་བའི་དཀྱིལ་འཁོར་ཞེས་བྱ་བ། ། བྱང་ཆུབ་སེམས་ལ་བཞེད་པར་གདའ། ། ཁམས་གསུམ་བདག་པོ་ཡི་དམ་ལྷ། ། བདག་ཉིད་ཆེན་པོའི་གསང་གནས་ལ། ། འདོད་ལུགས་ཐ་དད་ཡོད་ན་ཡང༌། ། ཟབ་པའི་གསང་གནས་དམ་པར་བཞེད། ། དབང་གི་རྒྱལ་པོ་བླ་མ་སྟེ། ། དེ་ཡང་མཚན་ཉིད་ལྡན་པ་དགོས། །
འགྲོ་བའི་མགོན་པོའི་ཞལ་ནས་ཀྱང༌། ། རང་རྡོ་རྗེ་འཆང་དུ་མ་གྱུར་ཚེ། ། བརྒྱུད་པ་གོང་མ་མ་གཏོགས་པ། ། རང་འཁོར་ལ་བསྒོམ་དུ་མ་འཇུག་ཅིག ། འཁྲུལ་པ་ལ་ཉིང་འཁྲུལ་མནོན་ཉེན་གདའ། ། ཞེས་པའི་བཀའ་སྩལ་གསུངས་པས་ན། ། མཚན་ལྡན་བླ་མ་གལ་ཆེ་གསུངས། ། གནས་དེར་བསྒོམ་པར་བྱ་བ་ཡང༌། ། ཅུང་ཟད་སྒོམ་ཡུན་ཐུང་གྱུར་ན། ། ཡོན་ཏན་སྐྱེ་བར་མི་འགྱུར་ལ། །
ཧ་ཅང་ཡུན་ནི་རིང་པ་ན། ། སྒོམ་སྙིང་མི་འདོད་སྐྱོན་ཡོད་པས། ། མཐའ་དང་བྲལ་བ་གདམས་ངག་ཡིན། ། དེ་ལྟར་བསྒོམས་པའི་ངང་ཉིད་ནས། ། ཕྱག་རྒྱ་ཆེན་པོ་འདེབས་དུས་ཀྱིས། ། བཟང་རྟོག་ངན་རྟོག་གང་ཡང་ནི། ། ཡིད་ལ་མི་བྱེད་གསུངས་པས་ན། ། དེས་ན་ཟབ་པའི་གནད་ཡིན་པས། ། དེ་ལྟར་ཉམས་སུ་བླངས་པ་ལས། ། ཕྱག་རྒྱ་ཆེན་པོར་ལྷན་གྱིས་འགྲོ། །
དེ་ནི་དུས་ཀྱི་སྣེ་རྩེ་ཡིན། ། དེས་ན་གོང་གི་གསུམ་པོ་ལ། ། ཡུན་རིང་སྒོམ་པར་གྱུར་པ་ཡིན། ། ལུས་སེམས་ངལ་བས་བོགས་ཐོན་ཏེ། ། ཉམས་མྱོང་ཅན་གྱི་གང་ཟག་ལ། ། བོགས་འདོན་གནད་འདི་གར་ཡང་མཆི། ། དེས་ན་སྔོན་འགྲོ་རྣམ་གསུམ་ལ། ། ཡུན་རིང་བསྒོམ་པར་བྱ་བ་སྟེ། ། ཕྱག་ཆེན་བསྒོམ་ལ་རིང་མི་དགོས། ། ངམ་ངམ་ཤུགས་ཀྱིས་འབྱུང་ཞེས་གསུངས། །
མ་རྟོགས་རྟོགས་པར་བྱེད་པའི་ཐབས། ། བརྒྱུད་པ་རིན་ཆེན་འདི་ལ་ཡོད། ། དེ་ལྟར་ཉམས་སུ་བླངས་པ་ལས། ། སྤྲོས་དང་བྲལ་དང་རོ་གཅིག་དང༌། ། མཐར་ཐུག་བསྒོམ་མེད་ལ་སོགས་པ། ། བོགས་ཐོན་སྐྱེ་བའི་རིམ་པ་རྣམས། ། གནས་སྐབས་བླ་མའི་གསུང་ལས་ཤེས། ། དེ་ལྟར་ཐོ་རངས་དུས་འདི་རུ། ། རྨི་ལམ་འོད་གསལ་ཟིན་པ་དང༌། ། བྱང་ཆུབ་སེམས་དཔའ་ཆེན་པོ་རྣམས། །
ས་ནས་སར་ནི་འཕར་བ་དང༌། ། རྫོགས་པའི་བྱང་ཆུབ་ཐམས་ཅད་དང༌། ། ཐོ་རངས་དུས་འདིར་མངོན་སངས་རྒྱས། ། དེས་ན་ཐོ་རངས་དུས་གནད་གཟུང༌། ། དེ་ནས་ནམ་ལང་པའི་རྗེས་ལ། ཆབ་ཚའམ། སྐྱོ་ཚ་ལ་ཚོགས་ཀྱི་འཁོར་ལོ་བྱས་ལ་ཚ་བའི་སྤྲོས་པ་ཆོད་པར་བྱས་ནས། དགེ་སྦྱོར་དེ་ཉིད་ཀྱི་ངང་ནས་ཤེས་རབ་སྙིང་པོ་ཚར་གཅིག་དང༌། བསྔོ་བ་བྱ་ཞིང༌། ཡང་ཉིན་ཕྱེད་ཀྱི་བར་དུ་དགེ་སྦྱོར་དེ་ཉིད་ཀྱི་ངང་ལ་མཉམ་པར་བཞག
ཉི་མའི་གུང་ལ་སའི་ཁམས་དང་ཚད་པའི་སྟོབས་ཀྱིས་མཉམ་པར་ཞོག་པར་དཀའ། སྒོམ་ཆེན་ཚན་གཅིག་གུང་བོར་བྱེད་ཟེར་ནས་ཐུན་ཐུན་སྡེབས་ནས་རི་མགོ་མཐོ་མཐོ་རྣམས་སུ་འགྲོ་བའི་རིགས་མང་བར་འདུག་སྟེ། དེའི་གུང་བོར་དེ་ནི་དགེ་སྦྱོར་བོར་བའི་གུང་བོར་དུ་འགྲོ་དོགས་ཡོད། དེ་ལྟར་མི་བྱ་བར་སྤྱིལ་པོ་རང་དུ་རྟེན་བཞུགས་པ་ལ་སྔར་གྱི་དགེ་སྦྱོར་དེ་ཉིད་ཀྱི་ངང་ནས་སྐོར་བ་བྱེད་པ་ཡིན། ཕྱི་དྲོ་སའི་ཁམས་དང་ཚད་པའི་སྟོབས་ཉམས་པའི་དུས་སུ། སྔར་གྱི་དགེ་སྦྱོར་དེ་ཉིད་ཀྱི་ངང་ལ་མཉམ་པར་འཇོག་པ་ཡིན། དེ་ནས་ཐུན་གཅིག་པ་ལ་ཉི་མ་ནི་ཐལ། སྐར་མ་ཤར་བའི་སྐབས་དེར། གཏོར་མ་དང་སྤྱི་བཤགས་དང༌། ཆོས་སྤྱོད་རིམ་པ་བཞིན་དུ་ཚར་བར་བྱས་ནས།
སྐར་མ་རྫོགས་སྲོད་ཀྱི་ཆ་ལ་བབ་པའི་དུས་སུ་ཡང༌། གོང་གི་བྱང་ཆུབ་ཀྱི་སེམས་དང༌། ཡི་དམ་གྱི་ལྷ་ལ་སོགས་པའི་དགེ་སྦྱོར་ལ་སྔར་ཁོ་ན་ལྟར་མཉམ་པར་འཇོག་པ་ཡིན་གསུངས། འདི་ནི་ཐུན་བཞིར་ཉམས་སུ་ལེན་པའི་གདམས་ངག་ངོ་མཚར་ལ་རྨད་དུ་བྱུང་བའི་ཆོས་ཡིན་པས། ཁྱེད་ཀྱིས་ཉམས་སུ་ལེན་པ་དང་གནད་དུ་བསྣུན་པར་ཞུ་འཚལ།། དབོན་ཤེས་རབ་འབྱུང་གནས་ཀྱི་ཟིན་བྲིས་རྒྱལ་བ་གཅུང་རྡོ་རྗེ་གྲགས་པས་ཕྱོགས་སྒྲིགས་སུ་མཛད་ལགས་སོ།། །། ༦༨༤༽ ༄། །ཚོགས་ཆོས་རྟ་ལོ་མར་གྲགས་པ་དྭགས་པོ་ཆོས་བཞིའི་འགྲེལ་པ།། ན་མོ་རཏྣ་གུ་རུ། བརྒྱུད་ལྡན་བྱིན་རླབས་དངོས་གྲུབ་མཆོག་གི་གཏེར། །
ཐུབ་པའི་བསྟན་ལ་མཚུངས་མེད་འཇིག་རྟེན་མགོན། ། དུས་གསུམ་རྒྱལ་བ་རྒྱ་མཚོའི་ངོ་བོ་ཉིད། ། དཔལ་ལྡན་འབྲི་གུང་ཆོས་རྗེའི་ཞབས་ལ་འདུད། ། འདི་ལྟར་རེ་ཞིག་བདག་གིས་མངོན་སུམ་ཐོས་པའི་དུས་གཅིག་ན། རྗེ་ཆོས་ཀྱི་རྒྱལ་པོ་རིན་པོ་ཆེ། འཁོར་བ་དང་མྱ་ངན་ལས་འདས་པའི་བདག་པོ། ཡོན་ཏན་རིན་པོ་ཆེ་དཔག་ཏུ་མེད་པའི་འབྱུང་གནས། མཉམ་ཉིད་བདེ་བ་ཆེན་པོའི་མཐར་ཕྱིན་པའི་སྐུ། གདུལ་བྱ་རིགས་ཅན་ཐ་དད་པ་རྣམས་ལ། འདུལ་བྱེད་ཀྱི་ཕྲིན་ལས་ལྷུན་གྲུབ་ཐོབ་པའི་སྟོབས་དང་ལྡན་པ་དེ།
འོག་མིན་གྱི་གནས་ཆོས་ཀྱི་དབྱིངས་ཀྱི་ཕོ་བྲང༌། འབྲི་གུང་དཔལ་གྱི་ནགས་ཁྲོད་ན། ཡེ་ཤེས་དང་མཉམ་ཉིད་དང༌། ཐབས་དང་སྨོན་ལམ་གྱི་ས་ཐོབ་པའི་རྒྱལ་བའི་སྲས་ཀྱི་དབང་པོ་དཔག་ཏུ་མེད་པ་རྣམས་དང༌། གཞན་ཡང་མཐའ་མེད་པའི་འགྲོ་བ་རིགས་དྲུག་དང༌། ཡུལ་ཐ་དད་པ་ནས་ལྷགས་པའི་འཁོར་མང་པོ་དང་ཐབས་གཅིག་ཏུ་བཞུགས་པའི་ཚེ། རྟ་ལོ་དབྱར་གྱི་དུས་ཚོད་ལས་འདས་ཤིང༌། དཔལ་ལྷ་ལས་བབས་པའི་དུས་ཀྱི་མཆོད་པ་དང༌། འཇིག་རྟེན་མགོན་པོ་གོང་མའི་འདས་མཆོད་ཀྱི་དབུ་འཛུགས་པའི་དུས་ལ་བབ་ནས། ཚེས་ཉི་ཤུ་ལྔའི་ཕྱི་དྲོ།
ཆོས་ཀྱི་ཁྲི་ཆེན་པོ་ལ་བཞུགས་ཤིང༌། འཁོར་གྱི་དཀྱིལ་འཁོར་དུ་སེང་གེའི་སྒྲ་མཚུངས་པ་མེད་པ་དང་ལྡན་པ་ཆོས་ཤིན་ཏུ་ཟབ་ཅིང་རྒྱ་ཆེ་བ་གསུངས་པའི་དོན་མདོར་བསྡུས་ནས་བདག་ཉིད་ཀྱི་དྲན་པ་གསོ་བའི་ཕྱིར་ཡི་གེར་བཀོད་པ་ནི། འདི་ལྟར་ཞལ་སྔ་ནས། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ་རྗེ་སྒམ་པོ་པ་ཆེན་པོའི་གསུང༌། ཇོ་བོ་ཆེན་པོ་རྗེ་ལྷ་གཅིག་གི་དགོངས་པ། འཇིག་རྟེན་མགོན་པོ་གོང་མའི་ཞལ་སྔ་ནས་ཀྱི་གསུང༌། ཆོས་ཆོས་སུ་འགྲོ་བ་དང༌། ཆོས་ལམ་དུ་འགྲོ་བ་དང༌། ལམ་གྱི་འཁྲུལ་པ་སེལ་བ་དང༌། འཁྲུལ་པ་ཡེ་ཤེས་སུ་འཆར་བ་བཞི་ཡིན་གསུང༌།
དེ་ཡང་དཔལ་ལྡན་ཕག་མོ་གྲུ་པ་དེ་ལ་སྤྱིར་ཆོས་ཀྱི་འབྲེལ་པ་ཡོད་པའི་བླ་མ་ཤིན་ཏུ་མང་བར་བཞུགས་ཏེ། བླ་མ་དེ་ཐམས་ཅད་ཀྱི་འདས་མཆོད། རྗེ་སྒམ་པོ་པ་ཆེན་པོའི་འདས་མཆོད་ལ་བསྡུས་པ་ཡིན་གསུང་ནས། འདས་མཆོད་དེའི་སྔོན་དུ་ཆོས་འདི་གསུང་བར་གདའ་བས། ཆོས་རྣམ་པ་བཞི་པོ་འདིར་ཡང་དག་པར་རྫོགས་པའི་སངས་རྒྱས་བཅོམ་ལྡན་གྱི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཐམས་ཅད་མ་འདུས་པ་མེད་པ་ཡིན་གསུང་སྟེ། ཐམས་ཅད་འདིར་འདུས་པ་ལགས། དེ་ལ་ཆོས་ཆོས་སུ་མ་སོང་བ་གང་ཡིན་ན། ཚེ་འདིའི་རྙེད་པ་དང༌། བཀུར་སྟི་དང༌། ཆེ་ཐབས་དང༌།
བཟང་ཐབས་ཀྱི་ཆེད་དུ་དཀར་པོ་ཕྱོགས་ཀྱི་དགེ་བའི་རྩ་བ་ཅི་སྤྱད་ཀྱང་དེའི་འབྲས་བུ་རྣམ་པར་སྨིན་པ་གདུག་པ་མ་རུངས་པ་ཕྱིན་ཅི་ལོག་ཏུ་འབྱུང་བ་ཡིན། དེ་ཡང་སྔོན་དགེ་བའི་བཤེས་གཉེན་སྣེའུ་ཟུར་པའི་སྤྱན་སྔར། ཡོན་བདག་ཅིག་གིས་བསྙེན་བཀུར་དང་ཞབས་ཏོག་ཆེན་པོ་བྱས་ནས། ང་ཚེ་ཕྱི་མའི་ཆེད་དུ་དགེ་བའི་རྩ་བ་མི་བྱེད། ཚེ་འདིའི་དོན་དུ་བྱེད་པ་ཡིན། ཚེ་ཕྱི་མ་ལ་དམྱལ་བར་འགྲོ་ཟེར་ཏེ། ངས་མཚོན་རྣོན་པོ་ཞིག་ཐོགས། གོ་མཐུག་པོ་ཞིག་གྱོན། རྟ་མགྱོགས་པོ་ཞིག་བཞོན་ནས་དམྱལ་བ་བྱུང་བྱུང་བ་བསད་པས་ཆོག་ཟེར་བ་ལ། དགེ་བའི་བཤེས་གཉེན་གྱི་ཞལ་ནས།
ཁྱོད་ཚེ་འདིའི་ཆེད་དུ་དགེ་བ་བྱེད་པ་བས། ཆུ་ཕ་གིའི་ནང་དུ་དངོས་པོ་རྣམས་མི་འཕོད་པར། ཆུ་ནང་དུ་འཕོ་ན་ཉེས་པ་བསྒྲུབ་པ་མི་འབྱུང༌། འབྲས་བུ་གདུག་པ་མི་འོང༌། ཁྱོད་ཀྱི་དམྱལ་བ་བསད་མི་དགོས། ཁྱོད་ལ་ན་ཚ་དྲག་པོ་ཞིག་བྱུང་ན་གོ་མཚོན་ཐོགས་ལ་སྔོན་ལ་ནད་དེ་སོད་གསུངས་པས། ཡོན་བདག་དེས་ཆོས་དེ་གོ། ། དེ་ནས་ཕྱིས་དེ་ལ་ཆོས་བྱེད་བཟང་པོ་ཞིག་བྱུང་ཟེར་ན། དེ་ལྟ་བུའི་བསམ་པ་འཇིག་རྟེན་འདི་དོན་དུ་གཉེར་ན་ཆོས་ཆོས་སུ་མ་སོང་བ་ཡིན། འཇིག་རྟེན་འདི་ཡི་བསམ་པ་ཟློག་པར་བྱེད་པ་ལ་ཅི་དགོས་ན།
འཆི་བ་མི་རྟག་པ་རྗེས་སུ་དྲན་པས་ཚེ་འདི་ལས་བློ་ལྡོག འཆི་བ་དང་མི་རྟག་པ་ཡང་དཔེ་སྣ་ཚོགས་པ་དང་གཏན་ཚིགས་མང་པོའི་སྒོ་ནས་བཤད་པ་མང་པོ་ཡོད་ཀྱང༌། ཁྱད་པར་དུ་ཟབ་པ་མི་རྟག་པའི་རོ་མྱོང་བར་བྱེད་པ་ལ། རང་བས་རྒན་པ་དང་གཞོན་པ་དང་དར་ལ་བབས་པ་རྣམས་ཤི་བ་བསམ། ཁྱད་པར་དུ་ངོ་ཤེས་པ་ཤི་བ་བསམ་པ་ཟབ་གསུང༌། མི་རྟག་པ་རྒྱུད་ལ་མ་སྐྱེས་ན་ཕྱི་མའི་དོན་དུ་བསྒྲུབ་པ་བྱེད་མི་འོང་བས། སྔགས་མཚན་ཉིད་ཐམས་ཅད་དུ་འཆི་བ་དང་མི་རྟག་པ་རྒྱུད་ལ་སྐྱེ་བ་གལ་ཆེ་བར་གསུངས་པས། གསང་སྔགས་སུ་མི་རྟག་པ་རྒྱུད་ལ་སྐྱེ་བར་བྱ་བའི་དགོས་པ་ཡིན་པས་དུར་ཁྲོད་བྲི་བ་ཡང་དེ་ཡིན། དེ་ལྟར་མི་རྟག་པ་རྒྱུད་ལ་སྐྱེས་པའི་དུས་སུ་ཚེ་འདི་ལ་ཡིད་མི་གཏོད། ཕྱི་མ་ཁོ་ན་བསམ་པས་སྐྱབས་སུ་འགྲོ་བར་བྱེད་པའི་དུས་ཡིན་པས་ཆོས་ཆོས་སུ་སོང་བ་ཡིན་ནོ། །
ཡང་འདི་ལྟར་ཕྱི་མ་ལ་ཚངས་པ་དང་བརྒྱ་བྱིན་དང༌། འཁོར་ལོས་བསྒྱུར་བའི་རྒྱལ་པོ་དང་ལྷ་དང་བདུད་ལ་སོགས་པ་ཐོབ་པར་འདོད་པས་དགེ་བའི་རྩ་བ་བྱེད་ན་ཆོས་ལམ་དུ་མ་སོང་བ་ཡིན་ཏེ། འཁོར་བ་རྒྱུ་འབྲས་མནར་མེད་པ་ཡན་ཆད་ནས་སྲིད་པའི་རྩེ་མོ་མན་ཆད་ཀྱི་བར་འདི་བདེ་བ་ཐོབ་ཀྱང་མི་རྟག་པ་དང་འགྱུར་བ་དང་སྡུག་བསྔལ་བ་དང༌། ཉེས་པ་ཐམས་ཅད་ཀྱི་གཞིར་གྱུར་པས་བདེ་བ་དང་སྐྱིད་པ་མེད། གཟུགས་མེད་པའི་སྐྱེ་མཆེད་མུ་བཞིར་སྐྱེ་བ་ཡང་འཇིག་རྟེན་པའི་ཏིང་ངེ་འཛིན་རེ་རེ་ལ་གནས་པས་བསྐལ་པ་བརྒྱད་ཁྲིའི་བར་དུ་གནས་ཀྱང༌། དེ་ནས་ཡང་ལས་བཟང་ངན་རྣམས་ཀྱི་ངན་འགྲོར་ལྷུང་སྟེ། ཟན་གཅིག་ཟ་ཚེ་ཙམ་གྱི་དོད་ཀྱང་མེད་དེ་དྲན་ཙམ་ཡིན། དེས་ན་ལས་རྒྱུ་དང་འབྲས་བུ་འཁོར་བའི་ཉེས་དམིགས་བསམ་པས། འཁོར་བ་སྡུག་བསྔལ་གྱི་རྒྱ་མཚོ་ལ་སྐྱོ་བ་སྐྱེས་ནས་སྐྱེ་གནས་ཐམས་ཅད་དུ་རྟེན་དགེ་སློང་འབའ་ཞིག་ཏུ་བྱས་ནས་སངས་རྒྱས་འགྲུབ་པའི་བློ་སྐྱེས་པ། དགེ་བསྙེན་སྟོན་པ་ལ་ཞུས་པས་ངེས་འབྱུང་གི་ཚུལ་ཁྲིམས་དགེ་སློང་གི་སྡོམ་པ་གཟོད་ཐོབ་པ་ཡིན་གསུང་སྐད་པས།
ཕྱིས་ངའི་མཁན་པོ་ར་སྒྲེང་བ་བཞུགས་པའི་དགེ་བསྙེན་དེ་ཡིན། དེ་ལྟར་འཁོར་བ་ལས་ཐར་བར་འདོད་ཅིང་རང་ཉིད་ཞི་བདེ་འདོད་པ་དེ་ཆོས་ལམ་དུ་སོང་བ་ཡིན་ནོ། ། ཡང་རང་ཉིད་གཅིག་པུ་ཞི་བདེ་ཐར་པ་འདོད་པ་དེ་ཉིད་ཉན་ཐོས་དང་རང་སངས་རྒྱས་ཡིན་པས། ལམ་དེ་ཡང་འཁྲུལ་པ་དང་བཅས་པ་ཡིན་ཏེ། གནས་སྐབས་ཀྱི་ངལ་སྟེགས་ཙམ་ལས་མཐར་ཐུག་གི་འབྲས་བུ་ཐོབ་པ་མ་ཡིན་པས། སློབ་དཔོན་འཕགས་པའི་ཞལ་ནས་ཀྱང༌། ཉན་ཐོས་དེ་དག་ཇི་སྲིད་དུ། ། སངས་རྒྱས་རྣམས་ཀྱིས་མ་བསྐུལ་བར། ། དེ་སྲིད་ཡེ་ཤེས་ལུས་གཅིག་གི། ། ཏིང་འཛིན་དྲེགས་པས་མྱོས་དེ་གནས། །
བསྐུལ་ནས་སྣ་ཚོགས་གཟུགས་ཀྱིས་ནི། ། སེམས་ཅན་དོན་ལ་དགའ་བྱེད་ཅིང༌། ། བསོད་ནམས་ཡེ་ཤེས་ཉེར་འཕེལ་ནས། ། སངས་རྒྱས་བྱང་ཆུབ་ཐོབ་པར་འགྱུར། ། ཞེས་པ་དང༌། མ་སྐྱེས་དགྲའི་འགྱོད་པ་བསལ་བ་ལས། བཅོམ་ལྡན་འདས་ཀྱི་ཤཱ་རིའི་བུ་དང༌། མོའུ་འགལ་གྱི་བུ་ལ་བཀའ་སྩལ་པ། སྔོན་བསྐལ་པ་དཔག་ཏུ་མེད་པའི་གོང་དུ། དེ་བཞིན་གཤེགས་པ་ཉན་ཐོས་ཟུང་གཅིག་དང་བཅས་པ་གྲོང་ཁྱེར་དུ་གཤེགས་པར་བྱིས་པ་ཁྱེའུ་གསུམ་གྱི་མཐོང་ནས་དད་པས་སྨོན་ལམ་བཏབ་སྟེ།
ཁྱེའུ་དབུས་མས་ནི་བཅོམ་ལྡན་འདས་ཉིད་ལྟ་བུར་གྱུར་ཅིག་ཅེས་བྱས་སོ། ། གཡས་ཀྱིས་ནི་གཡས་ཕྱོགས་ཀྱི་ཉན་ཐོས་དང༌། གཡོན་གྱིས་ནི་གཡོན་གྱི་ཉན་ཐོས་ལྟ་བུར་གྱུར་ཅིག་ཅེས་བྱས་པ་དང༌། ཚོགས་བསགས་པ་མཆོག་ཟུང་ཅིག་ཐུབ་པའི་ཉན་ཐོས་སུ་གྱུར་པ་དང༌། དམྱལ་བར་འགྲོ་བ་སངས་རྒྱས་ལ། གཏན་དུ་གེགས་བྱེད་མ་ཡིན་ཏེ། ། ཉན་ཐོས་ས་ནི་གཏན་གྱི་གེགས། ། ཞེས་གསུངས་པ་དང༌། དགེ་བཤེས་སྟོན་པའི་ཞལ་ནས་ཀྱང༌། ཆུ་འབོག་ལན་ཅིག་ལ་རྗེ་བཅང་ལན་གཉིས་མི་རེད་གསུང་ནས།
དུས་ད་ལྟ་ནས་བྱང་ཆུབ་མཆོག་ཏུ་སེམས་བསྐྱེད་དགོས། བྱམས་སྙིང་རྗེ་བྱང་ཆུབ་ཀྱི་སེམས་སྐྱེས་ན་ཐེག་པ་དམན་པ་ལས་བློ་ལྡོག་སྟེ། དེས་ལམ་གྱི་འཁྲུལ་པ་སེལ་བ་ཡིན། ལམ་འཁྲུལ་མ་འཁྲུལ་རང་ཉིད་ཞི་བདེ་ཐོབ་པར་འདོད་པ་དང༌། སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་འདོད་པ་ལ་ཟེར་བས། མ་འཁྲུལ་བ་རང་གཞན་ཐམས་ཅད་རྫོགས་པའི་སངས་རྒྱས་ཐོབ་པར་འདོད་པས་དགེ་བའི་རྩ་བ་དཔག་ཏུ་མེད་པ་སྤྱད་པས་ཀྱང༌། དངོས་པོར་འཛིན་པ་ལས་མི་ལྡོག་པས་འཁོར་བ་ལས་མི་འཕགས། མཉམ་པ་ཉིད་ཀྱི་རྟོགས་པ་མི་འབྱུང་བས་འཁྲུལ་པ་ཡེ་ཤེས་སུ་འཆར་དགོས། འདི་ལ་ཇོ་བོ་བཀའ་གདམས་པ་རྣམས། སློབ་དཔོན་འཕགས་པའི་རྗེས་སུ་འབྲངས་ནས་ལུང་རིགས་གཉིས་ཀྱིས་ལེགས་པར་གཏན་ལ་ཕབ་པ་བདག་མེད་རྣམ་པ་གཉིས།
དབུ་མའི་དོན་སྒོམ་པར་བྱེད་པ་དེ་ཡིན། ངེད་སྒོམ་ཆེན་པ་རྣམས་ཀྱང་སློབ་དཔོན་འཕགས་པའི་རྗེས་སུ་འབྲངས་ཏེ། དེ་ཡང་སློབ་དཔོན་དེ་ཞག་བདུན་ན་གྲོངས་པའི་དྲུག་པའི་དུས་སུ། དཔལ་གསང་བ་འདུས་པ་ཚེ་དཔག་ཏུ་མེད་པའི་དཀྱིལ་འཁོར་དུ་དབང་བསྐུར་ནས། དགུང་ལོ་དྲུག་བརྒྱའི་བར་དུ་བཞུགས་ཤིང་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་མཛད་པའི་བླ་མ་བྲམ་ཟེ་ཆེན་པོ་ཡིན། དེས་གསུངས་པའི་དོ་ཧ་དེ་ཁོ་ན་ཉིད་རྣལ་དུ་མཚོན་པའི་དོན་དམ་པའི་རིག་པ་འདི་ཡིན་ཏེ། དེས་སློབ་དཔོན་འཕགས་པ་ནས་ཤ་བ་རི་པ་མེ་ཏྲི་པ་ནས་བརྒྱུད་པས། ད་ལྟ་བླ་མ་དམ་པས་ཁྲིད་ཇི་ལྟར་བྱས་པའི་མངོན་པར་རྟོགས་པ་འདི་ཡིན་པས།

རྟོག་པ་མངོན་དུ་གྱུར་པའི་དུས་སུ། བྱང་ཆུབ་ཀྱི་སེམས་དང་ལས་དང་དེའི་འབྲས་བུ་ཕྱག་རྒྱ་ཆེན་པོར་གདོད་ནས་ལྷུན་གྱིས་གྲུབ་པས་སེམས་སེམས་མེད། ལས་ལས་མེད། འཁོར་བ་དང་མྱ་ངན་ལས་འདས་པ་ཐམས་ཅད་དོན་དམ་པ་ལྷན་ཅིག་སྐྱེས་པའི་ཡེ་ཤེས་སུ་འོང་སྟེ། སྤྲོས་པ་རབ་ཞི་དོན་དམ་བྱང་ཆུབ་སེམས། ། སྙིང་རྗེས་རབ་བརླན་ཀུན་རྫོབ་སྨོན་འཇུག་གཉིས། ། ཏིལ་དང་ཏིལ་མར་བཞིན་དུ་རོ་གཅིག་པ། ། ཞེས་གསུངས་པས་ཕྱག་རྒྱ་ཆེན་པོ་འདིས་འཁྲུལ་པ་ཡེ་ཤེས་སུ་འཆར་བ་ཡིན་གསུང༌། ཡང་མགོན་པོ་འབྲི་གུང་པའི་ཞལ་ནས། འདི་ཇོ་བོ་ཆེན་པོའི་ཐུགས་ཉམས་སུ་མྱོང་བའི་ཆོས། རྒྱ་གར་ཕན་ཆད་ན་མེད་པ།
སྐྱེས་བུ་གསུམ་གྱི་ལམ་གྱི་རིམ་པ་ཡིན་ཏེ། ཚེ་འདི་ཡི་བསམ་པ་གཏན་ནས་སྤངས་ནས་འཇིག་རྟེན་ཕྱི་མའི་དོན་བསྒྲུབ་པ་སྐྱེས་བུ་ཆུང་ངུ་དང༌། འཁོར་བ་མཐའ་དག་ལས་བློ་ལྡོག་ནས་རང་ཉིད་ཐར་པ་ཐོབ་པར་འདོད་པ་སྐྱེས་བུ་འབྲིང་དང༌། རང་གཞན་ཐམས་ཅད་བླ་ན་མེད་པའི་བྱང་ཆུབ་ཆེན་པོ་ལ་འགོད་པར་བྱེད་པ་སྐྱེས་བུ་མཆོག་ཡིན་ཏེ་དེ་ལྟར་གསུམ་ཡིན། དེ་མདོར་བསྡུས་ན་བློ་ལྡོག་རྣམ་པ་བཞི་ཡིན་ཏེ། འཆི་བ་མི་རྟག་པ་བསྒོམས་པས་འཇིག་རྟེན་འདི་ལས་བློ་ལྡོག ལས་རྒྱུ་དང་འབྲས་བུ་འཁོར་བའི་ཉེས་དམིགས་བསྒོམས་པས་འཁོར་བ་མཐའ་དག་ལས་བློ་ལྡོག བྱམས་པ་སྙིང་རྗེ་བྱང་ཆུབ་ཀྱི་སེམས་བསྒོམ་པས་ཐེག་པ་དམན་པ་ལས་བློ་ལྡོག བདག་མེད་རྣམ་པ་གཉིས་སམ་སྟོང་པ་ཉིད་བསྒོམས་པས་དངོས་པོ་དང་མཚན་མར་འཛིན་པ་ལས་བློ་ལྡོག་སྟེ། ཆོས་བཞི་པོ་འདིར་ཇོ་བོ་ཆེན་པོ་དང་རྗེ་སྒམ་པོ་པ།
རྗེ་ཕག་མོ་གྲུ་པ་དང་རྣམ་པ་གསུམ་གའི་དགོངས་པ་ཡིན། དེ་ལ་ཁ་ཅིག་ཚེ་འདིའི་བསམ་པ་ཀུན་ནས་བླངས་པའི་དགེ་བའི་རྩ་བ་དང༌། དེ་བཞིན་དུ་ལྷ་དང་མི་ཐོབ་པར་འདོད་པ་དང༌། ཉན་ཐོས་དང་རང་སངས་རྒྱས་ཐོབ་པར་འདོད་པ་དང༌། བྱང་ཆུབ་ཏུ་སེམས་བསྐྱེད་པའི་དགེ་བའི་རྩ་བས་གྲངས་མེད་པ་གསུམ་གྱིས་སངས་རྒྱ་བར་འདོད་པ་དང༌། འདིར་གསང་སྔགས་རྡོ་རྗེ་ཐེག་པ་བྱ་བ་ཡོད་ཟེར་ནས་དུམ་བུ་བཞིར་ཀད་ཀྱིས་གཏོང་བར་འདུག་སྟེ། དེ་མིན་ནོ། ། ནོར་རོ། ། ལན་གང་ཡིན་ན་རྟེན་གྱི་གང་ཟག་གཅིག་གིས་བྱང་ཆུབ་ཏུ་སེམས་བསྐྱེད་ནས་འཆི་བ་དང་མི་རྟག་པ་གཅིག་པུ་བསྒོམས་ཀྱང་དེ་ཐེག་པ་ཆེན་པོ་ཡིན། དེ་བཞིན་དུ་དགེ་བའི་རྩ་བ་སྲོག་མི་གཅོད་པ་ལགས་པའམ།
ཆུང་ངུ་ནས་སྐྱེས་པ་གཅོད་པའམ། ས་རྐོ་བ་གཅིག་པུ་ཞིག་སྲུངས་ཀྱང་དེ་དང་འདྲ་བས་ཐེག་པ་གོང་མ་རྣམས་ཀྱིས་ཀྱང༌། འོག་མའི་དགེ་བའི་རྩ་བའི་ཚོགས་དེ་རྣམས་སྤོང་བ་མིན་ཏེ། ཉན་ཐོས་དང་རང་སངས་རྒྱས་ཀྱི་རྟོགས་པ་ས་ལྔ་དང་དྲུག་དང་མཉམ་པ་དེ་ཉན་ཐོས་ཀྱི་ཡེ་ཤེས་ཀྱི་ཚོགས་ཡིན་པས་དེ་ཡང་མི་སྤོང༌། བསོད་ནམས་ཀྱི་ཚོགས་སངས་རྒྱས་མཆོད་པ་དང༌། དམ་པའི་ཆོས་སྡུད་པ་དང༌། དྲི་བ་དང༌། ལན་འདོན་པ་དང༌། སེམས་ཅན་རྣམས་ལ་ཆོས་སྟོན་པ་ལ་སོགས་པའི་བསོད་ནམས་ཀྱི་ཚོགས་དེ་ཡང་འདིར་སྤོང་བ་མིན། འོ་ན་གང་སྤོང་ན་ཉན་ཐོས་དང་རང་སངས་རྒྱས་ལ་རང་ཉིད་ཞི་བདེ་འདོད་པས་བྱང་ཆུབ་ཀྱི་སེམས་མེད།
དེ་བྱང་ཆུབ་ཀྱི་སེམས་བསྐྱེད་པའི་དུས་ན། སོ་སོ་བསོད་ནམས་དང་ཡེ་ཤེས་ཀྱི་ཚོགས་དེ་ཡང་བྱང་ཆུབ་ཀྱི་སེམས་བསོད་ནམས་དང་ཡེ་ཤེས་ཀྱི་ཚོགས་གཉིས་སུ་འོང་བ་ཡིན། ཡང་བཤན་པ་ལག་པ་ཁྲག་དམར་རྩ་རེ་བ་ཞིག་བྱང་ཆུབ་མཆོག་ཏུ་སེམས་བསྐྱེད་དེ། བླ་མ་ལ་ཁབ་དང་སྐུད་པ་གཅིག་ཙམ་ཕུལ་ན་དེ་ཡང་ཚོགས་ལམ། ཚོགས་ལམ་དེ་ལ་མ་བསྟེན་པར་སྦྱོར་ལམ་ལ་སོགས་པ་ལམ་གོང་མ་རྒྱུད་ལ་སྐྱེར་མི་རུང་བས། སྤང་བྱ་ཚེ་འདིའི་ཆེད་དུ་བྱེད་པའི་རྟོག་པ་དང༌། ཕྱི་མ་ལ་ལྷ་དང་བདུད་ལ་སོགས་པ་འཁོར་བ་རྒྱུ་འབྲས་འདོད་པ་དང༌། ཉན་ཐོས་དང་རང་སངས་རྒྱས་འདོད་པའི་སེམས་སྤོང་བ་ཡིན་ནོ། ། སྤོང་བའི་ཐབས་ཀྱང་གཞན་མེད། ཉི་མའི་དཀྱིལ་འཁོར་ནམ་མཁའ་ཤར་བའི་དུས་སུ་མུན་པ་མི་གནས་པ་དང་འདྲ་བར།
བྱང་ཆུབ་ཀྱི་སེམས་བསྐྱེད་པའི་དུས་སུ་བསམ་པ་གཞན་དེ་རྣམས་རང་བཞིན་གྱིས་འགགས་ཏེ་མི་འབྱུང་བས། བྱང་ཆུབ་སེམས་བསྐྱེད་པ་གལ་ཆེ། འོ་ན་གསང་སྔགས་ལས་ལྷག་པ་ཅི་ཡོད་སྙམ་ན། གསང་སྔགས་སུ་མི་དགེ་བ་སྤོང་བ་དང་དགེ་བ་སྒྲུབ་པ་ལས་ལྷག་པ་མེད་དེ། དེ་ཡང་རྣམ་སྣང་མངོན་པར་བྱང་ཆུབ་པའི་རྒྱུད་ལས། བཅོམ་ལྡན་འདས་རྗེ་བཙུན་གསང་བའི་བདག་པོས་གསང་སྔགས་ཀྱི་དམ་ཚིག་གང་ལགས་ཞུས་པས། མི་དགེ་བ་བཅུ་སྤོང་བར་གསུངས་པ་ལ། ཡང་ཞུས་པ་མི་དགེ་བ་བཅུ་ནི་མཚན་ཉིད་ཕ་རོལ་ཏུ་ཕྱིན་པ་དང༌། ཉན་ཐོས་དང༌། རང་སངས་རྒྱས་དང༌།
མུ་སྟེགས་པ་རྣམས་ཀྱང་སྤོང་བར་བགྱིད་ན། ཇི་ལྟར་མི་དགེ་བ་བཅུ་སྤོང་བ་གསང་སྔགས་ཀྱི་དམ་ཚིག་འགྱུར་ཞེས་ཞུས་པས། མི་དགེ་བ་བཅུ་སྤོང་བ་གཅིག་ཀྱང་བསམ་པ་འདོད་པ་ཐ་དད་པ་རྣམས་ཀྱི་དམ་ཚིག་དང་སྡོམ་པ་ཐ་དད་དུ་འགྱུར་བར་གསུངས་པས། དགེ་བའི་རྩ་བ་མི་སྤོང༌། བསམ་པ་ངན་པ་དང་དམན་པ་སྤོངས་བས་ཐེག་པ་བླ་ན་མེད་པར་གྱུར་པ་འདི་ཁྱད་པར་གྱི་ཆོས་ལགས་པས་ཐུགས་ལ་ཞོག ལར་དཀར་པོའི་ཕྱོགས་ཀྱི་དགེ་བའི་རྩ་བ་འདི་ཐམས་ཅད་ཐོག་མ་དང་བར་དང་མཐའ་མ་ཐམས་ཅད་དུ་འབྲས་བུ་ཕན་པ་དང་བདེ་ལེགས་འབྱུང་ཡང༌། རང་གི་བསམ་པས་དེ་ཡང་སྣ་ཚོགས་སུ་འགྱུར་བ་འདི་གོ་བ་གལ་ཆེ་གསུང༌། ཡང་མགོན་པོ་འབྲི་གུང་པའི་ཞལ་ནས། འགྲོ་བའི་མགོན་པོ་རིན་པོ་ཆེ་ཕག་མོ་གྲུ་པ་དེ་ཡོངས་སུ་མྱ་ངན་ལས་འདའ་ཁར་ཞལ་ཆེམས་སུ་བཞག་པའི་ཆོས་འདི་ལགས་པས། རང་གི་རིག་པ་སྤྲོས་པའི་མཐའ་ཐམས་ཅད་དང་བྲལ་བ་དོན་དམ་པ་བྱང་ཆུབ་ཀྱི་སེམས་ནི་འཁོར་ལོས་བསྒྱུར་བའི་རྒྱལ་པོ་དང་འདྲ་ལ།
ཀུན་རྫོབ་བྱང་ཆུབ་ཀྱི་སེམས། སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་བླ་ན་མེད་པའི་བྱང་ཆུབ་ཐོབ་པར་བྱེད་པ་ནི་རྒྱལ་སྲིད་རིན་པོ་ཆེ་སྣ་བདུན་དང་འདྲ་བ་ཡིན་གསུང༌། འོ་ན་སེམས་དེ་གཉིས་གཅིག་གམ་ཐ་དད་སྙམ་ན། དེ་ནི་གཉིས་སོ། ། གཉིས་ཀྱིས་བརྟགས་པ་མ་གཏོགས་པ་གཤིས་གཅིག་པ་ཡིན་ཏེ། དེ་ལྟར་ཡང་ཕུང་པོ་ལྔ་པོ་ཉིད་བྱང་ཆུབ་སྟེ། བྱང་ཆུབ་ཉིད་ཀྱང་ཕུང་པོ་ལྔ་པོ་ཞེས་དང༌། འདོད་ཆགས་རྣམ་པར་དག་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པར་དག་པ་དང༌། རྣམ་པ་ཐམས་ཅད་མཁྱེན་པ་ཉིད་རྣམ་པར་དག་པ་འདི་ལ་གཉིས་སུ་མེད་དེ་གཉིས་སུ་བྱར་མེད་སོ་སོ་མ་ཡིན་ཐ་མི་དད་དོ། །
ཞེས་དང༌། རྗེ་སྒམ་པོ་པའི་ཞལ་ནས། བརྟག་པའི་བག་ཆགས་སྣང་གྲགས་འདི། ། ཆོས་སྐུ་ཡིན་པས་བཙིར་གྱིས་བཟུང༌། ། ཞེས་གསུངས་པས། གཤིས་གཅིག་པ་ཡིན། དེ་ནས་དོན་དམ་པ་བྱང་ཆུབ་ཀྱི་སེམས་འཁོར་ལོས་བསྒྱུར་བའི་རྒྱལ་པོ་ལྟ་བུ་གང་ཡིན་པ་དེར། ཀུན་རྫོབ་བྱང་ཆུབ་ཀྱི་སེམས་རྒྱལ་སྲིད་རིན་ཆེན་པོ་སྣ་བདུན་ལྟ་བུ་བྱུང་བས། དོན་དམ་པས་ནི་རང་དོན་ཕུན་སུམ་ཚོགས་པ་འགྲུབ་ལ། ཀུན་རྫོབ་བྱང་ཆུབ་ཀྱི་སེམས་ཀྱིས་གཞན་དོན་འགྲུབ་པར་བྱེད་པ་ཡིན།
དེ་ཡང་འཇིག་རྟེན་དུ་འཁོར་ལོས་བསྒྱུར་བའི་རྒྱལ་པོ་བྱུང་བའི་དུས་སུ། རྒྱལ་པོ་དེ་ཟླ་བ་ཉ་ལ་ཁང་བཟང་གི་སྟེང་དུ་ཁྲུས་བྱས་ནས་གསོ་སྦྱོང་ལ་གནས་པ་དང༌། ནམ་མཁའ་ནས་གསེར་གྱི་འཁོར་ལོ་རྩིབས་སྟོང་དང་ལྡན་པ་བྱུང་བ་ལགས་པར་གདའ་བས། རྒྱལ་པོ་དེས་མཐོང་ནས་བརྟག་པའི་ཕྱིར་ལག་པ་གཡོན་དུ་བཞག་སྟེ། གཡས་པས་ཕུལ་ནས། ཀྱེ་འཁོར་ལོ་རིན་པོ་ཆེ་སྔོན་གྱི་འཁོར་ལོས་བསྒྱུར་བའི་ལམ་གང་ཡིན་པ་ནས། རྣམ་པར་རྒྱལ་བར་སྤྱོད་ཅིག་ཅེས་སྨྲས་པ་དང༌། ཤར་ཕྱོགས་ཀྱི་ནམ་མཁའ་ལ་སོང་སྟེ། དེའི་རྗེས་བཞིན་དུ་འཁོར་ལོས་བསྒྱུར་བའི་དཔུང་གི་ཚོགས་དང་བཅས་པ་འབྲེང་ངོ༌། ། སྐྱེ་དགུ་ཐམས་ཅད་ཀྱིས་འཁོར་ལོ་དེ་མཐོང་ནས་རྒྱལ་པོ་བསུ་ཞིང་མངའ་ཐང་འབུལ་ཏེ་དགེ་བ་བཅུའི་ཁྲིམས་ནོད་པར་བྱེད་ལ།
ཇི་སྲིད་དུ་སྐྱེ་དགུ་ཐམས་ཅད་ཀྱིས་དགེ་བ་བཅུའི་ཁྲིམས་མ་བླངས་ཀྱི་བར་དུ་འཁོར་ལོ་དེ་གནས་མི་འགུལ་བར་སྡོད་ཅིང༌། ཐམས་ཅད་ཀྱིས་ཁྲིམས་མནོས་པ་དང་ནམ་མཁའ་ལ་འགྲོ་བར་བྱེད་པ་ལྟར། ཀུན་རྫོབ་བྱང་ཆུབ་ཀྱི་སེམས་ཀྱང་འགྲོ་བ་ཐམས་ཅད་མི་དགེ་བ་བཅུའི་ཉེས་པ་ལས་བཟློག་པ་དང༌། དཀར་པོ་དགེ་བའི་ཕྱོགས་ཐམས་ཅད་ལའང་འགོད་པར་བྱེད་པ་དང༌། བླ་ན་མེད་པའི་བྱང་ཆུབ་ཐོབ་པར་བྱེད་པ་ཡིན། གཉིས་པ་ཁྱིམ་བདག་རིན་པོ་ཆེ་འབྱུང་སྟེ། དེས་འཁོར་ལོས་བསྒྱུར་བའི་རྒྱལ་པོས་བརྟག་པའི་ཕྱིར། ཆུ་ཀླུང་ཆེན་པོ་གྲུའི་ནང་དུ་ལྷན་ཅིག་ཏུ་ཞུགས་ནས་འགྲོ་བ་དང་ཆུའི་དབུས་སུ་ཁྱིམ་བདག་ང་ལ་ད་ལྟ་ནོར་འདི་དང་འདི་འདྲ་བ་དགོས་པས། ཁྱིམ་བདག་དེས་ལག་པ་ཆུར་བཅུག་པས་མཛུབ་མོ་ལ་གཏེར་ཆེན་པོ་འཁྲིལ་ཏེ་བྱུང་བས། ལྷ་འདི་དག་ལ་ཇི་ལྟར་བཞེས་པ་སྣོམས་ཤིག
ལྷག་མ་ནི་ཆུར་འཇུག་གོ་ཞེས་པ་དང༌། རྒྱལ་པོ་དེས་ཁྱིམ་བདག་རིན་པོ་ཆེ་རིགས་ནས་དགོས་པ་ཐམས་ཅད་འགྲུབ་པ་ལྟར། ཀུན་རྫོབ་བྱང་ཆུབ་ཀྱི་སེམས་ཀྱིས་ཀྱང་རང་གཞན་ཐམས་ཅད་ཀྱི་འཁོར་བ་དང་མྱ་ངན་ལས་འདས་པའི་བདེ་ལེགས་དང༌། ཡོན་ཏན་གནས་སྐབས་དང་མཐར་ཐུག་ཐམས་ཅད་ཀྱི་དགོས་འདོད་ཐམས་ཅད་འབྱུང་བ་ཡིན། གསུམ་པ་གླང་པོ་རིན་པོ་ཆེ་སྐྱོན་མེད་པ་འདུལ་སྐྱོང་མཁན་པོས་དུལ་བར་བྱས་པ། རྒྱན་ཐམས་ཅད་ཀྱིས་བརྒྱན་པ་རྒྱལ་པོ་ལ་ཕུལ་བ་དང༌། དེ་ལ་རྒྱལ་པོ་འཁོར་དང་བཅས་པ་བཞོན་ནས། ཁུར་ཆེན་པོ་ཁྱེར་ཏེ་འགྲོ་བ་ལྟར། ཀུན་རྫོབ་བྱང་ཆུབ་ཀྱི་སེམས་ཀྱིས་ཀྱང་འགྲོ་བ་སེམས་ཅན་ཐམས་ཅད་ཀྱི་སྡུག་བསྔལ་གྱི་ཁུར་ཆེན་པོ་འཁུར་བ་དང༌། སྐྱོ་བ་དང་དུབ་པ་མེད་པར་བྱང་ཆུབ་སེམས་ཀྱི་ས་ལ་འགོད་པར་བྱེད་པ་ཡིན།
བཞི་པ་རྟ་མཆོག་རིན་པོ་ཆེ་ཁ་དོག་སྔོན་པོ་རྔོག་མ་དང་ཕྲུམ་ཕྲུམ་དམར་པོ་སྐྱོན་མེད་པ་རྒྱན་གྱིས་བརྒྱན་པ། ཅང་ཤེས་པ་དུལ་བར་བྱས་པ་རྒྱལ་པོར་ཕུལ་བ་དང༌། རྒྱལ་པོས་དེ་ལ་བཞོན་པས་དགོས་པའི་ཕྱིར་ནམ་ལངས་ནས་སོང་བས་གླིང་བཞི་པ་མ་ལུས་པར་བསྐོར་ཏེ། རྒྱལ་པོ་རང་གི་ཕོ་བྲང་ཏུ་ཕྱིན་ནས། ཕེབས་བསུའི་བྱ་བ་བྱེད་པ་ལྟར་ཀུན་རྫོབ་བྱང་ཆུབ་ཀྱི་སེམས་ཀྱིས་ཀྱང་སྐྱོན་མྱུར་དུ་དག་པ་དང༌། ཡོན་ཏན་མྱུར་དུ་བསྐྱེད་པ་དང༌། མྱུར་དུ་བླ་ན་མེད་པའི་བྱང་ཆུབ་ལ་འགོད་པར་བྱེད་པ་ཡིན། ལྔ་པ་བློན་པོ་རིན་པོ་ཆེ་རྒྱལ་པོའི་བྱ་བ་དང་བྱེད་པ་ཐམས་ཅད་ཀྱི་ཐོག་མར་འགྲོ་བ་བསྒྲུབ་པ་ལ་བརྩོན་པ། བློ་གྲོས་ཕུན་སུམ་ཚོགས་པ་བཀའ་བཞིན་དུ་སྒྲུབ་པ་ལྟར། ཀུན་རྫོབ་བྱང་ཆུབ་ཀྱི་སེམས་ཀྱིས་ཀྱང་རྫོགས་པའི་སངས་རྒྱས་ཐོབ་པར་བྱེད་པའི་བྱ་བ་བསྒྲུབ་པར་བྱེད་པ་ཡིན།
དྲུག་པ་བཙུན་མོ་རིན་པོ་ཆེ་མདོག་ཧ་ཅང་དཀར་བ་དང་སྔོ་བ་མ་ཡིན། ཧ་ཅང་སྐེམ་པ་དང་ཕྲ་བ་མ་ཡིན་པ། མིའི་བུད་མེད་ལས་འདས་པ། བུད་མེད་ཀྱི་ཡོན་ཏན་ཐམས་ཅད་དང་ལྡན་པ་དེ་རྒྱལ་པོའི་ལུས་ལ་དྲང་བའི་དུས་སུ་རེག་ན་དྲོ་བ། དྲོ་བའི་དུས་སུ་རེག་ན་བསིལ་བས། རྒྱལ་པོའི་ཐུགས་དང་མཐུན་པ་བསྒྲུབ་པར་བྱེད་པ་ལྟར། ཀུན་རྫོབ་བྱང་ཆུབ་ཀྱི་སེམས་ཀྱིས་བདེ་བ་དང་སྐྱིད་པ་ཐམས་ཅད་འབྱུང་བར་བྱེད་དེ། སྡུག་བསྔལ་བ་ལས་སྐྱོ་བ་དང་དུབ་པ་མེད་པར་བྱེད་ལ། བདེ་བ་སྐྱིད་པའི་དུས་སུ་ཞེན་པ་མེད་པར་བྱེད་པ་ཡིན། བདུན་པ་ནོར་བུ་རིན་པོ་ཆེ་བཻ་ཌཱུརྻའི་རིགས་འབུར་གསུམ་པ།
དེ་རྒྱལ་མཚན་གྱི་རྩེ་མོ་ལ་བཏགས་ནས། རྒྱལ་པོ་གང་དུ་འགྲོ་བར་དཔུང་གི་ཚོགས་ཡན་ལག་བཞི་དང་ལྡན་པ་དེ། མཚན་མོ་འགྲོ་བའི་ཚེ་ན་ནི་སྒྲོན་མེའི་བྱ་བ་བྱེད་པས་སྣང་བ་འབྱུང་བ། ཉིན་མོ་འགྲོ་ན་ནི་ལམ་གྱི་སྐྱོན་ཐམས་ཅད་སེལ་ལ་ཡོན་ཏན་ཐམས་ཅད་འབྱུང་བ་ལྟར། ཀུན་རྫོབ་བྱང་ཆུབ་ཀྱི་སེམས་ཀྱིས་རང་གཞན་གྱི་སྐྱོན་ཐམས་ཅད་སེལ་བ་དང༌། ཡོན་ཏན་ཐམས་ཅད་འབྱུང་བ་ཡིན་ནོ། ། དེ་ལྟར་ཀུན་རྫོབ་བྱང་ཆུབ་ཀྱི་སེམས་ནི་རིན་པོ་ཆེ་སྣ་བདུན་དང་འདྲ་ལ། འཁོར་ལོས་བསྒྱུར་བ་ལྟ་བུ་ནི་རང་གི་སེམས་ཉིད་རིག་པ་ཆོས་ཀྱི་སྐུ་འདི་ཡིན་ལ། འཁོར་ལོས་བསྒྱུར་བའི་རྒྱལ་པོ་ལ་སྟོན་གྱི་དུས་དང༌། དགུན་གྱི་དུས་དང༌།
དཔྱིད་ཀྱི་དུས་དང༌། དབྱར་གྱི་དུས་ཀྱི་གནས་ཁང་བཟང་ཡིད་དུ་འོང་བ་དང༌། སྐྱེད་མོས་ཚལ་ཕུན་སུམ་ཚོགས་པ་ཡོད་པ་བཞིན་དུ། རང་གི་སེམས་ཀྱི་རྒྱལ་པོ་འདི་ཡང་དུས་ཚོད་བཞིར་གནས་ས་བཞི་ཡོད་པ་ཡིན་གསུངས་ནས། དེའི་ཉིན་པར་དེའི་བཤད་པ་ཕྱི་མ་མ་གསུངས་ཏེ། མདོར་ན་དེ་ལྟར་ཐུབ་པའི་ཆོས་མ་ལུས་པ་ཐམས་ཅད་བྱང་ཆུབ་ཀྱི་སེམས་རྣམ་པ་གཉིས་པོ་འདིར་འདུས་པ་ཡིན་གསུང༌།། ཡང་མགོན་པོ་འབྲི་གུང་པའི་ཞལ་སྔ་ནས། འདི་ལྟར་འགྲོ་བའི་མགོན་པོ་ཕག་མོ་གྲུ་པའི་ཞལ་ནས། སྤྱིར་འགྲོ་བ་གཞན་གྱི་འཁྲུལ་པ་ལ་མི་བརྟག དགོས་བླ་མའི་འཁྲུལ་པ་ལ་མི་བརྟག་གསུང༌།
དེ་ལ་འཁྲུལ་པ་ལ་བརྟག་ཏུ་མི་རུང་བའི་རྒྱུ་མཚན་གསུམ་ཡིན་པས། དང་པོ་སངས་རྒྱས་དང་བྱང་ཆུབ་སེམས་དཔའི་སྤྲུལ་པ་ཡིན་ནམ་ཡང་མི་ཤེས། གཉིས་པ་ཐབས་དེ་ལྟ་བུས་འགྲོ་བ་འདུལ་བར་བྱེད་པ་ཡིན་པ་ཡང་སྲིད། གསུམ་པ་གཙོར་རང་གི་སྣང་བ་མ་དག་པར་འོང་སྟེ་དེ་ཡང་སྔོན་བོད་ཁམས་འདིར་རྒྱལ་པོ་སྲོང་བཙན་སྒམ་པོ་བྱུང་བ་དེ་ཇོ་བོ་ཐུགས་རྗེ་ཆེན་པོ་ཉིད་ཡིན་པར་འདུག དེ་དང་དུས་མཚུངས་པར་རྒྱ་གར་དུ་ཆོས་རྒྱལ་མྱ་ངན་མེད་དང༌། བལ་པོར་བལ་རྗེ་འོད་ཟེར་གོ་ཆ་དང༌། རྒྱ་ནག་ཏུ་ལམ་ཀ་ཐེན་ཙེ་དང༌། བཞི་ག་ཇོ་བོའི་སྤྲུལ་པ་ཡིན། དེའི་དུས་སུ་ལི་ཡུལ་བཙུན་པ་གཉིས་ཀྱིས་ཇོ་བོ་ཐུགས་རྗེ་ཆེན་པོ་བསྒྲུབས་པས། བོད་ལ་སྲོང་བཙན་སྒམ་པོ་བཞུགས་པ་དེ་ཇོ་བོ་ཉིད་ཡིན་པའི་ལུང་བསྟན་བྱུང་ནས།
བོད་ཡུལ་དུ་མངའ་བདག་གི་ཞལ་བལྟར་འོངས་པས། རྒྱལ་པོས་ལྷ་ས་ན་མི་རྣམས་ལ་ཆད་པ་གཅོད་པ་མཐོང་ནས་མ་དད་པས་ལོག་པ་དང༌། རྒྱལ་པོས་བཙུན་པ་གཉིས་ཀྱི་དྲུང་དུ་ཕྱིན་ནས། ཁྱོད་གཉིས་ཅི་ལ་འོངས་གསུངས་པས་རྒྱལ་པོའི་ཞལ་ལྟར་འོངས་ཞུས་པས། འོ་ན་ལྟོས་ཤིག་གསུངས་ནས་ལ་ཐོད་ཕུད་ནས། ཞལ་བཅུ་གཅིག་དངོས་སུ་བསྟན་ཏེ། ད་ཅི་འདོད་གསུངས་པར་རང་ཡུལ་དུ་ཕྱིན་པར་འདོད་ཞུས་པས། འོ་ན་བྱེ་མ་སྤར་རེ་ཟུང་ལ་མིག་ཚུམས་ཞིག་གསུངས་པ་དང༌། མིག་བཙུམ་པ་ཙམ་གྱིས་རང་ཡུལ་དུ་བརྟོལ་བ་ལྟ་བུ་ཡིན་ཏེ། དེས་ན་སྤྲུལ་པ་ཡིན་ནམ་ཡང་མི་ཤེས།
གཉིས་པར་ན་སློབ་དཔོན་སངས་རྒྱས་ཡེ་ཤེས་ཞབས་ཀྱིས་ཡི་གེ་གཅིག་རྙེད་ནས་རྡོ་རྗེ་ས་འོག་གི་སྒྲུབ་པ་མཛད་པ་ལས། བར་སྐབས་སུ་ལུང་བསྟན་བྱུང་བས། བལ་ཡུལ་ན་སློབ་དཔོན་བུད་དྷ་ལྷའི་སྲས་ཞེས་བྱ་བ་དཔལ་གསང་བ་འདུས་པ་ལ་མཁས་པར་བཞུགས་པ་ཐོས་པས་འཚོལ་དུ་ཕྱིན་ཏེ་ཐམས་ཅད་དུ་དྲིས་པས་ཤེས་པ་མ་བྱུང་སྐད། རེ་ཤིག་ཡུལ་ཆུང་ངུ་ཞིག་ཏུ་དྲིས་པས་ངེད་ཀྱིས་དེ་འདྲ་བ་མི་ཤེས། འདི་ན་ཁྱིམ་བཙུན་སངས་རྒྱས་གསང་བ་བྱ་བ་ཡོད་དེ་ཡིན་ནམ་ཟེར་རོ། ། དེར་སོང་ནས་བལྟས་པས་ཁྱིམ་བཙུན་བཟའ་མི་གཉིས་གླང་ཁྲ་བོ་དོར་ཅིག་ལ་རྨོ་ཞིང་འདུག་པ་ལ། ཁྱིམ་བཙུན་དེས་ཆུང་མ་ལ་རབ་ཏུ་བྱུང་བ་འདི་ལ་གྲོ་དྲོངས་ཤིག་ཟེར་རོ། ། ཆུང་མ་དེས་མཚོ་སྟེང་ཞིག་ནས་ཉ་ཆུང་མང་པོ་བླངས་ནས་གཡོས་བྱས་ནས་དྲངས་པ་དང༌། དངོས་སུ་ཆུ་ནས་བཏོན་ཏེ་བསད་པའི་ཤ་ཡིན་སྙམ་པ་དང་མ་ཟོས་པས། མཚོ་ལྡིང་དེ་ཉིད་དུ་བླུགས་པ་དང༌།
སྔར་ཁོ་ན་བཞིན་དུ་ཉར་སོང་བས་ཡིད་ཆེས་ཏེ། འདི་སློབ་དཔོན་བུདྡྷ་ལྷའི་སྲས་ཡིན་ནམ་བྱས་པས་ཡིན་ཟེར་རོ། ། དཔལ་གསང་བ་འདུས་པ་མཁྱེན་ནམ་བྱས་པས་ཤིན་ཏུ་མཁས་ཟེར་ནས། ཞབས་དྲུང་དུ་ཕྱིན་ཏེ་རྗེས་སུ་བཟུང་བར་ཞུས་པ་ལ། སྔོན་ལ་དབང་བསྐུར་དགོས་གསུངས་ནས་ཏིང་ངེ་འཛིན་གྱི་བཅུ་དགུའི་ལྷའི་དཀྱིལ་འཁོར་ནམ་མཁའ་ལ་སྤྲུལ་ཏེ། ད་ང་ལས་དབང་ལེན་ནམ་ལྷ་ལས་དབང་ལེན་ཞེས་གསུངས་པས། ལྷ་ལ་དབང་ལེན་ཞེས་ཞུས་པས། ང་ལ་དབང་མི་ལེན་པར་ངའི་སེམས་ཀྱི་རྣམ་འཕྲུལ་ལ་དབང་ལེན་པར་འདོད་དམ། སྔར་ང་ལ་དབང་ལེན་པར་འདོད་ན་ལྷ་ལ་དབང་བླངས་པས་ཆོག་སྟེ། ད་ལྷ་ལ་དབང་ལེན་པའི་སྐལ་བ་མེད་གསུངས་ནས་ལྷ་རྣམས་ཐུགས་ཀར་བསྡུས་ཤིང་རྡུལ་ཚོན་གྱི་དཀྱིལ་འཁོར་དུ་དབང་བསྐུར།
རྒྱུད་བཤད་ཅིང་གདམས་ངག་གནང་བ་ལགས་སྐད། རྗེས་ལ་ཇི་ལྟར་བགྱི་བ་ཞུས་པས། གཞན་མི་དགོས་ང་མཐོང་ན་ཕྱག་འཚོལ་ཞེས་གདམས་པས། སློབ་དཔོན་ཡེ་ཤེས་ཞབས་དེ་བལ་ཡུལ་གླིང་བཞིའི་མི་ལ་ཆོས་འཆད་ཅིང་བཞུགས་པ་ལ། སློབ་དཔོན་བཟའ་མི་གཉིས་ཐོང་ཁུར། གླང་དེ་ཁྲིད་པར་མཛད་ནས་བཞུད་པ་མཐོང་བ་དང་ཆོས་ཐུན་ཐུང་ངུ་མཛད་དེ་དཔག་ཏུ་ཕྱིན་ནས་ཕྱག་འཚལ་བས། ད་ཅི་ནས་ཕྱག་མི་བྱེད་པ་ཅི་ཡིན་གསུངས། དེ་ཅི་མ་མཐོང་ཞུས་པས། མ་མཐོང་ན་སྭཱ་ཧཱ་གསུངས་ནས། སེ་གོལ་བརྡབས་པས་སྤྱན་གཉིས་ས་ལ་ལྷུང་བ་ལགས་སྐད།
དེ་ནས་ད་ཆུ་བུར་གྱི་མིག་མེད་ཀྱང་ཡེ་ཤེས་ཀྱི་སྤྱན་སྦྱིན་གསུང་ནས། ཡེ་ཤེས་ཀྱི་སྤྱན་གནང་བ་ལགས། ཐབས་དེ་ལྟ་བུས་འགྲོ་བ་འདུལ་བར་བྱེད་པ་ཡིན་པ་ལ་ཡང་སྲིད། ལར་ཕལ་ཆེར་རང་སྣང་མ་དག་པ་ཡིན། སྣང་བ་དག་ན་གནུབས་ནམ་མཁའི་སྙིང་པོ་ལྷོ་བྲག་ན་ནགས་གསེབ་ཅིག་ན་བཞུགས་པའི་དུས་སུ་ཤིང་ཐམས་ཅད་སངས་རྒྱས་ཤ་སྟག་ཏུ་གཟིགས་པས། དེ་ལ་བེ་སངས་རྒྱས་ཚལ་ཟེར་བ་དང་འདྲ་བར་དབང་པོ་རབ་རྣམས་ཀྱིས་ས་རྡོ་རྩི་ཤིང་ནགས་ཚལ་སྣོད་བཅུད་ཐམས་ཅད་ཆོས་སྐུར་མཐོང༌། འབྲིང་གི་ཡི་དམ་གྱི་ལྷར་མཐོང༌། ཐ་མ་རྣམས་ཀྱིས་ཀྱང་འགྲོ་བ་ཐམས་ཅད་མར་མཐོང་དགོས་པ་ཡིན་ཏེ། དེ་ལྟར་ཡང༌། བྱམས་པ་བསྒོམ་པའི་སྒོམ་ཆེན་གྱིས། །
སེམས་ཅན་ཐམས་ཅད་ཕ་མར་མཐོང༌། ། བསྐྱེད་རིམ་བརྟན་པའི་རྣལ་འབྱོར་པས། ། སྣོད་བཅུད་ཐམས་ཅད་ལྷར་མཐོང་ངོ༌། ། འོད་གསལ་བསྒོམ་པའི་གང་ཟག་གིས། ། ཕྱོགས་རིས་མེད་པར་ཆོས་སྐུར་རྟོགས། ། ཞེས་གསུངས་པས། གཞན་གྱི་འཁྲུལ་པ་ལ་མི་བརྟག་པར་རང་སེམས་དག་པར་བྱ་བ་གལ་ཆེ་གསུང༌།། ཡང་མགོན་པོ་འབྲི་གུང་པའི་ཞལ་ནས། འཇིག་རྟེན་མགོན་པོ་ཕག་མོ་གྲུ་པའི་ཞལ་སྔ་ནས། རྟག་ཏུ་འཆི་བསམ་ལས་སུ་བསགས་པ་བགྲངས། །
དཀོན་མཆོག་གསུམ་མཆོད་ངོ་བོ་གཉིས་མེད་བསྒོམ། ། ཞེས་གསུངས་པའི་གསུང་འདིར་བདེ་བར་གཤེགས་པའི་བཀའི་མཚན་ཉིད་ཕ་རོལ་ཏུ་ཕྱིན་པའི་ཐེག་པ་མཐའ་དག་གི་ཉམས་སུ་ལེན་པའི་གདམས་ངག་མ་འདུས་པ་མེད་དེ། ཇོ་བོ་ཆེན་པོའི་ཆོས་ཐུན་མོང་མ་ཡིན་པ་ལགས་པས། འདི་ཁོ་ན་བཞིན་དུ་ཉམས་སུ་བླངས། དེ་ཡང་རྟག་ཏུ་འཆི་བསམ་བྱ་བ། འཆི་བ་དང་མི་རྟག་པ་འདི་དྲན་པར་བྱ་དགོས། འཆི་བ་དང་མི་རྟག་པ་འདི་མ་དྲན་ན་འཇིག་རྟེན་འདིའི་བྱ་བར་བློ་ཞེན་ནས། ཚེ་ཕྱི་མ་ཕན་ཆད་ཀྱི་དོན་དྲན་པ་ཡང་མི་འོང་ན་སྒྲུབ་པ་ལྟ་སྨོས་ཀྱང་ཅི་དགོས། བཀའ་གདམས་པ་རྣམས་ཀྱི་ཉམས་ལེན་གྱི་གཙོ་བོ་ཡིན་པས། དགེ་བའི་བཤེས་གཉེན་བྱ་ཡུལ་བ་ལ་རྗེ་སྒམ་པོ་པས་འགྲོ་ཆོས་ཞུས་པས།
སྔ་དྲོ་འཆི་བ་དང་མི་རྟག་པ་ཐུན་གཅིག་མ་བསྒོམ་ན། དེའི་ཉིན་མོ་འཇིག་རྟེན་འདི་པ་རང་དུ་ཁྲེས་ཀྱིས་འགྲོ་བ་འདུག་པས། འཆི་བ་དང་མི་རྟག་པ་བསྒོམ་པ་གལ་ཆེ། ང་ཡི་སྙིང་བཏོན་ཡང་ཤ་དམར་པོ་འདི་ཙམ་ཞིག་ལས་མེད་གསུང་སྐད། འཆི་བ་དང་མི་རྟག་པ་བསྒོམས་པ་དེ་ཡང་བློ་ཆོས་ལ་འཇུག་ཅིང༌། ཆོས་མ་ཡིན་པ་སྤོང་བའི་རྒྱུར་དགོས། དེ་མ་བྱུང་ན་རྟག་ཏུ་འཆི་བ་མི་རྟག་པ་བསམ་ཀྱང་དགོས་པ་མེད་པས། ལས་སུ་བསགས་པ་བགྲངས་གསུངས། དེ་ལ་བསགས་པའི་ལས་དང་དེའི་འབྲས་བུ་ཤེས་བྱ་ཕྱི་རོལ་གྱི་ཡུལ་དུ་བྱས་ནས། ཐོས་བསམ་གྱི་ཤེས་པས་དུས་རྟག་ཏུ་བསམ་གཏན་ལ་ཕབ་ཀྱང༌།
རང་རྒྱུད་ལ་སྐྱེ་བའི་ལས་ངན་པ་སྤོང་བའི་གཉེན་པོ་དང་མི་ལྡན་ན། ངན་འགྲོའི་སྐྱེ་གནས་ཁེག་པར་མི་འགྱུར་བས། དེ་ལྟར་ཡང་ཐོས་པས་རྒྱགས་ཤིང་ཚུལ་ཁྲིམས་མི་བསྲུང་ན། ། ཚུལ་ཁྲིམས་འཆལ་བས་ངན་འགྲོར་དེ་འགྲོ་སྟེ། ། ཐོས་པ་མང་པོས་དེ་ལ་སྐྱོབ་མི་ནུས། ། གསུངས་པས། ལས་ངན་པའི་བསགས་པ་སྤོང་ཞིང་བཟང་པོའི་བསགས་པ་ལ་འབད། དེའི་ཉམས་ལེན་འདི་ལྟར་བྱ་བས་མི་རྟག་པ་རྒྱུད་ལ་སྐྱེས་པའི་གང་ཟག་དེས། དབེན་པའི་གནས་སུ་རང་གི་བསམ་པ་ལ་བལྟས་ལ། དགེ་བ་དང་སྡིག་པ་ལ་སོགས་པའི་ལས་གང་མང་བྱ་ར་བྱས་ལ།
བསམ་པ་ངན་པ་ཞིག་སྐྱེས་ན་མདུན་དུ་རྡེའུ་ནག་པོ་ཞིག་བཞག བསམ་པ་བཟང་པོ་ཞིག་སྐྱེས་ན་མདུན་དུ་རྡེའུ་དཀར་པོ་ཞིག་བཞག་སྟེ། དེ་ལྟར་བྱས་ནས་བགྲངས་པས་དང་པོ་རྡེའུ་ནག་པོ་གྲངས་མང་དཀར་པོ་ཉུང་ལ། བར་དུ་དཀར་ནག་མཉམ་པར་འགྱུར་ཞིང་ཐ་མར་དཀར་པོ་ཇེ་མང་ཇེ་མང་སོང་ནས། ནག་པོ་ཙམ་མེད་པའི་དུས་འབྱུང་བ་ཡིན་ཏེ། དེའི་དུས་སུ་ལེགས་པར་སོང་བ་ཡིན་པས། ལས་སུ་བསགས་པ་བགྲང་བགྱི་བ་ལགས། དཀོན་མཆོག་གསུམ་མཆོད་པར་བགྱི་བ་ནི། སྤྱིར་འཁོར་འདས་ཐམས་ཅད་ཀྱི་བདེ་ལེགས་ཇི་སྙེད་པ་ཐམས་ཅད་དཀོན་མཆོག་གསུམ་ལས་འབྱུང་བས་དེ་མཆོད་ཅིང་བསྙེན་བཀུར་ན། ཚེ་འདི་དང་ཕྱི་མ་ཐམས་ཅད་ཀྱི་དོན་ཐམས་ཅད་འགྲུབ་སྟེ།
རྫོགས་པའི་སངས་རྒྱས་མྱུར་དུ་ཐོབ། དཀོན་མཆོག་མཆོད་པའི་བསོད་ནམས་དང་མི་ལྡན། བསོད་ནམས་གསོག་པའི་རྒྱབ་ཆད་ན། བསྒྲུབ་པའི་འབྲས་བུ་གང་ཡང་མི་འགྲུབ་པས། འབད་པས་བསྒྲུབ་ཀྱང་དངོས་གྲུབ་མི་ཐོབ་པར་བྲོ་གཅོང་དུ་གྱུར་པའི་རྒྱུ་འདི་ཡིན་པས། བསོད་ནམས་ཀྱི་ཚོགས་གསོག་པ་ལ་འབད་པར་བྱ། ངོ་བོ་གཉིས་སུ་མེད་པ་བསྒོམ་པ་ནི་ཕ་རོལ་ཏུ་ཕྱིན་པའི་ལུགས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པའམ། དབུ་མའི་བདག་མེད་པའི་དོན་བསྒོམ་པ་ཡིན། གསང་སྔགས་ལྟར་ན་བསྐྱེད་རྫོགས་རྣམ་པ་གཉིས་ཀྱི་ཏིང་ངེ་འཛིན་ཡིན་ཏེ། དེ་ཡང་གཉིས་སུ་མེད་པའི་ངོ་བོ་ཕྱག་རྒྱ་ཆེན་པོ་ཡིན་པས་སེམས་མངོན་པར་རྟོགས་པའི་བསྒོམ་པ་འདི་ལ་ནན་ཏན་ཆེན་པོས་ཉམས་སུ་བླངས་བར་བྱ་བ་གལ་ཆེ་གསུང༌།།
མགོན་པོ་འབྲི་གུང་པའི་ཞལ་ནས། འཇིག་རྟེན་མགོན་པོ་ཕག་མོ་གྲུ་པའི་ཞལ་སྔ་ནས། བྱང་ཆུབ་ངོ་དགའ་ལ་མི་བསྐུར། ཉམས་མྱོང་ཚོགས་སུ་མི་བཤད། ལྟ་བ་སྤྱི་སོར་མི་གདོན། གསང་དོག་ཡལ་བར་མི་འདོར་གསུངས། དེ་ལ་བྱང་ཆུབ་ངོ་དགའ་ལ་མི་བསྐུར་བ་གང་ཡིན་ན། རང་ཉིད་མི་ལུས་འདི་ཐོབ་ནས་ཚེ་དོན་མེད་པར་སོང་ན་མི་བཏུབ་པས། ངེས་པར་ཆོས་ཤིག་བྱ་དགོས་སྙམ་ནས་སྐྱོ་བ་སྐྱེས་པའི་དུས་སུ། རང་ལ་ཚུར་ཉེ་བ་དག་ན་རེ།
ཁྱིམ་པས་ཀྱང་ཆོས་བྱར་བཏུབ། ཆེ་གེ་མོ་དང་མང་གེ་མོས་ཀྱང་རབ་ཏུ་བྱུང་སྟེ་ཆོས་མ་བྱུང་ཟེར་ནས་མ་བྱུང་བའི་རབས་མང་པོ་འདོན་ཏེ། དེའི་ཁ་ལ་ཉན་ན་བྱང་ཆུབ་ངོ་དགའ་ལ་ཤོར་བ་ཡིན། དེའི་དུས་སུ་ཞེ་བཅད་ཆེན་པོ་བྱས་ནས་ཅིས་ཀྱང་རབ་ཏུ་འབྱུང་སྙམ་ནས་རབ་ཏུ་བྱུང་ན་ངོ་དགའ་ལ་མ་ཤོར་བ་ཡིན། དེ་རབ་ཏུ་བྱུང་ནས་ཐོས་བསམ་གྱི་གྲྭ་སར་འགྲོ་འདོད་ན། སྡེ་པ་དང་ཕྱོགས་རིས་ཐམས་ཅད་ཀྱིས་ཐོས་བསམ་གྱི་ཡོན་ཏན་དགོས་པ་མེད།་་་ ལོབས་པ་ཡང་དཀའ། དེ་བས་ཁྱེད་རང་དཔོན་དུ་བཞུགས་པས་མིས་བརྩི་བའམ་ནོར་གསོག་པ་དབང་ཆེ་བ་འདི་ལ་ཐམས་ཅད་བསྟེན་པར་འོང་བས་འདི་དགའ་ཟེར་ནས་འོང་བས། དེའི་དུས་སུ་བདེན་སྙམ་པ་མེད་པར་ཞེ་བཅད་བྱས་ནས་སློབ་གཉེར་བྱས་ན་ངོ་དགའ་ལ་མ་ཤོར་བ་ཡིན། ཡང་ཐོས་བསམ་གྱི་གྲ་ས་ན་ཡོད་པའི་དུས་སུ་སྤྱིར་ཤེས་བྱའི་མཐའ་ལ་ཡང་ཆོད་དུས་མི་འདུག
ཚེ་ཡུན་ཐུང་བ་ལ་ཆོས་སྒྲུབ་པ་ཞིག་མ་བྱུང་ན་མི་ཕན་སྙམ་ནས་སྒོམ་གྲྭ་ཞིག་ཏུ་འགྲོ་འདོད་ན། གྲོགས་པོ་ཀུན་གྱིས་དཔེ་ཆ་ཡང་སྟེར། ཁྱོད་ཀྱིས་ཆོས་གོ་བ་ཡིན་པས་ད་རུང་ཐོས་བསམ་གྱིས། སྒོམ་ཆེན་པ་ལ་གྲོགས་མེད། སྒོམ་འོང་བ་ཡང་དཀའ། ཏིང་ངེ་འཛིན་ཕལ་ཆེར་གོལ་སར་འགྲོ་བའི་ཉེན་ཆེ། ཐོས་བསམ་འདི་རང་དགའ་བ་ཡིན་ཟེར་བ་ལ་མི་ཉན་པར་ཞེ་བཅད་ཆེན་པོས་བླ་མའི་ཞབས་དྲུང་དུ་འགྲོ་ན་ངོ་དགའ་ལ་མ་ཤོར་བ་ཡིན། ཡང་བླ་མའི་ཞབས་དྲུང་དུ་ཕྱིན་པ་དང༌། བླ་མ་ཡང་རྫས་དང་ཡོ་བྱད་ལ་དགའ་བར་འདུག སྒྲུབ་པ་བྱས་པ་ལ་མཉེས་པར་མི་འདུག
ང་སོང་ལ་བྱང་ནས་ཚ་བླངས། ཚོང་ཁེ་སྐྱེད་ཅིག་བྱས་ལ་འབུལ་བ་ཞིག་བྱ་དགོས་སྙམ་པ་འོང་སྟེ། འདི་ཕྱི་རོལ་བདུད་ཀྱི་བར་ཆད་ཡིན། དེའི་དུས་སུ་བླ་མ་མཁས་པས་ཟས་དང་གོས་བག་ཙམ་ཡང་བྱིན་ནས་བྲོད་དགོས་པ་ཡིན་ཏེ། དེ་ཡང་སོང་ན་བྱང་ཆུབ་ངོ་དགའ་ལ་ཤོར་མ་བསྡད་ན་མ་ཤོར་བ་ཡིན། དེའི་དུས་སུ་བླ་མ་ལ་མོས་གུས་ཀྱང་སྐྱེ། རྒྱུད་མཉེན་པ་དང་འབོལ་བར་འོང་བས་བྱིན་རླབས་ཀྱི་ཏིང་ངེ་འཛིན་སྐྱེ། ཆོས་དང་སྒྲུབ་པ་བྱ་བློ་འབྱུང་བ་དང༌། གྲོགས་པོ་དག་ཀྱང་འདམ་ཟིའུ་ཐོགས་ནས་ཆབ་ཚ་སུན་རེ་ཡང་འདྲེན། བློ་རྒྱུས་ཀྱང་བྱེད་པ་འོང་བས་བསྙེན་བཀུར་ཇེ་མང་འབྱུང༌།
གལ་ཏེ་དེའི་རྗེས་སུ་འབྲེང་ནས་སྒྲུབ་པ་མི་བྱེད་ན། བྱང་ཆུབ་ངོ་དགའ་ལ་ཤོར་བ་ཡིན། དེ་མ་ཤོར་བ་བྱས་པས་མོས་གུས་ཀྱི་སྟོབས་ཡོན་ཏན་རྒྱུད་ལ་སྐྱེ། མི་དང་མི་མ་ཡིན་པའི་བསྙེན་བཀུར་མང་པོ་འབྱུང་བའི་དུས་སུ། ང་རང་མིན་པ་མི་མེད། བླ་མ་དམ་པས་ཀྱང་ང་རང་ཙམ་མི་འཕོད་སྙམ་ན། ཞལ་སྔ་ནས་སྐད་ཅིག་མ་གཅིག་ལ་ནག་ཧྲུལ་གྱིས་འགྲོ་བ་ཡིན་གསུངས། འདི་ལ་ལོ་རྒྱུས་འདི་གསུང་སྟེ། སློབ་དཔོན་ནག་པོ་སྤྱོད་པ་བས་གྲུབ་ཐོབ་ཕོ་མོ་ལྔ་བརྒྱ་དང་ནམ་མཁའ་ལ་གཤེགས་པ་དང༌། སློབ་དཔོན་ཛ་ལན་དྷ་ར་པ་བརྗེ་བཅང་བྱས་ནས་ཆུ་བརྒལ་བ་བླ་མ་བས་ང་རང་ཡོན་ཏན་ཆེ་སྙམ་པའི་སྐད་ཅིག་ལ་ཆུ་རྟིང་དུ་བྱིང་སྐད།
དེ་བླ་མ་ལ་མ་གུས་པ་དེས་ལན་པར་གོ་ནས་ངག་ཏུ་བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། ། ཀུན་གྱི་བྱེད་པོ་བླ་མ་ཡིན། ། ཞེས་གསོལ་བ་བཏབ་པས་ཆུ་ཁར་ཐོན་པ་ལྟ་བུ་ཡིན་པས། དེ་ལྟར་མོས་གུས་སྐྱེ་བར་བྱེད་ན་བྱང་ཆུབ་ངོ་དགའ་ལ་མ་ཤོར་བ་ཡིན། མདོར་བསྡུས་ན་སྐྱེ་བ་གཏན་གྱི་སོ་ནམ་རང་གཞན་གྱི་དོན་འགྲུབ་པར་བྱེད་པ་ཞིག་ཡོད་པ་དེ་ངོ་དགའ་ཙམ་གྱི་ཕྱིར་མི་བཏང༌། གཉིས་པ་ཉམས་མྱོང་ཚོགས་སུ་མི་བཤད་གསུང་སྟེ་རང་གི་ཉམས་སུ་མྱོང་བ་དེ་གཞན་ལ་བཤད་ན་ཉམས་མྱོང་དེ་ཡང་འཆོར། རྟོགས་པ་ཡོད་ཀྱང་རྟོགས་པ་དེ་ལ་འཆོར་རྒྱུ་ཡོད་དེ། ཡོན་ཏན་གོང་མ་རྒྱུད་ལ་མི་སྐྱེ་བ་དང་བོགས་མི་ཐོན་པས་གསང་དགོས། དེ་ཡང་དཔལ་ཆེན་པོ་རྒ་ལོ་ཏིང་ངེ་འཛིན་བཟང་པོ་དང་རྒྱུན་གསེར་དུ་འཛག་པ་བྱུང་བ་ལ།
རྩ་བའི་བླ་མ་རྩ་མི་ཡིན་པས། བླ་མ་ཨ་བྷ་ཡ་ལ་བཟླས་པས་ཉམས་ཤོར་བ་དང༌། དཔལ་ཕག་མོ་གྲུ་པའི་ཉེ་གནས་དར་མ་སེང་གེས་ཤིང་ཐམས་ཅད་ལྷ་སྐུར་མཐོང་བས། དེ་ཞུས་པ་ལ་དེ་ལེགས་གསུངས་སྐད། ཕྱིས་གཞན་ལ་བཟླས་པས་ཤོར་བ་ལགས་པ་དཔག་ཏུ་མེད་པ་བྱུང་ལ། རྗེ་བཙུན་ཆེན་པོའི་ཞལ་ནས་ཀྱང༌། ཉམས་མྱོང་དང་མངོན་རྟོགས་གསང་ཞེས་གསུངས་པ་དང༌། དེ་བཞིན་གཤེགས་པས་ཀྱང་སྡིག་པ་ནི་བཅབ་པར་མི་བྱ། དགེ་བ་ནི་བཅོམ་པར་མི་བྱ་ཞེས་གསུངས་པས། འདུལ་བར་ཡང་མི་ཆོས་བླ་མ་བདེན་པར་སྨྲ་བའི་ལྟུང་བྱེད་འབྱུང་བར་གསུངས་ཤིང༌།
ཉམས་སུ་མྱོང་བ་རྡོ་རྗེ་མཁའ་འགྲོ་མ་རྣམས་ཀྱི་སྲོག་སྙིང་ཡིན་པས། ཤག་པོ་བརྒྱར་མཐུན་ཡང་བཟླར་མི་བཏུབ། གཞན་མཐུན་པས་ཆོག་པ་ཡིན་ཏེ། མདོར་ན་རང་ལ་སྐྱེས་པའི་ཉམས་མྱོང་གསང༌། ལྟ་བ་ཕྱི་སོར་མི་འདོན་པ་ཐོས་བསམ་གྱི་ལྟ་བ་ཡང་ཨ་ཅང་ཆེས་ཏེ། འདིར་ལྟ་བ་རྟོགས་པ་དང་ལྡན་པ་མངོན་པར་རྟོགས་པ་རྒྱུད་ལ་སྐྱེས་པ་ཞིག་ཡོད་པ་དེ་གྲོགས་མཐུན་པ་ཞིག་ལ་བཟླས། དེས་ཁྱི་བསྟོད་ཅིག་བྱས། ཡང་ཅིག་ལ་བཟླས་ཕྱི་མ་དེས་ཁྱོད་ལ་དེ་འདྲ་བ་ཡོད་དེ་འོང༌། ཁྱོད་ཀྱི་ཉོན་མོངས་པ་ཆེ་ཆུང་ངམ། རྟོག་པ་རགས་མ་རགས་སམ།
ང་བཟང་གི་འདོད་ལུགས་སམ། ཁྱོད་ལ་དེ་འདྲ་བ་ག་ལ་ཡོད་ཟེར་ནས་མི་མཐུན་པ་ཡིན་པས། མདོར་ན་རྟོགས་པ་དང་ལྡན་པའི་ལྟ་བ་དེ་གཞན་ལ་མི་ཟླ། ཡང་གསང་དོག་ཡལ་བར་མི་འདོར་བར་གསུང་སྟེ། དེ་ཡང་སྔགས་སུ་སྤྱོད་པ་རྣམ་པ་བཞི་གསུང་བའི་དགོངས་པའམ། རྩ་བར་གྱུར་པ་སྡོམ་པ་རིན་པོ་ཆེ་རྣམ་པ་གསུམ་དབྱེ་བ་མེད་པ་གཅིག་ཏུ་གྱུར་པ་ཡིན་པས། བདེ་བར་གཤེགས་པའི་བཀའ་ལས་འདས་པའི་ལྟུང་བ་མི་འབྱུང་བར་བྱའོ། ། དེ་ཡང་འཇམ་དཔལ་གྲགས་པས་བཀའ་སྤྱི་ལ་སྔགས་མ་གཏོགས་པ་བཀའ་འདས་ཀྱི་ཤན་འདྲ་བ་ཕྱོགས་སུ་བསྡུས་ཙམ་དུ་འདོད་སྐད་དེ། དཔལ་ཕག་མོ་གྲུ་པ་དེ་མི་བཞེད་པས་ཐེག་པ་མཐའ་དག་ཏུ་གསུངས་པ་དེ་དག་ཐམས་ཅད་ཡལ་བར་མི་འདོར་བར་བྱའོ་གསུང༌། ཡང་མགོན་པོ་འབྲི་གུང་པའི་ཞལ་ནས།
འདིར་དཔལ་ལྡན་ཕག་མོ་གྲུ་པའི་ཞལ་སྔ་ནས། གང་ཟག་དགེ་བའི་བཤེས་གཉེན་དུ་འཆར་བ་དང༌། གསུང་རབ་དགེ་བའི་བཤེས་གཉེན་དུ་འཆར་བ་དང༌། རང་གི་སེམས་དགེ་བའི་བཤེས་གཉེན་དུ་འཆར་བ་དང༌། སྣང་བ་དགེ་བའི་བཤེས་གཉེན་དུ་འཆར་བ་དང་བཞི་དགོས་གསུང༌། དེ་ལ་སྤྱིར་སངས་རྒྱས་བཅོམ་ལྡན་འདས་ཀྱི་ཆོས་ཐམས་ཅད་དགེ་བའི་བཤེས་གཉེན་ལ་རག་ལས་པས། དེ་ལྟར་ཡང་སངས་རྒྱས་ཆོས་རྣམས་དགེ་བའི་བཤེས་ལ་བསྟེན་ཏོ་ཞེས། ། ཡོན་ཏན་ཀུན་གྱི་མཆོག་མངའ་རྒྱལ་བས་དེ་སྐད་གསུངས། ། ཞེས་གསུངས་པས། དང་པོར་མཚན་ཉིད་དང་ལྡན་པའི་དགེ་བའི་བཤེས་གཉེན་ཞིག་བཙལ་དགོས།
མཚན་ཉིད་དང་མི་ལྡན་ན་དགེ་བའི་བཤེས་གཉེན་དུ་མིང་བཏགས་ཀྱང་མི་ཕན།་་་ དེས་ལམ་ལོག་པ་ལ་ཁྲིད་པར་བྱེད་པས།་་་ མར་ཁྲིད་ཀྱི་དེད་དཔོན་སྡིག་པའི་གྲོགས་པོ་ཞེས་བྱ་བ་ཡིན། འོ་ན་མཚན་ཉིད་དང་ལྡན་པའི་དགེ་བའི་ཤེས་གཉེན་གང་ཡིན་ན། མཐར་ཐུག་པའི་མཚན་ཉིད་དང་ལྡན་པ་དེ་སངས་རྒྱས་ཉག་གཅིག་ཡིན་ཏེ། དེ་ལྟར་ཡང་བདག་གིས་དགེ་བའི་བཤེས་གཉེན་སངས་རྒྱས་བཅོམ་ལྡན་འདས་ལ་བསྟེན་ནས་བཅོམ་ལྡན་འདས་ཀྱིས་བདག་ལ་མཛད་པ་འདི་ལྟ་བུ་ནི་ཕས་ཀྱང་མ་བགྱིས། མས་ཀྱང་མ་བགྱིས། ཞེས་པ་དང༌། བཅོམ་ལྡན་འདས་ཀྱིས་རྒྱལ་པོ་གཟུགས་ཅན་སྙིང་པོ་ལ་རྒྱལ་པོ་ཆེན་པོ་ངས་ཁྱོད་ལ་དགེ་བའི་བཤེས་གཉེན་གྱི་བྱ་བ་བྱས་ཟིན་གྱིས། ལས་བདག་གིར་བྱ་བ་ཡིད་ལ་གྱིས་ཤིག་ཅེས་གསུངས་པས་སངས་རྒྱས་ཉིད་ཡིན།
འོ་ན་སངས་རྒྱས་ཉིད་དཀའ། གཞན་དགེ་བའི་བཤེས་གཉེན་མེད་དམ་སྙམ་ན། བྱང་ཆུབ་སེམས་དཔའ་ཆེན་པོ་རྣམས་སམ། མཚན་ཉིད་དང་ལྡན་པ། བཤེས་གཉེན་དུལ་བ་ཞི་བ་ཉེར་ཞི་བ། ། ཡོན་ཏན་ལྷག་བཅས་བརྩོན་པས་ལུང་གི་ཕྱུག ། དེ་ཉིད་རབ་ཏུ་རྟོགས་པ་སྨྲ་མཁས་ལྡན། ། བརྩེ་བའི་བདག་ཉིད་སྐྱོ་བ་སྤངས་ལ་བསྟེན། ། ཞེས་པ་དང༌། ཡང་གང་གི་དྲིན་གྱི་བདེ་བ་ཆེན་པོ་སྐད་ཅིག་རྟོགས་ནུས་པར་བྱེད་པ་དེ་ལྟ་བུ་དང་ལྡན་པའི་བླ་མ་ཞིག་རྙེད་ན་དགེ་བའི་བཤེས་གཉེན་ཡིན་ཏེ།
ཚེ་ཐོག་མ་མེད་པ་ནས་བསོད་ནམས་བསགས་པའི་སྣང་བ། ཐར་པ་ཐམས་ཅད་མཁྱེན་པའི་སར་འཁྲིད་པའི་ལམ་མཁན། དེས་མི་བསླུ་བར་གོ་ནས་ཅྀ་གསུངས་པའི་བཀའ་ལས་མི་འདའ་བར་དད་པ་དང་གུས་པས་བསྟེན་པ་དེ་གང་ཟག་དགེ་བའི་བཤེས་གཉེན་དུ་ཤར་བ་བྱ་བ་ཡིན། དེ་ལ་མཚན་ཉིད་ཕ་རོལ་ཏུ་ཕྱིན་པ་ལ་སོགས་པར་སྔོན་ལ་ཐོས་པ་དང་བསམ་པ་འགྲོ་བ་ཡིན་ལགས། རྒྱུད་པ་འདིའི་ལུགས་ལྟར་ན་དང་པོ་མཚན་ཉིད་དང་ལྡན་པའི་བླ་མ་དམ་པ་དེ་ལ། མོས་གུས་ཆེན་པོས་གསོལ་བ་བཏབ་པས། སེམས་ཉིད་ལྷན་ཅིག་སྐྱེས་པའི་ཡེ་ཤེས་མངོན་དུ་འགྱུར་ཏེ། དེ་ལྟར་ཡང༌། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། །
བླ་མའི་དུས་མཐའ་བསྟེན་པ་དང༌། ། རང་གི་བསོད་ནམས་ལས་ཤེས་བྱ། ། ཞེས་པ་དང༌། མཆོད་པ་ཐམས་ཅད་ཡོངས་སྤངས་ཏེ། ། བླ་མ་མཆོད་པ་བརྩམ་པར་བྱ། ། དེ་མཉེས་པ་ལས་དངོས་གྲུབ་ནི། ། ཀུན་མཁྱེན་ཉིད་ཀྱང་ཐོབ་པར་འགྱུར། ། ཞེས་གསུངས་པས། མོས་གུས་ཀྱི་སྟོབས་ཀྱིས་རང་གི་སེམས་ལ་རྟོགས་པ་འཆར་བས་སངས་རྒྱས་ཀྱང་རང་གི་སེམས། འཁོར་བ་ཡང་རང་གི་སེམས།
མྱ་ངན་ལས་འདས་པ་ཡང་རང་གི་སེམས་སུ་གོ་སྟེ། རང་གི་སེམས་སུ་གོ་བ་དེ་རང་སེམས་དགེ་བའི་བཤེས་གཉེན་དུ་ཤར་བ་ཡིན། དེ་ལྟར་གོ་བའི་དུས་སུ་ཐུབ་པའི་གསུང་རབ་ཇི་སྙེད་ཐམས་ཅད་བལྟས་ཀྱང་རང་གི་སེམས་ཉིད་གཅིག་པུ་སྟོན་པར་གོ་སྟེ། རང་གི་ཉམས་མྱོང་གི་ཐོག་ཏུ་འོང་བས་ཐམས་ཅད་ཀྱང་ངོ་སྤྲོད་འབའ་ཞིག་ཏུ་སོང་བས། གསུང་རབ་འདི་ལྟ་བུ་གང་གི་མཐོང་བའམ། ཐོས་བསམ་གྱིས་ཀྱང་སེམས་རྟོགས་པར་ནུས་པ་ཡིན་པ་ལ་ཀློག་མཁན་གྱི་མི་གོ་བ་ཅི་ཉེས་སྙམ་པ་འབྱུང་སྟེ། དེ་ལྟར་གསུང་རབ་ཐམས་ཅད་གོ་བའི་དུས་སུ། གསུང་རབ་དགེ་བའི་བཤེས་གཉེན་དུ་ཤར་བ་ཡིན། དེ་ལ་སྣང་བ་དགེ་བའི་བཤེས་གཉེན་དུ་ཤར་བ་ནི། རང་གི་ནང་གི་མངོན་པར་རྟོགས་པ་སྐྱེས་པ་དེ་རབ་ཆོས་སྐུའི་སྣང་བར་འཆར་བ་དང༌།
འབྲིང་ལ་སྣང་བ་ཡི་དམ་གྱི་ལྷར་འཆར་བ་དང༌། ཐ་མ་ལ་ཡང་ཕན་པ་བསྒྲུབ་པ་བྱམས་པའི་གཉེན་དུ་འཆར་ཏེ། དེ་ཡང་རྒྱུ་འབྲས་ཀྱི་རྟེན་འབྲེལ་མངོན་དུ་གྱུར་པ་སྣང་བ་སྣ་ཚོགས་པ། ཕན་པ་དང་བདེ་བ་ཇི་སྙེད་བསྒྲུབས་པ་དང་གནོད་པ་ཉེས་པ་ཐམས་ཅད་ཡང་འབྱུང་བའི་རྒྱུ་དང༌། གནས་པའི་གཞི་དང༌། འཇིག་པའི་རྐྱེན་ཐམས་ཅད་མངོན་སུམ་དུ་གོ་བས་ཆོས་ཐམས་ཅད་སྣང་བས་ཚུར་སྟོན། དཔེ་ཆར་སྣང་བ་འཆར་བ་འབྱུང་བ་འདི་ལ་སྣང་བ་དགེ་བའི་བཤེས་གཉེན་དུ་ཤར་བ་བྱ་བ་ཡིན། དེ་ལ་དགེ་བའི་བཤེས་གཉེན་དང་བླ་མ་དམ་པ་ཞིག་འདིར་སྒོམ་ཆེན་པའི་ལུགས་ཀྱིས། གང་ཟག་བླ་མར་ཤར་བ་དང༌། རང་སེམས་བླ་མར་ཤར་བ་དང༌།
གསུང་རབ་བླ་མར་ཤར་བ་དང༌། སྣང་བ་བླ་མར་ཤར་བ་དང་དོན་འདྲ་བ་ཡིན་པས་དེ་ལྟར་གོ་བར་བྱ་གསུང༌། ཡང་མགོན་པོ་འབྲི་གུང་པའི་ཞལ་ནས། འདི་ལྟར་དཔལ་ལྡན་ཕག་མོ་གྲུ་པའི་བཀའ། སྤྱིར་འཁོར་བ་ཁྲག་གི་རྒྱ་མཚོ་ཆེན་པོར་འཁྱམས་པའི་རྒྱུ་གང་གིས་ལན་ཞེས། བླ་མ་གོང་མ་ཐམས་ཅད་ལ་མ་ཞུས་པ་མེད་པ་ལ། རྗེ་སྒམ་པོ་པའི་ཞལ་ནས། རང་སེམས་མ་རྟོགས་པས་ལན་པ་ཡིན་གསུང་ཏེ། དེ་ཡང་འཁོར་བར་འཁོར་བ་རྩ་བ་རང་གི་སེམས་ཡིན་ལ། དེ་རྟོགས་པའི་ཤེས་རབ་དང་མི་ལྡན་ན།
བཀའ་སྡེ་སྣོད་ཀྱི་ཆོས་དཔག་ཏུ་མེད་པ་ཤེས་པའི་པཎྜི་ཏ་སའི་རྡུལ་གྱི་གྲངས་དང་མཉམ་པར་སྐྱེས་ཀྱང༌། འཁོར་བ་ལས་རྟ་རྔ་འདྲེས་གང་ལས་མི་འཕགས། སྒོམ་བཟང་པོའི་ཏིང་ངེ་འཛིན་གྱི་ལོ་དང་བསྐལ་པར་འདས་ཀྱང༌། སེམས་རྟོགས་པ་མེད་པས་འཁོར་བ་ལས་རྟ་རྔ་འདྲེས་གང་ཡང་མི་འཕགས་ཏེ། འདི་ལྟར་རིག་བྱེད་ཀྱི་བུ་ལྷག་སྤྱོད་བྱ་བ་ལོ་གསར་སྟག་གི་ཟླ་བ་ལ་མཉམ་པར་བཞག་ནས། ཕྱིས་ལོ་གསར་སྟག་གི་ཟླ་བ་ལ་ཏིང་ངེ་འཛིན་ལས་ལངས་པས། རལ་པའི་ནང་དུ་བྱི་བའི་ཚང་བཅས་པ་མཐོང་ནས་དེ་ལ་ཞེ་སྡང་སྐྱེས་པས། དམྱལ་བར་ལྷུང་སྟེ། དེ་ཡང་སེམས་མ་རྟོགས་པས་ལན་པ་ཡིན། གཞན་ཡང་མི་མཇེད་ཀྱི་བདག་པོ་ཚངས་པ་དེས།
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་ཡོད་པའི་སེམས་ཅན་ཐམས་ཅད་ཀྱི་ཚེ་དང་བསོད་ནམས་དང་བདེ་བ་དང་སྐྱིད་པ་དང༌། གནོད་པ་སྡུག་བསྔལ་བ་ལ་སོགས་མ་ལུས་པ། མངོན་དུ་གྱུར་པར་ཤེས་ཀྱང་སེམས་རྟོགས་པ་མེད་པས་གཏི་མུག་པའི་ངོ་བོ་ལས་མ་འདས་པས་འཁོར་བར་གནས་ལ། ལྷ་དབང་ཕྱུག་ཆེན་པོས་འཛམ་བུའི་གླིང་འདིར་དུས་གཅིག་ཏུ་ཁྱབ་པར་ཆར་པའི་རྒྱུན་ཆེན་པོ་བབས་པ། དེའི་ཆར་པའི་འབྲུའི་གྲངས་སེམས་ཀྱི་སྐད་ཅིག་གཅིག་གིས་ཤེས་པ་ཡོད་ཀྱང༌། སེམས་རྟོགས་པ་མེད་པས་འཁོར་བ་ལས་མ་འདས་པ་ཡིན། ཡང་མུ་སྟེགས་བྱེད་རྫུ་འཕྲུལ་ཐོབ་པ་ནམ་མཁའ་ལ་འགྲོ་བར་ནུས་པ་ཆུ་ལ་མི་བྱིང་བ་དང༌། ས་ལ་བྱི་འཛུལ་བྱེད་པ་དང༌། ངག་གི་བདེན་པས་སྨོད་པ་འདོར་ནུས་པ་ཡོད་ཀྱང་འཁོར་བ་ལས་མི་འཕགས་ཏེ། བྱང་ཆུབ་སེམས་དཔའ་ཟླ་བའི་རྒྱལ་མཚན་སྐུ་མཆེད་གསུམ་ཡོད་པའི་ཆུང་ཤོས་དྲོ་སྐར་མའི་རྒྱལ་མཚན་བྱ་བ་བོན་པོ་ཞིག་ཡོད་པས་དེ་ནུས་པ་ཤིན་ཏུ་ཆེ་བས་རིའི་མགོ་བོ་མདུད་ནུས་པ་བྱུང་སྐད་ན།
དེ་ལྟ་བུའི་མངོན་པར་ཤེས་པ་དང་རྫུ་འཕྲུལ་དང༌། ནུས་པ་ཐོབ་ཀྱང་རང་སེམས་རྟོགས་པ་མེད་ན་མི་ཕན་ཏེ་འཁོར་བ་ལས་རྔ་འགྲེས་གང་ཡང་མི་འཕགས། དེ་ན་འཁོར་བ་ལས་འདའ་བར་སེམས་རྟོགས་པ་གཅིག་པུ་ཡིན་པས། དེ་མཚན་ཉིད་དང་ལྡན་པའི་བླ་མ་དམ་པ་ལས་འབྱུང་བས་སེམས་མངོན་པར་རྟོགས་པར་བྱ་བ་གལ་ཆེ་གསུང༌། ཡང་མགོན་པོ་འབྲི་གུང་པའི་ཞལ་ནས། སྤྱིར་ཐུབ་པའི་བསྟན་པ་རིན་པོ་ཆེ་འདི་ལ་བྱ་བ་དང་བྱེད་པ་གང་ཡིན་ན། ཐོས་པ་དང་བསམ་པ་སྒོམ་པ་གསུམ་ཡིན། དེ་ལ་ཐོས་པར་བྱེད་པའི་དབང་དུ་བྱས་ན་གནས་མཁས་པའི་སློབ་གྲྭ་སྐྱིད་ཤོད་ལྟ་བུར་མཁས་པའི་སློབ་དཔོན་ལུང་རིགས་གཉིས་ཀྱིས་མངའ་བདག་ཅིག་གི་དྲུང་དུ་ཤེས་བྱ་གཏན་ལ་འབེབས་པའི་གཞུང་རྣམས་ལ་བརྩོན་འགྲུས་ཆེན་པོ་སློབ་གཉེར་བྱས་པས། ཐུབ་པའི་བཀའ་རབ་འབྱམས་ཆོས་སྤྱི་དང་རང་གི་མཚན་ཉིད་ཐམས་ཅད་བློ་གྲོས་ཀྱི་སྣང་བ་སྐྱེས་པ་དགེ་བའི་བཤེས་གཉེན་ཆེན་པོ་ཞིག་འོང་དགོས། སློབ་གཉེར་བྱེད་ན་ཡང་པོ་ཏི་རེ་ཙམ་མ་ཤེས་ན་མིང་དེ་དོན་མེད་པ་ཡིན་ཏེ།
པོ་ཏི་རེ་ཤེས་སམ་མི་ཤེས་ཟེར་བ་ཡིན་ནོ། ། བསམ་པའི་དབང་དུ་བྱས་ན་གནས་དབུ་རུ་བྱང་ཕྱོགས་ཡིན་ཏེ། རྒྱུད་འབྱོངས་པའི་སྐྱེས་བུ་དམ་པ་དགེ་བའི་བཤེས་གཉེན་ཞིག་གི་དྲུང་དུ་སྐྱེས་བུ་གསུམ་གྱི་ལམ་གྱི་རིམ་པ་བསྟན་པའི་ཁྲིད་བྱེད་པ་ཡིན་པས། ཁྲིད་བྱས་པས་བདག་མེད་གཉིས་ཀྱི་དོན་མན་ཆད་ཇི་བཞིན་དུ་འབྱོངས་ནས་རྒྱུད་འབྱོངས་པའི་སྐྱེས་བུ་དམ་པ་ཞིག་འོང་དགོས་པ་ཡིན་པ་ལ། མི་རྟག་པའི་རོ་མྱོང་བ་ཡང་མ་སྐྱེས། ཚེ་འདི་ལ་ལྷག་པར་ཞེན་པ་ཆེར་སོང་ནས་སོག་ཕྲུག་དང་སོ་ནམས་ཀྱི་དུས་འདས་ན་དོན་མེད་པར་སོང་བ་ཡིན་ཏེ། ཐ་ན་ཡང་མི་རྟག་པ་རྒྱུད་ལ་སྐྱེས་སམ་མ་སྐྱེས་ཟེར་བ་ཡིན། སྒོམ་པའི་དབང་དུ་བྱས་ན་ཡུལ་གཡོར་པོ་ལྟ་བུ་ཡིན་ཏེ། རྗེ་བཙུན་མར་པ་ལྷོ་བྲག་པ་ནས། དཔལ་ལྡན་ཕག་མོ་གྲུ་པ་ཡན་ཆོད་ཡུལ་དེར་བྱོན་ནས་བསྒོམ་པའི་ཡུལ་ཡིན།
དེ་ལྟ་བུ་བླ་མ་དམ་པའི་ཞབས་དྲུང་དུ་ཕྱིན་ནས། མོས་གུས་ཆེན་པོས་བླ་མའི་ཡོན་ཏན་ཐམས་ཅད་སློབ་མ་ལ་བྱིན་གྱིས་བརླབས་ཀྱིས་འབྱུང་བས། རྣལ་འབྱོར་གྱི་དབང་ཕྱུག་ཆེན་པོ་རིའི་རྒྱལ་པོ་ལྟ་བུ་ཞིག་འབྱུང་བ་ལ། མོས་གུས་སྟོབས་ཆུང་བས་ཡོན་ཏན་མ་སྐྱེས་ན་དོན་མེད་པ་ཡིན་པས། བླ་མའི་ཞབས་དྲུང་དུ་ཉམས་སུ་མྱོང་བ་སྣ་རེ་ཡོད་དམ་མེད་ཟེར་བ་ཡིན་ཏེ། དཔལ་ལྡན་ཕག་མོ་གྲུ་པ་སྟོན་ཡོན་བྱ་བའི་ཉེ་གནས་ཤིག་ལ་མ་མཉེས། ཕྱག་འཁར་གདེངས་ནས་དཻད་ནས་བྱོན་ཤིང༌། ཐོས་པ་བྱེད་པའི་དུས་སུ་པོ་ཏི་རེ་ཙམ་མི་ཤེས། བསམ་པ་བྱེད་པའི་དུས་སུ་མི་རྟག་པ་རེ་ཙམ་རྒྱུད་ལ་མ་སྐྱེས། སྒོམ་པ་བྱེད་པའི་དུས་སུ་ཉམས་མྱོང་སྣེ་ཙམ་མེད་པའི་མི།
མི་ཡིན་ནམ་གསུང་སྐད་དེ། ཤིན་ཏུ་མད་པ་ཡིན། དེ་ལྟར་ཐོས་བསམ་སྒོམ་གསུམ་སོ་སོར་བྱེད་ཀྱང་ལས་ཐམས་ཅད་འཛོམས་དགོས་ལ། སྒོམ་པའི་སྔོན་དུ་འགྲོ་བ་ཡང་ཐོས་བསམ་ཡིན་པས། ཚུལ་གནས་ཐོས་དང་བསམ་པ་ཡིས། ། སྒོམ་པ་ལ་ནི་རབ་ཏུ་སྦྱོར། ། ཞེས་གསུངས་པས་གསུམ་འཛོམས་པར་བྱ་བ་གལ་ཆེ། འོ་ན་སྐྱི་ཤོད་ལ་སོགས་པ་ཐམས་ཅད་དུ་ངེད་འགྲོའམ་སྙམ་ན། འདིར་ང་འབུས་བཤད་པའི་ཆོས་འདི་ལ་ཡང་གསུམ་ག་ཚང་བ་ཡིན་ཏེ་སེམས་ཉིད་སྤྲོས་པ་དང་བྲལ་བའི་དོན་བཤད་པ་ཉན་པ་དེ་ཐོས་པ་ཡིན། དེ་རང་གི་གནས་སུ་ཕྱིན་ནས་འགྲོ་ལྡོག་བསམ་པ་ཡིན།
དེས་རང་རྒྱུད་ལ་དོན་ཉམས་སུ་མྱོང་བ་སྐྱེས་པ་དེ་བསྒོམ་པ་ཡིན་ཏེ། མྱོང་བ་དེ་ཉིད་བསྒོམས་པས་ཡོན་ཏན་དཔག་ཏུ་མེད་པ་འབྱུང༌། ཕྱོགས་བཅུའི་སངས་རྒྱས་ཐམས་ཅད་ཞལ་མཐོང་བ་དང་དེ་དག་གིས་ཆོས་སྟོན་པ་ཐོས་པ། ཐོས་པ་མི་ཟད་པ་རྒྱ་མཚོ་ཐོབ་པར་འགྱུར་བ་ཡིན་ཏེ། ཤེས་རབ་རྣམས་ཀྱི་ནང་ན་སྒོམ་བྱུང་གི་ཤེས་རབ་མཆོག་ཏུ་གྱུར་པ་ཡིན་གསུང༌། ཡང་མགོན་པོ་འབྲི་གུང་པའི་ཞལ་ནས། འགྲོ་བའི་མགོན་པོ་ཕག་མོ་གྲུ་པ་དེ། ཚོགས་སུ་ཆོས་ཟབ་མོ་གསུངས་པ་རྣམས་ཀྱི་མཐར་དེ་ཡང་གལ་གར་ཆེ་ན། མལ་གྱི་ཐ་མ་ནི་ཉལ། ཟས་ཀྱི་ཐ་མ་ཆུ་ཐིགས་པ་གཅིག་འཐུང༌།
ཉེ་དུ་དང་གཉེན་འབྲེལ་རྣམས་ཀྱིས་མཐའ་བསྐོར་ནས་དབུགས་རིང་ཐུང་བྱེད་པའི་དུས་སུ་སྐྱབས་དང་རེ་ས་ཆོས་མ་གཏོགས་པ་མེད་པ་ཡིན་གསུང་སྟེ། འཆི་བའི་དུས་ལ་བབས་པའི་དུས་སུ། གྲོགས་པོས་ཀྱང་མི་སྟོངས། བུ་དང་ཆུང་མ་དང༌། གཉེན་མདུན་དང་རྫས་དང་ཡོ་བྱད་གང་གིས་ཀྱང་མི་ཕན། འོ་ན་གང་གིས་ཕན་ན། རང་ཉིད་གཅིག་པུས་རང་ཉིད་ལ་ཕན་པ་མ་གཏོགས་པ་མགོན་དང་སྐྱབས་དང་གནས་དང་དཔུང་གཉེན་གཞན་མེད་དེ། སྟོན་པ་དེ་བཞིན་གཤེགས་པ་ལ་ཀུན་དགའ་བོས། སྟོན་པ་མྱ་ངན་ལས་འདས་ནས། གནས་དང་རྟེན་གང་ལ་བྱ་ཞེས་ཞུས་པས།
སྟོན་པའི་ཞལ་ནས་གནས་དང་རྟེན་གཞན་མེད། འོན་ཀྱང་བདག་ཉིད་གནས་སུ་འགྱུར་བར་བྱ། སྐྱབས་དང་མགོན་དང་དཔུང་གཉེན་དུ་འགྱུར་བར་བྱ་སྟེ། སྐྱབས་དང་མགོན་དང་གླིང་གཞན་གྱིས་མ་ཡིན་ནོ་ཞེས་གསུངས། ། འོ་ན་དེ་ལྟར་རང་ཉིད་གནས་སུ་འགྱུར་བའི་ཐབས་གང་ཡིན་ན། དྲན་པ་ཉེ་བར་བཞག་པ་བཞི་ཡིན་ཏེ། དེ་ཡང་དང་པོ་ལུས་དྲན་པ་ཉེ་བར་བཞག་པ་ལུས་ཕྱི་ནང་གཉིས་ལ། ཕྱིའི་ལུས་ཤི་ནས་ཞག་གཅིག་ལོན་པ་ནས་རུས་གོང་དུ་གྱུར་པའི་བར་དང༌། རང་གཞན་ཐམས་ཅད་ཀྱི་ལུས་སྙོམས་པ་དང༌། ནང་དུ་རང་གི་ལུས་ལ་རྒྱུ་མ་དང་སྙི་མ་དང༌།
ཁྲག་དང་ཆུ་སེར་ལ་སོགས་པའི་མི་གཙང་བའི་རྫས་སུམ་ཅུ་རྩ་གཉིས་ཀྱིས་གང་བར་བཟུང་སྟེ་བརྟགས་པས། ལུས་བདག་དང་བདག་གི་ལུས་ཀྱི་ཞེན་པ་དང་བྲལ་བར་འགྱུར་བ་ཡིན། ཚོར་བ་དྲན་པ་ཉེ་བར་བཞག་པ་ཡང་གསུམ་སྟེ། ཚོར་བ་བདེ་བ་ཡང་རྒྱུ་དེ་ལས་འབྲས་བུ་སྡུག་བསྔལ་གྱི་སྣ་འདྲེན་ཡིན་པར་བརྟག་པ་དང༌། ཚོར་བ་སྡུག་བསྔལ་ནི་ལས་ངན་པའི་འབྲས་བུ་སྡུག་བསྔལ་ཉིད་དུ་བརྟག་པ་དང༌། ཚོར་བ་བཏང་སྙོམས་ཀྱང་མི་རྟག་པར་འགྱུར་བས་སྡུག་བསྔལ་གྱི་རང་བཞིན་དུ་བརྟགས་པས། ཚོར་བ་ལ་འདོད་པ་མེད་པར་འགྱུར་བ་ཡིན། ཆོས་དྲན་པ་ཉེ་བར་བཞག་པ་ནི། དགེ་བ་མི་དགེ་བ་དང་ལུང་མ་བསྟན་པ་གསུམ་སྟེ། དེ་གསུམ་གྱི་སེམས་དང་ལས་དང་རྣམ་པར་སྨིན་པ་གསུམ་དུ་ཕྱེ་ཞིང་བརྟགས་པས།
དགེ་བ་བཅུའི་འབྲས་བུ་རྣམ་པར་སྨིན་པ་བདེ་ལེགས་སུ་འབྱུང༌། མི་དགེ་བ་བཅུ་སྤོང་ནས། ཉེས་པའི་རྒྱུ་རྣམས་ལ་མི་འཇུག་པ་ཡིན། སེམས་དྲན་པ་ཉེ་བར་བཞག་པ་ནི། འདས་པའི་སེམས་ནི་འགགས། མ་འོངས་པའི་སེམས་ནི་མ་ཕྱིན། ད་ལྟར་གྱི་སེམས་ནི་སྐད་ཅིག་མི་རྟག་པས་བརྫུན་པ་བསླུ་བ་ཡིན་ཏེ། དེའི་རང་བཞིན་སྐྱེ་བ་མེད་པར་རྟོགས་པས་བདག་དང་བདག་གི་དང་བྲལ་བའི་རྟོག་པ་འབྱུང་བས་འདི་ལ་དྲན་པ་ཉེ་བར་བཞག་པ་བཞི་ལ་གནས་བྱ་བར་གསུངས་པ་ཡིན་ནོ། ། ཡང་འཕགས་པ་ཀུན་དགའ་བོས་སྟོན་པ་སུ་ལ་བགྱི་ཞེས་ཞུས་པས། སྟོན་པ་སོ་སོར་ཐར་པ་ལ་བགྱི་གསུང༌།
དེའི་རྒྱུ་མཚན་ཁྲིམས་ཉིས་བརྒྱ་ལྔ་བཅུ་རྩ་གསུམ་ཉམས་པ་ཆེ་འབྲིང་གསུམ་སྤོང་བ་དེ་དག་ངོ་ཤེས་པས། བསྒྲུབ་པར་བྱ་བའི་བསླབ་པ་དང༌། དེ་ལས་ཟློག་པའི་སྤང་བྱ་ངོ་ཤེས་པས། སྟོན་པ་ཉིད་ཀྱི་ཞལ་སྔ་ནས། ང་ནི་མྱ་ངན་འདས་གྱུར་ནས། ། འདི་ནི་ཁྱོད་ཀྱི་སྟོན་པ་ཞེས། ། རང་བྱུང་ཉིད་ཀྱི་གུས་བཅས་པར། ། ནན་ཏན་དགེ་སློང་ཚོགས་མདུན་བསྟོད། ། ཞེས་གསུངས་པས། མདོར་ན་ཚུལ་ཁྲིམས་རིན་པོ་ཆེ་སྟོན་པ་དེ་སྟོན་པ།
ཚུལ་ཁྲིམས་ལ་གནས་པ་དྲན་པ་ཉེ་བར་བཞག་པ་གནས་པ་ཡིན་པས། དེ་ལ་དུས་དང་གནས་སྐབས་ཐམས་ཅད་ཀྱི་བདེ་ལེགས་དང་ཡོན་ཏན་འབྱུང་བས་ཚུལ་ཁྲིམས་རིན་པོ་ཆེ་ལ་ནན་ཏན་དང་གཅེས་སྤྲས་ཤིན་ཏུ་ཆེ་བར་མཛད་པར་ཞུ།། ཡང་མགོན་པོ་འབྲི་གུང་པའི་ཞལ་ནས། སྤྱིར་མཁས་པ་པཎྜི་ཏ་དང་རྣལ་འབྱོར་ཀུ་སཱ་ལི་གཉིས་ཡིན་པ་ལ། མཁས་པ་རྣམས་ཀྱི་ཚིག་ལ་མཁས་པས་དོན་རྙེད་པ་དཀའ་སྟེ། ཀུ་སཱ་ལི་པ་རེ་རེ་ལ་དོན་འཚོལ་དགོས། དེ་ཡང་དཔལ་ལྡན་ཕག་མོ་གྲུ་པའི་ཞལ་ནས། དཔལ་ཕག་མོ་གྲུ་པ་ཉིད་མཁས་པ་ཆེན་པོ་པཎྜི་ཏ་བཀའ་སྡེ་སྣོད་གསུམ་གྱི་ཆོས་གཞུང་མན་ངག་དང་བཅས་པ་རྣམས་ལ་མངའ་བརྙེས་ཀྱང༌། སྒྲ་སྣ་གཅིག་མ་ཤེས་པས། དེ་ཞུ་དགོས་སུ་ཐལ་བས།
རྗེ་སྒམ་པོ་པ་ཆེན་པོ་རྩ་བའི་བླ་མར་སོང་བ་ཡིན་གསུངས། དེའི་སྒྲ་སྣ་གཅིག་པོ་གང་ཡིན་ན། འཁོར་བ་དང་མྱ་ངན་ལས་འདས་པའི་བསྡུས་པའི་ཆོས་ཐམས་ཅད་རང་གི་སེམས་གདོད་ནས་གྲུབ་པ་མེད་པ་ནམ་མཁའི་དཀྱིལ་ལྟ་བུ་ཡིན་གསུང་བ་དེ་ཡིན། དེ་ལ་ཆོས་ཚིག་གཉིས་པོ་འདིར་དུས་གསུམ་གྱི་སངས་རྒྱས་ཀྱི་ཆོས་ཐམས་ཅད་ཀྱང་མ་འདུས་པ་མེད་དེ་སྡེ་སྣོད་གསུམ་རྒྱུད་སྡེ་བཞི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་མཐའ་དག་འདུས་པའི་སྙིང་པོ་ཡིན། དེ་ཡང་འདི་ལྟར་ལགས་པས་འཁོར་འདས་ཀྱི་ཆོས་ཐམས་ཅད་བགྱི་བ་དེ། རྣམ་པར་དཀར་བ་དང་གནག་པའི་མཚན་ཉིད་འཛིན་པའི་ཆོས་ཐམས་ཅད་ཡིན་ལ། མཚན་ཉིད་འཛིན་པ་དེ་དག་ཀྱང་རང་གི་སེམས་དགེ་བ་དང༌། མི་དགེ་བར་སྣང་བ་འདི་ཡིན། འོ་ན་སེམས་ཇི་ལྟ་བུ་ཡིན་ན། བཟུང་འཛིན་འཁོར་འདས་གཉིས་སུ་བཟུང་ཞིང་བརྟག་པས་འཁོར་འདས་གཉིས་སུ་སྣང་བ་ཡིན་ཏེ།
འདིར་སྒོམ་ཆེན་པ་རྣམས་སྤོམ་ཡོར་དུ་ལུས་ནས་ཡོད་དོ། ། དེ་གང་ཡིན་ན་དེ་ཡང་རྟེན་འབྲེལ་ཚོགས་པ་ལས་འགྲུབ་པ་ཡིན་པས། དམ་པའི་ཆོས་མངོན་པར་ཕུང་པོ་ལྔ་ལ་གཟུགས་ལྔ་སྟེ། གཟུགས་དེ་མིག་གི་དབང་པོས་མཐོང་བས་མིག་གི་རྣམ་པར་ཤེས་པ་སྐྱེ། དེ་བཞིན་དུ་རྣམ་པར་ཤེས་པ་གཞན་རྣམས་ཀྱང་སྐྱེ་སྟེ་རྣམ་པར་ཤེས་པ་དེ་རྣམས་ཉེ་རྒྱུ་རྐྱེན་ལས་སྐྱེས་པའི་རྣམ་པར་སྨིན་པ་འབྱུང་བ་དེ་སྒྱུ་མ་ལྟ་བུ་ཡིན། དེ་ལ་འདིར་ཀུན་གཞི་བྱ་བ་མི་ཟེར། ཁམས་རང་བཞིན་གྱི་རྣམ་པར་དག་པ་དེ་ལ་བག་ཆགས་ཀྱི་ས་བོན་བཞག་སྟེ་ཁམས་རང་བཞིན་གྱི་རྣམ་པར་དག་པ་མི་སྔ། བག་ཆགས་ཀྱི་ས་བོན་མི་ཕྱི་བས། མཚུངས་ལྡན་དུ་གྱུར་པ་དེ་ལ་ལྷན་ཅིག་སྐྱེས་པ་ཞེས་ཀྱང་ཟེར། དེ་ལ་གདམས་ངག་ཏུ་དཔེར་བགྱིས་ན།
མུ་སྟེགས་ཀྱི་ལྟ་བའི་ས་བོན་སྤྲིན་གྱི་དུམ་བུ་ལྟ་བུ་ཞིག ཁམས་རང་བཞིན་གྱི་རྣམ་པར་དག་པ་ནམ་མཁའ་ལྟ་བུའི་གྲ་གྲུ་གཅིག་ཏུ་བཞག་པས། ཕྱིས་རྐྱེན་སྡིག་པའི་གྲོགས་པོ་ཞིག་གིས་སད་པར་བྱས་ཏེ། ལྟ་ལོག་དཔག་ཏུ་མེད་པ་འབྱུང་བ་ཡིན། དེ་དང་འདྲ་བར་གྲུབ་མཐའ་ཐམས་ཅད་འདྲ། བག་ཆགས་ཀྱི་ས་བོན་རང་བཞིན་གྱིས་གནས་པ་དེ་རྐྱེན་རིགས་འདྲ་བས་སད་པར་བྱེད་པས། ལམ་ཐ་དད་དུ་འགྱུར་བས། དེས་ན་ཐམས་ཅད་ཀྱང་འབྲི་གུང་དུ་འགྲོ་བ་ལ། བྱ་རིལ་དང༌། ལུང་ཐེར་ལ་སོགས་པར་ལུས་པ་དང་འདྲ་སྟེ།
རྒྱུ་རྐྱེན་གྱི་བྱེ་བྲག་ཐ་དད་པའི་ལས་དང་འབྲས་བུ་ཐ་དད་པ་ཐམས་ཅད་ཀྱང་སེམས་ཡིན། སེམས་དེ་ཉིད་ཀྱང་སྐྱེ་བ་མེད་པ། འགག་པ་མེད་པ། རྟག་པའམ་ཆད་པ་ལ་སོགས་པ་མཐའ་བཞིའམ་བརྒྱད་དང་བྲལ་བ་ཡིན་ཏེ། གང་གིས་རྟེན་ཅིང་འབྲེལ་པར་འབྱུང༌། ། འགག་པ་མེད་པ་སྐྱེ་མེད་པ། ། ཆད་པ་མེད་པ་རྟག་མེད་པ། ། འོང་བ་མེད་པ་འགྲོ་མེད་པ། ། ཐ་དད་དོན་མིན་དོན་གཅིག་མིན། ། སྤྲོས་པ་ཉེར་ཞི་ཞི་བསྟན་པ། །
གསུངས་པ་དང༌། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། ཞེས་གསུངས་པས་རྒྱུ་རྐྱེན་ལས་སྐྱེས་པའི་སེམས་ཉིད་སྐྱེ་བ་མེད་པ་ནམ་མཁའི་དཀྱིལ་ལྟ་བུ་ཡིན། དེ་ཡང་ཕྱི་རོལ་གྱི་ནམ་མཁའ་འདི་དཔེ་ཙམ་ལས་དོན་མིན་ཏེ། དེ་ལྟར་ཡང༌། ཕྱི་རོལ་ནམ་མཁའ་མ་ཡིན་ཞིང༌། ། སེམས་ཀྱི་ནམ་མཁའི་དབུས་གནས་པ། ། ཞེས་གསུངས་པས། ཆོས་འདི་སངས་རྒྱས་ཐམས་ཅད་ཀྱི་དགོངས་པ་བསྡུས་པ་བརྒྱུད་པའི་བླ་མ་དམ་པ་རྣམས་ཀྱི་གདམས་ངག
འགྲོ་བའི་མགོན་པོ་ཕག་མོ་གྲུ་པའི་ཐུགས་ཀྱི་སྙིང་པོ་ལགས། ཁྱེད་འགྲོ་བའི་མགོན་པོ་དེའི་རྗེས་སུ་འབྲང་བ་རྣམས་ཀྱིས་ཤེས་པ་དང་རྟོགས་པ་དང་ཁོང་དུ་ཆུད་པར་བྱའོ།། ཡང་མགོན་པོ་འབྲི་གུང་པའི་ཞལ་ནས། འདི་ལྟར་དཔལ་ཕག་མོ་གྲུ་པའི་ཞལ་སྔ་ནས། སྤྱིར་དགེ་བའི་བཤེས་གཉེན་རྣམ་པ་བཞི་ཡིན་ཏེ། ཐུབ་པའི་བསྟན་པ་ལ་ཐོས་པ་དང༌། བསམ་པའི་ཤེས་རབ་ཀྱི་ཆོས་སྤྱི་དང་རང་གི་མཚན་ཉིད་ཐམས་ཅད་ཐུགས་སུ་ཆུད་ནས་དགག་སྒྲུབ་ཀྱི་བསླབ་པ་མིག་འབྲས་བཞིན་དུ་བསྲུང་བར་བྱེད་པས། མཁས་པ་དང་བཙུན་པའི་མཐར་ཐུག་ཅིང་འགྲོ་བའི་ཚོགས་གསོག་པའི་རྟེན་དུ་གྱུར་ཅིང་དེ་ཡོངས་ཀྱི་དགེ་བའི་བཤེས་གཉེན་བྱ་བ་ཡིན། དེ་བས་ཁྱད་པར་དུ་འཕགས་པ་ཡོངས་སུ་འཛིན་པ་དགེ་བའི་བཤེས་གཉེན་བྱ་བ་ཡིན་གསུང༌། ཡོན་ཏན་གོང་མ་དེ་ཐམས་ཅད་དང་ལྡན་ཡང་ཡོངས་སུ་འཛིན་པ་འདི་དཀའ་བ་ཡིན་པས།
དགེ་བའི་བཤེས་གཉེན་དེ་ལ་གང་གིས་བསྟེན་པ་དེ་དག་ཐམས་ཅད་འཁོར་བ་དང་ངན་སོང་གི་སྡུག་བསྔལ་དང༌། བར་དུ་གཅོད་པ་དང༌། ཉེས་པ་ཐམས་ཅད་དང༌། ཉོན་མོངས་པ་དང༌། རྣམ་པར་རྟོག་པ་ཐམས་ཅད་ལས་ཡོངས་སུ་སྐྱོབ་ཅིང་རྗེས་སུ་འཛིན་དགོས་པ་ཡིན་པས། འདིར་ཕྱོགས་གཅིག་ཙམ་ལ་མཚོན་ན། སྔོན་རྒྱལ་པོ་ཨིནྡྲ་བྷོ་དྷི་སྒྲུབ་པ་མཛད་པས། ཏིང་ངེ་འཛིན་ལ་དབང་ཐོབ་ཅིང་རྣམ་པར་འཕྲུལ་པ་དུ་མ་ལ་དབང་ཐོབ་པ་བྱུང་བའི་དུས་སུ་ལྕམ་ལེགས་སྨིན་ཀ་རས་སྒྲུབ་ཁང་གི་ལོགས་ན་སྐར་ཁུང་ཡོད་པས་དེས་བཞེས་པ་དྲངས་པ་དང༌། ཀུ་རེ་དང་བཞད་གད་ཀྱི་རྣམ་པར་རྟོག་པས། ལག་པ་བརྒྱ་དུས་གཅིག་ཏུ་བཟེད་པས།
ལྕམ་ཀྱིས་ཀྱང་དེའི་ལན་དུ་ཁ་ཟས་མི་འདྲ་བ་བརྒྱ་ཕུལ་ནས་ལག་པ་རེ་རེ་བཅུག་མ་ཐག་ཏུ་ཁོ་རང་ལྕམ་དྲལ་གཉིས་ཀའི་བླ་མ་སློབ་དཔོན་ཛ་ལན་དྷ་ར་པ་དེ་མདུན་གྱི་ནམ་མཁའ་ལ་བྱོན་ནས། ཚུལ་བཞིན་མ་ཡིན་པའི་རྟོག་པ་དེ་འདྲ་བ་ཡིད་ལ་བྱེད་དམ་གསུངས་ནས་བཀའ་བཀྱོན་པ་ལགས་པར་གདའ་སྐད། དེ་ལྟ་བུར་ཡོངས་སུ་འཛིན་པའི་དགེ་བའི་བཤེས་གཉེན་བྱ་བ་ཡིན། དེ་ལྟ་བུ་ཉེས་པ་ཐམས་ཅད་ལས་འཛིན་པའམ་སྐྱོབ་པར་མི་ནུས་པའི་དགེ་བའི་བཤེས་བྱ་བ་མ་གཏོགས་པ་ཡོངས་སུ་འཛིན་པའི་མིང་མི་ཐོབ་པས། དེ་ལྟར་ཡོངས་སུ་འཛིན་པར་ནུས་པ་དེ་འཇིག་རྟེན་མགོན་པོ་ཕག་མོ་གྲུ་པ་དེ་ཉིད་ཡིན། གསུམ་པ་ཐབས་ལ་མཁས་པའི་དགེ་བའི་བཤེས་གཉེན་བྱ་བ་འདི་ལ་སྤྱིར་གདུལ་བྱ་འདུལ་བའི་ཐབས་ལ་མཁས་པ་མ་ལུས་པ་ཡིན་མོད་ཀྱི། བྱེ་བྲག་ཏུ་ཏིང་ངེ་འཛིན་སྒོམ་ཉམས་སུ་ལེན་པའི་དབང་དུ་བྱས་ན། སེམས་མི་གནས་པ་གནས་པར་བྱེད་པ། གནས་པ་བརྟན་པར་བྱེད་པ། བརྟན་པ་གོང་ནས་གོང་དུ་བོགས་འདོན་པར་བྱེད་པ།
བདུད་མི་འཇུག་པར་བྱེད་པ། ཞུགས་པ་སེལ་བར་བྱེད་པའི་ཐབས་མཁས་པ་བཞི་དང་ལྡན་དགོས། དེ་ལ་སེམས་མི་གནས་པ་གནས་པར་བྱེད་པ་ལ། རྟེན་གྱི་གང་ཟག་སྐྱེ་བ་སྔ་མ་ཕན་ཆད་ཀྱི་ལས་བསགས་པའི་རྒྱུའི་རིགས་བག་ཆགས་གོམས་པ་ཤས་ཆེ་བ་དེ་ཤེས་དགོས། དེ་ཤེས་ན་ཏིང་ངེ་འཛིན་སྐྱེ་བ་ལ་ཚེགས་མེད་པས། སྔོན་དེ་བཞིན་གཤེགས་པའི་སྤྱན་སྔར། ཚེ་དེ་ལ་དེ་བས་བསོད་ནམས་ཆུང་བ་མ་བྱུང་བའི་འཕགས་པ་ལེགས་འོང་ཞེས་བྱ་བ་དེ་སྔོན་ཟད་པར་སྔོན་པོ་ལ་གོམས་ཆེ་བར་དགོངས་ནས། དགེ་སློང་གི་དགེ་འདུན་ལ་ཨུཏྤ་ལ་སྔོན་པོ་འབྲིམ་དུ་བཅུག་པས། ཨུཏྤ་ལ་སྔོན་པོ་དེ་བྲིམས་པས་བསོད་ནམས་ཀྱི་ཚོགས་རྫོགས་ཤིང་སྒྲིབ་པ་དག ཁ་དོག་སྔོན་པོའི་ཚོགས་མཐོང་བས་ཏིང་ངེ་འཛིན་གྱི་བག་ཆགས་དང༌།
ཟད་པར་སྔོན་པོའི་ཏིང་ངེ་འཛིན་མངོན་དུ་གྱུར་ནས། དགྲ་བཅོམ་པའི་འབྲས་བུ་ཐོབ་པར་བྱས་པ་ལྟ་བུ་དང༌། སློབ་དཔོན་ཀླུའི་བྱང་ཆུབ་དེ་སྔོན་ཤིང་ཐུན་དུ་གྱུར་པས་དེའི་གོམས་པའི་བག་ཆགས་ལ་བརྟེན་ནས་སློབ་དཔོན་འཕགས་པས་མགོ་བོ་ལ་ཤིང་སྐྱེས་པ་སྒོམ་དུ་བཅུག་པས། ཏིང་ངེ་འཛིན་བརྟན་པས་ཕུག་ནས་འོང་མ་ཤེས་པས། ལག་པ་གཡས་པར་སོག་ལེ་བསྒོམས་པས་གཅོད་དུ་བཅུག་པ་ལ་བརྟེན་ནས་གྲུབ་པ་ཐོབ་པ་ལྟ་བུ་ཡིན་པས། གདུལ་བྱ་དེའི་བསམ་པའི་ཐོག་ནས་འཁྲིད་པ་ཡིན། གནས་པ་དེ་བརྟན་པར་བྱེད་པའི་ཐབས་དབེན་པའི་གནས་སུ་ཕུན་སུམ་ཚོགས་པ་ལྔ་ལ་བརྟེན་ནས་སྐྱོང་བར་བྱེད་པ་ཡིན། བརྟན་པ་གོང་ནས་གོང་དུ་བོགས་འདོན་པར་བྱེད་པའི་ཐབས་ནི་མི་མཐུན་པའི་རྐྱེན་དང་བསྲེས་པས་དེ་ཉིད་རང་གི་དགེ་སྦྱོར་དང་དབྱེར་མེད་པར་གྱུར་པ་ཡིན་ཏེ། སྔོན་མངའ་བདག་ཁྲི་སྲོང་ལྡེའུ་བཙན་གྱིས་བསམ་ཡས་བཞེངས་པའི་དུས་སུ། སྒོམ་བྱེད་པ་རྣམ་མི་གཡོ་བ་བསམ་གཏན་གླིང་དུ་བསྒོམས་པས།
ཏིང་ངེ་འཛིན་གྱི་དྲོད་ཐོབ་ནས། མི་མཐུན་པའི་རྐྱེན་དང་བསྲེ་བ་ལ་འཆིམ་ཕུར་འགྲོ་བ་ཡིན་པར་འདུག་པས། དེ་ལྟར་བོགས་འདོན་པ་ཡིན། བདུད་མི་འཇུག་པ་ནི་རྣམ་པར་རྟོག་པ་བདུད་ཡིན་པས། མི་འཇུག་པར་བྱེད་པ་ཡིན་ཏེ། རྗེ་བཙུན་ཆེན་པོ་མི་ལ་ཐུགས་དམ་མཛད་པ་ན། མདུན་དུ་ཝ་ཞིག་གིས་སྤྲེའུ་བཞོན་ནས་ཚང་རག་རྒྱུགས་བྱུང་བ་དང༌། ཐུགས་དམ་ལ་མ་ཡེངས་པར་མཛད་ནས། མཚར་བར་འདུག་པས་ད་རུང་ཅིག་རྒྱུགས་དང་གསུངས་པས། ཁྱོད་འཇིགས་ནི་མི་འཇིགས་དགོས་པ་མེད་ཟེར་ནས་རྒྱུག་ཏུ་མ་ཉན་སྐད།
དེའི་ཏིང་ངེ་འཛིན་ལ་མ་ཡེངས་པར་རྟོག་པ་མེད་པས་བདུད་མི་འཇུག་པ་ཡིན། ཞུགས་པ་སེལ་བ་ཡང༌། དགེ་སྦྱོར་དེ་ཉིད་ལ་མ་ཡེངས་པ་ཡིན་གསུངས་པས། ཐབས་མཁས་པ་བཞི་པོ་དེ་དགོས་པ་ཡིན། དེ་ཡོད་ན་ཐབས་ལ་མཁས་པའི་དགེ་བའི་བཤེས་གཉེན་བྱ་བ་ཡིན། བཞི་པ་ནོར་བུ་རིན་པོ་ཆེ་ལྟ་བུའི་དགེ་བའི་བཤེས་གཉེན་དེ་ཡོད་ན་ཐབས་ལ་མཁས་པའི་དགེ་བའི་བཤེས་གཉེན་བྱ་བ་ཡིན་ཏེ། དེ་ཡང་རང་བྱུང་ལྷན་ཅིག་སྐྱེས་པའི་ཡེ་ཤེས་དོན་དམ་པའི་བདེན་པ་དེ་སྐད་ཅིག་གིས་རྟོགས་པར་བྱེད་ནུས་པའི་བླ་མ་དེ་ཡིན་པས་དེ་ལྟར་ཡང༌།་་་ གང་གི་དྲིན་གྱི་བདེ་ཆེན་ཉིད།་་༌། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུ་ཡི། །
རྡོ་རྗེ་ཅན་ཞབས་པད་མོར་འདུད། ། ཅེས་གསུངས་པས། ཡེ་ཤེས་དེ་བསྐྱེད་པར་ནུས་པའི་བླ་མ་དེ་ལ་བླ་མ་རིན་པོ་ཆེ་བྱ་བ་ཡིན་གསུང་སྟེ། རྗེ་སྒམ་པོ་པ་ཡན་ཆད་དུ་བླ་མ་ལ་བླ་མ་རིན་པོ་ཆེའི་མཚན་འདོགས་པ་མེད་པ་ལ། རྗེ་སྒམ་པོ་པ་ཆེན་པོ་ལ། རྗེ་ཕག་མོ་གྲུ་པས་བླ་མ་རིན་པོ་ཆེར་མཚན་གསོལ་བས། དེ་ཕྱིན་ཆད་བླ་མ་རིན་པོ་ཆེ་བྱ་བ་འདི་ཡང་བྱུང་བ་ཡིན། ཡང་མཚན་ཉིད་དང་ལྡན་པའི་བླ་མ་འགྲོ་བ་ཕན་པ་འདི་རྣམ་པ་གཉིས་ཡིན་པས། གཅིག་ཏུ་སངས་རྒྱས་དང་བྱང་ཆུབ་སེམས་དཔའི་སྤྲུལ་པ་ཡིན་ཏེ། གྲུབ་པ་ཐོབ་པའི་རྣལ་འབྱོར་པ་སློབ་དཔོན་འཕགས་པ་ལྟ་བུ་རྣམས་ཀྱི་འགྲོ་བའི་དོན་རྒྱ་ཆེན་པོ་མཛད་པ་དང༌།
མངའ་བདག་རིགས་གསུམ་གྱི་མགོན་པོ་རྣམས་ཀྱིས་འགྲོ་བ་བདེ་བ་ལ་བཀོད་པ་ལྟ་བུ་དཔག་ཏུ་མེད་པ་རྣམས་ཡིན། གཉིས་སུ་དགེ་བའི་རྩ་བ་ཅི་བྱས་པ་ཐམས་ཅད་འགྲོ་བ་ལ་ཕན་པའི་དོན་དུ་བསྔོས་པ་ཡིན་གསུང་བའི་སྐབས་སུ་ང་འབུ་ལ་ཅེར་གྱིས་ཅིག་གཟིགས་གསུངས། མདོར་ན་མཚན་ཉིད་དཔག་ཏུ་མེད་པ་གསུངས་ཀྱང༌། ཆོས་གསུམ་དང་ལྡན་པའི་རིན་པོ་ཆེ། ། དུས་གསུམ་སངས་རྒྱས་ཀྱི་ཐུགས་སྤྲུལ་བ། ། བདེ་ཆེན་བླ་མར་ཕྱག་འཚལ་ལོ། ། ཞེས་གསུངས་ནས། ཤེས་རབ་ཆེན་པོའི་སྒོ་ནས་གཞན་གྱི་ལམ་སྣ་འཁྲིད་ནུས་པ་དང་གཅིག སྙིང་རྗེ་ཆེན་པོའི་སྒོ་ནས་སྡུག་བསྔལ་གྱི་ཁུར་འཁུར་ནུས་པ་དང་གཉིས། ཚེ་འདི་ལ་ལྟོས་པ་སྤུའི་རྩེ་མོ་ཙམ་མེད་པ་དང་གསུམ་དགོས་གསུང༌།
དེ་ལ་གཞན་གྱི་ལམ་སྣ་འཁྲིད་པ་ལ་ལམ་གྱི་རྒྱུས་ཡོད་པ་ཞིག་དགོས་པས། ཐབས་ལ་མཁས་པའི་དགེ་བའི་བཤེས་གཉེན་ལྟ་བུ་ཡིན་ལ། སྡུག་བསྔལ་གྱི་ཁུར་འཁུར་བར་ནུས་པ་ནི་རང་གཞན་དགྲ་གཉེན་ཕན་བཏགས་པ་དང་གནོད་པ་སྐྱེལ་བ་ཐམས་ཅད་ཀྱི་ཁུར་རང་ཐོག་ཏུ་འཁུར་བ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་སེམས་ཅན་ཐམས་ཅད་དཔང་པོར་བཞག་ནས་དམ་བཅས་པ་སེམས་བསྐྱེད་པའི་རྗེས་སུ་འབྲངས་ཏེ། ཐམས་ཅད་ཀྱི་སྐྱོན་དང་ཉེས་པ་མི་བསྒོ་བས་བསྒོ་བསྒྲགས་མི་བྱ་ཞིང་རང་ཐོག་ཏུ་བླངས་ནས། གཞན་གྱི་སྡུག་བསྔལ་རྒྱུ་དང་འབྲས་བུར་བཅས་པ་རང་ཐོག་ཏུ་བླངས་ཤིང་རང་གི་འདོར་བ་ལ་ཚེ་འདི་ཡི་ལྟོས་པ་སྤུའི་རྩེ་མོ་ཙམ་གྱིས་མ་གོས་པ་དགོས། འགྲོ་བ་ལ་ཕན་པ་བསྒྲུབ་པའི་བློ་ཡོད་ན། འདི་ལྟ་བུ་དང་རང་ཉིད་ལྡན་ནམ་མི་ལྡན་རང་གིས་ལྟ་དགོས་ཏེ། ཐུབ་པའི་བསྟན་པ་འདི་ལ་ངོ་མཚར་རྨད་བྱུང་བ། ། བསླུ་བྱེད་དགྲ་ལ་གཉེན་དུ་རེ་བས་འདིར། །
རྒྱལ་བའི་བསྟན་ལ་རབ་དད་སྲས་རྣམས་ཀྱིས། ། བསྟོད་ཅིང་བཀུར་བས་རང་ཉིད་ཕུང་ངམ་སྙམ། ། རང་ལ་ཡིད་ཆད་གྱུར་པས་གསུང་སྒྲོས་ཀུན། ། རང་སེམས་བསྐུལ་ཕྱིར་དུས་འདིར་དྲན་པ་ཙམ། ། དྲན་པར་བྱས་ཀྱང་རང་ལ་ཡིད་མི་གཏད། ། ཅེས་གསུངས། ། འགྲོ་བའི་མགོན་པོ་ཕག་མོ་གྲུ་པ་དེས། བླ་མ་དམ་པ་རྣམས་ལ་ཞུས་ནས། བླ་མ་མཚན་ཉིད་དང་ལྡན་པ་རྙེད་ནས། སློབ་མ་དེས་མོས་གུས་བྱས་ན།
མོས་གུས་ཅི་ལྟ་བུ་ལ་ཞུས་པས། བླ་མ་རྣམས་ཀྱི་བླ་མའི་མོས་གུས་དེ་ཅི་གསུངས་པའི་བཀའ་བཞིན་དུ་བྱེད་པ་ཡིན་གསུང༌། ཅི་གསུང་བ་བཞིན་དུ་བྱས་པས་བླ་མ་དེ་མཉེས། བླ་མ་མཉེས་པ་དེ་ལས་ཡོན་ཏན་ཐམས་ཅད་འབྱུང་བས། གནས་སྐབས་སུ་ཡང་ཆོས་དང་ཟང་ཟིང་ཐམས་ཅད་སྣང་བ་འབྱུང་སྟེ། ཅི་གསུང་བཀའ་བཞིན་བྱེད་པ་དེ། ། མི་ལ་རྡོ་རྗེ་རྒྱལ་མཚན་ཡིན། ། གདམས་ངག་བྱིན་པ་དེ་ཙུག་ལགས། ། ཞེས་པ་ལྟ་བུ་ཡིན་པས། འབྲས་བུ་མཐར་ཐུག་པའི་ཡེ་ཤེས་དེ་ཡང༌།
བླ་མ་དེ་མཉེས་པ་ལས་འབྱུང་བས། དེ་མཉེས་པ་ལ་དངོས་གྲུབ་ནི། ། ཀུན་མཁྱེན་ཉིད་ཀྱང་ཐོབ་པར་འགྱུར། ། ཞེས་གསུངས་པས། ཅི་གསུང་བསྒྲུབ་པར་བྱེད་པ་ཡིན་ནོ། ། ཅི་གསུང་བསྒྲུབས་པས་མཉེས་པ་དེ་ལ་འདིར་མཚན་ཉིད་ལྡན་མི་ལྡན་འདིས་ཤེས་པས། མཚན་ཉིད་དང་ལྡན་པ་དེའི་ཅི་མཛད་པ་ཐམས་ཅད་རྒྱུ་ལམ་འབྲས་བུ་ཕན་པ་དང༌། བདེ་བ་སྒྲུབ་པ་འབའ་ཞིག་མ་གཏོགས་པ་གསུང་མི་སྲིད་པས། ཅི་གསུང་བསྒྲུབ་པས་ཆོག དེ་བསྒྲུབས་པས་མཉེས་པ་ཡིན།
མཚན་ཉིད་དང་མི་ལྡན་པའི་བླ་མ་འཇིག་རྟེན་འདིའི་དོན་དུ་གཉེར། ཕྱི་མ་ཡལ་བར་དོར་ནས་ཆོས་དང་བྲལ་བར་ལྟ་བུ་མི་ཟེར་ཏེ། དེ་འདྲ་བ་ལ་བརྟག་པ་སློབ་མས་ཀྱང་དགོས་པས། སློབ་དཔོན་དང་ནི་སློབ་མ་གཉིས། ། མཚུངས་པར་དམ་ཚིག་མཉམ་གྱུར་པས། ། དཔའ་བོས་ཐོག་མར་སློབ་དཔོན་དང༌། ། སློབ་མའི་འབྲེལ་པ་བརྟག་པར་བྱ། ། ཞེས་གསུངས་པས། གང་དགའ་དགའི་རྗེས་སུ་འབྲང་བ་ཡང་མ་ལགས། མཚན་ཉིད་དང་ལྡན་པའི་བླ་མ་དེས་ཀྱང་སློབ་མ་སྐྱོང་བ་ལ་རང་ལ་ཉེས་པ་འབྱུང་བའི་རྒྱུ་སྤོང་དུ་འཇུག་ཅིང༌།
ཡོན་ཏན་འབྱུང་བའི་རྒྱུ་བསྒྲུབ་ཏུ་འཇུག་པས། དེ་ལ་ཉོན་མོངས་པ་ཆགས་སྡང་རྨོངས་གསུམ་སྤོང་བ་དང༌། ཆགས་སྡང་རྨོངས་གསུམ་མེད་པའི་རྒྱུ་བསྒྲུབ་པར་གསུངས་པས། དེའི་སྐྱེ་བའི་རྒྱུ་དང་གནས་པའི་གཞི་དང༌། འཇིག་པའི་རྐྱེན་བསྟན་པས། ལེགས་པའི་རྒྱུ་འབྲས་ཉེས་པའི་སྐྱོན་སྤོང་བའི་ཐབས་ལ་མཁས་པས། སྐྱོན་ལས་གྲོལ་བ་དང་ཡོན་ཏན་ཐོབ་པ་ཡིན་ཏེ། རི་དབང་རྩེ་ནས་ལྷུང་བར་གྱུར་པའི་མི། ། ལྷུང་བར་མི་འདོད་ན་ཡང་ལྷུང་བར་འགྱུར། ། བླ་མའི་དྲིན་གྱིས་ཕན་པའི་ལུང་ཐོབ་ན། །
གྲོལ་བར་མི་འདོད་ཀྱང་ནི་གྲོལ་བར་འགྱུར། ། ཞེས་གསུངས་པས་དེས་ན་བཀའ་བཞིན་དུ་བྱེད་པ་ཡིན། བརྒྱུད་པ་རིན་པོ་ཆེ་འདི་ལ་ནི། མོས་གུས་ཀྱི་མཐར་ཐུག་པ་སློབ་དཔོན་ཆེན་པོ་དཔལ་ལྡན་ནཱ་རོ་པ། དཔལ་ལྡན་ཏིལླི་པའི་ཕྱིར་ལོ་བཅུ་གཉིས་འབྲངས་ནས། དཀའ་ཆེན་བཅུ་གཉིས་སྤྱད་པའི་མོས་གུས་ཁོ་ན་མ་གཏོགས་པ། བླ་མས་ཚིག་གཅིག་ཀྱང་མ་བསྟན་སློབ་མས་ཐུན་གཅིག་ཀྱང་མ་བསྒོམས་པར་མཆོག་དང་ཐུན་མོང་གི་དངོས་གྲུབ་ཐོབ་པ་དང༌། རྗེ་བཙུན་མར་པ་ལྷོ་བྲག་པ་དང༌། རྗེ་བཙུན་མི་ལ་ལ་སོགས་པ་བརྒྱུད་པ་ཐམས་ཅད་ཀྱི་མོས་གུས་གཅིག་པུ་བསྒོམས་པས་རྒྱུད་དག་པ་དང་ཡོན་ཏན་རྫོགས་པའི་སངས་རྒྱས་ཚེ་འདིར་མཉེས་པས། རེ་རེ་ནས་བརྗོད་ཀྱིས་མི་ལང་བ་ཡིན།
མདོར་ན་མོས་གུས་ཅི་གསུང་བའི་བཀའ་ལས་མི་འདའ་བར་བླ་མ་དམ་པ་མཉེས་པ་བསྒྲུབ་པ་ཤིན་ཏུ་གལ་ཆེ་གསུང༌། མགོན་པོ་འབྲི་གུང་པའི་ཞལ་ནས། སྤྱིར་ཐུབ་པ་ཆེན་པོའི་བཀའ་དང༌། བླ་མ་དམ་པའི་གསུང་ལ་ངེས་ཤེས་སྐྱེ་དགོས། དེ་ལ་འདིར་ཐུན་མོང་གི་དངོས་གྲུབ། གསང་སྔགས་སུ་བཅུད་ལེན་དང་གནོད་སྦྱིན་སྒྲུབ་པ་དང༌། ཕྲིན་ལས་བཞི་ལ་སོགས་པ་འདི་རྣམས་ཇི་ལྟར་སྒྲུབ་ན་ཐུབ་པའི་བཀའ་དང་བླ་མའི་གསུང་འདི་ལྟར་འབྲེལ་བས། རང་གི་བླ་མ་དམ་པ་ལ་བསམ་པ་དང་དད་པ་དང་གུས་པའི་བསམ་པས། བསོད་ནམས་ཀྱི་ཚོགས་རྒྱ་ཆེན་པོ་ཕུལ་བ་དེ་ཁོ་ན་ཡིན། རྒྱུ་ཚོགས་གཉིས་བསགས་པ་དེ་ཉོན་མོངས་པ་གསུམ་སྤོང་ཞིང་དེའི་གཉེན་པོ་བསྟེན་པ་ལ།
མཐའ་གཉིས་དང་བྲལ་བ། འདོད་པ་བསོད་ཉམས་ཀྱི་མཐའ་དང༌། ངལ་ཞིང་དུབ་པའི་མཐའ་གཉིས་དང་བྲལ་བའི་སྤྱོད་པ། ཚུལ་ཁྲིམས་རིན་པོ་ཆེ་ཉམས་སུ་བླངས་པས་འབྲས་བུ་དངོས་གྲུབ་དང་ཡོན་ཏན་ཐམས་ཅད་འབྱུང་བ་ཡིན། དེ་ཡང་སྟོན་པའི་གསུང་དུ་ཚོགས་བསགས་པའི་བྱང་ཆུབ་སེམས་དཔའ་བཅོམ་ལྡན་འདས་ཀྱི་སྐྱེ་བར་འགྱུར་བ། རི་ཁྲོད་དུ་སོང་ནས་རྩ་བ་དང་ལོ་མའི་འབྲས་ཀྱི་འཚོ་བ་ན་ལྷ་རྣམས་ཀྱི་བསམ་པས་བསྐལ་པ་བཟང་པོའི་བྱང་ཆུབ་སེམས་དཔའ་རྩ་བ་དང་ལོ་འབྲས་གསོལ་བས་འོ་བརྒྱལ་ན་མི་རུང་གིས་སྙམ་ནས་ལྷའི་བདུད་རྩིའི་བཅུད་རྣམས་རྩ་བ་དང་ལོ་འབྲས་ལ་བཏབ་པས་བཅུད་དང་ལྡན་པར་བྱས་གསུངས་པས། ད་ལྟ་ཡང༌། རྣལ་འབྱོར་པ་རི་ཁྲོད་དུ་སྒྲུབ་པ་སྙིང་པོར་བྱེད་པ་ཡོད་ན། དངོས་གྲུབ་ཐམས་ཅད་འདི་ཁོ་ན་བཞིན་དུ་འབྱུང་བར་ངེས་པར་སྒྱེད་རྡོ་ཚུན་ཆད་ཀྱང་བགྱིས་ཏེ། རྗེ་ཕག་མོ་གྲུ་པ་ལ་ཆེ་བའི་ང་རྒྱལ་གྱི་དྲེགས་པ་མི་མངའ་བས།
རྗེ་སྒམ་པོའི་ཞབས་དྲུང་དུ་བཏུད་པ་ཡིན། ལན་གཅིག་རྗེ་སྒམ་པོ་པའི་ཞེས་ཅིག་ཡོད་པས་སྐུ་སྟོད་དུ་བཅུག་གིས་མཆོངས་ནས་ཟར་བྱུང་བ་ལ། དེ་ལ་ཕྱག་ཐལ་མོ་སྦྱར་ནས་ཟར་འཇུག་པར་གདའ་སྐད། དེ་གཞན་ཞིག་གིས་མཐོང་ནས་ཁམས་པ་གླེན་པ་ཁྱི་ལ་མི་རྒྱག་པར་ཟེར་སྐད་ནས་འབར་བས། ཞལ་སྔ་ནས་ཁོ་བོས་བླ་མ་རིན་པོ་ཆེའི་ཞེས་ལ་རྡེག་གར་ཕོད་གསུང་སྟེ། ཆེ་བའི་བདག་ཉིད་གདུགས་ཐོགས་པ་ལྔ་བརྒྱ་ཡོད་བྱ་བར་ཡང་གྲགས་ན་ཆེན་པོ་རྣམས་ཀྱིས་བསྐོར་བའི་རྒྱུ་དེ་ཡིན། མ་ཇོ་མོ་ལྷ་རྗེ་མ་དེ་གར་བཞུགས་ཀྱང་མཁའ་འགྲོ་མ་རྣམས་ཀྱིས་གཡོག་བྱེད་པ་ལགས་སྐད། དེའི་རྒྱུ་མཚན་ཡང་ཁོ་རང་གི་བླ་མ་རྨ་ལོ་ཙཱ་བ་དེའི་ཁྱིམ་ཐབས་ལགས་ཀྱང༌། མོས་གུས་ཀྱི་ཤུགས་ཀྱིས་བླ་མ་ལ་རྒྱབ་བསྟན་ནས་འགྲོ་མ་མྱོང་བ་དང༌། ཞབས་ས་ལ་སོང་གི་དོགས་ནས་གོས་འདིངས་པ་མ་བྱས་པ་མེད་པ་ཡིན་པ་དང༌།
གཞན་ཡང་ཞབས་ཏོག་ཐུགས་དང་མཐུན་པ་བསྒྲུབ་པ་ཡིན། རྗེ་བཙུན་མི་ལ་ཟ་ཚྭ་མེད་དུ་གསོལ་བ་བདུད་རྩིར་འོང་སྟེ། གླུ་ཤིན་ཏུ་མཁས་པས་ཡུད་ཙམ་རེ་རེ་ལ་གྲོང་དུ་གཤེགས་ནས་གླུ་མཛད་པས་ནས་ཡ་རེ་རྙེད་པར་གདའ་སྐད། དེ་ལྟར་ཞབས་ཏོག་གི་སྐབས་སུ་ཡང་ཡང་གཤེགས་ནས་དེ་བླ་མ་དང་བླ་མའི་སྡུག་པ་རྣམས་དང་རང་ཉིད་དང་བཅས་པ་འཚོང་བར་མཛད་པས། དུས་ཕྱིས་རྗེ་སྒམ་པོ་པ་ཞབས་དྲུང་ནས་མར་བྱོན་པའི་དུས་སུ་ཡོན་བདག་མོ་ལེགས་སེ་དང་མཇལ་དུ་བྱོན་པས། ཡོན་བདག་མོ་ན་རེ། རེ་ཞིག་རྗེ་བཙུན་གྱི་རྒྱགས་ཀྱང་མ་སྐྱོལ་ཟེར་སྐད། ཅི་ཙམ་དགོས་དྲིས་པས་ཟླ་བ་རེ་རེ་ལ་འབྲས་ཕུལ་དོ་དོ་ཙམ་དགོས་ཟེར་ནས་བདེན་ནམ་མི་བདེན་ཞུ་དགོས་སྙམ་ནས་ཕྱིར་ལོག་ནས་ཡོན་བདག་མོ་ན་རེ། རྗེ་བཙུན་ལ་ཟླ་བ་རེ་རེ་ལ་འབྲས་ཕུལ་དོ་དོས་ཆོག་ཟེར་བ་མད་དམ་ཞུས་པས། དེ་མི་མེད་པའི་དུས་སུ་ཏིང་ངེ་འཛིན་གྱི་ངང་ལ་སོང་བས་ཟས་ཟ་མི་དགོས།
རེས་མཁའ་འགྲོ་མ་རྣམས་ཀྱིས་ཚོགས་འཁོར་ལ་གདན་དྲངས་པས། ཟླ་བ་ཕྱེད་ཕྱེད་ཙམ་སྐྱུག་མེ་རེ་འོང༌། མི་མང་བའི་དུས་སུ་འབྲས་ཕུལ་དོ་དོ་ཙམ་རེ་ཡང་དགོས་ཟེར་ཏེ། སྔ་མ་ཐོས་པ་བས་དྲིས་པ་རླབས་ཆེ་བར་གདའ། ང་འབུས་ཀྱང་སྔོན་ཁམས་ན་འོངས་པའི་དུས་སུ་རྟ་ཅིག་ཡོད་པ་ལ་ཕུལ་བ་ཁྱོད་ཀྱི་རྟ་དེ་བླངས་ན་ཡང་ན་ཁོ་བོ་འགྲོ་དགོས་པ་ཡིན་གསུངས་ནས་མ་བཞེས་པ་ལ། ངས་ཕུལ་ཟིན་པ་ཡིན་སྙམ་པས། བཙོངས་ནས་རང་གི་ཁོང་དུ་མ་སོང་བར་བྱས་ནས་རྗེ་རིན་པོ་ཆེ་ཉིད་ཀྱི་ཕྱོགས་སུ་བཏང༌། ད་ལྟ་བོད་ཁམས་འདི་ན་ཡོད་པའི་རྟ་གང་ན་བཟང་བཟང་མགྱོགས་མགྱོགས་ཐམས་ཅད་དང༌། རྒྱ་འབུལ་མང་པོ་འབྱུང་བའི་རྒྱུ་དེ་ཡིན། དེའི་དུས་སུ་རྟ་དེ་མ་ཕུལ་བའམ།
ཕྱིས་རིན་དེ་རང་གིས་ལོངས་སྤྱད་ན་རྟ་གཅིག་ཀྱང་མི་འབྱུང་སྟེ། མདོར་ན་བླ་མ་དམ་པ་ལ་མཆོད་པ་དང་བསྙེན་བཀུར་བ་དང༌། ཞབས་འབྲིང་དང་ཞབས་ཏོག་ཇི་ལྟར་བྱས་པ་རྒྱུ་དེའི་འབྲས་བུ་དངོས་གྲུབ་ཀྱང་དེ་ཁོ་ན་བཞིན་དུ་འབྱུང་བ་འདི་ཤིན་ཏུ་ཟབ་པའི་ཆོས་ཡིན་གསུང༌།། ཡང་འཇིག་རྟེན་མགོན་པོ་ཕག་མོ་གྲུ་པའི་དགོངས་པའི་མཐིལ་དུ་བྱ་བའི་ཆོས་ཀྱི་རྐང་དེ། ཚུལ་ཁྲིམས་རིན་པོ་ཆེ་དང་བྱང་ཆུབ་ཀྱི་སེམས་དང༌། བླ་མ་དམ་པའི་མོས་གུས་གསུམ་ཡིན་གསུངས། དེ་ལ་ཚུལ་ཁྲིམས་རིན་པོ་ཆེ་འདི་ཡོན་ཏན་ཐམས་ཅད་བསྐྱེད་པར་བྱེད་པའི་གཞི་ཡིན་པས། སློབ་དཔོན་འཕགས་པའི་ཞལ་སྔ་ནས། ཁྲིམས་ནི་རྒྱུ་དང་མི་ཀུན་གྱི་ས་གཞི་བཞིན། ། ཡོན་ཏན་ཀུན་གྱི་གཞི་རྟེན་ལགས་པར་ཐུབ་པས་གསུངས། །
ཞེས་གསུངས་པས་ཚུལ་ཁྲིམས་གལ་ཆེ། ཚུལ་ཁྲིམས་གང་ལ་ཟེར་ན་སངས་རྒྱས་ཀྱིས་གསུངས་པའི་དགག་སྒྲུབ་ཀྱི་བསླབ་པ་འདུལ་བའི་སྡེ་སྣོད་དུ་རྒྱ་ཆེར་གསུངས་པ་འདི་ཡིན་ཏེ། འདི་ཡང་རང་གི་རྒྱུད་ལ་ཡོད་པའི་མི་དགེ་བ་བཅུ་པོ་འདི་སྤོང་བར་སངས་རྒྱས་ཀྱི་དགོངས་པ་ཡིན་པ་ལ། ཁ་ཅིག་ན་རེ་སྤོང་བ་བདུན་འཁོར་དང་བཅས་པ་ཡིན་པས། ཡིད་ཀྱི་གསུམ་པོ་མི་གཏོགས་ཟེར་བ་ཡོད་ཀྱང༌། དེ་ལྟར་མ་ལགས་པས་བཅོམ་ལྡན་འདས་ཀྱི་འདོད་ཆགས་ཞེ་སྡང་གཏི་མུག་འདོད་ཆགས་དང་བྲལ་བས། སེམས་དང་ཤེས་རབ་རྣམ་པར་གྲོལ་བར་གསུངས་པས། ཉོན་མོངས་པ་དུག་གསུམ་དེའི་རྗེས་སུ་འབྲངས་པའི་ལས་དང་བྲལ་བའི་དུས་སུ་སེམས་ལས་སུ་རུང་བས་སེམས་རྣམ་པར་གྲོལ་བ་དང་ཤེས་རབ་རྣམ་པར་གྲོལ་བར་གསུངས་པས། གནས་སྐབས་དང་མཐར་ཐུག་གི་ཡོན་ཏན་མ་ལུས་པ་ཐམས་ཅད་འབྱུང་བའི་གཞི་རྟེན་ཡིན་པས་ཚུལ་ཁྲིམས་ཁོ་ན་གལ་ཆེ། ཚུལ་ཁྲིམས་དེ་དང་ལྡན་ན་བྱམས་པ་དང་སྙིང་རྗེ་བྱང་ཆུབ་ཀྱི་སེམས་སྐྱེ་བ་ལ་ཚེགས་མེད།
ཚུལ་ཁྲིམས་དེ་མེད་ན་བྱམས་པ་དང་སྙིང་རྗེ་བྱང་ཆུབ་ཀྱི་སེམས་སྐྱེ་བའི་རྒྱུ་དང་སྐབས་མེད་པས་རྫོགས་པའི་བྱང་ཆུབ་མི་འཐོབ། བྱང་ཆུབ་ཀྱི་སེམས་རྒྱུད་ལ་སྐྱེས་ན་འཁོར་འདས་ཐམས་ཅད་ཀྱི་བདེ་སྐྱིད་ཐམས་ཅད་འབྱུང་བ་འདི་མེད་ན་མི་འབྱུང་བའི་རྒྱུ་འབྲས་ལགས་ཏེ། བྱང་ཆུབ་སེམས་མེད་རྒྱལ་འབྱུང་འཇིག་རྟེན་ཡོད་མེད་ན། ། འབྲས་བུ་བརྒྱ་བྱིན་ཚངས་པ་ཉན་ཐོས་ག་ལ་འབྱུང༌། ། ཞེས་གསུངས་པས་བྱང་ཆུབ་ཏུ་སེམས་བསྐྱེད་པ་གལ་ཆེ། བྱང་ཆུབ་ཏུ་སེམས་བསྐྱེད་པས་དེའི་དུས་སུ་ངག་གི་ལས་ཕ་རོལ་ཏུ་ཕྱིན་པ་དྲུག་རྫོགས་ནས་ཅི་བྱེད་འགྲོ་བའི་དོན་དུ་འགྱུར་བས་བྱང་ཆུབ་མཆོག་ཏུ་སེམས་བསྐྱེད་པ་དོན་ཆེ། གསུམ་པ་རང་གི་སེམས་ཉིད་མ་རྟོགས་ན་འཁོར་བ་ལས་མི་འདའ་བས། སེམས་རྟོགས་པར་བྱེད་དགོས། སེམས་རྟོགས་པར་བྱེད་པའི་རྒྱུ་བླ་མ་དམ་པའི་མོས་གུས་ཡིན་ཏེ། མོས་གུས་ཀྱི་སྟོབས་ཀྱི་མངོན་པར་རྟོགས་པ་རྒྱུད་ལ་སྐྱེས་པས།
དེ་གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་མཐའ་བསྟེན་པ་དང༌། ། རང་གི་བསོད་ནམས་ལས་ཤེས་བྱ། ། ཞེས་པ་དང༌། རང་བྱུང་རྣམས་ཀྱི་དོན་དམ་ནི། ། དད་པ་ཉིད་ཀྱིས་རྟོགས་བྱ་ཡིན། ། ཉི་མའི་དཀྱིལ་འཁོར་འོད་འབར་བ། ། མིག་མེད་པ་ཡིས་མཐོང་བ་མེད། ། གསུངས་པས།
མངོན་པར་རྟོགས་པ་མ་སྐྱེས་པ་སྐྱེ་བའི་རྒྱུ་ཡང་བླ་མའི་མོས་གུས། སྐྱེས་པ་བརྟན་པ་དང་བརྟན་པ་གོང་ནས་གོང་དུ་བོགས་འདོན་པར་བྱེད་པ་ཡང་མོས་གུས་ཡིན། འདིར་རྒྱུ་དང་ལམ་དང་འབྲས་བུ་ཐམས་ཅད་སངས་རྒྱས་ཀྱི་ཡོན་ཏན་ནི་འགྲུབ་པར་བྱེད་པ་ལ། ཚུལ་ཁྲིམས་རིན་པོ་ཆེ་དང༌། བྱང་ཆུབ་ཀྱི་སེམས་དང༌། བླ་མའི་མོས་གུས་དང་གསུམ་གྱིས་ལམ་བགྲོད་པར་གསུངས། དེ་ལྟར་ཐུགས་ལ་གདགས་པར་ཞུ་གསུང༌། ཡང་མགོན་པོ་འབྲི་གུང་པའི་ཞལ་ནས། དཔལ་ལྡན་ཕག་མོ་གྲུ་པའི་ཞལ་སྔ་ནས། སྤྱིར་ཆོས་འདི་ལ་བླ་མ་གོང་མ་རྣམས་ལ་ཐུགས་ངེས་ལུགས་རེ་རེ་ཡོད་པ་ཡིན་ཏེ།
སྐུ་མཆེད་གསུམ་ཡང་སྤོ་ཏོ་བ་སྐྱེས་བུ་གསུམ་གྱི་ལམ་གྱི་རིམ་པ་ལ་ཐུགས་ངེས། སྤྱན་སྔ་བ་བདེན་པ་རྣམ་གཉིས་ཐུགས་ངེས། འཕོ་ཆུང་བ་འཆི་བ་དང་མི་རྟག་པ་ལ་ཐུགས་ངེས། བརྒྱུད་པ་འདི་ལ་ཡང་རྗེ་བཙུན་མི་ལ་གཏུམ་མོ་ཐུགས་ངེས། རྔོག་གཞུང་པ་རྨི་ལམ་ལ་ཐུགས་ངེས། རྗེ་སྒམ་པོ་པ་ཆེན་པོ་བྱང་ཆུབ་ཀྱི་སེམས་རྣམ་པ་གཉིས་ལ་ཐུགས་ངེས། ཁོ་བོ་ཡང་བྱང་ཆུབ་ཀྱི་སེམས་རྣམ་པ་གཉིས་ལ་བློ་ངེས་པ་ཡིན་གསུང༌། དེ་ལ་བྱང་ཆུབ་ཀྱི་སེམས་རྣམ་པ་གཉིས་ཡིན་ཏེ། ཀུན་རྫོབ་བྱང་ཆུབ་ཀྱི་སེམས་དང་དོན་དམ་པ་བྱང་ཆུབ་ཀྱི་སེམས་རྣམ་པ་གཉིས་ཡིན། དེ་ལ་ཀུན་རྫོབ་བྱང་ཆུབ་ཀྱི་སེམས་ལ་ཡང་གཉིས་ཏེ།
སྨོན་པ་བྱང་ཆུབ་ཀྱི་སེམས་དང༌། འཇུག་པ་བྱང་ཆུབ་ཀྱི་སེམས་ཡིན། དེ་ལ་སྨོན་པ་བྱང་ཆུབ་ཀྱི་སེམས་སྐྱེ་བའི་རྒྱུ་བཞི་མ་ཚང་བ་མེད་པ་དང༌། རྐྱེན་དགེ་བའི་བཤེས་གཉེན་ལ་བརྟེན་ནས་མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་བླ་ན་མེད་པ་ཡང་དག་པ་རྫོགས་པའི་བྱང་ཆུབ་ཐོབ་པར་བྱ་སྙམ་པའི་བསམ་པ་དེའི་རྗེས་སུ་འབྲངས་པའི་ལས་ལུས་ངག་ཡིད་གསུམ་དགེ་བ་ལ་བཀོལ་བའི་བསླབ་བྱ་རྣམས་ལ་སློབ་པ་དང༌། འཇུག་པ་བྱང་ཆུབ་ཀྱི་སེམས་རྒྱུ་རྣམ་པ་གཉིས་དང༌། རྒྱུ་རྐྱེན་འཛོམས་པ་ལ་ཆོ་གས་ཐོབ་པའི་འཇུག་པའི་སྡོམ་པ། དགེ་བ་ཆོས་བསྡུད། སེམས་ཅན་དོན་བྱེད། སྡོམ་པའི་ཚུལ་ཁྲིམས་རྣམ་པ་གསུམ་བླངས་ནས་བསླབ་བྱ་བདག་ཉིད་དང་ནི་གཞན་ལ་ཡང་རུང༌།
སྡུག་བསྔལ་ཡིན་ཡང་གང་ཕན་དང༌། ། ཕན་དང་བདེ་བ་རྣམ་བྱས་ཏེ། ། བདེ་ཡང་མི་ཕན་མི་བྱའོ། ། ཞེས་གསུངས་པས། བདག་ཉིད་དམ་འགྲོ་བ་གཞན་གང་ཡིན་ཡང་རུང་སྟེ། གནས་སྐབས་དང་མཐར་ཐུག་ཐམས་ཅད་ཕན་པ་དང་བདེ་བའི་རྒྱུར་གྱུར་ཚད་ལ་འགོད་པ་དང༌། གནས་སྐབས་དང་མཐར་ཐམས་ཅད་དུ་ཕན་པ་དང་བདེ་བའི་རྒྱུར་མི་འགྱུར་ཞིང༌། གནོད་པ་དང་སྡུག་བསྔལ་གྱི་རྒྱུར་འགྱུར་བ་སྤོང་བ་དང༌། གནས་སྐབས་སུ་བདེ་ཡང་འབྲས་བུ་མི་འདོད་པའི་སྡུག་བསྔལ་འབྱུང་བ་སྤང་བ་དང༌། གནས་སྐབས་སུ་སྡུག་བསྔལ་ཡང་མཐར་ཐུག་ཕན་པའི་རྒྱུ་ཕུན་སུམ་ཚོགས་པ་ལ་འགོད་པ་ཡིན་ཏེ།
བྱང་ཆུབ་སེམས་དཔའི་སྡེ་སྣོད་ཀྱི་བསླབ་བྱ་ཐམས་ཅད་ཚིག་བཞི་པོ་འདིར་མ་འདུས་པ་མེད་པས། ཀུན་རྫོབ་བྱང་ཆུབ་ཀྱི་སེམས་དེ་ལྟ་བུ་དང༌། དོན་དམ་པ་ཀུན་རྫོབ་དེ་གཉིས་སྤྲོས་པ་དང་བྲལ་བ་དེ་ཡིན་གྱིས། ཀུན་རྫོབ་སྤངས་པའི་འགག་པའི་སྟོང་པ་ཉིད་དེ་མ་ལགས་པའི་དོན་དམ་པ་བྱང་ཆུབ་ཀྱི་སེམས་དེ་དང་གཉིས་པོ་འདི་ཉམས་སུ་བླངས་བར་བྱ་གསུང༌།། དཔལ་ལྡན་ཕག་མོ་གྲུ་པའི་ཞལ་སྔ་ནས། སྤྱིར་ལྟ་སྒོམ་སྤྱོད་པ་གསུམ་པོ་འདི་ཤེས་དགོས། དེ་ལ་ལྟ་བའི་མཐར་ཐུག་བལྟ་བྱ་ལྟ་བྱེད་དང་བྲལ་བ། སྒོམ་པ་ཉམས་མྱོང་དང་བྲལ་བ། སྤྱོད་པ་བླང་དོར་དང་བྲལ་བ། འབྲས་བུ་རེ་དོགས་དང་བྲལ་བ་བཞི་ཡིན་གསུང༌།
དེ་ལ་སྤྱིར་གྲུབ་པའི་མཐའ་འཛིན་པའི་ལྟ་བ་དཔག་ཏུ་མེད་པ་ཞིག་ཡོད་ཀྱང༌། ལྟ་བ་ལོག་པ་ནས་མཐར་ཐུག་དབུ་མ་ཆེན་པོའམ། རྫོགས་པ་ཆེན་པོའམ། ཕྱག་རྒྱ་ཆེན་པོའི་བར་ཡིན་ཏེ། ལྟ་བ་ཡོད་ཚད་ཐམས་ཅད་དེ་ལྟར་བར་བྱ་བའི་ཡུལ་ལ་ལྟ་མཁན་གྱི་ཤེས་པས་ལྟས་ན་ལྟ་བ་ཡིན་པས། དེ་ལྟར་ཡུལ་ཡུལ་ཅན་གཟུང་འཛིན་གྱིས་བསྡུས་པ་ནི་བལྟ་བྱ་ལྟ་བྱེད་དང་བྲལ་བ་མིན་ཏེ། ཇི་སྲིད་ལྟ་བ་ཡོད་ཀྱི་བར་ལ་འཁོར་བའི་འཆིང་བ་དང་མ་བྲལ་བས། སངས་རྒྱས་འཇིག་རྟེན་དུ་འབྱུང་བ་ཡང་ལྟ་བའི་འཆིང་བ་གཅོད་པའི་ཕྱིར་བྱོན་པས། དེ་ལྟར་ཡང༌། ལྟ་བ་ཐམས་ཅད་སྤང་བའི་ཕྱིར། །
དམ་པའི་ཆོས་ནི་སྟོན་མཛད་པ། ། གོའུ་ཏམ་དེ་ལ་ཕྱག་འཚལ་ལོ། ། ཞེས་གསུངས་པས། མདོར་ན་བལྟ་བར་བྱ་བའི་ཡུལ་དང༌། ལྟ་བར་བྱེད་པའི་བྱེད་པ་པོ་དང་བྲལ་ན་ལྟ་བའི་མཐར་ཐུག་པ་ཡིན། སྒོམ་པ་ཉམས་མྱོང་དང་བྲལ་བ་ཡང༌། སྤྱིར་ཉམས་སུ་མྱོང་བ་ཙམ་མི་རྟག་པ་འགྱུར་བའི་ཆོས་ཅན་ཡིན་ཏེ། བདེ་བའི་ཏིང་ངེ་འཛིན་ནམ། གསལ་བའི་ཏིང་ངེ་འཛིན་ནམ་མི་རྟོག་པའི་ཏིང་ངེ་འཛིན་ནམ་ཐམས་ཅད་ཉམས་སུ་མྱོང་བ་ཡིན་པས་མྱོང་བ་དེ་རྣམས་ཀྱང་འཇིག་རྟེན་གྱི་ཆོས་ལས་མ་འདས་པ་ཡིན་པས། འདིར་མཐོ་དམན་བཟང་ངན་ཐམས་ཅད་ཀྱི་ཉམས་མྱོང་དང་བྲལ་བའི་སྒོམ་ཞིག་སྐྱེས་ན་སྒོམ་པའི་མཐར་ཐུག་པ་ཉམས་མྱོང་ཐམས་ཅད་དང་བྲལ་བ་ཡིན།
སྤྱིར་སྤྱོད་པ་བླང་དོར་དང་བྲལ་བ་དེ། འདིར་རྣལ་འབྱོར་པ་འགའ་ཞིག་གམ་བོད་ཁམས་ཕལ་ཆེར་གྲགས་པས་བླང་རྒྱུ་མེད་པས་ཚུལ་ཁྲིམས་སམ་དགེ་བ་སྤྱོད་མི་དགོས། ངན་པ་དོར་རྒྱུ་མེད་པས་ཉོན་མོངས་པ་འཇོལ་ཉོག་སྤྱད་པས་ཆོག་པར་འདོད་ཀྱང༌། དཔལ་ལྡན་ཕག་མོ་གྲུ་པའི་བཞེད་པས། དེ་ལྟར་སྤྱོད་པ་དེ་བླང་དོར་དང་བྲལ་བར་འདོད་ཀྱང༌། བླང་དོར་དེ་ཉིད་མིན་ཏེ།

ཆགས་པ་མི་འགེམས་སྤྱོད་པ་དེ་བླང་བ། ཚུལ་ཁྲིམས་ཉན་ཐོས་ཀྱི་བསྲུང་རྒྱུ་དམན་པའི་ངན་པར་བྱས་ཏེ་སྤོང་བ་དོར་བ། འདོད་པ་གསང་སྔགས་ཐེག་པའི་ཡང་རྩེ་མཁའ་ལྟར་ཡང་འབུབས། ཚེ་འདིས་སངས་རྒྱ་བར་འདོད་ཀྱང་ངན་པ་སྤྱད་པའི་འབྲས་བུའི་སྤུ་རིས་མི་དོར་བས། ངན་སོང་གསུམ་མམ་ཁམས་གསུམ་དུ་འཁོར་བའི་རྒྱུར་འགྱུར་བས་ཞལ་སྔ་ནས་ཀྱང༌། སྤྱོད་པ་བླང་དོར་མེད་པ་དེ། ཆགས་སྡང་སྤངས་བའི་ལུས་ངག་ཡིན། ། གོ་བ་འཛོལ་ན་འཁོར་བར་འཁྱམས། ། ཞེས་གསུངས་པས། ཆགས་སྡང་དང་བྲལ་བའི་ལུས་ངག་གི་ལས་དེ་བླང་དོར་དང་བྲལ་བའི་སྤྱོད་པ། སྤྱོད་པ་དེ་སྟོན་པའི་ཚུལ་ཁྲིམས་རིན་པོ་ཆེ།
ཉེས་པ་ཐམས་ཅད་སྤོང་བ་དང༌། ཡོན་ཏན་ཐམས་ཅད་འབྱུང་བ་ཡིན། འབྲས་བུ་རེ་དོགས་དང་བྲལ་བ་དེ་འབྲས་བུ་བཟང་པོ་མ་ཐོབ་པ་ཐོབ་ཏུ་རེ་བ་དང༌། མ་ཐོབ་སྟེ་འཁོར་བར་འཁྱམས་ཀྱི་དོགས་པ་དང་བྲལ་བ་ཡིན་ཏེ། འབྲས་བུ་སངས་རྒྱས་དེ་ཉིད་རང་བཞིན་ལྷུན་གྲུབ་ཏུ་གནས་པ་དེ་རྟོགས་པས་མངོན་ཏུ་གྱུར་པ་ལ་རེ་དོགས་དང་བྲལ་བ་ཟེར་བ་ཡིན། དེ་ལྟར་ལྟ་བ་དང་སྒོམ་པ་སྤྱོད་པ་གསུམ་པོ་དེ་མཐར་ཐུག་པར་ཉམས་སུ་བླངས་པས་སྐུ་གསུམ་མངོན་དུ་གྱུར་ཏེ། དེ་ལྟར་ཡང༌། ལྟ་སྒོམ་སྤྱོད་པ་གཅིག་ན་སྐུ་གསུམ་རྒྱུན་ཆད་མེད། ། ཅེས་གསུངས་པས་ལྟ་བ་མཐར་ཐུག་པས་ཆོས་ཀྱི་སྐུ་ཐོབ། སྒོམ་པ་མཐར་ཐུག་པས་ལོངས་སྤྱོད་རྫོགས་པའི་སྐུ་ཐོབ།
སྤྱོད་པ་མཐར་ཐུག་པས་སྤྲུལ་པའི་སྐུ་མཐའ་ཡས་པ་འགྲོ་དོན་བྱེད་པ་འབྱུང༌། དེ་གསུམ་ཀའི་རང་བཞིན་གཅིག་ཏུ་གྱུར་པ་ལ་ངོ་བོ་ཉིད་ཀྱི་སྐུ་ཟེར་བ་ཡིན་པས་ཁྱེད་ཐམས་ཅད་ཀྱིས་དེ་ལྟར་ཐུགས་ལ་བཞག་ནས་ཉམས་སུ་བླང་བར་ཞུ་གསུང༌།། ཡང་འགྲོ་བའི་མགོན་པོ་ཕག་མོ་གྲུ་པའི་ཞལ་སྔ་ནས། ཨེ་མ། ལས་ཀྱི་རྣམ་པར་སྨིན་པ་འདི་རེ་འཇིགས། མངལ་གྱི་དྲི་མ་འདི་བག་རེ་ཚ་གསུང༌། དེ་ཡི་རྒྱུ་མཚན་ཞུས་པས། རྗེ་ཕག་མོ་གྲུ་པ་ཉིད་ཀྱི་ཞལ་སྔ་ནས། ཁོ་བོ་སྔོན་བྱང་ཆུབ་སེམས་དཔའ་མངོན་པར་ཤེས་པ་དང་ཏིང་ངེ་འཛིན་ཐོབ་པས། སྤྲེའུ་མང་པོའི་དོན་བྱ་བར་འདོད་པས་སྤྲེའུ་ཞིག་ཏུ་སྐྱེ་བ་བཞེས།
དེར་ཏིང་ངེ་འཛིན་དང་མངོན་པར་ཤེས་པ་དང་ལྡན་པ་ལ། བར་དེར་སྤྲེའུ་ཕོ་མོ་གཉིས་ཆགས་པ་སྤྱོད་པ་མཐོང་བས་དུད་འགྲོའི་རྟེན་ངན་པས། ཐིག་ལེ་ཉམས་པ་ཞིག་བྱུང༌། དེ་ལ་བཤགས་པ་མ་བྱས་པས་ཚེ་དེའི་ཕྱི་མ་ལ་མངལ་དུ་རང་དབང་མེད་པར་ཞུགས་པས་མངལ་གྱི་དྲི་མས་མངོན་པར་ཤེས་པ་དང་ཏིང་ངེ་འཛིན་ཉམས་པ་ཡིན་གསུང་ན། སྐྱེས་བུ་རྣམས་བྱང་ཆུབ་སེམས་དཔའ་ཏིང་ངེ་འཛིན་ཐོབ་ཅིང་མངོན་པར་ཤེས་པ་དང་ལྡན་པ་ཡང༌། ཉོན་མོངས་པ་ཕྲ་བ་ཙམ་ཞིག་སྐྱེས་པས་ཀྱང་ཡོན་ཏན་དཔག་ཏུ་མེད་པ་སྐྱེ་བའི་བར་ཆད་དང་སྐྱེས་པ་ཡང་འཆོར་ན། ཉོན་མོངས་པ་དུག་གསུམ་ལས་རླབས་པོ་ཆེ་སྤྱོད་པ་རྣམས་ཡོན་ཏན་གྱི་བར་ཆོད་དུ་མི་འགྱུར་ཞིང་གསང་སྔགས་ཀྱི་དངོས་གྲུབ་དེ་ཉིད་ལས་འབྱུང་བ་དཔེ་ཡོད། ལྟ་བ་བཟང་པོ་དང་སྒོམ་པ་བཟང་པོས་ཀྱང་སྤྱོད་པ་ངན་པའི་འབྲས་བུ་མི་འབྱུང་བར་མི་ནུས། སྤྱོད་པ་ལས་ངན་པའི་འབྲས་བུ་མངོན་དུ་གྱུར་ཙམ་ན། ལྟ་བ་མཐོན་པོ་རྣམས་ཀྱང་མཐོས་པ་བཞིན་དུ་འོང་སྟེ་མི་ཕན།
སྒོམ་པ་བཟང་པོ་རྒྱ་མཚོ་རླུང་གིས་མ་བསྐྱོད་པ་ལྟ་བུ་ཡོད་ཀྱང་རྒྱུ་རྐྱེན་གྱི་བྱེད་པས་གར་སོང་ཆ་མེད་པར་འགྲོ་བ་ཡིན། དེའི་དུས་སུ་རང་གི་ལས་སྤྱོད་པ་ངན་པ་སྤྱོད་པ་ལ། མི་བསམ་པར་ངའི་ལྟ་སྒོམ་བཟང་པོ་འདི་འདྲ་བ་ཡོད་པ་ལ་ལས་ངན་གྱི་འབྲས་བུ་སྡུག་བསྔལ་མི་ཁེགས་པར་འདུག་ཟེར་ནས་ཆོས་ལ་ལོག་ལྟ་སྐྱེས་ཏེ། རྒྱུ་མ་བཀག་པར་འབྲས་བུ་མི་ཁེགས། རྒྱུ་སྔོན་དུ་སོང་བའི་འབྲས་བུ་ལ་སངས་རྒྱས་ཀྱི་མཐུ་ཡང་རྡུགས་པ་ཡིན་ཟེར་བ་འདུག་ན། རྣལ་འབྱོར་པ་རྒྱུད་ཚོད་མཐོར་སོང་ཞིང༌། རྒྱུ་འབྲས་ལ་ཇེ་འཛེམ་ཇེ་འཛེམ་ཚུལ་ཁྲིམས་རིན་པོ་ཆེ་ལ་ནན་ཏན་ཇེ་ཆེ་ཇེ་ཆེ། ཚོགས་གསོག་པ་ལ་ཇེ་བརྩོན་ཇེ་བརྩོན། འགྲོ་བའི་དོན་བྱེད་པ་ཇེ་འཕེལ་ལ་འགྲོ་དགོས་པ་ཡིན། དེ་ལྟར་མ་སོང་ན་ལྟ་བ་ལ་བལྟས་པས་མི་ཕན།
སྤྱིར་ལྟ་སྤྱོད་གཉིས་ལ་ཇོ་བོ་ཆེན་པོ་སྤྱོད་པ་ལ་རྩིས་ཆེ། ཇོ་བོ་ཆེན་པོའི་བླ་མ་གསེར་གླིང་པ་དེ་ལྟ་བ་དམའ་བ་ཤིན་ཏུ་སྐུ་བཙུན་པ་ལ་ཚོགས་གསོག་པ་ལ་རེམ་པས། ཕྱིས་ལྟ་བ་དབུ་མ་བ་ཆེན་པོར་འགྱུར་བ་ལགས་པར་གདའ། སྤྱོད་པ་རྣམ་པར་དག་པ་ལྟ་བ་ལྷས་སྟོན་པ་ཡིན་གསུང་བས་སྤྱོད་པ་ཚུལ་ཁྲིམས་རིན་པོ་ཆེ་ལ་གཅེས་སྤྲས་ཆེ་བར་འདུག་གསུང༌།། ཡང་ཉིན་ཞིག་དཔལ་ཕག་མོ་གྲུ་པའི་ཞལ་སྔ་ནས། དེ་རིང་ཁོ་བོས་འཕགས་པ་དཀོན་མཆོག་བརྩེགས་པ་འདོན་པ་བལྟས་པས། འཁོར་བའི་རྒྱ་མཚོ་ལུས་འདི་ཡིན། དེ་ཅི་ཙུག་ཡིན་སྙམ་དུ་དགོངས་པས། རྒྱ་མཚོ་ཆེན་པོའི་ནང་སྲོག་ཆགས་དཔག་ཏུ་མེད་པ་གནས་པའི་གཞིར་གྱུར་པ་བཞིན་དུ། རང་གི་ལུས་འདི་ལ་ཡང་བག་ཆགས་ཀྱི་ས་བོན་ཐམས་ཅད་ཀྱིས་གང་བས་ལུས་འདི་འཁོར་བ་ཡིན།
དེ་ལ་གསུང་འདི་ཤིན་ཏུ་ཟབ་པས་འདི་ལྟར་དུ་མཆི་བས་རང་གི་བསམ་པ་གང་སྐྱེས་པའི་ལུས་སུ་གྲུབ་པ་ལ། ལུས་དེའི་རང་བཞིན་དུ་འཁོར་བར་འཁོར་བ་ཡིན་ཏེ། དེ་ལ་ལས་སྣ་ཚོགས་པའི་བག་ཆགས་སྣ་ཚོགས་པ་ཐམས་ཅད་ལུས་དེ་དང་མཚུངས་ལྡན་དུ་གནས་པའི་བག་ཆགས་དེ་ཡང་ཕྱི་རོལ་གྱི་རྐྱེན་གྱིས་སད་པར་བྱས་ནས་ཕྱི་མའི་ལུས་སྐྱེས་ཏེ། ལུས་འདི་མའི་འཁོར་ལོ་འཁོར་བས་དཔེར་ན་བཟོ་ཆུན་གྱི་འཁོར་ལོ་རྒྱུན་མི་འཆད་པ་དང་འདྲ་བ་ཡིན། འོ་ན་སེམས་འཁོར་བ་ཡིན་ནམ་ལུས་འཁོར་ན་སེམས་མེད་པ་ཡིན་ནམ་སྙམ་ན། སེམས་ལས་མ་གཏོགས་པའི་ཕྱི་རོལ་ན་ལུས་མེད་ཅིང༌། ལུས་མ་གཏོགས་པའི་ཡེ་ཤེས་ཀྱང་མེད་དེ། དེ་ལྟར་ཡང་སེམས་ལུས་ལྟ་བུ་དང༌། ལུས་སེམས་ལྟ་བུ་དང༌། སེམས་ཚིག་ཏུ་བརྗོད་པ་ལྟ་བུ་ཞེས་གསུངས་པས་འགལ་བ་མེད་པ་ཡིན་གསུང༌།།
ཡང་འགྲོ་བའི་མགོན་པོ་ཕག་མོ་གྲུ་པའི་བཞེད་པས། སྤྱིར་དེ་བཞིན་གཤེགས་པའི་སྙིང་པོ་བྱ་བ་དེ། སེམས་ཅན་རྣམས་ཀྱི་གཤིས་སམ་བབས་ལ་གནས་པའི་དགེ་བའི་རྩ་བ་ལ་བཞེད་པར་གདའ་བས། ཀུན་རྫོབ་ཀྱི་ངོས་ནས་དེ་བཞིན་གཤེགས་པའི་སྙིང་པོ་ཁྲ་དང་སྤྱང་ཀི་ལ་ཡང་རང་གི་བུ་དང་ཆུང་མ་ལ་སྙིང་རྗེ་ཡོད་པ་དེ་ཡིན་གསུང༌། དོན་དམ་པའི་ངོས་ནས་གཉིད་མཐུག་པོ་ལོག་པའི་དུས་སུ། བདག་ཏུ་འཛིན་པ་མེད་པ་དེ་ཡིན་གསུང་སྟེ། འགྲོ་བའི་མགོན་པོ་ཐམས་ཅད་མཁྱེན་པ་དེའི་གསུང་འདི་གཅིག་པུའི་དོན་གྱི་མཐའ་གང་གིས་རྟོགས་པ་ཡོད། འདི་འདྲ་བའི་ངོ་སྤྲོད་སུས་ཤེས་བཤད་པ་ཡང་གང་འོང་སྟེ། བཀའ་དྲིན་ཅན་དེའི་གསུང་དེ་འདི་ཁོ་ན་བཞིན་དུ་གོ་ནས་སངས་རྒྱས་ཀྱི་ཆོས་ཐམས་ཅད་གནམ་རིམ་པ་བཅུ་གསུམ་གྱི་གོང་དང་ས་རིམ་པ་བཅུ་གསུམ་གྱི་འོག་ཏུ་འཚོལ་མ་དགོས། ད་ལྟ་རང་དུ་ལག་མཐིལ་དུ་སྐྱུ་རུ་རའི་འབྲས་བུ་ལྟར་རང་གི་མངོན་དུ་བྱས་པས་ཆོག་པས་མཚན་ཉིད་དང་ལྡན་པའི་བླ་མ་དམ་པས་རང་རྒྱུད་ལ་གནས་པའི་དེ་བཞིན་གཤེགས་པའི་སྙིང་པོ་དེ་བསྟན།
བསྟན་པ་དེ་གོང་ནས་གོང་དུ་ཁྱད་པར་དུ་གྱུར་ཅིང་མཐར་ཐུག་པའི་སངས་རྒྱས་སྐུ་གསུམ་མམ་ཡེ་ཤེས་ལྔ་ཐོབ་པར་ངོ་མཚར་ཤིན་ཏུ་ཆེ་བ་ཡིན། དེ་ཡང་ཁྱད་པར་དུ་བྱེད་པའི་མན་ངག་ཀྱང་སློབ་མ་དེའི་རྒྱུད་ཚོད་དང་སྦྱར་ནས། དཔེར་ན་བྱིས་པ་སྐྱེས་མ་ཐག་མི་ཆེན་པོའི་བཟའ་བ་བྱིན་ན་ཟ་མི་ཐུབ་པ་དང༌། ཐུབ་ཀྱང་མ་ཞུ་ན་འཆི་བར་གྱུར་པས་དང་པོ་ནས་བཟའ་བ་ཕྲ་བ་ནས་ཕྱིས་རིམ་གྱིས་རགས་པ་སྟེར་ཞིང་བསྐྱེད་སྲིང་བར་བྱེད་པ་བཞིན་སློབ་དཔོན་ཞིག་གིས་མི་སྡིག་པ་ཅན་བཤན་པ་ལྟ་བུ་ཞིག་ལ། དང་པོ་དེ་ལ་དངོས་པོ་ཕྲའུ་བྱིན་པ་ཚུན་ཆོད་ནས། སྲོག་གཅོད་པ་མཚན་མོ་སྤོང་བའི་སྡོམ་པ་འབོགས་པར་བྱ་བ་དང༌། དེ་ནས་རིམ་གྱིས་ནུས་པ་དང་སྦྱར་ནས་ཉིན་མོ་སྲོག་གཅོད་པ་ཅི་འོས་སྤོངས་སུ་འཇུག་པ་དང༌། དེ་ནས་གཏན་སྤོང་དུ་གཞུག་པ་དང༌། དེ་ནས་དགེ་བསྙེན་དང་དགེ་ཚུལ་དང་དགེ་སློང་གི་སྡོམ་པ་འབོགས་པ་ཡིན་ཏེ། འདི་རྣམས་སངས་རྒྱས་བཅོམ་ལྡན་འདས་ཀྱི་ཁྲིད་ཡིན།
དེ་ལྟར་བློ་རིམ་གྱིས་ཁྲིད་ཉེས་པ་སྤོང་དུ་བཅུག ཡོན་ཏན་བསྐྱེད་པའི་གཞི་བྱང་ཆུབ་མཆོག་ཏུ་སེམས་བསྐྱེད། ཚོགས་བསགས་པ་དང་སྒྲིབ་པ་སྦྱངས་པས་སྒྲིབ་པ་དང་བྲལ། ཚོགས་རྫོགས་པའི་དུས་སུ་འབྲས་བུ་རྣམ་པ་ཐམས་ཅད་མཁྱེན་པའི་ཡེ་ཤེས་ཐོབ་པ་ཡིན་ཏེ། དེའི་དུས་སུ་ལམ་གྱི་ཁྲིད་རྫོགས། དེ་བཞིན་གཤེགས་པའི་སྙིང་པོ་མཐར་ཐུག་པ་དྲི་མ་དང་བྲལ་བ་དང་ཡོན་ཏན་གྱི་ཚོགས་རྫོགས་པས་ནོར་བུ་རིན་པོ་ཆེ་ལྟར་འགྲོ་བ་ཐམས་ཅད་ཀྱི་གང་འདོད་པ་གསོལ་བ་བཏབ་པ་ཙམ་གྱིས་འབྱུང་བས་འགྲོ་བའི་དོན་དུ་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་འབྱུང་བ་ཡིན་གསུང༌། ཡང་དཔལ་ཕག་མོ་གྲུ་པའི་ཞལ་སྔ་ནས། སྤྱིར་མཁས་པ་པཎྜི་ཏ་དང༌། རྣལ་འབྱོར་པ་ཀུ་སཱ་ལི་པ་གཉིས་ཡིན་གསུང༌། དེ་ལ་མཁས་པ་པཎྜི་ཏ་རྣམས་ཚིག་གི་བརྡར་ཤ་བཅད་ནས།
ཤེས་པའི་ཡུལ་འདི་རྣམས་གཏན་ལ་འབེབས་པ་ཡིན། ཐུབ་པའི་དགོངས་པ་འགྲེལ་བའི་བསྟན་བཅོས་ཆེན་པོ་གཞུང་དང་འགྲེལ་པ་གཅིག་པ་དེ་རང་རྒྱུད་ཙམ་ཡོད་པ་དེ། དེའི་མཐའ་ལ་ཆོད་པའི་དུས་མེད། དེ་ཡང་དངོས་པོ་ཤིང་བུའམ་རྡེའུ་གཅིག་ཆོས་ཅན་དུ་བཞག་ནས། འདི་ཀུན་རྫོབ་ཡིན་ནམ་དོན་དམ་ཡིན་ཞེས་བརྟག་པ་བྱས་པས། དེ་རྒྱུ་མཚན་དང་ཤེས་བྱེད་རྩི་ཤིང་དང་ནགས་ཚལ་ལ་སྨྱུག་གུར་བྱས། རྒྱ་མཚོ་ཆེན་པོ་སྣག་ཚར་བྱས། ས་ཆེན་པོ་ལ་ཤོག་བུར་བྱས་ཤིང༌། བྲིས་ཀྱང་མི་ཟད་པ་ཡིན། རྣལ་འབྱོར་པ་ཀུ་སཱ་ལི་ནི།
ཕྱི་རོལ་གྱི་ཡུལ་གཏན་ལ་མི་འབེབས། ཡུལ་སྣ་ཚོགས་རྣམས་ཀྱང་རང་གི་སེམས་ཀྱི་རྣལ་འཕྲུལ་ཡིན། སེམས་གཏན་ལ་འབེབས་པ་ཡིན། སེམས་གཏན་ལ་འབེབས་ན་ཡུལ་གཏན་ལ་རང་ཕེབས་སུ་འོང༌། དཔེར་ན་ཆུ་བཅད་ན་རང་ཐག་འཁོར་འཕྲོ་ཆད་པ་ལྟར། སེམས་ལ་གནད་དུ་བསྣུན་པར་བྱེད་པ་ལ་གདམས་ངག་དགོས། གདམས་ངག་དེ་ལ་ཚིག་ལེགས་པོ་བརྡར་ཤ་བཅད་པ་ཞིག་འོང་བ་མིན། རྣལ་འབྱོར་པའི་གླེན་གཏམ་ཞིག་ཡིན་ཆ་མེད་པར་སྣང་བ་སོམ་མེ་འདུག་པ་དང་འདྲ་བའི་ཚིག་གཅིག་འོང་བ་ཡིན། དེ་ལ་སློབ་མ་མོས་གུས་ཡོད་པ་ངས་བླ་མ་འདིས་ཅི་གསུང་བའི་ཚིག་དེ་ཉམས་སུ་བླང་སྙམ་པའི་བརྩོན་འགྲུས་ཅན་ཞིག་གིས་དབེན་པར་བསྒོམ་པས། སྐྱོན་ཡོན་ཏན་ཉམས་སུ་མྱོང་བ་སྐྱེ་བ་ཡིན།
དེ་སྐྱེས་པ་དེ་བླ་མ་ལ་ཞུས་པས་བླ་མས་དེ་བས་ཕྲ་བར་བསྟན་པས། སྐྱོན་བྱུང་ན་དེའི་རྒྱུ་ཡིན། འདིས་སེལ་བ་ཡིན་ཞེས་སྟོན། ཡོན་ཏན་བྱུང་ན་དེ་འབྱུང་བའི་རྒྱུ་འདི་ཡིན། དེ་གོང་ནས་གོང་དུ་བོགས་འདི་ལྟར་འདོན་པ་ཡིན། དེ་ལྟར་བསྟན་ཅིང་ཉམས་སུ་བླངས་པས། སྐྱོན་ཐམས་ཅད་བྲལ་ཞིང་ཡོན་ཏན་རྫོགས་པའི་རྣལ་འབྱོར་པར་གྱུར་པའི་དུས། སྒོམ་བྱུང་གི་ཤེས་རབ་མཐར་ཕྱིན་པ་འབྱུང་བས་མཁས་པ་པཎྜི་ཏ་བརྒྱ་སྟོང་མང་པོས་བསྐོར་ནས་དྲི་བ་དྲིས་ཀྱང་ལན་མི་ཐེབས་པ་མི་འོང་སྟེ། རྗེ་བཙུན་ཆེན་པོ་མི་ལའི་ཞལ་སྔ་ནས། ཤེའུ་ཁྱུང་གཉིས་ཀྱི་ཤེས་རབ་ནི། །
བྱོར་དགའི་འོག་ནས་བལྟས་པ་དང་འདྲ་ལ། ངའི་ཤེས་རབ་ནི་བཀྲ་ཤིས་ཚེ་རིང་མའི་མགོ་ནས་བལྟས་པ་དང་འདྲ་བ་ཡིན་གསུང་སྐད་དེ། བསྒོམ་པའི་ཡོན་ཏན་ལ་བལྟས་པའི་དུས་སུ་ཐོས་པའི་ཡོན་ཏན་ཀུན་ཀྱང་རྒྱ་མཚོ་ཆེན་པོའི་ཁྲོན་པ་དང་འདྲ་བ་ཡིན་པས། སྒོམ་ཆེན་པ་རྣམས་ནི་ཚིག་དང་ཡི་གེ་དང་བན་ཆུང་འཚལ་བ་མིན་པས། བླ་མའི་གསུང་ཚིག་རེ་རེ་པོ་དེ་ལ་ཉམས་སུ་མྱོང་བ་མ་སྐྱེས་ཀྱི་བར་དུ་བསྒོམ་པ་གལ་ཆེ་བ་ཡིན་གསུང༌།། ཡང་ཞལ་སྔ་ནས། སྤྱིར་སངས་རྒྱས་ཀྱི་ཆོས་ཐམས་ཅད་ཐབས་མཁས་པ་དང༌། ཤེས་རབ་ཟབ་མོ་གཉིས་ཡིན་གསུང༌། དེ་ལ་ཐབས་ཀྱི་ཆ་རྒྱུ་འབྲས་ཀྱི་རྟེན་འབྲེལ་སྤྱི་དང་བྱེ་བྲག་ཏུ་བྱང་ཆུབ་བསྒྲུབ་པར་བྱེད་པ་ཐམས་ཅད་སྦྱོར་བ་འགོ་བརྩམ་པ། དངོས་གཞི་ལོངས་སྤྱོད་པ།
རྗེས་ཐིམ་པ་དང་རྣམ་པ་གསུམ་ཡིན། དེ་ལ་སྦྱོར་བ་ནི་བྱང་ཆུབ་ཀྱི་སེམས་ཡིན་ཏེ། བྱ་བ་དང་བྱེད་པ་ཐམས་ཅད་ཀྱི་སྔོན་དུ་འགྲོ་ནས་སྦྱིན་པ་གཏོང་བ་ཚུལ་ཁྲིམས་བསྲུང་བ་ལྟ་བུ་དགེ་བའི་རྩ་བ་མཐའ་དག་གི་སྔོན་དུ་འགྲོ་བ་གལ་ཆེ། བྱང་ཆུབ་ཀྱི་སེམས་དེ་སྔོན་དུ་སོང་ནས་དངོས་གཞི་ཕ་རོལ་ཏུ་ཕྱིན་པ་དྲུག་ཡིན་ཏེ་སེམས་དེའི་རྗེས་སུ་འབྲངས་པའི་ལས་ཡིན། རྗེས་ལ་འཁོར་གསུམ་ཡོངས་སུ་དག་པའི་མི་དམིགས་པའི་བསྔོ་བ་གསུམ་པོ་འདི་འཛོམས་ན། བྱ་བ་ཐམས་ཅད་བླ་ན་མེད་པའི་བྱང་ཆུབ་ལམ་དུ་འགྱུར་བར་ཇོ་བོ་ཆེན་པོ་ནས་བརྒྱུད་པ་གོང་མ་ཐམས་ཅད་ཀྱི་གདམས་ངག་ལགས། ཤེས་རབ་ཟབ་མོ་ཆོས་ཐམས་ཅད་ཀྱི་རང་བཞིན་གནས་ལུགས་རྟོགས་པ་ལ་ཟེར། དེ་ཡང་རང་གི་རིགས་པ་འདི་རྟོགས་པ་ལ། དེ་ལ་དོན་དམ་པ་ཡང་ཟེར། ཕྱག་རྒྱ་ཆེན་པོ་ཡང་ཟེར་བས་ཤེས་རབ་ཟབ་མོ་འདི་དང་ཐབས་མཁས་པ་དང་མ་བྲལ་བར་ཉམས་སུ་བླངས་བར་བྱ་བ་གལ་ཆེ་གསུང༌།།
ཡང་དཔལ་ལྡན་ཕག་མོ་གྲུ་པའི་ཐུགས་ཀྱི་དགོངས་པ། སྡོམ་པ་རིན་པོ་ཆེ་རྣམ་པ་གསུམ་པོ་འདི་གནད་གཅིག་པར་བཞེད་པས། སོ་སོར་ཐར་པའི་སྡོམ་པ་དང་བྱང་ཆུབ་སེམས་དཔའི་བསླབ་པ་དང༌། གསང་སྔགས་ཀྱི་དམ་ཚིག་གསུམ་པོ་ཡང་མི་འགལ་བར་ཉམས་སུ་ལེན་པ་གལ་ཆེ་གསུང༌། དེ་ལ་སྤྱིར་སྡོམ་པ་གསུམ་ཡར་ལྡན་དུ་འདོད་ཟེར་ནས་དཔེར་ན་ཆུ་ཕ་རོལ་ཏུ་བརྒལ་ཟིན་ནས་གྲུ་དོར་བ་དང༌། ཁང་སྟེང་དུ་ཕྱིན་ནས་སྐས་ལ་དགོས་པ་མེད་པའི་དཔེས་མཚོན་ནས་སྔགས་ཀྱི་སྒོར་ཞུགས་པ་དང༌། ཚུལ་ཁྲིམས་སྤོང་བར་བྱེད་དེ་ཡར་ལྡན་དུ་འདོད་པས་དེ་ལྟ་བུ་ནི་མི་བཞེད་པ་ཡིན་ནོ། ། འོ་ན་གང་ཡིན་ན་གསང་སྔགས་ཀྱི་སྒོར་ཞུགས་ནས། འདུལ་བར་གསུང་བས་ཀྱང་ཤིན་ཏུ་དགེ་བར་དགག་སྒྲུབ་ཀྱི་བསླབ་པ་གསུམ་དགོས་པར་བཞེད་དེ། དེ་མ་སྲུངས་གསང་སྔགས་ཀྱི་དངོས་གྲུབ་མི་ཐོབ་པས།
ཚུལ་ཁྲིམས་འཆལ་བས་སྔགས་འགྲུབ་པར། ། རྒྱལ་བ་རྣམས་ཀྱིས་མ་གསུངས་ཏེ། ། མྱ་ངན་འདས་གྲོང་འགྲོ་བ་ནི། ། ཡུལ་དང་ཕྱོགས་ཀྱང་མ་ཡིན་ནོ། ། ཞེས་གསུངས་པ་དང༌། རྗེ་ཕག་མོ་གྲུ་པ་ཉིད་གསང་སྔགས་ཀྱི་བདག་པོ། རྗེ་བཙུན་གསང་བའི་བདག་པོས་སྦས་པའི་གསང་བ་ཁ་ཕྱེ་བ། སློབ་དཔོན་ཆེན་པོ་རྒྱལ་པོ་ཨིན་དྲ་བྷོ་དྷི་དངོས་ལགས་ཀྱང༌། སྐུ་སྲོག་གི་ཕྱིར་ཡང་ཆང་མི་བཏུང་བའི་རྒྱུ་མཚན་གསུང་ནས་མ་གསོལ་བ་དང༌། རྗེ་ས་སྐྱ་བ་ཆེན་པོ་ལ་དབང་བསྐུར་ཞུས་པའི་དུས་སུ་དབང་རྫས་ཀྱི་ཐབས་ཤེས་རབ་རྫས་མ་གསོལ་བར་བུ་རམ་ལ་རུང་ཆུ་བཏབ་ནས་གསོལ་བ་ཡིན་ཏེ།
དེ་ལྟ་བུའི་མཛད་པ་དང་ལྡན་པ་ཡིན་པས་རྗེས་སུ་འབྲང་བ་རྣམས་ཀྱིས་ཀྱང་དེ་ལྟར་སློབ་དགོས། དེ་ལྟར་ཚུལ་ཁྲིམས་ཀྱི་སྡོམ་པ་ལ་སྐྱོན་མེད་པའི་དུས་སུ། སྔགས་དང་མཚན་ཉིད་ཐམས་ཅད་དུ་གསུངས་པའི་ཡོན་ཏན་དཔག་ཏུ་མེད་པ་རྒྱུ་དེ་ལས་འབྱུང་བས། སངས་རྒྱས་ཀྱི་ཡོན་ཏན་ཐམས་ཅད་ཀྱང་ཚུལ་ཁྲིམས་དེ་ཉིད་ལས་འབྱུང་བས། སྟོབས་བཅུའི་སྤྱོད་ཡུལ་གནས་ཤིང་ཚུལ་ཁྲིམས་ཉམས་པ་མེད། ། གསུངས་པས། ཚུལ་ཁྲིམས་ཁོ་ན་ལ་ནན་ཏན་ཆེ་བར་གསུང༌།། ཡང་དཔལ་ཕག་མོ་གྲུ་པའི་བཞེད་པས། ཆེན་པོ་བཞི་དང་ལྡན་པའི་དགེ་བའི་བཤེས་གཉེན་གྱི་ཆོས་དེ་ཚད་མ་རྣམ་པ་བཞི་ཚད་མར་གྱུར་པ་ཡིན་གསུང༌། དེ་ལ་བདེ་བར་གཤེགས་པའི་བཀའ་ཡང་དག་པ་ལུང་གི་ཚད་མ་དང༌།
རྡོ་རྗེ་སློབ་དཔོན་ཉམས་ཀྱི་ཚད་མ། རྟེན་ཅིང་འབྲེལ་བར་འབྱུང་བ་ལོ་རྒྱུས་ཚད་མ། རྣལ་འབྱོར་པ་རྣམས་ལ་རང་གི་ཉམས་མྱོང་ཚད་མ་བཞི་ཡིན་པ་ལ། མཁས་པ་རྣམས་ལ་ལུང་དང་རིགས་པ་གཉིས་ཀྱི་སྐྱ་བར་ནས་སྟོན་པའི་ཆོས་ཤིག་འོང་བ་ཡིན། དེ་ཡང་ཕལ་ཆེར་སངས་རྒྱས་ཀྱི་བཀའ་རྒྱ་མཚོ་ལྟ་བུའི་ཕྱོགས་གཅིག་ལ་མཚོན་ན་རིག་པའི་གཏན་ཚིག་གིས་གཏན་ལ་འབེབས་པ་ཡིན་ནོ། ། རྣལ་འབྱོར་པ་རྣམས་ལ་ནི་རང་གི་ནང་དུ་ཉམས་སུ་མྱོང་བ་རེ་རེ་སྐྱེ། དེ་ལ་འཁྲུལ་པ་མེད་པའི་ངེས་ཤེས་ཐོབ་པས་འཕྱུག་མེད་པའི་བཞག་ས་རེ་འོང་བ་ཡིན་པས། དེ་ཡང་སངས་རྒྱས་ཀྱི་གསུང་བླ་མའི་མན་ངག་ལ་བརྟེན་པ་ཡིན། དེ་ལ་མ་བསམ་པ་རྣམས་ཀྱི་ལུང་རིགས་ཕྱོགས་གཅིག་པ་དེས་ཀྱང་ཐུབ་པའི་དགོངས་པ་མཐའ་ཡས་པ་ཐམས་ཅད་རྟོགས་པར་མི་འགྱུར་བས། དེ་ཉིད་དོན་ནི་འཚོལ་འདོད་པས། །
རྗེས་དཔག་གཏན་ཚིག་བསྟེན་མི་བྱ། ། ལེགས་པར་བསྒོམས་པས་མྱོང་གྱུར་གྱིས། ། དེ་ཡིས་རང་རིག་རྟོགས་པ་ཡིན། ། ཞེས་པ་ལ་སོགས་པ་གསུངས་པ་དང༌། རྣལ་འབྱོར་པ་བསྒོམ་པ་ལས་བྱུང་བའི་ཉམས་མྱོང་དེ་ཡང༌། འཁྲུལ་པ་མེད་པ་གལ་ཆེ་བས་མྱོང་བ་སྐྱེས་པ་དང་ཡོན་ཏན་འབྱུང་བ་ཐམས་ཅད་ཀྱང་འཁྲུལ་པས་འཁོར་བར་འགྱུར་ཏེ། སྟོང་པ་ཉིད་ལ་ལྟ་ཉེས་ན། ། ཤེས་རབ་ཆུང་རྣམས་ཕུང་བར་འགྱུར། ། ཞེས་གསུངས་པ་དང༌། མངོན་ཤེས་ཕལ་ཆེར་ལོག་ལྟས་ནོན། །
ཞེས་གསུངས་པས་མ་འཁྲུལ་བ་གལ་ཆེ། འཁྲུལ་པ་མེད་པ་སངས་རྒྱས་ཉག་གཅིག་ཡིན། དེ་བཞིན་གཤེགས་པའི་བཀའ་འདི་རྣམས་ཡང་དག་པའི་ལུང་གི་ཚད་མ་ཉིད་ཡིན། དེ་བཞིན་གཤེགས་པ་ལ་མི་མཁྱེན་པ་མི་མངའ། རྫུན་གསུངས་པ་མེད། གཉིས་སུ་མི་གསུངས་པས། ཐུབ་པའི་བཀའ་ལ་མཐའ་དྲུག་ལགས་པར་དྲང་བའི་དོན་དང་ངེས་པའི་དོན་ཐ་དད་པར་མི་བྱ་བར་ཐམས་ཅད་ངེས་དོན་འབའ་ཞིག་ཡིན་པས་ཚད་མར་གྱུར་པ་ཡིན། དེ་ལ་འགྲོ་བའི་མགོན་པོ་ཕག་མོ་གྲུ་པ་དེ་ཉིད་ཆོས་ཚིག་གཅིག་གསུངས་ཡང༌། བདེ་བར་གཤེགས་པའི་བཀའི་ལུང་ཞིག་དང༌། བླ་མ་གོང་མ་རྣམས་ཀྱི་གསུང་སྒྲོས་ཤིག་དང༌།
འཇིག་རྟེན་ཡོངས་སུ་གྲགས་པའི་གཏམ་རྒྱུད་ཅིག་དང༌། ཁོ་བོའི་ཉམས་སུ་མྱོང་བ་འདི་ལྟར་བྱུང་གསུང་ནས། ཐུགས་ཉམས་སུ་མྱོང་བ་རེ་རེ་དང་བཞི་བཞིར་ཡོད་གསུང་བ་འདུག་པས། ང་འབུས་ཀྱང་འཇིག་རྟེན་མགོན་པོའི་གསུང་བགྲོས་སུ་བགྱིས་ནས་ཁྱེད་ལ་ཆོས་སྟོན་པ་རྣམས་ཀྱང་ཚད་མ་བཞིས་གཏན་ལ་མ་ཕབས་པ་མེད་པ་ཡིན་ཏེ། འདི་ཤིན་ཏུ་གལ་ཆེ་བས་ཁྱེད་རྣམས་ཀྱིས་ཀྱང་དེ་ལྟར་ཤེས་པ་དང་ཁོང་དུ་ཆུད་པར་བྱའོ་གསུང༌།། ཡང་འདི་ལྟར་འགྲོ་མགོན་ཕག་མོ་གྲུ་པའི་ཞལ་སྔ་ནས། ཚེ་འཁོར་བ་ཐོག་མ་མེད་པར་འཁོར་བ་སྡུག་བསྔལ་གྱི་རྒྱ་མཚོ་ཆེན་པོར་འཁྱམས་པའི་རྒྱུ་གང་གིས་ལན་ན། བསྔོ་བ་མ་ཤེས་པ་གཅིག་པུས་ལན་པ་ཡིན་གསུངས། འོ་ན་དགེ་བའི་རྩ་བ་མ་བྱས་པ་ཡིན་ནམ་སྙམ་ན། དགེ་བའི་རྩ་བ་ལྟ་མང་པོ་བྱས་ཏེ།
སྨོན་ལམ་གྱི་ཉེས་པས་འཁོར་བའི་རྒྱུ་འབྲས་ཤ་སྟག་ཏུ་སྨིན་པ་མ་གཏོགས། ཉན་ཐོས་དང་རང་སངས་རྒྱས་ཀྱི་བྱང་ཆུབ་ལྟ་སྨོས་ཀྱང་ཅི་དགོས། དེས་ན་རྫོགས་པའི་སངས་རྒྱས་སུ་བསྔོ་བ་མ་གཏོགས་པ་འཇིག་རྟེན་གྱི་ཆོས་བསྔོར་མི་བཏུབ། བསྔོས་ན་གང་དུ་བསྔོས་པ་དེར་འགྲུབ་སྟེ། དེ་ལྟར་ཡང་གང་གི་སྨོན་ལམ་ཅི་བཏབ་པ། ། དེ་ནི་དེ་ལྟ་ཉིད་དུ་འགྱུར། ། འདུན་པའི་རྩེ་ལ་རབ་ཏུ་གནས། ། གསུང་པ་ཚེ་རིང་བ་དང༌། ནད་མེད་པ་དང༌། ལོངས་སྤྱོད་ཕུན་སུམ་ཚོགས་པ་དང་གཟུགས་མཛེས་པ་ལ་སོགས་པར་མི་བསྔོ་བར།
རྫོགས་པའི་བྱང་ཆུབ་འབའ་ཞིག་ཏུ་བསྔོས་ན། སངས་རྒྱས་དེ་གཟུགས་མཛེས་པ་དང༌། ཚེ་རིང་བ་དང་ལོངས་སྤྱོད་ཕུན་སུམ་ཚོགས་པའི་མཐར་ཐུག་པ་ཡིན་པས་འབྲས་འཁར་མ་ལོ་ལེགས་ན། ཕུབ་སོག་ཞོར་ལ་འབྱུང་བ་བཞིན་དུ་ཕུན་སུམ་ཚོགས་པ་ཐམས་ཅད་ལྷུན་གྲུབ་ཏུ་འབྱུང་བས། རྫོགས་པའི་བྱང་ཆུབ་ཏུ་བསྔོ་བ་འདི་བས་ཟབ་པ་དང་རྒྱ་ཆེ་བ་དེ་ཕན་ཡོན་བསམ་གྱིས་མི་ཁྱབ་པས། བསྔོ་བ་འདི་ལ་ནན་ཏན་ཤིན་ཏུ་ཆེ་བར་བྱ་གསུང༌། དེ་ལྟར་འཇིག་རྟེན་མགོན་པོ་རིན་པོ་ཆེས། ཟབ་ཅིང་རྒྱ་ཆེའི་དམ་ཆོས་སུངས། མཐིལ་དུ་བསྟན་པའི་དོན་གྱི་སྙིང་པོ་བཀོད། ། རེ་རེ་ལ་ཡང་བསམ་གྱིས་མི་ཁྱབ་པའི། །
ལུང་དང་འཕྲོས་པའི་ལོ་རྒྱུས་ཀྱིས་བསྟན་ཀྱང༌། ། དྲན་པ་གསོ་ཕྱིར་ཤིན་ཏུ་བསྡུས་ནས་བྲིས། ། གསུངས་པའི་དུས་དེར་ཚིག་རེ་བརྟེན་ནས་ཀྱང༌། ། ཀུན་ཀྱང་མཚོན་པར་འདུག་པས་དེ་ཆོག་སྙམ། ། དེང་སང་དུས་སུ་བློ་ངན་བློ་ཉམས་པས། ། བསྡུས་པའི་དོན་དེ་རྒྱས་པར་འབྱེད་མ་ནུས། ། དང་པོར་བསྐུམས་པས་ད་ལྟ་དངོས་སུ་འཁུམས། ། བློ་གྲོས་མཆོག་ལྡན་རིན་ཆེན་མགོན་གྱུར་ཉིད། ། དགོངས་པ་གསལ་བྱེད་ཤེས་རབ་སྤྱན་ལྡན་ཞིང༌། ། མོས་གུས་སྟོབས་ཀྱི་རྟོགས་པའི་རྩལ་དང་ལྡན། །
གཟིགས་པ་ཙམ་གྱིས་དོན་མཐོང་སྣང་བ་སྐྱེ། ། འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་དག ། བཟང་པོ་ཇི་བཞིན་དེ་འདྲའི་ས་དག་ལ། ། ཀུན་ཀྱང་ཀུན་ནས་བཟང་པོར་རེག་གྱུར་ཅིག། སྤྱན་སྔ་འབྲི་གུང་གླིང་པས་བསྒྲིགས་པའོ།། །། ཨཱོཾ་ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་ད་ཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎཿསྭ་ཧཱ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
