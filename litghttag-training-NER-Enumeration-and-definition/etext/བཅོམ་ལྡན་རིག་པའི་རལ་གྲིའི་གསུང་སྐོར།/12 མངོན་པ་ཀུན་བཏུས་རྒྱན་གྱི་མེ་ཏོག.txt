བཅོམ་ལྡན་རིག་པའི་རལ་གྲིའི་གསུང་སྐོར།
པོད ༡༢
མངོན་པ་ཀུན་བཏུས་རྒྱན་གྱི་མེ་ཏོག
༄༅། །མངོན་པ་ཀུན་བཏུས་རྒྱན་གྱི་མེ་ཏོག་བཞུགས་སོ།། རྒྱ་གར་སྐད་དུ། ཨ་བྷི་དྷརྨ་ས་མུད་ཙ་ཡ་ཨ་ལཾ་ཀ་ར་པུཥྤ་ནཱ་མ། བོད་སྐད་དུ། ཆོས་མངོན་པ་ཀུན་ལས་བཏུས་པའི་རྒྱན་གྱི་མེ་ཏོག་ཅེས་བྱ་བ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། བླ་མ་རྣམས་ལ་ཕྱག་འཚལ་ལོ། ། གང་ཞིག་གྲངས་མེད་གསུམ་དུ་སྔོན་གོམས་པས། ། ཇི་སྙེད་ཇི་བཞིན་ཤེས་བྱའི་མཐར་ཕྱིན་ནས། ། འགྲོ་ལ་ཤེས་རབ་སྣང་བ་བསྐྱེད་པའི་ཕྱིར། །
ཆོས་མངོན་སྟོན་པ་དེ་ལ་གུས་ཕྱག་འཚལ། ། ཤེས་བྱ་རབ་འབྱེད་ཤེས་རབ་གྲུ་མེད་ན། ། འཁོར་བའི་རྒྱ་མཚོའི་ཕ་རོལ་བརྒལ་མི་ནུས། ། དེ་ཕྱིར་རང་གཞན་སྲིད་མཚོ་ལས་བསྒྲལ་ཕྱིར། ། ཆོས་མངོན་ཤེས་བྱའི་རྒྱ་མཚོ་བཤད་པར་བྱ། ། ཤེས་བྱ་ཀུན་ལ་ནང་གི་མུན་བསལ་ནས། ། ཐུབ་པའི་གསུང་རབ་གསལ་བྱེད་རྒོལ་བའི་ཚོགས། ། ཟིལ་གནོན་ཐར་པའི་གྲོང་དུ་འཇུག་འགྱུར་བ། ། འདི་དག་ཆོས་མངོན་ཤེས་པའི་ཕན་ཡོན་ཡིན། ། འདིར་དེ་ལྟ་བུའི་ཆོས་མངོན་པ་འཆད་པར་བྱེད་པ་ན་སྤྱིའི་དོན་གསུམ་སྟེ།
གང་ཞིག་བཤད་པར་བྱ་བའི་ཆོས་ངོས་གཟུང་བ་དང་། དེ་ཇི་ལྟར་འཆད་པའི་ཚུལ་དང་། དོན་དང་ལྡན་པའི་མཚན་བཤད་པའོ། ། དང་པོ་ནི་སྤངས་པ་དང་རྟོགས་པ་དང་མཛད་པའི་ཁྱད་པར་ངོ་མཚར་བ་དུ་མ་དང་ལྡན་པའི་སློབ་དཔོན་ཆེན་པོ་ཐོགས་མེད་ཀྱིས་འཕགས་པ་བྱམས་པ་ལས་དངོས་སུ་གསན་ནས་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་རང་དང་སྤྱིའི་མཚན་ཉིད་མ་ལུས་པ་འཆད་པར་བྱེད་པའི་ཆོས་མངོན་པ་ཀུན་ལས་བཏུས་པ་མཛད་དོ་ཞེས་བྱ་བ་ནི་གང་བཤད་པར་བྱ་བའི་ཆོས་ཡིན་ནོ། ། འདི་ལ་གང་ཟག་དང་ཆོས་ཀྱི་རང་བཞིན་གཉིས་ལས་དང་པོ་ནི་སྔོན་གྱི་སློབ་དཔོན་ཁ་ཅིག་ནི་ཆོས་ཀྱི་རྒྱུན་གྱི་ཏིང་ངེ་འཛིན་ཐོབ་པ་ཡིན་ནོ་ཞེས་འཆད་དོ། ། སློབ་དཔོན་རིན་ཆེན་འབྱུང་གནས་ཞི་བ་ལ་སོགས་པ་གཞན་དག་ནི་འཕགས་པ་ཉིད་ཡིན་པར་བཞེད་དེ་དབུ་མ་རྒྱན་ལས། བྱམས་པ་ཐོགས་མེད་ཀྱིས་བཤད་ཅིང་། ། ཀླུ་སྒྲུབ་ཀྱིས་ཀྱང་བཞེད་པ་ཡི། ། ཚད་མ་ལུང་དང་ལྡན་པ་ཡི། ། བདེན་པ་གཉིས་འདིར་བཤད་པར་བྱ། །
ཞེས་འབྱུང་བའི་འགྲེལ་པ་ལས་རྒྱལ་བ་བྱམས་པ་ནི་ས་བཅུ་པ་ལ་གནས་པའོ། ། འཕགས་པ་ཐོགས་མེད་ནི་ས་གསུམ་པ་ལ་གནས་པའོ། ། སློབ་དཔོན་ཀླུ་སྒྲུབ་ནི་ས་དང་པོ་རབ་ཏུ་དགའ་བ་ལ་གནས་པ་ཡིན་ནོ། ། ཞེས་བཤད་པའི་ཕྱིར་རོ། ། དེ་དག་ཇི་ལྟར་ཡིན་ཡང་རུང་བླ་ན་མེད་པའི་བྱང་ཆུབ་ལས་ཕྱིར་མི་ལྡོག་པར་ངེས་པ་ཡིན་ཏེ་འཇམ་དཔལ་རྩ་བའི་རྒྱུད་ལས། ཐོགས་མེད་ཅེས་བྱའི་དགེ་སློང་ནི། ། བསྟན་བཅོས་དེ་ནི་དོན་ལ་མཁས། ། མདོ་སྡེ་ངེས་དོན་དྲང་བའི་དོན། ། རྣམ་པ་མང་པོ་རབ་ཏུ་འབྱེད། ། འཇིག་རྟེན་རིག་པ་སྟོན་བདག་ཉིད། །
གཞུང་འབྱེད་ངང་ཚུལ་ཅན་དུ་འགྱུར། ། དེ་ཡི་རིག་པ་གྲུབ་པ་ཉིད། ། སཱ་ལའི་ཕོ་ཉ་མོ་ཞེས་བརྗོད། ། དེ་ཡི་སྔགས་ཀྱི་མཐུ་ཡིས་ནི། ། བློ་ནི་བཟང་པོ་སྐྱེས་པར་གྱུར། ། བསྟན་པ་ཡུན་རིང་གནས་བྱའི་ཕྱིར། ། མདོ་ཡི་དེ་ཉིད་དོན་སྡུད་བྱེད། ། ལོ་ནི་བརྒྱ་དང་ལྔ་བཅུར་འཚོ། ། དེ་ལུས་ཞིག་ནས་ལྷ་ཡུལ་འགྲོ། ། འཁོར་བ་རྣམས་སུ་འཁོར་བ་ན།
ཡུན་རིང་བདེ་བ་རྗེས་མྱོང་ནས། ། བདག་ཉིད་ཆེན་པོ་མཐར་གྱིས་དེ། ། བྱང་ཆུབ་ཐོབ་པར་འགྱུར་བ་ཡིན། ། ཞེས་གསུངས་པའི་ཕྱིར་རོ། ། གཉིས་པ་ཆོས་ལ་ཨ་བྷི་དྷརྨ་ཞེས་བྱ་བ་ནི་མངོན་པའི་ཆོས་ཞེས་བྱ་བ་ཡིན་ལ་ས་མུད་ཙ་ཡ་ནི་ཀུན་ལས་བཏུས་པ་ཡིན་ནོ། ། མངོན་པ་དེ་ཡང་གཞུང་དང་ལམ་དང་འབྲས་བུའི་བདག་ཉིད་གསུམ་ཡིན་ཏེ་ཆོས་མངོན་པའི་མཛོད་ལས་ཆོས་མངོན་ཤེས་རབ་དྲི་མེད་རྗེས་འབྲང་བཅས། དེ་ཐོབ་བྱ་ཕྱིར་གང་དང་བསྟན་བཅོས་གང་ཞེས་གང་བཤད་པ་ཡིན་ནོ། ། གསུམ་པོ་དེ་ཡང་བརྗོད་བྱ་དོན་གྱི་མངོན་པ་དང་རྗོད་བྱེད་སྒྲའི་མངོན་པ་གཉིས་སུ་གནས་པ་ལས་དང་པོའི་མཚན་ཉིད་ནི་ཟག་པ་མེད་པའི་ལམ་གྱི་ཤེས་རབ་རྗེས་འབྲང་དང་བཅས་པ་ཡིན་ལ། མཚན་གཞི་ནི་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་དང་སངས་རྒྱས་རྣམས་ཀྱི་རྒྱུད་ཀྱིས་བསྡུས་པའི་ཟག་མེད་ཀྱི་ཕུང་པོ་ལྔ་ཉིད་ཡིན་ནོ། ། གཉིས་པའི་མཚན་གཞི་ནི་ཆོས་མངོན་པའི་མདོ་དང་བསྟན་བཅོས་རྣམས་ཡིན་ལ་མཚན་ཉིད་ནི་མྱ་ངན་ལས་འདས་པ་མངོན་དུ་བྱེད་པ་དང་།
ཤེས་བྱ་ཐམས་ཅད་ཡང་དང་ཡང་དུ་འཆད་པ་དང་། རྒོལ་བ་ཟིལ་གྱིས་གནོན་པ་དང་། མདོའི་དོན་རྟོགས་པར་བྱེད་པའི་ཁྱད་པར་བཞི་དང་ལྡན་པ་ཡིན་ཏེ་མདོ་སྡེའི་རྒྱན་ལས། མངོན་དུའི་ཕྱིར་དང་ཡང་ཡང་དང་། ། ཟིལ་གནོན་རྟོགས་ཕྱིར་མངོན་བའི་ཆོས། ། ཞེས་འབྱུང་བ་ཡིན་ནོ། ། ཀུན་ལས་བཏུས་པ་ནི་མདོ་རྣལ་འབྱོར་སྤྱོད་པའི་ས་དང་སོར་མོའི་རྩེ་མོའི་མདོ་དང་བཙུན་པ་ཆོས་ལ་གནས་པའི་མདོ་ལ་སོགས་པའི་གཞུང་ན་དོན་འདི་དག་སིལ་བུར་ཡོད་པ་ལས་ཕྱོགས་གཅིག་ཏུ་བཏུས་པའི་ཕྱིར་ཏེ། དེ་བཞིན་དུ་མངོན་པས་བཏུས་པ་དང་མངོན་པའི་ཆེད་དུ་བཏུས་པའི་ཕྱིར་ཞེས་ཀྱང་འཆད་པར་འགྱུར་རོ། ། ཇི་ལྟར་བཏུས་པ་ནི་ཐེག་པ་ཆེ་ཆུང་གཉིས་ཀའི་གྲུབ་མཐའ་དང་མི་འགལ་བར་བཏུས་པ་ཡིན་ཏེ་གཉིས་ཀའི་འདོད་པ་ཅི་རིགས་པར་འཆད་པའི་ཕྱིར་རོ། ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །
ཞེས་བྱ་བ་ནི་ལོ་ཙྭ་བས་དད་པའི་ལྷ་ལ་ཕྱག་བྱས་པ་ཡིན་ནོ། ། ཁ་ཅིག་ནི་སྡེ་སྣོད་ཀྱི་མཚོན་བྱེད་ཡིན་ནོ། ། ཞེས་ཟེར་རོ། ། བམ་པོ་ནི་གཞུང་ཚད་སྟོན་པ་སྟེ་ཤླཽ་ཀ་སུམ་བརྒྱ་ལ་གཅིག་སྟེ་དང་པོ་དེ་ནི་དང་པོ་ལ་འཇུག་པའོ། ། གཉིས་པ་དེ་ཇི་ལྟར་འཆད་པའི་ཚུལ་ནི་རྣམ་པར་བཤད་པའི་རིགས་པ་ལས། གང་ཞིག་བདག་བས་བློ་དམན་ཞིང་། ། མདོ་རྣམས་འཆད་འདོད་དེ་དག་ལ། ། མན་ངག་ཅུང་ཞིག་སྦྱིན་པར་བྱ། ། དགོས་པ་བསྡུས་པའི་དོན་བཅས་དང་། ། ཚིག་དོན་བཅས་དང་མཚམས་སྦྱོར་བཅས། །
བརྒལ་ལན་བཅས་ཏེ་བསྙད་པར་བྱ་ཞེས་འབྱུང་བ་ཡིན་ནོ། ། དེ་ལ་བསྟན་བཅོས་འདིའི་དགོས་པའི་དོན་ནི་དགོས་འབྲེལ་ཡིན་ཞིང་། བསྡུས་པའི་དོན་ནི་ལུས་རྣམ་པར་གཞག་པ་ཡིན་ནོ། ། ཚིག་གི་དོན་ནི་ཡན་ལག་རྒྱས་པར་བཤད་པ་ཡིན་ལ་འདིའང་སྒྲ་བཤད་པ་དང་དོན་བཤད་པ་དང་མིང་གི་རྣམ་གྲངས་བཤད་པ་གསུམ་གྱིས་བཤད་པར་བྱའོ། ། མཚམས་སྦྱོར་ནི་གཞུང་སྔ་ཕྱིའི་འབྲེལ་འགོད་པ་སྟེ་དེའང་བཤད་པ་ལ་འཇུག་པ་དང་བཤད་པ་ཡོངས་སུ་རྫོགས་པ་དང་རྒོལ་བ་དང་དྲི་བས་ལན་འདྲེན་པ་སྟེ་གསུམ་ཡིན་ནོ། ། རྒོལ་བ་ནི་འགལ་བ་དང་མ་འབྲེལ་བ་དང་ཟློས་པར་རྒོལ་བ་གསུམ་ཡིན་ལ་དང་པོ་ལའང་ལུང་དང་རིགས་པ་དང་རང་གི་རྣམ་གཞག་འགལ་བ་གསུམ་ཡིན་ནོ། ། ལན་ནི་བདེན་པ་གཉིས་དང་དྲང་དོན་དང་ངེས་དོན་དང་གྲུབ་མཐའ་ཐ་དད་པའི་ཚུལ་གྱིས་འགལ་བ་མེད་པ་དང་འབྲེལ་བ་དང་མ་ཟློས་པ་གསུམ་སྟོན་པས་ལན་འདེབས་པ་ཡིན་ནོ། ། དོན་དེ་ལྟར་གནས་པ་ན་འདིར་ནི་སྤྱི་དོན་གཉིས་ཏེ། ལུས་རྣམ་པར་གཞག་པ་དང་། ཡན་ལག་རྒྱས་པར་བཤད་པའོ། །
དང་པོ་ནི་སྡོམ་ནི་ཞེས་བྱ་བ་ལ་སོགས་པས་སྟོན་པར་བྱེད་དེ། འདི་ལ་ཚིག་གི་དོན་དང་། བསྡུས་པའི་དོན་དང་། དགོས་པའི་དོན་གསུམ་ལས་དང་པོ་ནི་གལ་ཏེ་བསྟན་བཅོས་འདི་དོན་རྣམ་པ་དུ་ཞིག་གིས་བསྡུས་པ་ཡིན་ཞེ་ན། འདིའི་སྡོམ་སྟེ་བསྡུས་པའི་དོན་ནི་རྣམ་པ་བཅུ་དྲུག་ཏུ་འགྱུར་རོ། ། དེ་ཡང་གང་ཞེ་ན་དང་པོ་མཚན་ཉིད་ཀུན་ལས་བཏུས་པའི་དོན་བཅུ་གཉིས་འཆད་པ་ན་དུ་དང་ཞེས་བྱ་བ་ནི་དྲི་བ་ཉིད་སྡོམ་དུ་བཀོད་པ་སྟེ་ཕུང་པོ་དང་ཁམས་དང་སྐྱེ་མཆེད་ཀྱི་གྲངས་དུ་ཞིག་ཡིན་བསྡུས་པ་ཡིན་ནོ། ། ཅི་ཕྱིར་ཞེས་བྱ་བ་ཡང་དྲི་བ་ཉིད་བཀོད་པ་སྟེ་ཆོས་གསུམ་པོ་དེའི་གྲངས་དེ་ལྟར་དུ་ངེས་པའི་རྒྱུ་མཚན་སྟོན་པ་ཡིན་ནོ། ། ཉེར་ལེན་དང་ཞེས་བྱ་བ་ནི་ཆོས་གསུམ་པོ་དེ་གང་དང་ལྡན་པས་འཁོར་བ་ཉེ་བར་ལེན་པའི་ཟག་བཅས་ཉིད་དུ་སྟོན་པ་ཡིན་ནོ། ། མཚན་ཉིད་ཅེས་བྱ་བ་ནི་ཆོས་གསུམ་གྱི་རང་རང་གི་ངོ་བོར་གྱུར་པ་སོ་སོའི་མཚན་ཉིད་སྟོན་པ་ཡིན་ནོ། ། དེ་ཡི་རྣམ་གཞག་དང་ཞེས་བྱ་བ་ནི་མཚན་ཉིད་དེ་གང་ལ་ལྡན་པའི་ཆོས་གསུམ་པོ་དེའི་མཚན་གཞི་རྒྱས་པར་འཆད་པ་ཡིན་ནོ། །
གོ་རིམ་ཞེས་བྱ་བ་ནི་ཆོས་གསུམ་པོ་དེའི་གོ་རིམ་དེ་ལྟར་འགོད་པའི་རྒྱུ་མཚན་སྟོན་པ་ཡིན་ནོ། ། དོན་དང་ཞེས་བྱ་བ་ནི་ཆོས་གསུམ་གྱི་སྤྱིའི་མཚན་ཉིད་འཆད་པ་ཡིན་ནོ། ། དཔེ་ཞེས་བྱ་བ་ནི་ཕུང་པོ་རྣམས་མཚོན་པར་བྱེད་པ་ཅི་དང་འདྲ་བའི་དཔེ་སྟོན་པ་ཡིན་ནོ། ། དབྱེ་དང་ཞེས་བྱ་བ་ནི་ཆོས་གསུམ་པོ་དེའི་རྣམ་པའི་དབྱེ་བ་སྟེ་རྒྱས་པའི་དབྱེ་བ་དྲུག་བཅུ་རྩ་གཅིག་དང་བསྡུས་པའི་དབྱེ་བ་བཅུ་གསུམ་སྟོན་པ་ཡིན་ནོ། ། ཆོས་མངོན་པའི་བསྟན་བཅོས་རྣམས་ནི་ཤེས་བྱ་རྣམས་ཡང་དང་ཡང་དུ་འཆད་པར་བྱེད་པ་ན་ཡང་ཆོས་གསུམ་པོ་དེ་དག་བསྡུས་པ་ལ་སོགས་རྣམ་པ་བཞིས་ཡང་རིག་པར་བྱའོ་ཞེས་སྦྱར་ཏེ་བསྡུས་པ་ནས་རྣམ་པར་ངེས་པའི་བར་ཡིན་ནོ། ། འདི་སྐད་དུ་རྣམ་པར་ངེས་པ་བཞི་པོ་ཡང་ཕུང་པོ་ལ་སོགས་པའི་རང་བཞིན་ཡིན་ནོ་ཞེས་བསྟན་པའི་ཕྱིར་དེ་སྐད་དུ་གསུངས་ཏེ་གཞན་དུ་རྣམ་པར་ངེས་པ་ཀུན་ལས་བཏུས་པ་ནི་མཚན་ཉིད་ཀུན་ལས་བཏུས་པའི་ནང་དུ་བསྡུས་པ་མི་རིགས་པའི་ཕྱིར་རོ། ། དེ་ལ་བསྡུས་པ་ནི་ཆོས་གསུམ་ཇི་ལྟར་སྡུད་པའི་ཚུལ་ཡིན་ལ། མཚུངས་ལྡན་ནི་ཆོས་གསུམ་པོ་ཕན་ཚུན་གྲོགས་དང་གྲོགས་ཅན་དུ་ལྡན་བའི་ཚུལ་ཡིན་ཞིང་། ལྡན་པ་ནི་ཆོས་གསུམ་པོ་ཇི་ལྟར་ལྡན་བའི་ཚུལ་ཡིན་ཏེ་དེ་ལྟར་མཚན་ཉིད་ཀུན་ལས་བཏུས་པ་ནི་དོན་བཅུ་གཉིས་སུ་གནས་པ་ཡིན་ནོ། ། གཉིས་པ་རྣམ་པར་ངེས་པ་ཀུན་ལས་བཏུས་པ་ནི་རྣམ་པར་ངེས་པ་བཞིར་དབྱེ་སྟེ་ཞེས་བྱ་བ་ལ་སོགས་པས་སྟོན་པར་བྱེད་དེ།
དེ་ལ་བདེན་པ་ནི་སྡུག་བསྔལ་གྱི་བདེན་བ་ལ་སོགས་པ་རྣམ་པ་བཞི་ཡིན་ལ། ཆོས་ནི་གསུང་རབ་ཡན་ལག་བཅུ་གཉིས་སྡེ་སྣོད་གསུམ་གྱིས་བསྡུས་པ་ཞར་ལས་བྱུང་བ་དང་བཅས་པ་ཡིན་ཞིང་། ཐོབ་པ་ནི་གང་གིས་ཐོབ་པའི་གང་ཟག་དྲུག་བཅུ་དང་། གང་ཞིག་ཐོབ་པའི་མངོན་པར་རྟོགས་པ་བཅུ་ཡོན་ཏན་གྱི་ཆོས་དང་བཅས་པ་ཡིན་ལ། འབེལ་གཏམ་ནི་ཐར་པ་དང་མཐུན་པའི་ཤེས་བྱ་ལ་རྟོགས་པ་རྒྱས་པར་བྱེད་པ་སྟེ་དོན་རྣམ་པར་ངེས་པ་ལ་སོགས་པ་བདུན་ཡིན་ནོ། ། བཞི་པོ་དེ་དག་ནི་རྣམ་པར་ངེས་པའི་དབྱེ་བ་སྟེ་དེ་ལྟར་བཅུ་དྲུག་པོ་དེ་ནི་ཆོས་མངོན་པ་ཀུན་ལས་བཏུས་པའི་སྤྱི་སྡོམ་ཡིན་ཞེས་བྱ་བ་གསུངས་སོ། ། དེའི་དོན་ནི་འདི་ཡིན་ཏེ་གང་མཚན་ཉིད་ཀྱི་སྡོམ་དང་གྲངས་ཀྱི་སྡོམ་དང་བར་གྱི་སྡོམ་ལ་སོགས་པའི་དབྱེ་བ་ཇི་སྙེད་ཅིག་ཡོད་པ་དེ་དག་ཐམས་ཅད་ནི་སྤྱི་དང་བྱེ་བྲག་གི་སྡོམ་གཉིས་སུ་འདུས་པ་ཡིན་ཏེ་སྡོམ་གྱི་ཚིག་རྣམས་ཀྱི་བརྗོད་བྱ་ནི་སྤྱི་དང་བྱེ་བྲག་གཉིས་ལས་རྣམ་པ་གཞན་མེད་པའི་ཕྱིར་རོ། ། ཅི་སྟེ་ཡོད་ན་ནི་བརྗོད་བྱ་དེ་དངོས་པོ་མ་ཡིན་པར་འགྱུར་ཏེ་དེ་གཉིས་མ་ཡིན་པའི་དངོས་པོ་མི་སྲིད་པའི་ཕྱིར་རོ། ། དེས་ན་འདི་བརྗོད་བྱའི་ཁྱད་པར་བསྡུས་པའི་བྱེ་བྲག་གི་སྡོམ་ནི་མ་ཡིན་གྱི་འོན་ཀྱང་བསྟན་བཅོས་འདིའི་བརྗོད་བྱ་མ་ལུས་པ་སྡུད་པར་བྱེད་པའི་སྤྱི་སྡོམ་ཡིན་ནོ་ཞེས་སྟོན་པ་ཡིན་ནོ། ། དེའི་ཕྱིར་སྔར་ནི་སྡོམ་ཞེས་སྤྱིའི་མིང་གིས་སྨོས་པ་ཡིན་ལ།
དེ་ལ་ཡང་ཁྱད་པར་དུ་མ་ཡོད་པས་གང་ཞིག་ཡིན་སྙམ་པ་ལ་ཕྱིས་ནི་སྤྱི་སྡོམ་ཡིན་ཞེས་བྱེ་བྲག་ཏུ་འབྱེད་པ་ཡིན་ནོ་ཞེས་གནས་སོ། ། གཉིས་པ་བསྡུས་པའི་དོན་ནི་རིགས་པའི་ཐིགས་པའི་འགྲེལ་པ་ལས་རབ་ཏུ་བྱེད་པའི་ལུས་ནི་རྣམ་པ་གཉིས་ཏེ་སྒྲ་དང་དོན་ཏོ་ཞེས་འབྱུང་བ་ལྟར་གཉིས་སུ་གནས་པ་ལས་སྒྲའི་ལུས་ནི་བསྟན་བཅོས་འདིའི་ཚིག་མཐའ་དག་སྡུད་པར་བྱེད་པའི་ཚིགས་སུ་བཅད་པ་འདི་ཉིད་ཡིན་ལ། དོན་གྱི་ལུས་ནི་འདིའི་དོན་མཐའ་དག་སྡུད་པར་བྱེད་པ་སྟེ་མཚན་ཉིད་ཀུན་ལས་བཏུས་པ་དང་རྣམ་པར་ངེས་པ་ཀུན་ལས་བཏུས་པ་གཉིས་ཡིན་ལ་དེའང་བསྡུས་དང་མཚུངས་ལྡན་ལྡན་པ་དང་ཞེས་བྱ་བ་ཡན་ཆད་དང་རྣམ་པར་ངེས་པ་བཞིར་དབྱེ་སྟེ་ཞེས་བྱ་བ་མན་ཆད་ཀྱིས་རིམ་པ་བཞིན་བསྟན་པ་ཡིན་ནོ། ། ཡང་ན་དོན་གྱི་ལུས་ནི་མཚན་ཉིད་ཀུན་ལས་བཏུས་པ་དང་བདེན་བ་དང་ཆོས་དང་ཐོབ་པ་དང་འབེལ་གཏམ་རྣམ་པར་ངེས་པ་ཀུན་ལས་བཏུས་པ་ལྔའི་བདག་ཉིད་ཡིན་ནོ། ། གལ་ཏེ་གང་གི་དབང་དུ་བྱས་ནས་ཀུན་ལས་བཏུས་པ་ལྔར་བྱས་པ་ཡིན་ཞེ་ན། གདུལ་བྱ་རྣམས་ཤེས་བྱ་ལ་མཁས་པ་དང་མཁས་ནས་གཞན་ལ་སྟོན་པའི་དབང་དུ་བྱས་པ་ཡིན་ནོ་ཞེས་ཁོ་བོ་ཅག་སྨྲའོ། ། གང་ལ་མཁས་པར་བྱ་བའི་ཤེས་བྱ་ཡང་རྣམ་པ་གཉིས་པོར་འཁོར་བ་དང་མྱ་ངན་ལས་འདས་པའོ། ། དེ་ལ་མཚན་ཉིད་ཀུན་ལས་བཏུས་པ་དང་སྡུག་བསྔལ་དང་ཀུན་འབྱུང་གི་བདེན་པ་རྣམས་ཀྱིས་འཁོར་བ་ལ་མཁས་པར་བྱེད་ལ། འགོག་པ་དང་ལམ་དང་ཆོས་དང་ཐོབ་པ་རྣམས་ཀྱིས་མྱང་འདས་ལ་མཁས་པར་བྱེད་ཅིང་འབེལ་གཏམ་གྱིས་གཞན་ལ་སྟོན་པར་བྱེད་དོ། ། ཡང་ན་རྣམ་པ་གསུམ་སྟེ་ལྟ་བའི་ཡུལ་ཤེས་བྱ་དང་སྤྱོད་པའི་ཡུལ་ལམ་དང་འབྲས་བུ་ཡོན་ཏན་གྱི་ཆོས་སོ། །
དེ་ལ་མཚན་ཉིད་ཀུན་ལས་བཏུས་པ་དང་། སྡུག་བསྔལ་དང་ཀུན་འབྱུང་དང་ཆོས་རྣམ་པར་ངེས་པ་རྣམས་ཀྱིས་དང་པོ་དང་། ལམ་གྱི་བདེན་པས་གཉིས་པ་དང་འགོག་པ་དང་ཐོབ་པ་རྣམ་པར་ངེས་པས་གསུམ་པ་ལ་མཁས་པར་བྱེད་དོ། ། ཡང་ན་རྣམ་པ་དྲུག་སྟེ་ཕུང་པོ་དང་ཁམས་དང་སྐྱེ་མཆེད་དང་བདེན་པ་དང་རྟེན་འབྲེལ་དང་གནས་དང་གནས་མ་ཡིན་པ་རྒྱུ་དང་འབྲས་བུ་སྟེ་གཞན་རྣམས་ཀྱིས་དེ་དག་ལ་མཁས་པར་བྱས་ནས་འབེལ་གཏམ་གྱིས་གཞན་ལ་སྟོན་པར་བྱེད་དེ་དེའི་ཕྱིར་དེ་ལྟར་རང་དང་གཞན་གྱི་དོན་སྒྲུབ་པའི་དབང་དུ་བྱས་ནས་རྣམ་པ་ལྔར་བསྡུས་པ་ཡིན་ཞེས་བྱ་བ་འདི་གནས་པ་ཡིན་ནོ། ། དོན་འདི་ལ་བོད་ཀྱི་སློབ་དཔོན་གང་དག་ཤིན་ཏུ་མ་འབྲེལ་བའི་བཤད་པ་མང་པོ་བྱེད་པ་དེ་དག་ནི་འདིས་སྤང་བར་བྱའོ། ། དེ་ལྟ་བུའི་ཚིག་དང་དོན་ལ་ལུས་ཞེས་བརྗོད་པ་ནི་སྒྲ་དང་དོན་གྱི་ཡན་ལག་དུ་མ་འདུས་པའི་ཕྱིར་དང་ཡན་ལག་རྒྱས་བཤད་ཀྱི་རྟེན་བྱེད་པའི་ཕྱིར་དང་ཆོས་དུ་མ་ཚོགས་ཤིང་འདུས་པའི་ཕྱིར་ཏེ་བརྡ་སྤྲོད་པའི་རབ་ཏུ་བྱེད་པ་ལས། ཚོགས་དང་ལུས་དང་འདུས་པ་ནི། ། རྣམ་གྲངས་དག་སྟེ་དེ་བཞིན་སྦྱར། ། ཞེས་གང་བཤད་པ་ཡིན་ནོ། ། དེ་ལྟར་ན་ལུས་རྣམ་པར་གཞག་པ་དང་མདོ་དང་སྡོམ་དང་མདོར་བསྟན་པ་བཞི་ནི་མིང་གི་རྣམ་གྲངས་ཡིན་ནོ། །
གསུམ་པ་དགོས་པའི་དོན་ནི་སྔོན་གྱི་སློབ་དཔོན་རྣམས་ཀྱིས་ཆོས་མདོར་བསྟན་པའི་དགོས་པ་རྣམ་བཤད་རིགས་པ་ལ་སོགས་པ་ནས་དུ་མ་བཤད་པ་ལས་འདིར་ནི་སྡོམ་གྱི་དགོས་པ་ཡན་ལག་རྒྱས་བཤད་ལ་སྒྲོ་འདོགས་དང་སྐུར་འདེབས་སྤོང་བ་དང་ཚིག་ཉུང་ངུས་དོན་གྱི་སྤྱི་བདེ་བླག་ཏུ་རྟོགས་པ་དང་མཉན་ཅིང་བཤད་སླ་བ་དང་། འདི་ལས་རྟོག་ལྡན་བསྟན་བཅོས་ལ་འཇུག་པ་སྟེ་དགོས་པ་བཞི་གཟུང་བར་བྱའོ། ། དེ་ལ་དང་པོ་གསུམ་ནི་རྟོགས་པར་སླ་ལ་བཞི་པ་ནི་སྡོམ་གྱི་ཚིག་ལས་བསྟན་བཅོས་ཀྱི་ལུས་ལ་དགོས་པ་ལ་སོགས་པ་བཞི་ཡོད་པར་ཤེས་ནས་རྟོག་ལྡན་འཇུག་པར་འགྱུར་བས་དེ་བཤད་པར་བྱའོ། ། འདི་ལ་བསྟན་བཅོས་བཤད་པ་དང་། དེ་ལ་དགོས་འབྲེལ་གྱི་ངག་བཀོད་པའི་དགོས་པ་བཤད་པ་དང་། དེ་ལ་ཡོད་པའི་དགོས་འབྲེལ་ཉིད་བཤད་པ་དང་དོན་གསུམ་ཡོད་པའི་དང་པོ་ལ་དོན་བཞི་སྟེ་བསྟན་བཅོས་ཀྱི་ཚད་དང་། ངོ་བོ་དང་། དབྱེ་བ་དང་། ངེས་པའི་ཚིག་བཞི་ལས། དང་པོ་ནི་ཡི་གེ་དུ་མ་འདུས་པ་ལས་དོན་གྱི་ངོ་བོ་སྟོན་པའི་མིང་འགྲུབ་བོ། །
མིང་དུ་མ་འདུས་པ་ལས་དོན་གྱི་ཁྱད་པར་སྟོན་པའི་ཚིག་གོ ། ཚིག་དུ་མ་འདུས་པ་ལས་སྐྱེས་བུ་འཇུག་ལྡོག་བྱ་བའི་དོན་གཅིག་སྟོན་པའི་ངག་གོ ། ངག་དུ་མ་འདུས་པའི་འཇུག་ལྡོག་བྱ་བའི་དོན་དུ་མ་སྟོན་པའི་ལེའུ་འམ་རབ་ཏུ་བྱེད་པའོ། ། དེ་དུ་མ་འདུས་པ་ལས་བསྟན་བཅོས་ཀྱི་ལུས་འགྲུབ་བོ་ཞེས་བཙུན་པ་སྤྱན་རས་གཟིགས་བརྟུལ་ཞུགས་འཆད་དོ། ། ངོ་བོ་ནི་བྱེ་བྲག་ཏུ་སྨྲ་བ་སྒྲ་སྤྱིའི་ཕྲེང་བ་གཞུང་ལུགས་དང་མཉམ་པ་མི་ལྡན་པའི་འདུ་བྱེད་ཀྱི་ཕུང་པོས་བསྡུས་པ་ལ་འདོད་ཅིང་། མདོ་སྡེ་པ་སྒྲ་རང་གི་མཚན་ཉིད་གཞུང་ལུགས་ཀྱི་ཚད་དང་མཉམ་པ་གཟུགས་ཀྱི་ཕུང་པོས་བསྡུས་པ་ལ་འདོད་ལ། སེམས་ཙམ་པ་རྣམས་ནི་རྗོད་བྱེད་ཀྱི་རྣམ་པ་ཅན་གྱི་ཡིད་ཞེས་གཞུང་ལུགས་ཀྱི་ཚད་དང་མཉམ་པ་རྣམ་པར་ཤེས་པའི་ཕུང་པོ་འཁོར་སེམས་ལས་བྱུང་བ་རྗེས་འབྲང་དང་བཅས་པས་བསྡུས་པ་ལ་འདོད་དོ། ། དབྱེ་བ་ནི་ཕྱི་རིག་པ་དང་། ནང་རིག་པའི་བསྟན་བཅོས་གཉིས་ལས་ཕྱི་མ་དང་། དེ་ལའང་སྡེ་སྣོད་གསུམ་ལས་ཆོས་མངོན་པ་དང་།
ཡང་བཀའ་ཟབ་མོ་འབྱེད་པ་དང་། འཁྲུགས་པ་སྡེབ་པ་དང་། འཐོར་བ་སྡུད་པ་ནི་གསུམ་ཆར་ཡང་། བརྩིར་རུང་མོད་ཀྱི་འོན་ཀྱང་ཕྱི་མ་ཉིད་གཙོར་བྱས་པ་ཡིན་ནོ། ། གང་ཡང་རྣམ་པར་གཏན་ལ་དབབ་པ་བསྡུ་བ་ལས། ཐོས་རྩོད་སྒྲུབ་པ་ལྷུར་ལེན་དང་། ། དོན་མེད་དོན་ལོག་དོན་དམ་སྟོན། ། ངན་གཡོ་སྙིང་མེད་སྡུག་བསྔལ་སྤོང་། ། བསྟན་བཅོས་གསུམ་ཚན་གསུམ་དུ་འདོད། ། ཅེས་འབྱུང་བ་དེ་ནི་ཚིག་གསུམ་ཀ་ལ་བྲམ་ཟེའི་གསང་ཚིག་དང་མུ་སྟེགས་བྱེད་ཀྱི་ཚད་མའི་བསྟན་བཅོས་དང་།
སངས་རྒྱས་ཀྱི་བཀའ་གསུམ་དང་རིམ་པ་བཞིན་སྦྱར་རོ། ། ངེས་ཚིག་ནི་ཤསྠྲ་ཅེས་འབྱུང་བའི་ཤ་ས་ན་འཆོས་པ་དང་ཏྲ་ཡ་ཏི་སྐྱོབ་པ་སྟེ་རྣམ་བཤད་རིགས་པ་ལས། ། ཉོན་མོངས་དགྲ་རྣམས་མ་ལུས་འཆོས་པ་དང་། ། ངན་འགྲོ་སྲིད་ལས་སྐྱོབ་པ་གང་ཡིན་པ། ། འཆོས་སྐྱོབ་ཡོན་ཏན་ཕྱིར་ན་བསྟན་བཅོས་ཏེ། ། གཉིས་པོ་འདི་དག་གཞན་གྱི་ལུགས་ལ་མེད། ། ཅེས་བཤད་པ་ཡིན་ནོ། ། གཉིས་པ་དགོས་འབྲེལ་གྱི་ངག་བཀོད་པའི་དགོས་པ་ལ་དོན་གསུམ་གྱི་དང་པོ་གཞན་ཕྱོགས་དགག་པ་ནི་གཞོན་ནུ་མ་ལེན་པ་ན་རེ་དགོས་འབྲེལ་གྱི་ངག་བཀོད་པའི་དགོས་པ་ནི་དགོས་པ་ལ་སོགས་པ་བཞི་ལ་སྒྲ་ལས་བྱུང་བའི་ཚད་མའི་ངེས་པ་སྐྱེས་ནས་བསྟན་བཅོས་ལ་འཇུག་པ་ཡིན་ནོ། ། ཞེས་སྨྲ་སྟེ་ཇི་སྐད་དུ། བསྟན་བཅོས་དག་ནི་ཐམས་ཅད་དམ། །
ཡང་ན་ལས་ནི་འགའ་ཞིག་ལ། ། ཇི་སྲིད་དགོས་པ་མ་བརྗོད་པ། ། དེ་སྲིད་དུ་ནི་སུ་ཞིག་འཛིན། ། ཞེས་སྨྲས་པ་ཡིན་ནོ། ། དེ་ནི་མི་རིགས་ཏེ་འདི་ལྟར་རྟོག་པ་དང་མི་ལྡན་པ་འཇུག་པ་ནི་དགོས་པ་ལ་མི་ལྟོས་པས་དེའི་དོན་དུ་བཀོད་པ་དོན་མེད་པའི་ཕྱིར་དང་རྟོག་པ་དང་ལྡན་པ་ཡང་སྐྱེས་བུ་ཙམ་གྱི་ཚིག་ལ་འཁྲུལ་པ་མཐོང་བ་དང་། སྐྱེས་བུ་ཁྱད་པར་ཅན་རྟོགས་པར་དཀའ་བ་དང་། སྐྱེས་བུས་མ་བྱས་པའི་ཚིག་མི་སྲིད་པས་ཚིག་གང་ལས་ཀྱང་དོན་ལ་ངེས་པ་སྐྱེ་བར་མི་འཐད་པའི་ཕྱིར་རོ། ། གཞན་ཡང་སྒྲ་ལས་ནི་དོན་ཚད་མས་རྟོགས་པར་མི་འཐད་དེ་དེ་དག་འབྲེལ་བ་མེད་པའི་ཕྱིར་རི་གངས་ཅན་དང་འབིགས་བྱེད་བཞིན་ནོ། ། གལ་ཏེ་དེ་དག་བདག་གཅིག་པའམ་དེ་ལས་བྱུང་བས་འབྲེལ་ན་འཇིག་རྟེན་ན་ཕོངས་པ་རྒྱུན་ཆད་པར་འགྱུར་ཏེ། གང་གིས་ཕོངས་པ་དེ་རྗོད་པའི་སྒྲ་ཐམས་ཅད་ལ་ཡོད་པའི་ཕྱིར་རོ། །
གཞན་ཡང་ཁ་ཅིག་་་་་་རྒྱ་དམར་ན་རེ་གནའ་ལུགས་རྗེས་སུ་བསྐྱང་ཞིང་དམ་པའི་སྤྱོད་པ་དང་བསྟུན་པའི་ཕྱིར་སྔོན་གྱི་རྩོམ་པ་པོ་དག་གི་ལུགས་རྗེས་སུ་བརྗོད་པ་ཡིན་ནོ། ། ཞེས་ཟེར་བ་དེའང་མ་ཡིན་ཏེ། འདི་ལ་དགོས་པ་གཞན་མེད་ན་ནི་སྔོན་གྱི་རྩོམ་པ་པོ་དག་ཡང་འགོད་པ་མི་འཐད་པའི་ཕྱིར་དང་། ཡོད་ན་ནི་དེ་ཉིད་འདིའི་ཡང་དགོས་པར་འགྱུར་བའི་ཕྱིར། གཉིས་པ་རང་གི་ལུགས་ལ་གསུམ་ལས་དོན་འདི་ལ་སློབ་དཔོན་ཞི་བ་འཚོ་ན་རེ་བསྟན་བཅོས་འདི་ནི་བརྩམ་པར་བྱ་བ་མ་ཡིན་ཏེ་དགོས་པ་ལ་སོགས་པ་བཞི་མེད་པའི་ཕྱིར་བྱ་རོག་གི་སོ་བརྟག་པའི་བསྟན་བཅོས་བཞིན་ནོ་ཞེས་ཁ་ཅིག་རྩོམ་བའི་བྱ་བ་འགོག་པའི་ལོག་རྟོག་བཟློག་པ་ནི་ངག་འདིའི་དགོས་པ་ཡིན་ནོ། ། དེས་ན་གང་དགོས་པ་བཞི་དང་ལྡན་པ་དེ་མཁས་པས་བརྩམ་པར་བྱ་བ་ཡིན་ཏེ། དཔེར་ན་གསོ་བ་རིག་པའི་བསྟན་བཅོས་བཞིན་ནོ། ། བསྟན་བཅོས་འདིའང་དགོས་པ་ལ་སོགས་པ་བཞི་དང་ལྡན་པ་ཡིན་ནོ་ཞེས་བྱ་བ་ནི་རང་བཞིན་གྱི་གཏན་ཚིགས་ཡིན་ནོ་ཞེས་ཟེར་རོ། ། སློབ་དཔོན་ཆོས་མཆོག་ནི་ངག་འདི་ལས་དགོས་པ་ལ་སོགས་པ་བཞི་ལ་ཡོད་ལ་ཤས་ཆེར་འཛིན་པའི་ཐེ་ཚོམ་སྐྱེས་ནས་བསྟན་བཅོས་ལ་འཇུག་པ་དགོས་པར་འདོད་དེ། ཇི་སྐད་དུ།
གང་ཕྱིར་འཇིག་རྟེན་དོན་གཉེར་ནི། ། ཐེ་ཚོམ་ལས་ཀྱང་འཇུག་ཕྱིར་རོ། ། ཞེས་བཤད་པ་ཡིན་ནོ། ། བྲམ་ཟེ་བདེ་བྱེད་དགའ་བ་ན་རེ་བསྟན་བཅོས་ཀྱི་སྐབས་མངོན་དུ་བྱས་ནས་བསྟན་བཅོས་བཀོད་པ་ནི་གཞུང་མཛེས་པར་བྱ་བའི་ཕྱིར་ཏེ་གློ་བུར་དུ་གཞུང་རྩོམ་པ་ལ་ཞུགས་ན་མི་མཛེས་པར་འགྱུར་བའི་ཕྱིར་རོ་ཞེས་ཟེར་རོ། ། གསུམ་པ་དེ་ལ་རྩོད་པ་སྤང་བ་ནི་གལ་ཏེ་ངག་འདི་དོན་མེད་པར་འགྱུར་ཏེ་འདི་རྟོག་པ་དང་མི་ལྡན་པའི་ལོག་རྟོག་བཟློག་ཅིང་འཇུག་པའི་དོན་དུ་ནི་བཀོད་པ་མ་ཡིན་ལ་རྟོག་པ་དང་ལྡན་པ་ཡང་རིགས་པ་མེད་པའི་ཚིག་ཙམ་གྱིས་ལོག་རྟོག་བཟློག་ཅིང་བསྟན་བཅོས་ལ་འཇུག་ན་ཧ་ཅང་ཐལ་བའི་ཕྱིར་དང་ངག་མེད་པར་ཡང་ཐེ་ཚོམ་སྐྱེ་བས་ཐེ་ཚོམ་ལས་འཇུག་པ་ངག་དང་ལྡོག་པ་མ་གྲུབ་པའི་ཕྱིར་དང་། གཅིག་ལ་ཐེ་ཚོམ་སྐྱེས་པ་ཙམ་གྱིས་འཇུག་པས་བཞི་བསྟན་པ་དོན་མེད་པར་ཐལ་བའི་ཕྱིར་དང་། གཞུང་མཛེས་པར་ཡང་མཆོད་བརྗོད་ལ་སོགས་པ་གཞན་གྱིས་བྱས་ཟིན་པའི་ཕྱིར་རོ་ཞེ་ན། དེ་ནི་དེ་ལྟར་མ་ཡིན་ཏེ་འདི་ལ་ཚུལ་གསུམ་པའི་རིགས་པ་ཡོད་པའི་ཕྱིར་དང་། ཐེ་ཚོམ་གྱིས་རྟོག་ལྡན་གྱི་ལོག་རྟོག་བཟློག་ཅིང་འཇུག་ལྡོག་བྱེད་པ་དང་ཤས་ཆེར་འཛིན་པའི་ཐེ་ཚོམ་ངག་ལས་སྐྱེ་བར་ནི་ཚད་མས་གྲུབ་པའི་ཕྱིར་དང་། བཞི་ལས་གཅིག་མེད་པར་ཐེ་ཚོམ་ཟ་ན་ཡང་རྟོག་ལྡན་བསྟན་བཅོས་ལ་མི་འཇུག་པའི་ཕྱིར་རོ། །
ཇི་ལྟར་ངག་འདིས་བསྟན་བཅོས་བརྗོད་བྱ་དང་དགོས་པ་ལ་སོགས་པའི་ཁྱད་པར་དང་ལྡན་པར་བསྟན་པས་མཛེས་པར་བྱས་པ་དེ་ལྟར་ནི་གཞན་གྱིས་མཛེས་པར་བྱེད་མི་ནུས་ཏེ་དེའི་ཕྱིར་མཛེས་པ་གཅིག་ནི་ས་བོན་དང་སྡོང་བུ་ལས་སྐྱེས་པའི་ཆུ་ཤིང་ལྟར་ཐ་དད་པ་ཡིན་ནོ། ། འདི་ལྟར་ངག་འདིས་ནི་བསྟན་བཅོས་འདི་བརྗོད་བྱ་དང་དགོས་པ་ལ་སོགས་པ་བཞི་དང་ལྡན་པར་བསྟན་པ་ན་འདིའི་ལུས་ཆོས་བཞིས་མཛེས་པར་བྱས་པའི་ཁྱད་པར་ཅན་དུ་བསྟན་པ་ཡིན་ལ་བཤད་པར་དམ་བཅའ་ལ་སོགས་པས་ནི་དེ་ལྟ་མ་ཡིན་པའི་ཕྱིར་རོ། ། གཞན་གྱིས་མཛེས་པར་བྱས་པ་ལ་འདིའི་མཛེས་པ་དོན་མེར་པར་ཐལ་བའི་སྐྱོན་ཡང་མེད་དེ། མིག་གིས་མཛེས་པར་བྱས་པ་ལ་སོའི་ཕྲེང་བ་དོན་མེད་པར་ཐལ་བའི་ཕྱིར་རོ། ། ངག་གཅིག་ལ་འབྲས་བུ་གསུམ་མི་རུང་བའང་མ་ཡིན་ཏེ་མར་མེ་གཅིག་ལས་ཤེས་པ་དང་སྡོང་བུའི་རྣམ་པར་འགྱུར་བ་དང་འབར་བའི་སྐད་ཅིག་གཞན་མི་སྐྱེ་བར་ཐལ་བར་འགྱུར་བ་ལས་རྣམ་འགྲེལ་ལས། དེ་བཞིན་གཅིག་ཡང་དུ་མ་བྱེད། དེ་དངོས་ཡོངས་སུ་བསྟན་པའི་ཕྱིར། ཞེས་བྱ་བ་དང་། རྩོད་པའི་རིགས་པ་ལས། གཅིག་ལ་ཡང་དོན་དུ་མ་བྱེད་པ་མཐོང་བའི་ཕྱིར་ཏེ་ཞེས་བཤད་པའང་ཡིན་ནོ། །
དོན་གསུམ་པ་དགོས་འབྲེལ་ཉིད་བཤད་པ་ལ་དགོས་འབྲེལ་བཞི་སོ་སོའི་དོན་དང་། དེ་དག་གཅིག་པ་དང་ཐ་དད་བརྟག་པ་དང་། བཞི་ཁོ་ནར་སྟོན་པའི་གྲངས་ངེས་པ་དང་། དེ་དག་ངག་འདིས་ཇི་ལྟར་བསྟན་པའི་ཚུལ་བཞི་ལས་དང་པོ་ལའང་ངག་ཐམས་ཅད་ལ་ཡོད་པའི་དགོས་འབྲེལ་བཞི་ནི། ངག་དེས་བསྟན་པར་བྱ་བ་དང་། དེ་ལས་དེ་རྟོགས་པ་དང་། དེ་ལས་དོན་གཞན་གཅིག་གྲུབ་པ་དང་། གཉིས་པོ་དེ་དེ་དང་དེ་ལས་བྱུང་བ་བཞི་ཡིན་ནོ། ། དགོས་འབྲེལ་ངག་ལ་ཡོད་པའི་དགོས་འབྲེལ་བཞི་ནི་དགོས་པ་ལ་སོགས་པ་བཞི་ངག་འདིའི་བརྗོད་བྱ་དང་། ངག་འདི་ལས་དེ་དག་རྟོགས་པ་ནི་དགོས་པ་དང་།
དེ་ལས་བསྟན་བཅོས་ལ་འཇུག་པ་ནི་དགོས་པའི་དགོས་པ་དང་། རྟོགས་པ་ངག་ལས་བྱུང་བ་དང་། འཇུག་པ་རྟོགས་པ་ལས་བྱུང་བ་ནི་འབྲེལ་བ་ཡིན་ནོ། ། བསྟན་བཅོས་ལུས་ལ་ཡོད་པའི་དགོས་འབྲེལ་བཞི་ནི་ཀུན་ལས་བཏུས་པ་ལྔ་འདིའི་བརྗོད་བྱ་དང་། འདི་ལས་དེ་དག་རྟོགས་པ་དགོས་པ་དང་། དེ་ལས་དེ་དག་ཡིད་ལ་བྱས་པས་ཞི་གནས་དང་ལྷག་མཐོང་དང་ལྡན་ནས་འབེལ་པའི་གཏམ་གྱིས་གཞན་གྱི་དྲི་བ་ལུང་སྟོན་ཅིང་རིམ་གྱིས་བྱང་ཆུབ་ཐོབ་པར་འགྱུར་བ་ནི་དགོས་པའི་དགོས་པ་དང་། དེ་དགོས་པ་ལས་བྱུང་བ་དང་། དགོས་པ་བསྟན་བཅོས་ལས་བྱུང་བ་ནི་འབྲེལ་བ་ཡིན་ཏེ་སློབ་དཔོན་རྒྱལ་བའི་སྲས་ཀྱིས་འགྲེལ་པ་ལས་ཅིའི་ཕྱིར་བསྟན་བཅོས་འདི་བརྩམས་ཞེ་ན། ཕུང་པོ་ལ་སོགས་པ་ལས་བརྩམས་ཏེ་དུ་དང་ཅི་ཕྱིར་ཞེས་བྱ་བ་ལ་སོགས་པ་བསམ་པའི་གནས་རྣམས་ལ་མཁས་པར་བྱ་བའི་ཕྱིར་བརྩམས་སོ། ། འདི་ལྟར་མཁས་པ་འདིས་ནི་ཕན་ཡོན་རྣམ་པ་གཉིས་འཐོབ་སྟེ།
ཡིད་ལ་བྱེད་པའི་ཕན་ཡོན་དང་། འབེལ་པའི་གཏམ་གཏན་ལ་འབེབས་པའི་ཕན་ཡོན་ནོ། ། དེ་ལ་ཡིད་ལ་བྱེད་པའི་ཕན་ཡོན་ནི་ཞི་གནས་ཀྱི་རྗེས་སུ་མཐུན་པ་དང་། ལྷག་མཐོང་འཕེལ་བའི་རྗེས་སུ་མཐུན་པར་རིག་པར་བྱའོ། ། ཞི་གནས་ཀྱི་རྗེས་སུ་མཐུན་པ་ནི་གནས་འདི་དག་ལ་མཁས་པར་བྱས་པ་ཐེ་ཚོམ་མེད་པས་ཇི་ལྟར་རང་གི་དམིགས་པ་ལ་རྩེ་གཅིག་པའི་ཚུལ་གྱིས་བདེ་བར་སེམས་མཉམ་པར་འཇོག་པའི་ཕྱིར་ཞི་གནས་ཀྱི་རྗེས་སུ་མཐུན་ནོ། ། ལྷག་མཐོང་འཕེལ་བའི་རྗེས་སུ་མཐུན་པ་ནི་རྣམ་པ་མང་པོར་ཤེས་བྱ་ཡོངས་སུ་བརྟགས་པས་ཤེས་རབ་ཁྱད་ཞུགས་པར་འགྲོ་བའི་ཕྱིར་ལྷག་མཐོང་གི་རྗེས་སུ་མཐུན་ནོ། ། འབེལ་པའི་གཏམ་གཏན་ལ་འབེབས་པའི་ཕན་ཡོན་ནི་གནས་འདི་དག་ལ་མཁས་པས་དྲི་བ་ཐམས་ཅད་ལུང་སྟོན་ནུས་པའི་མཐུ་དང་ལྡན་པས་མི་འཇིགས་པ་ཐོབ་པར་བལྟའོ་ཞེས་བྱ་བ་དང་ཕྱིན་ཅི་མ་ལོག་པའི་ཐབས་ཀྱིས་སངས་རྒྱས་ཉིད་ཀྱི་བར་དུ་ཐོབ་པར་བྱེད་པའི་ཕྱིར་གང་བཤད་པ་ཡིན་ནོ། ། གཉིས་པ་དེ་དག་གཅིག་པ་དང་ཐ་དད་བརྟག་པ་ནི་བརྗོད་པར་བྱ་བ་ཀུན་ལས་བཏུས་པ་ལྔ་དང་ནི་གཞན་གསུམ་ཀའང་ངོ་བོ་གཅིག་ཡིན་ཏེ་དེ་དག་གིས་མ་བསྡུས་པའི་ཤེས་བྱ་མེད་པའི་ཕྱིར་རོ། ། དངོས་ཀྱི་བརྗོད་བྱ་ནི་དངོས་མེད་ཡིན་པས་དེ་དང་ནི་གཅིག་པ་བཀག་པ་ཙམ་ཡིན་ནོ། ། གང་དང་གང་རྒྱུ་འབྲས་ཡིན་པ་དེ་དང་དེ་ནི་ཐ་དད་དོ། །
གང་ཞིག་གང་ལས་བྱུང་བ་དེ་ནི་འབྲེལ་བ་དང་བདག་ཉིད་གཅིག་པ་ཡིན་ནོ་ཞེས་གནས་སོ། ། གསུམ་པ་བཞི་ཁོ་ནར་སྟོན་པའི་གྲངས་ངེས་པ་ལ་དོན་གསུམ་གྱི་དང་པོ་གཞན་ཕྱོགས་དགག་པ་ནི་གལ་ཏེ་བསྟན་བཅོས་འདི་ལ་ཆོས་དུ་མ་ཡོད་པའི་ནང་ནས་བཞི་ཁོ་ན་སྟོན་པའི་ངེས་པ་དེ་གང་ལས་ཤེ་ན་འདི་ལ་གང་དག་བསྟན་བཅོས་འདི་ལ་དགོས་པ་མེད་པ་ཉིད་དམ། ཡོད་ཡང་དེ་སྒྲུབ་པར་མི་ནུས་པ་ཉིད་དམ། དགོས་པ་དེ་འདོད་བྱ་མ་ཡིན་པ་ཉིད་དམ། འདོད་བྱ་ཡིན་ཡང་བསྟན་བཅོས་འདི་དང་མ་འབྲེལ་བ་ཉིད་དམ་ཞེས་ལོག་རྟོག་གམ་ཐེ་ཚོམ་དུ་གྱུར་ན་རྟོག་ལྡན་འདི་ལ་འཇུག་པར་མི་འགྱུར་བས་བསལ་བྱ་ལས་བཞིར་ངེས་པ་ཡིན་ནོ་ཞེས་ཟེར་རོ། ། དེ་ནི་མི་རུང་སྟེ་འདི་ལྟར་སྒྲུབ་པར་མི་ནུས་པ་དང་འདོད་བྱ་མ་ཡིན་བའི་ལོག་རྟོག་ནི་ངག་འདིས་སེལ་བར་མི་རིགས་ཏེ། རང་གི་བརྗོད་བྱའི་འགལ་ཟླ་མ་ཡིན་པའི་ཕྱིར་འགྲོ་བ་དབང་ཕྱུག་གིས་བྱས་པར་འདོད་པའི་ལོག་རྟོག་བཞིན་ནོ། ། ཁྱབ་པ་མ་གྲུབ་པའང་མ་ཡིན་ཏེ་འགལ་ཟླ་དང་དེ་མ་ཡིན་བའི་ལོག་རྟོག་ཐམས་ཅད་སེལ་ན་ནི་ངག་གཅིག་གིས་ལོག་རྟོག་ཐམས་ཅད་སེལ་བར་ཐལ་བའི་ཕྱིར་རོ། ། གཉིས་པ་རང་གི་ལུགས་ནི་བསྟན་བཅོས་འདི་ལེའུ་བཅུའི་ངག་ལྟར་བརྗོད་བྱ་མེད་པ་ཉིད་དམ། བྱ་རོག་གི་སོ་བརྟག་པ་ལྟར་དགོས་པ་དང་མི་ལྡན་པ་ཉིད་དམ།
པར་སིག་པ་རྣམས་ཀྱི་མ་བག་མར་ལེན་པའི་བསྟན་བཅོས་བཞིན་དགོས་པའི་དགོས་པ་གྱ་ནོམ་པ་མེད་པ་ཉིད་དམ། མཐོ་རིས་ཀྱི་ཐབས་སུ་སྲོག་གཅོད་པའི་མཆོད་སྦྱིན་ལྟར་དགོས་པ་དེ་དག་བསྟན་བཅོས་དང་མ་འབྲེལ་བ་ཉིད་དམ་ཞེས་སེམས་ན་བསྟན་བཅོས་ལ་འཇུག་པར་མི་འགྱུར་བ་ལས་དེ་དག་སེལ་བ་ལ་བཞིར་ངེས་པ་ཡིན་ཏེ་རྣམ་པར་ངེས་པ་ལས། དེར་ཡང་ཟླ་བོ་རྣམ་གཅོད་པའི། དོན་རྣམས་ལ་ནི་རྟོགས་འགྱུར་ཏེ་ཞེས་གང་བཤད་པ་ཡིན་ནོ། ། གསུམ་པ་རྩོད་པ་སྤང་བ་ནི་གལ་ཏེ་ལོག་པར་རྟོག་པ་སྒྲས་སེལ་ན་རྟགས་དང་དཔེ་དོན་མེད་པར་འགྱུར་རོ་ཞེ་ན། དོན་མེད་པ་མ་ཡིན་ཏེ། དེ་དག་གིས་ཚད་མའི་ངེས་པ་སྐྱེད་པར་བྱེད་པའི་ཕྱིར་རོ། ། བཞི་པ་ངག་གིས་ཇི་ལྟར་བསྟན་པའི་ཚུལ་ནི་ཚིག་ལེའུར་བྱས་པ་འདིས་ནི་བརྗོད་བྱ་ཀུན་ལས་བཏུས་པ་ལྔའི་བདག་ཉིད་དང་། དགོས་པའི་དགོས་པ་ལམ་གྱི་བདེན་པ་དང་ཐོབ་པ་རྣམས་དངོས་སུ་བསྟན་ནས་གཞན་གཉིས་ཤུགས་ལ་བསྟན་པ་ཡིན་ལ། འགྲེལ་པས་ནི་བསམ་བའི་གནས་རྣམས་ཞེས་བྱ་བས་བརྗོད་བྱ་དང་མཁས་པར་བྱ་བའི་ཕྱིར་ཞེས་བྱ་བས་དགོས་པ་དང་།
མཁས་པ་འདིས་ནི་ཞེས་བྱ་བ་མན་ཆད་ཀྱིས་དགོས་པའི་དགོས་པ་བསྟན་ལ་འབྲེལ་བ་ནི་མཁས་པར་བྱ་བའི་ཕྱིར་བརྩམས་སོ་ཞེས་བྱ་བས་ཤུགས་ལ་བསྟན་པ་ཉིད་དེ་བརྩམས་པ་ལས་མཁས་པ་འབྱུང་བར་ནི་ཤུགས་ལ་བསྟན་པའི་ཕྱིར་རོ། ། དེ་ལྟར་ལུས་རྣམ་པར་གཞག་པ་བཤད་ནས་དེའི་ཡན་ལག་རྒྱས་པར་འཆད་པ་ལ་དོན་གཉིས་ཏེ་མཚན་ཉིད་ཀུན་ལས་བཏུས་པ་བཤད་པ་དང་། རྣམ་པར་ངེས་པ་ཀུན་ལས་བཏུས་པ་བཤད་པའོ། ། དང་པོ་ལ་དོན་བཅུ་གཉིས་ཏེ། དུ་དང་གིས་བསྟན་པའི་ཆོས་གསུམ་གྱི་རབ་ཏུ་དབྱེ་བ་དང་། ཅི་ཕྱིར་གྱིས་བསྟན་པའི་ཆོས་གསུམ་གྱི་གྲངས་ངེས་པའི་རྒྱུ་མཚན་དང་། ཆོས་གསུམ་གྱི་ཉེར་ལེན་གྱི་དོན་དང་། ཆོས་གསུམ་གྱི་མཚན་ཉིད་དང་། ཆོས་གསུམ་གྱི་རྣམ་གཞག་དང་། ཆོས་གསུམ་གྱི་གོ་རིམ་དང་།
ཆོས་གསུམ་གྱི་དོན་དང་། ཕུང་པོ་མཚོན་པའི་དཔེ་དང་། ཆོས་གསུམ་གྱི་དབྱེ་བ་དང་། ཆོས་གསུམ་གྱི་བསྡུས་པ་དང་། ཆོས་གསུམ་གྱི་མཚུངས་ལྡན་དང་། ཆོས་གསུམ་གྱི་ལྡན་པའོ། ། དང་པོ་ལ་དོན་གཉིས་ཀྱི་དོན་དངོས་ནི་གལ་ཏེ་ཆོས་མངོན་པའི་བསྟན་བཅོས་ཐམས་ཅད་ནི་མདོའི་ཚིག་འཆད་ཅིང་མདོའི་དོན་གཏན་ལ་འབེབས་པར་བྱེད་པ་མ་ཡིན་ནམ། ཆོས་མངོན་པའི་མདོ་རྣམས་ནི་བཅོམ་ལྡན་འདས་ཀྱིས་འགྲོ་བ་རྣམས་ལ་ཆོས་རབ་ཏུ་རྣམ་པར་འབྱེད་པའི་ཤེས་རབ་བསྐྱེད་ནས་སྲིད་པ་ལས་བསྒྲལ་བར་བྱ་བའི་ཕྱིར་གསུངས་པ་ཡིན་ཏེ་མཛོད་ལས། ཆོས་རྣམས་རབ་ཏུ་རྣམ་འབྱེད་མེད་པར་ཉོན་མོངས་རྣམས། ། གང་ཕྱིར་ཉེ་བར་ཞི་བར་བྱ་བའི་ཐབས་མེད་ལ། །
ཉོན་མོངས་པས་ཀྱང་འཇིག་རྟེན་སྲིད་མཚོ་འདིར་འཁྱམས་ཏེ། ། དེ་བས་དེ་ཕྱིར་འདི་ནི་སྟོན་པས་གསུངས་སོ་ལོ། ། ཞེས་གང་འབྱུང་བ་ཡིན་ནོ། ། འགྲོ་བ་རྣམས་ཀྱིས་ཆོས་རབ་ཏུ་རྣམ་པར་འབྱེད་པ་ཡང་ཆོས་མངོན་པ་ལ་ལྟོས་པ་ཡིན་ཏེ་ཡང་དེ་ཉིད་ལས་ཆོས་མངོན་པ་བསྟན་པ་མེད་པར་ནི་སློབ་མས་ཆོས་རབ་ཏུ་རྣམ་པར་དབྱེ་བར་མི་ནུས་ཞེས་གང་བཤད་པ་ཡིན་ནོ། ། དེའི་ཕྱིར་ཁྱེད་མངོན་པའི་བསྟན་བཅོས་ཀྱིས་མདོ་འཆད་པར་བྱེད་ན་མདོ་ལས་གསུངས་པའི་ཕུང་པོ་རྣམས་ནི་དུ་ཞེས་བྱ་བ་ལ་སོགས་པ་སྤྱིའི་སྒྲས་ཟག་བཅས་དང་ཟག་མེད་མ་ཕྱེ་བར་དྲི་བ་བཀོད་ནས་ཕུང་པོ་རྣམས་ནི་ལྔ་སྟེ་ཞེས་བྱ་བ་ལ་སོགས་པས་སློབ་དཔོན་རང་ཉིད་ལན་ལྡོན་པར་མཛད་དེ་དྲི་བ་དང་ལན་གྱི་རྣམ་པ་གཞན་ལ་ཡང་དེ་བཞིན་དུ་སྦྱར་རོ། ། དེ་ལ་གཟུགས་ཀྱི་ཕུང་པོ་ཞེས་བྱ་བ་ནི་གཟུགས་ཡང་ཡིན་པ་ཕུང་པོའང་ཡིན་པའི་ཕྱིར་གཞི་མཐུན་པའི་དྲུག་པ་དེའི་སྐྱེས་བུའི་བསྡུ་བ་ཡིན་ཏེ་གེ་སར་གྱི་དམར་པོ་བཞིན་ནོ། ། འདི་ལྟར་དང་པོ་གང་ཡང་རུང་བ་དང་། གཉིས་པ་ལས་དང་། གསུམ་པ་བྱེད་པ་པོ་དང་། བཞི་པ་ཆེད་དུ་བྱ་བ་དང་།
ལྔ་པ་འབྱུང་ཁུངས་དང་། དྲུག་པ་འབྲེལ་བ་དང་། བདུན་པ་གནས་གཞི་དང་། བརྒྱད་པ་བོད་པ་སྟེ་སྒྲའི་རྣམ་པར་དབྱེ་བ་ནི་བརྒྱད་ཡིན་ནོ། ། དེ་དག་གི་བསྡུ་བ་ཤེས་ན་དོན་སྟོན་པ་ལ་མི་འཇིགས་པ་ཐོབ་པར་འགྱུར་བས་དེ་དག་གི་བསྡུ་བ་ལ་དེའི་སྐྱེས་བུའི་བསྡུ་བ་ཞེས་བྱའོ། ། དེ་བཞིན་དུ་ཕུང་པོ་ལྷག་མ་རྣམས་དང་ཁམས་དང་སྐྱེ་མཆེད་རྣམས་ལ་ཡང་སྦྱར་བར་བྱའོ། ། ཁམས་རྣམས་ནི་བདག་པོའི་རྐྱེན་མིག་གི་ཁམས་དང་། དམིགས་པའི་རྐྱེན་གཟུགས་ཀྱི་ཁམས་དང་། དེ་གཉིས་ཀྱི་འབྲས་བུ་མིག་གི་རྣམ་པར་ཤེས་པའི་ཁམས་དང་ཞེས་རྒྱུའི་ཁམས་སྔོན་དང་འབྲས་བུའི་ཁམས་ཕྱིས་སྦྱར་ཏེ་དེ་བཞིན་དུ་ཁམས་ལྷག་མ་གཞན་ལ་ཡང་སྦྱར་རོ། ། སྐྱེ་མཆེད་རྣམས་དབང་པོ་ལྔར་དང་དོན་ཕྱིས་སྨོས་པ་ནི་མངོན་པར་གྲུབ་པའི་རིམ་པ་སྟེ་གདུགས་ནམ་མཁའ་ལ་ཕུབ་ན་གྲིབ་མ་ས་ལ་འབྱུང་བ་བཞིན་ནོ། །
དེ་ལྟར་ན་བཅོམ་ལྡན་འདས་ཀྱིས་བདག་ཏུ་རྨོངས་ཤིང་དབང་པོ་གསུམ་དང་ལྡན་པ་ཆོས་མདོར་བསྡུས་པ་དང་རྒྱས་པ་དང་འབྲིང་འདོད་པའི་སེམས་ཅན་རྣམས་ལ་གོ་རིམ་བཞིན་ཕུང་པོ་ལ་སོགས་པ་གསུམ་བཤད་པ་ཡིན་ནོ་ཞེས་བྱ་བར་ཁོང་དུ་ཆུད་པར་བྱ་སྟེ་མཛོད་ལས། རྨོངས་དབང་འདོད་རྣམས་གསུམ་གྱི་ཕྱིར། ། ཕུང་པོ་ལ་སོགས་གསུམ་བསྟན་ཏོ། ། ཞེས་བཤད་པ་ཡིན་ནོ། ། གཉིས་པ་དེ་རང་གི་གྲུབ་མཐའ་སྨྲ་བ་དང་སྦྱར་ཏེ་བཤད་པ་ནི་གལ་ཏེ་དེ་བཞིན་གཤེགས་པས་ཆོས་དེ་ལྟར་གསུངས་པ་དེ་ལ་བདེ་བར་གཤེགས་པའི་གྲུབ་མཐའ་འཛིན་པ་ཡང་རྣམ་པ་བཞི་ཡིན་ཏེ་ཡེ་ཤེས་སྙིང་པོའི་ཀུན་ལས་བཏུས་པ་ལས། སངས་རྒྱས་ཆོས་ནི་རྣམ་པ་བཞིར། ། ཡིད་འདོད་རྣམས་ཀྱིས་སྔོན་མཐོང་སྟེ། ། བྱེ་བྲག་སྨྲ་ལ་སོགས་པའི་ལམ། ། བཤད་པས་དེ་ཉིད་སྒྲུབ་པའོ། ། ཞེས་གང་གསུངས་པ་ཡིན་ནོ། །
དེ་དག་ཡང་ཕུང་པོ་ལ་སོགས་པ་དེ་དག་རྫས་དང་བརྟགས་པ་ཇི་ལྟར་དུ་འདོད་པ་ཡིན་ཞེ་ན། རྟོག་པ་དང་ལྡན་པ་ཁྱོད་ཉོན་ཅིག་དེ་ལ་བསྟན་བཅོས་བྱེ་བྲག་ཏུ་བཤད་མཛོད་ཆེན་པོའི་རྗེས་སུ་འབྲང་བའི་རྣམ་མེད་བྱེ་བྲག་ཏུ་སྨྲ་བ་རྣམས་ནི་ཕུང་པོ་དང་ཁམས་དང་སྐྱེ་མཆེད་ཐམས་ཅད་རྫས་སུ་གྲུབ་པར་འདོད་དོ། ། བཅོམ་ལྡན་འདས་ཀྱི་མདོ་སྡེ་ཚད་མར་འཛིན་པའི་རྣམ་བཅས་མདོ་སྡེ་པ་རྣམས་ནི་ཕུང་པོ་ཕྱེད་དང་ལྔ་ཁོ་ན་རྫས་སུ་གྲུབ་པར་འདོད་དེ་མི་ལྡན་པའི་འདུ་བྱེད་ནི་བཏགས་པར་སྨྲ་བའི་ཕྱིར་རོ། ། དེ་བཞིན་དུ་ཁམས་ཕྱེད་དང་བཅུ་བདུན་དང་སྐྱེ་མཆེད་ཕྱེད་དང་བཅུ་གཉིས་རྫས་སུ་འདོད་དེ་ཆོས་ཀྱི་ཁམས་དང་ཆོས་ཀྱི་སྐྱེ་མཆེད་ཀྱི་ཕྱོགས་གཅིག་སེམས་ལས་བྱུང་བ་རྫས་སུ་འདོད་ཡང་དེ་གཉིས་ཀྱི་ཕྱོགས་གཅིག་འདུས་མ་བྱས་དང་རིག་བྱེད་མ་ཡིན་པའི་གཟུགས་དང་མི་ལྡན་པའི་འདུ་བྱེད་རྫས་གཞན་དུ་མེད་ཅིང་ཡིད་ཀྱི་ཁམས་ཡང་རྣམ་པར་ཤེས་པའི་ཁམས་དྲུག་ལས་རྫས་གཞན་དུ་མི་འདོད་པའི་ཕྱིར་རོ། ། གང་ཡང་ཆོས་ཐམས་ཅད་རྣམ་པར་རིག་པ་སེམས་ཙམ་དུ་སྨྲ་བ་རྣམས་ནི་ཕུང་པོ་ཕྱེད་དང་བཞི་རྫས་སུ་འདོད་དེ་གཟུགས་ཀྱི་ཕུང་པོ་དང་འདུ་བྱེད་ཀྱི་ཕུང་པོའི་ཕྱོགས་གཅིག་མི་ལྡན་པའི་འདུ་བྱེད་ནི་བཏགས་པར་སྨྲ་བའི་ཕྱིར་རོ། ། ཁམས་ནི་རྣམ་པར་ཤེས་པའི་ཁམས་དྲུག་དང་ཆོས་ཀྱི་ཁམས་ཀྱི་ཕྱོགས་གཅིག་སེམས་ལས་བྱུང་བ་སྟེ་ཕྱེད་དང་བདུན་རྫས་སུ་འདོད་ཅིང་སྐྱེ་མཆེད་ནི་ཡིད་ཀྱི་སྐྱེ་མཆེད་དང་ཆོས་ཀྱི་སྐྱེ་མཆེད་ཀྱི་ཕྱོགས་གཅིག་སེམས་ལས་བྱུང་བ་སྟེ་ཕྱེད་དང་གཉིས་རྫས་སུ་འདོད་དེ་གཟུགས་ཅན་གྱི་ཁམས་བཅུ་དང་སྐྱེ་མཆེད་བཅུ་དང་ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་གཅིག་རིག་བྱེད་མ་ཡིན་པའི་གཟུགས་དང་མི་ལྡན་བའི་འདུ་བྱེད་དང་འདུས་མ་བྱས་རྣམས་རྫས་སུ་མེད་ལ་ཡིད་ཀྱི་ཁམས་ཡང་རྣམ་པར་ཤེས་པའི་ཁམས་དྲུག་ལས་རྫས་གཞན་དུ་མེད་པར་འདོད་པའི་ཕྱིར་རོ། ། དེ་ལ་སེམས་ཙམ་རྣམ་བདེན་པ་རྣམས་ནི་གཟུགས་ལ་སོགས་པར་སྣང་བ་རྣམ་པར་ཤེས་པའི་བདག་ཉིད་དུ་འདོད་པ་ཡིན་ལ། རྣམ་བརྫུན་པ་རྣམས་ནི་དེ་དག་ཤེས་པས་སྒྲོ་བཏགས་པར་འདོད་པ་ཡིན་ནོ། ། དེ་གཉིས་ཡང་རིགས་པས་རྣམ་པར་མ་དཔྱད་ན་ཐ་སྙད་ཀྱི་ཡུལ་དུ་ཕྱི་རོལ་གྱི་དོན་ཁས་ལེན་པར་བྱེད་དེ་དེའི་ལྟར་ན་ནི་མི་ལྡན་པའི་འདུ་བྱེད་མ་གཏོགས་པའི་ཕུང་པོ་ཕྱེད་དང་ལྔ་དང་དེ་ལས་ཕྱེ་བའི་ཁམས་དང་སྐྱེ་མཆེད་རྣམས་ཁས་ལེན་ཏེ་དཔྱད་ན་ནི་དེ་དག་ཡང་སེམས་ཙམ་དུ་སྨྲ་བ་ཡིན་ནོ། ། གང་ཡང་ཆོས་ཐམས་ཅད་ངོ་བོ་ཉིད་མེད་པར་སྨྲ་བའི་དབུ་མ་པ་རྣམས་ནི་དོན་དམ་པར་ཆོས་ཐམས་ཅད་སྟོང་པ་ཉིད་དང་ཀུན་རྫོབ་ཏུ་ཕུང་པོ་ལ་སོགས་པ་རྣམས་ཇི་ལྟར་སྣང་བ་བཞིན་ཁས་ལེན་པར་བྱེད་དེ་བདེན་གཉིས་ལས།
ཇི་ལྟར་སྣང་བཞིན་ངོ་བོའི་ཕྱིར། ། འདི་ལ་དཔྱད་པ་མི་འཇུག་གོ ། གལ་ཏེ་རྣམ་པར་དཔྱོད་ན་དོན། ། གཞན་དུ་སོང་བས་གནོད་པར་འགྱུར། ། ཞེས་གང་བཤད་པ་ཡིན་ནོ། ། རིགས་པ་སྨྲ་བ་འདི་ནི་ཕུང་པོ་ལ་སོགས་པ་འགོག་པ་ལྷུར་ལེན་པ་ཡིན་གྱི་སྒྲུབ་པ་ནི་གཙོ་བོར་མི་བྱེད་པའི་ཕྱིར་འདིའི་ལུགས་ལ་ནི་རྫས་དང་བཏགས་པ་ཕྱེ་བས་ཅི་ཞིག་བྱ། འདིར་ནི་དེ་ཙམ་ཞིག་བརྗོད་པར་འདོད་ཀྱི་ཕུང་པོ་ལ་སོགས་པ་འདི་དག་ཇི་ལྟར་གནས་པའི་ཚུལ་རྒྱས་པར་ནི་སྐབས་སུ་བབ་པ་ན་བཤད་པར་བྱའོ། ། གཉིས་པ་ཆོས་གསུམ་གྱི་གྲངས་ངེས་པ་ནི་རི་བདུན་ལྟར་དངོས་པོ་ལ་གནས་པ་དང་། འདུས་བྱས་དང་འདུས་མ་བྱས་ལྟར་མཐའ་གཞན་ཁེགས་པ་དང་། དགོས་པ་ལ་ལྟོས་པ་གསུམ་ལས་འདིར་ནི་གང་རིགས་པ་གཟུང་ངོ་། །
དེ་ལ་དང་པོ་ཕུང་པོའི་གྲངས་ངེས་པ་ནི་འདིར་ཆོས་ཀྱི་ཕུང་པོ་ལྟར་གཅིག་དང་། ཟག་བཅས་དང་ཟག་མེད་ཀྱི་ཕུང་པོ་ལྟར་གཉིས་དང་། ཀུན་དུ་བརྟགས་པ་ལ་སོགས་པ་ལྟར་གསུམ་དང་། དེ་བཞིན་དུ་བཞི་དང་དྲུག་ལ་སོགས་པར་ཡང་འགྱུར་མོད་རྒྱུ་མཚན་ཅིའི་ཕྱིར་ཕུང་པོ་རྣམས་ལྔ་ཁོ་ནར་གསུངས་ཞེ་ན། འགྲོ་བ་རྣམས་ལ་བདག་དང་བདག་གིར་འཛིན་པའི་གཞི་སྟེ་གནས་རྣམ་པ་ལྔ་བརྗོད་ཅིང་བསྟན་པའི་ཕྱིར་ལྔ་ཁོ་ནར་གསུངས་པ་ཡིན་ནོ། ། འདི་སྐད་དུ་འགྲོ་བ་རྣམས་གང་གིས་འཁོར་བའི་རྒྱུ་ནི་བདག་དང་བདག་གིར་འཛིན་པ་ཡིན་ལ། དེ་ལྟར་འཁྲུལ་པའི་གཞི་ལྔ་ཡང་རང་གི་རྒྱུད་ལ་ཡོད་དོ་ཞེས་ཤེས་པར་བྱ་བའི་ཕྱིར་དགོས་པ་ལ་ལྟོས་ནས་ལྔར་གསུངས་པ་ཡིན་ནོ་ཞེས་སྟོན་པ་ཡིན་ནོ། ། འདི་ལྟར་འཇིག་རྟེན་ན་ཕལ་ཆེར་རྣམ་པར་ཤེས་པ་ལ་བདག་ཏུ་འཛིན་ལ། གཞན་བཞི་ལ་བདག་གིར་འཛིན་ཏོ། ། དེས་ན་བཞི་ནི་བདག་གིར་འཛིན་པའི་གཞི་ཡིན་ལ་ལྔ་པ་ནི་བདག་ཏུ་འཛིན་པའི་གཞི་ཡིན་ནོ། །
དོན་དེ་ཉིད་གསལ་བར་བཤད་པའི་ཕྱིར་བདག་གི་གཞི་ལུས་ཡོངས་སུ་བཟུང་བ་དང་བཅས་པ་བརྗོད་པ་དང་ཞེས་གསུངས་ཏེ་དེ་ལ་ལུས་ནི་ནང་གི་ལུས་སོ། ། ཡོངས་སུ་བཟུང་བ་ནི་ཕྱིའི་གཟུགས་ཏེ་འདིས་ནི་གཟུགས་ཀྱི་ཕུང་པོ་བཤད་དོ། ། བདག་གི་གཞི་ལོངས་སྤྱོད་ནི་གང་ལ་སྤྱོད་པའི་ཚོར་བའི་ཕུང་པོའོ། ། ཐ་སྙད་ནི་དེ་གང་གིས་བྱེད་པའི་འདུ་ཤེས་སོ། ། ཆོས་དང་ཆོས་མ་ཡིན་པ་ནི་དགེ་བ་དང་སྡིག་པའོ། ། ལུང་མ་བསྟན་ཡང་ཆོས་མ་ཡིན་པ་ཡིན་ཏེ་འདིས་ནི་འདུ་བྱེད་ཀྱི་ཕུང་པོ་བཤད་དོ། ། བདག་གི་གཞི་དེ་དག་གི་གནས་ཞེས་བྱ་བ་ནི་རྣམ་ཤེས་ལ་བདག་ཏུ་འཛིན་པ་ལས་ནི་བདག་གིར་འཛིན་པ་འབྱུང་བས་དེ་དེའི་གནས་ཡིན་ནོ་ཞེས་ཁ་ཅིག་ནི་དེ་སྐད་དུ་འཆད་དོ། ། དེ་ནི་མ་ཡིན་ཏེ་བདག་དང་བདག་གིར་འཛིན་པའི་གཞི་ནི་ཕུང་པོ་ལྔ་ཅར་ཡིན་པའི་ཕྱིར་དང་འདི་རྣམ་པར་ཤེས་པའི་ཕུང་པོ་འཆར་པའི་སྐབས་ཡིན་གྱི་བདག་ཏུ་འཛིན་པ་འཆད་པའི་སྐབས་མ་ཡིན་པའི་ཕྱིར་རོ། ། དེས་ན་དེ་དག་གི་གནས་ནི་སེམས་ཀུན་གཞིའི་རྣམ་པར་ཤེས་པ་སྟེ་གཟུགས་ལ་སོགས་པ་ནི་ཀུན་གཞི་ལས་བྱུང་བའི་ཕྱིར་རོ། ། དེས་ན་བདག་དང་བདག་གིར་འཛིན་པའི་འཁྲུལ་པའི་ཡུལ་ལྔ་བསྟན་ནས་འཁྲུལ་པའི་བློ་བཟློག་པའི་ཕྱིར་ཕུང་པོ་ལྔར་གསུངས་པ་ཡིན་ནོ་ཞེས་བྱ་བ་འདི་གནས་པ་ཡིན་ཏེ་རྣམ་འགྲེལ་ལས།
འདི་ཡུལ་སུན་ཕྱུང་མེད་པར་ནི། དེ་སྤོང་བ་ནི་རིགས་མ་ཡིན། ཞེས་བྱ་བ་དང་། སྤྱོད་པ་ལ་འཇུག་པ་ལས། འཇིག་རྟེན་དག་ན་འཚེ་བ་གང་ཡོད་དང་། ། འཇིགས་དང་སྡུག་བསྔལ་ཇི་སྙེད་ཡོད་པ་ཀུན། ། དེ་ཀུན་བདག་ཏུ་འཛིན་པ་ལས་གྱུར་ན། ། འདྲེ་ཆེན་དེ་ཀོ་བདག་ལ་ཅི་ཞིག་བྱ། ། ཞེས་འབྱུང་བ་བཞིན་ནོ། ། ཁམས་ཀྱི་གྲངས་ངེས་པ་ལ་ལུས་ནི་ནང་གི་དབང་པོ་དྲུག་གོ །
དེ་དག་གིས་ཡོངས་སུ་བཟུང་བ་ནི་གཟུགས་ལ་སོགས་པ་ཡུལ་དྲུག་གོ ། འདས་པ་དང་ད་ལྟར་གྱི་ཉེ་བར་སྤྱོད་པ་དྲུག་ནི་རྣམ་པར་ཤེས་པ་དྲུག་སྟེ་དེ་འཛིན་པ་ནི་དབང་པོས་གནས་དང་ཡུལ་གྱིས་དམིགས་པ་བྱས་ནས་འཛིན་པ་ཡིན་ལ། རྣམ་པར་ཤེས་པ་རྣམས་ནི་ཡུལ་ཉེ་བར་སྤྱོད་པའི་མཚན་ཉིད་འཛིན་པས་ཁམས་ཡིན་ཏེ་ཁམས་ཀྱི་དོན་ནི་འཛིན་པར་འཆད་པའི་ཕྱིར་རོ། ། དེ་ལ་འདས་པ་དང་ད་ལྟར་སྨོས་ནས་མ་འོངས་པ་མི་སྨོས་པ་ནི་སྔ་མའི་རྣམ་ཤེས་གཉིས་ནི་ཇི་ལྟར་སྐྱེས་པའི་སྤུ་རིས་བཟུང་བར་ནུས་ལ། ཕྱི་མའི་རྣམ་ཤེས་ནི་ཇི་ལྟར་སྐྱེ་བར་འགྱུར་མི་ཤེས་པའི་ཕྱིར་རོ། ། འདི་ནི་དངོས་པོ་ལ་གནས་པའི་གྲངས་ངེས་པ་ཡིན་ནོ། ། སྐྱེ་མཆེད་ཀྱི་གྲངས་ངེས་པ་ལ་ལུས་དང་ཡོངས་སུ་བཟུང་བ་གཉིས་ཉིད་ཅེས་བྱ་བ་ནི་ངེས་པར་བཟུང་བ་སྟེ་གཉིས་ལས་གཞན་ནི་སྐྱེ་མཆེད་མ་ཡིན་ནོ་ཞེས་བྱ་བའི་དོན་ཏོ། ། མ་འོངས་པ་ཞེས་བྱ་བ་ནི་འདས་པ་དང་ད་ལྟར་གྱི་རྣམ་པར་ཤེས་པ་སྐྱེས་ཟིན་པས་དེ་སྐྱེད་པའི་སྐྱེ་མཆེད་མི་དགོས་པའི་ཕྱིར་ཏེ་སྒོ་ནི་འབྱུང་ཁུངས་སོ། ། འདི་སྐད་དུ་རྣམ་པར་ཤེས་པ་དྲུག་སྐྱེ་བའི་སྒོ་ནི་ཡུལ་དང་དབང་པོའི་རྣམ་པ་བཅུ་གཉིས་ཁོ་ན་ཡིན་པའི་ཕྱིར་སྐྱེ་མཆེད་བཅུ་གཉིས་སུ་དངོས་པོ་ལ་གྲངས་ངེས་པ་ཡིན་ནོ་ཞེས་སྟོན་པ་ཡིན་ནོ། ། གལ་ཏེ་རྐྱེན་བཞི་ལས་བདག་རྐྱེན་དང་དམིགས་རྐྱེན་ཁམས་དང་སྐྱེ་མཆེད་དུ་བཤད་ནས་རྒྱུ་དང་དེ་མ་ཐག་པའི་རྐྱེན་དེ་གཉིས་སུ་མི་འཆད་པ་གང་ལས་ཤེ་ན།
སྨྲས་པ་འདིར་རྒྱུའི་རྐྱེན་ནི་ཀུན་གཞི་ཡིན་ལ་དེ་མ་ཐག་པ་ཡང་ཤེས་པ་སྔ་མ་ཡིན་ཞིང་དེ་དག་ཡང་ཡིད་ཀྱི་ཁམས་དང་ཡིད་ཀྱི་སྐྱེ་མཆེད་ཀྱིས་བསྡུས་པ་ཡིན་ཏེ་འགྲེལ་པ་ལས་ཡིད་ནི་གནས་ཀྱི་དོན་ཏེ་ས་བོན་གྱི་གནས་ནི་ཀུན་གཞི་ཡིན་ལ། མཚན་མ་ལ་འཆིང་བའི་གནས་ནི་ཉོན་མོངས་པ་ཅན་གྱི་ཡིད་དོ་ཞེས་བཤད་པ་ལྟ་བུའོ། ། གལ་ཏེ་ཡང་ཁམས་ལ་རྣམ་ཤེས་འཆད་པ་ལྟར་སྐྱེ་མཆེད་ལའང་ཅིའི་ཕྱིར་མི་འཆད་ཅེ་ན་རྣམ་ཤེས་ཀྱི་སྐྱེ་མཆེད་ནི་བསྐྱེད་བྱའི་འབྲས་བུ་ཡིན་པའི་ཕྱིར་དང་རྒྱུའི་ཆ་ནི་ཡིད་ཀྱི་སྐྱེ་མཆེད་དུ་འདུས་པའི་ཕྱིར་རོ། ། གལ་ཏེ་ཀུན་གཞི་དང་ཉོན་ཡིད་སྐྱེད་པའི་སྐྱེ་མཆེད་ཅི་སྟེ་མི་འཆད་ཅེ་ན། དེ་ལ་ཡང་དེ་དག་གི་སྐད་ཅིག་སྔ་མ་ནི་སྐྱེ་མཆེད་དུ་བཤད་དགོས་ན་དེ་ཡང་ཡིད་ཀྱི་སྐྱེ་མཆེད་དུ་འདུས་པར་བཤད་ཟིན་ཏོ། ། གསུམ་པ་ཉེར་ལེན་གྱི་དོན་བཤད་པ་ལ་དང་པོ་ཕུང་པོའི་ཉེར་ལེན་གྱི་དོན་བཤད་པ་ནི་གལ་ཏེ་ཆོས་མངོན་པའི་བསྟན་བཅོས་ཐམས་ཅད་ཀྱིས་མདོའི་དོན་གཏན་ལ་འབེབས་པ་མ་ཡིན་ནམ། མདོ་ལས་ཉེ་བར་ལེན་པའི་ཕུང་པོ་ཞེས་གསུངས་པའི་དོན་གང་ཡིན་ཞེས་འདྲི་བ་ནི་ཅིའི་ཕྱིར་ཞེས་བྱ་བ་ཡིན་ནོ། ། དེ་ལ་འདུན་པ་ནི་འདོད་པ་སྟེ་དེས་ནི་མ་འོངས་པའི་ཕུང་པོ་ཐོབ་པར་འདོད་པའི་སྒོ་ནས་མངོན་པར་འགྲུབ་སྟེ་ལེན་པར་བྱེད་དོ། ། འདོད་ཆགས་ཀྱིས་ནི་ད་ལྟར་གྱི་ལུས་ལ་ཆགས་ཏེ་དེ་ཡོངས་སུ་མི་གཏོང་བའི་སྒོ་ནས་ལེན་ཏེ་ཇི་སྐད་དུ་མཛོད་ལས་ཇི་ལྟར་འདག་པའི་ཆལ་སྲན་ཆུང་གི་ཕྱེ་མའི་འདག་གུ་སྐམས་པས་ལུས་བཟུང་བ་བཞིན་དུ་སྲེད་པས་ལུས་ཀུན་ཏུ་བཟུང་བ་དེ་ལྟར་ནི་གང་གིས་ཡང་ལུས་ཀུན་ཏུ་མ་བཟུང་སྟེ་ཞེས་འབྱུང་བ་ཡིན་ནོ། ། དེའི་ཕྱིར་དེ་གཉིས་ཉེ་བར་ལེན་པ་ཡིན་ལ་དེ་གཉིས་དང་བྲལ་བ་ནི་ཉེ་བར་ལེན་པ་མེད་པ་ཟག་མེད་ཀྱི་ཕུང་པོ་ཡིན་ཏེ་རྣམ་འགྲེལ་ལས།
སེམས་ཅན་གཞན་གྱིས་བཀྲི་མིན་པ། ། བདག་ལ་ཆགས་པ་དང་ལྡན་པས། ། བདེ་སྡུག་དོར་ཐོབ་འདོད་པས་ན། ། དམན་པའི་གནས་ནི་ཡོངས་སུ་ལེན། ། སྡུག་བསྔལ་ཕྱིན་ཅི་ལོག་བློ་དང་། ། སྲེད་པ་ཀུན་ནས་འཆིང་བ་ནི། ། སྐྱེ་རྒྱུ་གང་ལ་དེ་མེད་པ། ། དེ་ནི་སྐྱེ་བར་མི་འགྱུར་རོ། ། ཞེས་འབྱུང་བ་བཞིན་ནོ། ། གཉིས་པ་ཁམས་དང་སྐྱེ་མཆེད་ཀྱི་ཉེར་ལེན་ཕུང་པོ་དང་མཚུངས་པར་བཤད་པ་ནི་ཅིའི་ཕྱིར་ཞེས་བྱ་བས་སྟོན་ཏེ་ཕུང་པོ་བཞིན་དུ་བཤད་དོ་ཞེས་བྱ་བ་ནི་དེ་གཉིས་དང་ལྡན་ན་དེ་དང་དེར་འཇོག་གོ་ཞེས་བྱ་བའི་དོན་ཏེ་བརྡ་སྤྲོད་པའི་གཞུང་ལས།
པ་དང་ཅན་ནི་བདག་པོའམ། ། ལྡན་པའི་དོན་དུ་སྦྱར་བར་བྱ། ། ཞེས་བཤད་པ་བཞིན་ནོ། ། ཆོས་གསུམ་པོ་འདིས་ཕུང་པོ་ཇི་ལྟར་ལེན་པའི་ཚུལ་རྒྱས་པར་ནི་སེམས་ཀུན་གཞིའི་རྣམ་པར་ཤེས་པ་དང་། རྟེན་ཅིང་འབྲེལ་བར་འབྱུང་བ་དང་སྲིད་པ་བར་མ་དོའི་སྐབས་སུ་བཤད་པར་བྱའོ། ། བཞི་པ་མཚན་ཉིད་བཤད་པ་ལ་སྤྱིའི་དོན་དང་། གཞུང་གི་དོན་གཉིས་ལས་དང་པོ་ལ་མཚན་ཉིད་ཀྱི་རང་བཞིན་ངོས་བཟུང་བ་དང་། དེས་ཇི་ལྟར་དུ་མཚོན་པའི་ཚུལ་བསྟན་པ་དང་། དེའི་བསལ་བྱ་སྐྱོན་གྱི་རྣམ་པར་དབྱེ་བ་བཤད་པ་གསུམ་ལས་དང་པོ་མཚན་ཉིད་ནི་རིགས་མི་མཐུན་ལས་ལྡོག་པའི་སྤྱི་ཡིན་ལ་མཚན་གཞི་ནི་རིགས་མཐུན་ནང་ལས་ཀྱང་ལྡོག་པའི་བྱེ་བྲག་ཡིན་ནོ། ། དེ་ལ་མཚན་ཉིད་ཅེས་བྱ་བ་ནི་ཆོས་གང་གིས་མཚན་གཞི་རྣམས་དེ་དང་དེ་ལྟ་བུར་རྣམ་པར་འཇོག་པར་བྱེད་པ་ལ་བརྗོད་པ་ན།
བྱེད་པ་དེ་ཡང་རྣམ་པ་གཉིས་ཏེ་རང་གི་མཚན་ཉིད་དང་། སྤྱིའི་མཚན་ཉིད་དོ། ། དང་པོ་ནི་ཆོས་རྣམས་ཀྱི་གཞན་ལ་མེད་པའི་རང་གི་ངོ་བོ་ཡིན་ཏེ་མེའི་ཚ་བ་ལ་སོགས་པ་བཞིན་ནོ། ། གཉིས་པ་ནི་དེ་ལས་གཞན་ལའང་ཡོད་པ་སྟེ་མི་རྟག་པ་དང་བདག་མེད་པ་ལ་སོགས་པ་བཞིན་ནོ། ། ཡང་རྣམ་པ་གཉིས་ཏེ་རང་གི་མཚན་ཉིད་དང་རྣམ་པར་དབྱེ་བའི་མཚན་ཉིད་དོ། ། གཉིས་པ་ནི་ཆོས་རྣམས་རྟག་པ་དང་མ་བྱས་པ་ལ་སོགས་པའི་ལྡོག་མཚམས་ལས་ལོག་པར་དོན་ལ་གནས་པའི་ལྡོག་པའི་རབ་ཏུ་དབྱེ་རྣམས་ཡིན་ཏེ་ཇི་སྐད་དུ་དབུ་མ་རྒྱན་ལས། ཆོས་ཚུལ་ཟབ་མོ་རྒྱ་མཚོ་ལྟ་བུའི་ཕ་རོལ་གཟིགས་ཞེས་བྱ་བ་དང་། རྣམ་པར་ངེས་པ་ལས། གང་ཕྱིར་དངོས་ཀུན་རང་བཞིན་གྱིས། ། རང་རང་ངོ་བོ་ལ་གནས་ཕྱིར། །
མཐུན་དངོས་གཞན་གྱི་དངོས་དག་ལས། ། ལྡོག་པ་ལ་ནི་བརྟེན་པ་ཅན། ། ཞེས་འབྱུང་བ་ལྟ་བུའོ། ། ཡང་རྣམ་པ་གཉིས་ཏེ་དེའི་རང་བཞིན་དུ་གནས་པ་དང་། དེ་མ་ཡིན་པ་ལས་འབྱེད་པར་བྱེད་པའོ། ། དང་པོ་ནི་དེས་དེ་མ་ཡིན་པ་ལས་འབྱེད་མི་ནུས་ཡང་དེའི་རང་བཞིན་དུ་གྲུབ་པ་ཡིན་ཏེ་གཟུགས་ཀྱི་མཚན་ཉིད་དུ་མི་རྟག་པ་བཀོད་པ་བཞིན་ནོ། ། གཉིས་པ་ནི་དེས་མཚན་གཞི་དེ་མ་ཡིན་ལས་འབྱེད་ནུས་པ་སྟེ་སངས་རྒྱས་ཀྱི་མཚན་ཉིད་དུ་རྣམ་པ་ཐམས་ཅད་མཁྱེན་པ་ཉིད་བཀོད་པ་བཞིན་ནོ། ། དེ་ལ་གཞུང་འདིར་སློབ་དཔོན་གྱིས་ཆོས་གསུམ་གྱི་མཚན་ཉིད་སྨོས་པ་རྣམས་ནི་རང་གི་མཚན་ཉིད་ལ་སོགས་པ་བཞི་ཀར་གནས་པ་ཡིན་ཏེ་གཞུང་བཤད་པ་ལས་ཤེས་པར་བྱའོ། ། གཉིས་པ་མཚོན་ཚུལ་ནི་སྔོན་གྱི་སློབ་དཔོན་དག་མཚན་ཉིད་མཚོན་གཞི་གཉིས་སུ་སྨྲ་ལ། གཞན་དག་ནི་གཞི་གསུམ་དུ་འདོད་དོ། །
དེ་ལ་དང་པོའི་མཚོན་ཚུལ་ནི་ཕུང་པོའི་མཚན་ཉིད་ནི་ཆ་དུ་མ་སྤུངས་པ་ཡིན་ནོ། ། ཁམས་ཀྱི་མཚན་ཉིད་ནི་རིགས་ཐ་དད་འཛིན་པ་ཡིན་ནོ། ། སྐྱེ་མཆེད་ཀྱི་མཚན་ཉིད་ནི་སེམས་དང་སེམས་བྱུང་སྐྱེ་བའི་སྒོར་གྱུར་པ་ཡིན་ནོ་ཞེས་མཚན་གཞི་གྲུབ་ཟིན་ལ་རྗེས་སུ་བརྗོད་ནས་མཚན་ཉིད་ནི་མ་གྲུབ་པ་སྒྲུབ་པར་བྱེད་པ་ཡིན་ནོ། ། གཉིས་པའི་མཚོན་ཚུལ་ནི་གཟུགས་ལ་སོགས་པ་མཚན་གཞིར་བྱས་ནས་ཕུང་པོར་མཚོན་པ་ལ་ཆོས་དུ་མ་སྤུངས་པ་མཚན་ཉིད་ཡིན་ལ། མིག་ལ་སོགས་པ་མཚན་གཞི་ཁམས་སུ་མཚོན་པ་ལ་རིགས་ཐ་དད་འཛིན་པ་དང་། ཡང་གཟུགས་ལ་སོགས་པ་མཚན་གཞི་སྐྱེ་མཆེད་དུ་མཚོན་པ་ལ་སེམས་དང་སེམས་བྱུང་སྐྱེ་བའི་སྒོར་གྱུར་པ་མཚན་ཉིད་དུ་བཀོད་པ་ཡིན་ནོ། ། དེ་ལ་མཚོན་པར་བྱ་བའི་གཞི་དང་མཚན་ཉིད་ལས་ཐ་དད་པའི་མཚོན་བྱ་ཞེས་བྱ་བ་ནི་བློས་བཏགས་པ་ཁོ་ནར་ཟད་ཀྱི་དོན་ལ་མེད་པས་མཚོན་ཚུལ་སྐྱོན་མེད་པ་ནི་སྔ་མ་ཁོ་ན་ཡིན་ནོ། ། གསུམ་པ་བསལ་བྱའི་སྐྱོན་ལ་མཚན་ཉིད་ཀྱི་སྐྱོན་ནི་གསུམ་སྟེ་མ་ཁྱབ་པ་དང་ཁྱབ་ཆེ་བ་དང་མི་སྲིད་པའོ། ། དང་པོ་ནི་མཚན་ཉིད་དུ་བཀོད་པ་གང་ཞིག་མཚན་གཞིའི་བྱེ་བྲག་འགའ་ཞིག་ལ་མེད་པ་སྟེ་བུམ་པའི་མཚན་ཉིད་དུ་ལྟོ་ལྡིར་ཞབས་ཞུམ་ལ་སོགས་པ་སེར་པོ་བཀོད་པ་བཞིན་ནོ། ། གཉིས་པ་ནི་མཚན་ཉིད་དུ་བཀོད་པ་གང་ཞིག་རིགས་མི་མཐུན་གཞན་ལ་ཞུགས་པ་སྟེ་བུམ་པའི་མཚན་ཉིད་དུ་ཐོགས་བཅས་ཡུལ་ན་གནས་པ་བཀོད་པ་བཞིན་ནོ། །
གསུམ་པ་ནི་མཚན་ཉིད་དུ་བཀོད་པ་གང་ཞིག་མཚོན་བྱ་མཚོན་བྱེད་དུ་མི་སྲིད་པ་སྟེ་བུམ་པའི་མཚན་ཉིད་དུ་མཚན་མར་འཛིན་པ་བཀོད་པ་བཞིན་ནོ། ། མཚན་གཞིའི་སྐྱོན་ནི་མཚན་ཉིད་ཀྱིས་མཚོན་བྱ་མཚོན་པའི་གཞིར་སྣང་དུ་མི་རུང་བ་སྟེ་མཚན་ཉིད་སྐྱོན་ཅན་དེ་དག་གི་མཚན་གཞི་རྣམས་ཡིན་ནོ། ། མཚོན་བྱ་ནི་ཁོ་བོ་ཅག་དོན་ལ་མེད་པར་འདོད་པས་དེའི་སྐྱོན་དཔྱད་པར་མི་བྱ་སྟེརི་བོང་གི་རྭའི་སྐྱོན་མི་དཔྱོད་པ་བཞིན་ནོ། ། དེ་ལ་གལ་ཏེ་བུམ་པ་འདུས་བྱས་སུ་མཚོན་པ་ལ་དུས་གཉིས་པར་མི་སྡོད་པའི་འཇིག་པ་བཀོད་ན་མཚན་ཉིད་སྐྱོན་མེད་དུ་འགྱུར་ཏེ་སྐྱོན་གསུམ་དང་བྲལ་བའི་ཕྱིར་རོ་ཞེ་ན། དེ་དེའི་རང་བཞིན་དུ་གནས་པའི་མཚན་ཉིད་དུ་འགོད་ན་ནི་སྐྱོན་མེད་ཡིན་ལ། དེ་མ་ཡིན་ལས་འབྱེད་པའི་མཚན་ཉིད་དུ་བཀོད་ན་ནི་ཁྱབ་ཆེ་བ་ཡིན་ཏེ་བྱས་པའི་ལྡོག་པ་ལས་གཞན་མི་རྟག་པ་ལ་ཞུགས་པའི་ཕྱིར་རོ། ། གལ་ཏེ་ཡང་མཚན་ཉིད་ཀྱི་སྐྱོན་ཐམས་ཅད་མི་སྲིད་པར་འདུས་པར་འགྱུར་ཏེ་མ་ཁྱབ་པ་དང་ཁྱབ་ཆེ་བ་གཉིས་ཡང་མཚོན་བྱ་མཚོན་བྱེད་དུ་མི་སྲིད་པའི་ཕྱིར་རོ་ཞེ་ན། དེ་ལྟ་ཡིན་དང་མཚོན་བྱ་མཚོན་བྱེད་དུ་མི་སྲིད་པ་དེ་ཉིད་རང་གི་མཚན་གཞིའི་བྱེ་བྲག་ལ་མེད་ན་མ་ཁྱབ་པ་དང་། རིགས་མི་མཐུན་གཞན་ལ་ཞུགས་ན་ཁྱབ་ཆེ་བ་དང་། མཚན་གཞི་དེ་ཉིད་ལ་མཚོན་བྱེད་དུ་མ་གྲུབ་ན་མི་སྲིད་པར་འཇོག་པས་སྐྱོན་མེད་དེ་བསྒྲུབ་བྱ་སྒྲུབ་བྱེད་དུ་མི་སྲིད་པའི་རྟགས་སུ་བཀོད་པ་ལ་འགལ་མ་ངེས་མ་གྲུབ་གསུམ་དུ་འཇོག་པ་བཞིན་ནོ། །
འདི་དག་རྒྱས་པར་ནི་སྡེ་བདུན་རྒྱན་གྱི་མེ་ཏོག་ཏུ་བལྟ་བར་བྱའོ། ། གཉིས་པ་གཞུང་གི་དོན་ལ་ཕུང་པོ་དང་ཁམས་དང་སྐྱེ་མཆེད་ཀྱི་མཚན་ཉིད་བཤད་པ་གསུམ་ལས་དང་པོ་ཕུང་པོ་སྤྱིའི་མཚན་ཉིད་ནི་བཤད་ཟིན་ལ་གཟུགས་ཀྱི་ཕུང་པོ་སྤྱིའི་མཚན་ཉིད་ནི་ཁ་ཅིག་ཐོགས་བཅས་ཡུལ་ན་གནས་པ་ཡིན་ནོ་ཞེས་ཟེར་བ་དང་། གང་དག་གཞིག་ཅིང་གཞོམ་དུ་རུང་བ་ཡིན་ནོ་ཞེས་ཟེར་བ་དེ་ནི་མ་ཡིན་ཏེ་ཐོགས་མེད་ཀྱི་གཟུགས་ལ་མ་ཁྱབ་པའི་ཕྱིར་དང་། ཀུན་ནས་ཉོན་མོངས་པ་རྣམས་ཀྱང་གཟུགས་སུ་འགྱུར་བའི་ཕྱིར་རོ། ། དེས་ན་ཡུལ་གྱི་ཆ་དུ་མ་སྤུངས་པའམ་ཡང་ན་བེམ་དངོས་ཀྱི་རྣམ་པས་བསྡུས་པ་ཡིན་ནོ། ། དོན་དེ་དག་གཞུང་གིས་སྟོན་པ་ན་དང་པོ་གཟུགས་ཀྱི་ཕུང་པོའི་མཚན་ཉིད་སྟོན་པ་ནི་གཟུགས་ཀྱི་ཕུང་པོའི་མཚན་ཉིད་ཅི་ཞེ་ན་ཞེས་བྱ་བ་ཡིན་ཏེ་རྣམ་པ་གཉིས་ཀྱིས་གཟུགས་སུ་ཡོད་པ་ནི་དེའི་མཚན་ཉིད་དོ་ཞེས་བྱ་བའི་དོན་ཏེ་དེ་བཞིན་དུ་ཚོར་བ་ལ་སོགས་ལའང་སྦྱར་རོ། ། དེ་ལ་རེག་པས་གཟུགས་སུ་ཡོད་པའི་མཚན་ཉིད་ནི་གང་གིས་རེག་ན་གཟུགས་ཀྱི་རྣམ་པ་གཞན་དུ་འགྱུར་བ་ཡིན་ཏེ་མེ་ཏོག་ལ་སོགས་པ་བཞིན་ནོ། ། མཚན་གཞི་ནི་ལག་པས་འདུས་ཏེ་རེག་ན་གཟུགས་སུ་རུང་བ་ལ་སོགས་པ་རྣམ་པར་བཅུ་གསུམ་ཡིན་ནོ། ། བཅུ་གསུམ་པོ་འདི་ཡང་མདོ་ལས་དགེ་སློང་དག་གཟུགས་གཟུགས་སུ་རུང་བས་དེའི་ཕྱིར་གཟུགས་ཉེ་བར་ལེན་པའི་ཕུང་པོ་ཞེས་བྱའོ། ། ཅིས་གཟུགས་སུ་རུང་ཞེ་ན་ལག་པས་འདུས་ཏེ་རེག་པས་རེག་ན་གཟུགས་སུ་རུང་བ་དང་ཞེས་བྱ་བ་ལ་སོགས་པ་ཇི་ལྟར་གསུངས་པ་ལྟར་བཀོད་པ་ཡིན་གྱི་བཅུ་གསུམ་དུ་གྲངས་ངེས་པ་ནི་མ་ཡིན་ཏེ་རྒྱས་པར་ཕྱེ་ན་མཆེ་བ་དང་རྐང་པས་རེག་ན་གཟུགས་སུ་རུང་བ་ལ་སོགས་པ་རྣམ་པ་དུ་མ་ཡོད་ཅིང་བསྡུས་ན་ནི་སེམས་ཅན་དང་།
སེམས་ཅན་མ་ཡིན་པས་རེག་ན་གཟུགས་སུ་རུང་བ་གཉིས་སུ་འདུས་པའི་ཕྱིར་རོ། ། དེ་ལ་ལག་པ་དང་སྦྲང་བུ་དང་ཤ་སྦྲང་དང་སྡིག་སྦྲུལ་བཞི་ནི་སེམས་ཅན་ཡིན་ལ་གཞན་དགུ་ནི་སེམས་ཅན་མ་ཡིན་པ་ཡིན་ནོ། ། དེ་ལ་གྲང་བ་ནི་བ་མོ་ལ་སོགས་པའོ། ། ཚ་བ་ནི་མེ་ལ་སོགས་པའོ། ། བཀྲེས་པ་དང་སྐོམ་པ་ནི་ཁོང་དུ་འབྱུང་བ་རླུང་དང་མེའི་རེག་བྱ་རྒྱས་པ་སྟེ་དེ་དག་གི་སྐྱེས་བུའི་ལུས་ལ་སོགས་པ་རྣམ་པར་འགྱུར་བ་དང་བཅས་པར་འགྱུར་རོ། ། གཞན་རྣམས་ནི་གོ་སླ་བས་རྣམ་པར་མ་ཕྱེའོ། ། ཡུལ་དཔྱད་པས་གཟུགས་སུ་ཡོད་པའི་མཚན་ཉིད་ནི་ཆོས་གང་ཞིག་རྣམ་པར་ཤེས་པས་ཕྱོགས་ཀྱི་ཆ་ཤས་གཞལ་དུ་རུང་བ་ཡིན་ཏེ་རི་བོ་ལ་སོགས་པ་བཞིན་ནོ། ། གང་མངོན་དུ་གྱུར་པའི་ཡུལ་ལ་གཟུགས་ནི་འདི་དང་འདིའོ་ཞེས་བྱ་བ་ནི་ཀེང་རུས་སུ་སྣང་བ་ལ་སོགས་པ་ཀུན་བརྟགས་པ་གཟུགས་བརྙན་གྱི་གཟུགས་སོ། ། གཟུགས་འདི་ལྟ་བུ་དང་འདི་ལྟ་བུ་ཞེས་བྱ་བ་ནི་ཁ་དོག་དང་དབྱིབས་ཀྱི་བྱེ་བྲག་གོ ། བཀྲ་བར་འཛིན་པ་ཞེས་བྱ་བ་ནི་དེ་ལྟར་འདུ་ཤེས་པའོ། །
བློ་གང་གིས་དེ་ལྟར་འདུ་ཤེས་ཤེ་ན་མཉམ་པར་བཞག་པའམ་ཞེས་གསུངས་ཏེ་འདི་སྐད་དུ་ཀེང་རུས་དང་ཟད་པར་ས་ལ་སོགས་པ་ལ་སེམས་མཉམ་པར་བཞག་པའམ་མ་བཞག་པའི་ཡིད་སྒྲ་དོན་འཛིན་པའི་རྟོག་པ་དང་བཅས་པས་ཁ་དོག་དང་དབྱིབས་སུ་རྣམ་པར་བརྟག་ཏུ་རུང་བ་གང་ཡིན་པ་དེ་ནི་ཡུལ་དཔྱད་པས་གཟུགས་སུ་ཡོད་པ་ཡིན་ནོ་ཞེས་སྟོན་པ་ཡིན་ནོ། ། གལ་ཏེ་གཟུགས་འདི་གཉིས་གཅིག་པའམ་ཐ་དད་པ་ཡིན་ཞེ་ན། འདི་གཉིས་འདོད་པའི་ཁམས་ན་གཅིག་ཡིན་ལ་ཐ་དད་དུ་ལྡོག་པའི་དབྱེ་བ་ལས་ཡིན་ཏེ་འདི་ལྟར་རེག་པས་མི་འགྱུར་བ་དང་ཕྱོགས་ཀྱི་ཆས་དཔྱད་དུ་མི་རུང་བ་གཉིས་ལས་ལོག་པའི་ཕྱིར་ཏེ། དཔེར་ན་དྲུག་པོ་འདས་མ་ཐག་པའི་ཡིད་གཅིག་ཉིད་ལྡོག་པའི་དབྱེ་བ་གཉིས་ལས་རྐྱེན་གཉིས་སུ་འཇོག་པ་བཞིན་ནོ། ། གཟུགས་ཀྱི་ཁམས་ན་གཟུགས་ཏིང་ངེ་འཛིན་གྱིས་སྦྱངས་པས་འོད་ལྟར་དང་བ་ཕན་ཚུན་མི་ཐོགས་པའི་ཕྱིར་གནོད་པ་བྱར་མི་རུང་བས་རེག་པས་རྣམ་པར་འགྱུར་བའི་གཟུགས་མེད་དེ་ཇི་སྐད་དུ་རྣམ་པར་གཏན་ལ་དབབ་པ་བསྡུ་བ་ལས། རེག་པས་གཟུགས་སུ་ཡོད་པའི་མཚན་ཉིད་ནི་ཐམས་ཅད་དུ་འགྲོ་བ་མ་ཡིན་ཏེ་འདོད་པའི་ལྷ་རྣམས་ལའང་ལག་པ་དང་དབྱུག་པ་དང་མཚོན་ཆས་གནོད་པ་ལས་གཞན་མེད་ལ་གཟུགས་ན་སྤྱོད་པའི་གཟུགས་ནི་གང་གིས་ཡང་གནོད་པར་མི་འགྱུར་རོ་ཞེས་འབྱུང་བ་ཡིན་ནོ། ། གལ་ཏེ་རྒྱལ་བའི་ཡུམ་ལས། ལྷ་རྣམས་ཀྱི་འོད་དེ་བཞིན་གཤེགས་པའི་འོད་ཀྱིས་མོག་མོག་པོར་མཛད་པ་མ་ཡིན་ནམ་ཞེ་ན། དེ་ནི་དེ་བཞིན་གཤེགས་པའི་འོད་ཕུལ་དུ་བྱུང་བ་བརྟན་པས་རང་གི་འོད་ལ་འདོད་ཆགས་དང་བྲལ་བར་བྱས་པ་ཡིན་གྱི། གནོད་པ་བྱས་པ་མ་ཡིན་ནོ། །
གང་ཡང་བསམ་གཏན་གསུམ་པ་མན་ཆད་ཀྱི་སྣོད་ལ་མེ་ཆུ་རླུང་གསུམ་གྱིས་གནོད་པ་དེ་ལྟ་ན་ཡང་ལྷ་རྣམས་ཀྱི་ལུས་དང་བཞི་པའི་སྣོད་ལ་ནི་ཕྲད་པས་གནོད་པ་མེད་པའི་ཕྱིར་རེག་པའི་ཁམས་ནི་གཟུགས་ཀྱི་ཁམས་པའི་ལྷ་རྣམས་ལ་མེད་པ་ཡིན་ནོ་ཞེས་གནས་སོ། ། དེའི་ཕྱིར་ཁམས་གཉིས་ཀྱི་གཟུགས་ཀྱི་ཁྱད་པར་ཤེས་པར་བྱ་བའི་ཕྱིར་གཟུགས་རྣམ་པ་གཉིས་སུ་གསུངས་པ་ཡིན་ནོ། ། ཡང་ན་རྣམ་པར་བརྟགས་པ་དང་བརྟགས་པ་མ་ཡིན་པའི་གཟུགས་གཉིས་སུ་ཤེས་པར་བྱ་བའི་ཕྱིར་གཉིས་སུ་གསུངས་པ་ཡིན་ནོ་ཞེས་ཁོང་དུ་ཆུད་པར་བྱའོ། ། གཉིས་པ་མིང་བཞིའི་ཕུང་པོའི་མཚན་ཉིད་དུས་ཀྱི་ཆ་དུ་མ་སྤུངས་པ་ཡིན་ལ་ཚོར་བའི་ཕུང་པོའི་མཚན་ཉིད་ནི། སློབ་དཔོན་འདུས་བཟང་ན་རེ། ཡུལ་མྱོང་བ་ནི་ཚོར་བ་མ་ཡིན་ཏེ་སེམས་དང་སེམས་བྱུང་ཐམས་ཅད་ཚོར་བར་ཐལ་བའི་ཕྱིར་རོ། ། རང་མྱོང་བ་ཡང་ཚོར་བ་མ་ཡིན་ཏེ་རང་རིག་པ་མེད་པའི་ཕྱིར་རོ། ། དེས་ན་རེག་པ་གཟུགས་བརྙན་གྱི་ཚུལ་དུ་མྱོང་བ་ནི་ཚོར་བ་ཡིན་ཏེ། མདོ་ལས་རེག་པའི་རྐྱེན་གྱིས་ཚོར་བ་ཡིན་ནོ་ཞེས་གསུངས་པའི་དོན་ཡང་དེ་ལྟར་ཡིན་ནོ་ཞེས་ཟེར་རོ། ། དེ་ནི་མ་ཡིན་ཏེ་འདི་ལྟར་ཚོར་བས་རེག་པ་ལ་དམིགས་མོད་སེམས་དང་སེམས་བྱུང་གཞན་རྣམས་ཀྱིས་དེ་ལ་དམིགས་ན་ཚོར་བར་འགྱུར་ལ།
མི་དམིགས་ན་དམིགས་པ་མཚུངས་པ་ཉམས་པར་ཐལ་བའི་ཕྱིར་རོ། ། དེའི་ཕྱིར་སེམས་དང་སེམས་བྱུང་རྣམས་ནི་ཕན་ཚུན་མི་དམིགས་པ་ཡིན་ནོ། ། གང་ཡང་ཁ་ཅིག་རང་གི་རྟེན་དབང་པོ་ལ་དངོས་སུ་ཕན་གནོད་འཇུག་པའི་ཚུལ་གྱིས་མྱོང་བ་ཡིན་ནོ་ཞེས་སྨྲ་བ་དེའང་མ་ཡིན་ཏེ་ཏིང་ངེ་འཛིན་དང་འདོད་ཆགས་ལ་སོགས་པ་འགའ་ཞིག་ལ་ཁྱབ་ཆེ་བའི་ཕྱིར་དང་བཏང་སྙོམས་ལ་མ་ཁྱབ་པའི་ཕྱིར་རོ། ། འདི་ལྟར་ཏིང་ངེ་འཛིན་ལ་སོགས་པ་འགའ་ཞིག་གིས་དབང་པོ་ལ་ཕན་གནོད་བྱེད་ལ། བཏང་སྙོམས་ཀྱིས་ནི་མ་ཡིན་ཏེ་བྱེ་བྲག་ཏུ་བཤད་པ་ལས་ཕན་འདོགས་པ་ཡང་མེད་ལ་གནོད་པ་བྱེད་པ་ཡང་མེད་པར་ཞུགས་པའི་ཕྱིར་དེ་བྱུང་ན་གཉིས་ཀར་འདོད་པ་མེད་དོ་ཞེས་འབྱུང་བ་ཡིན་ནོ། ། དེས་ན་ཚོར་བའི་མཚན་ཉིད་ནི་འབྲས་བུ་རྣམ་པར་སྨིན་པ་མྱོང་བ་ཡིན་ལ། འདུ་ཤེས་ཀྱི་མཚན་ཉིད་ནི་མཚན་མར་འཛིན་པའམ་ཐ་སྙད་འདོགས་པ་ཡིན་ཞིང་། འདུ་བྱེད་ཀྱི་མཚན་ཉིད་ནི་ཕུང་པོ་བཞི་ལས་གཞན་དུ་གྱུར་པའི་འདུས་བྱས་སམ་སེམས་གནས་སྐབས་སྣ་ཚོགས་སུ་འཇུག་པར་བྱེད་པ་ཡིན་ནོ། ། རྣམ་པར་ཤེས་པའི་མཚན་ཉིད་ནི་ཡུལ་གྱི་ངོ་བོ་སོ་སོར་རྣམ་པར་རིག་པ་ཡིན་ཏེ་ཡུམ་ལས། ཚོར་བ་ནི་མྱོང་བའི་མཚན་ཉིད་དེ་ཞེས་བྱ་བ་དང་།
མཛོད་ལས། ཚོར་བ་མྱོང་བ་འདུ་ཤེས་ནི། ། མཚན་མར་འཛིན་པའི་བདག་ཉིད་དོ། ། འདུ་བྱེད་ཕུང་པོ་བཞི་ལས་གཞན། ། རྣམ་ཤེས་སོ་སོར་རྣམ་རིག་པ། ། ཞེས་འབྱུང་བ་ཡིན་ནོ། ། དེ་ལ་དེ་ལས་གཞན་པའི་སེམས་དང་སེམས་བྱུང་རྣམས་ཡང་དེ་དག་ཏུ་ཐལ་བར་འགྱུར་ཏེ་མཚན་ཉིད་དེ་དང་དེ་ཡོད་པའི་ཕྱིར་རོ་ཞེ་ན། མི་འགྱུར་ཏེ་མཚན་ཉིད་དེ་དང་དེ་ལྟ་བུ་ནི་དེ་ཁོ་ན་ལ་ཡོད་ཀྱི་གཞན་ལ་མེད་པའི་ཕྱིར་ཏེ་ཡོད་པ་ལྟ་བུར་སྣང་བ་དེ་ནི་ཕྱི་མ་འདྲེས་པའི་རོ་གཟུགས་རྣམས་གཅིག་ཏུ་སྣང་བ་བཞིན་མ་ཕྱེད་པ་ཡིན་ནོ། ། གང་ཡང་སངས་རྒྱས་ཀྱི་ས་ན་བདེ་བའི་ཚོར་བ་མྱོང་བ་དེའང་སྔོན་དགེ་བའི་རྣམ་སྨིན་མྱོང་བ་ཁོ་ན་ཡིན་པས་མ་ཁྱབ་པའི་སྐྱོན་མེད་དོ། ། དེ་ལ་ཚོར་བའི་མཚན་ཉིད་ནི།
ཚོར་བའི་མཚན་ཉིད་ཅི་ཞེ་ན་ཞེས་བྱ་བས་སྟོན་པར་བྱེད་དེ་འདི་ལས་རྣམས་ཀྱི་འབྲས་བུའང་ཡིན་ལ་རྣམ་པར་སྨིན་པའང་ཡིན་པས་ན་ལས་རྣམས་ཀྱི་འབྲས་བུ་རྣམ་པར་སྨིན་པ་ཞེས་བྱའོ། ། སོ་སོར་མྱོང་བ་ཞེས་བྱ་བ་ནི་གསུམ་པོ་མ་འདྲེས་པར་མྱོང་བ་ཡིན་ནོ། ། འདིས་ནི་ཀུན་གཞིའི་འཁོར་གྱི་ཚོར་བ་བརྗོད་པ་ཡིན་ཏེ་འཇུག་པའི་རྣམ་པར་ཤེས་པའི་ཚོར་བ་ནི་ཡུལ་ལ་སོགས་པའི་རྐྱེན་ལས་གསར་དུ་འབྱུང་བའི་ཕྱིར་རོ། ། དེ་ལ་དགེ་བའི་རྣམ་སྨིན་ནི་བདེ་བ་དང་མི་དགེ་བའི་རྣམ་སྨིན་ནི་སྡུག་བསྔལ་དང་། བཏང་སྙོམས་ནི་དགེ་སྡིག་གཉིས་ཀའི་འབྲས་བུ་ཡིན་ནོ། ། ཀུན་གཞི་ནི་རྟག་ཏུ་བཏང་སྙོམས་དང་མཚུངས་པར་ལྡན་ལ་བཏང་སྙོམས་དེ་ཉིད་རྣམ་པར་སྨིན་པ་ཡིན་ནོ། ། ཚོར་བ་བདེ་སྡུག་ནི་རྣམ་པར་སྨིན་པ་ལས་བྱུང་བའི་ཕྱིར་རྣམ་སྨིན་དུ་འདོགས་སོ་ཞེས་སྔོན་གྱི་སློབ་དཔོན་རྣམས་ནི་དེ་སྐད་དུ་འཆད་དོ། ། དགོངས་པ་ནི་འདི་ཡིན་ཏེ་ལས་དགེ་བ་དང་མི་དགེ་བའི་སྟོབས་ཀྱིས་ནི་ཀུན་གཞི་ཉིད་མཐོ་རིས་དང་ངན་སོང་གི་ཀུན་གཞིར་འཕེན་ལ་དེའང་མཛོད་ལས། རྣམ་སྨིན་ལུང་དུ་མ་བསྟན་ཆོས། སེམས་ཅན་བརྗོད་ལུང་བསྟན་ཕྱིས་འབྱུང་།
ཞེས་བཤད་པའི་རྣམ་པར་སྨིན་པའི་མཚན་ཉིད་དང་ལྡན་པས་རྣམ་སྨིན་ཉིད་ཡིན་ནོ། ། དེ་ནི་སྐྱེས་ཙམ་ཉིད་ནས་བཏང་སྙོམས་དང་ངེས་པར་ལྡན་པར་འབྱུང་ལ་བདེ་སྡུག་ནི་དེ་ལ་གནས་པའི་དགེ་སྡིག་གི་ས་བོན་ལས་ཕྱིས་འབྱུང་བས་རྣམ་སྨིན་ལས་སྐྱེས་པ་ཡིན་ཞིང་དེ་ལ་རྣམ་སྨིན་ཞེས་བརྗོད་པ་ནི་འབྲས་བུ་ལ་རྒྱུར་སྒྲོ་བཏགས་པ་ཡིན་ནོ་ཞེས་བསམས་པ་ཡིན་ནོ། ། འདུ་ཤེས་ཀྱི་མཚན་ཉིད་སྟོན་པ་ན་འདུས་ཏེ་ཞེས་བྱ་བ་ནི་རྐྱེན་བཞི་ཚོགས་པའོ། ། ཤེས་པར་བྱེད་པ་ཞེས་བྱ་བ་ལ་ཇི་ལྟར་ཤེས་པར་བྱེད་པའི་ཚུལ་སྟོན་པ་ན་མཚན་མར་འཛིན་པ་ནི་སྤུ་རིས་འཛིན་པ་ཡིན་ལ། བཀྲ་བར་འཛིན་པ་ནི་གཡེར་བར་འཛིན་པ་ཡིན་ནོ། ། དེ་ལྟ་བུའི་ངོ་བོ་གང་གིས་ཇི་ལྟར་མིག་གིས་མཐོང་བ་དང་རྣ་བས་ཐོས་པ་དང་ཡིད་ཀྱིས་བྱེ་བྲག་ཕྱེད་པ་དང་སྣ་དང་ལྕེ་དང་ལུས་གསུམ་གྱིས་རྣམ་པར་ཤེས་པའི་ཞེས་སྦྱར་ཏེ་མཛོད་ལས། མིག་རྣ་ཡིད་ཀྱི་རྣམ་ཤེས་དང་། གསུམ་གྱིས་ཉམས་སུ་མྱོང་གང་དེ། ། མཐོང་ཐོས་རྣམ་པར་ཤེས་པ་དང་། ། རྟོགས་པ་ཡིན་ཏེ་རིམ་བཞིན་བཤད། །
ཅེས་འབྱུང་བ་ལྟ་བུའོ། ། དེ་ལ་དྲི་དང་རོ་དང་རེག་བྱ་གསུམ་ནི་ལུང་མ་བསྟན་ཡིན་པས་རྟོགས་པ་ཞེས་གཅིག་ཏུ་བྱས་སོ། ། ཡང་ན་སྒོ་ལྔས་མཐོང་བ་དང་ཡིད་ཤེས་ཀྱི་ཤེས་རབ་གསུམ་གྱིས་ཐོས་པ་དང་ཞེས་བྱ་བ་ལ་སོགས་པར་སྦྱར་རོ་ཞེས་ཁ་ཅིག་ནི་དེ་སྐད་དུ་འཆད་དོ། ། ཐ་སྙད་འདོགས་པ་ཞེས་བྱ་བ་ནི་སྒྲ་དང་བཅས་ནས་དོན་འཛིན་པར་བྱེད་པའོ། ། འདི་ཡང་ཡིད་ཀྱི་འདུ་ཤེས་གཙོར་བྱས་པ་ཡིན་གྱི་སྒོ་ལྔའི་འདུ་ཤེས་ཀྱིས་ནི་ཐ་སྙད་འདོགས་པར་མི་བྱེད་ཀྱི་འོན་ཀྱང་རིགས་འབྱེད་པར་བྱེད་པ་ཙམ་ཡིན་ཏེ་དེ་དག་གིས་མ་ཕྱེ་ན་ནི་རྗེས་སུ་རྒྱུ་བའི་ཡིད་ཀྱིས་ཀྱང་མི་འབྱེད་པར་འགྱུར་བའི་ཕྱིར་རོ། ། འདུ་བྱེད་ཀྱི་མཚན་ཉིད་སྟོན་པ་ན་འདུ་བྱེད་རྣམས་ཞེས་འདི་ལ་མང་པོ་ཡོད་པས་ན་མང་པོའི་ཚིག་སྨོས་སོ། ། སེམས་མངོན་པར་འདུ་བྱེད་པའི་ཞེས་སྦྱར་ཏེ་གནས་སྐབས་སྣ་ཚོགས་རྣམས་སུ་ཞེས་བྱ་བ་ནི་དགེ་སྡིག་ལ་སོགས་པ་རྣམས་སུའོ། ། སེམས་འཇུག་པར་བྱེད་པ་ཞེས་བྱ་བ་དང་སེམས་ཀྱི་མངོན་པར་འདུ་བྱེད་པའི་ངོ་བོ་ཞེས་བྱ་བས་ནི་འདི་དག་གིས་སེམས་དེ་ལྟ་དེ་ལྟ་བུར་སྒྲུབ་པར་བྱེད་དོ་ཞེས་སྟོན་ཏོ། ། དེ་ལ་འདི་དེ་མ་ཡིན་ལས་འབྱེད་པར་བྱེད་པའི་མཚན་ཉིད་ནི་མ་ཡིན་ཏེ་ཚོར་བ་དང་འདུ་ཤེས་ལ་ཞུགས་པའི་ཕྱིར་དང་སེམས་དང་མི་ལྡན་པའི་འདུ་བྱེད་ལ་མེད་པའི་ཕྱིར་རོ། ། དེས་ན་འདི་འདུ་བྱེད་ཀྱི་གཙོ་བོ་འདུ་བྱེད་སེམས་པ་གཙོར་བྱས་པའི་མཚན་ཉིད་ཡིན་ནོ། །
རྣམ་པར་ཤེས་པའི་མཚན་ཉིད་སྟོན་པ་ན་རང་རང་གི་ཡུལ་རྣམ་པར་ཤེས་པར་བྱེད་པའི་མཚན་ཉིད་དེ་ཞེས་སྦྱར་ཏེ་མིག་གི་དབང་པོ་ལ་བརྟེན་ནས་གཟུགས་ཤེས་པ་ཞེས་བྱ་བ་ནས་ཡིད་ཀྱི་དབང་པོ་ལ་བརྟེན་ནས་ཆོས་ཤེས་པ་ཞེས་བྱ་བའི་བར་དུ་སྦྱར་རོ། ། ཆོས་རྣམས་ཞེས་བྱ་བ་ནི་འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་དེ་དེ་དག་ཐམས་ཅད་ཡིད་ཀྱི་ཤེས་པས་འཇལ་བའི་ཕྱིར་རོ། ། དེ་ལྟར་ན་ཕུང་པོ་རྣམས་ཀྱི་མཚན་ཉིད་ནི་རང་གི་མཚན་ཉིད་ཡིན་ནོ། ། གཉིས་པ་ཁམས་ཀྱི་མཚན་ཉིད་ལ་ཁམས་སྤྱིའི་མཚན་ཉིད་ནི་བཤད་ཟིན་ལ། དབང་པོའི་ཁམས་དྲུག་གི་མཚན་ཉིད་སྟོན་པ་ནི། མིག་གང་གིས་གཟུགས་རྣམས་མཐོང་བར་གྱུར་བ་ཞེས་བྱ་བ་ནི་འདས་པའི་རྣམ་ཤེས་ཀྱི་ཉེར་སྤྱོད་འཛིན་པས་ཁམས་སུ་སྟོན་པ་ཡིན་ལ། ལྟ་བ་ཞེས་བྱ་བས་ནི་ད་ལྟར་གྱི་མིག་གི་རྣམ་ཤེས་ཀྱི་ཉེར་སྤྱོད་འཛིན་པས་ཁམས་སུ་སྟོན་པར་བྱེད་དོ། ། མིག་དེའི་ས་བོན་བསགས་པ་དང་རྣམ་པར་སྨིན་པ་ནི་ཀུན་གཞི་ས་བོན་དང་རྣམ་སྨིན་གྱི་ཆ་སྟེ་དེ་གཉིས་ནི་མིག་གི་ཁམས་ཀྱི་རྒྱུ་ཡིན་པས་མིག་གི་ཁམས་སུ་བཏགས་པ་ཡིན་ནོ། ། དེ་གཞན་ལ་སྦྱོར་བ་ན་ཡིད་གང་གིས་འདས་པའི་ཆོས་རྣམས་མཐོང་བར་གྱུར་པ་དང་ད་ལྟར་བའི་ཆོས་ལ་ལྟ་བ་དང་ཞེས་བྱ་བ་ལ་སོགས་པར་སྦྱར་རོ། ། ཡུལ་གྱི་ཁམས་དྲུག་ལས་གཟུགས་ཀྱི་ཁམས་ཀྱི་མཚན་ཉིད་ནི།
མིག་གང་གིས་འདས་པའི་གཟུགས་གང་དག་མཐོང་བར་གྱུར་བ་དང་ད་ལྟར་བ་མཐོང་བ་རྣམས་དང་ཞེས་བྱ་བ་ནི་ཡུལ་ཅན་གྱི་སྒོ་ནས་བསྟན་པ་ཡིན་ལ། དེ་ལ་མིག་གི་ཁམས་དབང་བྱེད་པ་ཉིད་ཅེས་བྱ་བས་ནི་རྒྱུའི་སྒོ་ནས་སྟོན་པ་ཡིན་ཏེ་འགྲེལ་པ་ལས། མིག་གིས་ཁམས་ནི་གཟུགས་ལ་དབང་བྱེད་པ་སྟེ་དབང་པོའི་དབང་གིས་ཕྱི་རོལ་གྱི་ཡུལ་འགྲུབ་པའི་ཕྱིར་རོ་ཞེས་གང་བཤད་པ་ཡིན་ནོ། ། དེའི་དོན་ནི་འདི་ཡིན་ཏེ་ལས་ལ་བརྟེན་ནས་ནང་དུ་དབང་པོ་གྲུབ་པ་དང་གདུགས་ཀྱི་གྲིབ་མ་ལྟར་དེའི་དབང་གིས་ཕྱི་རོལ་དུ་ཡུལ་འགྲུབ་པོ་ཞེས་པ་ཡིན་ནོ། ། དེ་གཞན་ལ་སྦྱར་བ་ནི་སྔ་མ་བཞིན་ནོ། ། རྣམ་པར་ཤེས་པའི་ཁམས་དྲུག་ལས་མིག་གི་རྣམ་པར་ཤེས་པའི་ཁམས་ཀྱི་མཚན་ཉིད་ནི། རང་གི་རྟེན་དང་དམིགས་པའི་སྒོ་ནས་བློ་རྣམ་བཅས་སྟོན་པ་ཡིན་ལ་ས་བོན་དང་སྣམ་སྨིན་ནི་རྒྱུ་ལ་དེར་བཏགས་པ་ཡིན་ནོ། ། དེ་གཞན་ལ་སྦྱོར་བ་ན་ཡིད་ཤེས་ཀྱི་རྟེན་ནི་ཡིད་དང་དམིགས་པ་ནི་ཆོས་ཡིན་ནོ། ། དེ་ལ་ཡུལ་གྱི་ཁམས་ལ་ས་བོན་མི་སྦྱོར་བ་ནི་སྣོད་ཁོ་ནས་བསྡུས་པའི་གཟུགས་ལ་སོགས་པའི་དབང་དུ་བྱས་པ་ཡིན་ཏེ་སེམས་ཅན་གྱིས་བསྡུས་པ་ནི་ཀུན་གཞིའི་ས་བོན་ལས་བྱུང་བའི་ཕྱིར་རོ། ། གསུམ་པ་སྐྱེ་མཆེད་ཀྱི་མཚན་ཉིད་སྟོན་པ་ན་ཇི་ལྟར་མཐུན་མཐུན་ནི་ཇི་ལྟར་རིགས་པའོ། །
དེ་ལ་རིགས་པའི་དོན་ནི་འདི་ཡིན་པར་སྣང་སྟེ་དབང་པོའི་སྐྱེ་མཆེད་ལ་མིག་གང་གིས་གཟུགས་རྣམས་མཐོང་བར་འགྱུར་བ་དང་། དེའི་ས་བོན་བསགས་པ་ཀུན་གཞིའི་རྣམ་པར་ཤེས་པ་གང་ཡིན་པ་དེ་ནི་མིག་གི་སྐྱེ་མཆེད་ཀྱི་མཚན་ཉིད་དོ་ཞེས་མངོན་གྱུར་དང་ས་བོན་གཉིས་ཀྱིས་བསྟན་ཏེ་དེ་བཞིན་དུ་རྣམ་པ་གཞན་ལ་ཡང་སྦྱར་རོ། ། ཡུལ་གྱི་སྐྱེ་མཆེད་ལ་གཟུགས་ཀྱི་སྐྱེ་མཆེད་ཀྱི་མཚན་ཉིད་གང་ཞེ་ན། མིག་གང་གིས་གཟུགས་གང་དག་མཐོང་བར་འགྱུར་བ་དང་དེ་ལ་མིག་གི་སྐྱེ་མཆེད་དབང་བྱེད་པ་ཉིད་གང་ཡིན་པ་དེ་གཟུགས་ཀྱི་སྐྱེ་མཆེད་ཀྱི་མཚན་ཉིད་དོ་ཞེས་ཡུལ་ཅན་དང་རྒྱུའི་སྒོ་ནས་བསྟན་པར་བྱ་སྟེ་རྣམ་པ་གཞན་ལ་ཡང་དེ་བཞིན་དུ་སྦྱར་རོ། ། དེ་ལྟར་ན་སུམ་ཅུ་རྩ་ལྔས་ནི་ཆོས་གསུམ་གྱི་མཚན་ཉིད་བཤད་ཟིན་ཏོ། ། ལྔ་པ་མཚན་གཞི་རྣམ་པར་གཞག་པ་བཤད་པ་ལ་དོན་གསུམ་སྟེ། རྣམ་གཞག་རྒྱས་པར་བཤད་པ་དང་། དོན་བསྡུ་བ་དང་། ཞར་ལས་བྱུང་བ་བཤད་པའོ། ། དང་པོ་ལ་དོན་གསུམ་གྱི་ཕུང་པོའི་རྣམ་གཞག་བཤད་པ་ལ་དོན་ལྔ་ལས་དང་པོ་གཟུགས་ཀྱི་ཕུང་པོའི་རྣམ་གཞག་ལ་སྤྱིའི་དོན་ནི།
བྱེ་བྲག་ཏུ་སྨྲ་བ་ལྟར་ན་རྡུལ་དང་འདུས་པ་རགས་པ་གཉིས་ལས་རྡུལ་ནི་ཉི་ཟེར་གྱི་རྡུལ་གྱི་བཞི་བཅུ་རྩ་དགུའི་ཆ་གཅིག་གི་ཚད་དང་ལྡན་པ་ཟླུམ་པོ་ཆ་ཤས་མེད་པར་གནས་ལ་དེ་ཡང་འདོད་པ་ན་རྡུལ་གཅིག་གི་གོ་ས་ན་རྡུལ་བརྒྱད་གནས་ཏེ་འབྱུང་བ་བཞིའི་རྡུལ་བཞི་དང་གཟུགས་ལ་སོགས་པ་བཞིའི་རྡུལ་ལོ། ། སྒྲ་ནི་རེས་འགའ་བ་ཡིན་ལ་ལུས་ཀྱི་དབང་པོའི་གོ་ན་དབང་པོའི་རྡུལ་དང་དགུ་གནས་ཤིང་དབང་པོ་གཞན་གྱི་གོ་ནའང་ལུས་ཀྱི་དབང་པོའི་རྡུལ་ཡོད་དེ་རེག་བྱ་ཚོར་བའི་ཕྱིར་རོ། ། དེས་ན་དེ་ལ་རྡུལ་བཅུ་ཡོད་དེ་མཛོད་ལས། འདོད་ན་དབང་པོ་མེད་པ་དང་། ། སྒྲ་མེད་ཕྲ་རབ་རྡུལ་རྫས་བརྒྱད། ། ལུས་དབང་ལྡན་ལ་རྫས་དགུ་སྟེ། ། དབང་པོ་གཞན་ལྡན་རྫས་བཅུའོ། ། ཞེས་འབྱུང་བ་ཡིན་ནོ། ། གཟུགས་ཀྱི་ཁམས་ན་ནི་ཁམ་གྱི་ཟས་ལ་འདོད་ཆགས་དང་བྲལ་བས་དྲི་དང་རོ་མེད་ལ་གཟུགས་མེད་པའི་ཁམས་ན་ནི་རྡུལ་ཐམས་ཅད་མེད་དོ། ། གལ་ཏེ་རྡུལ་དེ་དག་ཐོགས་བཅས་མ་ཡིན་པར་འགྱུར་རོ་ཞེ་ན།
རིགས་མཐུན་པའི་རྡུལ་ཐོགས་ཀྱི་མི་མཐུན་པའི་མི་ཐོགས་སོ། ། དེ་དག་དེ་ལྟར་གནས་པར་ནི་ས་ལ་སོགས་པ་ལ་འདེགས་པར་བྱེད་པ་ས་དང་སྡུད་པར་བྱེད་པ་ཆུ་དང་སྨིན་ཅིང་འགྱུར་བ་མེ་དང་། གཡོ་ཞིང་འཕེལ་བ་རླུང་གི་བྱ་བ་དམིགས་པའི་ཕྱིར་རོ། ། རླུང་ལ་ནི་ཁ་དོག་ཡོད་དེ་རང་དང་འདྲེས་པའི་དྲི་དམིགས་པའི་ཕྱིར་དཔེར་ན་སྣ་མའི་མེ་ཏོག་བཞིན་ནོ། ། དེ་ལ་རྡུལ་རེ་རེ་བ་ནི་ཡིད་ཀྱི་ཤེས་པ་ཁོ་ནའི་ཡུལ་ཡིན་གྱི་དབང་པོའི་མ་ཡིན་ནོ། ། དེས་རགས་པ་རྩོམ་པ་ན་བསྐོར་བ་བར་དང་བཅས་ནས་རྩོམ་སྟེ་བར་མེད་ན་ནི་ཕྲད་པས་ཆ་དང་བཅས་པར་འགྱུར་བའི་ཕྱིར་རོ། ། དེ་ལྟར་ཡང་ཕྱི་རོལ་གྱི་དོན་གྲུབ་པ་ལས། ཐ་དད་ཕྱོགས་ནས་མང་པོ་དག ། འགའ་ལ་ཀུན་ནས་བསྐོར་ཙམ་དུ། ། བརྗོད་པར་ཟད་ཀྱི་རྡུལ་དེ་ནི། །
ཆ་ཤས་བཅས་པའི་བདག་ཉིད་མིན། ། ཞེས་འབྱུང་བ་ཡིན་ནོ། ། རྡུལ་རྣམས་མ་ཕྲད་པས་གོང་བུ་གྱེས་པར་ཡང་མི་འགྱུར་ཏེ་བར་དུ་སྡུད་པར་བྱེད་པའི་རླུང་གིས་བཟུང་བའི་ཕྱིར་རོ། ། གཉིས་པ་དེས་བརྩམས་པའི་འདུས་པ་རགས་པའི་དབྱིབས་ནི་ཁ་དོག་དང་རེག་བྱ་ལས་རྫས་གཞན་དུ་སྨྲའོ། ། མདོ་སྡེ་པ་ན་རེ་རྡུལ་བར་དང་བཅས་ནས་རགས་པ་རྩོམ་པ་མི་རིགས་ཏེ་སྣོད་རྣམས་འཛག་པ་དང་གོང་བུ་རྣམས་གྱེས་པར་འགྱུར་ཏེ་རླུང་གིས་བཟུང་བ་མ་དམིགས་པའི་ཕྱིར་རོ། ། དེས་ན་འབྲུ་སྣོད་ན་གནས་པ་ལྟར་བར་མེད་ལ་མ་འབྱར་བར་འདུས་ནས་རགས་པ་རྩོམ་མོ། ། རྫས་ཀྱི་རྡུལ་བརྒྱད་ལ་སོགས་པ་གོ་ས་གཅིག་ན་གནས་པའི་ངེས་པའང་མི་རིགས་ཏེ་ས་སྐམ་པོ་ལ་སོགས་པ་ལ་ཆུ་ལ་སོགས་པ་ཡོད་ན་བལྟར་རུང་བ་ལས་མ་དམིགས་པའི་ཕྱིར་རོ། ། འོན་ཀྱང་གང་ལ་གང་དམིགས་པ་དེ་ཡོད་ལ་མ་དམིགས་པ་དེ་མེད་དེ་ཕྱིས་གཞུང་དུ་བཤད་པར་བྱའོ། ། འདུས་པ་རགས་པའི་དབྱིབས་ཡང་ཁ་དོག་དང་རེག་བྱ་ལས་གུད་ན་མེད་དེ། ཡོད་ན་སྣང་དུ་རུང་བ་ལས་མ་དམིགས་པའི་ཕྱིར་དང་།
ཁ་དོག་དང་རེག་བྱ་མ་བཟུང་བའི་དབྱིབས་འཛིན་པ་སྲིད་པར་ཐལ་བའི་ཕྱིར་དང་། དབྱིབས་རྩོམ་པའི་རྡུལ་ཡང་ཁ་དོག་དང་རེག་བྱ་ལས་གུད་ན་ཡོད་པར་ཐལ་བའི་ཕྱིར་རོ། ། དེ་ཡན་ཁ་དོག་བཀོད་པའི་དབྱིབས་ནི་ཁ་དོག་ལས་གུད་ན་མེད་ཅིང་། རེག་བྱ་བཀོད་པའི་དབྱིབས་ནི་རེག་བྱ་ལས་གུད་ན་མེད་དེ། འདི་ལྟར་ཁ་དོག་དང་རེག་བྱའི་རྡུལ་དེ་ཉིད་ཕྱོགས་བཞི་དང་གསུམ་དང་གཉིས་ལ་སོགས་པར་བཀོད་ན་ཁ་དོག་དང་རེག་བྱའི་དབྱིབས་གྲུ་བཞི་དང་གྲུ་གསུམ་དང་རིང་པོ་ལ་སོགས་པ་ཡིན་པའི་ཕྱིར་རོ་ཞེས་ཟེར་རོ། ། རྣམ་རིག་སེམས་ཙམ་པ་རྣམ་བདེན་པ་རྣམས་ནི་མིག་ལ་སོགས་པའི་ཤེས་པ་རྣམས་དོན་དུ་རྟོག་པའི་བག་ཆགས་ཀྱི་རྟོགས་ཀྱིས་གཟུགས་ལ་སོགས་པའི་རྣམས་པར་སྐྱེས་པར་འདོད་ལ་རྣམ་བརྫུན་པ་རྣམས་ནི་གཟུགས་ལ་སོགས་པ་མེད་བཞིན་དུ་ཤེས་པས་སྒྲོ་བཏགས་པར་འདོད་དོ། ། དབུ་མ་པ་རྣམས་ནི་ཀུན་རྫོབ་དེ་དག་གི་རྗེས་སུ་འབྲང་བའམ་ཡང་ན་གཟུགས་ལ་སོགས་པ་ཇི་ལྟར་སྣང་བ་བཞིན་ཁས་ལེན་པར་བྱེད་དོ། ། དེ་ལྟ་བུའི་གཟུགས་ཀྱི་དབྱེ་བ་ནི་རེག་པ་དང་ཡུལ་དཔྱད་པ་གཉིས་སམ། ། ཡུལ་དང་ཡུལ་ཅན་གྱི་གཟུགས་གཉིས་སམ། ། རྒྱུ་དང་འབྲས་བུའི་གཟུགས་གཉིས་སམ། །
འདོད་པ་དང་གཟུགས་ན་སྤྱོད་པའི་གཉིས་སམ། ། འཁོར་བ་དང་མྱ་ངན་ལས་འདས་པའི་གཉིས་སམ། ། བསྟན་དུ་ཡོད་ལ་ཐོགས་པ་དང་བཅས་པ་དང་། ། བསྟན་དུ་མེད་ལ་ཐོགས་པ་དང་བཅས་པ་དང་། བསྟན་དུའང་མེད་ལ་ཐོགས་པའང་མེད་པའི་གཟུགས་གསུམ་ཡིན་ཏེ། གཟུགས་ཀྱི་སྐྱེ་མཆེད་དང་། དབང་དོན་ལྷག་མ་དགུ་དང་། ཆོས་ཀྱི་སྐྱེ་མཆེད་ཀྱི་ཕྱོགས་གཅིག་གི་གཟུགས་གསུམ་དང་རིམ་པ་བཞིན་སྦྱར་རོ། ། གཉིས་པ་གཞུང་གི་དོན་ལ་མདོ་དང་རྒྱས་པ་གཉིས་ལས་དང་པོ་ནི་གཟུགས་ཀྱི་ཕུང་པོའི་ཞེས་བྱ་བ་ཡིན་ཏེ་གང་ཅུང་ཟད་གཟུགས་ཡིན་པ་དེ་ནི་གཉིས་པོ་འདི་བསྡུས་སོ་ཞེས་བྱ་བའི་དོན་ཏོ། ། རྒྱུར་བྱས་པ་ནི་རྒྱུར་ལྡན་པ་སྟེ་དེ་དག་གི་འབྲས་བུའོ། །
བཞི་པོ་དེས་ནི་གཟུགས་ཐམས་ཅད་ལ་རྒྱུ་རྣམ་པ་ལྔ་བྱེད་དེ་འདི་ལྟར་སྐྱེད་པ་དང་རྟེན་པ་དང་གནས་པ་དང་སྟོན་པ་དང་འཕེལ་བར་བྱེད་དོ། ། དེ་ལ་སྐྱེད་པ་ནི་མེ་དང་དུ་བ་ལྟར་དེ་དག་དེ་མེད་པར་མི་འབྱུང་བ་ལ་བརྗོད་ལ། རྟེན་པ་ནི་མེ་ཏོག་ལྟར་འབྱུང་བ་འགྱུར་བ་བས་དེ་དག་འགྱུར་བ་ལ་བརྗོད་ཅིང་། གནས་པ་ནི་དབྱར་གྱི་ནེ་གསེང་ལྟར་འབྱུང་བ་རྣམས་རྒྱུན་འདྲ་བར་གནས་ན་དེ་དག་ཡང་རྒྱུན་མི་ཆད་པ་ལ་བརྗོད་དོ། ། སྟོན་པ་ནི་འབྱུང་བ་བཞིའི་གོ་ས་ལས་གཞན་དུ་འབྱུང་འགྱུར་རྣམས་མི་གནས་པ་ལ་བརྗོད་དོ། ། འཕེལ་བ་ནི་དེ་དག་འཕེལ་ན་དེའང་འཕེལ་བ་ལ་བརྗོད་དོ། ། མདོར་བསྡུས་ན་སྐྱེད་པ་དང་གནས་པ་དང་འཕེལ་བ་གསུམ་བྱེད་པའི་ཕྱིར་དེ་དག་ནི་དེའི་རྒྱུ་ཡིན་ནོ་ཞེས་གནས་སོ། ། རྒྱས་པར་བཤད་པ་ལ་གཉིས་ལས་དང་པོ་འབྱུང་བ་བཤད་པ་ནི་འབྱུང་བ་ཆེན་པོ་ཞེས་བྱ་བ་ཡིན་ཏེ་དེ་ལ་འབྱུང་བ་ཞེས་བྱ་བ་ནི་འདི་ཐོག་མ་མེད་པ་ནས་སེམས་ཅན་རྣམས་ཀྱི་ལས་ཀྱི་མཐུས་འབྱུང་བའི་ཕྱིར་དང་། འདི་ལས་འབྲས་བུའི་གཟུགས་སྣ་ཚོགས་འབྱུང་བའི་ཕྱིར་རོ། ། ལས་ཀྱི་མཐུས་བྱུང་བ་གཞན་ཡང་འབྱུང་བ་ཉིད་དུ་ཐལ་བར་ནི་མི་འགྱུར་ཏེ་སྒྲ་བཤད་པ་ཡིན་པའི་ཕྱིར་ལག་ལྡན་དང་ས་སྟེང་ཉལ་ལ་སོགས་པ་བཞིན་ནོ། །
ཆེན་པོ་ཞེས་བྱ་བ་ནི་འབྲས་བུའི་གཟུགས་ཐམས་ཅད་ཀྱི་རྒྱུ་བྱེད་པའི་ཕྱིར་དང་། གནས་པ་རྒྱ་ཆེ་བའི་ཕྱིར་རོ། ། ཅིའི་ཕྱིར་འབྱུང་བ་རྣམས་བཞི་ཁོ་ན་ཡིན་ཞེ་ན། འབྲས་བུའི་གཟུགས་རྟེན་པ་དང་སྡུད་པ་དང་སྨིན་པ་དང་གཡོ་བར་བྱེད་པའི་བྱ་བ་བཞི་ལས་གཞན་མེད་པའི་ཕྱིར་རོ། ། གལ་ཏེ་ནམ་མཁའ་འང་འབྱུང་བ་ཆེན་པོ་ཉིད་དུ་འགྱུར་ཏེ་གོ་འབྱེད་པའི་བྱ་བ་ཡོད་པའི་ཕྱིར་རོ་ཞེ་ན།

མི་འགྱུར་ཏེ་དེར་ཡང་ཐོགས་པ་དང་བཅས་པའི་གཟུགས་ཀྱིས་གོ་ཕྱེ་བ་ཡིན་པའི་ཕྱིར་རོ། ། འདི་ལྟར་གཟུགས་གཞན་ཡོད་པའི་སར་ནི་གཟུགས་གཞན་མི་འབྱུང་ལ་གཟུགས་དེ་དེ་ནས་སོང་ན་ནི་དེར་གཞན་འབྱུང་བས་དེས་གོ་ཕྱེ་བ་ཡིན་གྱི་ནམ་མཁའ་ནི་མ་ཡིན་ཏེ་དེ་ནི་གཟུགས་མེད་པ་ཙམ་དུ་ཟད་པས་འགྲོ་འོང་གི་བྱ་བ་མེད་པའི་ཕྱིར་རོ། ། དེའི་ཕྱིར་གང་ན་གང་ཡོད་པ་དེར་ནི་གོ་ཕྱེ་བར་མེད་ལ་དེ་མེད་ན་ནི་དེར་གོ་ཕྱེ་བའི་ཕྱིར་གཟུགས་དེ་ཉིད་དེ་ནས་སོང་ནས་དེ་ལ་གོ་ཕྱེ་བ་ཡིན་གྱི་ནམ་མཁའ་ནི་མ་ཡིན་པས་དེ་ནི་རྒྱུའི་འབྱུང་བ་ཆེན་པོ་མ་ཡིན་ནོ་ཞེས་གནས་སོ། ། ས་ལ་སོགས་སྨོས་པ་ནི་དེ་དག་ནང་ཕན་ཚུན་དང་མིག་ལ་སོགས་པ་ལས་དབྱེ་བའི་ཕྱིར་རོ། ། ཁམས་ཞེས་བྱ་བ་ནི་རང་གི་མཚན་ཉིད་དང་འབྲས་བུའི་གཟུགས་འཛིན་པའི་ཕྱིར་རོ། ། སྲ་བ་དང་མཁྲང་བ་དང་འཐས་པ་ནི་རྣམ་གྲངས་སོ། ། གཤེར་བ་ནི་རླན་པའོ། ། ཚ་བ་ནི་སྲེག་པའོ། ། ཡང་བ་དང་གཡོ་བ་གཉིས་སྨོས་པ་ནི་ཡང་བ་འབྲས་བུའི་གཟུགས་ལའང་ཡོད་པའི་ཕྱིར་དང་། གཡོ་བ་ལས་ཡིན་གྱི་ངོ་བོ་མ་ཡིན་པའི་ཕྱིར་རོ། ། གཡོ་བ་ནི་དངོས་པོའི་རྒྱུན་ཡུལ་གཞན་དུ་འབྱུང་བར་བྱེད་པའི་རྒྱུ་ལ་བརྗོད་དེ་དེ་གཉིས་ཚོགས་པའོ། །
བཞི་པོ་དེ་ནི་འབྲས་བུའི་གཟུགས་ལ་མེད་དོ། ། གལ་ཏེ་དེ་དག་ལྷན་ཅིག་གནས་པར་ཅིས་མངོན་ཞེ་ན། རང་གི་ངོ་བོ་མི་དམིགས་ཡང་ལས་ལས་རྗེས་སུ་དཔག་པར་བྱའོ། ། འདི་ལྟར་རྡོ་ལ་སོགས་པ་ལ་འདུས་པ་དང་སྐམས་པ་དང་གཡོ་བ་རྣམས་ཡོད་པས་ས་ནི་གཞན་གསུམ་དང་ལྷན་ཅིག་གནས་པར་ཤེས་སོ། ། ཆུ་ལའང་ཤིང་འདེགས་པ་དང་པད་མའི་འདབ་མ་རྒྱས་པ་དང་ཆུ་གཡོ་བ་རྣམས་ཡོད་པས་དེའང་གཞན་གསུམ་དང་ལྷན་ཅིག་གནས་པར་མངོན་ནོ། ། མེ་ལ་ཡང་མེ་ལྕེས་འདེགས་པ་དང་། མེ་ལྕེ་འདུས་པ་དང་། དེ་གཡོ་བ་རྣམས་ཡོད་པས་གཞན་གསུམ་དང་ལྷན་ཅིག་གནས་པར་རྟོགས་སོ། ། རླུང་ལ་ཡང་གཞན་འདེགས་པ་དང་། མི་འགྱེས་པ་དང་།
གཞན་སྐམ་པར་བྱེད་པ་ཡོད་པས་གཞན་གསུམ་དང་ལྷན་ཅིག་གནས་པར་ཁོང་དུ་ཆུད་དོ། ། ངོ་བོ་དང་ལས་ཀྱི་ཁྱད་པར་གང་ཡིན་ཞེ་ན་ངོ་བོ་ནི་གང་ལའང་མི་ལྟོས་པའི་དག་པ་བ་ཡིན་ཞིང་། ལས་ནི་བརྟེན་བྱ་དང་བསྡུ་བྱ་དང་སྨིན་བྱ་དང་བསྐྱོད་བྱ་ལ་ལྟོས་ནས་གཞག་དགོས་པས་ལྟོས་པ་བ་ཡིན་ནོ། ། གཉིས་པ་རྒྱུར་བྱས་པའི་གཟུགས་བཤད་པ་ལའང་དང་པོ་རྣམ་པ་བགྲང་བ་ནི་འབྱུང་བ་བཞི་རྒྱུར་བྱས་པ་འབྲས་བུའི་གཟུགས་གང་ཞེ་ན་ཞེས་སྦྱར་ཏེ་རེག་བྱའི་ཕྱོགས་གཅིག་ནི་འབྱུང་བ་ལས་གྱུར་པ་ལུས་ཀྱི་ཡུལ་ལོ། ། ཆོས་ཀྱི་སྐྱེ་མཆེད་པའི་གཟུགས་ཞེས་བྱ་བ་ནི་ཡིད་ཀྱི་རྣམ་པར་ཤེས་པ་ཁོ་ནའི་ཡུལ་ཡིན་པའི་ཕྱིར་རོ། ། དེ་ལྟར་ན་རྣམ་པ་བཅུ་གཅིག་ནི་འབྲས་བུའི་གཟུགས་ཡིན་ནོ། ། དེ་དག་སོ་སོར་བཤད་པ་ལ་དང་པོ་དབང་པོ་ལྔ་བཤད་པ་ནི་མིག་གི་དབང་པོ་གང་ཞེ་ན་ཞེས་བྱ་བ་ལ་སོགས་པས་སྟོན་པར་བྱེད་དོ། ། འདིར་བཙུན་པ་སངས་རྒྱས་ལྷ་ན་རེ་མིག་ལ་སོགས་པའི་སྐྱེ་མཆེད་བཅུ་ནི་འབྱུང་བ་ཉིད་ཡིན་ནོ་ཞེས་ཟེར་བ་དེ་ནི་རིགས་པ་མ་ཡིན་ཏེ་སྲ་བ་ལ་སོགས་པའི་ངོ་བོར་ཐལ་བའི་ཕྱིར་དང་། མདོ་ལས་དགེ་སློང་དག་མིག་ནི་ནང་གི་སྐྱེ་མཆེད་ཡིན་ཏེ་འབྱུང་བ་ཆེན་པོ་བཞི་དག་རྒྱུར་བྱས་པ་གཟུགས་ཅན་བསྟན་དུ་མེད་ལ་ཐོགས་པ་དང་བཅས་པ་སྟེ་ལུས་ཀྱི་དབང་པོའི་བར་དུ་ཡང་དེ་བཞིན་ནོ། ། དགེ་སློང་དག་གཟུགས་རྣམས་ནི་ཕྱིའི་སྐྱེ་མཆེད་ཡིན་ཏེ་འབྱུང་བ་ཆེན་པོ་བཞི་དག་རྒྱུར་བྱས་པ་ཞེས་བྱ་བ་ལ་སོགས་པ་གསུངས་པ་དང་འགལ་བའི་ཕྱིར་རོ། །
དེས་ན་དོན་དུ་སྨྲ་བ་རྣམས་ཀྱི་ལྟར་ན་ནི་འབྱུང་བ་ལས་གྱུར་པ་ཡིན་ཏེ། མིག་གི་དབང་པོ་ནི་དབང་རྟེན་ལ་དབང་པོའི་རྡུལ་གོ་སྙོད་ཀྱི་མེ་ཏོག་ལྟར་གནས་ཏེ་དེ་ནི་ཁ་དོག་དང་བས་བཀབ་པས་འགྱེས་པར་མི་འགྱུར་རོ། ། གཞན་དག་ནི་དབང་རྟེན་ཇི་ལྟ་བ་བཞིན་དུ་དེའི་ནང་ན་སྒོང་ཁོག་ཉུངས་ཀར་གྱིས་བཀང་པ་ལྟར་གནས་ཏེ་ཤེལ་ལྟར་དང་བས་ཕན་ཚུན་མི་སྒྲིབ་བོ་ཞེས་ཟེར་རོ། ། རྣ་བའི་དབང་པོའི་རྡུལ་ཕྲ་རབ་རྣམས་ནི་རྣ་བའི་ནང་ན་གནས་སོ། ། སྣའི་དབང་པོའི་རྡུལ་ཕྲ་རབ་རྣམས་ནི་སྣའི་ནང་ན་གནས་ཏེ་འདི་གསུམ་ནི་ཕྲེང་བ་བཞིན་དུ་གནས་སོ། ། ལྕེའི་དབང་པོའི་རྡུལ་ནི་ལྕེ་ལ་ཟླ་བ་ཕྱེད་པ་ལྟར་གནས་ཏེ་ལྕེའི་དབུས་ན་སྐྲའི་རྩེ་མོ་ཙམ་ཞིག་ལྕེའི་དབང་པོའི་རྡུལ་ཕྲ་རབ་ཀྱིས་མ་ཁེབས་སོ་ཞེས་ཟེར་རོ། ། ལུས་ཀྱི་དབང་པོའི་རྡུལ་ཕྲ་རབ་ནི་དབང་རྟེན་དང་དབང་པོ་འདྲེས་ནས་ལུས་བཞིན་དུ་གནས་སོ། ། མོའི་དབང་པོའི་རྡུལ་ཕྲ་རབ་ནི་རྔའི་སྦུབས་ལྟ་བུ་ཡིན་ནོ། ། ཕོའི་དབང་པོའི་རྡུལ་ཕྲ་རབ་ནི་མཐེ་བོང་ལྟ་བུར་གནས་པར་འདོད་དོ། ། སེམས་ཙམ་པ་ཁ་ཅིག་ནི་ཀུན་གཞིའི་སྣང་བ་ལ་འདོད་དེ།
དབུས་མཐའ་ལས། དོན་དང་སེམས་ཅན་བདག་རྣམ་རིག ། སྣང་བའི་རྣམ་པར་ཤེས་པ་ནི། ། རབ་ཏུ་སྐྱེའོ་དེའི་དོན་མེད། ། དེ་མེད་པས་ན་དེའང་མེད། ། ཅེས་འབྱུང་བ་ལྟ་བུའོ། ། འདིས་ནི་སེམས་ཅན་གྱི་དབང་པོ་ལྔར་སྣང་བ་ནི་ཀུན་གཞིར་བསྟན་ཏོ། ། སེམས་ཙམ་པ་ཁ་ཅིག་ནི་དབང་ཤེས་སྐྱེད་པའི་ནུས་པ་ལ་འདོད་དེ་ཉི་ཤུ་པ་ལས། རང་གི་ས་བོན་གང་ལས་སུ། ། རྣམ་རིག་སྣང་བ་གང་འབྱུང་བ། །
དེ་དག་དེ་ཡི་སྐྱེ་མཆེད་ནི། ། རྣམ་པ་གཉིས་སུ་ཐུབ་པས་གསུངས། ། ཞེས་བྱ་བ་དང་། དམིགས་པ་བརྟག་པ་ལས། ལྷན་ཅིག་བྱེད་དབང་ནུས་པ་ཡི། ། ངོ་བོ་གང་ཡིན་དབང་པོའང་ཡིན། ། དེའང་རྣམ་རིག་ལ་མི་འགལ། ། ཞེས་འབྱུང་བ་ཡིན་ནོ། ། ནུས་པ་དེའང་ཀུན་གཞིའམ་བསྟན་དུ་མེད་པའི་ངོ་བོ་ཡིན་ཡང་རུང་རྗེས་སུ་དཔག་པས་གྲུབ་པ་ཡིན་ཏེ་འབྲས་བུ་རྣམས་ནི་རང་སྐྱེད་པའི་ནུས་པ་ལ་མི་འཁྲུལ་བའི་ཕྱིར་རོ། ། འབྲས་བུ་རྣམས་ནི་ནུས་པའི་རྒྱུ་ཙམ་གྱི་སྤྱི་ལ་གཏན་ཚིགས་ཡིན་གྱི་ཁྱད་པར་ལ་ནི་མ་ཡིན་ཏེ་ཁྱད་པར་གྱི་རྟགས་ལ་ཁྱབ་པ་མི་སྲིད་པའི་ཕྱིར་རོ། །
དེས་ན་འབྱུང་བའམ་འབྱུང་བ་ལས་གྱུར་པའམ་རྣམ་པར་ཤེས་པའམ་གྲངས་ཅན་རྣམས་དབང་པོ་གཙོ་བོའི་རང་བཞིན་དུ་འདོད་པ་ལྟར་ནི་རྗེས་སུ་དཔོག་མི་ནུས་ཏེ་དམིགས་པ་བརྟག་པ་ལས། དབང་པོ་ནི་རང་གི་འབྲས་བུ་ལས་ནུས་པའི་ངོ་བོ་ཉིད་དུ་རྗེས་སུ་དཔག་གི་འབྱུང་བ་ལས་གྱུར་པ་ཉིད་དུ་ནི་མ་ཡིན་ནོ་ཞེས་བཤད་པ་ལྟ་བུའོ། ། དེ་ལ་དབང་པོ་ཀུན་གཞི་ལ་འདོད་པ་ལྟར་ན་ནི་ཐམས་ཅད་ཡང་ཀུན་གཞིའི་རང་བཞིན་དུ་གཅིག་པ་ཡིན་ལ་འབྱུང་བ་དང་འབྱུང་གྱུར་དུ་འདོད་པ་ལྟར་ན་ནི་ཐ་དད་པ་ཡིན་ནོ། ། དེ་དག་ནི་རང་རང་གི་རྣམ་ཤེས་སྐྱེད་པ་ལ་བདག་གམ་དབང་བྱེད་པས་དབང་པོའམ་བདག་པོ་ཞེས་བྱའོ། ། དེ་ལ་འབྱུང་བ་ཆེན་པོ་བཞི་དག་རྒྱུར་བྱས་པ་ཞེས་བྱ་བས་ནི་སྡེ་པའི་འདོད་པ་དང་མཐུན་པར་རྒྱུའི་ཆ་ནས་བསྟན་ཏེ་འདིས་ནི་འབྱུང་བ་ཉིད་དབང་པོར་སྨྲ་བ་སེལ་ཏོ། ། མིག་གི་རྣམ་པར་ཤེས་པའི་རྟེན་ཞེས་བྱ་བས་ནི་ཤེས་པ་གང་གི་རྟེན་བྱེད་པའི་གནས་ཀྱི་ཆ་ནས་བསྟན་ཏེ་འདིས་ནི་དབང་པོ་གཞན་བཞི་སེལ་བར་བྱེད་དོ། ། གཟུགས་དང་བའོ་ཞེས་བྱ་བས་ནི་དང་བའི་དད་པ་དང་ཡིད་ཀྱི་དབང་པོ་སེལ་ཏེ་དེ་གཉིས་ལ་གཟུགས་མེད་པའི་ཕྱིར་རོ། ། དེ་བཞིན་དུ་དབང་པོ་གཞན་རྣམས་ལ་ཡང་ཇི་ལྟར་རིགས་པ་ལྟར་ཏེ་བཤད་པར་བྱའོ། ། དེ་ལ་དྭངས་བའི་དོན་ནི་འདི་ཡིན་ཏེ་དཔེར་ན་གཟུགས་ལ་བརྟེན་ནས་མེ་ལོང་ངམ་ཆུའི་ནང་དུ་གཟུགས་བརྙན་འབྱུང་བས་དྭངས་བ་ཞེས་བརྗོད་པ་དེ་བཞིན་དུ་གཟུགས་དང་སྒྲ་ལ་སོགས་པ་ལ་བརྟེན་ནས་དབང་པོ་ལྔ་ལས་གཟུགས་ལ་སོགས་པར་སྣང་བའི་རྣམ་རིག་འབྱུང་བས་དྭངས་བ་ཞེས་བརྗོད་དོ། ། གཉིས་པ་ཡུལ་ལྔ་བཤད་པ་ལ་དང་པོ་གཟུགས་བཤད་པ་ནི་གཟུགས་གང་ཞེ་ན་ཞེས་བྱ་བ་ལ་སོགས་པས་སྟོན་པར་བྱེད་དོ། །
འདི་ལ་འབྱུང་བ་བཞི་རྒྱུར་བྱས་པས་ནི་བཙུན་པ་སངས་རྒྱས་ལྷ་དོན་ལྔ་འབྱུང་བའི་ངོ་བོར་འདོད་པ་སེལ་ཏོ། ། མིག་གི་དབང་པོའི་སྤྱོད་ཡུལ་གྱི་དོན་གང་ཡིན་པ་སྟེ་ཞེས་བྱ་བས་ཡང་སྒྲ་ལ་སོགས་པ་བཞི་སེལ་ཏེ་དེ་དག་ནི་དེའི་སྤྱོད་ཡུལ་མ་ཡིན་པའི་ཕྱིར་རོ། ། འདི་ལྟ་སྟེ་ཞེས་བྱ་བ་ལ་སོགས་པས་ནི་དེའི་དབྱེ་བ་ཉི་ཤུ་རྩ་ལྔ་སྟོན་པར་བྱེད་དེ། དེ་ལ་སྔོན་པོ་ལ་སོགས་པ་བཞི་ནི་མཚན་ཉིད་ཀྱི་སྒོ་ནས་བསྟན་ཏེ་ཁ་དོག་ནི་གཟུགས་ཐམས་ཅད་ཀྱི་རང་བཞིན་ཡིན་པའི་ཕྱིར་རོ། ། དེ་ཡང་ལྷན་ཅིག་སྐྱེས་པ་དང་སྦྱར་བ་ལས་བྱུང་བ་གཉིས་གཉིས་སུ་འགྱུར་རོ། ། རིང་པོ་ནས་དམའ་བའི་བར་བཅུ་ནི་གནས་ཚུལ་གྱི་སྒོ་ནས་བསྟན་ཏེ་ཁ་དོག་གི་བཀོད་པ་ནི་རྣམ་པ་བཅུར་གནས་པའི་ཕྱིར་རོ། ། གྲིབ་མ་ནས་ཁུག་སྣའི་བར་བརྒྱད་ནི་ཕན་གནོད་ཀྱི་སྒོ་ནས་བསྟན་ཏེ་འགའ་ཞིག་ལ་ཕན་ལ་འགའ་ཞིག་ལ་གནོད་པའི་ཕྱིར་རོ། ། ལྷག་མ་གསུམ་ནི་རིམ་པ་བཞིན་བྱེད་པའི་རྟེན་དང་། བྱེད་པའི་མཚན་ཉིད་དང་། རྒྱན་གྱི་སྒོ་ནས་བསྟན་ཏེ་སྣང་བས་རིག་བྱེད་ཀྱི་རྟེན་བྱེད་པའི་ཕྱིར་དང་།
བྱེད་པའི་ངོ་བོ་ཡིན་པའི་ཕྱིར་དང་། གནས་མཛེས་པར་བྱེད་པའི་ཕྱིར་རོ། ། དེ་ལ་རིང་པོ་དང་ཐུང་ངུ་ནི་ལྟོས་པ་ཡིན་ནོ། ། ཁ་དོག་གི་རྡུལ་དེ་ཉིད་ཕྱོགས་བཞིར་མཉམ་པར་བཀོད་པ་ནི་ལྷམ་པའོ། ། ཀུན་ནས་མཉམ་པ་ནི་ཟླུམ་པོའོ། ། རྡུལ་ཕྲ་མོ་ནི་ཉི་ཟེར་གྱི་རྡུལ་ལོ། ། རགས་པ་ནི་རྡུལ་འདུས་པའོ། ། མཐོ་དམན་མེད་པ་ནི་ཕྱ་ལེ་བའོ། ། དེ་ལས་བཟློག་པ་ནི་ཕྱ་ལེ་བ་མ་ཡིན་པའོ། ། ཁ་དོག་གི་རྡུལ་དབུས་སུ་མཐོན་པོར་བཀོད་པ་ནི་མཐོན་པོའོ། །
དེ་ལས་བཟློག་པ་ནི་དམའ་བའོ། ། ཉི་མ་ནི་ཉི་མའི་འོད་དོ། ། སྣང་བ་ནི་རིན་པོ་ཆེ་ལ་སོགས་པའི་འོད་དོ། ། རྡུལ་ནི་རྡུལ་ཚུབ་བོ། ། ཁུག་སྣ་ནི་སྔོན་པོ་འཁྲིགས་པའོ། ། མངོན་པར་སྐབས་ཡོད་པ་ནི་བར་སྣང་སྐྱ་བོ་སེང་སེང་པོར་སྣང་བའོ། ། རྣམ་པར་རིག་བྱེད་དང་ཞེས་བྱ་བ་ལ་བྱེ་བྲག་ཏུ་སྨྲ་བ་རྣམས་ན་རེ་ལུས་ལས་ཐ་དད་པའི་དབྱིབས་གཅིག་གིས་ལུས་ཐམས་ཅད་ལ་ཁྱབ་པར་གནས་སོ་ཞེས་ཟེར་བ་དེ་ནི་མི་རུང་སྟེ། དེ་ལྟ་བུ་མ་དམིགས་པའི་ཕྱིར་དང་། དུ་མ་ལ་ཡོད་པས་དུ་མར་ཐལ་བའི་ཕྱིར་དང་། བྱེ་བྲག་ཏུ་བཤད་མཛོད་ལས་སྐྱེ་མཆེད་བཅུ་ནི་རྡུལ་ཕྲ་རབ་བསགས་པའོ་ཞེས་དུ་མར་བཤད་པ་དང་འགལ་བའི་ཡང་ཕྱིར་རོ། །
དེས་ན་རང་ཀུན་ནས་སློང་བའི་བསམ་པ་རིག་པར་བྱེད་པའི་ལུས་ཀྱི་གཡོ་བ་ནི་རྣམ་པར་རིག་བྱེད་དོ། ། སྟེང་ནས་སྔོན་པོར་རོ་གཅིག་པ་ནི་ནམ་མཁའ་ཁ་དོག་གཅིག་པའོ། ། དེ་དག་ཡང་དབྱིབས་དང་ཁ་དོག་གཉིས་སུ་འདུ་སྟེ་གང་དག་ཡུལ་ཡོངས་སུ་ཆད་པ་དེ་དག་ནི་དབྱིབས་སུ་བློས་བརྟག་ཏུ་རུང་བས་དབྱིབས་སུ་འདུས་ལ། ཡུལ་ཡོངས་སུ་མ་ཆད་པ་རྣམས་ནི་ཁ་དོག་ཙམ་དུ་གནས་པའི་ཕྱིར་རོ། ། དབྱིབས་རྣམས་ཡང་ཁ་དོག་ལ་བཏགས་པ་ཡིན་ཏེ་ཁ་དོག་དེ་དང་དེ་ལྟ་བུར་བཀོད་པའི་གནས་སྐབས་ལ་དབྱིབས་དེ་དང་དེ་ལྟ་བུ་ཞེས་འདོགས་པའི་ཕྱིར་རོ། ། དེས་ན་དེ་དག་ཐམས་ཅད་ཁ་དོག་ཏུ་བསྡུ་བའི་ཕྱིར་དེ་ཡང་ཞེས་གསུངས་ཏེ། ཁ་དོག་བཟང་པོ་ནི་ཡིད་དུ་འོང་བའོ། ། ངན་པ་ནི་ཡིད་དུ་མི་འོང་བའོ། ། བར་མ་ནི་དེ་གཉིས་ཀ་མ་ཡིན་པའོ། ། གྲིབ་མ་ལ་སོགས་པ་དགུ་ནི་ཁ་དོག་དང་འདྲ་བ་ཡིན་ཏེ་ཁ་དོག་ལྟ་བུར་སྣང་བའི་ཕྱིར་རོ་ཞེས་འཆད་དོ། །
དེ་ལ་དབྱིབས་ཀྱི་མིང་གི་རྣམ་གྲངས་ནི་དབྱིབས་དང་རྒྱས་པ་ཞེས་ཀྱང་བྱའོ། ། ཁ་དོག་གི་རྣམ་གྲངས་ནི་ཁ་དོག་དང་སྣང་བ་དང་གསལ་བ་ཞེས་ཀྱང་བྱའོ། ། རིག་བྱེད་ཀྱི་རྣམ་གྲངས་ནི་ལས་དང་བྱེད་པ་དང་སྤྱོད་པ་དང་གཡོ་བ་དང་ཡོངས་སུ་གཡོ་བ་ཞེས་ཀྱང་བྱའོ། ། ཡང་དེ་དག་ལ་ཡུལ་ཅན་གྱི་སྒོ་ནས་ནི་མིག་དང་མིག་གི་རྣམ་པ་ཤེས་པའི་ཡུལ་དང་། མིག་གི་རྣམ་པར་ཤེས་པའི་དམིགས་པ་དང་། ཡིད་ཀྱི་ཤེས་པའི་ཡུལ་དང་སྤྱོད་ཡུལ་དང་དམིགས་པ་ཞེས་ཀྱང་བྱ་སྟེ་དབང་པོ་ལ་ནི་དམིགས་པ་མེད་པས་དེའི་དམིགས་པ་ཞེས་མི་བརྗོད་དོ། ། གཉིས་པ་སྒྲ་བཤད་པ་ནི་མཚན་ཉིད་དང་ཕན་གནོད་དང་རྒྱུ་དང་བཤད་པ་དང་ཐ་སྙད་ཀྱིས་རབ་ཏུ་དབྱེ་བ་ལྔས་རྣམ་པར་གཞག་གོ ། དེ་ལ་དང་པོ་ནི་རྣ་བའི་དབང་པོའི་ཞེས་བྱ་བས་སྟོན་ལ། གཉིས་པ་ནི་ཡིད་དུ་འོང་བ་དང་ཞེས་བྱ་བས་སྟོན་ཏེ་གཉི་ག་མ་ཡིན་པ་ནི་རྣ་བའི་དབང་པོ་ལ་ཕན་གནོད་གཉི་ག་མི་བྱེད་པའོ། ། གསུམ་པ་ནི་ཟིན་པའི་ཞེས་བྱ་བས་སྟོན་ཏེ་སེམས་ཅན་གྱི་རྒྱུད་ཀྱིས་ཟིན་པའི་འབྱུང་བ་ཆེན་པོའི་རྒྱུ་ལས་བྱུང་བ་ནི་ཐལ་མོ་དང་ངག་གི་སྒྲ་ལ་སོགས་པའོ། །
སེམས་ཅན་གྱི་རྒྱུད་ཀྱིས་མ་ཟིན་པའི་འབྱུང་བ་ལས་བྱུང་བ་ནི་ཆུ་ཀླུང་དང་ནགས་ཚལ་གྱི་སྒྲ་ལ་སོགས་པའོ། ། དེ་གཉི་ག་ནི་ཟིན་པ་ལག་པ་དང་མ་ཟིན་པ་རྔ་ལ་སོགས་པ་ཕྲད་པའི་སྒྲའོ། ། བཞི་པ་ནི་འཇིག་རྟེན་གྱི་གྲགས་པ་དང་ཞེས་བྱ་བས་སྟོན་ཏེ་བུམ་པ་སྣམ་བུ་ལ་སོགས་པའི་སྒྲའོ། ། གྲུབ་པས་བསྟན་པ་ནི་འཕགས་པ་རྣམས་ཀྱི་ཐ་སྙད་དེ་སྟོང་པ་དང་བདག་མེད་པ་ལ་སོགས་པའི་སྒྲའོ། ། ཀུན་བཏགས་པ་ནི་བདག་དང་གཙོ་བོ་ལ་སོགས་པ་མུ་སྟེགས་པ་རྣམས་ཀྱི་སྒྲའོ། ། ལྔ་པ་ནི་འཕགས་པས་ཞེས་བྱ་བས་སྟོན་ཏེ་དེ་ལ་འཕགས་པའི་ཐ་སྙད་ནི་མཐོང་བ་དང་ཐོས་པ་དང་ཤེས་པ་དང་བྱེ་བྲག་ཕྱེད་པ་ལ་དེ་སྐད་དུ་སྨྲ་བ་བདེན་པའི་ཐ་སྙད་བཞིའོ། ། འཕགས་པ་མ་ཡིན་པའི་ཐ་སྙད་ནི་མ་མཐོང་བཞིན་མཐོང་བ་ལ་སོགས་པར་སྨྲ་བ་བརྫུན་པའི་ཐ་སྙད་བཞི་སྟེ་ཐ་སྙད་བརྒྱད་ཀྱི་དབང་དུ་བྱས་པ་ཡིན་ནོ། ། དེ་ལྟར་སྒྲ་རྣམས་ནི་རང་གི་རྒྱུ་ལས་སྐད་ཅིག་རེ་རེ་འབྱུང་ཞིང་འགག་པ་ཡིན་གྱི་གཟུགས་དང་རོ་དང་རེག་བྱ་ལ་སོགས་པ་ལྟར་རང་ཉིད་རང་ལས་སྐྱེ་བའི་རྒྱུན་ནི་མེད་དེ་འོད་བཞིན་ནོ། ། དེ་ལྟར་ན་རྣམ་པ་བཅུ་གཅིག་ནི་སྒྲའི་དབྱེ་བ་ཡིན་ནོ། ། མིང་གི་རྣམ་གྲངས་ནི་སྒྲ་དང་དབྱངས་དང་ང་རོ་དང་ངེས་ཚིག་དང་སྒྲ་སྐད་དང་།
ཚིག་གི་རྣམ་པར་རིག་བྱེད་ཅེས་ཡང་བྱའོ། ། གསུམ་པ་དྲི་བཤད་པ་ནི་མཚན་ཉིད་དང་ཕན་གནོད་དང་རབ་ཏུ་དབྱེ་བས་རྣམ་པར་འཇོག་པ་ན་དང་པོ་ནི་སྣའི་དབང་པོའི་ཞེས་བྱ་བས་སྟོན་ཏོ། ། གཉིས་པ་ནི་ཞིམ་པ་ལ་སོགས་པ་གསུམ་གྱིས་སྟོན་ཏེ་སྣའི་དབང་པོ་ལ་ཕན་པ་དང་གནོད་པ་དང་གཉིས་ཀ་མི་བྱེད་པ་གསུམ་དང་རིམ་པ་བཞིན་སྦྱར་རོ། ། དེ་ལ་གཉིས་ཀ་མི་བྱེད་པ་ནི་གནོད་པ་མི་བྱེད་པས་ཕན་པའི་ཁོངས་སུ་བསྡུའོ། ། ལྷག་མ་གསུམ་གྱིས་ནི་རབ་ཏུ་དབྱེ་བ་སྟོན་པ་ན་ལྷན་ཅིག་སྐྱེས་པ་ནི་གྲུབ་ཙམ་ཉིད་ན་དྲི་དང་ལྡན་པར་བྱུང་བ་སྟེ་ཙན་དན་ལ་སོགས་པའི་དྲིའོ། ། སྦྱར་བ་ལས་བྱུང་བ་ནི་རྐྱེན་གྱི་ནུས་པས་དྲི་གསར་དུ་བྱུང་བ་སྟེ་བདུག་སྤོས་ལ་སོགས་པའི་དྲིའོ། ། གྱུར་པ་ལས་བྱུང་བ་ནི་མ་སྨིན་པ་སྨིན་པར་གྱུར་པ་ན་བྱུང་བ་སྟེ་ཤིང་ཐོག་སྨིན་པ་ལ་སོགས་པའི་དྲིའོ། ། དེ་ལྟར་ན་རྣམ་པ་དྲུག་ནི་དྲིའི་དབྱེ་བ་ཡིན་ནོ། ། མིང་གི་རྣམ་གྲངས་ནི་དྲི་དང་བསྣམ་བྱ་དང་ཀུན་ཏུ་བསྣམ་བྱ་ཞེས་ཀྱང་བྱའོ། ། བཞི་པ་རོ་བཤད་པ་ནི་མཚན་ཉིད་དང་ཕན་གནོད་དང་རབ་ཏུ་དབྱེ་བས་རྣམ་པར་འཇོག་པ་ན་དང་པོ་ནི་ལྕེའི་དབང་པོའི་ཞེས་བྱ་བས་སྟོན་ཏོ། །
གཉིས་པ་ནི་ཁ་བ་ནས་གཉིས་ཀ་མ་ཡིན་པའི་རྣམ་པ་དགུས་སྟོན་ཅིང་ལྷག་མ་གསུམ་གྱིས་ནི་རབ་ཏུ་དབྱེ་བ་སྟོན་ནོ། ། དེ་ལ་ཁ་བ་ལ་སོགས་པ་ནི་གསོ་བ་རིག་པའི་བསྟན་བཅོས་ལས། ། ཁ་བ་ཁའི་དྲི་སྦྱོང་བྱེད། ། སྐྱུར་བ་ཁ་ནས་ཆུ་འཛག་ཅིང་། ། ཚ་བ་ཙག་ཙག་བྱེད་པར་འགྱུར། ། སྐ་བ་ལྕེ་བེམ་རྩ་སྦུབས་འགག ། ལན་ཚྭ་ཁར་ནི་མཆིལ་མ་འདུ། ། མངར་བ་ཁ་ལ་ཆགས་ལུས་ཚིམ། ། ཞེས་བཤད་པ་ཡིན་ནོ། ། ལྷག་མ་དྲུག་ནི་སྔ་མ་བཞིན་དུ་བཤད་དོ། །
དེ་ལྟར་ན་རྣམ་པ་བཅུ་གཉིས་ནི་རོའི་དབྱེ་བ་ཡིན་ནོ། ། མིང་གི་རྣམ་གྲངས་ནི་རོ་དང་མྱང་བྱ་དང་བཟའ་བྱ་དང་བཏུང་བྱ་དང་བཞིབ་བྱ་དང་བལྡག་བྱ་དང་ཉེ་བར་སྤྱད་བྱ་ཞེས་ཀྱང་བྱའོ། ། ལྔ་པ་རེག་བྱ་བཤད་པ་ནི་རེག་བྱའི་ཕྱོགས་གཅིག་གང་ཞེ་ན་ཞེས་བྱ་བས་སྟོན་ཏེ། རེག་བྱ་ནི་འབྱུང་བ་དང་འབྱུང་བ་ལས་གྱུར་པ་གཉིས་ལས་དང་པོ་ནི་བཤད་ཟིན་ལ་གཉིས་པ་ནི་མཚན་ཉིད་ནས་ཁམས་མ་སྙོམས་པའི་བར་བརྒྱད་ཀྱིས་རྣམ་པར་གཞག་གོ ། དེ་ལ་མཚན་ཉིད་ནི་ལུས་ཀྱི་དབང་པོའི་གཟུང་བའི་དོན་གང་འབྲས་བུས་བསྡུས་པ་ཡིན་ལ། གཉིས་པ་ཀུན་ཏུ་བསྣབས་པ་ནི་འཇམ་པ་དང་རྩུབ་པ་ཡིན་ཏེ་འཇམ་པ་ནི་དབང་པོ་དང་སྤྲོད་བཟོད་པའོ། ། རྩུབ་པ་ནི་སྤྲད་མི་བཟོད་པ་སྟེ་རྒྱུད་རྒྱུད་པོ་དང་ཧུད་ཧུད་པོར་ཕྱི་དང་ནང་ན་སྣང་བའོ། ། གསུམ་པ་ཀུན་དུ་གཞལ་བ་ནི་ཡང་བ་དང་ལྕི་བའོ། ། བཞི་པ་རེག་པ་ནི་མཉེན་པའོ། ། ལྔས་ཀུན་ཏུ་མནན་པ་ནི་ལྷོད་པ་དང་ལྷོད་པ་མ་ཡིན་བའོ། །
དྲུག་པ་འདུས་པ་ནི་གྲང་བ་དང་འགྲེད་པ་སྟེ་ཆུ་དང་རླུང་འདུས་ན་གྲང་ངོ་། ། ཆུ་དང་ས་འདུས་ན་འགྲེད་དོ། ། བདུན་པ་ཁམས་སྙོམས་པ་ནི་ཉམ་ཡོད་པ་དང་ངལ་གསོས་པ་དང་སྦུངས་ཆེ་བ་སྟེ་དེ་དང་དེའི་ཚེ་བྱུང་བའི་ནང་གི་རེག་བྱའི་ཁྱད་པར་རོ། ། བརྒྱད་པ་ཁམས་མ་སྙོམས་པ་ནི་བཀྲེས་པ་ལ་སོགས་པ་དགུའོ། ། ཚིམ་པ་ནི་གཉིས་ཀ་ཡིན་ཏེ་ཁམས་སྙོམས་པའི་ཚེ་ནའང་ཟས་ཀྱིས་ཚིམ་པ་འབྱུང་ལ། མ་སྙོམས་ཏེ་ན་བ་ལ་སོགས་པའི་ཚེ་ནའང་ཚིམ་པ་འབྱུང་བའི་ཕྱིར་རོ། ། དེ་ལ་དེ་དག་ནི་འབྱུང་བ་བཞི་ཚོགས་པའི་གནས་སྐབས་ལ་འདོགས་པས་ཆུ་དང་མེ་ཤས་ཆེ་བའི་རེག་བྱ་ནི་འཇམ་མོ། ། ས་དང་རླུང་ཤས་ཆེ་ན་རྩུབ་བོ། ། མེ་དང་རླུང་ཤས་ཆེ་ན་ཡང་ངོ་། ། ས་དང་ཆུ་ཤས་ཆེ་ན་ལྕིའོ། །
དེ་ཉིད་ཀྱི་ཕྱིར་ཤི་བའི་ལུས་ལ་ནི་མེ་དང་རླུང་མེད་པས་ལྕི་བ་ཡིན་ནོ། ། ཆུ་ཤས་ཆེ་ན་གྲང་ངོ་། ། རླུང་ཤས་ཆེ་ན་བཀྲེས་སོ། ། མེ་ཤས་ཆེ་ན་སྐོམ་མོ། ། གཞན་རྣམས་ཡང་ཇི་ལྟར་རིགས་པ་ལྟར་སྦྱར་རོ། ། ཉམ་ཡོད་པ་ནི་རྩུབ་པ་དང་ལྕི་བ་ཉིད་ཡིན་ལ། བརྒྱལ་བ་ནི་འཇམ་པ་ཉིད་ཡིན་ནོ་ཞེས་སློབ་དཔོན་བློ་གྲོས་བརྟན་པ་འཆད་དོ། ། མདོར་ན་གྲང་བས་ཉེན་པ་ནས་ལུས་སྟོབས་དང་ལྡན་པའི་གནས་སྐབས་ཀྱི་རེག་བྱ་དེ་དང་དེ་ལྟ་བུ་ལ་ནི་གྲང་བ་ནས་སྦུངས་ཆེ་བའི་བར་གྱི་རེག་བྱ་ཞེས་བྱའོ། ། དེ་དག་ཡང་ཕྱི་ནང་གི་རེག་བྱ་གཉིས་སུ་འདུས་པ་ལས་བཀྲེས་སྐོམ་ལ་སོགས་པ་ནི་ནང་ཁོ་ན་ན་སྣང་ངོ་། ། གཞན་རྣམས་ནི་ཕྱི་དང་གཉིས་ཀར་ཇི་ལྟར་རིགས་པ་ལྟར་སྦྱར་རོ། །
གལ་ཏེ་དེ་དག་ལུས་ཀྱིས་རེག་པར་བྱ་བས་རེག་བྱ་ཡིན་ན་ལུས་ཀྱི་དབང་པོ་ཡང་རེག་བྱར་འགྱུར་ཏེ་དེས་རེག་པར་བྱ་བ་ཡིན་པའི་ཕྱིར་རོ་ཞེ་ན་དབང་པོ་དང་དོན་གཉིས་ནི་ཕན་ཚུན་རེག་པ་མེད་ཀྱི་ལུས་ཀྱི་དབང་པོའི་རྣམ་པར་ཤེས་པས་གང་བཟུང་བ་དེ་ལ་རེག་བྱ་ཞེས་བཏགས་སོ། ། དེས་ན་གཟུགས་ལ་སོགས་པ་ནི་རེག་བྱ་མ་ཡིན་ཏེ་ལུས་ཤེས་ཀྱིས་མ་བཟུང་བའི་ཕྱིར་རོ། ། གལ་ཏེ་ལུས་དང་ལུས་ཀྱི་རྣམ་ཤེས་གཉིས་ཀས་མེ་ཏོག་ལ་མ་རེག་ན་རེག་པས་དེ་ཉམས་པར་ཇི་ལྟར་འགྱུར་ཞེ་ན། ལུས་ཀྱི་ཁ་དོག་ལ་རེག་པས་ཉམས་པ་མ་ཡིན་གྱི་དེའི་རྒྱུ་འབྱུང་བ་ལ་གནོད་པ་བྱས་པས་ཉམས་པ་ཡིན་ནོ། ། དེ་དག་ནི་འགྲེལ་པ་མཛད་པ་གཉིས་ཀྱི་བཤད་པ་ཡིན་ལ། རྣམ་པར་གཏན་ལ་དབབ་པ་བསྡུ་བའི་བཤད་པ་ནི་གཞན་དུ་བལྟའོ། ། དེ་ལྟར་ན་ཉི་ཤུ་རྩ་གཉིས་ནི་རེག་བྱའི་དབྱེ་བ་ཡིན་ལ། མིང་གི་རྣམ་གྲངས་ནི་རེག་པ་དང་རེག་བྱ་དང་ལུས་ཀྱི་དབང་པོའི་ཡུལ་ཞེས་ཀྱང་བྱའོ། ། གསུམ་པ་ཆོས་ཀྱི་སྐྱེ་མཆེད་པའི་གཟུགས་བཤད་པ་ལ་བསྡུས་པ་ལས་གྱུར་པ་ནི་རྡུལ་ཕྲ་རབ་རྣམས་ཉིད་དོ། ། མངོན་པར་སྐབས་ཡོད་པ་ནི་ཡིད་ཤེས་ཀྱི་ཡུལ་ན་ཁ་དོག་སྣ་ཚོགས་པ་སྣང་བ་རྣམས་ཡིན་གྱི་བར་སྣང་གི་སྐྱ་བོ་ནི་མ་ཡིན་ཏེ་དེ་ནི་གཟུགས་ཀྱི་སྐྱེ་མཆེད་ཡིན་པའི་ཕྱིར་རོ། །
ཡང་དག་པ་བླངས་པ་ལས་བྱུང་བ་ནི་རྣམ་པར་རིག་བྱེད་མ་ཡིན་པའི་གཟུགས་ཏེ་མཛོད་ལས། གཡེངས་དང་སེམས་མེད་པ་ཡི་ཡང་། ། དགེ་དང་མི་དགེ་རྗེས་འབྲེལ་གང་། ། འབྱུང་བ་ཆེ་རྣམས་རྒྱུར་བྱས་པ། ། དེ་ནི་རྣམ་རིག་བྱེད་མིན་བརྗོད། ། ཅེས་གང་འབྱུང་བ་ཡིན་ནོ། ། དེའི་དོན་ནི་འདི་ཡིན་ཏེ་སྡོམ་པ་དང་སྡོམ་པ་མ་ཡིན་པ་ལ་སོགས་པ་བླངས་པས་འབྱུང་བ་བཞིའི་རྒྱུ་ལས་བྱུང་བ་བསྟན་དུ་མེད་ལ་ཐོགས་པ་མེད་པའི་གཟུགས་ལུང་དུ་བསྟན་པ་གཡེངས་པ་ལ་སོགས་པའི་གནས་སྐབས་ཐམས་ཅད་ན་ཡོད་པ་ནགས་ལ་མེ་ཞུགས་པ་ལྟར་ལུས་ཐམས་ཅད་ལ་ཁྱབ་པར་གནས་པ་སྐྱེའོ་ཞེ་བྱེ་བྲག་ཏུ་སྨྲ་བ་འདོད་དོ། ། དེ་ལ་བསྟན་དུ་མེད་པ་ནི་མིག་གི་ཡུལ་དུའོ། ། ཐོགས་པ་མེད་པ་ནི་རང་གི་སར་གཞན་འབྱུང་བའི་གེགས་མི་བྱེད་པའོ། ། དེ་ནི་རྣམ་པ་གསུམ་སྟེ་འདོད་པར་གཏོགས་པ་དང་གཟུགས་སུ་གཏོགས་པ་དང་ཟག་པ་མེད་པའོ། །
དང་པོ་ལའང་རྣམ་པ་གསུམ་སྟེ་སྡོམ་པ་དང་སྡོམ་པ་མ་ཡིན་པ་དང་བར་མས་བསྡུས་པའི་དགེ་བ་དང་མི་དགེ་བའོ། ། གཉིས་པ་ནི་བསམ་གཏན་གྱི་སྡོམ་པའོ། ། གསུམ་པ་ནི་ཟག་པ་མེད་པའི་སྡོམ་པའོ། ། དེ་ནི་གཟུགས་དང་བྱེད་པའི་ངོ་བོ་ཡིན་ཡང་གཞན་གྱིས་རིག་པར་མི་བྱེད་པས་རྣམ་པར་རིག་བྱེད་མ་ཡིན་པའོ། ། འདིར་ནི་བྱེ་བྲག་ཏུ་སྨྲ་བས་ཀུན་བཏགས་པའི་རྣམ་པར་རིག་བྱེད་བཞིན་དུ་རིག་བྱེད་མ་ཡིན་པའང་མེད་དེ་ཚད་མས་མ་གྲུབ་པའི་ཕྱིར་རོ། ། སྡོམ་པ་ལ་སོགས་པ་ནི་སེམས་པ་ལ་འཆད་པར་འགྱུར་རོ། ། དེའི་ཕྱིར་འདི་ནི་གྲུབ་མཐས་བརྟགས་པའི་གཟུགས་ཡིན་ནོ། ། ཀུན་བཏགས་པ་ནི་གཟུགས་བརྙན་གྱི་གཟུགས་སྒོམ་པ་པོ་ལ་ཀེང་རུས་ལ་སོགས་པར་སྣང་བའོ། ། དབང་འབྱོར་བའི་གཟུགས་ནི་རྣམ་པར་ཐར་པ་ལ་བསམ་གཏན་བྱེད་པའི་སྤྱོད་ཡུལ་གྱི་གཟུགས་གང་ཡིན་པ་སྟེ། དེ་གཉིས་ཀ་དང་མངོན་པར་སྐབས་ཡོད་པ་གསུམ་དེ་ལྟར་སྣང་བའི་ཤེས་པའི་བདག་ཉིད་ཡིན་ནོ། །
དེའི་ཕྱིར་རྡུལ་ཕྲ་རབ་ཉིད་ཆོས་ཀྱི་སྐྱེ་མཆེད་པའི་གཟུགས་ཡིན་ནོ་ཞེས་གནས་སོ། ། གཉིས་པ་མིང་བཞིའི་ཕུང་པོའི་རྣམ་གཞག་བཤད་པ་ལ་དང་པོ་སྤྱིའི་དོན་ནི་ཚོར་བ་ནས་རྣམ་ཤེས་ཀྱི་བར་གྱི་ཕུང་པོ་བཞི་ལ་ནི་མིང་གི་ཕུང་པོ་ཞེས་བརྗོད་དེ་མིང་ལྟར་ཐོགས་པ་མེད་པར་ཡུལ་ལ་འཇུག་པའི་ཕྱིར་རོ། ། ཚོར་བ་ནས་དཔྱོད་པའི་མཐར་ཐུག་པའི་བར་སེམས་བྱུང་ལྔ་བཅུ་རྩ་གཅིག་ནི་ཚོར་བ་དང་འདུ་ཤེས་དང་འདུ་བྱེད་ཀྱི་ཕུང་པོ་གསུམ་གྱིས་བསྡུས་སོ། ། དེས་ན་འདིར་སེམས་ལས་བྱུང་བའི་སྤྱི་དོན་ལ་མཚན་ཉིད་དང་མཚན་གཞི་དང་རྣམ་གཞག་དང་སྒྲ་དོན་བཤད་པ་བཞི་ལས་དང་པོ་ནི་རིག་པའི་ཆོས་གང་རྣམ་པ་ལྔས་སེམས་དང་ཀུན་ནས་མཚུངས་པར་གནས་པ་ཡིན་ཏེ། ཕུང་པོ་ལྔའི་རབ་ཏུ་བྱེད་པ་ལས་སེམས་ལས་བྱུང་བའི་ཆོས་རྣམས་གང་ཞེ་ན། ཆོས་གང་དག་སེམས་དང་མཚུངས་པར་ལྡན་པ་རྣམས་སོ་ཞེས་གང་འབྱུང་བ་ཡིན་ནོ། ། རྣམ་པ་ལྔ་ནི་གནས་དང་དམིགས་པ་དང་རྣམ་པ་དང་དུས་དང་རྫས་སོ། ། དེ་ལ་གནས་ནི་གཉི་ག་མིག་ལ་སོགས་པ་ལ་གནས་ལ། དམིགས་པ་ནི་དཀར་པོ་ལྟ་བུ་གཅིག་ལ་དམིགས་ཤིང་། རྣམ་པ་ནི་དཀར་པོ་ལ་སོགས་པའི་རྣམ་པ་འཛིན་པ་དང་།
དུས་ནི་ད་ལྟར་བར་མཚུངས་ཤིང་། རྫས་ནི་མིག་ཤེས་རྫས་གཅིག་ཡིན་པ་ལྟར་དེའི་འཁོར་དུ་བྱུང་བའི་ཚོར་བ་ལ་སོགས་པའང་། རྫས་རེ་རེ་ཡིན་ནོ། ། དེ་ལ་ཀུན་གཞིའི་གནས་ནི་ཚོགས་དྲུག་དགེ་མི་དགེ་དང་ལུང་མ་བསྟན་ཡིན་ལ། དམིགས་པ་ནི་སྣོད་ཀྱི་འཇིག་རྟེན་ལ་སོགས་པ་ཡིན་ནོ། ། ཉོན་ཡིད་ཀྱི་ནི་ཀུན་གཞི་ཡིན་ཞིང་གཞན་རྣམས་ནི་རྟོགས་པར་སླའོ། ། འདིར་རྣམ་པར་ཤེས་པ་ཐམས་ཅད་ཀུན་གཞིའི་གནས་ལ་གནས་པར་མཚུངས་ཤིང་ཡིད་ནི་ཤེས་པ་ཐམས་ཅད་དང་དམིགས་པ་མཚུངས་ལ་རྒྱུད་ཐ་དད་ཀྱི་ཤེས་པ་རྣམས་ཡང་དུས་དང་རྫས་མཚུངས་ལ་བེམ་པོ་རྣམས་ཡང་དམིགས་པ་མ་གཏོགས་པ་བཞི་མཚུངས་པ་སྲིད་མོད་ཀྱི། དེ་དག་ཕན་ཚུན་གཙོ་བོ་དང་འཁོར་དུ་ཐལ་བར་ནི་མི་འགྱུར་ཏེ། རྣམ་པ་ལྔ་ཀར་གྱིས་མཚུངས་པ་མེད་པའི་ཕྱིར་རོ། ། དེའི་ཕྱིར་རྣམ་པ་ལྔས་ནི་སེམས་བྱུང་གི་རིགས་མི་མཐུན་ཐམས་ཅད་གཅོད་ཅིང་སེམས་བྱུང་རྣམས་ནི་དེ་ལྟ་བུ་མ་ཡིན་པར་འཛིན་པའི་ལོག་རྟོག་ཡང་སེལ་བར་བྱེད་དོ། །
གལ་ཏེ་དེ་གཉིས་རྣམ་པ་མཚུངས་ན་ནི་དབུས་མཐའི་ཊཱི་ཀ་ནས་རྣམ་པར་ཤེས་པ་དང་ཁྱད་པར་མེད་པར་ཐལ་བར་འགྱུར་བས་རྣམ་པ་མཚུངས་པ་ནི་མ་ཡིན་ནོ་ཞེས་བཤད་པ་དང་འགལ་ལ། ཅི་སྟེ་མི་མཚུངས་ན་ནི་བྱེ་བྲག་ཏུ་བཤད་པ་ནས་མཚུངས་པར་བཤད་པ་དང་འགལ་ལོ་ཞེ་ན། འདི་ལ་ཛྙཱན་ཤྲཱི་་་་་ཁ་ཆེའི་མཁས་པ་ཁ་ཅིག་ན་རེ་སེམས་དོན་ཙམ་གྱི་རྣམ་པ་འཛིན་པ་ལ་ཁྱད་པར་འཛིན་པས་མ་ཁྱབ་པས་རྣམ་པ་མི་མཚུངས་པར་བཤད་པ་ཡིན་ལ། སེམས་བྱུང་ཁྱད་པར་འཛིན་པ་ལ་དོན་ཙམ་འཛིན་པས་ཁྱབ་པས་རྣམ་པ་མཚུངས་པར་བཤད་པ་ཡིན་ནོ་ཞེས་ཟེར་རོ། ། ཁ་ཅིག་རྔོག་་་་་་ན་རེ་མཚུངས་པར་བཤད་པ་ནི་ཡུལ་གྱི་རྣམ་པ་ཡིན་ལ། མི་མཚུངས་པར་བཤད་པ་ནི་འཛིན་སྟངས་ཀྱི་རྣམ་པ་ཡིན་ནོ་ཞེས་ཟེར་རོ། ། དེ་གཉིས་ཀ་ལྟར་ན་ཡང་དེ་གཉིས་ལ་ཤེས་པའི་རྣམ་པ་མཚུངས་པ་ཡོད་ན་ནི་ཁྱད་པར་མེད་པར་འགྱུར་ལ། མེད་ན་ནི་མཐུན་པར་རྟོགས་པ་དང་མཚུངས་ལྡན་གྱི་རྒྱུ་མི་རུང་བར་འགྱུར་རོ། ། དེས་ན་དེ་གཉིས་ཀའང་དཀར་པོ་འཛིན་པའི་རྣམ་པར་མཚུངས་པས་མཚུངས་པར་བཤད་པ་ཡིན་ལ། ངོ་བོ་དང་ཁྱད་པར་འཛིན་པའི་རྣམ་པ་མི་མཚུངས་པར་བཤད་པ་ཡིན་ནོ། །
དེ་བཞིན་དུ་ངོ་བོ་དང་ཁྱད་པར་གྱི་དམིགས་པ་ཐ་དད་ཡང་དམིགས་པ་མཚུངས་པ་ཉམས་པར་མི་འགྱུར་ཏེ། དཀར་པོ་ཙམ་དུ་དམིགས་པ་མཚུངས་པའི་ཕྱིར་རོ། ། འོ་ན་ནི་སེམས་དང་སེམས་བྱུང་ཐམས་ཅད་དམིགས་རྣམ་མཚུངས་པར་འགྱུར་ཏེ་དམིགས་པ་ཤེས་བྱ་དང་རྣམ་པ་ཤེས་བྱ་ལ་འཛིན་པར་མཚུངས་པའི་ཕྱིར་རོ་ཞེ་ན། དེ་ནི་དེ་ལྟ་ཡིན་ཡང་རྟེན་མི་མཚུངས་པ་རྣམས་ནི་གཙོ་འཁོར་མ་ཡིན་ནོ། ། དེ་ཉིད་ཀྱི་ཕྱིར་བྱེ་བྲག་ཏུ་བཤད་པ་ལ་སོགས་པའི་གཞུང་དེ་དང་དེ་ནས་རྣམ་པ་མཚུངས་པ་དང་མི་མཚུངས་པར་བཤད་པའི་དགོངས་པ་ནི་དེ་ཁོ་ན་ལྟར་གཟུང་ངོ་། ། གཉིས་པ་དེ་གང་ལ་གནས་པའི་མཚན་གཞི་ནི་ཆོས་མངོན་པའི་གཞུང་ལས་འབྱུང་བའི་ལྔ་བཅུ་རྩ་གཅིག་དང་ལུང་ཕྲན་ཚེགས་ལས་འབྱུང་བའི་ཉེས་རྩོམ་དང་སྐྱོན་ཟློས་དང་སྦུངས་མེད་དང་ཞེན་པ་དང་ཡོངས་སུ་ཞེན་པ་དང་ཡིད་ལ་མི་བྱེད་པ་དང་ཟས་མི་འདོད་པ་དང་གླལ་བྱེད་པ་དང་ཉེ་དུ་དང་ཡུལ་མི་དང་མི་འཆི་བའི་རྟོག་པ་ལ་སོགས་པ་ལྔ་བཅུ་རྩ་བདུན་གསུངས་པ་རྣམས་ཡང་ཡིན་ནོ། ། འདི་ལ་གཞན་ཕྱོགས་དགག་པ་དང་རང་ལུགས་བཤད་པ་དང་རྩོད་པ་སྤང་བ་གསུམ་ལས་དང་པོ་ནི་བྱང་ཆུབ་སེམས་དཔའ་གཅིག་པུར་སྨྲ་བ་ལ་སོགས་པ་རྣམས་ན་རེ་སེམས་བྱུང་རྣམས་ནི་སེམས་ཀྱི་གནས་སྐབས་གཞན་དུ་འགྱུར་བ་ལ་བཏགས་པ་ཡིན་གྱི་རྫས་སུ་མེད་དེ་འདི་ལྟར་སེམས་ཉིད་ཉམས་སུ་མྱོང་བའི་ཆ་ནས་ཚོར་བ་དང་མཚན་མར་འཛིན་པའི་གནས་སྐབས་ལ་འདུ་ཤེས་དང་ཡུལ་ལ་སྣ་ཚོགས་སུ་མངོན་པར་འདུ་བྱེད་པའི་གནས་སྐབས་ལ་འདུ་བྱེད་བཞི་བཅུ་རྩ་དགུར་བཏགས་པ་ཡིན་ཏེ། དཔེར་ན་རྨ་བྱའི་མདོངས་གཅིག་ཉིད་སྣ་ཚོགས་པའི་རྣམ་པར་སྣང་བ་དང་ཚོན་སྣ་ཚོགས་ཀྱི་དྲུང་ན་འདུག་པའི་ཤེལ་གོང་སྣ་ཚོགས་སུ་སྣང་ཡང་གཅིག་ཡིན་པ་བཞིན་ནོ་ཞེས་ཟེར་རོ། ། དོན་འདི་ཤེས་པར་བྱེད་པའི་ལུང་ནི་ས་བཅུ་པའི་མདོ་ལས། ཁམས་གསུམ་པ་འདི་ནི་སེམས་ཙམ་མོ་ཞེས་བྱ་བ་དང་།
སྲིད་པ་འཕོ་བའི་མདོ་ལས། སེམས་ནི་གཉིས་སུ་སྣང་བ་སྟེ། ། དེ་བཞིན་ཆགས་སོགས་སྣང་བའམ། ། དད་ལ་སོགས་པར་སྣང་བར་འདོད། ། ཉོན་མོངས་དགེ་ཆོས་ཡོད་མ་ཡིན། ། ཞེས་གསུངས་པ་ཡིན་ནོ། ། འདི་འགོག་པ་ནི་རྣམ་པར་གཏན་ལ་དབབ་པ་བསྡུ་བ་ལས། འདི་སྐད་དུ་དགེ་སྦྱོང་དང་བྲམ་ཟེ་ལ་ལ་མིང་ལས་སེམས་ཙམ་ཞིག་རྫས་སུ་འདོད་ལ། སེམས་ལས་བྱུང་བའི་ཆོས་རྣམས་ནི་མི་འདོད་པ་གང་དག་ཡོད་པ་དེ་ཡང་མི་འཐད་དོ། དེ་ཅིའི་ཕྱིར་ཞེ་ན།
ལྔ་ཉིད་འཐད་པ་མིན་ཕྱིར་དང་། ། དེ་ཡི་གནས་སྐབས་སྐྱོན་ཕྱིར་དང་། ། བྱེད་རྒྱུ་བྱེ་བྲག་མེད་ཕྱིར་དང་། ། ལུང་དང་འགལ་བར་འགྱུར་ཕྱིར་རོ། ། ཞེས་གསུངས་སོ། ། དེའི་དོན་ནི་འདི་ཡིན་ཏེ་སེམས་ལས་བྱུང་བའི་ཕུང་པོ་ཚོར་བ་འདུ་ཤེས་འདུ་བྱེད་གསུམ་མེད་ན་ཕུང་པོ་ལྔ་བསྟན་པ་དེ་མི་འཐད་པར་འགྱུར་རོ། ། གལ་ཏེ་སེམས་ཀྱི་གནས་སྐབས་ཀྱི་བྱེ་བྲག་ལས་ལྔར་རྟོག་ན། གནས་སྐབས་དེ་དག་གིས་དོན་བྱེད་ནུས་ན་རྫས་གཞན་དུ་འགྱུར་ཏེ་སེམས་དང་མཚན་ཉིད་མི་འདྲ་ཞིང་དོན་བྱེད་ནུས་པའི་ཕྱིར་རོ། ། དོན་བྱེད་མི་ནུས་ན་ནི་གནས་སྐབས་གཞན་དུ་བརྟགས་པ་དོན་མེད་ཅིང་ཕུང་པོ་ལྔ་མེད་པར་ཐལ་བར་འགྱུར་རོ། ། སྐད་ཅིག་གཅིག་ལ་སེམས་དེ་གནས་སྐབས་སྣ་ཚོགས་སུ་འགྱུར་བ་ཡང་མི་རུང་སྟེ་དེ་ལྟར་འགྱུར་བའི་བྱེད་པའི་རྒྱུ་མི་དམིགས་པའི་ཕྱིར་རོ། །
ལུང་ལས་འདོད་ཆགས་ལ་སོགས་པས་ཉོན་མོངས་པ་ཅན་དུ་གྱུར་པའི་སེམས་ནི་རྣམ་པར་མི་གྲོལ་ལོ་ཞེས་གསུངས་པ་དང་ཡང་འགལ་ཏེ་གཉིས་ཅིག་ཅར་དུ་འབྱུང་བ་མེད་ན་ནི་གང་ཞིག་གང་གིས་འཆིང་བར་བྱེད། གཞན་ཡང་མདོ་ལས་སེམས་འདོད་ཆགས་དང་བཅས་པ་ཞེས་བྱ་བ་དང་ལྷན་ཅིག་སྐྱེས་པའི་ཚོར་བ་དང་འདུ་ཤེས་དང་སེམས་པ་ཞེས་བྱ་བ་དང་། ཚོར་བ་དང་འདུ་ཤེས་དང་སེམས་པ་དང་རྣམ་པར་ཤེས་པའི་ཆོས་འདི་རྣམས་ནི་འདྲེས་པ་སྟེ་མ་འདྲེས་པ་མ་ཡིན་ནོ་ཞེས་བྱ་བ་དང་། འདྲེས་པའི་དོན་དེ་ཉིད་གྲུབ་པར་བྱ་བའི་ཕྱིར་མར་མེའི་འོད་ཀྱི་དཔེ་མཛད་པ་དེ་དང་ཡང་འགལ་ཏེ། གཅིག་ལ་ནི་བཅས་པ་དང་ལྷན་ཅིག་པ་དང་འདྲེས་པའི་སྒྲ་མི་རུང་བའི་ཕྱིར་རོ། ། གཞན་ཡང་ལུགས་དེ་ལ་ཁོ་བོ་ཅག་གིས་ཡང་སྐྱོན་འགའ་ཞིག་བརྗོད་པར་བྱ་སྟེ། འདི་ལྟར་མཐུན་པར་རྟོགས་པ་དང་མཚུངས་ལྡན་གྱི་རྒྱུ་མེད་པར་འགྱུར་ཏེ་གཅིག་ལ་ནི་རྒྱུ་འབྲས་མི་རུང་བའི་ཕྱིར་རོ། ། གཞན་ཡང་སེམས་ལས་བྱུང་བ་རྣམས་ནི་སྣ་ཚོགས་སུ་མི་སྣང་བར་འགྱུར་ཏེ་གཅིག་ཡིན་པའི་ཕྱིར་རོ། ། སྣ་ཚོགས་སུ་སྣང་བའི་ཕྱིར་གཅིག་མ་ཡིན་ཏེ་དོན་སྣ་ཚོགས་སུ་སྣང་བ་བཞིན་ནོ། ། ཅི་སྟེ་དུ་མར་སྣང་བ་གཅིག་ཏུ་མི་འགལ་ན་ཡན་ལག་དུ་མ་ཡང་ཡན་ལག་ཅན་གཅིག་ཏུ་མི་འགལ་བ་དང་མཚུངས་པའི་ཕྱིར་ཏེ་རྣམ་འགྲེལ་ལས།
སྣ་ཚོགས་དངོས་པོའི་དོན་རྣམས་ལ། ། གལ་ཏེ་གཅིག་ཉིད་མི་རིགས་ན། ། རེ་ཤིག་གཅིག་པུའི་བློ་དེ་ཉིད། ། སྣ་ཚོགས་སུ་ནི་ཇི་ལྟར་སྣང་། ། ཞེས་འབྱུང་བ་ལྟ་བུའོ། ། གལ་ཏེ་སྣ་ཚོགས་སུ་ནི་ཡིད་ཤེས་ཀྱིས་ཕྱེ་བ་ཡིན་ལ་གཅིག་ཏུ་ནི་མྱོང་བས་གྲུབ་པ་ཡིན་ནོ་ཞེ་ན། མ་ཡིན་ཏེ་སེམས་ལས་བྱུང་བ་ཕལ་ཆེ་བ་ནི་སེམས་ལས་ཕྱིས་གློ་བུར་དུ་འབྱུང་བར་གྲུབ་པའི་ཕྱིར་རོ། ། དེ་བཞིན་དུ་སེམས་འདོད་ཆགས་ལ་སོགས་པ་ཀུན་ནས་ཉོན་མོངས་པ་རྣམས་དང་རང་བཞིན་གཅིག་ཡིན་ན་སེམས་ཀྱི་རང་བཞིན་འོད་གསལ་བ་མ་ཡིན་པར་ཐལ་བ་ལས་བརྒྱད་སྟོང་པ་ལས། སེམས་ཀྱི་རང་བཞིན་ནི་འོད་གསལ་བ་ལགས་སོ་ཞེས་བྱ་བ་དང་། རྒྱུད་བླ་མ་ལས།
སེམས་འདིའི་རང་བཞིན་འོད་གསལ་བས་ན་ཉོན་མོངས་ངོ་བོ་མེད་གཟིགས་པ་ཞེས་གསུངས་པ་དང་འགལ་ལོ། ། གང་ཡང་གང་ཞིག་གང་གི་རང་བཞིན་ཡིན་པ་དེ་ནི་དེ་དང་དུས་གཅིག་ཏུ་སྐྱེ་བ་དང་གནས་པ་དང་འགག་པར་མཐོང་ངོ་། ། འདི་གཉིས་ཡང་གཅིག་ཡིན་ན་དེ་ལྟར་དུ་ཐལ་བར་འགྱུར་ན་དགེ་བ་དང་མི་དགེ་བ་དང་ལུང་དུ་མ་བསྟན་པའི་སེམས་བྱུང་རྣམས་འགགས་པའི་ཚེ་སེམས་ངེས་པར་འགག་པར་ནི་མ་མཐོང་སྟེ་འདོད་ཆགས་འགགས་པའི་ཚེའང་སེམས་གནས་པ་བཞིན་ནོ། ། འདོད་ཆགས་དང་གཅིག་པའི་སེམས་དེ་ནི་འགགས་ལ་སེམས་དེ་ནི་གཞན་ཡིན་ནོ་ཞེ་ན། དེ་ཉིད་ཀྱི་ཕྱིར་གཅིག་མ་ཡིན་ཏེ་རང་བཞིན་གཅིག་ཡིན་ན་ནི་མི་འདོར་བར་གནས་དགོས་པའི་ཕྱིར་རོ། ། གཞན་ཡང་སེམས་ལ་བརྟེན་ཅིང་སེམས་ལས་བྱུང་བ་ཞེས་བྱ་བ་ནི་སེམས་བྱུང་རྣམས་ཀྱི་སྒྲའི་དོན་ཡིན་ནོ། ། གཅིག་ཡིན་ན་ནི་སྒྲའི་དོན་ངེས་པ་དེ་མེད་པར་འགྱུར་ན་བཅོམ་ལྡན་འདས་ཀྱིས་འདུ་ཤེས་དང་སེམས་པའི་ཆོས་འདི་ནི་སེམས་ལས་བྱུང་བ་སེམས་ལ་བརྟེན་པའོ་ཞེས་གསུངས་པ་དང་འགལ་བ་ཡིན་ནོ། ། གང་ཡང་སེམས་ཙམ་མོ་ཞེས་བྱ་བ་ལ་སོགས་པའི་ལུང་དེ་དང་དེ་ནི་སེམས་གཙོ་བོའི་དོན་དང་སེམས་ཉིད་སེམས་ལས་བྱུང་བ་རྣམས་ཀྱི་སྐྱེད་བྱེད་ཡིན་པ་ལ་དགོངས་ནས་དེ་སྐད་གསུངས་པ་ཡིན་ཏེ། གཞན་དུ་ན་བཅོམ་ལྡན་འདས་ཀྱི་གསུང་ཉིད་འགལ་བར་འགྱུར་བའི་ཕྱིར་རོ། ། དེ་དག་གིས་ནི་མི་མདོ་སྡེ་པ་ཁ་ཅིག་ཚོར་བ་དང་འདུ་ཤེས་ནི་ཕུང་པོ་ལོགས་ཤིག་ཏུ་གསུངས་པའི་ཕྱིར་དང་།
འདུ་བྱེད་སེམས་པ་ནི་འཇིག་རྟེན་ཐམས་ཅད་ཀྱི་སྐྱེད་བྱེད་ཡིན་པའི་ཕྱིར། དེ་ལྟར་གསུམ་རྫས་སུ་གྲུབ་ཀྱི་སེམས་ལས་བྱུང་བ་གཞན་ཐམས་ཅད་ནི་སེམས་ལ་བཏགས་པ་ཡིན་ནོ་ཞེས་གང་སྨྲ་བ་དེ་ཡང་བསལ་ཏེ་ཇི་སྐད་དུ་དོན་གསང་ལས། འདི་ལྟར་མདོ་སྡེ་པ་རྣམས་ཀྱི་ལྟར་ན་ཚོར་བ་ལ་སོགས་པའི་སེམས་ལས་བྱུང་བ་གསུམ་རྫས་ཉིད་དུ་མངོན་པར་འདོད་དོ་ཞེས་འབྱུང་བ་ཡིན་ནོ། ། གཉིས་པ་རང་ལུགས་བཤད་པ་ནི་སེམས་བྱུང་རྣམས་ནི་སེམས་དང་ཐ་དད་དུ་ཀུན་གཞི་ལས་སྐྱེ་བ་ཡིན་ནོ། ། ཐ་དད་དུ་སྒྲུབ་པར་བྱེད་པའི་ལུང་དང་རིགས་པ་ནི་གཅིག་ལ་སྐྱོན་བརྗོད་པ་རྣམས་ཡིན་ནོ། ། ཐ་དད་པ་ཡིན་ཡང་གཟུགས་ཅན་ཕྲ་མོ་འདྲེས་པ་ལྟར་ཐ་དད་དུ་ཕྱེད་པར་ཤིན་ཏུ་དཀའ་བ་ཡིན་ཏེ་མཛོད་ལས། སེམས་དང་སེམས་ལས་བྱུང་བ་རྣམས་ཀྱི་བྱེ་བྲག་ནི་ཕྲ་བས་དེ་ནི་རེ་ཤིག་རྒྱུན་རྣམས་ལ་ཡང་ཡོངས་སུ་གཅད་པར་དཀའ་ན། ། སྐད་ཅིག་མ་དག་ལ་ལྟ་སྨོས་ཡང་ཅི་དགོས། ། རེ་ཤིག་སྨན་ལ་སོགས་པ་གཟུགས་ཅན་རྣམས་ལ་ཡང་རོ་མང་པོ་ཁ་ཅིག་གི་རོའི་ཁྱད་པར་དབང་པོས་གཟུང་བར་བྱ་བ་རྣམས་ངེས་པར་གཟུང་བར་དཀའ་ན་ཆོས་གང་དག་གཟུགས་ཅན་མ་ཡིན་པའི་བློས་གཟུང་བར་བྱ་བ་རྣམས་ལྟ་སྨོས་ཡང་ཅི་དགོས་ཞེས་འབྱུང་བ་བཞིན་ནོ། ། དེ་ལ་སེམས་དང་སེམས་ལས་བྱུང་བ་རྣམས་ཀྱི་རང་རང་གི་མཚན་ཉིད་དང་བྱེད་ལས་ནི་གཞུང་དུ་འཆད་པར་འགྱུར་རོ། །
དེ་གཉིས་ཀྱི་ཁྱད་པར་ནི་དོན་གྱི་ངོ་བོ་འཛིན་པ་སེམས་དང་། དོན་གྱི་ཁྱད་པར་འཛིན་པ་སེམས་བྱུང་ཡིན་ཏེ་དབུས་མཐའ་ལས། དེ་ལ་དོན་མཐོང་རྣམ་པར་ཤེས། ། དེ་ཡི་ཁྱད་པར་སེམས་ལས་བྱུང་། ། ཞེས་གསུངས་པའི་ཕྱིར་རོ། ། འདིས་ནི་འདི་སྟོན་ཏེ་མིག་དང་ཡིད་ལ་སོགས་པའི་ཤེས་པས་ནི་གཟུགས་ཁ་དོག་དབྱིབས་ཀྱི་རྣམ་པ་ཙམ་ཞིག་འཛིན་ལ། ཚོར་བ་བདེ་སྡུག་གིས་དེ་ཕན་པའམ་གནོད་པར་འཛིན་ཅིང་། འདུ་ཤེས་ཀྱིས་རིང་ཐུང་དང་ལེགས་ཉེས་ལ་སོགས་པའི་མཚན་མ་འཛིན་ལ། ཆགས་སྡང་གིས་ཡིད་དུ་འོང་བ་དང་མི་འོང་བ་འཛིན་ཏེ་དེ་བཞིན་དུ་རྣམ་པ་གཞན་ལ་ཡང་སྦྱར་རོ། ། གསུམ་པ་དེ་ལ་རྩོད་པ་སྤང་བ་ལ་རྩོད་པ་དང་པོ་ནི་གལ་ཏེ་དེ་གཉིས་ཐ་དད་ཡིན་ན་དེ་ཡན་འགར་དུ་དམིགས་པར་འགྱུར་ན།
དེ་ལྟ་ནི་མ་ཡིན་ཏེ། སེམས་ལས་བྱུང་བ་མེད་པ་ཡི། སེམས་ནི་ནམ་ཡང་མི་འབྱུང་སྟེ། ཉི་མ་དང་ནི་འོད་ཟེར་བཞིན། དེ་དག་ཉིད་དང་ལྷན་ཅིག་འབྱུང་། ། ཞེས་བཤད་པའི་ཕྱིར་རོ་ཞེ་ན། མི་འགྱུར་ཏེ་འབྱུང་བ་བཞིའམ་རོ་གཟུགས་ལྟར་ཕན་ཚུན་མི་འབྲལ་བའི་རྒྱུ་འབྲས་ཡིན་པའི་ཕྱིར་རོ། ། རྩོད་པ་གཉིས་པ་ནི་གལ་ཏེ་སེམས་ཚོར་བ་དང་རྫས་མི་གཅིག་ན་མྱོང་བ་མེད་པས་བེམ་པོའམ་དངོས་མེད་དུ་འགྱུར་ལ། འདུ་ཤེས་དང་མི་གཅིག་ན་མཚན་མར་འཛིན་པ་ལས་གྲོལ་བའི་ཡེ་ཤེས་སུ་འགྱུར་རོ་ཞེ་ན། བེམ་པོ་དང་དངོས་མེད་དུ་ནི་མི་འགྱུར་ཏེ་རིག་པར་གནས་པའི་ཕྱིར་རོ། །
མྱོང་བ་དང་མི་གཅིག་ན་རིག་པ་དང་ཡང་མི་གཅིག་གོ་ཞེས་ནི་སྨྲ་བར་མི་ནུས་ཏེ། རྣམ་ཤེས་སོ་སོར་རྣམ་རིག་པ། ། ཞེས་འབྱུང་བའི་ཕྱིར་རོ། ། རྣམ་གྲོལ་གྱི་ཡེ་ཤེས་སུའང་མི་འགྱུར་ཏེ་མཚན་མར་འཛིན་པ་དང་ལྡན་པའི་ཕྱིར་རོ། ། རྩོད་པ་གསུམ་པ་ནི་གལ་ཏེ་ཡང་ཡིད་ཤེས་རྟོག་པའི་འཁོར་གྱི་ཚོར་བ་ལ་སོགས་པ་རྣམས་རྟོག་མེད་ཡིན་ན་དེ་རང་མཚན་དང་རྟོག་པས་སྤྱི་མཚན་ལ་དམིགས་པས་དམིགས་པ་མཚུངས་པ་ཉམས་པར་འགྱུར་ལ། རྟོག་པ་ཡིན་ན་རྟོག་པ་དུ་མ་དུས་གཅིག་ལ་འཇུག་པར་འགྱུར་རོ་ཞེ་ན། གཙོ་བོ་གཅིག་གིས་བསྡུས་པའི་རྟོག་པ་དུ་མ་ཅིག་ཅར་འཇུག་པ་མེད་ཅེས་བྱ་བ་དང་། གང་ཡང་རྣམ་འགྲེལ་ལས། ། རྟོག་གཉིས་ཅིག་ཅར་འཇུག་པ་མེད། ། ཅེས་བྱ་བ་དང་།
འདི་ལྟར་རྣམ་པར་རྟོག་པ་རྣམས། རིམ་གྱིས་འབྱུང་བར་ཡང་དག་རྟོགས། ། ཞེས་འབྱུང་བ་དེ་ནི་གཙོ་བོ་ཡིད་ཤེས་ཀྱི་རྟོག་པ་གཉིས་ཅིག་ཅར་མི་འབྱུང་བ་ལ་དགོངས་ནས་གསུངས་པ་ཡིན་ཏེ། དེ་ཉིད་དུ། དེ་དག་རྣམས་ཡང་རིས་མཐུན་པའི། ། རྣམ་པར་ཤེས་ལ་ངེས་པར་འགྱུར། ། ཞེས་བཤད་པའི་ཕྱིར་རོ། ། དེས་ན་དྷརྨ་ཀཱིརྟི་་་་་་སློབ་དཔོན་རྣམས་ཀྱི་གཞུང་དེ་དང་དེ་ལས་དབང་པོ་གཅིག་ལ་བརྟེན་པའི་རིག་པ་ཐམས་ཅད་གཅིག་ཏུ་གསུངས་པ་དེ་ནི་ཡུལ་གཟུགས་ལ་སོགས་པ་གཅིག་ལ་འཇུག་པར་འདྲ་བ་དང་། རིག་པ་མ་ཡིན་པ་ལས་ལྡོག་པར་མཚུངས་པ་རྒྱུ་མཚན་དུ་བྱས་ནས་གཅིག་ཏུ་གསུངས་པ་ཡིན་ཏེ། དོན་གཅིག་ལ་ཞུགས་པའི་སྐྱེ་བོ་དང་རྒྱ་མཚོའི་ཆུའི་རོ་བཞིན་ནོ། །
རྩོད་པ་བཞི་པ་ནི་ངོ་བོ་འཛིན་པ་ལ་ཁྱད་པར་དང་ཁྱད་པར་འཛིན་པ་ལ་ངོ་བོ་མི་སྣང་ན་ངོ་བོ་དང་ཁྱད་པར་རྫས་མི་གཅིག་པར་འགྱུར་ཏེ་རྟོག་མེད་ཀྱི་ཤེས་པ་གཅིག་ལ་སྣང་མི་སྣང་ཆ་གཉིས་རྫས་འགལ་བ་ཡིན་པའི་ཕྱིར་རོ། ། སྣང་ན་ནི་སེམས་དང་སེམས་བྱུང་རྫས་གཅིག་ཏུ་འགྱུར་ཏེ་ངོ་བོ་སྣང་བའི་ཆ་ནས་སེམས་དང་ཁྱད་པར་སྣང་བའི་ཆ་ནས་སེམས་བྱུང་ཞེས་ཆ་ལ་བཏགས་པ་ཙམ་མ་གཏོགས་པ་རྫས་ཀྱི་དབྱེ་བ་མེད་པའི་ཕྱིར་རོ། ། གཞན་ཡང་གཉིས་ཀས་གཉིས་ཀ་འཛིན་ན་རྣམ་པ་གཅིག་ཏུ་སོང་བས་རྣམ་པ་མཚུངས་པ་ཉིད་ཉམས་པར་འགྱུར་རོ་ཞེ་ན། འདི་ལ་བྲ་ཏི་་་་་་ཁ་ཅིག་ན་རེ་གཉིས་ཀ་ལ་གཉིས་ཀ་སྣང་ཡང་ངོ་བོ་དང་ཁྱད་པར་དུ་སོ་སོར་ཞེན་པའི་ཕྱིར་དང་། སེམས་ཙམ་པ་ལྟར་ན་ངོ་བོ་དང་ཁྱད་པར་དུ་སྒྲོ་འདོགས་ལུགས་ཐ་དད་པས་སྐྱོན་གཉིས་ཀ་མེད་པ་ཡིན་ནོ་ཞེས་ཟེར་བ་དེ་ནི་མ་ཡིན་ཏེ་རྟོག་མེད་མ་འཁྲུལ་བའི་སེམས་དང་སེམས་བྱུང་ལ་སྒྲོ་འདོགས་པ་མེད་པས་དེ་ལ་ཇི་སྐད་བརྗོད་པའི་སྐྱོན་སྤང་བར་མི་ནུས་པའི་ཕྱིར་རོ། ། དེས་ན་འདི་ལ་ཁ་ཅིག་་་་་་ཀོ་འོ་ན་རེ་གཉིས་ཀས་གཉིས་ཀ་འཛིན་མོད་ཀྱི་སེམས་ཀྱིས་དོན་གྱི་ངོ་བོ་འཛིན་པ་ནི་རང་སྟོབས་ཀྱིས་ཡིན་ལ། ཁྱད་པར་འཛིན་པ་ནི་གཞན་སེམས་བྱུང་གི་སྟོབས་ཀྱིས་ཡིན་ནོ། ། སེམས་བྱུང་གིས་ཁྱད་པར་འཛིན་པ་ནི་རང་སྟོབས་ཀྱིས་ཡིན་ལ། ངོ་བོ་འཛིན་པ་ནི་གཞན་སེམས་ཀྱི་སྟོབས་ཀྱི་ཡིན་ནོ། ། དེས་ན་རང་སྟོབས་ཀྱིས་རྣམ་པ་མི་མཚུངས་པས་དེ་གཉིས་ཐ་དད་དུ་འཐད་ལ།
གཞན་སྟོབས་ཀྱིས་རྣམ་པ་མཚུངས་པས་རྣམ་མཚུངས་ཉམས་པའང་མེད་དོ། ། དེ་ལྟར་ཡིན་པར་ནི་ལུང་དང་རིགས་པས་ཤེས་ཏེ་སེམས་འདོད་ཆགས་དང་ལྡན་པའི་ཚེ་ཆགས་པའི་རྣམ་པར་མི་སྐྱེ་ན་མདོ་ལས། སེམས་འདི་ནི་ཡུན་རིང་པོ་ནས་འདོད་ཆགས་ཀྱི་ཀུན་ནས་ཉོན་མོངས་པར་གྱུར་ཏོ་ཞེས་གསུངས་པ་དང་། མདོ་སྟེ་རྒྱན་ལས། སེམས་ནི་རྟག་དུ་རང་བཞིན་འོད་གསལ་བརྗོད། ། དེ་ནི་གློ་བུར་ཉེས་པས་མ་རུང་བྱས། ། ཞེས་བཤད་པ་དང་འགལ་ལོ། ། སྐྱེ་ན་ནི་དེ་གཞན་གྱིས་བྱས་པ་ཡིན་ཏེ་དེ་བཞིན་དུ་རྣམ་པ་གཞན་ལའང་སྦྱར་རོ། ། རིགས་པ་ཡང་མིག་ཤེས་གཟུགས་སྣང་དུ་སྐྱེ་བ་ནི་རང་སྟོབས་ཀྱིས་ཡིན་ཏེ་རྟག་ཏུ་མི་འདོར་བའི་ཕྱིར་མེའི་ཚ་བ་བཞིན་ནོ། ། དད་པ་གཟུགས་སྣང་དུ་སྐྱེ་བ་ནི་གཞན་སྟོབས་ཀྱིས་ཡིན་ཏེ་མིག་ཤེས་ཀྱིས་བྱེད་པའི་ཕྱིར་ཆུའི་ཆེ་བ་བཞིན་ནོ། །
ཡང་དད་པ་དང་བའི་རྣམ་པར་སྐྱེ་བ་ནི་རང་སྟོབས་ཀྱིས་ཡིན་ལ། མིག་ཤེས་དང་བར་སྐྱེ་བ་ནི་གཞན་དད་པའི་སྟོབས་ཀྱིས་ཡིན་ཏེ་གཏན་ཚིགས་དང་དཔེ་སྔ་མ་བཞིན་ནོ། ། དེ་བཞིན་དུ་གཞན་ལའང་རྒྱ་ཆེར་སྦྱར་རོ་ཞེས་ཟེར་རོ། ། ཡང་ན་གཉིས་ཀ་ལ། གཉིས་ཀ་སྣང་ཡང་རྟོགས་པའི་རྣམ་པ་ཐ་དད་པས་གཅིག་ཏུ་ནི་མི་འགྱུར་རོ། ། འདི་ལྟར་སེམས་ཀྱིས་ནི་ཁྱད་པར་མཐོང་ཡང་མི་རྟོགས་ཤིང་སེམས་བྱུང་གིས་ནི་ངོ་བོ་མཐོང་ཡང་མི་རྟོགས་ལ། སེམས་ཀྱི་ངོ་བོ་དང་སེམས་བྱུང་གིས་ཁྱད་པར་རྟོགས་པའི་ཕྱིར་རོ། ། དེའི་ཕྱིར་སྐྱོན་གཉིས་ཀ་ལས་གྲོལ་བ་ཡིན་ནོ། ། གསུམ་པ་རྣམ་གཞག་ལ་གྲངས་དང་། གོ་རིམ་དང་རྫས་དང་བཏགས་པ་དང་།
ཁམས་དང་ས་དང་། གཙོ་བོ་དང་འཁོར་དང་། གྲུབ་མཐའི་འདོད་ཚུལ་གྱི་སྒོ་ནས་རྣམ་པར་གཞག་པ་ལྔ་ཡོད་པའི་དང་པོ་ལྔ་བཅུ་རྩ་གཅིག་ཁོ་ནར་གྲངས་ངེས་པ་ནི་དངོས་པོ་ལ་དེ་ལྟར་ངེས་པ་ཡིན་ལ་གོ་རིམ་ནི་ཀུན་ཏུ་འགྲོ་བ་དང་ཡུལ་སོ་སོར་ངེས་པ་དང་དགེ་བ་དང་རྩ་བ་དང་ཉེ་བའི་ཉོན་མོངས་པ་དང་གཞན་དུ་འགྱུར་བའི་སྡེ་ཚན་ལྟར་བཀོད་དེ། དེའང་ཕལ་ཆེར་རགས་པ་དང་ཕྲ་བའི་རིམ་པ་ལྟར་བཀོད་དོ། ། གཉིས་པ་ལའང་རྫས་ཡོད་དང་བཏགས་ཡོད་ཀྱི་དོན་ངོས་གཟུང་བ་ལ་རྫས་སུ་ཡོད་པ་ནི་རང་སྐྱ་ཐུབ་པ་དང་། དོན་བྱེད་ནུས་པ་དང་རིགས་པས་གྲུབ་པ་དང་བརྟན་པའི་རྫས་ཡོད་དེ་རྣམ་པ་བཞི་ཡིན་ནོ་ཞེས་གྲག་གོ ། བཏགས་པར་ཡོད་པའང་ཆ་ལ་བཏགས་པ་དང་གནས་སྐབས་ལ་བཏགས་པ་དང་སྒྲོ་བཏགས་པ་དང་དེ་ལས་གཞན་པའི་བཏགས་ཡོད་དེ་རྣམ་པ་བཞི་ཡིན་ནོ་ཞེས་གྲག་གོ ། དེ་ལ་འདིའི་རྫས་ཡོད་ནི་དང་པོ་ཁོ་ན་ཡིན་གྱི་གཞན་རྣམས་ནི་མ་ཡིན་ཏེ་སེར་སྣས་ཡང་དོན་བྱེད་ནུས་ཤིང་ཉོན་ཡིད་ཀྱི་འཁོར་དུ་བྱུང་བའི་འཇིག་ཚོགས་ལ་ལྟ་བ་བརྟན་པས་རྫས་ཡོད་དུ་ཐལ་བའི་ཕྱིར་དང་རིགས་པས་གྲུབ་པ་ནི་ཐམས་ཅད་ཡིན་པའི་ཕྱིར་རོ། ། དེ་བཞིན་དུ་བཏགས་ཡོད་ཡང་དང་པོ་ཁོ་ན་ཡིན་གྱི་གཞན་གསུམ་ནི་མ་ཡིན་ཏེ་གནས་སྐབས་རྣམ་པར་འགྱུར་བ་ལ་བཏགས་པ་དང་མེད་བཞིན་དུ་བློས་བཀོད་པ་དང་རྣམ་པར་འཇོག་པ་གཞན་ལ་བརྟེན་ནས་རྟོགས་པར་བྱ་བ་མ་ཡིན་པའི་ཕྱིར་རོ། ། དེའི་ཕྱིར་ཤེས་རབ་ལ་སོགས་པ་རང་སྐྱ་ཐུབ་པའི་མཚན་ཉིད་མ་དོར་བའི་སེམས་བྱུང་འགའ་ཞིག་ལ་ལྟ་བ་ལ་སོགས་པར་འདོགས་པ་ཡིན་ནོ། །
དེ་ལ་རྫས་ཡོད་ནི་ལྔ་ཚན་དང་པོ་གཉིས་དང་དགེ་བ་བཅུ་གཅིག་ལས་གཏི་མུག་མེད་པ་དང་བག་ཡོད་དང་བཏང་སྙོམས་དང་རྣམ་པར་མི་འཚེ་བ་བཞི་མ་གཏོགས་པ་བདུན་དང་ལྟ་བ་མ་གཏོགས་པའི་རྩ་བའི་ཉོན་མོངས་པ་ལྔ་སྟེ་ཉི་ཤུ་རྩ་གཉིས་ཡིན་ལ། ལྷག་མ་ཉི་ཤུ་རྩ་དགུ་ནི་བཏགས་ཡོད་ཡིན་ནོ། ། རྣམ་པར་གཏན་ལ་དབབ་པ་བསྡུ་བ་ལས། ངོ་ཚ་མེད་པ་དང་ཁྲེལ་མེད་པ་དང་མ་དད་པ་དང་ལེ་ལོས་ཏེ་བཞི་རྫས་ཡོད་དུ་བཤད་པ་དེ་ནི་བྱེད་པ་ཆེ་བ་ལ་དགོངས་པ་ཡིན་ནོ། ། དེ་དག་གང་གི་ཆ་ལ་གང་བཏགས་པ་ནི་གཞུང་ཉིད་དུ་གསལ་བར་འཆད་དོ། ། གཞན་ཡང་ལུང་ཕྲན་ཚེགས་ལས་འབྱུང་བའི་ཉེས་རྩོམ་ཁྲོས་པས་ནོན་པ་དང་སྐྱོན་ཟློས་པ་གཞན་གྱི་ཁྲོ་བའི་སེམས་གསོས་འདེབས་པ་དང་། སྦུངས་མེད་སེམས་རྙོག་པར་གྱུར་པ་དང་། ཟས་མི་འདོད་པ་བཟའ་དྲགས་པས་ལུས་མི་བདེ་བ་དང་། ཚུལ་མེད་པ་སློབ་དཔོན་དང་བླ་མའི་བྱ་བ་ལ་མི་གུས་པ་དང་། སྐྱེ་བོ་ངན་མཚུངས་བླ་མ་ལ་གུས་པ་ཉམས་པ་དང་ཉེ་དུ་དང་འབྲེལ་བའི་རྟོག་པ་ཉེ་དུ་ལ་བྱམས་པའི་འདུ་ཤེས་དང་རྗེས་སུ་རྣམ་པར་རིག་པ་དང་ལྡན་པའི་རྟོག་པ་ནི་བདག་ཉིད་ཡོན་ཏན་དང་ལྡན་པས་ཅི་ནས་གཞན་གྱིས་བླ་མར་བྱེད་པར་འགྱུར་སྙམ་པ་ལ་སོགས་པ་ཡིན་ཏེ།
འདི་དག་རྒྱས་པར་ནི་རིན་པོ་ཆེའི་ཕྲེང་བར་བལྟའོ། ། གསུམ་པ་ཁམས་དང་ས་གང་ན་ཡོད་མེད་ལ་འདོད་པ་དང་བསམ་གཏན་དང་པོ་དང་གཉིས་པ་ཡན་ཆད་དེ་དེ་ལྟར་གསུམ་དུ་ཇི་ལྟར་འབྱུང་བའི་ཚུལ་ལ། རེ་ཤིག་འདོད་པའི་ས་ན་ཤིན་དུ་སྦྱངས་པ་མ་གཏོགས་པ་ལྔ་བཅུ་ཡོད་དེ། དེ་ནི་རྒྱུད་ཞི་གནས་ཀྱི་བརླན་པ་མཉམ་པར་བཞག་པའི་སས་བསྡུས་པ་ལ་སྐྱེ་བ་ཡིན་ལ། འདོད་པའི་སེམས་ལ་མཉམ་བཞག་མེད་པའི་ཕྱིར་རོ། ། བསམ་གཏན་དང་པོ་ན་སུམ་ཅུ་རྩ་དགུ་ཡོད་ཅིང་བཅུ་གཉིས་མེད་དེ། འདི་ལྟར་ཁོང་ཁྲོ་དང་དེ་ལ་བཏགས་པའི་ཁྲོ་བ་དང་འཁོན་འཛིན་དང་འཚིག་པ་དང་ཕྲག་དོག་དང་རྣམ་འཚེ་སྟེ་དྲུག་མེད་དེ་རྒྱུད་ཞི་གནས་ཀྱིས་བརླན་པས་ཀུན་ནས་མནར་སེམས་མེད་པའི་ཕྱིར་རོ། ། འཆབ་པ་མེད་དེ་གང་ན་ལྟུང་བ་མི་དགེ་བ་ཡོད་པ་ན་དེ་བྱས་པ་འཆབ་པ་ཡོད་པ་ལས་མི་དགེ་བ་མེད་པའི་ཕྱིར་རོ། ། སེར་སྣ་མེད་དེ་གང་ན་ཡོ་བྱད་ཀྱི་འཛིན་པ་ཡོད་པ་དེ་ན་སེར་སྣ་ཡོད་པ་ལས་ཡོ་བྱད་ཀྱི་འཛིན་པ་མེད་པའི་ཕྱིར་རོ། ། ངོ་ཚ་མེད་པ་དང་ཁྲེལ་མེད་དེ།
དེ་གཉིས་ནི་མི་དགེ་བ་ཡིན་པའི་ཕྱིར་རོ། ། འགྱོད་གཉིད་མེད་དེ་མཉམ་བཞག་དང་མི་མཐུན་བའི་ཕྱིར་རོ། ། རྨུགས་པ་དང་རྒོད་པ་ལའང་ཐལ་བར་མི་འགྱུར་ཏེ། དེ་གཉིས་ནི་མ་རིག་པ་དང་སྲེད་པ་ཤས་ཆེ་བའི་བསམ་གཏན་ལ་འབྱུང་བའི་ཕྱིར་རོ། ། བསམ་གཏན་གཉིས་པ་ཡན་ཆད་ན་སུམ་ཅུ་རྩ་ལྔ་ཡོད་ཅིང་བཅུ་དྲུག་མེད་དོ། ། དེ་ལ་བཅུ་གཉིས་ཀྱི་སྟེང་དུ་གཡོ་དང་སྒྱུ་མེད་དེ་གང་ན་འཁོར་གྱི་འཛིན་པ་ཡོད་པ་ན་ཚངས་པ་ཆེན་པོ་ལྟར་འཁོར་གྱི་བློ་སྒྱུར་བའི་དོན་དུ་གཡོ་སྒྱུ་བྱེད་སྲིད་པ་ལ་འཁོར་གྱི་འཛིན་པ་མེད་པའི་ཕྱིར་རོ། ། རྟོག་དཔྱོད་མེད་དེ་དེ་གཉིས་ལས་འདོད་ཆགས་དང་བྲལ་བའི་ཕྱིར་རོ། ། དོན་དེ་དག་མཛོད་ལས། དེ་ལ་འགྱོད་གཉིད་མི་དགེ་རྣམས། ། བསམ་གཏན་དང་པོ་དག་ནས་མེད། །
རྟོག་པའང་བསམ་གཏན་ཁྱད་པར་ཅན། ། དེ་ཡི་གོང་ན་དཔྱོད་པའང་མེད། ། ཅེས་གསུངས་པ་ཡིན་ནོ། ། གལ་ཏེ་དེ་དག་ན་རྟོག་དཔྱོད་ཡོད་པ་ཉིད་དུ་འགྱུར་ཏེ་ངག་བརྗོད་པ་དང་ཐོས་བྱུང་དང་ཞི་རགས་སུ་སྒོམ་པ་ཡོད་པའི་ཕྱིར་རོ་ཞེ་ན། དེ་དག་ནི་བསམ་གཏན་དང་པོའི་རྟོག་དཔྱོད་དྲངས་ནས་བྱེད་དོ་ཞེས་མཛོད་ལས་བཤད་དོ། ། རྣལ་འབྱོར་སྤྱོད་པའི་ས་ལས་ནི་དང་པོ་མན་ཆད་ཀྱི་རྟོག་དཔྱོད་མེ་དང་འདྲ་བ་དེ་མེད་པ་ལ་དགོངས་ནས་མེད་པར་བཤད་ཀྱི། རང་གི་སའི་རྟོག་དཔྱོད་ཆ་ཕྲ་མོ་ཡོད་དེ། དེར་སྐྱེས་པའམ་ལྡང་བའི་ཚེ་སངས་རྒྱས་ལ་ཕྱག་འཚལ་ལོ། ། ཞེས་བྱ་བའི་ངག་ཀུན་ནས་སློང་བ་ཡོད་པར་བཤད་པ་བཞིན་ནོ་ཞེས་འབྱུང་ངོ་། ། བཞི་པ་གཙོ་བོ་རྣམ་ཤེས་གང་གི་འཁོར་དུ་གང་ཞིག་འབྱུང་མི་འབྱུང་ལ་རྣམ་ཤེས་བརྒྱད་སྡེ་ཚན་གསུམ་དུ་བྱས་པའི་དང་པོ་ཀུན་གཞིའི་འཁོར་དུ་ཀུན་འགྲོ་ལྔ་ཁོ་ན་འབྱུང་སྟེ་སུམ་བཅུ་པ་ལས།
རྟག་ཏུ་རེག་དང་ཡིད་བྱེད་དང་། ། རིག་དང་འདུ་ཤེས་སེམས་པར་ལྡན། ། ཞེས་འབྱུང་བའི་ཕྱིར་རོ། ། གཞན་མི་འབྱུང་བའི་རྒྱུ་མཚན་ནི་ཡུལ་སོ་སོར་ངེས་པ་ལྔ་དམིགས་པ་ཆད་པས་དམིགས་པ་མི་མཚུངས་པའི་ཕྱིར་དང་། དེ་དག་ནི་རྣམ་པར་ཤེས་པ་གསལ་བ་དང་མཚུངས་བར་ལྡན་པའི་ཕྱིར་རོ། ། བཅུ་གཅིག་དགེ་བ་དང་དྲུག་དང་ཉི་ཤུ་ཉོན་མོངས་པ་ཅན་དང་ལུང་མ་བསྟན་ངོ་བོ་མི་མཚུངས་པའི་ཕྱིར་རོ། ། གཞན་དུ་འགྱུར་བ་བཞི་ཡང་གདགས་གཞི་མེད་པའི་ཕྱིར་ཏེ་རྟོག་དཔྱོད་ཡང་སེམས་པ་ཐམས་ཅད་ལ་བཏགས་པ་མ་ཡིན་གྱི་ཚོགས་དྲུག་གི་སེམས་པ་འཚོལ་ཞིང་སོ་སོར་རྟོག་པའི་རྣམ་པ་ཅན་ལ་བཏགས་ལ་ཀུན་གཞིའི་སེམས་པ་དེ་ལྟ་མ་ཡིན་པའི་ཕྱིར་རོ། ། འགྱོད་གཉིད་ནི་ཁམས་གོང་མའི་ཀུན་གཞི་དང་མི་མཚུངས་པའི་ཡང་ཕྱིར་རོ། ། གཉིས་པ་ཉོན་ཡིད་ཀྱི་འཁོར་དུ་ཀུན་འགྲོ་ལྔ་དང་ཉོན་མོངས་པ་བཞི་སྟེ་དགུ་འབྱུང་སྟེ་སུམ་བཅུ་པ་ལས། བསྒྲིབས་ལ་ལུང་དུ་མ་བསྟན་པའི། །
ཉོན་མོངས་བཞི་དང་རྟག་ཏུ་འགྲོགས་ཞེས་བྱ་བ་དང་། ། དོན་གསང་རྣམ་པར་ཕྱེ་བ་ལས་འདིའི་སེམས་ལས་བྱུང་བ་ནི་དགུ་ཁོ་ན་ཡིན་ནོ་ཞེས་གསུངས་པའི་ཕྱིར་རོ། ། དེ་ལ་ཉོན་མོངས་པ་བཞི་ནི་ཡིད་ཕྱིན་ཅི་ལོག་ཏུ་བྱེད་མཁན་ཡིན་པས་འབྱུང་ལ། དེ་དག་ལ་བཏགས་པ་རྣམས་འབྱུང་ཡང་དེ་དག་ལས་གཞན་མ་ཡིན་པའི་ཕྱིར་རོ། ། གཞན་མི་འབྱུང་བའི་རྒྱུ་མཚན་ནི་ཡུལ་ངེས་པའི་འདུན་པ་མི་འབྱུང་སྟེ་ཕྲད་པ་དང་དོན་དུ་གཉེར་བའི་འདུན་པ་རིང་བ་ལ་དམིགས་ཤིང་ཉོན་ཡིད་ཉེ་བ་ལ་དམིགས་པའི་ཕྱིར་རོ། ། མི་འབྲལ་བའི་འདུན་པ་བྲལ་གྱིས་དོགས་པ་ལ་འབྱུང་བ་ལ་ཉོན་ཡིད་ལ་དེ་མེད་པའི་ཕྱིར་རོ། ། མོས་པ་སྔར་ཐེ་ཚོམ་དུ་གྱུར་པ་ལས་ངེས་པ་རྙེད་པ་ཡིན་པ་ལ་ཡིད་ལ་ཐེ་ཚོམ་མ་བྱུང་བའི་ཕྱིར་རོ། ། དྲན་པ་འདས་པ་ལ་དམིགས་པའི་ཕྱིར་དང་། ཏིང་ངེ་འཛིན་ནི་སྔར་གཡེངས་པ་ལས་དེས་དམིགས་པ་ལ་གནས་པར་བྱེད་པ་ཡིན་པ་ལས་ཡིད་འཁོར་བ་ཇི་སྲིད་པར་ངོ་བོ་གཅིག་ཏུ་འཇུག་པས་གནས་པར་བྱ་མི་དགོས་པའི་ཕྱིར་རོ། ། ཤེས་རབ་ནི་ལྟ་བ་ཉིད་ཡིན་ནོ། །
བཅུ་གཅིག་དགེ་བ་ནི་ལུང་མ་བསྟན་དང་ངོ་བོ་མི་མཚུངས་པའི་ཕྱིར་རོ། ། རྩ་བའི་ཉོན་མོངས་པ་རྣམས་ལས་ཁོང་ཁྲོ་མི་དགའ་བའི་རྣམ་པ་ཅན་དང་ཡིད་དགའ་བའི་རྣམ་པ་ཅན་ཡིན་ལ་ཐེ་ཚོམ་མཐའ་གཞན་དུ་དོགས་པ་དང་ཡིད་ངོ་བོ་གཅིག་ཏུ་འཇུག་པ་རྣམ་པ་མི་མཚུངས་པའི་ཕྱིར་རོ། ། ལྟ་བ་གཞན་རྣམས་ཀྱི་གདགས་གཞི་ཤེས་རབ་རྫས་གཉིས་མེད་པའི་ཕྱིར་རོ། ། དེ་ལ་བཏགས་པའི་ལྟ་བ་གསུམ་ནི་ཀུན་བཏགས་ཡིན་པས་ངོ་བོ་མི་མཚུངས་ལ། མཐར་འཛིན་སྒོམ་སྤང་ནི་བདག་ཏུ་བཟུང་ནས་རྟག་པར་འཛིན་པ་ཡིན་ལ་ཡིད་ནི་རྟག་ཏུ་ངར་འཛིན་པས་རྣམ་པ་མི་མཚུངས་པའི་ཕྱིར་རོ། ། དེ་ཉིད་ཕྱིར་བདག་ཏུ་ལྟ་བ་ཁོ་ན་ལས་བདག་གིར་ལྟ་བ་ཡང་མི་འབྱུང་ངོ་། ། རྩ་བའི་ཉོན་མོངས་པ་ཁ་ཕྱིར་བལྟས་པ་ཆགས་པ་དང་མ་རིག་པ་དང་ང་རྒྱལ་དང་ཉེ་བའི་ཉོན་མོངས་པའི་བཅུ་ཚན་གོང་མ་དང་ཤེས་བཞིན་མ་ཡིན་པ་རྣམས་ཁ་ཕྱིར་བལྟས་ཤིང་ཡིད་ནང་དུ་བལྟས་པས་དམིགས་པ་མི་མཚུངས་པའི་ཕྱིར་རོ། ། ངོ་ཚ་མེད་པ་དང་ཁྲེལ་མེད་མི་དགེ་བ་ཡིན་པས་ངོ་བོ་མི་མཚུངས་ལ། བརྗེད་ངས་ཀྱི་གདགས་གཞི་དྲན་པ་མེད་པའི་ཕྱིར་རོ། ། ཡང་ན་ངའོ་སྙམ་པ་ལ་བཏགས་པའི་རྣམ་གཡེང་དང་འདོད་ཆགས་དང་གཏི་མུག་ལ་བཏགས་པའི་བདག་མེད་དང་།
འདོད་ཆགས་ལ་བཏགས་པའི་རྒོད་པ་དང་། གཏི་མུག་ལ་བཏགས་པའི་མ་དད་པ་དང་ལེ་ལོ་དང་རྨུགས་པ་རྣམས་དང་ཡང་མི་ལྡན་པ་ཉིད་དེ། གདགས་གཞི་དེ་དག་ནི་སྔར་གསལ་བའི་རྣམ་པར་ཞུགས་པ་ཡིན་ལ། དེ་ནས་དེ་དག་ཅུང་ཟད་བྲི་བ་ནི་ཉེ་བའི་ཉོན་མོངས་པ་ཡིན་ན། ཡིད་ནི་འཁོར་བ་ཇི་སྲིད་པར་ངོ་བོ་ཉིད་གཅིག་ཏུ་འཇུག་པས་རྣམ་པ་མི་མཚུངས་པའི་ཕྱིར་རོ། ། གཞན་འགྱུར་བཞིའི་འགྱོད་གཉིད་ཁམས་གོང་མ་ན་མེད་ཅིང་། འདིའི་འཁོར་ལ་ཁམས་གསུམ་ན་མང་ཉུང་མེད་པའི་ཕྱིར་རོ། ། རྟོག་དཔྱོད་འཚོལ་ཞིང་རྟོག་པ་དང་ཡིད་ངོ་བོ་གཅིག་ཏུ་འཇུག་པ་རྣམ་པ་མི་མཚུངས་པའི་ཕྱིར་རོ། ། གསུམ་པ་ཚོགས་དྲུག་ལའང་ལྟ་འདོད་མེད་པར་གཟུགས་མཐོང་བ་ལྟ་བུ་རྐྱེན་ཉེར་གནས་དང་། ལྟ་འདོད་སྔོན་དུ་སོང་བས་གཟུགས་མཐོང་བ་ལྟ་བུ་ཡིད་སྔོན་སོང་གཉིས་ལས།
དང་པོའི་འཁོར་དུ་ཀུན་འགྲོ་ལྔ་ལས་གཞན་མི་འབྱུང་ངོ་། ། གཉིས་པ་ལའང་སྒོ་ལྔ་དང་ཡིད་ཤེས་གཉིས་ལས་སྒོ་ལྔ་ལུང་མ་བསྟན་གྱི་འཁོར་དུ་ལྔ་ཚན་དང་པོ་གཉིས་དང་རྟོག་དཔྱོད་གཉིས་ཏེ་བཅུ་གཉིས་འབྱུང་སྟེ། དེ་དག་རིམ་པ་ལྟར་ཀུན་འགྲོ་ཡིན་ཞིང་སྒོ་ལྔ་དང་མི་འགལ་བ་དང་མཛོད་ལས། རྟོག་དང་དཔྱོད་དང་བཅས་པ་ནི། ། རྣམ་པར་ཤེས་པའི་ཁམས་ལྔ་ཡིན། ། ཞེས་འབྱུང་བའི་ཕྱིར་རོ། ། གཞན་བཅུ་གཅིག་དང་ཉི་ཤུ་དྲུག་ནི་དགེ་བ་དང་ཉོན་མོངས་ཅན་དུ་སྐྱེ་བས་ངོ་བོ་མི་མཚུངས་ཤིང་འགྱོད་གཉིད་ཡིད་ཀྱིས་ས་པ་ཡིན་པས་ས་མི་མཚུངས་པའི་ཕྱིར་རོ། ། སྒོ་ལྔ་དགེ་བའི་འཁོར་དུ་སྔར་གྱི་བཅུ་གཉིས་དང་དགེ་བ་བཅུ་གཅིག་སྟེ་ཉི་ཤུ་རྩ་གསུམ་ལས་གཞན་མི་འབྱུང་ངོ་། ། དགེ་བ་རྣམས་འབྱུང་བ་ནི་དེ་དག་ངོ་བོ་ཉིད་ལ་སོགས་པས་དགེ་བ་མ་ཡིན་གྱི་མཚུངས་ལྡན་གྱི་སྟོབས་ཀྱིས་དགེ་བ་ཡིན་ལ་དེ་དག་ནི་དེ་དགེ་བར་འཇོག་པའི་རྒྱུ་མཚན་ཡིན་པའི་ཕྱིར་རོ། ། སྒོ་ལྔ་ཉོན་མོངས་ཅན་གྱི་འཁོར་དུ་བཅུ་གཉིས་ཀྱི་སྟེང་དུ་དུག་གསུམ་དང་བཅུ་ཚན་འོག་མ་སྟེ་ཉི་ཤུ་རྩ་ལྔ་ལས་གཞན་མི་བྱུང་སྟེ།
སྒོ་ལྔ་མཚུངས་ལྡན་གྱི་ཉོན་མོངས་ཅན་ཡིན་པའི་ཕྱིར་དང་། གཞན་ཉོན་མོངས་པ་བཅུ་གསུམ་ཡིད་ཀྱིས་ས་པ་ཡིན་པའི་ཕྱིར་རོ། ། དེ་ལྟར་ན་སྒོ་ལྔའི་འཁོར་དུ་སེམས་བྱུང་སུམ་ཅུ་རྩ་དྲུག་འབྱུང་ངོ་། ། ཡིད་ཤེས་ལུང་མ་བསྟན་གྱི་འཁོར་དུ་ལྔ་ཚན་དང་པོ་གཉིས་དང་། གཞན་འགྱུར་བཞི་སྟེ་བཅུ་བཞི་འབྱུང་ངོ་། ། དགེ་བར་སྐྱེས་པའི་འཁོར་དུ་བཅུ་བཞིའི་སྟེང་དུ་དགེ་བ་བཅུ་གཅིག་སྟེ་ཉེར་ལྔ་འབྱུང་ངོ་། ། ཡིད་ཤེས་ཉོན་མོངས་ཅན་གྱི་འཁོར་དུ་སྔ་མ་བཅུ་བཞི་དང་རྩ་བའི་ཉོན་མོངས་པ་དྲུག་དང་ཉེ་བའི་ཉོན་མོངས་པ་ཉི་ཤུ་སྟེ་བཞི་བཅུ་ཐམ་པ་འབྱུང་སྟེ་དེ་དག་གི་རྒྱུ་མཚན་ནི་སྔར་བཤད་པ་དང་མཚུངས་སོ། ། དེ་ལྟར་ན་ཡིད་ཤེས་ཀྱི་འཁོར་དུ་ལྔ་བཅུ་རྩ་གཅིག་པོ་ཀུན་འབྱུང་ངོ་། ། ལྔ་པ་གྲུབ་མཐའི་འདོད་ཚུལ་ནི་བྱེ་བྲག་ཏུ་སྨྲ་བ་རྣམས་ཀྱི་ལྟ་བས་དབང་པོ་ལྔས་དོན་མཐོང་བ་ཡིན་ལ་རྣམ་ཤེས་ལྔས་དོན་དེ་དག་རྟོགས་ཤིང་རིག་པ་ཡིན་ལ་ཡིད་ཤེས་ཀྱིས་ནི་དུས་གསུམ་གྱི་བསྡུས་པའི་འདུས་བྱས་དང་འདུས་མ་བྱས་ཐམས་ཅད་ཡང་ངེས་པ་ཡིན་ནོ། ། གཉིད་ལོག་པ་ལ་སོགས་པ་རྣམ་ཤེས་དང་བྲལ་བའི་དབང་པོས་ནི་དོན་མི་མཐོང་ལ་ཤེས་པས་ནི་དོན་མི་མཐོང་སྟེ་དེ་དག་ཐོགས་མེད་ཡིན་པས་ཆོད་པའི་དོན་ཡང་མཐོང་བར་ཐལ་བའི་ཕྱིར་ཏེ་མཛོད་ལས།
མིག་གིས་གཟུགས་རྣམས་མཐོང་རྟེན་བཅས། ། དེ་ལ་བརྟེན་པའི་རྣམ་ཤེས་མིན། ། གང་ཕྱིར་བར་དུ་ཆོད་པ་ཡི། ། གཟུགས་ནི་མཐོང་བ་མིན་ཕྱིར་རོ། ། ཞེས་འབྱུང་བ་ཡིན་ནོ། ། རྣམ་པར་ཤེས་པ་རྣམས་ནི་རིམས་གྱིས་སྐྱེ་བ་ཁོ་ན་ཡིན་ལ། གང་ཡང་ཅིག་ཅར་དུ་སྐྱེ་བར་སྣང་བ་དེ་ནི་རིམ་ཅན་མྱུར་བ་ལ་ཅིག་ཅར་དུ་འཁྲུལ་བ་ཡིན་ཏེ། ཨུཏྤ་ལའི་འདབ་མ་བརྒྱ་བརྩེགས་པ་ལ་མཚོན་གྱིས་ཕུག་པ་བཞིན་ནོ། ། སེམས་དང་སེམས་བྱུང་ཐམས་ཅད་ཀྱིས་ཀྱང་རང་མི་རིག་སྟེ་རང་ལ་རིག་བྱ་རིག་བྱེད་གཉིས་འགལ་བའི་ཕྱིར་རོ། ། སྒོ་ལྔའི་ཤེས་པས་དོན་འཛིན་པའི་ཚུལ་ནི་སྔོན་ལ་ཡུལ་གྱི་རྣམ་པ་བཟུང་ནས་དོན་འཛིན་པ་མ་ཡིན་གྱི་འོན་ཀྱང་སྐམ་པས་ལྕགས་འཛིན་པ་ལྟར་དོན་དངོས་སུ་འཛིན་པ་ཡིན་ནོ།
གལ་ཏེ་བློ་དང་དོན་དུས་མཉམ་པ་ལ་འབྲེལ་བ་གཉི་ག་མེད་པས་འཛིན་པ་མི་རུང་ངོ་ཞེ་ན། ། བྱེ་བྲག་ཏུ་སྨྲ་བ་ཆོས་མངོན་པ་རྣམས་ན་རེ་བློ་དང་ཡུལ་དང་མྱུ་གུ་དང་གྲིབ་མ་དང་སེམས་དང་སེམས་བྱུང་དང་གོ་གཅིག་ན་ཡོད་པའི་གཟུགས་ལ་སོགས་པའི་རྡུལ་རྣམས་ནི་དུས་མཉམ་པའི་དེ་ལས་བྱུང་བ་ཡིན་ནོ་ཞེས་སྨྲའོ། ། སློབ་དཔོན་དགེ་བསྲུངས་ལ་སོགས་པ་རྟོག་གེ་པ་རྣམས་ན་རེ་དུས་མཉམ་པ་ལ་དེ་ལས་བྱུང་བ་མེད་ཡང་ཚོགས་པ་གཅིག་ལས་མི་འབྲལ་བར་འབྱུང་བ་མཚེ་མའི་སྤུན་ལྟ་བུའི་འབྲེལ་བ་ཡོད་དེ། འདི་ལྟར་དབང་པོ་སྔ་མ་ལས་དབང་པོ་ཕྱི་མ་དང་། དེ་དང་དུས་གཅིག་པའི་ཡུལ་དང་ཤེས་པ་གསུམ་མི་འབྲལ་བར་འབྱུང་ལ། དེ་བཞིན་དུ་ཡུལ་དང་མཚུངས་པ་དེ་མ་ཐག་པའི་ཤེས་པ་སྔ་མ་ལས་ཀྱང་གསུམ་པོ་མི་འབྲལ་བར་འབྱུང་བའི་ཕྱིར་རོ། ། དེ་ཙམ་གྱིས་འཛིན་ན་དབང་པོའང་འཛིན་པར་འགྱུར་རོ་ཞེ་ན། དེ་ནི་འབྲེལ་མེད་ཀྱི་ཡུལ་གཞན་མི་རིག་པའི་རྒྱུ་མཚན་དུ་སྨྲས་ཀྱི་ཚོགས་པ་གཅིག་པའི་ཟླ་བོ་ཐམས་ཅད་རིག་པའི་རྒྱུ་མཚན་དུ་མ་སྨྲས་སོ་ཞེས་ཟེར་རོ། ། གལ་ཏེ་ཡང་བློ་ལ་ཡུལ་གྱི་རྣམ་པ་མེད་ན་ནི་རིག་པ་ཙམ་ནི་དོན་སོ་སོ་ལ་ཉེ་བའི་རྒྱུ་མེད་པས་མིག་ཤེས་ཀྱིས་གཟུགས་རིག་ལ་སྒྲ་མི་རིག་པ་དང་། དཀར་པོ་འཛིན་པའི་ཚེ་དཀར་པོ་རིག་ལ་སེར་པོ་མི་རིག་པ་ལ་སོགས་པ་མི་རུང་བར་འགྱུར་རོ་ཞེ་ན།
བོད་ཀྱི་སློབ་དཔོན་ཁ་ཅིག་ན་རེ་མིག་ཤེས་ནི་གཟུགས་དང་སེར་པོ་སྔར་ཉེ་བ་དང་བཅས་པའི་མིག་གི་དབང་པོ་ལས་སྐྱེས་པས་དབང་པོའི་ནུས་པས་གཟུགས་འཛིན་པ་ལ་སོགས་པར་སྐྱེའི་སྒྲ་ལ་སོགས་པ་དང་དེ་ལྟ་མ་ཡིན་པའི་ཕྱིར་ཏེ། དེ་མེད་ན་ནི་དབང་པོ་རྣམས་ལ་བྱེད་པ་ཐ་དད་མེད་པར་འགྱུར་རོ་ཞེས་ཟེར་རོ། ། དེས་ན་སེམས་དང་སེམས་བྱུང་ཐམས་ཅད་ནི་ཤེས་རབ་དང་དམིགས་པ་དང་བཅས་པས་ཡུལ་ཐམས་ཅད་འཛིན་པ་ཡིན་ཏེ་མཛོད་ལས། རྣམ་པ་ཤེས་རབ་དང་བཅས་པའི། ། དམིགས་དང་བཅས་པས་འཛིན་པར་བྱེད། ། ཡོད་པ་ཐམས་ཅད་གཟུང་བྱ་ཡིན། ། ཞེས་འབྱུང་བ་ཡིན་ནོ། ། མདོ་སྡེ་པ་རྣམས་ཀྱི་ལྟ་བས་དབང་པོས་དོན་མི་མཐོང་སྟེ་དེ་ལ་དོན་གྱི་རྣམ་པ་མ་ཤར་བས་དོན་སོ་སོ་ལ་ཉེ་བའི་རྒྱུ་མེད་པའི་ཕྱིར་རོ། ། ཅི་སྟེ་མིག་ཉིད་མིག་ཤེས་ཀྱི་རྒྱུ་ཡིན་པས་གཟུགས་མཐོང་བར་འདོད་ན། གཟུགས་ཀྱིས་ཀྱང་མིག་མཐོང་བར་འགྱུར་ཏེ་ཤེས་པའི་རྒྱུ་ཡིན་པའི་ཕྱིར་རོ། །
དེས་ན་ཤེས་པས་དོན་འཛིན་པ་ཡིན་ལ་དངོས་སུ་འཛིན་པ་ནི་མ་ཡིན་ཏེ་རྣམ་པ་མ་ཤར་ཡང་འཛིན་ན་མིག་ཤེས་ཀྱིས་སྒྲའང་འཛིན་པར་ཐལ་བའི་ཕྱིར་རོ། ། དེའི་ཕྱིར་གང་གིས་གང་འཛིན་པ་དེ་ནི་དོན་དེའི་རྣམ་པར་སྣང་བ་ཡིན་ཏེ། དཔེར་ན་མིག་ཤེས་ནི་གཟུགས་ཀྱི་རྡུལ་ཕྲ་རབ་རྣམས་ཀྱི་སྟོབས་ཀྱིས་གཟུགས་ཀྱི་རྣམ་པར་སྣང་བ་བཞིན་ཏེ་དེ་བཞིན་དུ་རྣམ་པ་གཞན་ལའང་སྦྱར་རོ། ། འདི་ལྟར་དོན་རྣམས་ནི་སྐད་ཅིག་གིས་སྔ་ལ་ཤེས་པ་ནི་སྐད་ཅིག་གིས་ཕྱི་བའི་དེ་བྱུང་གི་འབྲེལ་བ་འདོད་པས་ལྟ་བ་འདི་ལ་ཤེས་པས་དོན་དངོས་སུ་མཐོང་བ་ནི་མེད་ཀྱི་དོན་ལྟ་བུར་སྣང་བའི་ཤེས་པ་ཉིད་ཉམས་སུ་མྱོང་བ་ལ་དོན་རྟོགས་སོ་ཞེས་ཐ་སྙད་འདོགས་ཏེ་དབུ་མ་རྒྱན་ལས། ཤེས་པ་རྣམ་བཅས་ཕྱོགས་ལ་ནི། ། དངོས་སུ་དེ་གཉིས་ཐ་དད་ཀྱང་། ། དེ་དང་གཟུགས་བརྙན་འདྲ་བས་ན། ། གདགས་པ་ཙམ་གྱིས་ཚོར་བ་རུང་། ། ཞེས་བཤད་པ་ཡིན་ནོ། ། གང་ཡང་བློ་ནི་གཟུང་བའི་རྣམ་པར་སྣང་བ་དང་འཛིན་པའི་རྣམ་པར་སྣང་བ་གཉིས་ཡིན་པས་གཟུང་བར་སྣང་བ་ཐམས་ཅད་ཤེས་པའི་བདག་ཉིད་ཡིན་ཡང་འཁྲུལ་པ་དང་མ་འཁྲུལ་བའི་རྣམ་གཞག་ནི་ཕྱི་རོལ་ན་རྣམ་པ་གཏོད་བྱེད་ཀྱི་དོན་ཡོད་པ་ལས་བལྟའོ། །
རྣམ་པར་ཤེས་པ་ནི་ཅིག་ཅར་སྐྱེ་བའང་ཡོད་དེ་ཨ་ག་རུ་བཅག་པ་ལྟ་བུ་ལ་ཤེས་པ་དུ་མ་ཅིག་ཅར་འབྱུང་བར་མྱོང་བས་གྲུབ་པའི་ཕྱིར་རོ། ། ཡང་མདོ་སྡེ་པའི་བྱེ་བྲག་འགའ་ཞིག་ནི་ཁྲ་བོ་འཛིན་པའི་ཤེས་པ་ལ་སོགས་པ་རིམ་ཅན་དུ་སྐྱེ་བར་འདོད་པ་ཡོད་དེ། དབུ་མ་རྒྱན་ལས་དེའི་ལུགས་ལས་བརྩམས་ཏེ། དཀར་པོ་དག་ལ་སོགས་པ་ལ། ། ཤེས་པ་དེ་ནི་རིམ་འབྱུང་སྟེ། ། མགྱོགས་པར་འབྱུང་ཕྱིར་བླུན་པོ་དག ། ཅིག་ཅར་སྙམ་དུ་ཤེས་པ་ཡིན། ། ཞེས་བཤད་པ་ཡིན་ནོ། ། སེམས་དང་སེམས་བྱུང་ཐམས་ཅད་ནི་རང་རིག་པ་ཡིན་ཏེ། རང་གིས་མ་རིག་ན་དེ་གཞན་གྱིས་མི་འགྲུབ་པས་གཏན་ནས་མི་འགྲུབ་པར་ཐལ་བའི་ཕྱིར་ཏེ་རྣམ་པར་ངེས་པ་ལས།
དམིགས་པ་མངོན་སུམ་མ་ཡིན་ན། ། དོན་མཐོང་རབ་ཏུ་འགྲུབ་མི་འགྱུར། ། ཞེས་འབྱུང་བ་བཞིན་ནོ། ། རྣལ་འབྱོར་སྤྱོད་པ་བ་ལ་གཉིས་ལས་རྣམ་བརྫུན་པ་རྣམས་ནི་འཁོར་བ་ཐོག་མ་མེད་པ་ནས་ཀུན་གཞི་ལ་དོན་དུ་རྟོག་པའི་བག་ཆགས་སྨིན་པ་ལས་དོན་དུ་སྒྲོ་འདོགས་པའི་ཤེས་པ་རྣམས་འབྱུང་ལ། དེས་སྒྲོ་བཏགས་པའི་གཟུང་བ་རྣམས་མེད་པས་དེ་ལ་ལྟོས་པའི་འཛིན་པའང་མེད་ཅིང་། ཤེས་པ་ནི་རྣམ་པའི་མཚན་མ་ཐམས་ཅད་དང་བྲལ་བའི་ཤེལ་གོང་དག་པ་ལྟ་བུ་ཡིན་ཏེ་ཇི་སྐད་དུ། རྣམ་ཤེས་རིག་པ་ཙམ་ཉིད་དེ། ། བག་ཆགས་ཉེས་པས་དཀྲུགས་པས་ན། ། སྔོ་ལ་སོགས་པར་ཚོར་བའོ། ། ཞེས་འབྱུང་བ་ཡིན་ནོ། །
རྣམ་བདེན་པ་ལའང་གསུམ་་་་་་རྒྱན་མཁན་པོ། བྲམ་ཟེ། ཤང་ཀར་ན་རེ་ལས་སྣ་ཚོགས་གཉིས་སུ་མེད་པར་སྨྲ་བ་རྣམས་ནི་སྣ་ཚོགས་སུ་སྣང་བ་ནི་དོན་དམ་པར་ཤེས་པ་གཅིག་གི་རང་བཞིན་ཡིན་ཡང་མ་རིག་པའི་མཐུས་གཟུང་འཛིན་ཐ་དད་དུ་སྣང་བར་འདོད་དེ་ཇི་སྐད་དུ། ནང་ལས་གཞན་དུ་ཡོངས་ཆད་ནས། ། ཕྱི་རོལ་གྱི་ནི་ཆ་ལྟར་གནས། ། ཐ་དད་མེད་ཤེས་ཐ་དད་དུ། ། རབ་ཏུ་སྣང་བ་བསླད་པ་ཡིན། ། ཞེས་བཤད་པ་ཡིན་ནོ། ། རྣམ་པ་དང་ཤེས་པ་ཕྱེད་མར་འདོད་པའི་རྣམ་བདེན་པ་རྣམས་ནི་གཟུང་འཛིན་དུ་སྣང་བ་ནི་ཤེས་པ་ཕྱེད་མར་བདེན་པར་འདོད་དེ་ཇི་སྐད་དུ། ནང་དུ་སྣང་བའི་ཤེས་པ་གཞན། །
ཕྱི་རོལ་སྣང་བའང་གཞན་ཡིན་ཏེ། ། གསལ་བར་བྱེད་པ་གསལ་བྱ་ཉིད། ། མར་མེ་ལྟ་བུར་དེ་གཉིས་མིན། ། ཞེས་འབྱུང་བ་ཡིན་ནོ། ། རྣམ་པའི་གྲངས་ལྟར་ཤེས་པའི་གྲངས་ཡང་དེ་སྙེད་དུ་འདོད་པའི་ཤཱཀྱ་བློ་་་་་རྣམ་བདེན་པ་རྣམས་ནི་ཡུལ་ལ་རྣམ་པར་དབྱེ་བ་ཇི་སྙེད་པ་བཞིན་ཤེས་པའང་དེ་སྙེད་དུ་འདོད་དེ། ཅི་སྟེ་རྣམ་པའི་གྲངས་བཞིན་དུ། ། རྣམ་པར་ཤེས་པ་ཁས་ལེན་ན། ། ཞེས་འབྱུང་བ་ཡིན་ནོ། ། རྣམ་པ་བདེན་བརྫུན་གཉིས་ཀ་ལྟར་ན་ཡང་འཁྲུལ་མ་འཁྲུལ་ནི་བག་ཆགས་བརྟན་པ་དང་མི་བརྟན་པ་ལས་སྐྱེས་པའི་ཤེས་པ་ལ་འདོད་དོ། ། དབུ་མ་པ་རྣམས་ནི་ཀུན་རྫོབ་ཏུ་དེ་དག་གི་རྗེས་སུ་ཅི་རིགས་པར་འབྲང་ཞིང་དོན་དམ་པར་སེམས་དང་སེམས་བྱུང་ཐམས་ཅད་རང་བཞིན་མེད་པར་འདོད་དོ། །
བཞི་པ་སྒྲ་དོན་ནི་སེམས་ལ་བརྟེན་ཅིང་སེམས་ལས་བྱུང་བའི་ཕྱིར་ན་སེམས་བྱུང་ཞེས་བྱའོ། ། གལ་ཏེ་དེ་གཉིས་ཕན་ཚུན་རྒྱུ་འབྲས་ཡིན་པས་སེམས་ཡང་སེམས་བྱུང་ལས་བྱུང་བ་མ་ཡིན་ནམ་ཞེ་ན། སེམས་རྣམས་ནི་རང་ཉིད་རང་ལས་སྐྱེ་བའི་རྒྱུན་ཡོད་པས་དེ་ཙམ་དུ་སེམས་བྱུང་ལ་རག་མ་ལས་ལ། སེམས་བྱུང་རྣམས་ལ་འོད་དམ་སྒྲ་ལྟར་རང་ཉིད་རང་ལས་སྐྱེ་བའི་རྒྱུན་མེད་པས་སེམས་ཀྱི་ཐད་ཀ་ནས་སྐད་ཅིག་རེ་རེ་སྐྱེ་བས་སེམས་ལ་ཤིན་དུ་རག་ལས་པ་ཡིན་ནོ་ཞེས་བོད་ཀྱི་སློབ་དཔོན་རྣམས་འདོད་དོ། ། འོན་ཀྱང་གཉིས་ཀས་གཉིས་ཀའི་བདག་རྐྱེན་བྱེད་ཅིང་རྒྱུའི་རྐྱེན་ནི་ཀུན་གཞི་ཉིད་ཡིན་ནོ། ། གཉིས་པ་གཞུང་གི་དོན་ལ་ཚོར་བའི་ཕུང་པོའི་རྣམ་གཞག་ནི་ཚོར་བའི་ཕུང་པོའི་རྣམ་པར་གཞག་པ་གང་ཞེ་ན་ཞེས་བྱ་བས་སྟོན་པར་བྱེད་དོ། ། འདིར་ཚོར་བ་དང་འདུ་ཤེས་གཉིས་ཕུང་པོ་རེ་རེར་འཇོག་པའི་རྒྱུ་མཚན་ནི་ཚོར་བའི་དོན་དུ་ཁྱིམ་པ་རྣམས་རྩོད་ཅིང་འདུ་ཤེས་ཀྱིས་ནི་རབ་ཏུ་བྱུང་བ་རྣམས་རྩོད་པས་རྩོད་པའི་རྩ་བར་གྱུར་པའི་ཕྱིར་དང་། ཚོར་བ་ལ་ཞེན་ཞིང་འདུ་ཤེས་ཕྱིན་ཅི་ལོག་པ་རྣམས་འཁོར་བས་འཁོར་བའི་རྒྱུ་བྱེད་པའི་ཕྱིར་དང་། གཟུགས་ཀྱི་འོག་ཏུ་རགས་པའི་རིམ་པ་ཡོད་པའི་ཕྱིར་ཏེ་མཛོད་ལས། རྩོད་པའི་རྩ་བར་གྱུར་པ་དང་། །
འཁོར་བའི་རྒྱུ་ཕྱིར་རིམ་རྒྱུའི་ཕྱིར། ། སེམས་བྱུང་རྣམས་ལས་ཚོར་བ་དང་། ། འདུ་ཤེས་ལོགས་ཤིག་ཕུང་པོར་གཞག ། ཅེས་བཤད་པ་ཡིན་ནོ། ། ཡང་ན་བྱེ་བྲག་ཏུ་བཤད་པ་ལས་ཚོར་བ་ནི་ཉེ་བར་སྤྱོད་པའི་གཞི་ཡིན་ལ། འདུ་ཤེས་ནི་ཐ་སྙད་འདོགས་པའི་གཞི་ཡིན་པས་ལོགས་ཤིག་ཏུ་བྱས་སོ། ། ཞེས་འཆད་དོ། ། དེ་ལ་ཚོར་བའི་ཕུང་པོ་ནི་གནས་རྒྱས་པའི་སྒོ་ནས་དབྱེ་བ་དང་། རྟེན་བསྡུ་བའི་སྒོ་ནས་དབྱེ་བ་དང་། མི་མཐུན་པ་དང་གཉེན་པོའི་སྒོ་ནས་དབྱེ་བ་དང་།
ཕྱེ་བ་སོ་སོའི་མཚན་ཉིད་བཤད་པ་བཞིས་སྟོན་པ་ལས། དང་པོ་ནི་མིག་གི་ཞེས་བྱ་བས་སྟོན་ཏེ་དེ་ལ་མིག་ལ་སོགས་པ་དྲུག་ནི་དེ་གང་ནས་འབྱུང་བའི་གནས་ཏེ་རྐྱེན་བཞི་ཚོགས་པ་ནི་འདུས་པའོ། ། དེ་ལས་ནི་རེག་པ་འབྱུང་སྟེ་རེག་པ་ནི་སེམས་བྱུང་ཐམས་ཅད་ཀྱི་རྒྱུ་ཡིན་པའི་ཕྱིར་ཚོར་བའི་ཡང་ཡིན་ནོ། ། ཚོར་བ་བདེ་བ་ཡང་རུང་ཞེས་བྱ་བ་ལ་སོགས་པས་ནི་ངོ་བོ་ཉིད་སྟོན་ཏེ་བདེ་བ་ནི་སིམ་པའོ། ། སྡུག་བསྔལ་ནི་གདུང་བའོ། ། གཉི་ག་མ་ཡིན་པ་ནི་བཏང་སྙོམས་སོ། ། དེ་འདྲ་བ་ཡོད་པར་གང་གིས་ཤེས་ཤེ་ན། མདོ་ལས་ཚོར་བ་རྣམ་པ་གསུམ་གསུངས་པའི་ཕྱིར་དང་། ཚོར་བ་དང་བྲལ་བའི་སེམས་སྐྱེ་བ་མེད་པའི་ཕྱིར་དང་། བདེ་སྡུག་དང་བྲལ་བའི་སེམས་སྐྱེ་བ་མེད་པའི་ཕྱིར་རོ། །
བཙུན་པ་དཔལ་ལེན་བདེ་བའི་ཚོར་བ་ནི་མེད་པ་ཉིད་དོ་ཞེས་ཟེར་བ་དེ་ནི་རིགས་པ་མ་ཡིན་ཏེ་ཚོར་བ་གསུམ་གསུངས་པ་དང་འགལ་བའི་ཕྱིར་དང་། སྡུག་བསྔལ་གནོད་པ་དང་མི་འདོད་པ་དང་གདུང་བ་ལ་བརྗོད་ན་ཕན་པ་དང་འདོད་པ་དང་སིམ་པའི་ཚོར་བ་བདེ་བར་གྲུབ་པའི་ཕྱིར་དང་ཟས་གོས་ལ་སོགས་པ་བདེ་བའི་རྒྱུ་ཡོད་པའི་ཕྱིར་རོ། ། གང་ཡང་མདོ་ལས། གང་ཅི་ཚོར་ཡང་རུང་དེ་ནི་སྡུག་བསྔལ་ལོ་ཞེས་བྱ་བ་དང་། བདེ་བའི་ཚོར་བ་ནི་སྡུག་བསྔལ་དུ་བལྟ་བར་བྱའོ་ཞེས་བྱ་བ་དང་སྡུག་བསྔལ་ལ་བདེ་འོ་སྙམ་འདུ་ཤེས་ཕྱིན་ཅི་ལོག་གོ་ཞེས་གསུངས་པ་དེ་ནི་འདུ་བྱེད་རྣམ་པར་འགྱུར་བ་ལ་དགོངས་ཤིང་། བདེ་བའི་ཚོར་བ་ལ་འདོད་ཆགས་དང་བྲལ་བར་བྱ་བའི་དོན་དུ་གསུངས་པ་ཡིན་ནོ། ། གཉིས་པ་ནི་བདེ་བ་ལུས་ཀྱི་ཡང་རུང་ཞེས་བྱ་བས་སྟོན་ཏོ། ། གསུམ་པ་ནི་བདེ་བ་ཟང་ཟིང་དང་བཅས་པ་ཡང་རུང་ཞེས་བྱ་བས་སྟོན་ཏོ། ། བཞི་པ་ནི་ལུས་ཀྱི་གང་ཞེ་ན་ཞེས་བྱ་བས་སྟོན་ཏེ་སྒོ་ལྔའི་བདེ་བ་ནི་ལུས་ལས་བྱུང་བས་ལུས་ཀྱི་བདེ་བ་ཞེས་བྱའོ། ། ཡིད་ཤེས་ཀྱི་བདེ་བ་ནི་སེམས་ཙམ་གྱི་གནས་ལས་བྱུང་བའི་ཕྱིར་སེམས་ཀྱི་བདེ་བ་ཞེས་བྱའོ། །
ལུས་ནི་ཕུང་པོ་ལྔ་སྟེ་སྲེད་པ་ནི་འདོད་ཆགས་སོ། ། བཞི་པོ་འདིས་ནི་སེམས་ཀུན་ནས་ཉོན་མོངས་པ་དང་རྣམ་པར་བྱང་བར་བྱེད་པས་དེ་གཉིས་ཀྱི་ཚོར་བ་ཞེས་བྱའོ། ། གང་ཡང་ཀུན་གཞི་དང་ཁོང་ཁྲོ་དང་ཡིད་མི་བདེ་དང་སྡུག་བསྔལ་རྣམས་ཡང་འདོད་ཆགས་དང་མཚུངས་པར་མི་ལྡན་ཡང་དེའི་ས་བོན་དང་འབྲེལ་བའི་ཕྱིར་ཟང་ཟིང་དང་བཅས་པ་ཁོ་ན་ཡིན་པས་ཟང་ཟིང་དང་བཅས་པ་དང་དེ་མེད་པ་གཉིས་ཀྱིས་ནི་ཚོར་བ་ཐམས་ཅད་བསྡུས་པ་ཡིན་ཏེ་དེ་བཞིན་དུ་ལྷག་མ་གཉིས་ལའང་སྦྱར་རོ། ། འདུ་ཤེས་ཀྱི་ཕུང་པོ་ལ་བདག་པོ་རྐྱེན་གྱི་སྒོ་ནས་དབྱེ་བ་དང་། དམིགས་པ་ཡུལ་གྱི་སྒོ་ནས་དབྱེ་བ་དང་། ཕྱེ་བ་སོ་སོའི་དོན་བཤད་པ་གསུམ་ལས། དང་པོ་ནི་མིག་གི་འདུས་ཏེ་རེག་པ་ལས་བྱུང་བའི་འདུ་ཤེས་དང་ཞེས་བྱ་བ་ལ་སོགས་པས་སྟོན་ཏེ་སྔ་མ་བཞིན་དུ་བཤད་དོ། ། འདིར་ཀུན་གཞི་དང་ཉོན་ཡིད་ཀྱི་ཚོར་བ་དང་འདུ་ཤེས་གཉིས་མི་འཆད་པ་ནི་དེ་གཉིས་ཡིད་ཀྱི་སྐྱེ་མཆེད་ཀྱིས་བསྡུས་པས་ཡིད་ཀྱི་ཚོར་བ་དང་འདུ་ཤེས་སུ་འདུས་པའི་ཕྱིར་རོ། ། གཉིས་པ་ནི་འདུ་ཤེས་གང་གིས་མཚན་མ་དང་བཅས་པ་ཡང་ཞེས་བྱ་བ་ལ་སོགས་པས་སྟོན་ཏེ་ཡང་དག་པ་ནི་ངེས་པར་རོ། ། ཅི་ཡང་མེད་དོ་སྙམ་ནས་ཞེས་བྱ་བ་ནི་འདུ་ཤེས་ཀྱི་འཛིན་སྟངས་ཀྱི་རྣམ་པ་བརྗོད་པ་ཡིན་ནོ། །
གསུམ་པ་ནི་མཚན་མ་དང་བཅས་པའི་འདུ་ཤེས་ཞེས་བྱ་བས་སྟོན་པ་ན་དེ་ནི་མིང་དང་བཅས་ན་དོན་འཛིན་པ་སྟེ། རྣམ་པ་གསུམ་མ་གཏོགས་པའི་འདུ་ཤེས་རྣམས་ཡིན་ནོ། ། རྣམ་པ་གསུམ་ནི་ཐ་སྙད་ལ་མི་མཁས་པ་དང་ཞེས་པ་ལ་སོགས་པས་སྟོན་པ་ན་དེ་ནི་སྐད་མ་བསླབས་པས་གཟུགས་ལས་འདུ་ཤེས་འབྱུང་ཡང་གཟུགས་སོ་སྙམ་དུ་འདུ་མི་ཤེས་པར་སྟེ་འདི་ནི་མིང་དོན་གྱི་ངོ་བོར་སྒྲོ་བཏགས་པའམ། སྒྲ་དོན་འགྲེལ་པར་སྣང་བའི་མཚན་མ་མེད་པ་ཡིན་ནོ། ། མཚན་མ་མེད་པའི་དབྱིངས་ནི་ཆོས་ཉིད་དེ་དེ་ལ་སྙོམས་པར་ཞུགས་པ་ནི་གཟུགས་དང་ཚོར་བ་ལ་སོགས་པ་འདུས་བྱས་དོན་གྱི་མཚན་མ་མེད་པ་ཡིན་ནོ། ། སྲིད་པའི་རྩེ་མོ་ལ་སྙོམས་པར་ཞུགས་པའི་འདུ་ཤེས་ནི་དེ་སེམས་མི་གསལ་བས་དམིགས་པ་གསལ་བའི་མཚན་མ་མེད་པ་ཡིན་ནོ། ། གལ་ཏེ་དེ་དག་ནི་འདུ་ཤེས་ཙམ་མ་ཡིན་པར་འགྱུར་ཏེ་མཚན་མ་མེད་ན་དེ་འཛིན་པ་ཡང་མེད་པའི་ཕྱིར་རོ། ། མཚན་མ་ཤས་ཆུང་པས་དེ་སྐད་དུ་བརྗོད་དེ་ལྷ་མོ་སྐེད་མེད་མ་ཞེས་བྱ་བ་བཞིན་ནོ། ། མཚན་མ་མེད་པའི་འདུ་ཤེས་ནི་འདུ་ཤེས་གང་ཞིག་སྔར་བཤད་པའི་མ་གཏོགས་པ་གསུམ་པོ་དེ་ཡིན་ནོ། ། འདོད་པའི་ཁམས་ལ་ནི་ཆུང་ངུ་ཞེས་བརྗོད་དེ་ཚེ་ཐུང་བ་ལ་སོགས་པའི་སྒོ་ནས་ངན་པའི་ཕྱིར་རོ། །
རྒྱ་ཆེན་པོ་ནི་གཟུགས་ཀྱི་ཁམས་ཏེ་དེ་དག་ལས་བཟློག་པས་མཆོག་ཡིན་པའི་ཕྱིར་རོ། ། སྐྱེ་མཆེད་དང་པོ་གཉིས་ཀྱི་དམིགས་པ་ལ་ཚད་མེད་པས་ཚད་མེད་པའི་འདུ་ཤེས་ཞེས་བྱའོ། ། གཟུང་བར་བྱ་བ་ཅིའང་མེད་པས་ན་ཅིའང་མེད་པའོ། ། སྲིད་པའི་རྩེ་མོ་ནི་མཚན་མ་མེད་པའི་ནང་དུ་བཤད་ཟིན་ཏོ། ། འདུ་བྱེད་ཀྱི་ཕུང་པོའི་རྣམ་གཞག་མདོར་བསྟན་པ་ལ་གཞན་ཡང་དུ་མ་ཡོད་བཞིན་དུ་སེམས་པ་ཉི་ཚེ་སྨོས་པ་ནི་སེམས་མངོན་པར་འདུ་བྱེད་པ་ན་དེ་གཙོ་བོ་ཡིན་པའི་ཕྱིར་ཏེ་ཡིད་ལ་བྱེད་པ་ལ་སོགས་པ་ནི་དེའི་རྗེས་སུ་འབྲངས་ནས་སེམས་མངོན་པར་འདུ་བྱེད་པ་ལ་འཇུག་གོ ། དེས་ན་དེ་འདུ་བྱེད་གཞན་རྣམས་ཀྱི་སྔོན་དུ་འགྲོ་བའི་ཚུལ་ནི་སེམས་པ་གང་གིས་ཞེས་བྱ་བ་ལ་སོགས་པས་སྟོན་པར་བྱེད་དེ། དགེ་བ་ནི་དད་པ་ལ་སོགས་པའོ། ། ཀུན་ནས་ཉོན་མོངས་པ་ནི་འདོད་ཆགས་ལ་སོགས་པའོ། ། གནས་སྐབས་ཀྱི་བྱེ་བྲག་ནི་སེམས་ལས་བསྐྱེད་པའི་འདུ་བྱེད་ཀྱི་གནས་སྐབས་ལ་བཏགས་པ་མི་ལྡན་པའི་འདུ་བྱེད་རྣམས་སོ། ། ཕྱིར་ཡང་ཞེས་བྱ་བ་དང་།
ལ་ཡང་སེམས་པར་བྱེད་ཅེས་བྱ་བ་ནི་དེ་ལྟ་དེ་ལྟ་བུའི་འདུ་བྱེད་རྣམས་ཀུན་དུ་འབྱུང་བར་བྱ་བའི་ཕྱིར་ཡིད་གཡོ་བར་བྱེད་པའོ། ། གོང་དུ་བསྟན་པའི་ཚུལ་དེ་ལྟར་ན་ཞེས་ཚིག་རྣམ་པར་སྦྱར་རོ། ། སེམས་ལས་བྱུང་བའི་ཆོས་རྣམས་ཞེས་བྱ་བ་ནི་བཞི་བཅུ་དགུའོ། ། སེམས་དང་ལྡན་པ་མ་ཡིན་པ་ནི་ཉི་ཤུ་རྩ་གསུམ་སྟེ་དེ་ལྟར་བདུན་ཅུ་རྩ་གཉིས་ནི་འདུ་བྱེད་ཀྱི་ཕུང་པོ་ཞེས་བྱའོ། ། གལ་ཏེ་དེ་ལྟ་ན་མདོ་ལས་འདུ་བྱེད་ཀྱི་ཕུང་པོ་གང་ཞེ་ན། ། སེམས་པའི་ཚོགས་དྲུག་གོ་ཞེས་བཤད་པ་དང་འགལ་ལོ་ཞེ་ན་མི་འགལ་ཏེ་དེ་ནི་གཙོ་བོ་སྟོན་པ་ཡིན་པའི་ཕྱིར་རོ། ། དེ་རྒྱས་པར་བཤད་པ་ལ་ལྡན་པའི་འདུ་བྱེད་རྒྱས་པར་བཤད་པ་དང་། མི་ལྡན་པའི་འདུ་བྱེད་རྒྱས་པར་བཤད་པ་གཉིས་ལས། དང་པོ་ལ་རབ་ཏུ་དབྱེ་བ་དང་། སོ་སོའི་མཚན་ཉིད་དང་།
སེམས་བྱུང་དགེ་བ་དང་ཉོན་མོངས་ཅན་གྱི་བྱེད་ལས་བསྟན་པ་གསུམ་ལས། དང་པོ་ནི་སེམས་ལས་བྱུང་བའི་འདུ་བྱེད་དེ་དག་ཡང་གང་ཞེ་ན་ཞེས་བྱ་བ་ལ་སོགས་པས་སྟོན་པར་བྱེད་དོ། ། འདི་ནི་ཕུང་པོ་ལྔའི་རབ་ཏུ་བྱེད་པ་ལས་དེ་རྣམས་ལས་ལྔ་ནི་ཀུན་ཏུ་འགྲོ་བའོ། ། ལྔ་ནི་ཡུལ་སོ་སོར་ངེས་པའོ། ། བཅུ་གཅིག་ནི་དགེ་བའོ། ། དྲུག་ནི་ཉོན་མོངས་པའོ། ། ལྷག་མ་རྣམས་ནི་ཉེ་བའི་ཉོན་མོངས་པའོ། ། འགྱོད་པ་ལ་སོགས་པ་བཞི་ནི་གཞན་དུ་ཡང་ངོ་ཞེས་གསུངས་སོ། ། དེ་ལ་སྔར་བཤད་པའི་ཚོར་བ་དང་། འདུ་ཤེས་གཉིས་དང་།
སེམས་པ་དང་། ཡིད་ལ་བྱེད་པ་དང་། རེག་པ་སྟེ་ལྔ་ནི་ཁམས་གསུམ་དང་འཇིག་རྟེན་དང་འཇིག་རྟེན་ལས་འདས་པའི་སེམས་ཐམས་ཅད་ལ་འབྱུང་བས་ཀུན་ཏུ་འགྲོ་བ་ཞེས་བྱ་སྟེ། འདི་ལྟར་ཚོར་བ་མེད་ན་མྱོང་བ་མེད་པར་འགྱུར་ཞིང་། འདུ་ཤེས་མེད་ན་སྤྱི་དང་བྱེ་བྲག་གི་སྤུ་རིས་འབྱེད་པ་མེད་པར་འགྱུར་ལ། སེམས་པ་མེད་ན་དགེ་བ་ལ་སོགས་པ་གསུམ་དུ་འཇུག་པ་མེད་པར་འགྱུར་ཞིང་། ཡིད་ལ་བྱེད་པ་མེད་ན་སེམས་དམིགས་པ་ལ་ཅུང་ཟད་ཡང་འཛིན་པ་མེད་པར་འགྱུར་ལ། རེག་པ་མེད་ན་རྒྱུ་མེད་པས་སེམས་བྱུང་ཐམས་ཅད་མེད་པར་འགྱུར་བའི་ཕྱིར་རོ། ། འདུན་པ་ནས་ཤེས་རབ་ཀྱི་བར་ལྔ་ནི་ཡུལ་སོ་སོར་ངེས་པ་ཞེས་བྱ་སྟེ་བསམས་པ་དང་ངེས་པ་དང་འདྲིས་པ་དང་ཐ་མ་གཉིས་བརྟག་པར་བྱ་བ་ཁོ་ན་ལ་འཇུག་པ་ཡིན་བའི་ཕྱིར་རོ། ། དད་པ་ནས་རྣམ་པར་མི་འཚེ་བའི་བར་བཅུ་གཅིག་ནི་དགེ་བ་ཞེས་བྱ་སྟེ།
མ་དད་པ་ལ་སོགས་པའི་གཉེན་པོ་བྱེད་ཅིང་འབྲས་བུ་བདེ་བ་སྐྱེད་པའི་ཕྱིར་རོ། ། འདོད་ཆགས་ནས་ལོག་ལྟའི་བར་བཅུ་ལ་ལྟ་བ་ལྔ་གཅིག་ཏུ་བྱས་པས་དྲུག་ནི་ཉོན་མོངས་པ་ཞེས་བྱ་སྟེ་སེམས་ཉོན་མོངས་པར་བྱེད་པའི་ཕྱིར་རོ། ། ཁྲོ་བ་ནས་རྣམ་གཡེང་གི་བར་ཉི་ཤུ་ནི་ཉེ་བའི་ཉོན་མོངས་པ་ཞེས་བྱ་སྟེ་ཉོན་མོངས་པ་དང་ཉེ་བས་སམ་དེའི་ཆར་གཏོགས་པས་སམ། སེམས་ཉེ་བར་ཉོན་མོངས་པར་བྱེད་པའི་ཕྱིར་རོ། ། གཉིད་ལ་སོགས་པ་བཞི་ནི་དགེ་བ་ལ་སོགས་པ་གསུམ་ཀར་འགྱུར་དུ་རུང་བས་གཞན་དུ་འགྱུར་བ་ཞེས་བྱའོ། ། དེ་ལྟར་རྩ་བའི་དབྱེ་བ་ལྔ་བཅུ་རྩ་གཅིག་ལ་ཉེར་གཉིས་རྫས་དང་ཉེར་དགུ་བཏགས་པ་ཡིན་ནོ། ། གཉིས་པ་རྒྱས་པར་བཤད་པ་ལ་འགྲེལ་པ་ལས་སེམས་ལ་སོགས་པའི་སེམས་ལས་བྱུང་བ་རྣམས་ཀྱི་མཚན་ཉིད་དང་ལས་ཀྱིས་བསྟན་པར་རིག་པར་བྱའོ་ཞེས་འབྱུང་བས་དེ་ཁོ་ན་བཞིན་དུ་བཤད་པར་བྱའི་གཞན་དུ་འཆད་པ་དེ་དག་ནི་འདིས་སྤང་བར་བྱའོ། ། དེ་ལ་དང་པོ་ཀུན་འགྲོ་སྟོན་པ་ན་སེམས་མངོན་པར་འདུ་བྱེད་པ་ཡིད་ཀྱི་ལས་ཏེ་ཞེས་བྱ་བས་ནི་སེམས་པའི་ངོ་བོ་སྟོན་ཏོ། ། སེམས་ལས་བྱུང་བ་ཐམས་ཅད་ཀྱིས་སེམས་མངོན་པར་འདུ་བྱེད་པས་དེ་དག་གཅོད་པའི་དོན་དུ་ཡིད་ཀྱི་ལས་ཞེས་སྨོས་ཏེ་དེའི་དོན་ནི་ཁབ་ལེན་གྱིས་ལྕགས་གཡོ་བ་བཞིན་དུ་འདིས་སེམས་དམིགས་པ་ལ་གཡོ་བར་བྱེད་པ་ཡིན་ཏེ་ཇི་སྐད་དུ། སྐད་ཅིག་གཞན་དུ་མི་གནས་ཤིང་། །
བྱེད་མེད་ཡིད་ཡང་གང་གིས་ནི། ། བྱེད་དང་བཅས་ལྟར་སྣང་བྱེད་པ། ། སེམས་པ་དེ་ནི་ཡིད་ཀྱི་ལས། ། ཞེས་གསུངས་པ་ཡིན་ནོ། ། དེས་སེམས་མངོན་པར་འདུས་བྱས་ཤིང་གཡོས་པས་སེམས་ཅིར་འགྱུར་ཞེ་ན། དགེ་བ་དང་ཞེས་བྱ་བ་ལ་སོགས་པས་ལས་སྟོན་པར་བྱེད་དེ་འདིས་ཇི་ལྟ་ཇི་ལྟར་མངོན་པར་འདུས་བྱས་པ་དེ་ལྟ་དེ་ལྟར་སེམས་དགེ་བ་ལ་སོགས་པ་ལ་འཇུག་པར་བྱེད་དོ་ཞེས་བྱ་བའི་དོན་ཏོ། ། འདིས་སེམས་འཇུག་པར་བྱེད་པས་ན་སེམས་ཀྱི་འཇུག་པ་སྟེ་འདིས་ནི་ངོ་བོ་བསྟན་ནོ། ། དམིགས་པ་ལ་སེམས་འཛིན་པ་ནི་ལས་ཏེ་དེ་ལ་ཡང་དང་ཡང་དུ་གཏོད་པ་ཡིན་ནོ། ། དེས་ན་མདོ་ལས་ཡིད་ལ་བྱེད་པ་ཐོབ་པ་ནི་ཏིང་ངེ་འཛིན་ཐོབ་པའོ་ཞེས་གསུངས་སོ། །

སེམས་པས་ནི་སེམས་ཡུལ་ལ་གཡོ་བ་ཙམ་ཞིག་བྱེད་ལ་འདིས་ནི་བྱེ་བྲག་ལ་གཏོད་པར་བྱེད་པ་ཞེས་བྱ་བ་ནི་ཁྱད་པར་རོ། ། གསུམ་འདུས་པ་ནི་ཡུལ་དབང་རྣམ་ཤེས་གསུམ་ཚོགས་པའོ། ། དེ་ལྟར་ཚོགས་ནས་དབང་པོའི་འགྱུར་བ་སྐྱེད་པར་བྱེད་དེ། དེ་བདེ་བ་ལ་སོགས་པའི་ཚོར་བ་འབྱུང་བ་དང་མཐུན་པར་བྱེད་དོ། ། དེ་ལྟར་བྱེད་པ་ན་ཡུལ་དེ་བདེ་བ་ལ་སོགས་པའི་རྒྱུར་ཡོངས་སུ་གཅོད་དེ་དེའི་ཚེ་གདུང་ཁྱིམ་ལྟར་ཚོར་བ་སྐྱེད་པར་བྱེད་པས་ན་དེའི་རྟེན་བྱེད་པའི་ལས་ཅན་ཡིན་གྱི་དུས་མི་མཉམ་པ་ནི་མ་ཡིན་ཏེ་ཚོར་བ་ཀུན་འགྲོ་མ་ཡིན་པར་འགྱུར་བའི་ཕྱིར་རོ། ། གཉིས་པ་ཡུལ་ངེས་པ་ལྔ་སྟོན་པ་ན་འདོད་པའི་དངོས་པོ་ལ་ཞེས་བྱ་བ་ནི་མི་འདོད་པ་དང་བར་མའི་ཡུལ་ལ་འདུན་པ་མེད་པར་བསྟན་ནས་ཡུལ་ངེས་པར་བསྟན་པའི་ཕྱིར་རོ། ། དེ་དང་ལྡན་པར་བྱེད་འདོད་པ་ཉིད་དེ་ཞེས་བྱ་བ་ནི་ལྟ་བ་དང་ཉན་པ་དང་རེག་པར་འདོད་པ་ལ་སོགས་པ་བྱེད་འདོད་པ་ཐམས་ཅད་བསྡུ་བའི་ཕྱིར་རོ། ། གལ་ཏེ་འདུན་པ་འདོད་པའི་བདག་ཉིད་ཡིན་ན་སྲེད་པ་དང་ཁྱད་པར་ཅི་ཡོད་ཅེ་ན། སྲེད་པ་ནི་ཡུལ་ལ་ཆགས་པ་ཡིན་ལ། འདུན་པ་ནི་དོན་དུ་གཉེར་བ་ཡིན་ནོ། ། གང་དོན་དུ་གཉེར་བ་དེ་ལ་སྤྲོ་བ་འབྱུང་བས་ན་དེའི་ལས་ཅན་ནོ། །
ངེས་པའི་དངོས་པོ་ལ་ཞེས་བྱ་བས་ནི་མ་ངེས་པའི་ཡུལ་ལ་མེད་པར་བསྟན་པའི་ཕྱིར་རོ། ། ཇི་ལྟར་ངེས་པ་བཞིན་དུ་འཛིན་པ་ཞེས་བྱ་བ་ནི་རིགས་པའམ་ལུང་གིས་ཇི་ལྟར་ངེས་པ་དེ་ཁོ་ན་བཞིན་དུ་འཛིན་པ་སྟེ་འདི་ནི་གཞན་དུ་སྨྲ་བ་རྣམས་ཀྱིས་ཡིད་གཞན་དུ་མི་འཕྲོག་པའི་ལས་ཅན་ནོ། ། སྔོན་འདྲིས་པའི་དངོས་པོ་ལ་ཞེ་ན་པ་ནི་མ་འདྲིས་པ་ལ་དྲན་པ་མེད་པར་བསྟན་པའི་ཕྱིར་རོ། ། སེམས་ཀྱི་བརྗེད་པ་མེད་པ་ཞེས་བྱ་བ་ནི་དེས་ཡང་དང་ཡང་དྲན་པའི་མཐུས་སེམས་ཀྱིས་ཀྱང་མི་བརྗེད་པར་འགྱུར་རོ་ཞེས་སྟོན་པ་ཡིན་ནོ། ། འདི་ནི་གང་ཞིག་དྲན་པ་དེ་ལས་གཞན་ལ་མི་གཡེང་བའི་ལས་ཅན་ཡིན་ནོ། ། བརྟག་པའི་དངོས་པོ་ནི་བླང་དོར་རམ་སྐྱོན་ཡོན་ཏེ་དེ་ལས་གཞན་ལ་འདི་མེད་པར་སྟོན་ཏོ། ། དེའང་བདེན་བཞིའི་རྣམ་པའམ་ཞི་རགས་ཀྱི་རྣམ་པ་ལྟ་བུ་ཡིན་ནོ། ། སེམས་རྩེ་གཅིག་པ་ནི་རྣམ་པར་མི་གཡེང་བར་འཇོག་པའོ། ། ཁ་ཅིག་ན་རེ་སེམས་དང་སེམས་བྱུང་རྣམས་ཡུལ་སྣ་ཚོགས་ལ་གྱེས་པ་རྣམས་བསྡུས་ནས་ཡུལ་གཅིག་ལ་འཇོག་པ་ཡིན་ནོ་ཞེས་ཟེར་རོ། ། ཤེས་པའི་རྟེན་བྱེད་པ་ཞེས་བྱ་བ་ནི་སེམས་མཉམ་པར་བཞག་ན་ཡང་དག་པ་ཇི་ལྟ་བ་བཞིན་དུ་ཤེས་པའི་ཕྱིར་རོ། །
ཡིད་ལ་བྱེད་པས་ནི་དང་པོ་གཏོད་པ་ཙམ་ཞིག་བྱེད་ལ། འདིས་ནི་སེམས་རྒྱུན་དུ་གནས་པར་བྱེད་པ་ཞེས་བྱ་བ་ནི་ཁྱད་པར་རོ། ། བརྟག་པ་ཉིད་ཀྱི་དངོས་པོ་ཞེས་བྱ་བ་ནི་ཏིང་ངེ་འཛིན་གྱི་ཡུལ་ལོ། ། རབ་ཏུ་རྣམ་པར་འབྱེད་པ་ཞེས་བྱ་བ་ཡུལ་ཡོངས་སུ་གཅོད་པ་ཙམ་ནི་མ་ཡིན་ཏེ་སེམས་དང་སེམས་བྱུང་ཐམས་ཅད་ལ་མཚུངས་པར་ཡོད་པའི་ཕྱིར་རོ། ། དེས་ན་རིགས་པ་དང་མི་རིགས་པ་དང་གཉི་ག་མ་ཡིན་པར་འབྱེད་པ་ཡིན་ནོ། ། དེ་ནི་རིགས་པ་ནི་མངོན་སུམ་དང་རྗེས་དཔག་དང་ཡིད་ཆེས་པའི་ལུང་གིས་བསྐྱེད་པ་ཡིན་ནོ། ། དེ་ལ་ཡང་ཐོས་པ་ལས་བྱུང་བ་ལ་སོགས་པ་གསུམ་ཡིན་ནོ། ། མི་རིགས་པ་ནི་ཡིད་ཆེས་པ་མ་ཡིན་པའི་ལུང་དང་རྗེས་དཔག་ལྟར་སྣང་དང་། ལོག་པར་བསམས་པའི་ཏིང་ངེ་འཛིན་ལས་སྐྱེས་པའི་ཤེས་རབ་ལ་བརྗོད་དོ། ། དེ་ཡང་མུ་སྟེགས་ཅན་གྱི་ཤེས་རབ་དང་ལྟ་བ་དྲུག་ཅུ་རྩ་གཉིས་ལ་སོགས་པ་ཡིན་ནོ། །
གཉི་ག་མ་ཡིན་པ་ནི་སྐྱེ་བས་ཐོབ་པ་དང་འཇིག་རྟེན་གྱི་ལུགས་ཤེས་པ་ལ་སོགས་པ་ཡིན་ནོ། ། སོམ་ཉི་ཟློག་པ་ནི་གསུམ་དུ་ཕྱེ་ནས་ངེས་པ་རྙེད་པར་འགྱུར་བའི་ཕྱིར་རོ། ། གསུམ་པ་དགེ་བ་བཅུ་གཅིག་སྟོན་པ་ལ་དོན་དྲུག་གི་དང་པོ་ཡིད་ཆེས་པའི་དུས་སུ་འབྱུང་བའི་དད་པ་ལ་ཡོད་པ་ཉིད་ནི་འཁོར་བ་རྒྱུ་འབྲས་ཀྱི་བདེན་པ་གཉིས་ཏེ་དེ་ལྟ་བུའི་ལས་རྒྱུ་དང་འབྲས་བུ་ལ་ཡིད་ཆེས་པ་ཡིན་ནོ། ། འདི་ལྟར་འབྲས་བུ་བདེ་སྡུག་ནི་དགེ་མི་དགེ་ལས་བྱུང་གི་དབང་ཕྱུག་ལ་སོགས་པས་སྤྲུལ་པ་ནི་མ་ཡིན་ནོ་ཞེས་དེ་ལྟར་རྒྱུ་འབྲས་བུ་འབྲེལ་བར་ཡིད་ཆེས་པའི་དད་པ་ཡིན་ནོ། ། ཡོན་ཏན་ཅན་ནི་དཀོན་མཆོག་གསུམ་སྟེ་འདི་དག་གི་རང་བཞིན་ནི་གང་ཟག་རྣམ་པར་གཞག་པ་ལ་སོགས་པའི་སྐབས་སུ་འཆད་པར་འགྱུར་རོ། ། ཡོན་ཏན་ནི་རང་སྤངས་རྟོགས་དང་ལྡན་ནས་གཞན་འཇིགས་པ་ལས་སྐྱོབ་པ་ཡིན་ཏེ་མདོ་རྒྱལ་མཚན་དམ་པ་ལས། སངས་རྒྱས་ཆོས་དང་དགེ་འདུན་རྣམས། ། དེ་ལྟར་རྗེས་སུ་དྲན་བྱས་ན། ། འཇིགས་དང་བག་ཚ་སྤུ་ལྡང་བ། ། མེད་པར་འགྱུར་རོ་དགེ་སློང་དག །
ཅེས་བྱ་བ་དང་། དགེ་སློང་དག་གལ་ཏེ་ཁྱེད་དགོན་པ་ན་གནས་ཡང་རུང་ཞེས་བྱ་བ་ནས་འཇིགས་སམ་བག་ཚའམ་སྤུ་ཟིང་ཞེས་བྱེད་པ་དེ་ཞི་བར་འགྱུར་རོ་ཞེས་རྒྱ་ཆེར་གསུངས་པ་ཡིན་ནོ། ། དེ་ལ་ནི་སེམས་དང་བར་བྱེད་པ་སྟེ་འདི་ལྟར་དད་པ་ནི་སེམས་ཀྱི་རྙོག་པ་དང་འགལ་བས་དེ་དང་ལྡན་ན་ཉོན་མོངས་པ་དང་ཉེ་བའི་ཉོན་མོངས་པའི་རྙོག་པ་མི་འབྱུང་བ་ཡིན་ཏེ། དཔེར་ན་ནོར་བུ་ཆུ་དང་ཕྲད་པའི་ཆུ་རྙོག་པ་མེད་པར་འགྱུར་བ་བཞིན་ནོ། ། ནུས་པ་ནི་འགོག་པ་དང་ལམ་གྱི་བདེན་པ་སྟེ་དེ་གཉིས་ནི་རྒྱུད་ལ་ཐོབ་པར་འདོད་པ་ཡིན་ནོ། ། དེ་ལྟ་ན་ནི་འདུན་པའམ་སྲེད་པར་འགྱུར་རོ་ཞེ་ན་མི་འགྱུར་ཏེ་འདུན་པ་ནི་དད་པའི་འབྲས་བུ་ཡིན་པའི་ཕྱིར་དང་། སྲེད་པའི་ཡུལ་ནི་དགེ་བ་མ་ཡིན་ལ་འདིའི་ཡུལ་དགེ་བ་ཡིན་པའི་ཕྱིར་རོ། ། གང་དད་པའི་ཡུལ་དེ་ལ་ནི་འདུན་པ་སྐྱེ་བར་འགྱུར་བས་དེའི་རྟེན་བྱེད་པ་ཡིན་ནོ། ། གཉིས་པ་སྡིག་པ་ལས་ལྡོག་པའི་དུས་སུ་འབྱུང་བའི་ངོ་ཚ་ཤེས་པ་དང་ཁྲེལ་ཡོད་ལ་བདག་ཉིད་ལ་ཞེས་བྱ་བ་ནི་བདག་རྒྱུ་མཚན་དུ་བྱེད་པ་སྟེ་རིགས་དང་ཤེས་བྱ་ལ་སོགས་པའི་ཡོན་ཏན་འདི་ལྟ་བུ་དང་ལྡན་ནས་སྡིག་པ་བྱར་མི་རུང་ངོ་སྙམ་པས་ཁ་ན་མ་ཐོ་བས་འཛེམ་པ་སྟེ་སྡིག་པ་ཉིད་ལ་དེ་སྐད་དུ་བརྗོད་དོ། ། ངོ་ཚ་དང་ལྡན་ན་སྒོ་གསུམ་གྱི་ཉེས་སྤྱོད་སྡོམ་པ་འབྱུང་བས་དེའི་རྟེན་བྱེད་པ་ཡིན་ནོ། །
གཞན་ལ་ཞེས་བྱ་བ་ནི་གཞན་གྱིས་སྨོད་པ་ལ་སོགས་པའི་འཇིགས་པས་ཁ་ན་མ་ཐོ་བ་ལ་འཛེམ་པའོ། ། ཉེས་སྤྱོད་བྱས་ཡང་འདི་གཉིས་དང་ལྡན་ན་ངེས་པར་སྤོང་བས་དེའི་རྟེན་བྱེད་པ་ཡིན་ནོ། ། གསུམ་པ་དགེ་བ་ལ་འཇུག་པའི་དུས་སུ་འབྱུང་བའི་མ་ཆགས་པ་ལ་སོགས་པ་ལ་མ་ཆགས་པ་ནི་མེད་པ་དང་། གཞན་པ་དང་གཉེན་པོ་གསུམ་ལ་འཇུག་པ་ལས་ཐ་མ་གཟུང་ངོ་། ། སྲིད་པ་ནི་ལུས་སོ། ། སྲིད་པའི་ཡོ་བྱད་ནི་ལུས་ལ་ཉེ་བར་མཁོ་བའོ། ། ཆགས་པ་མེད་པ་ནི་དེ་དག་གི་ཉེས་པ་ཤེས་ནས་ཡིད་བྱུང་ཞིང་དང་དུ་མི་ལེན་པའོ། ། ཆགས་པ་དང་ལྡན་ན་ཉེས་སྤྱོད་ལ་འཇུག་ལ་དེ་མེད་པ་ནི་དེ་ལ་མི་འཇུག་པའོ། ། ཡིད་དུ་མི་འོང་བའི་སེམས་ཅན་དང་། རང་རྒྱུད་ཀྱི་ཚོར་བ་སྡུག་བསྔལ་དང་།
དེ་འབྱུང་བའི་གནས་ཀྱི་ཆོས་ནི་གསུམ་སྟེ་དེའི་རྒྱུ་སྟེ་གསུམ་ནི་འདིའི་ཡུལ་ལོ། ། གནོད་པ་བྱ་བར་ཀུན་ནས་མནར་སེམས་མེད་ཅིང་བྱམས་པ་ནི་རྣམ་པའོ། ། སྐྱེ་བས་ཐོབ་པ་དང་ཐོས་བསམ་སྒོམ་གསུམ་གྱི་ཤེས་རབ་སྟེ་བཞི་ནི་རྣམ་པར་སྨིན་པ་དང་ལུང་དང་བསམས་པ་དང་རྟོག་པ་བཞི་དང་རིམ་པ་བཞིན་སྦྱར་རོ། ། ཤེས་པ་ནི་དང་པོར་སྐྱེས་པའོ། ། སོ་སོར་བརྟགས་པ་ནི་དེའི་རྗེས་སུ་བྱུང་བ་བརྟན་པའི་ཤེས་རབ་བོ། ། འདི་ནི་ཤེས་རབ་ལ་བཏགས་པ་ཡིན་ནོ། ། བརྩོན་འགྲུས་ཀྱི་ངོ་བོ་ནི་སེམས་མངོན་པར་སྤྲོ་བར་བྱེད་པ་ཡིན་ནོ། ། ཇི་ལྟ་བུའི་སྤྲོ་བར་བྱེད་པ་ཞེ་ན། དགེ་བ་ལ་སྒོ་གསུམ་གྱི་གོ་ཆ་གྱོན་པ་དང་གྱོན་པ་ལྟར་སྦྱོར་བ་དང་། དགེ་བ་སྒྲུབ་པ་ལ་སེམས་མི་འགོང་བ་སྟེ་མ་ཞུམ་པ་དང་སྒྲུབ་པ་འཕྲོ་མི་གཅོད་པའི་མི་ལྡོག་པ་དང་།
དགེ་བའི་བྱ་བ་ཅུང་ཟད་ཀྱིས་ཆོག་པར་མི་འཛིན་པ་དང་མཚུངས་པར་ལྡན་པ་ཡིན་ནོ། ། ཡོངས་སུ་རྫོགས་པ་ནི་མ་ཐོབ་པ་ཐོབ་པར་བྱེད་པའོ། ། ཡོངས་སུ་སྒྲུབ་པ་ནི་ཐོབ་པ་མི་ཉམས་པར་བྱེད་པ་ཡིན་ནོ། ། བཞི་པ་འཇིག་རྟེན་པའི་ལམ་གྱིས་འདོད་ཆགས་དང་བྲལ་བའི་ཚེ་འབྱུང་བའི་ཤིན་དུ་སྦྱངས་པ་ནི་ཉེར་སྡོགས་ཡན་ཆད་ན་ཡོད་དོ། ། ལུས་དང་སེམས་ཀྱི་གནས་ངན་ལེན་ནི་རིམ་པ་བཞིན་རང་རང་གི་བྱ་བ་ལ་དེ་གཉིས་བཀོལ་དུ་མི་རུང་བའོ། ། རྒྱུན་གཅོད་པའི་ཕྱིར་ཞེས་བྱ་བ་ནི་རྒྱུན་གཅོད་པར་བྱེད་པ་ཞེས་གསུམ་པར་བསྒྱུར་རོ། ། ལས་སུ་རུང་བ་ཉིད་དེ་ཞེས་བྱ་བ་ནི་དེ་གཉིས་རང་རང་གི་དགེ་བའི་བྱ་བ་ལ་བཀོལ་དུ་རུང་བ་སྟེ་ལུས་ཡང་བ་དང་སེམས་གནས་པ་ལ་སོགས་པའོ། ། དེ་གཉིས་དེ་ལྟར་དུ་སྒྲུབ་པར་བྱེད་པ་ནི་སེམས་ལས་བྱུང་བ་ཤིན་ཏུ་སྦྱངས་པ་ཡིན་ཏེ་མདོ་ལས་ཇི་སྐད་དུ་ཡིད་དགའ་ན་ལུས་ཤིན་ཏུ་སྦྱངས་པར་འགྱུར་རོ་ཞེས་འབྱུང་བ་བཞིན་ནོ། ། འདིའི་མཐུས་སེམས་མ་དག་པ་དག་པར་གནས་གྱུར་དུ་འགྲོ་བའི་ཕྱིར་སྒྲིབ་པ་གཉིས་སམ་ལྔ་སེལ་བ་ཡིན་ནོ། ། ལྔ་པ་འཇིག་རྟེན་ལས་འདས་པའི་ལམ་གྱི་འདོད་ཆགས་དང་བྲལ་བའི་ཚེ་འབྱུང་བའི་བག་ཡོད་དང་བཏང་སྙོམས་ལ་མ་ཆགས་པ་ལ་སོགས་པ་བཞི་ནི་བག་ཡོད་གདགས་པའི་གཞི་སྟེ་འདིས་ནི་བཞི་པོ་ཉིད་བག་ཡོད་དུ་སྟོན་པར་བྱེད་དོ། །
གལ་ཏེ་གདགས་གཞི་དང་བཏགས་ཆོས་གྲངས་མཉམ་ན་རྫས་མཚུངས་ཉམས་ཤིང་བག་ཡོད་གཅིག་ལས་མེད་ན་བཞི་པོའང་གཅིག་ཏུ་འགྱུར་ཏེ་ཆ་ལ་བཏགས་པའི་ཕྱིར་རོ་ཞེ་ན། ཁ་ཅིག་ན་རེ་བཞི་ཡོད་ཡང་རྫས་མཚུངས་མི་ཉམས་ཏེ་དེ་ནི་རྫས་ཡོད་ལ་རྩི་བ་ཡིན་གྱི་བཏགས་ཡོད་ལ་མི་རྩི་བའི་ཕྱིར་རོ་ཞེས་ཟེར་རོ། ། ཁ་ཅིག་ན་རེ་འདི་གནས་སྐབས་ལ་བཏགས་པ་ཡིན་པས་བཏགས་ཆོས་གཅིག་དང་དུ་མ་གཉིས་ཀར་མེད་དེ་དཔེར་ན་གདགས་གཞི་སོར་ལྔ་ལས་གུད་ན་བཏགས་ཆོས་ཐལ་མོ་གཅིག་དང་དུ་མར་མེད་པ་བཞིན་ནོ། ། ཞེས་ཟེར་རོ། ། འདི་ནི་དུ་མ་ལ་བཏགས་པ་ཀུན་ལ་སྦྱར་རོ། ། གང་བཞི་པོ་དེ་ཉིད་ཀྱིས་དད་པ་ལ་སོགས་པ་དགེ་བའི་ཆོས་རྣམས་སྒོམ་པ་དང་། ཟག་པ་དང་བཅས་པའི་ཆོས་རྣམས་ནི་འདོད་ཆགས་ལ་སོགས་པ་དང་དེ་དག་གི་ཡུལ་ཏེ་དེ་དག་ལས་སེམས་བྱུང་བ་ནི་དེ་ལ་མི་སྤྱོད་པའོ། ། འཇིག་རྟེན་དང་དེ་ལས་འདས་པའི་ཕུན་སུམ་ཚོགས་པ་ནི་འཁོར་ལོངས་སྤྱོད་དང་བྱང་ཆུབ་གསུམ་ལ་སོགས་པ་དང་རིམ་པ་བཞིན་སྦྱར་རོ། ། ཡོངས་སུ་རྫོགས་པ་དང་སྒྲུབ་པ་གཉིས་ནི་སྔ་མ་བཞིན་བཤད་དོ། ། མ་ཆགས་པ་ལ་སོགས་པ་བཞི་ནི་སྔ་མ་བཞིན་ནོ། །
ཀུན་ནས་ཉོན་མོངས་པ་ཅན་དུ་གནས་པ་འདོད་ཆགས་ལ་སོགས་པ་དང་མི་མཐུན་པ་ནི་དེ་དག་ཐམས་ཅད་དང་རྣམ་པ་འགལ་བའོ། ། སེམས་མཉམ་པ་ཉིད་དང་ཞེས་བྱ་བ་ལ་སོགས་པ་གསུམ་ནི་བཏང་སྙོམས་ཀྱི་ཐོག་མ་བར་དང་ཐ་མ་གསུམ་དང་རིམ་པ་བཞིན་སྦྱར་ཏེ་བྱིང་རྒོད་མེད་པར་ཉོན་མོངས་པ་དང་མི་མཐུན་པར་གནས་པ་ཡིན་ནོ། ། དེ་དང་མི་མཐུན་པ་ལ་དེ་མི་འབྱུང་བས་དེའི་གོ་སྐབས་མི་འབྱེད་པ་ཡིན་ནོ། ། དྲུག་པ་སེམས་ཅན་ལ་ཕན་འདོགས་པའི་ཚེ་འབྱུང་བའི་རྣམ་པར་མི་འཚེ་བ་ལ་ཞེ་སྡང་མེད་པའི་ཆར་གཏོགས་པ་ཞེས་བྱ་བས་ཡང་འདི་དེ་ཉིད་དུ་སྟོན་པ་ཡིན་ནོ། ། སྙིང་རྗེ་བའི་སེམས་ཉིད་དེ་ཞེས་བྱ་བ་ནི་ཀྱེ་མ་སྡུག་བསྔལ་ལོ་སྙམ་དུ་སེམས་པའོ། ། དེ་དང་ལྡན་ན་འཆིང་བ་དང་རྟོག་པ་ལ་སོགས་པས་ཐོ་མི་འཚམས་པ་ཡིན་ནོ། ། བཞི་པ་རྩ་བའི་ཉོན་མོངས་པ་དྲུག་སྟོན་པ་ལ་ཉོན་མོངས་པ་དང་ལྟ་བ་དང་ལྟ་བའི་ཁྱད་པར་བཤད་པ་གསུམ་ལས་དང་པོ་ལ་ཁམས་གསུམ་པའི་རྗེས་སུ་ཆགས་པ་ཞེས་སྨོས་པ་ནི་ཁམས་གོང་མ་གཉིས་ཀྱི་ཞེན་པའང་ཆགས་པར་བསྟན་ནས་དེ་གཉིས་ཐར་པར་འདུ་ཤེས་པ་བཟློག་པའི་ཕྱིར་ཏེ་མཛོད་ལས། ཁམས་གཉིས་ལས་སྐྱེས་སྲིད་འདོད་ཆགས། ཁ་ནི་ནང་དུ་བལྟར་ཕྱིར་དེར། ། ཐར་པའི་འདུ་ཤེས་བཟློག་ཕྱིར་བཤད། །
ཅེས་འབྱུང་བ་ཡིན་ནོ། ། དེ་ལ་རྗེས་སུ་ཆགས་པ་ནི་ཞེན་པ་སྟེ་དཔེར་ན་རས་ལ་སོགས་པ་ལ་སྣུམ་ཞུགས་ནས་མཆེད་པ་ནི་གོ་དོན་དཀའ་བ་དེ་བཞིན་དུ་འདོད་ཆགས་ཡང་རང་གི་དམིགས་པ་ལ་ཞུགས་ནས་མཆེད་པ་ནི་དམིགས་པ་དེ་ལས་དབྲལ་དཀའ་བས་ཞེན་པ་ཞེས་བྱའོ། ། ཁམས་གསུམ་གྱི་ཕུང་པོ་ནི་སྡུག་བསྔལ་གསུམ་དང་ལྡན་པས་སྡུག་བསྔལ་ཞེས་བརྗོད་ལ། དེ་དག་ནི་ཁམས་གསུམ་གྱི་སྲེད་པའི་དབང་གིས་འགྲུབ་པས་དེ་སྐྱེད་པའི་ལས་ཅན་ཡིན་ནོ། ། མནར་སེམས་པ་ནི་གནོད་པ་བྱ་བར་སེམས་པའོ། ། རེག་པ་ནི་བདེ་བའོ། ། དེ་དང་ལྷན་ཅིག་གནས་པ་ནི་རེག་པར་གནས་པའོ། ། རེག་པར་མི་གནས་པ་ནི་སྡུག་བསྔལ་དང་ལྷན་ཅིག་གནས་པའོ། ། ཀུན་ནས་མནར་སེམས་ཡོད་ན་ངེས་པར་ཡིད་མི་བདེ་བ་འབྱུང་བས་སེམས་ལ་གདུང་བར་འགྱུར་རོ། ། སེམས་ཀྱི་རྗེས་སུ་ལུས་འགྱུར་བའི་ཕྱིར་ལུས་ལ་ཡང་གདུང་བར་འགྱུར་བས་གནས་སྐབས་ཐམས་ཅད་དུ་སྡུག་བསྔལ་དང་བཅས་པར་འགྱུར་ཏེ་སྤྱོད་འཇུག་ལས།
ཞེ་སྡང་ཟུག་རྔུའི་སེམས་འཆང་ན། ཡིད་ནི་ཞི་བའི་ཉམས་མི་མྱོང་། ། དགའ་དང་བདེ་བ་མི་ཐོབ་ཅིང་། ། གཉིད་མི་འོང་ཞིང་བརྟན་མེད་འགྱུར། ། ཞེས་འབྱུང་བ་བཞིན་ནོ། ། ཡང་དེས་ཉེས་སྤྱོད་རྣམ་པ་སྣ་ཚོགས་ལ་འཇུག་པས་ན་དེའི་ལས་ཅན་ནོ། ། འཇིག་ཚོགས་ལ་ལྟ་བ་ལ་བརྟེན་ནས་ཞེས་བྱ་བ་ནི་རྒྱུ་བརྗོད་པ་སྟེ་རྣམ་འགྲེལ་ལས། ཉེས་པའི་རྣམ་པ་ཐམས་ཅད་དག ། འཇིག་ཚོགས་ལྟ་ལས་སྐྱེས་པ་ཡིན། ། ཞེས་འབྱུང་བ་བཞིན་ནོ། །
སེམས་ཁེངས་པ་ཞེས་བྱ་བ་ནི་འདི་ནི་བདག་གོ་འདི་ནི་བདག་གིའོ་ཞེས་གཞན་དག་ལས་ལྷག་པར་རློམ་པའོ། ། མི་གུས་པ་ནི་བླ་མ་རྣམས་དང་ཡོན་ཏན་ཅན་རྣམས་ལ་འགྱིང་ཞིང་ལུས་ངག་གི་སྲི་ཞུ་མེད་པའོ། ། འདིས་ཡང་སྲིད་པར་སྐྱེ་བས་ན་སྡུག་བསྔལ་འབྱུང་བ་ཞེས་བརྗོད་དོ། ། ཁམས་གསུམ་པའི་ཞེས་བྱ་བ་ནི་དགྲ་བཅོམ་གྱི་མི་ཤེས་པ་ཉོན་མོངས་པ་མ་ཡིན་པར་བསྟན་པ་དང་། གོང་མ་གཉིས་ལ་ཐར་པར་འདུ་ཤེས་པ་བཟློག་པའི་ཕྱིར་རོ། ། མི་ཤེས་པ་ཞེས་བྱ་བ་ནི་ཤེས་པ་བཀག་པའམ་ཤེས་པ་མ་ཡིན་པར་དགག་པ་ལ་མི་བྱ་སྟེ་ཧ་ཅང་ཐལ་བའི་ཕྱིར་རོ། ། དེས་ན་སེམས་ལས་བྱུང་བ་གང་ཞིག་རིག་པའི་མི་མཐུན་ཕྱོགས་སུ་གྱུར་པའི་ཆོས་གཞན་ཞིག་ཡིན་ཏེ་མཛོད་ལས། རིག་པའི་མི་མཐུན་ཕྱོགས་ཆོས་གཞན། ། མ་རིག་མི་མཛའ་བརྫུན་སོགས་བཞིན། ། ཞེས་བཤད་པ་བཞིན་ནོ། །
མིང་གི་རྣམ་གྲངས་ནི་མ་རིག་པ་དང་མི་ཤེས་པ་དང་མུན་པ་དང་ཀུན་ཏུ་རྨོངས་པ་ཞེས་བྱའོ། ། འདི་ལས་ནི་ཆོས་ཏེ་ཤེས་བྱ་རྣམས་ལ་ལོག་པར་ངེས་པའི་ལྟ་བ་དང་ཐེ་ཚོམ་དང་འདོད་ཆགས་ལ་སོགས་པའི་ཀུན་ནས་ཉོན་མོངས་པ་འབྱུང་སྟེ་རྣམ་འགྲེལ་ལས། དེ་ཡི་ཕྱིར་ན་ཉེས་རྣམས་ཀྱི། ། རྒྱུ་ནི་གཏི་མུག་ཡིན་བར་གསུངས། ། ཞེས་འབྱུང་བ་ཡིན་ནོ། ། བདེན་བ་རྣམས་ཞེས་བྱ་བ་ནི་བདེན་བཞིའོ། ། ཡིད་གཉིས་ནི་མཐའ་གཞན་དུ་དོགས་པའོ། ། ཐེ་ཚོམ་གྱིས་ངེས་པ་མ་རྙེད་ན་དགེ་སྡིག་ལ་བླང་དོར་མི་བྱེད་པས་དགེ་བའི་ཕྱོགས་ཞེས་གསུངས་སོ། ། གཉིས་པ་ལྟ་བ་ནི་རྟོག་པའི་བདག་ཉིད་ཀྱི་ཤེས་རབ་སྟེ་ལྔ་པོ་འདི་དག་ཤེས་རབ་ཉོན་མོངས་པ་ཅན་དུ་ཁྱད་པར་མེད་ཡང་དམིགས་པ་དང་རྣམ་པའི་བྱེ་བྲག་གིས་ཐ་དད་དོ། ། འཇིག་པ་ནི་མི་རྟག་པའོ། །
ཚོགས་པ་ནི་དུ་མ་སྟེ་དེ་ལ་ནི་རྟག་པ་དང་གཅིག་པུར་ལྟ་བ་ཡིན་ནོ། ། ཉེ་བར་ལེན་པའི་ཕུང་པོ་ལྔ་པོ་དག་ལ་ཞེས་བྱ་བ་ནི་མདོ་ལས་དགེ་སྦྱོང་ངམ་བྲམ་ཟེ་གང་ལ་ལ་དག་བདག་དང་བདག་གིར་རྗེས་སུ་ལྟ་བ་དེ་དག་ནི་ཉེ་བར་ལེན་པའི་ཕུང་པོ་འདི་དག་ལའོ་ཞེས་གསུངས་པ་ཡིན་ནོ། ། བདག་གམ་བདག་གིར་ཞེས་བྱ་བ་ནི་མཐར་འཛིན་གཅོད་པའོ། ། ཡང་དག་པར་རྗེས་སུ་ལྟ་བ་ཞེས་བྱ་བ་ནི་རྣམ་པར་འབྱེད་པའོ། ། དེ་ལ་རང་རྒྱུད་དུ་གྱུར་པ་ལ་ནི་བདག་ཏུ་ལྟ་ལ། གཞན་རྒྱུད་དུ་གྱུར་པ་དང་སེམས་ཀྱིས་མ་ཟིན་པ་རྣམས་ལ་ནི་བདག་གིར་ལྟ་བ་ཡིན་ནོ། ། གང་གི་ཚེ་རང་གི་རྣམ་ཤེས་ལ་བདག་ཏུ་ལྟ་བ་དེའི་ཚེ་ནི་གཞན་བཞི་ལ་བདག་གིར་ལྟ་བ་ཡིན་ནོ། ། དེས་མི་སྐྲག་པས་བཟོད་པ་དང་དེ་དོན་དུ་གཉེར་བས་འདོད་པ་དང་དེ་རབ་ཏུ་འབྱེད་པས་བློ་གྲོས་དང་དེ་ལ་མཚན་མར་འཛིན་པས་རྟོག་པ་དང་དེ་ལ་དམིགས་པས་ལྟ་བ་ཞེས་བྱ་བའི་ཁྱད་པར་དང་ལྡན་པ་ཡིན་ཏེ་ཕྱི་མ་རྣམས་ལའང་དེ་བཞིན་དུ་སྦྱར་རོ། ། མདོ་དེ་དང་དེ་ལས་ལྟ་བའི་བྱེ་བྲག་རྣམ་པ་སྣ་ཚོགས་འབྱུང་བ་གང་ཡིན་པ་དེ་དག་ཐམས་ཅད་ནི་འདི་ལས་རབ་ཏུ་བྱུང་བས་ལྟ་བ་ཐམས་ཅད་ཀྱི་ཞེས་གསུངས་སོ། ། རྟག་པ་ནི་ཐེར་ཟུག་མི་འགྱུར་བའོ། །
ཆད་པ་ནི་ཤི་ནས་ཉིང་མཚམས་མི་སྦྱོར་བར་འཛིན་པའོ། ། དེ་ལྟར་རྟག་ཆད་དུ་འཛིན་པའི་མཐར་ལྟུང་ན་དེ་གཉིས་དང་བྲལ་བའི་རྟེན་འབྲེལ་ཆོས་ཙམ་གྱི་དབུ་མ་མི་ཤེས་པས་དབུ་མ་ཞེས་གསུངས་ཏེ་ལམ་ཉིད་ཀྱིས་འཁོར་བ་ལས་ངེས་པར་འབྱུང་བ་ཡིན་ནོ། ། ལྟ་བ་ཞེས་བྱ་བ་ནི་འཇིག་ཚོགས་དང་མཐར་འཛིན་དང་ལོག་ལྟ་སྟེ་གསུམ་མོ། ། ལྟ་བ་ངན་པ་འབྱུང་བ་ནི་ཕུང་པོ་ལྔ་ལ་དམིགས་ནས་འབྱུང་བས་ལྟ་བའི་གནས་ཤེས་གསུངས་སོ། ། མཆོག་དང་ལ་སོགས་པ་བཞི་ནི་གཅིག་གིས་གཅིག་བཤད་པར་བྱ་སྟེ་དམ་པ་ནི་མཉམ་པ་མེད་པའོ། ། ལྟ་ངན་ལ་མཆོག་ཏུ་འཛིན་པ་ལས་ནི་དེ་ལ་མངོན་ཞེན་རྒྱུན་ཆགས་པ་འབྱུང་བས་ལྟ་བ་ངན་པ་ལ་ཞེས་གསུངས་སོ། ། ལྟ་བ་ངན་པ་ལ་ཡོན་ཏན་དུ་བཟུང་ནས་དེ་སྔོན་དུ་འགྲོ་བའི་ཚུལ་ཁྲིམས་དང་བརྟུལ་ཞུགས་ལ་དམ་པར་འཛིན་པ་ནི་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པའོ། ། དེའི་ཕྱིར་ལྟ་བ་མཆོག་འཛིན་སྔར་བཤད་དོ། ། དེ་ལ་ཚུལ་ཁྲིམས་ནི་འཆལ་བའི་ཚུལ་ཁྲིམས་ཀྱི་གཉེན་པོའོ། ། བརྟུལ་ཞུགས་ནི་ལུས་ངག་གི་ཆ་བྱད་གཞན་དུ་བསྒྱུར་བ་སྟེ་ཁྱི་དང་བ་ལང་དང་རྨ་བྱ་དང་གཡག་དང་རལ་པ་དང་གཞོན་ནུའི་བརྟུལ་ཞུགས་ལ་སོགས་པའོ། །
དེ་གཉིས་ཀྱི་གནས་ནི་དེ་གཉིས་གང་ལས་འབྱུང་བའི་ཕུང་པོ་ལྔའོ། ། གཉིས་པོ་འདིས་སྡིག་པའི་དྲི་མ་འདག་པ་དང་ཉོན་མོངས་པའི་འཆིང་བ་ལས་གྲོལ་བ་དང་འཁོར་བ་ལས་ངེས་པར་འབྱིན་པར་བྱེད་པའི་ཐར་པའི་ལམ་དུ་ཞེས་ཚིག་རྣམ་པར་སྦྱར་རོ། ། དེ་གཉིས་ལ་ཇི་ཙམ་འབད་ཡང་འཁོར་བ་ལས་ངེས་པར་འབྱུང་མི་ནུས་པས་འབད་པ་འབྲས་བུ་མེད་པ་ཞེས་གསུངས་སོ། ། དགེ་བ་དང་མི་དགེ་བ་མེད་དོ་ཞེས་བྱ་བ་ནི་རྒྱུ་ལ་སྐུར་པ་འདེབས་པའོ། ། དེ་གཉིས་ཀྱི་འབྲས་བུ་མེད་དོ་ཞེས་བྱ་བ་ནི་འབྲས་བུ་ལའོ། ། འཇིག་རྟེན་འདི་དང་ཕ་རོལ་དང་ཕ་མ་དང་སེམས་ཅན་འབྱུང་བ་མེད་དོ་ཞེས་བྱ་བ་ནི་བྱེད་པ་ལ་སྐུར་པ་འདེབས་པ་སྟེ་འཇིག་རྟེན་གཞན་དུ་འགྲོ་འོང་གི་བྱེད་པ་དང་རིགས་ཀྱི་ས་བོན་འཇོག་པའི་བྱེད་པ་དང་། ཉིང་མཚམས་སྦྱོར་བའི་བྱེད་པ་ལ་སྐུར་པ་འདེབས་པའི་ཕྱིར་རོ། ། དགྲ་བཅོམ་པ་མེད་དོ་དཀོན་མཆོག་གསུམ་མེད་དོ་ཞེས་བྱ་བ་ནི་ཡོད་པའི་དངོས་པོ་འཇིག་པའོ། ། དེ་དག་ལས་གཞན་པའི་ཕྱིན་ཅི་ལོག་ཏུ་ལྟ་བ་རྣམ་ནི་ལོག་པར་རྣམ་པར་རྟོག་པའོ། ། དགེ་བའི་རྩ་བ་གཅོད་པ་ཞེས་བྱ་བ་ནི་གང་ཟག་ཁྱད་པར་ཅན་ལྟ་བ་སྤྱོད་པ་དབང་པོ་རྣོན་པོ་དང་།
ཡུལ་ཁྱད་པར་ཅན་རྒྱུ་འབྲས་ལ་སྐུར་པ་འདེབས་ན་རྒྱུད་ལ་དགེ་བ་རྒྱུན་ཆད་ཀྱི་ལོག་ལྟ་ཐམས་ཅད་ཀྱིས་ནི་མ་ཡིན་ནོ། ། བྱེད་ལས་གཞན་གསུམ་ནི་ལོག་ལྟ་གཞན་རྣམས་ལའང་ཡོད་པར་རུང་ངོ་། ། གསུམ་པ་ལྟ་བའི་ཁྱད་པར་བཤད་པ་ལ་དོན་དྲུག་གི་དང་པོ་ལྟ་བ་དེ་དག་གཉིས་སུ་བསྡུ་བ་ནི་དང་པོ་བཞི་སྒྲོ་འདོགས་པའི་རྒྱུ་མཚན་ནི་ཤེས་བྱ་ཕུང་པོ་ལྔ་ལ་འཇིག་ཚོགས་ལ་ལྟ་བས་བདག་དང་བདག་གི་ངོ་བོ་ཉིད་དུ་སྒྲོ་འདོགས་ཤིང་མཐར་འཛིན་གྱིས་བདག་དེ་རྟག་གོ་མི་རྟག་གོ་ཞེས་ཁྱད་པར་དུ་སྒྲོ་འདོགས་སོ། ། ལྟ་བ་མཆོག་འཛིན་གྱིས་ལྟ་བ་ངན་པ་ལ་མཆོག་དང་། ཚུལ་ཁྲིམས་དང་བརྟུལ་ཞུགས་མཆོག་འཛིན་གྱིས་དེ་ཉིད་ལ་དག་གྲོལ་གྱི་རྒྱུར་སྒྲོ་འདོགས་པའི་ཕྱིར་རོ། ། གཅིག་ནི་ཕལ་ཆེར་ལ་ཞེས་བྱ་བ་ནི་ལོག་ལྟ་འགའ་ཞིག་ནི་དབང་ཕྱུག་འགྲོ་བའི་བྱེད་པོ་ལ་སོགས་པར་སྒྲོ་འདོགས་པའི་ཕྱིར་རོ། ། གཉིས་པ་ལྟ་བ་དྲུག་ཅུ་རྩ་གཉིས་གང་ལས་བྱུང་བཤད་པ་ནི་མདོ་སྡེ་ཚངས་པའི་དྲ་བ་དང་ས་བཅོ་ལྔ་པའི་རྟོག་དཔྱོད་ཀྱི་ས་དང་དེའི་བསྡུ་བ་ལ་སོགས་པ་ནས་སྔོན་གྱི་མཐའ་ལ་རྟོག་པའི་ལྟ་བ་བཅོ་བརྒྱད་དང་། ཕྱི་མའི་མཐའ་ལ་རྟོག་པའི་ལྟ་བ་བཞི་བཅུ་རྩ་བཞི་བཤད་པ་དེ་ཡིན་ཏེ་འདི་དག་ད་ལྟར་གྱི་དུས་ན་ངེས་པ་མེད་ཡང་དང་པོ་བྱུང་བའི་ཚེ་ཡུལ་འདས་པ་དང་ད་ལྟར་གཉིས་དང་མ་འོངས་པ་ལ་བརྟེན་ཏེ་རྟོག་པ་ལ་སྔོན་དང་ཕྱི་མ་ཞེས་བཤད་པ་ཡིན་ནོ། ། དེ་ལ་དང་པོ་ལའང་། རྟག་དང་ཁ་ཅིག་རྒྱུ་མེད་དང་།
མཐའ་ལྡན་དེ་བཞིན་ལྷ་མི་སྤོང་ཞེས་བྱ་བ་ལྔ་ལས་རེ་ཤིག་རྟག་པར་སྨྲ་བ་རྣམས་ཀྱི་བཞི་ནི་ཕྱི་རོལ་པའི་མངོན་པར་ཤེས་པས་བར་བསྐལ་ཉི་ཤུ་དང་བཞི་བཅུ་དང་བརྒྱད་ཅུ་དྲན་པ་དང་། ཡང་སེམས་ཅན་ཁ་དོག་བཟང་པོ་དང་ངན་པ་ཤི་ནས་དེ་དང་དེ་ཉིད་དུ་སྐྱེ་བ་མཐོང་ནས་བདག་དང་འཇིག་རྟེན་འདི་རྟག་པ་ཡིན་ཞེས་ལྟ་བ་བཞིའོ། ། ཁ་ཅིག་རྟག་པར་སྨྲ་བ་རྣམས་ཀྱི་བཞི་ནི་ཚངས་པ་ཆེན་པོའི་འཁོར་ནས་ལྷ་འགའ་ཞིག་ཤི་འཕོས་ཏེ་མིར་སྐྱེས་ནས་རབ་ཏུ་བྱུང་སྟེ་མངོན་ཤེས་བསྒྲུབས་ནས་བལྟས་པས་ཚངས་པ་ཆེན་པོ་མ་ཤི་བ་མཐོང་སྟེ་སྤྲུལ་པ་པོ་ཚངས་པ་ཆེན་པོ་ནི་རྟག་ལ་དེས་སྤྲུལ་པའི་ལྷ་གཞན་ནི་མི་རྟག་ཅེས་ལྟ་བ་དང་། ཡང་ཚངས་པ་ཆེན་པོ་དབང་པོ་ལྔ་དང་འབྱུང་བ་བཞི་འགག་ཅིང་སེམས་མི་འགག་པར་མཐོང་ནས་དེ་ནི་མི་རྟག་ལ་དེ་རྟག་གོ་ཞེས་ལྟ་བ་དང་། ཡང་རྩེད་མོས་ཤེས་བཞིན་མ་ཡིན་པ་ཞེས་བྱ་བའི་འདོད་ལྷ་ཡོད་དེ་དེ་དག་ག་ཞ་དང་རྩེད་མོས་དྲན་ཤེས་བཞིན་ཉམས་པས་ཤི་སྟེ་སྔ་མ་བཞིན་དུ་གྱུར་ནས་བལྟས་པས་རང་གི་ཟླ་བོ་མ་ཤི་བ་མཐོང་སྟེ་ལྷ་རྩེ་བས་བསླུས་པ་རྣམས་ལས་གང་དག་རྩེད་མོ་ལ་ཤིན་ཏུ་དགའ་བ་དེ་དག་ནི་མི་རྟག་ལ་ལྷ་གཞན་ནི་རྟག་གོ་ཞེས་ལྟ་བ་དང་། ཡང་ཡིད་ཀྱི་སྡང་བ་ཅན་ཞེས་བྱ་བའི་འདོད་ལྷ་ཡོད་དེ་དེ་དག་རང་གི་ཟླ་བོ་ལ་སྡང་བ་སྐྱེས་པས་བསོད་ནམས་ཟད་ནས་ཤི་སྟེ་སྔ་མ་བཞིན་གྱུར་པས་བལྟས་ནས་ལྷ་ཡིད་འཁྲུགས་པ་དེ་དག་ནི་མི་རྟག་ལ་གཞན་ནི་རྟག་གོ་ཞེས་ལྟ་བ་བཞི་སྟེ་བརྒྱད་དོ། ། རྒྱུ་མེད་པར་སྨྲ་བ་རྣམས་ཀྱི་གཉིས་ལས་བསམ་གཏན་ལ་བརྟེན་པ་ནི་རྒྱུ་ཚོགས་སྔར་ཡོད་མ་མཐོང་བར་འདུ་ཤེས་མེད་པ་དང་གཟུགས་མེད་པ་ནས་འདོད་པར་སྐྱེ་བ་ན་སེམས་དང་གཟུགས་གློ་བུར་དུ་སྐྱེ་བ་མཐོང་བ་དང་། རྟོག་གེ་ལ་བརྟེན་པ་ནི་ཕྱི་རོལ་པ་དག་གིས་རྒྱུའི་ཚོགས་པ་སྔར་ཡོད་མ་མཐོང་བར་ཆར་རླུང་ལ་སོགས་པ་གློ་བུར་དུ་བྱུང་བ་མཐོང་ནས་བདག་དང་འཇིག་རྟེན་ཐམས་ཅད་རྒྱུ་མེད་ལས་བྱུང་བ་ཡིན་ནོ་ཞེས་ལྟ་བ་གཉིས་ཏེ་བཅུའོ། ། མཐའ་དང་ལྡན་མི་ལྡན་དུ་སྨྲ་བའི་བཞི་ནི་ཕྱི་རོལ་པས་སྟེང་དུ་བསམ་གཏན་བཞི་པ་དང་འོག་ཏུ་མནར་མེད་ཀྱི་བར་མཐོང་ནས་བདག་དང་འཇིག་རྟེན་མཐའ་དང་ལྡན་ཞེས་དང་། ཐད་ཀར་མཐར་ཐུག་པ་མེད་པར་མཐོང་ནས་མཐའ་དང་མི་ལྡན་ཞེས་དང་།
ཁ་ཅིག་མིའི་འཇིག་རྟེན་མཐའ་དང་ལྡན་ལ་ཚངས་པའི་འཇིག་རྟེན་ནི་མཐའ་དང་མི་ལྡན་པས་མཐའ་ཡོད་མེད་གཉིས་ཀ་ཡིན་པ་དང་། ཡན་མན་དུ་མེད་པ་མ་ཡིན་ཞིང་ཐད་ཀར་ཡོད་པ་མ་ཡིན་པས་གཉིས་ཀ་མ་ཡིན་པར་ལྟ་བ་སྟེ་བཅུ་བཞིའོ། ། ལྷ་མི་སྤོང་བ་རྣམས་ཀྱི་བཞི་ནི་རང་བཞིན་གྱིས་ཤེས་པ་ཞན་ཞིང་དབང་པོ་རྟུལ་བ་དང་། རང་གི་གྲུབ་མཐའ་ལ་བློ་མ་བྱང་བ་དང་། བྱང་ཡང་མ་ངེས་པ་དང་། ངེས་པ་མངོན་པའི་ང་རྒྱལ་ཅན་གྱི་གང་ཟག་བཞི་ལ་དགེ་མི་དགེའི་འབྲས་བུ་དང་ཚེ་སྔ་ཕྱི་དང་བདེན་བཞི་ལ་བརྩམས་ནས་དྲིས་པ་ན་རིམ་པ་ལྟར་དེ་དག་ཡེ་མི་ཤེས་པ་དང་། གསལ་བར་མི་ཤེས་པ་དང་། ཤེས་ཡང་ལུང་རིགས་ཀྱིས་མ་ངེས་པས་བརྒལ་ཞིང་བརྟག་པས་འཇིགས་པ་དང་། གཞན་ཁ་ཟླར་མ་མཐོང་བ་དང་བརྫུན་སྨྲས་ན་ཕྱི་མ་ལ་ལྷར་མ་སྐྱེས་ཀྱི་དོགས་ནས་འཇིགས་ཏེ་བདག་ནི་ལྷ་མི་སྤོང་བ་ལགས་སོ་ཞེས་སྨྲ་བ་སྟེ་བཅོ་བརྒྱད་ནི་སྔོན་གྱི་མཐའ་ལ་རྟོག་པ་ཞེས་བྱའོ། ། ཕྱི་མའི་མཐའ་ལ་རྟོག་པའི་ལྟ་བ་བཞི་བཅུ་རྩ་བཞི་ནི།
འདུ་ཤེས་ཡོད་དང་འདུ་ཤེས་མེད། ། གཉིས་ཀ་མྱང་འདས་ཆད་སྨྲ་ལྔ། ། ཞེས་བྱ་བ་སྟེ་དེ་ལ་དང་པོ་འདུ་ཤེས་ཡོད་པར་སྨྲ་བའི་བཅུ་དྲུག་ནི་ཕྱི་རོལ་པ་བདག་གཟུགས་ཡོད་མེད་གཉིས་ལས་གཟུགས་ཅན་དང་འདུ་ཤེས་ཡོད་མེད་གཉིས་ལས་ཡོད་པ་བདེན་གྱི་གཞན་ནི་གཏི་མུག་གོ་ཞེས་ལྟ་བ་ནི་བདག་གཟུགས་ཅན་འདུ་ཤེས་ཅན་ནོ། ། དེ་བཞིན་དུ་གཟུགས་ཅན་མ་ཡིན་པ་དང་། གཉིས་ཀ་ཡིན་པ་དང་། གཉིས་ཀ་མ་ཡིན་བ་འདུ་ཤེས་ཅན་བཞི་དང་། བདག་མཐའ་དང་ལྡན་པ་དང་། མི་ལྡན་པ་དང་། གཉིས་ཀ་ཡིན་པ་དང་། གཉིས་ཀ་མ་ཡིན་པ་འདུ་ཤེས་ཅན་བཞི་སྟེ་བརྒྱད་དང་།
བདག་བདེ་བ་དང་། སྡུག་བསྔལ་བ་དང་། གཉིས་ཀ་ཡིན་པ་དང་། གཉིས་ཀ་མ་ཡིན་པ་འདུ་ཤེས་ཅན་བཞི་སྟེ་བཅུ་གཉིས་དང་། ཕུང་པོ་ལྔ་དང་བདག་གཅིག་པ་དང་ཐ་དད་པའམ་ཡང་ན་སེམས་ཅན་ཐམས་ཅད་ལ་བདག་གཅིག་ལས་མེད་པ་དང་རེ་རེ་ཡོད་པར་ལྟ་བ་གཉིས་སམ། བདག་ལ་ཆུང་ངུ་དང་། ཚད་མེད་པ་འདུ་ཤེས་ཅན་དུ་ལྟ་བ་གཉིས་སྟེ་བཅུ་དྲུག་ནི་རིམ་པ་བཞིན་གཟུགས་ཡོད་མེད་དང་། མཐའ་ཡོད་མེད་དང་། བདེ་སྡུག་དང་། གཅིག་དང་།
ཐ་དད་དང་། ཆུང་ངུ་དང་ཚད་མེད་པའི་མཐའ་ལ་རྟོག་པ་ཡིན་ནོ། ། གཉིས་པ་འདུ་ཤེས་མེད་པར་སྨྲ་བའི་བརྒྱད་ནི་དང་པོ་གཉིས་འདུ་ཤེས་མེད་པར་སྨྲ་བ་དང་སྦྱར་བས་བརྒྱད་དུ་འགྱུར་ཏེ་བདག་གཟུགས་ཅན་འདུ་ཤེས་མེད་པ་ཅན་ནས་བདག་མཐའ་ཡོད་མེད་གཉིས་ཀ་མ་ཡིན་པ་འདུ་ཤེས་མེད་པ་ཅན་གྱི་བར་རོ། ། གསུམ་པ་གཉིས་ཀ་ཡིན་པར་སྨྲ་བའི་བརྒྱད་ནི་ཡང་དང་པོ་གཉིས་ཀྱི་དབྱེ་བ་བརྒྱད་ལ་བདག་གཟུགས་ཅན་འདུ་ཤེས་ཡོད་པའང་ཡིན་ལ་མེད་པའང་ཡིན་པ་འདི་ཉིད་བདེན་གྱི་གཞན་ནི་བརྫུན་པའོ་ཞེས་བྱ་བ་ལ་སོགས་པར་སྦྱར་བའོ། ། བཞི་པ་ཚེ་འདི་ལ་མྱ་ངན་ལས་འདའ་བར་སྨྲ་བའི་ལྔ་ནི་འདོད་ཡོན་ལྔ་ལ་མི་འཛེམ་པར་ལོངས་སྤྱད་ན་ཚེ་འདི་ལ་མྱ་ངན་ལས་འདའ་བར་ལྟ་བ་དང་། བསམ་གཏན་བཞི་ཐོབ་ན་ཚེ་འདི་ལ་མྱ་ངན་ལས་འདའ་བར་ལྟ་བ་ལ་བཞིའོ། ། ལྔ་པ་ཆད་པར་སྨྲ་བ་རྣམས་ཀྱི་བདུན་ནི་འདོད་ཁམས་ཀྱི་མི་འབྱུང་བ་བཞིའི་རྒྱུ་ལས་བྱུང་བ་འདི་དག་མ་ཤིའི་བར་ཡོད་ཅིང་ཤི་ནས་ཡེ་མེད་དུ་འགྲོ་བར་ལྟ་བ་དང་། དེ་བཞིན་དུ་འདོད་པ་དང་གཟུགས་ཀྱི་ལྷ་གཉིས་དང་། གཟུགས་མེད་སྐྱེ་མཆེད་རིས་བཞི་སྟེ་དྲུག་ལའང་དེ་ཁོ་ན་བཞིན་དུ་ལྟ་བ་སྟེ་བཞི་བཅུ་རྩ་བཞི་ཡིན་ནོ། ། དོན་དེ་དག་གཞུང་དུ་སྟོན་པ་ནི་སྔོན་གྱི་ཞེས་བྱ་བ་ལ་སོགས་པ་སྟེ་གཉིས་སམ་ནི་མཐར་འཛིན་དང་ལོག་ལྟ་སྟེ་དེ་གཉིས་ཡོད་ན་དེ་དག་འབྱུང་བའི་ཕྱིར་རོ། །
ཐམས་ཅད་ལས་ནི་ལྔ་ཆར་ཏེ་ལྔ་ཆར་འཇིག་ཚོགས་ལ་ལྟ་བའི་རང་བཞིན་ཡིན་ལ་དེས་ཐམས་ཅད་སྐྱེད་པའི་ཕྱིར་རོ། ། ཡང་ན་མཚན་ཉིད་ལ་བརྟགས་ན་གཉིས་དང་འཁོར་དང་བཅས་པ་ལ་བརྟགས་ན་ཐམས་ཅད་ལས་འབྱུང་ངོ་། ། ཡང་ན་བྱུང་བའི་སྒྲ་རང་བཞིན་བརྗོད་པར་བྱས་ན་གཉིས་སམ་ལྔ་པོའི་རང་བཞིན་དུ་གནས་པ་ཞེས་བྱ་བར་འགྱུར་རོ། ། དེ་ལ་འཇིག་ལྟའི་རང་བཞིན་ཡིན་པས་ན་ལྔ་ཀའི་རང་བཞིན་དུ་རུང་ལ་རྒྱུ་མེད་དང་ཆད་སྨྲ་མ་གཏོགས་པ་རྣམས་ཀྱང་ལོག་ལྟ་ཙམ་དུ་འགྱུར་ཞིང་ཐམས་ཅད་ཀྱང་མཐར་འཛིན་གྱི་རང་བཞིན་ཡིན་ཏེ་ལྷ་མི་སྤོང་བའང་ཡོད་མཐར་འཛིན་པའི་ཕྱིར་རོ། ། དེ་དག་གང་དུ་འདུས་པ་ནི་དེ་ལས་སྐྱེས་ཤིང་དེས་ཁྱབ་པས་འཇིག་ཚོགས་ལ་ལྟ་བར་འདུས་པ་ཡིན་ཏེ་ཡུམ་ལས། འཇིག་ཚོགས་ལྟ་བར་ལྟ་བ་དྲུག་ཅུ་གཉིས་འདུས་ལྟར། ། དེ་བཞིན་ཕ་རོལ་ཕྱིན་པ་འདི་དག་འདུས་པར་གསུངས། ། ཞེས་འབྱུང་བ་ཡིན་ནོ། ། གསུམ་པ་ལུང་མ་བསྟན་གྱི་ལྟ་བ་བཅུ་བཞི་གང་ལས་བྱུང་བ་བཤད་པ་ལ་སྔོན་གྱི་མཐའ་ལ་བརྟེན་པའི་ལྟ་བ་བཞི་ནི་གྲངས་ཅན་པ་རྣམས་ནི་བདག་དང་འཇིག་རྟེན་རྟག་པ་དང་། རྒྱང་འཕེན་པ་རྣམས་ནི་ཞིག་ནས་སླར་མི་སྐྱེ་བས་མི་རྟག་པ་དང་།
གཅེར་བུ་པ་རྣམས་ནི་རང་བཞིན་རྟག་ལ་གནས་སྐབས་མི་རྟག་པས་གཉིས་ཀ་དང་། གནས་མ་བུ་པ་རྣམས་ནི་རྟག་པ་དང་མི་རྟག་པ་གཉིས་ཀར་བརྗོད་དུ་མེད་པར་འདོད་པས་གཉིས་ཀ་མ་ཡིན་པར་ལྟ་བ་སྟེ་བཞི་ཡིན་ལ། བདག་ནི་ཤེས་རིག་དང་འཇིག་རྟེན་ནི་གཙོ་བོ་སྟེ་བེམ་པོ་རྣམས་ཡིན་ནོ། ཕྱི་མའི་མཐའ་ལ་བརྟེན་པ་བཞི་ནི་བདག་དང་འཇིག་རྟེན་ལ་མཐའ་ཡོད་པ་དང་མེད་པ་དང་གཉིས་ཀ་དང་གཉིས་ཀ་མ་ཡིན་པ་བཞིའོ། ། མྱ་ངན་ལས་འདས་པ་ལ་རྟེན་པ་བཞི་ནི་དེ་བཞིན་གཤེགས་པ་གྲོངས་ཕན་ཆད་འབྱུང་བ་དང་མི་འབྱུང་བ་དང་གཉིས་ཀ་ཡིན་པ་དང་གཉིས་ཀ་མ་ཡིན་པ་བཞིའོ། ། ལུས་དང་སྲོག་གཅིག་ཡིན་ནམ་ཐ་དད་ཡིན་ཞེས་བྱ་བ་གཉིས་ཏེ་ཕུང་པོ་དང་བདག་གཅིག་གམ་ཐ་དད་ཅེས་བྱ་བའི་དོན་ཏོ། ། དེ་ལྟར་བཅུ་བཞི་པོ་དེ་ནི་སྔོན་བཅོམ་ལྡན་འདས་ལ་འཁོར་གྱི་དཀྱིལ་འཁོར་དེ་དང་དེར་གྲངས་ཅན་དང་ནམ་མཁའི་གོས་ཅན་དང་རྒྱང་འཕེན་པ་དང་གནས་མ་བུ་པ་རྣམས་ཀྱིས་དྲིས་པ་ན་བཅོམ་ལྡན་འདས་ཀྱིས་དེ་དག་ཐམས་ཅད་གང་ཟག་གི་བདག་ལ་བརྩམས་ཏེ་འདྲི་བར་མཁྱེན་ནས་དེ་ནི་མ་གྲུབ་པའི་ཕྱིར་ཁྱད་པར་ལ་དཔྱོད་པ་མི་འཐད་དོ་སྙམ་ནས་ལུང་མ་བསྟན་པ་ཡིན་ཏེ་རིན་པོ་ཆེའི་ཕྲེང་བ་ལས། འཇིག་རྟེན་མཐའ་དང་ལྡན་ནམ་ཞེས། ། ཞུས་ན་རྒྱལ་བ་མི་གསུང་བཞུགས། ། གང་ཕྱིར་དེ་ལྟར་ཟབ་པའི་ཆོས། །
སྣོད་མིན་འགྲོ་ལ་མི་གསུང་བ། ། དེ་ཉིད་ཕྱིར་ན་མཁས་རྣམས་ཀྱིས། ། ཀུན་མཁྱེན་ཐམས་ཅད་མཁྱེན་པར་ཤེས། ། ཅེས་བཤད་པ་བཞིན་ནོ། ། དེ་ཉིད་གཞུང་དུ་སྟོན་པ་ནི་སྔོན་ཐུབ་པས་ལུང་དུ་མ་བསྟན་པའི་དངོས་པོ་བཅུ་བཞི་པོ་རྣམས་ལ་ཞེས་བྱ་བ་ཡིན་ཏེ་གཉིས་སམ་ཐམས་ཅད་ལས་ཞེས་བྱ་བ་ནི་སྔ་མ་བཞིན་དུ་བཤད་དོ། ། བཞི་པ་ཐུབ་པས་གང་ཟག་གི་བདག་བཀག་པའི་དགོངས་པ་བཤད་པ་ནི་བཅོམ་ལྡན་འདས་ཀྱིས་ཞེས་བྱ་བ་ཡིན་ཏེ་ཉེས་པ་ནི་སྐྱོན་ནོ། ། བསྩལ་བ་ནི་བཀག་པ་སྟེ་འདུ་བྱེད་ཀྱི་མདོ་ལས་སོ། འཇིག་ཚོགས་ལ་ལྟ་བས་ཡོངས་ཟིན་པ་ནི་དེའི་ཡུལ་ལོ། ། དེ་ལ་ཉེས་པ་རྣམ་པ་ལྔ་པོ་ཉིད་སྟོན་པ་ནི་གཟུགས་ལ་སོགས་པ་བདག་ཡིན་ན་བདག་གི་མཚན་ཉིད་དང་མི་མཐུན་པའི་ཉེས་པ་ཡོད་དེ་བདག་ནི་རྟག་པ་དང་གཅིག་པུ་དང་རང་དབང་ཅན་དུ་གཞན་གྱིས་བརྟགས་པའི་ཕྱིར་དང་། ཕུང་པོ་ནི་མི་རྟག་པ་དུ་མ་གཞན་དབང་ཅན་དུ་མཐོང་བའི་ཕྱིར་རོ། །
དེས་ན་ཕུང་པོ་མི་རྟག་པ་དང་རང་དབང་མེད་པ་ཡིན་པས་དེའང་དེ་ལྟ་བུའི་ཉེས་པར་འགྱུར་རོ། ། གལ་ཏེ་ཕུང་པོ་ལས་གཞན་ན་ཡོད་དོ་ཞེ་ན། གཟུགས་ལ་སོགས་པ་མེད་ན་ནི་དེ་ལ་ལུས་མེད་པའི་ཉེས་པར་འགྱུར་རོ། ། དེ་ལྟ་ནའང་བསྒྲིམ་སྟེ་འབད་མི་དགོས་པར་འཁོར་བ་ལས་ཐར་བར་འགྱུར་ཏེ་ལུས་ལ་སོགས་པའི་འཆིང་བྱེད་མེད་པའི་ཕྱིར་རོ། ། འདི་ལྟར་རྣམ་པར་ཤེས་པ་ནི་གཟུགས་ལ་སོགས་པ་བཞིས་བཅིངས་པས་འཁོར་བ་ན་སྡུག་བསྔལ་བ་ཡིན་ནོ། ། དེ་ལྟར་ན་དེ་ལྟ་བུའི་ཉེས་པ་རྣམ་པ་ལྔ་གནས་པའི་ཕྱིར་བཅོམ་ལྡན་འདས་ཀྱིས་གང་ཟག་གི་བདག་བཀག་པ་དེ་ནི་རིགས་པ་ཡིན་ནོ་ཞེས་གནས་སོ། ། ལྔ་པ་འཇིག་ཚོགས་ལ་ལྟ་བ་རིའི་རྩེ་མོ་ཉི་ཤུ་བཤད་པ་ནི་གང་ཉེ་བར་ལེན་པའི་ཕུང་པོ་ལྔ་པོ་དག་ལ་འཇིག་ཚོགས་ལ་ལྟ་བའི་མཐའ་ཉི་ཤུ་པོ་ཞེས་བྱ་བ་གསུངས་པ་དེ་ལ་ཞེས་མངོན་པར་འབྲེལ་ཏེ་གང་དང་དེ་ནི་རྟག་ཏུ་འབྲེལ་བའི་ཕྱིར་རོ། ། དེ་ལ་གཟུགས་བདག་ཡིན་པར་ལྟ་བ་ནས་རྣམ་པར་ཤེས་པ་བདག་ཡིན་པར་ལྟ་བའི་བར་ལྔ་ནི་བདག་ཏུ་ལྟ་བའོ། ། བདག་གཟུགས་དང་ལྡན་པ་ནས་རྣམ་པར་ཤེས་པ་ལ་བདག་གནས་སོ་ཞེས་བྱ་བའི་བར་བཅོ་ལྔ་ནི་བདག་གིར་ལྟ་བའོ། ། དེ་ཉིད་སྟོན་པ་ན་བདག་གཟུགས་དང་ལྡན་པ་ནས་བདག་རྣམ་པར་ཤེས་པ་དང་ལྡན་པའི་བར་ལྔ་ནི་འབྲེལ་བས་བདག་གིར་འགྱུར་བ་ཞེས་བྱ་སྟེ་ཕུང་པོ་ལྔ་བདག་ལ་འབྲེལ་བར་འཛིན་པའི་ཕྱིར་རོ། །
གཟུགས་བདག་གི་ཡིན་པ་ནས་རྣམ་པར་ཤེས་པ་བདག་གི་ཡིན་པའི་བར་ལྔ་ནི་དབང་བསྒྱུར་བས་བདག་གིར་འགྱུར་བ་ཞེས་བྱ་སྟེ་ཕུང་པོ་ལྔ་ལ་བདག་དབང་སྒྱུར་བར་འཛིན་པའི་ཕྱིར་རོ། ། གཟུགས་ལ་བདག་གནས་པ་ནས་རྣམ་པར་ཤེས་པ་ལ་བདག་གནས་པའི་བར་ལྔ་ནི་ཐ་དད་དུ་མི་འཇུག་པས་བདག་གིར་འགྱུར་བ་ཞེས་བྱ་སྟེ་ཕུང་པོ་ལྔ་ལ་བདག་གཅིག་ཏུ་གནས་པར་འཛིན་པའི་ཕྱིར་རོ། ། དྲུག་པ་འཇིག་ཚོགས་ལ་ལྟ་བ་མ་དཔྱད་པར་བསྟན་པ་ནི་འཇིག་ཚོགས་ལ་ལྟ་བ་ཞེས་བྱ་བ་ཡིན་ཏེ་གཞི་ནི་རང་བཞིན་ནམ་ཡུལ་ལ་བརྗོད་དོ། ། ཐག་པ་ལ་སྦྲུལ་གྱི་བློ་བཞིན་ཞེས་བྱ་བ་ནི་དཔེར་ན་ཐག་པའི་མཚན་ཉིད་ལ་མ་དཔྱད་པར་སྦྲུལ་དུ་འཛིན་པ་བཞིན་གཟུགས་ལ་སོགས་པའི་མཚན་ཉིད་ལ་མ་དཔྱད་པར་བདག་དང་བདག་གིར་འཛིན་པའི་བློ་ཡིན་ཏེ་མཚན་ཉིད་ལ་དཔྱད་ན་ནི་བདག་ཏུ་འཛིན་པའི་སྐབས་མེད་པའི་ཕྱིར་རོ་ཞེས་བྱ་བའི་དོན་ཏོ། ། ལྔ་པ་ཉི་ཤུ་ཉེ་བའི་ཉོན་མོངས་པ་ནི་ཐམས་ཅད་ཡང་བཏགས་པའི་ཡོད་པ་ཡིན་ཏེ་ཁོང་ཁྲོ་བ་ལ་སོགས་པ་ལས་གུད་ན་མེད་པའི་ཕྱིར་རོ། ། དེ་ལ་དོན་དགུ་ལས་དང་པོ་ལྷན་ཅིག་འགྲོགས་པའི་ཚེ་འབྱུང་བའི་ཁྲོ་བ་དང་འཁོན་འཛིན་ལ་འཕྲལ་དུ་གནོད་པ་བྱེད་པའི་རྒྱུ་ནི་སེམས་ཅན་དང་སེམས་ཅན་མ་ཡིན་པའོ། ། ཉེ་བར་གནས་ན་ཞེས་བྱ་བ་ནི་བློས་ཤེས་པའོ། ། ཁོང་ཁྲོ་བོའི་ཆར་གཏོགས་པས་ནི་འདི་ཁོང་ཁྲོ་ཉིད་དུ་སྟོན་པར་བྱེད་དོ། ། ཆད་པས་གཅོད་པ་ནི་མིག་འབྱིན་པ་ལ་སོགས་པའོ། ། སོགས་པས་ནི་ནོར་འཕྲོག་པ་ལ་སོགས་པ་གཟུང་ངོ་། །
མདོར་ན་གནོད་པ་ཤོམ་པ་སྟེ་བྱེད་པའི་ཞེས་ཚིག་རྣམ་པར་སྦྱར་རོ། ། དེའི་འོག་ཏུ་ཞེས་བྱ་བ་ནི་ཁྲོས་པའི་འོག་ཏུའོ། ། ཤར་གཉེར་བའི་བསམ་པ་མི་གཏོང་བ་ནི་འདིས་བདག་ལ་གནོད་པ་འདི་བྱས་སོ་ཞེས་མདུད་པར་འཛིན་པའོ། ། མི་བཟོད་པ་ནི་གནོད་པ་བྱེད་པ་ལ་ཇི་མི་སྙམ་པར་མི་བྱེད་ཀྱི་སླར་ཡང་གནོད་པ་བྱེད་འདོད་པའོ། ། གཉིས་པ་ཕན་ཚུན་གླེང་བའི་ཚེ་འབྱུང་བའི་འཆབ་པ་དང་འཚིག་པ་ལ་ལེགས་པར་སྐུལ་བ་ནི་འདུན་པ་དང་ཞེ་སྡང་དང་འཇིགས་པ་དང་རྨོངས་པ་ལ་སོགས་པ་བསལ་ནས་དེ་ལ་ཕན་པར་འདོད་པས་སྨྲ་བའོ། ། ཁ་ན་མ་ཐོ་བ་ནི་ལྟུང་བ་སྟེ་འཁྱུད་པ་ནི་སྦེད་པའོ། ། དེ་ཡང་གཏི་མུག་གིས་སྦེད་པའོ། ། ལྟུང་བ་གསང་ན་འགྱོད་པར་འགྱུར་བ་ཆོས་ཉིད་ཡིན་ལ་འགྱོད་ན་ནི་ངེས་པར་ཡིད་མི་བདེ་འབྱུང་བས་བདེ་བ་ལ་རེག་པར་མི་གནས་སོ། ། ཁྲོ་བ་དང་འཁོན་འཛིན་སྔོན་དུ་འགྲོ་བ་ནི་དེ་གཉིས་ཀྱིའང་རྗེས་ལ་བྱུང་བའི་མནར་སེམས་སོ། ། བརླང་ཞིང་དྲག་པ་ནི་མཚང་འབྲུ་ཞིང་ཞེ་གཅོད་པའོ། །
བསོད་ནམས་མ་ཡིན་པ་ནི་སྡིག་པའོ། ། གསུམ་པ་རྙེད་བཀུར་ལ་ཆགས་པའི་ཚེ་འབྱུང་བའི་ཕྲག་དོག་དང་སེར་སྣ་ལ་རྙེད་པ་ནི་ཡོན་འབུལ་བའོ། ། བཀུར་སྟི་ནི་སྟན་འདིང་བ་ལ་སོགས་པའོ། ། མི་བཟོད་པར་གྱུར་པ་ཉིད་སེམས་ཁོང་ནས་འཁྲུག་པའོ། ། ཡོ་བྱད་མེད་ན་ནི་རྙེད་པ་དང་བསྐུར་སྟི་བྱེད་པ་མི་འབྱུང་ངོ་ཞེས་ཡོ་བྱད་འཛིན་པ་ཡིན་ནོ། ། ཡོ་བྱད་མ་བསྙུངས་པ་ནི་མི་མཁོ་བ་རྣམས་ཡང་སེར་སྣས་གསོག་པའི་ཕྱིར་རོ། ། བཞི་པ་འཚོ་བ་ཉམས་པའི་ཚེ་འབྱུང་བའི་སྒྱུ་དང་གཡོ་ལ་རྙེད་བཀུར་ལ་ལྷག་པར་ཆགས་ནས་ཞེས་བྱ་བ་ནི་དེའི་དོན་དུ་སྒྱུ་བྱེད་པའོ། ། འདོད་ཆགས་དང་གཏི་མུག་གི་ཆར་གཏོགས་པས་ཞེས་བྱ་བ་ནི་གཞན་གྱི་ཡོ་བྱད་ལ་ཆགས་པ་དང་། ལོག་འཚོའི་ཉེས་པ་ལ་རྨོངས་པ་སྟེ་འདི་ནི་དེ་གཉིས་འདུས་པ་ལ་བཏགས་པ་ཡིན་ནོ། ། མཁས་པ་ལ་སོགས་པའི་ཡོན་ཏན་མ་ཡིན་པ་སྟེ་མེད་པ་ལ་ཡོད་པར་ཀུན་ཏུ་སྟོན་པའོ། །
དེས་བསྒྲུབས་པའི་མལ་ཆ་ལ་སོགས་པས་འཚོ་བ་ནི་སྟོན་པས་གནང་ཞིང་ཆོས་དང་མཐུན་པས་འཚོ་བ་མ་ཡིན་པས་ལོག་པས་འཚོ་བ་ཞེས་གསུངས་སོ། ། རང་ཉེས་པ་དང་ལྡན་པར་ཤེས་ན་རྙེད་བཀུར་མ་བྱུང་གི་དོགས་ནས་རང་གི་ཉེས་པ་ཡང་དག་པར་སྒྱང་བ་ནི་སེམས་གྱ་གྱུ་བར་གནས་ཏེ་གཞན་དྲིས་པའི་ལན་དུ་གཞན་འདེབས་པ་དང་གཏམ་རླུང་ལ་བསྐུར་བ་དང་གསལ་པོར་མི་སྨྲ་བ་ལ་སོགས་པ་རང་གི་ཉེས་པ་བཅབ་པའི་ཐབས་སུ་གཞན་མགོ་རྨོངས་པར་བྱེད་པའོ། ། དེའི་ཕྱིར་འདི་འཆབ་པ་ལས་ཐ་དད་དེ། འཆབ་པ་ནི་དངོས་སུ་གསང་བ་ཡིན་ལ་གཡོ་ནི་དེའི་རྒྱུ་ཡིན་ནོ། ། གྱ་གྱུ་བ་ནི་མི་དྲང་བ་སྟེ་དེ་ཡོད་ན་སེམས་ལམ་དྲང་པོར་མི་འཇུག་གོ ། ཡང་དག་པའི་གདམས་ངག་ནི་གང་རྙེད་ན་ཚུལ་བཞིན་ཡིད་ལ་བྱེད་པ་སྟེ་དེ་རྙེད་པའི་བར་དུ་གཅོད་པ་ནི་རང་གི་སེམས་ཀྱི་ཚུལ་ལེགས་པར་མི་སྟོན་ན་གདམས་ངག་གི་སྣོད་མ་ཡིན་པའི་ཕྱིར་རོ། ། ལྔ་པ་འབྱོར་བའི་ཚེ་འབྱུང་བའི་རྒྱགས་པ་ལ་ལང་ཚོ་ལ་བབ་པ་ནི་ཧ་ཅང་གཞོན་པ་དང་རྒན་པ་མ་ཡིན་པའོ། ། ཚེ་རིང་བའི་མཚན་མ་ནི་ཁམས་སྙོམས་པ་ལ་སོགས་པ་སྟེ་འདི་ལས་ནི་སྲོག་ལ་རྒྱགས་པ་སྐྱེའོ། ། ཟག་པ་དང་བཅས་པའི་ཕུན་སུམ་ཚོགས་པ་གང་ཡང་རུང་བ་ནི་རིགས་དང་སྟོབས་དང་གཟུགས་དང་ཡིད་གཞུངས་པ་དང་བློ་གསལ་བ་དང་ལོངས་སྤྱོད་ལ་སོགས་པའོ། ། དགའ་བ་དང་ཡིད་བདེ་བ་ནི་དགའ་བདེའི་བྱེ་བྲག་ཉོན་མོངས་པ་ཅན་ནོ། །
རྩ་བའི་ཉོན་མོངས་པ་ཅན་དང་ཞེས་ཚིག་རྣམ་པར་སྦྱར་རོ། ། དྲུག་པ་རྒུད་པའི་ཚེ་འབྱུང་བའི་རྣམ་འཚེ་ལ་སྙིང་བརྩེ་བ་མེད་པ་དང་ཞེས་བྱ་བ་ལ་སོགས་པ་གསུམ་ནི་རང་གིས་འཚེ་བ་དང་གཞན་འཚེར་འཇུག་པ་དང་འཚེ་བ་ལ་ཡིད་རངས་བ་གསུམ་དང་སྦྱར་རོ། ། ཡང་ན་གཅིག་གིས་གཅིག་བཤད་དོ། ། ཐོ་འཚམས་པ་ནི་འཆིང་བ་ལ་སོགས་པའོ། ། བཅུ་ཚན་གཉིས་པའི་བདུན་པ་ལྷག་པ་ཚུལ་ཁྲིམས་ཀྱི་བསླབ་པ་ཉམས་པའི་ཚེ་འབྱུང་བའི་ངོ་ཚ་མེད་པ་དང་ཁྲེལ་མེད་ལ་འདི་གཉིས་དུག་གསུམ་ལ་འདོགས་པ་ནི་རེ་རེའམ་གཉིས་གཉིས་འདུས་པ་ལ་གདགས་ཀྱི་གསུམ་ཀ་ཚོགས་པ་ལ་ནི་མ་ཡིན་ཏེ་ཆགས་སྡང་གཉིས་དུས་གཅིག་ལ་འབྱུང་བ་མི་སྲིད་པའི་ཕྱིར་རོ། ། ཁ་ན་མ་ཐོ་བ་ནི་སྡིག་པ་སྟེ་བདག་གི་བྱ་བའི་ཆ་མ་ཡིན་པར་ཤེས་ཡང་མི་འཛེམ་པ་དང་གཞན་གྱིས་ཁྲེལ་ཡང་མི་འཛེམ་པའོ། ། ཉོན་མོངས་དང་ཉེ་བའི་ཉོན་མོངས་ཐམས་ཅད་ཀྱི་གྲོགས་བྱེད་པ་ནི་མཚུངས་ལྡན་གྱི་རྒྱུ་བྱེད་པའོ། ། བརྒྱད་པ་ལྷག་པ་སེམས་ཀྱི་བསླབ་པ་ཉམས་པའི་ཚེ་འབྱུང་བའི་རྨུགས་པ་དང་རྒོད་པ་ལ་སེམས་ལས་སུ་མི་རུང་བ་ནི་དེ་དང་ལྡན་ན་སེམས་བླུན་པོར་གྱུར་ནས་མི་གཡོ་ཞིང་དམིགས་པ་རྟོགས་པར་མི་ནུས་པའོ། ། ཞེས་སློབ་དཔོན་བློ་གྲོས་བརྟན་པ་ནི་དེ་སྐད་དུ་འཆད་དོ། ། དེ་ལྟ་ན་ནི་ཉོན་མོངས་པ་དང་ཉེ་བའི་ཉོན་མོངས་པ་ཐམས་ཅད་ཀྱི་གྲོགས་བྱེད་མི་ནུས་ཏེ་ཆགས་སྡང་ལ་སོགས་པ་ནི་དམིགས་པ་ལ་གསལ་བར་འཇུག་པའི་ཕྱིར་རོ། །
དེས་ན་སེམས་ལས་སུ་མི་རུང་བ་ནི་འདི་དང་ལྡན་ན་སེམས་དགེ་བ་ལ་བཀོལ་དུ་མི་རུང་བ་ཡིན་ཏེ་ཉོན་མོངས་པ་དང་ཉེ་བའི་ཉོན་མོངས་པ་ཐམས་ཅད་ལ་གཏི་མུག་གིས་ཁྱབ་པས་ཐམས་ཅད་ཀྱི་གྲོགས་བྱེད་པ་ཞེས་བརྗོད་དོ། ། སྡུག་པའི་མཚན་མའི་རྗེས་སུ་འཇུག་པ་ཞེས་བྱ་བ་ནི་སྔོན་རྒོད་རྒོད་པ་དང་རྩེ་རྩེ་བ་ལ་སོགས་པ་དྲན་པའི་འདོད་ཆགས་སོ། ། སེམས་ཞི་བ་ནི་ཞི་གནས་ཏེ་དེ་དང་མི་མཐུན་པར་སྐྱེས་པ་ནི་མ་ཞི་བའོ། ། འདིས་ནི་སེམས་དེ་ལྟར་དུ་སྒྲུབ་པར་བྱེད་དེ་དེས་ན་དེའི་བར་དུ་གཅོད་པ་ཡིན་ནོ། ། དགུ་པ་དབང་པོ་ལྔ་འབྲས་བུ་དང་བཅས་པ་ཉམས་པའི་ཚེ་འབྱུང་བའི་མ་དད་པ་ལ་སོགས་པ་ལྔ་ལ་དད་པའི་དབང་པོ་ཉམས་པའི་ཚེ་འབྱུང་བའི་མ་དད་པའི་ཡིད་མི་ཆེས་པ་ལ་སོགས་པ་གསུམ་ནི་ཡིད་ཆེས་པ་དང་། དང་བ་དང་། འདོད་པའི་དད་པ་གསུམ་གྱི་མི་མཐུན་ཕྱོགས་ཏེ་མ་དད་པའི་ཡུལ་ལ་ནི་མི་སྦྱོར་བས་ལེ་ལོའི་རྟེན་བྱེད་དོ། ། བརྩོན་འགྲུས་ཀྱི་དབང་པོ་ཉམས་པའི་ཚེ་འབྱུང་བའི་ལེ་ལོའི་འཕྲོས་པ་ནི་རྐང་པ་རྐྱོང་བ་ལ་སོགས་པའོ། ། བདེ་བ་དང་བསོད་ཉམས་ཞེས་འདོན་པ་དེ་ལ་དེ་ལྟ་བུའི་བདེ་བས་ནི་བསོད་ནམས་ལས་ཉམས་པར་བྱེད་པའི་ཕྱིར་རོ། ། མི་སྤྲོ་བ་ནི་དགེ་བ་ལའོ། །
དྲན་པའི་དབང་པོ་ཉམས་པའི་ཚེ་འབྱུང་བའི་བག་མེད་དང་བརྗེད་ངས་ལ་ལེ་ལོ་དང་བཅས་པ་ཞེས་བྱ་བས་ནི་དུག་གསུམ་པོ་ཙམ་ནི་བག་མེད་མ་ཡིན་གྱི་འོན་ཀྱང་དེ་དང་བཅས་པ་ཡིན་ནོ་ཞེས་སྟོན་པ་ཡིན་ནོ། ། དགེ་བ་དང་ཟག་པ་དང་བཅས་པའི་ཆོས་ནི་འཆད་པར་འགྱུར་རོ། ། མི་སྒོམ་པ་ནི་ཡིད་ལ་མི་བྱེད་པའོ། ། སེམས་མི་སྲུང་བ་ནི་བག་ཡངས་སུ་གཏོང་བའོ། ། ཉོན་མོངས་པ་དང་མཚུངས་ལྡན་གྱི་དྲན་པ་ནི་དེའི་ཡུལ་ལ་འཇུག་པས་ཡུལ་དེ་ལ་སེམས་གཡེང་བར་བྱེད་དོ། ། ཤེས་རབ་ཀྱི་དབང་པོ་ཉམས་པའི་ཚེ་འབྱུང་བའི་ཤེས་བཞིན་མ་ཡིན་པ་ལ་ལུས་ངག་སེམས་ཀྱི་སྤྱོད་པ་ནི་འགྲོ་ལྡོག་དང་སྨྲ་བྱ་དང་སྨྲ་བྱ་མ་ཡིན་པ་དང་བསམ་བྱ་དང་བསམ་བྱ་མ་ཡིན་པའོ། ། འདིས་ནི་དེ་དག་ལ་མི་ཤེས་བཞིན་འཇུག་གོ ། མི་ཤེས་པ་དང་བག་མེད་པ་དང་མ་གུས་པ་དང་ཉོན་མོངས་པ་མང་བའི་གཞི་ནི་ལྟུང་བའི་རྒྱུ་ཡིན་པས་ལྟུང་བའི་ཞེས་གསུངས་སོ། ། ཏིང་ངེ་འཛིན་གྱི་དབང་པོ་ཉམས་པའི་ཚེ་འབྱུང་བའི་གཡེང་བ་ལ་མཚན་ཉིད་ནི་གཡེང་བ་གང་ཞེ་ན་ཞེས་བྱ་བ་ཡིན་ནོ། ། སོ་སོའི་མཚན་ཉིད་ལ་རྣམ་ཤེས་ལྔ་ངོ་བོ་ཉིད་ཀྱིས་གཡེང་བ་ཡིན་པ་ནི་སྐྱེས་ཙམ་ཉིད་ན་ནང་དུ་མཉམ་པར་འཇོག་མི་ནུས་པའི་ཕྱིར་རོ། །
དགེ་བ་ནི་ཐོས་པ་ལ་སོགས་པའོ། ། མཉམ་བཞག་གི་དགེ་བ་ལ་ཞུགས་པའི་སེམས་ནང་དུ་བྱིང་བ་དང་ཕྱི་རོལ་དུ་རྒོད་པ་དང་ཤིན་དུ་སྦྱངས་པའི་བདེ་བའི་རོ་མྱོང་བར་བྱེད་པ་ཡིན་ནོ། ། བདག་ལ་གཞན་ཡིད་ཆེས་པར་བྱའོ་སྙམ་པའི་བསམ་པ་ནི་སྔོན་དུ་བཏང་སྟེ་ཞེས་སྦྱར་རོ། ། ངར་འཛིན་པ་དང་ང་ཡིར་འཛིན་པ་ནི་བདག་དང་བདག་གིར་འཛིན་པའོ། ། ངའོ་སྙམ་པའི་ང་རྒྱལ་ཉིད་ལ་དེའི་ཕྱོགས་ཞེས་གསུངས་སོ། ། གནས་ངན་ལེན་ནི་དེ་དག་གི་ས་བོན་ནོ། ། བརྟེན་ནས་ཞེས་བྱ་བ་ནི་དེ་ལས་བྱུང་བའོ། ། ངའོ་ཞེས་བྱ་བ་ནི་ངའོ་སྙམ་པའི་ང་རྒྱལ་ལོ། ། འཛིན་པ་ནི་ཐོག་མར་དེ་ལྟར་འཛིན་པའོ། ། འདྲེས་པ་ནི་དེའི་འོག་ཏུ་དེ་དང་སེམས་རྒྱུད་འདྲེས་པའོ། །
མཚན་མར་འཛིན་པ་ནི་ཚོར་བ་དེ་ཉིད་ལ་ཡང་དང་ཡང་བཀྲ་བར་འཛིན་པའོ། ། འདི་སྐད་དུ་དེ་དག་གིས་དགེ་བའི་ཕྱོགས་དེ་དག་མ་དག་པར་བྱེད་དོ་ཞེས་སྟོན་པ་ཡིན་ནོ། ། སྙོམས་པར་འཇུག་པ་གཞན་ལ་སྙོམས་པར་འཇུག་པའི་རྣམ་པར་འཕྲོ་བ་ནི་དང་པོ་ལ་གནས་པའི་ཚེ་གཉིས་ལ་སོགས་པ་ལ་སེམས་འཕྲོ་བའོ། ། ཐེག་པ་གཞན་ལ་གནས་པའི་རྣམ་པར་འཕྲོ་བ་ནི་ཐེག་ཆེན་ལ་གནས་ན་ཐེག་ཆུང་ལ་སེམས་འཕྲོ་བ་ལ་སོགས་པའོ། ། དྲུག་པོ་ཐམས་ཅད་ཀྱིས་ཀྱང་སེམས་ཡུལ་ལ་སྤྲོས་ནས་ཏིང་ངེ་འཛིན་འགོག་ལ། དེ་མེད་ན་ནི་ས་དང་ས་ལས་འདོད་ཆགས་དང་འབྲལ་མི་ནུས་སོ། ། དྲུག་པ་གཞི་གཞན་དུ་འགྱུར་བའང་བརྟགས་ཡོད་ཡིན་ཏེ་གཏི་མུག་ལ་སོགས་པ་ལས་གུད་ན་མེད་པའི་ཕྱིར་རོ། ། གཉིད་ཀྱི་རྒྱུ་ནི་ཉམ་ཆུང་བ་དང་ངལ་བ་དང་ལུས་ལྕི་བ་དང་མུན་པའི་མཚན་མ་ཡིད་ལ་བྱེད་པ་དང་རྩོམ་པ་ཐམས་ཅད་ཡལ་བར་འདོར་བ་དང་བསྐུ་མཉེ་དང་སྔགས་དང་རྫས་ལ་སོགས་པའོ། ། དེ་ལ་བརྟེན་ནས་ནི་སེམས་སྡུད་པ་ཡིན་ནོ། ། དེ་ཙམ་གྱིས་ནི་ཏིང་ངེ་འཛིན་ཡང་གཉིད་དུ་ཐལ་བར་འགྱུར་བས་གཏི་མུག་གི་ཆར་གཏོགས་པ་ཞེས་གསུངས་སོ། །
རབ་ཏུ་དབྱེ་བ་སྟོན་པ་ན་དགེ་བ་ལ་སོགས་པ་གསུམ་ནི་འཕེན་པའི་དབང་གིས་དབྱེ་བ་ཡིན་ཏེ་བསམ་པ་བཟང་པོའི་ངང་ལ་ཉལ་བ་དང་སད་ནས་དགེ་བ་བྱ་སྙམ་པ་ལ་སོགས་པའོ། ། དུས་ནི་ནམ་གུང་གི་གཉིད་དེ་སྲོད་དང་ཐོ་རངས་ནི་དགེ་སྦྱོར་གྱི་དུས་ཡིན་པའི་ཕྱིར་རོ། ། དུས་མ་ཡིན་པ་ནི་དེ་ལས་གཞན་པའོ། ། རིགས་པ་ནི་དུས་ཀྱི་གཉིད་དང་དུས་མ་ཡིན་ཡང་ན་བ་ལ་ཕན་པ་དང་ལུས་སེམས་ལས་སུ་རུང་བར་བྱ་བའི་ཕྱིར་གཉིད་ལོག་པའོ། ། མི་རིགས་པ་ནི་དེ་ལས་བཟློག་པའི་གཉིད་དོ། ། དེ་དག་ལས་མི་དགེ་བ་ཁོ་ན་གཏི་མུག་གི་ཆར་གཏོགས་ཀྱི་གཞན་ནི་མ་ཡིན་ནོ། ། སེམས་སྡུད་པ་ནི་མིག་ལ་སོགས་པའི་དབང་པོའི་སྒོ་ནས་མི་འཇུག་པར་ཀུན་གཞི་ལ་སྡུད་པའོ། ། བྱ་བ་ནི་རྩོམ་པ་མ་ལུས་པའོ། ། དགེ་བའི་བྱ་བ་འཆོར་བའི་རྟེན་ནི་ཉེ་བའི་ཉོན་མོངས་པའི་གཉིད་ཀྱིས་བྱེད་དོ། ། བསམས་པའི་བྱ་བ་དང་བྱ་བ་མ་ཡིན་པ་ནི་རང་ཉིད་སྤྲོ་བཞིན་དུ་བྱས་པའི་དགེ་མི་དགེའོ། །
མ་བསམས་པའི་བྱ་བ་དང་བྱ་བ་མ་ཡིན་པ་ནི་དེ་གཉིས་གཞན་གྱིས་ནན་གྱིས་བྱེད་དུ་བཅུག་པའམ་ཉོན་མོངས་པས་ཟིལ་གྱིས་ནོན་ནས་བྱས་པའོ། ། བརྟེན་ནས་ཞེས་བྱ་བ་ནི་དེ་ལས་བྱུང་བའོ། ། དགེ་བ་ལ་འགྱོད་ན་མི་དགེ་བ་དང་། མི་དགེ་བ་ལ་འགྱོད་ན་དགེ་བ་དང་། ལུང་མ་བསྟན་ལ་འགྱོད་ན་ལུང་མ་བསྟན་ནམ་དགེ་བར་འགྱུར་སྲིད་དོ། ། དུས་ནི་ལྟུང་བ་མ་ཟད་ཀྱི་བར་དུའོ། ། དུས་མ་ཡིན་བ་ནི་དེ་ཟད་ནས་ཡང་ངོ་། ། རིགས་པ་ནི་འགྱོད་པའི་གནས་སོ། ། མི་རིགས་པ་ནི་གནས་མ་ཡིན་པའོ། ། སེམས་ཀྱི་ཡིད་ལ་གཅགས་པ་ནི་སེམས་མི་དགའ་བའོ། །
དེ་དང་ལྡན་ན་སེམས་དམིགས་པ་ལ་མི་གནས་པ་ཡིན་ནོ། ། སེམས་པའམ་ཤེས་རབ་ལ་བརྟེན་པ་ནི་ངོ་བོ་ལ་རྟོག་པ་ནི་སེམས་པ་དང་ཁྱད་པར་ལ་རྟོག་པ་ནི་ཤེས་རབ་ལ་འདོགས་པའི་ཕྱིར་རོ། ། ཀུན་ཏུ་འཚོལ་བ་ནི་འདི་ཅི་ཞིག་ཡིན་ཞེས་རྟོག་པའོ། ། ཡིད་ཀྱི་བརྗོད་པ་ཞེས་བྱ་བ་ནི་རྗོད་པ་སྒྲ་དང་དོན་རྗོད་བྱེད་དུ་འདྲ་བས་ན་དེ་སྐད་དུ་བརྗོད་དོ། ། དཔྱོད་པ་ནི་རྟོག་པ་དང་འདྲ་བ་ལས་སོ་སོར་རྟོག་པ་ནི་ངོ་བོ་དང་ཁྱད་པར་གཉིས་ཀ་སོ་སོར་ཞིབ་ཏུ་འབྱེད་པ་ཡིན་ཏེ་མཛོད་ལས། རྟོག་དང་དཔྱོད་པ་རྩིང་ཞིབ་ཉིད། ། ཅེས་འབྱུང་བ་ཡིན་ནོ། ། རེག་པར་གནས་པ་དང་མི་གནས་པ་ནི་རྟོག་དཔྱོད་འགའ་ཞིག་བྱས་པས་བདེ་བར་འགྱུར་ལ་འགའ་ཞིག་ལས་སྡུག་བསྔལ་དུ་འགྱུར་བའི་ཕྱིར་རོ། ། དེ་ཡང་ངན་སོང་གསུམ་དང་མི་རྟོག་དཔྱོད་ནི་ཞུམ་པ་ཤས་ཆེ་བ་དང་ཚོར་བ་ཡིད་མི་བདེ་དང་སྡུག་བསྔལ་དང་བྲལ་བར་འདོད་པ་དང་ལྡན་ལ་ལྷའི་ནི་དེ་ལས་བཟློག་པར་འགྱུར་རོ། ། གཉིས་ཀས་ཡང་སེམས་ཀུན་ནས་འཁྲུགས་པའི་ལས་བྱེད་དོ། །
གཉིས་པ་བསམ་གཏན་གཉིས་པ་ཡན་ཆད་ན་ནི་རྟོག་དཔྱོད་མེད་ལ། རྟོག་དཔྱོད་ཀྱིས་བྱ་དགོས་པ་རྣམས་ནི་དང་པོའི་དེ་གཉིས་དྲངས་ནས་བྱེད་པ་ཡིན་ཏེ་མཛོད་ལས། གཉིས་པ་སོགས་ན་ལུས་མིག་དང་། ། རྣ་བའི་རྣམ་རིག་ཀུན་ནས་སློང་། ། གང་ཡིན་དེ་ནི་དང་པོར་གཏོགས། ། ཞེས་བཤད་པ་ཡིན་ནོ། ། གསུམ་པ་སེམས་ལས་བྱུང་བ་དགེ་བ་དང་ཉོན་མོངས་པ་ཅན་གྱི་བྱེད་ལས་ནི་ཡང་ཆོས་དགེ་བ་རྣམས་ཀྱི་ལས་ནི་ཞེས་བྱ་བ་ལ་སོགས་པས་སྟོན་པར་བྱེད་དེ་རང་གི་མི་མཐུན་པའི་ཕྱོགས་ནི་མ་དད་པ་ནས་རྣམ་པར་འཚེ་བའི་བར་བཅུ་གཅིག་དང་གཞན་གང་དག་ཉོན་མོངས་པ་ཅན་དང་ལུང་མ་བསྟན་དུ་སྐྱེས་པ་རྣམས་ཀྱང་སྤོང་བ་ཡིན་ནོ། ། རང་གི་གཉེན་པོ་ནི་མ་ཆགས་པ་ནས་ཏིང་ངེ་འཛིན་གྱི་བར་ཏེ་བར་དུ་གཅོད་པ་ནི་དེ་དག་རྒྱུད་ལ་སྐྱེ་བའི་གེགས་བྱེད་པ་ཡིན་ནོ། ། མི་མཐུན་ཕྱོགས་དང་གཉེན་པོ་སོ་སོའི་རང་བཞིན་ཇི་ལྟར་ཡིན་པ་ནི་གཞུང་ཉིད་དུ་ཤེས་པར་བྱའོ། ། གཉིས་པ་མི་ལྡན་པའི་འདུ་བྱེད་ལ་དང་པོ་རབ་ཏུ་དབྱེ་བའི་སེམས་དང་ལྡན་པ་མ་ཡིན་པ་ཞེས་བྱ་བ་ལ་སེམས་དང་མཚུངས་པ་ལྔས་མཚུངས་པར་མི་ལྡན་པའི་འདུས་བྱས་ཞེས་བྱ་བ་ནི་མཚན་ཉིད་ཡིན་ནོ། །
དབྱེ་བའི་གྲངས་ནི་ཉི་ཤུ་རྩ་གསུམ་ཡིན་ལ། གྲངས་དང་གོ་རིམ་ངེས་པ་ནི་བརྗོད་འདོད་ཙམ་ལས་མེད་དེ་མ་ཐོབ་པ་དང་འཁྲུག་ཆོལ་ལ་སོགས་པ་དུ་མ་རུང་ཞིང་། གནས་བཅུ་བསྟན་པའི་མདོ་ལས་ཀྱང་རྒྱུ་ཐུག་ལ་སོགས་པ་དུ་མ་བཤད་པའི་ཕྱིར་རོ། ། འདི་ལ་བྱེ་བྲག་ཏུ་སྨྲ་བ་ཐོབ་པ་ལ་སོགས་པ་འདི་དག་གཟུགས་དང་སེམས་དང་སེམས་ལས་བྱུང་བ་ལས་རྫས་གཞན་དུ་གྲུབ་པ་ཡིན་ནོ་ཞེས་ཟེར་བ་དེ་ནི་མི་རུང་སྟེ་ཚད་གཞན་དུ་ཚད་མ་གསུམ་གྱིས་མ་གྲུབ་པའི་ཕྱིར་དང་། མ་གྲུབ་ཡང་གཞན་དུ་རྟོག་ན་འདུས་བྱས་ལས་ཀྱང་གཞན་དུ་ཡོད་པར་ཧ་ཅང་ཐལ་བའི་ཕྱིར་རོ། ། དེས་ན་མདོ་སྡེ་པ་དང་སེམས་ཙམ་པ་གཉིས་ནི་བཏགས་ཡོད་དུ་འདོད་དེ་ཕུང་པོ་ལྔའི་རབ་ཏུ་བྱེད་པ་ལས། སེམས་དང་ལྡན་པ་མ་ཡིན་པའི་འདུ་བྱེད་རྣམས་གང་ཞེ་ན། གང་དག་གཟུགས་དང་སེམས་དང་སེམས་ལས་བྱུང་བའི་གནས་སྐབས་ལ་གདགས་པ་སྟེ། དེ་ཉིད་གཞན་དུ་མི་གདགས་སོ་ཞེས་འབྱུང་བ་བཞིན་ནོ། ། དེ་ལ་ཐོབ་པ་ནི་སེམས་ལ་དགེ་བ་ལ་སོགས་པ་འཕེལ་འགྲིབ་བྱེད་པའི་གནས་སྐབས་སོ། །
སྙོམས་འཇུག་གསུམ་ནི། གཟུགས་སམ་ཀུན་གཞི་ལ་སེམས་དང་སེམས་བྱུང་འགགས་པའི་གནས་སྐབས་སོ། ། སྲོག་ནི་གཟུགས་ལ་སོགས་པ་རིས་མཐུན་དུ་གནས་པའི་གནས་སྐབས་སོ། ། རིས་མཐུན་པ་ནི་དེ་གསུམ་འདྲ་བའི་གནས་སྐབས་སོ། ། སྐྱེ་བ་ནི་དེ་གསུམ་སྔར་མེད་ཐོབ་པ་དང་། རྒས་པ་དེ་གསུམ་འགྱུར་བ་དང་། གནས་པ་དེ་གསུམ་རྒྱུན་གནས་པ་དང་། མི་རྟག་པ་དེ་གསུམ་རྒྱུན་ཆད་པའི་གནས་སྐབས་སོ། ། ཚོགས་གསུམ་ནི་སྒྲའི་ཐ་སྙད་ཀྱི་གནས་སྐབས་སོ། ། སོ་སོའི་སྐྱེ་བོ་ནི་དེ་གསུམ་གྱིས་འཕགས་པའི་ཆོས་མ་ཐོབ་པའི་གནས་སྐབས་སོ། །
འཇུག་པ་ལ་སོགས་པ་དགུ་ནི་གསུམ་པོ་དེའི་རྒྱུ་འབྲས་ཀྱི་གནས་སྐབས་ལ་གདགས་ཏེ་འོན་ཀྱང་གྲངས་ནི་གསུམ་པོ་དེའི་ཐ་དད་ལ་བཏགས་པ་ཡིན་ནོ། ། དེས་ན་འདི་དག་ནི་དགོས་པ་ལ་ལྟོས་ནས་བཤད་པ་ཡིན་ཏེ་ཇི་ལྟར་འཕེལ་འགྲིབ་དང་སེམས་དང་སེམས་བྱུང་མི་འབྱུང་བའི་གནས་སྐབས་དང་། འདུས་བྱས་ཀྱི་མཚན་ཉིད་ལ་སོགས་པ་ཤེས་པར་བྱ་བའི་ཕྱིར་དེ་དང་དེ་དག་བཤད་པ་བཞིན་ཏེ་དེ་བཞིན་དུ་རྣམ་པ་གཞན་ལའང་སྦྱར་རོ། ། འདི་རྣམས་ནི་འགྲེལ་པ་ལས་སེམས་དང་ལྡན་པ་མ་ཡིན་པའི་འདུ་བྱེད་རྣམས་ནི་གནས་དང་ངོ་བོ་ཉིད་དང་བཏགས་པས་བཤད་པར་རིག་པར་བྱའོ་ཞེས་འབྱུང་བས་དེ་ཁོ་ན་བཞིན་དུ་བཤད་པར་བྱའོ། ། གཉིས་པ་སོ་སོའི་མཚན་ཉིད་ལ་མི་ལྡན་པའི་འདུ་བྱེད་བཅུ་བཞི་བསྟན་པ་དང་། དེ་འདྲ་བའི་ཆ་མཐུན་དགུ་བསྟན་པ་གཉིས་ཀྱི། དང་པོ་ལ་དོན་བདུན་གྱི་འཕེལ་འགྲིབ་ལ་བཏགས་པའི་ཐོབ་པ་ལ་དགེ་བ་དང་མི་དགེ་བ་དང་ལུང་དུ་མ་བསྟན་པའི་ཆོས་རྣམས་ཞེས་བྱ་བས་ནི་གང་ལ་གདགས་པའི་གནས་བསྟན་ཏོ། ། འཕེལ་བ་དང་འཕེལ་བ་མ་ཡིན་པ་ནི་འགྲིབ་པ་སྟེ་འདིས་ནི་ངོ་བོ་ཉིད་བསྟན་ཏེ་འཕེལ་བ་ནི་དད་པ་ལ་སོགས་པ་ཆེན་པོར་གྱུར་པའོ། ། འགྲིབ་པ་ནི་ཆུང་ངུ་དང་ལྡན་པའོ། ། ཐོབ་པ་དང་ཞེས་བྱ་བ་ལ་སོགས་པས་ནི་བཏགས་པ་སྟོན་ཏེ་གསུམ་པོ་འདི་ནི་མིང་གི་རྣམ་གྲངས་སོ། །
ཡང་ན་ཐོག་མར་བྱུང་བ་ནི་ཐོབ་པའོ། ། བར་དང་ཐ་མར་བྱུང་བ་ནི་རྙེད་པ་དང་ལྡན་པ་ཞེས་བྱའོ། ། འདི་རྒྱས་པར་ནི་ལྡན་པའི་གནས་སྐབས་སུ་བཤད་པར་བྱའོ། ། གསུམ་པོ་དེ་ལྟར་ནི་གཞན་རྣམས་ལ་ཡང་ཇི་ལྟར་རིགས་པ་ལྟར་སྦྱར་བར་བྱའོ། ། གཉིས་པ་སེམས་དང་སེམས་བྱུང་འགགས་པ་ལ་བཏགས་པའི་སྙོམས་འཇུག་གསུམ་གྱི་འདུ་ཤེས་མེད་པའི་སྙོམས་འཇུག་ནི་འགྲེལ་པ་ལས། ས་དང་ཡིད་ལ་བྱེད་པ་དང་གནས་དང་ངོ་བོ་ཉིད་དང་བཏགས་པས་བསྟན་ཏོ་ཞེས་འབྱུང་བས་དང་པོ་ས་ནི་སེམས་ཏེ་དེ་ནི་བསམ་གཏན་གསུམ་པའི་དགེ་རྒྱས་ཀྱི་འདོད་ཆགས་དང་བྲལ་ལ་དེའི་སྟེང་ལ་བཞི་པའི་འདོད་ཆགས་དང་མ་བྲལ་བ་ཞེས་བྱ་བས་སྟོན་ཏེ་བསམ་གཏན་བཞི་པའི་སེམས་ཀྱི་འདི་ལ་འཇུག་གོ་ཞེས་བྱ་བའི་དོན་ཏོ། ། གཉིས་པ་ནི་འཁོར་བ་ལས་ངེས་པར་འབྱུང་བའི་འདུ་ཤེས་སྔོན་དུ་བཏང་བའི་ཡིད་ལ་བྱེད་པས་ཞེས་བྱ་བས་གསུངས་སོ། ། འདིས་ནི་འདི་སྟོན་པར་བྱེད་དེ་བསམ་གཏན་བཞི་པ་འབྲས་བུ་ཆེའི་ཕྱོགས་གཅིག་ན་འདུ་ཤེས་མེད་པའི་ལྷ་ཚེ་རིང་པོ་ཞེས་བྱ་བ་ཡོད་དེ། དེ་ནི་སྔོན་སྙོམས་འཇུག་འདི་བསྒོམས་པའི་མཐུས་དེར་སྐྱེས་ནས་སྐྱེས་མ་ཐག་ཏུ་སེམས་དང་སེམས་བྱུང་ཡོད་དོ། ། དེ་ནས་བསྐལ་པ་ཆེན་པོ་ལྔ་བརྒྱར་སེམས་དང་སེམས་བྱུང་མེད་པར་གནས་སོ། །
དེ་འཆི་འཕོ་བའི་ཚེ་ནི་སེམས་དང་སེམས་བྱུང་འབྱུང་སྟེ་ཕལ་ཆེར་ལོག་ལྟ་སྐྱེས་ནས་སེམས་ཅན་དམྱལ་བར་ལྟུང་བར་འགྱུར་རོ། ། དེ་ལ་ནི་དེ་བཞིན་གཤེགས་པའི་གསུང་རབ་ལ་ཐོས་པ་མ་བྱས་པའི་ལྷ་དང་མི་ཁ་ཅིག་ཐར་པར་འདུ་ཤེས་ཤིང་སྙོམས་འཇུག་འདི་ལ་ཐར་པའི་ལམ་དུ་འདུ་ཤེས་ཏེ་འཇུག་གོ ། དེའི་ཕྱིར་འབྱུང་བའི་འདུ་ཤེས་ནི་ཐར་པའི་འདུ་ཤེས་སམ་དེའི་ལམ་དུ་འདུ་ཤེས་པ་ལ་བརྗོད་དོ། ། གསུམ་པ་གནས་ནི་གང་ལ་འགོག་པའི་གནས་སམ་གང་ལ་གདགས་པའི་གནས་ནི་ཀུན་གཞི་ཉིད་ཡིན་ནོ། ། གནས་གང་དུ་སྙོམས་པར་འཇུག་པ་ལ་གནས་སུ་བརྗོད་ན་ནི་འདོད་གཟུགས་ཀྱི་ཁམས་ཡིན་ཏེ་མཛོད་ལས། གཉིས་ཀ་འདོད་དང་གཟུགས་རྟེན་ཅན། ། ཞེས་གང་བཤད་པ་ཡིན་ནོ། ། གཟུགས་མེད་པ་གཟུགས་ལ་འདོད་ཆགས་དང་བྲལ་བ་རྣམས་འདི་ལ་ཐར་པའི་འདུ་ཤེས་མི་འབྱུང་བའི་ཕྱིར་འདི་ལ་མི་འཇུག་ལ། ངན་སོང་པ་དང་མི་གང་དག་བསམ་གཏན་གྱི་རྟེན་དུ་མི་རུང་བ་དེ་དག་ཡང་མི་འཇུག་གོ ། བཞི་པ་ངོ་བོ་ཉིད་ནི་སེམས་དང་སེམས་ལས་བྱུང་བའི་ཆོས་བརྟན་པ་མ་ཡིན་པ་རྣམས་འགོག་པ་ཞེས་བྱ་བས་སྟོན་ཏེ་བརྟན་པ་ནི་ཀུན་གཞི་དང་ཉོན་ཡིད་མཚུངས་ལྡན་དང་བཅས་པས་ཏེ་རྟག་ཏུ་ཡོད་པའི་ཕྱིར་རོ། །
དེ་མ་ཡིན་པ་ནི་ཚོགས་དྲུག་འཁོར་དང་བཅས་པ་རྣམས་སོ། ། འདི་སྐད་དུ་སྙོམས་པར་འཇུག་པའི་མཐུས་ཀུན་གཞི་ཚོགས་དྲུག་སྐྱེད་མི་ནུས་པར་བསྐྱེད་ནས་འགོག་པར་བྱེད་དོ་ཞེས་སྟོན་པ་ཡིན་ནོ། ། ལྔ་པ་ནི་འདུ་ཤེས་མེད་པའི་ཞེས་བྱ་བས་སྟོན་ཏེ་རང་ཉིད་ཚོགས་དྲུག་གི་འདུ་ཤེས་མེད་པའམ། འབྲས་བུ་འདུ་ཤེས་མེད་པའི་ཕྱིར་སྙོམས་པར་འཇུག་པས་ན་དེ་སྐད་ཅེས་བརྗོད་དོ། ། འགོག་པའི་སྙོམས་འཇུག་ལའང་དེ་ལྟར་ལྔ་ལས་དང་པོ་ས་ནི་ཅི་ཡང་མེད་པའི་སྐྱེ་མཆེད་ཀྱི་འདོད་ཆགས་དང་བྲལ་བ་ལ་སྲིད་པའི་རྩེ་མོ་ལས་གྱེན་དུ་བསྐྱོད་པའི་ཞེས་བྱ་བས་སྟོན་པར་བྱེད་དོ། ། འདིར་གོང་མའི་འདོད་ཆགས་དང་མ་བྲལ་བ་ཞེས་མི་སྨོས་པ་ནི་སྲིད་རྩེ་ལས་འདོད་ཆགས་དང་བྲལ་བའི་དགྲ་བཅོམ་ཡང་འདི་ལ་འཇུག་པར་བསྟན་པའི་ཕྱིར་རོ། ། གྱེན་དུ་བསྐྱོད་པ་ནི་དེའི་གཉེན་པོ་ཟག་མེད་ཀྱི་ལམ་གསུམ་ཐོབ་པ་ཡིན་ནོ། ། ཅི་ཡང་མེད་པ་ལ་འདོད་ཆགས་དང་བྲལ་བ་ཙམ་གྱིས་ནི་འདི་ལ་འཇུག་མི་ནུས་ཏེ། དེ་འདྲ་བའི་སོ་སོ་སྐྱེ་བོས་ཡང་འཇུག་པར་ཐལ་བའི་ཕྱིར་རོ། ། སྲིད་རྩེ་ལས་བསྐྱོད་པ་ཙམ་གྱིས་ཡང་མ་ཡིན་ཏེ་འབྲས་བུ་དང་པོ་གཉིས་དང་ཤེས་རབ་ཀྱི་ཆ་ལས་རྣམ་གྲོལ་གྱིས་ཡང་འཇུག་པར་ཐལ་བའི་ཕྱིར་རོ། །
དེའི་ཕྱིར་དེ་གཉིས་ཀ་སྨོས་པས་ནི་འདི་ལ་འཕགས་པ་ཕྱིར་མི་འོང་དང་དགྲ་བཅོམ་པ་སྙོམས་འཇུག་ཡོངས་སུ་སྦྱང་བ་བྱས་པ་རྣམ་པར་ཐར་པ་བརྒྱད་ལ་བསམ་གཏན་ནུས་པ་རྣམས་འཇུག་གི སོ་སོ་སྐྱེ་བོ་དང་དེ་ལྟ་བུ་མི་ནུས་པའི་འཕགས་པ་རྣམས་ཀྱིས་ནི་མི་ནུས་པར་སྟོན་ཏོ། ། དེ་བཞིན་དུ་རང་སངས་རྒྱས་དང་བྱང་ཆུབ་སེམས་དཔའ་དེ་ལྟ་བུས་འཇུག་ནུས་ཏེ་བྱང་ཆུབ་སེམས་དཔའ་ནི་ས་བཅུ་པའི་མདོ་ལས། ཀྱེའི་རྒྱལ་བའི་སྲས་དག་བྱང་ཆུབ་སེམས་དཔའ་ས་དྲུག་པ་ཡན་ཆད་འགོག་པ་ལ་སྙོམས་པར་འཇུག་ལ་ས་བདུན་པ་ལ་ནི་སེམས་ཀྱི་སྐད་ཅིག་གཅིག་ལ་འཇུག་སྟེ་འགོག་པ་མངོན་དུ་བྱས་པ་ཞེས་ནི་མི་བྱའོ་ཞེས་གསུངས་སོ། ། འོན་ཀྱང་གཉིས་ཀའི་ཆ་ལས་གྲོལ་བའི་དགྲ་བཅོམ་དང་རང་སངས་རྒྱས་ཁྱད་པར་ཅན་གཉིས་ཐེག་ཆེན་གྱི་ལམ་དུ་ཞུགས་ན་ནི་ཚོགས་ཀྱི་ལམ་ནས་འཇུག་ནུས་པ་ཡིན་ནོ། ། གཉིས་པ་ཡིད་ལ་བྱེད་པ་ནི་ཞི་བར་གནས་པའི་འདུ་ཤེས་སྔོན་དུ་བཏང་བའི་ཡིད་ལ་བྱེད་པས་ཞེས་བྱ་བས་སྟོན་ཏེ་འཕགས་པ་རྣམས་ནི་འདུ་ཤེས་དང་ཚོར་བས་ཡོངས་སུ་སྐྱོ་ནས་རྗེས་ཐོབ་ན་དེ་གཉིས་ཞི་བའི་འགོག་པ་ལ་འཇུག་གོ ། དེ་གཉིས་ཞི་བ་ལ་ཡུན་ཇི་སྲིད་འདོད་པར་གནས་སོ་སྙམ་པ་ནི་ཞི་བར་གནས་པའི་འདུ་ཤེས་སོ། ། འདིས་ནི་འདུ་ཤེས་ཕྱིན་ཅི་ལོག་འབྱུང་བའི་འདུ་ཤེས་ལས་ཁྱད་པར་དུ་བྱེད་དོ། ། གསུམ་པ་གནས་ལ་གང་ལ་འགོག་པའམ་གདགས་པའི་གནས་ནི་ཀུན་གཞི་སྟེ་འཆད་པར་འགྱུར་རོ། ། གནས་གང་དུ་སྙོམས་པར་འཇུག་པ་ལ་གནས་སུ་བརྗོད་ན་ནི་ཁམས་གསུམ་ཀ་ཡིན་ནོ། །
གང་ཡང་གཟུགས་མེད་པའི་ཁམས་གསུམ་ནི་འདི་མངོན་དུ་འགྱུར་བ་མེད་དེ་ཞེས་འཆད་པ་དེ་ནི་ཀུན་གཞིའི་རྣམ་ཤེས་ཁས་མི་ལེན་པ་ཉན་ཐོས་སྡེ་པའི་ལུགས་ལ་བརྟེན་ནས་གསུངས་པ་ཡིན་ཏེ་དེ་དག་གི་ལྟར་ན་ནི་དེ་ན་གཟུགས་མེད་པས་འགོག་པའི་གཞི་མེད་པའི་ཕྱིར་རོ། ། དེ་ཡང་དང་པོ་ནི་མིའི་ནང་དུ་མངོན་དུ་བྱེད་དེ་བློ་གསལ་ཞིང་ཚོར་བ་དང་འདུ་ཤེས་རགས་པས་སྐྱོ་ནས་མྱུར་དུ་འཇུག་པའི་ཕྱིར་ཏེ་མཛོད་ལས། འགོག་པ་དང་པོ་མིའི་ནང་དུ། ཞེས་གང་བཤད་པ་ཡིན་ནོ། ། ཐོབ་ཟིན་མངོན་དུ་བྱེད་པ་ཡང་ཕྱིར་མི་འོང་མཐོང་ཆོས་ལ་དེ་ཉིད་དུའང་བྱེད་ཅིང་ཤི་འཕོས་ནས་ཁམས་གོང་མ་གཉིས་སུ་བྱེད་དོ། ། དགྲ་བཅོམ་པ་ནི་ཤི་ནས་ཁམས་གང་དུ་ཡང་མངོན་དུ་མི་བྱེད་དེ་མཛོད་ལས། སྲེད་དང་བྲལ་ལ་ཡང་སྲིད་མེད། ། ཅེས་འབྱུང་བའི་ཕྱིར་རོ། ། རང་སངས་རྒྱས་ནི་ཁམས་གོང་མ་གཉིས་དང་བྱང་ཆུབ་སེམས་དཔའ་དང་རྫོགས་པའི་སངས་རྒྱས་གཉིས་ནི་གཟུགས་མེད་དུ་མངོན་དུ་མི་བྱེད་དེ་དེ་ན་དེ་དག་མེད་པའི་ཕྱིར་རོ། ། དེ་ལྟར་ན་ཀུན་གཞི་འདོད་པ་ལྟར་ན་ནི་འགོག་པའི་གཞི་ཡོད་པས་གཟུགས་མེད་དུའང་འཇུག་སྟེ་ཇི་སྐད་དུ་རྣམ་པར་གཏན་ལ་དབབ་པ་བསྡུ་བ་ལས།
སྐྱེ་བ་ལས་ནི་ཀུན་གཞི་རྣམ་པར་མ་བཞག་ན་དང་པོ་འདིར་མངོན་དུ་བྱེད་ཅིང་དེའི་འོག་ཏུ་གཟུགས་ཀྱི་ཁམས་སུ་མངོན་དུ་བྱེད་དེ་དེ་ནི་གཟུགས་ཀྱི་ལུས་ལ་རག་ལས་པའི་ཕྱིར་རོ། ། ཀུན་གཞི་རྣམ་པར་བཞག་ན་ནི་མངོན་དུ་བྱེད་པ་ཐམས་ཅད་དུ་འགྲོ་བ་ཡིན་པར་བལྟ་བར་བྱའོ། ། ཞེས་གསུངས་པ་ཡིན་ནོ། ། བཞི་པ་ངོ་བོ་ཉིད་ནི་སེམས་དང་སེམས་ལས་བྱུང་བའི་ཆོས་ཞེས་བྱ་བ་ལ་སོགས་པས་སྟོན་པར་བྱེད་དེ། འདི་ལ་བྱེ་བྲག་ཏུ་སྨྲ་བ་དང་མདོ་སྡེ་པ་གཉིས་གཟུགས་ལ་ཚོགས་དྲུག་འགོག་པར་འདོད་པ་དེ་ནི་མ་ཡིན་ཏེ་ལངས་པའི་དུས་ཀྱི་སེམས་དང་སེམས་བྱུང་རྒྱུ་མེད་དུ་འགྱུར་བའི་ཕྱིར་རོ། ། དེ་ལ་བྱེ་བྲག་ཏུ་སྨྲ་བ་དུས་གསུམ་རྫས་སུ་གྲུབ་ཅིང་འདས་པ་ལ་འབྲས་བུ་འབྱིན་པའི་བྱེད་པ་ཡོད་པའི་ཕྱིར་རོ་ཞེས་ཟེར་བ་དེ་ནི་མི་རུང་སྟེ། འདས་པའི་སེམས་འགགས་ན་རྒྱུ་མེད་དང་མ་འགགས་ན་རྟག་པ་དང་འགོག་པའི་སྙོམས་འཇུག་གིས་སེམས་མ་བཀག་པར་ཐལ་བའི་ཕྱིར་རོ། ། མདོ་སྡེ་པ་གཟུགས་མེད་པ་འོག་མ་གཉིས་སུ་སྐྱེ་བ་ན་སེམས་ལས་གཟུགས་སྐྱེ་བ་ལྟར་འདིར་ཡང་གཟུགས་ཁོ་ན་ན་ས་སྐྱེ་བ་ཡིན་ཏེ་སེམས་དང་དབང་པོ་དང་བཅས་པའི་ལུས་ནི་ཕན་ཚུན་གྱི་ས་བོན་ཅན་ཡིན་པའི་ཕྱིར་རོ་ཞེས་འདོད་པ་དེའང་མ་ཡིན་ཏེ། གཟུགས་ཁོ་ན་ལས་སྔོན་མེད་པའི་སེམས་སྐྱེ་ན་དེ་ནི་ཚེ་སྔ་མ་མེད་པའི་སྐྱེས་བུ་ཡིན་པས་རྒྱང་འཕེན་པའི་ལུགས་ཡིན་པའི་ཕྱིར་དང་། སེམས་ཀྱི་ས་བོན་ལས་སྐྱེ་ན་དེའང་སེམས་ཡིན་ན་དེ་མ་བཀག་པར་ཐལ་བའི་ཕྱིར་དང་།
སེམས་མ་ཡིན་པ་ནི་སེམས་ཀྱི་ཉེར་ལེན་དུ་མི་རུང་སྟེ་རྣམ་འགྲེལ་ལས། རྣམ་ཤེས་མིན་པ་རྣམ་ཤེས་ཀྱི། ། ཉེར་ལེན་མིན་པའི་ཕྱིར་ཡང་འགྲུབ། ཅེས་བཤད་པ་བཞིན་ནོ། ། གཉིས་ཀ་ལྟར་ན་ཡང་ཆོས་སྦྱིན་གྱི་མདོ་ལས། འགོག་པ་ལ་སྙོམས་པར་ཞུགས་པའི་རྣམ་པར་ཤེས་པ་ལུས་ལས་མི་འདའ་འོ་ཞེས་གསུངས་པ་དང་འགལ་བ་ཡིན་ནོ། ། དེས་ན་དགག་གཞི་ཀུན་གཞིའི་རྣམ་ཤེས་ལ་དགག་བྱ་བརྟན་པ་མ་ཡིན་པ་རྣམས་ཞེས་བྱ་བ་ནི་འཇུག་པའི་རྣམ་ཤེས་ཚོགས་དྲུག་གོ ། བརྟན་པ་དེ་དག་ལས་ཀྱང་ཁ་ཅིག་ཅེས་བྱ་བ་ནི་བརྟན་པ་གཉིས་ཡོད་པའི་ཉོན་མོངས་པ་ཅན་གྱི་ཡིད་དོ། ། དེ་ལ་དགྲ་བཅོམ་འཇུག་ན་ཉོན་ཡིད་སྔར་སྤངས་པས་ཚོགས་དྲུག་དང་ཕྱིར་མི་འོང་འདོད་པར་ཚོགས་བདུན་དང་གཟུགས་སུ་ཚོགས་ལྔ་དང་གཟུགས་མེད་དུ་ཡིད་དང་ཡིད་ཤེས་ཏེ་གཉིས་འགོག་གོ ། འདུ་ཤེས་མེད་པ་ལ་ཉོན་ཡིད་མི་འགག་ལ་འདི་ལ་འགག་པའི་རྒྱུ་ནི་འཇུག་མཁན་འཕགས་པ་དང་སོ་སོ་སྐྱེ་བོ་ཐ་དད་པས་གཅིག་གིས་ཉོན་ཡིད་བཀག་ཡང་མི་ཁེགས་པའི་ཕྱིར་དང་།
ལྡང་བའི་ཚུལ་ནི་འཇུག་པའི་ཚེ་འཕེན་པའི་དབང་གིས་ཀུན་གཞི་ལ་སེམས་གཞན་གྱི་ས་བོན་ཡོད་པ་ལས་སེམས་འབྱུང་བར་འགྱུར་ཏེ་གཉིད་སད་པ་བཞིན་ནོ། ། ལྔ་པ་བཏགས་པར་བསྟན་པ་ནི། འགོག་པའི་སྙོམས་པར་འཇུག་པ་ཞེས་གདགས་སོ་ཞེས་བྱ་བ་ཡིན་ནོ། ། འདིས་ནི་འདི་སྟོན་པར་བྱེད་དེ་སྙོམས་འཇུག་གི་སེམས་ཀྱིས་ཀུན་གཞི་ལ་ཚོགས་བདུན་གྱི་ས་བོན་གནས་པ་ལ་གནོད་པ་བྱས་པས་ཚོགས་བདུན་འགག་པར་འགྱུར་རོ། ། དེས་ན་དེ་དག་གིས་ས་བོན་ཉམས་པའི་ཀུན་གཞིའི་གནས་སྐབས་ལ་འགོག་པའི་སྙོམས་འཇུག་ཞེས་གདགས་སོ་ཞེས་བྱ་བའི་དོན་ཏོ། ། འགྲེལ་པ་ལས། འདུ་ཤེས་མེད་པ་ནི་ཡིད་ལ་བྱེད་པ་མ་གཏོགས་པ་དག་གོ་ཞེས་འབྱུང་བའི་ཕྱིར་འདིའི་གནས་ནི་ཀུན་གཞིའམ་བསམ་གཏན་བཞི་པའི་གནས་གཞན་གསུམ་པ་ཡིན་ནོ། ། ས་ནི་སེམས་ཅན་འདུ་ཤེས་མེད་པའི་ལྷ་རྣམས་ཀྱི་ནང་དུ་སྐྱེས་པའི་ཞེས་བྱ་བས་སྟོན་པར་བྱེད་དེ་བསམ་གཏན་བཞི་པ་ཡིན་ནོ། ། ངོ་བོ་ནི་སེམས་དང་ཞེས་བྱ་བ་ལ་སོགས་པས་སྟོན་ཏེ་ཀུན་གཞི་ལ་རྣམ་ཤེས་ཚོགས་དྲུག་བཀག་པའོ། ། བཏགས་པ་ནི་འདུ་ཤེས་མེད་པ་བ་ཞེས་གདགས་སོ་ཞེས་བྱ་བས་སྟོན་ཏེ་རྣམ་ཤེས་ཚོགས་བཞི་ལན་གཅིག་བྱུང་ཡང་དེས་ཤའམ་ཤིང་གི་སྲིན་ལྟར་དེ་དག་གི་རིགས་ཀྱི་རྒྱུ་ལ་གནོད་པ་བྱས་ནས་དེ་ནས་རྣམ་པར་ཤེས་པ་མི་བརྟན་པ་རྣམས་མི་འབྱུང་བར་འགྱུར་ཏེ་དེའི་དུས་ཀྱི་ཀུན་གཞི་ལ་བཏགས་པ་ཡིན་ནོ། །
འདི་ནི་འདུ་ཤེས་མེད་པའི་སྙོམས་འཇུག་གི་རྣམ་སྨིན་གྱི་འབྲས་བུ་ཡིན་ནོ། ། དེ་ལྟར་ན་སྙོམས་པར་འཇུག་པ་འདི་གསུམ་ཀ་ཡང་ཀུན་གཞིའི་གནས་སྐབས་ལ་བཏགས་པ་ཡིན་གྱི་སེམས་དང་སེམས་བྱུང་མེད་པ་ཙམ་ནི་མ་ཡིན་ཏེ་འདུས་མ་བྱས་ཕུང་པོར་ཐལ་བར་འགྱུར་དུ་འོང་བས་སོ། ། གསུམ་པ་རིས་མཐུན་དུ་གནས་པ་ལ་བཏགས་པའི་སྲོག་གི་དབང་པོ་ནི་འགྲེལ་པ་ལས། ལྷག་མ་ནི་གནས་ལ་སོགས་པ་ལྷག་མ་གསུམ་པོ་དག་གིས་བཤད་དོ་ཞེས་འབྱུང་བས་ཇི་ལྟར་རིགས་པ་སྦྱར་རོ། ། དེ་ལ་སྲོག་གི་དབང་པོ་ཞེས་བྱ་བ་ནི་འཚོ་བར་བྱེད་པས་སྲོག་དང་རིས་མཐུན་དུ་གནས་པར་དབང་བྱེད་པས་དབང་པོ་ཞེས་བྱའོ། ། རིས་མཐུན་པ་ཞེས་བྱ་བ་ནི་ལྷ་དང་མི་ལ་སོགས་པ་རིས་མཐུན་པའི་ཚེ་གཅིག་གི་ཕུང་པོའི་རྒྱུན་ནོ། ། སྔོན་གྱི་ལས་ནི་སྔོན་བྱས་པའི་དགེ་བ་དང་མི་དགེ་བ་དང་མི་གཡོ་བའོ། ། དེས་འཕངས་པའི་གནས་པའི་དུས་ངེས་པ་ནི་རིས་མཐུན་པ་དེར་ལོ་བརྒྱ་དང་སྟོང་ལ་སོགས་པར་གནས་པའི་ནུས་པ་ཀུན་གཞི་ལ་ཡོད་པ་ལས་ཀྱིས་བྱས་པའོ། ། ཚེ་ནི་སྲོག་གི་མིང་གི་རྣམ་གྲངས་ཏེ་དེ་ལྟར་ན་ཀུན་གཞི་འགྲོ་བ་རིས་མཐུན་དུ་གནས་པའི་དུས་ངེས་པ་ལ་སྲོག་ཅེས་བཏགས་པ་ཡིན་ནོ། ། བཞི་པ་འདྲ་བ་ལ་བཏགས་པའི་རིས་མཐུན་པ་ལ་སེམས་ཅན་གྱི་རིས་མཐུན་པ་དེ་དང་དེར་ཞེས་བྱ་བ་ནི་ལྷ་དང་མི་ལ་སོགས་པ་ནང་ཕན་ཚུན་འདྲ་བ་རྣམས་སོ། །
སེམས་ཅན་དེ་དང་དེ་དག་གི་ལུས་ཞེས་བྱ་བ་ནི་ཁམས་གང་ན་བདག་དང་བདག་གིར་གང་ལ་འཛིན་པ་དེ་ནི་དེའི་ལུས་ཡིན་ཏེ་དེའང་ཁམས་འོག་མ་གཉིས་ན་ཕུང་པོ་ལྔའམ། གཟུགས་མེད་པ་ན་མིང་བཞིའི་བདག་ཉིད་དོ། ། འདྲ་བ་ཞེས་བྱ་བ་ནི་ལྔ་པོའམ་བཞི་པོ་དེ་རྣམ་པ་མཚུངས་པའོ། ། དེ་ལྟར་ན་འདི་ནི་ཕུང་པོ་མཚུངས་པ་ལ་བཏགས་པ་ཡིན་ནོ། ། མིང་གི་རྣམ་གྲངས་ནི་སྐལ་བ་མཉམ་པ་ཞེས་ཀྱང་བྱའོ། ། ལྔ་པ་མཚན་ཉིད་ལ་བཏགས་པའི་སྐྱེ་བ་ལ་སོགས་པ་ལ་བཞི་པོ་འདི་བྱེ་བྲག་ཏུ་སྨྲ་བ་རྣམས་མཚན་གཞི་བུམ་པ་ལ་སོགས་པ་ལ་ལྕགས་ཀྱི་ཐུར་མ་གཤིབས་པ་བཞིན་རྫས་ཐ་དད་དུ་ཡོད་དོ་ཞེས་ཟེར་བ་དེ་ནི་མ་ཡིན་ཏེ་མ་དམིགས་པའི་ཕྱིར་རོ། ། དེས་ན་མདོ་སྡེ་པ་རྣམས་ནི་མཛོད་ལས། སྔོན་མེད་ལས་བྱུང་སྐྱེ་བ་སྟེ། ། རྒྱུན་གནས་དེ་ཆད་འཇིག་པ་ཡིན། ། རྒྱུན་གྱི་སྔ་ཕྱིའི་བྱེ་བྲག་ནི། །
གནས་པ་གཞན་དུ་འགྱུར་བར་འདོད། ། ཅེས་འབྱུང་བ་ལྟར་འདོད་དེ་དེ་ལ་རིས་མཐུན་པར་ཞེས་སྨོས་པ་ནི་འདུས་བྱས་ཐམས་ཅད་ཀྱི་འབྱུང་བ་ལ་སྐྱེ་བ་ཞེས་མི་བྱའི་འོན་ཀྱང་སེམས་ཅན་གྱི་རྒྱུད་ཀྱིས་བསྡུས་པ་ལ་གདགས་པར་བསྟན་པའི་ཕྱིར་རོ། ། འདུ་བྱེད་ནི་འདུས་བྱས་སོ་རྒྱུན་ཞེས་བྱ་བ་ནི་འདི་དག་རྒྱུན་ལ་འདོགས་ཀྱི་སྐད་ཅིག་ལ་མ་ཡིན་པར་བསྟན་པའི་ཕྱིར་ཏེ་སྐད་ཅིག་གཅིག་ལ་ནི་བཞི་པོ་འདི་གཞག་པར་མི་ནུས་པའི་ཕྱིར་རོ། ། བྱེ་བྲག་ཏུ་སྨྲ་བ་གང་དག་དངོས་པོ་ནི་སྐྱེས་པ་མེད་ཀྱི་སྐྱེ་བ་ནི་དངོས་པོ་ལས་དོན་གཞན་དུ་འདོད་པ་དེ་བསལ་བའི་ཕྱིར་སྔར་མ་བྱུང་བ་ལས་བྱུང་བ་ཞེས་སྨོས་ཏེ་སེམས་ཅན་རྣམས་ཀྱི་རང་བཞིན་མ་བྱུང་བ་ལས་བྱུང་བ་ལ་སྐྱེ་བ་ཞེས་བྱའི་དེ་དོན་གཞན་ནི་མེད་དོ་ཞེས་བྱ་བའི་དོན་ཏོ། ། རྒ་བ་ནི་རྒས་པའོ་རིས་མཐུན་པ་ལ་སོགས་པ་ནི་བཤད་ཟིན་ཏོ། ། གཞན་དུ་འགྱུར་བ་ནི་སྐྱེ་བའི་སྲིད་པ་ནས་འཆི་བའི་སྲིད་པའི་བར་དུ་སྣ་ཚོགས་སུ་འགྱུར་བ་སྟེ་ནུར་ནུར་པོ་ལས་མེར་མེར་པོ་དང་། དར་ལ་བབ་པ་རྒས་པར་འགྱུར་བའི་བར་དུའོ། ། རྒྱུན་མི་འཇིག་པ་ལ་ཞེས་བྱ་བ་ནི་སྐྱེས་ནས་མ་ཤིའི་བར་རོ། ། རྒྱུན་འཇིག་པ་ནི་འཆི་བ་ལ་བརྗོད་དོ། ། དེའི་ཕྱིར་དེ་དག་ནི་སྐད་ཅིག་ལ་མི་བྱ་ཞིང་དོན་གཞན་པ་ཡང་མེད་པར་བསྟན་པ་ཡིན་ནོ། །
ཕྱི་རོལ་གྱི་གཟུགས་ལ་ཡང་བཞི་པོ་འདི་ཡོད་བཞིན་དུ་སེམས་ཅན་ཁོ་ནའི་མཚན་ཉིད་དུ་སྟོན་པ་ནི་བཅོམ་ལྡན་འདས་ཀྱིས་སེམས་ཅན་གྱི་འདུ་བྱེད་ཀྱི་དབང་དུ་མཛད་ནས་གསུངས་པའི་ཕྱིར་རོ། ། འདི་ལྟར་སྣོད་ཀྱི་འཇིག་རྟེན་ནི་འཇིག་པ་དང་འཆགས་པའི་སྒྲས་གསུངས་ལ། སེམས་ཅན་རྣམས་ནི་སྐྱེ་བ་དང་རྒ་བ་ལ་སོགས་པས་བསྟན་ཏེ་འཇིག་རྟེན་པ་རྣམས་ལ་དེ་ལྟར་གྲགས་པའི་ཕྱིར་རོ། ། དྲུག་པ་ཐ་སྙད་ལ་བཏགས་པའི་མིང་ལ་སོགས་པའི་ཚོགས་གསུམ་པོ་འདི་ཡང་བྱེ་བྲག་ཏུ་སྨྲ་བ་རྣམས་ནི་སྒྲ་སྤྱིའི་ཕྲེང་བ་ཡིད་ལ་སྣང་བའི་རྫས་གཞན་མི་ལྡན་པའི་འདུ་བྱེད་རྫས་སུ་གྲུབ་པར་འདོད་དོ། ། མདོ་སྡེ་པ་ནི་སྒྲ་རང་གི་མཚན་ཉིད་དང་། རྣམ་རིག་པ་རྣམས་ནི་ཡིད་ཀྱི་ཤེས་པར་འདོད་མོད་ཀྱི་སྔ་མ་ནི་འདིར་མི་གཟུང་ངོ་། ། དེ་ལ་ཆོས་ནི་ཤེས་བྱའོ། ། ངོ་བོ་ཉིད་ནི་ཁྱད་པར་དང་བྲལ་བའོ། ། ངོ་བོ་སྟོན་པ་ནི་མིང་ཡིན་ཏེ་དཔེར་ན་མིག་དང་རྣ་བ་དང་ལྷ་དང་མི་ཞེས་བྱ་བ་བཞིན་ནོ། ། ཚིག་བླ་དྭགས་ཞེས་བྱ་བ་ནི་ཆོས་རྣམས་ཀྱི་ངོ་བོ་ཉིད་ནི་སྒྲས་བརྗོད་དུ་མེད་པའི་ཕྱིར་འདི་རྗོད་བྱེད་དུ་སྒྲོ་བཏགས་པ་ཡིན་ནོ་ཞེས་སློབ་དཔོན་བློ་གྲོས་བརྟན་པ་འཆད་དོ། །
ཡང་ན་ཚིག་བླ་དྭགས་ནི་རྗོད་བྱེད་ཀྱི་མིང་ཡིན་ནོ། ། ཁྱད་པར་གྱི་ཚིག་ནི་ཁྱད་པར་རྗོད་པར་བྱེད་པ་སྟེ་གསེར་གྱི་བུམ་པ་དང་ལྷས་བྱིན་གྱི་མིག་ཅེས་བྱ་བ་ལ་སོགས་པའོ། ། དེ་གཉིས་ཀའི་གནས་ཞེས་བྱ་བ་ལ་དེའི་སྒྲ་གཅིག་པུ་ནི་ཚིག་ཉིད་ལ་སྙེག་པར་དགོས་ལ། གཉིས་ཀའི་སྒྲ་གཅིག་པུ་སྨོས་ན་ནི་གང་ལ་བྱ་མི་ཤེས་པས་དེ་གཉིས་ཀ་ཞེས་སྨོས་སོ། ། ཡི་གེ་རྣམས་ལ་ཞེས་བྱ་བ་ནི་ཀ་ལ་སོགས་པ་ཁ་ནང་ནས་གྲགས་པའམ་ཡིད་ཤེས་ཀ་ལ་སོགས་པའི་རྣམ་པར་སྐྱེས་པའོ། ། གནས་པ་ཉིད་འཆད་པ་ནི་དེ་གཉིས་ཀ་གསལ་བར་བྱེད་པའི་ཕྱིར་ཞེས་བྱ་བ་ཡིན་ཏེ་ཡི་གེ་ཚོགས་ནས་དེ་གཉིས་གྲུབ་པར་བྱེད་པའི་ཕྱིར་ཏེ་བརྡ་སྤྲོད་པའི་གཞུང་ལས། ཇི་ལྟར་རྡུལ་ལས་གོང་བུ་བཞིན། ། ཡི་གེ་འདུས་པར་གྱུར་པ་ན། ། མིང་ནི་རབ་ཏུ་འགྲུབ་པར་འགྱུར། ། ཞེས་བྱ་བ་དང་། །
གལ་ཏེ་མིང་གཉིས་འདུས་པའམ། ། འོན་ཏེ་མང་པོ་འདུས་ཡང་རུང་། ། དེ་དག་ཁྱད་པར་རྗོད་བྱེད་ན། ། ཚིག་ཅེས་རབ་ཏུ་བརྗོད་པ་སྟེ། ། ཕྲད་རྣམས་དག་དང་བཅས་པའང་ཡིན། ། ཞེས་འབྱུང་བ་ཡིན་ནོ། ། རྗོད་པ་ཡང་དེ་ཡིན་ཏེ་དོན་ཡང་དག་པར་རྗོད་པའི་ཕྱིར་ཞེས་བྱ་བ་ནི་ཡི་གེ་ཚོགས་པས་དོན་རྗོད་པས་རེ་རེའང་རྗོད་བྱེད་དུ་བཏགས་པ་ཡིན་ཏེ་དམག་དང་ཤིང་རྟ་དང་ལུས་བཞིན་ནོ། ། དེ་སྐད་དུའང་བསྡུ་བ་ལས། ཡི་གེ་ལ་བརྟེན་པ་ནི་སྒྲ་ཙམ་རིག་པར་བྱེད་ཀྱི་དོན་འགའ་རིག་པར་མི་བྱེད་དོ་ཞེས་བཤད་དོ། ། ཡི་གེ་ནི་རྣམ་གྲངས་སུ་གཏོགས་པ་གཞན་དུ་མི་འགྱུར་བར་བྱེད་པའི་ཕྱིར་ཞེས་བྱ་བ་ནི་དཔེར་ན་མིག་ནི་འདྲེན་བྱེད་དང་གསལ་བྱེད་དང་ཁྲིད་བྱེད་དང་ལྟ་བྱེད་ལ་སོགས་པ་རྣམ་གྲངས་གཞན་གྱིས་ཡང་གོ་བ་དེ་བཞིན་དུ།
ཀ་ལ་སོགས་པའི་ཡི་གེ་རྣམས་ནི་སྒྲ་དེ་ཉིད་མ་གཏོགས་པ་གཞན་གང་ཡང་དེ་དག་གི་རྣམ་གྲངས་སུ་མི་འགྱུར་ཞིང་གཞན་གང་གིས་ཡང་དེ་མི་ཤེས་པའི་ཕྱིར་རོ། ། སྡེའི་ཚོགས་ཀྱི་ནང་ཚན་ཐ་དད་བརྗོད་པས་ཡང་གྲངས་ཀྱི་རིམ་པ་ཤེས་པར་འགྱུར་གྱི་སྒྲའི་གདངས་མི་ཤེས་ལ་ཡི་གེའི་ངོ་བོ་ནི་སྒྲའི་གདངས་ཉིད་ཡིན་པའི་ཕྱིར་སྒྲའི་གདངས་གོ་བའི་རྣམ་གྲངས་གཞན་མེད་དོ། ། དེས་ན་རྣམ་གྲངས་དུ་མ་མེད་པ་ནི་རང་བཞིན་ཡིན་ལ་མིང་ཚིག་གསལ་བར་བྱེད་པ་ནི་བྱེད་ལས་དང་། དོན་རྗོད་པ་ནི་དགོས་པ་ཡིན་ཏེ་གཞུང་དེ་ཉིད་ལས། རྣམ་གྲངས་དུ་མ་མེད་པ་དང་། མིང་ཚིག་གསལ་བར་བྱེད་པ་དང་། དོན་རྣམས་རྗོད་པར་བྱེད་པའི་ཕྱིར། ། ཡི་གེ་ཞེས་ནི་བརྗོད་པ་ཡིན། ། རང་བཞིན་ལས་དང་དགོས་ཆེད་ཀྱི། ། ངེས་ཚིག་ཡིན་ཏེ་གོ་རིམ་བཞིན་ཞེས་བཤད་པ་ཡིན་ནོ། །
ཐ་སྙད་ཐམས་ཅད་ནི་གསུམ་པོ་འདིས་བསྡུས་སོ་ཞེས་ཤེས་པར་བྱ་བའི་ཕྱིར་གསུམ་པོ་འདི་སྨོས་སོ། ། གསུམ་པོ་འདི་རྒྱས་པ་ནི་ངག་གི་དབང་ཕྱུག་གྲུབ་པར་བལྟ་བར་བྱའོ། ། བདུན་པ་མ་ཐོབ་པ་ལ་བཏགས་པའི་སོ་སོ་སྐྱེ་བོ་ལ་སྡིག་པ་མི་དགེ་བའི་ཆོས་རྣམས་ལས་རིང་དུ་སོང་བས་ན་འཕགས་པའོ། ། དེའི་ཆོས་རྣམས་ནི་མཐོང་བ་དང་སྒོམ་པ་དང་མི་སློབ་པའི་ལམ་རྣམས་སོ། ། མ་ཐོབ་པ་ནི་མ་སྐྱེས་པའོ། ། འདི་སྐད་དུ་འཕགས་པའི་ཆོས་མ་སྐྱེས་པའི་སེམས་ཅན་གྱི་རྒྱུད་ལ་སོ་སོ་སྐྱེ་བོ་ཞེས་བྱའོ་ཞེས་སྟོན་པ་ཡིན་ནོ། ། གཉིས་པ་ཆ་མཐུན་དགུ་སྟོན་པ་ལ་འཇུག་པའི་རྒྱུ་དང་འབྲས་བུའི་རྒྱུད་རྒྱུན་མི་ཆད་པ་ལ་ཞེས་བྱ་བ་ནི་སྐད་ཅིག་གཅིག་གམ་རྒྱུན་ཆད་པ་ལ་ནི་འཇུག་པ་མི་འདོགས་སོ་ཞེས་བྱ་བའི་དོན་ཏོ། ། རྒྱུ་དང་འབྲས་བུ་ཐ་དད་པ་ནི་འབྲས་བུ་ཐ་དད་ཀྱི་རྒྱུའང་ཐ་དད་པ་སྟེ་བདེ་བའི་རྒྱུ་དགེ་བ་དང་། སྡུག་བསྔལ་གྱི་རྒྱུ་མི་དགེ་བ་ལ་སོགས་པའོ། ། རྒྱུ་དང་འབྲས་བུ་རྗེས་སུ་མཐུན་པ་ནི་བྱིན་པའི་འབྲས་བུ་ལོངས་སྤྱོད་དང་།
སྲོག་བཅད་པའི་འབྲས་བུ་ཚེ་ཐུང་བ་ལ་སོགས་པའོ། ། རྒྱུ་དང་འབྲས་བུ་མྱུར་བར་འབྱུང་བ་ནི་བར་མ་ཆོད་པར་སྐྱེ་བའོ། ། རྒྱུ་དང་འབྲས་བུ་རེ་རེ་ནས་འབྱུང་བ་ནི་དུས་མཉམ་དུ་མི་འབྱུང་གི་སྔ་ཕྱིར་འབྱུང་བའོ། ། རྒྱུ་དང་འབྲས་བུ་རྒྱུན་དུ་འབྱུང་བ་ཞེས་བྱ་བ་ལ་གང་བྱུང་ནས་འགགས་པ་དེ་ལ་ནི་འདས་པའི་དུས་དང་། གང་མ་བྱུང་བ་དེ་ལ་ནི་མ་འོངས་པའི་དུས་དང་། གང་བྱུང་ལ་མ་འགགས་པ་དེ་ལ་ནི་དེ་ལྟར་བྱུང་བའི་དུས་ཞེས་བརྗོད་དོ། ། དེས་ན་དུས་ནི་དུས་ཅན་ལས་ཐ་མི་དད་པ་ཡིན་ནོ། ། འདིས་ནི་རིགས་པ་ཅན་ལ་སོགས་པ་དུས་དུས་ཅན་ལས་ཐ་དད་པ་རྟག་པའི་རྫས་སུ་འདོད་པ་དེ་བསལ་བ་ཡིན་ནོ། ། གང་ནས་ཉི་མ་འཆར་བ་དེ་ནི་ཤར་དང་གང་དུ་ནུབ་པ་དེ་ནི་ནུབ་ཅེས་བྱ་བ་ལ་སོགས་པར་ཤེས་པར་བྱའོ། ། ཕྱོགས་བཅུ་ཞེས་བྱ་བ་ནི་མཚམས་བཞི་དང་བཅས་པའི་ཕྱིར་རོ། །
རྒྱུ་དང་འབྲས་བུ་ཡོད་པ་ཞེས་བྱ་བ་ནི་གཟུགས་ཅན་གྱིས་བསྡུས་པ་རྣམས་ཏེ་གཟུགས་མེད་པ་རྣམས་ནི་གོང་ས་གནོན་པའི་ཚུལ་གྱིས་ཕྱོགས་ལ་ཁྱབ་པར་བྱེད་མི་ནུས་པའི་ཕྱིར་རོ། ། ཐ་དད་པ་ནི་དུ་མ་སྟེ་ཐ་མི་དད་པའི་གཅིག་ལ་ནི་གསུམ་དང་གསུམ་ལ་སོགས་པའི་གྲངས་མི་རུང་བའི་ཕྱིར་རོ། ། རྒྱུ་ནི་ཉེ་བར་ལེན་པའི་རྒྱུའོ། ། འབྲས་བུའི་རྐྱེན་ནི་འབྲས་བུ་སྐྱེད་པའི་ལྷན་ཅིག་བྱེད་པའི་རྐྱེན་ཏེ་རྣམ་པར་ཤེས་པའི་རྐྱེན་བཞི་ལྟ་བུའོ། ། འདི་ནི་ཕུང་པོ་ལྔ་པ་ལས་རྒྱུ་དང་རྐྱེན་འདུས་པ་ལ་ཚོགས་པ་ཞེས་གདགས་སོ་ཞེས་འབྱུང་བ་ལྟར་གཟུང་ངོ་། ། དེ་ལྟར་ན་སེམས་དང་ལྡན་པ་མ་ཡིན་པའི་འདུ་བྱེད་འདི་དག་ནི་གཟུགས་དང་སེམས་དང་སེམས་ལས་བྱུང་བའི་གནས་སྐབས་ཀྱི་ཁྱད་པར་ལ་བཏགས་པའི་ཕྱིར་ཐམས་ཅད་ཡང་བཏགས་པའི་ཡོད་པར་རིག་པར་བྱའོ། ། འདུ་བྱེད་ཀྱི་ཕུང་པོའི་རྣམ་གཞག་བཤད་ཟིན་ཏོ།། །། རྣམ་པར་ཤེས་པའི་ཕུང་པོའི་རྣམ་གཞག་ལ་དང་པོ་སྤྱིའི་དོན་ལ་གཞན་ཕྱོགས་དགག་པ་དང་། རང་ལུགས་གཞག་པ་གཉིས་ལས། དང་པོ་ལ་རྣམ་པར་ཤེས་པའི་གྲངས་མང་བར་སྨྲ་བ་དགག་པ་དང་།
ཉུང་བར་སྨྲ་བ་དགག་པ་དང་། ཀུན་གཞིའི་དོན་རྣམ་པ་གཞན་དུ་འཆད་པ་དགག་པ་གསུམ་གྱི་དང་པོ་ནི། ཁ་ཅིག་་་་་་རྒྱ་ནག་རྫོགས་གསལ་འོད་འཛག་རྣམ་པར་ཤེས་པ་ནི་དྲི་མ་མེད་པའི་ཡིད་དང་དགུ་ཡིན་ཏེ་འདི་མེད་ན་སངས་རྒྱས་པའི་ཚེ་དྲི་མ་མེད་པའི་སེམས་གསར་དུ་སྐྱེ་བར་འགྱུར་ན་སྔོན་མེད་པའི་སེམས་གསར་པ་སྐྱེ་བ་ནི་འཇིག་རྟེན་རྒྱང་འཕེན་པའི་ལུགས་ཡིན་ནོ་ཟེར་བ་དེ་ནི་དེ་ལྟ་མ་ཡིན་ཏེ་འདི་ལ་སྒྲུབ་པར་བྱེད་པ་ལུང་དང་རིགས་པ་མེད་པའི་ཕྱིར་རོ། ། གང་ཡང་ཏིང་ངེ་འཛིན་རྒྱལ་པོ་ལས། བདེ་གཤེགས་སྙིང་པོས་འགྲོ་ཀུན་ཡོངས་ལ་ཁྱབ། ། ཅེས་བྱ་བ་དང་། སེམས་ཅན་ཐམས་ཅད་ནི་དེ་བཞིན་གཤེགས་པའི་སྙིང་པོ་ཅན་ནོ་ཞེས་གསུངས་པ་དེ་ནི་ཀུན་གཞི་ལ་རྣམ་བྱང་གི་ས་བོན་ཡོད་པ་དང་།

སེམས་རྒྱུད་ལ་དེ་བཞིན་ཉིད་ཀྱིས་ཁྱབ་པ་ལ་དགོངས་ནས་དེ་སྐད་དུ་གསུངས་པ་ཡིན་ཏེ། དཔལ་ཕྲེང་སེང་གེའི་ང་རོའི་མདོ་ལས། རྣམ་པར་བྱང་བའི་ས་བོན་ལ་ལྟོས་ནས་སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་ནོ་ཞེས་བྱ་བ་དང་། མདོ་སྡེའི་རྒྱན་ལས། དེ་བཞིན་ཉིད་དེ་ཐམས་ཅད་ལ། ། ཁྱད་པར་མེད་ཀྱང་དག་གྱུར་པ། ། དེ་བཞིན་གཤེགས་ཉིད་དེ་ཡི་ཕྱིར། ། འགྲོ་ཀུན་དེ་ཡི་སྙིང་པོ་ཅན། ། ཞེས་འབྱུང་བའི་ཕྱིར་རོ། ། གཞན་ཡང་དྲི་མ་མེད་པའི་ཡིད་དེ་ཟག་མེད་ཀྱི་ཤེས་པའི་ས་བོན་ལ་བརྗོད་ན་ནི་ཀུན་གཞི་ཉིད་དུ་ཐལ་བར་འགྱུར་ལ། མངོན་སུམ་དུ་གྱུར་པ་ཡིན་ན་ནི་དེ་སྤང་བྱ་དང་འགལ་ལམ་མི་འགལ་བརྟག་གྲང་།
གལ་ཏེ་འགལ་ན་ནི་སེམས་ཅན་ཐམས་ཅད་ལམ་ལ་འབད་མི་དགོས་པར་གྲོལ་བར་འགྱུར་ཏེ་འགལ་ཟླ་གྲུབ་ན་ནི་སྤང་བྱ་མི་གནས་པའི་ཕྱིར་རོ། ། གནས་ན་ཡང་འགལ་བ་ཉིད་ཉམས་པ་ཡིན་ནོ། ། ཅི་སྟེ་མི་འགལ་ན་ནི་འཕགས་པའི་ཆོས་ཐོབ་པའི་ཚེ་ཡང་མི་གྲོལ་བར་ཐལ་བར་འགྱུར་ཏེ། ཟག་མེད་ཀྱི་ཡིད་མངོན་དུ་གྱུར་ཡང་སྤང་བྱ་མི་ལྡོག་པའི་ཕྱིར་རོ། ། འཇིག་རྟེན་སྔ་མ་མེད་ན་ནི་རྒྱང་འཕེན་པའི་ལུགས་སུ་འགྲོ་བ་ཡིན་གྱི་ཟག་མེད་ཀྱི་སེམས་གསར་དུ་སྐྱེས་པས་ནི་དེར་འགྱུར་བ་མ་ཡིན་ནོ། ། གཉིས་པ་ལའང་དོན་གསུམ་གྱི་དང་པོ་ཤེས་པ་ཐམས་ཅད་ཀུན་གཞིར་གཅིག་པར་འདོད་པ་དགག་པ་ནི། ཁ་ཅིག་ན་རེ་ཤེས་པ་ཐམས་ཅད་ནི་ཀུན་གཞིའི་རང་བཞིན་དུ་གཅིག་པ་ཡིན་ནོ་ཞེས་ཟེར་རོ། ། དེ་ནི་མི་འཐད་དེ་སྙོམས་འཇུག་གསུམ་ལ་ཀུན་གཞི་ཡོད་པས་ཚོགས་དྲུག་ཡང་ཡོད་པར་ཐལ་བའི་ཕྱིར་དང་། ཚོགས་དྲུག་མེད་པས་ཀུན་གཞིའང་མེད་པར་ཐལ་བའི་ཕྱིར་ཏེ་དེ་བཞིན་དུ་བརྒྱལ་བ་ལ་སོགས་པ་སེམས་མེད་པའི་གནས་སྐབས་གཞན་ལ་ཡང་སྦྱར་རོ། ། གང་ཡང་མདོ་དེ་དང་དེ་ལས་ཀུན་གཞི་དང་རྣམ་པར་ཤེས་པ་གཞན་རྣམས་ཆུ་དང་རླབས་བཞིན་དུ་གསུངས་པ་དེ་ནི་རྒྱུ་འབྲས་མཚོན་པའི་དཔེར་བཀོད་པ་ཡིན་གྱི་རང་བཞིན་གཅིག་པའི་དཔེར་བཀོད་པ་ནི་མ་ཡིན་ནོ། །
གཉིས་པ་ཤེས་པ་ཐམས་ཅད་ཡིད་ཤེས་སུ་གཅིག་པར་འདོད་པ་དགག་པ་ནི། གཅིག་པུར་སྨྲ་བའི་བྱང་ཆུབ་སེམས་དཔའ་ན་རེ་རྣམ་པར་ཤེས་པ་ནི་ཡིད་ཤེས་གཅིག་ཉིད་ཡིན་མོད་ཀྱི་འོན་ཀྱང་རྟེན་དེ་དང་དེ་ལ་བརྟེན་ནས་ཡུལ་དེ་དང་དེ་ལ་འཇུག་པ་ན་རྣམ་པར་ཤེས་པ་དེ་དང་དེའི་མིང་འཐོབ་སྟེ་སེམས་པ་ལ་ལུས་ངག་གི་ལས་ཞེས་བཏགས་པ་བཞིན་ནོ། ། དེ་ཉིད་དབང་པོ་གཟུགས་ཅན་ལ་བརྟེན་པའི་ཚེ་རྟོག་མེད་དང་ཡིད་ཀྱི་དབང་པོ་ལ་བརྟེན་པའི་ཚེ་རྟོག་པར་འགྱུར་རོ། ། དོན་འདི་ཉིད་བྲམ་ཟེའི་ཚོམས་ལས། གང་ཞིག་ལུས་མེད་ཕུག་གནས་ཤིང་། ། རིང་དུ་འགྲོ་ལ་གཅིག་ཏུ་རྒྱུ། ། གདུལ་བར་དཀའ་བའི་སེམས་འདུལ་བྱེད། ། དེ་ནི་བྲམ་ཟེ་ངས་བཤད་དོ། ། ཞེས་བྱ་བ་དང་། ཡང་སྐྱེ་མཆེད་བཅུ་གཉིས་བསྟན་པ་ལས།
རྣམ་པར་ཤེས་པའི་ཚོགས་དྲུག་ནི་ཡིད་ཀྱི་སྐྱེ་མཆེད་དོ་ཞེས་བྱ་བ་དང་། ཡང་དབང་པོ་ལྔ་པོ་འདི་དག་གི་སྤྱོད་ཡུལ་ནི་ཡིད་ཀྱིས་མྱོང་སྟེ། ཡིད་ནི་འདི་དག་གི་སྟོན་པའོ་ཞེས་འབྱུང་བ་ཡིན་ནོ་ཞེས་ཟེར་རོ། ། དེ་ནི་མི་རུང་སྟེ་འདི་དག་ཐམས་ཅད་གཅིག་ཡིན་ན་གཅིག་སྐྱེས་པའི་ཚེ་ན་ཐམས་ཅད་སྐྱེ་བ་དང་གཅིག་འགག་པའི་ཚེ་ཐམས་ཅད་འགག་པ་དང་ཡིད་ཀྱི་ཤེས་པས་འདས་པ་དང་མ་འོངས་པ་དང་ལྡོག་ཆོས་ཀྱི་དབྱེ་བ་འཛིན་པ་དང་ལྐོག་གྱུར་རྟགས་ཀྱིས་དཔོག་པ་དང་ཕྱི་རོལ་དོན་དང་དབང་པོ་གཟུགས་ཅན་ལ་མི་ལྟོས་པ་དེ་བཞིན་དུ་དབང་པོའི་ཤེས་པ་རྣམས་ཡང་ད་ལྟར་ཐལ་བར་འགྱུར་ན། དེ་དག་དེ་ལྟར་ཡང་མ་ཡིན་ཏེ་འགལ་བའི་ཆོས་དང་ལྡན་པར་ཚད་མས་མ་གྲུབ་པའི་ཕྱིར་རོ། ། གང་ཡང་གཅིག་པུ་རྒྱུ་ཞེས་བྱ་བ་དེ་ནི་དྲུག་པ་ཡིད་ཀྱི་ཤེས་པ་ཁོ་ནའི་དབང་དུ་བྱས་ནས་གསུངས་པ་ཡིན་ལ། ཚོགས་དྲུག་ནི་ཡིད་ཀྱི་སྐྱེ་མཆེད་དོ་ཞེས་བྱ་བ་དེ་ནི་སྐྱེ་མཆེད་ན་ཡིད་ཀྱི་སྐྱེ་མཆེད་དུ་སྟོན་པ་ཡིན་ཞིང་། ཡིད་ནི་འདི་དག་གི་སྟོན་པའོ་ཞེས་འབྱུང་བ་དེ་ནི་སྒོ་ལྔའི་ཤེས་པ་ལའང་ཡིད་ཅེས་བརྗོད་པ་ཡིན་ནོ། ། གང་ཡང་སེམས་ཅན་རྣམས་ནི་རྣམ་པར་ཤེས་པའི་རྒྱུད་རེ་རེ་པའོ་ཞེས་འབྱུང་བ་དེ་ཡང་མིག་ལ་སོགས་པ་རིས་མཐུན་པའི་རྣམ་པར་ཤེས་པ་རེ་རེ་ཡིན་པ་ལ་དགོངས་ནས་དེ་སྐད་གསུངས་པ་ཡིན་ཏེ་རྣམ་འགྲེལ་ལས། དེ་དག་རྣམས་ཡང་རིས་མཐུན་པའི། །
རྣམ་པར་ཤེས་ལ་ངེས་པར་འགྱུར། ། འདི་ལྟར་རྣམ་པར་རྟོག་པ་རྣམས། ། རིམ་གྱིས་འབྱུང་བར་ཡང་དག་རྟོགས་ཞེས་བཤད་པ་བཞིན་ནོ། ། གསུམ་པ་ཀུན་གཞི་དང་ཉོན་ཡིད་ཁས་མི་ལེན་པ་དགག་པ་ནི། ཉན་ཐོས་སྡེ་པ་དང་སློབ་དཔོན་ཟླ་བ་གྲགས་པ་ལ་སོགས་པའི་དབུ་མ་པ་ཁ་ཅིག་ཀུན་གཞི་དང་ཉོན་མོངས་པ་ཅན་གྱི་ཡིད་བོར་ནས་རྣམ་པར་ཤེས་པ་ནི་དྲུག་ཁོ་ན་ཡིན་ནོ་ཞེས་སྨྲའོ། ། འདི་ནི་དེ་བཞིན་གཤེགས་པ་བཞེད་པ་མ་ཡིན་ཏེ། དེ་ལ་དང་པོ་ཀུན་གཞི་ཁས་མི་ལེན་པ་དགག་པ་ལ་ལུང་ནི། རྒྱན་མཐུག་པོའི་མདོ་ལས། ཇི་ལྟར་ཟླ་བ་སྐར་ཚོགས་དང་། ། ལྷན་ཅིག་མཁའ་ལ་གནས་པ་ལྟར། །
རྣམ་ཤེས་རྣམས་དང་ཀུན་གཞི་ཡང་། ། དེ་བཞིན་ལྷན་ཅིག་ལུས་ལ་གནས། ། ཞེས་བྱ་བ་དང་། ། ཆོས་མངོན་པའི་མདོ་ལས། ཆོས་ཀུན་ས་བོན་ཐམས་ཅད་པའི། ། རྣམ་པར་ཤེས་པ་ཀུན་གཞི་སྟེ། ། དེ་བས་ཀུན་གཞིའི་རྣམ་ཤེས་ནི། ། དམ་པ་དག་ལ་ངས་བཤད་དོ། ། ཞེས་བྱ་བ་དང་། ལང་ཀར་གཤེགས་པ་ལས།
དེ་བཞིན་གཤེགས་པའི་སྙིང་པོ་ནི། ། རྣམ་ཤེས་བདུན་དང་ལྡན་པར་ཡང་། ། འཛིན་པ་གཉིས་ཀྱིས་རབ་འཇུག་སྟེ། ། ཡོངས་སུ་ཤེས་པས་ལྡོག་པར་འགྱུར། ། ཞེས་གསུངས་ཏེ་ཐེག་ཆེན་པའི་ལུང་ལས་ནི་དེ་ལྟ་བུ་ཡིན་ནོ། ། སེམས་འདི་ནི་ཐེག་པ་ཆུང་ངུའི་ལུང་ལས་ཀྱང་འབྱུང་སྟེ་ཇི་སྐད་དུ་ཐམས་ཅད་ཡོད་པར་སྨྲ་བའི་གཅིག་ལས་འཕྲོས་པའི་ལུང་དེ་བཞིན་གཤེགས་པ་འབྱུང་བའི་ཕན་ཡོན་རྣམ་པ་བཞི་བསྟན་པའི་མདོ་ལས། སྐྱེ་དགུ་ཀུན་གཞི་ལ་ཀུན་ཏུ་དགའ་བ་དག་ལ་དེ་སྤང་བའི་ཕྱིར་ཆོས་བསྟན་ན་ཉན་འདོད་ལ་རྣ་གཏོད་ཅིང་སེམས་འཇོག་ལ་ཆོས་སྒྲུབ་སྟེ། དེ་བཞིན་གཤེགས་པ་འཇིག་རྟེན་དུ་འབྱུང་ན་ངོ་མཚར་རྨད་དུ་བྱུང་བའི་ཆོས་འདི་ཡང་འཇིག་རྟེན་དུ་འབྱུང་ངོ་ཞེས་བྱ་བ་དང་། དགེ་འདུན་ཕལ་ཆེ་སྡེའི་ལུང་ལས། རྩ་བའི་རྣམ་པར་ཤེས་པ་ཞེས་བྱ་བ་དང་།
ས་སྟོན་༼༽སྡེའི་ལུང་ལས། འཁོར་བ་ཇི་སྲིད་པའི་ཕུང་པོ་ཞེས་བྱ་བ་དང་། མང་པོས་བཀུར་བ་དང་གོས་དམར་ཅན་གྱི་ལུང་ལས། རྣམ་པར་སྨིན་པའི་རྣམ་པར་ཤེས་པ་ཞེས་བྱ་བ་དང་། གནས་བརྟན་པའི་ལུང་ལས་ནི། སྲིད་པའི་ཡན་ལག་གི་རྣམ་ཤེས་ཞེས་འབྱུང་སྟེ་རེ་ཤིག་ལུང་ལས་ནི་དེ་ལྟ་བུ་ཡིན་ནོ། ། རིགས་པ་དང་བྲལ་བའི་ལུང་ལ་ནི་དད་པས་རྗེས་སུ་འབྲངས་བ་རྣམས་ཡང་ཡིད་ཆེས་པར་མི་འགྱུར་བས་གཉིས་པ་རིགས་པ་ནི། རྣམ་པར་གཏན་ལ་དབབ་པ་བསྡུ་བ་ལས། ལེན་དང་དང་པོ་གསལ་བ་དང་། ། ས་བོན་ལས་དང་ལུས་ཚོར་དང་། །
སེམས་མེད་སྙོམས་པར་འཇུག་པ་དང་། ། དེ་བཞིན་འཆི་འཕོ་མི་རུང་འགྱུར། ། ཞེས་བྱ་བའི་རིགས་པ་ལྔ་དང་། ཕུང་པོ་ལྔ་པ་ལས། རིགས་པ་བཞི་དང་། ཐེག་པ་ཆེན་པོ་བསྡུས་པ་ལས། ཀུན་ནས་ཉོན་མོངས་པ་དང་རྣམ་པར་བྱང་བ་གཉིས་མི་རུང་བས་བསྒྲུབས་མོད་ཀྱི། དེ་དག་ཕལ་ཆེ་བ་གཉིས་པོ་འདིར་འདུས་པས་གཉིས་པོ་ཉིད་བཤད་པར་བྱའོ། ། དེ་ལ་ཀུན་ནས་ཉོན་མོངས་པ་མི་རུང་བ་ལ་ཉོན་མོངས་པ་དང་ལས་དང་སྐྱེ་བའི་ཀུན་ནས་ཉོན་མོངས་པ་མི་རུང་བ་གསུམ་ལས། དང་པོ་ལའང་རྣམ་པ་གཉིས་ཏེ།
ཀུན་ནས་ཉོན་མོངས་པ་རྒྱུན་ཆགས་སུ་འབྱུང་བ་མི་རུང་བ་དང་། རྒྱུན་ཆད་ནས་འབྱུང་བ་མི་རུང་བའོ། ། དང་པོ་ནི་འདོད་ཆགས་ལ་སོགས་པའི་ཉོན་མོངས་པ་རྒྱུན་ཆགས་སུ་འབྱུང་བ་དེ་རང་རྒྱུད་ལ་ས་བོན་མེད་པར་ནི་མི་རུང་སྟེ་དགྲ་བཅོམ་པའི་རྒྱུད་ལའང་རྒྱུན་དུ་འབྱུང་བར་ཐལ་བའི་ཕྱིར་རོ། ། ས་བོན་དེ་ཡང་ཀུན་གཞི་ལས་གཞན་དུ་མི་འཐད་དེ། འདི་ལྟར་ས་བོན་དེ་ཉོན་མོངས་པ་ཅན་གྱི་ཡིད་ལ་གནས་པ་ནི་མ་ཡིན་ཏེ་ཀུན་གཞི་མེད་ན་དམིགས་པའི་ཡུལ་མེད་པས་དེའང་མེད་པའི་ཕྱིར་རོ། ། འཇུག་པའི་ཚོགས་དྲུག་ལའང་མ་ཡིན་ཏེ་དེ་དག་ནི་ཤིན་དུ་མི་བརྟན་པས་གཉིད་མཐུག་པོ་ལོག་པ་ལ་སོགས་པའི་ཚེ་རྒྱུན་ཆད་པས་སད་མ་ཐག་པའི་ཉོན་མོངས་པ་རྒྱུ་མེད་དུ་ཐལ་བའི་ཕྱིར་རོ། ། མདོ་སྡེ་པ་འདོད་པའི་དབང་པོ་དང་བཅས་པའི་གཟུགས་ལ་གནས་པའང་མ་ཡིན་ཏེ་གཟུགས་མེད་པའི་ཁམས་ན་ཉོན་མོངས་པ་མེད་པར་ཐལ་བའི་ཕྱིར་དང་དེར་རྣལ་འབྱོར་སྤྱོད་པ་བ་ལ་གཟུགས་མ་གྲུབ་པའི་ཡང་ཕྱིར་རོ། ། ཚུལ་དེ་ལྟར་རྣམ་པར་དཔྱད་ན་གཞན་དུ་མི་འཐད་པས་ཀུན་གཞི་ལ་ཉོན་མོངས་པའི་ས་བོན་འཁོར་བ་ཐོག་མ་མེད་པ་ནས་ཡོད་པ་ལས་དེ་རྒྱུན་དུ་འབྱུང་བར་ངེས་སོ། ། གཉིས་པ་ནི། སྙོམས་འཇུག་གསུམ་ལ་སྙོམས་པར་ཞུགས་པ་དང་འཇིག་རྟེན་ལས་འདས་པའི་ལམ་ལ་མཉམ་པར་བཞག་པའི་ཚེ་རེ་ཤིག་ཉོན་མོངས་པ་རྒྱུན་ཆད་ནས་མི་འབྱུང་ངོ་། །
དེ་དག་ལས་ལངས་པའི་ཚེ་ཉོན་མོངས་པ་འབྱུང་བ་དེའང་རྒྱུ་མེད་པར་འགྱུར་ཏེ་ཀུན་གཞི་ནི་ཁས་མི་ལེན་ལ་རྒྱུ་གཞན་མེད་པའི་ཕྱིར་རོ། ། འདི་ལྟར་འདས་པའི་དུས་ཀྱི་ཉོན་མོངས་པ་ནི་དེའི་རྒྱུ་མ་ཡིན་ཏེ་འགགས་ནས་མེད་པའི་ཕྱིར་ནམ་མཁའ་བཞིན་ནོ། ། མཉམ་བཞག་དང་རྗེས་ཐོབ་ཀྱི་ཡེ་ཤེས་གཉིས་ཡང་ཉོན་མོངས་པའི་ས་བོན་གྱི་རྟེན་མ་ཡིན་ཏེ། ས་བོན་དང་འདྲེས་ན་གཉེན་པོ་ཉིད་མ་ཡིན་པར་ཐལ་བའི་ཕྱིར་རོ། ། ཟག་པ་མེད་པ་ལྟ་ཞོག་དགེ་བ་ཟག་བཅས་ཡང་ཉོན་མོངས་པའི་ས་བོན་གྱི་རྟེན་དུ་མི་རུང་ངོ་། ། འདི་ལྟར་གང་ཞིག་གང་གི་ས་བོན་གྱི་རྟེན་ཡིན་པ་དེ་ནི་དེ་དང་སྐྱེ་འགག་ལྷན་ཅིག་ཏུ་བྱ་དགོས་ཏེ་དེ་མ་བྱས་ན་དེ་ལ་དེའི་བག་ཆགས་གཞག་པར་མི་ནུས་པའི་ཕྱིར་རོ། ། དགེ་བ་དང་ཉོན་མོངས་པ་ཅན་ནི་མི་མཐུན་པ་དང་གཉེན་པོ་ཡིན་ལ་དེ་གཉིས་ཡང་ལྷན་ཅིག་ཏུ་སྐྱེ་འགག་མི་བྱེད་དེ་དུས་མི་མཉམ་པའི་ཕྱིར་རོ། ། ཅི་སྟེ་དུས་མཉམ་ན་ནི་མི་མཐུན་པ་དང་གཉེན་པོ་མ་ཡིན་པར་ཐལ་བར་འགྱུར་རོ། ། དེ་བཞིན་དུ་འདུ་ཤེས་མེད་པ་པ་ལ་སོགས་པ་ས་གོང་མ་ནས་འདིར་སྐྱེས་པ་ལ་ཉོན་མོངས་པ་འབྱུང་བ་དེའང་རྒྱུ་མེད་དུ་འགྱུར་ཏེ་སྔོན་འདོད་པའི་སེམས་ནི་འགགས་ནས་མེད་པའི་ཕྱིར་དང་གོང་མའི་སེམས་ལ་ནི་འདོད་པའི་ཉོན་མོངས་པ་མེད་པའི་ཕྱིར་རོ། ། གཟུགས་ལ་སོགས་པ་ལ་ས་བོན་གནས་པ་ཡང་སྔར་བཀག་པའི་ཕྱིར་ཆད་ནས་འབྱུང་བའི་ཀུན་ནས་ཉོན་མོངས་པ་མི་རུང་ལ་ཁོ་བོ་ཅག་ལྟར་ན་ནི་ཀུན་གཞི་ས་བོན་ལས་དེ་དག་འབྱུང་བའི་ཕྱིར་རོ། །
གཉིས་པ་ལས་ཀྱི་ཀུན་ནས་ཉོན་མོངས་པ་མི་རུང་བ་ནི། ལས་བྱས་ཤིང་བསགས་པ་དེས་སེམས་ལ་བག་ཆགས་མ་བཞག་ན་ནི་སྐྱེ་བའི་མྱུ་གུ་འཕེན་པར་མི་ནུས་ཏེ་བྱས་མ་ཐག་ཏུ་འགག་པའི་ཕྱིར་རོ། ། བཞག་ན་ཡང་ཀུན་གཞི་ལས་གཞན་ནི་བག་ཆགས་ཀྱི་རྟེན་དུ་མི་རུང་ངོ་། ། མང་པོས་བཀུར་པ་བ་འདོད་པའི་ཆུད་མི་ཟ་བའི་རྫས་ཀྱིས་བཟུང་བས་ཀྱང་མ་ཡིན་ཏེ་ཀུན་གཞི་ལས་གཞན་དུ་དེ་འདྲ་བ་མ་དམིགས་པའི་ཕྱིར་རོ། ། དེས་ན་དེ་མེད་ན་འཕེན་པར་བྱེད་པའི་ལས་ཀྱི་ཀུན་ནས་ཉོན་མོངས་པ་མི་རུང་ངོ་། ། འཕེན་བྱེད་དེ་མེད་ན་བག་ཆགས་དེའི་ནུས་པ་ཡོངས་སུ་སྨིན་ནས་མ་འོངས་པའི་ཕུང་པོ་འགྲུབ་པ་མི་རུང་བས་མངོན་པར་འགྲུབ་པར་བྱེད་པའི་ལས་ཀྱི་ཀུན་ནས་ཉོན་མོངས་པའང་མི་རུང་ངོ་། ། ཁོ་བོ་ཅག་ལྟར་ན་ཀུན་གཞི་ལ་བཞག་པའི་ལས་ཀྱི་བག་ཆགས་ཀྱིས་མ་འོངས་པའི་ཕུང་པོ་འཕེན་ཞིང་ད་ལྟར་གྱི་ཕུང་པོ་འགྲུབ་པར་བྱེད་པ་ཡིན་ནོ། ། དེ་མེད་ན་དེ་ལས་གཞན་པའི་ས་བོན་ཡང་མི་རུང་སྟེ་དེ་དག་གིས་ནི་ས་བོན་ལས་དང་ཞེས་བྱ་བའི་ས་བོན་མི་རུང་བའང་བཤད་པ་ཡིན་ནོ། ། གསུམ་པ་སྐྱེ་བའི་ཀུན་ནས་ཉོན་མོངས་པ་མི་རུང་བ་ལ་ལུས་ལེན་པ་མི་རུང་བ་ནས་ལུས་འདོར་བ་མི་རུང་བའི་བར་དུ་དོན་ལྔ་ལས། དང་པོ་ནི།
བར་དོའི་སྲིད་པ་འཆི་འཕོས་ནས་རྣམ་པར་ཤེས་པ་མའི་མངལ་དུ་ཁུ་ཁྲག་གི་དབུས་ན་གནས་པ་དེ་རྣམ་པར་ཤེས་པ་གང་ཞིག་ཡིན། རེ་ཤིག་དང་པོ་དེ་སྒོ་ལྔའི་ཤེས་པར་ནི་མི་རུང་སྟེ་བར་དོའི་སྒོ་ལྔའི་ཤེས་པ་ནི་འགགས་ནས་མེད་པའི་ཕྱིར་དང་། སྐྱེ་སྲིད་དེའི་སྒོ་ལྔའི་ཤེས་པ་ནི་མ་སྐྱེས་ནས་མེད་པའི་ཕྱིར་རོ། ། འདི་ལྟར་མེར་མེར་པོ་ལ་སོགས་པའི་ཚེ་ལུས་ཀྱི་དབང་པོ་ནི་གྲུབ་ཀྱང་དབང་པོ་ཞན་པས་ལུས་ཤེས་སྐྱེད་མི་ནུས་པའི་ཕྱིར་དང་། དེ་ལས་གཞན་པའི་དབང་པོ་གཟུགས་ཅན་ནི་མ་གྲུབ་པའི་ཕྱིར་རོ། ། དབང་པོ་གཟུགས་ཅན་མ་གྲུབ་ཀྱི་སྔོན་རོལ་དུ་རྣམ་ཤེས་མི་འཇུག་གོ་ཞེས་ཀྱང་སྨྲ་བར་མི་ནུས་ཏེ། གླེང་གཞི་ཆེན་པོའི་རྣམ་གྲངས་ཀྱི་མདོ་ལས། ཀུན་དགའ་བོ་གལ་ཏེ་རྣམ་པར་ཤེས་པ་མའི་མངལ་དུ་ཞུགས་པར་མ་གྱུར་ན་མེར་མེར་པོ་ཡང་མེར་མེར་པོ་ཉིད་དུ་འགྲུབ་པར་མི་འགྱུར་རོ་ཞེས་གསུངས་པའི་ཕྱིར་རོ། ། ཀུན་གཞི་མེད་ན་ཉོན་ཡིད་ཡང་མེད་པས་ཤུགས་ཀྱིས་ན་ཡིད་ཤེས་ཡིན་ནོ་ཞེས་ཉན་ཐོས་སྡེ་པ་དག་འདོད་དེ་ཇི་སྐད་དུ་མཛོད་ལས། ཆད་དང་མཚམས་སྦྱོར་འདོད་ཆགས་བྲལ། །
ཉམས་དང་འཆི་འཕོ་སྐྱེ་བ་རྣམས། ། ཡིད་ཀྱི་རྣམ་ཤེས་ཁོ་ནར་འདོད། ། ཅེས་གང་སྨྲས་པ་ཡིན་ནོ། ། དེ་ལ་གལ་ཏེ་ཤེས་པ་ཁུ་ཁྲག་གི་དབུས་སུ་བརྒྱལ་བ་དེ་ཡིད་ཀྱི་ཤེས་པ་ནི་མ་ཡིན་ཏེ་དེའི་དམིགས་པ་ལ་མི་དམིགས་པའི་ཕྱིར་རོ། ། དེའི་དམིགས་པ་ནི་དུས་གསུམ་དང་འདུས་མ་བྱས་ཡིན་ན་རེ་ཤིག་འདས་པ་ནི་མངོན་ཤེས་མེད་པས་མི་དྲན་པའི་ཕྱིར་དང་། མ་འོངས་པ་དང་འདུས་མ་བྱས་ནི་མཐོང་ཐོས་མེད་ལ་དེ་མེད་པའི་ཡུལ་ནི་ཡིད་ཀྱིས་མི་ཤེས་སོ། ། ད་ལྟར་བྱུང་བ་ཡང་རང་གཞན་གཉིས་ལས་གཉི་ག་ལ་མི་དམིགས་ཏེ་མཐོང་བ་དང་ཐོས་པ་མེད་པའི་ཕྱིར་དང་། དེའང་རང་གི་དབང་པོ་དང་གཟུགས་མ་གྲུབ་པའི་ཕྱིར་རོ། ། གལ་ཏེ་དེ་ཡིད་ཀྱི་ཤེས་པ་ཡིན་དུ་ཆུག་དེ་ས་བོན་ཐམས་ཅད་པ་ཡིན་ནམ་འོན་ཏེ་ས་བོན་མེད་པ་ཡིན་ཞེས་བརྟག་གྲང་། དང་པོ་ལྟར་ན་དེ་ཀུན་གཞིར་ཁས་བླངས་པ་ཡིན་ཏེ་དེ་ལས་གཞན་པ་ནི་ས་བོན་ཐམས་ཅད་པར་མི་རུང་བར་འཆད་པར་འགྱུར་བའི་ཕྱིར་རོ། །
གཉིས་པ་ལྟར་ན་ཡང་དེ་ཚུན་ཆད་ཀྱི་ཀུན་ནས་ཉོན་མོངས་པ་དང་རྣམ་པར་བྱང་བ་རྣམས་རྒྱུ་མེད་དུ་འགྱུར་སྟེ་དེ་ལ་ས་བོན་མེད་ཅིང་ཚེ་སྔ་མའི་རྒྱུར་འདོད་པ་ཐམས་ཅད་ནི་འགགས་ནས་མེད་པའི་ཕྱིར་རོ། ། དེའི་ཕྱིར་དེ་ནི་ཀུན་གཞི་ཉིད་ཡིན་ཏེ་མ་ཤིའི་བར་དུ་རྒྱུན་ཆགས་སུ་འཇུག་པའི་ཕྱིར་དང་། ཀུན་ནས་ཉོན་མོངས་པ་དང་རྣམ་བྱང་ཐམས་ཅད་ཀྱི་གནས་ཡིན་པའི་ཕྱིར་རོ། ། དེ་ལྟར་ན་སྲིད་པ་གསུམ་དུ་སྐྱེ་བ་ནི་ཀུན་གཞི་ཉིད་ཡིན་ཏེ་འཕགས་པ་ཀླུ་སྒྲུབ་ཀྱི་བྱང་ཆུབ་སེམས་འགྲེལ་ལས། དེ་བཞིན་ཀུན་གཞིའི་རྣམ་ཤེས་ཀྱང་། ། བརྫུན་ཡང་བདེན་པ་ལྟ་བུར་ནི། ། འགྲོ་དང་འོང་བས་རྣམ་གཡོ་ཞིང་། ། རྟག་ཏུ་སྲིད་པ་གསུམ་པོ་ལེན། ། ཞེས་གསུངས་པ་ཡིན་ནོ། ། དེ་དག་གིས་ནི་ལེན་དང་ཞེས་བྱ་བའི་ལེན་པ་མི་རུང་བ་བཤད་པ་ཡིན་ནོ། །
གཉིས་པ་ལུས་འཛིན་པ་མི་རུང་བ་ནི། དེ་མེད་ན་ཤེས་པས་ལུས་འཛིན་པ་མི་སྲིད་པར་འགྱུར་ཏེ་འཛིན་བྱེད་གཞན་དུ་མི་འཐད་པའི་ཕྱིར་རོ། ། འདི་ལྟར་འཇུག་པའི་ཤེས་པ་ཚོགས་དྲུག་ནི་མ་ཡིན་ཏེ་བརྒྱལ་བ་ལ་སོགས་པ་ན་མེད་པས་དེའི་ཚེ་ཤི་བར་འགྱུར་བའི་ཕྱིར་རོ། ། ལུས་ཀྱི་དབང་པོ་ལུས་ཐམས་ཅད་ལ་ཁྱབ་པས་ལུས་འཛིན་པ་ཡིན་ནོ་ཞེས་ཀྱང་བརྟག་པར་མི་ནུས་ཏེ། དེའི་ཚེ་དེ་ཉིད་འཛིན་བྱེད་ཤེས་པ་དང་བྲལ་བས་མ་ཟིན་པར་ཐལ་བར་འགྱུར་རོ། ། ལས་ཀྱིས་འཕེན་པའི་དབང་གིས་ཤེས་པ་འགགས་ཡང་དབང་པོ་རྣམས་གནས་པའང་མ་ཡིན་ཏེ། ལས་ཀྱིས་འཕེན་པས་གནས་ཡང་ཤེས་པ་དང་བྲལ་ན་མ་ཟིན་པར་འགྱུར་ཏེ་བུམ་པ་ལ་སོགས་པ་བཞིན་ནོ། ། ཀུན་གཞི་ནི་དབང་པོ་དང་ལྷན་ཅིག་ཏུ་ལས་གཅིག་གིས་འཕངས་པས་དེ་ལ་ནི་དབང་པོ་རྟེན་པའི་ཚུལ་གྱིས་འཛིན་ཞིང་། ལུས་ཀྱི་དབང་པོ་དང་ཐ་མི་དད་པར་འདུག་པའི་གཟུགས་ཀྱི་ཕུང་པོའང་འཇིག་པའི་གེགས་བྱས་ནས་འཛིན་ཏོ། ། དཔེར་ན་རྨི་ལམ་གྱི་གཟུང་ཆ་རྣམས་ཤེས་པ་ལས་ཐ་མི་དད་ཡང་བདེ་སྡུག་གི་རྟེན་དུ་སྣང་བའི་ལུས་ནི་ཟིན་པ་ཡིན་ལ།
ཁང་བཟངས་ལ་སོགས་པ་ནི་མ་ཟིན་པར་གྲགས་པ་ལྟར། ཀུན་གཞི་ལ་བདག་གིར་སྣང་བའི་ལུས་ནི་ཟིན་པ་ཡིན་ལ། སྣོད་ཀྱི་འཇིག་རྟེན་དང་ཤི་བའི་རོ་ལ་སོགས་པ་ནི་མ་ཟིན་པ་ཡིན་ནོ། ། གསུམ་པ་ལུས་ཀྱིས་མྱོང་བ་མི་རུང་བ་ནི། འགའ་ཞིག་ཚུལ་བཞིན་ནམ་དེ་མ་ཡིན་པ་སེམས་སམ་རྣམ་པར་རྟོག་གམ་མི་རྟོག་གམ་མཉམ་པར་བཞག་གམ་མ་བཞག་ཡང་རུང་བ་ན་ལུས་ཐམས་ཅད་ལ་ཁྱབ་པར་གནས་པའི་མྱོང་བ་ཞིག་ཡོད་ལ་དེ་ཡང་སེམས་དང་སེམས་བྱུང་རྫས་གཅིག་པ་ལྟར་ན་ནི་ཀུན་གཞི་ཉིད་ཡིན་ནོ། ། ཐ་དད་པ་ལྟར་ན་ཡང་དེ་ས་བོན་ལས་འབྱུང་བ་ཡིན་ལ་དེའང་ཀུན་གཞི་མེད་ན་མི་རུང་བའི་ཕྱིར་ས་བོན་གྱི་རྟེན་ཀུན་གཞི་ཡོད་དོ། ། འདིས་ནི་ལུས་ཀྱི་དྲོད་མི་རུང་བ་ཡང་བཤད་པ་ཡིན་ཏེ། དྲོད་འདི་རྣམ་པར་ཤེས་པ་གཞན་གྱིས་བྱས་པ་ནི་མ་ཡིན་ཏེ་གཉིད་མཐུག་པོ་ལོག་པ་ལ་སོགས་པའི་ཚེ་དྲོད་མེད་པར་ཐལ་བར་འགྱུར་དུ་འོང་བས་སོ། ། ཤེས་པ་ལས་གཞན་གྱིས་བྱས་པ་ཡང་མ་ཡིན་ཏེ་ཤེས་པ་དང་བྲལ་བ་ལ་དེ་ལྟ་བུའི་དྲོད་མ་དམིགས་པའི་ཕྱིར་རོ། ། དེའི་ཕྱིར་ཀུན་གཞིའི་རྣམ་པར་ཤེས་པ་ཡོད་ན་ནི་དེ་ལ་མི་འཁྲུལ་བའི་དྲོད་ཀྱིས་མྱོང་བ་འབྱུང་བ་ཡིན་ནོ། །
འདིས་ནི་ལུས་ཚོར་དང་ཞེས་བྱ་བ་དེ་བཤད་དོ། ། བཞི་པ་གནས་པ་དང་གཡོ་བ་མི་རུང་བ་ནི། མདོ་ལས། མིང་དང་གཟུགས་གདུང་ཁྱིམ་ལྟར་ཕན་ཚུན་བརྟེན་ནས་གནས་པར་གསུངས་པ་དེའང་མི་རུང་སྟེ་ཚོགས་དྲུག་མེད་པའི་ཚེའང་གཟུགས་ཡོད་པའི་ཕྱིར་རོ། ། གང་ཡང་རྣམ་པར་ཤེས་པའི་ཟས་ནི་ཁམས་གསུམ་ཀ་ན་ཁྱབ་པར་ཡོད་པར་གསུངས་པ་དེའང་མི་རུང་སྟེ། ཚོགས་དྲུག་ནི་གཟུགས་དང་གཟུགས་མེད་པ་ལྟ་ཞོག་འདོད་པའི་ཁམས་ན་ཡང་གཉིད་དང་བརྒྱལ་བ་ལ་སོགས་པའི་ཚེ་མེད་པས་དེའི་ཚེ་ལུས་མི་གནས་པར་ཐལ་བར་འགྱུར་ཏེ་གནས་པར་བྱེད་པའི་ཟས་མེད་པའི་ཕྱིར་རོ། ། ཀུན་གཞི་ཡོད་ན་ནི་རྣམ་པར་ཤེས་པའི་ཟས་དེས་དབང་པོ་དང་ལུས་མ་ཉམས་པར་གནས་པ་ཡིན་ནོ། ། དེ་བཞིན་དུ་དེ་མེད་ན་ལུས་གཡོ་བ་ཡང་མི་རུང་ངོ་། ། གལ་ཏེ་ཡིད་ཤེས་དང་དབུགས་འབྱུང་རྔུབ་ལ་སོགས་པས་གཡོའོ་ཞེ་ན། དེ་དག་ཡང་ཀུན་གཞི་མེད་པ་ལ་མེད་དོ། །
དེས་ན་གཉིད་མཐུག་པོ་ལོག་པའི་ཚེ་ན་ཡང་ཀུན་གཞིས་གཡོ་བར་འགྱུར་ཏེ། སེམས་འགྲེལ་ལས། དཔེར་ན་ཁབ་ལེན་གྱིས་དྲངས་པས། ལྕགས་ནི་ཡོངས་སུ་གཡོ་བ་ལྟར། ། དེ་བཞིན་ཀུན་གཞིའི་རྣམ་ཤེས་ཀྱང་། ། རྟེན་གྱི་ལུས་ནི་གཡོ་བར་བྱེད། ། ཅེས་གསུངས་པ་བཞིན་ནོ། ། ལྔ་པ་ལུས་འདོར་བ་མི་རུང་བ་ནི། བཅོམ་ལྡན་འདས་ཀྱིས། ཚེ་དང་དྲོད་དང་རྣམ་པར་ཤེས། །
འདི་དག་གང་ཚེ་ལུས་འདོར་ཞིང་། ། བོར་ནས་དེ་ཚེ་འདུག་པ་ནི། དཔེར་ན་ཤིང་ལ་སེམས་མེད་བཞིན། ། ཞེས་གང་གསུངས་པ་དེ་ལ་ཁྱེད་རྣམ་པར་ཤེས་པ་གང་གིས་བོར་ནས་འཆི་འཕོ་བར་འདོད། དེ་ལ་གལ་ཏེ་ཚོགས་དྲུག་གིས་བོར་བས་ནི་མ་ཡིན་ཏེ། གཉིད་མཐུག་པོ་ལོག་པ་ལ་སོགས་པའི་ཚེ་འཆི་འཕོ་བར་ཐལ་བའི་ཕྱིར་རོ། ། དེའི་ཚེའང་ཚོགས་དྲུག་གི་ས་བོན་ཡོད་དོ་ཞེས་ཀྱང་སྨྲ་བར་མི་ནུས་ཏེ། ཀུན་གཞི་ལས་གཞན་དུ་ས་བོན་མི་རུང་བའི་ཕྱིར་རོ། ། འཆི་བ་ནི་དྲོད་དང་ཚོར་བ་སྡུད་པ་ཡིན་ན་རེ་ཤིག་སྒོ་ལྔའི་ཤེས་པ་མེད་པས་ནི་དེ་སྡུད་པ་མ་ཡིན་ཏེ། དེ་དག་ནི་ལུས་ཀྱི་ཆ་ཤས་ལ་གནས་པས་དེ་དག་གང་ན་མེད་པའི་ས་དེར་དྲོད་དང་ཚོར་བ་མེད་པར་ཐལ་བའི་ཕྱིར་རོ། །
ཡིད་ཤེས་ནི་ལུས་ལ་བརྟེན་པའང་མ་ཡིན་ཞིང་། དེ་ཡོད་པ་ཙམ་གྱིས་ལུས་མི་འདོར་བའང་མ་ཡིན་ཏེ། དེ་ནི་སྲོག་ཐ་མ་འཆད་པ་ཚུན་ཆད་ཡོད་ཡང་དྲོད་དང་ཚོར་བ་ནི་དེའི་སྔོན་རོལ་ནས་བསྡུས་པའི་ཕྱིར་རོ། ། ཀུན་གཞི་ཡོད་ན་འདི་ཇི་ལྟར་རུང་ཞེ་ན། སྨྲས་པ་ལས་ཀྱི་འཕེན་པའི་ནུས་པ་ཟད་པས་ཕྱོགས་གང་ཞིག་ཀུན་གཞི་གནས་པར་མི་རུང་བར་གྱུར་པའི་ལུས་ཀྱི་ཕྱོགས་དེ་དང་དེ་ནས་ཀུན་གཞི་བསྡུས་པས་དེ་ལ་བརྟེན་པའི་དབང་པོ་རྣམས་འགག་ཅིང་དྲོད་ཡལ་བར་འགྱུར་རོ། ། རིམ་པ་འདིས་དབང་པོ་མ་ལུས་པ་བོར་བས་ལུས་རིལ་དྲོད་ཡལ་བར་འགྱུར་ཏེ་འདི་ནི་རེ་ཤིག་ཕྱི་རོལ་གྱི་དོན་ཁས་བླངས་པའི་ལུགས་ཡིན་ནོ། ། ཤེས་བྱ་ནང་གི་ཡིན་པའི་ལུགས་ལ་ནི་གང་གི་ཚེ་ཀུན་གཞིའི་རྣམ་པར་ཤེས་པ་ལུས་མ་ལུས་པ་ལ་བདག་ཏུ་སྣང་བ་སྐྱེ་བ་དེའི་ཚེ་ལུས་ཐམས་ཅད་དེས་ཟིན་པ་ཡིན་ལ། གང་གི་ཚེ་ལུས་ཀྱི་ཕྱོགས་ལ་ལ་ནི་བདག་ཏུ། ལ་ལ་ནི་ཕྱི་རོལ་དུ་སྣང་བ་དེའི་ཚེ་ནི་གང་ཞིག་བདག་ཏུ་སྣང་བ་དེ་ནི་དེས་ཟིན་པ་ཡིན་ལ། ཕྱི་རོལ་དུ་སྣང་བ་དེ་ནི་དེས་མ་ཟིན་པ་ཡིན་པས་དྲོད་དང་ཚོར་བ་རིམ་གྱིས་སྡུད་པ་འཐད་པ་ཡིན་ནོ། །
འདིས་ནི་དེ་བཞིན་འཆི་འཕོ་མི་རུང་འགྱུར་ཞེས་བྱ་བ་དེ་བཤད་དོ། ། གཉིས་པ་རྣམ་བྱང་མི་རུང་བ་ལ་འཇིག་རྟེན་དང་འཇིག་རྟེན་ལས་འདས་པའི་རྣམ་བྱང་མི་རུང་བ་གཉིས་ལས། དང་པོ་ནི། འདོད་པ་ན་སྤྱོད་པའི་སོ་སོ་སྐྱེ་བོ་འདོད་པ་ལས་འདོད་ཆགས་དང་བྲལ་བར་བྱ་བའི་ཕྱིར་ཞི་རགས་ཀྱི་ལམ་བསྒོམས་པས་འདོད་པའི་སེམས་བསམ་གཏན་གྱི་སེམས་སུ་གྱུར་པ་དེ་ལ་ས་བོན་མེད་པར་འགྱུར་ཏེ་ཀུན་གཞི་མེད་ཅིང་གཞན་དེའི་ས་བོན་དུ་མི་རུང་བའི་ཕྱིར་རོ། ། འདི་ལྟར་འདོད་པ་ན་སྤྱོད་པའི་ཐོས་བསམ་གྱི་སེམས་ནི་དེའི་ས་བོན་དུ་མི་རུང་སྟེ་བསམ་གཏན་གྱི་སེམས་དང་སྐྱེ་འགག་ལྷན་ཅིག་ཏུ་བྱས་པ་མེད་པས་དེ་ལ་དེའི་བག་ཆགས་བསྒོས་པ་མེད་པའི་ཕྱིར་རོ། ། ཚེ་རབས་དུ་མའི་སྔོན་རོལ་དུ་རྒྱུད་ལ་བྱུང་བའི་བསམ་གཏན་གྱི་སེམས་ཀྱང་དེའི་ས་བོན་དུ་མི་རུང་སྟེ་འགགས་ནས་ཡུན་རིང་དུ་ལོན་པས་སེམས་གཞན་གྱིས་བར་དུ་ཆོད་པའི་ཕྱིར་རོ། ། ཀུན་གཞི་ཁས་ལེན་པའི་ཕྱོགས་ལ་ནི་བསམ་གཏན་གྱི་སེམས་ཀྱི་ས་བོན་འཁོར་བ་ཐོག་མ་མེད་པ་ནས་ཡོད་པའམ། གསར་དུ་བསྐྱེད་པ་ཡིན་ཡང་རུང་གཅིག་ནས་གཅིག་ཏུ་བརྒྱུད་དེ་འོངས་བ་དེ་ནི་བསམ་གཏན་གྱི་སེམས་ཀྱི་སྐལ་མཉམ་གྱི་རྒྱུ་ཡིན་པའི་ཕྱིར་རྒྱུའི་རྐྱེན་ས་བོན་ཡིན་ལ། འདོད་པ་ན་སྤྱོད་པའི་སྦྱོར་བའི་སེམས་ཐོས་བསམ་དགེ་བ་དེ་ནི་ས་བོན་དེ་གསོ་བར་བྱེད་པའི་ཕྱིར་དང་། མི་སྒྲིབ་པའི་ངོ་བོ་ཡིན་པའི་ཕྱིར་བདག་པོའི་རྐྱེན་ཡིན་ནོ། །
དེ་ལ་མཚུངས་པ་དེ་མ་ཐག་པའི་རྐྱེན་གྱིས་ནི་མ་ཁྱབ་པ་ཡིན་ཏེ། དེ་ནི་འགགས་མ་ཐག་པ་ཁོ་ན་ཡིན་པའི་ཕྱིར་དང་། བདག་རྐྱེན་ནི་ཐོས་བསམ་གྱི་མགོ་རྩོམ་པ་ནས་བཟུང་ནས་ཡིན་པའི་ཕྱིར་རོ། ། དེའི་ཕྱིར་དེ་འདྲ་བའི་བདག་རྐྱེན་གྱིས་ས་བོན་དེ་རིམ་གྱིས་གསོས་པས་གསོ་བྱ་དང་གསོ་བྱེད་རབ་ཀྱི་མཐར་ཕྱིན་པ་ན་བསམ་གཏན་གྱི་སེམས་འབྱུང་བ་ཡིན་ནོ། ། དེ་བཞིན་དུ་སྲིད་རྩེའི་བར་དུ་འདོད་ཆགས་དང་བྲལ་བ་གཞན་ལ་ཡང་ཅི་རིགས་པར་སྦྱར་ཏེ། འོན་ཀྱང་ཁམས་གོང་མ་གཉིས་ན་ཐོས་བསམ་ཅི་རིགས་པར་མེད་པས་ས་བོན་གསོ་བྱེད་ནི་དགེ་བའི་སེམས་གང་རིགས་པ་དེ་སྦྱར་རོ། ། གཉིས་པ་འཇིག་རྟེན་ལས་འདས་པའི་རྣམ་བྱང་མི་རུང་བ་ལ་འཕགས་པའི་ལམ་མི་རུང་བ་ནས་སྲིད་རྩེའི་འཕགས་པ་མི་རུང་བའི་བར་དུ་དོན་ལྔ་ལས། དང་པོ་ནི། བཅོམ་ལྡན་འདས་ཀྱིས་གཞན་གྱི་སྒྲ་དང་རང་གི་ཚུལ་བཞིན་ཡིད་ལ་བྱེད་པ་ལས་ཀྱང་དག་པའི་ལྟ་བ་འབྱུང་ངོ་ཞེས་གང་བཀའ་བསྩལ་པ་དེ་ལ་ཡང་དག་པའི་ལྟ་བ་ནི་མཐོང་བའི་ལམ་ཡིན་ནོ། ། འདི་ལ་ཡང་ས་བོན་མེད་པར་འགྱུར་ཏེ་ཀུན་གཞི་མེད་ཅིང་གཞན་དེའི་ས་བོན་དུ་མི་རུང་བའི་ཕྱིར་རོ། །
འདི་ལྟར་འཇིག་རྟེན་ཆོས་མཆོག་ནི་དེའི་ས་བོན་དུ་མི་རུང་སྟེ་འཇིག་རྟེན་པའི་སེམས་ནི་དེ་ལས་འདས་པའི་སེམས་དང་སྐྱེ་འགག་དུས་མཉམ་དུ་བྱས་པ་མེད་པས་དེ་ལ་དེའི་བག་ཆགས་བསྒོས་པ་མེད་པའི་ཕྱིར་རོ། ། དེའི་སྔོན་རོལ་གྱི་ཐོས་བསམ་སྒོམ་གསུམ་གྱི་ཡིད་ལ་བྱེད་པའང་དེའི་ས་བོན་དུ་མི་རུང་སྟེ་འགགས་ནས་ཡུན་རིང་དུ་ལོན་པའི་ཕྱིར་རོ། ། ཀུན་གཞི་ཡོད་ན་ནི་དེ་བཞིན་གཤེགས་པའི་གསུང་རབ་ལ་ཐོས་བསམ་སྒོམ་གསུམ་གྱི་བག་ཆགས་བསྒོས་པ་དེ་ཐོས་བསམ་སྒོམ་གསུམ་ཕྱི་མ་ཕྱི་མས་ཡོངས་སུ་གསོས་པ་ལས་གསོ་བྱ་དང་གསོ་བྱེད་རབ་ཀྱི་མཐར་ཕྱིན་པ་ན་མཐོང་བའི་ལམ་འབྱུང་བ་ཡིན་ནོ། ། དེ་བཞིན་དུ་ས་གཉིས་པ་ནས་སངས་རྒྱས་ཀྱི་སའི་བར་དུའང་ཅི་རིགས་པར་སྦྱར་བར་བྱའོ། ། གཉིས་པ་སྤངས་པ་མི་རུང་བ་ནི་ཟག་མེད་ཀྱི་ལམ་རྣམས་ཀྱིས་སྤང་བྱ་སྤངས་པ་མི་སྲིད་པར་འགྱུར་ཏེ་གང་ལ་སྤོང་བའི་གཞི་མེད་པའི་ཕྱིར་རོ། ། དེ་ཉིད་ཅིའི་ཕྱིར་ཞེ་ན་ལམ་གཉིས་ལ་ཤིན་དུ་མཉམ་པར་བཞག་པའི་ཚེ་སྒོ་ལྔའི་ཤེས་པ་འགག་ཅིང་ཡིད་ཤེས་གཉེན་པོའི་ངོ་བོར་གྱུར་ལ་གཟུགས་དང་ཕུང་པོ་དང་མི་ལྡན་པའི་འདུ་བྱེད་ས་བོན་གྱི་གཞིར་མི་རུང་བའི་ཕྱིར་རོ། ། ཡིད་ཤེས་དེ་ཉིད་ལ་ཡོད་པ་དེ་ཉིད་ཀྱིས་སྤོང་ཞེས་ཀྱང་སྨྲ་བར་མི་ནུས་ཏེ་སྨན་དུག་དང་འདྲེས་པ་ལྟར་གཉེན་པོར་མི་རུང་བའི་ཕྱིར་རོ། ། ཁོ་བོ་ཅག་ལྟར་ན་ནི་ཀུན་གཞི་ལ་ས་བོན་གནས་པ་ཡིད་ཤེས་ཀྱི་ལམ་བསྒོམས་ནས་སྤོང་བ་ཡིན་ནོ། ། གསུམ་པ་གནས་གྱུར་མི་རུང་བ་ནི། ཐེག་པ་ཆེན་པོ་བསྡུས་པ་ལས།
བྱང་ཆུབ་སེམས་དཔའ་བཟང་པོའི་སེམས། ། རྣམ་པར་ཤེས་པ་ལྔ་སྤངས་པ། ། དེ་ལས་གཞན་པ་བསྩལ་བ་ལ། ། སེམས་ནི་ཇི་ལྟར་འགྱུར་བར་བྱེད། ། གཉེན་པོ་ཡིན་པར་འགྱུར་ཞེས་བྱར། ། སྤངས་པ་མིན་ཕྱིར་མི་རུང་ངོ་། ། དེ་ནི་སྤངས་པ་ཡིན་ན་ཡང་། ། རྒྱུ་འབྲས་ཐ་དད་མེད་པར་འགྱུར། ། གལ་ཏེ་ས་བོན་བྲལ་བའམ། ། དངོས་པོ་མེད་པར་འགྱུར་འདོད་ན། །
དེ་མེད་པས་ན་གཉིས་མེད་དེ། ། འགྱུར་བ་རུང་བ་མ་ཡིན་ནོ། ། ཞེས་བྱ་བ་གསུངས་སོ། ། འདིས་ནི་འདི་སྟོན་པར་བྱེད་དེ་བྱང་ཆུབ་སེམས་དཔའ་མཐོང་བའི་ལམ་ལ་སོགས་པ་ལ་ཤིན་ཏུ་མཉམ་པར་བཞག་ནས་སྒོ་ལྔའི་ཤེས་པ་སྤངས་པ་དེ་ལ་གནས་གྱུར་མེད་པར་ནི་མི་རུང་སྟེ་མདོ་སྡེ་རྒྱན་ལས། དེ་འདིའི་གནས་ཡོངས་གྱུར་པ་སྟེ། ། ས་ནི་དང་པོ་ཡིན་པར་འདོད། ། ཅེས་འབྱུང་བའི་ཕྱིར་རོ། ། གཉེན་པོར་གྱུར་པའི་ཡིད་ཤེས་དེ་ཉིད་ནི་གནས་གྱུར་མ་ཡིན་ཏེ། དེ་ནི་སྤང་བྱའི་ས་བོན་དང་བྲལ་བ་ལ་བརྗོད་པ་ན་དེ་ནི་སྤངས་པ་མ་ཡིན་པའི་ཕྱིར་རོ། ། ཅི་སྟེ་དེ་ཉིད་སྤངས་པ་ཡིན་ན་དེ་ནི་བྲལ་བའི་འབྲས་བུ་ཡིན་ལ།
དེ་གཉེན་པོ་ནི་དེའི་རྒྱུ་ཡིན་པས་དེ་གཉིས་ཐ་དད་མེད་པ་གྲངས་ཅན་གྱི་སྨྲ་བར་འགྱུར་རོ། ། སྤང་བྱའི་ས་བོན་དང་བྲལ་བའི་མ་ཡིན་དགག་དང་ས་བོན་མེད་དགག་ལ་གནས་གྱུར་བྱེད་པར་ཡང་མི་རིགས་ཏེ་ཀུན་གཞི་མེད་པས་ན་གཉིས་པོ་དེའང་མེད་པའི་ཕྱིར་རོ། ། དེས་ན་སེམས་རྒྱུད་སྤང་བྱ་དང་བྲལ་བའི་གནས་གྱུར་མེད་པར་འགྱུར་རོ། ། ཁོ་བོ་ཅག་ལྟར་ན་ནི་ཡིད་ཤེས་ཀྱིས་ལམ་བསྒོམས་པས་ཀུན་གཞི་ལ་ས་བོན་ཟད་པའི་འགོག་པའི་བདེན་པ་གནས་གྱུར་ཡིན་ནོ། ། བཞི་པ་ཡེ་ཤེས་མི་རུང་བ་ནི། སངས་རྒྱས་ཀྱི་ས་ན་ཡེ་ཤེས་བཞི་མེད་པར་འགྱུར་ཏེ་ད་ལྟ་ཀུན་གཞི་ལ་སོགས་པའི་ཤེས་པ་རིགས་བཞི་མེད་པའི་ཕྱིར་རོ། ། དེ་འདོད་ན་སངས་རྒྱས་ཀྱི་སའི་མདོ་དང་མདོ་སྡེ་རྒྱན་ལ་སོགས་པ་ནས་ཡེ་ཤེས་བཞི་བཤད་པ་དང་འགལ་ལོ། ། ཁོ་བོ་ཅག་ནི་ཀུན་གཞི་གནས་གྱུར་པ་མེ་ལོང་ལྟ་བུ་དང་། ཉོན་ཡིད་གནས་གྱུར་པ་མཉམ་པ་ཉིད་དང་། ཡིད་ཤེས་གནས་གྱུར་པ་སོ་སོར་རྟོག་པ་དང་སྒོ་ལྔ་གནས་གྱུར་པ་བྱ་བ་སྒྲུབ་པའི་ཡེ་ཤེས་སུ་འདོད་པ་ཡིན་ནོ། །
ལྔ་པ་སྲིད་རྩེའི་འཕགས་པ་མི་རུང་བ་ནི། སྲིད་རྩེའི་འཕགས་པ་ཕྱིར་མི་འོང་བས་ཅིའང་མེད་པའི་སྐྱེ་མཆེད་ཀྱི་སེམས་ཀྱིས་ལམ་མངོན་དུ་བྱས་ནས་དགྲ་བཅོམ་འཐོབ་པར་བྱེད་པ་ན་དེའི་འགྲོ་བ་མེད་པར་འགྱུར་ཏེ་ཀུན་གཞི་མེད་ཅིང་གཞན་འགྲོ་བར་མི་འཐད་པའི་ཕྱིར་རོ། ། འདི་ལྟར་ཅིའང་མེད་པའི་སྐྱེ་མཆེད་ནི་དེའི་འགྲོ་བ་མ་ཡིན་ཏེ་དེ་ལས་འདོད་ཆགས་དང་བྲལ་བའི་སྲིད་རྩེ་བ་ཡིན་པའི་ཕྱིར་རོ། ། སྲིད་རྩེ་ཡང་དེའི་འགྲོ་བ་མ་ཡིན་ཏེ་ཁྱེད་ལྟར་ན་དེའི་སེམས་དང་སེམས་བྱུང་གང་ཡང་མེད་པའི་ཕྱིར་རོ། ། འཕགས་པའི་ལམ་དེ་ཉིད་ཡང་འགྲོ་བ་མ་ཡིན་ཏེ་འགྲོ་བའི་གཉེན་པོ་ཡིན་པའི་ཕྱིར་རོ། ། མྱ་ངན་ལས་འདས་པ་ཡང་འགྲོ་བ་མ་ཡིན་ཏེ། དེའི་ཚེ་སྲིད་རྩེའི་ཉོན་མོངས་པ་སྤང་དུ་ཡོད་པས་ལྷག་བཅས་མ་ཡིན་ཞིང་། མ་ཤི་བས་ལྷག་མེད་ཡང་མ་ཡིན་པའི་ཕྱིར་དང་། མྱ་ངན་ལས་འདས་པ་ནི་ཉོན་མོངས་པ་དང་སྐྱེ་བ་མི་འབྱུང་བར་གྱུར་པ་ཙམ་གྱིས་མེད་དགག་ཡིན་ལ་དེ་ནི་གང་གིའང་རྟེན་དུ་མི་རུང་བའི་ཕྱིར་རོ། ། ཁོ་བོ་ཅག་ལྟར་ན་ནི་སྲིད་རྩེའི་ཀུན་གཞི་ལས་བྱུང་བའི་ཅིའང་མེད་པའི་ཏིང་ངེ་འཛིན་གྱིས་ལམ་བསྒོམ་པའི་ཕྱིར་འཕགས་པའི་ལམ་གྱི་རྟེན་དུ་གྱུར་པའི་འགྲོ་བ་ནི་སྲིད་རྩེ་བ་ཡིན་ནོ། །
དེ་བཞིན་དུ་གཟུགས་མེད་དང་པོ་གསུམ་གྱི་འཕགས་པས་འཇིག་རྟེན་ལས་འདས་པའི་ལམ་མངོན་དུ་བྱས་པའི་ཚེ་ཁྱེད་ལྟར་ན་དེའི་རྒྱུད་ལ་འཇིག་རྟེན་པའི་སེམས་མེད་པས་དེ་དག་གི་འགྲོ་བ་མ་བསྒྲིབས་ལ་ལུང་དུ་མ་བསྟན་པ་མེད་པར་འགྱུར་རོ། ། བྱེ་བྲག་ཏུ་སྨྲ་བ་རྣམས་ཀྱིས། དེར་ནི་རིས་དང་སྲོག་ལ་ཡང་། ། སེམས་ཀྱི་རྒྱུད་ནི་རྟེན་པ་ཡིན། ། ཞེས་དེ་གཉིས་འགྲོ་བར་ཁས་ལེན་པ་དེ་ཡང་རིགས་པ་མ་ཡིན་ཏེ་དེ་ལྟ་བུ་གཟུགས་དང་སེམས་དང་སེམས་ལས་བྱུང་བ་ལས་ཐ་དད་པ་མ་དམིགས་པའི་ཕྱིར་རོ། ། ཁོ་བོ་ཅག་ལྟར་ན་ནི་ཀུན་གཞི་ཉིད་ཡིན་ནོ། ། དེ་བཞིན་དུ་ཕུང་པོ་ལྔའི་རབ་ཏུ་བྱེད་པ་ལས། སྙོམས་འཇུག་གསུམ་ལས་ལངས་པའི་ཚེ་འཇུག་པའི་ཤེས་པ་འབྱུང་བའི་ཕྱིར་ཞེས་འབྱུང་བ་དེ་ཡང་ཀུན་ནས་ཉོན་མོངས་པ་དང་རྣམ་པར་བྱང་བ་གཉིས་ཀ་མི་རུང་བ་ཡིན་ཏེ། འགོག་པའི་སྙོམས་འཇུག་གི་སྐབས་སུ་བཤད་ཟིན་ཏོ། ། ཡང་དམིགས་པའི་རྐྱེན་ལ་ལྟོས་ནས་རྣམ་པ་གཞན་དུ་འཇུག་པའི་ཕྱིར་ཞེས་འབྱུང་བ་དེ་ནི་འཇུག་པའི་ཤེས་པ་རྣམས་དམིགས་རྐྱེན་ལ་ལྟོས་ནས་གཞན་དུ་འགྱུར་བས་དམིགས་རྐྱེན་ལ་ལྟོས་པ་བཞིན་རྒྱུའི་རྐྱེན་ལ་ཡང་ལྟོས་ལ་དེ་ཡང་ཀུན་གཞི་ཡིན་ནོ་ཞེས་བྱ་བའི་དོན་ནོ། །
ཡང་ཆད་ནས་འབྱུང་བའི་ཕྱིར་ཞེས་འབྱུང་བ་དེ་ནི་སེམས་མེད་ཀྱི་གཉིད་དང་བརྒྱལ་བ་ལ་སོགས་པ་ལས་སངས་པ་ན་འཇུག་པའི་ཤེས་པ་འབྱུང་བའི་ཕྱིར་ཞེས་བྱ་བའི་དོན་ཏེ་འདི་གཉིས་ནི་སྐྱེ་བའི་ཀུན་ནས་ཉོན་མོངས་པ་མི་རུང་བ་ཡིན་ནོ། ། གང་ཡང་འཁོར་བར་འཇུག་པ་དང་ལྡོག་པའི་ཕྱིར་རོ་ཞེས་འབྱུང་བ་དེ་ཡང་འཇུག་པ་ཡོད་པས་ནི་ཀུན་ནས་ཉོན་མོངས་གསུམ་མི་རུང་བར་སྟོན་པ་ཡིན་ལ། ལྡོག་པ་ཡོད་པས་ནི་འཇིག་རྟེན་ལས་འདས་པའི་རྣམ་པར་བྱང་བ་མི་རུང་བར་སྟོན་པ་ཡིན་ནོ། ། འདི་དག་རྒྱས་པར་ནི་བྱེ་བྲག་ཏུ་བཤད་པ་ལས་བལྟ་བར་བྱའོ། ། གང་གི་ཕྱིར་དེ་ལྟ་བུའི་སྐྱོན་དུ་འགྱུར་བ་དེའི་ཕྱིར་སེམས་ཀུན་གཞིའི་རྣམ་པར་ཤེས་པ་ནི་ཁས་བླང་བར་བྱ་དགོས་པ་ཡིན་ཏེ་དེ་བཞིན་གཤེགས་པ་བཞེད་པའི་ཕྱིར་རོ་ཞེས་གནས་སོ། ། གཉིས་པ་ཉོན་མོངས་པ་ཅན་གྱི་ཡིད་མི་འདོད་པ་དགག་པ་ལ་ལུང་ནི། དགོངས་པ་ངེས་པར་འགྲེལ་པ་ལས། རེས་འགའ་ནི་ཀུན་གཞིའི་རྣམ་པར་ཤེས་པ་འདི་རྣམ་པར་ཤེས་པ་གཅིག་དང་ལྷན་ཅིག་འཇུག་སྟེ་ཡིད་དང་ཡིད་ཀྱི་རྣམ་པར་ཤེས་པ་དང་ངོ་། ། རེས་འགའ་ནི་འཇུག་པའི་རྣམ་པར་ཤེས་པ་བདུན་ཀ་དང་ལྷན་ཅིག་ཏུ་འཇུག་གོ་ཞེས་བྱ་བ་དང་ལང་ཀར་གཤེགས་པ་ལ་སོགས་པ་གཞན་ལས་ཀྱང་རྣམ་པར་ཤེས་པ་བརྒྱད་དུ་འབྱུང་སྟེ་ཐེག་ཆེན་པའི་ལུང་ལས་ནི་དེ་ལྟ་བུ་ཡིན་ནོ། ། ཡིད་འདི་ནི་ཐེག་ཆུང་པའི་ལུང་ལས་ཀྱང་འབྱུང་སྟེ་ཉན་ཐོས་ཀྱི་ལུང་སིལ་བུ་ལས།
ཉོན་མོངས་ཅན་ཡིད་རྟག་པར་ནི། ། ཉོན་མོངས་ལྷན་ཅིག་འབྱུང་ཞིང་འགག ། ཉེ་བའི་ཉོན་མོངས་པ་དག་ལས། ། མ་གྲོལ་མི་གྲོལ་གྲོལ་མི་འགྱུར། ། ཞེས་བཤད་དེ། ལུང་ལས་ནི་དེ་ལྟ་བུ་ཡིན་ནོ། ། རིགས་པ་ནི་ཐེག་པ་ཆེན་པོ་བསྡུས་པ་ལས། མ་འདྲེས་པ་ཡི་མ་རིག་དང་། ། ལྔ་པོ་དག་དང་འདྲ་བ་དང་། ། སྙོམས་པར་འཇུག་པའི་བྱེ་བྲག་དང་། །
ངེས་ཚིག་མེད་པའི་སྐྱོན་དུ་འགྱུར། ། འདུ་ཤེས་མེད་པར་སྐྱེས་པའི་རྒྱུན། ། ངར་འཛིན་མེད་པའི་སྐྱོན་དུ་འགྱུར། ། ངར་འཛིན་པ་དང་ལྡན་པ་ནི། ། རྣམ་པ་ཀུན་ཏུ་མི་འཐད་དོ། ། ཉོན་མོངས་ཅན་གྱི་ཡིད་མེད་ན། ། གཉིས་མེད་གསུམ་པོ་འགལ་བར་འགྱུར། ། དེ་མེད་ན་ནི་ངར་འཛིན་པ། ། ཀུན་ན་ཡོད་པར་མི་འགྱུར་རོ། ། ཞེས་གསུངས་སོ། །
དེ་ལ་དང་པོ་མ་རིག་པ་མ་འདྲེས་པ་མི་རུང་བ་ལ་དེའི་དོན་ནི་དེ་ཉིད་ལས། ཡང་དག་དོན་ལ་འཇུག་པ་ཡིད། ། སེམས་ཀྱི་བགེགས་སུ་རྟག་གྱུར་གང་། ། དུས་རྣམས་ཀུན་ཏུ་འབྱུང་བ་དེ། ། མ་འདྲེས་པ་ཡི་མ་རིག་འདོད། ། ཅེས་འབྱུང་བ་ཡིན་ནོ། ། དེ་ལ་མ་རིག་པ་མ་འདྲེས་པ་ལ་བརྟན་པ་དང་མི་བརྟན་པ་ནི་ཡིད་ཤེས་དང་མཚུངས་ལྡན་མཐོང་སྤང་ཡིན་ལ། འདི་ནི་བརྟན་པ་སྟེ་ཉོན་ཡིད་དང་མཚུངས་ལྡན་སྒོམ་སྤང་ཡིན་ནོ། ། དེ་ལ་དགེ་བསྙེན་བཙུན་པ་སངས་རྒྱས་ཀྱི་ཆོས་མ་འདྲེས་པ་ལྟར་རྟེན་མ་འདྲེས་པ་ལ་འདོད་ལ། དོན་གསང་ནས་ནི་དེའི་མཐུས་འདོད་ཆགས་ལ་སོགས་པ་གཞན་འདྲེན་ནུས་ཤིང་གཞན་གྱི་དེ་འདྲེན་མི་ནུས་པའི་རང་དབང་ཅན་ལ་བཤད་དོ། །
འོན་ཀྱང་ཇི་སྲིད་འདི་རྒྱུད་ལ་ཡོད་པ་དེ་སྲིད་དུ་ཀུན་གཞི་བདག་མེད་དུ་མཐོང་བའི་ཡེ་ཤེས་འབྱུང་མི་སྲིད་པས་ངོ་བོ་ཡེ་ཤེས་དང་མ་འདྲེས་པ་ལ་བརྗོད་དོ། ། དེས་ན་རྟེན་ཉོན་ཡིད་མེད་ན་བརྟེན་པ་དེ་མེད་པར་འགྱུར་ཏེ་རྣམ་ཤེས་མེད་པའི་སེམས་བྱུང་མི་སྲིད་པའི་ཕྱིར་རོ། ། རྣམ་ཤེས་གཞན་གྱི་འཁོར་དུ་ནི་དེ་མི་འབྱུང་སྟེ་ཚོགས་དྲུག་མི་བརྟན་པ་དང་དེ་བརྟན་པ་ངོ་བོ་མི་མཚུངས་པའི་ཕྱིར་དང་། སྒོ་ལྔ་ཕྱིར་བལྟས་དང་འདི་ནང་བལྟས་དམིགས་པ་མི་མཚུངས་པའི་ཕྱིར་རོ། ། གཞན་ཡང་ཉན་ཐོས་སྡེ་པ་རྣམས་ནི་གང་ན་མི་མཐུན་ཕྱོགས་ཡོད་པ་དེར་གཉེན་པོའང་ཡོད་པར་ཁས་ལེན་པ་ཡིན་ན་སྒོ་ལྔ་ལ་ནི་གཉེན་པོ་ལམ་མི་འདོད་པའི་ཕྱིར་རོ། ། ཐལ་བ་དེ་འདོད་པར་ནི་མི་ནུས་ཏེ་སྒྲིབ་བྱེད་མེད་པས་བདག་མེད་མངོན་སུམ་དུ་མཐོང་བར་ཐལ་བའི་ཕྱིར་རོ། ། གལ་ཏེ་མ་རིག་པའི་ས་བོན་གྱིས་བསྒྲིབས་པས་མི་མཐོང་ངོ་ཞེ་ན། དེ་ནི་དེ་ལྟར་མ་ཡིན་ཏེ་ཕྱིའི་མུན་པ་དང་ཆོས་མཚུངས་པས་མངོན་གྱུར་གྱིས་སྒྲིབ་ཀྱི་ས་བོན་གྱིས་མི་སྒྲིབ་པའི་ཕྱིར་རོ། ། ཅི་སྟེ་ས་བོན་གྱིས་སྒྲིབ་ན་ནི་སྒོམ་ལམ་གྱིས་ཡང་བདག་མེད་མངོན་སུམ་གྱིས་མ་མཐོང་བར་འགྱུར་ཏེ་དེ་ཡོད་པའི་ཕྱིར་རོ། ། གཉིས་པ་ནི།
རང་གི་སྡེ་པས་ཡིད་ཤེས་སྒོ་ལྔའི་ཤེས་པ་དང་རྐྱེན་བཞིས་མཚུངས་པར་ཁས་བླངས་ཏེ་མཛོད་ལས། བཞི་ཡིས་སེམས་དང་སེམས་བྱུང་རྣམས། ཞེས་གང་སྨྲས་པ་ཡིན་ནོ། ། དེས་ན་དེ་ལ་སྒོ་ལྔའི་ཤེས་པ་དང་འདྲ་བ་དེ་མེད་པར་འགྱུར་ཏེ་ཉོན་ཡིད་ནི་མེད་ལ་དེ་ལས་གཞན་པའི་བདག་རྐྱེན་མེད་པའི་ཕྱིར་རོ། ། གལ་ཏེ་ཀུན་གཞི་ཡིན་ནོ་ཞེ་ན། མ་ཡིན་ཏེ་དེ་ནི་ཐུན་མོང་དུ་རྒྱུའི་རྐྱེན་ཡིན་ལ། ། འདིར་ནི་ཐུན་མོང་མ་ཡིན་པའི་བདག་རྐྱེན་རེ་རེས་ཡང་མཚུངས་པར་ཁས་བླངས་པའི་ཕྱིར་རོ། ། གནས་བརྟན་པ་ན་རེ། སྙིང་ལ་བུ་ག་གཅིག་ནས་དགུའི་བར་དུ་ཡོད་པ་དེ་འདིའི་བདག་རྐྱེན་ཡིན་ནོ་ཞེས་ཟེར་བ་དེའང་མ་ཡིན་ཏེ། གཟུགས་མེད་ན་དེ་མེད་པར་ཐལ་བའི་ཕྱིར་དང་།
དབང་པོ་གཟུགས་ཅན་ལ་བརྟེན་ན་ནི་གསལ་བར་སྣང་བར་ཐལ་བའི་ཕྱིར་རོ། ། དེ་ཉིད་ཡིད་ཀྱི་སྐྱེ་མཆེད་ཡིན་ནོ་ཞེས་ཀྱང་སྨྲ་བར་མི་ནུས་ཏེ་མདོ་ལས། དགེ་སློང་དག་ཡིད་ནི་ནང་གི་སྐྱེ་མཆེད་དེ་གཟུགས་ཅན་མ་ཡིན་པ་བསྟན་དུ་མེད་པ་ཐོགས་པ་མེད་པའོ་ཞེས་གསུངས་པ་དང་འགལ་བའི་ཕྱིར་རོ། ། ཁོ་བོ་ཅག་ལྟར་ན་ནི་ཉོན་མོངས་པ་ཅན་གྱི་ཡིད་དེའི་བདག་རྐྱེན་ཡིན་ནོ། ། གསུམ་པ་ནི་དེ་མེད་ན་དེ་འགགས་མ་འགགས་ཀྱིས་རབ་ཏུ་ཕྱེ་བའི་འདུ་ཤེས་མེད་པ་དང་འགོག་པའི་སྙོམས་འཇུག་གཉིས་ལ་ཁྱད་པར་མེད་པར་འགྱུར་རོ། ། ས་དང་ཡིད་ལ་བྱེད་པའི་ཁྱད་པར་ཡོད་དོ་ཞེ་ན། ངོ་བོ་ལ་ཁྱད་པར་མེད་པར་འགྱུར་བ་ལས་གཅིག་ནི་ངར་འཛིན་མེད་པས་ཞི་བ་ཡིན་ལ་གཞན་ནི་དེ་དང་བཅས་པས་མ་ཞི་བ་ཡིན་པའི་ཕྱིར་ཏེ། དེ་ལྟ་མ་ཡིན་ན་འཕགས་པ་དང་དེ་མ་ཡིན་པའི་ཁྱད་པར་མེད་པར་འགྱུར་བའི་ཕྱིར་རོ། ། བཞི་པ་ནི། དེ་མེད་ན་དུས་རྟག་ཏུ་ང་བདག་གི་རྣམ་པར་རློམ་སེམས་པས་ཡིད་ཅེས་བྱ་བའི་ངེས་ཚིག་དེ་ཡང་དག་པར་ཁས་བླངས་པ་ཡིན་ན།
དེ་ཡང་དག་པ་ཉིད་མ་ཡིན་པར་འགྱུར་ཏེ་སྒོ་ལྔ་དང་ཀུན་གཞི་ལ་ང་བདག་ཏུ་སེམས་པ་མེད་ལ་ཡིད་ཤེས་ལ་རྟག་ཏུ་སེམས་པ་མེད་པས་དེ་གང་ལ་ཡང་བཤད་དུ་མི་རུང་བའི་ཕྱིར་རོ། ། ཁོ་བོ་ཅག་ལྟར་ན་ནི་ཉོན་ཡིད་ལ་དེ་རུང་བ་ཡིན་ནོ། ། ལྔ་པ་ནི། དེ་མེད་ན་རྟེན་མེད་པས་འདུ་ཤེས་མེད་པ་ལ་ངར་འཛིན་མེད་པར་འགྱུར་ལ། དེ་འདོད་ན་འཕགས་པ་རྣམས་དེ་མི་སྤོང་བར་འགྱུར་ཏེ་འཇུག་པའི་ཤེས་པ་ཞི་བ་ཙམ་གྱིས་སྤོང་ན་ནི་འགོག་པའི་སྙོམས་འཇུག་ཡང་སྤོང་བར་ཐལ་བའི་ཕྱིར་རོ། ། དེ་ཡོད་ན་ནི་དེར་ཡུན་རིང་མོ་ཞིག་ཏུ་ངར་འཛིན་གྱིས་གནས་དགོས་པས་མི་ཁོམ་པའི་གནས་སུ་འགྱུར་དུ་འོང་ཞེས་འཕགས་པ་རྣམས་སྤོང་བ་ཡིན་ནོ། ། དྲུག་པ་ནི། དེ་མེད་ན་སེམས་དགེ་བ་དང་ལུང་མ་བསྟན་དུ་སྐྱེས་པའི་དུས་ཀྱི་ངར་འཛིན་དེ་གང་གི་འཁོར་དུ་བྱུང་བ་ཡིན། ཡིད་ཤེས་དེ་ཉིད་ཀྱི་འཁོར་དུ་བྱུང་བ་ནི་མ་ཡིན་ཏེ་ཉོན་མོངས་པ་ཅན་ནི་དེ་གཉིས་དང་ངོ་བོ་མི་མཚུངས་པའི་ཕྱིར་རོ། ། ཅི་སྟེ་ངར་འཛིན་མེད་ན་ནི་ཟག་མེད་ཀྱི་དགེ་བར་འགྱུར་ཏེ་ངར་འཛིན་མེད་པའི་དགེ་བ་ཡིན་པའི་ཕྱིར་འཕགས་པའི་མཉམ་བཞག་བཞིན་ནོ། །
དེའི་ཕྱིར་ཉོན་མོངས་པ་ཅན་གྱི་ཡིད་ནི་གྲུབ་པ་ཡིན་ནོ། ། གསུམ་པ་ཀུན་གཞིའི་དོན་རྣམ་པ་གཞན་དུ་འཆད་པ་དགག་པ་ནི། བཙུན་པ་དབྱིག་བཤེས་ན་རེ་བཅོམ་ལྡན་འདས་ཀྱིས་སྐྱེ་དགུ་ཀུན་གཞི་ལ་ཀུན་ཏུ་དགའ་བ་ཞེས་གང་གསུངས་པ་དེའི་དོན་ནི་ཉེ་བར་ལེན་པའི་ཕུང་པོ་ལྔ་ཡིན་ནོ་ཞེས་ཟེར་རོ། ། བཙུན་པ་མིའུ་ཐུང་ན་རེ་བདེ་བའི་ཚོར་བ་འདོད་ཆགས་དང་བཅས་པ་ནི་ཀུན་གཞིར་དགོངས་ནས་དེ་སྐད་དུ་གསུངས་པ་ཡིན་ནོ་ཞེས་ཟེར་རོ། ། བཙུན་པ་དབྱངས་སྒྲོགས་ན་རེ་འཇིག་ཚོགས་ལ་ལྟ་བ་ནི་ཀུན་གཞིའི་སྒྲའི་དོན་ཡིན་ནོ་ཞེས་ཟེར་རོ། ། དེ་དག་ནི་དེ་ལྟར་མ་ཡིན་ཏེ་འདི་ལྟར་བཅོམ་ལྡན་འདས་ཀྱིས་མདོ་གཞན་དུ་ཀུན་གཞི་ནི་འཁོར་འདས་ཀྱི་ས་བོན་ཐམས་ཅད་པར་གསུངས་ན། དེ་དག་ཁོ་བོ་ཅག་འདོད་པའི་ཀུན་གཞི་མ་ཡིན་ན་ནི་ས་བོན་ཐམས་ཅད་པར་མི་རུང་བའི་ཕྱིར་རོ། ། གང་ཡང་ཀུན་གཞི་ནི་ཁམས་དང་འགྲོ་བ་གང་ན་ཡང་བདག་ཏུ་ཆགས་པའི་གཞི་བྱེད་པ་ཡིན་པ་ལས་ཉེ་བར་ལེན་པའི་ཕུང་པོ་ལྔ་ལ་ནི་ཤིན་ཏུ་སྡུག་བསྔལ་བའི་ངན་སོང་བ་རྣམས་ཆགས་པ་མེད་དེ། འདི་ལྟར་དེ་དག་ནི་དེ་དང་བྲལ་བར་འདོད་པའི་ཕྱིར་རོ། ། བདེ་བའི་ཚོར་བ་འདོད་ཆགས་དང་བཅས་པ་ཡང་བསམ་གཏན་བཞི་པ་ཡན་ཆད་ན་མེད་པའི་ཕྱིར་དེ་དག་ཀུན་ཏུ་དགའ་བའི་གཞི་མ་ཡིན་ནོ། །
འཇིག་ཚོགས་ལ་ལྟ་བ་ཡང་ཆོས་འདི་པ་བདག་མེད་པ་ལ་མོས་པ་རྣམས་ཀུན་ཏུ་དགའ་བའི་གཞི་མ་ཡིན་ལ་ཁོ་བོ་ཅག་འདོད་པའི་ཀུན་གཞི་ལ་ནི་ཁམས་དང་འགྲོ་བ་ཐམས་ཅད་བདག་གི་དངོས་པོར་ཀུན་ཏུ་ཆགས་ཏེ། དེའི་ཕྱིར་ཀུན་དུ་དགའ་བ་ཞེས་གསུང་བར་རིགས་པ་ཡིན་ནོ། ། དེ་བཞིན་དུ་གྲངས་ཅན་རྣམས་ནི་རང་བཞིན་རྒྱུའི་གཙོ་བོ་ཐམས་ཅད་སྐྱེད་པའི་ཀུན་གཞི་དང་། དབང་ཕྱུག་པ་རྣམས་ནི་དབང་ཕྱུག་དང་། ཁྱབ་འཇུག་པ་ཁྱབ་འཇུག་དང་། རྒྱང་འཕེན་པ་རྣམས་ས་ལ་སོགས་པའི་འབྱུང་བ་ཉིད་ཐམས་ཅད་སྐྱེད་པའི་ཀུན་གཞིར་རྟོག་སྟེ། འདི་དག་དགག་པ་ནི་གཞན་དུ་བལྟ་བར་བྱའོ། ། གཉིས་པ་རང་ལུགས་བཤད་པ་ནི། སེམས་ཀུན་གཞིའི་རྣམ་ཤེས་དང་། དེ་ལ་ངར་འཛིན་པ་ཉོན་མོངས་པ་ཅན་གྱི་ཡིད་དང་།
ཡུལ་རྣམ་པར་རིག་པ་འཇུག་པའི་ཤེས་པ་ཚོགས་དྲུག་སྟེ་དེ་ལྟར་བརྒྱད་ཡིན་ཏེ་མཐུག་པོ་བཀོད་པའི་མདོ་ལས། སེམས་ནི་ཀུན་གཞིའི་རྣམ་པར་ཤེས། ། ངར་སེམས་བདག་ཉིད་ཡིད་ཡིན་ནོ། ། གང་ཞིག་ཡུལ་ལ་འཛིན་བྱེད་པ། ། དེ་ནི་རྣམ་པར་ཤེས་ཞེས་བྱ། ། ཞེས་གང་གསུངས་པ་ཡིན་ནོ། ། དེ་ལ་དང་པོ་སེམས་ཀུན་གཞིའི་རྣམ་ཤེས་བཤད་པ་ལ་མཚན་ཉིད་དང་མཚན་གཞི་དང་སྒྲ་དོན་གསུམ་ལས་དང་པོ་ལ་ཁ་ཅིག་་་་་་ཀོ་འོ་རྣམ་ཤེས་ཤིན་ཏུ་བརྟན་པ་ཞེས་ཟེར་བ་དེ་ནི་མ་ཡིན་ཏེ་ཉོན་ཡིད་ལ་ཁྱབ་ཆེས་པའི་ཕྱིར་དང་། རྟག་ཏུ་རྒྱུན་མི་ཆད་པ་ཀུན་གཞི་ལའང་མེད་པའི་ཕྱིར་རོ། ། ཁ་ཅིག་་་་་་རོག་ས་བོན་ཐམས་ཅད་ཀྱི་གཞིར་གྱུར་པའི་རྣམ་པར་ཤེས་པ་ཡིན་ནོ་ཞེས་ཟེར་བ་དེའང་མ་ཡིན་ཏེ་ས་བོན་ཅི་རིགས་པར་ཟད་པའི་ཀུན་གཞི་དང་། ཀུན་གཞི་ས་བོན་གྱི་ཆ་གཉིས་ལ་མ་ཁྱབ་པའི་ཕྱིར་ཏེ།
འདི་ལྟར་མཐོང་བའི་ལམ་ཡན་ཆད་ཀྱི་ཀུན་གཞི་དང་། ཀུན་གཞིའི་ས་བོན་ནི་ས་བོན་ཐམས་ཅད་ཀྱི་གཞི་མི་བྱེད་པའི་ཕྱིར་རོ། ། དེས་ན་འཁོར་བ་ཇི་སྲིད་པར་འཇུག་པའི་རྣམ་པར་ཤེས་པ་གང་ཞིག་འཁོར་འདས་ཀྱི་གཞིར་གྱུར་པ་ཞེས་བྱ་བ་ཡིན་ཏེ་ཆོས་མངོན་པ་ཐེག་པ་ཆེན་པོའི་མདོ་ལས། ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང་། ། མྱ་ངན་འདས་པའང་ཐོབ་པར་འགྱུར། ། ཞེས་གང་གསུངས་པ་ཡིན་ནོ། ། འདིས་ནི་འདི་སྟོན་པར་བྱེད་དེ་འཇིག་རྟེན་རྒྱང་འཕེན་པ་ལ་སོགས་པ་རྒྱུ་མེད་པར་སྨྲ་བ་དགག་པའི་ཕྱིར་ཐོག་མ་མེད་པའི་དུས་ཞེས་སྨོས་སོ། ། དབྱིངས་ཞེས་བྱ་བ་ནི་རྒྱུ་ཡིན་ནོ་ཞེས་བྱ་བའི་དོན་ཏོ། །
ཆོས་རྣམས་ནི་འཁོར་འདས་སོ། ། འགྲོ་ཀུན་ཞེས་བྱ་བས་ནི་ཀུན་ནས་ཉོན་མོངས་པའི་གནས་སུ་སྟོན་ལ་མྱ་ངན་ལས་འདས་པའང་ཞེས་བྱ་བས་ནི་རྣམ་བྱང་གི་གནས་སུ་སྟོན་པ་ཡིན་ནོ། ། གཉིས་པ་མཚན་གཞི་ལ་རྣམ་པར་སྨིན་པའི་ཀུན་གཞི་དང་། ས་བོན་གྱི་ཀུན་གཞི་དང་། དེ་གཉིས་ཀྱི་འཇུག་ལྡོག་དང་། དེ་གཉིས་སྒྲུབ་པར་བྱེད་པའི་ཚད་མ་བཤད་པ་དང་། དེ་ལ་རྩོད་པ་སྤང་བ་དང་ལྔ་ལས་དང་པོ་ལའང་ངོ་བོ་ནི། ཤེས་པ་ཆ་ཕྲ་ཞིང་མི་གསལ་བ་རྒྱུན་མི་ཆད་པ་ཡུལ་སྣང་བར་ནུས་ཙམ་པ་སྔོན་གྱི་ལས་ཀྱིས་མཐོ་རིས་དང་ངན་སོང་གི་གཞིར་འཕངས་པ་རྣམ་པར་སྨིན་པའི་ཤེས་པ་མ་བསྒྲིབས་ལ་ལུང་དུ་མ་བསྟན་པའི་ཆ་དེ་ཡིན་ཏེ། དེ་ལས་རྣམས་ཀྱི་འབྲས་བུ་ཡིན་པས་རྣམ་སྨིན་ཡིན་ལ། ལམ་ལ་མི་སྒྲིབ་པས་མ་བསྒྲིབས་པ་དང་།
དགེ་མི་དགེ་གཉིས་ཀ་མ་ཡིན་པས་ལུང་དུ་མ་བསྟན་པ་ཞེས་བྱའོ། ། འདི་ནི་དབང་པོ་དང་བཅས་པའི་ལུས་ཐམས་ཅད་ལ་ཁྱབ་པར་གནས་པ་ཡིན་ཏེ་བྱེ་བྲག་ཏུ་བཤད་པ་ལས་ཀུན་གཞིའི་རྣམ་པར་ཤེས་པ་ནི་ཁོག་པ་ཐམས་ཅད་ལ་ཁྱབ་པའོ་ཞེས་གང་བཤད་པ་ཡིན་ནོ། ། རྣམ་པར་ཤེས་པ་གཞན་ནི་དབང་པོའི་སྒོ་ན་ལུས་ཀྱི་ཆ་ཤས་ལ་གནས་ཤིང་ལུས་ཀྱི་རྣམ་ཤེས་ཡང་རེག་བྱས་གང་དུ་ཁྱབ་པ་དེར་གནས་ཀྱི་དེས་མ་ཁྱབ་པའི་ས་ན་ནི་རེ་ཤིག་མེད་དོ། ། ཡིད་དང་ཡིད་ཤེས་ནི་ཀུན་གཞི་ཁོ་ན་ལ་གནས་ཀྱི་ལུས་ལ་བརྟེན་པ་མ་ཡིན་ཏེ་གཟུགས་མེད་པའི་ཁམས་ན་དེ་གཉིས་མེད་པར་ཐལ་བའི་ཕྱིར་རོ། ། ཀུན་གཞི་དེ་ཡང་ཁམས་ཀྱིས་དབྱེ་ན་གསུམ་དང་། འགྲོ་བས་དབྱེ་ན་ལྔའམ་དྲུག་དང་། སས་དབྱེ་ན་དགུ་དང་། རྒྱུད་ཀྱིས་དབྱེ་ན་དཔག་ཏུ་མེད་པར་འགྱུར་རོ། ། གཉིས་པ་འཁོར་ནི་ཀུན་འགྲོ་ལྔ་ཁོ་ན་ཡིན་ཏེ་གཞན་མི་འབྱུང་བའི་རྒྱུ་མཚན་བཤད་ཟིན་ཏོ། ། གསུམ་པ་དམིགས་པ་ནི་འདོད་གཟུགས་ཀྱི་ཁམས་ན་ནི་གནས་དང་དོན་དང་ལུས་སུ་སྣང་བ་ཡིན་ལ་རང་ལ་ཡོད་པའི་ཀུན་ནས་ཉོན་མོངས་དང་རྣམ་པར་བྱང་བའི་ས་བོན་རྣམས་ཀྱང་ཡིན་ནོ། །
གཟུགས་མེད་པའི་ཁམས་ན་ནི་གཟུགས་ཀྱི་སྣང་བ་ཐམས་ཅད་ནུབ་པས་ས་བོན་ཁོ་ན་དམིགས་པའི་ཡུལ་ཡིན་ནོ། ། དམིགས་པའི་ཚད་ནི་ཁ་ཅིག་་་་་་ཛ་ཧཱུྃ་ནི་བསམ་གཏན་བཞི་པ་ནས་མནར་མེད་ཀྱི་བར་ལ་དམིགས་སོ་ཞེས་ཟེར་རོ། ། ཁ་ཅིག་ན་རེ་བཞི་པ་ནི་ཐུན་མོང་མ་ཡིན་པའི་ལས་ཀྱིས་གྲུབ་པས་མི་སྣང་གི་ཐུན་མོང་གི་ལས་ཀྱིས་གྲུབ་པའི་སྟོང་གསུམ་མམ་བསམ་གཏན་གསུམ་པ་མན་ཆད་ལ་དམིགས་སོ་ཞེས་ཟེར་རོ། ། འོན་ཀྱང་རྒྱ་ཡོངས་སུ་མ་ཆད་པ་ལ་དམིགས་སོ་ཞེས་གཞུང་དག་ལས་འཆད་དོ། ། དེ་ལ་མིའི་སྣོད་ཀྱི་འཇིག་རྟེན་གྱིས་ནི་ཕན་གནོད་ནུས་ཏེ་སྣང་འགྱུར་དང་སྤྱོད་འགྱུར་གཉིས་ཀའི་ལས་ལས་གྲུབ་པའི་ཕྱིར་རོ། ། རིས་མི་མཐུན་པ་གཞན་གྱི་སྣོད་སྣང་ཡང་ཕན་གནོད་མི་བྱེད་དེ་སྣང་འགྱུར་གྱི་ལས་ལས་གྲུབ་ཡང་སྤྱོད་འགྱུར་གྱི་ལས་ལས་མ་གྲུབ་པའི་ཕྱིར་རོ། ། འདིར་རྣམ་པར་ཤེས་པར་སྨྲ་བ་ཁ་ཅིག་ནི་ཀུན་གཞི་ཉིད་བག་ཆགས་ཡོངས་སུ་སྨིན་པའི་དབང་གིས་གནས་དང་དོན་དང་ལུས་སུ་སྣང་བར་འདོད་དེ། བཤད་སྦྱར་ལས། ཉི་མ་ཟླ་བ་ས་རླུང་དང་། ། ཕྱོགས་དང་རྒྱ་མཚོ་འབབ་ཆུ་རྣམས། །
ནང་གི་བྱེད་པ་ཡང་དག་གི ། ཆ་ཡིན་ཕྱི་རོལ་འདྲ་བར་གནས། ། ཞེས་བཤད་པ་ཡིན་ནོ། ། བཞི་པ་རྣམ་པ་ནི་ཁ་ཅིག་ཁྲ་བོར་སྣང་བར་འདོད་ལ། གཞན་དག་ནི་རྣམ་པ་གཅིག་ཏུ་སྣང་ངོ་ཞེས་འདོད་མོད་ཀྱི་འོན་ཀྱང་དམིགས་པ་དེ་དག་སྣང་བར་ནུས་ཙམ་ཡོད་ཀྱང་སྒྲོ་འདོགས་གཅོད་མི་ནུས་པས་གསལ་བར་མི་རིག་པ་ཡིན་ནོ། ། དེའི་ཕྱིར་རྣམ་པ་ཤིན་ཏུ་མི་གསལ་བར་སྣང་མེད་ནི་ཁྲ་བོ་དང་ཁ་དོག་གཅིག་པ་ལ་སོགས་པར་ཡོངས་སུ་བརྟག་པར་མི་ནུས་སོ། ། གང་ཡང་དམིགས་པ་དང་རྣམ་པ་ཡོངས་སུ་ཆད་པར་འདོད་པ་དེ་དག་ནི་བྱེ་བྲག་ཏུ་བཤད་པ་ལས་འདིའི་དམིགས་པ་དང་རྣམ་པ་ཡོངས་སུ་གཅད་པར་མི་ནུས་སོ། ། ཞེས་འབྱུང་བ་དང་འགལ་བ་ཡིན་ནོ། ། དོན་དེ་དག་སུམ་ཅུ་པ་ལས། དེ་ལ་ཀུན་གཞིའི་རྣམ་ཤེས་ནི། །
རྣམ་སྨིན་ས་བོན་ཐམས་ཅད་པ། ། དེ་ནི་ལེན་པ་དག་དང་གནས། ། རྣམ་པར་རིག་པ་མི་རིག་པ། ། རྟག་ཏུ་རེག་དང་ཡིད་བྱེད་དང་། ། རིག་དང་འདུ་ཤེས་སེམས་པར་ལྡན། ། དེ་ལ་ཚོར་བ་བཏང་སྙོམས་ཏེ། ། དེ་ནི་མ་བསྒྲིབས་ལུང་མ་བསྟན། ། རེག་ལ་སོགས་པའང་དེ་བཞིན་ནོ། ། ཞེས་འབྱུང་བ་ཡིན་ནོ། ། གཉིས་པ་བག་ཆགས་ཀྱི་ཀུན་གཞི་ལ་བག་ཆགས་ཀྱི་ངོ་བོ་དང་།
དབྱེ་བ་དང་། བག་ཆགས་འཇོག་ཚུལ་དང་གསུམ་ལས་དང་པོ་ནི་དཔེར་ན་འཁར་གཞོང་དུ་ཏིལ་དང་མེ་ཏོག་སྣ་མ་ལྷན་ཅིག་ཏུ་བཞག་པས་ཕྱིས་ཏིལ་དེ་ལ་སྣ་མའི་དྲི་འབྱུང་བའི་རྒྱུ་མཚན་གཅིག་འཆགས་པ་ལྟར་ཀུན་གཞི་དང་ཚོགས་བདུན་དང་དགེ་མི་དགེ་ལུང་མ་བསྟན་དུ་སྐྱེས་པ་སྐྱེ་འགག་ལྷན་ཅིག་ཏུ་བྱས་པས་ཀུན་གཞི་ཚོགས་བདུན་དེ་ལྟ་བུར་སྐྱེད་པའི་རྒྱུ་མཐུན་དང་རྣམ་སྨིན་གྱི་ཕུང་པོ་སྐྱེད་པའི་ནུས་པ་ཅན་དུ་བྱས་པ་དེ་ལ་བག་ཆགས་སམ་ས་བོན་ཞེས་བརྗོད་དོ། ། གཉིས་པ་དབྱེ་བ་ནི། ཐེག་པ་ཆེན་པོ་བསྡུས་པ་ལས་སྤྱིར་ས་བོན་གྱི་དབྱེ་བ་དྲུག་གསུངས་ཏེ་ཇི་སྐད་དུ། ཕྱི་དང་ནང་དང་མི་གསལ་བ། ། གཉིས་དང་ཀུན་རྫོབ་ཉིད་དང་ནི། ། དམ་པའི་དོན་ཏེ་དེ་དག་ཀུན། ། ས་བོན་རྣམ་པ་དྲུག་ཏུ་འདོད། ། ཅེས་འབྱུང་བ་ཡིན་ནོ། ། དེ་ལ་ཕྱིའི་ནི་ས་ལུ་དང་ཨུཏྤ་ལའི་རྩ་བ་ལ་སོགས་པའོ། །
ནང་གི་ནི་ཀུན་གཞི་ལ་ཡོད་པའོ། ། མི་གསལ་བ་གཉིས་ཞེས་བྱ་བ་ནི་དགེ་མི་དགེའམ་ཉོན་མོངས་པ་དང་རྣམ་བྱང་གཉིས་སུ་མི་གསལ་བའོ། ། ཕྱིའི་ནི་ཀུན་རྫོབ་ཏེ་ཐ་སྙད་པའི་ཤེས་པའི་ཡུལ་ཡིན་པའི་ཕྱིར་རོ། ། ནང་གི་ནི་དོན་དམ་པ་སྟེ་དཔྱད་བཟོད་དུ་གྲུབ་པའི་ཕྱིར་རོ། ། དེས་ན་འདི་ལ་ནང་གི་ས་བོན་དང་དོན་དམ་པའི་ས་བོན་དང་མི་གསལ་བའི་ས་བོན་དང་བག་ཆགས་དང་ནུས་པ་དང་རྒྱུ་དང་ས་བོན་དང་སྐྱེད་བྱེད་དང་གནས་ངན་ལེན་ཅེས་ཀྱང་བྱ་སྟེ་གཞུང་འདི་ཉིད་ལ་མངོན་པར་བརྗོད་པའི་གནས་ངན་ལེན་ལ་སོགས་པ་བག་ཆགས་ཀྱི་དབྱེ་བ་ཉི་ཤུ་རྩ་བཞི་བཤད་པ་རྣམས་ཡིན་ནོ། ། གཞན་ཡང་གཞུང་དེ་དང་དེ་ལས་མངོན་པར་བརྗོད་པ་དང་སྤྲོས་པའི་བག་ཆགས་ཞེས་འབྱུང་བ་དེ་ནི་མིང་གི་རྣམ་གྲངས་ཡིན་ཏེ་ཡིད་ཤེས་ཡུལ་སྣ་ཚོགས་ལ་འཕྲོ་བའི་ས་བོན་ཡིན་ནོ། ། འཇིག་ཚོགས་ལ་ལྟ་བ་དང་བདག་ཏུ་ལྟ་བའི་བག་ཆགས་ཞེས་འབྱུང་བ་དེའང་རྣམ་གྲངས་ཡིན་ཏེ་བདག་ཏུ་འཛིན་པའི་ས་བོན་ཡིན་ནོ། ། སྲིད་པ་ཡན་ལག་གི་བག་ཆགས་དང་ལས་ཀྱི་བག་ཆགས་ཞེས་འབྱུང་བ་དེའང་རྣམ་གྲངས་ཡིན་ཏེ་ལས་ཉིད་སྲིད་པའི་ཡན་ལག་གམ་རྒྱུ་ཡིན་པའི་ཕྱིར་རོ། ། འཛིན་པ་གཉིས་ཀྱི་བག་ཆགས་ཞེས་འབྱུང་བ་དེ་ནི་གཟུང་འཛིན་གྱི་ས་བོན་ཡིན་ནོ། ། དེ་བཞིན་དུ་ཉོན་མོངས་པའི་བག་ཆགས་ལ་སོགས་པ་གཞན་ལ་ཡང་ཤེས་པར་བྱ་སྟེ།
ཐམས་ཅད་ཡང་དེ་དང་དེ་ལྟ་བུའི་བློས་བཞག་པ་ཡིན་ནོ། ། དེ་ལྟ་བུའི་བག་ཆགས་ཀྱི་དབྱེ་བ་གང་ཇི་སྙེད་ཡོད་པ་ཐམས་ཅད་ནི་ཀུན་ནས་ཉོན་མོངས་པ་དང་རྣམ་བྱང་གི་བག་ཆགས་གཉིས་ཀྱིས་བསྡུས་ཏེ་འཁོར་བ་དང་མྱ་ངན་ལས་འདས་པའི་ས་བོན་ཡིན་ནོ། ། ཡང་ན་བག་ཆགས་ཐམས་ཅད་ནི་རྒྱུ་དང་མཐུན་པའི་བག་ཆགས་དང་རྣམ་པར་སྨིན་པའི་བག་ཆགས་གཉིས་ཀྱིས་བསྡུས་སོ། ། དེ་ལ་དང་པོ་ནི་བག་ཆགས་གང་ཞིག་འཇོག་བྱེད་དང་རིགས་འདྲ་སྐྱེད་པའི་ནུས་པ་སྟེ་དགེ་བས་བཞག་པའི་བག་ཆགས་ཀྱིས་ཕྱིས་ཡང་དེ་ཉིད་སྐྱེད་པ་ལྟ་བུའོ། ། གཉིས་པ་ནི་བག་ཆགས་འཇོག་བྱེད་དང་རིགས་མི་མཐུན་སྐྱེད་པའི་ནུས་པ་སྟེ། དགེ་མི་དགེས་བཞག་པའི་བག་ཆགས་ཀྱིས་ཕྱིས་དེ་དང་མི་མཐུན་པ་ལུང་མ་བསྟན་གྱི་ཕུང་པོ་སྐྱེད་པ་ལྟ་བུའོ། ། དེ་ལ་ཚོགས་དྲུག་དགེ་མི་དགེ་མཚུངས་ལྡན་དང་བཅས་པས་ནི་རྣམ་སྨིན་དང་རྒྱུ་མཐུན་གྱི་ས་བོན་གཉིས་ཀ་སྒོ་བར་བྱེད་ལ། དེ་དག་ལུང་མ་བསྟན་དང་དགེ་བ་ཟག་མེད་དང་ཉོན་ཡིད་མཚུངས་ལྡན་དང་བཅས་པས་ནི་རྒྱུ་མཐུན་གྱི་ས་བོན་དགོད་ཀྱི་རྣམ་སྨིན་ནི་མ་ཡིན་ཏེ་དེ་དག་གིས་རྣམ་སྨིན་འཕེན་མི་ནུས་པའི་ཕྱིར་རོ། ། གསུམ་པ་འཇོག་ཚུལ་ལ་དང་པོ་བསྒོ་བའི་གཞི་ནི་དེ་ཉིད་ལས། བརྟན་ལུང་མ་བསྟན་བསྒོ་བྱ་བ། །
སྒོ་བར་བྱེད་དང་འབྲེལ་བ་ལ། ། སྒོ་བྱེད་དེ་ལས་གཞན་དུ་མིན། ། དེ་ནི་བག་ཆགས་མཚན་ཉིད་དོ། ། ཞེས་འབྱུང་ངོ་། ། དེ་ལ་བརྟན་པ་ནི་རླུང་བཞིན་དུ་གཡོ་བ་དང་སྒྲ་བཞིན་དུ་རྒྱུན་ཆད་པ་མ་ཡིན་པ་སྟེ། དེ་ལ་ནི་བག་ཆགས་འཆགས་སུ་མི་འདོད་ཅིང་རེ་ཤིག་འཆགས་ཀྱང་རྒྱུན་ཆད་པའི་ཕྱིར་རོ། ། འདིས་ནི་འཇུག་པའི་ཤེས་པ་ཚོགས་དྲུག་དང་གཟུགས་ནི་བསྒོ་བའི་གཞི་མ་ཡིན་པར་སྟོན་ཏེ་དེ་དག་ལ་བསྒོས་ན་ནི་རྒྱུན་ཆད་པས་ལས་བྱས་པ་ཆུད་ཟོས་པར་ཐལ་བར་འགྱུར་བའི་ཕྱིར་དང་། གཟུགས་མེད་པའི་ཁམས་ན་བག་ཆགས་འཇོག་པ་མེད་པར་ཐལ་བའི་ཕྱིར་རོ། ། ལུང་མ་བསྟན་ཞེས་བྱ་བ་ནི་སྒོག་སྐྱ་དང་ཙན་དན་ལ་སོགས་པ་དྲི་ཤིན་དུ་གསལ་བ་ལ་དྲི་གཞན་མི་འཆགས་ཤིང་དྲི་མཉམ་པ་ལ་འཆགས་པ་ལྟར། དགེ་མི་དགེ་ལ་ཕན་ཚུན་དང་གཞན་གྱི་ཡང་བག་ཆགས་མི་འཆགས་པས་དྲི་མཉམ་པ་ལྟ་བུའི་ལུང་མ་བསྟན་འཛིན་པ་ཡིན་ནོ། །
བསྒོ་བྱ་བ་ཞེས་བྱ་བ་ནི་བསྒོ་བར་ནུས་པ་སྟེ་རྡོ་ལ་སོགས་པའི་ཤིན་དུ་སྲ་བ་ལ་བསྒོ་བར་མི་ནུས་པས་ཤིན་དུ་མཉེན་པ་གཅིག་དགོས་པར་སྟོན་ཏེ། འདིས་ནི་རྟག་པ་ལ་བསྒོ་བར་མི་ནུས་པས་མི་རྟག་པ་དགོས་པ་ཡང་གཟུང་ངོ་། ། སྒོ་བར་བྱེད་དང་འབྲེལ་བ་ལ་ཞེས་བྱ་བ་ནི་བསྒོ་བྱ་དང་སྒོ་བྱེད་རྒྱུད་གཅིག་ལ་དུས་མཉམ་དུ་འབྲེལ་བ་སྟེ་རྒྱུད་དང་དུས་ཐ་དད་པ་ལ་ནི་བསྒོ་བར་མི་ནུས་པའི་ཕྱིར་རོ། ། དེ་ལྟར་ཆོས་བཞི་པོ་དེ་ནི་དེའི་འཁོར་གྱི་རེག་པ་ལ་སོགས་པ་ལའང་ཡོད་ལ། དེ་དག་ཡང་བསྒོ་གཞིར་བྱས་ན་གཞི་གཉིས་ཀྱི་བག་ཆགས་ཡང་གཉིས་སམ་ཡང་ན་དྲུག་ཏུ་འགྱུར་ཞིང་། འབྲས་བུའང་དེ་སྙེད་དུས་གཅིག་ལ་འབྱུང་བར་འགྱུར་བས་དེ་གཅད་པའི་ཕྱིར་གཙོ་བོའམ་རྟེན་དུ་གྱུར་པ་ཞེས་བྱ་བའི་ཆོས་ལྔ་དང་ལྡན་པ་ནི་བསྒོ་བའི་གཞི་ཡིན་ལ་དེའང་ཀུན་གཞི་ལ་ཡོད་དོ། ། གཉིས་པ་དགོད་པའི་མཁན་པོ་ནི་འབྲེལ་བ་གཉིས་དང་ལྡན་པའི་ཚོགས་བདུན་འཁོར་དང་བཅས་པ་ཡིན་ནོ། ། གལ་ཏེ་ཀུན་གཞིའི་འཁོར་གྱི་རེག་པ་ལ་སོགས་པས་རང་ཉིད་འགྲུབ་པའི་བག་ཆགས་དགོད་དམ་མི་དགོད་ཞེ་ན་སྔོན་གྱི་སློབ་དཔོན་ཁ་ཅིག་ན་རེ་རང་ཉིད་རྒྱུ་མེད་དུ་ཐལ་བར་འགྱུར་དུ་འོང་བའི་ཕྱིར་དགོད་པ་ཡིན་ནོ་ཞེས་ཟེར་རོ། ། སྔོན་གྱི་སློབ་དཔོན་ཁ་ཅིག་་་་་་རྒྱ་ན་རེ་དེ་དག་ནི་མི་གསལ་བ་ཡིན་པས་བག་ཆགས་དགོད་མི་ནུས་ཀྱི་འོན་ཀྱང་ལས་ཀྱི་འཕེན་པའི་དབང་ཁོ་ནས་མ་ཤིའི་བར་དུ་འབྱུང་ངོ་ཞེས་ཟེར་རོ། ། གསུམ་པ་ཇི་ལྟར་དགོད་པའི་ཚུལ་ལ་སྔོན་གྱི་སློབ་དཔོན་རྣམས་ཀྱི་ལུགས་དགོད་པ་དང་།
ཕན་ཚུན་ཉེས་པ་བརྗོད་པ་དང་། འཐད་པའི་དོན་བཤད་པ་གསུམ་ཡོད་པའི་དང་པོ་ནི་རྣལ་འབྱོར་སྤྱོད་པ་བ་རྣམས་ལ་ལུགས་རྣམ་པ་གསུམ་སྟེ་དེ་ལ་སྔོན་གྱི་སློབ་དཔོན་ཁ་ཅིག་་་་་་བློ་བརྟན་ཆོས་སྐྱོ་ཡང་དག་བདེན་པ་ན་རེ་བག་ཆགས་ནི་སྒོ་བྱེད་ལ་མི་ལྟོས་པར་འཁོར་བ་ཐོག་མ་མེད་པ་ནས་ཆོས་ཉིད་ཀྱིས་གནས་པ་ཁོ་ན་དེས་ཡོངས་སུ་གཡོ་བར་ཟད་ཀྱི་སྔོན་མེད་པ་སྐྱེད་པ་ནི་མ་ཡིན་ནོ་ཞེས་ཟེར་རོ། ། ཡང་སྔོན་གྱི་སློབ་དཔོན་གཞན་དག་་་་་་ཟླ་འོད་ནི་ཏིལ་ལ་སོགས་པ་ལ་གསར་དུ་བསྒོ་བ་མཐོང་ནས་སྒོ་བྱེད་ཀྱིས་སྔོན་མེད་པ་སྐྱེད་པ་དང་གསོ་བས་ཡང་དེ་ཉིད་གསོ་བར་འདོད་དོ། ། གལ་ཏེ་ཟག་མེད་ཀྱི་ས་བོན་ནི་ཐོག་མ་མེད་པ་ནས་ཡོད་པ་ཉིད་གསོ་བ་མ་ཡིན་ནམ་ཞེ་ན། འཕགས་པའི་ལམ་གྱི་རིགས་ནི་ཟག་མེད་མ་ཡིན་གྱི་འོན་ཀྱང་སྒྲིབ་པ་ཡིན་ཏེ་ཇི་སྐད་དུ་རྣམ་པར་གཏན་ལ་དབབ་པ་བསྡུ་བ་ལས། རྒྱུད་གང་ལ་སྒྲིབ་པ་གཉིས་ཀྱི་ས་བོན་སྲབ་པའི་ཕྱིར་སྤང་དུ་རུང་བ་དེ་ནི་བྱང་ཆུབ་སེམས་དཔའི་རིགས་ཡིན་ལ། གང་ལ་ཉོན་མོངས་པའི་སྒྲིབ་པའི་ས་བོན་སྤང་རུང་དུ་ཡོད་པ་དེ་ནི་ཉན་རྒྱལ་གྱི་རིགས་ཡིན་ནོ། ། གང་ལ་དེ་གཉིས་ཀའི་ས་བོན་ཆེ་བ་སྤང་དུ་མི་རུང་བ་ཡོད་པ་དེ་ནི་རིགས་མེད་པ་ཡིན་ནོ་ཞེས་འབྱུང་བ་ཡིན་ནོ། ། དེས་ན་མཐོང་ལམ་གྱི་སྐད་ཅིག་དང་པོ་ལ་ནི་རྒྱུའི་རྐྱེན་མེད་དོ། ། རྐྱེན་བཞི་ཞེས་བྱ་བ་ནི་ཁྱབ་པའི་དོན་མ་ཡིན་གྱི་སྲིད་པའི་དོན་ཡིན་ནོ་ཞེས་སྨྲའོ། །
སྔོན་གྱི་སློབ་དཔོན་ཁ་ཅིག་་་་་་ཐོགས་མེད་དོན་གསང་མཁན་པོ་ནི་བག་ཆགས་ནི་ཐོག་མ་མེད་པ་ནས་གནས་པ་གསོ་བ་དང་སྔོན་མེད་པ་སྐྱེད་པ་གཉིས་ཀ་ཡིན་ཏེ། བསྐྱེད་པའི་བག་ཆགས་ནི་ཆོས་ཉིད་ཀྱི་བག་ཆགས་ཀྱི་ལྷན་ཅིག་བྱེད་པའི་རྒྱུ་དང་བདག་པོའི་རྐྱེན་ཡིན་ནོ། ། བག་ཆགས་དེ་གཉིས་ཀ་ཡང་བྱེ་བྲག་ཏུ་སྨྲ་བའི་སྐལ་བ་མཉམ་པའི་རྒྱུ་བཞིན་དུ་རང་གི་རིགས་འདྲ་ཕྱི་མ་སྐྱེད་པའི་རྒྱུའི་རྐྱེན་ཉིད་དུ་སེམས་པར་བྱེད་དོ། ། གཉིས་པ་ནི་ཕྱོགས་དང་པོ་ལ་སྔོན་གྱི་སློབ་དཔོན་ཁ་ཅིག་སྔོན་གྲུབ་ཟིན་གསོ་བ་ཡིན་ན་ནི་བག་ཆགས་འཇོག་བྱེད་དེ་དག་ཀུན་གཞིའི་རྒྱུའི་རྐྱེན་མ་ཡིན་པར་འགྱུར་ཏེ། དེ་ལ་ནི་སྔར་མེད་སྐྱེད་བྱེད་དགོས་པའི་ཕྱིར་རོ། ། དེ་ལྟར་ནའང་ཐེག་བསྡུས་ལས། རྒྱུའི་རྐྱེན་གཞན་མི་དམིགས་པའི་ཕྱིར་རོ་ཞེས་དེ་དག་རྒྱུའི་རྐྱེན་དུ་བཤད་པ་དང་འགལ་ལོ། ། ཏིལ་ལ་སོགས་པ་ལ་དྲི་ཆོས་ཉིད་ཀྱིས་གནས་པ་ཡང་མ་མཐོང་བའི་ཕྱིར་དེས་མཚོན་པའི་དོན་མེད་དོ་ཞེས་ཟེར་བ་དེ་ནི་མེད་དེ། འདི་ལྟར་དེ་ནི་རིགས་འདྲའི་ས་བོན་གསོ་བའི་ཆ་ནས་རྒྱུའི་རྐྱེན་དུ་བཏགས་པ་ཡིན་ལ། རིགས་མི་འདྲ་བའི་ས་བོན་གསོ་བའི་ཆ་ནས་བདག་རྐྱེན་ཡིན་པའི་ཕྱིར་རོ། །
ཏིལ་གྱིས་ནི་དྲི་འཛིན་ལ་རྡོ་བ་ལ་སོགས་པས་ནི་མི་འཛིན་པའི་ཕྱིར་དེ་ལ་དེའི་དྲི་ཆོས་ཉིད་ཀྱིས་གནས་པར་ཁོང་དུ་ཆུད་དོ། ། གཞན་ཡང་རྣམ་པར་ཤེས་པར་སྨྲ་བ་ཤེས་པ་ལས་གཞན་དུ་གྱུར་པའི་ཏིལ་ལ་སོགས་པ་མེད་པའི་ཕྱིར་དེ་ནི་དོན་གྱི་དཔེར་མ་གྲུབ་བོ། ། འོན་ཀྱང་ལུགས་འདི་ལ་བདག་ཏུ་ལྟ་བ་ལ་སོགས་པའི་བག་ཆགས་གསར་དུ་བཞག་པ་མེད་ན་སྤང་བྱ་ཀུན་བཏགས་མི་སྲིད་པར་ཐལ་བ་ནི་སྤང་དཀའ་བ་ཡིན་ནོ། ། ཕྱོགས་གཉིས་པ་ལ་ཡང་བག་ཆགས་གསར་པ་ཁོ་ན་སྐྱེད་ན་བག་ཆགས་ཀྱི་སྐད་ཅིག་སྔ་མ་ལས་བག་ཆགས་ཕྱི་མ་རྒྱུན་ཆགས་སུ་འབྱུང་བ་མེད་པར་འགྱུར་ལ། དེ་ལྟ་ནའང་ས་བོན་ཐམས་ཅད་ཆུ་བོའི་རྒྱུན་བཞིན་འབབ་ཞེས་འབྱུང་བ་དང་འགལ་བར་འགྱུར་རོ། ། གཞན་ཡང་ཀུན་གཞི་ནི་ཀུན་གཞི་གཞན་དང་ཕྲད་ནས་དེས་དེ་སྐྱེད་པའི་བག་ཆགས་གསར་པ་བཞག་པ་མེད་པའི་ཕྱིར་ཀུན་གཞི་ཕྱི་མ་རྒྱུ་མེད་དུ་འགྱུར་བའི་ཕྱིར་དང་། འཕགས་པའི་ལམ་ཡང་ཆོས་མཆོག་མན་ཆད་དུ་སྐྱེ་མ་མྱོང་བས་དེ་སྐྱེད་པའི་བག་ཆགས་བཞག་པ་མེད་པའི་ཕྱིར་རྒྱུ་མེད་དུ་འགྱུར་རོ། ། བག་ཆགས་རྙིང་པ་ཁས་ལེན་པའི་ལུགས་ལ་ནི་རྙིང་པ་ལས་ཀུན་གཞི་སྐྱེ་ཞིང་འཕགས་པའི་ལམ་ཡང་རིགས་ལས་སྐྱེ་བ་ཡིན་ནོ། ། གལ་ཏེ་ནང་གི་སྐྱེ་མཆེད་དྲུག་ལ་དམིགས་པའི་ཡིད་ཤེས་ཀྱིས་ཡིད་ཀྱི་སྐྱེ་མཆེད་དུ་གྱུར་པའི་ཀུན་གཞི་ལའང་དམིགས་པས་དེས་ཀུན་གཞི་ལ་ཀུན་གཞི་ཕྱི་མ་སྐྱེད་པའི་བག་ཆགས་འཇོག་པས་རྒྱུ་མེད་དུ་མི་འགྱུར་ཏེ་ཇི་སྐད་དུ་དམིགས་པ་འདྲ་བའི་ཡིད་ཀྱི་རྣམ་པར་ཤེས་པས་བག་ཆགས་སྐྱེད་དོ་ཞེས་གང་བཤད་པ་ཡིན་ནོ་ཞེ་ན། ཤེས་པས་ཡུལ་གྱི་བག་ཆགས་ཀུན་གཞི་ལ་བསྒོ་ན་གཞན་གྱི་སེམས་དང་སེམས་བྱུང་ལ་དམིགས་པའི་ཤེས་པས་ཡང་དེ་སྐྱེད་པའི་བག་ཆགས་རང་གི་རྒྱུད་ལ་དགོད་དགོས་པས་འགྲོ་བ་ཐམས་ཅད་རྒྱུད་གཅིག་ཏུ་ཐལ་བར་འགྱུར་རོ། །
གཞན་ཡང་རང་བཞིན་གྱི་རིགས་སྒྲིབ་པ་གཉིས་ཡིན་ནོ་ཞེས་ཟེར་བ་དེ་ཡང་རིགས་པ་མ་ཡིན་ཏེ། བྱང་ཆུབ་སེམས་པའི་ས་ནས་རང་བཞིན་དུ་གནས་པའི་རིགས་ནི་སྐྱེ་མཆེད་དྲུག་གི་ཁྱད་པར་རོ་ཞེས་འབྱུང་བའི་ཕྱིར་དང་། རྣམ་པར་གཏན་ལ་དབབ་པ་བསྡུ་བ་ལས་འབྱུང་བ་དེ་ནི་སྒྲིབ་པའི་ས་བོན་སྲབ་པ་ཉིད་ཆོས་ཉིད་ཀྱི་ས་བོན་ཟག་མེད་ཡོད་པར་སྟོན་པ་ཡིན་ནོ་ཞེས་བྱ་བར་དགོངས་པ་ཡོངས་སུ་བརྟགས་པས་བསྡུས་པའི་ཕྱིར་རོ། ། མཐོང་ལམ་ལ་རྒྱུའི་རྐྱེན་མེད་པ་དེ་ཡང་རིགས་པ་མ་ཡིན་ཏེ་དེ་མེད་པར་ཡང་སྐྱེ་ན་དགྲ་བཅོམ་ལ་ཡང་ཉོན་མོངས་པ་སྐྱེ་བར་འགྱུར་ལ། དེ་བདག་རྐྱེན་ཚུལ་མིན་གྱི་ཡིད་ལ་བྱེད་པ་མེད་པས་མི་འབྱུང་བའང་མ་ཡིན་ཏེ་མཉམ་པར་མ་བཞག་པའི་ཚེ་ན་རྟག་འཛིན་དང་བདེར་འཛིན་ལ་སོགས་པ་ཡོད་པས་རྟ་གད་སོ་སྣང་བ་ལ་སོགས་པ་བྱེད་པའི་ཕྱིར་རོ། ། དེ་བཞིན་དུ་སྡེ་པའི་གཞུང་ཐམས་ཅད་ལས་ཀྱང་སེམས་དང་སེམས་བྱུང་ཐམས་ཅད་རྐྱེན་བཞི་ལས་སྐྱེ་བར་བཤད་པ་དང་འགལ་བར་འགྱུར་རོ། ། གཞན་ཡང་བག་ཆགས་འདི་དག་ཚེ་འཁོར་བ་ཐོག་མ་མེད་པ་ནས་ཡོད་ན་ནི་གསར་དུ་བཞག་པར་འགལ་བའི་ཕྱིར་དང་། མེད་ན་ནི་འཁོར་བ་ཐོག་མ་དང་བཅས་པར་འགྱུར་ལ་སྤང་བྱ་རྣམས་ཀྱང་ཀུན་བརྟགས་འབའ་ཞིག་ལས་ལྷན་ཅིག་སྐྱེས་པ་མེད་པར་འགྱུར་རོ། ། གསུམ་པ་ནི་དེས་ན་རྣམ་པར་རྟོག་པ་གསུམ་པ་ཁོ་ནར་གཟུང་སྟེ། འདི་ལ་ཁ་ཅིག་་་་་་ཟླ་ཅོག་རྒྱུ་མཐུན་དང་ཟག་མེད་ཀྱི་ས་བོན་ནི་རྙིང་པ་ཁོ་ན་གསོ་བ་ཡིན་ཏེ་ཀུན་གཞི་དང་འཕགས་པའི་ལམ་གྱི་དང་པོ་རྒྱུ་མེད་དུ་འགྱུར་བའི་གནོད་པ་ཡོད་པའི་ཕྱིར་རོ། །
རྣམ་སྨིན་གྱི་བག་ཆགས་ནི་གསར་པ་ཁོ་ནར་འཇོག་པ་ཡིན་ནོ་ཞེས་ཟེར་བ་དེ་ནི་མི་རུང་སྟེ་དེ་གཉིས་ལས་བཟློག་པ་དུ་མ་ཡོད་པའི་ཕྱིར་རོ། ། འདི་ལྟར་ཐོས་པའི་བག་ཆགས་ཀྱི་ས་བོན་ཆུང་ངུ་གསར་དུ་བཞག་པ་དེ་དེ་ཕྱིན་ཆད་ཀྱི་ཐོས་པས་གསོ་ན་རྒྱུ་མཐུན་དང་ཟག་མེད་ཀྱི་ས་བོན་གསར་པ་གསོ་བར་གྲུབ་ཅིང་། ཐོས་པའི་བག་ཆགས་ཀྱང་རྙིང་པ་ཁོ་ན་གསོ་ན་འགྲོ་བ་ཐམས་ཅད་ཐར་པའི་རིགས་སད་པར་ཐལ་བར་འགྱུར་ཏེ་ཐོས་པའི་བག་ཆགས་ནི་བསྒྲུབས་པའི་རིགས་ཡིན་པའི་ཕྱིར་རོ། ། འདོད་པར་ནི་མི་ནུས་ཏེ་མདོ་སྡེ་རྒྱན་ལས། ལ་ལ་གཅིག་ཏུ་ཉེས་པར་སྤྱོད་ལ་དད། ། ལ་ལ་ཐར་པའི་ཆ་མཐུན་དགེ་བ་མེད། ། ཅེས་བསྒྲུབས་པའི་རིགས་མེད་པ་གསུངས་པའི་ཕྱིར་རོ། ། ཡང་སྔོན་བྱས་པའི་ལས་ནུས་ཆུང་འགའ་ཞིག་གིས་རྣམ་སྨིན་འབྱིན་པ་རིགས་འདྲའི་ལས་ཕྱི་མས་གསོ་དགོས་ན་རྣམ་སྨིན་གྱི་ས་བོན་རྙིང་པ་གསོ་བར་འགྱུར་ལ་མི་དགོས་ན་ཐེག་བསྡུས་ལས་ལན་གྲངས་གཞན་ལ་མྱོང་འགྱུར་དང་མྱོང་བར་མ་ངེས་པ་དང་བསགས་པ་ནི་ལས་ཀྱི་ས་བོན་གསོས་པའོ་ཞེས་བཤད་པ་དང་འགལ་ལོ། ། གང་ཡང་ཀུན་གཞི་དང་འཕགས་པའི་ལམ་གྱི་དང་པོ་རྒྱུ་མེད་དུ་འགྱུར་བ་ནི་ཕན་ཚུན་ཉེས་པ་བརྗོད་པར་བསལ་ཟིན་ཏོ། ། དེས་ན་རང་ལུགས་ནི་ཐེག་བསྡུས་ལས།
བག་ཆག་སྤྱད་ཟིན་པ་དང་མ་ཟིན་པ་གཉིས་གསུངས་པའི་དང་པོ་ནི་རྣམ་སྨིན་གྱི་བག་ཆགས་འགའ་ཞིག་གིས་མཐོ་རིས་དང་ངན་འགྲོའི་རྣམ་སྨིན་གྱི་འབྲས་བུ་ཕྱུང་ཟིན་པ་ཡིན་ལ། དེ་ནི་མྱུ་གུ་སྐྱེས་ན་ས་བོན་གྱི་སྙིང་པོ་འགག་པ་ལྟར་མེད་པའི་ཕྱིར་གསོ་བར་བྱ་བ་མ་ཡིན་ནོ། ། སྤྱད་མ་ཟིན་པ་ནི་འབྲས་བུ་མ་ཕྱུང་བའི་བག་ཆགས་རྣམས་ཡིན་ལ། དེ་ནི་བག་ཆགས་གསར་པས་གསོ་བར་བྱ་བ་ཡིན་ནོ། ། དེ་ལ་བག་ཆགས་འདི་དག་ནི་རྙིང་པ་ཁོ་ན་གསོས་པ་ཡིན་ལ་འདི་དག་ནི་གསར་པ་ཁོ་ན་བསྐྱེད་པ་ཡིན་ནོ་ཞེས་བྱ་བ་ནི་ཁོ་བོ་ཅག་གིས་བརྟག་པར་མི་ནུས་ཏེ། དེ་ནི་སངས་རྒྱས་རྣམས་ཀྱི་སྤྱོད་ཡུལ་ཡིན་ནོ། ། འདི་ཙམ་ཞིག་ནི་བརྟག་པར་ནུས་ཏེ་ཚོགས་དྲུག་དགེ་མི་དགེ་ལུང་མ་བསྟན་དུ་སྐྱེས་པས་ཀུན་གཞི་ལ་ཡོད་པའི་དེ་དག་གི་ས་བོན་རྣམས་ཀྱི་བདག་པོའི་རྐྱེན་བྱས་ནས་དེ་དག་ནུས་པ་ཆེན་པོ་དང་ཤིན་ཏུ་ཆེས་ཆེན་པོར་བྱིན་གྱིས་རློབ་པར་བྱེད་དེ་འདི་ནི་རྙིང་པ་གསོ་བའི་དོན་ཡིན་ནོ། ། དེ་བཞིན་དུ་ཚོགས་དྲུག་དེ་ལྟ་བུར་སྐྱེས་པས་ཡང་ཀུན་གཞི་ལ་སྔོན་ཆད་མེད་པའི་བག་ཆགས་ཡང་གསོག་པར་བྱེད་དེ་འདི་ནི་གསར་པ་སྐྱེད་པའི་དོན་ཡིན་ནོ། ། དེ་ལ་ཚོགས་དྲུག་འཁོར་དང་བཅས་པས་ནི་དགེ་བ་ལ་སོགས་པ་གསུམ་ཀའི་བག་ཆགས་འཇོག་པར་བྱེད་ལ། རྒྱུའི་དུས་ན་བག་ཆགས་སྣ་ཚོགས་སུ་མི་སྣང་ཡང་འབྲས་བུའི་ཚེ་རྣམ་སྨིན་སྣ་ཚོགས་སུ་སྣང་བ་ནི་ཚི་གུའི་རྩི་དང་འདྲ་བར་ཐེག་བསྡུས་ལས་བཤད་དོ། །
ལུང་མ་བསྟན་གྱི་བག་ཆགས་ཉོན་མོངས་པ་ཅན་གྱི་ཡིད་ཀྱིས་ཀྱང་འཇོག་གོ ། དེ་ལ་གང་དང་གང་གི་བག་ཆགས་རྒྱས་པ་དེ་དང་དེའི་ཀུན་གཞི་ཕྱི་མ་ནི་ནུས་པ་ཁྱད་པར་དུ་འཕགས་པར་སྐྱེ་ལ། དེའི་མི་མཐུན་ཕྱོགས་ཀྱི་ཀུན་གཞི་ནི་འགྲིབ་པར་འགྱུར་རོ། ། དེ་ལྟར་ནང་གི་སེམས་དང་སེམས་ལས་བྱུང་བ་ཐམས་ཅད་ནི་ཀུན་གཞིའི་ས་བོན་གྱི་ཆས་བསྐྱེད་པ་ཡིན་ལ་ཕྱིའི་སྣོད་དང་དོན་དང་ལུས་དང་དབང་པོ་ལ་སོགས་པའང་དེ་དག་ལ་བརྟེན་ཅིང་སྤྱོད་པའི་སྲོག་ཆགས་རྣམས་ཀྱི་ལས་ཀྱི་ས་བོན་ཀུན་གཞི་ལ་ཡོད་པས་དེ་དག་ལ་ཕན་གནོད་དུ་སྣང་བ་ཉིད་དུ་བསྒྲུབས་པ་ཡིན་ཏེ་ཐེག་བསྡུས་ལས། ནང་ནི་ཕྱི་རོལ་རྐྱེན་ཡིན་ཏེ། འདི་ལྟར་དེ་ནི་བག་ཆགས་བརྟེན། ། ཞེས་བྱ་བ་དང་། འཐུག་པོ་བཀོད་པའི་མདོ་ལས། ཇི་ལྟར་འོ་མ་གྱུར་པ་ན། ། ཡོན་ཏན་ཞོ་དང་དར་བར་གནས། །
དེ་བཞིན་ཀུན་གཞིའི་རྣམ་ཤེས་ཀྱང་། ། རྣམ་པར་གྱུར་ན་གཟུགས་ལྟར་གནས། ། ཞེས་གང་བཤད་པ་ཡིན་ནོ། ། དེའི་ཕྱིར་ཀུན་གཞིའི་རྣམ་ཤེས་ནི་ཕྱི་དང་ནང་གི་ས་བོན་ཐམས་ཅད་པར་གྲུབ་པ་ཡིན་ནོ། ། གསུམ་པ་དེ་གཉིས་ཀྱི་འཇུག་ལྡོག་བཤད་པ་ལ་དང་པོ་འཇུག་ཚུལ་ནི་ཆོས་མངོན་པའི་མདོ་ལས། ཆོས་ཀུན་རྣམ་པར་ཤེས་ལ་སྦྱོར། ། དེ་དག་ལ་ཡང་དེ་དེ་བཞིན། ། ཕན་ཚུན་འབྲས་བུའི་དངོས་པོ་དང་། ། རྒྱུའི་དངོས་པོར་རྟག་ཏུ་སྦྱོར། ། ཞེས་འབྱུང་ངོ་། །
འདིས་ནི་འདི་སྟོན་པར་བྱེད་དེ་འཇུག་པའི་ཆོས་ཀུན་ནི་རྩ་བའི་རྣམ་ཤེས་ལ་བག་ཆགས་འཇོག་པ་ལ་སྦྱོར་ལ། རྩ་བའི་རྣམ་ཤེས་ཀྱི་བག་ཆགས་ཀྱིས་ཀྱང་འཇུག་པའི་ཤེས་པ་དག་སྐྱེད་པར་བྱེད་དོ། ། དེ་གཉིས་གདུང་ཁྱིམ་ལྟར་ཕན་ཚུན་རྒྱུ་འབྲས་བྱས་ནས་རྟག་ཏུ་གནས་པས་འཁོར་བ་ན་རྒྱུན་དུ་འཁྱམ་མོ། ། དེ་ལ་འདི་ཇི་སྲིད་རྡོ་རྗེ་ལྟ་བུའི་ཏིང་ངེ་འཛིན་མ་ཐོབ་ཀྱི་བར་དུ་སྐད་ཅིག་ཀྱང་བར་མ་ཆད་པ་ཆུ་བོའི་རྒྱུན་བཞིན་དུ་འཇུག་གོ ། དེའང་འདུ་ཤེས་མེད་པ་ལ་སྙོམས་པར་ཞུགས་པའི་ཚེ་ན་ཡིད་དང་ལྷན་ཅིག་ཏུ་འཇུག་ལ། གཟུགས་མེད་པའི་ཁམས་ན་ནི་ཡིད་དང་ཡིད་ཀྱི་རྣམ་ཤེས་གཉིས་དང་ལྷན་ཅིག་ཏུ་འཇུག་གོ ། གཟུགས་ཀྱི་ཁམས་ན་ནི་རྣམ་ཤེས་ལྔ་དང་ལྷན་ཅིག་འཇུག་ལ། འདོད་པའི་ཁམས་ན་ནི་བདུན་དང་ལྷན་ཅིག་ཏུ་འཇུག་གོ ། དེ་ལྟར་དེ་འཇུག་པའི་ཤེས་པ་རྣམས་ཀྱིས་བྱིན་གྱིས་བརླབས་ཏེ་གཟུང་འཛིན་གྱི་བག་ཆགས་འགྱུར་བ་དང་བཅས་པས་གཟུང་འཛིན་གྱིས་རྣམ་རྟོག་སྣ་ཚོགས་སྐྱེད་ཅིང་འཁོར་བ་ན་འཇུག་པ་ཡིན་ཏེ་སུམ་ཅུ་པ་ལས། རྣམ་ཤེས་ས་བོན་ཐམས་ཅད་པ། །
ཕན་ཚུན་དག་གི་དབང་གིས་ན། ། དེ་ལྟ་དེ་ལྟར་འགྱུར་བར་འགྲོ ། དེས་ན་རྣམ་རྟོག་དེ་དེ་སྐྱེ། ། ཞེས་བཤད་པ་ཡིན་ནོ། ། གང་ཡང་ཀུན་གཞིའི་རྣམ་པར་ཤེས་པ་དེ་སྔ་མའི་ལས་ཀྱི་བག་ཆགས་གཟུང་འཛིན་གྱིས་གསོས་པས་ནི་ཚེ་འདིར་ཀུན་གཞི་རྣམ་སྨིན་གྱི་བདག་ཉིད་དུ་འཕེན་པར་བྱེད་ལ་ལས་ཀྱི་ནུས་པ་ཟད་ནས་ནི་འདིའི་ལས་ཀྱི་ནུས་པས་ཚེ་ཕྱི་མ་དང་དེའི་ལས་ཀྱི་ནུས་པས་ཡང་ཕྱི་ལ་སོགས་པར་འཕེན་པར་བྱེད་དེ་དེ་ཡང་དེ་ཉིད་ལས། ལས་ཀྱི་བག་ཆགས་འཛིན་གཉིས་ཀྱི། ། བག་ཆགས་བཅས་པ་སྔ་མ་ཡི། ། རྣམ་པར་སྨིན་པ་ཟད་ནས་གཞན། ། རྣམ་སྨིན་སྐྱེད་པ་དེ་ཡིན་ནོ། ། ཞེས་འབྱུང་བ་ཡིན་ནོ། །
དེ་ལྟར་ན་ཀུན་ནས་ཉོན་མོངས་པའི་འཇུག་ཚུལ་ནི་དེ་ལྟ་བུ་ཡིན་ནོ། ། རྣམ་པར་བྱང་བའི་འཇུག་ཚུལ་ནི་ལམ་སྒོམ་པ་ན་ལམ་བཞི་དང་ལྷན་ཅིག་ཏུ་ཞུགས་ཏེ། དེ་རྡོ་རྗེ་ལྟ་བུའི་རྗེས་ལ་འདི་མེ་ལོང་ལྟ་བུར་གནས་གྱུར་ནས་ཡེ་ཤེས་གསུམ་དང་ལྷན་ཅིག་ཏུ་འཁོར་བ་ཇི་སྲིད་པར་རྒྱུན་མ་ཆད་པར་འཇུག་པ་ཡིན་ནོ། ། གཉིས་པ་ལྡོག་པའི་ཚུལ་ལ་རྣམ་སྨིན་གྱི་ཆ་ནི་ཐེག་པ་ཆུང་བ་ལྟར་ན་ཕུང་པོ་ལྷག་མེད་ཀྱི་དབྱིངས་སུ་མྱ་ངན་ལས་འདས་པ་ན་ལྡོག་སྟེ་དེའི་ཚེ་རིག་པ་རྒྱུན་ཆད་པར་འདོད་པའི་ཕྱིར་རོ། ། ཐེག་ཆེན་པ་ལྟར་ན་རྡོ་རྗེ་ལྟ་བུའི་རྗེས་ལ་སངས་རྒྱས་ཀྱི་སར་གནས་གྱུར་པ་ན་ལྡོག་གོ ། ས་བོན་གྱི་ཆ་ལ་མི་དགེ་བའི་བག་ཆགས་ཀྱི་ས་བོན་འགའ་ཞིག་ནི་ལས་ཀྱི་སྒྲིབ་པ་ཟད་པར་བྱེད་པའི་གཉེན་པོ་གོམས་པ་ན་ལྡོག་གོ ། རྣམ་པར་སྨིན་པའི་ས་བོན་འགའ་ཞིག་ནི་དེའི་འབྲས་བུ་ཕྱུང་བ་ན་ལྡོག་གོ ། མཐོང་སྤང་ནི་ས་བོན་གྱི་ཆ་མཐོང་ལམ་དང་སྒོམ་སྤང་གི་ས་བོན་གྱི་ཆ་སྒོམ་ལམ་སྐྱེས་པ་ན་ལྡོག་གོ ། དགེ་བ་དང་ལུང་མ་བསྟན་གྱི་སྤྲོས་པའི་བག་ཆགས་ཀྱི་ས་བོན་ནི་ཉན་རང་གཉིས་ཀྱི་ལྷག་མེད་དུ་ཞུགས་པ་ན་ལྡོག་ཅིང་བྱང་ཆུབ་སེམས་དཔའི་ནི་རྡོ་རྗེ་ལྟ་བུའི་རྗེས་ཐོགས་སུ་ལྡོག་ལ་ཟག་མེད་ཀྱི་ས་བོན་རྣམས་ནི་གཏན་དུ་མི་ལྡོག་གོ ། དེ་རྟག་པ་ནི་མ་ཡིན་ཏེ་སྐད་ཅིག་ལ་འཇིག་པའི་ཕྱིར་རོ། །
དེ་དག་གིས་ནི་ལང་ཀར་གཤེགས་པ་ལས། དེ་བཞིན་གཤེགས་པའི་སྙིང་པོ་ནི། ། རྣམ་ཤེས་བདུན་དང་ལྡན་པར་ཡང་། ། འཛིན་པ་གཉིས་ཀྱིས་རབ་འཇུག་སྟེ། ། ཡོངས་སུ་ཤེས་པས་ལྡོག་པར་འགྱུར། ། ཞེས་བྱ་བ་དང་། སུམ་ཅུ་པ་ལས། དེ་ནི་རྒྱུན་འབབ་ཆུ་བོ་བཞིན། ། དགྲ་བཅོམ་ཉིད་ན་དེ་ལྡོག་གོ ། ཞེས་འབྱུང་བ་དེ་ལེགས་པར་བཤད་པ་ཡིན་ནོ། །
བཞི་པ་དེ་གཉིས་ཀྱི་སྒྲུབ་བྱེད་བཤད་པ་ནི། གལ་ཏེ་འཇུག་པའི་ཤེས་པ་ལས་ཐ་དད་པ་དེ་ལྟ་བུའི་རྣམ་ཤེས་ཕྲ་མོ་གཅིག་རང་གི་རྒྱུད་ལ་ཡོད་པར་གང་གིས་ཤེས་ཞེ་ན། ལུང་དང་རིགས་པས་ཤེས་སོ། ། དེ་ལ་ལུང་ནི་སྔར་བཤད་པ་དེ་དག་དང་གཞན་ཡང་དགོངས་པ་ངེས་པར་འགྲེལ་བའི་མདོ་ལས། ལེན་པའི་རྣམ་པར་ཤེས་པ་ཟབ་ཅིང་ཕྲ། ། ས་བོན་ཐམས་ཅད་ཆུ་བོའི་རྒྱུན་བཞིན་འབབ། ། བདག་ཏུ་རྟོག་པར་གྱུར་ན་མི་རུང་ཞེས། ། འདི་ནི་བྱིས་པ་རྣམས་ལ་ངས་མ་བསྟན། ། ཞེས་བྱ་བ་དང་། ། དབུས་དང་མཐའ་རྣམ་པར་འབྱེད་པ་ལས།
གཅིག་ནི་རྐྱེན་གྱི་རྣམ་པར་ཤེས། ། གཉིས་པ་ཉེ་བར་སྤྱོད་པ་ཅན། ། ཞེས་བྱ་བ་དང་། འཕགས་པ་ཀླུ་སྒྲུབ་ཀྱིས། ཆོས་ཀྱི་དབྱིངས་སུ་བསྟོད་པ་ལས། ། ས་བོན་གྱུར་པའི་ཁམས་དེ་ཉིད། ། ཆོས་རྣམས་ཀུན་གྱི་རྟེན་དུ་འདོད། ། རིམ་གྱིས་ཡོངས་སུ་སྦྱངས་པ་ལས། ། སངས་རྒྱས་བྱང་ཆུབ་ཐོབ་པར་འགྱུར། ། ཞེས་གང་གསུངས་པ་ཡིན་ནོ། །
རིགས་པ་ནི་སྔར་བཤད་པ་དེ་དག་ཡིན་མོད་ཀྱི་འོན་ཀྱང་འདིར་རྗེས་སུ་དཔག་པ་འདི་ལྟར་བརྗོད་དེ་མིག་ལ་སོགས་པའི་ཤེས་པ་ནི་རྐྱེན་གསུམ་ལས་ཐ་དད་པ་རྒྱུའི་རྐྱེན་རྒྱུ་མཐུན་གྱི་བག་ཆགས་སད་པ་ལ་ལྟོས་པ་ཡིན་ཏེ། རྐྱེན་གསུམ་ཁྱད་པར་མེད་པའི་གང་ཟག་ཁ་ཅིག་གི་ཤེས་པ་དགེ་བ་དང་ཁ་ཅིག་གི་ཤེས་པ་མི་དགེ་བར་སྐྱེ་བའི་ཕྱིར་དཔེར་ན་མིག་གི་ཤེས་པ་རྐྱེན་གཞན་ཚང་བའི་ཚེ་ན་དམིགས་རྐྱེན་མེད་ན་མི་འབྱུང་བས་དེ་ལ་ལྟོས་པ་བཞིན་ཞེས་བྱ་བ་རྒྱུ་སྔོན་སོང་སྒྲུབ་པར་བྱེད་པ་འབྲས་བུའི་གཏན་ཚིགས་ཡིན་ནོ། ། འདི་ལྟར་རྐྱེན་གསུམ་ཁྱད་པར་མེད་པའི་ཤེས་པ་གཉིས་ཡུལ་གཅིག་ལ་དད་པ་དང་མི་དད་པ་དང་ཆགས་པ་དང་སྡང་བ་ལ་སོགས་པ་ཐ་དད་དུ་འགྱུར་བ་དེ་རྒྱུ་མེད་པ་ནི་མ་ཡིན་ཏེ་རྟག་ཏུ་ཡོད་པའམ་མེད་པར་ཐལ་བའི་ཕྱིར་རོ། ། རྐྱེན་གཞན་གསུམ་གྱིས་ཀྱང་དེ་ལྟར་བསྐྱེད་པ་མ་ཡིན་ཏེ་གསུམ་པོ་དེ་ཁྱད་པར་མེད་པས་ཤེས་པ་གཉིས་རྣམ་པ་མཚུངས་པར་ཐལ་བའི་ཕྱིར་རོ། ། ཡིད་ལ་བྱེད་པ་ཐ་དད་པ་ལས་དེ་ལྟར་འགྱུར་ཞེས་ཀྱང་སྨྲ་བར་མི་བྱ་སྟེ་རྐྱེན་གསུམ་ཁྱད་པར་མེད་པ་ཞེས་གཏན་ཚིགས་ཁྱད་པར་ཅན་བཀོད་པའི་ཕྱིར་རོ། ། བཀོད་པ་དེ་དེ་ལྟར་མ་གྲུབ་པའང་མ་ཡིན་ཏེ་ཡིད་ལ་བྱེད་པ་སྔ་མ་ལུང་མ་བསྟན་དུ་མཚུངས་པའི་གང་ཟག་ཁ་ཅིག་གི་ཤེས་པ་ཕྱི་མ་དགེ་བ་དང་། ཁ་ཅིག་དེ་ལས་བཟློག་པར་སྐྱེ་བར་རང་གཞན་གྱི་ཉམས་སུ་མྱོང་བས་གྲུབ་པའི་ཕྱིར་རོ། ། དེའི་ཕྱིར་དེ་ནི་དེ་དག་གི་བག་ཆགས་སད་པ་ལས་དེ་ལྟར་ཐ་དད་དུ་འགྱུར་བ་ཡིན་ལ། བག་ཆགས་སད་པའི་གཞི་ཡང་ཀུན་གཞི་ལས་གཞན་དུ་མི་འཐད་པའི་ཕྱིར་སེམས་ཀུན་གཞིའི་རྣམ་པར་ཤེས་པ་ནི་གྲུབ་པ་ཡིན་ནོ། ། དེའི་ཕྱིར་ཁོ་བོ་ནི་ཤེས་བྱའི་གནས་སེམས་ཀུན་གཞིའི་རྣམ་པར་ཤེས་པ་ཞེས་བྱ་བའི་རྒྱ་མཚོ་ཆེན་པོ་ཉོན་མོངས་པ་དང་ལས་དང་སྤྲོས་པའི་བག་ཆགས་ཀྱི་ཆུས་ནི་ཡོངས་སུ་གང་།
རྐྱེན་ཇི་ལྟ་བར་འཇུག་པའི་རྣམ་པར་ཤེས་པ་བདུན་གྱི་རྦ་རླབས་ནི་འབྱིན། འགྲོ་བ་དང་སྐྱེ་གནས་ཐ་དད་པའི་སྦུ་བའི་ཕྲེང་བ་ནི་ཤིན་ཏུ་འཁྲིགས། སྡུག་བསྔལ་གསུམ་གྱི་ཆུ་སྲིན་ཉ་མིད་དང་ཉ་མིད་ཆེན་པོ་ལ་སོགས་པས་ནི་རྒྱུན་དུ་འཚེ། འཕགས་པའི་གང་ཟག་བཞི་སྐྱེད་པའི་ཟག་པ་མེད་པའི་ས་བོན་གྱི་ནོར་བུ་རིན་པོ་ཆེ་ནི་གཏིང་ན་གནས་པ་དེ། དེ་བཞིན་གཤེགས་པའི་ལུང་དང་སྔོན་གྱི་སློབ་དཔོན་དག་གི་རིགས་པའི་ཉི་མའི་འོད་ཟེར་ཤིན་ཏུ་གསལ་བས་ཇི་ལྟ་བ་བཞིན་དུ་ཤིན་ཏུ་གསལ་བར་རབ་ཏུ་ཤེས་པས། འཁོར་བའི་རྒྱ་མཚོ་ལས་ཡིད་སྐྱོ་བ་དང་ཐར་པའི་གྲོང་ཁྱེར་དུ་འགྲོ་འདོད་པ་དང་སེམས་ཅན་ཀུན་ལ་སྙིང་བརྩེ་བ་དང་ཤེས་བྱ་ལ་མི་འཇིགས་པའི་ཤེས་རབ་དང་འདྲི་བ་ཀུན་ལ་ལན་འདེབས་པའི་ཤིན་ཏུ་སྤོབས་པ་ཐོབ་སྟེ་སེམས་འདི་སྟོན་པའི་དེ་བཞིན་གཤེགས་པ་དང་སློབ་དཔོན་ནི་སྟོན་པའི་ཡང་སྟོན་པར་ཤེས་ཤིང་དེའི་གསུང་རབ་ཐེག་པ་ཆེན་པོའི་ཆོས་མངོན་པ་ནི་ཤེས་བྱ་རྣམས་ཀྱི་གཟུགས་བརྙན་ལྟ་བའི་མེ་ལོང་དུ་ཁོང་དུ་ཆུད་ནས་དེ་རང་གིས་འདུལ་བའི་གདུལ་བྱ་རྣམས་ལ་ལུང་དང་རིགས་པའི་སྒོ་ནས་ཇི་ལྟ་བར་སྒྲོགས་ཤིང་སྟོན་པར་བྱེད་དོ། ། ལྔ་པ་དེ་ལ་རྩོད་པ་སྤང་བ་ནི། གནས་འདི་ཤིན་ཏུ་གཏིང་དཔག་དཀའ་བའི་ཕྱིར་འགལ་བར་འཛིན་པ་མང་པོ་འབྱུང་མོད་ཀྱི་འདིར་ནི་རྩོད་པ་གསུམ་སྤང་བར་བྱ་སྟེ་བག་ཆགས་ལ་རྩོད་པ་སྤང་བ་དང་། འཇུག་ལྡོག་ལ་རྩོད་པ་སྤང་བ་དང་། ལུང་དང་འགལ་བ་སྤང་བའོ། །
དང་པོ་ནི་གལ་ཏེ་སངས་རྒྱས་པའི་ཚེ་མེ་ལོང་ལྟ་བུའི་ཡེ་ཤེས་ལ་ཟག་མེད་ཀྱི་བག་ཆགས་འཇོག་གམ་མི་འཇོག འཇོག་ན་ནི་སྔོན་གྱི་སངས་རྒྱས་དུས་ཡུན་རིང་པོར་བག་ཆགས་བསྒོས་པ་དག་པས་ད་ལྟར་གྱི་སངས་རྒྱས་རྣམས་བག་ཆགས་ཉུང་བའི་ཕྱིར་ཡོན་ཏན་ཆུང་བ་དང་དགེ་བ་ཡང་བག་ཆགས་འཇོག་པའི་གཞིར་འགྱུར་ཏེ་སངས་རྒྱས་ཀྱི་ཆོས་རྣམས་ནི་གཅིག་ཏུ་དགེ་བ་ཡིན་པའི་ཕྱིར་རོ། ། མི་འཇོག་ན་ཡང་ཡེ་ཤེས་གཞན་གསུམ་ལ་སོགས་པ་རྒྱུ་མེད་དུ་འགྱུར་རོ་ཞེ་ན། མི་འཇོག་ཀྱང་རྒྱུ་མེད་དུ་མི་འགྱུར་ཏེ་ཟག་མེད་ཀྱི་ས་བོན་གྱི་རྒྱུན་རྡོ་རྗེ་ལྟ་བུའི་དུས་ན་ཡོངས་སུ་རྒྱས་པ་འཁོར་བ་ཇི་སྲིད་པར་རྒྱུན་ཆགས་སུ་འབྱུང་བ་ལས་སྐྱེ་བའི་ཕྱིར་རོ། ། ས་བཅུ་པ་མན་ཆད་དུ་ནི་འཇོག་པ་ཁོ་ན་ཁས་བླང་དགོས་སོ། ། ཡང་གལ་ཏེ་ཤི་འཕོས་པའི་དོན་དུ་དགེ་བ་བྱས་པ་དེས་དེའི་ཀུན་གཞི་ལ་བག་ཆགས་དགོད་དམ་མི་དགོད། མི་དགོད་ན་དོན་མེད་པར་འགྱུར་ལ། དགོད་ན་ཡང་གསོན་པོས་ལས་བྱས་པ་ཆུད་ཟོས་ཤིང་གཤིན་པོ་མ་བྱས་པ་དང་ཕྲད་པར་འགྱུར་རོ་ཞེ་ན། དེ་ལ་ཁ་ཅིག་་་་་་ཏེ་ལུང་མཆིམས་བར་དོའི་ཚེ་རྨི་ལམ་ལྟར་གསོན་པོ་རྣམས་ཀྱི་རྗེས་སུ་བྱེད་པས་ཉེས་པ་མེད་དོ་ཞེས་ཟེར་བ་ནི་མ་ཡིན་ཏེ།

སྐྱེས་པ་ཕན་ཆད་ཀྱི་དགེ་བ་དོན་མེད་དུ་འགྱུར་བའི་ཕྱིར་རོ། ། དེས་ན་དེའི་དོན་དུ་དགེ་བ་བྱས་པའི་བདག་རྐྱེན་གྱིས་དེའི་རྒྱུད་ལ་བསོད་ནམས་ཀྱི་སེམས་འགའ་ཞིག་འབྱུང་བ་ཡིན་ཏེ། མས་ལྟོ་ཆོས་བྱས་པའི་བུ་དང་བླ་མས་བྱིན་གྱིས་བརླབས་པའི་སློབ་མ་དང་། ཉི་ཤུ་པ་ལས། འདྲེ་ལ་སོགས་པའི་ཡིད་དབང་གིས། ། གཞན་གྱི་དྲན་ཉམས་འགྱུར་སོགས་བཞིན། ། ཞེས་འབྱུང་བ་བཞིན་ཏེ་དེའི་ཕྱིར་རྟེན་ཅིང་འབྲེལ་བར་འབྱུང་བ་བསམ་གྱིས་མི་ཁྱབ་པས་དེས་དེ་ལ་བག་ཆགས་དགོད་ནུས་པ་ཡིན་ནོ། ། ཡང་གལ་ཏེ་བག་ཆགས་དེ་དག་ཀུན་གཞི་དང་གཅིག་ཡིན་ན་དེ་མ་བསྒྲིབས་ལ་ལུང་མ་བསྟན་ཡིན་པ་བཞིན་ས་བོན་རྣམས་ཡང་དེར་འགྱུར་བས་དེ་ལས་དེ་ཉིད་འབྱུང་གི་དགེ་མི་དགེའི་ཆོས་འབྱུང་བར་མི་འགྱུར་རོ། ། འོན་ཏེ་ཐ་དད་ཡིན་ན་ནི་ས་བོན་དེ་དག་སེམས་དང་སེམས་བྱུང་ཡིན་པས་རྟེན་གཅིག་ལ་སེམས་ཅན་གྱི་རྒྱུད་མང་པོ་འབྱུང་བར་འགྱུར་རོ། ། གལ་ཏེ་སེམས་བྱུང་མང་པོ་དུས་གཅིག་ཏུ་བྱུང་ཡང་རྒྱུད་དུ་མར་མི་འགྱུར་བ་བཞིན་མ་ཡིན་ནམ་ཞེ་ན། དེ་ནི་ཤེས་པ་གཅིག་ལ་རག་ལས་ཏེ་འབྱུང་བའི་ཕྱིར་རོ། །
འཇུག་པའི་ཤེས་པ་བདུན་དུས་གཅིག་ལ་བྱུང་ཡང་རྒྱུད་དུ་མར་མི་འགྱུར་བ་ལྟ་བུ་མ་ཡིན་ནམ་ཞེ་ན། དེ་ནི་ཀུན་གཞི་གཅིག་ལ་རག་ལས་ཏེ་འབྱུང་བའི་ཕྱིར་རོ། ། ས་བོན་ནི་སེམས་དང་སེམས་བྱུང་ཡིན་ལ་དེ་ཀུན་གཞི་ལས་ཐ་དད་ན་ནི་རང་དབང་དུ་གནས་པའི་ཕྱིར་རྒྱུད་དུ་མར་གྱུར་ཏེ་གང་ཟག་ཐ་དད་ཀྱི་སེམས་བཞིན་ནོ་ཞེ་ན། འདི་ལ་སློབ་དཔོན་དེ་ཉིད་དང་གཞན་ཉིད་དུ་བརྗོད་དུ་མེད་པ་ཡིན་ནོ་ཞེས་ལན་འདེབས་པར་མཛད་དོ། ། དེ་ལྟ་བུར་གྲགས་པ་གཞན་ཡང་ཅུང་ཟད་ལྟ་ཡོད་དམ་ཞེ་ན། སྨྲས་པ་ཡོད་དེ་དཔེར་ན་མདོ་སྡེ་པའི་ལུགས་ལ་གཟུགས་མེད་དུ་འཕགས་པས་ལམ་མངོན་དུ་བྱས་པའི་ཚེ་སེམས་དེ་དང་ཀུན་ནས་ཉོན་མོངས་པའི་ས་བོན་རྣམས་དེ་ཉིད་དུ་བརྗོད་པར་བྱ་བ་མ་ཡིན་ཏེ། ས་བོན་དེ་དག་ཟག་མེད་དུ་ཐལ་བར་འགྱུར་དུ་འོང་བས་སོ། ། གཞན་དུ་བརྗོད་པར་བྱ་བའང་མ་ཡིན་ཏེ་རྒྱུད་དུ་མར་ཐལ་བར་འགྱུར་དུ་འོང་བས་སོ། ། ཡང་དབུ་མ་པ་རྣམས་ཀྱི་ལུགས་ལ་བདེན་པ་གཉིས་གཅིག་པ་ཉིད་དུ་བརྗོད་པར་བྱ་བ་ཡང་མ་ཡིན་ཏེ་དོན་དམ་ཡང་སྤྲོས་པར་ཐལ་བ་ལ་སོགས་པའི་སྐྱོན་རྣམས་སུ་འགྱུར་བས་སོ། ། ཐ་དད་དུ་བརྗོད་པར་བྱ་བ་ཡང་མ་ཡིན་ཏེ་ཀུན་རྫོབ་བདེན་པར་ཐལ་བ་ལ་སོགས་པར་འགྱུར་དུ་འོང་བ་ལྟ་བུ་ཡིན་ནོ། །
ཡང་ན་ཀུན་གཞི་རས་ལྟ་བུ་ལ་བག་ཆགས་ནི་ཚོན་ནམ་དྲི་མ་བཞིན་གནས་པ་ཡིན་ཏེ་ལང་ཀར་གཤེགས་པ་ལས། ཡིད་ཀྱི་ཤེས་ལས་བྱུང་བ་ཡི། ། བག་ཆགས་དྲི་མ་བཞིན་དུ་ལྟོས། ། སེམས་ནི་རས་ཡུག་དཀར་པོ་འདྲ། ། བག་ཆགས་རྣམས་ཀྱིས་མི་མཛེས་སོ། ། ཞེས་འབྱུང་བ་ཡིན་ནོ། ། དེས་ན་དགེ་མི་དགེ་ལ་སོགས་པའི་བག་ཆགས་ནི་དགེ་མི་དགེ་ལ་སོགས་པ་ཉིད་ཡིན་པས་ཀུན་གཞི་དང་ཐ་དད་ཡིན་ནོ། ། ཐ་དད་ཡིན་ཡང་གཅིག་ཏུ་གསུངས་པ་ནི་གཅིག་ཏུ་སྣང་བའི་ཕྱིར་ཏེ་ཆུ་དང་འོ་མ་གཅིག་ཏུ་བརྗོད་པ་བཞིན་ནོ། ། རྒྱུད་དུ་མར་ཡང་མི་འགྱུར་ཏེ་དེ་དག་རྣམ་སྨིན་གྱི་ཀུན་གཞི་ལ་བརྟེན་པས་རང་དབང་དུ་འཇུག་མི་ནུས་པའི་ཕྱིར་རོ། ། འདི་ལྟར་རྣམ་པར་ཤེས་པ་རང་དབང་དུ་འཇུག་པ་དུ་མ་ཡོད་ན་ནི་རྒྱུད་དུ་མར་འགྱུར་བ་ཡིན་ཏེ་གང་ཟག་ཐ་དད་ཀྱི་ཀུན་གཞི་བཞིན་ནོ། །
གཉིས་པ་འཇུག་ལྡོག་ལ་རྩོད་པ་སྤང་བ་ནི། གལ་ཏེ་ཀུན་གཞི་རྣམ་སྨིན་གྱི་ཆ་རྡོ་རྗེ་ལྟ་བུའི་རྗེས་དང་ཕུང་པོ་ལྷག་མེད་དུ་ལྡོག་པ་དེ་ནི་མི་རུང་སྟེ་རྣམ་པར་གཏན་ལ་དབབ་པ་བསྡུ་བ་ལས། འཇུག་པའི་རྣམ་ཤེས་ཡོད་ལ་ཀུན་གཞི་མེད་པའི་མུ་ས་བརྒྱད་པ་ཡན་ཆད་དང་དགྲ་བཅོམ་པ་ལ་བཤད་པའི་ཕྱིར་རོ་ཞེ་ན། དེའི་དོན་ནི་ཉོན་སྒྲིབ་ཀྱི་ས་བོན་གྱི་ཆར་གྱུར་པའི་ཀུན་གཞི་མེད་པ་ལ་དགོངས་ནས་དེ་སྐད་དུ་གསུངས་པ་ཡིན་ལ། རྡོ་རྗེ་ལྟ་བུའི་རྗེས་ལ་ལོག་པ་དེ་ནི་རྣམ་སྨིན་ལུང་མ་བསྟན་དེ་དགེ་བ་འབའ་ཞིག་ཏུ་གནས་གྱུར་པ་ལ་དགོངས་པ་ཡིན་ནོ། ། ཡང་གལ་ཏེ་ཉན་རང་དགྲ་བཅོམ་ལ་ཀུན་གཞི་མེད་ན་དེ་གཉིས་ཀྱིས་ཤེས་བྱའི་སྒྲིབ་པ་སྤོང་བར་འགྱུར་ཏེ། དེ་ནི་འདུ་བྱེད་མ་བསྒྲིབས་ལ་ལུང་མ་བསྟན་དང་དགེ་བ་ཟག་བཅས་པ་ཡིན་ལ་དེ་ནི་དེ་ལོག་པ་ན་འགག་པའི་ཕྱིར་རོ་ཞེ་ན། འདིར་ཉན་རང་གི་ཡེ་ཤེས་དང་ཀུན་གཞི་རྣམ་སྨིན་གྱི་ཆ་འགལ་ནས་སྤངས་པ་ནི་མ་ཡིན་གྱི་དེ་སྐྱེད་པའི་རྐྱེན་ཉོན་མོངས་པ་ཟད་པས་ལས་ཀྱི་ས་བོན་རྐྱང་པས་ཀུན་གཞི་འཁོར་བར་འཇུག་པར་མ་ནུས་པས་ལོག་གོ་ཞེས་གསུངས་པ་ཡིན་ཏེ། རྣམ་འགྲེལ་ལས། སྲིད་པའི་སྲེད་ལས་རྣམ་བརྒལ་བའི། །
ལས་གཞན་འཕེན་ནུས་མ་ཡིན་ཏེ། ། ལྷན་ཅིག་བྱེད་པ་ཟད་ཕྱིར་རོ། ། ཞེས་འབྱུང་བ་བཞིན་ནོ། ། ཡང་གལ་ཏེ་ས་བོན་ལོག་པ་ན་རྣམ་སྨིན་ལྡོག་ན་ནི་མཐོང་ལམ་ནས་དེ་ལྡོག་པར་འགྱུར་ལ་མི་ལྡོག་ན་དེ་གཉིས་གཅིག་མ་ཡིན་པར་འགྱུར་རོ་ཞེ་ན། འདི་ལ་བོད་་་་་་ཁ་ཅིག་རྣམ་སྨིན་ཀྱི་གནས་སྐབས་ལོག་ཡང་རང་བཞིན་མི་ལྡོག་པས་སྐྱོན་མེད་དོ་ཞེས་ཟེར་བ་དེ་དག་གིས་ནི་གྲངས་ཅན་གྱི་གཙོ་བོ་རྣམས་འཇུག་ལྡོག་བྱེད་པའི་ཚུལ་གང་ཡིན་པ་དེ་སྨྲས་པར་འགྱུར་རོ། ། དེས་ན་ས་བོན་ལོག་པའི་ཚེ་རྣམ་སྨིན་གྱི་སྐད་ཅིག་ལོག་ཡང་རྒྱུན་མི་ལྡོག་པ་ཡིན་ནོ། ། ལམ་བསྒོམས་པས་ནི་ཟག་བཅས་དང་ཟག་མེད་ཀྱི་ས་བོན་ཆུ་དང་འོ་མ་ལྟར་འདྲེས་ནས་གནས་པ་དེ་ངང་པ་ཆུ་ལ་འོ་མ་འཐུང་བ་ལྟར་འབྱེད་པའམ། ས་གོང་མ་གོང་མའི་སེམས་ཐོབ་ཙམ་ན་ས་འོག་མ་འོག་མའི་བག་ཆགས་འགྲིབ་ཅིང་གོང་མ་གོང་མའི་མཉམ་བཞག་གི་སེམས་འཕེལ་ནས་གནས་གྱུར་པ་བཞིན་འགྱུར་རོ། ། དེའི་ཕྱིར་དེ་གཉིས་གཞི་གཅིག་ལ་འོ་མ་དང་ཆུ་བཞིན་གནས་ཡང་ཟག་མེད་ཀྱི་ས་བོན་ནི་ཀུན་གཞིའི་གཉེན་པོ་ཡིན་གྱི་ཀུན་གཞི་ཉིད་མ་ཡིན་ཏེ་ཐེག་བསྡུས་ལས། དེ་ལ་ཐོས་པའི་བག་ཆགས་ཀྱི་ས་བོན་ཆུང་ངུ་དང་འབྲིང་པོ་དང་ཆེན་པོ་ནི་ཆོས་ཀྱི་སྐུའི་ས་བོན་དུ་བལྟ་སྟེ་ཀུན་གཞིའི་གཉེན་པོ་ཡིན་པས།
དེའི་ངོ་བོ་ཉིད་མ་ཡིན་པ་དང་ཞེས་བྱ་བ་དང་དེ་ནི་ཉོན་མོངས་པའི་ཀུན་ནས་དཀྲིས་པའི་གཉེན་པོ་དང་ངན་སོང་གི་འགྲོ་བའི་གཉེན་པོ་དང་ཉེས་པར་བྱས་པ་ཐམས་ཅད་དེངས་པར་བྱེད་པའི་གཉེན་པོ་དང་། སངས་རྒྱས་དང་བྱང་ཆུབ་སེམས་དཔའ་དང་འཕྲད་པའི་རྒྱུ་དང་དེ་རིམ་གྱིས་འཕེལ་བས་ཟག་བཅས་ཀྱི་ས་བོན་འགྲིབ་ཅིང་ས་བོན་གཏན་ནས་ཟད་པ་དང་གནས་མ་ལུས་པ་གྱུར་པ་འཐོབ་པར་བཤད་དོ། ། གསུམ་པ་ལུང་དང་འགལ་བ་སྤང་བ་ནི། དེ་ལྟ་བུའི་རྣམ་པར་ཤེས་པ་ལ་ནི་གང་ཟག་གི་བདག་གི་མཚན་ཉིད་རྟག་གཅིག་རང་དབང་ཅན་ཚང་བས་མདོ་ལས། ཆོས་ཐམས་ཅད་བདག་མེད་པར་བཤད་པའི་བཀའ་རྟགས་ཀྱི་ཕྱག་རྒྱ་དང་འགལ་ལོ་ཞེ་ན། མ་ཡིན་ཏེ་སྐད་ཅིག་གིས་མི་རྟག་པའི་ཕྱིར་དང་། ལས་དང་ཉོན་མོངས་པའི་གཞན་དབང་དུ་གྱུར་པའི་ཕྱིར་རོ། ། གང་ཡང་ཀུན་གཞི་བདག་གི་རྣམ་གྲངས་སུ་བཤད་པ་དེ་ནི་གསང་བ་པའི་བདག་ལ་ཟེར་བ་ཡིན་ལ། མདོ་ལས། དགེ་སློང་དག་ཁུར་ཡང་ཡོད་ཁུར་ཁྱེར་བ་ཡང་ཡོད་ཅེས་འདི་ལ་གང་ཟག་གི་བདག་ལྟ་བུར་ཡང་གསུངས་པ་ཡིན་ཏེ་ཁུར་ནི་ལས་དང་ཉོན་མོངས་པའི་ས་བོན་དང་ཁུར་ཁྱེར་བ་ནི་རྣམ་སྨིན་གྱི་ཀུན་གཞི་ཉིད་ཡིན་པའི་ཕྱིར་རོ། །
ཡང་རྣམ་པར་ཤེས་པ་བརྟན་པ་དེ་ལྟ་བུ་ཡོད་ན་འཇུག་པའི་ཤེས་པ་དང་དུས་གཅིག་ཏུ་འབྱུང་བས་མདོ་ལས། གང་རྣམ་པར་ཤེས་པ་གཉིས་རྒྱུད་གཅིག་ལ་དུས་གཅིག་ཏུ་འབྱུང་བ་དེ་ནི་གནས་མེད་ཅིང་གོ་སྐབས་མེད་དོ་ཞེས་གསུངས་པ་དང་འགལ་ལོ་ཞེ་ན། དེ་ནི་རིགས་མཐུན་པའི་ཤེས་པ་གཉིས་དུས་གཅིག་ཏུ་མི་འབྱུང་བ་ལ་དགོངས་པ་ཡིན་ཏེ་རྣམ་འགྲེལ་ལས། དེ་དག་རྣམས་ཡང་རིགས་མཐུན་པའི། ། རྣམ་པར་ཤེས་ལ་ངེས་པར་འགྱུར། ། ཞེས་འབྱུང་བའི་ཕྱིར་རོ། ། དེ་ལྟ་མ་ཡིན་ན་རྒྱུ་ཚོགས་ཁྱད་པར་མེད་པར་ཚང་བའི་ཤེས་པ་རྣམས་ལས་གཅིག་ཁོ་ན་དང་པོ་འབྱུང་བ་མི་འཐད་པའི་ཕྱིར་དང་། སྒོ་ལྔ་དང་ཡུལ་གཅིག་ལ་འཇུག་པའི་ཡིད་ཤེས་གསལ་ལ། མི་འཇུག་པའི་ཡིད་ཤེས་མི་གསལ་བ་མི་རུང་བའི་ཕྱིར་དང་། ཡང་སྣོད་ཀྱི་རྣམ་པར་རིག་པ་ཀུན་གཞི་ལ་སྣོད་སྣང་བ་དང་།
གནས་ཀྱི་རྣམ་པར་རིག་པ་དབང་པོ་རྟེན་དང་བཅས་པའི་ལུས་སྣང་བ་དང་། ངའོ་སྙམ་པའི་རྣམ་པར་རིག་པ་ཉོན་ཡིད་ལ་ཀུན་གཞི་བདག་ཏུ་སྣང་བ་དང་། ཡུལ་གྱི་རྣམ་པར་རིག་པ་ཚོགས་དྲུག་ལ་ཡུལ་དྲུག་སྣང་བ་ཅིག་ཅར་སྐྱེ་བར་གསུངས་པའི་ལས་བཞི་མི་རུང་བའི་ཕྱིར་རོ། ། འདིས་ནི་དང་པོ་གསལ་བ་དང་། ལས་དང་ཞེས་བྱ་བ་དེ་བཤད་པ་ཡིན་ནོ། ། གསུམ་པ་སྒྲའི་དོན་ནི། འདི་ལ་ཐེག་ཆེན་པ་ལྟར་ན་ཤེས་བྱ་ངོ་བོ་ཉིད་གསུམ་གྱི་གནས་ཡིན་པས་ཤེས་བྱའི་གནས་དང་ལུས་མ་གྲུབ་པ་གྲུབ་པ་དང་གྲུབ་པ་གནས་པར་བྱེད་པས་ལེན་པས་ན་ལེན་པའི་རྣམ་ཤེས་དང་། འཁོར་འདས་ཀུན་གྱི་གནས་བྱེད་པས་ན་ཀུན་གཞི་དང་། ཟག་མེད་ཀྱི་ས་བོན་ཡོད་པས་བདེ་གཤེགས་སྙིང་པོ་དང་། ཁམས་དང་དབྱིངས་ཞེས་ཀྱང་བྱ་སྟེ་མཐུག་པོ་བཀོད་པ་ལས།
ས་རྣམས་སྣ་ཚོགས་ཀུན་གཞི་སྟེ། ། བདེ་གཤེགས་སྙིང་པོ་དགེ་བའང་དེ། ། སྙིང་པོ་དེ་ལ་ཀུན་གཞིའི་སྒྲས། ། དེ་བཞིན་གཤེགས་པ་སྟོན་པར་མཛད། ། སྙིང་པོ་ཀུན་གཞིར་བསྟན་པ་ཡང་། ། བློ་ཞན་རྣམས་ཀྱིས་མི་ཤེས་སོ། ། ཞེས་གང་བཤད་པ་ཡིན་ནོ། ། ཉན་ཐོས་ཀྱི་ཐེག་པ་ལྟར་ན་རྣམ་པར་ཤེས་པའི་ཡལ་ག་ཐམས་ཅད་འདི་ལས་འབྱུང་བས་རྩ་བའི་རྣམ་ཤེས་དང་། འདུ་ཤེས་མེད་པ་དང་། གཟུགས་མེད་དང་།
རྡོ་རྗེ་ལྟ་བུའི་བར་དུའང་རྒྱུན་མི་ཆད་པས་འཁོར་བ་ཇི་སྲིད་པའི་ཕུང་པོ་དང་། སྲིད་པ་གསུམ་གྱི་ཕུང་པོ་ལྔའམ་བཞིའི་རྒྱུ་བྱེད་པས་སྲིད་པའི་ཡན་ལག་དང་། སྔོན་གྱི་ལས་རྣམས་ཀྱི་འབྲས་བུ་ཡིན་པས་ན་རྣམ་པར་སྨིན་པའི་རྣམ་པར་ཤེས་པ་ཞེས་ཀྱང་བྱའོ། ། དེ་བཞིན་དུ་ཆུད་མི་ཟ་བའི་རྗེས་ཞེས་བཤད་པ་དེ་ཡང་འདི་ཉིད་ལས་གཞན་དུ་མི་འཐད་དོ། ། གཉིས་པ་ཉོན་མོངས་པ་ཅན་གྱི་ཡིད་བཤད་པ་ལ་མཚན་ཉིད་དང་མཚན་གཞི་དང་འཇུག་ལྡོག་དང་སྒྲའི་དོན་བཞི་ལས། དང་པོ་ནི་ཁ་ཅིག་དོན་ཙམ་འཛིན་པའི་ངོ་བོ་གང་རྟག་ཏུ་ངར་འཛིན་པའི་རྣམ་པར་འཇུག་པ་ཡིན་ནོ་ཞེས་ཟེར་བ་དེ་ནི་མ་ཡིན་ཏེ། འཕགས་པའི་ལམ་སྐྱེས་ཕན་ཆད་ཀྱི་ཉོན་ཡིད་ལ་མ་ཁྱབ་པའི་ཕྱིར་རོ། ། དེས་ན་སེམས་གང་ཞིག་འཕགས་པའི་ལམ་མ་སྐྱེས་ཀྱི་བར་རྟག་ཏུ་ངར་འཛིན་དང་ལྡན་པར་འཇུག་པ་ཡིན་ནོ། ། མཚན་གཞི་ནི་བསྒྲིབས་ལ་ལུང་དུ་མ་བསྟན་པའི་ཤེས་པ་རྒྱུན་བརྟན་པ་གཅིག་ཡིན་ཏེ་བསྒྲིབས་པ་ནི་དེས་འཇིག་རྟེན་ལས་འདས་པའི་ལམ་མངོན་དུ་འགྱུར་བའི་གེགས་བྱེད་པ་ཡིན་ལ་ལུང་དུ་མ་བསྟན་པ་ནི་གལ་ཏེ་དེ་དགེ་བའམ་མི་དགེ་བ་ཞིག་ཡིན་ན་མཐོ་རིས་དང་ངན་འགྲོ་མཐའ་གཅིག་ཏུ་ངེས་པར་འགྱུར་ཏེ་དགེ་བ་དང་མི་དགེ་བ་མཐའ་གཅིག་ཏུ་རྒྱུན་བརྟན་པའི་ཕྱིར་རོ། ། འདིའི་གནས་ནི་ཀུན་གཞི་ཡིན་ལ་དམིགས་པ་ནི་ཀུན་གཞི་ས་བོན་ལ་དམིགས་མི་ནུས་པས་རྣམ་སྨིན་ཡིན་ཏེ་དེའང་དེས་རྣམ་པ་གཏད་པ་མ་ཡིན་གྱི་འོན་ཀྱང་བདག་ཏུ་འཁྲུལ་པའི་རྒྱུ་བྱས་པས་ཡིན་ཏེ་ཐག་ཁྲ་ལ་སྦྲུལ་འཛིན་གྱི་དམིགས་པ་ཐག་ཁྲ་ཡིན་པ་བཞིན་ནོ། །
འདི་ལྟར་དེའི་འཁོར་ན་ཡོད་པའི་བདག་མེད་གཉིས་མཐོང་བའི་གེགས་བྱེད་པའི་མ་རིག་པའི་མཐུས་ཀུན་གཞི་ལ་བདག་གཉིས་སུ་ལྟ་བ་དང་མཚུངས་ལྡན་གྱི་ཡིད་འབྱུང་ངོ་། ། རྣམ་པ་ནི་ནང་དུ་བལྟས་ནས་ཀུན་གཞི་ལ་ང་བདག་ཏུ་འཛིན་པ་ཡིན་ནོ། ། འཁོར་ནི་སེམས་བྱུང་དགུ་པོ་ཉིད་ཡིན་ལ་གཞན་མི་འབྱུང་བའི་རྒྱུ་མཚན་བཤད་ཟིན་ཏོ། ། དེ་ལ་གལ་ཏེ་ཀུན་འགྲོ་ལྔས་ཀུན་གཞི་ལ་ང་བདག་ཏུ་འཛིན་ན་དེ་དག་འཇིག་ལྟའམ་ངའོ་སྙམ་པར་འགྱུར་ལ། མི་འཛིན་ན་རྣམ་པ་མི་མཚུངས་སོ་ཞེ་ན། དེ་དག་གིས་དེ་ལྟར་མི་འཛིན་ཡང་ཀུན་གཞི་ལ་འཛིན་པའི་རྣམ་པར་མཚུངས་པས་སྐྱོན་མེད་དོ། ། བྱེད་ལས་ནི་ཚོགས་དྲུག་ཀུན་ནས་ཉོན་མོངས་པ་ཅན་དུ་བྱེད་ཅིང་ཀུན་གཞི་ལ་བག་ཆགས་འདེབས་པ་ཡིན་ཏེ་ལང་ཀར་གཤེགས་པ་ལས། སེམས་ནི་རང་བཞིན་དང་བ་སྟེ། ། རྙོག་པར་བྱེད་པ་ཡིད་ཡིན་ནོ། ། རྣམ་པར་ཤེས་དང་བཅས་པའི་ཡིད། །
རྟག་ཏུ་བག་ཆགས་འདེབས་པར་བྱེད། ། ཅེས་འབྱུང་བ་ཡིན་ནོ། ། གསུམ་པ་འཇུག་ལྡོག་ལ་འཇུག་ཚུལ་ནི་འཆད་པར་འགྱུར་བའི་གནས་སྐབས་གསུམ་མ་གཏོགས་པ་འཁོར་བ་ཇི་སྲིད་པར་འཇུག་པ་ཡིན་ཏེ་ཡུལ་ཉེ་བ་ལ་རག་ལས་ཏེ་སྐྱེ་བའི་ཤེས་པ་རྣམས་ནི་དེ་མི་ཉེ་བ་ན་ལྡོག་པ་ཡིན་ན་འདིའི་ཡུལ་ཀུན་གཞི་ནི་རྒྱུན་མི་ཆད་པར་ཉེ་བར་གནས་པའི་ཕྱིར་རོ། ། འཕགས་པའི་ལམ་སྐྱེས་ནས་ནི་ཉན་རང་གཉིས་ཀྱིས་བདག་མེད་པ་མངོན་སུམ་དུ་མཐོང་བས་ཡིད་དེ་གང་ཟག་གི་བདག་ཏུ་སྒྲོ་འདོགས་པ་མེད་པའི་ཕྱིར་ཆོས་ཀྱི་བདག་ཏུ་སྒྲོ་འདོགས་པ་གཏི་མུག་དང་ལྟ་བ་མཚུངས་ལྡན་དང་བཅས་པར་འགྱུར་རོ། ། ལམ་ལ་སྙོམས་པར་ཞུགས་པའི་ཚེ་ན་ཁ་ཅིག་ནི་དེ་ཟག་མེད་ཡིན་ནོ་ཞེས་ཟེར་རོ། ། ལ་ལ་ནི་དེ་ཟག་བཅས་ཡིན་ཏེ་བདག་འཛིན་གཉིས་སྐྱེད་པའི་ནུས་པ་དང་ལྡན་པའི་ཕྱིར་རོ་ཞེས་ཟེར་རོ། ། མི་སློབ་པའི་ལམ་དུ་དེའི་ས་བོན་བཅོམ་ན་ནི་ཡིད་དེ་ཟག་མེད་ཁོ་ནར་འབྱུང་སྟེ་དེ་ཉིད་ཀྱི་ཕྱིར་དགྲ་བཅོམ་པ་ནི་བྱ་བ་ཐམས་ཅད་ལ་སྤྱོད་པ་རབ་ཏུ་ཞི་བའོ་ཞེས་འབྱུང་བ་ཡིན་ནོ། ། དེའི་བག་ཆགས་ནི་མ་སྤངས་པས་འཕགས་པ་ཉན་ཐོས་ཁ་ཅིག་ལ་ཉོན་མོངས་པ་ལས་བྱུང་བ་ལྟ་བུའི་སྤྱོད་པ་འབྱུང་བ་ཡིན་ནོ། ། བྱང་ཆུབ་སེམས་དཔའ་རྣམས་ནི་ས་ཐོབ་ནས་བདག་མེད་གཉིས་ཀ་མངོན་སུམ་དུ་མཐོང་བས་ཡིད་དེ་ཟག་པ་མེད་པ་ཁོ་ན་འབྱུང་སྟེ་རྡོ་རྗེ་ལྟ་བུའི་རྗེས་སུ་མཉམ་པ་ཉིད་ཀྱི་ཡེ་ཤེས་སུ་གནས་གྱུར་པ་འཐོབ་བོ། ། འདིའི་སྒྲུབ་བྱེད་ལུང་དང་རིགས་པ་ནི་བཤད་ཟིན་ཏོ། །
དོན་དེ་དག་སུམ་ཅུ་པ་ལས། དེ་ལ་གནས་ཏེ་རབ་འབྱུང་ཞིང་། ། དེ་ལ་དམིགས་པ་ཡིད་ཅེས་བྱ། ། རྣམ་ཤེས་ངར་སེམས་བདག་ཉིད་ཅན། ། བསྒྲིབས་ལ་ལུང་དུ་མ་བསྟན་པའི། ། ཉོན་མོངས་བཞི་དང་རྟག་ཏུ་འགྲོགས། ། བདག་ཏུ་ལྟ་དང་བདག་ཏུ་རྨོངས། ། བདག་རྒྱལ་བདག་ཆགས་འདུ་ཤེས་པ། ། གང་དུ་སྐྱེས་པ་དེ་འོ་གཞན། ། རེག་སོགས་ཡང་དེ་དགྲ་བཅོམ་མེད། །
འགོག་པའི་སྙོམས་པར་འཇུག་ལ་མེད། ། འཇིག་རྟེན་འདས་པའི་ལམ་ལ་མེད། ། དེ་ནི་གྱུར་པ་གཉིས་པའོ། ། ཞེས་འབྱུང་བ་ཡིན་ནོ། ། བཞི་པ་སྒྲ་དོན་ནི། དུས་རྒྱུན་དུ་ང་བདག་གི་རྣམ་པར་རློམ་སེམས་པས་ཡིད་ཅེས་བྱའོ། ། གསུམ་པ་ཡུལ་རྣམ་པར་རིག་པ་འཇུག་པའི་ཤེས་པ་བཤད་པ་ལ་མཚན་ཉིད་དང་མཚན་གཞི་དང་འབྱུང་འཇུག་དང་སྒྲ་དོན་བཞི་ལས་དང་པོ་ནི་ཡུལ་སྣ་ཚོགས་སོ་སོར་རྣམ་པར་རིག་པ་ཡིན་ཏེ། ཀུན་གཞི་ལ་སོ་སོར་རིག་པ་མེད་ལ། ཉོན་ཡིད་ལ་སྣ་ཚོགས་རིག་པ་མེད་ཅིང་བེམ་པོ་དང་དངོས་མེད་ལ་ཡུལ་རིག་པ་ཙམ་མེད་པའི་ཕྱིར་རོ། ། མཚན་གཞི་ནི་མིག་ནས་ཡིད་ཀྱི་ཤེས་པའི་བར་དྲུག་སྟེ།
རང་གི་ངོ་བོ་ལུང་དུ་མ་བསྟན་པ་གྲོགས་ཀྱི་སྟོབས་ཀྱིས་གསུམ་ཀར་འགྱུར་བ་ཡིན་ནོ། ། དེ་ལ་སངས་རྒྱས་པའི་གྲུབ་མཐའ་འཛིན་པ་ཕལ་ཆེར་མཐུན་པར་སྒོ་ལྔའི་ཤེས་པའི་བདག་རྐྱེན་མིག་ལ་སོགས་པ་དང་། དམིགས་རྐྱེན་གཟུགས་ལ་སོགས་པ་དང་མཚུངས་པ་དེ་མ་ཐག་པའི་རྐྱེན་ནི་ཡིད་འདས་མ་ཐག་པ་ཡིན་ནོ། ། ཡིད་ཤེས་ཀྱིའང་དམིགས་པ་ཆོས་ཐམས་ཅད་དང་དེ་མ་ཐག་རྐྱེན་ཡིད་འདས་མ་ཐག་པར་ཐམས་ཅད་མཐུན་ནོ། ། ཁྱད་པར་ནི་འདི་ཡོད་དེ་རྣམ་རིག་སེམས་ཙམ་པ་རྣམས་ཀྱི་ལུགས་ཀྱིས་ཡིད་ཤེས་ཀྱི་བདག་རྐྱེན་ནི་ཉོན་མོངས་པ་ཅན་གྱི་ཡིད་ཡིན་ལ་སེམས་དང་སེམས་ལས་བྱུང་བ་ཐམས་ཅད་ཀྱི་རྒྱུའི་རྐྱེན་ནི་ཀུན་གཞི་ས་བོན་ཡིན་ནོ། ། མདོ་སྡེ་པ་རྣམས་ཀྱིས་ལུགས་ཀྱིས་ཚོགས་དྲུག་ཅར་གྱི་རྒྱུའི་རྐྱེན་དབང་པོ་གཟུགས་ཅན་སེམས་ལ་ཡོད་པའི་རང་རང་གི་ས་བོན་ཡིན་ནོ། ། བདག་རྐྱེན་ནི་མ་ཡིན་ཏེ་དེ་འགྱུར་བའི་རྗེས་སུ་རྣམ་ཤེས་མི་བྱེད་པའི་ཕྱིར་རོ། ། གནས་བརྟན་པ་རྣམས་ཀྱི་ལྟ་བས་ཡིད་ཤེས་ཀྱི་བདག་རྐྱེན་ནི་སྙིང་ལ་གནས་པའི་བུ་ག་དགུ་ཡིན་ནོ། ། དགེ་འདུན་ཕལ་ཆེན་སྡེ་རྣམས་ཀྱི་ལྟ་བས་ཡིད་ཤེས་ཀྱི་བདག་རྐྱེན་རྩ་བའི་རྣམ་པར་ཤེས་པ་ཡིན་ནོ། ། ས་སྟོན་སྡེ་རྣམས་ཀྱི་ལྟ་བས་རྩ་བའི་རྣམ་པར་ཤེས་པ་ཞེས་བྱ་བའི་སྒྲ་བཏང་སྟེ་འཁོར་བ་ཇི་སྲིད་པའི་ཕུང་པོ་ཞེས་བྱ་བའི་སྒྲ་སྦྱར་ནས་དེ་ཉིད་ཡིད་ཤེས་ཀྱི་བདག་རྐྱེན་དུ་འདོད་དོ། །
དེ་ལྟར་ཤེས་པ་དེ་དག་རྐྱེན་བཞི་ལས་སྐྱེ་བར་ཁྱད་པར་མེད་ཡང་མིག་ཤེས་ཞེས་བྱ་བ་ལ་སོགས་པ་བདག་རྐྱེན་ཁོ་ནའི་མིང་གིས་སྨོས་ལ་གཟུགས་ཤེས་ལ་སོགས་པ་གཞན་གྱིས་མི་སྨོས་པ་ནི་ཐུན་མོང་མ་ཡིན་པའི་རྒྱུ་ཡིན་པའི་ཕྱིར་རྔའི་སྒྲ་དང་ནས་ཀྱི་མྱུ་གུ་བཞིན་ཏེ་མཛོད་ལས། དེ་ཕྱིར་ཐུན་མོང་མ་ཡིན་ཕྱིར། ། དེ་དག་གིས་ནི་རྣམ་ཤེས་བསྟན། ། ཞེས་བཤད་པ་ཡིན་ནོ། ། གསུམ་པ་འབྱུང་འཇུག་ལ་འབྱུང་ཚུལ་ནི། བྱེ་བྲག་ཏུ་སྨྲ་བ་ལ་སོགས་པ་དེ་མ་ཐག་རྐྱེན་དུ་མ་མེད་ལ་ཤེས་པ་གཅིག་གིས་ནི་ཤེས་པ་གཅིག་ལས་སྐྱེད་མི་ནུས་པས་ཤེས་པ་ཐམས་ཅད་ནི་རིམ་ཅན་དུ་སྐྱེ་བར་འདོད་ལ། ཤེས་བྱ་ནང་གི་ཡིན་པར་ལྟ་བ་རྣམས་ཀྱིས་ནི། ཤེས་པ་རྣམས་དམིགས་ཡུལ་སོ་སོར་ངེས་པ་ལྟར་དེ་མ་ཐག་རྐྱེན་ནི་སོ་སོར་ངེས་མི་དགོས་ཀྱི། འོན་ཀྱང་གཅིག་ཉིད་ལས་རྐྱེན་གཞན་ཇི་ལྟར་ཚང་བ་ལྟར་དུས་གཅིག་གམ་རིམ་གྱིས་ཐམས་ཅད་ཡང་ཀུན་གཞི་ལས་ཆུའི་རླབས་བཞིན་དུ་འབྱུང་བར་འདོད་དེ་དགོངས་པ་ངེས་པ་རྣམ་པར་འགྲེལ་བ་ལས། མེ་ལོང་ལས་གཟུགས་བརྙན་འབྱུང་བ་དང་ཆུ་ལས་རླབས་འབྱུང་བ་དཔེར་མཛད་ནས་བློ་གྲོས་ཡངས་པ་ཆུ་བོའི་གནས་ལྟ་བུའི་ཀུན་གཞིའི་རྣམ་པར་ཤེས་པ་ལ་ཀུན་ཏུ་བརྟེན་ཅིང་རབ་ཏུ་གནས་ནས་གལ་ཏེ་མིག་གི་རྣམ་པར་ཤེས་པ་གཅིག་པུ་འབྱུང་བའི་རྐྱེན་ཉེ་བར་གནས་པར་གྱུར་ན་དེ་གཅིག་པུ་འབྱུང་ངོ་། །
གལ་ཏེ་རྣམ་པར་ཤེས་པ་གཉིས་སམ་གསུམ་མམ་ལྔ་འབྱུང་བའི་རྐྱེན་ཉེ་བར་གནས་པར་གྱུར་ན་ཡང་གཉིས་སམ་གསུམ་མམ་ལྔའི་བར་དུ་འབྱུང་བར་འགྱུར་རོ་ཞེས་གསུངས་པ་ཡིན་ནོ། ། ཡིད་ཀྱི་ཤེས་པ་ནི་སེམས་མེད་པའི་གཉིད་མཐུག་པོ་ལ་སོགས་པའི་གནས་སྐབས་ལྔ་མ་གཏོགས་པ་ཐམས་ཅད་དུ་འབྱུང་བ་ཡིན་ནོ། ། དོན་དེ་དག་སུམ་ཅུ་པ་ལས། ལྔ་རྣམས་རྩ་བའི་རྣམ་ཤེས་ལས། ། ཇི་ལྟའི་རྐྱེན་ལས་འབྱུང་བ་ནི། ། རྣམ་ཤེས་ལྷན་ཅིག་གམ་མ་ཡིན། ། ཆུ་ལས་རླབས་རྣམས་ཇི་བཞིན་ནོ། ། ཡིད་ཀྱི་རྣམ་ཤེས་འབྱུང་བ་ནི། ། རྟག་ཏུ་འདུ་ཤེས་མེད་པ་དང་། ། སྙོམས་པར་འཇུག་པ་རྣམ་གཉིས་དང་། །
སེམས་མེད་གཉིད་དང་བརྒྱལ་མ་གཏོགས། ། ཞེས་གསུངས་སོ། ། འཇུག་ཚུལ་ནི་མིག་དང་རྣ་བ་དང་ཡིད་ཤེས་གསུམ་ནི་ཡུལ་མ་ཕྲད་པར་འཛིན་ཏེ་རྒྱང་རིང་པོ་ལ་འཇུག་པའི་ཕྱིར་རོ། ། བོད་་་་་་ཁ་ཅིག་ན་རེ་རྣ་བ་ནི་ཡུལ་དང་ཕྲད་མ་ཕྲད་གཉིས་ཀ་འཛིན་ཏེ་རྣ་བའི་ནང་གི་སྒྲའང་ཐོས་པའི་ཕྱིར་རོ་ཞེས་ཟེར་རོ། ། སྣ་དང་ལྕེ་དང་ལུས་ཤེས་གསུམ་ནི་ཕྲད་ནས་འཛིན་ཏེ་སྣའང་དབུགས་མ་རྔུབ་པར་དྲི་མི་འཛིན་པའི་ཕྱིར་རོ། ། ཕྲད་པ་ནི་འདབ་འདྲེས་པའོ། ། དེ་བཞིན་དུ་གསུམ་པོ་དེས་ནི་དབང་པོ་དང་མཉམ་པའི་ཡུལ་འཛིན་ཅིང་མིག་དང་རྣ་བ་ནི་ཆུང་བ་དང་མཉམ་པ་དང་ཆེ་བ་དང་གསུམ་ཀ་འཛིན་ཏེ་སྐྲ་རྩེ་དང་དགུན་འབྲུམ་དང་རི་དང་། སྦྲང་བུ་དང་འབྲུག་གི་སྒྲ་ལ་སོགས་པ་འཛིན་པ་བཞིན་ནོ། ། ཡིད་ཤེས་ནི་དབང་པོ་གཟུགས་ཅན་ལ་མི་བརྟེན་པས་མཉམ་མི་མཉམ་མི་དཔྱད་དོ། ། དོན་དེ་དག་མཛོད་ལས།
མིག་དང་ཡིད་དང་རྣ་བ་ནི། ། ཡུལ་དང་མ་ཕྲད་གསུམ་གཞན་དུ། ། སྣ་ལ་སོགས་པ་གསུམ་གྱིས་ནི། ། ཡུལ་ནི་མཉམ་པར་འཛིན་པར་འདོད། ། ཅེས་འབྱུང་བ་ཡིན་ནོ། ། ཡང་ཡུལ་དཀར་དམར་དང་སྒྲ་སྙན་མི་སྙན་ལ་སོགས་པ་སྣ་ཚོགས་ཉེ་བར་གནས་པ་ན་ཤེས་པས་དེ་དག་རིམ་གྱིས་འཛིན་ནམ་ཅིག་ཅར་འཛིན་ཅེ་ན། ཤེས་པ་གཅིག་གིས་ཅིག་ཅར་འཛིན་པ་ཡིན་ནོ། ། ཡང་དབང་པོ་དང་ཤེས་པ་གང་གིས་ཡུལ་འཛིན་པ་ཡིན་ཞེ་ན། སོ་སོས་ནི་མ་ཡིན་གྱི་ཚོགས་པས་མཐོང་བ་ཡིན་ཏེ་གཞན་དུ་ན་རྣམ་ཤེས་དང་བྲལ་བའི་དབང་པོ་དང་ཡིད་ཤེས་ཀྱིས་ཀྱང་ཡུལ་མཐོང་བར་འགྱུར་བའི་ཕྱིར་རོ། ། ཡང་ལྕེ་ལ་ཁམ་གྱི་ཟས་ཀྱིས་རེག་ན་ལྕེ་དང་ལུས་ཤེས་གང་སྔོན་ལ་འབྱུང་ཞེ་ན།
སློབ་དཔོན་རྒྱལ་བའི་སྲས་ནི་གཉིས་ཀ་དུས་མཉམ་དུ་འབྱུང་ངོ་ཞེས་ཟེར་རོ། ། མཛོད་ལས་ནི་ཡུལ་གང་ཤས་ཆེ་བའི་ཤེས་པ་སྔོན་ལ་འབྱུང་ཞིང་ཆ་མཉམ་ན་ཟ་བར་འདོད་པའི་རྒྱུས་ལྕེའི་ཤེས་པ་སྔར་འབྱུང་ངོ་ཞེས་བཤད་དོ། ། ཡང་མིག་དང་རྣ་བ་དང་སྣ་དག་གི་གཡས་གཡོན་གཉིས་ཀྱིས་ཤེས་པ་གཉིས་གཉིས་བསྐྱེད་དམ་གཅིག་བསྐྱེད་ཅེ་ན། གཉིས་ཀས་ཤེས་པ་གཅིག་བསྐྱེད་ནས་འཛིན་ཏེ་གཉིས་ཀ་ཕྱེ་ན་གསལ་བར་འགྱུར་བའི་ཕྱིར་དཔེར་ན་ཁང་པ་གཅིག་གི་མར་མེ་གཉིས་ཀྱིས་འོད་རྒྱས་པ་གཅིག་བསྐྱེད་ནས་གཟུགས་གསལ་བར་མཐོང་བ་བཞིན་ནོ། ། རྟེན་རྣམ་པར་ཆད་པས་ཤེས་པའང་ཆད་པར་ཐལ་བའང་མེད་དེ་རྣམ་པར་ཤེས་པ་ནི་གཟུགས་བཞིན་དུ་ཡུལ་ན་མི་གནས་པའི་ཕྱིར་རོ། ། ཡང་ཚོགས་དྲུག་པོ་དེ་དག་རྣམ་པར་རྟོག་པ་གསུམ་གྱི་ངོ་བོ་ཉིད་ཀྱི་རྟོག་པ་གཟུང་འཛིན་གཉིས་སྣང་ངམ་རྩིང་བའི་རྣམ་པར་འཇུག་པས་ནི་ཐམས་ཅད་ཡང་རྟོག་བཅས་ཡིན་ལ་ངེས་པར་རྟོག་པ་དང་རྗེས་སུ་དྲན་པའི་རྟོག་པ་གཉིས་ཀྱིས་ནི་ཡིད་ཤེས་ཁོ་ན་རྟོག་བཅས་ཡིན་གྱི་སྒོ་ལྔའི་ཤེས་པ་ནི་མ་ཡིན་ཏེ་མཛོད་ལས། ངེས་པར་རྟོག་དང་རྗེས་དྲན་པའི། ། རྣམ་པར་རྟོག་པས་རྣམ་མི་རྟོག ། དེ་དག་ཡིད་ཀྱི་ཤེས་རབ་གཡེང་། ། ཡིད་ཀྱི་དྲན་པ་ཐམས་ཅད་ཉིད། །
ཅེས་གསུངས་པ་ཡིན་ནོ། ། དོན་དེ་དག་སུམ་ཅུ་པ་ལས། གསུམ་པ་ཡུལ་རྣམས་དྲུག་པོ་ལ། དམིགས་པ་གང་ཡིན་དེ་དག་སྟེ། ། དགེ་དང་མི་དགེ་གཉིས་ཀ་མིན། ། ཀུན་ཏུ་འགྲོ་དང་བྱེ་བྲག་ངེས། ། སེམས་ལས་བྱུང་བ་དགེ་བ་དང་། ། དེ་བཞིན་ཉོན་མོངས་ཉེ་ཉོན་མོངས། ། ཚོར་བ་གསུམ་དང་དེ་མཚུངས་ལྡན། ། ཞེས་འབྱུང་བ་ཡིན་ནོ། །
བཞི་པ་སྒྲ་དོན་ནི། ཡུལ་སྣ་ཚོགས་ལ་གསལ་བར་རིག་པས་འཇུག་པས་ན་འཇུག་པའི་རྣམ་པར་ཤེས་པ་ཞེས་བྱའོ། ། གཉིས་པ་གཞུང་གི་དོན་ལ་དང་པོ་ཀུན་གཞི་སྟོན་པ་ན་རང་གི་ཡུལ་དོན་ཙམ་དུ་རྣམ་པར་ཤེས་པས་ན་རྣམ་པར་ཤེས་པའོ། ། སེམས་དང་ཡིད་གང་ཡིན་པ་རྣམ་པར་ཤེས་པ་ཡང་དེ་ཡིན་ནོ་ཞེས་བྱ་བ་ནི་དེ་ལྟར་གསུམ་ཀ་ཡང་རྣམ་ཤེས་ཀྱི་ཕུང་པོ་ཡིན་ནོ་ཞེས་བྱ་བའི་དོན་ནོ། ། འདིར་མཛོད་ལས། སེམས་དང་ཡིད་དང་རྣམ་ཤེས་ནི། ། དོན་གཅིག་ཞེས་ཉན་ཐོས་སྡེ་པས་ཚོགས་དྲུག་གི་མིང་དུ་སྦྱོར་བ་དེ་ལྟར་ནི་བརྗོད་པར་མི་འདོད་ཀྱི། འོན་ཀྱང་ཐེག་པ་ཆེན་པོ་བ་རྣམས་ཀྱིས་རེས་འགའ་ནི། གསུམ་པོ་འདི་རྣམ་པར་ཤེས་པའི་ཚོགས་བརྒྱད་ཆར་གྱི་སྤྱི་མིང་དུ་སྦྱོར་ལ་རེས་འགའ་ནི་གསུམ་པོ་ལ་རིམ་པ་བཞིན་སྦྱོར་བ་ལས་ཕྱི་མ་འདི་གཟུང་ངོ་། ། དེ་ལ་བག་ཆགས་སྣ་ཚོགས་བསགས་པས་ན་སེམས་ཡིན་ནོ་ཞེས་སྟོན་པ་ནི་སེམས་གང་ཞེ་ན་ཞེས་བྱ་བ་ཡིན་ནོ། །
བག་ཆགས་ཀྱིས་བསྒོས་པ་ནི་གསུམ་པོ་དེ་སྐྱེད་པའི་ནུས་པ་བཞག་པའོ། ། ས་བོན་ཐམས་ཅད་པའི་ཀུན་གཞིར་ནི་གྲངས་ཅན་རྣམས་གཙོ་བོར་ཡང་འདོད་པས་དེ་གཅད་པའི་ཕྱིར་རྣམ་པར་ཤེས་པ་ཞེས་གསུངས་སོ། ། གསུམ་པོ་དེ་དག་གིས་བག་ཆགས་བསགས་པ་ཞེས་བྱ་བས་ནི་བསགས་པའི་དོན་གྱིས་ན་སེམས་སུ་སྟོན་ཏོ། ། གཞན་རྣམས་ནི་བཤད་ཟིན་ཏོ། ། ཡིད་ལ་དང་པོ་དོན་དམ་པའི་ཡིད་ནི་ངེས་ཚིག་དང་། དམིགས་པ་དང་། མཚུངས་ལྡན་དང་། འབྱུང་བའི་དུས་བཞིས་སྟོན་པ་ལས་དང་པོ་ནི་གང་དུས་རྟག་ཏུ་ང་བདག་ཏུ་རློམ་སེམས་པའི་བདག་ཉིད་ཅེས་བྱ་བས་སྟོན་ཅིང་། གཉིས་པ་ནི་ཀུན་གཞིའི་ཞེས་བྱ་བས་སྟོན་ཏོ། ། གསུམ་པ་ནི་ཉོན་མོངས་པ་བཞི་པོ་ཞེས་བྱ་བས་སྟོན་ཏེ་བདག་སྨོས་པ་ནི་ལྟ་བ་ཙམ་དང་ཆགས་པ་ཙམ་དང་ང་རྒྱལ་ཙམ་དང་རྨོངས་པ་ཙམ་བཅད་ནས་བདག་ཏུ་རྨོངས་པ་ལ་སོགས་པར་བསྟན་པའི་ཕྱིར་རོ། །
བཞི་པ་ནི་དེ་ཡང་ཞེས་བྱ་བས་སྟོན་ཏེ་ལམ་མངོན་དུ་གྱུར་པ་ན་འདི་མི་འབྱུང་བ་ནི་དོན་དམ་པ་ཤེས་པ་དང་བདག་ཏུ་ལྟ་བ་གཉིས་འགལ་བའི་ཕྱིར་རོ། ། སློབ་པས་ནི་མ་སྤངས་པས་དེའི་འོག་ཏུ་ཀུན་གཞི་ལས་ཀྱང་འབྱུང་ངོ་། ། འགོག་པའི་སྙོམས་འཇུག་ནི་འདུ་ཤེས་མེད་པའི་སྙོམས་འཇུག་བས་ཆེས་ཞི་བས་དེ་འབྱུང་བ་དང་འགལ་བ་ཡིན་ནོ། ། མི་སློབ་པའི་ས་ལ་ནི་སྤངས་པའི་ཕྱིར་རོ། ། དགེ་བ་དང་ཞེས་བྱ་བ་ལ་སོགས་པ་ནི་ང་སྦྱིན་པ་གཏོང་ཞེས་བྱ་བ་ལ་སོགས་པར་སྦྱར་བར་བྱའོ། ། གཉིས་པ་ཀུན་རྫོབ་པའི་ཡིད་ནི་གང་ཡང་ཞེས་བྱ་བས་སྟོན་ཏེ་རྣམ་པར་ཤེས་པ་དྲུག་ཀའི་སྐད་ཅིག་སྔ་མ་ནི་ད་ལྟར་གྱི་རྟེན་བྱེད་པས་ཡིད་ཡིན་ཏེ་མཛོད་ལས། དྲུག་པོ་འདས་མ་ཐག་པ་ཡི། ། རྣམ་ཤེས་གང་ཡིན་དེ་ཡིད་དོ། ། ཞེས་འབྱུང་བ་ཡིན་ནོ། ། གསུམ་པ་རྣམ་པར་ཤེས་པ་ལ་མདོར་བསྟན་པ་ནི་རྣམ་པར་ཤེས་པ་གང་ཞེ་ན་ཞེས་བྱ་བ་ཡིན་ནོ། །
དེ་ཉིད་འཆད་པ་ནི་གནས་དང་དམིགས་པ་དང་ངོ་བོ་ཉིད་ཀྱིས་སྟོན་པ་ནི་མིག་ལ་བརྟེན་ཅིང་ཞེས་བྱ་བ་ལ་སོགས་པས་ནི་གནས་སྟོན་ཏེ་ཡིད་ལ་བརྟེན་པ་ནི་ཉོན་མོངས་པ་ཅན་གྱི་ཡིད་དོ། ། གཟུགས་ལ་དམིགས་ནས་ཞེས་བྱ་བ་ལ་སོགས་པས་ནི་དམིགས་པ་སྟོན་ཏེ་ཆོས་ལ་དམིགས་ཞེས་བྱ་བ་ནི་འདུས་བྱས་དང་འདུས་མ་བྱས་ཐམས་ཅད་དོ། ། སོ་སོར་རྣམ་པར་རིག་པ་ཞེས་བྱ་བས་ནི་ངོ་བོ་སྟོན་ཏེ་ཡུལ་དེ་གཞན་དང་མ་འདྲེས་པར་ཡོངས་སུ་གཅོད་པ་ཡིན་ནོ། ། དེ་ལྟར་ན་གཟུགས་ཀྱི་དབྱེ་བ་དགུ་བཅུ་དང་། ཚོར་བའི་དབྱེ་བ་བཅུ་གཉིས་དང་། འདུ་ཤེས་ཀྱི་དབྱེ་བ་བཅུ་གཉིས་དང་། འདུ་བྱེད་ཀྱི་དབྱེ་བ་བདུན་བཅུ་རྩ་གཉིས་དང་། རྣམ་པར་ཤེས་པའི་དབྱེ་བ་བརྒྱད་དེ་རྣམ་པའི་དབྱེ་བ་བརྒྱ་དང་དགུ་བཅུ་རྩ་བཞིས་ཕུང་པོའི་རྣམ་གཞག་བཤད་ཟིན་ཏོ།། །། གཉིས་པ་ཁམས་ཀྱི་རྣམ་གཞག་ནི་ཁམས་ཀྱི་རྣམ་པར་གཞག་པ་གང་ཞེ་ན་ཞེས་བྱ་བས་སྟོན་ཏོ། ། སྤྱིར་འདུས་བྱས་ཐམས་ཅད་ནི་ཕུང་པོ་ལྔར་འདུས་ལ།
འདུས་བྱས་དང་འདུས་མ་བྱས་ཐམས་ཅད་ནི་ཁམས་དང་སྐྱེ་མཆེད་དུ་འདུས་པ་ཡིན་ནོ། ། དེ་ལ་ཁམས་དང་སྐྱེ་མཆེད་རྣམས་ཀྱི་རང་བཞིན་ནི་ཕུང་པོ་ལས་ལོགས་ཤིག་ཏུ་མེད་པས་ཕུང་པོ་རྣམས་ལས་དམིགས་ཀྱིས་བཏོན་ནས་ཁམས་རྣམ་པར་གཞག་ལ། ཁམས་རྣམས་ལས་དམིགས་ཀྱིས་བཏོན་ནས་སྐྱེ་མཆེད་རྣམ་པར་གཞག་གོ ། དེ་ལ་ཁམས་ནི་ཕུང་པོ་གང་ལ་ཁམས་གང་རྣམ་པར་གཞག་བཤད་པ་དང་། ཕུང་པོས་མ་བསྡུས་པའི་འདུས་མ་བྱས་བཤད་པ་དང་། ཆོས་ཀྱི་ཁམས་ཉིད་ངོས་བཟུང་བ་དང་གསུམ་གྱིས་སྟོན་པ་ལས་དང་པོ་ལའང་གཟུགས་ཀྱི་ཕུང་པོ་ལ་ཁམས་གང་གཞག་པ་ནི་གཟུགས་ཀྱི་ཕུང་པོ་གང་ཡིན་པ་དེ་ནི་ཁམས་བཅུ་སྟེ་ཞེས་བྱ་བ་ལ་སོགས་པས་སྟོན་པ་ཡིན་ཏེ་མཛོད་ལས། དབང་དོན་དེ་དག་ཁོ་ན་ལ། སྐྱེ་མཆེད་དང་ནི་ཁམས་བཅུར་འདོད་ཅེས་འབྱུང་བ་ཡིན་ནོ། ། ཆོས་ཀྱི་ཁམས་ཀྱི་ཕྱོགས་གཅིག་ཡང་གཟུགས་ཀྱི་ཕུང་པོ་ཡིན་ནོ་ཞེས་སྦྱར་རོ། ། འདིས་ནི་འདི་སྟོན་ཏེ་ཆོས་ཀྱི་ཁམས་ལ་འདུས་བྱས་དང་འདུས་མ་བྱས་གཉིས་ཀྱི་འདུས་བྱས་དང་གཟུགས་ཅན་དང་གཟུགས་ཅན་མ་ཡིན་པ་གཉིས་ཀྱི་གཟུགས་ཅན་རྣམས་ནི་གཟུགས་ཀྱི་ཕུང་པོ་ཡིན་ཏེ་དེ་ལྟར་ན་གཟུགས་ཀྱི་ཕུང་པོས་ནི་ཁམས་ཕྱེད་དང་བཅས་པའི་བཅུ་བསྡུས་སོ། །
ཚོར་བ་ལ་སོགས་པ་གསུམ་ཆོས་ཀྱི་ཁམས་ཀྱི་ཕྱོགས་གཅིག་ཡིན་པས་ནི་ཕུང་པོ་གསུམ་གྱིས་ཁམས་ཕྱེད་བསྡུས་སོ་ཞེས་སྟོན་ཏེ་མཛོད་ལས། དེ་གསུམ་རྣམ་རིག་བྱེད་མིན་དང་། ། འདུས་མ་བྱས་རྣམས་བཅས་པ་ནི། ། ཆོས་ཀྱི་སྐྱེ་མཆེད་ཁམས་ཞེས་བྱ། ། ཞེས་བཤད་པ་ཡིན་ནོ། ། རྣམ་པར་ཤེས་པའི་ཕུང་པོ་གང་ཡིན་པ་དེ་ནི་ཞེས་བྱ་བས་ནི་ཕུང་པོ་གཅིག་གིས་ཁམས་བདུན་བསྡུས་པར་སྟོན་ཏེ་ཡིད་ཀྱི་རྣམ་པར་ཤེས་པའི་ཁམས་ནི་ཡིད་ཤེས་ད་ལྟར་བ་ཡིན་ལ། ཡིད་ཀྱི་ཁམས་ནི་ཉོན་ཡིད་དམ་སྔར་བསྟན་པའི་ཡིད་ཀུན་རྫོབ་པ་ཡིན་ནོ། ། འདི་ནི་ཇི་ལྟར་རྣམ་པར་ཤེས་པ་ལྔ་དབང་པོ་ལྔའི་རྟེན་དང་བཅས་པ་དེ་ལྟར་དྲུག་པ་ལའང་རྟེན་ཡོད་པར་བསྟན་པའི་ཕྱིར་ཁམས་སུ་བཞག་པ་ཡིན་ཏེ་མཛོད་ལས། དྲུག་པའི་རྟེན་ནི་རབ་བསྒྲུབ་ཕྱིར། ། ཁམས་ནི་བཅོ་བརྒྱད་དག་ཏུ་འདོད། །
ཅེས་འབྱུང་བ་ཡིན་ནོ། ། དོན་དེ་ཉིད་མཛོད་ལས། རྣམ་ཤེས་སོ་སོར་རྣམ་རིག་པ། ། ཡིད་ཀྱི་སྐྱེ་མཆེད་ཀྱང་དེ་ཡིན། ། ཁམས་བདུན་དག་ཏུའང་འདོད་པ་སྟེ། ། རྣམ་པར་ཤེས་པ་དྲུག་དང་ཡིད། ཅེས་གསུངས་སོ། ། གཉིས་པ་འདུས་མ་བྱས་བཤད་པ་ལ་དང་པོ་དབྱེ་བ་ནི་ཁམས་རྣམས་ཀྱི་ནང་ནས་ཞེས་བྱ་བས་སྟོན་ཏེ། དེ་ལ་འདུས་མ་བྱས་ཕུང་པོར་འདུས་པ་ནི་ཕུང་པོ་ལྔའི་མཚན་ཉིད་མེད་ཅིང་ཕུང་པོ་དྲུག་པར་ཡང་མི་རུང་སྟེ་དེ་ལ་ཆ་མེད་པས་ཆ་དུ་མ་སྤུངས་པ་ཞེས་བྱ་བའི་མཚན་ཉིད་མེད་པའི་ཕྱིར་ཏེ་མཛོད་ལས། ཕུང་པོ་དག་ཏུ་འདུས་མ་བྱས། །
དོན་དུ་མི་རུང་ཕྱིར་མ་བཤད། ། ཅེས་འབྱུང་བ་ཡིན་ནོ། ། འདུས་མ་བྱས་ཞེས་བྱ་བ་ནི་གང་རྒྱུ་རྐྱེན་གྱི་འདུས་ནས་མ་བྱས་པའོ། ། དངོས་པོ་ཞེས་བྱ་བ་ནི་དོན་བྱེད་ནུས་པ་མ་ཡིན་གྱི་སྒྲོ་མ་བཏགས་པ་ལ་བརྗོད་དོ། ། དེ་ལ་དེ་བཞིན་ཉིད་རྣམ་པ་གསུམ་ནི་ཆོས་ཅན་གྱི་སྒོ་ནས་ཐ་དད་པ་ཡིན་གྱི་རང་གི་ངོ་བོའི་སྒོ་ནས་ནི་མ་ཡིན་ཏེ་དེ་བཞིན་ཉིད་ནི་ངོ་བོ་ཉིད་ཀྱི་མེད་པ་ཡིན་པའི་ཕྱིར་རོ། ། གཉིས་པ་སོ་སོའི་མཚན་ཉིད་ལ་ཆོས་དགེ་བ་རྣམས་ཀྱི་དེ་བཞིན་ཉིད་ལ་ངོ་བོ་དང་རྣམ་གྲངས་དང་རྣམ་གྲངས་ཀྱི་དོན་བསྟན་པ་གསུམ་ལས་དང་པོ་ནི་ཆོས་ཅན་དགེ་བ་ལ་ཡོད་པའི་བདག་མེད་པ་རྣམ་པ་གཉིས་ཡིན་ཏེ་དེ་ལ་གང་ཟག་གི་བདག་མེད་པ་ནི་བདག་གི་མཚན་ཉིད་རྟག་གཅིག་རང་དབང་ཅན་གྱིས་སྟོང་པ་ཡིན་ནོ། ། ཆོས་ཀྱི་བདག་མེད་པ་ནི་དབུ་མ་པ་རྣམས་ལྟར་ན་སྒྱུ་མ་ལྟ་བུ་ཡིན་ལ། སེམས་ཙམ་པ་རྣམས་ལྟར་ན་གཟུང་འཛིན་གཉིས་ཀྱིས་སྟོང་པ་ཡིན་ནོ། ། གཉིས་པ་ནི། སྟོང་པ་ཉིད་ལ་སོགས་པ་ལྔ་ཡིན་ནོ། །
གསུམ་པ་ནི། ཅིའི་ཕྱིར་ཞེས་བྱ་བ་ལ་སོགས་པས་སྟོན་ཏེ་གཞན་དུ་མི་འགྱུར་བ་ནི་རྟག་ཏུ་དངོས་པོ་རྣམས་དེ་བཞིན་ཉིད་དུ་གནས་པ་སྟེ་རྒྱལ་བའི་ཡུམ་ལས། དེ་བཞིན་གཤེགས་པ་རྣམས་བྱོན་ཡང་རུང་མ་བྱོན་ཡང་རུང་ཆོས་རྣམས་ཀྱི་ཆོས་ཉིད་འདི་ནི་གནས་པ་ཡིན་ཏེ་ཞེས་འབྱུང་བ་བཞིན་ནོ། ། ཀུན་ནས་ཉོན་མོངས་པ་མི་རྒྱུ་བ་ནི་དེ་ལ་དམིགས་པས་རྒྱུད་ཉོན་མོངས་པས་སྟོངས་པར་བྱེད་པའི་ཕྱིར་རོ། ། མཚན་མ་ནི་གཟུགས་ནས་བྱང་ཆུབ་ཀྱི་བར་གྱི་སྤྲོས་པ་སྟེ་ཞི་བ་ནི་མེད་པའོ། ། རྟག་པ་ལ་སོགས་པའི་ཕྱིན་ཅི་ལོག་མེད་པའི་རྣམ་པར་མི་རྟོག་པའི་དམིགས་པ་ཞེས་ཚིག་རྣམ་པར་སྦྱར་རོ། ། འཕགས་པའི་ཡེ་ཤེས་ནི་སྐྱེས་བུ་རྣམས་ཀྱིས་དོན་དུ་གཉེར་བྱ་དམ་པ་ཡིན་པས་དོན་དམ་པ་སྟེ། དེའི་ཡུལ་ཡིན་པས་ན་དོན་དམ་པ་ཞེས་བྱའོ། ། འཕགས་པའི་ཆོས་ནི་སྤངས་རྟོགས་ཏེ་དེའི་རྒྱུ་ཡིན་པ་ནི་དེ་ལ་དམིགས་པས་དེ་དག་འབྱུང་བའི་ཕྱིར་ཏེ་འདིར་དབྱིངས་ཀྱི་དོན་ནི་རྒྱུ་ཡིན་ནོ། ། ཆོས་གཉིས་པོ་དེ་དང་འདྲ་བར་སྟོན་པ་ནི་ཆོས་དགེ་བ་རྣམས་ཀྱི་ཞེས་བྱ་བ་ཡིན་ཏེ་དེ་བཞིན་དུ་བལྟ་བར་བྱའོ་ཞེས་བྱ་བ་ནི་ངོ་བོ་དང་རྣམ་གྲངས་དང་རྣམ་གྲངས་ཀྱི་དོན་ཏེ་གསུམ་གསུམ་གྱིས་བཤད་པར་བྱའོ་ཞེས་བྱ་བའི་དོན་ཏོ། །
དོན་དེ་དག་དབུས་དང་མཐའ་རྣམ་པར་འབྱེད་པ་ལས། སྟོང་པ་ཉིད་ནི་མདོར་བསྡུ་ན། དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་དང་། ། ཆོས་ཀྱི་དབྱིངས་ནི་རྣམ་གྲངས་སོ། ། གཞན་མིན་ཕྱིན་ཅི་ལོག་མ་ཡིན། ། དེ་འགགས་འཕགས་པའི་སྤྱོད་ཡུལ་དང་། ། འཕགས་པའི་ཆོས་ཀྱི་རྒྱུའི་ཕྱིར། ། རྣམ་གྲངས་དོན་ཏེ་གོ་རིམ་བཞིན། ། ཞེས་འབྱུང་བ་ཡིན་ནོ། །
དེ་ལྟར་ཆོས་ཅན་གསུམ་པོ་དེ་དག་དྲི་མ་དང་བཅས་པའི་ཚེ་ཀུན་ནས་ཉོན་མོངས་པའི་སྟོང་པ་ཉིད་དང་། དེ་དང་བྲལ་བའི་ཚེ་རྣམ་པར་དག་པའི་སྟོང་ཉིད་ཅེས་བྱའོ། ། དེས་སྟོང་ཉིད་མི་རྟག་པར་འགྱུར་བའང་མ་ཡིན་ཏེ་གློ་བུར་གྱི་དྲི་མ་དང་བྲལ་བ་ཡིན་གྱི་རང་གི་ངོ་བོ་གཞན་དུ་འགྱུར་བ་མ་ཡིན་བའི་ཕྱིར་ཏེ་དཔེར་ན་ཆུ་དྭངས་པ་དང་གསེར་གྱི་དྲི་མ་དག་པ་དང་ནམ་མཁའ་སྤྲིན་གྱིས་དག་པའི་ཚེའང་དེ་དག་གི་རང་བཞིན་མི་འགྱུར་བ་བཞིན་ནོ། ། དེ་སྐད་དུའང་དེ་ཉིད་ལས། ཀུན་ནས་ཉོན་མོངས་རྣམ་པར་དག དེ་ནི་དྲི་བཅས་དྲི་མ་མེད། ཆུ་ཁམས་གསེར་དང་ནམ་མཁའ་རྣམས། ། དག་པ་བཞིན་དུ་དག་པར་འདོད། ། ཅེས་འབྱུང་བ་ཡིན་ནོ། ། ནམ་མཁའ་སྟོང་པ་ན་གཟུགས་མེད་པས་ནི་རྒྱན་དང་སྣང་བ་དང་བུ་ག་ནམ་མཁའ་སེལ་བར་བྱེད་དོ། །
བྱེད་པ་ཐམས་ཅད་ཀྱི་གོ་འབྱེད་པ་ནི་བརྐྱང་བསྐུམ་ལ་སོགས་པའི་གཟུགས་ཐམས་ཅད་ལ་ཐོགས་པར་མི་བྱེད་ཅིང་སྐབས་འབྱེད་པའོ། ། འདི་ནི་ངོ་བོར་གྲུབ་པ་མེད་ཀྱི་ཡིད་ཤེས་ཙམ་གྱི་ཡུལ་ཡིན་ནོ། ། སོ་སོར་བརྟགས་པ་ནི་མ་འདྲེས་པར་རྟོག་པ་སྟེ་རྟག་པ་ལ་སོགས་པ་ལས་ཕྱི་ནས་མི་རྟག་པ་ལ་སོགས་པར་རྟོག་པའོ། ། དེ་མ་ཡིན་པའི་འགོག་པ་ནི་དེས་མ་བཀག་པའི་འགོག་པའོ། ། གང་འགོག་ལ་ཞེས་བྱ་བ་ནི་རྐྱེན་རྣམས་མ་ཚང་བས་འདུས་བྱས་རྣམས་རེ་ཤིག་མ་སྐྱེས་པའོ། ། འབྲལ་བ་མ་ཡིན་པའོ་ཞེས་བྱ་བ་ནི་ས་བོན་མ་སྤངས་པས་རེ་ཤིག་ཆད་ཡང་རྐྱེན་ཚང་བའི་ཚེ་ཡང་དེ་དང་རིགས་འདྲ་བ་འབྱུང་བ་སྟེ་དམིགས་རྐྱེན་མ་ཚང་བ་ན་འདོད་ཆགས་ལ་སོགས་པ་ལོག་པ་བཞིན་ནོ། ། འདིས་ནི་སོ་སོར་བརྟགས་པའི་འགོག་པ་ལས་འབྱེད་པར་བྱེད་དོ། ། བརྟགས་པ་དང་གཞལ་བ་དང་རྣམ་པར་ཕྱེ་བ་དང་ཤེས་རབ་ཅེས་བྱ་བ་ནི་དོན་གཅིག་སྟེ་འཕགས་པའི་བདེན་པ་བཞི་ལ་མི་རྟག་པ་ལ་སོགས་པར་འབྱེད་པར་བྱེད་པ་བར་ཆད་མེད་པའི་ལམ་གྱིས་བསྡུས་པའི་ཤེས་རབ་ཀྱི་ཁྱད་པར་རོ། ། དེས་ཐོབ་པར་བྱ་བའི་འགོག་པ་ནི་སོ་སོར་བརྟགས་པས་འགོག་པའོ། ། འདི་དང་སྔ་མ་གཉིས་ཀ་བར་གྱི་སྒྲ་མི་མངོན་བའི་བསྡུ་བ་བྱས་པ་ཡིན་ཏེ་བ་ལང་གི་འདྲེན་པའི་ཤིང་རྟ་ལ་བ་ལང་གི་ཤིང་རྟ་ཞེས་བརྗོད་པ་བཞིན་ནོ།
གང་འགོག་ལ་དེ་ནི་འབྲལ་བ་ཞེས་བྱ་བ་ནི་ཤེས་རབ་དེས་ས་བོན་རྩ་བ་ནས་བཏོན་པས་ཡང་མི་འབྱུང་བ་སྟེ་འདིས་ནི་སྙོམས་འཇུག་གསུམ་དང་སོ་སོར་བརྟགས་མིན་ཏེ་འགོག་པ་གཞན་བཞི་སེལ་བར་བྱེད་དོ། ། དོན་དེ་དག་མཛོད་ལས། དེ་ལ་ནམ་མཁའ་མི་སྒྲིབ་པ། ། སོ་སོར་བརྟགས་པས་འགོག་པ་གང་། ། བྲལ་བའོ་སོ་སོ་སོ་སོ་ཡིན། ། སྐྱེ་ལ་གཏན་དུ་གེགས་བྱེད་པ། ། འགོག་གཞན་སོ་སོར་བརྟགས་མིན་པས། ། ཞེས་འབྱུང་ངོ་། ། དེ་ལ་ཟག་མེད་བཀག་པའི་འགོག་པ་ནི་སོ་སོར་བརྟགས་མིན་ཁོ་ནས་འཐོབ་སྟེ་ཟག་མེད་ནི་ཟག་མེད་ཀྱི་ཤེས་རབ་ཀྱིས་དགག་ཏུ་མི་འདོད་པའི་ཕྱིར་རོ། ། ཟག་བཅས་བཀག་པའི་འགོག་པ་ནི་གཉིས་ཀས་འཐོབ་སྟེ་འགལ་ཟླ་གྲུབ་པའི་རྒྱུ་ཁེགས་ན་ཁེགས་པའི་ཕྱིར་རོ། །
གལ་ཏེ་འགོག་པ་དེ་དག་འགལ་ཟླ་གྲུབ་པ་དང་རྒྱུ་ཁེགས་པ་ལ་རག་ལས་ན་འདུས་བྱས་དང་། མ་ལས་ན་ཐམས་ཅད་དུ་འགོག་པ་དེ་འབྱུང་བར་འགྱུར་རོ་ཞེ་ན། དེ་དག་དེ་ལ་ལྟོས་ཡང་དེས་མ་བསྐྱེད་པས་འདུས་བྱས་སུ་མི་འགྱུར་ཏེ་དཔེར་ན་གྲང་རེག་དང་དུ་བ་མེད་པ་མེ་ཡོད་མེད་ལ་རག་ལས་ཀྱང་མེད་དགག་ནི་འདུས་མ་བྱས་ཡིན་པ་བཞིན་ནོ། ། དགེ་རྒྱས་ཀྱི་འདོད་ཆགས་དང་བྲལ་ལ་གོང་མའི་མ་བྲལ་བ་ནི་གསུམ་པ་ལ་བྲལ་ནས་བཞི་པ་ཐོབ་པ་སྟེ་དེའི་བདེ་སྡུག་བཀག་པ་ལ་མི་གཡོ་བ་ཞེས་བརྗོད་དོ། ། འདིར་བསམ་གཏན་གསུམ་པ་མན་ཆད་བདེ་སྡུག་འགོག་པ་དང་། སེམས་ཅན་དམྱལ་བ་རྣམས་ལ་བདེ་བ་འགོག་པ་ལ་སོགས་པ་རྣམ་པ་དུ་མ་ཡོད་མོད་ཀྱི་དེ་དག་མི་གཡོ་བར་མི་འཆད་པར་འདི་ཁོ་ན་འཆད་པ་དེ་ནི་བསམ་གཏན་བཞི་པ་ནི་ལུས་སེམས་འགྱུར་བར་བྱེད་པའི་ཚོར་བས་མི་གཡོ་བའི་བསམ་གཏན་དུ་བསྟན་པའི་ཕྱིར་ཏེ་མཛོད་ལས། སྐྱོན་བརྒྱད་ལས་ནི་གྲོལ་བའི་ཕྱིར། ། བཞི་པ་གཡོ་བ་མེད་པ་ཡིན། ། ཞེས་འབྱུང་བ་བཞིན་ནོ། ། འདུ་ཤེས་དང་ཚོར་བ་འགོག་པ་ནི་བཤད་ཟིན་ཏོ། །
དེ་ལ་སྤང་བྱ་ནི་ཉོན་མོངས་པ་དང་དེའི་གནས་ཚོར་བ་གཉིས་ལས་དང་པོ་སྤངས་པའི་དབང་དུ་བྱས་ནས་ནི་སོ་སོར་བརྟགས་པའི་འགོག་པ་བསྟན་ཏོ། ། ཚོར་བ་ལའང་ལུས་སེམས་འགྱུར་བར་བྱེད་པའི་བདེ་སྡུག་དང་མི་བྱེད་པའི་བཏང་སྙོམས་གཉིས་ལས་དང་པོ་སྤངས་པའི་དབང་དུ་བྱས་ནས་མི་གཡོ་བ་དང་གཉིས་པ་སྤངས་པའི་དབང་དུ་བྱས་པ་འགོག་པ་བསྟན་ཏོ། ། འགོག་པ་སྔར་འདུས་བྱས་ཕུང་པོར་བཤད་པ་ནི་དེ་གཉིས་བཀག་པའི་ཀུན་གཞིའི་ཆ་བཟུང་ནས་བཤད་ལ། འདིར་འདུས་མ་བྱས་སུ་བཤད་པ་ནི་སེམས་དང་སེམས་བྱུང་བཀག་པའི་མ་བཟུང་ནས་བཤད་པའི་ཕྱིར་འགལ་བ་མེད་དོ། ། གསུམ་པ་ཆོས་ཀྱི་ཁམས་ཉིད་ངོས་གཟུང་བ་ནི། གཟུགས་རྣམ་པ་ལྔ་གང་ཡིན་པ་ཞེས་བྱ་བ་ཡིན་ཏེ། ཆོས་ཀྱི་སྐྱེ་མཆེད་པའི་གཟུགས་སོ། ། བཅུ་དྲུག་པོ་འདི་ཆོས་ཀྱི་ཁམས་དང་སྐྱེ་མཆེད་ཡིན་པ་ནི་ཡིད་ཤེས་ཁོ་ནའི་ཡུལ་ཡིན་པའི་ཕྱིར་རོ། ། གསུམ་པ་སྐྱེ་མཆེད་ཀྱི་རྣམ་གཞག་ནི། སྐྱེ་མཆེད་ཀྱི་ཞེས་བྱ་བས་སྟོན་ཏེ་མིག་གི་སྐྱེ་མཆེད་དང་གཟུགས་ཀྱི་སྐྱེ་མཆེད་ལ་སོགས་པར་འདོན་པ་བསྒྱུར་རོ། །
གལ་ཏེ་མིག་དང་རྣ་བ་དང་སྣའི་བུ་ག་ནི་གཉིས་གཉིས་ཡོད་པས་ཁམས་ཉི་ཤུ་རྩ་གཅིག་དང་སྐྱེ་མཆེད་བཅོ་ལྔར་འགྱུར་བ་མ་ཡིན་ནམ་ཞེ་ན། མི་འགྱུར་ཏེ་མཛོད་ལས། མིག་ལ་སོགས་པ་གཉིས་མོད་ཀྱི། ། རིགས་དང་སྤྱོད་ཡུལ་རྣམ་པར་ཤེས། ། འདྲ་བའི་ཕྱིར་ན་ཁམས་གཅིག་ཉིད། ། མཛེས་བྱའི་ཕྱིར་ན་གཉིས་བྱུང་ངོ་། ། ཞེས་བཤད་པའི་ཕྱིར་རོ། ། དེ་ལྟར་ན་ཕུང་པོ་དང་ཁམས་དང་སྐྱེ་མཆེད་ཀྱི་རྣམ་གཞག་གི་རྣམ་པའི་དབྱེ་བ་རྒྱས་པ་ནི་འདུས་མ་བྱས་བརྒྱད་དེ་ཉིས་བརྒྱ་དང་གཉིས་སུ་གནས་སོ། ། དེ་ལྟར་རྣམ་གཞག་རྒྱས་པར་བཤད་ནས་གཉིས་པ་དོན་བསྡུ་བ་ནི། ཆོས་གསུམ་གྱི་རྣམ་གཞག་དེ་ལྟར་གནས་པ་དེ་ཉིད་ཀྱི་ཕྱིར་ཞེས་བྱ་བས་སྟོན་ཏེ་དེ་དག་བསྡུ་ན་ཆོས་གསུམ་དུ་འགྱུར་བ་ནི་ཁམས་གཟུགས་ཅན་བཅུ་ནི་གཟུགས་ཀྱི་ཕུང་པོར་འདུས་ལ་ཚོར་བ་དང་།
འདུ་ཤེས་དང་། འདུ་བྱེད་དང་། ཆོས་ཀྱི་སྐྱེ་མཆེད་པའི་གཟུགས་དང་། འདུས་མ་བྱས་རྣམས་ནི་ཆོས་ཀྱི་ཁམས་ཀྱིས་བསྡུས་ཤིང་། སེམས་ཀྱི་ཁམས་བདུན་ནི་ཡིད་ཀྱི་སྐྱེ་མཆེད་དུ་འདུས་པའི་ཕྱིར་ཏེ་མཛོད་ལས། ཕུང་པོ་དང་ནི་སྐྱེ་མཆེད་དང་། ། ཁམས་གཅིག་གིས་ནི་ཐམས་ཅད་བསྡུས། ། ཞེས་འབྱུང་བ་ཡིན་ནོ། ། དེའི་ཕྱིར་ཤེས་བྱ་ཐམས་ཅད་ནི་བསྡུ་ན་གསུམ་དུ་འགྱུར་རོ། ། གསུམ་པ་ཞར་ལས་བྱུང་བ་ནི།
སྡོམ་གྱིས་མ་ཟིན་པ་རྣམ་གཞག་ལས་འཕྲོས་ནས་བྱུང་བ་སྟེ་འདི་ལ་དབང་པོ་ལ་མུ་བཞི་བརྩི་བ་དང་། ཡུལ་དང་ཡུལ་ཅན་གྱི་ས་མཚུངས་དཔྱད་པ་གཉིས་ལས། དང་པོ་ལའང་གཉིས་ཀྱི་དབང་པོ་གཟུགས་ཅན་ལ་བརྩི་བ་ནི་ཕུང་པོའི་རྣམ་གཞག་ཏུ་མིག་ཅེས་ཀྱང་བྱ་ཁམས་ཀྱི་རྣམ་གཞག་ཏུ་མིག་གི་ཁམས་ཞེས་ཀྱང་བྱ་ན་ཞེས་སྦྱར་ཏེ་དེ་གཉིས་ཁྱབ་མཉམ་པ་ཡིན་ནམ་ཞེས་བྱ་བའི་དོན་ཏོ། ། དེ་ལ་ཁྱབ་མཉམ་པ་ལ་ནི་མུ་བཞི་སྦྱར་དུ་མི་རུང་གི་རྩོལ་བྱུང་དང་མི་རྟག་པ་ལྟར་ཁྱབ་མི་མཉམ་པ་ལ་བརྩི་བ་ཡིན་ནོ། ། དགྲ་བཅོམ་པ་ཐ་མ་ནི་དུས་གཉིས་པ་ལ་ལྷག་མེད་དུ་འདའ་བ་སྟེ། དེའི་མིག་མངོན་དུ་གྱུར་པ་དེ་མིག་གི་ཁམས་མ་ཡིན་པ་ནི་དེས་རིགས་འདྲ་གཉིས་པ་སྐྱེད་མི་ནུས་པས་ས་བོན་གྱི་དོན་མེད་པའི་ཕྱིར་རོ། ། སྒོ་ངའི་ནང་ན་འདུག་པ་དང་མངལ་ན་གནས་པ་ནི་ཀུན་གཞིའོ། ། མིག་མ་དོད་པ་ནི་དབང་པོའོ། ། གཟུགས་མེད་ཀྱི་སོ་སོ་སྐྱེ་བོ་ནི་ཁམས་འོག་མར་སྐྱེས་པ་ན་ཀུན་གཞི་ས་བོན་ལས་ཀྱང་མིག་འགྲུབ་པས་ཁམས་སུ་བཞག་གོ ། འཕགས་པ་མི་སྨོས་པ་ནི་དེ་ཉིད་དུ་མྱ་ངན་ལས་འདའ་བས་གཉིས་ཀ་མ་ཡིན་པའི་མུར་འགྱུར་བའི་ཕྱིར་རོ། །
གཉིས་ཀ་ཡིན་པ་ནི་སྔར་བཤད་པ་དེ་རྣམས་མ་ཡིན་པ་ད་ལྟར་གྱི་གནས་སྐབས་རྣམས་སོ། ། གཉིས་ཀ་མ་ཡིན་པ་ལ་ལྷག་མེད་དང་གཟུགས་མེད་ཀྱི་འཕགས་པ་སྨོས་པ་ནི་མངོན་དུ་གྱུར་པའི་མིག་མེད་ཅིང་གཟུགས་དང་ལྡན་པའི་ཁམས་སུ་ཡང་མི་སྐྱེ་བའི་ཕྱིར་རོ། ། མིག་དང་མིག་གི་ཁམས་ལ་མུ་བཞིར་སྦྱར་བ་ཇི་ལྟ་བ་བཞིན་དུ་རྣ་བ་ལ་སོགས་པ་ལའང་སྦྱར་རོ། ། བཞི་ཀ་སྦྱར་བར་བྱའམ་ཞེ་ན་དེ་ཡང་ཅི་རིགས་སུ་སྦྱར་རོ་ཞེས་གསུངས་སོ། ། དེ་ལ་རིགས་པའི་དོན་ནི་འདི་ཡིན་པར་སྣང་སྟེ་ལུས་ཀྱི་ཁམས་ཡིན་ལ་དེ་ཉིད་མ་ཡིན་པའི་མུ་ལ་གཟུགས་མེད་ཀྱི་སོ་སོ་སྐྱེ་བོ་ཉིད་སྦྱར་གྱི་སྒོ་ངའི་ནང་ན་འདུག་པ་ལ་སོགས་པ་མི་སྦྱར་ཏེ་དེ་དག་ལ་ནི་ལུས་ཡོད་པས་གཉིས་ཀ་ཡིན་པའི་མུར་འགྱུར་བའི་ཕྱིར་རོ། ། མིག་ཞར་བ་བཞིན་ལུས་ཞར་བའམ་ཞིག་པ་ནི་མི་སྦྱར་ཏེ་སླར་མི་འཚོ་བའི་ཕྱིར་རོ། ། མིག་ཞར་བ་སླར་མི་འཚོ་ཡང་མི་གཞན་འགྲུབ་པའི་ས་བོན་ཀུན་གཞི་ལ་ཡོད་པས་ཁམས་སུ་གཞག་ཏུ་རུང་ལ་ལུས་ཞར་བ་དང་ཀུན་གཞི་མཉམ་དུ་འགག་པའི་ཕྱིར་རོ། ། གཉིས་པ་ཡིད་ལ་བརྩི་བ་ནི་ཡིད་གང་ཡིན་པ་ཞེས་བྱ་བས་སྟོན་ཏེ་དེ་ལ་དགྲ་བཅོམ་པ་ཐ་མའི་ཡིད་ནི་མིག་བཞིན་བཤད་དེ་འདི་དག་ཐམས་ཅད་ནི་ཐེག་པ་གསུམ་དུ་ངེས་པ་དགྲ་བཅོམ་པ་ཐེག་པ་ཆེན་པོའི་ལམ་དུ་མི་འཇུག་པ་ཉན་ཐོས་པའི་དབང་དུ་བྱས་པ་ཡིན་ནོ། ། ཡིད་ཀྱི་ཁམས་ཡིན་ལ་ཡིད་མ་ཡིན་པ་ལ་འགོག་པའི་སྙོམས་འཇུག་ལས་འདུ་ཤེས་མེད་པའི་སྙོམས་འཇུག་མི་སྨོས་པ་ནི་ཉོན་མོངས་པ་ཅན་གྱི་ཡིད་ཡོད་པས་གཉིས་ཀ་ཡིན་པའི་མུར་འགྱུར་བའི་ཕྱིར་རོ། ། གཟུགས་མེད་ཀྱི་འཕགས་པ་ནི་ཡིད་དང་ཡིད་ཀྱི་ཁམས་གཉིས་ཀར་འགྱུར་བས་ཕུང་པོ་ལྷག་མེད་གཅིག་པུ་སྨོས་སོ། །
གཉིས་པ་ས་མཚུངས་དཔྱད་པ་ལ་དང་པོ་དབང་པོ་གཟུགས་ཅན་གྱི་དཔྱད་པ་ནི་ཁམས་གང་དུ་ཞེས་བྱ་བ་ཡིན་ཏེ་བྱུང་བ་ནི་དང་པོ་གྲུབ་པའོ། ། སྐྱེས་པར་གྱུར་པ་ནི་རྒྱུན་རྒྱས་པའོ། ། དེའི་ས་པ་ཞེས་བྱ་བ་ནི་གང་དུ་སྐྱེས་པའི་ཁམས་དང་ས་དེའི་མིག་གིས་སོ། ། དེའི་ས་པས་དེ་ཉིད་ཀྱི་གཟུགས་མཐོང་བ་སྟོན་པ་ནི་འདོད་པའི་ཁམས་སུ་ཞེས་བྱ་བ་ཡིན་ཏེ་འདི་ནི་ཡུལ་དང་ཡུལ་ཅན་གཉིས་ཀ་ས་མཚུངས་པ་ཡིན་ནོ། ། གཞན་གྱི་ས་པས་གཞན་གྱི་གཟུགས་མཐོང་བ་སྟོན་པ་ནི་གཟུགས་ན་སྤྱོད་པ་ཞེས་བྱ་བ་ཡིན་ཏེ་ས་གོང་མ་ནི་བསམ་གཏན་དང་པོ་ནས་བཞི་པའི་བར་ཡིན་ལ། ས་འོག་མ་ནི་འདོད་ཁམས་ནས་གསུམ་པའི་བར་ཡིན་ནོ། ། འདི་ནི་གཉིས་ཀ་ས་མི་མཚུངས་པ་ཡིན་ནོ། ། དེ་རྣ་བ་དང་སྒྲ་ལ་སྦྱོར་བ་ནི་མིག་གིས་ཞེས་བྱ་བ་ཡིན་ནོ། ། འདོད་པ་དང་གཟུགས་ན་སྤྱོད་པ་མཚུངས་པར་སྟོན་པ་ནི་འདོད་པའི་ཁམས་སུ་ཞེས་བྱ་བ་ཡིན་ཏེ་དེ་བཞིན་ནོ་ཞེས་བྱ་བ་ནི་རང་ས་དང་འོག་ས་མཐོང་ངོ་ཞེས་སྟོན་པ་ཡིན་གྱི་འོག་སས་གོང་མ་ལྟ་བར་ནི་མི་ནུས་ཏེ་མཛོད་ལས། མིག་གིས་གོང་མའི་གཟུགས་མ་ཡིན། །
རྣམ་པར་ཤེས་ཀྱང་ཞེས་གང་བཤད་པ་ཡིན་ནོ། ། དེ་དག་གི་དོན་ནི་འདི་ཡིན་ཏེ་སྣ་དང་ལྕེ་དང་ལུས་གསུམ་ཡུལ་ཕྲད་ནས་འཛིན་པས་གོང་འོག་ཏུ་སྐྱེད་མི་ནུས་པའི་ཕྱིར་དང་མངོན་ཤེས་ཀྱི་རྟེན་མི་བྱེད་པས་ཡོན་ཏན་ཆུང་བའི་ཕྱིར་དགོས་པ་མེད་པས་གོང་འོག་ཏུ་མི་སྐྱེད་པ་ཡིན་ནོ། ། མིག་དང་རྣ་བའི་དབང་པོ་དང་ཤེས་པ་གཉིས་ནི་དེ་ལས་བཟློག་པར་གནས་པས་འོག་ཏུ་སྐྱེད་པ་ཡིན་ལ་གོང་མས་ནི་འོག་མའི་གཉིས་པོ་མི་སྐྱེད་དེ་མཐོང་ཐོས་རྒྱ་ཆེན་པོ་ཡོད་པས་དགོས་པ་མེད་པའི་ཕྱིར་རོ། ། འོག་མའི་མིག་དང་རྣ་བས་ནི་གོང་མའི་སྒྲ་གཟུགས་ཆ་ཕྲ་བས་མི་ཤེས་པས་དེ་ཤེས་པ་ལ་གོང་མ་བསྐྱེད་དགོས་སོ། ། དེ་ལ་འདོད་པ་དང་གཟུགས་ཀྱི་ལུས་ལ་གནས་ཏེ་མིག་གིས་གཟུགས་རྣམས་ལ་ལྟ་བ་ན། ལུས་དང་མིག་དང་གཟུགས་དང་རྣམ་པར་ཤེས་པ་བཞི་ས་གཅིག་ན་ནི་ས་མཚུངས་པ་ཡིན་ལ། བཞི་པོ་དེ་ས་མི་གཅིག་ན་ནི་ས་མི་མཚུངས་པ་ཡིན་ནོ། ། དེ་ལ་བཞི་ཀ་མཚུངས་པ་དང་། གསུམ་མཚུངས་པ་དང་། གཉིས་མཚུངས་པ་རྣམས་ཅི་རིགས་པར་འགྱུར་བ་ལས་འདོད་པ་ན་སྤྱོད་པའི་ལུས་ཀྱི་རང་གི་མིག་གིས་རང་གི་གཟུགས་ལ་ལྟ་ན་ཐམས་ཅད་ས་གཅིག་པ་ཡིན་ཏེ་བསམ་གཏན་བཞི་པའི་བར་དུའང་དེ་བཞིན་ནོ། །
གསུམ་མཚུངས་པས་གཞན་གྱི་གཟུགས་ལ་ལྟ་ན་ནི་གསུམ་གཅིག་པ་ཡིན་ནོ། ། ལུས་དང་ཡུལ་གཅིག་པ་ལ་དབང་པོ་དང་ཤེས་པ་མི་གཅིག་པ་ལ་སོགས་པ་ནི་གཉིས་མཚུངས་པ་ཡིན་ནོ། ། དེ་ལ་གསུམ་མཚུངས་པ་སྟོན་པ་ན་འདོད་པའི་ཁམས་སུ་སྐྱེས་པ་ཞེས་བྱ་བས་ནི་ལུས་མཚུངས་པ་སྟོན་ཏོ། ། འདོད་པ་ན་སྤྱོད་པའི་སྣ་དང་ལྕེ་དང་ལུས་ཀྱིས་ཞེས་བྱ་བས་ནི་དབང་པོ་མཚུངས་པ་སྟོན་ཏོ། ། འདོད་པ་ན་སྤྱོད་པ་ཉིད་ཀྱི་དྲི་རྣམས་ཞེས་བྱ་བ་ལ་སོགས་པ་ནི་ཡུལ་མཚུངས་པ་སྟོན་ཏོ། ། དེ་ཉིད་གཟུགས་ན་སྤྱོད་པ་ལ་སྦྱོར་བ་ནི་གཟུགས་ཀྱི་ཁམས་སུ་ཞེས་བྱ་བ་ཡིན་ཏེ་རང་གི་ས་པ་ཉིད་ཅེས་བྱ་བ་ནི་འདིས་ཡུལ་དང་མ་ཕྲད་པ་འཛིན་མི་ཤེས་པས་གཞན་གྱི་ས་པའི་རེག་བྱ་ལ་མི་རེག་པ་སྟོན་ཏོ། ། དེ་ལ་དྲི་དང་རོ་ནི་ཞེས་བྱ་བ་ལ་གལ་ཏེ་དེ་ན་རེག་བྱ་ལ་རེག་པའང་མེད་པར་འགྱུར་ཏེ་དེའང་ཁམ་གྱི་ཟས་ཡིན་པའི་ཕྱིར་རོ་ཞེ་ན་དེ་ནི་འདོད་པ་ན་ཁམ་གྱི་ཟས་ཡིན་གྱི་གཟུགས་ན་མ་ཡིན་ནོ། ། དྲི་རོ་གཉིས་མེད་པ་དེའི་ཕྱིར་ཞེས་སྦྱར་ཏེ་རྒྱུ་མེད་པའི་ཕྱིར་རོ་སྙམ་དུ་དགོངས་པ་ཡིན་ནོ། ། གཉིས་པ་ཡིད་ཤེས་ཀྱི་ས་མཚུངས་ལ་དང་པོ་ཟག་བཅས་ཀྱི་ཡིད་ཀྱིས་ཆོས་ཇི་ལྟར་ཤེས་པའི་ཚུལ་དཔྱད་པ་ནི་འདོད་པའི་ཁམས་སུ་སྐྱེས་པར་གྱུར་པ་ཞེས་བྱ་བས་སྟོན་པར་བྱེད་དེ། འདོད་པ་ན་སྤྱོད་པའི་ཡིད་ནི་སངས་རྒྱས་ཀྱི་བསྟན་པ་ལ་ཐོས་བསམ་བྱས་པའི་བག་ཆགས་ཅན་རྣམས་ཀྱི་ཡིད་དེ་ཐོས་བསམ་དང་བྲལ་བ་དང་ཕྱི་རོལ་པ་ལ་སོགས་པའི་ཡིད་ཀྱིས་ནི་ཤེས་བྱ་ཐམས་ཅད་ལ་དམིགས་མི་ནུས་པའི་ཕྱིར་རོ། །
ཁམས་གསུམ་པ་ན་སྤྱོད་པ་ནི་ཟག་བཅས་རྣམས་སོ། ། ཟག་པ་མེད་པའི་ཆོས་ནི་འགོག་པ་དང་ལམ་གྱིས་བསྡུས་པ་རྣམས་སོ། ། དེ་ཉིད་གཟུགས་ཁམས་ལ་སྦྱོར་བ་ནི། འདོད་པའི་ཁམས་སུ་ཞེས་བྱ་བ་ཡིན་ནོ། ། དེ་ཉིད་གཟུགས་མེད་པ་ལ་སྦྱོར་བ་ནི་གཟུགས་མེད་པའི་ཁམས་སུ་ཞེས་བྱ་བ་ཡིན་ཏེ། འདི་ནི་འཕགས་པ་ཉན་ཐོས་ཕྱིར་མི་འོང་ངམ་སོ་སོ་སྐྱེ་བོ་སངས་རྒྱས་ཀྱི་བསྟན་པ་ལ་ཐོས་བསམ་བྱས་པ་དེར་སྐྱེས་པའི་དབང་དུ་བྱས་པ་ཡིན་གྱི། ཕྱི་རོལ་པའི་སོ་སོ་སྐྱེ་བོ་དེར་སྐྱེས་པ་ལ་སོགས་པས་ནི་རང་གི་ས་ཉིད་ཤེས་སོ། ། དོན་དེ་དག་མཛོད་ལས། སྲེད་བཅས་རང་གི་སྲིད་ལ་དམིགས། ། བསམ་གཏན་དགེ་ཡུལ་ཡོད་དགུ་ཡིན། །
གཟུགས་མེད་དངོས་གཞི་དགེ་རྣམས་ཀྱི། ། སྤྱོད་ཡུལ་ཟག་བཅས་འོག་མ་མིན། ། ཞེས་འབྱུང་ངོ་། ། དེའི་དོན་ནི་འདི་ཡིན་ཏེ་རོ་མྱང་བ་དང་མཚུངས་པར་ལྡན་པའི་བསམ་གཏན་གཟུགས་མེད་ཀྱིས་ནི་རང་གི་ས་པའི་སྲིད་པའི་ས་པ་ཁོ་ན་ལ་དམིགས་ཀྱི་འདོད་ཆགས་དང་བྲལ་བའི་ཕྱིར་འོག་མ་ལའང་མི་དམིགས་ལ། ས་རྣམས་ནི་སྲེད་པས་བཅད་པའི་ཕྱིར་གོང་མ་ལའང་མི་དམིགས་སོ། ། ཟག་མེད་ལའང་མ་ཡིན་ཏེ་དགེ་བ་ཉིད་དུ་ཐལ་བར་འགྱུར་དུ་འོང་བས་སོ། ། དགེ་བའི་བསམ་གཏན་དག་པ་བས་ནི་ཤེས་བྱ་ཀུན་ལ་དམིགས་ནུས་ལ། གཟུགས་མེད་ཀྱི་དངོས་གཞི་དགེ་བས་ཡང་ས་འོག་མའི་ཟག་བཅས་ཀྱི་དངོས་པོ་མི་ཤེས་ཀྱི་འོན་ཀྱང་རང་ས་དང་གོང་མ་ཤེས་སོ། ། ཐམས་ཅད་ཀྱིའང་ཉེར་བསྡོགས་ཀྱི་ཡིད་ཀྱིས་ནི་ས་འོག་མ་ཤེས་ཏེ་ཞི་རགས་སུ་སྒོམ་པའི་ཕྱིར་རོ། ། གཉིས་པ་ཟག་མེད་ཀྱི་ཡིད་ཀྱིས་ཆོས་ཇི་ལྟར་ཤེས་པའི་ཚུལ་ནི་ཟག་པ་མེད་པའི་ཡིད་ཀྱིས་ཞེས་བྱ་བ་ཡིན་ཏེ་དེ་ཟག་མེད་ཀྱི་ལམ་གསུམ་གྱི་རྗེས་ཐོབ་ཀྱིས་ཤེས་པའི་ཚུལ་ཏེ་མདོ་སྡེ་རྒྱན་ལས།
དེས་ནི་ཁམས་གསུམ་འདུས་བྱས་རྣམས། ། ཡང་དག་མ་ཡིན་ཀུན་རྟོག་པར། ། ཡེ་ཤེས་ཤིན་ཏུ་རྣམ་དག་པས། ། གཉིས་སུ་མེད་པའི་དོན་གྱིས་མཐོང་། ། ཞེས་འབྱུང་བ་བཞིན་ནོ། ། དེ་དག་ལས་ཡིད་དང་ཆོས་ས་གཅིག་ན་ནི་མཚུངས་པ་ཡིན་ལ་མི་གཅིག་ན་ནི་མི་མཚུངས་པ་ཡིན་ནོ། ། དེ་དག་གིས་རྣམ་གཞག་བཤད་ཟིན་ཏོ། ། དྲུག་པ་གོ་རིམ་ངེས་པ་ལ་ཕུང་པོ་དང་ཁམས་དང་སྐྱེ་མཆེད་ཀྱི་གོ་རིམ་ངེས་པ་བཤད་པ་གསུམ་ལས། དང་པོ་ལའང་གནས་དང་གནས་པའི་གོ་རིམ་ནི། ཅིའི་ཕྱིར་ཞེས་བྱ་བས་སྟོན་པ་ན་གོ་རིམ་དུ་བླགས་པ་ཞེས་བྱ་བ་ནི་གོ་རིམ་དེ་ལྟར་དུ་འགོད་པའི་རྒྱུ་མཚན་གང་ཡིན་ཞེས་བྱ་བའི་དོན་ཏོ། །
དེ་ལ་བཞི་ནི་རྣམ་པར་ཤེས་པའི་གནས་ཡིན་པའི་ཕྱིར་དང་པོར་བསྟན་ལ་རྣམ་པར་ཤེས་པ་ནི་དེ་དག་ལ་གནས་པ་ཡིན་པས་འགྲུབ་པའི་རིམ་པ་དང་མཐུན་པར་ཕྱིས་བསྟན་ཏོ། ། གལ་ཏེ་སེམས་ཀུན་གཞིའི་རྣམ་པར་ཤེས་པ་ལས་བཞི་པོ་རྣམས་སྐྱེ་བས་རྣམ་པར་ཤེས་པ་ཉིད་གནས་མ་ཡིན་ནམ་ཞེ་ན། དེ་ལྟར་ཡང་ཡིན་མོད་ཀྱི་འོན་ཀྱང་གཟུགས་རྣམས་ནི་རྣམ་པར་ཤེས་པ་རྣམས་ཀྱི་དམིགས་པ་ཡུལ་གྱི་སྒོ་ནས་གནས་བྱེད་ལ། ཚོར་བ་དང་འདུ་ཤེས་དང་འདུ་བྱེད་གསུམ་ནི་སེམས་ཀུན་ནས་ཉོན་མོངས་པ་དང་རྣམ་བྱང་དུ་བྱེད་པའི་གནས་ཡིན་པས་དེ་སྐད་དུ་བཤད་དོ། ། གཉིས་པ་རྟེན་དང་བརྟེན་པའི་གོ་རིམ་ནི། ཡང་སྔ་མ་ནི་ཞེས་བྱ་བས་སྟོན་ཏེ་གཟུགས་ཇི་ལྟ་བ་དེ་བཞིན་དུ་མྱོང་ངོ་ཞེས་བྱ་བ་ནི་གལ་ཏེ་གཟུགས་དེ་ཡིད་དུ་འོང་བ་གཅིག་ཡིན་ན་ནི་དེ་མྱོང་བ་བདེ་བར་འགྱུར་ལ། ཡིད་དུ་མི་འོང་བ་དང་བར་མ་ལ་ནི་སྡུག་བསྔལ་དང་བཏང་སྙོམས་སུ་འགྱུར་ཏེ་སྒྲ་ལ་སོགས་པ་ལའང་དེ་བཞིན་དུ་སྦྱར་རོ། ། དེའི་ཕྱིར་གཟུགས་ལ་ནི་ཚོར་བ་བརྟེན་ཏོ། ། ཚོར་བ་ལ་འདུ་ཤེས་བརྟེན་པར་སྟོན་པ་ནི་ཇི་ལྟར་ཚོར་བར་བྱེད་པ་ཞེས་བྱ་བ་ཡིན་ཏེ་ཚོར་བས་ཇི་ལྟར་མྱོང་བ་དེ་བཞིན་དུ་འདུ་ཤེས་ཀྱིས་མཚན་མར་འཛིན་པའི་ཕྱིར་རོ། ། འདུ་ཤེས་ལ་འདུ་བྱེད་བརྟེན་པར་སྟོན་པ་ནི་ཇི་ལྟར་འདུ་ཤེས་སུ་བྱེད་པ་ཞེས་བྱ་བ་ཡིན་ཏེ་འདུ་ཤེས་ཀྱིས་ཇི་ལྟར་མཚན་མར་བཟུང་བ་དེ་ལྟར་འདུ་བྱེད་སེམས་པས་དེ་ལ་སེམས་པར་བྱེད་པའི་ཕྱིར་རོ། །
འདུ་བྱེད་ལ་རྣམ་ཤེས་བརྟེན་པར་སྟོན་པ་ནི་ཇི་ལྟར་སེམས་པར་བྱེད་པ་ཞེས་བྱ་བ་ཡིན་ཏེ་ཇི་ལྟར་འདུ་བྱེད་སེམས་པས་སེམས་ལ་བསྒོས་པ་དེ་བཞིན་དུ་རྣམ་པར་ཤེས་པར་བྱེད་དེ་རྣམ་ཤེས་དེ་དེ་ལྟ་བུའི་བག་ཆགས་ལྡན་པར་སྐྱེ་བར་འགྱུར་རོ། ། བག་ཆགས་ཀྱི་དབང་གིས་ནི་ཁམས་དང་འགྲོ་བ་དང་སྐྱེ་གནས་ཐ་དད་པ་དེ་དང་དེར་རྣམ་པར་ཤེས་པ་ཉེ་བར་འགྲོ་བར་འགྱུར་རོ་ཞེས་ཚིག་རྣམ་པར་སྦྱར་ཏེ། དེ་ལྟ་བུའི་རྟེན་དང་བརྟེན་པའི་ཚུལ་གྱིས་ཕུང་པོ་ལྔ་གནས་སོ། ། གསུམ་པ་ཀུན་ནས་ཉོན་མོངས་པ་དང་རྣམ་པར་བྱང་བའི་གོ་རིམ་ནི། ཡང་ཀུན་ནས་ཉོན་མོངས་པ་དང་ཞེས་བྱ་བ་ཡིན་ཏེ་དེ་ལ་དང་པོ་གཞི་གང་དུ་ཀུན་ནས་ཉོན་མོངས་པ་དང་རྣམ་པར་བྱང་བ་ནི་གཟུགས་ཏེ་འདི་ལ་ལྷག་པར་ཆགས་པ་ལ་སོགས་པ་དང་། སྟོང་པར་ཤེས་པ་ལ་སོགས་པ་ལས་དེ་གཉིས་སུ་འགྱུར་བའི་ཕྱིར་རོ། ། གཉིས་པ་གང་གིས་ཀུན་ནས་ཉོན་མོངས་པ་དང་རྣམ་པར་བྱང་བར་བྱེད་པ་ནི། མྱོང་བ་ལ་སོགས་པའི་ཕུང་པོ་གསུམ་ཡིན་ཏེ་ཟང་ཟིང་དང་བཅས་པ་དང་དེ་མེད་པ་དང་འདུ་ཤེས་ཕྱིན་ཅི་ལོག་མ་ལོག་དང་འདུ་བྱེད་དགེ་མི་དགེས་དེ་ལྟར་དུ་འགྱུར་བའི་ཕྱིར་རོ། ། གསུམ་པ་གང་ཀུན་ནས་ཉོན་མོངས་པ་དང་རྣམ་པར་བྱང་བ་ནི། རྣམ་པར་ཤེས་པ་ཉིད་ཡིན་ཏེ་དེ་དག་གིས་སེམས་དྲི་མ་དང་བཅས་པ་དང་དེ་མེད་པར་འགྱུར་བའི་ཕྱིར་རོ། །
དེ་ལྟར་ན་ཀུན་ནས་ཉོན་མོངས་པ་དང་རྣམ་པར་བྱང་བ་གསུམ་པོ་དེའི་རིམ་པ་དང་མཐུན་པར་ཕུང་པོ་ལྔ་བསྟན་པ་ཡིན་ནོ། ། འདི་ལ་མཛོད་ལས། རིམ་ནི་རགས་དང་ཀུན་ཉོན་མོངས། ། སྣོད་སོགས་དོན་ཁམས་ཇི་བཞིན་ནོ། ། ཞེས་རགས་པའི་རིམ་པ་ལ་སོགས་པ་འབྱུང་བ་དེ་དག་ནི་ཚིག་ཧ་ཅང་མང་བར་འགྱུར་བས་གཞག་གོ ། གཉིས་པ་ཁམས་ཀྱི་གོ་རིམ་ནི། ཅིའི་ཕྱིར་ཁམས་རྣམས་ཞེས་བྱ་བས་སྟོན་ཏེ། དེ་ལ་དང་པོ་དབང་པོའི་ཁམས་དྲུག་གི་གོ་རིམ་ནི་འཇིག་རྟེན་གྱི་ཐ་སྙད་དང་མཐུན་པར་བཀོད་པ་ཡིན་ནོ། ། དེ་ལ་འཇིག་རྟེན་པ་རྣམས་ཕན་ཚུན་ཐ་སྙད་བྱེད་པ་ན་ཐོག་མར་ཕན་ཚུན་ལྟ་བ་ནི་མིག་ཡིན་པས་དེའི་ཁམས་དང་པོར་བསྟན་ཏོ། ། དེ་ནས་ཀུན་ཏུ་སྨྲ་བ་ནི་རྣ་བས་ཉན་པས་དེ་བསྟན་ཏོ། །
དེ་ནས་དྲི་བཟང་པོའི་ཆུའི་ཁྲུས་དང་དྲི་བྱུག་པ་དང་དྲི་དང་ལྡན་པའི་མེ་ཏོག་གི་ཕྲེང་བ་ལ་ལོངས་སྤྱོད་པ་ན་སྣས་དྲི་སྣོམ་པས་དེ་བསྟན་ཏོ། ། དེ་ནས་བཟའ་བཏུང་ལ་སྤྱོད་པ་ན་ལྕེས་མྱང་བས་དེ་བསྟན་ཏོ། དེ་ནས་མལ་སྟན་དང་བུད་མེད་ལ་སྤྱོད་པ་ན་ལུས་ཀྱིས་རེག་པས་དེ་བསྟན་ཏོ། ། དེ་དག་ཐམས་ཅད་དུ་རྟོག་བཅས་ཀྱི་ཡིད་འཇུག་པས་ཡིད་ཀྱི་ཁམས་ཕྱི་ནས་བསྟན་ཏོ། ། དེ་ལྟར་ན་དབང་པོའི་ཁམས་དྲུག་གི་རིམ་པ་ནི་འཇིག་རྟེན་གྱི་ཐ་སྙད་དང་མཐུན་པར་བྱས་པའི་ཕྱིར་དེ་ལྟར་དུ་བཀོད་པ་ཡིན་ནོ། ། གཉིས་པ་ཡུལ་གྱི་ཁམས་དྲུག་གི་གོ་རིམ་ནི། ནང་གི་ཁམས་དྲུག་པོ་རྣམས་ཀྱི་གོ་རིམ་རྒྱུ་མཚན་དུ་བྱས་ནས་ཕྱིའི་ཁམས་རྣམས་དེ་ལྟར་དུ་བཀོད་པ་ཡིན་ནོ། ། གསུམ་པ་རྣམ་པར་ཤེས་པའི་ཁམས་དྲུག་ནི། གཉིས་པོ་དེའི་འབྲས་བུ་ཡིན་པས་དེ་དག་གི་རྗེས་ལ་དེ་གཉིས་དང་རིམ་པ་མཐུན་པར་བཀོད་པ་ཡིན་ནོ། ། གསུམ་པ་སྐྱེ་མཆེད་ཀྱི་གོ་རིམ་ནི།
ཁམས་རྣམས་ཇི་ལྟ་བ་དེ་བཞིན་དུ་ཞེས་བྱ་བས་སྟོན་ཏེ་འཇིག་རྟེན་གྱི་ཐ་སྙད་དང་མཐུན་པ་ལ་སོགས་པ་ཇི་སྐད་བསྟན་པ་བཞིན་སྦྱར་རོ། ། བདུན་པ་དོན་ལ་དང་པོ་ཕུང་པོའི་དོན་ནི། ཕུང་པོའི་དོན་གང་ཞེ་ན་ཞེས་བྱ་བས་སྟོན་ཏེ་དེ་ལ་དང་པོ་སྤུངས་པའི་དོན་ལ་གཟུགས་གང་ཡིན་པ་ཅི་ཡང་རུང་ཞེས་བྱ་བ་ནི་གཟུགས་ཀྱི་མཚན་ཉིད་ཡོད་པ་ཐམས་ཅད་ཅེས་བྱ་བའི་དོན་ཏེ་ཚིག་འདི་རྣམས་ནི་སོར་མོའི་རྩེ་མོའི་མདོ་ལས་འབྱུང་ངོ་། ། དེ་ལ་འདས་པའམ་ཞེས་བྱ་བ་ལ་སོགས་པས་ནི་གཟུགས་རྣམས་དུས་ཀྱི་སྒོ་ནས་བསྟན་ཏོ། ། ནང་དང་ཕྱི་ནི་རང་གཞན་གྱི་རྒྱུ་ཐ་དད་པའི་སྒོ་ནས་བསྟན་ཏོ། ། རགས་པ་དང་ཕྲ་བ་ནི་ཐོགས་བཅས་ཐོགས་མེད་དམ་རྣམ་པ་ཕྲ་རགས་ཡིན་ནོ། ། ངན་པ་དང་གྱ་ནོམ་པ་ནི་ངན་འགྲོ་དང་བདེ་འགྲོའི་གཟུགས་སོ། ། རྒྱང་རིང་པོ་དང་ཐག་ཉེ་བ་ནི་ཡུལ་གྱི་སྒོ་ནས་སྟོན་ཏེ་དེ་ལྟར་བཅུ་གཅིག་པོ་དེ་དག་ཡང་དུས་དང་རྒྱུ་དང་། རྣམ་པ་དང་འགྲོ་བ་དང་ཡུལ་ཐ་དད་པའི་དབང་དུ་བྱས་ནས་བཞག་པ་ཡིན་ནོ། ། དེ་ཐམས་ཅད་གཅིག་ཏུ་བསྡུས་ཏེ་ཞེས་བྱ་བ་ནི་ཡིད་ཀྱིས་བསྡོམས་པའོ། །
སྤུངས་པ་ནི་ཕུང་པོའི་མིང་གི་རྣམ་གྲངས་ཏེ་འདི་སྐད་དུ་གཟུགས་སྤུངས་པ་ནི་གཟུགས་ཀྱི་ཕུང་པོ་དང་རྣམ་པར་ཤེས་པ་སྤུངས་པ་ནི་རྣམ་ཤེས་ཀྱི་ཕུང་པོ་ཡིན་པའི་བར་དུ་སྦྱར་ཏེ། ནོར་སྤུངས་པ་ནོར་གྱི་ཕུང་པོ་ཡིན་པ་བཞིན་ནོ་ཞེས་སྟོན་པ་ཡིན་ནོ། ། གཉིས་པ་སྡུག་བསྔལ་རྒྱས་པའི་དོན་ནི་ཡང་ཞེས་བྱ་བས་སྟོན་ཏེ་སྡུག་བསྔལ་གྱི་ཡལ་འདབ་རྒྱས་པས་ཕུང་པོ་ཞེས་བྱ་སྟེ་ཡལ་འདབ་རྒྱས་པའི་ཤིང་ལ་ཤིང་གི་ཕུང་པོ་ཞེས་བརྗོད་པ་བཞིན་ནོ། ། ཇི་སྐད་དུ་ཞེས་བྱ་བ་ནི་ལྔ་པོ་འདི་སྡུག་བསྔལ་གྱི་ཕུང་པོ་ཡིན་པས་ན་ཕུང་པོར་གསུངས་སོ་ཞེས་བྱ་བའི་དོན་ཏེ་མདོ་ལས། མ་རིག་པ་ལས་འདུ་བྱེད་ནས་སྐྱེ་བའི་རྐྱེན་གྱིས་རྒ་ཤི་དང་མྱ་ངན་དང་སྨྲེ་སྔགས་འདོན་པ་དང་སྡུག་བསྔལ་དང་ཡིད་མི་བདེ་བ་དང་འཁྲུག་པ་དང་མདོར་ན་སྡུག་བསྔལ་གྱི་ཕུང་པོ་ཆེན་པོ་འདི་ཞེས་གང་འབྱུང་བ་ཡིན་ནོ། ། གསུམ་པ་ཉོན་མོངས་པའི་ཁུར་ཁྱེར་བས་ཕུང་པོར་སྟོན་པ་ནི་ཡང་ཞེས་བྱ་བ་སྟེ་ལྔ་པོ་འདིས་ཀུན་ནས་ཉོན་མོངས་པ་གསུམ་གྱི་ཁུར་ཁྱེར་བས་ཕུང་པོ་ཞེས་བྱ་སྟེ་ཕྲག་ཁུར་ཁྱེར་བའི་ལུས་ལ་ཕྲག་ཁུར་ཁྱེར་བའི་ཕུང་པོ་ཞེས་བརྗོད་པ་བཞིན་ནོ། ། དེའང་ཕྱིའི་ཕྲག་ཁུར་ལས་ནང་གི་ཕྲག་ཁུར་ཁྱེར་བ་ནི་སྐད་ཅིག་ཡང་མི་འབྲལ་ཞིང་རྒྱུན་རིང་བས་སྡུག་བསྔལ་ཤིན་ཏུ་མི་བཟད་པ་ཡིན་ནོ། ། དེ་ལ་ཟག་བཅས་ཀྱི་ཕུང་པོའི་མིང་གི་རྣམ་གྲངས་ནི་མཛོད་ལས་བཅུ་གཅིག་གསུངས་ཏེ་ཇི་སྐད་དུ། དེ་དག་ཉིད་དུས་གཏམ་གཞི་དང་། ། ངེས་པར་འབྱུང་བཅས་གཞི་དང་བཅས། །
གང་དག་ཟག་བཅས་ཉེར་ལེན་པའི། ། ཕུང་པོའང་དེ་དག་འཐབ་བཅས་ཀྱང་། ། སྡུག་བསྔལ་ཀུན་འབྱུང་འཇིག་རྟེན་དང་། ། ལྟ་གནས་སྲིད་པའང་དེ་དག་ཡིན། ། ཞེས་འབྱུང་བ་ཡིན་ནོ། ། ཁམས་ཀྱི་དོན་ལ་ཆོས་ཐམས་ཅད་ཀྱི་ས་བོན་གྱི་དོན་ཏོ་ཞེས་བྱ་བ་ནི་ཀུན་གཞི་ལ་ཁམས་ཕྱེད་དང་བཅས་པའི་བཅུ་བདུན་འགྲུབ་པའི་ས་བོན་ལ་ཁམས་ཞེས་བསྟན་ཏེ་འདི་ནི་རྒྱུའི་ཆ་ནས་དོན་བསྟན་ཏོ། ། ཡང་རང་གི་མཚན་ཉིད་འཛིན་པའི་དོན་ཏོ་ཞེས་བྱ་བས་ནི་ངོ་བོའི་སྒོ་ནས་སྟོན་ཏེ་ཤེས་བྱ་ལ་བྱེད་པའི་བདག་མེད་ཅིང་རང་རང་གི་མཚན་ཉིད་འཛིན་པ་ནི་བཅོ་བརྒྱད་ཡོད་དོ་ཞེས་བྱ་བའི་དོན་ཏོ། ། ཡང་འབྲས་བུ་དང་རྒྱུའི་དངོས་པོ་འཛིན་པ་ཞེས་བྱ་བས་ནི་རྒྱུ་འབྲས་ཀྱི་སྒོ་ནས་དོན་བསྟན་ཏེ་རྣམ་ཤེས་ཀྱི་ཁམས་དྲུག་འབྲས་བུ་དང་། དབང་དོན་གཉིས་རྒྱུ་ཡིན་པའི་ཕྱིར་རོ། ། ཡང་ཆོས་ཀྱི་རྣམ་པ་ཐམས་ཅད་བསྡུས་ནས་འཛིན་པ་ཞེས་བྱ་བ་ནི་མདོ་སྡེ་སྣ་ཚོགས་ནས་ཁམས་ཀྱི་མིང་ཅན་གཞན་བསྟན་པ་དེ་དག་ཡང་འདིས་བསྡུས་ནས་འཛིན་པ་སྟེ་འདི་ནི་བསྡུས་པའི་སྐབས་ནས་བཤད་པར་བྱའོ། །
སྐྱེ་མཆེད་ཀྱི་དོན་ལ་རྣམ་ཤེས་སྐྱེ་བའི་སྒོ་ནི་ཡུལ་དང་དབང་པོ་གཉིས་འདུས་ནས་སེམས་དང་སེམས་བྱུང་ཐམས་ཅད་སྐྱེ་ཞིང་མཆེད་པར་བྱེད་པའི་ཕྱིར་རོ། ། དོན་དེ་དག་མཛོད་ལས། སྤུངས་དང་སྐྱེ་སྒོ་རིགས་ཀྱི་དོན། ། ཕུང་པོ་སྐྱེ་མཆེད་ཁམས་རྣམས་ཡིན། ། ཞེས་འབྱུང་ངོ་། ། བརྒྱད་པ་དཔེ་ལ་ལྦུ་བ་བརྡོལ་པ་ནི་ལྦུ་བའི་ཕུང་པོའོ། ། ཆུའི་ཆུ་བུར་གྱིས་ནི་མེས་རེག་པའི་ཆུ་བུར་ལ་སོགས་པ་སེལ་བར་བྱེད་དོ། ། སྨིག་རྒྱུ་ནི་རླངས་པའི་ཚོགས་འཕྲེད་ལ་རླུང་གིས་དེད་པའོ། ། ཆུ་ཤིང་ནི་སྙིང་པོ་མེད་པའི་ཤིང་གི་ཁྱད་པར་རོ། ། སྒྱུ་མ་ནི་སྔགས་དང་རྫས་ཀྱི་ནུས་པས་མེད་བཞིན་དུ་རྟ་གླང་ལ་སོགས་པ་སྣ་ཚོགས་སུ་སྣང་བའོ། །
ལྟ་བུ་ནི་འདྲ་བ་སྟེ་གང་གསུངས་པ་ཞེས་བྱ་བ་ནི་མདོ་ལས་སོ། ། དགོས་པ་ཅིའི་ཕྱིར་དེ་སྐད་དུ་གསུངས་ཞེ་ན། བདག་དང་གཙང་བ་དང་བདེ་བ་དང་རྟག་པར་ཕྱིན་ཅི་ལོག་པ་བཞིའི་གཉེན་པོར་ཏེ་བདག་མེད་པ་ཉིད་ཀྱིས་ཕྱིར་ཞེས་བྱ་བ་ལ་སོགས་པ་རྣམས་དང་གོ་རིམ་བཞིན་དུ་སྦྱར་རོ་ཞེས་སློབ་དཔོན་རྒྱལ་བའི་སྲས་འཆད་དོ། ། འོན་ཀྱང་འདི་ནི་གོ་རིམ་འཆོལ་བར་སྦྱར་ན་བདེ་བ་ཡིན་ཏེ་གཟུགས་ནི་གཙང་བ་མེད་པས་ལྦུ་བ་དང་འདྲ་ལ་ཚོར་བ་ནི་བདེ་བའི་རོ་བྲོ་བ་ཆུང་བས་ཆུའི་ཆུ་བུར་དང་འདྲའོ། ། འདུ་ཤེས་ནི་བདག་མེད་པས་སྨིག་རྒྱུ་མ་དང་འདྲ་སྟེ་དེ་ལ་ཆུའི་བདག་ཉིད་མེད་པའི་ཕྱིར་རོ། ། འདུ་བྱེད་ནི་སྙིང་པོ་མེད་པས་ཆུ་ཤིང་དང་འདྲ་སྟེ་དེ་ལ་ནི་ཤིང་གི་ལྤགས་པ་འབའ་ཞིག་ལས་སྙིང་པོ་མེད་པའི་ཕྱིར་རོ། ། རྣམ་པར་ཤེས་པ་ནི་མི་བརྟན་པས་སྒྱུ་བ་དང་འདྲ་སྟེ་དེ་ནི་སྣང་ནས་རིང་པོ་མ་ལོན་པར་འཇིག་པའི་ཕྱིར་རོ། ། མདོར་ན་དེ་དག་གསོག་དང་གསོབ་དང་སྙིང་པོ་མེད་པར་སྣང་བར་རིག་པར་བྱའོ། ། དེ་བཞིན་དུ་མདོ་ལས་ཁམས་རྣམས་ནི་གནོད་པ་སྣ་ཚོགས་བྱེད་པས་སྦྲུལ་གདུག་པ་ལྟ་བུ་དང་། སྐྱེ་མཆེད་རྣམས་ནི་འཛིན་མཁན་གྱི་བདག་མེད་པས་གྲོང་སྟོང་པ་ལྟ་བུར་གསུངས་སོ་ཞེས་ཁོང་དུ་ཆུད་པར་བྱའོ། །
དགུ་པ་དབྱེ་བ་ལ་རྒྱས་པའི་དབྱེ་བ་དྲུག་ཅུ་རྩ་གཅིག་བཤད་པ་དང་། བསྡུས་པའི་དབྱེ་བ་བཅུ་གསུམ་བཤད་པ་གཉིས་ལས། དང་པོ་ལ་གཉིས་ཏེ་སྡོམ་གྱི་སྒོ་ནས་མདོར་བསྟན་པ་དང་། སྡོམ་གྱི་དོན་ཕྱེ་སྟེ་རྒྱས་པར་བཤད་པའོ། ། དང་པོ་ནི་སློབ་དཔོན་ཆོས་གསུམ་པོ་དེའི་མཚན་ཉིད་དང་མཚན་གཞི་ལ་སོགས་པ་ཤིན་ཏུ་གསལ་བར་བསྟན་ནས་ད་ནི་དེ་དག་གི་རྣམ་པའི་རབ་ཏུ་དབྱེ་བ་ཤིན་ཏུ་གསལ་བར་གདུལ་བྱ་ལ་སྟོན་པར་འདོད་དེ། ཕུང་པོ་དང་ཞེས་རང་ཉིད་ཀྱིས་དྲིས་ནས་སྡོམ་དུ་ན་ཞེས་བྱ་བ་ལ་སོགས་པས་ལན་འདེབས་པར་མཛད་དེ་སྡོམ་ནི་བར་སྐབས་ཀྱི་སྡོམ་ཡིན་ནོ། ། དེ་ལ་བཤད་བྱ་དགོད་པ་ལ་རྫས་ཡོད་ལ་སོགས་པ་ནི་བཞིའོ། ། ཤེས་བྱ་ལ་སོགས་པ་ནི་གསུམ་མོ། ། གཟུགས་ཅན་ལ་སོགས་པ་ནི་དྲུག་གོ ། ཟག་བཅས་ལ་སོགས་པ་ནི་བཅུ་གཉིས་སོ། །
བྱུང་བ་ལ་སོགས་པ་ནི་བརྒྱད་དོ། ། འདས་པ་ལ་སོགས་པ་ནི་བཅུ་དྲུག་གོ ། རྐྱེན་ལ་སོགས་པ་ནི་བཅུ་གཉིས་ཡིན་ཏེ་དེ་ལྟར་བདུན་ནི་བཤད་པར་བྱ་བ་ཡིན་ནོ། ། དེ་དག་གི་མཚན་ཉིད་ཇི་ལྟར་དང་། མཚན་གཞི་དུ་ཞིག་དང་། དགོས་པ་ཅིའི་ཕྱིར་ཞེས་བྱ་བ་གསུམ་གྱིས་ནི་ཇི་ལྟར་འཆད་པའི་ཚུལ་མདོ་ཙམ་དུ་སྟོན་པ་ཡིན་ནོ། ། གཉིས་པ་དེ་རྒྱས་པར་འཆད་པ་ལ་སྔར་བཞིན་དོན་བདུན་ལས་དང་པོ་རྫས་ཡོད་ལ་སོགས་པ་བཞིའི་རྫས་ཡོད་ལའང་གསུམ་པོ་དེས་སྟོན་པ་ན་ཕུང་པོ་དང་ཁམས་དང་སྐྱེ་མཆེད་རྣམས་ཇི་ལྟར་རྫས་སུ་ཡོད་ཅེས་བྱ་བ་ནི་མཚན་ཉིད་ལས་འདྲི་བ་སྟེ་ཆོས་མངོན་པ་བ་རྣམས་མཚན་ཉིད་གང་གིས་རྫས་ཡོད་དུ་རྟོག་པར་བྱེད་ཅེས་བྱ་བའི་དོན་ཏོ། ། རྫས་སུ་ཡོད་པ་རྣམས་ནི་དུ་ཞིག་ཅེས་བྱ་བ་ནི་མཚན་གཞིའི་གྲངས་ལ་འདྲི་བ་སྟེ་ཤེས་བྱ་ཐམས་ཅད་ནི་ཆོས་གསུམ་དུ་འདུས་ན་གསུམ་པོ་དེའི་དངོས་པོ་དུ་ཞིག་རྫས་ཡོད་དུ་འགྱུར་བ་ཡིན་ཞེས་བྱ་བའི་དོན་ཏོ། ། ཅིའི་ཕྱིར་རྫས་སུ་ཡོད་པར་བརྟགས་ཅེས་བྱ་བ་ནི་དགོས་པ་ལ་འདྲི་བ་སྟེ། འདི་སྐད་དུ་དགོས་པ་མེད་པར་ནི་དེ་ལྟར་རྟོག་པར་མི་འཐད་དེ་རྟོག་པ་དང་ལྡན་པ་མ་ཡིན་པར་འགྱུར་དུ་འོང་བས་སོ། །
དེས་ན་དགོས་པ་གང་གི་དོན་དུ་དེ་དག་རྫས་ཡོད་དུ་རྟོག་པར་བྱེད་ཅེས་བྱ་བའི་དོན་ཏེ་རྣམ་པ་གཞན་རྣམས་ལའང་དེ་བཞིན་དུ་སྦྱར་བར་བྱའོ། ། གསུམ་པོ་དེའི་ལན་ལ་སློབ་དཔོན་རྒྱལ་བའི་སྲས་ནི་དབང་པོའི་སྤྱོད་ཡུལ་བརྗོད་པ་དང་དེ་ལས་གཞན་པ་ལ་མི་ལྟོས་པ་དང་ལྟོས་པ་ཞེས་གཞུང་བཏོན་ནས་བརྗོད་པ་ལ་མི་ལྟོས་པ་ནི་མིང་དང་མ་སྦྱར་བའི་དོན་དག་པའོ། ། དེ་ལས་གཞན་པ་ནི་དོན་གཞན་ལ་མི་ལྟོས་པར་དེའི་བློ་འབྱུང་བ་རྣམས་ཡིན་ནོ་ཞེས་འཆད་དོ། ། ཡང་ན་རྗོད་པ་ནི་སྒྲའོ། ། དེ་ལས་གཞན་པ་ནི་ཤེས་བྱེད་ཀྱི་རྒྱུ་རྟགས་དང་གསལ་བྱེད་ཀྱི་རྒྱུ་སྒྲོན་མ་དང་རྣམ་འཇོག་གི་རྒྱུ་མཚན་ཉིད་ལ་སོགས་པའོ། ། དེ་དག་ལ་མི་ལྟོས་པར་དབང་པོའི་སྤྱོད་ཡུལ་དུ་འགྱུར་བ་ནི་དེ་དག་ལ་མ་བརྟེན་པར་རྐྱེན་བཞི་ཚོགས་པ་ཙམ་གྱིས་བློས་གཟུང་བར་ནུས་པའོ། ། འདིས་ནི་དེ་ལྟ་བུ་རྫས་ཡོད་ཀྱི་མཚན་ཉིད་དུ་བསྟན་ནས་དེའི་མཚན་ཉིད་ལ་རྨོངས་པ་སེལ་བར་བྱེད་དོ། ། ཐམས་ཅད་ཀྱང་རྫས་སུ་ཡོད་པའོ་ཞེས་བྱ་བ་ནི་ཆོས་གསུམ་པོ་དེ་ནི་རེས་འགའ་གང་ལའང་མི་ལྟོས་པར་བློས་གཟུང་བར་ནུས་ཏེ་དེས་ན་ཆ་དེ་ནས་ཐམས་ཅད་རྫས་ཡོད་ཡིན་ནོ། ། འདིས་ནི་དེ་ལྟ་བུ་རྫས་ཡོད་ཀྱི་མཚན་གཞིར་བསྟན་ནས་མཚན་གཞིའི་དངོས་པོ་ལ་རྨོངས་པ་སེལ་བར་བྱེད་དོ། ། བདག་ལ་རྫས་སུ་ཞེས་བྱ་བས་ནི་འདི་སྟོན་པར་བྱེད་དེ་གཞན་མུ་སྟེགས་ཅན་སེར་སྐྱ་དང་གཟེགས་གཟན་ལ་སོགས་པའི་རྗེས་སུ་འབྲང་བ་རྣམས་ནི་ལས་བྱས་པ་ཆུད་ཟོས་ཤིང་མ་བྱས་པ་དང་ཕྲད་པར་འགྱུར་དུ་དོགས་ནས་གང་ཟག་གི་བདག་སྨྲ་བར་བྱེད་དེ་ཇི་སྐད་དུ།
ཕུང་པོ་སྐད་ཅིག་སྨྲ་བ་ཡི། ། ཤཱཀྱ་པ་དག་བདག་མེད་ན། ། མཐོ་རིས་ཐར་ལ་དགོས་པ་ཡི། ། འབད་པ་དོན་མེད་ཉིད་དུ་འགྱུར། ། ཞེས་གང་སྨྲས་པ་ཡིན་ནོ། ། དེས་ན་དེ་དག་ནི་ཆོས་ཐམས་ཅད་བདག་དང་བདག་གིར་སྒྲོ་བཏགས་པས་དེ་ལས་ཀུན་ནས་ཉོན་མོངས་པའི་ཚོགས་བྱུང་སྟེ་འཁོར་བའི་རྒྱ་མཚོ་ན་ཡོངས་སུ་འཁྱམ་མོ། ། ཁོ་བོ་ཅག་སངས་རྒྱས་བཅོམ་ལྡན་འདས་ཀྱི་རྗེས་སུ་འབྲང་བ་རྣམས་ནི་ཆོས་ཐམས་ཅད་བདག་མེད་པར་སྨྲ་ལ། བྱས་པ་ཆུད་ཟོས་ཤིང་མ་བྱས་པ་དང་ཕྲད་པར་ཡང་མི་འགྱུར་ཏེ་སྔར་བྱེད་པའི་ཕུང་པོའི་རྒྱུན་དེ་ཉིད་ཀྱིས་མྱོང་བའི་ཕྱིར་ཏེ་སྤྱོད་པ་ལ་འཇུག་པ་ལས། རྒྱུན་གཅིག་ལ་ནི་བརྟེན་ནས་སུ། ། བྱེད་པོ་སྤྱོད་པོ་ཞེས་བྱར་བརྗོད། །
ཅེས་གང་གསུངས་པ་བཞིན་ནོ། ། དེས་ན་ཁོ་བོ་ཅག་གང་ཟག་གི་བདག་རྫས་སུ་ཡོད་པ་ནི་མེད་ཀྱི་རྫས་སུ་ཡོད་པ་དེ་ནི་ཕུང་པོ་དང་ཁམས་དང་སྐྱེ་མཆེད་ཡིན་ནོ་ཞེས་བརྟགས་ནས་བདག་ལ་རྫས་སུ་མངོན་པར་ཞེན་པོ་སྤོང་བར་བྱེད་དེ་དེས་ན་ཁོ་བོ་ཅག་རྣམ་པར་གྲོལ་བར་འགྱུར་རོ། ། དེའི་ཕྱིར་དེ་ལྟར་བརྟགས་པའི་དགོས་པ་ནི་བདག་ཏུ་སྒྲོ་འདོགས་པ་སྤོང་བ་ཡིན་ནོ་ཞེས་སྟོན་པར་བྱེད་དོ། ། རྣམ་པ་གཞན་རྣམས་ལའང་དེ་བཞིན་དུ་ཇི་ལྟར་རིགས་པ་སྦྱར་རོ། ། གཉིས་པ་བརྟགས་ཡོད་ལ་བརྗོད་པ་དང་དེ་ལས་གཞན་པ་ལ་ལྟོས་པ་དང་བཅས་པར་དབང་པོའི་སྤྱོད་ཡུལ་དུ་འགྱུར་བ་ནི་དེ་དག་ལ་བརྟེན་ནས་བློས་གཟུང་བར་བྱ་བའོ། ། ཆོས་གསུམ་ཀ་དེ་ལྟ་བུའི་ཚུལ་གྱི་བློས་གཟུང་དུ་རུང་བས་ཐམས་ཅད་ཀྱང་ཞེས་གསུངས་སོ། ། གསུམ་པ་ཀུན་རྫོབ་ཏུ་ཡོད་པ་ལ་ཉན་ཐོས་སྡེ་པ་མཛོད་ལས། གང་ཞིག་བཅོམ་མམ་བློ་ཡིས་གཞན། ། བསལ་ན་དེ་བློ་མི་འཇུག་པ། ། བུམ་ཆུ་བཞིན་དུ་ཀུན་རྫོབ་ཏུ། །
ཡོད་དེ་དོན་དམ་ཡོད་གཞན་ནོ། ། ཞེས་འབྱུང་བ་བཞིན་འདོད་པ་དང་། ། རྟོག་གེ་པ་དག་རྣམ་འགྲེལ་ལས། ། དོན་བྱེད་ནུས་པ་གང་ཡིན་ལ། ། དེ་འདིར་དོན་དམ་ཡོད་པ་ཡིན། ། གཞན་ནི་ཀུན་རྫོབ་ཡོད་པ་སྟེ། ། དེ་དག་རང་སྤྱིའི་མཚན་ཉིད་བཤད། ། ཅེས་བཤད་པ་ལྟར་འདོད་པ་དང་། སེམས་ཙམ་དུ་སྨྲ་བ་རྣམས་གཟུང་འཛིན་གཉིས་དང་གཉིས་མེད་པ་ཀུན་རྫོབ་དོན་དམ་དུ་འདོད་པ་དང་། དབུ་མ་པ་རྣམས་བདེན་གཉིས་ལས།
ཇི་ལྟར་སྣང་བ་འདི་ཁོ་ན། ། ཀུན་རྫོབ་གཞན་ནི་གཅིག་ཤོས་ཡིན། ། ཞེས་འབྱུང་བ་བཞིན་སྣང་བ་དང་སྟོང་པ་ལ་འདོད་པ་ལྟར་ནི་མ་ཡིན་གྱི་འོན་ཀྱང་འདི་ནི་དེ་དག་ལས་རྣམ་པ་གཞན་དུ་སློབ་དཔོན་གྱིས་བཤད་པ་ཡིན་ནོ། ། དེ་ལ་འདོད་ཆགས་ལ་སོགས་པ་ཀུན་ནས་ཉོན་མོངས་པ་འཕེལ་བར་འགྱུར་བའི་དམིགས་པ་ཟག་བཅས་ཀྱི་ཆོས་ཐམས་ཅད་ནི་ཀུན་རྫོབ་ཏུ་ཡོད་པའོ་ཞེས་ཚིག་རྣམ་པར་སྦྱར་རོ། ། ཐམས་ཅད་ཅེས་བྱ་བ་ནི་ཟག་བཅས་ཀྱི་ཆོས་གསུམ་པོ་ཐམས་ཅད་དོ། ། དེ་ཀུན་ནས་ཉོན་མོངས་པའི་དམིགས་པར་བསྟན་པས་ནི་དེ་དག་ལས་དེ་སྐྱེའི་བདག་ནི་དེའི་རྒྱུ་མ་ཡིན་ནོ་ཞེས་བསྟན་པར་འགྱུར་རོ། ། བཞི་པ་དོན་དམ་པར་ཡོད་པ་ལ་སྒྲིབ་པས་རྣམ་པར་དག་པ་ནི་ཡེ་ཤེས་སོ། ། དེའི་དམིགས་པ་ནི་བདག་མེད་གཉིས་སོ། ། དེ་དོན་དམ་པར་ཡོད་པ་ནི་ཡེ་ཤེས་དམ་པའི་ཡུལ་ན་ཡོད་པའི་ཕྱིར་རོ། ། ཐམས་ཅད་ཀྱང་ཞེས་བྱ་བ་ནི་ཤེས་བྱ་ཐམས་ཅད་བདག་མེད་གཉིས་སུ་གནས་པའི་ཕྱིར་ཏེ་དབུས་དང་མཐའ་རྣམ་པར་འབྱེད་པ་ལས་ཆོས་ཀྱི་དབྱིངས་ལས་མ་གཏོགས་པ། །
འདི་ལྟར་ཆོས་ཡོད་མ་ཡིན་ཏེ། ། དེ་ཕྱིར་སྤྱི་ཡི་མཚན་ཉིད་དུ། ། དེ་ནི་ཕྱིན་ཅི་མ་ལོག་པའོ། ། ཞེས་གསུངས་པ་བཞིན་ནོ། ། བདག་མེད་གཉིས་རྣམ་པར་དག་པའི་རྒྱུར་ཤེས་ཙམ་ན་བདག་དེའི་རྒྱུ་ཡིན་པའི་མངོན་ཞེན་སྤོང་བས་བདག་ལ་ཞེས་གསུངས་སོ། ། གཉིས་པ་ཤེས་བྱ་ལ་སོགས་པ་གསུམ་གྱི་དང་པོ་ཤེས་རབ་གསུམ་གྱི་ཡུལ་དུ་གྱུར་པའི་ཤེས་བྱ་ལ་ཤེས་བྱ་གཞི་ལྔ་དང་། ཤེས་པ་བཅུ་གསུམ་གྱི་ཤེས་བྱ་བཤད་པ་གཉིས་ལས། དང་པོ་ལ་དོན་གསུམ་གྱི་རབ་ཏུ་དབྱེ་བ་ནི་ཇི་ལྟར་ན་ཞེས་བྱ་བ་ལ་སོགས་པས་སྟོན་ཏོ། ། གཉིས་པ་གྲངས་ངེས་པའི་རྒྱུ་མཚན་ནི་གལ་ཏེ་གང་ཞིག་རྒྱུ་མཚན་དུ་བྱས་ནས་ཤེས་བྱ་ལྔར་འཇོག་ཅེ་ན་གཞི་གང་དུ་ཀུན་ནས་ཉོན་མོངས་པ་དང་རྣམ་པར་བྱང་བའི་དབང་དུ་བྱས་ནས་གཟུགས་དང་། གང་ཀུན་ནས་ཉོན་མོངས་པ་དང་རྣམ་པར་བྱང་བའི་དབང་དུ་བྱས་ནས་སེམས་དང་།
གང་གིས་ཀུན་ནས་ཉོན་མོངས་པ་དང་རྣམ་པར་བྱང་བའི་དབང་དུ་བྱས་ནས་འདོད་ཆགས་དང་དད་པ་ལ་སོགས་པའི་སེམས་ལས་བྱུང་བ་དང་། གསུམ་པོ་དེའི་གནས་སྐབས་ཀྱི་དབང་དུ་བྱས་ནས་མི་ལྡན་པའི་འདུ་བྱེད་དང་། རང་བཞིན་གྱིས་རྣམ་པར་བྱང་བ་གང་ཡིན་པ་དེ་བཞིན་ཉིད་ཀྱི་དབང་དུ་བྱས་ནས་འདུས་མ་བྱས་གཞག་གོ ། ཐམས་ཅད་ཀྱང་ཞེས་བྱ་བ་ནི་ཆོས་གསུམ་པོ་ཐམས་ཅད་ཀྱང་ཤེས་རབ་གསུམ་གྱི་ཤེས་བྱ་ཡིན་པའི་ཕྱིར་རོ། ། གསུམ་པ་སོ་སོའི་མཚན་ཉིད་ནི། དོན་དེ་ལྟར་དུ་གནས་པ་དེ་ལ་ཞེས་བྱ་བས་སྟོན་པར་བྱེད་དེ་སྣང་བ་གཟུགས་ཀྱི་གཞི་ནི་ཕུང་པོ་ན་གཟུགས་ཀྱི་ཕུང་པོ་དང་། ཁམས་ན་གཟུགས་ཅན་གྱི་ཁམས་བཅུ་དང་། ། སྐྱེ་མཆེད་ན་གཟུགས་ཅན་གྱི་སྐྱེ་མཆེད་བཅུ་དང་། ། ཡང་ཆོས་ཀྱི་ཁམས་པའི་གཟུགས་དང་ཆོས་ཀྱི་སྐྱེ་མཆེད་པའི་གཟུགས་ཏེ་མདོར་ན་སྔར་བཤད་པའི་ཆོས་གཟུགས་ཅན་ཐམས་ཅད་གཅིག་ཏུ་བསྡོམས་པ་ལ་གཟུགས་ཀྱི་གཞི་ཞེས་བརྗོད་དོ། ། གཙོ་བོ་སེམས་ཀྱི་གཞི་ནི་ཕུང་པོ་ན་རྣམ་པར་ཤེས་པའི་ཕུང་པོ་དང་ཞེས་སྔ་མ་བཞིན་སྦྱར་རོ། །
འཁོར་སེམས་ལས་བྱུང་བའི་གཞི་ནི་ཞེས་བྱ་བ་ལ་མཚུངས་པ་དང་ལྡན་པའི་འདུ་བྱེད་ཅེས་བྱ་བས་ནི་མི་ལྡན་པའི་འདུ་བྱེད་རྣམས་འདི་ཡིན་པ་སེལ་བར་བྱེད་དོ། ། ཆོས་ཀྱི་ཁམས་དང་ཆོས་ཀྱི་སྐྱེ་མཆེད་ཀྱི་ཕྱོགས་གཅིག་ཀྱང་ཡིན་ཞེས་བྱ་བ་ནི་དེ་ལ་འདུས་བྱས་དང་འདུས་མ་བྱས་གཉིས་ལས་འདུས་བྱས་དང་། དེ་ལའང་གཟུགས་ཅན་དང་དེ་མ་ཡིན་པ་གཉིས་ལས་ཕྱི་མ་མཚུངས་ལྡན་རྣམས་ཡིན་ནོ། ། གནས་སྐབས་ལྡན་པ་མ་ཡིན་པའི་འདུ་བྱེད་ཀྱི་གཞི་ནི་ལྡན་པ་མ་ཡིན་པའི་འདུ་བྱེད་ཀྱི་ཕུང་པོ་རིལ་པོ་དང་། ཆོས་ཀྱི་ཁམས་དང་ཆོས་ཀྱི་སྐྱེ་མཆེད་ཀྱི་ཕྱོགས་གཅིག་ནི་དེ་ལ་འདུས་བྱས་དང་འདུས་མ་བྱས་གཉིས་ཡོད་པའི་འདུས་བྱས་དང་། དེ་ལའང་མཚུངས་ལྡན་དང་དེ་མིན་པ་གཉིས་ལས་ཕྱི་མ་ཡིན་ནོ། ། ལྔ་པ་འདུས་མ་བྱས་ཀྱི་གཞི་ནི་ཆོས་ཀྱི་ཁམས་དང་ཆོས་ཀྱི་སྐྱེ་མཆེད་ཀྱི་ཕྱོགས་གཅིག་འདུས་མ་བྱས་ཀྱིས་བསྡུས་པ་རྣམས་ཡིན་ནོ། ། ལྔ་པོ་དེ་གྲུབ་མཐའ་སྨྲ་བ་རྣམས་ཇི་ལྟར་འདོད་པའི་ཚུལ་ནི་རྣམ་གཞག་ཏུ་བཤད་ཟིན་ཏོ། ། གཉིས་པ་ཤེས་པ་བཅུ་གསུམ་གྱི་ཤེས་བྱ་ནི་ཡང་ཤེས་བྱའི་ཆོས་རྣམས་ནི་ཞེས་བྱ་བས་སྟོན་ཏེ་དེ་ལ་མོས་པ་ཤེས་པ་ནི་ཐོས་པ་ལས་བྱུང་བའི་ཤེས་པ་སྟེ་ཡུལ་མོས་པ་ཙམ་གྱིས་ཤེས་པའི་ཕྱིར་རོ། ། རིགས་པ་ཤེས་པ་ནི་བསམ་བྱུང་གི་ཤེས་པ་སྟེ་དེས་འགལ་འབྲེལ་ཇི་ལྟ་བར་ཤེས་པའི་ཕྱིར་རོ། །
རྣམ་པར་འཕྲོ་བ་མེད་པའི་ཤེས་པ་ནི་འཇིག་རྟེན་པའི་སྒོམ་བྱུང་གི་ཤེས་པ་སྟེ་ཕྱི་རོལ་ལ་མི་འཕྲོ་བའི་ཕྱིར་རོ། ། སོ་སོ་རང་གིས་ཤེས་པ་ནི་འཕགས་པའི་ཆོས་ཉིད་འཇལ་བའི་ཤེས་པ་སྟེ་རང་ཁོ་ནས་ཤེས་པའི་ཕྱིར་རོ། ། གཞན་གྱི་བདག་ཉིད་ཤེས་པ་ནི་གཞན་གྱི་སེམས་ཤེས་པ་སྟེ་གཞན་ཤེས་པའི་ཕྱིར་རོ། ། འོག་མ་ཤེས་པ་ནི་ཆོས་ཤེས་པའི་བཟོད་པ་དང་ཆོས་ཤེས་པ་སྟེ་འཕགས་པའི་ལམ་གྱི་དང་པོར་འབྱུང་བའི་ཕྱིར་རོ། ། གོང་མ་ཤེས་པ་ནི་རྗེས་སུ་ཤེས་པའི་བཟོད་པ་དང་། རྗེས་སུ་ཤེས་པ་སྟེ་དེའི་རྗེས་ལ་འབྱུང་བའི་ཕྱིར་རོ། ། ཡང་ན་ཁམས་གོང་འོག་གི་བདེན་པ་ཞེས་པ་དང་སྦྱར་རོ། ། རྣམ་པར་སུན་དབྱུང་བ་ཤེས་པ་ནི་སྡུག་བསྔལ་གྱི་བདེན་པ་ཤེས་པ་སྟེ་དེ་ནི་མི་མཐུན་པར་བལྟས་ནས་སུན་དབྱུང་བྱ་ཡིན་པའི་ཕྱིར་རོ། ། ཀུན་ནས་མི་ལྡང་བ་ཤེས་པ་ནི་ཀུན་འབྱུང་ཤེས་པ་སྟེ་དེ་ཡོད་ན་འཁོར་བ་ལས་མི་ལྡང་བའི་ཕྱིར་རོ། ། མི་སྐྱེ་བ་ཤེས་པ་ནི་འགོག་པ་ཤེས་པ་སྟེ་དེ་ནི་འདུས་མ་བྱས་པས་མི་སྐྱེ་བའི་ཕྱིར་རོ། །
ཤེས་པ་ཤེས་པ་ནི་ལམ་བདེན་ཤེས་པ་སྟེ་དེ་ནི་ཡེ་ཤེས་ཀྱི་རང་བཞིན་དུ་གནས་པའི་ཕྱིར་རོ། ། མཐར་ཐུག་པ་ཤེས་པ་ནི་ཟད་པ་དང་མི་སྐྱེ་བ་ཤེས་པ་སྟེ་དེ་ནི་མི་སློབ་པའི་ལམ་ཡིན་པའི་ཕྱིར་རོ། ། དོན་ཆེན་པོ་ཤེས་པ་ནི་ཐེག་པ་ཆེན་པོ་ཤེས་པ་སྟེ་རང་གཞན་གཉིས་ཀའི་དོན་ཆེ་བའི་ཕྱིར་རོ། ། དེ་ལྟར་བཅུ་གསུམ་པོ་དེའི་ཡུལ་ལ་ནི་ཤེས་པ་བཅུ་གསུམ་གྱི་ཤེས་བྱ་ཞེས་བྱ་སྟེ་འཁོར་འདས་ཀྱིས་བསྡུས་པའི་ཤེས་བྱའམ་ཐེག་པ་ཆེ་ཆུང་གིས་བསྡུས་པའི་ཤེས་བྱ་ཐམས་ཅད་ནི་དེ་དག་ཏུ་འདུས་པ་ཡིན་ནོ། ། ཡུལ་དེ་དག་ཀྱང་བདེན་པ་གཉིས་སམ་བདེན་བ་བཞིའམ་ཤེས་བྱ་གཞི་ལྔར་འགྱུར་ཏེ་ཇི་ལྟར་རིགས་པར་བཤད་དོ། ། དེ་ལྟར་ཤེས་བྱའི་ཡུལ་བཤད་ནས་དེའི་ཤེས་པ་ཕུང་པོ་ཁམས་དང་སྐྱེ་མཆེད་ཆོས་ཙམ་ཡིན་ནོ་ཞེས་བསྟན་པས་ནི་གང་ཟག་གི་བདག་ཤེས་པ་པོ་དང་མཐོང་བ་པོར་རློམ་པ་ལྡོག་སྟེ་དེས་ན་བདག་ལ་ཤེས་པ་པོ་དང་ཞེས་གསུངས་སོ། ། གཉིས་པ་རྣམ་ཤེས་ཚོགས་བརྒྱད་ཀྱི་ཡུལ་དུ་གྱུར་པའི་རྣམ་པར་ཤེས་པར་བྱ་བ་ནི་ཇི་ལྟར་ན་རྣམ་པར་ཤེས་པར་བྱ་བ་ཡིན་ཞེས་བྱ་བས་སྟོན་ཏེ་རྣམ་པར་མི་རྟོག་པ་ནི་སྒོ་ལྔའི་ཤེས་པའོ། ། རྣམ་པར་རྟོག་པ་ནི་ཡིད་ཀྱི་ཤེས་པ་སྟེ་དེ་གཉིས་ནི་སྒྲ་དོན་འཛིན་པས་མི་རྟོག་པ་དང་རྟོག་པའི་ཕྱིར་རོ། ། རྒྱུ་ནི་ཀུན་གཞིའོ། ། འཇུག་པ་ནི་དེ་ལས་གཞན་པའི་རྣམ་ཤེས་རྣམས་སོ། །
རྒྱུ་མཚན་ནི་རྒྱུ་སྟེ་དབང་པོ་དང་དོན་རྣམས་སོ། ། རྒྱུ་མཚན་ལས་བྱུང་བ་ནི་རྣམ་པར་ཤེས་པ་དྲུག་གོ ། མི་མཐུན་པ་དང་གཉེན་པོ་ནི་འདོད་ཆགས་ཞེ་སྡང་ལ་སོགས་པ་དང་བཅས་པ་དང་བྲལ་བའོ། ། ཕྲ་བའི་རབ་ཏུ་དབྱེ་བ་ནི་ཤེས་བྱ་ཕྲ་མོ་ཤིན་ཏུ་རྟོགས་པར་དཀའ་བ་ཤེས་པའི་བློ་སྟེ་དེ་ཡང་། མི་རིག་སྣ་ཚོགས་ལྷན་ཅིག་འབྱུང་། གཉེན་པོ་བག་ཆགས་མཚམས་སྦྱོར་གྲོལ། ཞེས་བྱ་བ་བདུན་ལས་དང་པོ་མི་རིག་པའི་རྣམ་པར་རིག་པ་ཕྲ་བ་ནི་ཀུན་གཞི་ལ་སྣོད་སྣང་བ་སྟེ་སྣང་ཡང་སྣང་བར་མི་ངེས་པའི་ཕྱིར་རོ། །

སྣ་ཚོགས་ཀྱི་རྣམ་པར་རིག་པ་ཕྲ་བ་ནི་རི་མོ་རྐྱང་པ་ལ་སོགས་པ་གཅིག་གི་རྣམ་པ་ཉིད་སྣ་ཚོགས་སུ་སྣང་བའོ། ། ལྷན་ཅིག་འབྱུང་བའི་རྣམ་པར་རིག་པ་ཕྲ་བ་ནི་དུས་གཅིག་ཏུ་བྱུང་བའི་རྣམ་པར་ཤེས་པ་དུ་མ་ཡུལ་དུ་མ་དུས་གཅིག་ཏུ་གཅོད་པ་དེ་རྟོགས་དཀའ་བ་ལ་བརྗོད་དོ། ། གཉེན་པོའི་རྣམ་པར་རིག་པ་ཕྲ་བ་ནི་འདོད་ཆགས་ལ་སོགས་པའི་འཆིང་བ་ཐམས་ཅད་དང་ལྡན་པའི་སེམས་དེ་ཡུད་ཙམ་ཉིད་ན་དེ་དང་བྲལ་ནས་མ་ཆགས་པ་ལ་སོགས་པའི་གཉེན་པོར་འགྱུར་བའོ། ། བག་ཆགས་ཀྱི་རྣམ་པར་རིག་པ་ཕྲ་བ་ནི་ཀུན་གཞི་ལ་བཞག་པའི་བག་ཆགས་ལས་རྣམ་སྨིན་གྱི་འབྲས་བུ་རིམ་གྱིས་འབྱུང་བའོ། ། ཉིང་མཚམས་སྦྱོར་བའི་རྣམ་པར་རིག་པ་ཕྲ་བ་ནི་རྒྱུད་གཅིག་ལ་འགྲོ་བའི་རིས་དུ་མ་འགྲུབ་པའི་ལས་ཀྱི་བག་ཆགས་དུ་མ་མཉམ་དུ་ཡོད་བཞིན་དུ་ལས་ཀྱི་བག་ཆགས་གཅིག་སད་ནས་འགྲོ་བ་གང་ཡང་རུང་བ་གཅིག་ཏུ་ཉིང་མཚམས་སྦྱོར་བའོ། ། གྲོལ་བའི་རྣམ་པར་རིག་པ་ཕྲ་བ་ནི་དགྲ་བཅོམ་པ་ཉོན་མོངས་ཐམས་ཅད་ཟད་ཀྱང་འཁོར་བ་ན་བཞུགས་པའམ། ཉོན་མོངས་པ་མ་ཟད་པའི་རྣམ་པར་འགྱུར་བ་ཀུན་ཏུ་སྟོན་པ་སྟེ་དེ་དག་ནི་ཤིན་ཏུ་བརྟག་དཀའ་ཞིང་འགལ་བ་ལྟ་བུ་ཡང་མི་འགལ་བར་གནས་པའི་ཕྱིར་ཤེས་བྱ་ཕྲ་བ་ཡིན་ནོ། ། ཐམས་ཅད་ཀྱང་ཞེས་བྱ་བ་ནི་ཆོས་གསུམ་པོ་ཐམས་ཅད་ཤེས་པ་འདི་དག་གི་ཡུལ་དུ་འགྱུར་བའི་ཕྱིར་རོ། ། མཐོང་བ་པོ་ལ་སོགས་པས་ནི་ཉན་པ་པོ་དང་སྣོམ་པ་པོ་དང་མྱོང་བ་པོ་དང་རེག་པ་པོ་དང་རྣམ་པར་ཤེས་པ་པོ་གཟུང་སྟེ་མཐོང་བ་ལ་སོགས་པ་ནི་ཤེས་པ་འདི་དག་གིས་མཐོང་བ་ཡིན་གྱི་བདག་གིས་ནི་མ་ཡིན་ནོ་ཞེས་སྟོན་པ་ཡིན་ནོ། ། གསུམ་པ་མངོན་ཤེས་དྲུག་གི་ཡུལ་དུ་གྱུར་པའི་མངོན་པར་ཤེས་པར་བྱ་བའི་སྤྱི་དོན་ལ་ངོ་བོ་དང་། རྒྱུ་དང་།
འབྲས་བུ་དང་། གང་ཟག་བཞི་ལས། དང་པོ་ལའང་མཚན་ཉིད་ནི་བསྐལ་པའི་དོན་མངོན་གྱུར་དུ་སྤྱོད་པའི་མཐུ་ཐོབ་པ་ཡིན་ནོ། ། མཚན་གཞི་ནི་མཛོད་ལས། རྫུ་འཕྲུལ་རྣ་བ་ཡིད་དང་ནི། ། སྔོན་ཚེ་འཆི་འཕོ་སྐྱེ་བ་དང་། ། ཟད་ཤེས་མངོན་དུ་བྱ་བ་ཡི། ། མངོན་ཤེས་རྣམ་དྲུག་རྣམ་གྲོལ་བློ། ། ཞེས་རྣམ་གྲོལ་གྱི་ལམ་གྱི་ཤེས་རབ་ལ་བཤད་དེ་འདི་དག་འཕགས་པའི་ས་ལ་བློ་ངོ་བོ་གཅིག བྱེད་པ་དྲུག་དང་ལྡན་པར་སྐྱེ་བ་ཡིན་ཏེ་རིན་པོ་ཆེ་གཅིག་ཉིད་བྱེད་པ་དུ་མ་དང་ལྡན་པ་བཞིན་ནོ། །
དེ་ལ་དང་པོ་ལུས་དང་། གཉིས་པ་ངག་དང་། ཐ་མ་བཞི་སེམས་དག་པའི་ཡོན་ཏན་ཡིན་ནོ། ། ཡང་དང་པོ་གསུམ་ནི་མངོན་པར་ཤེས་པ་ཙམ་ཡིན་ལ། ཐ་མ་གསུམ་ནི་དུས་གསུམ་རིག་པ་དང་གཉིས་ཀ་ཡིན་ཏེ་མཛོད་ལས། གསུམ་ནི་རིག་པ་སྔོན་མཐའ་སོགས། ། མ་རིག་པ་ནི་བཟློག་ཕྱིར་རོ། ། ཞེས་བཤད་པའི་ཕྱིར་རོ། ། རྒྱུ་ལ་ཚེ་འདིར་སྒྲུབ་པར་བྱེད་པའི་རྒྱུ་ནི་ཞི་གནས་དང་ལྷག་མཐོང་དང་ཡིད་ལ་བྱེད་པ་གསུམ་ཡིན་ཏེ་མདོ་སྡེ་རྒྱན་ལས། བསམ་གཏན་བཞི་པ་ཤིན་ཏུ་དག་ཐོབ་ནས། །
མི་རྟོག་ཡེ་ཤེས་ཡོངས་སུ་གཟུང་བ་དང་། ། ཇི་ལྟར་རྣམ་གནས་ཡིད་ལ་བྱེད་པ་ལས། ། མཐུ་གྲུབ་པ་ཡི་དམ་པ་ཐོབ་པར་འགྱུར། ། ཞེས་འབྱུང་བ་ཡིན་ནོ། ། དེ་ལ་ཡིད་ལ་བྱེད་པ་ནི་ལུས་ཡང་ཞིང་ཐོགས་པ་མེད་པར་མོས་པ་དང་། སྒྲ་དུ་མ་ལ་སེམས་གཏོད་པ་དང་། གཞན་གྱི་སེམས་དུ་མ་ལ་ཡིད་གཏོད་པ་དང་། སྔོན་གྱི་གནས་སྐབས་དུ་མ་དྲན་པར་བྱེད་པ་དང་། སྣང་བ་དང་ལྡན་པའི་གཟུགས་ཡིད་ལ་བྱེད་པ་དང་། ཆོས་ཐམས་ཅད་བདག་མེད་པར་སྒོམ་པ་སྟེ་དྲུག་ཡིན་ནོ། །
རྣམ་པར་སྨིན་པའི་རྒྱུ་ནི་རིན་པོ་ཆེའི་ཕྲེང་བ་ལས། ལྷམ་དང་བཞོན་པ་བྱིན་པ་དང་། ། ཉམས་ཐག་བསྐུར་བ་བྱས་པ་དང་། ། བཞོན་པས་བླ་མ་བཀུར་བ་ཡིས། ། མཁས་པས་རྫུ་འཕྲུལ་འཐོབ་པར་འགྱུར། ། མཆོད་རྟེན་མཆོད་པའི་རོལ་མོ་དང་། ། དྲིལ་བུ་དག་ནི་ཕུལ་བ་དང་། དུང་དང་རྔ་ནི་རབ་ཕུལ་བས། ། ལྷ་ཡི་རྣ་བ་འཐོབ་པར་འགྱུར། ། གཞན་གྱི་འཁྲུལ་བ་མི་གླེང་ཞིང་། །
ཡན་ལག་ཉམས་པ་རྣམས་མི་བརྗོད། ། སེམས་ནི་རྗེས་སུ་བཟུང་བ་ཡིས། ། གཞན་གྱི་སེམས་ནི་ཤེས་པ་འཐོབ། ། ཆོས་ཀྱི་ཆེད་དང་དེ་བཞིན་དུ། ། གཞུང་གི་དོན་དག་དྲན་པ་དང་། ། ཆོས་ཀྱི་སྦྱིན་པ་དྲི་མེད་པས། ། ཚེ་རབས་དྲན་པ་འཐོབ་པར་འགྱུར། ། མཆོད་རྟེན་མར་མེའི་ཕྲེང་བ་དང་། ། མུན་པ་དག་ཏུ་སྒྲོན་མེ་དང་། ། མར་མེ་འབྲུ་མར་བྱིན་པ་ཡིས། །
ལྷ་ཡི་མིག་ནི་འཐོབ་པར་འགྱུར། ། དངོས་རྣམས་ངོ་བོ་ཉིད་མེད་པ། ། ཡང་དག་ཇི་བཞིན་ཡོངས་ཤེས་པས། ། མངོན་ཤེས་དྲུག་པ་ཟག་པ་ཀུན། ། ཟད་པའི་མཆོག་ནི་འཐོབ་པར་འགྱུར་ཞེས་འབྱུང་བ་ཡིན་ནོ། ། འབྲས་བུ་ནི་སེམས་ཅན་རྣམས་ཆོས་མཉམ་པ་ཉིད་དུ་རྟོགས་པ་ལ་འགོད་པ་དང་། ། འཕགས་པའི་སྐྱེ་བོ་ཐམས་ཅད་བྱམས་པ་དང་། ཡིད་དུ་འོང་བ་དང་འཕྲད་པ་དང་། ལྷ་ཐམས་ཅད་ཀྱིས་ཕྱག་བྱེད་པ་དང་། སངས་རྒྱས་སུ་ལུང་སྟོན་པར་འགྱུར་རོ། །
གཞན་ཡང་ཡུམ་ལས་ཤ་རིའི་བུ་མངོན་པར་ཤེས་པ་ཡོངས་སུ་དག་པས་ནི་རྣམ་པ་ཐམས་ཅད་མཁྱེན་པ་ཉིད་གཏོད་པར་བྱེད་པ་ཡིན་ནོ་ཞེས་གསུངས་སོ། ། གང་ཟག་ནི་དང་པོ་ལྔ་བྱང་ཆུབ་ཀྱི་ལམ་ལ་ཞུགས་པ་དང་མ་ཞུགས་པའི་སོ་སོ་སྐྱེ་བོ་ལའང་ཡོད་དེ་མྱ་ངན་བསལ་བ་ལས། དྲང་སྲོང་ཆེན་པོ་ལྔ་མངོན་ཤེས། ། མཁའ་ལ་རྒྱང་རིང་འགྲོ་བ་ཡང་། ། གང་ན་སྤྱོད་ཡུལ་འཆི་མེད་པ། ། དེར་ནི་འགྲོ་བའི་ནུས་པ་མེད། ། ཅེས་འབྱུང་བ་བཞིན་ནོ། ། ཟག་ཟད་ཀྱི་མངོན་ཤེས་ནི་འཕགས་པའི་གང་ཟག་ཐམས་ཅད་ལ་ཡོད་དོ། ། ཡན་ལག་གི་དོན་ལ་མངོན་པར་ཤེས་པར་བྱ་བ་ནི་མངོན་ཤེས་དྲུག་གི་ཡུལ་ལོ། ། ཀུན་ཏུ་འགྲོ་བ་ནི་རྫུ་འཕྲུལ་གྱི་མངོན་པར་ཤེས་པ་གཅིག་ཏུ་གྱུར་ནས་མང་པོར་འགྱུར་བ་ལ་སོགས་པ་སྟེ་མེད་པ་སྤྲུལ་བ་དང་། །
ཡོད་པ་སྒྱུར་བ་གཉིས་བྱེད་པའི་ལས་ཅན་ནོ། ། རྗེས་སུ་ཐོས་པ་ནི་ལྷའི་རྣ་བའི་མངོན་ཤེས་ཀྱིས་འགྲོ་བ་སྣ་ཚོགས་ཀྱི་སྒྲ་སྣ་ཚོགས་ཐོས་པའོ། ། སྤྱོད་པ་ལ་འཇུག་པ་ནི་གཞན་གྱི་སེམས་ཤེས་པའི་མངོན་ཤེས་ཀྱིས་གཞན་གྱི་སེམས་ཀྱི་རྒྱུ་བ་སྣ་ཚོགས་རིག་པའོ། ། འོང་བ་ནི་སྔོན་གྱི་གནས་རྗེས་སུ་དྲན་པའི་མངོན་ཤེས་ཀྱིས་རང་དང་གཞན་གྱི་ཚེ་རབས་གཅིག་ནས་གཅིག་ཏུ་བརྒྱུད་དེ་འོངས་པ་དུ་མ་ཤེས་སོ། ། འགྲོ་བ་ནི་འཆི་འཕོ་དང་སྐྱེ་བ་ཤེས་པའི་མངོན་ཤེས་ཀྱིས་མ་འོངས་པའི་སྐྱེ་བར་འཇུག་ཅིང་འགྲོ་བ་ཤེས་པའོ། ། ངེས་པར་འབྱུང་བ་ནི་ཟག་པ་ཟད་པའི་མངོན་ཤེས་ཀྱིས་ཁམས་གསུམ་ལས་ངེས་པར་འབྱུང་བའི་ཐབས་ཤེས་པའོ། ། ཐམས་ཅད་ཀྱང་ཞེས་བྱ་བ་ནི་མངོན་ཤེས་ཐ་མ་གསུམ་གྱི་ཡུལ་དུ་ཤེས་བྱ་ཐམས་ཅད་འགྱུར་བའི་ཕྱིར་རོ། ། དེ་དང་དེ་མངོན་ཤེས་ཀྱི་མཐུ་ཡིན་པར་ཤེས་ན་ནི་བདག་གི་མཐུ་ཡིན་པ་འཇིག་པའི་ཕྱིར་བདག་མཐུ་དང་བཅས་པར་ཞེས་གསུངས་སོ། ། གསུམ་པ་གཟུགས་ཅན་ལ་སོགས་པ་ལ་དོན་དྲུག་གི་དང་པོ་གཟུགས་ཅན་ལ་གཟུགས་དེའི་བདག་ཉིད་ཅེས་བྱ་བ་ནི་རེག་པ་དང་ཡུལ་དཔྱད་པས་གཟུགས་སུ་ཡོད་པའོ། ། འབྱུང་བ་རྟེན་དུ་གྱུར་པ་ནི་འབྲས་བུའི་གཟུགས་སམ་འབྱུང་བ་བཞི་ནང་ཕན་ཚུན་ནོ། །
དགའ་བ་ཀུན་འབྱུང་བ་ནི་གཞི་ཐ་དད་པར་བྱས་ན་གཟུགས་ཡིད་དུ་འོང་བ་ཡིན་ཏེ་དེ་འབྱུང་བའི་ཕྱིར་རོ། ། གཞི་མཐུན་པར་བྱས་ན་དགའ་བའང་ཡིན་ལ་ཀུན་འབྱུང་བའང་ཡིན་པའི་འདོད་ཆགས་ཏེ་འདི་ནི་རྒྱུ་འབྲས་ཀྱི་འབྲེལ་བས་བཏགས་པ་ཡིན་ནོ། ། ཕྱོགས་དང་བཅས་པ་ནི་ཆ་ཤས་དང་བཅས་པའོ། ། ཡུལ་ལ་ཁྱབ་པ་ནི་གོ་ས་གནོན་པའོ། ། ཡུལ་ཉེ་བར་བསྟན་དུ་རུང་བ་ནི་ཕྱོགས་འདི་ན་ནི་འདི་ཡོད་དོ་ཞེས་བསྟན་པར་ནུས་པའོ། ། སྤྱོད་ཡུལ་དུ་གྱུར་པ་ནི་མངོན་སུམ་དུ་གྱུར་པའོ། ། གཉིས་སྤྱོད་ཡུལ་དུ་མཚུངས་པ་ནི་གཉིས་ལ་མཐུན་སྣང་དུ་གྲུབ་པའོ། ། ཚོར་བ་ལ་སོགས་པ་ལ་ནི་དེ་མེད་དོ། ། འབྲེལ་བ་ནི་དབང་པོ་གཟུགས་ཅན་དང་འབྲེལ་བའི་ཤེས་པའོ། ། རྗེས་སུ་འབྲེལ་བ་ནི་གཟུགས་མེད་ཀྱི་མིང་བཞིའི་ཕུང་པོ་སྟེ་གཟུགས་ཀྱི་ས་བོན་དང་འབྲེལ་བའོ། །
རབ་ཏུ་རྟོག་པ་ནི་ངོ་བོ་དང་ཁྱད་པར་དུ་བརྟག་པར་བྱ་བའི་གཟུགས་སམ་ཡང་ན་དེའི་ཡུལ་ཅན་གྱི་རྟོག་པའོ། ། གནོད་པར་བྱ་བ་ནི་ལག་པའམ་མྱ་ངན་ལ་སོགས་པས་རྣམ་པར་འགྱུར་ནས་འགྲོ་བའོ། ། གོ་བར་བྱེད་པ་ནི་དུ་བ་ལ་སོགས་པ་མེའི་གོ་བྱེད་ཡིན་པའམ། ཡང་ན་གཞན་ལ་བསྟན་པས་གོ་བར་བྱེད་པའོ། ། བསགས་པ་རྣམ་པར་བཞག་པ་ནི་རྡུལ་ཕྲ་རབ་ནས་དཔག་ཚད་ཀྱི་བར་དུ་བསགས་པའོ། ། ཕྱི་རོལ་དུ་བལྟས་པ་ནི་འདོད་པའི་གཟུགས་སོ། ། ནང་དུ་བལྟས་པ་ནི་གཟུགས་ན་སྤྱོད་པའི་གཟུགས་སོ། ། རྒྱུན་རིང་བ་ནི་འཁོར་བ་ཐོག་མཐའ་མེད་པའི་སོ་སོ་སྐྱེ་བོའི་གཟུགས་སོ། ། ཡོངས་སུ་ཆད་པ་ནི་འཕགས་པ་སློབ་པའི་གཟུགས་ལན་བདུན་ན་གཟུགས་རྒྱུན་ཆད་པ་ལ་སོགས་པ་དུས་ཡོངས་སུ་ཆད་པའོ། ། དེའི་དུས་ནི་མི་སློབ་པའི་གཟུགས་སྲིད་པ་ཐ་མའི་དུས་ཙམ་དུ་ཟད་པའོ། །
ངེས་པར་སྟོན་པ་ནི་སངས་རྒྱས་དང་བྱང་ཆུབ་སེམས་དཔའི་གཟུགས་འཇའ་ཚོན་ལྟར་གྲུབ་པ་མེད་པའོ། ། ཐམས་ཅད་ཀྱང་ཞེས་བྱ་བ་ནི་གནོད་པར་བྱ་བའི་གཟུགས་ཅན་ནམ་ཡང་ན་མཚན་ཉིད་པ་དང་བཏགས་པ་བ་མ་ཕྱེ་བའོ། ། ཡང་ན་ཞེས་བྱ་བ་ནི་དེ་གཉིས་ཕྱེ་བ་སྟེ་དགའ་བ་ཀུན་འབྱུང་བ་དང་འབྲེལ་བ་དང་རྗེས་སུ་འབྲེལ་བ་དང་རབ་ཏུ་རྟོག་པ་དང་བཞི་ནི་བཏགས་པ་བ་ཡིན་ལ། གཞན་བཅུ་དྲུག་ནི་མཚན་ཉིད་པ་ཡིན་པའི་ཕྱིར་རོ། ། གཟུགས་མེད་ལའང་གཟུགས་སུ་བཏགས་ནས་གཟུགས་ཅན་ཕུང་པོ་ལྔར་བསྟན་པས་བདག་ལ་གཟུགས་ཅན་དུ་ཞེན་པ་སྤོང་ངོ་། ། གཉིས་པ་གཟུགས་ཅན་མ་ཡིན་པ་ལ་སྔར་གྱི་གཟུགས་ཅན་ལས་བཟློག་པ་ནི་གཟུགས་ཅན་མཚན་ཉིད་པ་བཅུ་དྲུག་ནི་དེའི་བདག་ཉིད་མ་ཡིན་པ་དང་། ངེས་པར་སྟོན་པ་མ་ཡིན་པ་ཞེས་བྱ་བའི་བར་དུ་བཟློག་སྟེ་མཚན་གཞི་ནི་ནམ་མཁའ་ལ་སོགས་པའི་དངོས་མེད་དང་སེམས་དང་སེམས་བྱུང་ལ་སོགས་པ་ཡིན་ནོ། ། བརྟགས་པ་བ་བཞི་བཟློག་པ་ནི་སེམས་དང་སེམས་བྱུང་བཟློག་པ་བེམ་པོ་དང་དངོས་མེད་ཡིན་ལ་དེ་གཉིས་ནི་གཟུགས་ཅན་མ་ཡིན་པ་སེམས་དང་སེམས་བྱུང་དང་ཡུལ་ཡུལ་ཅན་དུ་འབྲེལ་བས་གཟུགས་ཅན་མ་ཡིན་པར་བཏགས་པ་ཡིན་ཏེ་དོན་དུ་ན་བེམ་པོ་ནི་གཟུགས་ཅན་དང་། དངོས་མེད་ནི་མེད་དགག་ཡིན་པའི་ཕྱིར་རོ། ། ཐམས་ཅད་ཀྱང་གཟུགས་ཅན་མ་ཡིན་པར་འགྱུར་བ་ནི་རིག་པ་དང་འདུས་མ་བྱས་ནི་གཟུགས་ཅན་མ་ཡིན་པ་མཚན་ཉིད་པ་ཡིན་ལ།
བེམ་པོ་རྣམས་ནི་གཟུགས་ཅན་མ་ཡིན་པ་བཏགས་པ་བ་ཡིན་པའི་ཕྱིར་རོ། ། ཡང་ན་ཅི་རིགས་སུ་སྦྱར་བ་ནི་རིག་པ་དང་འདུས་མ་བྱས་ནི་གཟུགས་ཅན་མ་ཡིན་ལ། བེམ་པོ་ནི་གཟུགས་ཅན་ཡིན་པའི་ཕྱིར་རོ། ། གསུམ་པ་བསྟན་ཡོད་ལ་ལྷག་མའི་དབྱེ་བ་གཟུགས་ཅན་བཞིན་ནོ་ཞེས་བྱ་བ་ནི་སྔར་བཤད་པའི་ཉི་ཤུ་པའོ། ། ཐམས་ཅད་ཀྱང་ཞེས་བྱ་བ་ནི་མཚན་ཉིད་པ་དང་བཏགས་པ་བ་མ་ཕྱེ་ན་ཆོས་གསུམ་པོ་ཐམས་ཅད་ཀྱང་བསྟན་ཡོད་ཡིན་ཏེ་བསྟན་ཡོད་མ་ཡིན་པ་རྣམས་ཀྱང་འབྲེལ་བ་ལ་སོགས་པའི་སྒོ་ནས་བསྟན་ཡོད་དུ་འདོགས་པའི་ཕྱིར་རོ། ། ཡང་ན་ཅི་རིགས་སུ་སྦྱར་བ་ནི་བསྟན་ཡོད་འདིར་ནི་གཟུགས་གཅིག་པུ་ཞེས་འབྱུང་བའི་ཕྱིར་སྔར་གཟུགས་ཅན་གྱི་དབྱེ་བ་ཉི་ཤུའི་བཅུ་དྲུག་ནི་བསྟན་ཡོད་མཚན་ཉིད་པ་ཡིན་ལ། བཞི་ནི་བསྟན་ཡོད་བཏགས་པ་བ་ཡིན་པའི་ཕྱིར་རོ། ། ཆོས་གསུམ་བསྟན་ཡོད་དུ་བསྟན་པས་ནི་བདག་བསྟན་ཡོད་དུ་ཞེན་པ་སྤོང་ངོ་། ། བཞི་པ་བསྟན་མེད་ལ་བསྟན་ཡོད་ལས་བཟློག་པས་ཆོས་གསུམ་པོ་ཐམས་ཅད་བསྟན་མེད་དུ་འགྱུར་བ་ནི་བསྟན་མེད་མ་ཡིན་པའི་གཟུགས་རྣམས་ཀྱང་འབྲེལ་བ་ལ་སོགས་པའི་སྒོ་ནས་བསྟན་མེད་དུ་འདོགས་པའི་ཕྱིར་རོ། ། ཡང་ན་ཅི་རིགས་སུ་སྦྱར་བ་ནི་གཟུགས་ནི་བསྟན་ཡོད་དང་།
གཞན་རྣམས་ནི་བསྟན་མེད་ཡིན་ནོ། ། བསྟན་མེད་ཆོས་གསུམ་དུ་བསྟན་པས་ནི་བདག་བསྟན་མེད་དུ་ཞེན་པ་སྤོང་ངོ་། ། ལྔ་པ་ཐོགས་བཅས་ལ་དང་པོ་མཚན་ཉིད་པ་དང་བཏགས་པ་བ་སྤྱིར་བསྟན་པའི་བསྟན་དུ་ཡོད་པ་གང་ཡིན་པ་དེ་ཐོགས་བཅས་ཀྱང་ཡིན་པ་ནི་བསྟན་ཡོད་མཚན་ཉིད་པ་གང་ཡིན་པ་དེ་ཐོགས་བཅས་ཀྱང་མཚན་ཉིད་པ་ཡིན་ལ། བསྟན་ཡོད་བཏགས་པ་བ་གང་ཡིན་པ་དེ་ཐོགས་བཅས་ཀྱང་བཏགས་པ་བ་ཡིན་ནོ་ཞེས་བྱ་བའི་དོན་ཏོ། ། གཉིས་པ་མཚན་ཉིད་པ་བྱེ་བྲག་ཏུ་བཤད་པ་ནི་ཡང་ཞེས་བྱ་བ་ལ་སོགས་པས་སྟོན་པར་བྱེད་དེ། དེ་ལ་རིགས་ནི་ཐོགས་བཅས་ཀྱི་ངོ་བོ་ཉིད་དེ་སྒྲིབ་བྱེད་ནི་ཡོལ་བ་ལ་སོགས་པའོ། ། བསྒྲིབ་པར་བྱ་བ་ནི་བུམ་པ་དང་འོད་ལ་སོགས་པ་སྟེ་རང་གི་གོ་སར་གཞན་འབྱུང་བ་ལ་ཐོགས་ཤིང་གེགས་བྱེད་པའི་ཕྱིར་རོ། ། རྡུལ་ཕྲ་མོ་བསགས་པས་གོང་བུར་གྱུར་པ་ནི་ཉེ་བར་བསགས་པའི་ཐོགས་བཅས་སོ། ། རྡུལ་རེ་རེ་བ་ནི་ཕན་ཚུན་མི་ཐོགས་ཏེ་ཡིད་ཤེས་ཀྱིས་བཀོད་པ་ཡིན་གྱི་དོན་ལ་མ་གྲུབ་པའི་ཕྱིར་རོ། ། ཡང་ན་འདི་མཛོད་ལས།
འདོད་ན་དབང་པོ་མེད་པ་དང་། ། སྒྲ་མེད་ཕྲ་རབ་རྡུལ་རྫས་བརྒྱད། ། ཅེས་བྱ་བ་ལ་སོགས་པ་འབྱུང་བའི་ཉན་ཐོས་སྡེ་པ་དག་གི་ལུགས་ཡིན་ཏེ། གཞན་དུ་ན་གོང་བུ་རྡུལ་ཕྲ་རབ་ཀྱི་ཚད་ཙམ་དུ་ཐལ་བར་འགྱུར་ཏེ་རྡུལ་ཕྲ་རབ་རེ་རེ་བ་ནི་ཕན་ཚུན་མི་ཐོགས་པས་གཅིག་གི་ནང་དུ་གཅིག་ཐིམ་པའི་ཕྱིར་རོ། ། ཏིང་ངེ་འཛིན་གྱིས་མ་བསྒྱུར་བ་བསམ་གཏན་མེད་པ་རྣམས་ཀྱི་གཟུགས་ནི་ཡོངས་སུ་སྦྱང་བ་མ་བྱས་པའི་ཐོགས་བཅས་ཏེ། འདི་ལྟར་བསམ་གཏན་པའི་ལྷ་རྣམས་ནི་ལུས་ཏིང་ངེ་འཛིན་གྱིས་སྦྱངས་པས་ཐོགས་པ་མེད་དེ་སྐྲའི་རྩེ་མོའི་ཁྱོན་ཙམ་ལ་ཡང་སྟོང་ཕྲག་དུ་མ་གནས་སོ་ཞེས་རྣལ་འབྱོར་སྤྱོད་པའི་ས་ལས་བཤད་དོ། ། གསུམ་པ་ཐོགས་བཅས་བཏགས་པ་བ་བཤད་པ་ནི་ཡང་ཞེས་བྱ་བས་སྟོན་ཏེ་རབ་ཏུ་འཁྲུགས་པ་ནི་ཁོང་ཁྲོའོ། ། དེའི་གཞིའི་གནས་ནི་མི་སྡུག་པའི་ཆོས་གསུམ་སྟེ་དེ་དག་ལས་དེ་འབྱུང་བའི་ཕྱིར་རོ། ། དེ་དག་ལ་ནི་སེམས་བདེ་བར་འཇུག་པ་ཐོགས་སོ་ཞེས་ཤེས་པར་བྱ་བའི་ཕྱིར་ཐོགས་བཅས་སུ་བཏགས་ཏེ་སྤྱོད་པ་ལ་འཇུག་པ་ལས། མདོར་ན་ཁྲོ་བས་བདེར་གནས་པ། །
དེ་ནི་འགའ་ཡང་ཡོད་མ་ཡིན། ། ཞེས་འབྱུང་བ་བཞིན་ནོ། ། ཐམས་ཅད་ཀྱང་ཞེས་བྱ་བ་ལ་མཚན་ཉིད་འདིས་ཐམས་ཅད་ཐོགས་བཅས་ཡིན་ནོ་ཞེས་སློབ་དཔོན་རྒྱལ་བའི་སྲས་འཆད་དོ། ། དེ་ནི་མ་ཡིན་ཏེ་སྡུག་པའི་ཆོས་གསུམ་ནི་འདིས་ཐོགས་བཅས་མ་ཡིན་པའི་ཕྱིར་རོ། ། དེས་ན་མཚན་ཉིད་པ་དང་བཏགས་པ་བ་གཉིས་ཀའི་ཚུལ་གྱིས་ནི་ཆོས་གསུམ་པོ་ཐམས་ཅད་ཀྱང་ཐོགས་བཅས་ཏེ་ཐོགས་མེད་རྣམས་ཀྱང་ཐོགས་བཅས་དང་འབྲེལ་བ་ལ་སོགས་པའི་ཕྱིར་རོ། ། ཡང་ན་ཅི་རིགས་སུ་སྦྱར་བ་ནི་ཐོགས་བཅས་གསུམ་ནི་མཚན་ཉིད་པ་དང་དེ་ལས་གཞན་པ་རིག་པ་དང་འདུས་མ་བྱས་ལ་སོགས་པ་ནི་ཐོགས་མེད་དོ། ། ཐོགས་བཅས་ཆོས་གསུམ་དུ་བསྟན་པས་ནི་བདག་ལ་ཐམས་ཅད་དུ་སོང་བ་མ་ཡིན་པ་ཐོགས་བཅས་སུ་འཛིན་པ་སྤོང་ངོ་། ། དྲུག་པ་ཐོགས་མེད་ལ་ཐོགས་བཅས་ལ་བཟློག་པ་ནི་ཐོགས་བཅས་རྣམ་པ་གསུམ་ལས་བཟློག་པ་སེམས་དང་སེམས་བྱུང་དང་འདུས་མ་བྱས་རྣམས་སོ། ། ཐམས་ཅད་ཀྱང་ཞེས་བྱ་བ་ནི་ཐོགས་མེད་མཚན་ཉིད་པ་དང་བཏགས་པ་བ་མ་ཕྱེ་ན་ཐོགས་བཅས་རྣམས་ཀྱང་ཐོགས་མེད་ཡིན་ཏེ་དེ་དང་འབྲེལ་བའི་ཕྱིར་རོ། ། ཡང་ན་ཅི་རིགས་སུ་སྦྱར་བ་ནི་སྔར་བཤད་པ་གསུམ་ནི་ཐོགས་བཅས་དང་སེམས་དང་སེམས་བྱུང་དང་འདུས་མ་བྱས་རྣམས་ནི་ཐོགས་མེད་དོ། །
ཐོགས་མེད་ཆོས་གསུམ་དུ་བསྟན་པས་ནི་བདག་ཐོགས་མེད་དུ་ཞེན་པ་སྤོང་ངོ་། ། བཞི་པ་ཟག་བཅས་ལ་སོགས་པ་བཅུ་གཉིས་ཀྱི་ཟག་བཅས་ལ་ཟག་པ་དེའི་བདག་ཉིད་ནི་རྩ་བ་དང་ཉེ་བའི་ཉོན་མོངས་པ་རྣམས་ཏེ་ཟག་པའི་རང་བཞིན་ཡིན་པས་དེར་གཞག་གོ ། ཟག་པ་དང་འབྲེལ་བ་ནི་དེ་དང་ལྷན་ཅིག་འབྱུང་བའི་སེམས་དང་སེམས་བྱུང་རྣམས་དང་དེ་དག་གི་གནས་མིག་ལ་སོགས་པ་རྣམས་ཏེ་ཟག་པའི་གྲོགས་དང་གནས་ཡིན་པའི་སྒོ་ནས་དེར་གཞག་གོ ། ཟག་པས་བཅིངས་པ་ནི་དགེ་བ་ཟག་བཅས་རྣམས་ཏེ་ཟག་པའི་དབང་གིས་དེ་དག་གི་སྲིད་པ་སྒྲུབ་པའི་སྒོ་ནས་དེར་གཞག་གོ ། འདི་ལྟར་དགེ་བ་རྣམས་ནི་ཟག་པས་བཅིངས་པས་ཁམས་གསུམ་ལས་མི་འཕགས་པར་འགྱུར་ཏེ་དེས་མ་བཅིངས་ན་ཟག་མེད་ཀྱི་དགེ་བར་གྱུར་ནས་ཐར་པའི་གྲོང་དུ་འགྲོ་བ་ཡིན་ནོ། ། ཟག་པའི་རྗེས་སུ་འབྲེལ་བ་ནི་དེའི་ས་བོན་ཡོད་པའི་ཀུན་གཞི་སྟེ་ས་གཅིག་གི་ཀུན་གཞིའང་ས་ཐམས་ཅད་ཀྱི་ཟག་པའི་ས་བོན་དང་ལྡན་ནོ། ། འདི་ནི་ཟག་པའི་རྒྱུའི་རྐྱེན་ཡིན་པའི་སྒོ་ནས་དེར་གཞག་གོ ། ཟག་པའི་རྗེས་སུ་མཐུན་པ་ནི་དེའི་དམིགས་པའི་ཡུལ་ཏེ་འདི་ནི་ཟག་པའི་དམིགས་རྐྱེན་བྱེད་པའི་སྒོ་ནས་དེར་གཞག་གོ ། དོན་འདི་ཉིད་མཛོད་ལས། ལམ་མ་གཏོགས་པའི་འདུས་བྱས་རྣམས། །
ཟག་བཅས་གང་ཕྱིར་དེ་དག་ལ། ། ཟག་རྣམས་ཀུན་ཏུ་རྒྱས་པར་འགྱུར། ། ཞེས་འབྱུང་ངོ་། ། ཟག་པའི་རྒྱུ་ལས་བྱུང་བ་ནི་དགྲ་བཅོམ་པའི་ཕུང་པོ་རྣམས་ཡིན་ཏེ་ཚེ་སྔ་མའི་ཉོན་མོངས་པ་ལས་བྱུང་བའི་ཕྱིར་རོ་ཞེས་སློབ་དཔོན་རྒྱལ་བའི་སྲས་འཆད་དོ། ། འདི་ནི་སོ་སོ་སྐྱེ་བོའི་ཕུང་པོ་ལྔ་ལ་བྱས་ན་ལེགས་ཏེ་དེ་ལྟར་བྱས་ན་མདོ་ལས་དགྲ་བཅོམ་པ་ཟག་པ་ཟད་པ་ཞེས་གསུངས་པ་དང་འགལ་བར་འགྱུར་རོ། ། དེས་ན་སོ་སོ་སྐྱེ་བོ་ནི་ཟག་པའི་སྒོ་དྲུག་ཅར་དང་འབྲེལ་བའི་སྒོ་ནས་ཟག་བཅས་སུ་བལྟའོ། ། ཉེ་བར་ལེན་པའི་ཕུང་པོ་ལྔ་རྣམས་ཞེས་བྱ་བ་ལ་གཟུགས་ཀྱི་ཕུང་པོའི་དབང་པོ་ལྔ་ནི་ཟག་པ་དང་འབྲེལ་བའི་ཟག་བཅས་སོ། ། ཡུལ་ལྔ་ནི་ཟག་པའི་རྗེས་སུ་མཐུན་པའོ། ། རྣམ་པ་རིག་བྱེད་མ་ཡིན་པའི་གཟུགས་ནི་ཀུན་བརྟགས་པ་ཁོ་ན་ཡིན་ནོ། ། ཚོར་བ་དང་འདུ་ཤེས་གཉིས་ཀྱང་འབྲེལ་བས་སོ། །
འདུ་བྱེད་ལ་ལྡན་པའི་འདུ་བྱེད་ཀྱི་ཀུན་འགྲོ་གསུམ་དང་ཡུལ་ངེས་པ་ལྔ་དང་གཞན་འགྱུར་བཞི་ནི་ཟག་པ་དང་འབྲེལ་བས་སོ། ། དགེ་བ་བཅུ་གཅིག་ནི་ཟག་པས་བཅིངས་པས་སོ། ། རྩ་བ་དང་ཉེ་བ་ནི་བདག་ཉིད་ཡིན་པས་སོ། ། མི་ལྡན་པའི་འདུ་བྱེད་རྣམས་ནི་གཟུགས་དང་སེམས་དང་སེམས་ལས་བྱུང་བ་ལ་བཏགས་པས་གདགས་གཞི་གསུམ་པོ་དེ་གང་གི་ཟག་བཅས་སུ་འདུག་པ་དེའི་སྒོ་ནས་ཟག་བཅས་ཡིན་སྟེ་དེའང་བཤད་ཟིན་པ་དང་འཆད་པར་འགྱུར་བ་ཡིན་ནོ། ། འགོག་པའི་སྙོམས་འཇུག་ལ་སོགས་པ་འཇིག་རྟེན་ལས་འདས་པར་ངེས་པ་རྣམས་ནི་ཟག་བཅས་སུ་མི་གཟུང་ངོ་། ། རྣམ་པར་ཤེས་པའི་ཕུང་པོ་ལ་ཀུན་གཞི་ནི་ཟག་པ་དང་རྗེས་སུ་འབྲེལ་བས་སོ། ། ཉོན་ཡིད་དང་ཚོགས་དྲུག་ནི་ཟག་པ་དང་འབྲེལ་བས་སོ། ། ཉེར་ལེན་གྱི་ཁམས་བཅོ་ལྔ་ནི་ཐ་མ་གསུམ་མ་གཏོགས་པའོ། ། ཉེར་ལེན་གྱི་སྐྱེ་མཆེད་བཅུ་ནི་ཐ་མ་གཉིས་མ་གཏོགས་པ་སྟེ་དེ་དག་ནི་ཟག་བཅས་ཡིན་ནོ། ། འོ་ན་ཁམས་དང་སྐྱེ་མཆེད་ལྷག་མ་ཀུན་ཟག་མེད་ཡིན་ནམ་སྙམ་ན་ཁམས་གསུམ་དང་སྐྱེ་མཆེད་གཉིས་ཀྱི་ཕྱོགས་ནི་ཟག་པ་དང་བཅས་པ་རྣམས་སོ་ཞེས་གསུངས་སོ། །
འདིས་ནི་འདི་སྟོན་པར་བྱེད་དེ་ཡིད་དང་ཡིད་ཀྱི་རྣམ་པར་ཤེས་པའི་ཁམས་དང་ཆོས་ཀྱི་ཁམས་དང་། ཡིད་ཀྱི་སྐྱེ་མཆེད་དང་ཆོས་ཀྱི་སྐྱེ་མཆེད་ཐམས་ཅད་ནི་ཟག་བཅས་མ་ཡིན་གྱི་འོན་ཀྱང་ལྔ་པོ་དེའི་ཕྱོགས་གཅིག་ཏུ་གྱུར་པ་འཕགས་པའི་ལམ་དང་འདུས་མ་བྱས་མ་གཏོགས་པ་རྣམས་ཡིན་ཏེ་ཟག་པའི་སྒོ་དྲུག་དང་འབྲེལ་བའི་ཕྱིར་རོ། ། ཇི་ལྟར་འབྲེལ་བའི་ཚུལ་ནི་འདས་མ་ཐག་པར་བཤད་ཟིན་ཏོ། ། ཆོས་གསུམ་ཟག་བཅས་སུ་ཤེས་ན་བདག་ཟག་བཅས་སུ་འཛིན་པ་ལྡོག་པར་འགྱུར་རོ། ། ཟག་མེད་ལ་ཟག་བཅས་ལས་བཟློག་པ་ནི་སྒོ་དྲུག་དང་མ་འབྲེལ་བའོ། ། ཉེར་ལེན་མེད་པའི་ཕུང་པོ་ལྔ་ནི་འཕགས་པ་རྣམས་ཀྱི་ཟག་མེད་ཀྱི་ཕུང་པོ་ལྔ་སྟེ་སྔར་བཤད་པ་རྣམས་ཀྱི་ནང་ནས་ཟག་བཅས་སུ་ངེས་པ་རྣམས་དོར་བར་བྱའོ། ། ཡང་ན་ཟག་མེད་ཀྱི་ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་དང་། རྣམ་གྲོལ་དང་།
རྣམ་གྲོལ་གྱི་ཡེ་ཤེས་གཟིགས་པའི་ཕུང་པོ་ཡིན་ནོ་ཞེས་ཕུང་པོ་ལྔའི་འགྲེལ་པ་སློབ་དཔོན་ཡོན་ཏན་འོད་ཀྱིས་བྱས་པ་ལས་འཆད་དོ། ། ཁམས་ཐ་མ་གསུམ་དང་སྐྱེ་མཆེད་ཐ་མ་གཉིས་ཀྱི་ཕྱོགས་གཅིག་ནི་ལམ་དང་འདུས་མ་བྱས་ཡིན་ཏེ་མཛོད་ལས། ཟག་མེད་ལམ་གྱི་བདེན་པ་དང་། ། འདུས་མ་བྱས་རྣམ་གསུམ་ཡང་སྟེ། ། ནམ་མཁའ་དང་ནི་འགོག་པ་གཉིས། ། ཞེས་འབྱུང་བ་ཡིན་ནོ། ། དེ་ལ་ལམ་གྱི་བདེན་པས་བསྡུས་པའི་ཡིད་དང་ཡིད་ཀྱི་རྣམ་ཤེས་ཀྱི་ཁམས་ཀྱི་འཁོར་གྱི་ཚོར་བ་ཟང་ཟིང་མེད་པ་ལ་སོགས་པ་དང་འདུས་མ་བྱས་རྣམས་ནི་ཆོས་ཀྱི་ཁམས་དང་སྐྱེ་མཆེད་དོ། ། ཟག་མེད་ཆོས་གསུམ་དུ་ཤེས་པས་ནི་བདག་ཟག་མེད་དུ་ཞེན་པ་སྤོང་ངོ་། ། འཐབ་བཅས་ལ་དུག་གསུམ་ནི་འཐབ་པའི་རྒྱུའོ། ། མཚོན་ཆ་ལེན་པ་ལ་སོགས་པ་ནི་འཐབ་པའི་ངོ་བོ་སྟེ་ཆད་པས་གཅོད་པ་ནི་གསོད་པ་ལ་སོགས་པའོ། །
འཐབ་རྩོད་ནི་ལུས་ངག་མི་མཐུན་པར་ཞུགས་པའོ། ། མཚང་འབྲུ་བ་ནི་སྐྱོན་ནས་བརྗོད་པའོ། ། ལག་སྤྲོད་པ་ནི་རྡེག་རེས་སོ། ། རྩོད་པ་ནི་དེ་དག་ཐམས་ཅད་བསྡུས་པའོ། ། འགྱེད་པ་ནི་ཤགས་སོ། ། དེའི་བདག་ཉིད་ནི་དྲུག་པོ་དེ་དག་འཐབ་པའི་ངོ་བོ་ཡིན་ནོ་ཞེས་བྱ་བའི་དོན་ཏོ། དེ་དང་འབྲེལ་བ་ནི་ཀུན་སློང་དུག་གསུམ་དང་ལྷན་ཅིག་འཇུག་པའི་སེམས་དང་སེམས་བྱུང་རྣམས་སོ། ། བཅིངས་པ་དང་རྗེས་སུ་འབྲེལ་བའང་འཐབ་པའི་རྒྱུས་བཅིངས་ཤིང་རྒྱུའི་ས་བོན་དང་འབྲེལ་བའོ། ། རྗེས་སུ་མཐུན་པ་ནི་ཡིད་དུ་མི་འོང་བའི་ཕུང་པོའོ། ། རྒྱུ་ལས་བྱུང་བའང་སྔ་མ་བཞིན་ནོ། །
མཚན་གཞི་ནི་བཤད་ཟིན་ཏོ། ། འཐབ་མེད་ལ་འཐབ་བཅས་ལས་བཟློག་པ་ནི་དུག་གསུམ་གྱིས་བསྐྱེད་པའི་འཐབ་པའི་བདག་ཉིད་ལ་སོགས་པ་དང་བྲལ་བའི་ལམ་དང་འདུས་མ་བྱས་ཏེ་མཚན་གཞིའི་གྲངས་ཀྱང་དེ་སྙེད་ཡིན་ནོ། ། ཟང་ཟིང་དང་བཅས་པ་ལ་ཡང་སྲིད་པའི་ལུས་ནི་ཡང་དང་ཡང་འཁོར་བའི་ཉེར་ལེན་གྱི་ཕུང་པོ་ལྔའོ། ། དེ་ལ་དུག་གསུམ་གྱིས་ཆགས་པ་ནི་འདོད་ཆགས་ཀྱིས་ནི་དངོས་སུ་སྲེད་ལ། ཞེ་སྡང་དང་གཏི་མུག་གིས་དམིགས་པ་ཙམ་ཆགས་པའི་དོན་ཡིན་ནོ། ། ཡང་ན་ཞེ་སྡང་དང་གཏི་མུག་གིས་རྣམ་བྱང་ལ་ཞེ་སྡང་ཞིང་མི་ཤེས་པ་ལས་ལུས་ལ་ཆགས་པ་འབྱུང་ངོ་། ། དེའི་བདག་ཉིད་ནི་གསུམ་པོ་དེས་ལུས་ལ་ཆགས་པ་ལས་ནི་ཟང་ཟིང་སྣ་ཚོགས་འབྱུང་བས་དེ་ཟང་ཟིང་གི་བདག་ཉིད་ཡིན་ནོ། ། དེའི་རྗེས་སུ་མཐུན་པ་ནི་སྲིད་པའི་ལུས་སོ། ། འཐབ་པ་དང་བཅས་པ་ཇི་སྙེད་པ་ནི་དེའི་གྲངས་ཟག་བཅས་ཡིན་པས་དེའི་གྲངས་སོ། ། ཟང་ཟིང་མེད་པ་ལ་ཟང་ཟིང་དང་བཅས་པ་ལས་བཟློག་པ་ནི་དུག་གསུམ་གྱིས་སྲིད་པའི་ལུས་ལ་ཆགས་པའི་བདག་ཉིད་ལ་སོགས་པ་དྲུག་དང་བྲལ་བའི་ལམ་དང་འདུས་མ་བྱས་སོ། །
འཐབ་མེད་ཇི་སྙེད་པ་ནི་ཟག་མེད་ཡིན་པས་དེའི་གྲངས་སོ། ། ཞེན་པ་རྟེན་པ་ལ་འདོད་པའི་ཡོན་ཏན་ལྔ་ནི་གཟུགས་ནས་རེག་བྱའི་བར་ཏེ་དེ་དག་ལ་ནི་འདོད་པ་ཁམས་པ་རྣམས་ཡོན་ཏན་དུ་ལྟ་བའི་ཕྱིར་རོ། ། དེ་ལ་དུག་གསུམ་གྱིས་ཞེན་པ་ནི་སྔ་མ་བཞིན་ནོ། ། དེ་ལ་ཞེན་པ་ཉིད་ཞེན་རྟེན་གྱི་བདག་ཉིད་དེ་དེའི་རྗེས་སུ་མཐུན་པ་ནི་འདོད་ཡོན་ཉིད་དོ། ། ཟང་ཟིང་དང་བཅས་པ་ཇི་སྙེད་པ་ནི་མཐར་ཟག་བཅས་ཡིན་པས་དེའི་གྲངས་སོ། ། ཞེན་པ་དང་ལྡན་པ་དང་ཞེན་པ་རྟེན་པ་ནི་དོན་གཅིག་སྟེ་འདོད་ཡོན་ལྔ་ལ་ཞེན་པ་དང་ལྡན་པའོ། ། མངོན་འབྱུང་རྟེན་པ་ལ་ཞེན་པ་རྟེན་པ་ལས་བཟློག་པ་ནི་དུག་གསུམ་གྱིས་འདོད་ཡོན་ལ་མ་ཞེན་པའི་ལམ་དང་འདུས་མ་བྱས་སོ། ། ཟང་ཟིང་མེད་པ་ཇི་སྙེད་པ་ནི་མཐར་ཟག་མེད་ཡིན་པས་དེའི་གྲངས་སོ། ། ཞེན་པ་དང་བྲལ་བ་དང་མངོན་པར་འབྱུང་བ་རྟེན་པ་ནི་དོན་གཅིག་སྟེ་འདོད་པའི་ཡོན་ཏན་ལྔ་ལ་ཞེན་པ་དང་བྲལ་ན་འཁོར་བ་ལས་མངོན་པར་འབྱུང་བར་འགྱུར་བའི་ཕྱིར་རོ། ། དེ་དག་ལས་ཟག་བཅས་ནས་ཞེན་པ་རྟེན་པའི་བར་བཞི་ནི་ཁམས་གསུམ་ཆར་དང་འབྲེལ་བ་ཡིན་ལ།
ཟག་མེད་ནས་མངོན་འབྱུང་རྟེན་པའི་བར་བཞི་ནི་ཟག་མེད་ཁོ་ན་ཡིན་པའི་ཕྱིར་ཁོ་བོ་ཅག་འདོད་ཁམས་ཀྱི་སྤང་བྱ་དང་གཉེན་པོ་དང་འཇིག་རྟེན་དང་འཇིག་རྟེན་ལས་འདས་པའི་ལམ་གྱི་སྤང་བྱ་དང་གཉེན་པོ་ལ་སོགས་པར་བྱེ་བྲག་འབྱེད་པ་དེ་ནི་སྤང་བར་བྱའོ། ། འདུས་བྱས་དང་འདུས་མ་བྱས་ལ་དོན་གསུམ་གྱི་དང་པོ་སོ་སོའི་དོན་ལ་འདུས་བྱས་ཀྱི་སྐྱེ་བ་ལ་སོགས་པ་ནི་བཤད་ཟིན་ཏོ། ། ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་གཅིག་ནི་འདུས་མ་བྱས་རྣམས་སོ། ། ཐམས་ཅད་ཅེས་བྱ་བ་ནི་དེ་མ་གཏོགས་པའི་ཆོས་གསུམ་པོ་ཐམས་ཅད་དོ། ། འདུས་བྱས་ཐམས་ཅད་ནི་སྐྱེ་འཇིག་དང་བཅས་པའི་མི་རྟག་པ་ཡིན་པས་མི་རྟག་པ་ཆོས་གསུམ་དུ་གོ་ན་བདག་མི་རྟག་པར་ཞེན་པ་སྤོང་ངོ་། ། འདུས་མ་བྱས་ལས་འདུས་བྱས་ལ་བཟློག་པ་ནི་ཆོས་བཞི་པོ་མེད་པའོ། ། ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་གཅིག་ནི་འདུས་མ་བྱས་སོ། ། སྐྱེ་འཇིག་མེད་པ་འདུས་མ་བྱས་སུ་གོ་ན་བདག་སྐྱེ་འཇིག་མེད་པར་ཞེན་པ་སྤོང་ངོ་། ། གཉིས་པ་ཟག་མེད་ཀྱི་ཕུང་པོ་དེ་གཉིས་ཀས་མ་བསྡུས་པའི་ཚུལ་གྱི་འདུས་བྱས་མ་ཡིན་པར་སྒྲུབ་པའི་ལས་ནི་དགེ་བ་ཟག་བཅས་དང་མི་དགེ་བ་ཁོ་ན་བཟུང་སྟེ་ཟག་མེད་ཀྱི་ལས་ཀྱིས་ནི་བྱས་པའི་ཕྱིར་རོ། ། ཉོན་མོངས་པ་ནི་གང་གིས་ཀྱང་མ་བྱས་པའོ། །
འདོད་པ་བཞིན་དུ་བྱེད་པས་མངོན་དུ་འགྱུར་བ་ནི་ཐེག་པ་གང་གི་མྱང་འདས་ཐོབ་པར་འདོད་པ་བཞིན་དུ་ལམ་སྒོམ་པར་བྱེད་པས་ཟག་མེད་ཀྱི་ཕུང་པོ་ལྔ་མངོན་དུ་འགྱུར་བའི་ཕྱིར་རོ། ། རྒྱབ་ཀྱིས་ལྟ་བ་ནི་འཁོར་བ་ལ་རྒྱབ་ཀྱིས་ཕྱོགས་ནས་དེ་འཇོམས་པའི་གཉེན་པོ་བྱེད་པའི་ཕྱིར་རོ། ། ཆོས་དེ་གཉིས་ནི་འདུས་མ་བྱས་ལ་མི་སྲིད་དེ་མངོན་སུམ་དུ་འགྱུར་བ་དང་གཉེན་པོ་བྱེད་པ་ལ་མི་རྟག་པས་ཁྱབ་པའི་ཕྱིར་དང་། འདུས་མ་བྱས་རྟག་པའི་ཕྱིར་རོ། ། གསུམ་པ་ལུང་དང་འགལ་བ་སྤང་བ་ནི་བཅོམ་ལྡན་འདས་ཀྱིས་ཆོས་འདི་དག་ནི་ཞེས་བྱ་བ་སྟེ་དེ་གཉིས་སུ་ཤེས་བྱ་ཐམས་ཅད་འདུས་པར་བཤད་པ་དང་འགལ་ལོ་ཞེས་བྱ་བའི་དོན་ཏོ། ། དོན་གང་གིས་འདུས་བྱས་སུ་འགྱུར་བའི་དོན་ནི་འདུས་བྱས་ཀྱི་མཚན་ཉིད་བཞིའོ། ། དེས་ནི་སྟེ་དེའི་འདུས་མ་བྱས་མ་ཡིན་པ་ནི་བཞི་པོ་དེའི་མཚན་ཉིད་ཅན་གྱི་འདུས་བྱས་ཡིན་ནོ་ཞེས་བྱ་བའི་དོན་ཏོ། ། དོན་གང་གིས་འདུས་མ་བྱས་སུ་འགྱུར་བའི་དོན་ནི་ལས་དང་ཉོན་མོངས་པས་མ་བྱས་པའོ། ། དེས་ནི་སྟེ་དེའི་འདུས་བྱས་མ་ཡིན་པ་ནི་ལས་དང་ཉོན་མོངས་པས་འདུས་ནས་མ་བྱས་སོ་ཞེས་བྱ་བའི་དོན་ཏོ། ། དེ་སྐད་དུ་གསུངས་པའི་སྐབས་འདིར་ནི་ཚུལ་ཏེ་དོན་འདི་ལྟར་བལྟ་སྟེ་ཤེས་པར་བྱའོ། །
འདིས་ནི་འདི་སྟོན་པར་བྱེད་དེ་བཅོམ་ལྡན་འདས་ཀྱིས་གཉིས་སུ་འདུས་པར་གསུངས་པ་དེ་ནི་མཚན་ཉིད་བཞི་དང་དེས་སྟོང་པའི་འདུས་བྱས་དང་འདུས་མ་བྱས་གཉིས་སུ་འདུས་པར་གསུངས་པ་ཡིན་ལ་ཁོ་བོ་ཅག་གིས་གཉིས་ཀ་མ་ཡིན་པར་བཤད་པ་ནི་ལས་དང་ཉོན་མོངས་པའི་འདུས་བྱས་མ་ཡིན་ལ། མཚན་ཉིད་བཞིས་སྟོང་པའི་འདུས་མ་བྱས་ཀྱང་མ་ཡིན་ནོ་ཞེས་བྱ་བ་ཡིན་པའི་ཕྱིར་འགལ་བ་མེད་དེ་གཉིས་སུ་འདུས་པ་ལ་ནི་གསུམ་པ་མེད་ཅིང་གཉིས་ཀ་མ་ཡིན་པའི་ཕུང་གསུམ་ཡོད་པ་དེར་ནི་མ་འདུས་པའི་ཕྱིར་རོ། ། གལ་ཏེ་འདུས་ན་ནི་ཟག་མེད་ཀྱི་ཕུང་པོ་ཤེས་བྱ་མ་ཡིན་པར་འགྱུར་ཏེ་ལས་དང་ཉོན་མོངས་པའི་འདུས་བྱས་དང་མཚན་ཉིད་བཞིས་སྟོང་པའི་འདུས་མ་བྱས་གཉིས་ཀ་མ་ཡིན་པའི་ཕྱིར་རོ། ། འཇིག་རྟེན་པ་ལ་ཁམས་གསུམ་པར་གཏོགས་པ་ནི་གཟུང་འཛིན་གཉིས་སྣང་བདེན་ཞེན་དང་བཅས་པ་སོ་སོ་སྐྱེ་བོས་བསྡུས་པ་རྣམས་སོ། ། འཇིག་རྟེན་ལས་འདས་པ་ནི་འཕགས་པ་རྣམས་ཀྱི་མཉམ་བཞག་སྟེ་དེའི་རྗེས་ལས་ཐོབ་པ་དེ་ལྟར་སྣང་བ་ནི་མཉམ་ལངས་ཀྱི་ཤེས་པ་གཉིས་སུ་སྣང་བའོ། ། ཡང་ཞེས་བྱ་བ་ནི་སྔ་མ་དེ་བསྡུས་པའོ། ། ཕུང་པོ་རྣམས་ཀྱི་ཕྱོགས་གཅིག་ནི་འཇིག་རྟེན་ལས་འདས་པའི་ལམ་གསུམ་གྱི་མཉམ་བཞག་དང་རྗེས་ཐོབ་དེ་བཞིན་ཉིད་དུ་སྣང་བ་འཇིག་རྟེན་ལས་འདས་པ་མ་གཏོགས་པའོ། ། དང་གི་སྒྲ་ནི་ཕྱི་མ་རྣམས་དེར་སྡུད་པའམ། འཇིག་རྟེན་པ་རྣམ་པར་འབྱེད་པར་བྱེད་པའོ། ། དེ་ཉིད་སྨྲས་པ་ནི་ཟག་བཅས་ཀྱི་ཁམས་དང་པོ་བཅོ་ལྔ་དང་།
སྐྱེ་མཆེད་དང་པོ་བཅུ་དང་ཁམས་ཐ་མ་གསུམ་དང་སྐྱེ་མཆེད་ཐ་མ་གཉིས་ཀྱི་ཕྱོགས་ནི་ཡང་དག་པའི་ལམ་དང་རྗེས་ཐོབ་དེ་བཞིན་ཉིད་དུ་སྣང་བ་དང་འདུས་མ་བྱས་མ་གཏོགས་པའི་ཆོས་གསུམ་པོ་རྣམས་སོ། ། མདོར་ན་གསུམ་པོ་དེ་མ་གཏོགས་པའི་ཆོས་གསུམ་པོ་ཐམས་ཅད་འཇིག་རྟེན་པ་ཡིན་ནོ་ཞེས་སྟོན་པ་ཡིན་ནོ། ། བདག་ལ་ཞེས་བྱ་བ་ནི་བཤད་ཟིན་ཏོ། ། འཇིག་རྟེན་ལས་འདས་པ་ལ་ཁམས་གསུམ་པའི་གཉེན་པོ་རྣམ་པར་མི་རྟོག་པ་ནི་འཕགས་པའི་གང་ཟག་བཞིས་བསྡུས་པའི་ཡེ་ཤེས་སོ། ། དེ་ལ་ཉན་རྒྱལ་རྣམས་ཀྱི་ནི་རྟག་པ་ལ་སོགས་པར་ཕྱིན་ཅི་ལོག་བཞིའི་གཉེན་པོ་ཡིན་པས་ཕྱིན་ཅི་ལོག་ཏུ་རྣམ་པར་མི་རྟོག་པ་ཡིན་ནོ། ། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ནི་གཟུགས་ལ་སོགས་པ་སྤྲོས་པ་སྣ་ཚོགས་སུ་འཛིན་པའི་གཉེན་པོ་ཡིན་པས་སྤྲོས་པའི་རྣམ་པར་མི་རྟོག་པ་ཡིན་ནོ། ། ཡང་རྣམ་གྲངས་སུ་ན་ཞེས་བྱ་བས་ནི་འཇིག་རྟེན་ལས་འདས་པ་མཉམ་གཞག་ལས་གཞན་རྗེས་ལ་ཐོབ་པ་དེ་སྟོན་པར་བྱེད་དེ་དེ་བཞིན་ཉིད་དུ་སྣང་བའོ། ། དེ་ཅིའི་ཕྱིར་ཞེ་ན་འཇིག་རྟེན་ལས་འདས་པ་མཉམ་བཞག་དེའི་མཐུ་ལ་བརྟེན་པའི་ཕྱིར་ཏེ་རྒྱུ་དང་མཐུན་པའི་འབྲས་བུ་ཡིན་པའི་ཕྱིར་རོ་ཞེས་བྱ་བའི་དོན་ཏོ། ། ཕུང་པོ་རྣམས་ཀྱི་ཕྱོགས་གཅིག་ནི་ཡང་དག་པའི་ལམ་དང་རྗེས་ཐོབ་དེ་བཞིན་ཉིད་དུ་སྣང་བའོ། ། ཁམས་ཐ་མ་གསུམ་དང་སྐྱེ་མཆེད་ཐ་མ་གཉིས་ཀྱི་ཕྱོགས་གཅིག་ནི་དེ་གཉིས་དང་འདུས་མ་བྱས་རྣམས་ཏེ་འདུས་མ་བྱས་ནི་རྟོག་པ་ཐམས་ཅད་ཀྱི་གནས་མ་ཡིན་པས་རྣམ་པར་མི་རྟོག་པ་འཇིག་རྟེན་ལས་འདས་པ་ཞེས་བརྗོད་དོ། །
ཆོས་གསུམ་དེར་བསྟན་པས་ནི་བདག་གྲོལ་བ་འབའ་ཞིག་པར་ཞེན་པ་སྤོང་ངོ་། ། ལྔ་པ་བྱུང་བ་ལ་སོགས་པ་བརྒྱད་ཀྱི་བྱུང་བ་ལ་དང་པོ་ཕུང་པོ་ལ་སོགས་པ་ལ་བྱུང་བར་གཞག་པའི་ཚུལ་མདོར་བསྟན་པ་ནི་ཅི་ལྟར་ན་ཞེས་བྱ་བས་སྟོན་ཏེ་འདུས་བྱས་འདས་པ་དང་ད་ལྟར་བྱུང་བ་ནི་བྱུང་བ་སྟེ་དེ་གཉིས་རྒྱུ་རྐྱེན་ལ་བརྟེན་ནས་འབྲས་བུའི་དངོས་པོར་བྱུང་བའི་ཕྱིར་རོ། ། ཆོས་གསུམ་པོ་ཐམས་ཅད་ཀྱི་ཕྱོགས་གཅིག་ཅེས་བྱ་བ་ནི་མ་འོངས་པ་དང་འདུས་མ་བྱས་མ་གཏོགས་པ་སྟེ་འདུས་མ་བྱས་ནི་དུས་གསུམ་གྱིས་མ་བསྡུས་པའི་ཕྱིར་རོ། ། ཆོས་གསུམ་སྔར་མེད་གསར་བྱུང་དུ་ཤེས་ན་ནི་བདག་རྟག་པ་ཐེར་ཟུག་མ་ཡིན་པ་གསར་དུ་བྱུང་བར་ཞེན་པ་སྤོང་ངོ་། ། གཉིས་པ་བྱུང་བའི་དབྱེ་བ་ནི་ཡང་ཞེས་བྱ་བས་སྟོན་ཏེ་དང་པོ་བྱུང་བ་ནི་སྐྱེ་གནས་ཀྱི་དང་པོ་བྱུང་བ་ཉིང་མཚམས་སྦྱོར་བའི་དུས་ཀྱི་མིང་གཟུགས་ཀྱིས་བསྡུས་པའི་ཕུང་པོའོ། ། རྒྱུན་གྱིས་བྱུང་བ་ནི་དེ་ཕྱིན་ཆད་ཆོས་གསུམ་རྒྱུན་ཆགས་སུ་བྱུང་བའོ། ། རྒྱས་པ་ལས་བྱུང་བ་ནི་ཉལ་བ་དང་ཟས་དང་ཚངས་སྤྱོད་དང་སྙོམས་འཇུག་སྟེ་རྒྱས་པའི་རྒྱུ་བཞི་ལས་རྒྱས་པར་བྱུང་བའི་ཕུང་པོའོ། ། རྟེན་བྱུང་བ་ནི་ནང་གི་དབང་པོ་རྣམས་སེམས་དང་སེམས་བྱུང་གི་རྟེན་དུ་བྱུང་བའོ། ། འགྱུར་བར་བྱུང་བ་ནི་ཚོར་བ་འབྱུང་བ་ན་དབང་པོ་རྣམས་དེ་དག་གི་རྒྱུར་འགྱུར་ནས་བྱུང་བའོ། ། ཡོངས་སུ་སྨིན་པ་བྱུང་བ་ནི་ན་ཚོད་མཐར་ཐུག་པ་རྒས་པའམ་ཡང་ན་དར་ལ་བབ་པའོ། །
ཉམས་པ་བྱུང་བ་ནི་འགྲོ་བ་ལ་སོགས་པ་མཆོག་དམན་པར་གྱུར་པའོ། ། ཁྱད་པར་དུ་བྱུང་བ་ནི་དེ་ལས་བཟློག་པའོ། ། འོད་གསལ་བར་བྱུང་བ་ནི་ལྷ་གང་དག་ལུས་འོད་དང་ལྡན་པར་བྱུང་བ་རྣམས་སོ། ། འོད་གསལ་བ་མ་ཡིན་པར་བྱུང་བ་ནི་ལུས་ལ་འོད་མེད་པའི་སེམས་ཅན་རྣམས་སོ། ། ཀུན་ཏུ་འགྲོ་བ་བྱུང་བ་ནི་འགྲོ་བའི་གནས་སྐབས་ཀྱི་ཕུང་པོའོ། ། ས་བོན་དང་བཅས་པ་བྱུང་བ་ནི་རིས་འཐུན་ཕྱི་མ་སྐྱེད་པའི་ནུས་པ་ཅན་ཏེ་དགྲ་བཅོམ་པ་ཐ་མའི་ཕུང་པོ་མ་གཏོགས་པའོ། ། ས་བོན་མ་ཡིན་པར་བྱུང་བ་ནི་རིས་མཐུན་ཕྱི་མ་སྐྱེད་མི་ནུས་པ་སྟེ་དགྲ་བཅོམ་པ་ཐ་མའི་ཕུང་པོའོ། ། གཟུགས་བརྙན་ལ་སོགས་པ་གསུམ་ནི་ཡིད་ཤེས་ལ་ཀེང་རུས་ལ་སོགས་པར་སྣང་བ་དང་། རྣམ་ཐར་གྱི་དམིགས་པ་དང་། མཛད་པ་བཅུ་གཉིས་ལ་སོགས་པར་བྱུང་བ་དང་རིམ་པ་བཞིན་སྦྱར་རོ། །
གཅིག་ནས་གཅིག་ཏུ་བྱུང་བ་ནི་ཚེ་ཐོག་མ་མེད་པ་ནས་བྱུང་བའོ། ། སྐད་ཅིག་ཞིག་ནས་བྱུང་བ་ནི་སྐད་ཅིག་སྔ་ཕྱིར་བྱུང་བའོ། ། ཕྲད་པ་དང་བྲལ་བ་བྱུང་བ་ནི་སྡུག་མི་སྡུག་དང་ཕྲད་བྲལ་ལམ་ཆགས་བྲལ་དང་ཆགས་བཅས་ལ་སོགས་པ་བྱུང་བའོ། ། གནས་སྐབས་གཞན་བྱུང་བ་ནི་མངལ་དང་བཅས་པ་ལ་སོགས་པའམ་སྐྱེ་བ་དང་རྒས་པ་ལ་སོགས་པའི་གནས་སྐབས་སོ། ། འཆི་འཕོ་དང་སྐྱེ་བ་བྱུང་བ་ནི་སེམས་ཅན་གྱི་འཇིག་རྟེན་ནོ། ། འཇིག་པ་དང་འཆགས་པ་འབྱུང་བ་ནི་སྣོད་ཀྱི་འཇིག་རྟེན་ནོ། ། སྔོན་གྱི་དུས་ན་བྱུང་བ་ནི་སྔོན་དུས་ཀྱི་སྲིད་པའོ། ། འཆི་བའི་དུས་ན་བྱུང་བ་ནི་འཆི་བའི་སྲིད་པའོ། ། བར་དུ་བྱུང་བ་ནི་བར་དོའི་སྲིད་པའོ། ། ཉིང་མཚམས་སྦྱོར་བ་ན་བྱུང་བ་ནི་སྐྱེ་བའི་སྲིད་པའོ། །
དེ་དག་ཀྱང་སྣོད་ཀྱི་འཇིག་རྟེན་དང་། སེམས་ཅན་གྱི་འཇིག་རྟེན་གྱི་བྱུང་བ་གཉིས་སམ། འཇིག་རྟེན་དང་དེ་ལས་འདས་པའམ། ཟག་བཅས་དང་ཟག་མེད་ཀྱི་བྱུང་བས་བསྡུས་ཏེ་ཅི་རིགས་སུ་སྦྱར་རོ། ། མ་བྱུང་བ་ལ་འདུས་བྱས་མ་འོངས་པ་དང་འདུས་མ་བྱས་ནི་མ་བྱུང་བ་ཡིན་ཏེ་དེ་གཉིས་རྒྱུ་རྐྱེན་ལ་བརྟེན་ནས་འབྲས་བུའི་དངོས་པོར་མ་བྱུང་བའི་ཕྱིར་རོ། ། ཐམས་ཅད་ཀྱི་ཕྱོགས་གཅིག་ཅེས་བྱ་བ་ནི་འདུས་བྱས་འདས་པ་དང་ད་ལྟར་གྱིས་བསྡུས་པ་མ་གཏོགས་པའོ། ། མ་བྱུང་བ་ཆོས་གསུམ་དུ་ཤེས་ན་ནི་བདག་རྟག་པ་ཐེར་ཟུག་ཏུ་མ་བྱུང་བར་གནས་པར་ཞེན་པ་སྤོང་ངོ་། ། ཡང་བྱུང་བ་ལས་བཟློག་པ་ཞེས་བྱ་བ་ནི་དང་པོ་མ་བྱུང་བ་ཉིང་མཚམས་མ་སྦྱར་བ་དང་། རྒྱུན་གྱིས་མ་བྱུང་བ་རྒྱུན་ཆད་པ་དང་། རྒྱས་པ་ལས་མ་བྱུང་བ་ལུས་མ་རྒྱས་པ་ལ་སོགས་པར་སྦྱར་ཏེ་སྐད་ཅིག་ཞིག་ནས་མ་བྱུང་བ་ནི་འདུས་མ་བྱས་རྟག་པའོ། །
སྔོན་གྱི་དུས་ན་མ་བྱུང་བ་ནི་དབང་ཕྱུག་གིས་བྱས་པའི་སྐྱེ་སྲིད་ལ་སོགས་པའམ་མ་འོངས་པ་དང་འདུས་མ་བྱས་ལ་ཇི་ལྟར་རིགས་པ་ལྟར་སྦྱར་རོ། ། འཛིན་པ་ལ་གཉིས་ཀྱི་དང་པོ་འཛིན་པའི་ངོ་བོ་ལ་དབང་པོ་གཟུགས་ཅན་ནི་རང་རང་གི་ཡུལ་འཛིན་ཅིང་སེམས་དང་སེམས་བྱུང་ནི་རང་རང་གི་དམིགས་པ་འཛིན་པའི་ཕྱིར་རོ། ། (Dཕུང་པོ་གསུམ་)ནི་(Eཚོར་བ་དང་འདུ་ཤེས་དང་རྣམ་ཤེས་ཀྱི་ཕུང་པོ་)ཐམས་ཅད་དོ། ། གཟུགས་ཀྱི་ཕུང་པོའི་ཕྱོགས་གཅིག་ནི་དབང་པོ་གཟུགས་ཅན་ལྔའོ། ། འདུ་བྱེད་ཀྱི་ཕུང་པོའི་ཕྱོགས་གཅིག་ནི་སེམས་དང་ལྡན་པ་རྣམས་སོ། ། ཁམས་བཅུ་གཉིས་ནི་དབང་པོ་གཟུགས་ཅན་གྱི་ཁམས་ལྔ་དང་སེམས་ཀྱི་ཁམས་བདུན་ནོ། ། སྐྱེ་མཆེད་དྲུག་ནི་མིག་ནས་ཡིད་ཀྱི་བར་རོ། ། ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་གཅིག་ནི་སེམས་ལས་བྱུང་བ་རྣམས་སོ། ། དེ་དག་འཛིན་པར་ཤེས་ན་ནི་བདག་ཟ་བ་པོ་སྟེ་ཡུལ་ལ་འཛིན་པ་པོར་ཞེན་པ་སྤོང་ངོ་། ། གཉིས་པ་འཛིན་ཚུལ་ལ་མ་ཕྲད་པར་འཛིན་པ་ནི་མིག་དང་རྣ་བ་དང་ཡིད་ཤེས་སོ། །
ཕྲད་ནས་འཛིན་པ་ནི་སྣ་དང་ལྕེ་དང་ལུས་སོ། ། ད་ལྟར་གྱི་རང་གི་མཚན་ཉིད་ཡུལ་སོ་སོར་ངེས་པ་འཛིན་པ་ནི་དབང་ཤེས་ལྔའོ། ། རང་གི་མཚན་ཉིད་ནི་ལྡོག་པ་གཉིས་འདུས་པའོ། ། ཕྱིའི་མཚན་ཉིད་ནི་གཞན་དངོས་ལས་ལྡོག་པ་གཅིག་པུའམ། ཡང་ན་དོན་སྤྱིའོ། ། དུས་ཐམས་ཅད་པ་ནི་དུས་གསུམ་གྱིས་བསྡུས་པའོ། ། ཡུལ་ཐམས་ཅད་ནི་གཟུགས་ལ་སོགས་པ་དྲུག་གོ ། དེ་དག་འཛིན་པ་ནི་ཡིད་ཤེས་སོ། ། ཚོགས་པ་ནི་རྐྱེན་བཞི་འདུས་པའོ། ། དེ་ལས་འབྲས་བུ་རྣམ་པར་ཤེས་པ་འབྱུང་བ་ལ་འཛིན་པ་ཞེས་འདོགས་ཀྱི་གང་ཟག་གི་བདག་གི་འཛིན་བྱེད་ནི་མེད་དོ། །
དེ་ཉིད་སྟོན་པ་ནི་ཁོ་བོ་ཅག་འཛིན་པར་སྨྲ་བའང་བཏགས་པ་ཅན་དུ་བལྟའི་མུ་སྟེགས་ཅན་འདོད་པ་ལྟར་རྫས་སུ་གྲུབ་པ་ནི་མ་ཡིན་ནོ། ། གཟུང་བ་ལ་འཛིན་པ་གང་ཡིན་པ་གཟུང་བའང་དེ་ཡིན་པ་ནི་དབང་པོ་དང་སེམས་དང་སེམས་བྱུང་ཐམས་ཅད་ཡིད་ཤེས་ཀྱི་གཟུང་བ་ཡིན་པའི་ཕྱིར་རོ། ། གལ་ཏེ་འཛིན་པ་གང་ཡིན་པ་དེ་ཐམས་ཅད་གཟུང་བ་ཡིན་ན་གཟུང་བ་ཡིན་པ་ཐམས་ཅད་ཀྱང་འཛིན་པ་ཡིན་ནམ་ཞེ་ན་དེ་ཡིན་ལ་དེ་མ་ཡིན་པ་ཡོད་དེ་འཛིན་པའི་སྤྱོད་ཡུལ་ཞེས་བྱ་བ་ནི་གཟུགས་ལ་སོགས་པ་ཡུལ་ལྔ་དང་ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་གཅིག་གོ ། ཉིད་ཅེས་བྱ་བ་ནི་ངེས་པར་གཟུང་བ་སྟེ་ཡུལ་དྲུག་པོ་ཁོ་ན་གཟུང་བ་ཡིན་ལ་འཛིན་པ་མ་ཡིན་པ་ནི་དབང་པོ་དང་སེམས་དང་སེམས་བྱུང་རྣམས་ནི་གཉིས་ཀ་ཡིན་ནོ་ཞེས་སྟོན་པ་ཡིན་ནོ། ། ཐམས་ཅད་དོ་ཞེས་བྱ་བ་ནི་ཆོས་གསུམ་པོ་ཐམས་ཅད་ཡིད་ཤེས་ཀྱི་ཡུལ་ཡིན་པའི་ཕྱིར་རོ། ། དེ་གསུམ་ཡུལ་དུ་ཤེས་ན་ནི་བདག་ཡུལ་དུ་འཛིན་པ་སྤོང་ངོ་། ། འདི་ལྟར་གསང་བ་པ་རྣམས་ནི་ཡུལ་ཐམས་ཅད་དྲང་སྲོང་ཆེན་པོ་ཉི་མའི་མདོག་ཅེས་བྱ་བ་ཀུན་གཞིའི་བདག་ཏུ་འདོད་དེ་སྟེང་གི་ཕྱོགས་དེའི་མགོ་དང་། འོག་གི་ཕྱོགས་རྐང་པ་དང་། ནམ་མཁའ་ལྟོ་བ་དང་། ཕྱོགས་ལག་པ་དང་།
གཟའ་དང་རྒྱུ་སྐར་སྐྲ་དང་། རི་བོ་བྲང་དང་། རིའི་ཕྲེང་བ་རུས་པ་དང་། ཆུ་ཀླུང་རྩའི་དྲ་བ་དང་། ནགས་ཚལ་སྤུ་དང་སེན་མོ་དང་། རྒྱབ་མཐོ་རིས་ཀྱི་འཇིག་རྟེན་དང་། དཔྲལ་བ་ཚངས་པ་དང་། དགེ་སྡིག་གཉིས་སྨིན་མ་གཉིས་དང་། ཁྲོ་གཉེར་འཆི་བདག་དང་། མིག་ཉི་ཟླ་གཉིས་དང་།
དབུགས་འབྱུང་རྔུབ་རླུང་དང་། སོ་རི་བྲན་དང་། ལྕེ་དབྱངས་ཅན་མ་དང་། མཆུ་གཉིས་ཨོཾ་དང་ཡི་གེ་དང་། མིག་ཕྱེ་བཙུམས་དུས་དང་། གཡས་གཡོན་སྐྱེས་པ་བུད་མེད་དང་། ནུ་མའི་བར་འཇིག་རྟེན་དང་འཇིག་རྟེན་ལས་འདས་པ་དང་། སོར་མོ་རྣམས་རིའི་བར་དང་། པུས་མོ་གཉིས་གསེར་འདབ་གཉིས་དང་། རྗེ་ངར་གཉིས་ཐ་སྐར་གྱི་བུ་གཉིས་དང་།
སྐེད་སྨད་ཉིན་ཞག་དང་། རྟགས་དང་འབྲས་བུ་དབང་པོ་དང་། དགའ་བའི་རང་བཞིན་སྐྱེ་དགུའི་བདག་པོ་དང་། རྐང་པ་གཉིས་ཁྱབ་འཇུག་དང་། ཁྲག་ནི་ཁ་དོག་རྣམས་སུ་འདོད་དོ། ། དེ་བཞིན་དུ་གཟེགས་ཟན་པ་རྣམས་ཀྱང་བདག་གིས་ཡུལ་ཐམས་ཅད་ལ་ཁྱབ་པར་འདོད་དེ་ཁྱད་པར་དུ་འཕགས་པའི་བསྟོད་པ་ལས། གཟེགས་ཟན་གྱིས་ནི་ཤེས་ལས་བདག ། གཞན་དང་ཁྱབ་པར་ཡོངས་སུ་བརྗོད། ། ཁྱེད་ཀྱིས་དེ་ནི་ཤེས་མེད་ན། ། ཤིང་དང་འདྲ་བར་ཐལ་འགྱུར་གསུངས། །
ཞེས་བཤད་པ་ཡིན་ནོ། ། ཕྱི་རོལ་དུ་བལྟས་པ་ལ་འདོད་པ་དང་རབ་ཏུ་ལྡན་པ་ནི་འདོད་པའི་ཁམས་ཐམས་ཅད་དེ་སྤྱིར་བཏང་བ་ཡིན་ནོ། ། ད་ནི་དམིགས་ཀྱིས་བསལ་བ་སྟོན་ཏེ་སངས་རྒྱས་ཀྱི་བསྟན་པ་ནི་ཆོས་ཀྱི་དབྱིངས་རྟོགས་པའི་རྒྱུ་མཐུན་པ་གསུང་རབ་ཡན་ལག་བཅུ་གཉིས་སོ། ། རྗེས་སུ་མཐུན་པའི་ཆོས་སྒྲུབ་པ་ནི་ཐོས་བསམ་དང་མཐུན་པར་སྒོམ་པའོ། ། ཤེས་རབ་གསུམ་པོ་དེས་ཡོངས་སུ་བསྡུས་པའི་འདོད་པའི་སེམས་དང་སེམས་བྱུང་མ་གཏོགས་པ་ནི་དེ་དག་འདོད་པ་དང་ལྡན་ཡང་ཐར་པ་ལ་དམིགས་པས་སེམས་ནང་དུ་བལྟས་པའི་ཆར་གཏོགས་པའི་ཕྱིར་རོ། ། (Dཁམས་བཞི་)ནི་(Eསྣ་དང་ལྕེའི་རྣམ་ཤེས་ཀྱི་ཁམས་དང་། ། དྲི་དང་རོའི་ཁམས་)སོ། ། སྐྱེ་མཆེད་གཉིས་ནི་དྲི་རོ་སྟེ་འདི་དག་ནི་འདོད་ཁམས་ཁོ་ནར་ངེས་པའི་ཕྱིར་རོ། ། དེ་ལས་གཞན་པ་ཕུང་པོ་ལ་སོགས་པ་དག་གི་ཕྱོགས་གཅིག་ནི་འདོད་ཁམས་ཁོ་ནས་བསྡུས་པའོ། ། ཆོས་གསུམ་འདོད་ཁམས་པར་བསྟན་པས་ནི་བདག་འདོད་ཁམས་པར་ཞེན་པ་སྤོང་ངོ་། །
ནང་དུ་བལྟས་པ་ལ་ཕྱི་རོལ་དུ་བལྟས་པ་ལས་བཟློག་པ་ནི་ཐར་པ་ལ་དམིགས་པའི་ཐོས་བསམ་སྒོམ་གསུམ་དང་གོང་མ་གཉིས་ཀྱི་མཉམ་བཞག་གོ ། ཁམས་བཞི་དང་སྐྱེ་མཆེད་གཉིས་ནི་འདོད་པ་ཁོ་ནས་བསྡུས་པ་སྟེ་བཤད་ཟིན་ཏོ། ། དེ་ལས་གཞན་པ་དག་གི་ཕྱོགས་གཅིག་ནི་ཁམས་གོང་མ་གཉིས་དང་ཐར་པས་བསྡུས་པའོ། ། ནང་དུ་བལྟས་ན་འདོད་པ་ལ་འདོད་ཆགས་དང་བྲལ་བར་འགྱུར་བས་བདག་ཅེས་གསུངས་སོ། ། ཉོན་མོངས་པ་ཅན་གྱི་དང་པོ་སྤྱིར་བསྟན་པ་ལ་མི་དགེ་བ་ནི་འཆད་པར་འགྱུར་རོ། ། བསྒྲིབས་པ་ནི་ཐར་པ་ལའོ། ། ལུང་དུ་མ་བསྟན་པ་ནི་དགེ་མི་དགེ་གཉིས་སུའོ། ། གཉིས་པ་བསྒྲིབས་ལ་ལུང་མ་བསྟན་བྱེ་བྲག་ཏུ་བཤད་པ་ལ་ཁམས་དང་ས་ཀུན་ཏུ་འགྲོ་བའི་ཉོན་མོངས་པ་ཅན་གྱི་ཡིད་དང་མཚུངས་ལྡན་གྱི་ཉོན་མོངས་པ་ནི་བཞི་སྟེ་བཤད་ཟིན་ཏོ། ། འཇིག་ཚོགས་དང་མཐར་འཛིན་ལ་ཡིད་ཤེས་ཁོ་ན་སྨོས་པ་ནི་ཉོན་མོངས་པ་ཅན་གྱི་ཡིད་ཀྱི་འཁོར་དུ་བྱུང་བ་ནི་བཤད་ཟིན་ལ་སེམས་གཞན་གྱི་འཁོར་དུ་ནི་མི་འབྱུང་བའི་ཕྱིར་རོ། ། ལྷན་ཅིག་སྐྱེས་པ་སྨོས་པ་ནི་ཀུན་ཏུ་བཏགས་པ་རྣམས་ནི་ལམ་སྒོམ་པའི་ཚེ་འགགས་ནས་སྒྲིབ་བྱེད་དུ་མི་གནས་པའི་ཕྱིར་རོ། །
ལྟ་བ་གཞན་གསུམ་དང་འདོད་པའི་ཉོན་མོངས་པ་མི་སྨོས་པ་ནི་དེ་དག་ཕལ་ཆེར་མི་དགེ་བས་བསྡུས་པའི་ཕྱིར་རོ། ། དེ་ཉིད་ཀྱི་ཕྱིར་གཟུགས་དང་གཟུགས་མེད་དང་མཚུངས་པར་ལྡན་པའི་ཉོན་མོངས་པ་ཁོ་ན་སྨོས་སོ། ། ཕུང་པོ་རྣམས་ཀྱི་ཕྱོགས་གཅིག་ཉོན་མོངས་པ་ཅན་ཡིན་པ་ནི་ཟག་མེད་དང་ཟག་བཅས་གཉིས་ལས་ཕྱི་མ་དང་། དེ་ལའང་དགེ་བ་དང་མ་བསྒྲིབས་ལ་ལུང་མ་བསྟན་བསལ་ནས་མི་དགེ་བ་དང་བསྒྲིབས་ལ་ལུང་མ་བསྟན་གྱིས་བསྡུས་པའི་ཕུང་པོ་རྣམས་ཉོན་མོངས་པ་ཅན་ཡིན་པའི་ཕྱིར་རོ། ། (Dཁམས་བཅུ་)ནི་(Eསེམས་ཀྱི་ཁམས་བདུན་དང་། གཟུགས་དང་སྒྲ་དང་ཡིད་དང་ཆོས་ཀྱི་ཁམས་)ཡིན་ནོ། ། (Dསྐྱེ་མཆེད་བཞི་)ནི་(Eགཟུགས་དང་སྒྲ་དང་ཡིད་དང་ཆོས་ཀྱི་སྐྱེ་མཆེད་)དོ། ། དེ་དག་གི་ཕྱོགས་གཅིག་ནི་ཕུང་པོ་བཞིན་ནོ། ། དེ་ལ་དབང་པོ་གཟུགས་ཅན་ལྔ་དང་། དྲི་རོ་རེག་བྱ་སྟེ་ཁམས་དང་སྐྱེ་མཆེད་བརྒྱད་མི་སྨོས་པ་ནི་མ་བསྒྲིབས་ལ་ལུང་མ་བསྟན་ཡིན་པའི་ཕྱིར་རོ། །
ཉོན་མོངས་པ་ཅན་མ་ཡིན་པ་ལ་དགེ་བ་ནི་འཆད་པར་འགྱུར་རོ། ། མ་བསྒྲིབས་པ་ནི་ཐར་པ་ལའོ། ། ལུང་དུ་མ་བསྟན་པ་ནི་དགེ་མི་དགེ་གཉིས་སུའོ། ། ཁམས་བརྒྱད་དང་སྐྱེ་མཆེད་བརྒྱད་ནི་འདས་མ་ཐག་པར་བཤད་ཟིན་ཏོ། ། ཕུང་པོ་དང་ཁམས་དང་སྐྱེ་མཆེད་ལྷག་མ་ནི་བརྒྱད་ཚན་གཉིས་པོ་དེར་མ་འདུས་པའོ། ། དེ་རྣམས་ཀྱི་ཕྱོགས་གཅིག་ནི་དགེ་བ་དང་མ་བསྒྲིབས་ལ་ལུང་མ་བསྟན་གྱིས་བསྡུས་པ་རྣམས་སོ། ། དེ་དག་ཉོན་མོངས་པ་ཅན་མ་ཡིན་པ་ནི་ཉོན་མོངས་པའི་ངོ་བོ་མ་ཡིན་པའི་ཕྱིར་རོ། ། དྲུག་པ་འདས་པ་ལ་སོགས་པ་བཅུ་དྲུག་ལ་དོན་དྲུག་ཡོད་པའི་དང་པོ་འདས་པ་ལ་སོགས་པ་དུས་གསུམ་གྱི་ཁྱད་པར་ལ་དུས་གསུམ་སོ་སོའི་མཚན་ཉིད་དང་། དུས་གསུམ་གཏམ་གྱི་གཞི་དང་། མྱང་འདས་གཏམ་གྱི་གཞི་མ་ཡིན་པར་བསྟན་པ་གཉིས་ཀྱི་དང་པོའི་འདས་པ་སྟོན་པ་ན་བྱུང་བ་སྟེ་གྲུབ་ལ་འགགས་པའི་མཚན་ཉིད་དེ་བྱུང་བ་ནི་རྒྱུ་དང་འབྲས་བུ་དང་འགགས་པ་ནི་སྤྱད་ཟིན་པས་འཆད་དོ་ཞེས་སློབ་དཔོན་རྒྱལ་བའི་སྲས་གསུང་ངོ་། །
ཡང་ན་རྒྱུ་དང་འབྲས་བུའི་བྱ་བ་གང་ཡིན་པ་དེ་བྱས་ཟིན་པ་ནི་སྤྱད་ཟིན་པའི་དོན་ཏེ་དེ་ནི་བྱུང་བ་འགགས་པའི་དོན་ཡིན་ནོ། ། དེ་ནི་ད་ལྟར་གྱི་ཉོན་མོངས་པ་ལྟར་སེམས་ཀུན་ནས་ཉོན་མོངས་པར་བྱེད་པ་ལས་ཤིན་ཏུ་འདས་ལ། ད་ལྟར་གྱི་དད་པ་ལ་སོགས་པ་ལྟར་སེམས་རྣམ་པར་བྱང་བར་ཞེས་སྦྱར་རོ། ། འདིས་ནི་བྱེ་བྲག་ཏུ་སྨྲ་བ་རྣམས་ད་ལྟར་གྱི་ཚེའང་འདས་པའི་བྱེད་པ་མ་ཞིག་པར་འདོད་པ་དེ་སེལ་བར་བྱེད་དེ་དེ་བྱེད་པ་དང་བཅས་པའི་འདས་པ་ནི་རྟག་པར་འགྱུར་བའི་ཕྱིར་རོ། ། འོ་ན་དེ་རྗེས་མེད་དུ་ཞིག་ནས་བྱེད་པ་ཅུང་ཟད་ཀྱང་མ་བྱས་སམ་ཞེ་ན། མ་ཡིན་ཏེ་ཀུན་གཞི་ལ་རང་གི་རིགས་འདྲ་སྐྱེད་པའི་རྒྱུ་སྟེ་བག་ཆགས་ཡོངས་སུ་བཟུང་བ་སྟེ་བཞག་ནས་རང་ཞིག་པ་ཡིན་ནོ། ། དེ་ཅིའི་ཕྱིར་ཞེ་ན་འཇོག་བྱེད་ཀྱི་འབྲས་བུ་བག་ཆགས་ནི་ད་ལྟར་ཡོད་ལ། འཇོག་བྱེད་རང་གི་མཚན་ཉིད་ནི་མེད་པའི་ཕྱིར་རོ། ། དེ་ལྟ་མ་ཡིན་ན་ད་ལྟར་གྱི་ཀུན་ནས་ཉོན་མོངས་པ་དང་རྣམ་པར་བྱང་བ་ནི་རྒྱུ་མེད་པ་དང་། འདས་པ་ནི་རྟག་པར་ཐལ་བར་འགྱུར་རོ། །
འོ་ན་དེ་བློའི་ཡུལ་ནའང་ཡེ་མེད་དམ་ཞེ་ན། དྲན་པའི་ཞེས་སྨྲས་ཏེ་ཀུན་ཏུ་རྟོག་པ་ནི་དྲན་པའི་ཤེས་པའོ། ། མཚན་མ་ནི་དེའི་དམིགས་པའི་ཡུལ་ལོ། ། དེ་ལྟར་དེ་ཀུན་ཏུ་རྟོག་པ་སྤྱིའི་ཡུལ་དུ་བསྟན་ནས་ད་ནི་བྱེ་བྲག་གི་ཡུལ་དུ་སྟོན་པ་ན་ལྟོས་པས་ཀུན་ནས་ཉོན་མོངས་པ་ནི་འདས་པའི་ཡུལ་འགའ་ཞིག་དྲན་པ་ལ་ལྟོས་ནས་བྱུང་བའི་ཉོན་མོངས་པའོ། ། བཏང་སྙོམས་ཀྱི་རྣམ་པར་བྱང་བ་ནི་འདས་པའི་ཡུལ་འགའ་ཞིག་དྲན་པ་ན་སེམས་བཏང་སྙོམས་སུ་གནས་ནས་ཉོན་མོངས་པ་མི་འབྱུང་བ་སྟེ་མཚན་མ་ནི་དེ་དག་གི་དམིགས་པའི་ཡུལ་ལོ། ། ཐམས་ཅད་ཀྱི་ཕྱོགས་གཅིག་ཅེས་བྱ་བ་ནི་འདུས་བྱས་ད་ལྟར་བྱུང་བ་དང་། མ་འོངས་པ་དང་འདུས་མ་བྱས་མ་གཏོགས་པ་རྣམས་སོ། ། ཆོས་གསུམ་འདས་པར་ཤེས་ན་ནི་བདག་འདས་པར་འཇུག་པར་བྱེད་པར་ཞེན་པ་སྤོང་ངོ་། ། གཞན་ཡང་མུ་སྟེགས་བྱེ་བྲག་པ་དང་རིགས་པ་ཅན་གཉིས་ནི་དུས་རྒྱུར་སྨྲ་སྟེ། དུས་ཀྱིས་སྐྱེ་དགུ་སྡུད་པར་བྱེད། །
དུས་ཀྱིས་འབྱུང་བ་སྨིན་པར་བྱེད། ། དུས་ཀྱིས་གཉིད་ལོག་སད་པར་བྱེད། ། དུས་ནི་འདའ་བར་དཀའ་བ་ཡིན། ། ཞེས་འབྱུང་བ་ཡིན་ནོ། ། ཁོ་བོ་ཅག་སངས་རྒྱས་པ་རྣམས་ནི་དུས་ནི་དུས་ཅན་ལས་ཐ་དད་དུ་མི་འདོད་དེ་དེ་ཆོས་གསུམ་པོ་ཉིད་དེ་དང་དེའི་ཚེ་གནས་པ་ལ་དུས་ཞེས་འདོགས་སོ། ། དེས་ན་འདིས་དུས་རྒྱུར་སྨྲ་བའི་ལོག་པར་རྟོག་པ་ཡང་སེལ་བར་བྱེད་དོ། ། མ་འོངས་པ་ལ་རྒྱུ་ཡོད་ཀྱང་མ་བྱུང་བ་ཞེས་བྱ་བས་ནི་འདུས་བྱས་མ་འོངས་པ་དེ་འདུས་མ་བྱས་ལས་བྱེ་བྲག་ཏུ་འབྱེད་པར་བྱེད་དེ་དེ་ལ་ནི་རྒྱུ་མེད་པས་རྒྱུ་ཡོད་ཀྱང་མ་བྱུང་བ་ཞེས་བྱ་བའི་མཚན་ཉིད་དེ་མེད་པའི་ཕྱིར་རོ། ། དེ་ཉིད་གསལ་བར་སྟོན་པ་ནི་རང་གི་མཚན་ཉིད་མ་ཐོབ་པ་ཞེས་བྱ་བ་ཡིན་ཏེ་ཀུན་གཞི་ལ་དགེ་མི་དགེའི་ས་བོན་ཡོད་ཀྱང་དེའི་འབྲས་བུ་རང་མཚན་མངོན་གྱུར་དུ་མ་གྲུབ་པའམ། ས་བོན་དང་མེ་ལ་སོགས་པ་ཡོད་ཀྱང་མྱུ་གུ་དང་དུ་བ་ལ་སོགས་པ་རང་མཚན་དུ་མ་གྲུབ་པ་བཞིན་ནོ། ། རྒྱུ་མ་སྤྱད་པ་ནི་འབྲས་བུ་དངོས་སུ་སྐྱེད་བྱེད་དུ་མ་གྱུར་པ་སྟེ་དེ་ནི་རྒྱུ་མ་ཡིན་པའི་ཕྱིར་རོ། །
འདི་ལྟར་ཚོགས་པ་སྔ་མ་རྣམས་ནི་རྒྱུའི་རྒྱུ་ཡིན་པས་རྒྱུར་བཏགས་པ་ཡིན་ཏེ་སྟོང་ཉིད་བདུན་ཅུ་པ་ལས། འབྲས་ཡོད་འབྲས་དང་ལྡན་པ་རྒྱུ། ། དེ་མེད་ན་ནི་རྒྱུ་མིན་མཚུངས། ། ཞེས་བཤད་པ་བཞིན་ནོ། ། འབྲས་བུ་མ་སྤྱད་པ་ནི་མ་སྐྱེས་པ་སྟེ་དེ་གཉིས་ནི་ད་ལྟར་གྱི་དུས་ན་མ་འོངས་པ་ཡིན་ནོ། ། དེ་ལྟར་མ་གྲུབ་པ་དེ་ནི་ད་ལྟར་གྱི་དུས་ན་ཀུན་ནས་ཉོན་མོངས་པ་དང་རྣམ་བྱང་དུ་མི་གནས་ཏེ་བྱེད་པ་མ་ཐོབ་པ་ཡིན་ནོ། ། མ་འོངས་པ་དེ་ད་ལྟར་གྱི་ཤེས་པའི་རྒྱུ་སྟེ་དམིགས་རྐྱེན་དུ་ཡོད་པ་དང་། རང་མཚན་དུ་མེད་པ་ཡིན་ནོ། ། རྒྱུར་ཡོད་པ་ཉིད་སྟོན་པ་ན་བྱེད་པ་མ་ཐོབ་ཀྱང་བྱེད་པ་ལྟ་བུར་སྣང་བར་འཆད་པ་ནི་ཐོབ་འགྱུར་གྱི་ཡུལ་འགའ་ཞིག་ལ་ད་ལྟར་གྱི་སེམས་མངོན་པར་དགའ་བས་ཆགས་པའི་ཀུན་ནས་ཉོན་མོངས་པའི་མཚན་མ་སྟེ་དམིགས་པའི་ཡུལ་དང་། ཐོབ་འགྱུར་གྱི་ཡུལ་འགའ་ཞིག་ལ་དམིགས་ནས་ཆགས་པའི་མངོན་པར་དགའ་བ་མེད་པས་ཉོན་མོངས་པ་མི་འབྱུང་བའི་ཕྱིར་རྣམ་བྱང་གི་མཚན་མ་སྟེ་ཡུལ་ཡིན་པ་ལྟ་བུར་སྣང་ངོ་། །
ཐམས་ཅད་ཀྱི་ཕྱོགས་གཅིག་ཅེས་བྱ་བ་ནི་འདུས་བྱས་འདས་པ་དང་ད་ལྟར་དང་འདུས་མ་བྱས་མ་གཏོགས་པ་རྣམས་སོ། ། ཆོས་གསུམ་མ་འོངས་པར་ཤེས་ན་ནི་བདག་མ་འོངས་པ་ནས་ད་ལྟར་དུ་འཇུག་པར་བྱེད་པར་ཞེན་པ་སྤོང་ངོ་། ། ད་ལྟར་བྱུང་བ་ལ་རྒྱུ་ལས་བྱུང་བ་སྟེ་གྲུབ་ལ་མ་འགགས་པ་ཞེས་བྱ་བས་ཀྱང་འདུས་མ་བྱས་ལས་འབྱེད་པར་བྱེད་དོ། ། རྒྱུ་སྤྱད་ཟིན་པ་ནི་ད་ལྟར་གྱི་ཚེ་སྐྱེད་བྱེད་དུ་གྲུབ་པའོ། ། འབྲས་བུ་སྤྱད་མ་ཟིན་པ་ནི་ད་ལྟར་སྐྱེས་ནས་གནས་པའོ། ། དེ་འདྲ་བའི་ཆགས་སོགས་དང་དད་སོགས་ནི་ཀུན་ནས་ཉོན་མོངས་པ་དང་རྣམ་བྱང་དུ་བྱེད་པ་པོར་གནས་སོ། ། འདས་པ་དང་མ་འོངས་པ་རབ་ཏུ་གཞག་པའི་རྒྱུ་ནི་འདི་ལ་དེ་གཉིས་བཏགས་པ་ཡིན་ཏེ། འདི་ལྟར་ད་ལྟར་བ་འགགས་པ་ལ་འདས་པ་དང་། ད་ལྟར་བས་མ་འོངས་པའི་གནས་སྐབས་མ་ཐོབ་པ་ལ་མ་འོངས་པ་ཞེས་འདོགས་པའི་ཕྱིར་དང་། ད་ལྟར་བ་ལ་བརྟེན་ནས་འདས་མ་འོངས་ལ་རྟོག་པའི་ཕྱིར་རོ། །
དེ་རང་རང་གི་བྱེད་པ་ཉེ་བར་གནས་པ་ནི་ད་ལྟར་བའི་འདུས་བྱས་རྣམས་རང་རང་གི་འབྲས་བུ་སྐྱེད་བཞིན་པའི་བྱ་བ་དང་བཅས་པའི་ཕྱིར་རོ། ། ཐམས་ཅད་ཀྱི་ཕྱོགས་གཅིག་ཅེས་བྱ་བ་ནི་འདུས་བྱས་འདས་མ་འོངས་དང་འདུས་མ་བྱས་རྣམས་མ་གཏོགས་པའོ། ། བདག་འཇུག་པར་བྱེད་པ་ནི་སྔ་མ་བཞིན་ནོ། ། གཉིས་པ་དུས་གསུམ་གཏམ་གྱི་གཞིར་སྟོན་པ་ནི་གལ་ཏེ་མདོ་ལས་དུས་གསུམ་གཏམ་གྱི་གཞི་དང་མྱང་འདས་གཞི་མ་ཡིན་པར་སྟོན་པའི་རྒྱུ་མཚན་གང་ཡིན་ཞེ་ན། དུས་གསུམ་གྱི་འདུས་བྱས་ནི་སྒྲས་བརྗོད་དུ་རུང་ཞིང་། རང་བཞིན་གྱིས་མྱང་འདས་ཆོས་དབྱིངས་ནི་དེ་ལྟ་མ་ཡིན་པའི་ཕྱིར་རོ། ། དེ་ཉིད་སྟོན་པ་ན་དེ་འཕགས་པ་རྣམས་ཀྱིས་སོ་སོ་རང་གིས་རིག་བྱ་ཡིན་གྱི་མཐོང་བ་དང་མཐུན་པར་གཞན་ལ་བརྗོད་དུ་མེད་པའི་ཕྱིར་ཏེ། དབུ་མ་རྩ་བ་ལས། བརྗོད་པར་བྱ་བ་ལྡོག་པས་ཏེ། ། སེམས་ཀྱི་སྤྱོད་ཡུལ་ལྡོག་པས་སོ། །
ཞེས་བྱ་བ་དང་། བདེན་གཉིས་ལས། གང་ཕྱིར་ཁོ་ན་དེ་ལ་ནི། ། བརྗོད་བྱའི་བག་ཀྱང་ཅིའང་མེད། ། ཅེས་འབྱུང་བ་བཞིན་ནོ། ། བྱུང་བ་ལ་སོགས་པ་ནི་དུས་གསུམ་སྟེ་དུས་གསུམ་གྱི་ཐ་སྙད་ཀྱི་གནས་མ་ཡིན་པ་ནི་ཆོས་ཀྱི་དབྱིངས་འདུས་མ་བྱས་ནི་དུས་གསུམ་གྱིས་མ་བསྡུས་པས་དུས་གསུམ་གྱིས་བསྡུས་པ་མཐོང་བ་དང་ཐོས་པ་དང་བྱེ་བྲག་ཕྱེད་པ་དང་རྣམ་པར་ཤེས་པ་ལ་སོགས་པ་ཐ་སྙད་གང་གིའང་གནས་མ་ཡིན་པའི་ཕྱིར་རོ། ། དེ་དག་ནི་ཆོས་ཀྱི་དབྱིངས་སྒྲ་བློའི་སྤྱོད་ཡུལ་ལས་འདས་པའི་དབང་དུ་བྱས་ནས་བཤད་པ་ཡིན་གྱི་ལྷག་བཅས་ལྷག་མེད་དང་མི་གནས་པའི་མྱང་འདས་ཀྱི་དབང་དུ་བྱས་པ་ནི་མ་ཡིན་ནོ། ། གཉིས་པ་དགེ་བ་ལ་སོགས་པ་ལས་གསུམ་གྱི་ཁྱད་པར་ལ་ལས་གསུམ་སོ་སོའི་མཚན་ཉིད་དང་། བསྟན་པས་ཀྱང་གསུམ་པོ་དེར་གཞག་པའི་ཚུལ་གཉིས་ཀྱི་དང་པོ་དགེ་བ་ལ་ཕུང་པོ་ལ་སོགས་པ་ལ་དགེ་བར་གཞག་པའི་ཚུལ་མདོར་བསྟན་པ་ལ་ཕུང་པོ་རྣམས་ཀྱི་ཕྱོགས་གཅིག་ནི་དགེ་བས་བསྡུས་པའོ། ། ཁམས་བཅུ་ནི་སེམས་ཀྱི་ཁམས་བདུན་དང་གཟུགས་དང་སྒྲ་དང་ཆོས་ཀྱི་ཁམས་སོ། །
སྐྱེ་མཆེད་བཞིའང་དེ་རྣམས་ཀྱིས་བསྡུས་པ་བཞིའོ། ། དེ་དག་གི་ཕྱོགས་གཅིག་ནི་དགེ་མི་དགེ་ལུང་མ་བསྟན་གསུམ་ལས་དགེ་བས་བསྡུས་པའོ། ། ཁམས་དང་སྐྱེ་མཆེད་གཞན་རྣམས་ནི་ལུང་མ་བསྟན་ཡིན་པས་མ་སྨོས་སོ། ། ཆོས་ནི་དཀར་པོ་དགེ་བའི་ཆོས་སོ། ། གཉིས་པ་དགེ་བ་སོ་སོའི་མཚན་ཉིད་ལ་བཅུ་གསུམ་གྱི་དད་པ་ལ་སོགས་པ་ངོ་བོ་ཉིད་ཀྱིས་དགེ་བ་ཡིན་པ་ནི་དེར་འཇོག་པ་གཞན་གང་ལའང་མི་ལྟོས་པའི་ཕྱིར་ཏེ་རས་ཡུག་གི་དཀར་པོ་བཞིན་ནོ། ། འབྲེལ་བ་ནི་དེ་བྱུང་དུ་འབྲེལ་བའོ། ། མཚུངས་པར་ལྡན་པ་ནི་བཅུ་གཅིག་པོ་དང་མཚུངས་ལྡན་གྱི་སེམས་དང་སེམས་བྱུང་ངོ་། ། བག་ཆགས་ནི་ཀུན་གཞི་དང་རྗེས་སུ་འབྲེལ་བའོ། ། སློང་བ་ནི་བཅུ་གཅིག་པོ་དེས་ཀུན་ནས་བསླངས་པའི་ཕྱག་དང་ཁ་དོག་ལ་སོགས་པའོ། ། དོན་དམ་པ་ནི་ཆོས་ཉིད་དེ་བཞིན་ཉིད་དེ་ཡེ་ཤེས་དོན་དམ་པའི་དགེ་བའི་ཡུལ་ཡིན་པའི་ཕྱིར་རོ། །
སྐྱེ་བས་ཐོབ་པ་ནི་སྔོན་གོམས་པས་སྐྱེས་ཙམ་ཉིད་ན་དགེ་བར་ཐོབ་པའོ། ། དགེ་བའི་ཆོས་འདི་དག་ཉིད་ནི་བཅུ་གསུམ་པའོ། ། དེའི་ངོ་བོའི་རྣམ་པར་སྨིན་པ་མངོན་པར་གྲུབ་པ་ནི་སྔོན་དགེ་བའི་ཆོས་གང་དང་གང་གོམས་པར་བྱས་པ་དེ་ད་ལྟ་དེ་བས་ཀྱང་ཁྱད་པར་དུ་འཕགས་པར་མངོན་པར་གྲུབ་པ་ལ་བྱའི་ལྷ་དང་མིའི་ལུས་ལ་ནི་མི་བྱ་སྟེ་འགྲོ་བའི་ངོ་བོ་ནི་མ་བསྒྲིབས་ལ་ལུང་མ་བསྟན་ཡིན་བའི་ཕྱིར་རོ། ། དེས་ཞེས་བྱ་བ་ནི་སྔོན་གོམས་པར་བྱས་པའི་མཐུས་སོ། ། དེ་དག་ཉིད་ལ་ཞེས་བྱ་བའི་དོན་ནི་ཚེ་འདིར་སྐྱེས་བུ་དམ་པ་ལ་བརྟེན་པ་དང་དམ་པའི་ཆོས་མཉན་པ་དང་ཚུལ་བཞིན་ཡིད་ལ་བྱེད་པ་ལ་སོགས་པས་བླང་དོར་ལ་སོ་སོར་མ་བརྟགས་ཀྱང་སྔོན་གོམས་པའི་མཐུས་དགེ་བ་སྒྲུབ་པ་ལ་འདོད་པ་རྟག་ཏུ་གནས་པའོ། ། སྦྱོར་བ་ནི་འབད་པའོ། ། སྐྱེས་བུ་དམ་པ་ནི་དད་པ་དང་བརྩོན་འགྲུས་དང་ཤེས་རབ་ལ་སོགས་པ་དང་ལྡན་པའོ། ། དམ་པའི་ཆོས་ནི་དེ་བཞིན་གཤེགས་པའི་གསུང་རབ་སྟེ་མུ་སྟེགས་བྱེད་ལ་སོགས་པའི་གཞུང་མ་ཡིན་པའོ། ། ཚུལ་བཞིན་ཡིད་ལ་བྱེད་པ་ནི་མི་རྟག་པ་དང་སྡུག་བསྔལ་བ་དང་བདག་མེད་པ་ལ་སོགས་པ་ཤེས་བྱའི་གནས་ཚུལ་བཞིན་སེམས་པའོ། ། ཆོས་ཀྱི་སྒྲ་ནི་དོན་བཅུ་ལ་འཇུག་པ་ལས་འདིར་ཆོས་དང་པོ་ནི་མྱ་ངན་ལས་འདས་པའོ། །
ཆོས་ཕྱི་མ་ནི་གསུང་རབ་སྟེ་གསུང་རབ་ལ་ཆོས་སྤྱོད་བཅུའི་སྒྲུབ་པ་ལ་བརྟེན་ནས་ཐོས་བསམ་སྒོམ་གསུམ་གྱི་དགེ་བ་སྒོམ་པའོ་ཞེས་ཚིག་རྣམ་པར་སྦྱར་རོ། ། དེ་བཞིན་གཤེགས་པ་མདུན་དུ་བྱས་པ་ནི་སངས་རྒྱས་ཉིད་ཀྱི་མདུན་དུ་ཕྱིན་པའམ་ཡང་ན་ཡིད་ཡུལ་དུ་བྱས་པའོ། ། མཆོད་རྟེན་ནི་བལྟམས་པའི་གནས་སེར་སྐྱའི་མཆོད་རྟེན་དང་བྱང་ཆུབ་པའི་གནས་བྱང་ཆུབ་ཀྱི་ཤིང་དྲུང་ལ་སོགས་པ་བརྒྱད་དམ། ཡང་ན་དེ་བཞིན་གཤེགས་པའི་གདུང་བཞུགས་པ་ལ་སོགས་པ་དེ་ལས་གཞན་པའི་མཆོད་རྟེན་ནོ། ། གཟུགས་སུ་བྱས་པ་ནི་ལུགས་མ་དང་འདེ་གུ་ལ་སོགས་པའོ། ། ཆོས་མདུན་དུ་བྱས་པ་ནི་འགོག་ལམ་ཡིད་ཡུལ་དུ་བྱས་པའོ། ། བསྡུ་བའི་དངོས་པོ་བཞི་ནི་ཀུན་རྫོབ་བྱང་ཆུབ་ཀྱི་སེམས་བསྒོམས་པ་ལས། སྦྱིན་པའི་གཡབ་མོས་ལེགས་བོས་ཏེ། ། སྙན་པར་སྨྲ་བའི་གཏམ་བྱས་ནས། ། དོན་སྤྱོད་པ་ཡིས་བག་ཕབ་སྟེ། །
དོན་མཐུན་གྲོས་ཆེན་ངེས་པར་གདབ། ། ཞེས་འབྱུང་བ་ཡིན་ནོ། ། སྦྱིན་པ་ནི་ཟས་དང་གོས་ལ་སོགས་པའོ། ། སྙན་པར་སྨྲ་བ་ནི་ཚིག་འཇམ་པོའང་ཡིན་མོད་ཀྱི་འོན་ཀྱང་དམ་པའི་ཆོས་འཆད་པའོ། ། དོན་སྤྱོད་པ་ནི་དགེ་བ་སྤྱོད་དུ་འཇུག་པའོ། ། དོན་མཐུན་པ་ནི་རང་ཉིད་དགེ་བ་དང་མཐུན་བར་བྱེད་པའོ། ། སྦྱིན་པ་དང་ཚུལ་ཁྲིམས་ལས་བྱུང་བ་ནི་ལོ་མ་ལས་བྱུང་བའི་སྤྱིལ་པོ་ཞེས་བྱ་བ་ལྟར་རང་བཞིན་བརྗོད་པ་ཡིན་ནོ། ། མཐོ་རིས་སུ་ཞེས་བྱ་བ་ནི་སྤྱིར་བཏང་བའམ་ཡང་ན་ཕྱི་མ་གཉིས་ལས་གཞན་པའི་སྐྱེ་བའོ། ། ཕྱུག་པོ་ནི་ཁྱིམ་བདག་གི་རིགས་ཤིང་ས་ལ་ཆེན་པོ་ལྟ་བུའོ། ། རིགས་མཐོན་པོ་ནི་རྒྱལ་པོ་དང་བྲམ་ཟེ་ལ་སོགས་པའོ། །
དེ་དག་གིས་ནི་མངོན་པར་མཐོ་བ་མཐོ་རིས་ཀྱི་རྒྱུ་ཡོངས་སུ་འཛིན་པ་བསྟན་ཏོ། ། ངེས་པར་ལེགས་པའི་རྒྱུ་ཡོངས་སུ་འཛིན་པ་ནི་རྣམ་པར་བྱང་བ་དང་མཐུན་པ་ཞེས་བྱ་བས་སྟོན་པར་བྱེད་དེ། བྱང་ཆུབ་གསུམ་སྒྲུབ་པ་དང་མཐུན་པ་སྤོང་བ་དང་ཐོས་བསམ་པ་ལ་སོགས་པའི་ལུས་འཛིན་པའོ། ། འདི་དག་ནི་དགེ་བའི་རྒྱུའམ་འབྲས་བུ་ཡིན་ནོ། ། གཉེན་པོས་དགེ་བའི་སུན་འབྱིན་པ་ནས་ཐག་སྲིངས་པའི་གཉེན་པོའི་བར་བཞི་ནི་ལམ་སྒོམ་པའི་སྐབས་སུ་འཆད་པར་འགྱུར་རོ། ། རྣམ་པར་གནོན་པའི་གཉེན་པོ་ནི་ཞི་རགས་ཀྱི་ལམ་ཏེ་ས་བོན་མགོ་གནོན་པའི་ཕྱིར་རོ། ། བྲལ་བའི་གཉེན་པོ་ནི་འཕགས་པའི་ལམ་སྟེ་ས་བོན་དང་བྲལ་བར་བྱེད་པའི་ཕྱིར་རོ། ། ཉོན་སྒྲིབ་ཀྱི་གཉེན་པོ་ནི་གང་ཟག་ལ་བདག་མེད་སྒོམ་པའོ། ། ཤེས་སྒྲིབ་ཀྱི་གཉེན་པོ་ནི་ཆོས་ལ་བདག་མེད་སྒོམ་པའོ། ། ཉེ་བར་ཞི་བའི་དགེ་བའི་དགེ་བ་ནི་སེམས་སྤང་བྱ་ཉེ་བར་ཞི་བ་འགོག་ལམ་གྱིས་བསྡུས་པའི་དགེ་བ་ཡིན་ཏེ།
དེ་ལ་དུག་གསུམ་མཐའ་དག་ནི་ཀུན་བརྟགས་དང་ལྷན་སྐྱེས་མ་ལུས་པའོ། ། ཉོན་མོངས་པ་མཐའ་དག་ནི་རྩ་བ་དང་ཉེ་བའི་ཉོན་མོངས་པ་སྟེ་སྔར་གྱི་གསུམ་པོ་དེ་མདོར་བསྡུས་པའོ། ། དེས་ནི་ཉོན་སྒྲིབ་ཀྱི་གཉེན་པོའི་ལམ་དགེ་བ་བསྟན་ཏོ། ། འདུ་ཤེས་དང་ཚོར་བ་འགོག་པས་ནི་སྙོམས་འཇུག་གི་སྒྲིབ་པའི་གཉེན་པོའི་ལམ་བསྟན་ནོ། ། ལྷག་བཅས་ལྷག་མེད་དང་སྐུ་གསུམ་གྱིས་སྲིད་ཞི་ལ་མི་གནས་པའི་མྱང་འདས་ནི་མི་སློབ་པའི་ལམ་མམ། འགོག་པའི་བདེན་པ་ཡིན་ནོ། ། རྒྱུ་མཐུན་པའི་དགེ་བ་ནི་ཉེར་ཞི་དང་མཐུན་པའི་འབྲས་བུར་གྱུར་པ་རྣམས་ཏེ་སེམས་ཉེ་བར་ཞི་བའི་འགོག་པ་དང་ལམ་ཐོབ་པ་དེའི་དབང་གིས་ཏེ་མཐུས་ཞེས་སྦྱར་རོ། ། འཇིག་རྟེན་པ་ནི་གང་ཟག་འཇིག་རྟེན་པའི་ཡང་རྒྱུད་ལ་འོང་བ་ཚད་མེད་དང་མངོན་ཤེས་ལྔ་ལ་སོགས་པའོ། ། དེ་ལས་འདས་པ་ནི་གང་ཟག་འཇིག་རྟེན་ལས་འདས་པའི་རྒྱུད་ལ་འབྱུང་བ་རྣམ་པར་ཐར་པ་བརྒྱད་ལ་སོགས་པའོ། ། ཐུན་མོང་བ་དགུ་དང་ཐུན་མོང་མ་ཡིན་པ་བཅུ་ནི་འཆད་པར་འགྱུར་རོ། །
བཅུ་གསུམ་པོ་དེ་དག་ཀྱང་གཉིས་སུ་འདུས་ཏེ་དོན་དམ་པའི་དགེ་བ་ནི་འདུས་མ་བྱས་དགེ་བ་ཡིན་ལ་གཞན་རྣམས་ནི་འདུས་བྱས་དགེ་བ་ཡིན་པའི་ཕྱིར་རོ། ། འདུས་བྱས་དགེ་བའང་གཉིས་སུ་འདུས་ཏེ་འགོག་པ་དང་ལམ་གྱིས་བསྡུས་པ་རྣམས་ནི་འཇིག་རྟེན་ལས་འདས་པ་ཡིན་ལ་དེ་ལས་གཞན་པ་རྣམས་ནི་འཇིག་རྟེན་པ་ཡིན་པའི་ཕྱིར་རོ། ། དེ་ལྟར་དེ་དག་ནི་རྣམ་སྨིན་གྱི་འབྲས་བུ་བདེ་བ་སྐྱེད་པས་དགེ་བ་ཞེས་བྱའོ། ། མི་དགེ་བ་ལ་ཕུང་པོ་ལ་སོགས་པ་ལ་མི་དགེ་བར་བཞག་པའི་ཚུལ་མདོར་བསྟན་པ་ལ་ཕུང་པོ་རྣམས་དང་ཁམས་བཅུ་དང་སྐྱེ་མཆེད་བཞིའི་ཕྱོགས་གཅིག་ནི་མི་དགེ་བས་བསྡུས་པ་སྟེ་ཁམས་དང་སྐྱེ་མཆེད་གཞན་ལུང་མ་བསྟན་ཡིན་པ་ལ་སོགས་པ་སྔ་མ་བཞིན་ནོ། ། ཆོས་མ་ཡིན་པ་ནི་མི་དགེ་བའོ། ། སོ་སོའི་མཚན་ཉིད་རྒྱས་པར་བཤད་པ་ལ་དོན་བཅུ་གཉིས་ཡོད་པའི་དང་པོ་ངོ་བོ་ཉིད་ཀྱིས་མི་དགེ་བ་ལ་ཉོན་ཡིད་དང་མཚུངས་པར་ལྡན་པའི་བདག་ལྟ་ལ་སོགས་པ་བཞི་དང་གཟུགས་དང་གཟུགས་མེད་ཀྱི་རྩ་བ་དང་ཉེ་བའི་ཉོན་མོངས་པ་མི་དགེ་བར་མ་གཏོགས་པ་ནི་ལུང་མ་བསྟན་ཡིན་པའི་ཕྱིར་རོ། ། དེ་ལས་གཞན་པའི་ཉོན་མོངས་པ་དང་ཉེ་བའི་ཉོན་མོངས་པ་ཉེས་སྤྱོད་ཀུན་ནས་སློང་བ་ནི་འདོད་པ་ན་སྤྱོད་པའི་ཀུན་བཏགས་མཐོང་སྤང་གི་ཆ་དང་ལྷན་སྐྱེས་ལས་ནི་ལུས་ངག་གི་ཉེས་སྤྱོད་ཀུན་ནས་སློང་ནུས་པ་གང་ཡིན་པ་དེ་མི་དགེ་བ་ཡིན་གྱི། དེ་ལས་གཞན་པ་ལྷན་སྐྱེས་ལུས་ངག་གི་ཉེས་སྤྱོད་ཀུན་ནས་སློང་མི་ནུས་པ་ནི་བསྒྲིབས་ལ་ལུང་མ་བསྟན་ཡིན་ནོ་ཞེས་སློབ་དཔོན་རྒྱལ་བའི་སྲས་འཆད་དོ། ། དེ་དག་ངོ་བོ་ཉིད་ཀྱིས་མི་དགེ་བ་ཡིན་པ་ནི་དེར་འཇོག་པ་གཞན་ལ་མི་ལྟོས་པའི་ཕྱིར་ཏེ་སོལ་བའི་ནག་པོ་བཞིན་ནོ། ། ཉོན་མོངས་པ་དང་ཉེ་བའི་ཉོན་མོངས་པ་དེ་དག་ཉིད་ཅེས་བྱ་བ་ནི་ངེས་པར་བཟུང་བ་སྟེ་མི་དགེ་བར་སྐྱེས་པ་ཁོ་ན་དང་མཚུངས་ལྡན་ཡིན་གྱི་བསྒྲིབས་ལ་ལུང་མ་བསྟན་དང་མཚུངས་ལྡན་ནི་མི་དགེ་བ་མ་ཡིན་ནོ་ཞེས་བྱ་བའི་དོན་ཏོ། །
དེ་དག་ཉིད་ནི་མི་དགེ་བའོ། ། བག་ཆགས་ནི་ཀུན་གཞི་ལ་ཡོད་པ་སྟེ་དགེ་མི་དགེའི་བག་ཆགས་དགེ་མི་དགེ་ཉིད་དུ་བསྟན་པ་འདིས་ནི་བག་ཆགས་ལུང་མ་བསྟན་དུ་སྨྲ་བ་དེ་སེལ་བར་བྱེད་དོ། ། ལུས་ངག་གི་ལས་ནི་མི་དགེ་བ་བཅུ་དང་མཚམས་མེད་ལ་སོགས་པའོ། ། འཁོར་བ་ནི་ཟག་བཅས་ཀྱི་ཕུང་པོ་ལྔའོ། ། སྐྱེ་བས་ཐོབ་པ་ནི་སྔ་མ་བཞིན་བཤད་དོ། ། སྐྱེས་བུ་དམ་པ་མ་ཡིན་པ་ནི་ལོག་པའི་ལྟ་བ་ལ་སོགས་པ་འཛིན་པའོ། ། དམ་པའི་ཆོས་མ་ཡིན་པ་ནི་ཕྱི་རོལ་པའི་ལོག་ལྟ་སྟོན་པའི་བསྟན་བཅོས་ལ་སོགས་པའོ། ། ཚུལ་བཞིན་མ་ཡིན་པ་ཡིད་ལ་བྱེད་པ་ནི་མི་རྟག་པ་ལ་རྟག་པ་ལ་སོགས་པ་ཕྱིན་ཅི་ལོག་བཞི་ལ་སོགས་པར་ཡིད་ལ་བྱེད་པའོ། ། ལྷའི་རིས་ནི་དབང་ཕྱུག་དང་ཁྱབ་འཇུག་ལ་སོགས་པའོ། ། འཚེ་བ་སྔོན་དུ་བཏང་བ་ནི་ཕྱུགས་གསོད་པ་ལ་སོགས་པའོ། །
ལོག་པར་ལྟ་བ་སྔོན་དུ་བཏང་བ་ནི་དེས་བསོད་ནམས་འཕེལ་ནས་མཐོ་རིས་སུ་འགྲོ་བར་འདོད་པའོ། ། ལྷ་རྟེན་བྱེད་པ་ནི་དབང་ཕྱུག་ལ་སོགས་པའི་རྟེན་འཛུགས་པའོ། ། དེ་འདྲ་བའི་རྟེན་ཡོད་པའི་ཕྱོགས་གང་དུ་སྐྱེ་བོ་རྣམས་བསོད་ནམས་མ་ཡིན་པ་སྡིག་པའི་སེམས་ཀྱིས་ཤ་ཁྲག་ལ་སོགས་པའི་མཆོད་པའི་ལས་ལ་སྦྱོར་བ་ཞེས་ཚིག་རྣམ་པར་སྦྱར་རོ། ། ལོག་པར་བྱེད་པ་ནི་གནོད་པར་བྱེད་པའོ། ། ཉེས་པར་སྤྱོད་པ་ནི་སྡིག་པའོ། ། ངན་འགྲོའི་མི་འདོད་པ་ནི་ཚེ་རིང་བ་དང་ལུས་ཆེ་བ་ལ་སོགས་པའི་ཕུང་པོའོ། ། བདེ་འགྲོར་འབྲས་བུ་མི་འདོད་པ་ནི་དབུལ་བ་དང་རིགས་ངན་པ་ལ་སོགས་པའོ། ། འཕེན་པའམ་ཡོངས་སུ་རྫོགས་པར་བྱེད་པ་ནི་ངན་འགྲོའི་དབང་དུ་བྱས་པ་ཡིན་ཏེ་མི་དགེ་བས་ངན་འགྲོའི་ཕུང་པོའི་ངོ་བོ་འཕེན་ཅིང་དེ་ཉིད་དུ་སྡུག་བསྔལ་གྱི་ཁྱད་པར་དུ་མ་དང་ལྡན་པར་ཡང་ཡོངས་སུ་རྫོགས་པར་བྱེད་པའི་ཕྱིར་རོ། ། བདེ་འགྲོར་ནི་དབུལ་བ་དང་ནད་མང་བ་ལ་སོགས་པ་སྡུག་བསྔལ་གྱི་ཁྱད་པར་དང་ལྡན་པར་རྫོགས་པར་བྱེད་ཀྱི་འཕེན་པ་ནི་མ་ཡིན་ཏེ། མི་དགེ་བས་བདེ་འགྲོའི་ཕུང་པོའི་རང་གི་ངོ་བོ་འཕེན་མི་ནུས་པའི་ཕྱིར་རོ། །
གལ་ཏེ་འཕེན་ན་ནི་དགེ་བ་རྣམས་དོན་མེད་དུ་འགྱུར་ཏེ་མི་དགེ་བ་ཁོ་ནས་མཐོ་རིས་དང་ངན་འགྲོའི་ཕུང་པོའི་ངོ་བོ་དང་ཁྱད་པར་ཐམས་ཅད་འགྲུབ་པའི་ཕྱིར་རོ། ། གཉེན་པོ་ནི་ལམ་མོ། ། དེའི་མི་མཐུན་པའི་ཕྱོགས་ཀྱི་ཆོས་ནི་མཚམས་མེད་པ་ལ་སོགས་པའམ། ཡང་ན་དེའི་སྤང་བྱ་ཉེས་སྤྱོད་ཀུན་ནས་སློང་ནུས་པ་རྣམས་སོ། ། དགེ་བའི་བར་ཆད་བྱེད་པའི་ཆོས་ནི་རྟག་ཏུ་མང་པོའི་ཚོགས་སུ་འགྲོ་བ་དང་བྲེ་མོའི་གཏམ་ལ་དགའ་བ་དང་རྙེད་པ་དང་བཀུར་བསྟི་ལ་ལྷག་པར་ཞེན་པ་ལ་སོགས་པའོ། ། དེ་དག་ཀྱང་གཉིས་སུ་འདུས་ཏེ་དོན་དམ་པའི་མི་དགེ་བ་ནི་བཏགས་པ་བ་ཡིན་ལ་གཞན་བཅུ་གཅིག་ནི་མཚན་ཉིད་པ་ཡིན་པའི་ཕྱིར་རོ། ། དེ་དག་ནི་རྣམ་སྨིན་གྱི་འབྲས་བུ་སྡུག་བསྔལ་སྐྱེད་པས་མི་དགེ་བ་ཞེས་བྱའོ། ། ལུང་མ་བསྟན་ལ་ཕུང་པོ་ལ་སོགས་པ་ལ་ལུང་མ་བསྟན་དུ་བཞག་པའི་ཚུལ་མདོར་བསྟན་པ་ལ་ཁམས་བརྒྱད་དང་། སྐྱེ་མཆེད་བརྒྱད་ནི་དབང་པོ་གཟུགས་ཅན་ལྔ་དང་དྲི་རོ་རེག་བྱ་སྟེ་དེ་དག་ནི་ཐམས་ཅད་མ་བསྒྲིབས་ལ་ལུང་མ་བསྟན་ཡིན་ནོ། ། ཕུང་པོ་དང་ཁམས་དང་སྐྱེ་མཆེད་ལྷག་མ་རྣམས་ནི་བརྒྱད་པོ་དེར་མ་འདུས་པ་རྣམས་སོ། །
ཕྱོགས་གཅིག་ནི་གཉིས་པོ་མ་ཡིན་པ་ལུང་མ་བསྟན་གྱིས་བསྡུས་པའོ། ། ཆོས་དང་ཆོས་མ་ཡིན་པ་གཉིས་ཀ་དང་བྲལ་བ་ནི་གཉིས་ཀ་མ་ཡིན་པ་ལུང་མ་བསྟན་ནོ། ། སོ་སོའི་མཚན་ཉིད་རྒྱས་པར་བཤད་པ་ལ་བཅུ་བཞི་ཡོད་པའི་ངོ་བོ་ཉིད་ཀྱིས་ལུང་མ་བསྟན་གྱི་ཁམས་དང་སྐྱེ་མཆེད་ལ་གཟུགས་སྒྲ་གཉིས་མ་གཏོགས་པ་ནི་སེམས་ཅན་གྱི་རྒྱུད་ཀྱིས་བསྡུས་པ་དང་སེམས་ཅན་གྱིས་བྱས་པ་རྣམས་ཡིན་གྱི་སེམས་ཅན་དང་མ་འབྲེལ་བའི་གཟུགས་སྒྲ་ནི་ངོ་བོ་ཉིད་ཀྱིས་ལུང་མ་བསྟན་དུ་འགྱུར་བ་ཡིན་ཏེ་སྣོད་ཀྱི་འཇིག་རྟེན་ལ་སོགས་པ་རྣམ་སྨིན་གྱི་འབྲས་བུ་ཡིན་པའི་ཕྱིར་རོ། ། སེམས་ཅན་གྱིས་བསྡུས་པ་དང་སེམས་ཅན་དང་འབྲེལ་བའི་གཟུགས་སྒྲ་ལ་ནི་དགེ་མི་དགེ་ལུང་མ་བསྟན་གསུམ་ཀ་སྲིད་དོ། ། མདོར་ན་གཟུགས་ཅན་གྱི་ཁམས་བཅུའི་རྣམ་སྨིན་གྱི་འབྲས་བུས་བསྡུས་པ་རྣམས་ནི་ལུང་མ་བསྟན་ཡིན་གྱི་དེས་མ་བསྡུས་པ་རྣམས་ལ་ནི་གསུམ་ཀ་སྲིད་དོ། ། ཉོན་ཡིད་མཚུངས་ལྡན་དང་བཅས་པ་ནི་བསྒྲིབས་ལ་ལུང་མ་བསྟན་ཡིན་ནོ། ། སྲོག་གི་དབང་པོ་དང་རིས་མཐུན་པ་ནི་རྣམ་སྨིན་གྱི་འབྲས་བུ་ཡིན་པས་ལུང་མ་བསྟན་ཡིན་ནོ། ། དེ་དག་ནི་བརྗོད་བྱའི་དབང་དུ་བྱས་པ་ཡིན་ལ་རྗོད་བྱེད་ཀྱི་དབང་དུ་བྱས་པ་ནི་ཚོགས་གསུམ་སྟེ་འདིའང་ལུང་མ་བསྟན་གྱིས་ཀུན་ནས་བསླངས་བའི་སྒྲའོ། ། སྡང་བ་ནི་མི་དགེ་བའོ། ། དང་བ་ནི་དགེ་བའོ། །
དེ་གཉིས་མ་ཡིན་པའི་སེམས་ནི་ལུང་མ་བསྟན་ནོ། ། དེར་གྱུར་པའི་མིང་ཚིག་ཡི་གེས་ཡོངས་སུ་ཟིན་པ་ནི་ཡིད་ཤེས་ལ་སོགས་པའི་སེམས་དང་སེམས་བྱུང་ཚོགས་གསུམ་གྱི་རྣམ་པར་སྐྱེས་པའོ། ། དེ་དག་ཉིད་ཀྱིས་བརྗོད་པའི་བག་ཆགས་ནི་སེམས་དང་སེམས་བྱུང་ཚོགས་གསུམ་གྱི་རྣམ་པར་སྐྱེས་པས་དུས་ཕྱིས་མངོན་པར་བརྗོད་པ་འབྱུང་བའི་བག་ཆགས་སེམས་ལ་བསྒོས་པའོ། ། དེ་དག་ཉིད་ཀྱིས་ཡོངས་སུ་ཟིན་པ་ནི་ལུང་མ་བསྟན་གྱི་བག་ཆགས་ལས་སྐྱེས་ཤིང་ཚོགས་གསུམ་གྱི་རྣམ་པར་སྐྱེས་པའི་ལུང་མ་བསྟན་གྱི་སེམས་དང་སེམས་བྱུང་ངོ་། ། རྣམ་པར་སྨིན་པ་ནི་རྣམ་སྨིན་གྱི་འབྲས་བུའོ། ། ཉོན་མོངས་པ་ཅན་ནི་མི་དགེ་བ་སྟེ་དེ་གཉིས་མ་ཡིན་པ་ལུང་མ་བསྟན་གྱིས་བསྐྱེད་པའི་སྤྱོད་ལམ་དང་བཟོ་ནི་ལུང་མ་བསྟན་ཡིན་གྱི་གཞན་ནི་དགེ་མི་དགེར་འགྱུར་རོ། ། ལྷའི་རིས་གང་ཡང་རུང་བ་ནི་འཇིག་རྟེན་པའི་ལྷ་ཇི་ལྟ་བུའང་རུང་བའོ། ། འཚེ་བ་དང་ལྟ་བ་ངན་པས་ཀུན་ནས་བསླངས་ན་ནི་མི་དགེ་བར་འགྱུར་བས་དེ་གཉིས་སྤངས་པ་ཞེས་གསུངས་ཏེ་ལུང་མ་བསྟན་གྱི་སེམས་ཀྱིས་རྩེ་དགའ་ཙམ་གྱི་དོན་དུ་ལྷ་རྟེན་བྱེད་པ་སྟེ་དེ་ཉིད་གང་དུ་ཞེས་བྱ་བས་ནི་གཞན་གྱི་དོན་དུ་བྱེད་པའི་ལུང་མ་བསྟན་སྟོན་པར་བྱེད་དོ། ། བྲན་ནི་གཉུག་མར་གནས་པའོ། ། གླ་མི་ནི་གླ་རྔན་ཟ་བའོ། །
ལས་བྱེད་པ་ནི་ཉིན་རེ་ཙམ་མོ། ། སོ་སོར་བརྟགས་པ་མ་ཡིན་པ་ནི་དགེ་བ་མ་ཡིན་པའོ། ། ཉོན་མོངས་པ་ཅན་མ་ཡིན་པ་ནི་མི་དགེ་བ་མ་ཡིན་པ་སྟེ་ལུང་མ་བསྟན་གྱི་སེམས་ཀྱིས་ཞེས་སྦྱར་རོ། ། བཟོའི་གནས་ལ་གོམས་པ་ནི་སྔོན་ཆད་དོ། ། དེའི་བག་ཆགས་ཀྱིས་ད་ལྟར་དང་མ་འོངས་པ་ན་དེའི་ངོ་བོའི་ལུས་ནི་དེ་ལྟ་བུ་ལ་མཁས་པའི་རང་བཞིན་འཛིན་པའོ། ། དེས་ཞེས་བྱ་བ་ནི་གོམས་ཤིང་བཟུང་བའི་མཐུས་སོ། ། བསླབ་པ་མཐར་ཕྱིན་པ་ནི་ཕྱིན་ཆད་བསླབ་མི་དགོས་པའོ། ། སོ་སོར་མ་བརྟགས་པ་ནི་དགེ་མི་དགེ་ལ་མི་རྟོག་པ་ལུང་མ་བསྟན་ནོ། ། གཞུང་གང་དུ་སོ་སོར་བརྟགས་པས་ཞེས་འདོན་པ་དེར་ནི་ནད་ལ་སོ་སོར་རྟོག་པ་སྟེ་དེ་ཞི་བར་བྱ་བ་ཙམ་གྱི་དོན་དུ་སྨན་བསྟེན་པ་ཡིན་གྱི་ནད་མེད་པའི་ཕུང་པོས་དགེ་བའམ་མི་དགེ་བ་བྱ་སྙམ་ན་ནི་དེ་གཉིས་སུ་འགྱུར་རོ། ། ཉེ་བར་ཞི་བ་ནི་མི་དགེ་བ་ཞི་བ་སྟེ།
མི་དགེ་རྣམས། བསམ་གཏན་དང་པོ་དག་ན་མེད། ། ཅེས་འབྱུང་བ་བཞིན་ནོ། ། ཞི་གནས་དང་ལྡན་པས་ནི་ཉེས་སྤྱོད་སློང་མི་ནུས་ལ་དེས་ན་སྡུག་བསྔལ་སྐྱེད་མི་ནུས་ཤིང་ཉོན་མོངས་པས་རྣམ་སྨིན་གྱི་འབྲས་བུ་བདེ་བའང་མི་སྐྱེད་པའི་ཕྱིར་ལུང་མ་བསྟན་ཡིན་ནོ། ། སྤྲུལ་པའི་སེམས་དང་ལྷན་ཅིག་སྐྱེས་པ་ནི་དེ་དང་དུས་ཅིག་ཏུ་བྱུང་བ་སྟེ་རྩེ་བའི་དོན་དུ་རྟ་གླང་ལ་སོགས་པ་སྤྲུལ་པ་སྣ་ཚོགས་བྱས་པ་དེ་ནི་རྒྱུ་ཀུན་སློང་ལུང་མ་བསྟན་ཡིན་པས་དེ་སྐད་དུ་བརྗོད་དེ་ཕན་པའམ་གནོད་པའི་ཕྱིར་སྤྲུལ་ན་དགེ་མི་དགེར་འགྱུར་རོ། ། དེ་དག་ནི་རྣམ་སྨིན་གྱི་འབྲས་བུ་གང་ཡང་མི་འབྱིན་ལ་དགེ་མི་དགེར་ལུང་བསྟན་དུ་མེད་པའི་ཕྱིར་ལུང་མ་བསྟན་ཞེས་བརྗོད་དོ། ། ལུང་མ་བསྟན་བཅུ་བཞི་པོ་དེ་དག་ཀྱང་གཉིས་སུ་འདུས་ཏེ་དོན་དམ་པར་ལུང་མ་བསྟན་ནི་འདུས་མ་བྱས་དང་། གཞན་རྣམས་ནི་འདུས་བྱས་ཡིན་པའི་ཕྱིར་རོ། ། གཉིས་པ་བསྟན་པས་ཀྱང་གསུམ་པོ་དེར་བཞག་པའི་ཚུལ་ནི་ཡང་ཞེས་བྱ་བས་སྟོན་པར་བྱེད་དེ་བསྟན་པ་ནི་སྤྲུལ་པ་བསྟན་པའོ། ། དམ་པའི་ཕ་རོལ་དུ་སོན་པ་ནི་ལྷག་པའི་བསམ་པ་དག་པའམ།
རབ་ཏུ་དགའ་བ་ལ་སོགས་པའི་ས་ཐོབ་པའོ། ། སེམས་ཅན་ལ་ཕན་གདགས་པའི་ཕྱིར་ཞེས་བྱ་བ་ནི་དགེ་བ་ལ་འགོད་པའི་དོན་ནོ། ། དེ་ལ་སངས་རྒྱས་རྣམས་ཀྱི་དགེ་བར་བསྟན་པ་ནི་མཛད་པ་བཅུ་གཉིས་ལ་སོགས་པའོ། ། མི་དགེ་བར་བསྟན་པ་ནི་ཇག་པ་དང་མེ་དཔུང་དང་མཚོན་ཆ་ལ་སོགས་པ་སྤྲུལ་པའོ། ། བྱང་ཆུབ་སེམས་དཔའ་རྣམས་ཀྱི་དགེ་བར་བསྟན་པ་ནི་རྒྱལ་བུ་ཐམས་ཅད་སྒྲོལ་གྱིས་བུ་དང་བུ་མོ་དང་ཆུང་མ་དང་གླང་པོ་ཆེ་དང་ཤིང་རྟ་ལ་སོགས་པ་བཏང་བ་ལྟ་བུའོ། ། མི་དགེ་བར་བསྟན་པ་ནི་རྒྱལ་པོ་མེས་གསོད་པ་དང་འཆིང་བ་དང་ཁྲག་གི་མཚོ་ལ་སོགས་པ་བསྟན་པ་ལྟ་བུ་ཡིན་ནོ། ། དེ་གཉི་གས་ལུང་མ་བསྟན་དུ་བསྟན་པ་ནི་བཟོ་དང་སྤྱོད་ལམ་ལ་སོགས་པའི་གནས་པ་བསྟན་པ་རྣམས་སོ། ། ཅིའི་ཕྱིར་དེ་དག་སྤྲུལ་པ་ཙམ་ཡིན་གྱི་དོན་ལ་གྲུབ་པ་མེད་ཅེ་ན་གཞི་དེ་ན་དེ་དག་ཇི་ལྟར་བསྟན་པ་དེ་བཞིན་དུ་ཞེས་སྨོས་ཏེ་གལ་ཏེ་དེ་དག་ཇི་ལྟར་སྣང་བ་དེ་ལྟར་བདེན་ན་ནི་དེ་དག་མི་དགེ་བས་ངན་སོང་དུ་ལྟུང་བ་དང་། འགའ་ཞིག་ལ་གནོད་པ་བྱས་ནས་འགའ་ཞིག་ལ་ཕན་འདོགས་པ་དང་། བྱ་བ་ཐམས་ཅད་ཡེ་ཤེས་ཀྱི་རྗེས་སུ་མི་འབྲང་བར་འགྱུར་ན།
དེ་ལྟ་ཡང་མ་ཡིན་ཏེ་དེའི་ཕྱིར་དོན་ལ་གྲུབ་པ་མེད་པར་ཤེས་སོ། ། གསུམ་པ་ཁམས་གསུམ་གྱི་ཁྱད་པར་ལ་གཉིས་ཀྱི་དང་པོ་ཁམས་གསུམ་སོ་སོའི་མཚན་ཉིད་ལ་འདོད་ཆགས་དང་མ་བྲལ་བའི་ཞེས་བྱ་བ་ནི་འདོད་པ་ལ་འདོད་ཆགས་དང་བྲལ་བའི་ཆ་ཤས་ཙམ་ཡང་མེད་པ་བསམ་ཏན་གྱི་ཏིང་ངེ་འཛིན་ཡེ་མ་ཐོབ་པ་ཡིན་ཏེ། གཞན་དུ་ན་དང་པོའི་ཉེར་བསྡོགས་ཀྱང་འདོད་ལྡན་དུ་ཐལ་བར་འགྱུར་ན། མཚན་ཉིད་རབ་ཏུ་རིག་པ་ནས་བཟུང་སྟེ་རང་རང་གི་མི་མཐུན་ཕྱོགས་སྤངས་པའི་ཆགས་བྲལ་ཡོད་པ་ཡིན་ནོ། ། ཁམས་བཞི་ནི་དྲི་རོ་དང་སྣ་དང་ལྕེའི་རྣམ་ཤེས་ཀྱི་ཁམས་སོ། ། སྐྱེ་མཆེད་གཉིས་ནི་དྲི་རོའི་སྐྱེ་མཆེད་དེ་ལྟར་དྲུག་ནི་ཐམས་ཅད་འདོད་ལྡན་ནོ། ། དེ་ལས་གཞན་པ་གསུམ་གྱི་ཕྱོགས་གཅིག་ནི་ཁམས་གོང་མ་གཉིས་དང་ཟག་མེད་མ་གཏོགས་པ་སྟེ་ཟག་མེད་ནི་ལྟ་བས་རིས་སུ་མ་བཅད་ཅིང་སྲེད་པས་བདག་གིར་མ་བྱས་པའི་ཕྱིར་རོ། ། དེ་ལ་སེམས་ཅན་ནི་འདོད་ཆགས་དང་མ་བྲལ་བས་དེར་བཞག་ལ་སྣོད་ཀྱི་འཇིག་རྟེན་ནི་འདོད་ཆགས་དང་མ་བྲལ་བའི་ལས་ཀྱིས་གྲུབ་པས་འདོད་ལྡན་དུ་གཞག་གོ ། འོ་ན་སྣོད་ཀྱི་འཇིག་རྟེན་ནི་སེམས་ཅན་ཐམས་ཅད་ཀྱི་ཐུན་མོང་གི་ལས་ལས་བྱུང་ངོ་ཞེས་འབྱུང་བ་དང་འགལ་ལོ་ཞེ་ན། ཁམས་གོང་མ་གཉིས་ཀྱི་རྒྱུད་ལ་ཡང་འདོད་པའི་ལས་ཀྱི་ས་བོན་ཡོད་པས་དེའི་མཐུས་བྱུང་བའི་ཕྱིར་འགལ་བ་མེད་དོ། །
ཁམས་བཞི་དང་སྐྱེ་མཆེད་གཉིས་ནི་བཤད་མ་ཐག་པའོ། ། ཕྱོགས་གཅིག་ནི་གཟུགས་ཁམས་ཁོ་ནས་བསྡུས་པའོ། ། གཟུགས་དང་གཟུགས་མེད་པ་ལ་མི་དགེ་བ་མ་སྨོས་པ་ནི་མེད་པའི་ཕྱིར་རོ། ། ཕུང་པོ་བཞི་ནི་མིང་བཞིའོ། ། ཁམས་གསུམ་ནི་མཛོད་ལས། གཟུགས་མེད་གཏོགས་པ་ཡིད་དང་ནི། ། ཆོས་དང་ཡིད་ཀྱི་རྣམ་ཤེས་ཁམས། ། ཞེས་འབྱུང་བ་བཞིན་ནོ། ། སྐྱེ་མཆེད་གཉིས་ནི་ཡིད་དང་ཆོས་ཀྱི་སྐྱེ་མཆེད་དེ། ། ཕྱོགས་གཅིག་ནི་གཟུགས་མེད་ཁོ་ནས་བསྡུས་པའོ། །
གཉིས་པ་ཆགས་བྲལ་གྱི་དབྱེ་བ་ལ་ལྔར་དབྱེ་བའི་ཕྱོགས་གཅིག་གི་འདོད་ཆགས་དང་བྲལ་བ་ནི་ཅིའང་མན་ཆད་དང་འཕགས་པ་སློབ་པ་རྣམས་ཏེ་ལྷག་མ་འགའ་ཞིག་མ་སྤངས་པའི་ཕྱིར་རོ། ། མཐའ་དག་ནི་སྲིད་རྩེའི་སྤངས་པ་དང་མི་སློབ་པ་རྣམས་ཏེ་ལྷག་མ་མེད་པའི་ཕྱིར་རོ། ། རྟོགས་པས་ནི་མཐོང་བའི་ལམ་མོ། ། ཉམས་སྨད་པས་ནི་ཞི་རགས་འཇིག་རྟེན་པའི་ལམ་གྱིས་སོ། ། ལེགས་པར་བཏོན་པ་ནི་འཇིག་རྟེན་ལས་འདས་པའི་སྒོམ་ལམ་གྱིས་ས་བོན་བཏོན་པའོ། ། ལྔ་པོ་དེ་དག་ནི་སྤངས་པའི་འདོད་ཆགས་དང་བྲལ་བ་ཡིན་ནོ། ། བཅུ་པོ་འདི་དག་ནི་མི་འཕྲོད་པར་འཛིན་པ་ཙམ་ཆགས་བྲལ་གྱི་དོན་ཡིན་གྱི་སྤངས་པ་ནི་མ་ཡིན་ནོ། ། དེ་ལ་སྡུག་བསྔལ་གྱི་ཚོར་བའི་གནས་ཀྱི་ཆོས་ནི་དུག་དང་ཚེར་མ་ལ་སོགས་པའོ། ། གོ་འཕང་མཐོན་པོ་ནི་རྒྱལ་སྲིད་ལ་སོགས་པའོ། ། བྱིས་པ་ནི་སོ་སོ་སྐྱེ་བོ་ལམ་ལ་མ་ཞུགས་པའོ། །
ཡོངས་སུ་ཤེས་པ་ནི་བདག་མེད་མངོན་སུམ་དུ་ཤེས་པའམ་ཁམས་གསུམ་སྡུག་བསྔལ་དུ་ཤེས་པས་ཟག་བཅས་ལ་ཡིད་བྱུང་བའོ། ། ས་དང་ས་ནི་ས་དགུའོ། ། སྤོང་བའི་མི་མཐུན་པར་འཛིན་པ་ནི་དེ་དང་དེའི་ཉོན་མོངས་པ་སྤོང་བར་འདོད་པའོ། ། སངས་རྒྱས་དང་བྱང་ཆུབ་སེམས་དཔའ་གོང་ན་མེད་པ་ཡིན་པ་ནི་སེམས་ཅན་ཐམས་ཅད་ལ་ཚེ་འདིར་ཕན་པ་དང་། ཕྱི་མར་བདེ་བའི་གནས་ཏེ་འབྱུང་ཁུངས་ཡིན་པའི་ཕྱིར་ཏེ། གཞན་རྣམས་ནི་དེ་ལྟ་མ་ཡིན་པས་གོང་མ་དང་བཅས་པར་གཞག་གོ ། བཞི་པ་སློབ་པ་ལ་སོགས་པའི་ཁྱད་པར་ལ་འཁོར་བའི་སྡུག་བསྔལ་ལས་ཐར་པ་ནི་བྱང་ཆུབ་གསུམ་མོ། ། ལ་ནི་ཕྱིར་གྱི་དོན་ཏེ་ཐར་པ་ཐོབ་པའི་ཕྱིར་བརྩོན་པའི་དགེ་བ་ནི་མཚན་ཉིད་དོ། ། དབྱེ་བ་ནི་ཐེག་པ་གསུམ་གྱི་སློབ་པ་གསུམ་མོ། ། ས་མཚམས་ནི་རིགས་ཅན་གསུམ་གྱི་རང་རང་གི་བྱང་ཆུབ་ཏུ་སེམས་བསྐྱེད་པ་ནས་རྡོ་རྗེ་ལྟ་བུའི་བར་རོ། །
ངེས་ཚིག་ནི་ཐར་པ་ཐོབ་པའི་དོན་དུ་བསླབ་པ་གསུམ་ལ་སློབ་པས་ན་སློབ་པའོ། ། ཁམས་བཅུ་ནི་སེམས་ཀྱི་ཁམས་བདུན་དང་གཟུགས་དང་སྒྲ་དང་ཡིད་དང་ཆོས་ཀྱི་ཁམས་སོ། ། སྐྱེ་མཆེད་བཞི་ནི་གཟུགས་དང་སྒྲ་དང་ཡིད་དང་ཆོས་ཀྱི་སྐྱེ་མཆེད་དོ། ། དེ་དག་དང་ཕུང་པོ་རྣམས་ཀྱི་ཕྱོགས་གཅིག་ནི་ཐར་པའི་དགེ་བས་བསྡུས་པ་རྣམས་ཏེ་འདིར་མ་བགྲངས་པ་རྣམས་ནི་དགེ་བ་མ་ཡིན་པའི་ཕྱིར་རོ། ། མི་སློབ་པ་ལ་མཚན་ཉིད་ནི་བསླབ་པ་སྟེ་སློབ་པ་མཐར་ཕྱིན་པའི་དགེ་བ་ཡིན་ནོ། ། དབྱེ་བ་ནི་ཐེག་པ་གསུམ་གྱི་མི་སློབ་པ་གསུམ་མོ། ། ས་མཚམས་ནི་རྡོ་རྗེ་ལྟ་བུའི་ཏིང་ངེ་འཛིན་གྱི་རྗེས་ནས་ཐེག་ཆུང་པ་ལྟར་ན་ལྷག་མེད་དུ་མྱ་ངན་ལས་འདས་པའི་བར་ཡིན་ལ། ཐེག་ཆེན་ལྟར་ན་ནི་རིག་པ་རྒྱུན་མི་འཆད་པས་མཐའ་མེད་དོ། །

ངེས་ཚིག་ནི་ཐར་པའི་དོན་དུ་རང་མི་སློབ་པའི་ཕྱིར་རོ། ། ཕུང་པོ་ལ་སོགས་པ་ནི་སྔ་མ་བཞིན་ཏེ་ཕྱོགས་གཅིག་ནི་མི་སློབ་པའི་དགེ་བས་བསྡུས་པའོ། ། སོ་སོའི་སྐྱེ་བོའི་དགེ་བ་ནི་ལྷ་མིའི་རྒྱུར་བསྔོས་པ་བསོད་ནམས་ཆ་མཐུན་ཡིན་གྱི་ཐར་པའི་རྒྱུར་བསྔོས་ན་ནི་སློབ་པར་འགྱུར་རོ། ། སློབ་པའི་ཉོན་མོངས་པ་ཅན་ནི་མི་དགེ་བ་དང་བསྒྲིབས་ལ་ལུང་མ་བསྟན་ནོ། ། ལུང་དུ་མ་བསྟན་པ་ནི་མ་བསྒྲིབས་ལ་ལུང་མ་བསྟན་ནོ། ། མི་སློབ་པའི་ལུང་དུ་མ་བསྟན་པ་ནི་མིག་གི་དབང་པོ་ལ་སོགས་པ་མ་བསྒྲིབས་ལ་ལུང་མ་བསྟན་ནོ། ། དེ་ལ་འཕགས་པ་རྣམས་དེ་དག་དང་ཇི་ལྟར་ལྡན་པའི་ཚུལ་ནི་ལྡན་པ་ལ་སོགས་པའི་སྐབས་སུ་བཤད་པར་བྱའོ། ། དེ་ལྟར་འདུས་མ་བྱས་དང་བཅས་པ་ནི་སློབ་མི་སློབ་གཉིས་ཀ་མ་ཡིན་ཏེ་གཉིས་ཀའི་མཚན་ཉིད་མེད་པའི་ཕྱིར་རོ། ། ཁམས་དང་སྐྱེ་མཆེད་བརྒྱད་ནི་ལུང་མ་བསྟན་བརྒྱད་པོ་རྣམས་སོ། ། དེ་ལས་གཞན་པའི་ཆོས་གསུམ་གྱི་ཕྱོགས་གཅིག་ནི་སྔ་མ་གཉིས་མ་གཏོགས་པས་བསྡུས་པའོ། ། གྲོལ་བ་ནི་སློབ་མི་སློབ་གཉིས་པོ་ཡིན་ལ་གྲོལ་བ་མ་ཡིན་པ་ནི་གཉིས་པོ་མ་ཡིན་པའོ། །
ལྔ་པ་སྤང་བྱ་གསུམ་གྱི་ཁྱད་པར་ལ་ཉོན་མོངས་པ་ཅན་གྱི་ལྟ་བ་ཀུན་ཏུ་བཏགས་པ་རྣམས་ནི་དམ་པའི་ཆོས་མ་ཡིན་པ་མཉན་པ་ལ་སོགས་པས་བསྐྱེད་པའི་ལྟ་བ་ལྔ་པོ་རྣམས་ཏེ་འདིས་ནི་ལྷན་ཅིག་སྐྱེས་པའི་འཇིག་ཚོགས་དང་མཐར་འཛིན་སེལ་བར་བྱེད་དོ། ། འདི་གཉིས་ཀྱང་རྒྱུན་དུ་ཞུགས་པ་རྣམས་ལ་ཡོད་དེ་རྣམ་འགྲེལ་ལས། བདེ་བར་གྱུར་པའམ་སྡུག་བསྔལ་བར། ། མ་གྱུར་ཅིག་ཅེས་འདོད་པ་ན། ། ང་འོ་སྙམ་པའི་བློ་གང་དེ། ། སེམས་ཅན་ལ་ལྟ་ལྷན་ཅིག་སྐྱེ། ། ཞེས་བྱ་བ་དང་། འགྲེལ་པ་ལས་མངོན་པར་རྟོགས་པ་ལ་ཞུགས་པ་ངའི་བདག་གང་ཡིན་ཞེས་སྐྲག་པ་གང་ལས་བྱུང་བའོ་ཞེས་འབྱུང་བ་བཞིན་ནོ། ། ཐེ་ཚོམ་གྱི་གནས་དང་ལྟ་བའི་གནས་ནི་དེ་གཉིས་དང་ལྷན་ཅིག་བྱུང་བ་དང་ས་བོན་ནོ། ། ལྟ་བ་ལ་ལོག་པར་ཞུགས་པ་ནི་ཁོང་ཁྲོ་ལ་སོགས་པ་ལྟ་བའི་སྟོབས་ཀྱིས་བྱུང་བ་དང་།
ལྟ་བ་ལ་དམིགས་པའི་འདོད་ཆགས་ལ་སོགས་པའོ། ། ཉེ་བའི་ཉོན་མོངས་པ་ནི་བཅུ་ཚན་འོག་མའོ། ། ལྟ་བས་ཀུན་ནས་བསླངས་པའི་ལུས་ངག་གི་ལས་ནི་མི་དགེ་བའོ། ། ངན་སོང་བའི་ཆོས་གསུམ་ནི་དེ་འགྲུབ་པའི་བག་ཆགས་ཏེ་མངོན་གྱུར་ནི་མ་ཡིན་ནོ། ། དེ་ལྟར་ན་སྐྱེ་བ་ལ་སོགས་པའི་ཉོན་མོངས་པ་གསུམ་མཐོང་སྤང་དུ་བསྟན་ནོ། ། ཐམས་ཅད་ཀྱི་ཕྱོགས་གཅིག་ནི་སྒོམ་སྤང་དང་ཟག་མེད་མ་གཏོགས་པའོ། ། མཐོང་བ་ཕུན་སུམ་ཚོགས་པ་ནི་མཐོང་ལམ་གྱི་སྤང་བྱའོ། ། མཐོང་ལམ་ཐོབ་པ་ཡན་ཆད་ཀྱི་ཟག་བཅས་ཀྱིས་སྤྱིར་བཏང་ནས་མཐོང་སྤང་ལས་བཟློག་པས་ནི་དམིགས་ཀྱིས་བསལ་བ་སྟོན་ཏོ། ། ཐམས་ཅད་ཀྱི་ཕྱོགས་གཅིག་ནི་མཐོང་སྤང་དང་ཟག་མེད་མ་གཏོགས་པའོ། ། འདིར་ཟག་བཅས་ཀྱི་ནང་ན་འདུ་བྱེད་མ་བསྒྲིབས་ལ་ལུང་མ་བསྟན་དང་དགེ་བ་ཟག་བཅས་ཏེ་ཤེས་བྱའི་སྒྲིབ་པའང་ཡོད་ལ་མཐོང་སྤང་ལ་དེ་མི་འཆད་པའི་རྒྱུ་ཅི་ཡིན་ཞེ་ན།
འདི་ལ་བྱང་ཆུབ་སེམས་དཔའི་དབང་དུ་བྱས་ན་མཐོང་ལམ་མན་ཆད་དུ་ཉོན་སྒྲིབ་དང་། སྒོམ་ལམ་དུ་ཤེས་སྒྲིབ་སྤོང་བ་གཙོ་ཆེ་བའི་ཕྱིར་ཏེ་མདོ་སྡེ་རྒྱན་ལས། མཐོང་བས་སྤང་བྱའི་ཉོན་མོངས་རྣམས། ། ཐམས་ཅད་ཡང་དག་ཟད་བྱས་ནས། ། ཤེས་བྱའི་སྒྲིབ་པ་སྤང་བྱའི་ཕྱིར། ། སྒོམ་པ་ལ་ནི་རབ་ཏུ་སྦྱོར། ། ཞེས་བྱ་བ་དང་། གཞུང་འདི་ཉིད་དུའང་དེ་ལྟར་འཆད་པར་འགྱུར་རོ། ། ཉན་རྒྱལ་རྣམས་ཀྱི་དབང་དུ་བྱས་ན་ནི་ཟག་བཅས་ཀྱི་སྒྲས་ཉོན་མོངས་པ་ཁོ་ན་འཛིན་པས་སྐྱོན་མེད་དོ། ། ཟག་མེད་སྤང་བྱ་མ་ཡིན་པ་ནི་སྐྱོན་མེད་པའི་ཕྱིར་ཏེ་སྐྱོན་མེད་པའི་ལམ་དང་འདུས་མ་བྱས་ནི་སྤང་བྱར་མི་རིགས་སོ། །
དེ་ལ་ངེས་འབྱེད་ཆ་མཐུན་མ་གཏོགས་པ་ནི་བྱང་ཆུབ་སེམས་དཔའི་དབང་དུ་བྱས་ནས་སྤང་བྱ་རྟོག་པའི་བདག་ཉིད་དུ་གནས་པའི་ཕྱིར་ཏེ་མངོན་པར་རྟོགས་པའི་རྒྱན་ལས། ། རྣམ་རྟོག་བཞི་པོ་ལྡན་སྟེན་པ། ། ཞེས་འབྱུང་བ་བཞིན་ནོ། ། ཉན་རང་གི་དབང་དུ་བྱས་ན་ནི་ཀུན་གཞི་ཁས་མི་ལེན་པས་མཐོང་སྒོམ་གྱི་སྤང་བྱའི་ས་བོན་དང་འབྲེལ་བས་སྤང་བྱར་འཇོག་གོ ། འོ་ན་མཐོང་སྒོམ་གཉིས་ཀྱང་སྤང་བྱར་འགྱུར་ཏེ་ལམ་ཕྱི་མ་རྣམས་ཀྱི་སྤང་བྱ་དང་འབྲེལ་བའི་ཕྱིར་རོ་ཞེ་ན། ཀུན་གཞི་ཁས་མི་ལེན་པ་ལ་དེ་ལྟར་འགྱུར་ཀྱང་ཁོ་བོ་ཅག་ཁས་ལེན་པ་ལ་སྐྱོན་མེད་ལ། གཞུང་འདི་ནི་ཉན་ཐོས་སྡེ་པ་དང་མཐུན་པར་བཀོད་པ་ཡིན་ནོ། ། ཕུང་པོ་རྣམས་ཀྱི་ཕྱོགས་གཅིག་སྤང་བྱ་མ་ཡིན་པ་ནི་འཇིག་རྟེན་ལས་འདས་པའི་ལམ་གྱི་མཉམ་བཞག་དང་། རྗེས་ཐོབ་དེ་ཉིད་དུ་སྣང་བ་མིང་བཞིའི་ཕུང་པོའོ། ། ཁམས་གསུམ་ནི་ཡིད་དང་ཡིད་ཀྱི་རྣམ་ཤེས་དང་ཆོས་སོ། །
སྐྱེ་མཆེད་གཉིས་ནི་ཡིད་དང་ཆོས་སོ། ། དེ་དག་གི་ཕྱོགས་གཅིག་ནི་འཇིག་རྟེན་ལས་འདས་པའི་ལམ་དང་། རྗེས་ཐོབ་དེ་བཞིན་ཉིད་དུ་སྣང་བ་དང་འདུས་མ་བྱས་སོ། ། ཁམས་བཅུ་དང་སྐྱེ་མཆེད་བཞི་ཞེས་འདོན་པ་ལྟར་ན་སེམས་ཀྱི་ཁམས་བདུན་དང་གཟུགས་དང་སྒྲ་དང་ཆོས་དང་དེ་དག་ལ་སྐྱེ་མཆེད་བཞིར་བྱས་པའོ། ། ཅི་འདྲ་བའི་གཟུགས་དང་སྒྲའི་ཁམས་སྤང་བྱ་མ་ཡིན་ཞེ་ན། མི་སློབ་པའི་ལུས་དང་ངག་གི་ལས་དགེ་བ་རྣམས་སོ། ། དེ་བཞིན་དུ་ཆོས་ཀྱི་ཁམས་དང་སྐྱེ་མཆེད་ཀྱང་ཟག་མེད་ཀྱི་ཕུང་པོ་གསུམ་དང་འདུས་མ་བྱས་སོ། ། བདག་གྲུབ་པ་ནི་ཟག་མེད་རྣམས་ནི་རྣམ་པར་མི་རྟོག་པ་གྲུབ་པ་ཡིན་ཏེ་དད་པ་ལ་སྤོབས་པ་བསྐྱེད་པའི་བསྟོད་པ་ལས། ཉེས་པ་ཉམས་སྨད་རྩ་ནས་བཏོན། ། ཡོན་ཏན་སྤེལ་ནས་རྣམ་པར་སྦྱངས། །
གཞུང་ལུགས་བཟང་པོས་དེས་ན་ཁྱོད། ། གྲུབ་མཆོག་ལྷག་པར་བརྙེས་པ་ལགས། ། ཞེས་འབྱུང་བ་བཞིན་ནོ། ། གྲུབ་པ་ཟག་མེད་ཀྱི་ཆོས་གསུམ་དུ་ཤེས་ན་བདག་གྲུབ་པར་ཞེན་པ་སྤོང་ངོ་། ། དྲུག་པ་རྟེན་འབྲེལ་བཤད་པ་ལ་སྤྱིའི་དོན་ལ་མཚན་ཉིད་དང་། དབྱེ་བ་དང་། འབྱུང་ཚུལ་དང་། ས་མཚུངས་དང་། སྒྲ་དོན་ལྔ་ལས། དང་པོ་ནི་ཆོས་གང་འགའ་ཞིག་ལ་བརྟེན་ནས་འབྱུང་བ་ཡིན་ནོ། །
དབྱེ་བ་ནི་སྲིད་པ་དང་ཞི་བ་གཉིས་སམ། ཕྱི་སྣོད་དང་ནང་སེམས་ཅན་གཉིས་སོ། ། སེམས་ཅན་ལའང་ངོ་བོ་ཉིད་རྣམ་པར་འབྱེད་པའི་རྟེན་འབྲེལ་ཀུན་གཞི་ལས་ཆོས་རྣམས་འབྱུང་བ་དང་། སྡུག་པ་དང་མི་སྡུག་པ་རྣམ་པར་འབྱེད་པའི་རྟེན་འབྲེལ་ཡན་ལག་བཅུ་གཉིས་དང་། ཉེ་བར་སྤྱོད་པ་ཅན་གྱི་རྟེན་འབྲེལ་རྣམ་ཤེས་ཚོགས་དྲུག་སྟེ་གསུམ་ཐེག་བསྡུས་ལས་བཤད་དོ། ། དེ་ལ་དང་པོ་ནི་ཕྲ་ཞིང་ཟབ་པས་ཐེག་ཆེན་ཁོ་ན་ལས་བསྟན་ལ་ཕྱི་མ་ནི་ཐེག་ཆུང་ལས་ཀྱང་བསྟན་ནོ། ། ཡང་ཡན་ལག་བཅུ་གཉིས་པོ་འདི་དག་སྐད་ཅིག་ལ་རྩི་བ་ལ་ནི་སྐད་ཅིག་མའམ་འབྲེལ་བ་ཅན་གྱི་རྟེན་འབྲེལ་ཞེས་ཟེར་ལ་ཚེ་གཉིས་དང་གསུམ་ལ་རྩི་བ་ལ་ནི་རྒྱུན་ཆགས་པའམ་གནས་སྐབས་པའི་རྟེན་འབྲེལ་ཞེས་ཟེར་རོ། ། དེ་ལ་ཡན་ལག་བཅུ་གཉིས་ནི་ལས་ཀུན་ནས་སློང་བར་བྱེད་པ་བདེན་བཞི་མི་ཤེས་པའི་མ་རིག་པ་གཉིས་དང་། དེས་ཀུན་ནས་བསླངས་བ་འདུ་བྱེད་ཀྱི་ལས་གསུམ་དང་། དེས་བག་ཆགས་བསྒོས་པའི་རྣམ་པར་ཤེས་པ་དང་།
དེ་མའི་མངལ་དུ་འཕངས་ནས་དབང་པོ་མ་དོད་ཀྱི་བར་གྱི་མིང་དང་གཟུགས་སྟེ་མིང་ནི་ཤེས་པ་ཡིན་ལ་གཟུགས་ནི་ནུར་ནུར་པོ་ལ་སོགས་པ་དྲུག་གོ ། མིག་ལ་སོགས་པ་དོད་པ་ནི་སྐྱེ་མཆེད་དྲུག་གོ ། ཡུལ་དབང་པོ་ཡིད་ལ་བྱེད་པ་གསུམ་འདུས་ནས་ནི་ཡུལ་གཅོད་པ་ནི་རེག་པའོ། ། བཅད་པ་ལས་ཚོར་བ་གསུམ་འབྱུང་ངོ་། ། དེ་ལས་ནི་བླང་དོར་དུ་སྲེད་པའོ། ། དེ་ལས་ནི་སྲིད་པ་ཉིད་འཕེལ་ནས་དངོས་སུ་བླང་དོར་བྱེད་པའི་ལེན་པའོ། ། དེ་ལས་ནི་ལས་ཤིན་ཏུ་སྟོབས་དང་ལྡན་པའི་སྲིད་པའོ། ། དེ་ལས་སྐྱེ་བ་དང་དེ་ལས་རྒ་ཤིའོ། ། དེ་ལ་ཁ་ཅིག་མ་རིག་པ་དང་འདུ་བྱེད་ཚེ་སྔ་མ་དང་གཞན་བཅུ་ཚེ་འདི་ལ་བརྩིས་ནས་ཚེ་གཉིས་ལ་རྫོགས་པར་རྩི་ལ། བྱེ་བྲག་ཏུ་སྨྲ་བ་ནི་དང་པོ་གཉིས་ཚེ་སྔ་མ་དང་།
དེ་ནས་བརྒྱད་ཚེ་འདི་དང་། དེ་ནས་གཉིས་ཕྱི་མ་སྟེ་དགོས་པ་ནི་མཛོད་ལས། སྔོན་དང་ཕྱི་མཐའ་བར་དག་ལ། ། རྨོངས་པ་རྣམ་པར་བཟློག་ཕྱིར་རོ། ། ཞེས་འབྱུང་བ་ཡིན་ནོ། ། གཞན་ཡང་བཅུ་གཉིས་པོ་ཐམས་ཅད་ཀྱང་གནས་སྐབས་དེ་དང་དེ་ན་ཡོད་པའི་ཕུང་པོ་ལྔ་ཆར་ལ་བརྗོད་མོད་ཀྱི་མ་རིག་པ་ལ་སོགས་པ་བྱེ་བྲག་གི་སྒྲས་བརྗོད་པ་ནི་དེ་དག་གཙོ་བོ་ཡིན་པའི་ཕྱིར་ཏེ་མཛོད་ལས། འདི་ནི་གནས་སྐབས་བར་འདོད་ལོ། ། གཙོ་བོའི་ཕྱིར་ན་ཡན་ལག་བསྒྲགས། ། ཞེས་བཤད་པ་ཡིན་ནོ། ། དེ་དག་ནི་ཐ་ན་སྐད་ཅིག་གཅིག་དང་ཚེ་གཅིག་ལ་ཡང་རྫོགས་པར་བརྩིར་འདོད་མོད་ཀྱི་སྔ་ཕྱི་གཉིས་བསྡུས་པ་ནི་འདི་རྒྱས་པའི་རྗེས་སུ་དཔག་པ་ལས་ཤེས་པར་བྱ་སྟེ།
གཉིས་ཀྱི་རྒྱུ་འབྲས་མདོར་བསྡུས་པ། ། བར་མའི་རྗེས་སུ་དཔག་པ་ལས། ། ཞེས་འབྱུང་བ་ཡིན་ནོ། ། འབྱུང་ཚུལ་ལ་དང་པོ་དོན་དངོས་ནི་གལ་ཏེ་མ་རིག་པ་ལ་རྒྱུ་མེད་ན་འཁོར་བ་ཐོག་མ་ཅན་དུ་འགྱུར་ལ། རྒ་ཤི་ལ་འབྲས་བུ་མེད་ན་འཁོར་བ་ལ་མཐའ་ཡོད་པར་འགྱུར་ཞིང་། ཡོད་ན་ཡང་ཡན་ལག་བཅུ་གཉིས་སུ་ངེས་པ་ཉམས་སོ་ཞེ་ན། འཕགས་པ་ཀླུ་སྒྲུབ་ཀྱིས། གསུམ་པོ་དག་ལས་གཉིས་འབྱུང་སྟེ། ། གཉིས་ལས་བདུན་འབྱུང་བདུན་ལས་ཀྱང་། ། གསུམ་འབྱུང་སྲིད་པའི་འཁོར་ལོ་དེ། །
ཉིད་ནི་ཡང་དང་ཡང་དུ་འཁོར། ། ཞེས་གསུངས་ཏེ་ཉོན་མོངས་པ་གསུམ་གྱིས་ལས་གཉིས་བསགས་ནས་དེ་ལས་སྡུག་བསྔལ་གྱི་གཞི་བདུན་འབྱུང་ཞིང་། ཡང་དེ་ལས་ཉོན་མོངས་པས་ལས་གསོག་པ་འབྱུང་བ་བྱ་དང་སྒོ་ང་ལྟར་འཁོར་བས་སྐྱོན་དེ་མེད་དོ། ། ཡང་ན་མཛོད་ལས། ཉོན་མོངས་པ་ལས་ཉོན་མོངས་དང་། ། བྱ་བ་ཉིད་དོ་དེ་ལས་གཞི། ། དེ་ལས་གཞི་དང་ཉོན་མོངས་སྐྱེ། ། འདི་ནི་སྲིད་པའི་ཡན་ལག་ལུགས། ། ཞེས་འབྱུང་ངོ་། ། དེའི་དོན་ནི་འདི་ཡིན་ཏེ་སྲེད་པ་ལས་ལེན་པ་དང་། །
ལེན་པ་ལས་སྲིད་པ་དང་། ། མ་རིག་པ་ལས་འདུ་བྱེད་སྐྱེ་བ་ནི། ། ཉོན་མོངས་པ་ལས་ཉོན་མོངས་དང་། བྱ་བ་ཉིད་དོ་ཞེས་བྱ་བའི་དོན་ཏོ། ། འདུ་བྱེད་ལས་རྣམ་ཤེས་དང་སྲིད་པ་ལས་སྐྱེ་བ་འབྱུང་བ་ནི་དེ་ལས་གཞི་ཞེས་བྱ་བའི་དོན་ཏོ། ། རྣམ་ཤེས་ལས་མིང་གཟུགས་དང་རེག་པ་ལས་ཚོར་བ་དང་སྐྱེ་བ་ལས་རྒ་ཤི་འབྱུང་བ་ནི་དེ་ལས་གཞི་དང་ཞེས་བྱ་བའི་དོན་ཏོ། ། གཞི་ཚོར་བ་ལས་སྲེད་པ་འབྱུང་བ་ནི་ཉོན་མོངས་སྐྱེ་ཞེས་བྱ་བའི་དོན་ཡིན་ཏེ་དེ་ལྟ་བུ་ནི་སྲིད་པའི་ཡན་ལག་གི་འབྱུང་ཚུལ་ཡིན་ནོ། ། མདོར་བསྡུས་པའི་དོན་ནི་མ་རིག་པ་རང་རིགས་སྔ་མ་ལས་འབྱུང་ཞིང་རྒ་ཤིས་སྐྱེ་བ་སྐྱེད་པས་སྐྱོན་མེད་དོ། ། གཉིས་པ་ཀུན་ནས་ཉོན་མོངས་པ་གསུམ་པོ་དེ་མཚོན་པའི་དཔེ་ནི་མཛོད་ལས། འདི་ནི་ཉོན་མོངས་ས་བོན་བཞིན། །
ཀླུ་བཞིན་རྩྭ་བཞིན་ལྗོན་ཤིང་བཞིན། ། དེ་བཞིན་ཤུན་པ་བཞིན་དུ་འདོད། ། ཅེས་འབྱུང་བའི་དོན་ནི་དཔེར་ན་ས་བོན་ལས་སྡོང་བུ་དང་ལོ་མ་ལ་སོགས་པ་སྐྱེ་བ་བཞིན་དུ་ཉོན་མོངས་པ་ལས་ཀྱང་ཉོན་མོངས་པ་དང་ལས་དང་གཞི་རྣམས་སྐྱེ་བ་ཡིན་ནོ། ། ཡང་ཉོན་མོངས་པའི་ཀླུ་གནས་པའི་སྐྱེ་བའི་རྒྱ་མཚོ་མི་བསྐམ་པ་དང་། ཉོན་མོངས་པའི་རྩ་བ་མ་ཕྱུང་བའི་འགྲོ་བ་སླར་ཡང་སྐྱེ་བ་དང་། དུས་དུས་སུ་ལས་དང་སྐྱེ་བའི་ཡལ་འདབ་སྐྱེ་བ་དང་། ཤུན་པ་དང་བཅས་པའི་འབྲས་ཀྱི་འབྲས་བུ་སྐྱེད་པ་བཞིན་ཉོན་མོངས་པ་དང་བཅས་པའི་ལས་ཀྱིས་སྐྱེ་བ་ལེན་ནོ། ། ཡང་། ལས་ནི་ཤུན་བཅས་འབྲས་དང་འདྲ། ། དེ་བཞིན་སྨན་དང་མེ་ཏོག་བཞིན། །
ཞེས་འབྱུང་བའི་དོན་ནི་ལས་ཀྱིས་ཕུང་པོའི་མྱུ་གུ་སྐྱེད་པ་དང་རྣམ་པར་སྨིན་པ་གཉིས་པ་མི་སྐྱེད་པ་དང་། ། འབྲས་བུའི་ཉེ་བའི་རྒྱུ་བྱེད་དོ། ། ཡང་གཞི་ནི་བཟའ་བཏུང་གྲུབ་པ་བཞིན་ཞེས་འབྱུང་བའི་དོན་ནི་སྡུག་བསྔལ་གྱི་གཞི་རྣམས་ནི་ལོངས་སྤྱད་བྱ་ཡིན་གྱི་དེས་གཞན་མི་སྐྱེད་དོ་ཞེས་སྟོན་པ་ཡིན་ནོ། ། ས་མཚུངས་ལ་དང་པོ་དོན་དངོས་ནི་ཡང་ཁམས་གང་ན་རྟེན་འབྲེལ་གང་ཡོད་ཅིང་དེའང་གང་གིས་ས་ཡིན་ཞེ་ན། འདི་ཁམས་དང་པོ་གཉིས་ན་ནི་ཐམས་ཅད་ཡོད་དོ། ། གཟུགས་མེད་པ་ན་གཟུགས་ཅུང་ཟད་ཀྱང་མེད་པ་ལྟར་ན་ནི་གཟུགས་ཅན་རྣམས་མེད་ཅིང་གཟུགས་ཡོད་པ་ལྟར་ན་ནི་ཐམས་ཅད་ཡོད་དོ། ། ས་ནི་ཁམས་གསུམ་ན་ས་དགུ་ལས་དེ་ཡང་རང་ས་དང་འོག་ས་དང་གོང་ས་གསུམ་མམ་འཆི་ས་དང་སྐྱེ་ས་དང་གཉིས་ཀ་མ་ཡིན་པ་གསུམ་མོ། ། དེ་ལ་མ་རིག་པ་ལས་གཞན་རྣམས་ནི་གང་དུ་སྐྱེ་འགྱུར་གྱི་སར་གཏོགས་ཏེ། ཁམས་དང་ས་གཞན་གྱི་ལས་དང་ཉོན་མོངས་པས་གཞན་གྱི་ཕུང་པོ་འགྲུབ་པ་མི་སྲིད་པའི་ཕྱིར་དང་། སྡུག་བསྔལ་གྱི་ཕུང་པོ་ནི་འབྲས་བུའི་ཡན་ལག་ཡིན་པས་སྐྱེ་འགྱུར་གྱི་སར་སྨིན་པའི་ཕྱིར་རོ། །
གལ་ཏེ་འགྲུབ་ན་ནི་རྒྱུ་འབྲས་འཆོལ་བས་འདོད་པའི་ལས་དང་ཉོན་མོངས་པས་གོང་མ་གཉིས་སུ་སྐྱེ་བ་དང་དེ་ལས་བཟློག་པར་ཡང་ཐལ་བར་འགྱུར་རོ། ། མ་རིག་པ་ལ་ནི་རང་ས་ནས་རང་སར་སྐྱེ་བ་ལ་འདོད་པ་ནས་འདོད་པར་སྐྱེ་ན་འདོད་པའི་ས་པར་ངེས་ཏེ་གོང་མའི་མ་རིག་པས་འདོད་པའི་ལས་མི་གསོག་པའི་ཕྱིར་ཏེ་གོང་མ་ལ་འོག་མ་དོན་གཉེར་མེད་པའི་ཕྱིར་རོ། ། ཡང་དང་པོ་ནས་དང་པོར་སྐྱེ་བ་ན་མ་རིག་པ་ནི་འོག་ས་ཡིན་ཏེ་དེར་སྐྱེ་བའི་ལས་ནི་ཞི་རགས་སུ་སྒོམ་པ་ཁོ་ན་ཡིན་པ་ན་རང་ས་རང་དང་ཞི་རགས་སུ་མི་སྒོམ་པའི་ཕྱིར་དང་། སྔོན་འདོད་པ་དང་ཞི་རགས་སུ་བསྒོམས་པ་ལས་དེར་སྐྱེ་བ་ཡིན་ནའང་། དེ་ནི་འདོད་པའི་མ་རིག་པས་ཀུན་ནས་བསླངས་པའི་ཕྱིར་ཏེ་དེ་བཞིན་དུ་རྣམ་པ་གཞན་ལའང་སྦྱར་རོ། ། དེ་ལྟར་དོན་གསང་ལས་ནི་དེ་ཁོ་ན་ལྟར་བཤད་དེ་ཇི་སྐད་དུ་བར་ཆད་མེད་པའི་ལམ་ཁོ་ནས་གོང་དུ་སྐྱེ་བའི་ཡང་ཕྱིར་རོ་ཞེས་འབྱུང་བ་བཞིན་ནོ། ། འོན་ཀྱང་ཚངས་རིས་པ་གནས་གཞན་གོང་མ་ལ་མངོན་པར་དགའ་ནས་དང་པོའི་སེམས་དེ་ཉིད་འབྲིང་དང་ཆེན་པོར་བསྒོམས་པས་མདུན་ན་འདོན་དང་ཚངས་ཆེན་དུ་སྐྱེ་ན་ནི་མ་རིག་པ་རང་སར་འགྱུར་སྲིད་དེ་དེ་བཞིན་དུ་རྣམ་པ་གཞན་ལའང་སྦྱར་རོ། ། དེའང་བར་ཆད་མེད་པའི་ལམ་གསུམ་ཆུང་འབྲིང་ཆེ་གསུམ་དུ་བསྒོམས་པ་ཁོ་ན་ལས་དེ་ལྟར་འགྱུར་བའང་མ་ཡིན་ཏེ། ཆུང་ངུར་བསྒོམས་ནས་ཚངས་རིས་སུ་སྐྱེ་བ་ལ་ནི་འབྲིང་དང་ཆེན་པོར་བསྒོམ་པ་མེད་པས་གནས་ཐམས་ཅད་དུ་འཆི་འཕོ་ཞིང་འཕར་བ་ལ་སོགས་པ་མེད་པར་འགྱུར་རོ། ། འདི་ལ་ནི་རྒོལ་ལན་གྱི་སྤྲོས་པ་མང་པོ་འབྱུང་བར་སྣང་ངོ་། །
འོག་ས་ནས་གོང་དུ་སྐྱེ་བ་ལ་མ་རིག་པ་འོག་སར་གཏོགས་ཏེ་དོན་གསང་ལས་འདོད་ཆགས་དང་མ་བྲལ་བ་རྣམས་ས་གོང་མའི་ཉོན་མོངས་པ་ཀུན་དུ་མི་སྤྱོད་པའི་ཕྱིར་དང་ཞེས་འབྱུང་བས་གོང་མའི་མ་རིག་པ་མངོན་དུ་མི་འགྱུར་བ་ཡིན་ནོ། ། དེས་ན་འོག་མའི་མ་རིག་པས་གོང་མའི་ལས་ཀུན་ནས་སློང་བ་ཡིན་ནོ། ། གོང་མ་འོག་ཏུ་སྐྱེ་བ་ལ་ནི་མ་རིག་པ་སྐྱེ་འཆི་གཉིས་ཀའི་སར་མི་གཏོགས་ཀྱི་འོག་མ་ཁོ་ནར་གཏོགས་པ་ཡིན་ཏེ། འདི་ལྟར་གོང་མའི་རྟེན་ལ་འོག་མ་དོན་དུ་མི་གཉེར་བས་འོག་མའི་ལས་གསར་པ་མི་གསོག་ཅིང་དེར་ལས་རྙིང་པས་སྐྱེ་བ་ན་དེ་ནི་འོག་མའི་རྟེན་ལ་སོག་ཅིང་དེའང་འོག་མའི་མ་རིག་པས་ཀུན་ནས་སློང་བའི་ཕྱིར་རོ། ། འོན་ཀྱང་བསམ་གཏན་དང་པོ་ནས་འདོད་པར་སྐྱེ་བའི་མ་རིག་པ་ནི་སྐྱེ་ས་ཉིད་དུ་གཏོགས་པ་ཡིན་ནོ། ། དེ་ལ་གལ་ཏེ་ཁམས་དང་ས་གཞན་གྱི་ཉོན་མོངས་པས་ཞེས་བྱ་བའི་སྐྱོན་དེ་མ་རིག་པ་ལའང་མཚུངས་སོ་ཞེན། མི་མཚུངས་ཏེ་ཉོན་མོངས་པ་ལ་ནི་མངོན་པར་འགྲུབ་པར་བྱེད་པའི་ཉོན་མོངས་པ་དང་། འཕེན་པར་བྱེད་པའི་ཉོན་མོངས་གཉིས་ལས་དང་པོ་ནི་སྐྱེ་འགྱུར་གྱི་སར་ངེས་ལ་གཉིས་པ་ནི་མ་ངེས་པ་ཡིན་ཏེ་ཇི་སྐད་དུ་དོན་གསང་རྣམ་པར་ཕྱེ་བ་ལས་སྐྱེ་བའི་ས་པ་གང་ཡིན་པ་དེ་མངོན་པར་འགྲུབ་པར་བྱེད་པའི་ཉོན་མོངས་པ་ཡང་ངེས་པར་དེའི་ས་པ་ཁོ་ན་ཡིན་ནོ་ཞེས་བྱ་བ་དང་། འཕེན་པར་བྱེད་པའི་ཉོན་མོངས་པ་ནི་མ་ངེས་ཏེ་ཞེས་བྱ་བ་ལ་སོགས་པ་ཁོ་བོས་ཇི་སྐད་བཤད་པ་དེ་ཁོ་ན་ལྟར་འབྱུང་བ་ཡིན་ནོ། ། གཉིས་པ་མ་རིག་པ་གང་ཡིན་དཔྱད་པ་ནི་གལ་ཏེ་མ་རིག་པ་མཐོང་སྤང་དང་སྒོམ་སྤང་ལས་གང་ཡིན་ཞེ་ན།
འདི་ལ་སློབ་དཔོན་དབྱིག་གཉེན་ཞབས་ནི་བདེན་པ་མཐོང་བ་ལ་འཕེན་པ་མེད་དོ། ། སྲེད་པ་དང་བྲལ་བ་ལ་ཡང་སྲིད་པ་མེད་དོ་ཞེས་བྱ་བ་ནི་ཆོས་མངོན་པ་རྣམས་ཀྱི་གནས་ལུགས་ཡིན་པའི་ཕྱིར་མ་རིག་པ་ནི་མཐོང་སྤང་ཡིན་ནོ་ཞེས་བཞེད་དོ། ། འོ་ན་ཕྱིར་མི་འོང་མི་གཡོ་བའི་ལས་བསྒོམས་ནས་གོང་མ་གཉིས་སུ་སྐྱེ་བ་དེ་ཇི་ལྟར་ཞེ་ན། བསམ་གཏན་དང་གཟུགས་མེད་པའི་ས་བོན་འཁོར་བ་ཐོག་མ་མེད་པ་ནས་ཀུན་གཞི་ལ་གནས་པ་དེ་བསམ་གཏན་སྤེལ་བ་ལ་སོགས་པའི་མཐུས་གོང་མར་སྐྱེ་བའི་ལས་སུ་སྒྱུར་བར་བྱེད་དོ། ། དེས་ན་ལས་རྙིང་པ་གསོས་པ་དེས་སྐྱེ་བ་ལེན་གྱི་གསར་པས་ནི་མ་ཡིན་པས་བདེན་མཐོང་ཡན་ཆད་ལ་འཕེན་བྱེད་ཀྱི་མ་རིག་པ་དང་ལས་གསར་པ་མེད་དེ་མ་རིག་པའི་བྱེ་བྲག་གཉིས་ཀ་མེད་པའི་ཕྱིར་རོ། ། དོན་འདི་ནི་རྒྱུད་བླ་མ་ལས། འཕགས་པ་ན་དང་རྒ་བ་དང་། ། འཆི་བའི་སྡུག་བསྔལ་རྩ་ནས་སྤངས། ། ལས་དང་ཉོན་མོངས་དབང་གིས་སྐྱེ། ། དེ་ལ་དེ་མེད་ཕྱིར་དེ་མེད། །
ཅེས་འབྱུང་བ་དང་མཐུན་པ་ཡིན་ནོ། ། བོད་ཀྱི་སློབ་དཔོན་ཁ་ཅིག་ན་རེ་དེ་ལྟ་ན་ནི་སོ་སོ་སྐྱེ་བོ་རྣམས་ཀྱང་ལས་རྙིང་པ་གསོས་པ་ཁོ་ནས་སྐྱེ་བ་ལེན་གྱི་གསར་པས་མི་ལེན་པར་འགྱུར་ཏེ་རྒྱུ་མཚན་ཁྱད་པར་མེད་པའི་ཕྱིར་རོ། ། དེས་ན་མ་རིག་པ་ནི་མཐོང་སྤང་དང་སྒོམ་སྤང་གཉིས་ཀ་ཡིན་ནོ་ཞེས་ཟེར་རོ། ། འདི་ནི་འཕགས་པའི་སྐྱེ་བ་དེ་འཁོར་བའི་རྟེན་འབྲེལ་ཡིན་ནམ་མྱ་ངན་ལས་འདས་པའི་རྟེན་འབྲེལ་གང་ཡིན་ལ་རག་གོ ། དང་པོ་ལྟར་ན་ནི་ཕྱི་མ་ལྟར་རིགས་ལ། གཉིས་པ་ལྟར་ན་ནི་སློབ་དཔོན་ལྟར་རིགས་སོ། ། སྒྲ་དོན་ནི་པྲ་ཏི་ཏྱ་ཅེས་པ་བརྟེན་ནས་དང་། ས་མུད་པ་ཏ་ཅེས་པ་འབྱུང་བའམ་བྱུང་བའི་དོན་ཏེ་མཛོད་ལས། འདིར་ནི་འབྱུང་བ་རྒྱུ་ཡིན་ཏེ། ། བྱུང་བ་འབྲས་བུ་ཡིན་པར་འདོད། །
ཅེས་བཤད་པ་ཡིན་ནོ། ། དེ་ལ་རྒྱུའི་ཡན་ལག་དྲུག་ནི་རྟེན་ཅིང་འབྲེལ་བར་འབྱུང་བ་ཡིན་ཏེ་དེ་ལས་འབྱུང་བའི་ཕྱིར་རོ། ། འབྲས་བུའི་ཡན་ལག་དྲུག་ནི་རྟེན་ཅིང་འབྲེལ་བར་བྱུང་བ་སྟེ་དེ་ལས་བྱུང་བའི་ཕྱིར་རོ། ། གཞུང་གི་དོན་ལ་ཕུང་པོ་ལ་སོགས་པ་ལ་རྟེན་འབྲེལ་དུ་བཞག་པའི་ཚུལ་མདོར་བསྟན་པ་ལ་ཆོས་ཀྱི་ཁམས་དང་ཆོས་ཀྱི་སྐྱེ་མཆེད་ཀྱི་ཕྱོགས་གཅིག་མ་གཏོགས་པ་ནི་འདུས་མ་བྱས་ཏེ་བྱ་བྱེད་དང་བྲལ་བས་རྒྱུ་འབྲས་སུ་མི་རུང་བའི་ཕྱིར་རོ། ། བདག་ནི་སེམས་ཅན་གྱི་འཇིག་རྟེན་ནོ། ། ཆོས་ནི་སྣོད་ཀྱི་འཇིག་རྟེན་ནོ། ། རྒྱུ་མེད་པ་ནི་རྒྱང་འཕེན་པ་རྣམས་ཀྱི་ལུགས་སོ། ། མི་མཐུན་པའི་རྒྱུ་ནི་རྟག་པ་དབང་ཕྱུག་ལ་སོགས་པའོ། ། དེ་རྒྱས་པར་བཤད་པ་ལ་དོན་བཅུ་ལས་དང་པོ་མཚན་ཉིད་ལ་གཡོ་བ་མེད་པའི་རྐྱེན་ལས་བྱུང་བ་ནི་རྟེན་འབྲེལ་གྱི་མདོ་ལས་འདི་ཡོད་པས་འདི་འབྱུང་ཞེས་གསུངས་པའི་དོན་ཏེ་རྐྱེན་ཚོགས་པ་ཙམ་ལས་འབྱུང་གི་བློའི་གཡོ་བ་ལས་ནི་མི་འབྱུང་ངོ་ཞེས་བྱ་བའི་དོན་ཏོ། ། མི་རྟག་པའི་རྐྱེན་ལས་བྱུང་བ་ནི་འདི་སྐྱེས་པའི་ཕྱིར་འདི་སྐྱེ་ཞེས་གསུངས་པའི་དོན་ཏེ་རྒྱུ་རྟག་པ་ནི་མེད་པའི་ཕྱིར་རོ། །
ནུས་པའི་རྐྱེན་ལས་འབྱུང་བ་ནི་འདི་ལྟར་མ་རིག་པའི་རྐྱེན་གྱིས་འདུ་བྱེད་རྣམས་ཞེས་གསུངས་པའི་དོན་ཏེ་སོ་སོར་ངེས་པ་ལས་སྐྱེ་བའི་དོན་ཏོ། ། གཉིས་པ་ཡན་ལག་དབྱེ་བ་ལ་སོ་སོའི་དོན་ནི་བཤད་ཟིན་ལ་མིང་དང་གཟུགས་གཅིག་ཏུ་བྱས་པ་དང་རྒ་ཤི་གཉིས་གཅིག་ཏུ་བྱེད་པ་ནི་དེ་གཉིས་ཕལ་ཆེར་ལྷན་ཅིག་ཏུ་འབྱུང་བ་ཙམ་ཡིན་ནོ། ། འདུས་བྱས་ཀྱི་མཚན་ཉིད་བཞི་ལས་གནས་པ་མི་སྨོས་ལ་གཞན་གསུམ་སྨོས་པ་ནི་སྐྱོ་བར་བྱ་བའི་ཕྱིར་ཏེ་དེ་བཞིན་དུ་མྱ་ངན་དང་སྨྲེ་སྔགས་འདོན་པ་དང་སྡུག་བསྔལ་བ་དང་ཡིད་མི་བདེ་བ་དང་འཁྲུག་པ་ལ་སོགས་པ་སྡུག་བསྔལ་གྱི་ཕུང་པོ་ཆེན་པོ་འདི་འབའ་ཞིག་འབྱུང་བར་འགྱུར་རོ། ། ཞེས་གསུངས་པའང་དེའི་དོན་དུ་ཡིན་ནོ། ། གང་ཡང་བརྫུས་ཏེ་སྐྱེ་བ་ལ་སྐྱེ་མཆེད་དྲུག་གི་སྔོན་དུ་མིང་དང་གཟུགས་མེད་ཅིང་། གཟུགས་མེད་ན་སྐྱེ་མཆེད་ལྔ་མེད་ཀྱང་འདི་ནི་མངལ་སྐྱེས་ཀྱི་དབང་དུ་བྱས་པས་སྐྱོན་མེད་དོ། ། གསུམ་པ་མདོར་བསྡུ་བ་ལ་མ་རིག་པ་དང་འདུ་བྱེད་དང་རྣམ་པར་ཤེས་པ་གསུམ་ནི་འཕེན་པའི་ཡན་ལག་ཡིན་ཏེ་མ་རིག་པས་ཀུན་ནས་བསླངས་པའི་ལས་ཀྱི་བག་ཆགས་སེམས་ལ་བསྒོས་ནས་མིང་གཟུགས་ལ་སོགས་པ་འཕེན་པའི་ཕྱིར་རོ། ། མིང་གཟུགས་ནས་ཚོར་བའི་བར་བཞི་ནི་འཕངས་པའི་ཡན་ལག་ཡིན་ཏེ་དེ་དག་ནི་ལས་ཀྱི་བག་ཆགས་ལས་སྐྱེས་པས་རྣམ་ཤེས་ཀྱིས་དངོས་དང་སྔ་མ་གཉིས་ཀྱིས་བརྒྱུད་ནས་འཕངས་པའི་ཕྱིར་རོ། ། སྲེད་ལེན་དང་སྲིད་པ་གསུམ་ནི་མངོན་པར་འགྲུབ་པར་བྱེད་པའི་ཡན་ལག་ཡིན་ཏེ་སྐྱེ་བ་དངོས་སུ་འགྲུབ་པར་བྱེད་པའི་ཕྱིར་ཏེ། ཁྱད་པར་དུ་འཕགས་པའི་བསྟོད་པ་ལས།
མུ་སྟེགས་བྱེད་པ་ཁ་ཅིག་ནི། ། གཙོ་ལས་འགྲོ་བ་སྐྱེ་བར་སྨྲ། ། ཁྱོད་ཀྱིས་འགྲོ་བའི་སྐྱེ་བ་ནི། ། ཉོན་མོངས་ལས་ལས་འབྱུང་བར་བསྒྲགས། ། ཞེས་འབྱུང་བ་བཞིན་ནོ། ། སྐྱེ་བ་དང་རྒ་ཤི་ནི་མངོན་པར་གྲུབ་པའི་ཡན་ལག་སྟེ་གསུམ་པོ་དེ་ལས་གྲུབ་པའི་ཕྱིར་རོ། ། བཞི་པ་ཡན་ལག་རྐྱེན་ཉིད་དུ་བཞག་པ་ནི་འདི་དག་སྔ་མ་སྔ་མས་ཕྱི་མ་ཕྱི་མ་ལ་རྐྱེན་དུ་བྱེད་ཅེ་ན། ཐེག་བསྡུས་ལས་གལ་ཏེ་རྟེན་ཅིང་འབྲེལ་བར་འབྱུང་བ་དང་པོ་ལ་རྣམ་པར་ཤེས་པ་དེ་དག་ཕན་ཚུན་རྒྱུའི་རྐྱེན་ཡིན་ན། འོ་ན་རྟེན་ཅིང་འབྲེལ་བར་འབྱུང་བ་གཉིས་པ་ལ་གང་གི་རྐྱེན་ཞེས་བྱ་ཞེ་ན། བདག་པོའི་རྐྱེན་ཏོ་ཞེས་བྱ་བ་དང་།
དེའི་འགྲེལ་པ་དོན་གསང་ལས་དེ་ལ་འདིར་མ་རིག་པ་ལ་སོགས་པ་ཡན་ལག་ཕྱི་མ་རྣམས་ཀྱི་དམིགས་པ་དང་མཚུངས་པ་དེ་མ་ཐག་པའི་རྐྱེན་ཉིད་དུ་འཁྲུལ་བའི་ཕྱིར་དང་། ངོ་བོ་ཉིད་དང་རྣམ་པའི་ཁྱད་པར་དག་གིས་ཀྱང་རིགས་ཐ་དད་པའི་ཕྱིར་རྒྱུ་དང་དམིགས་པ་དང་མཚུངས་པ་དེ་མ་ཐག་པའི་རྐྱེན་ཉིད་དུ་ཁས་མི་ལེན་གྱི་ཁྱབ་པའི་ཕྱིར་དང་རིགས་ཐ་དད་པའི་ཕྱིར་བདག་པོའི་རྐྱེན་ཉིད་ཁོ་ནར་རྣམ་པར་གཞག་གོ་ཞེས་འབྱུང་ངོ་། ། བསྡུ་བ་ལས་མ་རིག་པ་འདུ་བྱེད་ལ་རྐྱེན་དུ་ཞིག་གིས་རྐྱེན་དུ་འགྱུར་ཞེ་ན། བདག་པོའི་རྐྱེན་དང་མཚུངས་པ་དེ་མ་ཐག་པའི་རྐྱེན་དུ་འགྱུར་རོ་ཞེས་འབྱུང་ངོ་། ། དེ་ལ་ལུས་ངག་གི་འདུ་བྱེད་ལ་བདག་རྐྱེན་དང་ཡིད་ཀྱི་འདུ་བྱེད་ལ་དེ་དང་མཚུངས་པ་དེ་མ་ཐག་རྐྱེན་གཉིས་སུ་འགྱུར་རོ། ། དེ་བཞིན་དུ་ཕྱི་མ་རྣམས་ལའང་བེམ་པོ་ལ་བདག་རྐྱེན་དང་། ཤེས་པ་ལ་རྐྱེན་གཉིས་པོ་དེར་འགྱུར་རོ། ། དེ་ལྟ་ཡིན་དང་གཞུང་འདིར་རྐྱེན་བཞི་བྱེད་པར་འཆད་པ་ནི་བཏགས་པ་བ་ཡིན་ཏེ་སྤྱི་རིགས་རྐྱེན་བཞི་ལས་སྐྱེ་བ་ཡིན་ན་རྐྱེན་བཞི་དངོས་སུ་མི་བྱེད་ཀྱང་བཏགས་ལ་བརྩིའོ་ཞེས་ཤེས་པར་བྱ་བའི་དོན་དུ་ཡིན་ནོ། ། དེ་ལ་བག་ཆགས་ཀྱིས་ནི་མ་རིག་པས་འདུ་བྱེད་ཀྱི་རྒྱུའི་རྐྱེན་བྱེད་པ་སྟོན་ཏེ་དོན་དུ་ན་རྒྱུའི་རྐྱེན་ཀུན་གཞིའི་འདུ་བྱེད་ཀྱི་ས་བོན་ཡིན་ཀྱང་མ་རིག་པའི་ས་བོན་མ་སྤངས་པའི་ལས་ཀྱི་ས་བོན་ལས་འདུ་བྱེད་སྐྱེ་བས་དེ་དེའི་རྒྱུ་རྐྱེན་དུ་འདོགས་སོ། ། ཤུགས་ཀྱིས་ནི་དེ་མ་ཐག་པའི་རྐྱེན་སྟོན་ཏེ་དོན་དུ་ན་འདུ་བྱེད་ཀྱི་དེ་མ་ཐག་རྐྱེན་འདུ་བྱེད་སྔ་མ་ཡིན་ཀྱང་།
དེ་ཉིད་ཀྱང་མ་རིག་པ་མེད་ན་བྱེད་མི་ནུས་པས་དེ་དེའི་དེ་མ་ཐག་རྐྱེན་དུ་འདོགས་སོ། ། ཡིད་ལ་བྱེད་པས་ནི་དམིགས་རྐྱེན་བྱེད་པ་སྟོན་ཏེ་དོན་དུ་ན་འདུ་བྱེད་ཀྱི་དམིགས་རྐྱེན་འདུ་བྱེད་ཀྱི་དམིགས་ཡུལ་དེ་ཡིན་ཡང་དེ་དམིགས་པ་མེད་ན་འདུ་བྱེད་དམིགས་པ་ལ་མི་འཇུག་པའི་ཕྱིར་དེ་དེའི་དམིགས་རྐྱེན་དུ་འདོགས་སོ། ། ལྷན་ཅིག་འབྱུང་བས་ནི་བདག་རྐྱེན་བྱེད་པ་སྟོན་ཏེ་མ་རིག་པའི་མཐུས་འདུ་བྱེད་རྣམས་འབྱུང་བའི་ཕྱིར་ཏེ་འདི་ནི་མཚན་ཉིད་པ་ཡིན་ནོ། ། གལ་ཏེ་སྔ་མ་སྔ་མས་ཕྱི་མ་ཕྱི་མ་ལ་རྐྱེན་བཞི་ཆར་བྱེད་དམ་ཞེ་ན། དེའང་ཅི་རིགས་སུ་སྦྱོར་ཞེས་གསུངས་སོ། ། དེ་ལ་ཅི་རིགས་པའི་དོན་ནི་འདི་ཡིན་ཏེ་ཀུན་ནས་ཉོན་མོངས་པ་གསུམ་དུ་འདྲ་བ་ནི་རྒྱུའི་རྐྱེན་དང་མི་འདྲ་བ་བདག་རྐྱེན་དང་རིག་པས་རིག་པ་ལ་དེ་མ་ཐག་རྐྱེན་དང་། གཟུགས་དང་སྐྱེ་མཆེད་ལྔས་རིག་པའི་དམིགས་རྐྱེན་བྱེད་པ་ཡིན་ནོ། ། ཡང་ན་འདུས་བྱས་ཀྱི་ཆོས་ཐམས་ཅད་བེམ་རིག་གཉིས་སུ་འདུས་པ་ལས། རིག་པས་རིག་པ་ལ་རྐྱེན་བཞི་ཀ་བྱེད་དེ་ཀུན་གཞི་ས་བོན་གྱིས་ཚོགས་བདུན་འཁོར་བཅས་ཀྱི་རྒྱུའི་རྐྱེན་བྱེད་ལ། ཚེ་འདིའི་ཀུན་གཞི་འགགས་ནས་ཕྱི་མའི་ཚོགས་བདུན་སྐྱེད་པས་དེ་མ་ཐག་པའི་རྐྱེན་ནོ། །
ཉོན་ཡིད་དང་ཡིད་ཤེས་ཀྱི་དམིགས་རྐྱེན་ཀུན་གཞིས་བྱེད་ཅིང་། ཀུན་གཞིའི་དབང་གིས་དེ་གཉིས་འབྱུང་བས་ན་བདག་རྐྱེན་ནོ། ། རིག་པས་བེམ་པོ་ལ་རྐྱེན་གཉིས་བྱེད་དེ་ཀུན་གཞི་ས་བོན་ལས་དབང་པོ་དང་བཅས་པའི་ལུས་འབྱུང་བས་རྒྱུའི་རྐྱེན་ནོ། ། དེས་ཟིན་ན་ལུས་མ་རུལ་བར་བྱེད་པས་བདག་རྐྱེན་ནོ། ། རིག་པ་དེ་མ་ཐག་རྐྱེན་དང་དམིགས་རྐྱེན་དུ་རུང་ཀྱང་བེམ་པོ་དེ་གཉིས་པོ་ལས་མི་སྐྱེ་བས་མི་བྱེད་དོ། ། བེམ་པོས་བེམ་པོ་ལ་རྐྱེན་གཉིས་བྱེད་དེ། བེམ་པོའི་ས་བོན་གྱིས་བེམ་པོ་སྐྱེད་པས་རྒྱུའི་རྐྱེན་ནོ། ། བེམ་པོའི་དབང་གིས་བེམ་པོ་འགྲུབ་པས་བདག་རྐྱེན་ནོ། ། རྐྱེན་གཞན་གཉིས་ལས་བེམ་པོ་མི་སྐྱེ་བའི་ཕྱིར་དང་བེམ་པོས་དེ་མ་ཐག་རྐྱེན་བྱེད་མི་ནུས་པའི་ཡང་ཕྱིར་རྐྱེན་གཉིས་མི་བྱེད་དོ། ། བེམ་པོས་རིག་པ་ལ་རྐྱེན་གསུམ་བྱེད་དེ།
དབང་པོ་ལྔས་བདག་རྐྱེན་དང་། གཟུགས་ལ་སོགས་པས་དམིགས་རྐྱེན་བྱེད་དོ། ། མདོ་སྡེ་པ་ལྟར་ན་དབང་པོ་དང་བཅས་པའི་གཟུགས་སེམས་ཀྱི་ས་བོན་དུ་འདོད་པས་རྒྱུའི་རྐྱེན་ཀྱང་བྱེད་དོ། ། བེམ་པོས་དེ་མ་ཐག་རྐྱེན་བྱེད་མི་ནུས་པས་མི་བྱེད་དོ། ། ལྔ་པ་ཡན་ལག་གི་ལས་ལ་སྲིད་པ་ལ་སེམས་ཅན་རྨོངས་པར་བྱེད་པ་ནི། དེས་བསྒྲིབས་ནས་འཁོར་བའི་སྔོན་དང་ཕྱི་མཐའ་བར་དག་གི་རང་བཞིན་ཇི་ལྟར་ཡིན་པ་དེ་ལྟར་དུ་མི་ཤེས་པའི་ཕྱིར་རོ། ། འདུ་བྱེད་རྣམས་ཀྱི་རྐྱེན་ཡང་ཡིན་པ་ནི་དེའི་དབང་གིས་དེ་འབྱུང་བས་བདག་རྐྱེན་ཏེ་ཕྱི་མ་རྣམས་ཀྱང་དེ་བཞིན་ནོ། ། སེམས་ཅན་འབྱེད་པ་ནི་དེ་ཐ་དད་པས་འགྲོ་བ་ལྔའི་སེམས་ཅན་ཐ་དད་པའི་ཕྱིར་རོ། ། བག་ཆགས་ཀྱི་རྐྱེན་ནི་དེ་གསོ་བར་བྱེད་པའི་ཕྱིར་རོ། ། ལས་ཀྱང་ཡིན་ལ་འཁོར་བར་འཆིང་བའང་ཡིན་པ་དེ་འཛིན་པ་ནི་ཏིལ་གྱིས་སྣ་མའི་དྲི་འཛིན་པ་བཞིན་ནོ། །
མིང་གཟུགས་ཀྱི་རྐྱེན་བྱེད་པ་ནི་དེ་མངལ་དུ་ཞུགས་པ་ན་དེ་འཕེལ་བས་སོ། ། ལུས་ལེན་དུ་འཇུག་པ་ནི་མི་ལ་སོགས་པ་རིས་མཐུན་དུ་འབྱེད་པའོ། ། ལུས་ཡོངས་སུ་རྫོགས་པར་ལེན་པ་ནི་དེ་གྲུབ་ན་ལུས་ཡོངས་སུ་རྫོགས་པའི་ཕྱིར་རོ། ། ཡུལ་གྱི་ལོངས་སྤྱོད་ལ་སེམས་ཅན་འཛུད་པ་ནི་རེག་པས་བདེ་བ་མྱོང་འགྱུར་ལ་སོགས་པའི་ཡུལ་རྣམ་པ་གསུམ་དུ་གཅོད་པའི་ཕྱིར་རོ། ། སྐྱེ་བའི་ལོངས་སྐྱོད་ནི་རྣམ་སྨིན་གྱི་ཚོར་བ་སྟེ། ། དེ་ལ་སེམས་ཅན་རྣམས་ལོངས་སྤྱོད་དུ་འཛུད་པའོ། ། སྲེད་པའི་རྐྱེན་ནི་བདེ་བ་དང་ཕྲད་པར་འདོད་པ་ལ་སོགས་པ་འབྱུང་བས་སོ། ། སྐྱེ་བ་འདྲེན་པ་ནི་དེ་ཡོད་ན་སྐྱེ་བ་རྒྱུན་མི་ཆད་པའི་ཕྱིར་རོ། ། ལེན་པའི་རྐྱེན་ཡིན་པ་ནི་གང་ལ་སྲེད་པ་དེ་ལ་འདུན་པ་དང་འདོད་ཆགས་འབྱུང་བའི་ཕྱིར་རོ། ། ཡང་སྲིད་པ་ལེན་པ་སྟེ་བླང་བའི་ཕྱིར་རྣམ་ཤེས་ཉེར་ལེན་དང་བཅས་པར་བྱེད་པ་ནི་ལེན་པས་ལས་ཀྱི་བག་ཆགས་གསོས་བཏབ་པས་འགྲོ་བ་བྱེ་བྲག་ཅན་དུ་ངེས་པར་བྱེད་པའོ། །
ཡང་སྲིད་པར་སེམས་ཅན་མངོན་དུ་ཕྱོགས་པར་བྱེད་པ་ནི་དེ་མ་ཐག་ཏུ་འགྲོ་བ་གཞན་འདྲེན་པའི་ཕྱིར་རོ། ། མིང་གཟུགས་ལ་སོགས་པའི་རིམ་པ་ནི་སྔ་མ་སྔ་མ་ལས་ཕྱི་མ་ཕྱི་མ་སྐྱེ་བའི་ཕྱིར་རོ། ། ཡང་དང་ཡང་ན་ཚོད་འགྱུར་བ་ནི་བྱིས་པ་ལས་གཞོན་ནུ་ལ་སོགས་པའོ། ། སྲོག་འགྱུར་བ་ནི་འཇིག་པའོ། ། རྒ་ཤི་ནི་སྐྱེ་བའི་རྐྱེན་ཡང་ཡིན་ནོ་ཞེས་སྦྱར་རོ། ། དྲུག་པ་ཡན་ལག་ཀུན་ནས་ཉོན་མོངས་པར་བསྡུ་བ་ནི། གལ་ཏེ་འཕགས་པ་ཀླུ་སྒྲུབ་ཀྱིས། དང་པོ་བརྒྱད་དང་དགུ་ཉོན་མོངས། ། གཉིས་དང་བཅུ་པ་ལས་ཡིན་ཏེ། ། ལྷག་མ་བདུན་ནི་སྡུག་བསྔལ་ཡིན།
ཞེས་བྱ་བ་དང་། མཛོད་ལས། ཉོན་མོངས་གསུམ་མོ་ལས་གཉིས་སོ། ། གཞི་བདུན་དེ་བཞིན་འབྲས་བུ་ཡིན། ། ཞེས་རྣམ་པར་ཤེས་པ་གཞིའི་ཡན་ལག་ཏུ་བཤད་པའི་ཕྱིར་དང་། ཡང་འདུ་བྱེད་ལས་མངོན་འགྱུར་དང་སྲིད་པ་ལས་ཀྱི་བག་ཆགས་ཡིན་པས་ལས་ཀྱི་ཀུན་ནས་ཉོན་མོངས་པར་འཐད་མོད། རྣམ་ཤེས་ལས་ཀྱི་ཀུན་ནས་ཉོན་མོངས་པར་ཇི་ལྟར་རུང་ཞེ་ན། དེ་རྟེན་འབྲེལ་གྱི་ཡན་ལག་ཏུ་འགྱུར་བ་ནི་ལས་ཀྱི་བག་ཆགས་ཀྱིས་ཕྱེ་བ་ཡིན་ཏེ་དེ་ལས་ཀྱི་བག་ཆགས་འཛིན་པས་ལས་སུ་བཞག་གོ ། ལྷག་མ་ནི་དྲུག་གོ་ཚེ་ནི་སྐྱེ་བའོ། ། འདུན་པ་དོན་ནི་རྟེན་འབྲེལ་གྱི་དོན་ཆོས་ཏེ་དབང་ཕྱུག་ལ་སོགས་པའི་བྱེད་པ་པོ་མེད་པ་དང་།
ཐམས་ཅད་མ་རིག་པའི་རྒྱུ་དང་བཅས་པ་དང་། སེམས་ཅན་ཏེ་བདག་མེད་པ་དང་། རྒྱུ་རྐྱེན་གཞན་གྱི་དབང་ལས་བྱུང་བ་དང་འདི་བསྐྱེད་པར་བྱའོ་ཞེས་བློ་སྔོན་དུ་གཏོང་བའི་གཡོ་བ་མེད་པ་དང་། མི་རྟག་སྟེ་ཐེར་ཟུག་མ་ཡིན་པ་དང་། སྐད་ཅིག་པ་སྟེ་སྐྱེས་དུས་ལས་མི་གནས་པ་དང་། རྒྱུན་མི་ཆད་དེ་རྒྱུ་འགགས་པ་དང་དུས་མཉམ་དུ་འབྲས་བུ་འབྱུང་བ་དང་། མཐུན་པ་སྟེ་དགེ་སྡིག་ལས་བདེ་སྡུག་འཆོལ་བར་མི་འབྱུང་བ་ལ་སོགས་པ་དང་། སྣ་ཚོགས་པ་སྟེ་རྐྱེན་བཞི་ལས་འབྲས་བུ་རྣམ་ཤེས་གཅིག་འབྱུང་བ་དང་། རྒྱུ་ནས་གཅིག་ལས་འབྲས་བུ་ནས་དུ་མ་འབྱུང་བ་ལ་སོགས་པ་དང་། སོ་སོར་ངེས་ཏེ་གཞན་གྱིས་བྱས་པ་གཞན་གྱིས་མི་མྱོང་བའོ། །
བརྒྱད་པ་ཟབ་པ་ནི། དོན་ཆོས་དེ་དག་རྟོགས་དཀའ་བ་སྟེ་རྒྱུས་ཟབ་པས་ནི་བྱེད་པ་པོ་མེད་པ་དང་། རྒྱུ་དང་བཅས་པ་གཉིས་སོ། ། མཚན་ཉིད་ཟབ་པ་ནི་སེམས་ཅན་མེད་པའོ། ། སྐྱེ་བ་ཟབ་པ་ནི་གཞན་དབང་དང་གཡོ་བ་མེད་པ་གཉིས་སོ། ། གནས་པ་ཟབ་པ་ནི་མི་རྟག་པ་དང་སྐད་ཅིག་མར་གནས་པ་གཉིས་སོ། ། འབྱུང་བ་ཟབ་པ་ནི་རྒྱུ་འབྲས་རྒྱུན་ཆགས་སུ་ཇི་ལྟར་འབྱུང་བའི་ཚུལ་ཏེ་རྒྱུན་མི་ཆད་པ་ལ་སོགས་པ་བཞིའོ། ། ཡང་ཞེས་བྱ་བ་ལ་སོགས་པས་ནི་ཟབ་པ་ཉིད་སྒྲུབ་པར་བྱེད་དེ་སེམས་ཅན་དང་བྱེད་པ་པོ་ནི་བདག་གོ ། ལས་དང་འབྲས་བུ་ཆུད་མི་ཟ་བ་ནི་ལས་བརྒྱ་པ་ལས། ལུས་ཅན་རྣམས་ཀྱི་ལས་རྣམས་ནི། །
བསྐལ་པ་བརྒྱར་ཡང་ཆུད་མི་འཛའ། ། ཚོགས་ཤིང་དུས་ལ་བབ་པ་ན། ། འབྲས་བུ་ཉིད་དུ་སྨིན་པར་འགྱུར། ། ཞེས་འབྱུང་བ་བཞིན་ཏེ། ཀུན་གཞིའི་བག་ཆགས་བརྒྱུད་པ་ལས་ཆུད་མི་ཟ་བར་འགྱུར་ཏེ་ཀུན་གཞི་མེད་ན་ནི་ཆུད་ཟ་བར་འགྱུར་རོ། ། བདག་ལས་མ་ཡིན་པ་ནི་རང་གིས་རང་ཉིད་མ་བྱས་པ་སྟེ་རང་གྲུབ་ན་སྐྱེ་བ་དོན་མེད་ཅིང་། མ་གྲུབ་པས་མ་གྲུབ་པ་སྐྱེད་མི་ནུས་པའི་ཕྱིར་རོ། ། གཞན་ལས་མ་ཡིན་པ་ནི་རྐྱེན་གཞན་གྱིས་བློ་སྔོན་དུ་བཏང་ནས་མ་བྱས་པའོ། ། དེ་ཉིད་ཀྱི་ཕྱིར་དེ་གཉིས་ཀ་ལས་མ་ཡིན་ལ་རང་གི་བྱེད་པ་དང་གཞན་གྱི་བྱེད་པ་ལས་བྱུང་བ་མ་ཡིན་ཞིང་རྒྱུ་མེད་ལས་འབྱུང་བའང་མ་ཡིན་ཏེ་གང་ལའང་མི་ལྟོས་པས་རྟག་ཏུ་ཡོད་པའམ་མེད་པར་འགྱུར་བའི་ཕྱིར་རོ། ། ཡང་ན་ས་བོན་བདག་ལས་མ་ཡིན་ཏེ་རྐྱེན་གཞན་ལ་ལྟོས་པའི་ཕྱིར་རོ། །
རྐྱེན་གཞན་ལས་མ་ཡིན་ཏེ་ས་བོན་མེད་ན་མི་སྐྱེ་བའི་ཕྱིར་རོ། ། དེ་གཉིས་ཀ་ལས་མ་ཡིན་ཏེ་བློ་སྔོན་དུ་གཏོང་བ་མེད་པའི་ཕྱིར་རོ། ། རྒྱུ་མེད་ལས་མ་ཡིན་ཏེ་རྒྱུ་རྐྱེན་གྱི་ནུས་པ་ལས་བྱུང་བའི་ཕྱིར་རོ། ། དེ་ཉིད་འགྲེལ་པ་མཛད་པས། རང་གི་ས་བོན་ལས་དེ་གཞན་ལས་མིན། ། དེ་ལ་ལྟོས་ཕྱིར་བདག་གིས་བྱས་མ་ཡིན། ། གཡོ་བ་མེད་ཕྱིར་གཉིས་ཀྱིས་མ་བྱས་ལ། ། དེ་ནི་ནུས་པས་རྒྱུ་མེད་བྱུང་མ་ཡིན། ། ཞེས་བཤད་དོ། ། གོང་དུ་བསྟན་པའི་ཚུལ་དེ་ལྟར་རྟོགས་དཀའ་བར་འདུག་པ་དེའི་ཕྱིར་ཟབ་པའོ། །
དགུ་པ་རབ་ཏུ་དབྱེ་བ་ལ་རྣམ་ཤེས་འབྱུང་བའི་དབྱེ་བ་ནི། མིག་དང་གཟུགས་ལ་བརྟེན་ནས་མིག་ཤེས་འབྱུང་བ་ལ་སོགས་པའོ། ། འཆི་འཕོ་དང་སྐྱེ་བའི་དབྱེ་བ་ནི་ནང་གི་མ་རིག་པ་དང་འདུ་བྱེད་ལ་སོགས་པའོ། ། ཕྱིའི་ལོ་ཏོག་འབྱུང་བའི་དབྱེ་བ་ནི་ཕྱིའི་ས་བོན་ལས་མྱུ་གུ་དང་མྱུ་གུ་ལས་སྡོང་བུ་དང་སྦུ་གུ་དང་འདབ་མ་དང་མེ་ཏོག་དང་འབྲས་བུ་འབྱུང་བའོ། ། འཇིག་ཆགས་ཀྱི་དབྱེ་བ་ནི་ཐུན་མོང་གི་ལས་ལས་སའི་དཀྱིལ་འཁོར་ལ་སོགས་པ་འབྱུང་བའོ། ། ཟས་ཀྱིས་བརྟན་པའི་དབྱེ་བ་ནི་སེམས་ཅན་རྣམས་ཟས་བཞིས་གནས་པའོ། ། འདོད་མི་འདོད་ཀྱི་འགྲོ་བ་རྣམ་པར་འབྱེད་པ་ནི་དགེ་སྡིག་ལས་བདེ་སྡུག་གིས་འགྲོ་བ་འབྱུང་བའོ། ། རྣམ་པར་དག་པའི་དབྱེ་བ་ནི་གཞན་གྱི་སྒྲ་ལས་ཚུལ་བཞིན་ཡིད་ལ་བྱེད་པ་དང་། དེ་ལས་ཡང་དག་པའི་ལྟ་བ་དང་། ཐར་ཆ་ལ་སོགས་པ་ནས་མི་སློབ་པའི་ལམ་གྱི་བར་དུ་འབྱུང་བའོ། །
མཐུ་སྟོབས་ཀྱི་དབྱེ་བ་ནི་དེ་དག་ལས་མངོན་ཤེས་དང་ཚད་མེད་ལ་སོགས་པ་ཡོན་ཏན་ཁྱད་པར་ཅན་འབྱུང་བའོ། ། དེ་ལྟར་རབ་ཏུ་དབྱེ་བ་བརྒྱད་པོ་འདིས་མཚོན་ནས་ཟག་བཅས་ཟག་མེད་དང་ཕྱི་ནང་གི་རྟེན་འབྲེལ་གྱི་དབྱེ་བ་རྒྱ་ཆེར་རྟོགས་པར་བྱའོ། ། བཅུ་པ་ལུགས་དང་མཐུན་མི་མཐུན་ལ་ཀུན་ནས་ཉོན་མོངས་པ་ལུགས་དང་མཐུན་པ་ནི། མ་རིག་པའི་རྐྱེན་གྱིས་འདུ་བྱེད་ནས་སྐྱེ་བའི་རྐྱེན་གྱིས་རྒ་ཤི་འབྱུང་བའི་བར་ཏེ་འཁོར་བར་འཇུག་ཚུལ་ལོ། ། ལུགས་དང་མི་མཐུན་པ་ནི་འཁོར་བ་ལྡོག་པའི་ཚུལ་ཏེ། མ་རིག་པ་འགགས་ན་འདུ་བྱེད་འགག་པ་ནས་སྐྱེ་བ་འགགས་ན་རྒ་ཤི་འགག་པའི་བར་རོ། ། རྣམ་བྱང་ལུགས་དང་མཐུན་པ་ནི་རྣམ་པར་དག་པའི་དབྱེ་བ་བཞིན་ཡིན་ཏེ་ཐར་པར་འཇུག་ཚུལ་ལོ། ། དེ་ལུགས་དང་མི་མཐུན་པ་ཐར་པ་མི་འབྱུང་བའི་ཚུལ་ཏེ་གཞན་གྱི་སྒྲ་ལོག་ན་ཚུལ་བཞིན་ཡིད་ལ་བྱེད་པ་ལྡོག་པ་ལ་སོགས་པའོ། ། ཡང་ན་ཀུན་ནས་ཉོན་མོངས་པའི་ལུགས་དང་མི་མཐུན་པ་ཉིད་རྣམ་བྱང་གི་ལུགས་མཐུན་ཉིད་ཡིན་ནོ། ། བདེན་བཞི་དང་འབྲེལ་བར་སྒོམ་ན་རྒ་ཤི།
རྒ་ཤི་ཀུན་འབྱུང་བ། རྒ་ཤི་འགོག་པ། རྒ་ཤི་འགོག་པར་འགྲོ་བའི་ལམ་ཞེས་བྱ་བ་ནས། འདུ་བྱེད་འདུ་བྱེད། འདུ་བྱེད་ཀུན་འབྱུང་བ། འདུ་བྱེད་འགོག་པ། འདུ་བྱེད་འགོག་པར་འགྲོ་བའི་ལམ་ཞེས་བྱ་བའི་བར་དུ་སྟེ་རྒ་ཤི་ཀུན་འབྱུང་བ་ནི་སྐྱེ་བ་དང་། འདུ་བྱེད་ཀུན་འབྱུང་བ་མ་རིག་པ་སྟེ་དེ་བཞིན་དུ་གཞན་ལའང་སྦྱར་རོ། ། དེ་ལྟར་བཅུ་གཉིས་པོ་འདིས་ནི་འཁོར་འདས་གཉིས་ཀ་སྟོན་ནུས་པས་གསུང་རབ་ཀྱི་བརྗོད་བྱའི་གཙོ་བོ་ཡིན་ཏེ་བཤེས་པའི་སྤྲིང་ཡིག་ལས། རྟེན་ཅིང་འབྲེལ་བར་འབྱུང་འདི་རྒྱལ་རྣམས་ཀྱི། །
གསུང་གི་མཛོད་ཀྱི་གཅེས་པ་ཟབ་མོ་སྟེ། ། གང་གིས་འདི་ནི་ཡང་དག་མཐོང་བ་དེས། ། ཆོས་མཐོང་དེ་ཡིས་དེ་བཞིན་གཤེགས་པ་མཐོང་། ། ཞེས་འབྱུང་བ་ཡིན་ནོ། ། བདུན་པ་རྐྱེན་ལ་སོགས་པ་བཅུ་གཉིས་ཀྱི་རྐྱེན་གྱི་སྤྱི་དོན་ལ་རྐྱེན་བཞིའི་རང་བཞིན་དང་། རྐྱེན་གང་ལས་འབྲས་བུ་གང་འབྱུང་བ་དང་། རྒྱུ་འབྲས་ཀྱི་དུས་བཤད་པ་དང་གསུམ་ལས། དང་པོ་ནི་རྒྱུའི་རྐྱེན་མཛོད་ལས། ། རྐྱེན་ནི་བཞི་པོ་དག་ཏུ་གསུངས། ། རྒྱུ་ཞེས་བྱ་བ་རྒྱུ་ལྔ་ཡིན། །
ཞེས་བྱེད་རྒྱུ་མ་གཏོགས་པ་ལྔ་ལ་བཤད་ཀྱང་འདིར་ནི་རང་གི་རིགས་འདྲ་སྐྱེད་པ་ལ་འདོད་དེ་དོན་གསང་ལས་དེ་ལྟ་བས་ན་རྒྱུའི་རྐྱེན་ནི་རིགས་མཐུན་པའི་འབྲས་བུ་མངོན་པར་འགྲུབ་པ་ལ་ལྟོས་པ་ཡིན་ནོ་ཞེས་འབྱུང་བ་ཡིན་ནོ། ། དེ་ཡང་ས་བོན་དང་མངོན་གྱུར་གྱི་སྒོ་ནས་འདྲ་བ་གཉིས་སོ། ། དེ་མ་ཐག་རྐྱེན་ནི། སེམས་དང་སེམས་བྱུང་སྐྱེས་པ་རྣམས། ། ཐ་མ་མིན་མཚུངས་དེ་མ་ཐག ། ཅེས་སྡེ་པ་གཉིས་དགྲ་བཅོམ་འཆི་ཀ་མས་ཉིང་མཚམས་སྦྱོར་མི་ནུས་པས་དེ་ལས་གཞན་པའི་སེམས་དང་སེམས་བྱུང་སྔ་མ་ཐམས་ཅད་ཕྱི་མའི་དེ་མ་ཐག་རྐྱེན་དུ་འདོད་དོ། ། འདིར་ནི་ཤེས་རིག་གང་ཞིག་རང་འགགས་སྟོབས་ཀྱིས་ཕྱི་མ་སྐྱེད་པའི་སྐབས་འབྱེད་པ་ལ་འདོད་དེ། དོན་གསང་རྣམ་པར་ཕྱེ་བ་ལས་རྣམ་པར་ཤེས་པ་གང་ཞིག་མངོན་དུ་གྱུར་ན་རྣམ་པར་ཤེས་པ་གཞན་སྐྱེ་བའི་གེགས་བྱེད་ལ། འགགས་ན་སྐབས་འབྱེད་པས་སྐྱེ་བ་དང་མཐུན་པར་འགྱུར་བ་དེ་ནི་མཚུངས་པ་དེ་མ་ཐག་པའི་རྐྱེན་ཡིན་ན་ཞེས་འབྱུང་བ་ཡིན་ནོ། ། དམིགས་རྐྱེན་ནི་དམིགས་པ་ཆོས་རྣམས་ཐམས་ཅད་དོ་ཞེས་འབྱུང་ངོ་། །
ཡང་དམིགས་པ་བརྟག་པ་ལས། དབང་པོ་རྣམ་པར་རིག་པའི་རྒྱུ། ། ཕྲ་རབ་རྡུལ་དག་ཡིན་མོད་ཀྱི། ། དེ་མི་སྣང་ཕྱིར་དེ་ཡུལ་ནི། ། རྡུལ་ཕྲན་མ་ཡིན་དབང་པོ་བཞིན། ། ཞེས་བྱ་བ་དང་། རགས་པ་རྣམས་ནི་རྫས་སུ་མེད་ཕྱིར་ཟླ་གཉིས་བཞིན་ཞེས་བྱ་བ་ལ་སོགས་པས་དོན་དུ་སྨྲ་བའི་དམིགས་པ་སུན་ཕྱུང་སྟེ་ཤེས་བྱ་ནང་གི་ཡིན་པའི་ཚུལ་ལ་རང་སྣང་དང་སྐྱེད་བྱེད་ཀྱི་ཡན་ལག་གཉིས་དང་ལྡན་པ་ལ་བྱས་ནས་དམིགས་ཡུལ་ཐམས་ཅད་ཤེས་པ་ཉིད་དུ་འདོད་དེ། དེ་ཉིད་ལས། ནང་གི་ཤེས་བྱའི་ངོ་བོ་ནི། ཕྱི་རོལ་ལྟར་སྣང་གང་ཡིན་དེ།
དོན་ཡིན་རྣམ་ཤེས་ངོ་བོའི་ཕྱིར། ། ཞེས་འབྱུང་བ་ཡིན་ནོ། ། སློབ་དཔོན་གྱིས་ཀྱང་ཐེག་པ་ཆེན་པོ་བསྡུས་པ་ལས། དམིགས་པ་རྣམས་དོན་དུ་མེད་པར་བཤད་དེ། ཇི་སྐད་དུ། ཡི་དྭགས་དུད་འགྲོ་མི་རྣམས་དང་། ། ལྷ་རྣམས་ཇི་ལྟར་རིགས་རིགས་སུ། ། དངོས་གཅིག་ཡིད་ནི་ཐ་དད་ཕྱིར། ། དོན་མ་གྲུབ་པར་འདོད་པ་ཡིན། ། འདས་སོགས་དེ་བཞིན་རྨི་ལམ་དང་། །
གཟུགས་བརྙན་རྣམ་པ་གཉིས་པོ་ཡང་། ། མེད་ཕྱིར་དམིགས་པ་མེད་པའི་ཕྱིར། ། དེ་ནི་དམིགས་པར་རུང་བ་ཡིན། ། དོན་ནི་དོན་དུ་གྲུབ་གྱུར་ན། ། ཡེ་ཤེས་རྟོག་པ་མེད་མི་འགྱུར། ། དེ་མེད་པས་ན་སངས་རྒྱས་ཉིད། ། ཐོབ་པར་འཐད་པ་མ་ཡིན་ནོ། ། བྱང་ཆུབ་སེམས་དཔའ་དབང་ཐོབ་དང་། ། རྣལ་འབྱོར་པ་ལ་འདི་ལྟར་ཡང་། ། མོས་པའི་དབང་གིས་ས་ལ་སོགས། །
དངོས་པོ་དེ་ལྟར་དམིགས་པར་འགྱུར། ། འདི་ལ་རྣམ་པར་འབྱེད་གྲུབ་དང་། ། བློ་ལྡན་ཞི་བ་ཐོབ་པ་ཡི། ། ཆོས་ཀུན་ཡིད་ལ་བྱེད་པ་ལ། ། དེ་ལྟར་དོན་དེ་མི་སྣང་ཕྱིར། ། མི་རྟོག་ཡེ་ཤེས་རྒྱུ་བ་ལ། ། དོན་ཀུན་སྣང་བ་མེད་པའི་ཕྱིར། ། དོན་མེད་ཁོང་དུ་ཆུད་པར་བྱ། ། དེ་མེད་པས་ན་རྣམ་རིག་མེད། ། ཅེས་འབྱུང་བ་ཡིན་ནོ། །
མདོར་ན་བྱེ་བྲག་ཏུ་སྨྲ་བ་ཇི་ལྟར་སྣང་བ་དམིགས་པ་དང་། མདོ་སྡེ་པ་ལྐོག་ན་མོའི་རྡུལ་ཕྲ་རབ་དང་། ། རྣམ་བདེན་པ་ཤེས་པའི་དངོས་པོ་དང་། ། རྣམ་བརྫུན་པ་སྒྲོ་བཏགས་པ་དང་། དབུ་མར་རང་བཞིན་མེད་པ་དམིགས་པར་འདོད་ཅིང་། མུ་སྟེགས་བྱེད་བདག་དང་གཙོ་བོ་དང་། ། སྒྲའི་ཚངས་པ་དམིགས་པར་འདོད་མོད་ཀྱི། ། དེ་དག་ནི་གྲུབ་མཐའ་བཞག་པ་ཡིན་ལ། འདིར་གང་ཞིག་ཤེས་པའི་ཡུལ་དུ་རུང་བ་དེ་དམིགས་རྐྱེན་ཡིན་ནོ། ། དམིགས་རྐྱེན་ལ་སྐྱེད་བྱེད་ཀྱིས་ནི་མ་ཁྱབ་སྟེ་འདུས་མ་བྱས་དང་འདས་མ་འོངས་ལ་སོགས་པ་དམིགས་རྐྱེན་མ་ཡིན་པར་ཐལ་བར་འགྱུར་དུ་འོང་བས་སོ། །
བདག་རྐྱེན་ནི་མཛོད་ལས། བྱེད་རྒྱུ་ཞེས་བྱ་བདག་པོར་བཤད། ། ཅེས་རྒྱུ་དྲུག་གི་བྱེད་རྒྱུ་ལ་བཤད་ཀྱང་བོད་ཀྱི་སློབ་དཔོན་རྣམས་རྐྱེན་གསུམ་དུ་མ་གཏོགས་པའི་འབྲས་བུ་སྐྱེད་བྱེད་ལ་འདོད་དོ། ། རྐྱེན་བཞི་པོ་དེ་གཅིག་ཉིད་གཉིས་སུ་འགྱུར་བ་ལ་སོགས་པའང་ཡོད་ལ། རབ་ཏུ་དབྱེ་བ་ནི་གཞུང་ན་གསལ་ལོ། ། དེ་ལྟར་རྐྱེན་བཞི་པོ་དེ་དག་རྟོག་གེ་བ་རྣམས་ནི་ཉེ་བར་ལེན་པའི་རྒྱུ་དང་ལྷན་ཅིག་བྱེད་པའི་རྐྱེན་གཉིས་སུ་སྡུད་དེ། དང་པོ་ནི་འབྲས་བུའི་ངོ་བོ་སྐྱེད་པའམ་འབྲས་བུ་སྐྱེས་པ་ན་རྒྱུའི་རྒྱུན་ལྡོག་པ་དེ་ཡིན་ལ། གཉིས་པ་ནི་འབྲས་བུའི་ཁྱད་པར་སྐྱེད་པའམ་འབྲས་བུ་སྐྱེད་པ་ན་རྒྱུའི་རྒྱུན་མི་ལྡོག་པ་དེ་ཡིན་ནོ། ། འདི་གཉིས་ཀྱི་དོན་རྒྱས་པར་ནི་རྣམ་པར་ངེས་པ་རྒྱན་གྱི་མེ་ཏོག་ལ་སོགས་པར་བལྟའོ། ། གཉིས་པ་རྐྱེན་གང་ལས་འབྲས་བུ་གང་འབྱུང་བ་ནི་མཛོད་ལས།
བཞི་ཡིས་སེམས་དང་སེམས་བྱུང་རྣམས། ། གསུམ་གྱིས་སྙོམས་པར་འཇུག་པ་གཉིས། ། གཞན་ནི་གཉིས་པོ་དག་ལས་སྐྱེ། ། ཞེས་འབྱུང་ངོ་། ། དེའི་དོན་ནི་འདི་ཡིན་ཏེ་(Eའགོག་པ་དང་འདུ་ཤེས་མེད་པ)འི་(Dསྙོམས་འཇུག་གཉིས་)ནི་དམིགས་བྱེད་མ་ཡིན་པས་དམིགས་རྐྱེན་ལ་མི་སྐྱེ་ལ། གཞན་གཟུགས་ཅན་རྣམས་ནི་རྒྱུ་དང་བདག་རྐྱེན་གཉིས་ལས་སྐྱེ་བ་ཡིན་ནོ། ། འདི་ལ་ཡང་སྔོན་གྱི་སློབ་དཔོན་ཐེག་ཆེན་པ་ཁ་ཅིག་ན་རེ་སེམས་དང་སེམས་བྱུང་ཡང་རྐྱེན་བཞི་ལས་སྐྱེ་བར་མ་ངེས་སོ་ཞེས་ཟེར་རོ། ། དེ་ནི་དེ་ཁོ་ན་བཞིན་ཡིན་ཏེ་འདི་ལྟར་སྙོམས་འཇུག་ལས་ལངས་པའི་སེམས་དང་སེམས་བྱུང་དེའང་འཇུག་པའི་ཚེ་སེམས་བྱུང་ལས་སྐྱེ་བས་མཚུངས་པ་དེ་མ་ཐག་རྐྱེན་ལ་རིག་པ་གཞན་གྱིས་བར་དུ་མ་ཆོད་ན་བེམ་པོས་ཆོད་ཀྱང་སྐྱོན་མེད་དོ་ཞེས་སྡེ་པ་གཉིས་འདོད་པ་ཡིན་ན། འདི་ནི་མི་རིགས་ཏེ་སྙོམས་འཇུག་ལས་ལངས་པའི་ཚེ་སྔོན་གྱི་རིག་པ་དེ་དག་ཡོད་ན་རྟག་པར་འགྱུར་ལ་མེད་ན་དེ་མ་ཐག་རྐྱེན་མེད་པ་ལས་སྐྱེས་པར་འགྱུར་རོ། ། འདི་ཀུན་གཞི་ཁས་ལེན་པ་ལ་ནི་རིག་པ་གཞན་གྱིས་བར་དུ་མ་ཆོད་པའང་མི་རུང་སྟེ་དེས་ཆོད་པའི་ཕྱིར་རོ། །
དེས་ན་སྙོམས་འཇུག་གསུམ་ལས་ལངས་པ་དང་། བརྒྱལ་བ་དང་གཉིད་མཐུག་པོ་ལོག་པ་ལ་སོགས་པ་ལས་སད་པའི་འཇུག་པའི་ཤེས་པ་རྣམས་ནི་དེ་མ་ཐག་རྐྱེན་མེད་པ་ལས་སྐྱེ་བ་ཡིན་ལ། ད་ལྟར་གྱི་རིག་པ་འགའ་ཞིག་ཀྱང་དེ་ལྟར་སྲིད་དོ། ། སྙོམས་འཇུག་གསུམ་དེ་མ་ཐག་རྐྱེན་ལས་སྐྱེ་བའང་ཀུན་གཞི་དང་ཉོན་ཡིད་ཡོད་པའི་ལུགས་ལ་དེ་གཉིས་དེ་ལས་སྐྱེ་བས་དེ་ལྟར་རུང་གི དེ་གཉིས་མེད་པའི་ལུགས་ལ་ནི་མི་རུང་སྟེ། སེམས་དང་སེམས་བྱུང་འགགས་པའི་མེད་དགག་ནི་རྐྱེན་ལ་མི་ལྟོས་པའི་ཕྱིར་རོ། ། དེའི་ཕྱིར་དེ་དག་ཅི་རིགས་པ་ལས་སྐྱེ་བར་གཟུང་ངོ་། ། ཡང་རྐྱེན་བཞི་པོ་དེ་ནི། བྱེད་རྒྱུ་ལྷན་ཅིག་འབྱུང་བ་དང་། ། སྐལ་མཉམ་མཚུངས་པར་ལྡན་པ་དང་། །
ཀུན་ཏུ་འགྲོ་དང་རྣམ་སྨིན་ནི། ། རྒྱུ་ནི་རྣམ་པ་དྲུག་ཏུ་འདོད། ། ཅེས་མཛོད་ལས་འབྱུང་བ་ལྟར་རྒྱུ་དྲུག་ཏུའང་འགྱུར་ན་འདུས་བྱས་ཀྱི་ཆོས་གང་ཞིག་རྒྱུ་གང་ལས་འབྱུང་ཞེ་ན། སྨྲས་པ། འདི་ལ་འདུས་བྱས་ཀྱི་ཆོས་ཐམས་ཅད་བེམས་རིག་གཉིས་སུ་འདུས་པ་ལས་སྤྱིར་ནི་རིག་པ་རྣམས་རྒྱུ་དྲུག་ཀ་ལས་སྐྱེ་བར་རུང་ལ་བེམ་པོ་རྣམས་ནི་མཚུངས་ལྡན་གྱི་རྒྱུ་མ་གཏོགས་པ་ལྔ་ལས་སྐྱེ་བ་ཡིན་ཏེ། མཛོད་ལས། མཚུངས་ལྡན་མ་གཏོགས་གཞན་དེ་བཞིན། ། ཞེས་འབྱུང་བའི་ཕྱིར་རོ། ། དེ་ལྟར་སྤྱིར་བཏང་ནས་དམིགས་ཀྱིས་བསལ་བ་བརྗོད་པར་བྱ་སྟེ། ཆོས་དགེ་བ་དང་ལུང་དུ་མ་བསྟན་པ་དང་ཉོན་མོངས་པ་ཅན་གསུམ་ལས་དགེ་བ་དང་ལུང་མ་བསྟན་གཉིས་ནི་བེམས་རིག་གང་ཡིན་ཡང་བླ་སྟེ་ཀུན་འགྲོའི་རྒྱུ་ལས་མི་འབྱུང་སྟེ་དེ་ཉོན་མོངས་པ་ཅན་བྱེ་བྲག་པའི་རྒྱུ་ཡིན་པའི་ཕྱིར་རོ། །
རིགས་མི་མཐུན་ནང་ཕན་ཚུན་སྐལ་མཉམ་གྱི་རྒྱུ་མི་བྱེད་དེ་འདྲ་བའི་དོན་མེད་པའི་ཕྱིར་རོ། ། དགེ་མི་དགེ་དང་སེམས་ཅན་གྱིས་ཟིན་པའི་ལུང་མ་བསྟན་རྣམས་ནི་རྣམ་སྨིན་གྱི་རྒྱུ་ལས་མི་སྐྱེ་སྟེ་སེམས་ཅན་གྱིས་ཟིན་པའི་ལུང་མ་བསྟན་ཞེས་བྱ་བའི་རྣམ་སྨིན་གྱི་འབྲས་བུའི་མཚན་ཉིད་མེད་པའི་ཕྱིར་རོ། ། རྒྱུ་འབྲས་དུས་ཐ་དད་པ་ལ་ནི་ལྷན་ཅིག་འབྱུང་བ་དང་མཚུངས་ལྡན་གྱི་རྒྱུ་མི་རུང་སྟེ་དེའི་དོན་མི་གནས་པའི་ཕྱིར་རོ། ། དེ་ལྟ་བུ་ལ་སོགས་པ་རྒྱ་ཆེར་རྟོགས་པར་བྱ་དགོས་མོད་ཀྱི་ཡན་ལག་རྐྱེན་ཉིད་དུ་བཞག་པ་ལ་སོགས་པར་བཤད་ཟིན་ཅིང་འཆད་པར་ཡང་འགྱུར་བའི་ཕྱིར་སྤྲོས་པ་དེ་ཙམ་གྱིས་ཆོག་གོ ། གསུམ་པ་རྒྱུ་འབྲས་ཀྱི་དུས་བཤད་པ་ནི། བྱེ་བྲག་ཏུ་སྨྲ་བ་རྣམས་དེ་མ་ཐག་རྐྱེན་གྱིས་མ་འོངས་པའི་རྣམ་ཤེས་སྐྱེད་དོ། ། དམིགས་རྐྱེན་གྱི་ད་ལྟར་བསྐྱེད་པས་དུས་མཉམ་མོ། ། རྐྱེན་གཞན་གཉིས་ནི་འབྲས་བུ་དང་དུས་མཉམ་མི་མཉམ་གཉིས་ཀར་འགྱུར་རོ། ། ལྷན་ཅིག་འབྱུང་བ་དང་མཚུངས་ལྡན་གྱི་རྒྱུ་གཉིས་ཀྱིས་ནི་དུས་མཉམ་པའི་འབྲས་བུ་སྐྱེད་ཅིང་། སྐལ་མཉམ་དང་ཀུན་འགྲོ་དང་རྣམ་སྨིན་གྱི་རྒྱུ་གསུམ་གྱིས་མ་འོངས་པའི་འབྲས་བུ་སྐྱེད་ལ།
རྒྱུའི་རྐྱེན་ནི་འབྲས་བུ་སྐྱེད་པ་ལ་མི་སྒྲིབ་པ་ཙམ་བྱེད་པར་འདོད་དོ། ། མདོ་སྡེ་པ་རྣམས་ནི་དུས་མཉམ་ན་རྒྱུའི་དུས་ན་འབྲས་བུ་གྲུབ་ཟིན་པ་དེ་རྒྱུས་སྐྱེད་པར་མི་འཐད་དེ་བུམ་པ་གྲུབ་ཟིན་པའང་རྫ་མཁན་གྱིས་སྐྱེད་པར་ཐལ་བའི་ཕྱིར་རོ། ། སྐྱེད་བྱེད་མ་ཡིན་ཡང་རྒྱུ་ཡིན་ན་ཐམས་ཅད་ཐམས་ཅད་ཀྱི་རྒྱུར་ཧ་ཅང་ཐལ་བའི་ཕྱིར་རོ། ། རྒྱུ་རྣམས་ཐམས་ཅད་སྔར་ཡོད་པ་ནི་ཞེས་འདོད་དོ། ། རྣམ་རིག་སེམས་ཙམ་པའི་སློབ་དཔོན་ཁ་ཅིག་ན་རེ་རྣམ་པར་གཏན་ལ་དབབ་པ་བསྡུ་བ་ལས། དུས་མི་མཉམ་པ་ཁོ་ན་རྒྱུའི་རྐྱེན་དུ་བཤད་པའི་ཕྱིར་འདི་ནི་འབྲས་བུ་དང་དུས་མི་མཉམ་པ་ཁོ་ན་ཡིན་ནོ་ཞེས་ཟེར་རོ། ། གཞན་དག་ནི་དུས་མཉམ་པ་ཁོ་ནར་འདོད་དེ་འདི་ལྟར་ཐེག་བསྡུས་ལས། དུས་མཉམ་དུ་གཅིག་གི་རྒྱུ་ཉིད་དུ་གཅིག་འགྱུར་རོ་ཞེས་འབྱུང་བའི་ཕྱིར་དང་། དུས་མི་མཉམ་པའི་ལུགས་ལ་རྒྱུ་ད་ལྟར་བྱུང་བ་ཡིན་ན་འབྱུང་འགྱུར་ནི་ད་ལྟར་མེད་པས་འབྲས་བུ་མ་ཡིན་ནོ། ། འབྲས་བུ་ད་ལྟར་བྱུང་བ་ཡིན་ན་འདས་པ་ནི་མེད་པས་རྒྱུར་མི་རུང་སྟེ་ནམ་མཁའི་མེ་ཏོག་བཞིན་ནོ་ཞེས་ཟེར་རོ། །
འགའ་ཞིག་ནི་དེ་ལྟར་གཞུང་ལས་གཉིས་ཀ་འབྱུང་བའི་ཕྱིར་དེ་ནི་འབྲས་བུ་དང་དུས་མཉམ་པ་དང་མི་མཉམ་པ་གཉིས་ཀ་ཡོད་དོ་ཞེས་ཟེར་རོ། ། འདི་ལ་དོན་གསང་མཁན་པོ་ན་རེ་རྣམ་པར་རྟོག་པ་གསུམ་པ་ཁོ་ན་བཟང་སྟེ་དེ་ལ་དུས་མཉམ་བ་ནི་ཀུན་གཞིའི་འཇུག་ཤེས་ཀྱི་ས་བོན་དང་འཇུག་ཤེས་སོ། ། དུས་མི་མཉམ་པ་ནི་ས་བོན་གྱི་སྐད་ཅིག་སྔ་མ་དང་ཕྱི་མའོ། ། དེ་ལ་དགོངས་ནས་མཉམ་པ་དང་མི་མཉམ་པ་གཉིས་ཀར་བཤད་དོ། ། ས་བོན་སྔ་མ་དེ་ཕྱི་མའི་རྐྱེན་གཞན་དུ་མི་རུང་སྟེ། འདི་ལྟར་བདག་རྐྱེན་ནི་མ་ཡིན་ཏེ་དེ་ལ་ནི་རིགས་མི་མཐུན་དགོས་པ་ལས་འདི་ནི་རིགས་མཐུན་སྐྱེད་པའི་ཕྱིར་རོ། ། དེ་མ་ཐག་རྐྱེན་ཡང་མ་ཡིན་ཏེ་ས་བོན་ནི་སེམས་དང་སེམས་བྱུང་མ་ཡིན་བའི་ཕྱིར་རོ། ། དམིགས་རྐྱེན་ཡང་མ་ཡིན་ཏེ་ས་བོན་ལ་དམིགས་པ་མེད་པའི་ཕྱིར་རོ། ། ས་བོན་རྒྱུན་ཆགས་སུ་མི་འཇུག་གོ་ཞེས་ཀྱང་བརྗོད་པར་མི་ནུས་ཏེ། ལས་བྱས་པ་ཆུད་འཛའ་བར་ཐལ་བར་འགྱུར་བའི་ཕྱིར་རོ། །
དེའི་ཕྱིར་རྒྱུའི་རྐྱེན་དུ་གྲུབ་པ་ཡིན་ནོ། ། གང་ཡང་རྒྱུ་ད་ལྟར་བྱུང་བ་ཡིན་ན་ཞེས་བྱ་བ་དེ་ཡང་དོན་དམ་པ་ལ་བསམས་ན་དེ་ལྟར་ཡིན་མོད་ཀྱི། ཀུན་རྫོབ་ལ་ནི་རྒྱུ་འབྲས་ལ་དུས་མཉམ་མི་མཉམ་པ་གཉིས་ཀ་ཡོད་དོ། ། འདི་ལྟར་གང་ལ་རྒྱུ་མ་ཞིག་པར་འབྲས་བུ་འབྱུང་བ་དེ་ནི་དུས་མཉམ་པ་ཡིན་ཏེ་ནང་དུ་ནི་ས་བོན་དང་འཇུག་པའི་ཤེས་པ་བཞིན་དང་ཕྱི་ལ་ནི་མར་མེ་དང་འོད་དང་། ཨུཏྤ་ལའི་རྩ་བ་དང་ལོ་མ་དང་། ཆུ་ཤེལ་དང་ཆུ་དང་། མྱུ་གུ་དང་གྲིབ་མ་དང་། གདུང་ཁྱིམ་དང་མེ་ལྕེ་དང་ཚིག་པ་བཞིན་ནོ། ། འདི་ལ་མེ་ལྕེ་སྔ་ལ་ཚིག་པ་ཕྱི་བ་ནི་མ་ཡིན་ཏེ་འབར་བའི་ཚེ་བུད་ཤིང་གི་འགྱུར་བ་མེད་པར་ཐལ་བར་འགྱུར་དུ་འོང་བས་སོ། ། ཚིག་པ་སྔ་ལ་མེ་ལྕེ་འཕྱི་བ་ཡང་མ་ཡིན་ཏེ་མེས་བྱས་པའི་འགྱུར་བ་མེ་ལྕེའི་སྔར་མ་དམིགས་པའི་ཕྱིར་རོ། །
དེའི་ཕྱིར་དེ་གཉིས་དུས་མཉམ་པ་ཡིན་ཏེ་དེ་བཞིན་དུ་རྣམ་པ་གཞན་ལའང་སྦྱར་རོ། ། གང་ལ་རྒྱུ་ཞིག་ནས་འབྲས་བུ་འབྱུང་བ་དེ་ནི་དུས་མི་མཉམ་པ་ཡིན་ཏེ། ས་བོན་དང་མྱུ་གུ་ལ་སོགས་པ་བཞིན་ནོ། ། འདི་ལ་ནི་གཅིག་གི་ཚེ་གཅིག་མེད་པས་རྒྱུ་འབྲས་དངོས་པོ་དང་དངོས་མེད་ཡིན་མོད་ཀྱི་རྒྱུ་དེ་འབྲས་བུ་དེ་དང་ལྡན་པའི་ཕྱིར་དང་། དེ་དེ་ལ་རག་ལས་པའི་ཕྱིར་རྒྱུ་འབྲས་སུ་གྲགས་སོ་ཞེས་ཟེར་རོ། ། གཞུང་གི་དོན་ལ་ཕུང་པོ་ལ་སོགས་པ་ལ་རྐྱེན་དུ་བཞག་པའི་ཚུལ་མདོར་བསྟན་པ་ནི་ཆོས་གསུམ་པོ་ཐམས་ཅད་ཀྱང་རྐྱེན་ཡིན་ནོ་ཞེས་འདུས་མ་བྱས་ཀྱང་རྐྱེན་དུ་བསྟན་ནས་དེ་རྟེན་འབྲེལ་དུ་མི་འཆད་པའི་རྒྱུ་མཚན་གང་ཡིན་ཞེ་ན། རྟེན་འབྲེལ་ནི་འདུས་བྱས་ཀྱི་རྒྱུ་འབྲས་མཚན་ཉིད་པ་ཡིན་པས་དེ་དེར་མི་རུང་ལ་འདུས་མ་བྱས་དེ་བཞིན་ཉིད་ལ་སོགས་པ་ཡིད་ཤེས་ཀྱི་དམིགས་ཡུལ་དུ་རུང་བའི་ཕྱིར་རོ། ། རྐྱེན་རྣམས་ཆོས་གསུམ་དུ་བསྟན་པས་ནི་འདུས་བྱས་ཀྱི་ཆོས་རྣམས་དྲང་སྲོང་ཉི་མའི་མདོག་ལ་སོགས་པའི་བདག་གི་རྒྱུ་ལས་བྱུང་བར་ཞེན་པ་སྤོང་ངོ་། ། གཉིས་པ་རྐྱེན་བཞི་སོ་སོའི་མཚན་ཉིད་རྒྱས་པར་བཤད་པ་ལ་རྒྱུ་དང་། དེ་མ་ཐག་པ་དང་།
དམིགས་པ་དང་། བདག་པོའི་རྐྱེན་བཤད་པ་བཞི་ལས། དང་པོ་ལའང་རྒྱུའི་རྐྱེན་གྱི་དབྱེ་བ་དང་། སོ་སོའི་མཚན་ཉིད་གཉིས་ཀྱི་དང་པོ་ནི་ཆོས་གསུམ་ཟག་བཅས་ཟག་མེད་གཉིས་སུ་འདུས་པས་ན་ཀུན་གཞིའི་རྣམ་པར་ཤེས་པ་དང་ཞེས་བྱ་བས་ནི་དང་པོའི་རྒྱུའི་རྐྱེན་དང་། དགེ་བའི་བག་ཆགས་ཀྱིས་ནི་གཉིས་པའི་བསྟན་ཏོ། ། འདི་ནི་ཐེག་བསྡུས་ལས། ཐོས་བསམ་ལ་སོགས་པའི་དགེ་བའི་བག་ཆགས་ནི་ཀུན་གཞིའི་གཉེན་པོ་ཡིན་གྱི་དེའི་ངོ་བོ་ཉིད་མ་ཡིན་པ་ལ་སོགས་པ་འབྱུང་བའི་སྒོ་ནས་བཤད་ཟིན་ཏེ། མདོར་ན་ཀུན་གཞི་ཉོན་མོངས་པ་དང་དགེ་བའི་ས་བོན་གྱི་ཆ་གཉིས་ཀྱིས་སེམས་ཅན་གྱི་རྒྱུད་ཀྱིས་བསྡུས་པའི་ཟག་བཅས་ཟག་མེད་ཀྱི་ཆོས་ཐམས་ཅད་སྐྱེད་དོ་ཞེས་བྱ་བའི་དོན་ཏོ། ། དེ་ལྟར་དེ་ནི་ཐེག་ཆེན་པ་འདོད་པ་ཤེས་བྱ་ལ་གནས་པའི་རྒྱུ་རྐྱེན་ཡིན་ལ། ཡང་ངོ་བོ་ཉིད་དང་ཞེས་བྱ་བ་ལ་སོགས་པས་ནི་ཉན་ཐོས་སྡེ་པ་དག་འདོད་པ་རྒྱུའི་རྐྱེན་སྟོན་པར་བྱེད་དོ། །
ངོ་བོ་ཉིད་དང་དབྱེ་བ་ནི་བྱེད་རྒྱུའོ། གྲོགས་ནི་ལྷན་ཅིག་འབྱུང་བའི་རྒྱུའོ། ། དམིགས་པ་མཐུན་པར་རྟོགས་པ་ནི་མཚུངས་ལྡན་གྱི་རྒྱུའོ། ། རྒྱས་པ་ནི་སྐལ་མཉམ་གྱི་རྒྱུའོ། ། གཉེན་པོའི་བར་དུ་གཅོད་པ་ནི་ཀུན་འགྲོའི་རྒྱུའོ། ། འབྲས་བུ་ཡོངས་སུ་འཛིན་པ་ནི་རྣམ་སྨིན་གྱི་རྒྱུའོ། ། འདི་དག་རྒྱུའི་རྐྱེན་དུ་ནི་དོན་ལ་གནས་པ་མ་ཡིན་གྱི་འོན་ཀྱང་ཉན་ཐོས་སྡེ་པས་ཀུན་བཏགས་པ་ཡིན་ཏེ་ཇི་སྐད་དུ་དོན་གསང་ལས། རྒྱུ་ཞེས་བྱ་བ་རྒྱུ་ལྔ་ཉིད། ། ཅེས་བྱ་བ་ནི་སྡེ་པ་གཞན་དག་གིས་ཀུན་བཏགས་པ་ཡིན་ནོ་ཞེས་བྱ་བ་དང་། བྱེ་བྲག་ཏུ་སྨྲ་བས་བཏགས་པ་སྐལ་བ་མཉམ་པའི་རྒྱུ་བཞིན་དུ་ཞེས་འབྱུང་བ་བཞིན་ནོ། །
དེས་ན་སྡེ་པ་རྣམས་ནི་འདོད་པ་མི་མཐུན་པས་འདིར་ནི་རྒྱུ་དྲུག་ཅར་རྒྱུའི་རྐྱེན་དང་དེར་ནི་ལྔ་ཉིད་དེར་བསྟན་ཏོ། ། འོ་ན་འདི་དག་ཅི་ཡིན་ཞེ་ན། དྲུག་པོ་ལ་རྐྱེན་གང་གི་མཚན་ཉིད་ཚང་བ་དེ་ནི་དེ་ཡིན་ལ། བྱེད་རྒྱུ་བྱེད་པས་སྟོང་པ་ལ་སོགས་པ་སྐྱེད་བྱེད་དུ་མི་གནས་པ་རྣམས་ནི་རྒྱུར་ཀུན་བཏགས་པ་ཁོ་ནར་ཁོང་དུ་ཆུད་པར་བྱའོ། ། དེས་ན་སྒྲ་སྐྱེད་པའི་རྒྱུ་བདུན་ལ་སོགས་པ་གཞུང་དེ་དང་དེ་ནས་རྒྱུའི་དབྱེ་བ་དུ་མ་བྱས་པ་དེ་ལ་རྒྱུ་ཡིན་པ་རྣམས་ནི་བཞི་པོ་འདིར་འདུས་པར་ཤེས་པར་བྱའོ། ། སོ་སོའི་མཚན་ཉིད་ལ་དང་པོ་བྱེད་རྒྱུ་ནི། མཛོད་ལས། རང་ལས་གཞན་པ་བྱེད་རྒྱུའི་རྒྱུ། ། ཞེས་འབྱུང་ངོ་། ། འདིར་ངོ་བོ་ཉིད་ནི་བྱེད་རྒྱུ་སྟེ་རྒྱུའི་ངོ་བོ་ཉིད་དོ་ཞེས་བྱ་བས་ནི་འབྲས་བུ་སྐྱེད་པ་ལ་བྱེད་པ་དང་བཅས་པ་བྱེད་རྒྱུར་སྟོན་གྱི་བྱེད་པ་མེད་པ་ནི་མ་ཡིན་ནོ། །
གང་གི་ཕྱིར་འབྲས་བུ་སྐྱེད་པར་བྱེད་པ་རྒྱུའི་ངོ་བོ་ཉིད་ཡིན་པ་དེའི་ཕྱིར་རྒྱུ་ཐམས་ཅད་ནི་བྱེད་རྒྱུའི་ནང་དུ་འདུས་ལ་གཞན་རྣམས་ནི་དེའི་བྱེ་བྲག་ཡིན་ནོ་ཞེས་བྱ་བར་གནས་སོ། ། དབྱེ་བ་ཉི་ཤུ་པོ་འདི་ནི་མཚོན་པའི་དཔེ་ཙམ་སྟེ་བྱེད་རྒྱུ་ཐམས་ཅད་འདིར་འདུས་པ་ནི་མ་ཡིན་པས་གཞན་ཡང་དུ་མ་བརྟགས་ཏེ་ཤེས་པར་བྱའོ། ། དེ་ལ་འབྱུང་བའི་བྱེད་རྒྱུ་ནི་རྣམ་ཤེས་ཀྱི་རྒྱུ་ཚོགས་པ་བཞི་ལྟ་བུ་སྟེ་དེ་ལས་འབྱུང་བའི་ཕྱིར་ཏེ་དེ་བཞིན་དུ་གཞན་ལའང་ཤེས་པར་བྱའོ། ། འབྱུང་བར་འདོད་པ་ནི་བར་དོའོ། ། མེས་ནི་ཤིང་འགྱུར་བར་བྱེད་དོ། ། འབྲལ་བ་ནི་གཅོད་པའོ། ། བཟོ་གནས་དང་བཟོ་བོ་ལ་སོགས་པས་ནི་ལྕགས་ལ་སོགས་པ་སྒྱུར་བའོ། ། ཡིད་ཆེས་པ་ནི་འཇལ་བ་ཙམ་མོ། ། ཡིད་ཆེས་པར་བྱེད་པ་ནི་ཡང་དག་པར་ངེས་པའོ། ། མིང་དང་མཚན་མ་མཐོང་བ་ནི་སྒྲ་དོན་འགྲེལ་པར་མཐོང་བའོ། །
བཀྲེས་པ་ནི་ཟས་དོན་དུ་གཉེར་བའི་རྒྱུའོ། ། འཕེན་པ་ནི་བརྒྱུད་ནས་སོ། ། མངོན་པར་འགྲུབ་པ་ནི་དངོས་སུའོ། ། དེ་ལས་གཞན་པ་ནི་ས་བོན་ལས་སོ། ། འགྲོ་བ་ལྔའི་རྐྱེན་ནི་ལས་ཐ་དད་དོ། ། ལྷན་ཅིག་བྱེད་པ་ནི་དུས་མཉམ་དུ་འབྲས་བུ་སྐྱེད་པའོ། ། བར་ཆད་བྱེད་པ་མེད་པ་ནི་ཆར་ཆུ་ལ་སོགས་པ་དུས་སུ་ཕེབས་པའོ། ། གཉིས་པ་ལྷན་ཅིག་འབྱུང་རྒྱུ་ནི་མཛོད་ལས། ལྷན་ཅིག་འབྱུང་གང་ཕན་ཚུན་འབྲས། ། འབྱུང་བཞིན་སེམས་ཀྱི་རྗེས་འཇུག་དང་། །
སེམས་དང་མཚན་ཉིད་མཚན་གཞི་བཞིན། ། ཞེས་འབྱུང་ངོ་། ། འདིར་མ་ཚང་ན་མ་ཡིན་པ་ནི་རླུང་མེད་ན་མེ་འབར་བ་མི་འབྱུང་བ་དང་། འབྱུང་གྱུར་རོ་མེད་ན་གཟུགས་མེད་པ་ལྟ་བུའོ། ། མཚུངས་ལྡན་རྒྱུ་ནི་སེམས་དག་དང་། སེམས་བྱུང་རྟེན་མཚུངས་ཅན་རྣམས་སོ། ། ཞེས་འབྱུང་སྟེ་དམིགས་པ་མཐུན་པ་ནི་གཟུགས་ལ་སོགས་པ་གཅིག་ལ་འཇུག་པའོ། ། མ་ཚང་ན་མ་ཡིན་པ་ནི་ཚོར་བ་མེད་ན་སེམས་མེད་པ་ལ་སོགས་པའོ། ། འདི་ནི་ལྷན་ཅིག་འབྱུང་བའི་ཕྱོགས་གཅིག་ལས་ཕྱེ་བ་ཡིན་ནོ། ། སྐལ་མཉམ་རྒྱུ་ནི་འདྲ་བའོ། །
ཞེས་འབྱུང་སྟེ་ཤིན་ཏུ་རྒྱས་པ་དང་རབ་ཏུ་རྒྱས་པ་ནི་གོམས་པས་ས་བོན་གསོས་པས་སྔ་མ་བས་ཕྱི་མ་འཕགས་པར་སྐྱེད་པའོ། ། ཀུན་འགྲོ་ཞེས་བྱ་ཉོན་མོངས་ཅན། ། རྣམས་ཀྱི་རང་སར་ཀུན་འགྲོ་སྔ། ། ཞེས་འབྱུང་སྟེ་མངོན་དུ་རྒྱུ་རྒྱས་པས་ནི་ས་བོན་བརྟན་པར་བྱེད་དོ། ། འདི་ནི་སྐལ་མཉམ་གྱི་རྒྱུའི་ཕྱོགས་གཅིག་ལས་ཕྱེ་བའོ། ། རྣམ་སྨིན་རྒྱུ་ནི་མི་དགེ་དང་། ། དགེ་བ་ཟག་བཅས་རྣམས་ཁོ་ན། ། ཞེས་འབྱུང་སྟེ་ལུས་ནི་རྣམ་པར་སྨིན་པ་འཁོར་བའི་ཕུང་པོའོ། ། ལུང་མ་བསྟན་ནི་ས་བོན་རུལ་བ་ལྟར་སྟོབས་ཆུང་བས་རྣམ་སྨིན་གྱི་མྱུ་གུ་མི་སྐྱེད་ཅིང་། ཟག་མེད་ཀྱི་ལས་ནི་སྲེད་པའི་རླན་དང་བྲལ་བས་རླན་མེད་པའི་ས་བོན་ལྟར་རྣམ་སྨིན་གྱི་མྱུ་གུ་མི་སྐྱེད་པས་དེར་མི་རུང་ངོ་། །
དེ་ལྟར་རྒྱུ་དྲུག་པོ་དེ་དག་གི་ཁྱད་པར་ནི་རྒྱུ་དང་པོ་རྒྱུ་ཐམས་ཅད་ཀྱི་སྤྱི་དང་ཁྱབ་བྱེད་ཡིན་ལ། ཕྱི་མ་ལྔ་དེའི་བྱེ་བྲག་དང་ཁྱབ་བྱ་ཡིན་ཞིང་ལྔ་པོ་རྣམས་ཀྱང་ཕན་ཚུན་ཁྱབ་བྱ་ཁྱབ་བྱེད་དང་། སྤྱི་བྱེ་བྲག་དང་འབྲས་བུ་དང་དུས་མཉམ་མི་མཉམ་དང་། རྒྱུ་འབྲས་འདྲ་མི་འདྲ་ལ་སོགས་པའི་ཚུལ་ནི་ཇི་ལྟར་རིགས་པ་བཞིན་ཤེས་པར་བྱའོ། ། དེ་དག་ལས་བྱེད་རྒྱུ་དང་། ལྷན་ཅིག་འབྱུང་བ་དང་མཚུངས་ལྡན་དང་རྣམ་སྨིན་བཞི་ནི་བདག་རྐྱེན་ཡིན་ཞིང་བྱེད་རྒྱུའི་དང་པོ་ལ་སོགས་པ་རྐྱེན་གཞན་དུ་འགྱུར་བའང་སྲིད་དོ། ། སྐལ་མཉམ་དང་ཀུན་འགྲོ་གཉིས་ནི་ཕལ་ཆེར་རྒྱུའི་རྐྱེན་ཡིན་ལ་གཞན་དུའང་འགྱུར་སྲིད་དོ། ། གཉིས་པ་དེ་མ་ཐག་པའི་རྐྱེན་ལ་རྒྱུན་མི་ཆད་པར་བར་ཆད་མེད་པས་ནི་སྔོན་ཉིད་དུ་རྒྱུན་ཆད་པ་དང་རྒྱུན་མ་ཆད་ཀྱང་བར་ཆད་ན་དེ་མ་ཐག་རྐྱེན་མ་ཡིན་པར་བསྟན་ནས་སྙོམས་པར་འཇུག་པའི་སེམས་ལྡང་བའི་སེམས་ཀྱི་དེ་མ་ཐག་རྐྱེན་མ་ཡིན་པར་སྟོན་ནོ། ། མཐུན་པ་ནི་ངོ་བོ་དང་ཁམས་དང་ས་མཐུན་པ་སྟེ་དགེ་བས་དགེ་བ་དང་འདོད་ཁམས་ཀྱིས་འདོད་ཁམས་ཀྱི་དང་། བསམ་གཏན་དང་པོས་དང་པོའི་དེ་མ་ཐག་རྐྱེན་བྱེད་པ་ལ་སོགས་པ་སྟེ་དེ་བཞིན་དུ་མི་དགེ་བ་དང་ལུང་མ་བསྟན་ལ་སོགས་པ་ལའང་སྦྱར་རོ། །
མི་མཐུན་བ་ནི་གསུམ་པོ་དེ་མི་མཐུན་བ་སྟེ་དགེ་བས་མི་དགེ་བ་དང་ལུང་མ་བསྟན་གྱི་དང་། འདོད་པའི་སེམས་ཀྱིས་བསམ་གཏན་དང་པོ་ནས་ཅི་ཡང་གིས་སྲིད་རྩེ་དང་། དེ་བཞིན་དུ་སྲིད་རྩེས་ཅི་ཡང་ནས་དང་པོས་འདོད་པས་སེམས་ཀྱི་དེ་མ་ཐག་རྐྱེན་དང་། སློབ་པའི་མཉམ་བཞག་གི་ཡེ་ཤེས་ཀྱིས་ལངས་མ་ཐག་གི་ཉོན་ཡིད་དང་། སྙོམས་པར་འཇུག་ཀ་མའི་ཉོན་ཡིད་ཀྱིས་མཉམ་བཞག་གི་ཡེ་ཤེས་དང་། འཆི་ཀ་མའི་ཀུན་གཞིས་ལྷ་དང་ངན་སོང་གི་རིག་པའི་དེ་མ་ཐག་རྐྱེན་བྱེད་པ་ལ་སོགས་པ་རྒྱ་ཆེར་ཤེས་པར་བྱའོ། ། འདིར་འགྲེལ་པ་ལས། འདྲིས་པ་དང་། འདུན་པ་དང་། སྦྱོར་བ་དང་།
སྙོམས་འཇུག་དང་། འཕེན་པ་དང་། རྒྱུ་དང་། ཡུལ་དང་། དྲན་པ་དང་ཡིད་ལ་བྱེད་པ་དང་། ཉིང་མཚམས་སྦྱོར་བའི་སྟོབས་སྟེ་སྟོབས་བཅུས་སེམས་འབྱུང་བར་བཤད་པ་ནི་འགའ་ཞིག་ལ་འདྲིས་པ་དང་འདུན་པ་དང་། སྦྱོར་བ་དང་འཆི་བའི་སེམས་ལ་སོགས་པའི་མཐུས་སེམས་ཕྱི་མ་ཇི་ལྟར་འབྱུང་བའི་ཚུལ་ཡིན་ཏེ་འདི་དག་བསྡུས་ན་རྐྱེན་བཞིར་འདུ་ཞིང་། ཕྱེ་ན་དེ་བས་ཀྱང་མང་བར་འགྱུར་བའི་ཕྱིར་གཞག་གོ ། གསུམ་པ་དམིགས་རྐྱེན་ལ་ཡུལ་ཡོངས་སུ་ཆད་པ་ནི་སྒོ་ལྔའོ། ། མ་ཆད་པ་ནི་ཡིད་ཤེས་ཏེ་ཐམས་ཅད་ལ་དམིགས་ནུས་པའི་ཕྱིར་རོ། །
བཀྲ་བར་འཛིན་པ་མེད་པ་ནི་བརྡ་ལ་མ་བྱང་བའོ། ། བཀྲ་བར་འཛིན་པ་ནི་བརྡ་ལ་བྱང་བའོ། ། དངོས་པོ་དང་བཅས་པ་ནི་ཞེན་ཡུལ་དོན་ལ་ཡོད་པའོ། ། དངོས་པོ་མེད་པ་ནི་ཞེན་ཡུལ་དོན་ལ་མེད་པའོ། ། དངོས་པོའི་དམིགས་པ་ནི་དོན་བྱེད་ནུས་པའོ། ། ཀུན་བཏགས་པའི་དམིགས་པ་ནི་རང་གི་བློས་བཀོད་པའོ། ། འོ་ན་རྣམ་པར་གཏན་ལ་དབབ་པ་བསྡུ་བ་ལས། བརྟགས་པ་ནི་ཤེས་པ་གང་གི་ཡང་དམིགས་པ་མ་ཡིན་ནོ་ཞེས་འབྱུང་བ་དང་འགལ་ལོ་ཞེ་ན། དེ་ནི་བརྟགས་པ་དེ་དངོས་མེད་ཡིན་པས་ཤེས་པ་གང་གི་ཡང་རྒྱུ་མ་ཡིན་པར་བཤད་པ་ཡིན་གྱི་སྒྲོ་འདོགས་བྱེད་ཀྱི་ཡུལ་དུ་མི་འགྱུར་བར་བཤད་པ་ནི་མ་ཡིན་ཏེ། དེ་ཉིད་ལས་སོ་སོ་སྐྱེ་བོའི་ཤེས་པའི་དམིགས་པའི་ཞེས་འབྱུང་བའི་ཕྱིར་རོ། །
ཕྱིན་ཅི་ལོག་ནི་རྟག་པ་ལ་སོགས་པར་འཛིན་པའོ། ། ཕྱིན་ཅི་མ་ལོག་པ་ནི་མི་རྟག་པ་ལ་སོགས་པར་འཛིན་པའོ། ། ཐོགས་པ་དང་བཅས་པ་ནི་ཤེས་བྱའི་སྒྲིབ་པ་མ་སྤངས་པའམ་ཡང་ན་ཡུལ་ཐོགས་བཅས་སོ། ། ཐོགས་པ་མེད་པ་ནི་ཤེས་སྒྲིབ་སྤངས་པའམ་ཡུལ་ཐོགས་མེད་དོ། ། འདི་དག་ཀྱང་མཚོན་པ་ཙམ་སྟེ་གཞན་ཡང་མེད་པའི་དམིགས་པ་འདས་མ་འོངས་དང་རྨི་ལམ་སྒྱུ་མ་ལ་སོགས་པ་དང་། ཡོད་པའི་དམིགས་པ་ད་ལྟར་བའི་དངོས་པོ་དང་། དམིགས་པ་མེད་པའི་དམིགས་པ་གཟུགས་དང་། མི་ལྡན་པའི་འདུ་བྱེད་དང་། འདུས་མ་བྱས་དང་། དམིགས་པ་ཡོད་པའི་དམིགས་པ་སེམས་དང་སེམས་བྱུང་དང་།
ཡང་དག་པའི་དམིགས་པ་དགེ་བ་དང་། ལོག་པའི་དམིགས་པ་ཉོན་མོངས་པ་ཅན་དང་། དེ་གཉིས་ཀ་མ་ཡིན་པའི་དམིགས་པ་མ་བསྒྲིབས་ལུང་མ་བསྟན་དང་ཚུལ་བཞིན་གྱི་དམིགས་པ་དགེ་བའི་དམིགས་པ་དང་། ཚུལ་བཞིན་མ་ཡིན་པའི་དམིགས་པ་ཉོན་མོངས་ཅན་གྱི་དམིགས་པ་དང་དེ་གཉིས་ཀ་མ་ཡིན་པའི་དམིགས་པ་ལུང་མ་བསྟན་གྱི་དམིགས་པ་དང་། འདྲ་བའི་དམིགས་པ་དགེ་བ་ལ་སོགས་པའི་དགེ་བ་ལ་སོགས་པ་དང་། ། ཟག་བཅས་ཟག་མེད་ཀྱི་དེ་གཉིས་དང་། རང་གི་ས་པའི་རང་གི་ས་པ་དང་། མི་མཐུན་པའི་དམིགས་པ་དེ་ལས་བཟློག་པ་དང་། སྣ་ཚོགས་ཀྱི་དམིགས་པ་རྟོག་དཔྱོད་བཅས་པའི་དམིགས་པ་དང་། གཅིག་པུའི་དམིགས་པ་མི་རྟོག་མི་དཔྱོད་པའི་དམིགས་པ་དང་།
ཆུང་ངུའི་དམིགས་པ་ཉན་ཐོས་ཀྱི་ཐེག་པ་དང་། ། རྒྱ་ཆེན་པོའི་དམིགས་པ་ཐེག་ཆེན་དང་། དེ་ཁོ་ནའི་དམིགས་པ་མི་རྟག་པ་ལ་སོགས་བཅུ་དྲུག་དང་། དབང་བསྒྱུར་བའི་དམིགས་པ་རྣམ་ཐར་དང་ཟད་པར་ཟིལ་གནོན་ལ་སོགས་པ་རྒྱ་ཆེར་ཤེས་པར་བྱའོ། ། བཞི་པ་བདག་རྐྱེན་ལ་རྟེན་པ་ལ་དབང་བྱེད་པ་ནི་རླུང་གིས་ཆུ་དང་། སྣོད་ཀྱིས་བཅུད་དང་། འབྱུང་བས་འབྱུང་གྱུར་དང་། དབང་པོས་རྣམ་ཤེས་རྟེན་པ་ལ་སོགས་པའོ། ། འཕེན་པ་ལ་དབང་བྱེད་པ་ནི་སྤྱིའི་ལས་ཀྱིས་སྣོད་དང་། མི་དགེ་བ་དང་དགེ་བ་ཟག་བཅས་ཀྱིས་རྣམ་སྨིན་གྱི་ཕུང་པོ་འཕེན་པ་ལ་སོགས་པའོ། །
ལྷན་ཅིག་འབྱུང་བ་ལ་དབང་བྱེད་པ་ནི་སེམས་ནི་སེམས་བྱུང་གི་ལྷན་ཅིག་འབྱུང་བ་ལ་དབང་བྱེད་པ་དང་། ཡིད་ལ་བྱེད་པ་སེམས་འབྱུང་བ་ལ་དབང་བྱེད་པ་དང་། རེག་པ་ཚོར་བ་འབྱུང་བ་ལ་དབང་བྱེད་པ་ལ་སོགས་པའོ། ། ཡུལ་ལ་དབང་བྱེད་པ་ལ་སོགས་པ་ནི་དབང་པོ་ཉི་ཤུ་རྩ་གཉིས་ཀྱི་དབང་དུ་བྱས་པ་སྟེ། ནང་གི་དབང་པོ་དྲུག་ནི་ཕྱིའི་ཡུལ་དྲུག་འགྲུབ་པ་ལ་དབང་བྱེད་པ་དང་། ཕོ་མོའི་དབང་པོ་ནི་མངལ་ནས་སྐྱེ་བ་ལ་དབང་བྱེད་པ་དང་། སྲོག་གི་དབང་པོ་ནི་རིས་མཐུན་དུ་གནས་པ་ལ་དབང་བྱེད་པ་དང་། ཚོར་བའི་དབང་པོ་ལྔས་ནི་དགེ་སྡིག་གཉིས་ཀྱི་འབྲས་བུ་ལ་སྤྱོད་པར་དབང་བྱེད་པ་དང་། དད་སོགས་ལྔས་འཇིག་རྟེན་པའི་རྣམ་དག་ཉོན་མོངས་པའི་ས་བོན་གནོན་པ་ལ་དབང་བྱེད་པ་དང་། དབང་པོ་ཐ་མ་གསུམ་གྱིས་དེ་ལས་འདས་པའི་རྣམ་དག་ས་བོན་སྤོང་བ་ལ་དབང་བྱེད་པ་ཡིན་ནོ། །
རྐྱེན་རྣམས་བཤད་ཟིན་ཏོ།། །། རྟེན་མཚུངས་དེ་མཚུངས་ལ་རྣམ་ཤེས་དང་མ་བྲལ་བ་རྣམ་ཤེས་དེ་དང་ཡུལ་འཛིན་པར་འདྲ་བའི་དབང་པོ་ཡུལ་ལ་རྒྱུན་དུ་འབྱུང་བ་ནི་རྟེན་མཚུངས་ཏེ་བརྟེན་པ་རྣམ་ཤེས་དང་ཡུལ་འཛིན་པར་མཚུངས་པའི་ཕྱིར་རོ། ། རྣམ་ཤེས་དང་བྲལ་བའི་དབང་པོ་རང་གི་སྐད་ཅིག་སྔ་མ་དང་འདྲ་བ་རྒྱུན་དུ་འབྱུང་བ་ནི་དེ་མཚུངས་ཡིན་ཏེ་རྣམ་ཤེས་དང་བྲལ་བ་དེ་ཡུལ་མི་འཛིན་པས་རྟེན་པ་རྣམ་ཤེས་དང་མཚུངས་པའི་དོན་མེད་ཀྱི་དབང་པོའི་སྐད་ཅིག་སྔ་མ་དེ་དང་འདྲ་བའི་དོན་ཡོད་པའི་ཕྱིར་རོ། ། ཡིད་ཀྱི་དབང་པོ་ལ་བརྟེན་མཚུངས་དེ་མཚུངས་མི་འཇོག་པ་ནི་དྲུག་པོ་འདས་མ་ཐག་པའམ་ཉོན་ཡིད་གང་ཡིན་ཡང་རུང་རྣམ་ཤེས་ཉིད་ཡིན་པས་དེ་དང་བྲལ་མ་བྲལ་གཉིས་གཞག་ཏུ་མེད་པའི་ཕྱིར་རོ། ། གཟུགས་ཀྱི་ཕུང་པོའི་ཕྱོགས་གཅིག་ནི་དབང་པོ་གཟུགས་ཅན་ལྔའོ། ། རྣམ་ཤེས་དང་ལྡན་བྲལ་གཟུགས་སུ་ཤེས་ན་ནི་བདག་དེ་འདྲ་བར་ཞེན་པ་སྤོང་ངོ་། ། ཟིན་པ་ལ་ཚོར་བ་འབྱུང་བའི་གནས་ཀྱི་གཟུགས་ནི་དབང་པོ་ལྔ་རྟེན་དང་བཅས་པའི་ལུས་ཏེ་ཕྱིའི་གཟུགས་སེལ་ལོ། ། ཟིན་པ་ནི་སེམས་དང་སེམས་བྱུང་གི་ཚོར་བ་སྐྱེ་བའི་རྟེན་དུ་རུང་བར་གཟུང་བའོ། ། གཟུགས་ཀྱི་ཕུང་པོའི་ཕྱོགས་གཅིག་ནི་དབང་པོ་རྟེན་དང་བཅས་པས་བསྡུས་པའོ། ། ཁམས་དང་སྐྱེ་མཆེད་གཟུགས་ཅན་ལྔ་ནི་དབང་པོ་ལྔའོ། །
བཞིའི་ཕྱོགས་གཅིག་ནི་གཟུགས་དང་དྲི་དང་རོ་དང་རེག་བྱ་དབང་པོ་ལས་གཞན་དུ་མ་གྱུར་པའོ། ། སེམས་དང་སེམས་བྱུང་གིས་གཟུགས་འཛིན་པར་བསྟན་པས་བདག་ལུས་ལ་དབང་སྒྱུར་ཞིང་ལུས་འཛིན་པར་ཞེན་པ་སྤོང་ངོ་། ། དབང་པོའི་སྤྱི་དོན་ལ་མཚན་ཉིད་དང་། དབྱེ་བ་དང་། ལྡན་ཚུལ་དང་། གཏོང་ཐོབ་དང་། སྒྲ་དོན་ལྔ་ལས། དང་པོ་ནི་གང་ཞིག་གང་ལ་ཐུན་མོང་མ་ཡིན་པར་དབང་བྱེད་པ་ཡིན་ཏེ་མཛོད་ལས། དེ་ཕྱིར་ཐུན་མོང་མ་ཡིན་ཕྱིར། ། དེ་དག་གིས་ནི་རྣམ་ཤེས་བསྟན། །
ཞེས་བཤད་པ་ཡིན་ནོ། ། དེ་ལ་གལ་ཏེ་མ་རིག་པ་འདུ་བྱེད་དང་། ངག་སྨྲ་བ་དང་། རྐང་ལག་ཀྱང་འགྲོ་བ་དང་ལེན་པ་ལ་དབང་བྱེད་པས་དབང་པོར་འགྱུར་རོ་ཞེས་ནི་སྨྲ་བར་མི་ནུས་ཏེ། འདོད་ཆགས་ལ་སོགས་པ་དང་གཞན་གྱིས་སློབ་པ་ལ་མཉམ་དུ་ལྟོས་པའི་ཕྱིར་དང་། སྦྲུལ་ལ་སོགས་པའང་ལེན་པ་དང་འགྲོ་བའི་ཕྱིར་དང་། ས་འོང་འཆའ་བ་ལ་དབང་བྱེད་པས་ཐུག་པ་མེད་པར་ཐལ་པའི་ཕྱིར་རོ། ། དབྱེ་བ་ནི་ཉི་ཤུ་རྩ་གཉིས་ཏེ་མིག་དང་། རྣ་བ་དང་། སྣ་དང་།
ལྕེ་དང་། ལུས་དང་། ཡིད་དང་། མོ་དང་། ཕོ་དང་། སྲོག་དང་། བདེ་བ་དང་། སྡུག་བསྔལ་དང་། ཡིད་བདེ་དང་། ཡིད་མི་བདེ་དང་།
བཏང་སྙོམས་དང་། དད་པ་དང་། བརྩོན་འགྲུས་དང་། དྲན་པ་དང་། ཏིང་ངེ་འཛིན་དང་། ཤེས་རབ་དང་། མི་ཤེས་པ་ཀུན་ཤེས་པར་བྱེད་པ་དང་། ཀུན་ཤེས་པ་དང་། ཀུན་ཤེས་པ་དང་ལྡན་པའི་དབང་པོ་སྟེ་དབང་པོ་ཞེས་བྱ་བ་ནི་ཀུན་ལ་སྦྱར་རོ། ། དེ་ལ་དང་པོ་བཅུ་བཞི་ནི་འཁོར་བར་འཇུག་པའི་དབང་པོ་སྟེ་དྲུག་གིས་འཇུག་ཅིང་གཉིས་ཀྱིས་སྐྱེ་ལ་གཅིག་གིས་གནས་ཤིང་ཚོར་བ་ལྔས་ལོངས་སྤྱོད་དོ། །
དེ་ནས་བརྒྱད་ཀྱིས་ལྡོག་པར་བྱེད་དེ་མཛོད་ལས། ཡང་ན་འཇུག་པའི་རྟེན་དང་ནི། ། སྐྱེ་དང་གནས་དང་ཉེར་སྤྱོད་ལས། ། བཅུ་བཞིའོ་དེ་བཞིན་ལྡོག་པ་ལ། ། དབང་པོ་རྣམས་ནི་གཞན་ཡིན་ནོ། ། ཞེས་འབྱུང་བ་ཡིན་ནོ། ། དེ་ལ་ཕོ་མོ་གཉིས་ལུས་དབང་གི་ཆ་དང་སྲོག་ཡིད་ཀྱི་གནས་སྐབས་དང་ཐ་མ་གསུམ་དད་སོགས་ཀྱི་གནས་སྐབས་ལ་བཏགས་པས་བཅུ་དྲུག་རྫས་སུ་ཡོད་དོ། ། ལྡན་ཚུལ་ནི་འདོད་པའི་ཁམས་ན་ཐམས་ཅད་ཡོད་ཅིང་འདོད་པའི་ས་ལ་ཐ་མ་གསུམ་མེད་དོ། ། གཟུགས་ཁམས་ཀྱི་བསམ་གཏན་དང་པོ་གཉིས་ན་ཕོ་མོ་དང་སྡུག་བསྔལ་དང་ཡིད་མི་བདེ་མ་གཏོགས་པ་བཅོ་བརྒྱད་དང་། གསུམ་པ་ན་ཡིད་བདེ་མ་གཏོགས་པ་བཅུ་བདུན་དང་།
བཞི་པ་ན་བདེ་བའང་མེད་པས་བཅུ་དྲུག་དང་། གཟུགས་མེད་པ་དང་པོ་གསུམ་ན་གཟུགས་ཅན་བདུན་དང་བཏང་སྙོམས་མ་གཏོགས་པ་ཚོར་བའི་དབང་པོ་བཞི་སྟེ་བཅུ་གཅིག་མེད་ཅིང་གཞན་བཅུ་གཅིག་དང་། སྲིད་རྩེ་ན་ཐ་མ་གསུམ་མེད་པས་བརྒྱད་ཡོད་དེ་ཁམས་དང་ས་ལ་ལྡན་ཚུལ་ནི་དེ་ལྟ་བུ་ཡིན་ནོ། ། གང་ཟག་ལ་ངེས་ལྡན་དང་སྲིད་ལྡན་ནི་ཚོར་བ་བཏང་སྙོམས་དང་ལྡན་པ་ལ་ངེས་པར་སྲོག་ཡིད་གཉིས་ལྡན་པ་དང་། སྲོག་ཡིད་གཉིས་ལྡན་པ་ལ་ངེས་པར་ཚོར་བའི་དབང་པོ་གཅིག་ལྡན་པས་ངེས་ལྡན་གསུམ་དང་། མང་པོ་ལྡན་ན་བཅུ་དགུ་ལྡན་པ་སྲིད་པའི་བར་དུ་སྦྱར་ཏེ་མཛོད་ལས། བཏང་སྙོམས་དང་ནི་སྲོག་དང་ནི། ། ཡིད་དང་ལྡན་ལ་ངེས་གསུམ་ལྡན། ། བདེ་ལུས་ལྡན་ལ་བཞི་དག་དང་། ། མིག་སོགས་ལྡན་ལ་ལྔ་དང་ལྡན། །
ཡིད་བདེ་ལྡན་ཡང་སྡུག་བསྔལ་ལྡན། ། བདུན་དང་མོའི་དབང་སོགས་ལྡན། ། བརྒྱད་དང་ཀུན་ཤེས་ལྡན་པ་ཡི། ། དབང་པོར་ལྡན་ལ་བཅུ་གཅིག་ལྡན། ། ཀུན་ཤེས་བྱེད་པའི་དབང་ལྡན་ལ། ། བཅུ་གསུམ་དག་དང་ལྡན་པ་ཡིན། ། དགེ་མེད་ནང་ན་ཉུང་ལྡན་པ། ལུས་ཚོར་སྲོག་ཡིད་བརྒྱད་དང་ལྡན། ། གཟུགས་མེད་བྱིས་པའང་དེ་བཞིན་ཏེ། ། བཏང་སྙོམས་སྲོག་ཡིད་དགེ་རྣམས་དང་། །
མང་པོར་ལྡན་ན་བཅུ་དགུ་སྟེ། ། དྲི་མ་མེད་རྣམས་མ་གཏོགས་སོ། ། མཚན་གཉིས་འཕགས་པ་ཆགས་བཅས་ཏེ། ། མཚན་གཅིག་དྲི་མེད་གཉིས་མ་གཏོགས། ། ཞེས་འབྱུང་བ་ཡིན་ཏེ། འདི་སྐད་དུ་འདོད་ཁམས་ཀྱི་མཚན་གཉིས་པ་དབང་པོ་ཚང་བ་ལ་དྲི་མེད་ཀྱི་དབང་པོ་གསུམ་མ་གཏོགས་པ་བཅུ་དགུ་དང་། འཕགས་པ་ལའང་མཚན་གཅིག་དང་དྲི་མེད་གཉིས་མ་གཏོགས་པ་བཅུ་དགུ་ལྡན་པ་སྲིད་དོ་ཞེས་སྟོན་པ་ཡིན་ནོ། ། གཏོང་ཐོབ་ནི་འདོད་པར་སྐྱེ་གནས་གསུམ་ནས་སྐྱེ་བ་ལ་རྣམ་སྨིན་གྱི་དབང་པོ་རྣམས་ལས་ལུས་དང་སྲོག་དང་པོར་རྙེད་ལ་བསྐལ་པ་དང་པོའི་མི་ལྟ་བུ་བརྫུས་སྐྱེས་མཚན་མེད་ཀྱིས་མིག་ནས་སྲོག་གི་བར་དྲུག་རྙེད་ཅིང་མཚན་གཅིག་པས་བདུན་དང་། མཚན་གཉིས་པས་བརྒྱད་དང་། གཟུགས་སུ་བརྫུས་ཏེ་སྐྱེས་པའི་དྲུག་དང་།
གཟུགས་མེད་དུ་སྲོག་གཅིག་པུ་རྙེད་དེ་བརྫུས་སྐྱེས་མཚན་གཉིས་པ་ནི་ངན་སོང་ན་ཡོད་དོ། ། ཡིད་དང་བཏང་སྙོམས་ནི་ཉིང་མཚམས་སྦྱོར་བའི་ཚེའང་ཡོད་པས་རྙེད་པ་པོར་འཇོག་གོ་ཞེས་ཁ་ཅིག་འདོད་དོ། ། དོན་དེ་དག་མཛོད་ལས། འདོད་པར་དང་པོར་རྣམ་སྨིན་གཉིས། ། རྙེད་དེ་བརྫུས་ཏེ་སྐྱེ་བས་མིན། ། དེ་ཡིས་དྲུག་གམ་བདུན་ནམ་བརྒྱད། ། གཟུགས་ན་དྲུག་གོ་གོང་མར་གཅིག ། ཅེས་འབྱུང་ངོ་། ། གཏོང་ཚུལ་ནི་གཟུགས་མེད་དུ་གསུམ་དང་། གཟུགས་སུ་གཟུགས་ཅན་དང་པོ་ལྔ་བསྣན་པས་བརྒྱད་དང་འདོད་པར་མཚན་གཉིས་པ་དང་གཅིག་པ་དང་མཚན་མེད་པའི་བྱེ་བྲག་གིས་དེ་དག་གི་སྟེང་དུ་ཕོ་མོའི་དབང་པོ་སྟེ་བཅུ་དང་དགུ་དང་བརྒྱད་འགགས་ཏེ་ཅིག་ཅར་འཆི་བའི་ཚུལ་ལོ། །
རིམ་གྱིས་འཆི་བ་ལ་ལུས་སྲོག་ཡིད་དང་བཏང་སྙོམས་སོ་སོར་མི་འགག་པས་བཞི་དང་། སེམས་དགེ་བ་ལ་གནས་ཏེ་འཆི་ན་དད་པ་ལ་སོགས་པའང་འགག་སྟེ། གཟུགས་མེད་དག་ཏུ་འཆི་བ་ནི། ། སྲོག་དང་ཡིད་དང་བཏང་སྙོམས་ཉིད། ། འགག་པར་འགྱུར་རོ་གཟུགས་ན་བརྒྱད། ། འདོད་པར་བཅུའམ་དགུའམ་བརྒྱད། ། རིམ་གྱིས་འཆི་བ་དག་ལ་བཞི། ། དགེ་ལ་ཐམས་ཅད་དག་ཏུ་ལྔ། ། ཞེས་འབྱུང་བ་ཡིན་ནོ། ། སྒྲ་དོན་ནི་མིག་ལ་སོགས་པ་དྲུག་ནི་སེམས་གནས་པ་དང་།
ཕོ་མོ་གཉིས་ནི་བྱེ་བྲག་འབྱེད་པ་དང་། སྲོག་ནི་གནས་པ་དང་། ཚོར་བའི་དབང་པོ་ལྔ་ནི་ཀུན་ནས་ཉོན་མོངས་པ་ལ་དབང་བྱེད་དེ། བདེ་བ་ལས་འདོད་ཆགས་དང་། སྡུག་བསྔལ་ལས་ཞེ་སྡང་དང་། བཏང་སྙོམས་ལས་གཏི་མུག་རྒྱས་པར་འགྱུར་བའི་ཕྱིར་རོ། ། དད་སོགས་ལྔས་ཚོགས་གསོག་པ་དང་། ཐ་མ་གསུམ་གྱིས་རྣམ་བྱང་ལ་དབང་བྱེད་པས་དབང་པོ་ཡིན་ལ་གྲངས་ངེས་ཀྱང་དེ་དག་ལ་ལྟོས་ནས་འཇོག་སྟེ། མཛོད་ལས། སེམས་ཀྱི་རྟེན་དང་དེའི་བྱེ་བྲག །
གནས་དང་ཀུན་ནས་ཉོན་མོངས་ཉིད། ། ཚོགས་དང་རྣམ་བྱང་ཇི་སྙེད་པ། ། དབང་པོ་དག་ཀྱང་དེ་སྙེད་དུ། ། འདོད་དེ་ཞེས་འབྱུང་བ་ཡིན་ནོ། ། ཡང་ཀུན་ཤེས་པར་བྱེད་པའི་དབང་པོ་ནི་མཐོང་ལམ་གྱི་དད་སོགས་ལ་བཏགས་པ་ཡིན་པས་མཐོང་སྤང་སྤོང་བ་དང་། ཀུན་ཤེས་པའི་དབང་པོ་ཐོབ་པ་ལ་དབང་བྱེད་ལ། ཀུན་ཤེས་པའི་དབང་པོ་ནི་སྒོམ་ལམ་གྱི་དད་སོགས་ལ་བཏགས་པ་ཡིན་པས་སྒོམ་སྤང་སྤོང་བ་དང་། ཀུན་ཤེས་པ་དང་ལྡན་པའི་དབང་པོ་ཐོབ་པ་ལ་དབང་བྱེད་ཅིང་། ཀུན་ཤེས་ལྡན་པའི་དབང་པོ་ནི་མི་སློབ་པའི་དད་སོགས་ལ་བཏགས་པ་ཡིན་པས། མཐོང་བའི་ཆོས་ལ་བདེར་གནས་རྣམ་གྲོལ་གྱི་བདེ་བ་ལ་དབང་བྱེད་དེ།
དེ་ཉིད་ལས། མྱ་ངན་འདས་སོགས་གོང་ནས་གོང་། ། འཐོབ་པ་ལ་ནི་དབང་བྱེད་ཕྱིར། ། ཀུན་ཤེས་བྱེད་དང་ཀུན་ཤེས་དང་། ། དེ་བཞིན་ཀུན་ཤེས་ལྡན་དབང་པོ། ། ཞེས་འབྱུང་བ་ཡིན་ནོ། ། འདི་དག་རྒྱས་པར་ནི་ཆོས་མངོན་པའི་མཛོད་དུ་བལྟ་བར་བྱའོ། ། གཞུང་གི་དོན་ལ་ཡུལ་འཛིན་པ་ནི་རང་གིས་འཛིན་པའམ་འཛིན་པའི་ཤེས་པ་སྐྱེད་པའོ། ། ཚོར་བའི་ཕུང་པོ་ནི་ཚོར་བའི་དབང་པོ་ལྔའོ། ། རྣམ་ཤེས་ནི་ཡིད་ཀྱི་དབང་པོའོ། །
གཟུགས་ཕུང་གི་ཕྱོགས་གཅིག་ནི་གཟུགས་ཅན་གྱི་དབང་པོ་བདུན་ནོ། ། འདུ་བྱེད་ཀྱི་ཕུང་པོའི་ཕྱོགས་གཅིག་ནི་དད་སོགས་ལྔ་དང་སྲོག་གོ ། ཁམས་བཅུ་གཉིས་ནི་དབང་པོ་དྲུག་དང་རྣམ་ཤེས་དྲུག་གོ ། སྐྱེ་མཆེད་དྲུག་ནི་དབང་པོའི་སྐྱེ་མཆེད་དོ། ། ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་གཅིག་ནི་དད་སོགས་ལྔ་དང་ཚོར་བ་ལྔ་དང་སྲོག་གོ ། སྡུག་བསྔལ་གྱི་སྡུག་བསྔལ་ལ་སྡུག་བསྔལ་གྱི་ཚོར་བའི་རང་གི་མཚན་ཉིད་ནི་སྡུག་བསྔལ་གྱི་སྡུག་བསྔལ་དངོས་ཡིན་ལ། སྡུག་བསྔལ་གྱི་ཚོར་བ་འབྱུང་བར་འགྱུར་པའི་ཆོས་ཀྱི་རང་གི་མཚན་ཉིད་ནི་ཡུལ་ཡིད་དུ་མི་འོང་པ་དང་དེ་དང་ཕྲད་པའི་དབང་པོ་དང་། དེ་དང་མཚུངས་ལྡན་གྱི་སེམས་དང་སེམས་བྱུང་སྟེ། དེ་དག་ནི་སྡུག་བསྔལ་གྱི་རྒྱུ་ཡིན་པས་དེར་གཞག་གོ ། ཆོས་གསུམ་པོ་ཐམས་ཅད་ཀྱི་ཕྱོགས་གཅིག་ནི་སྡུག་བསྔལ་འོག་མ་གཉིས་དང་ཟག་མེད་མ་གཏོགས་པའོ། །
བདེ་བའི་ཚོར་བ་དང་དེ་མྱོང་བར་བྱེད་པའི་ཆོས་རྣམས་འགྱུར་བས་ནི་ཡིད་མི་བདེ་འབྱུང་བས་དེ་གཉིས་འགྱུར་བ་ནི་འགྱུར་བའི་སྡུག་བསྔལ་ལོ། ། དེ་གཉིས་ལ་རྗེས་སུ་ཆགས་པའི་སེམས་འགྱུར་བས་ཀྱང་ཡིད་བདེ་མི་བདེ་འབྱུང་བས་དེའང་དེར་གཞག་གོ ། ཐམས་ཅད་ཀྱི་ཕྱོགས་གཅིག་ནི་སྡུག་བསྔལ་གཞན་གཉིས་དང་ཟག་མེད་མ་གཏོགས་པའོ། ། བདེ་བ་ཉིད་འགྱུར་བའི་སྡུག་བསྔལ་ཡིན་པའི་ཕྱིར་བདག་བདེ་བར་ཞེས་གསུངས་སོ། ། གཉིས་ཀ་ཡིན་པ་མྱོང་བར་འགྱུར་བའི་ཆོས་ཀྱི་རང་མཚན་ནི་ཡུལ་ཐ་མལ་པ་དང་ཕྲད་པའི་དབང་པོ་ལ་སོགས་པ་དང་། བཞི་པ་ཡན་ཆད་ཀྱི་མི་གཡོ་བའི་ལས་སོ། ། བཏང་སྙོམས་དང་བཏང་སྙོམས་དེ་མྱོང་འགྱུར་གཉིས་ཀའི་གནས་ངན་ལེན་འཛིན་པ་ནི་ཀུན་གཞིའོ། ། དེ་གཉིས་ཀ་ལས་མ་ཐར་པའི་མི་རྟག་པ་དང་འབྲེལ་པ་ནི་མི་རྟག་པས་བཅིངས་པས་རྟག་ཏུ་བཏང་སྙོམས་ལ་གྲུབ་པ་དང་བདེ་བར་གནས་པ་མ་ཡིན་པ་སྟེ་དེ་སྡུག་བསྔལ་དུ་འགྱུར་དུ་འོང་བས་སོ། ། ཕུང་པོ་རྣམས་ཀྱི་ཕྱོགས་གཅིག་མ་གཏོགས་པ་ནི་ཟག་མེད་དོ། ། ཁམས་གསུམ་ནི་ཡིད་དང་ཆོས་དང་ཡིད་ཀྱི་རྣམ་ཤེས་སོ། །
སྐྱེ་མཆེད་གཉིས་ནི་ཡིད་དང་ཆོས་ཀྱི་སྐྱེ་མཆེད་དོ། ། ཕྱོགས་གཅིག་མ་གཏོགས་པ་ནི་ཟག་མེད་དེ་དེ་མ་གཏོགས་པ་ཐམས་ཅད་འདུ་བྱེད་ཀྱི་སྡུག་བསྔལ་ཡིན་ནོ། ། བདེ་སྡུག་གཉིས་ཀ་མ་ཡིན་པ་འདུ་བྱེད་ཀྱི་སྡུག་བསྔལ་དུ་ཤེས་ན་ནི་བདག་གཉིས་ཀ་མ་ཡིན་པར་ཞེན་པ་སྤོང་ངོ་། ། མི་དགེ་བ་དང་དགེ་བ་ཟག་བཅས་རྣམ་སྨིན་དང་བཅས་པ་ནི་དེས་ཕྱི་མའི་རྣམ་སྨིན་གྱི་ཀུན་གཞི་འཕེན་པའི་ཕྱིར་རོ། ། བདེ་སྡུག་དང་དབང་པོ་ལ་སོགས་པ་ནི་དེ་ལས་བྱུང་བས་རྣམ་སྨིན་ལས་བྱུང་བ་ཞེས་བྱའོ། ། ཕུང་པོ་རྣམས་དང་ཁམས་བཅུ་ནི་སེམས་ཀྱི་ཁམས་བདུན་དང་གཟུགས་དང་སྒྲ་དང་ཆོས་ཀྱི་ཁམས་སོ། །

སྐྱེ་མཆེད་བཞི་ནི་གཟུགས་དང་སྒྲ་དང་ཡིད་དང་ཆོས་ཀྱི་སྐྱེ་མཆེད་དོ། ། ཕྱོགས་གཅིག་ནི་ལུང་མ་བསྟན་དང་ཟག་མེད་མ་གཏོགས་པ་སྟེ་དེ་གཉིས་ཀྱིས་རྣམ་སྨིན་སྐྱེད་མི་ནུས་སོ། ། དེའི་ཕྱིར་ལུང་མ་བསྟན་གྱི་ཁམས་དང་སྐྱེ་མཆེད་བརྒྱད་མ་སྨོས་སོ། རྣམ་པར་སྨིན་པ་དང་བཅས་པ་ཤེས་ན་རྣམ་སྨིན་ཤེས་ལ་རྣམ་པར་སྨིན་པའི་ཀུན་གཞིས་ཕུང་པོ་འདོར་བ་དང་ཉིང་མཚམས་སྦྱོར་བར་བྱེད་པས་བདག་དེ་ལྟ་བུར་ཞེན་པ་སྤོང་ངོ་། ། མཚུངས་ལྡན་ནི་ཀུན་འགྲོ་ལྔའོ། ། དེ་ལས་གཞན་པ་ནི་ཚོགས་བདུན་དང་དབང་པོ་ལ་སོགས་པ་སྟེ་རྣམ་པར་སྨིན་པ་ལས་བྱུང་བས་རྣམ་སྨིན་ཞེས་འདོགས་སོ། ། ཟས་ལ་ངོ་བོ་ནི་དྲི་རོ་རེག་བྱ་གསུམ་ནི་ཁམ་གྱི་ཟས་སོ། ། རེག་པས་ཡུལ་གཅོད་པ་ནི་རེག་པའི་ཟས་སོ། ། འདོད་པའི་དངོས་པོ་ལ་རེ་བ་དང་ལྡན་པའི་འདུ་བྱེད་སེམས་པའི་ཟས་སོ། ། ཀུན་གཞི་ནི་རྣམ་ཤེས་ཀྱི་ཟས་སོ། ། ཟས་ནི་གནས་པར་བྱེད་པ་ཡིན་ན་སེམས་པས་ཇི་ལྟར་གནས་པར་བྱེད་ཅེ་ན།
ཐལ་བའི་རྐྱལ་པ་ལ་ཕ་ཡིས་ཕྱིར་འདུ་ཤེས་སུ་བཅུག་པའི་བུ་གཉིས་ཐལ་བ་ཉིད་དུ་ཤེས་ཏེ་རེ་བ་མེད་པ་ཉིད་དུ་ཤེས་པ་ན་ཤི་བ་དང་། རྒྱ་མཚོར་གྲུ་ཆག་པའི་མི་ཞིག་ལྦུ་བའི་ཕུང་པོ་ལ་ཐང་དུ་འདུ་ཤེས་ཏེ་དེར་ཕྱིན་ནས་རེ་བ་མེད་པ་དང་ཤིའོ་ཞེས་མཛོད་འགྲེལ་ལས་འབྱུང་བ་དང་། འགྲོ་བའི་རྣམ་གྲངས་ལས་རྒྱ་མཚོའི་འགྲམ་ན་ཡོད་པའི་སྒོང་ང་མས་མ་བརྗེད་པ་རྣམས་ནི་མི་འདྲུལ་ལ་བརྗེད་ན་འདྲུལ་ལོ་ཞེས་འབྱུང་བ་ཡིན་ནོ། ། གྲངས་ངེས་པ་ནི་ཟག་བཅས་ཀྱི་ཆོས་ཐམས་ཅད་སྲིད་པ་གསོ་བ་ཡིན་ཀྱང་། གནས་དབང་པོ་དང་བཅས་པའི་ལུས་ཁམས་ཀྱིས་གསོ་ལ། ། བརྟེན་པ་སེམས་དང་སེམས་བྱུང་ནི་རེག་པས་རྒྱས་པར་བྱེད་ཅིང་། སེམས་པས་ནི་སྲིད་པ་འཕེན་ལ། འཕངས་ཟིན་པ་ནི་རྣམ་ཤེས་ཀྱིས་གོང་ནས་གོང་དུ་འགྲུབ་པས་ཕྱི་མ་གཉིས་སྐྱེད་པས་མ་དང་། སྔ་མ་གཉིས་སྐྱེས་ཟིན་གསོ་བས་མ་མ་ལྟ་བུ་ཡིན་ཏེ་མཛོད་ལས། འདི་ལ་གནས་དང་ནི། །
བརྟེན་པ་རྒྱས་པའི་དོན་དུ་གཉིས། ། སྲིད་གཞན་འཕེན་དང་འགྲུབ་པ་ཡི། ། དོན་དུ་གཉིས་ཏེ་གོ་རིམ་བཞིན། ། ཞེས་འབྱུང་བ་ཡིན་ནོ། ། ཁམས་དང་ས་གང་ན་ཡོད་མེད་ནི་དེ་ཉིད་ལས། ཁམ་གྱི་ཟས་ནི་འདོད་པ་ན། ། སྐྱེ་མཆེད་གསུམ་གྱི་བདག་ཉིད་དོ། ། གཟུགས་ཀྱི་སྐྱེ་མཆེད་མ་ཡིན་དེས། ། རང་དབང་གྲོལ་ལ་མི་ཕན་ཕྱིར། ། རེག་དང་སེམས་པ་རྣམ་ཤེས་ནི། །
ཟག་བཅས་ཟག་ཡིན་གསུམ་དག་ན། ། ཞེས་འབྱུང་ངོ་། ། གསུམ་པོ་དེ་ཟག་མེད་ཟས་མ་ཡིན་པ་ནི་སྲིད་པ་མི་གསོ་བར་འཇོམས་པའི་ཕྱིར་རོ། ། འདོད་ཁམས་ཀྱི་འགྲོ་བའི་རིས་ཐམས་ཅད་ལ་ཟས་ཐམས་ཅད་ཡོད་དེ་དམྱལ་བ་ནའང་ལྕགས་ཀྱི་ཐུ་ལུམ་དང་ཟངས་ཞུན་ལ་སོགས་པ་ཁམ་གྱི་ཟས་སོ། ། དེས་ལུས་རྒྱས་པར་མི་བྱེད་ཀྱང་བཀྲེས་སྐོམ་འཇོམས་ཤིང་ལུས་གནས་པར་བྱེད་པས་ཟས་ཀྱི་མཚན་ཉིད་ཚང་བའི་ཕྱིར་དང་། ཉི་ཚེ་བ་ལ་མི་དང་འདྲ་བའི་ཁམ་གྱི་ཟས་ཡོད་པའི་ཕྱིར་རོ། ། གཞུང་དོན་ལ་འཇུ་བས་ཀྱང་འཇུ་བ་ལས་གྱུར་པ་ནི་ཁམ་གྱི་ཟས་ཞུ་བ་ན་དབང་པོ་རྟེན་དང་བཅས་པའི་འབྱུང་བ་བརྟས་ནས་ལུས་རྒྱས་པར་བྱེད་དོ། ། ཡུལ་གྱིས་ཀྱང་ཡུལ་ལས་གྱུར་པ་ནི་རེག་པའི་ཟས་ཡུལ་ཡིད་དུ་འོང་བ་དང་ཐ་མལ་པ་གཅོད་པ་ནི་སེམས་དང་སེམས་བྱུང་ལཕན་པར་བྱེད་དོ། ། རེ་བས་ཀྱང་རེ་བ་ལས་གྱུར་པ་ནི་ཡིད་ལ་སེམས་པའི་ཟས་རེ་བ་དང་བཅས་པའི་ཚེ་ལུས་ལ་ཕན་འདོགས་སོ། ། ལེན་པས་ཀྱང་ལེན་པ་ནི་རྣམ་ཤེས་ཀྱི་ཟས་ལུས་བླངས་ནས་དེ་ལ་ཕན་འདོགས་པ་སྟེ་དེ་དང་བྲལ་ན་ལུས་འདྲུལ་བའི་ཕྱིར་རོ། །
ཕུང་པོ་གསུམ་ནི་གཟུགས་དང་འདུ་བྱེད་དང་རྣམ་ཤེས་སོ། ། ཁམས་བཅུ་གཅིག་ནི་དྲི་རོ་རེག་བྱ་དང་ཆོས་དང་སེམས་ཀྱི་ཁམས་བདུན་ནོ། ། སྐྱེ་མཆེད་ལྔའང་དེ་ཉིད་དོ། ། ཕྱོགས་གཅིག་ནི་ཟས་ཀྱིས་བསྡུས་པའོ། ། ཟས་ཀྱིས་ལུས་གནས་པར་ཤེས་ན་བདག་ཟས་ཀྱིས་གནས་པར་ཞེན་པ་སྤོང་ངོ་། ། མ་དག་པའི་ལུས་ནི་འདོད་པའི་སོ་སོ་སྐྱེ་བོ་སྟེ་འཆིང་བ་མཐའ་དག་གིས་མ་དག་པའི་ཕྱིར་རོ། ། དག་པ་དང་མ་དག་པའི་ལུས་ནི་སློབ་པ་དང་ཁམས་གོང་མ་གཉིས་ཀྱི་སོ་སོ་སྐྱེ་བོ་སྟེ་འགའ་ཞིག་གིས་དག་ཀྱང་འགའ་ཞིག་གིས་མ་དག་པའི་ཕྱིར་རོ། ། དག་པ་ནི་འཆིང་བ་མཐའ་དག་གིས་དག་པའི་དགྲ་བཅོམ་མོ། ། གནས་པར་བྱེད་པ་ཀུན་ཏུ་སྟོན་པ་ནི་སངས་རྒྱས་དང་བྱང་ཆུབ་སེམས་དཔའ་མངོན་ཤེས་ལ་སོགས་པའི་མཐུ་ཆེན་པོ་ཐོབ་པ་རྣམས་ཏེ་དེས་གནས་པ་ལྟ་བུར་སྟོན་པའི་ཕྱིར་རོ། ། འདུས་བྱས་ཀྱི་གོང་ན་འདུས་མ་བྱས་ཡོད་ལ།
འདུས་མ་བྱས་ཀྱི་ཕྱོགས་གཅིག་ནི་ནམ་མཁའ་དང་བརྟགས་མིན་ཏེ། དེའི་གོང་ན་དེ་བཞིན་ཉིད་ཡོད་པས་སོ། ། ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་གཅིག་མ་གཏོགས་པ་ནི་དེ་བཞིན་ཉིད་རྣམ་པར་དག་པའོ། ། རྫས་ངན་པ་ནི་གོང་མ་དང་བཅས་པའོ། ། འདུས་མ་བྱས་ཀྱི་ཕྱོགས་གཅིག་ནི་དེ་བཞིན་ཉིད་དང་བརྟགས་འགོག་སྟེ་དེ་ལ་དམིགས་པས་སྒྲིབ་པ་སྤོང་ནུས་ཤིང་སྒྲིབ་པ་དག་པས་ཆོས་ཐམས་ཅད་ཀྱི་མཆོག་ཡིན་པའི་ཕྱིར་རོ། ། དེ་ཉིད་ནི་ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་གཅིག་གོ ། རྫས་ཀྱི་མཆོག་ནི་གོང་ན་མེད་པའོ། ། གོང་དུ་བཤད་པའི་ཚུལ་དེ་ལྟར་ན་དབྱེ་བའི་ཚུལ་འདིས་ཆོས་གསུམ་གྱི་དབྱེ་བ་ཚད་མེད་པ་ནི་གཞན་ཡང་ཡོད་པར་སྟོན་པ་སྟེ། གཟུགས་དང་། དྲི་དང་།
རོ་དང་། རེག་བྱ་བཞི་གཅོད་བྱེད་དང་། གཅད་བྱ་དང་། བསྲེག་བྱ་དང་འཇལ་བྱེད་དང་གཞལ་བྱ་ཡིན་ལ་ཁ་ཅིག་ནི་མེའི་ཁམས་ཁོ་ན་སྲེག་བྱེད་དང་། ལྕི་བ་ཁོ་ན་གཞལ་བྱར་འདོད་པ་བཞིན་ཏེ་མཛོད་ལས། གཅོད་བྱེད་གཅད་པར་བྱ་བ་ཉིད། ། ཕྱི་རོལ་གྱི་ནི་ཁམས་བཞི་ཡིན། ། དེ་བཞིན་བསྲེག་བྱ་འཇལ་བྱེད་པའོ། ། སྲེག་དང་འཇལ་ལ་མི་མཐུན་སྨྲ། ། ཞེས་འབྱུང་བ་བཞིན་ནོ། །
བསྡུས་པའི་དབྱེ་བ་བཅུ་གསུམ་ལ་གསུམ་ཡོད་པའི་དང་པོ་ངོ་བོ་ཉིད་གསུམ་དུ་དབྱེ་བ་ནི་ཆོས་གསུམ་ལ་བློས་མེད་བཞིན་དུ་བརྟགས་པ་ནི་ཀུན་བརྟགས་པ་ཡིན་ཏེ་སུམ་ཅུ་པ་ལས། རྣམ་པར་རྟོག་པ་གང་གང་གིས། ། དངོས་པོ་གང་གང་རྣམ་བརྟགས་པ། ། དེ་ཉིད་ཀུན་ཏུ་བརྟགས་པ་ཡི། ། ངོ་བོ་ཉིད་དེ་དེ་མེད་དོ། ། ཞེས་འབྱུང་བ་ཡིན་ནོ། ། དབྱེ་བ་ནི་བདག་དང་ཆོས་སུ་བརྟགས་པ་གཉིས་སོ། ། ཁམས་གསུམ་གྱི་གཟུང་འཛིན་གཉིས་སྣང་གི་རྟོག་པ་སེམས་དང་སེམས་བྱུང་རྣམས་ནི་གཞན་དབང་ཡིན་ཏེ་དེ་ཉིད་ལས། གཞན་གྱི་དབང་གི་ངོ་བོ་ཉིད། ། རྣམ་རྟོག་ཡིན་ཏེ་རྐྱེན་ལས་བྱུང་། །
ཞེས་འབྱུང་བ་ཡིན་ནོ། ། དབྱེ་བ་ནི་སོ་སོ་སྐྱེ་བོས་བསྡུས་པའི་མ་དག་པ་གཞན་དབང་དང་། འཕགས་པའི་རྗེས་ཐོབ་དག་པ་གཞན་དབང་གཉིས་སོ། ། གཞན་དབང་དེ་ཉིད་ཀུན་བརྟགས་ཀྱིས་སྟོང་པ་ནི་ཡོངས་གྲུབ་ཡིན་ཏེ། དེ་ཉིད་ལས། གྲུབ་ནི་དེ་ལ་སྔ་མ་པོ། ། རྟག་ཏུ་མེད་པར་གྱུར་པ་གང་། ། ཞེས་བྱུང་བ་ཡིན་ནོ། ། དབྱེ་བ་ནི་ཆོས་ཉིད་འདུས་མ་བྱས་འགྱུར་བ་མེད་པའི་ཡོངས་སུ་གྲུབ་པ་དང་། ལམ་གྱི་ཡེ་ཤེས་ཕྱིན་ཅི་མ་ལོག་པའི་ཡོངས་སུ་གྲུབ་པ་གཉིས་ཡིན་ཏེ།
དབུས་མཐའ་ལས། འགྱུར་མེད་ཕྱིན་ཅི་མ་ལོག་པ། ། ཡོངས་སུ་གྲུབ་པ་རྣམ་པ་གཉིས། ། ཞེས་འབྱུང་བ་ཡིན་ནོ། ། དོན་དེ་དག་མདོ་སྡེ་རྒྱན་ལས། རྣམ་པར་རྟོག་པས་བརྟགས་པའི་དོན། ། ཀུན་ཏུ་བརྟགས་པའི་མཚན་ཉིད་བརྗོད། ། རྣམ་པར་རྟོག་པ་གཞན་གྱི་དབང་། ། དེ་ཡི་ཆོས་ཉིད་ཡོངས་སུ་གྲུབ། ། ཅེས་འབྱུང་ངོ་། །
དབྱེ་དོན་ནི་ཀུན་བརྟགས་དང་གཞན་དབང་གཉིས་ནི་གཅིག་པ་བཀག་པའི་ཐ་དད་ཡིན་ལ་དེས་སྟོང་པའི་ཡོངས་གྲུབ་དང་དེ་ལྟར་ཡིན་ཏེ་སུམ་ཅུ་པ་ལས། དེ་ཕྱིར་དེ་ཉིད་གཞན་དག་ལས། ། གཞན་མིན་གཞན་མ་ཡིན་པའང་མིན། ། མི་རྟག་ལ་སོགས་བཞིན་དུ་བརྗོད། ། ཅེས་འབྱུང་བ་ཡིན་ནོ། ། ཕྱིན་ཅི་མ་ལོག་པའི་ཡོངས་གྲུབ་དང་གཞན་དབང་གཉིས་ནི་རྫས་ཐ་དད་ཡིན་ནོ། ། དེ་ལྟར་གསུམ་དུ་གྲངས་ངེས་པ་ནི་ཤེས་པར་བྱ་བ་ཀུན་བརྟགས་དང་། ཤེས་ནས་སྤང་བར་བྱ་བ་གཞན་དབང་དང་། སྤངས་ནས་མངོན་སུམ་དུ་བྱ་བ་ཡོངས་གྲུབ་ཡིན་པའམ། ཡང་ན་མ་འཁྲུལ་པ་ལ་སྣང་བ་ཡོངས་གྲུབ་དང་།
འཁྲུལ་པ་ལ་སྣང་བ་གཞན་དབང་དང་། ཤིན་ཏུ་འཁྲུལ་པ་ལ་སྣང་བ་ཀུན་བརྟགས་ཡིན་པས་བློ་གསུམ་ལ་ལྟོས་པའི་གྲངས་ངེས་སོ། ། ཡང་ན་ཐེག་བསྡུས་ལས། གཞན་དབང་ནི་ཀུན་གཞི་ཀུན་ཏུ་རྟོག་པའི་ས་བོན་ཅན་ལ་བྱས་ནས། ཀུན་བརྟགས་ནི་དོན་དུ་རྟོག་པའི་ས་བོན་ལས་རྣམ་རིག་དོན་མེད་ཀྱང་དོན་དུ་སྣང་བ་ཡིན་ལ། ཡོངས་གྲུབ་ནི་ཟག་མེད་ཀྱི་ས་བོན་ལས་བདག་མེད་ཇི་ལྟ་བར་སྣང་བ་ཡིན་ནོ། ། དཔེར་ན་གསེར་ས་དང་འདྲེས་པ་ལ་མེས་མ་རེག་ན་ས་སྣང་གི་གསེར་མི་སྣང་ལ་མེས་རེག་ན་ས་ཞིག་ནས་གསེར་སྣང་བ་དེ་བཞིན་དུ་གཞན་དབང་གི་རིག་པ་ལ་མི་རྟོག་པའི་ཡེ་ཤེས་ཀྱི་མེས་མ་རེག་ན་རྣམ་རིག་དེ་ཡང་དག་པ་མ་ཡིན་པ་ཀུན་ཏུ་བརྟགས་པའི་ངོ་བོར་སྣང་གི་ཡང་དག་པ་ཡོངས་སུ་གྲུབ་པའི་ངོ་བོ་ཉིད་དུ་མི་སྣང་ངོ་། ། མེས་རེག་ན་རྣམ་རིག་དེ་ཡོངས་གྲུབ་ཏུ་སྣང་གི་ཀུན་བརྟགས་སུ་མི་སྣང་ངོ་། ། དེས་ན་སའི་ཁམས་སུ་གཉིས་ཀའི་ཆར་གཏོགས་པ་བཞིན་དུ་གཞན་དབང་ཡང་ཀུན་ནས་ཉོན་མོངས་པ་དང་རྣམ་བྱང་གཉིས་ཀའི་ཆར་གཏོགས་སོ། ། དོན་དེ་ཉིད་ཆོས་མངོན་པའི་མདོ་ལས།
ཆོས་ནི་གསུམ་སྟེ་ཀུན་ནས་ཉོན་མོངས་པ་དང་། རྣམ་པར་བྱང་བ་དང་། དེ་གཉིས་ཀའི་ཆར་གཏོགས་པའོ། ། ཞེས་གསུངས་པའི་དོན་ཡིན་ནོ་ཞེས་འབྱུང་ངོ་། ། གཞུང་དོན་ལ་རྣམ་པར་བརྟགས་པ་ནི་གཞན་དབང་ངོ་། ། ཆོས་ཉིད་ནི་ཡོངས་གྲུབ་བོ། ། ང་དང་ང་ཡིར་འཛིན་པའི་གཞི་ཡིན་པས་ན་བདག་གོ ། སེམས་དང་ལྡན་པས་ན་སེམས་ཅན་ནོ། ། ལུས་འཛིན་པས་ན་སྲོག་གོ ། ཉིང་མཚམས་སྦྱོར་བས་ན་སྐྱེ་བ་པོའོ། །
ལུས་གསོ་བས་ན་གསོ་བའོ། ། ཆོས་གསུམ་ཚེ་སྟོད་གང་ཞིང་ཚེ་སྨད་ཟག་པས་ན་གང་ཟག་གོ ། སྐྱེ་དགུའི་བདག་པོ་ཤེད་ཅེས་བྱ་བ་ལས་བྱུང་བས་ན་ཤེད་ལས་སྐྱེས་དང་ཤེད་བུ་ཞེས་མུ་སྟེགས་ཅན་གྱི་བདག་གི་རྣམ་གྲངས་ཏེ་གཞན་ཡང་སྐྱེ་འཇིག་ལ་སོགས་པ་ཐམས་ཅད་བྱས་པར་འདོད་པས་བྱེད་པ་པོ་དང་། དགེ་མི་དགེ་ལ་སོགས་པ་ཐམས་ཅད་དེས་བྱེད་དུ་འཇུག་པས་བྱེད་དུ་འཇུག་པ་པོ་དང་། དེའི་འབྲས་བུ་བདེ་སྡུག་མྱོང་བར་བྱེད་པས་ཚོར་བ་པོ་དང་། ཡུལ་ཤེས་པས་ཤེས་པ་པོ་དང་། ། མཐོང་བས་མཐོང་བ་པོ་དང་། ། ཕུང་པོ་སློང་ཞིང་སྐྱེད་པས་སློང་བ་པོ་དང་། ཀུན་ནས་སློང་བ་པོ་ལ་སོགས་པ་མེད་བཞིན་དུ་ཀུན་ཏུ་རྟོག་པ་ཉིད་ཀུན་བཏགས་སུ་བསྟན་ནོ། ། ཆོས་གསུམ་གྱི་རང་མཚན་ནི་གཞན་དབང་ངོ་། །
བདག་མེད་པའི་སོགས་པས་ནི་བྱེད་པ་པོ་མེད་པ་ལ་སོགས་པ་གཟུང་སྟེ། ཡོད་པ་ནི་འགྱུར་བ་མེད་པའི་ཡོངས་གྲུབ་ཏུ་ཡོད་པའོ། ། གཉིས་པ་མཚན་ཉིད་ལ་སོགས་པ་བཞིར་དབྱེ་བ་ལ་གཉིས་ཀྱི་དོན་དངོས་ལ་མཚན་ཉིད་ཀྱི་རབ་ཏུ་དབྱེ་བ་ནི་སྔར་བཤད་པའི་མཚན་ཉིད་སུམ་ཅུ་རྩ་ལྔ་ལ་སོགས་པའོ། ། རྣམ་པའི་རབ་དབྱེ་ནི་དྲུག་ཅུ་རྩ་གཅིག་ལ་སོགས་པའོ། ། ལུས་ཇི་སྙེད་པ་ནི་གཟུགས་དང་གཟུགས་མེད་པའི་ལུས་སོ། ། སྐད་ཅིག་རེ་རེ་འབྱུང་བ་ནི་ལུས་གཅིག་ལའང་སྐད་ཅིག་དུ་མ་འབྱུང་བའོ། ། གཉིས་པ་དབྱེ་བ་ལ་མཁས་པའི་ཕན་ཡོན་ལ་བདག་ལ་ཞེན་པ་ཡོངས་སུ་ཤེས་པ་ནི་མཚན་ཉིད་དུ་མར་ཤེས་པས་བདག་གཅིག་པུར་ཞེན་པ་འཁྲུལ་བར་ཤེས་ནས་བདག་འཛིན་སྤོང་བ་ཤེས་པའོ། ། རིལ་པོའི་འདུ་ཤེས་པ་ནི་དོན་གཅིག་ལྡོག་པའི་དབྱེ་བ་དུ་མར་ཤེས་པས་རིལ་པོ་གཅིག་ཏུ་ཤེས་པ་སྔ་མ་བཞིན་ནོ། ། མ་བྱས་པ་དང་ཕྲད་པ་བྱས་པ་ཆུད་ཟ་བའི་འདུ་ཤེས་ཡོངས་སུ་ཤེས་པ་ནི་ལུས་ཐ་དད་པ་རང་རང་གི་ལས་ཐ་དད་ལས་བྱུང་བར་ཤེས་ནས་འདུ་ཤེས་དེ་འཁྲུལ་བར་ཤེས་སོ། ། སྐད་ཅིག་རེ་རེ་ལ་སྐྱེ་འགག་བྱེད་པར་ཤེས་པས་བསྟན་པའི་འདུ་ཤེས་འཁྲུལ་པར་ཤེས་སོ། །
གསུམ་པ་ཕྱི་རོལ་དུ་བལྟས་པ་ལ་སོགས་པ་དྲུག་ཏུ་དབྱེ་བ་ལ་ཕལ་ཆེ་བ་ཞེས་བྱ་བ་ནི་གསུང་རབ་ལ་ཐོས་བསམ་བྱེད་པ་མ་གཏོགས་པའོ། ། ས་པ་ཐམས་ཅད་ནི་ཁམས་གོང་མ་གཉིས་དང་ཟག་མེད་ཀྱི་ཆོས་གསུམ་ཐམས་ཅད་དོ། ། སོ་སོ་སྐྱེ་བོའི་ཆོས་གསུམ་ནི་སྔོན་དང་ཕྱི་མའི་མཐའ་ཐུག་པ་མེད་པའོ། ། སློབ་པ་དང་མི་སློབ་པ་རྣམས་ནི་ནམ་ཞིག་སྡུག་བསྔལ་གྱི་ཕུང་པོ་རྒྱུན་ཆད་པའི་ཕྱིར་རོ། ། དགྲ་བཅོམ་ཐ་མའི་གསུམ་མ་གཏོགས་པ་ནི་དེའི་དུས་པ་ཡིན་པའི་ཕྱིར་རོ། ། མི་སློབ་པ་འཆི་ཀ་མའི་ཆོས་གསུམ་ནི་དེའི་དུས་ཙམ་ལས་དུས་གཉིས་པ་ན་རྒྱུན་འཆད་པའི་ཕྱིར་རོ། ། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཆོས་གསུམ་ནི་གཞན་གྱི་དོན་དུ་དེ་ལྟར་སྟོན་ཀྱང་གྲུབ་པ་མེད་པ་ཡིན་ནོ། ། དོན་བཅུ་པ་བསྡུས་པ་ལ་དབྱེ་བ་ནི་བསྡུས་པ་གང་ཞེ་ན་ཞེས་བྱ་བའོ། ། སོ་སོའི་མཚན་ཉིད་ལ་དེ་ཉིད་ཀྱིས་དེ་དག་བསྡུས་པ་ནི་གཟུགས་སུ་རུང་བས་གཟུགས་ཀྱི་མཚན་གཞི་རྣམས་བསྡུས་པ་ལ་སོགས་པ་སྟེ་ལྟོ་ལྡིར་ཞབས་ཞུམ་གྱིས་བུམ་པ་ཐམས་ཅད་བསྡུས་པ་བཞིན་ནོ། ། ཀུན་གཞི་ལ་ཆོས་གསུམ་ཀའི་ས་བོན་ཡོད་པ་ནི་ཁམས་ཏེ་དེས་ཆོས་གསུམ་གྱི་མངོན་གྱུར་རྣམས་བསྡུས་པས་ཏེ་རྒྱུས་འབྲས་བུ་བསྡུས་པའོ། །
མཚན་ཉིད་ཐ་དད་པ་ནི་སྤུངས་པ་དང་སྐྱེ་སྒོ་དང་རིགས་ཀྱིའོ། ། ཕུང་པོའི་དོན་བརྩན་པར་བྱས་པ་ནི་སྤུངས་པ་ཙམ་བརྩན་པར་བྱས་ནས་ཁམས་དང་སྐྱེ་མཆེད་ཀྱང་སྤུངས་པའི་ཆ་ནས་ཕུང་པོར་བསྡུས་པ་སྟེ། དེ་བཞིན་དུ་གཉིས་པོའི་དོན་བརྩན་པར་བྱས་ནས་ཕུང་པོའང་གཉིས་པོར་བསྡུས་པ་དང་། གཉིས་པོ་ནང་ཕན་ཚུན་ཀྱང་དེ་བཞིན་ནོ། ། དེ་དག་ཉིད་ནི་ངོས་བཟུང་སྟེ་སྡུག་བསྔལ་དང་བཏང་སྙོམས་ཀྱིས་བསྡུས་པ་སེལ་ལོ། ། གཟུགས་ཀྱི་ཕུང་པོ་འཁོར་དང་བཅས་པ་ནི་མ་ལུས་པའོ། ། དེའི་གྲོགས་ནི་མིང་བཞིའོ། ། དེ་ལས་གཞན་ལའང་རིག་པར་བྱ་བ་ནི་མིང་བཞི་གཟུགས་ཀྱི་གྲོགས་ཀྱིས་བསྡུས་ནས་ཕུང་པོ་ལྔར་སྡུད་པ་དང་ཡུལ་དང་ཡུལ་ཅན་ཕན་ཚུན་གྲོགས་ཀྱིས་བསྡུས་ནས་གཟུགས་སུ་སྡུད་པ་དང་། སེམས་པ་ལ་སོགས་པ་གྲོགས་ཀྱིས་བསྡུས་ནས་འདུ་བྱེད་དུ་སྡུད་པ་ལ་སོགས་པའོ། ། ཕྱོགས་དང་དུས་ནི་ཕྱོགས་ཅན་དང་།
དུས་ཅན་ལས་ཐ་མི་དད་པས་རང་གིས་རང་བསྡུས་པ་ཡིན་གྱི་དེ་གཉིས་ཐ་དད་རྟག་པར་འདོད་པ་ནི་མུ་སྟེགས་གཟེགས་གཟན་པའི་ལུགས་སོ། ། གང་ཡང་རུང་བ་ནི་ཕྱོགས་གཅིག་སྟེ་ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་ཀྱི་ཕུང་པོ་ནི་འདུ་བྱེད་ཀྱི་ཕུང་པོའི་ཕྱོགས་གཅིག་སེམས་བྱུང་གིས་བསྡུས་སོ། ། འདོད་པ་དང་། གནོད་སེམས་དང་། རྣམ་པར་འཚེ་བའི་ཁམས་ནི་ཆོས་ཀྱི་ཁམས་ཀྱི་ཕྱོགས་གཅིག་འདོད་ཆགས་དང་ཞེ་སྡང་གིས་བསྡུས་སོ། ། ནམ་མཁའ་མཐའ་ཡས་སྐྱེ་མཆེད་ལ་སོགས་པ་གསུམ་ནི་ཡིད་དང་ཆོས་ཀྱི་སྐྱེ་མཆེད་ཀྱི་ཕྱོགས་གཅིག་གིས་བསྡུས་སོ། ། ཆོས་གསུམ་མ་ལུས་པས་བསྡུས་པ་ནི་མཐའ་དག་གིས་བསྡུས་པ་སྟེ་སྡུག་བསྔལ་གྱི་ཕུང་པོ་ནི་ཉེར་ལེན་གྱི་ཕུང་པོ་ལྔ་ཆར་གྱིས་བསྡུས་སོ། ། འདོད་པའི་ཁམས་ནི་ཁམས་བཅོ་བརྒྱད་པོ་ཐམས་ཅད་ཀྱིས་སོ། །
འདུ་ཤེས་མེད་པའི་སེམས་ཅན་གྱི་སྐྱེ་མཆེད་ནི་དྲི་རོ་མ་གཏོགས་པའི་སྐྱེ་མཆེད་བཅུས་བསྡུས་སོ། ། གཅིག་གིས་གཅིག་བསྡུས་པ་ལ་དོན་བཞིའི་དང་པོ་ཕུང་པོ་ལྔ་ཁམས་དང་སྐྱེ་མཆེད་ཀྱིས་བསྡུས་ཚུལ་ལ་ཁམས་དང་སྐྱེ་མཆེད་གཅིག་གི་ཕྱོགས་གཅིག་ནི་ཆོས་ཀྱི་སྐྱེ་མཆེད་པའི་གཟུགས་སོ། ། ཚོར་བའི་ཕུང་པོ་ནི་ཆོས་ཀྱི་ཁམས་དང་སྐྱེ་མཆེད་གཅིག་གི་ཕྱོགས་སེམས་བྱུང་ངོ་། ། རྣམ་ཤེས་ནི་སེམས་ཀྱི་ཁམས་བདུན་དང་ཡིད་ཀྱི་སྐྱེ་མཆེད་དོ། ། གཉིས་པ་ཁམས་བཅོ་བརྒྱད་ཕུང་པོ་དང་སྐྱེ་མཆེད་ཀྱིས་བསྡུས་ཚུལ་ལ་གཟུགས་ཀྱི་ཕུང་པོའི་ཕྱོགས་གཅིག་ནི་མིག་གི་དབང་པོའོ། ། (Dཕུང་པོ་གསུམ་)ནི་(Eཚོར་བ་དང་འདུ་ཤེས་དང་འདུ་བྱེད་)དོ། ། གཅིག་གི་ཕྱོགས་གཅིག་ནི་ཆོས་ཀྱི་སྐྱེ་མཆེད་པའི་གཟུགས་སོ། ། སྐྱེ་མཆེད་གཅིག་ནི་ཆོས་ཀྱི་སྐྱེ་མཆེད་དོ། ། གསུམ་པས་སྐྱེ་མཆེད་བཅུ་གཉིས་ཕུང་པོ་དང་ཁམས་ཀྱིས་བསྡུས་ཚུལ་ལ་ཕུང་པོ་ནི་རྣམ་ཤེས་སོ། ། ཁམས་བདུན་ནི་སེམས་ཀྱི་ཁམས་བདུན་ནོ། །
ཕུང་པོ་གསུམ་ལ་སོགས་པ་ནི་བཤད་ཟིན་ཏོ།། །། བཞི་པ་རིགས་ཅན་གཞན་ཡང་གསུམ་དུ་བསྡུ་བ་ནི། ཆོས་གསུམ་གཅིག་གིས་གཅིག་བསྡུས་པ་དེ་བཞིན་དུ་སྔར་བཤད་པ་དེ་ལས་གཞན་པའི་ཆོས་གསུམ་གྱི་མིང་གིས་བསྟན་པ་གང་ཡིན་པ་དེ་དག་ཀྱང་རིག་པར་བྱ་སྟེ་ཞེས་རྒྱང་རིང་དུ་སྦྲེལ་ལོ། ། ཇི་ལྟར་རིག་པར་བྱ་ཞེ་ན། ཆོས་ཀྱི་ཕུང་པོ་ནི་ཚིག་གམ་མིང་ཡིན་པས་གཟུགས་སམ་འདུ་བྱེད་ཀྱི་ཕུང་པོ་ཡིན་ནོ། ། ཚུལ་ཁྲིམས་དང་ཏིང་ངེ་འཛིན་དང་ཤེས་རབ་དང་རྣམ་གྲོལ་དང་། རྣམ་གྲོལ་གྱི་ཡེ་ཤེས་མཐོང་བའི་ཕུང་པོ་ནི་འདུ་བྱེད་ཀྱི་ཕུང་པོ་ཡིན་ནོ། ། ཟད་པར་གྱི་སྐྱེ་མཆེད་ལས་བརྒྱད་ནི་མ་ཆགས་པ་ཡིན་པས་ཆོས་ཀྱི་སྐྱེ་མཆེད་དོ། ། ཟིལ་གྱིས་གནོན་པའི་སྐྱེ་མཆེད་ཀྱང་དེ་བཞིན་ནོ། ། ཟད་པར་ནམ་མཁའ་དང་རྣམ་ཤེས་མཐའ་ཡས་སྐྱེ་མཆེད་དང་།
ནམ་མཁའ་མཐའ་ཡས་སྐྱེ་མཆེད་ལ་སོགས་པ་བཞི་ནི་ཡིད་དང་ཆོས་ཀྱི་སྐྱེ་མཆེད་དོ། ། རྣམ་པར་གྲོལ་བའི་སྐྱེ་མཆེད་ལྔ་ནི་ཤེས་རབ་ཡིན་པས་ཆོས་ཀྱི་སྐྱེ་མཆེད་དོ། ། འདུ་ཤེས་མེད་འདུ་ཤེས་མེད་མིན་སྐྱེ་མཆེད་དུ་ཉེ་བར་འགྲོ་བ་ནི་ཡིད་དང་ཆོས་ཀྱི་སྐྱེ་མཆེད་དོ། ། དེ་བཞིན་དུ་ཁམས་མང་པོ་པའི་མདོ་ལས་ཁམས་དྲུག་ཅུ་རྩ་གཉིས་བསྟན་པའི་ས་དང་ཆུ་དང་མེ་དང་རླུང་གི་ཁམས་ནི་རེག་བྱའི་ཁམས་སོ། ། ནམ་མཁའ་ནི་ཆོས་ཀྱི་ཁམས་སམ་གཟུགས་ཀྱི་ཁམས་ཏེ་མཛོད་ལས། བུ་ག་ནམ་མཁའི་ཁམས་ཞེས་བྱ། ། སྣང་དང་མུན་པ་དག་ཡིན་ལོ། ། ཞེས་འབྱུང་བ་བཞིན་ནོ། ། རྣམ་པར་ཤེས་པའི་ཁམས་ནི་རྣམ་ཤེས་ཀྱི་ཁམས་བདུན་གྱིས་བསྡུས་སོ། ། དེ་དག་ནི་མདོའི་ནང་དུ་བསྟན་པ་ཡིན་ལ།
དེ་བཞིན་དུ་མ་བསྟན་པ་ནི་མདོར་ཆོས་གསུམ་གྱི་མིང་གིས་མ་བསྟན་པ་སྟེ་དེ་དག་གང་དུ་འདུས་པ་ནི་སྔར་རྣམ་པའི་རབ་དབྱེར་བསྟན་པ་ཉིད་དོ། ། དེ་བཞིན་ཉིད་ཀྱིས་བསྡུས་པ་ནི་ཆོས་ཉིད་ཀྱིས་ཆོས་ཅན་བསྡུས་པའོ། ། དེ་བཞིན་དུ་གནས་ཀྱིས་བསྡུས་པ་ནི་རྣམ་པར་ཤེས་པ་རྣམས་དབང་པོས་བསྡུས་སོ་མི་རྣམས་ནི་གླིང་གིས་བསྡུས་སོ། ། རི་དྭགས་རྣམས་ནི་དགོན་པས་བསྡུས་སོ་ཞེས་བྱ་བ་བཞིན་ནོ། ། འཆིང་བས་བསྡུས་པ་ནི་ལུས་ཀྱིས་མིག་ལ་སོགས་པའི་དབང་པོ་རྣམས་བཅིངས་ནས་བསྡུས་སོ། ། དོན་མཐུན་པས་བསྡུས་པ་ནི་མཚུངས་ལྡན་རྣམས་སོ། ། ཉེ་བར་འཛིན་པས་བསྡུས་པ་ནི་ཀུན་གཞིས་ལུས་བཟུང་བའོ། ། རྣམ་པར་མི་འཕྲོ་བས་བསྡུས་པ་ནི་ཏིང་ངེ་འཛིན་གྱིས་སེམས་དང་སེམས་བྱུང་རྣམས་བསྡུས་ནས་བཟུང་བའོ། ། འདུས་པས་བསྡུས་པ་ནི་གཟུགས་ཀྱི་ཕུང་པོས་མིག་སོགས་བསྡུས་པའོ། ། བསྡུས་པ་བཅུ་གཅིག་པོ་འདི་ནི་ཐམས་ཅད་ཀྱང་འདུས་པས་བསྡུས་པར་རིག་པར་བྱའོ། །
གསུམ་པ་བསྡུས་པ་ལ་མཁས་པའི་ཕན་ཡོན་ནི། དམིགས་པ་ལ་སེམས་མངོན་བར་བསྡུས་པ་སྟེ་དགེ་བའི་རྩ་བ་འཕེལ་བ་ནི་ཞི་གནས་ཀྱིའོ། ། བཅུ་གཅིག་པ་མཚུངས་ལྡན་ལའང་དེ་ལྟར་གསུམ་གྱི་སོ་སོའི་མཚན་ཉིད་ལ་རྡུལ་ཕྲ་རབ་ཀྱི་ཕྱོགས་ལ་ཕྱོགས་ཅན་རྣམས་ཐ་དད་དུ་མི་འཇུག་པ་ནི་གཟུགས་ཀྱི་རྡུལ་གྱི་ཕྱོགས་སམ་གོ་ས་ན་ཕྱོགས་ཅན་དྲི་ལ་སོགས་པའང་གནས་པའོ། ། རྡུལ་ཕྲ་རབ་ལས་ཡན་ཆད་དམ་གོང་མ་ཕྱོགས་ཅན་འདྲེས་པ་ནི་རྙོག་ཆུའི་རྡུལ་དང་ས་འདྲེས་པ་ལྟ་བུའོ། ། འདུས་པ་ནི་རགས་པ་ནང་ཕྲད་པའོ། ། སྐྱེ་བ་ལ་སོགས་པ་གཅིག་པ་ནི་ལུས་གཅིག་གིས་བསྡུས་པའོ། ། རྩོད་པ་གང་ཡང་རུང་བ་ནི་འཇིག་རྟེན་ནམ་བསྟན་བཅོས་ཀྱི་རྩོད་པའོ། ། མཐུན་པར་རྟོགས་པའི་མཚུངས་ལྡན་ལ་ངོ་བོ་དང་ཁྱད་པར་དང་དབྱེ་བ་གསུམ་ལས་དང་པོ་ནི་གསལ་ལོ། ། གཉིས་པ་ལ་བདག་གི་དངོས་པོས་མ་ཡིན་པ་ནི། སེམས་ཉིད་སེམས་དང་མཚུངས་ལྡན་དང་ཚོར་བ་ཉིད་ཚོར་བ་དང་མཚུངས་ལྡན་མི་རུང་གི་སེམས་དང་སེམས་བྱུང་ཐ་དད་དགོས་པའོ། །
མི་མཐུན་པ་གཉིས་མ་ཡིན་པ་ནི་དགེ་མི་དགེ་འམ་ཆགས་སྡང་ལ་སོགས་པ་ལ་མི་རུང་སྟེ་རྣམ་པ་འགལ་བའི་ཕྱིར་རོ། ། དུས་མི་འདྲ་བ་གཉིས་མ་ཡིན་པ་ནི་ད་ལྟར་བ་དང་འདས་མ་འོངས་ལ་མི་རུང་བ་སྟེ་འགགས་པ་དང་མ་སྐྱེས་པ་དངོས་མེད་ཡིན་པས་དངོས་པོ་དང་མཚུངས་པ་མི་རུང་བའི་ཕྱིར་རོ། ། མི་མཐུན་པའི་ཁམས་དང་ས་པ་གཉིས་མ་ཡིན་པ་ནི་འདོད་གཟུགས་དང་བསམ་གཏན་དང་པོ་དང་གཉིས་པ་ལ་སོགས་པ་ལ་མི་རུང་བ་སྟེ་ཁམས་དང་ས་ཐ་དད་པས་འདྲ་བ་མེད་པའི་ཕྱིར་རོ། ། དབྱེ་བ་ལ་བཞིའི་ཀུན་ཏུ་འགྲོ་བ་དང་རེས་འགའ་བའི་མཚུངས་ལྡན་ལ་ཡིད་ནི་ཉོན་ཡིད་དོ། ། གནས་སྐབས་དང་རྒྱུན་གྱི་མཚུངས་ལྡན་ནི་གནས་སྐབས་ལས་གྱུར་པ་ཞེས་པས་སྟོན་པར་བྱེད་དེ་ཡུལ་ཡིད་དུ་འོང་བ་དང་ཕྲད་པའི་ཚེ་བདེ་བའི་ཚོར་བའི་མཚུངས་ལྡན་འབྱུང་བ་ལ་སོགས་པའོ། ། ལུས་སེམས་དང་བཅས་པའི་དུས་ན་མཚུངས་ལྡན་རྒྱུན་མི་ཆད་ལ། སེམས་མེད་ལ་སྙོམས་པར་ཞུགས་ནས་ལངས་པའི་མཚུངས་ལྡན་ནི་སྔོན་སེམས་རྒྱུན་ཆད་པའི་ཕྱིར་རོ། ། ཕྱིར་བལྟས་དང་ནང་བལྟས་ཀྱི་མཚུངས་ལྡན་ལ་མཉམ་བཞག་གིས་ས་ལ་ཕལ་ཆེར་སྨོས་པ་ནི་ཁམས་གོང་མ་གཉིས་ཀྱིའང་མཉམ་ལངས་ནི་ཕྱིར་བལྟས་ཀྱི་མཚུངས་ལྡན་ཡིན་པས་སོ། ། འདྲིས་པ་དང་མ་འདྲིས་པའི་མཚུངས་ལྡན་ལ་སོ་སོ་སྐྱེ་བོ་རྣམས་ཀྱི་སེམས་དང་སེམས་བྱུང་འདྲིས་པའི་མཚུངས་ལྡན་ཡིན་པ་ནི་སྔོན་དགེ་མི་དགེ་ལུང་མ་བསྟན་གསུམ་དུ་སྐྱེས་ནས་འདྲེས་པ་དེ་ལྟར་ཕྱིས་ཀྱང་བྱུང་བའི་ཕྱིར་རོ། ། དེའང་འདོད་པའི་སོ་སོ་སྐྱེ་བོ་ལ་གསུམ་ཀའི་མཚུངས་ལྡན་ཡོད་ལ།
གོང་མ་གཉིས་ལ་མི་དགེ་བའི་མཚུངས་ལྡན་མེད་དོ། ། སློབ་པ་དང་མི་སློབ་པ་དེ་དག་ལས་ཀྱང་ཁ་ཅིག་ཅེས་བྱ་བ་ནི་འདོད་པའི་སློབ་པ་རྒྱུན་ཞུགས་དང་ལན་གཅིག་ཕྱིར་འོང་གཉིས་ལ་གསུམ་ཀའི་མཚུངས་ལྡན་ཡོད་དེ་འདོད་པ་ལ་འདོད་ཆགས་དང་མ་བྲལ་བ་རྣམས་ལ་མི་དགེ་བ་ཡང་འབྱུང་བའི་ཕྱིར་རོ། ། འདོད་པའི་ཕྱིར་མི་འོང་དང་ཁམས་གོང་མ་གཉིས་ཀྱི་སློབ་པ་དང་ཁམས་གསུམ་ཀའི་མི་སློབ་པ་ལ་མི་དགེ་བ་མེད་དེ་འདོད་པ་ལ་འདོད་ཆགས་དང་བྲལ་བའི་ཕྱིར་རོ། ། དེ་ལ་སློབ་པའི་ལུང་མ་བསྟན་ནི་བསྒྲིབས་མ་བསྒྲིབས་གཉིས་ཀའི་ལུང་མ་བསྟན་ཡིན་ལ་མི་སློབ་པའི་ནི་མ་བསྒྲིབས་ལ་ལུང་མ་བསྟན་ཁོ་ནའོ། ། དང་པོ་ནི་མཐོང་ལམ་མོ། ། དེའི་འོག་མ་རྣམས་ནི་སྒོམ་ལམ་མཉམ་བཞག་གོ ། རྗེས་ཐོབ་ནི་དེ་བཞིན་ཉིད་དུ་སྣང་བའོ། ། དེ་དག་མ་འདྲེས་པའི་མཚུངས་ལྡན་ཡིན་པ་ནི་དེ་འདྲ་བའི་སེམས་སྔོན་སོ་སོ་སྐྱེ་བོའི་གནས་སྐབས་ན་སྐྱེས་ཤིང་འདྲིས་མ་མྱོང་བའི་ཕྱིར་རོ། ། གསུམ་པ་མཚུངས་ལྡན་ལ་མཁས་པའི་ཕན་ཡོན་ནི། བདག་མེད་པའི་སེམས་ཙམ་ལ་ཀུན་འགྲོ་དང་ཡུལ་ངེས་ལ་སོགས་པར་ཤེས་ནས་བདག་ཚོར་བར་བྱེད་དོ་བདག་རྣམ་པར་བྱང་ངོ་ཞེས་བདག་ཏུ་མངོན་ཞེན་སྤོང་ངོ་། །
བཅུ་གཉིས་པ་ལྡན་པའི་ཕྱི་དོན་ལ། གང་ཟག་དང་། ཆོས་དང་། ལྡན་ཚུལ་གསུམ་ལས་གང་ཟག་ནི་རིགས་ཆད་པ་དང་། སོ་སོ་སྐྱེ་བོ་དང་། འཕགས་པ་སྟེ་གསུམ་མོ། ། ཆོས་ནི་དགེ་བ་དང་ཉོན་མོངས་པ་ཅན་དང་ལུང་མ་བསྟན་གསུམ་མོ། ། མི་དགེ་བ་ནི་སྐྱེ་འཕགས་གཉིས་ཀ་ཕལ་ཆེ་བ་ལ་མ་ཁྱབ་པས་རེ་ཤིག་གཞག་གོ ། ལྡན་ཚུལ་ནི་ས་བོན་དང་དབང་དང་ཀུན་འབྱུང་བ་སྟེ་གསུམ་མོ། ། འདི་ལ་འགྲེལ་པ་མཛད་པས་ས་བོན་ནི་ནུས་པ་ཆེ་བ་ཡིན་ལ་དབང་ནི་ནུས་པ་ཆུང་བ་ཡིན་ནོ་ཞེས་རྟོགས་སོ། །
འདི་ནི་ཤིན་ཏུ་འཁྲུལ་པ་ཞིག་སྟེ་རྣམ་པར་གཏན་ལ་དབབ་པ་བསྡུ་བ་ལས། རྒྱུ་ས་བོན་ཡོངས་སུ་བརྟས་པས་ཡོངས་སུ་ཟིན་པ་ནི་དབང་དང་ལྡན་པ་ཞེས་བྱའོ་ཞེས་འབྱུང་བ་དང་། འདི་ཉིད་ལས་ཀྱང་། སྦྱོར་བ་ལས་བྱུང་བ་ཞེས་སྦྱོར་བས་ཡོངས་སུ་གསོས་པའི་མཐུ་ལྡན་ལ་བཤད་པ་དང་འགལ་བའི་ཕྱིར་རོ། ། དེས་ན་ས་བོན་ནི་གསོ་བྱེད་ཀྱི་རྐྱེན་དང་མ་ཕྲད་པའི་ནུས་པ་མཐུ་ཆུང་བ་དང་། དབང་ནི་དེ་རྐྱེན་གྱིས་གསོས་པས་ནུས་པ་མཐུ་ཆེ་བ་དང་ཀུན་འབྱུང་བ་ནི་འབྲས་བུ་གྲུབ་པའི་དུས་མངོན་གྱུར་ཡིན་པར་ཁོ་བོ་ཅག་འདོད་དེ། བྱེ་བཤད་ལས་ནུས་པའི་བྱེ་བྲག་ནི་ས་བོན་ནོ། ། དབང་ནི་དེ་རྐྱེན་ལ་ལྟོས་ནས་རྒྱུན་གྱིས་འབྲས་བུ་གྲུབ་པའི་དུས་སོ། ། མངོན་དུ་གྱུར་བ་ནི་དེའི་འབྲས་བུ་གྲུབ་པའི་དུས་སོ་ཞེས་གང་འབྱུང་བ་ཡིན་ནོ། ། དོན་དེ་ལྟར་རྣམ་པར་གཞག་པ་བྱས་ནས་ད་ནི་ལྡན་པའི་གྲངས་བརྗོད་དེ།
དེ་ལ་རིགས་ཆད་པ་ལ་ལུང་མ་བསྟན་གྱི་གསུམ་དང་ཉོན་མོངས་པ་ཅན་གྱི་གསུམ་དང་། དགེ་བའི་ས་བོན་ཏེ་བདུན་དང་ལྡན་གྱི་དགེ་བའི་དབང་དང་མངོན་གྱུར་གཉིས་ནི་ལོག་ལྟས་བཅོམ་པའི་ཕྱིར་མི་ལྡན་ནོ། ། འདོད་པའི་སོ་སོ་སྐྱེ་བོ་འདོད་ཆགས་དང་མ་བྲལ་བ་ནི་འདོད་པའི་ཆོས་དགུ་ཀ་དང་། གཟུགས་ཁམས་ཀྱི་ཆོས་གསུམ་གྱི་མངོན་དུ་རྒྱུ་མ་གཏོགས་པ་དྲུག་དང་གཟུགས་མེད་ཀྱིའང་དེ་ལྟར་དྲུག་སྟེ་ཉི་ཤུ་རྩ་གཅིག་དང་ལྡན་ནོ། ། དེ་ཁམས་གོང་མ་གཉིས་ཀྱི་དབང་དང་ལྡན་པ་ནི་ཐོས་བསམ་ལ་དེས་གོང་མའི་ས་བོན་གསོས་པ་ཡོད་པའི་ཕྱིར་རོ། ། གཟུགས་ཁམས་ཀྱི་སོ་སོ་སྐྱེ་བོ་དེ་ལ་འདོད་ཆགས་དང་མ་བྲལ་བ་ལ་རང་གི་ཆོས་དགུ་དང་གཟུགས་མེད་ཀྱི་མངོན་དུ་རྒྱུ་མ་གཏོགས་པ་དྲུག་དང་འདོད་པའི་ཡང་དེ་ལྟར་དྲུག་སྟེ་ཉི་ཤུ་རྩ་གཅིག་དང་ལྡན་ནོ། ། དེ་གཞན་གཉིས་ཀྱི་དབང་དང་ལྡན་པ་ནི་ཐོས་བསམ་པ་ལ་དེས་གོང་མའི་ས་བོན་གསོས་པ་ཡོད་པའི་ཕྱིར་དང་། ཤི་འཕོས་ནས་འདོད་པར་སྐྱེ་བ་ཡོད་པའི་ཕྱིར་རོ། ། གཟུགས་མེད་ཀྱི་སོ་སོ་སྐྱེ་བོ་ལ་རང་གི་ཆོས་དགུ་དང་། འོག་མ་གཉིས་ཀྱི་མངོན་དུ་རྒྱུ་མ་གཏོགས་པ་དྲུག་དྲུག་ཅུ་གཉིས་ཏེ།
ཉི་ཤུ་རྩ་གཅིག་དང་ལྡན་ནོ། ། འོག་མ་གཉིས་ཀྱི་དབང་དང་ལྡན་པ་ནི་ཤི་འཕོས་ནས་འོག་མར་སྐྱེ་བ་ཡོད་པའི་ཕྱིར་རོ། ། གཟུགས་མེད་ཀྱི་སོ་སོ་སྐྱེ་བོ་ལ། དེའི་ཕྱིར་སོ་སོ་སྐྱེ་བོ་ལ་ཆོས་གསུམ་པོ་དེ་བདུན་ཅུ་ལྡན་ནོ། ། འཕགས་པ་རྫོགས་པའི་སངས་རྒྱས་ལ་དགེ་བ་དབང་དང་མངོན་གྱུར་གཉིས་ཁོ་ན་ལས་གཞན་མེད་དེ་དགེ་བའི་ས་བོན་ཐམས་ཅད་ནི་ནུས་པ་མཐུ་ལྡན་ཡིན་པའི་ཕྱིར་དང་། ཉོན་མོངས་པའི་ས་བོན་ཟད་པའི་ཕྱིར་དང་། བྱ་བ་ཐམས་ཅད་ཡེ་ཤེས་སྔོན་དུ་འགྲོ་བས་ལུང་མ་བསྟན་མེད་པའི་ཕྱིར་རོ། ། བྱང་ཆུབ་སེམས་དཔའ་འཕགས་པ་ལ་དགུ་ཀ་ཡོད་དེ་རྗེས་ཐོབ་ན་ཉོན་མོངས་པ་མངོན་གྱུར་ཡོད་བར་ཐེག་བསྡུས་ལ་སོགས་པ་ནས་འབྱུང་བའི་ཕྱིར་རོ། ། རང་སངས་རྒྱས་དགྲ་བཅོམ་དང་ཉན་ཐོས་དགྲ་བཅོམ་གཉིས་ལ་ཉོན་མོངས་པའི་གསུམ་མ་གཏོགས་པ་དྲུག་དྲུག་ཅུ་གཉིས་ཡོད་དོ། ། རྒྱུན་ཞུགས་དང་ལན་གཅིག་ཕྱིར་འོང་དང་ཕྱིར་མི་འོང་དང་རང་སངས་རྒྱས་སློབ་པ་བཞི་ལ་མཐོང་སྒོམ་གཉིས་གང་གི་གཉེན་པོ་སྐྱེས་པ་དེའི་ཉོན་མོངས་པ་མེད་ཀྱང་སྤྱིར་སློབ་པ་རྣམས་ལ་ཉོན་མོངས་པ་རྒྱུད་ལ་ཡོད་པས་ཆོས་དགུ་ཀ་དང་ལྡན་ཏེ་དགུ་བཞི་སུམ་ཅུ་རྩ་དྲུག་གོ །
དེ་ལྟར་ན་འཕགས་པ་བཞི་ལ་ཆོས་གསུམ་པོ་ལྔ་བཅུ་རྩ་དགུ་ལྡན་ནོ། ། དེ་དག་ལ་མི་དགེ་བ་ལྡན་ཚུལ་ལ་རིགས་ཆད་དང་འདོད་པའི་སོ་སོ་སྐྱེ་བོ་ལ་གསུམ་ཀ་དང་། གཟུགས་དང་གཟུགས་མེད་པ་ལ་མངོན་དུ་རྒྱུ་མ་གཏོགས་པ་གཉིས་གཉིས་ཡོད་དེ། དབང་ཡོད་པ་ནི་དེ་དག་ཤི་འཕོས་ནས་ངན་སོང་དུ་སྐྱེ་བ་ཡོད་པའི་ཕྱིར་རོ། ། དེ་ལྟར་ན་ཁམས་གསུམ་གྱི་སོ་སོ་སྐྱེ་བོ་ལ་མི་དགེ་བ་བདུན་ལྡན་ནོ། ། འཕགས་པ་བཞི་ལ་སངས་རྒྱས་ལ་གསུམ་ཀ་མེད་ཅིང་བྱང་ཆུབ་སེམས་དཔའ་འཕགས་པ་ལ་ས་བོན་ལས་གཞན་མེད་དེ་ཡོད་ན་ནི་ལས་མི་དགེ་བའི་མཐུས་ངན་སོང་དུ་སྐྱེ་བར་འགྱུར་བ་ལས་རྒྱུད་བླ་མ་ལས། ལས་དང་ཉོན་མོངས་དབང་གིས་སྐྱེ། ། དེ་ལ་དེ་མེད་ཕྱིར་དེ་མེད། ། ཅེས་འབྱུང་བའི་ཕྱིར་རོ། ། རྒྱུན་ཞུགས་ནས་རང་སངས་རྒྱས་ཀྱི་བར་ལྔ་ལས་རྒྱུན་ཞུགས་དང་ལན་གཅིག་ཕྱིར་འོང་གཉིས་ལ་གསུམ་ཀ་ཡོད་དེ་མི་དགེ་བ་མངོན་གྱུར་ཡོད་པ་ནི་འདུལ་བ་ལུང་ལས།
རྒྱུན་དུ་ཞུགས་པ་ཁྱིམ་ཐབ་ཅན་བཤད་པའི་ཕྱིར་ཏེ། དེའི་འདོད་པ་བསྟེན་པ་ནི་མི་དགེ་བ་མངོན་གྱུར་ཡིན་ནོ། ། ཕྱིར་མི་འོང་དང་དགྲ་བཅོམ་པ་གཉིས་ནི་མངོན་གྱུར་ལས་གཞན་གཉིས་དང་ལྡན་ཏེ་དབང་དང་ལྡན་པ་ནི་ལུང་ལས། རང་སངས་རྒྱས་དུག་མདས་བཀྲོངས་པ་དང་། འཕགས་པ་མོ་འགལ་ཀུན་ཏུ་རྒྱུས་བཀྲོངས་པ་དང་། འཕགས་པ་རྒུར་ཆུང་ལྟོགས་ནས་བཀྲོངས་པ་ལ་སོགས་པ་འབྱུང་བའི་ཕྱིར་རོ། ། དེ་ལྟར་ན་སངས་རྒྱས་མ་གཏོགས་པའི་འཕགས་པ་གསུམ་ལ་བྱང་ཆུབ་སེམས་དཔའ་གཅིག་དང་། རྒྱུན་ཞུགས་དང་ཕྱིར་འོང་གཉིས་ལ་དྲུག་དང་། ཕྱིར་མི་འོང་དང་ཉན་ཐོས་དགྲ་བཅོམ་གཉིས་ལ་བཞི་དང་རང་སངས་རྒྱས་ལ་གཉིས་ཏེ་མི་དགེ་བ་བཅུ་གསུམ་ལྡན་ནོ། ། སངས་རྒྱས་ཀྱི་ཞབས་ལ་སེང་ལྡེང་ཟུག་པ་ལ་སོགས་པ་མི་དགེ་བའི་དབང་ཡོད་པར་ཀུན་ཏུ་སྟོན་པ་དེ་ནི་སེམས་ཅན་འདུལ་བའི་ཐབས་མཁས་ཀྱི་དྲང་དོན་ཁོ་ན་ཡིན་ཏེ་གསང་ཆེན་ཐབས་ལ་མཁས་པའི་མདོ་ལས་དེ་སྐད་དུ་འབྱུང་བའི་ཕྱིར་རོ། །
དོན་དེ་དག་མཛོད་ལས། འདོད་ཡིད་དགེ་དང་མི་དགེ་དང་། ། བསྒྲིབས་པ་དང་ནི་མ་བསྒྲིབས་པ། ། གཟུགས་དང་གཟུགས་མེད་པ་དག་ན། ། མི་དགེ་ལས་གཞན་ཟག་མེད་གཉིས། ། ཞེས་འབྱུང་བ་དང་མཐུན་པར་འགྱུར་རོ། ། གཞུང་དོན་ལ་མཚན་ཉིད་དྲན་པ་ལ་སྦྱར་ནས་དབྱེ་བ་བཤད་པ་དང་། ཕྱེ་བ་སོ་སོའི་མཚན་ཉིད་དང་། ལྡན་པ་ལ་མཁས་པའི་ཕན་ཡོན་གསུམ་གྱི་དང་པོའི་མཚན་ཉིད་ཀྱིས་སྔ་མ་བཞི་ནི་ཆོས་གསུམ་གྱི་འཕེལ་འགྲིབ་ལ་ཐོབ་པར་སྔར་བཤད་པ་དེ་ཉིད་དོ། ། གཉིས་པ་ལ་ས་བོན་དང་།
དབང་དང་། ཀུན་འབྱུང་བ་དང་། རིགས་ཆད་ཀྱི་ལྡན་པ་བྱེ་བྲག་ཏུ་བཤད་པ་བཞི་ཡོད་པའི་དང་པོ་ལའང་གཉིས་ཀྱི་སོ་སོ་སྐྱེ་བོའི་དབང་དུ་བྱས་པ་ནི་འདོད་པའི་ཁམས་སུ་སྐྱེས་པར་གྱུར་པ་ཞེས་བྱ་བས་སྟོན་ཏེ། འདི་ནི་འདོད་པ་ལ་འདོད་ཆགས་དང་མ་བྲལ་བའི་དབང་དུ་བྱས་པ་ཡིན་གྱི་བྲལ་ན་ནི་གང་ལ་བྲལ་བ་དེའི་ས་བོན་ལ་ཞི་རགས་ཀྱི་རྣམ་པས་གནོད་པ་བྱས་ཤིང་རྩ་བ་ནས་མ་སྤངས་པས་ས་བོན་དང་ལྡན་མི་ལྡན་གཉིས་ཀ་ཡིན་བར་འཆད་དོ། ། སྐྱེ་བས་ཐོབ་པའི་དགེ་བ་དང་ལྡན་པ་ནི་གང་དུ་སྐྱེས་པ་དེའི་ས་པའི་དགེ་བ་དང་ལྡན་གྱི་ཡན་མན་གྱི་དང་མི་ལྡན་ཏེ་དེར་མ་སྐྱེས་པའི་ཕྱིར་རོ་ཞེས་སློབ་དཔོན་རྒྱལ་བའི་སྲས་འཆད་དོ། ། ཡང་ན་སྐྱེས་ཐོབ་ཀྱི་དགེ་བའི་ས་བོན་ནི་ཀུན་གཞི་ལ་ཐོག་མ་མེད་པ་ནས་ཡོད་པས་ཏེ་དེ་དང་ལྡན་པས་ནི་སྦྱོར་བྱུང་གི་དགེ་བས་མ་ཁྱབ་པར་སྟོན་ཏེ། དེ་ནི་སྐྱེས་བུ་དམ་པ་ལ་བརྟེན་པ་ལ་སོགས་པ་ལ་ལྟོས་པའི་ཕྱིར་རོ། ། གཟུགས་ཀྱི་ཁམས་ཀྱང་དེ་བཞིན་ནོ། ། གཟུགས་མེད་པ་ལ་འོག་མ་གཉིས་ཀྱི་ས་བོན་ལྡན་པ་མ་ཡིན་པ་ཞེས་ཟེར་བ་ནི་དེས་དེ་ལ་གནོད་པ་བྱས་པའི་ཕྱིར་རོ། ། གཉིས་པ་འཕགས་པའི་དབང་དུ་བྱས་པ་ནི་ཁམས་གསུམ་པའི་ཞེས་བྱ་བས་སྟོན་ཏེ་གཉེན་པོ་ཐོབ་པ་ནི་འཇིག་རྟེན་ལས་འདས་པའི་ལམ་མོ། །
རྣམ་པ་གང་དང་ཞེས་བྱ་བ་ནི་མཐོང་ལམ་པ་མཐོང་སྤང་གི་ས་བོན་དང་མི་ལྡན་ལ་སྒོམ་སྤང་གི་དང་ལྡན་པ་དང་། དེ་ལའང་སྒོམ་ལམ་དགུ་དང་སྒོམ་སྤང་དགུ་ཚུལ་དེ་ལྟར་དུ་ཤེས་པར་བྱའོ། ། དབང་དང་ལྡན་པ་ནི་སྐྱེས་བུ་དམ་པ་ལ་བརྟེན་པ་དང་། དམ་པའི་ཆོས་ཉན་པ་དང་། ཚུལ་བཞིན་ཡིད་ལ་བྱེད་པ་ལ་སོགས་པ་ནི་སྦྱོར་བ་སྟེ་དེ་ལས་བྱུང་བའི་དགེ་བའི་ཆོས་རྣམས་ནི་འཇིག་རྟེན་པའི་བསམ་གཏན་དང་འདས་པའི་རྣམ་ཐར་ཞེས་སྦྱར་རོ། ། དེ་དག་ལས་གཞན་པའི་ལུང་མ་བསྟན་ནི་བཟོ་དང་སྤྲུལ་པ་ལ་སོགས་པ་སྟེ་དེ་དག་སྐྱེད་པའི་ས་བོན་མཐུ་ལྡན་ནོ། ། ཀུན་ཏུ་འབྱུང་བ་ནི་གསལ་ལོ། ། རིགས་ཆད་ཀྱི་ལྡན་པ་བྱེ་བྲག་ཏུ་བཤད་པ་ལ་དགེ་རྩ་ཆད་པ་ནི་སྔར་བཤད་པའི་ལོག་ལྟ་སྐྱེས་པ་སྟེ་ས་བོན་ཕྲ་མོ་ཙམ་དང་ལྡན་ལ། མཐུ་ཅན་དང་མི་ལྡན་པའོ། ། དེ་ཀུན་ནས་ཉོན་མོངས་པ་དང་གཏན་དུ་ལྡན་པ་ནི་ཐར་པ་མེད་པར་འདུ་ཤེས་པའམ་ཡོད་ཀྱང་ཐོབ་པ་མེད་པས་དེའི་གཉེན་པོ་མི་བརྟེན་པའི་ཕྱིར་རོ། །
དེ་ལྟ་བས་ན་དེ་བྱང་ཆུབ་གསུམ་དུ་མྱ་ངན་ལས་མི་འདའ་བའི་ཆོས་ཅན་ཡིན་ཏེ་དེ་ལ་ནི་མདོ་ལས། གཏན་དུ་འཁོར་བ་སྡོད་པར་འདོད་པས་འདོད་ཆེན་པོ་ཞེས་བཤད་དོ། ། དམ་པའི་ཆོས་སྤོང་བའང་འདི་ཉིད་དེ་རྒྱུད་བླ་མ་ལས། ཆོས་ལ་ཁོང་ཁྲོ་བདག་ལྟ་དང་། ། འཁོར་བའི་སྡུག་བསྔལ་གྱིས་འཇིགས་དང་། ། སེམས་ཅན་དོན་ལ་ལྟོས་མེད་པ། ། འདོད་ཆེན་མུ་སྟེགས་ཉན་ཐོས་དང་། ། རང་བྱུང་རྣམས་ཀྱི་སྒྲིབ་རྣམ་བཞི། ། ཞེས་འབྱུང་བ་བཞིན་ནོ། ། དེ་དག་ལ་ཐར་པའི་རྒྱུ་མེད་པའི་ཕྱིར་ཞེས་བྱ་བ་ལ་རྒྱུ་ནི་རིགས་སོ། །
འདིའང་གཞུང་འགའ་ཞིག་ལས་ཆོས་དབྱིངས་ལ་བཤད་དེ། སངས་རྒྱས་ཕལ་པོ་ཆེ་ལས། བྱང་ཆུབ་སེམས་དཔའི་རིགས་འདི་ནི་ཆོས་ཀྱི་དབྱིངས་ལྷུར་ལེན་པ་ཞེས་བྱ་བ་དང་། ཆོས་ཀྱི་དབྱིངས་ལ་དབྱེར་མེད་ཕྱིར་ཞེས་བྱ་བ་ལ་སོགས་པ་འབྱུང་བ་བཞིན་ནོ། ། བྱང་ཆུབ་སེམས་དཔའི་ས་ལས། སྐྱེ་མཆེད་དྲུག་གི་ཁྱད་པར་དང་། ཐེག་བསྡུས་རྩ་འགྲེལ་ལས། ཟག་མེད་ཀྱི་ས་བོན་དང་། རྣམ་པར་གཏན་ལ་དབབ་པ་བསྡུ་བ་དང་། འདིའི་འགྲེལ་པ་ལས་སྒྲིབ་པ་ལ་བཤད་ན།
དེ་དག་གི་དོན་གང་ཡིན་ཞེ་ན། སྨྲས་པ། ཆོས་དབྱིངས་མེད་ན་ཐར་པ་མི་འཐོབ་པ་ཙམ་ལ་དགོངས་ནས་དེ་རིགས་སུ་བསྟན་ལ། སྐྱེ་མཆེད་དྲུག་ནི་ཀུན་གཞིས་སྐྱེད་པས་དེས་མཚོན་ནས་སྐྱེད་བྱེད་ཀུན་གཞིའི་ཁྱད་པར་ཟག་མེད་ཀྱི་ས་བོན་ཉིད་སྟོན་ཏོ། ། སྒྲིབ་པ་སྲབ་པས་ནི་ཟག་མེད་ཀྱི་ས་བོན་ཡོད་པར་སྟོན་ཏོ། ། དེའི་ཕྱིར་ངེས་པའི་དོན་ནི་རིགས་ཟག་མེད་ཀྱི་ས་བོན་ཉིད་དོ། ། ཆོས་སྐུ་དང་གཟུགས་སྐུ་ཐམས་ཅད་ཀྱང་ཟག་མེད་ཀྱི་ས་བོན་ཐོས་བསམ་སྒོམ་གསུམ་གྱིས་རྒྱས་པར་བྱས་པ་ལས་འབྱུང་བ་ཡིན་ཏེ། ། དེའི་ཕྱིར་དེ་གཉིས་ཀྱི་རིགས་ལ་ཐ་དད་ཅིའང་མེད་དོ། ། འདིར་རིགས་ཆད་པ་ནི་ཟག་མེད་ཀྱི་ས་བོན་ཐོག་མ་མེད་པ་ནས་ཡོད་པ་དེ་ཆད་པའམ། ཆོས་དབྱིངས་མེད་པར་སོང་བ་ལ་སོགས་པ་ནི་མ་ཡིན་གྱི་སློབ་དཔོན་ངན་པ་ལས་ཆོས་ལོག་མཉན་པ་ལ་སོགས་པའི་སྟོབས་ཀྱིས་ལོག་ལྟ་སྐྱེས་ཏེ་ས་བོན་དེ་ནུས་པ་ཆུང་དུ་སོང་ཞིང་རེ་ཤིག་ས་བོན་དེ་གསོ་བའི་རྐྱེན་མི་འཇུག་སྟེ།
རྐྱེན་མི་འཇུག་པ་དེ་སྲིད་དུ་ཐར་པའི་རྒྱུ་ས་བོན་ནུས་པ་ཅན་དང་མི་ལྡན་པས་འཁོར་བ་ན་རྒྱུན་དུ་འཁྱམ་མོ། ། དེས་ན་རིགས་སད་པའི་རྐྱེན་དགེ་བའི་བཤེས་གཉེན་དང་ཐོས་པ་ལ་སོགས་པ་འཇུག་པ་དེ་ནི་རིགས་དང་ལྡན་པ་ཡིན་ལ། དེ་ལས་བཟློག་པ་ནི་རིགས་ཆད་པ་ཡིན་ནོ། ། དེ་ལ་རིགས་ཆད་པ་ནི་སེམས་ཙམ་པ་གཏན་ནས་འཁོར་བ་ལས་མི་ཐར་བར་འདོད་ལ། དབུ་མ་པ་རྣམས་ནི་རེ་ཤིག་རིགས་ཆད་པ་ཡིན་གྱི་གཏན་དུ་ནི་མ་ཡིན་ཏེ་མདོ་ལས། དེའང་རེ་ཤིག་ན་དགེ་བའི་རྩ་བ་སློང་བར་བྱེད་དོ། ། ཞེས་འབྱུང་བའི་ཕྱིར་རོ་ཞེས་འདོད་དོ། ། གསུམ་པ་ལྡན་པ་ལ་མཁས་པའི་ཕན་ཡོན་ལ་གཅིག་ཏུ་ངེས་པར་འདུ་ཤེས་པར་མི་འགྱུར་བ་ནི་ས་བོན་འགྱུར་བའི་སྟོབས་ཀྱིས་མངོན་གྱུར་འགྱུར་བར་ཤེས་ཏེ་ཤིན་ཏུ་གཡོ་བ་མི་རྟག་པ་དེ་ལ་རྗེས་སུ་ཆགས་པ་དང་ཁོང་ཁྲོ་བར་ག་ལ་འགྱུར་ཏེ་གློག་བཞིན་ནོ། ། ཆོས་མངོན་པའི་བཤད་པ་རྒྱན་གྱི་མེ་ཏོག་ལས་མཚན་ཉིད་ཀུན་ལས་བཏུས་པའི་བཤད་པ་སྟེ་ཀུན་ལས་བཏུས་པ་དང་པོ་བཤད་ཟིན་ཏོ།། །། གཉིས་པ་རྣམ་པར་ངེས་པ་ཀུན་ལས་བཏུས་པ་ལ་དབྱེ་བ་དང་།
སོ་སོའི་མཚན་ཉིད་གཉིས་ལས་དང་པོ་ནི། རྣམ་པར་ངེས་པ་གང་ཞེ་ན་ཞེས་བྱ་བ་ཡིན་ཏེ་གསལ་ལོ། ། གཉིས་པ་ལ་བདེན་པ་རྣམ་པར་ངེས་པ་ནས་འབེལ་གཏམ་གྱི་བར་དུ་དོན་བཞི་ལས། དང་པོ་ནི་དེ་ལྟར་ཤེས་བྱའི་མཚན་ཉིད་གཏན་ལ་ཕབ་ནས་འཕགས་པའི་བདེན་པ་ལ་འཇུག་པས་དེ་འཆད་དོ། ། འདི་ལ་བདེན་པའི་དབྱེ་བ་དང་སོ་སོའི་མཚན་ཉིད་དང་། བདེན་བཞིའི་རྣམ་པ་འཇིག་རྟེན་དང་འཇིག་རྟེན་ལས་འདས་པའི་སྒོ་ནས་རྣམ་པར་གཞག་པ་གསུམ་གྱི་དང་པོ་ནི། བདེན་པ་རྣམ་པར་ངེས་པ་གང་ཞེ་ན་ཞེས་པས་སྟོན་ཏོ། ། འདི་ལ་བདེན་བཞིའི་མཚན་ཉིད་དང་། དབྱེ་དོན་དང་། གྲངས་ངེས་པ་དང་།
གོ་རིམ་ངེས་པ་དང་། ངེས་ཚིག་ལྔ་ལས། དང་པོ་ནི། ཁ་ཅིག་སྡུག་བསྔལ་གྱི་བདེན་པའི་མཚན་ཉིད་ཟག་བཅས་ཀྱི་མྱོང་བ་གང་ཀུན་འབྱུང་གིས་བསྐྱེད་པ་ཞེས་ཟེར་བ་དེ་ནི་མ་ཡིན་ཏེ་མྱོང་བ་ནི་རིག་པའི་རྣམ་གྲངས་ཡིན་པས་སྣོད་ཀྱི་འཇིག་རྟེན་དེ་མ་ཡིན་པར་འགྱུར་བའི་ཕྱིར་རོ། ། དེས་ན་འདུས་བྱས་ཟག་བཅས་གང་ཞིག་ཀུན་འབྱུང་གིས་བསྐྱེད་པ་ཡིན་ནོ། ། ཀུན་འབྱུང་གི་མཚན་ཉིད་ནི་འདུས་བྱས་ཟག་བཅས་གང་ཞིག་སྡུག་བསྔལ་གྱི་རྒྱུ་བྱེད་པ་ཡིན་ནོ། ། འགོག་པའི་མཚན་ཉིད་ནི་ཆོས་གང་སྡུག་བསྔལ་རྒྱུ་དང་བཅས་པ་ཞི་བ་ཡིན་ནོ། ། ལམ་གྱི་མཚན་ཉིད་ནི་ཐར་པའི་གྲོང་དུ་ཕྱིན་པར་བྱེད་པ་ཡིན་ནོ། དེ་དག་གི་མཚན་གཞི་ནི་གཞུང་ནས་འབྱུང་བ་རྣམས་ཡིན་ནོ། ། དབྱེ་དོན་ནི་དང་པོ་གཉིས་དང་ཕྱི་མ་གཉིས་ནི་ཀུན་ནས་ཉོན་མོངས་པ་དང་རྣམ་བྱང་གི་སྒོ་ནས་རྫས་ཐ་དད་ཡིན་ཏེ་གཅིག་ཡིན་ན་དེ་གཉིས་གཅིག་ཏུ་ཐལ་བར་འགྱུར་རོ། །
སྡུག་བསྔལ་དང་ཀུན་འབྱུང་ཡང་སྤྱི་རིགས་ནི་རྒྱུ་འབྲས་ཡིན་པས་ཐ་དད་ཡིན་མོད་ཀྱི། འོན་ཀྱང་ཀུན་འབྱུང་ནི་སྡུག་བསྔལ་གསུམ་གྱི་རང་བཞིན་དུ་གནས་པས་དེ་དང་གཅིག་ཡིན་ལ་སྡུག་བསྔལ་ནི་ཀུན་འབྱུང་དང་མི་གཅིག་པའང་ཡིན་ཏེ་སྣོད་བཞིན་ནོ། ། འགོག་ལམ་གཉིས་ཀྱང་སྤྱི་རིགས་རྒྱུ་འབྲས་ཡིན་པས་ཐ་དད་ཡིན་མོད་ཀྱི། འོན་ཀྱང་འཕགས་པའི་རྣམ་གྲོལ་དང་ཁྱད་པར་གྱི་ལམ་འགའ་ཞིག་སྡུག་བསྔལ་རྒྱུ་དང་བཅས་པ་ཞི་བའི་ངོ་བོར་གནས་པའི་ཕྱིར་འགོག་པ་དང་གཅིག་ཡིན་ནོ། ། གྲངས་ངེས་ནི་ཆོས་ཐམས་ཅད་ཀུན་ནས་ཉོན་མོངས་པ་དང་རྣམ་བྱང་གཉིས་སུ་འདུས་པ་ལས། དང་པོ་ལའང་གང་ཞིག་ཉོན་མོངས་པ་དང་། གང་གིས་ཉོན་མོངས་པ་གཉིས་སུ་ངེས་ལ། གཉིས་པའང་གང་ཞིག་བྱང་བ་དང་། གང་གིས་བྱང་བ་གཉིས་སུ་དངོས་པོ་ལ་ངེས་པའི་ཕྱིར་རོ། ། གོ་རིམ་ངེས་པ་ནི་ཐར་པ་ཐོབ་པར་འདོད་པ་རྣམས་ཤེས་བྱ་ལ་ཇི་ལྟར་དཔྱོད་པའི་བློའི་རིམ་པ་བཞིན་བཀོད་དེ།
འདི་ལྟར་སྲིད་པ་གསུམ་ཇི་ལྟར་སྡུག་བསྔལ་བ་དང་། དེ་གང་ལས་བྱུང་བ་དང་། དེ་གཉིས་འགགས་པ་གང་ཞིག་ཡིན་པ་དང་། དེ་ཐོབ་པའི་ཐབས་ནི་གང་ཞིག་ཅེས་རྣམ་པར་དཔྱོད་པ་བཞིན་ཏེ་རྒྱུད་བླ་མ་ལས། ནད་ནི་ཤེས་བྱ་ནད་ཀྱི་རྒྱུ་ནི་སྤང་བྱ་ལ། བདེར་གནས་རེག་བྱ་སྨན་ནི་བསྟེན་པར་བྱ་བ་ལྟར། སྡུག་བསྔལ་རྒྱུ་དང་དེ་འགོག་པ་དང་དེ་ཡི་ལམ། ཤེས་བྱ་སྤང་བྱ་རེག་པར་བྱ་ཞིང་བསྟེན་པར་བྱ་ཞེས་འབྱུང་བ་བཞིན་ནོ། ། ངེས་ཚིག་ནི་རེ་རེའང་རྣམ་པ་བཞི་བཞིར་འཕགས་པ་རྣམས་ཀྱི་བློ་ལ་མ་ནོར་བར་སྣང་བས་ན་འཕགས་པའི་བདེན་པ་ཞེས་བྱའོ། ། སོ་སོའི་མཚན་ཉིད་ལ་སྡུག་བསྔལ་འཕགས་པའི་བདེན་པ་དང་།
སྡུག་བསྔལ་ཀུན་འབྱུང་བ་འཕགས་པའི་བདེན་པ་དང་། སྡུག་བསྔལ་འགོག་པ་འཕགས་པའི་བདེན་པ་དང་། སྡུག་བསྔལ་འགོག་པར་འགྲོ་བ་ལམ་འཕགས་པའི་བདེན་པ་བཤད་པ་བཞི་ལས། དང་པོ་ལ་མཚན་གཞི་དང་། མཚན་ཉིད་དང་། དེ་གཉིས་ཀའི་ཁྱད་ཆོས་བཤད་པའོ། ། དང་པོ་ལའང་མདོ་དང་། རྒྱས་པ་དང་། དོན་བསྡུ་བ་དང་། ཡོངས་སུ་དག་པའི་འཇིག་རྟེན་གྱི་ཁམས་སྡུག་བསྔལ་གྱི་བདེན་པ་མ་ཡིན་པར་བསྟན་པ་བཞི་ལས།
དང་པོ་ནི། སྡུག་བསྔལ་གྱི་བདེན་པ་གང་ཞེ་ན་ཞེས་བྱ་བ་ཡིན་ཏེ་འདིས་ནི་གང་ཞིག་སྐྱེ་བ་དང་། གང་དུ་སྐྱེ་བ་ཟག་བཅས་དེ་སྡུག་བསྔལ་གྱི་བདེན་པར་སྟོན་ཏོ། ། གཉིས་པ་ལ་སེམས་ཅན་སྐྱེ་བ་དང་། སྐྱེ་བའི་གནས་བཤད་པ་གཉིས་ཀྱི་དང་པོའི་སྤྱི་དོན་ལ་སེམས་ཅན་གྱི་འཇིག་རྟེན་གྱི་ངོ་བོ་དང་། ཁྱད་པར་བཤད་པ་གཉིས་ལས། དང་པོ་ནི། ཁམས་གསུམ་གྱིས་བསྡུས་པའི་སེམས་དང་ལྡན་པ་རྣམས་ཏེ་འདོད་པའི་ཁམས་ལ་ངན་སོང་གསུམ་དང་མི་དང་ལྷ་མ་ཡིན་དང་ལྷའོ། ། དེ་ལ་དམྱལ་བ་ནི་ཚ་བ་དང་གྲང་བ་དང་ཉི་ཚེ་བ་དང་ཉེ་འཁོར་བའོ། ། ཚ་བ་ནི་ཡང་སོས་དང་ཐིག་ནག་དང་བསྡུས་འཇོམས་དང་།
ངུ་འབོད་དང་ངུ་འབོད་ཆེན་པོ་དང་། ཚ་བ་དང་རབ་ཏུ་ཚ་བ་དང་། མནར་མེད་པ་སྟེ་བརྒྱད་དོ། ། གྲང་བ་ནི་ཆུ་བུར་ཅན་དང་། ཆུ་བུར་རྡོལ་བ་ཅན་དང་། ཨ་ཆུ་ཟེར་བ་དང་། ཀྱི་ཧུད་ཟེར་བ་དང་། སོ་ཐམ་ཐམ་པ་དང་། ཨུཏྤལ་ལྟར་གས་པ་དང་། པད་མ་ལྟར་གས་པ་དང་།
པདྨ་ཆེན་པོ་ལྟར་གས་པ་སྟེ་བརྒྱད་དོ། ། ཉེ་འཁོར་བ་ནི་ལྷག་མ་བཅུ་དྲུག་ཡིན་ལ། ཉི་ཚེ་བ་ནི་ཐག་པ་ལྟ་བུ་ལ་སོགས་པ་རྣམ་པའི་བྱེ་བྲག་དུ་མ་ཡོད་དོ། ། དུད་འགྲོ་ནི་ཀླུ་དང་ནམ་མཁའ་ལྡིང་དང་མིའམ་ཅི་དང་ལྟོ་འཕྱེ་ཆེན་པོ་ལ་སོགས་པ་རིགས་དཔག་ཏུ་མེད་པ་བཤད་ཀྱང་གནས་ན་གནས་པ་དང་ཁ་འཐོར་བ་གཉིས་སོ། ། ཡི་དྭགས་ནི་དྲན་པ་ཉེར་བཞག་ལས། ཆོས་ཀྱི་རྒྱལ་པོ་གཤིན་རྗེའི་འཁོར་སུམ་ཅུ་རྩ་དྲུག་བཤད་པ་ནི་འདི་ལྟ་སྟེ། ལྟོ་གུག་ཁ་ཁབ་ལྟར་ཕྲ་དང་། ། གཤང་ཟ་ཀུན་སྟོན་དྲི་ཟ་དང་། ། ཆོས་ཟ་སྦྱིན་པ་ཟ་བ་དང་། ། ཆུ་འཐུང་བསམ་པས་འཚོ་བ་དང་། །
མཆིལ་མ་ཟ་དང་ཕྲེང་བ་ཟ། ། ཁྲག་ཟ་ཤ་ཟ་གདུག་པ་ཟ། ། དྲག་ཤུལ་སྤྱོད་དང་གླགས་ལྟ་དང་། ། ས་འོག་གནས་དང་མཐུ་བོ་ཆེ། ། མཚན་མོ་ལུས་འབར་མི་གླགས་ལྟ། ། འདོད་གཟུགས་གླིང་བར་གནས་པ་དང་། ། གཤིན་རྗེ་དབྱུག་པ་བྱིས་པ་ཟ། ། ཚངས་སྲིན་འབྲུའི་ཤུན་པ་ཟ། ། མི་གཙང་ཟ་དང་ལམ་ཆེན་གནས། ། མང་དུ་ཟ་དང་མེ་མདག་ཟ། །
དུག་ཟ་དགོན་པར་གནས་པ་དང་། ། དུར་ཁྲོད་གནས་དང་ཤིང་ལ་གནས། ། ལམ་གྱི་བཞི་མདོར་གནས་པ་དང་། ། བདུད་ཀྱི་སྡེ་སྟེ་སུམ་ཅུ་དྲུག ། ཅེས་བྱའོ། ། གྲུལ་བུམ་དང་ཤ་ཟ་དང་སྲུལ་པོ་དང་ལུས་སྲུལ་པོ་དང་སྐེམ་བྱེད་དང་སྨྱོ་བྱེད་དང་རྗེད་བྱེད་དང་གྲིབ་གནོན་དང་གནོན་པོ་དང་རོ་ལངས་ལ་སོགས་པ་ནི་ཕལ་ཆེར་ཡི་དྭགས་ཡིན་ལ་ཀླུའང་སྲིད་དོ། ། དེ་དག་ཀྱང་གནས་ན་གནས་པ་དང་མཁའ་ལ་རྒྱུ་བ་གཉིས་སོ། ། ཡང་ན་ས་ལས། ཕྱིའི་སྒྲིབ་པ་ཅན་དང་། ནང་གི་སྒྲིབ་པ་དང་།
ཟས་སྐོམ་ལ་སྒྲིབ་པ་ཅན་གསུམ་དུ་བཤད་དོ། ། དེ་ལྟར་ན་ངན་སོང་གསུམ་ལ་སེམས་ཅན་གྱི་རིགས་ཉི་ཤུ་རྩ་གཉིས་སོ། ། མི་ལ་གླིང་བཞི་དང་གླིང་ཕྲན་བརྒྱད་དེ་བཅུ་གཉིས་སོ། ། སིང་ག་གླིང་པ་དང་། ཟངས་གླིང་པ་དང་། གསེར་གླིང་པ་དང་། ཙུ་ཏའི་གླིང་པ་དང་། ཀམ་པོ་ཚེའི་གླིང་པ་དང་། ཟླ་བའི་གླིང་པ་དང་། ནོར་བུའི་གླིང་པ་དང་།
མ་ལ་ཡའི་གླིང་པ་ལ་སོགས་པ་ནི་འཛམ་བུ་གླིང་པར་འདུས་ཏེ་སློབ་དཔོན་འཕགས་པ་ལྷ་སིང་ག་གླིང་དུ་འཁྲུངས་ཀྱང་འཛམ་བུ་གླིང་པར་བརྗོད་པ་བཞིན་ནོ། ། ལྷ་མ་ཡིན་ལ་ནི་སྒྲ་གཅན་འཛིན་པ་དང་། མགུལ་ཕྲེང་བ་དང་། རབ་གནོན་པ་དང་། ཐག་བཟངས་རིས་པ་སྟེ་བཞིའོ། ། ལྷ་ལ་ནི་རྒྱལ་ཆེན་རིས་བཞི་ནས་གཞན་འཕྲུལ་དབང་བྱེད་ཀྱི་བར་དྲུག་གོ མདོ་སྡེ་རྣམས་ལས། རི་དང་ཆུ་ཀླུང་དང་ལྗོན་ཤིང་དང་། ནགས་ཚལ་དང་ས་བླ་དང་ནམ་མཁའ་དང་། རྒྱ་མཚོའི་ལྷ་ལ་སོགས་པ་དུ་མ་འབྱུང་བ་དེ་ནི་རྒྱལ་ཆེན་རིས་བཞི་པ་ཡིན་ཏེ།
འདུལ་བ་ལུང་ལས། ལྗོན་ཤིང་གི་ལྷ་གསོ་སྦྱོང་རལ་རྒྱལ་ཆེན་རིས་བཞི་པར་བཤད་པ་བཞིན་ནོ། ། དྲི་ཟ་ནི་འདོད་ལྷ་དང་པོ་གཉིས་ཀྱི་བྱེ་བྲག་ཡིན་ནོ། ། དེ་ལྟར་རྒྱས་པར་ཕྱེ་ན་འདོད་ཁམས་ན་སེམས་ཅན་གྱི་སྐྱེ་བ་བཞི་བཅུ་རྩ་བཞི་ཡིན་ནོ། ། དེ་དག་ནི་གཟུགས་ལ་སོགས་པ་འདོད་པའི་ཡོན་ཏན་གྱིས་འཚོ་ཞིང་དེ་ལ་འདོད་ཆགས་དང་མ་བྲལ་བའི་ཕྱིར་འདོད་པའི་ཁམས་ཞེས་བྱའོ། ། གཟུགས་ཁམས་ལ་ཚངས་རིས་ལ་སོགས་པ་གསུམ་ནི་བསམ་གཏན་དང་པོ་ཡིན་ནོ། ། འོད་ཆུང་ལ་སོགས་པ་གསུམ་ནི་བསམ་གཏན་གཉིས་པ་ཡིན་ནོ། ། དགེ་ཆུང་ལ་སོགས་པ་གསུམ་ནི་བསམ་གཏན་གསུམ་པ་ཡིན་ནོ། ། སྤྲིན་མེད་ལ་སོགས་པ་བརྒྱད་ནི་བསམ་གཏན་བཞི་པ་ཡིན་ནོ། ། ཐེག་ཆེན་པ་རྣམས་ནི་འོག་མིན་གྱི་སྟེང་ངམ་ཡང་ན་ཕྱོགས་གཅིག་ན་འོག་མིན་ཆེན་པོ་ཞེས་བྱ་བ་ལ་ལོངས་སྐུའི་ཞིང་ཡོད་པར་འདོད་དེ་ལང་ཀར་གཤེགས་པ་ལས།
གཙང་མའི་གནས་དག་རྣམ་སྤངས་པའི། ། འོག་མིན་གནས་ནི་ཉམས་དགའ་བར། ། ཡང་དག་རྫོགས་སངས་དེར་སངས་རྒྱས། ། སྤྲུལ་པ་འདིར་ནི་མངོན་སངས་རྒྱས། ། ཞེས་འབྱུང་བའི་ཕྱིར་རོ། ། དེ་ལྟར་འདི་དང་གཙང་མ་རིས་ཀྱི་ལྔ་ནི་སྡུག་བསྔལ་གྱི་བདེན་པའི་སེམས་ཅན་སྐྱེ་བ་མ་ཡིན་མོད་ཀྱི་གཟུགས་ཁམས་པ་ཡིན་པའི་ཕྱིར་ཞར་ལ་བཤད་པ་ཡིན་ནོ། ། དེ་ལྟར་གཟུགས་ཁམས་ཀྱི་སྐྱེ་བ་ནི་བཅོ་བརྒྱད་ཡིན་ལ། དེ་དག་གཟུགས་གཞན་པས་ཆེ་བའི་ཕྱིར་དང་གཟུགས་ལ་འདོད་ཆགས་དང་བྲལ་བའི་ཕྱིར་གཟུགས་ཀྱི་ཁམས་སོ། ། གཟུགས་མེད་ཀྱི་ཁམས་ལ་ནམ་མཁའ་མཐའ་ཡས་སྐྱེ་མཆེད་ལ་སོགས་པ་བཞི་ནི་གཟུགས་ཡེ་མེད་པའི་ཕྱིར་དང་། ། གཟུགས་མེད་པའི་མིང་བཞི་ལ་འདོད་ཆགས་རྒྱས་པའི་ཕྱིར་གཟུགས་མེད་ཅེས་བྱའོ། །
དེ་ལྟར་ཁམས་གསུམ་ན་སེམས་ཅན་གྱི་སྐྱེ་བའི་རིགས་རྒྱས་པར་ཕྱེ་ན་དྲུག་ཅུ་རྩ་དྲུག་ཡིན་ནོ། ། གང་ཡང་མཛོད་ལས། དམྱལ་བ་ཡི་དྭགས་དུད་འགྲོ་དང་། ། མི་རྣམས་དང་ནི་ལྷ་རྣམས་དག ། འདོད་པའི་ཁམས་ཡིན་དམྱལ་བ་དང་། ། གླིང་དབྱེ་བ་ལས་དེ་ཉི་ཤུ། ། གོང་མའི་གནས་དག་བཅུ་བདུན་ནི། ། གཟུགས་ཁམས་ཡིན་དེར་སོ་སོ་ཡི། ། བསམ་གཏན་ས་ནི་གསུམ་པ་ཡིན། ། བཞི་པ་ས་ནི་བརྒྱད་པ་ཡིན། །
ཞེས་སེམས་ཅན་གྱི་སྐྱེ་བ་བཞི་བཅུ་རྩ་གཅིག་ཏུ་བཤད་པ་དང་། གཞུང་འདི་ལས་སེམས་ཅན་སྐྱེ་བའི་གྲངས་སུམ་ཅུ་རྩ་ལྔ་བཤད་པ་དེ་དག་ནི་རེ་ཤིག་དེ་ལྟར་མ་ཚང་བ་ཙམ་ཞིག་བཀོད་པ་ཡིན་གྱི་དེ་ལྟར་ངེས་པར་ནི་མི་བཞེད་པའི་ཕྱིར་འགལ་བ་མེད་དེ་ཁོ་བོ་ཅག་གིས་འདི་ལྟར་ནི་དྲན་པ་ཉེར་བཞག་ལ་སོགས་པ་གསུང་རབ་དུ་མ་ལས་བྱུང་བ་ཡིན་ནོ། ། ཁྱད་པར་བཤད་པ་ལ་ས་དང་། འགྲོ་བ་དང་། སྐྱེ་བ་དང་། ལུས་དང་། ཚེ་དང་། ལོངས་སྤྱོད་ཀྱི་ཁྱད་པར་བཤད་པ་དྲུག་ལས། ། དང་པོ་ནི་ཁམས་གསུམ་གྱི་སེམས་ཅན་སྐྱེ་བའི་དབྱེ་བ་དེ་དག་ལ་ནི་ས་དགུའོ། ། ས་ནི།
སེམས་ཏེ་སེམས་མི་འདྲ་བ་དགུ་ལས་དེར་བཞག་སྟེ་ལུས་མི་འདྲ་བ་ལས་སར་འཇོག་ན་འདོད་པའི་ཁམས་ས་མང་པོ་པ་དང་། གཟུགས་མེད་ན་སའི་དབྱེ་བ་མེད་པར་ཐལ་བར་འགྱུར་པའི་ཕྱིར་རོ། ། དེས་ན་འདོད་ཁམས་ནི་འདོད་པ་ལ་ཞེན་ཅིང་རྣམ་གཡེང་དང་བཅས་པ་སེམས་ལས་བྱུང་བའི་སྡུག་བསྔལ་དང་བཅས་པར་ཐམས་ཅད་མཐུན་པས་གཅིག་ཏུ་གཞག་གོ ། བསམ་གཏན་པ་གང་དག་ནང་ཕན་ཚུན་ཡན་ལག་མཐུན་ཞིང་གཟུགས་མེད་པ་གང་དག་དམིགས་པ་མཐུན་ལ་རང་སའི་ཉོན་མོངས་པ་ཡང་འདྲ་བ་དེ་དག་ནི་བསམ་གཏན་ས་བཞི་དང་གཟུགས་མེད་ས་བཞི་ཡིན་ནོ། ། འགྲོ་བའི་ཁྱད་པར་ནི་རིས་དྲུག་གམ་ལྔ་སྟེ། ལྷ་མ་ཡིན་ནི་བླུན་པས་དྲན་པ་ཉེར་བཞག་ལ་སོགས་པ་ནས་དུད་འགྲོར་བསྡུས་ལ། མདོ་ཁ་ཅིག་ལས་ལོངས་སྤྱོད་ལྷ་དང་མཉམ་ཞིང་ལྷ་དང་གཉེན་སྲེ་བས་ལྷར་བསྡུས་པར་བཤད་མོད་ཀྱི། འོན་ཀྱང་རིགས་དྲུག་ཉིད་ལེགས་སོ། ། བར་དོ་ནི་སློབ་དཔོན་རྒྱ་མཚོ་སྤྲིན་གྱིས་རིགས་དྲུག་ཏུ་མ་འདུས་པར་བཤད་ལ། གདགས་པ་ལས་ཀྱང་སྲིད་པ་བར་མ་ནི་འགྲོ་བ་ལྔས་མ་བསྡུས་སོ་ཞེས་འབྱུང་ངོ་། །
ཡང་ན་གང་དུ་སྐྱེ་བར་འགྱུར་བའི་བྱད་གཟུགས་ཅན་ཡིན་པས་དེར་བསྡུའོ། ། ཡང་ན་བདེ་འགྲོ་དང་ངན་འགྲོ་གསུམ་གསུམ་དུ་བསྡུའོ། ། དལ་བ་དང་མི་ཁོམ་པ་གཉིས་སུ་བསྡུ་ན། དམྱལ་བ་ཡི་དྭགས་དུད་འགྲོ་དང་། ། ཀླ་ཀློ་ཚེ་རིང་ལྷ་དང་ནི། ། ལོག་ལྟ་སངས་རྒྱས་ཀྱིས་སྟོང་པ། ། ལྐུགས་པ་འདི་རྣམས་མི་ཁོམ་བརྒྱད། ། ཅེས་འབྱུང་བའི་བརྒྱད་པོ་དེ་དག་མ་གཏོགས་པ་ཐམས་ཅད་ནི་དལ་བ་ཡིན་ཏེ། འདོད་ལྷ་སོགས་པ་བཞིན་ནོ། ། དེས་ན་གཉིས་པོས་ནི་ཐམས་ཅད་མ་བསྡུས་སོ། །
དེ་ལ་འདོད་ཁམས་ནི་འགྲོ་བ་ལྔ་དང་། དྲུག་པའི་ཕྱོགས་གཅིག་དང་། བདེ་འགྲོ་ངན་འགྲོ་གཉིས་ཀས་བསྡུས་ལ། གོང་མ་གཉིས་ནི་ལྷའི་འགྲོ་བའི་ཕྱོགས་གཅིག་དང་བདེ་འགྲོ་ཁོ་ནས་བསྡུས་སོ། ། དལ་བ་དང་མི་ཁོམ་པ་ནི་ཁམས་གསུམ་ཀ་ན་འདྲེས་མ་ཁོ་ནར་སྣང་སྟེ་ཁམས་གོང་མ་གཉིས་ནའང་ལམ་སྒོམ་པ་དེ་དག་ནི་དལ་བ་ཉིད་ཡིན་ལ་འདུ་ཤེས་མེད་པ་བ་དང་གཟུགས་མེད་པ་ལམ་མི་སྒོམ་པ་དེ་དག་ནི་མི་ཁོམ་པ་ཉིད་ཡིན་པའི་ཕྱིར་རོ། ། སྐྱེ་བོའི་ཁྱད་པར་ལ་དོན་གསུམ་གྱི་དང་པོ་དོན་དངོས་ནི་མཛོད་ལས། གཟུགས་ཅན་གྱི་སྐྱེ་བ་་་་་་འདིར་ནི་སྒོ་ང་ལས་སྐྱེས་སོགས། ། སེམས་ཅན་སྐྱེ་གནས་བཞི་དག་ཏུ། ། མི་དང་དུད་འགྲོ་རྣམ་པ་བཞི། ། དམྱལ་བ་རྣམས་དང་ལྷ་རྣམས་དང་། །
སྲིད་པ་བར་མ་བརྫུས་ཏེ་སྐྱེ། ། ཡི་དྭགས་མངལ་ནས་སྐྱེ་བའང་ཡིན། ། ཞེས་འབྱུང་ངོ་། ། རྒྱས་པས་ཞུས་པ་ལས་ལྷ་ཕྲུ་གུ་མངལ་དུ་ཞག་བདུན་གནས་པར་གསུངས་པ་དེ་ནི་བར་དོའི་ལུས་ཕ་མའི་ལུས་ལ་འཁྲིལ་བ་ལ་དགོངས་པ་ཡིན་ནོ། ། དེའི་རྟགས་སུ་ཞག་བདུན་གྱི་གོང་དུ་ལག་ཏུ་མེ་ཏོག་གཅིག་འོང་བར་བཤད་དོ། ། མི་བརྫུས་སྐྱེས་ནི་བསྐལ་པ་དང་པོའི་མི་རྣམས་དང་སློབ་དཔོན་འཕགས་པ་ལྷ་སིང་ག་ལའི་རྒྱལ་པོའི་ལྡུམ་རའི་པད་མ་ལས་སྐྱེས་པ་བཞིན་ནོ། ། དྲོད་གཤེར་ལས་སྐྱེས་པ་ནི་རྒྱལ་པོ་ང་ལས་ནུ་དང་། མཛེས་པ་དང་། ཉེ་མཛེས་དང་། ཐི་བའི་ཕྲེང་བ་ཅན་མ་དང་ལ་སོགས་ཆུ་ཤིང་ལས་ཨ་མྲ་སྐྱོང་མ་སྐྱེས་པ་ལ་སོགས་པ་ཡིན་ནོ། །
སྒོ་ང་ལས་སྐྱེས་པ་ནི་གནས་བརྟན་བྲག་དང་ཉེ་བའི་བྲག་ཁྲུང་ཁྲུང་མོ་ལས་སྐྱེས་པ་དང་། རི་དྭགས་འཛིན་གྱི་མའི་བུ་སུམ་ཅུ་རྩ་གཉིས་དང་། རྒྱལ་པོ་ལྔ་ལེན་གྱི་བུ་ལྔ་བརྒྱ་རྣམས་སོ། ། དུད་འགྲོ་བརྫུས་སྐྱེས་ནི་ཀླུ་དང་འདབ་བཟངས་ཏེ་གདགས་པ་ལས་འདབ་བཟངས་སྒོང་སྐྱེས་ཀྱིས་ཀླུ་སྒོང་སྐྱེས་ཁོ་ན་ཟ་ལ། མངལ་སྐྱེས་ཀྱིས་མངལ་སྐྱེས་དང་གཉིས་ཟ་ཞིང་། དྲོད་གཤེར་སྐྱེས་ཀྱིས་དྲོད་གཤེར་སྐྱེས་དང་གསུམ་ཟ་ལ། འདབ་བཟངས་བརྫུས་སྐྱེས་ཀྱིས་ཀླུ་རིགས་བཞི་ཀ་ཟའོ། ། ཞེས་བྱ་བ་དང་། སྟོང་སྤྱི་ཕུད་ན་ཀླུ་རིགས་བཞི་སྟོང་རྒྱ་མཚོ་ལ་གནས་ཤིང་སྐྱེ་གནས་བཞི་ལས་སྐྱེས་པའི་ནམ་མཁའ་ལྡིང་བཞི་སྟོང་ཤིང་ཤལ་མ་ལི་སྡོང་པོ་ལ་གནས་སོ་ཞེས་འབྱུང་བ་བཞིན་ནོ། ། ཡི་དྭགས་ཕལ་ཆེར་ནི་བརྫུས་སྐྱེས་ཡིན་ལ་མངལ་སྐྱེས་ཀྱང་ཡོད་དོ། །
གང་པོའི་རྟོགས་པ་བརྗོད་པ་ལས། མཽའུ་གལ་གྱི་བུ་ལ་ཡི་དྭགས་མོས་སྨྲས་པ། བདག་གིས་མཚན་མོ་བུ་ལྔ་དང་། ། དེ་བཞིན་ཉིན་མོ་བུ་ལྔ་དག ། བསྐྱེད་ནས་དེ་དག་ཟ་མོད་ཀྱི། ། འོན་ཀྱང་བདག་ནི་ཚིམ་པ་མེད། ། ཅེས་འབྱུང་བ་བཞིན་ནོ། ། གཉིས་པ་ཇི་ལྟར་སྐྱེ་ཚུལ་ནི། འདོད་ཁམས་པ་རྣམས་མི་དགེ་བ་སྤོང་བའི་ངོ་ཚ་དང་ཁྲེལ་མེད་པས་གཅེར་བུར་སྐྱེ་སྟེ་རྒྱལ་བུ་དོན་གྲུབ་དང་། དགེ་སློང་མ་དཀར་མོ་དང་།
དགེ་ཚུལ་སྣ་མ་ནི་གོས་དང་བཅས་པའོ། ། ལྷ་རྣམས་ནི། བྱིས་པ་ལོ་ལྔ་ལོན་པ་ནས། ། ལོ་བཅུ་ལོན་པ་ལྟ་བུའི་བར། ། དེ་དག་ཏུ་སྐྱེ་གཟུགས་ཅན་རྣམས། ། ཀུན་རྫོགས་གོས་དང་བཅས་པ་ཉིད། ། ཅེས་འབྱུང་སྟེ་ཚེ་ལོ་བརྒྱ་པའི་བྱིས་པ་དང་རིམ་པ་བཞིན་སྦྱར་རོ། ། གཞན་རྣམས་ནི་སྐྱེ་དྲགས་པས་ལུས་མྱུར་དུ་རྫོགས་ལ། བརྒྱ་བྱིན་ལུས་རྫོགས་པ་སྐྱེ་སྟེ་སྔ་ཕྱི་བརྗེ་བའང་ལྷ་གཞན་གྱིས་མི་ཚོར་ལྷ་ཐམས་ཅད་ལ་རྒས་པ་ནི་མེད་དོ། ། སྐྱེ་གནས་ཕལ་ཆེར་ནི་བརྫུས་སྐྱེས་ཀྱིས་བསྡུས་པས་དེ་མང་ཞིང་བཟང་ངོ་། །
འོ་ན་ཅིའི་ཕྱིར་སངས་རྒྱས་འདི་ལས་མི་སྐྱེ་ཞེ་ན། ཤཱཀྱའི་རིགས་ཆེན་པོ་ཆོས་ལ་གཟུད་པའི་ཕྱིར་དང་། འཁོར་ལོས་བསྒྱུར་བའི་རིགས་ཡིན་ནོ་ཞེས་རིམ་གྲོ་སྐྱེད་དུ་གཞུག་པ་དང་། མིར་གྱུར་པས་ཀྱང་གྲུབ་པ་འདི་འདྲ་བ་ཐོབ་བོ་ཞེས་གདུལ་བྱ་སྤྲོ་བ་སྐྱེད་པ་དང་། གཅེར་བུ་པའི་གཞུང་ལས། མ་འོངས་པ་ན་སྒྱུ་མ་མཁན་གྱི་སྒྱུ་མས་འཇིག་རྟེན་ཐམས་ཅད་སླུ་བར་འགྱུར་ རོ་ཞེས་འབྱུང་བ་དེ་ལྟ་བུར་རྟོག་པ་སྤང་བ་དང་། སྐུ་གདུང་དང་རིང་བསྲེལ་གྱིས་སེམས་ཅན་དཔག་ཏུ་མེད་པ་མཐོ་རིས་དང་བྱང་གྲོལ་ལ་དགོད་པའི་ཕྱིར་ཏེ། བརྫུས་སྐྱེས་ལ་དེ་དག་མི་རུང་བའི་ཕྱིར་རོ། ། ཡང་འདོད་པའི་མི་དང་ལྷ་དང་པོ་བཞི་ནི་འདོད་པ་གྲུབ་ཟིན་གནས་པ་ལ་དབང་བྱེད་པའི་སྐྱེ་བ་ཡིན་ལ། འཕྲུལ་དགའ་བ་རྣམས་ནི་འདོད་པ་རང་གིས་སྤྲུལ་པ་ལ་དབང་བྱེད་པའི་སྐྱེ་བ་ཡིན་ནོ། །
གཞན་འཕྲུལ་དབང་བྱེད་པ་རྣམས་ནི་འདོད་པ་གཞན་གྱིས་སྤྲུལ་པ་ལ་དབང་བྱེད་པའི་སྐྱེ་བ་ཡིན་ནོ། ། བསམ་གཏན་དང་པོ་གསུམ་གྱི་ས་དགུ་ན་དབེན་པ་ལས་སྐྱེས་པ་དང་ཏིང་ངེ་འཛིན་ལས་སྐྱེས་པའི་བདེ་བ་སྐྱེ་བ་གསུམ་ཞེས་བྱ་སྟེ་མཛོད་ལས། འདོད་པ་སྐྱེ་བ་གསུམ་པོ་ནི། འདོད་པའི་ལྷ་དང་མིར་བཅས་རྣམས། བདེ་བ་སྐྱེ་བ་གསུམ་པོ་ནི། བསམ་གཏན་གསུམ་ལ་ས་དགུ་ཡིན། ། ཞེས་འབྱུང་བ་ཡིན་ནོ། ། གསུམ་པ་ཕན་ཚུན་བསྡུས་པའི་ཚུལ་ལ་བསམ་གཏན་བཞི་པ་ནི། སྐྱེ་བ་བཞིས་བསྡུས་ཀྱང་གསུམ་གྱིས་མ་བསྡུས་ལ་གཟུགས་མེད་རིས་བཞི་ནི་སྐྱེ་བ་བདུན་ཀས་མ་བསྡུས་ཏེ་དེ་དག་ལ་སྐྱེ་བའི་དོན་མི་གནས་པའི་ཕྱིར་རོ། ། གང་ཡང་མཛོད་ལས།
སྐྱེ་བ་ལས་ནི་རྣམ་པ་བཞི། ། ཞེས་འབྱུང་བ་དེ་ནི་གང་དུ་ཤི་བ་དེར་མིང་བཞི་གྲུབ་པ་ཙམ་ལ་དགོངས་པ་ཡིན་ལ་སྔར་བཤད་པའི་སྐྱེ་བ་བདུན་ནི་གཟུགས་ཅན་གྱི་སྐྱེ་བ་ཁོ་ན་ཡིན་པའི་ཕྱིར་རོ། ། བརྫུས་སྐྱེས་ཀྱང་མ་ཡིན་ཏེ་མཛོད་ལས། བརྫུས་ཏེ་འབྱུང་བའི་སྐྱེ་གནས་གང་ཞེ་ན། སེམས་ཅན་གང་དག་དབང་པོ་མ་ཚང་བ་མ་ཡིན་ཞིང་དམན་པ་མ་ཡིན་ལ་ཡན་ལག་དང་ཉིང་ ལག་ཐམས་ཅད་དང་ལྡན་པར་ཅིག་ཅར་དུ་སྐྱེ་བ་རྣམས་སོ་ཞེས་འབྱུང་བའི་ཕྱིར་རོ། ། དེ་ཉིད་ཕྱིར་སྐྱེ་གནས་བཞི་དང་འགྲོ་བ་དྲུག་ནི་ཕན་ཚུན་གཅིག་གིས་གཅིག་མ་ལུས་པར་བསྡུས་པ་མ་ཡིན་ཏེ་ལྷའི་ཕྱོགས་གཅིག་གཟུགས་མེད་པར་སྐྱེ་གནས་བཞིས་མ་བསྡུས་པའི་ཕྱིར་དང་། བརྫུས་སྐྱེས་ཀྱི་ཕྱོགས་གཅིག་བར་དོ་འགྲོ་བ་དྲུག་གིས་མ་བསྡུས་པའི་ཕྱིར་རོ། ། གང་ཡང་གདགས་པ་ལས། སྐྱེ་གནས་བཞིས་ནི་འགྲོ་བ་ལྔ་བསྡུས་སོ་ཞེས་འབྱུང་བ་དེ་ནི་འགྲོ་བ་ཕལ་ཆེར་བསྡུས་པ་ལ་དགོངས་པ་ཡིན་ནོ། ། ལུས་ཀྱི་ཁྱད་པར་ལ་དོན་དངོས་དང་།
དེ་འཇལ་བྱེད་ཀྱི་ངེས་པ་བཤད་པ་གཉིས་ཀྱི། དང་པོ་ནི། ཆོས་མངོན་པ་ལས། ངན་སོང་གསུམ་གྱི་ལུས་ཚད་མ་ངེས་པས་མ་བཤད་མོད་ཀྱི། འདིར་ནི་གསུང་རབ་ལས་འབྱུང་བ་རྣམས་བརྗོད་པར་བྱའོ། ། དེ་ལ་རྒྱལ་བའི་ཡུམ་ལས། ཆོས་ལ་སྐུར་པ་འདེབས་པའི་ལུས་ཚད་བཤད་དུ་མི་རུང་བར་གསུངས་ལ། བཟང་སྐྱོང་གིས་ཞུས་པ་ལས། དམྱལ་བ་འགའ་ཞིག་ལ་ཁྲུ་བརྒྱད་ཡོད་པར་གསུངས་སོ། ། དྲན་པ་ཉེར་བཞག་ལས།
མཚམས་མེད་གཅིག་བྱས་པའི་མནར་མེད་ཀྱི་ལུས་ལ་དཔག་ཚད་གཅིག་ནས། ལྔ་བྱས་པ་ལ་དཔག་ཚད་ལྔའི་བར་དུ་གསུངས་ལ། མྱ་ངན་ལས་འདས་པ་ལས། འཚམས་མེད་བརྒྱད་བྱས་པའི་ལུས་ལ་དཔག་ཚད་བརྒྱད་ཁྲི་ཡོད་ཀྱང་གཅིག་ལ་གཅིག་མི་ཐོགས་པར་གསུངས་སོ། ། དཀོན་མཆོག་ཏ་ལ་ལའི་མདོ་ལས། ཐེག་ཆེན་ལ་སྐུར་པ་བཏབ་པའི་དམྱལ་བའི་ལྕེ་ལ་དཔག་ཚད་འབུམ་ཡོད་པར་བཤད་དོ། ། ཉི་ཚེ་བ་ནི་ལུང་གཞིའི་དགེ་འདུན་འཚོའི་རྟོགས་པ་བརྗོད་པ་ལས་ ཐག་པ་དང་ཕྱགས་མ་དང་གཏུན་དང་རྩིག་པ་དང་དགེ་སྦྱོང་གི་རྣམ་པར་ཡང་བཤད་ལ། དཔལ་ལྡན་གྱི་རྟོགས་པ་བརྗོད་པ་ལས། ལྕགས་ཀྱི་ཁང་པ་མེ་འབར་བ་ལྟ་བུར་གསུངས་སོ། ། ཉི་མའི་སྙིང་པོ་ལས།
ཡི་དྭགས་ཆུང་བ་ལ་མཐོ་གང་དང་། ཆེ་བ་ལ་དཔག་ཚད་སྟོང་དང་། དུད་འགྲོ་ཆུང་བ་ལ་སྐྲ་རྩེའི་ལྔ་བཅུའི་ཆ་དང་། གླང་པོ་ཆེ་རབ་བརྟན་དང་ས་སྲུངས་ཀྱི་བུ་ལ་མཐའ་སྐོར་དུ་དཔག་ཚད་བདུན་ཡོད་པར་བཤད་དོ། ། ལས་བརྒྱ་པ་ལས། ཆུ་སྲིན་ཆེ་བ་ལ་དཔག་ཚད་ཉིས་སྟོང་བདུན་བརྒྱ་བཤད་ལ། རྣམ་པར་ཤེས་པ་འཕོ་བའི་མདོ་ལས། ཀླུ་དགའ་བོ་དང་ཉེ་དགའ་བོའི་ལུས་ཀྱིས་རི་རབ་ཀྱང་གཡོ་ཞིང་དབུགས་ཀྱི་དུག་གིས་རྒྱ་མཚོ་ཡང་བཏུང་དུ་མི་རུང་བར་བྱེད་པར་བཤད་དོ། ། ལུང་གཞི་ལས། ཀླུ་དེ་གཉིས་ཀྱིས་རི་རབ་ལ་ལན་གསུམ་གསུམ་དཀྲིས་པར་བཤད་ལ།
ཉི་མའི་སྙིང་པོའི་མདོ་ལས། རྒྱ་མཚོ་ཆེན་པོ་ན་གནས་པའི་ཀླུའི་རྒྱལ་པོ་རྣམས་ཀྱིས་དེ་ལས་ལུས་མ་འཕགས་པར་སུམ་ཅུ་རྩ་གསུམ་དུ་ལུས་ཀྱི་སྟོད་ཀྱིས་ཕྱིན་ནས་ཐུབ་པ་ལ་ཆོས་མཉན་པར་གསུངས་སོ། ། ཕྱག་ན་རྡོ་རྗེའི་གཟུངས་ལས། ཕྱག་ན་རྡོ་རྗེའི་ལུས་རྒྱ་མཚོའི་ཟབས་སུ་དཔག་ཚད་བརྒྱད་ཁྲི་ཡོད་པས་རྐང་པའི་པུས་མོར་ཕྱིན་པ་ལ་ཀླུའི་རྒྱལ་པོ་འདབ་བཟངས་ཀྱིས་སྐ་རགས་བྱས་པར་བཤད་དེ་ངན་སོང་གསུམ་གྱི་ལུས་ནི་དེ་ལྟ་བུ་ཡིན་ནོ། ། མཐོ་རིས་མི་ནི་མཛོད་ལས། འཛམ་བུ་གླིང་པ་རྣམས་ཀྱི་ཚད། ཁྲུ་བཞི་པ་དང་ཕྱེད་དང་བཞི། ། ཤར་དང་བ་ལང་སྤྱོད་དང་ནི། ། བྱང་ཞེས་བྱ་བ་ཉིས་འགྱུར་བསྐྱེད། ། ཅེས་འབྱུང་སྟེ་འཛམ་བུ་གླིང་པའི་ཚེ་ལོ་བརྒྱ་པའི་དབང་དུ་བྱས་པས་གཞན་གསུམ་ལ་འཕེལ་འགྲིབ་མེད་ལ།
འཛམ་བུ་གླིང་པ་ལ་འཕེལ་འགྲིབ་ཡོད་ཀྱང་རང་གི་ཁྲུ་ཚད་ལས་མི་འདའོ། ། སྟོན་པ་ཤཱཀྱ་ཐུབ་པ་ནི་ཚེ་ལོ་བརྒྱ་པ་གཞན་གྱི་སུམ་འགྱུར་ཡིན་ལ། བརྒྱ་པ་ནི་ད་ལྟའི་ཉིས་འགྱུར་ཙམ་མོ། ། བསྐལ་པ་དང་པོའི་འཛམ་བུ་གླིང་པ་ནི་སུམ་ཅུ་རྩ་གསུམ་པ་དང་མཉམ་སྟེ་ཡབ་སྲས་མཇལ་བ་ལས། སྤྱི་བོ་སྐྱེས་བརྒྱ་བྱིན་དང་སྟན་གཅིག་ལ་འདུག་པའི་ཚེ་མིག་འབྱེད་འཛུམ་མ་གཏོགས་པ་ཁྱད་པར་མ་བྱུང་བར་གསུངས་པའི་ཕྱིར་རོ། ། གླིང་ཕྲན་པའི་ལུས་ཚད་བཤད་པ་མ་མཐོང་ངོ་། ། ས་ལས། ལྷ་མ་ཡིན་གྱི་ལུས་ཚད་ནི་སུམ་ཅུ་རྩ་གསུམ་དང་འདྲ་ཞིང་བརྒྱ་བྱིན་ལ་རྒྱང་གྲགས་གསུམ་ཡོད་པར་བཤད་དོ། ། འདོད་དང་ལྡན་པ་ལྷ་ཡི་ལུས། ། བཞི་ཆ་ནས་ནི་རྒྱང་གྲགས་དག །
ཕྱེད་དང་གཉིས་ཀྱི་བར་དུ་བསྐྱེད། ། ཅེས་བྱ་བ་ནི་རྒྱལ་ཆེན་རིས་བཞི་བཞི་ཆ་དང་སུམ་ཅུ་རྩ་གསུམ་ལ་སོགས་པ་བཞི་ཆ་གཉིས་དང་། བཞི་ཆ་གསུམ་དང་། རྒྱང་གྲགས་གཅིག་དང་། རྒྱང་གྲངས་གཉིས་དང་བཞི་ཆ་དང་། རྒྱང་གྲགས་ཕྱེད་དང་གཉིས་ཀྱི་བར་དུ་སྦྱར་རོ། ། གཟུགས་ཅན་དང་པོ་དཔག་ཚད་ཕྱེད། ། དེ་ཡི་གོང་མ་ཕྱེད་ཕྱེད་བསྐྱེད། ། འོད་ཆུང་རྣམས་ཀྱི་ལྟག་ཡན་ཆད། ། ལུས་ནི་ཉིས་འགྱུར་ཉིས་འགྱུར་ཏེ། །
སྤྲིན་མེད་དཔག་ཚད་གསུམ་དོར་རོ། ། ཞེས་བྱ་བ་ནི་ཚངས་རིས་པ་དཔག་ཚད་ཕྱེད་དོ། ། མདུན་ན་འདོན་གཅིག་གོ ། ཚངས་ཆེན་པ་ཕྱེད་དང་གཉིས་སོ། ། འོད་ཆུང་བ་གཉིས་སོ། ། ཚད་མེད་འོད་བཞིའོ། ། འོད་གསལ་བ་བརྒྱད་དོ། ། དགེ་ཆུང་བཅུ་དྲུག་གོ ། ཚད་མེད་དགེ་སུམ་ཅུ་རྩ་གཉིས་སོ། ། དགེ་རྒྱས་དྲུག་ཅུ་རྩ་བཞིའོ། །
སྤྲིན་མེད་པ་དེ་ལ་ཉིས་འགྱུར་ལ་དཔག་ཚད་གསུམ་ཕྲི་བས་བརྒྱ་ཉི་ཤུ་རྩ་ལྔའོ། ། བསོད་ནམས་སྐྱེས་ཉིས་བརྒྱ་ལྔ་བཅུའོ། ། འབྲས་བུ་ཆེ་ལྔ་བརྒྱའོ། ། མི་ཆེ་བ་སྟོང་ངོ་། ། མི་གདུང་བ་ཉིས་སྟོང་སྟེ་འཛམ་བུ་གླིང་དང་མཉམ་མོ། ། གྱ་ནོམ་སྣང་བཞི་སྟོང་ངོ་། ། ཤིན་ཏུ་མཐོང་བརྒྱད་སྟོང་ངོ་། ། འོག་མིན་པ་དཔག་ཚད་ཁྲི་དྲུག་སྟོང་སྟེ་ཞབས་མཐིལ་འཛམ་བུ་གླིང་བས་ཆེའོ། ། གཟུགས་མེད་ལའང་ཕལ་ཆེན་པ་དང་གོས་དམར་ཅན་གྱི་སྡེ་པ་གཉིས་གཟུགས་ཕྲ་ཞིང་དྭངས་པ་ཡོད་དེ་ཚེ་དང་དྲོད་གཉིས་འདྲེས་པར་གསུངས་པའི་ཕྱིར་དང་། མིང་དང་གཟུགས་ཕན་ཚུན་བརྟེན་པར་གསུངས་པའི་ཕྱིར་དང་།
རྣམ་པར་ཤེས་པའི་རྐྱེན་གྱིས་མིང་དང་གཟུགས་ཞེས་གསུངས་པའི་ཕྱིར་རོ་ཞེས་ཟེར་རོ། ། དེ་ནི་མ་ཡིན་ཏེ་དེ་སྐད་གསུངས་པ་དེ་ནི་ཁམས་འོག་མ་གཉིས་ལ་དགོངས་ནས་གསུངས་པའི་ཕྱིར་དང་། མདོ་ལས། གཟུགས་མེད་པའི་རྣམ་པར་ཐར་པ་ཞི་བ་གང་དག་གཟུགས་རྣམས་ལས་འདས་ནས་ཞེས་བྱ་བ་དང་། གཟུགས་ཅན་མ་ཡིན་པའི་སེམས་ཅན་དག་ཡོད་དེ་ཞེས་བྱ་བ་དང་། རྣམ་པ་ཐམས་ཅད་དུ་གཟུགས་ཀྱི་འདུ་ཤེས་རྣམས་ལས་ཡང་དག་པར་འདས་ནས་ཞེས་གསུངས་པའི་ཕྱིར་རོ། ། དེ་ནི་ཕྲ་བ་དང་དྭངས་པ་ལ་དགོངས་སོ་ཞེ་ན་འོ་ན་ནི་ཆུའི་སྐྱེ་བོ་ཕྲ་མོ་དང་བར་དོ་དང་གཟུགས་ཁམས་པ་རྣམས་ཀྱང་གཟུགས་མེད་དུ་འཆད་པར་འགྱུར་རོ། ། དམན་པ་ལ་དགག་པའི་སྒྲ་སྦྱར་བའང་མ་ཡིན་ཏེ་སྲིད་རྩེ་ཡང་སེམས་མེད་དུ་གསུང་བར་འགྱུར་བའི་ཕྱིར་དང་། གཟུགས་ཤིག་ཡོད་ན་ནི་རྣམ་པ་ཐམས་ཅད་དུ་དེ་ལ་འདུ་ཤེས་སུ་འགྱུར་བས་ཁྱབ་པའི་ཕྱིར་རོ། ། དེ་བཞིན་དུ་སངས་རྒྱས་ཕལ་པོ་ཆེ་ལ་སོགས་པའི་མདོ་ལས།
གཟུགས་མེད་པའི་ལྷའི་གཞལ་ཡས་ཁང་དང་། དེ་དག་ཆོས་མཉན་པའི་ཕྱིར་ལག་ན་མེ་ཏོག་ཐོགས་ཏེ་སངས་རྒྱས་ཀྱི་དྲུང་དུ་འོངས་པར་བཤད་པ་དེའང་དེ་ན་ཡོད་པའི་འཕགས་པ་ཕྱིར་མི་འོང་ལ་སོགས་པའི་ཏིང་ངེ་འཛིན་གྱིས་སྤྲུལ་པ་ཡིན་གྱི་རྣམ་སྨིན་གྱི་ལུས་ནི་མ་ཡིན་ཏེ་དོན་གསང་རྣམ་པར་ཕྱེ་བ་ལས། གཟུགས་མེད་པ་ན་སྤྱོད་པ་རྣམས་ཀྱི་མིག་ལ་སོགས་པ་ནི་ཏིང་ངེ་འཛིན་ལས་སྐྱེས་པ་ཡིན་ནོ་ཞེས་བྱ་བ་དང་། མཛོད་ལས་ཀྱང་། གཟུགས་མེད་པ་ན་གཟུགས་མེད་དོ། ། གཟུགས་ནི་སེམས་ལས་སྐྱེ་བར་འགྱུར། ། ཞེས་འབྱུང་བ་བཞིན་ནོ། ། དེའི་ཕྱིར་དེ་དག་ལ་རྣམ་སྨིན་གྱི་གཟུགས་མེད་ཅིང་སྤྲུལ་པའི་གཟུགས་ཚད་མ་ངེས་པས་མདོ་དང་བསྟན་བཅོས་དག་ལས་ཚད་མ་གསུངས་སོ། ། འཇལ་བྱེད་ཀྱི་ངེས་པ་ནི་མཛོད་ལས། གཟུགས་མིང་དུས་མཐའ་རྡུལ་ཡིག་དང་། །
སྐད་ཅིག་ཕྲ་རབ་རྡུལ་དང་ནི། ། རྡུལ་ཕྲན་དང་ནི་དེ་བཞིན་དུ། ། ལྕགས་ཆུ་རི་བོང་ལུག་དང་གླང་། ། ཉི་ཟེར་རྡུལ་དང་སྲོ་མ་དང་། ། དེ་ལས་བྱུང་དང་དེ་བཞིན་ནས། ། སོར་ཚིགས་ཞེས་བྱ་གོང་བདུན་འགྱུར། ། སོར་མོ་ཉི་ཤུ་བཞི་ལ་ཁྲུ། ། ཁྲུ་བཞི་ལ་ནི་གཞུ་གང་ངོ་། ། དེ་དག་ལྔ་བརྒྱ་རྣམས་ལ་ནི། ། རྒྱང་གྲགས་དེ་ལ་དགོན་པར་འདོད། །
དེ་བརྒྱད་དཔག་ཚད་ཅེས་བྱའོ། ། ཞེས་འབྱུང་ངོ་། ། དེ་ལ་ཕྲ་རབ་རྡུལ་ནས་སོར་ཚིགས་ཀྱི་བར་བཅུ་གཉིས་ནི་སྔ་མ་སྔ་མ་བདུན་བདུན་ཕྱི་མ་ཕྱི་མའི་ཚད་ཡིན་ནོ། ། དེ་དག་ལ་ལྕགས་བྱང་མ་མ་ཆགས་པའི་རྡུལ་ཞེས་བྱ་བ་ལ་སོགས་པར་འདོད་པ་ནི་མུན་སྤྲུལ་ཡིན་པས་ཐ་སྙད་ཙམ་དུ་བཤད་དོ། ། སྲོ་མ་ནས་འདོམ་གྱི་བར་ནི་ཚེ་ལོ་བརྒྱ་པའི་ཡིན་ཏེ་དཔག་ཚད་ལ་ཚེ་ལོ་བརྒྱ་པའི་འདོམ་བཞི་སྟོང་སྟེ་ཐམས་ཅད་ཀྱང་དེའི་དུས་ནས་བརྩིའོ། ། འདི་ལ་གདགས་པ་ལས། རྡུལ་ཕྲ་རབ་བདུན་ལ་ཉི་ཟེར་རྡུལ་དུ་རྩི་བ་དང་། ལུང་རྣམ་འབྱེད་ལས། གྲངས་འདི་དང་མཐུན་པའི་དྲུག་འགྱུར་དང་། དུས་འཁོར་ལས།
བརྒྱད་འགྱུར་དུ་བཤད་པའང་ཡོད་དོ། ། ཚེའི་ཁྱད་པར་ལའང་གཉིས་ལས་དང་པོ་དོན་དངོས་ནི་མཐོ་རིས་ནས་བཤད་ན་གོ་བདེ་བས། སྒྲ་མི་སྙན་ན་ཚེ་སྟོང་སྟེ། ། གཉིས་ལ་ཕྱེད་ཕྱེད་སྤངས་པའོ། ། འདི་ན་མ་ངེས་ཐ་མར་ནི། ། ལོ་བཅུ་དང་པོ་དཔག་ཏུ་མེད། ། ཅེས་འབྱུང་སྟེ་གཉིས་ནི་བ་ལང་སྤྱོད་ནས་བརྩིའོ། ། འདི་ན་བསྐལ་པ་དང་པོ་དཔག་ཏུ་མེད་པའང་དཀྲིགས་ཕྲག་དགུ་ལས་མི་འདའ་འོ། ། མི་རྣམས་ཀྱི་ལོ་ལྔ་བཅུ་ལས། ། འདོད་པ་དག་གི་ལྷ་རྣམས་ལས། །
འོག་མ་དག་གི་ཉིན་ཞག་གཅིག ། དེས་ན་ཚེ་ལོ་ལྔ་བརྒྱའོ། ། གོང་མ་གཉིས་ཀ་ཉིས་འགྱུར་རོ། ། སུམ་ཅུ་རྩ་གསུམ་ཡན་ཆད་ནི་ཉིན་ཞག་དང་ཚེ་གཉིས་ཀ་ཉིས་འགྱུར་ཏེ་མིའི་ལོ་བརྒྱ་ལ་སུམ་ཅུ་རྩ་གསུམ་པའི་ཉིན་ཞག་གཅིག་སྟེ་དེ་ལྟ་བུའི་ཚེ་ལོ་སྟོང་ངོ་། ། མིའི་ལོ་ཉིས་བརྒྱ་དང་བཞི་བརྒྱ་དང་བརྒྱད་བརྒྱ་དང་སྟོང་དྲུག་བརྒྱ་ནི་འཐབ་བྲལ་ལ་སོགས་པའི་ཞག་གཅིག་ཡིན་ལ་ཉིན་ཞག་དེའི་ལྷའི་ལོ་ཉིས་སྟོང་དང་། བཞི་སྟོང་དང་། བརྒྱད་སྟོང་དང་། ཁྲི་དྲུག་སྟོང་ཐུབ་བོ། ། དེ་ལ་རྒྱལ་ཆེན་རིས་བཞི་ལ་མི་ལོ་ས་ཡ་ཕྲག་དགུའོ། ། སུམ་ཅུ་རྩ་གསུམ་ལ་བྱེ་བ་གསུམ་དང་ས་ཡ་དྲུག་གོ །
འཐབ་བྲལ་དུང་ཕྱུར་གཅིག་དང་བྱེ་བ་བཞི་དང་ས་ཡ་བཞིའོ། ། དགའ་ལྡན་ལ་དུང་ཕྱུར་ལྔ་བྱེ་བ་བདུན་ས་ཡ་དྲུག་གོ ། འཕྲུལ་དགའ་ལ་ཐེར་འབུམ་གཉིས་དུང་ཕྱུར་གསུམ་ས་ཡ་བཞིའོ། ། གཞན་འཕྲུལ་ལ་མི་ལོ་ཐེར་འབུམ་དགུ་དུང་ཕྱུར་གཉིས་བྱེ་བ་གཅིག་ས་ཡ་དྲུག་ཡོད་དོ། ། གཉའ་ཤིང་འཛིན་ཡན་ཆད་ན་ཉི་ཟླ་མེད་པས་ཉིན་མཚན་ནི་ཀུ་མུ་ད་དང་པདྨ་བཞིན་དུ་མེ་ཏོག་ཁ་བྱེ་ཟུམ་དང་བྱ་སྐད་འབྱིན་མི་འབྱིན་དང་། གཉིད་སངས་པ་དང་བྲོ་བ་ལས་སོ། ། སྣང་བའི་བྱ་བ་ནི་རང་གི་འོད་ཀྱིས་སོ། ། གཟུགས་ཅན་ཉིན་མཚན་མེད་ཚེ་ནི། རང་ལུས་གཞལ་བའི་བསྐལ་པ་ཡིན་ཞེས་བྱ་བ་ནི་དེ་ན་སྤྲུལ་པ་མ་གཏོགས་པ་མེ་ཏོག་དང་དུད་འགྲོ་ལ་སོགས་པ་མེད་པས་ཉིན་མཚན་གཞག་ཏུ་མེད་ཀྱི་ཚེ་ཚད་ནི། གཟུགས་ཅན་དང་པོ་བསྐལ་པ་ཕྱེད། །
དེ་ཡི་གོང་མ་ཕྱེད་ཕྱེད་བསྐྱེད། ། འོད་ཆུང་རྣམས་ཀྱི་ལྟག་ཡན་ཆད། ། ཚེ་ནི་ཉིས་འགྱུར་ཉིས་འགྱུར་ཏེ། ། སྤྲིན་མེད་བསྐལ་པ་གསུམ་དོར་རོ། ། ཞེས་བསྒྱུར་ཏེ་ཚངས་རིས་པ་བསྐལ་པ་ཕྱེད་དང་། འོད་ཆུང་བ་གཉིས་དང་། འདུ་ཤེས་མེད་པ་བ་བསྐལ་པ་ཆེན་པོ་ལྔ་བརྒྱ་དང་། འོག་མིན་པ་བསྐལ་པ་ཁྲི་དྲུག་སྟོང་གི་བར་དུ་སྔར་བཤད་པའི་དཔག་ཚད་ཀྱི་གནས་སུ་བསྐལ་པ་བཅུ་དྲུག་ལ་བརྩིའོ། ། གཟུགས་མེད་བསྐལ་པ་སྟོང་ཕྲག་ནི། ། ཉི་ཤུ་ལྷག་པ་ལྷག་པ་ཡིན། །
ཞེས་བྱ་བ་ལ་གཟུགས་མེད་བཞི་ནི་བསྐལ་པ་ཉི་ཁྲི་དང་བཞི་ཁྲི་དང་དྲུག་ཁྲི་དང་བརྒྱད་ཁྲི་ཡིན་ནོ། ། བསྐལ་པའི་བྱེ་བྲག་ནི་འོད་ཆུང་ནས་བཟུང་བསྐལ་ཆེན་སྟེ། དེའི་འོག་མ་ཕྱེད་ཡིན་ནོ་ཞེས་འབྱུང་བས་ཚངས་ཆེན་མན་ཆད་བསྐལ་པ་ཆེན་པོའི་ཕྱེད་བར་བསྐལ་བཞི་བཅུ་ལ་བསྐལ་པར་བྱས་ནས་དེའི་ཕྱེད་ཉི་ཤུ་ལ་བསྐལ་པ་ཕྱེད་དུ་བྱས་པ་ཚངས་རིས་པ་དང་། བཞི་བཅུ་ལ་བསྐལ་པ་གཅིག་ཏུ་བྱས་པ་མདུན་ན་འདོན་དང་། དྲུག་ཅུ་ལ་བསྐལ་པ་ཕྱེད་དང་གཉིས་ཀྱི་མིང་བཏགས་པ་ཚངས་ཆེན་གྱི་ཚེ་ཚད་ཡིན་ཏེ། དེས་སྟོངས་པའི་བསྐལ་པ་མ་གཏོགས་པའི་བསྐལ་པ་གསུམ་གྱི་ངོ་ཐུབ་པའི་ཕྱིར་རོ། ། ཚངས་ཆེན་དང་འོད་ཆུང་གི་བར་ན་བར་བསྐལ་བརྒྱ་ཡོད་པར་ཤེས་པར་བྱའོ། ། ངན་འགྲོའི་ཚེ་ཚད་ནི་ཡང་སོས་ལ་སོགས་དྲུག་རིམ་བཞིན། འདོད་ལྷའི་ཚེ་དང་ཉིན་ཞག་མཉམ། ། དེས་ན་དེ་དག་རྣམས་ཀྱི་ཚེ། །
འདོད་པའི་ལྷ་དང་འདྲ་བ་ཡིན། ། རབ་ཏུ་ཚ་ཕྱེད་མནར་མེད་ནི། བར་གྱི་བསྐལ་པའོ་ཞེས་བྱ་བ་ལ། འདོད་ལྷ་དྲུག་གི་ཚེའི་ཚད་གང་ཡིན་པ་དེ་ནི་ཡང་སོས་ནས་ཚ་བའི་བར་དྲུག་གི་ཉིན་ཞག་སྟེ་དེའི་ལོ་ལྔ་བརྒྱ་ནས་ཁྲི་དྲུག་སྟོང་གི་བར་དུ་རིག་པར་བྱའོ། ། དེ་ལ་ཡང་སོས་ཀྱི་ལྔ་བརྒྱ་ལ་མི་ལོ་ཁྲག་ཁྲིག་དྲུག ཁྲག་ཁྲིག་ཆེན་པོ་གཅིག ཐེར་འབུམ་ཆེན་པོ་གཉིས་ཡོད་དོ། ། ཐིག་ནག་གི་སྟོང་ལ་མི་ལོ་རབ་བཀྲམ་གཅིག་ཁྲག་ཁྲིག་དགུ ཁྲག་ཁྲིག་ཆེན་པོ་གཉིས་ཐེར་འབུམ་ཆེན་པོ་དྲུག་གོ ། བསྡུས་འཇོམས་ཀྱི་ཉིས་སྟོང་ལ་མིའི་སྟོང་རབ་བཀྲམ་ཆེན་པོ་གཅིག་ཁྲག་ཁྲིག་དྲུག ཁྲག་ཁྲིག་ཆེན་པོ་གསུམ།
ཐེར་འབུམ་ཆེན་པོ་བརྒྱད་དོ། ། ངུ་འབོད་ཀྱི་བཞི་སྟོང་ལ་མི་ལོ་རབ་བཀྲམ་གཉིས། ། རབ་བཀྲམ་ཆེན་པོ་བརྒྱད། ཁྲག་ཁྲིག་གསུམ། ཁྲག་ཁྲིག་ཆེན་པོ་དགུ ཐེར་འབུམ་ཆེན་པོ་གཉིས་སོ། ། ངུ་འབོད་ཆེན་པོའི་ལོ་བརྒྱད་སྟོང་ལ་མི་ལོ་གཏམས་གསུམ། རབ་བཀྲམ་ལྔ། རབ་བཀྲམ་ཆེན་པོ་བདུན། ཁྲག་ཁྲིག་ལྔ་ཁྲག་ཁྲིག་ཆེན་པོ་གཅིག་ཐེར་འབུམ་ཆེན་པོ་གཉིས་སོ། ། ཚ་བའི་ཁྲི་དྲུག་སྟོང་ལ་མི་ལོ་གཏམས་པ་གསུམ་གཏམས་པ་ཆེན་པོ་ལྔ་རབ་བཀྲམ་བརྒྱད།
རབ་བཀྲམ་ཆེན་པོའང་བརྒྱད་ཁྲག་ཁྲིག་དགུ་ཐེར་འབུམ་ཆེན་པོ་བཅུ་གཉིས་ཡོད་དོ། ། དེས་ན་ཚ་བའི་ཚེ་མི་ལོ་གཏམས་ཆེན་པོ་དྲུག་ཏུ་མ་ལོངས་སོ། ། རབ་ཏུ་ཚ་བའི་ཚེ་བར་བསྐལ་ཕྱེད་དང་མནར་མེད་བར་བསྐལ་གཅིག་ནི་ལོས་བརྩི་བར་མི་ནུས་པའི་དབང་དུ་བྱས་པ་ཡིན་མོད་ཀྱི་སྔ་མ་རྣམས་བརྒྱད་འགྱུར་དུ་གནས་པའི་ཤུགས་ཀྱི་ཚ་བའི་བརྒྱད་འགྱུར་རབ་ཏུ་ཚ་བ་དང་། དེའི་བརྒྱད་འགྱུར་མནར་མེད་དུ་བྱས་ན་བར་བསྐལ་གཅིག་ལོ་བཀྲིགས་ཕྲག་དགུར་འགྱུར་རོ། ། བདེ་མཆོག་མངོན་པར་འབྱུང་བའི་རྒྱུད་ལས། བར་བསྐལ་གཅིག་ལ་ལོ་ས་ཡ་བཞི་སུམ་འབུམ་སུམ་ཁྲི་བརྒྱད་སྟོང་དུ་གསུངས་ཏེ་ཉུང་བ་ལྟར་སྣང་ངོ་། ། གྲང་དམྱལ་ནི། ཏིལ་སྦྱང་ནང་ནས་ལོ་བརྒྱ་བཞིང་། ། ཏིལ་གཅིག་ཕྱུང་བས་ཟད་གྱུར་པ། ། ཆུ་བུར་ཅན་གྱི་ཚེ་ཡིན་ཏེ། །
གཞན་གྱི་ཚེ་ནི་ཉི་ཤུར་བསྒྱུར། ། ཞེས་བྱ་བ་ནི་ཚེའི་ཚད་ཀྱི་མདོ་ལས། དགེ་སློང་དག་དཔེར་ན་འདི་ན་ཡུལ་མ་ག་དྷའི་ཏིལ་སྦྱང་ཁལ་བརྒྱད་ཅུ་པ་ཞིག་ཏིལ་དག་གིས་བྱུར་བུར་བཀང་སྟེ་དེ་ནས་ལ་ལ་ཞིག་ལོ་བརྒྱ་འདས་ཤིང་ཏིལ་རེ་རེ་བོར་ན་དགེ་སློང་དག་རིམ་པ་དེས་ན་ཡུལ་མ་ག་དྷའི་ཏིལ་གྱི་སྦྱང་བ་ཁལ་བརྒྱད་བཅུ་པ་དེ་མ་ལུས་པར་ཡོངས་སུ་ཟད་པར་འགྱུར་བ་ནི་ཆེས་མྱུར་གྱི་ཆུ་བུར་ཅན་དུ་སྐྱེས་པའི་སེམས་ཅན་རྣམས་ཀྱི་ཚེ་ཡོངས་སུ་གཏུགས་པར་ནི་ང་མི་སྨྲའོ། ། དགེ་སློང་དག་ཆུ་བུར་ཅན་གྱི་ཉི་ཤུ་ཇི་ལྟ་བ་དེ་བཞིན་དུ་ཆུ་བུར་རྡོལ་བའི་གཅིག་ཡིན་ནོ་ཞེས་བྱ་བ་ལ་སོགས་པ་གསུངས་སོ། ། དེས་ན་མ་ག་དྷའི་ཏིལ་ཁལ་དུང་ཕྱུར་བཞི་ཐེར་འབུམ་གཉིས། ཁྲག་ཁྲིག་གཅིག་བླུགས་པའི་སྦྱང་ནས་ལོ་བརྒྱ་བརྒྱ་བཞིན་ཏིལ་རེ་རེ་ཕྱུང་བས་ཟད་པ་ནི་པདྨ་ཆེན་པོ་ལྟར་གས་པའི་ཚེ་ཚད་དོ། ། ས་ལས། ཡང་སོས་ཀྱི་སུམ་གཉིས་ཆུ་བུར་ཅན་ནས་མནར་མེད་ཀྱི་སུམ་གཉིས་པདྨ་ཆེན་པོ་ལྟར་གས་པའི་བར་དུ་འབུན་ཐང་གི་ཁྱད་པར་ཡོད་པར་བཤད་དོ། ། རྒྱུད་དག་ལས། རྡོ་རྗེ་དམྱལ་བ་སེམས་ཅན་ཐམས་ཅད་སངས་རྒྱས་ཙམ་ན་ཐར་པ་ལ་སོགས་པ་འབྱུང་བ་ནི་ཡུན་རིང་བ་ཙམ་ལ་དགོངས་པ་ཡིན་ནོ། །
དུད་འགྲོ་རྣམས། མཆོག་རིངས་བསྐལ་པའོ་ཡི་དྭགས་རྣམས། ཟླ་བ་ཉིན་ཞག་གིས་ལྔ་བརྒྱ་ཞེས་བྱ་བ་ནི་དགེ་སློང་དག་ཀླུ་བརྒྱད་པོ་ནི་ཀླུ་ཆེན་པོ་སྟེ་བསྐལ་པར་གནས་པ་ས་འཛིན་པ་ཞེས་འབྱུང་ངོ་། ། དུད་འགྲོ་ཐུང་བ་ནི་དབུགས་འབྱུང་རྔུབ་དང་། ཡུད་ཙམ་དང་། ཉིན་གཅིག་པ་ཡང་བཤད་དོ། ། ཡི་དྭགས་རྣམས་ནི་མིའི་ཟླ་སྟོད་ཉིན་མོ་དང་། ཟླ་སྨད་མཚན་མོར་བྱས་པའི་ལྔ་བརྒྱ་ལ། བཤེས་པའི་སྤྲིང་ཡིག་ལས། མི་ལོ་ནི།
ལྔ་སྟོང་དག་དང་ཁྲིར་ཡང་འཆི་མི་འགྱུར། ། ཞེས་འབྱུང་བ་བཞིན་ནོ། ། དེ་འདྲ་བའི་ཚེ་ཚད་དེ་མ་རྫོགས་པར་འཆི་བ་ནི་སྒྲ་མི་སྙན་མ་གཏོགས་པར་འཆི་ཞེས་འབྱུང་བས་གཞན་ཐམས་ཅད་ལ་ཡོད་ལ། དེ་ནི་ལས་ངེས་པ་བསགས་པའི་མཐུས་ཚེ་མ་ཟད་པར་གློ་བུར་པའི་རྐྱེན་གང་གིས་ཀྱང་མི་འཆིའོ། ། གཉིས་པ་འཇལ་བྱེད་ཀྱི་ངེས་པ་བཤད་པ་ནི། སྐད་ཅིག་མ་བརྒྱ་ཉི་ཤུ་ལ། དེ་ཡི་སྐད་ཅིག་དེ་དག་ཀྱང་། ། དྲུག་ཅུ་ལ་ནི་ཐང་ཅིག་གོ ། ཡུད་ཙམ་ཉིན་ཞག་ཟླ་གསུམ་ནི། ། གོང་ནས་གོང་དུ་སུམ་ཅུ་འགྱུར། །
ཞག་མི་ཐུབ་དང་བཅས་པ་ཡི། ། ཟླ་བ་བཅུ་གཉིས་ལ་ལོ་གཅིག ། ཅེས་འབྱུང་ངོ་། ། དེ་ལ་སྐད་ཅིག་གི་ཚད་ནི་རྣམ་འགྲེལ་ལས། རྡུལ་གཅིག་འདྲེས་པའི་ཚད་ལ་ནི། དུས་ཆུང་སྐད་ཅིག་མར་འགྱུར་ཞེས་བཤད་པའམ། མཛོད་ལས། ཆོས་མངོན་པ་རྣམས་ན་རེ་སྐྱེས་བུ་སྟོབས་དང་ལྡན་པའི་སེ་གོལ་གཏོགས་པ་ཙམ་གྱིས་སྐད་ཅིག་མ་དྲུག་ཅུ་རྩ་བཞི་འདའ་ཟེར་རོ་ཞེས་འབྱུང་བ་བཞིན་ནོ། ། ཐང་གཅིག་ནི་དབུགས་ཉི་ཤུ་རྩ་བཞིའོ། ། དགུན་དང་དཔྱིད་དང་དབྱར་གསུམ་ལ་ཟླ་བ་བཞི་བཞིར་བྱས་པ་ནི་ཟླ་བ་བཅུ་གཉིས་ཏེ།
དགུན་དང་དཔྱིད་དང་དབྱར་རྣམས་ཀྱི། ། ཟླ་བ་ཕྱེད་དང་གཉིས་འདས་ནས། ། ཟླ་བ་ཕྱེད་ནི་ལུས་པ་ན། ། མཁས་པས་ཞག་མི་ཐུབ་པ་དོར། ། ཞེས་འབྱུང་བ་བཞིན་ཤེས་པར་བྱའོ། ། ལོ་དང་བསྐལ་པ་ལ་སོགས་པའི་གྲངས་ནི། གཅིག་བཅུ་བརྒྱ་སྟོང་ཁྲི་འབུམ་དང་། ས་ཡ་བྱེ་བ་དུང་ཕྱུར་རྣམས། རྐྱང་པའི་གྲངས་སུ་ཤེས་པར་བྱ། ། ཐེར་འབུམ་ཁྲག་ཁྲིག་རབ་བཀྲམ་དང་། །
གཏམས་བཀྲིགས་མི་འཁྲུགས་ཁྱད་ཕྱིན་དང་། ། པང་སྟེང་དོད་འདྲེན་མཐའ་སྣང་དང་། ། རྒྱུ་རིག་འོད་མཛེས་དབང་པོ་དང་། ། ལེགས་ཕྱིན་ལྟོགས་འགྲོ་བྱིང་རྡུལ་དང་། ། རྒྱ་སྟག་སྟོབས་འཁོར་བརྡ་ཤེས་དང་། ། རྣམ་བྱུང་སྟོབས་མིག་ཉི་ཤུ་གཅིག ། རེ་རེའང་ཆེན་པོའི་ཟླ་དང་བཅས། ། སྟོབས་མིག་ཆེན་པོ་བཅུ་ལ་ནི། ། གྲངས་མེད་ཉིད་དུ་བཤད་པ་ཡིན། ། བར་ནས་བརྒྱད་ནི་མ་རྙེད་པ། །
འབྱུང་བཞིའམ་ཚད་མེད་བཞི་དང་སྦྱར། ། ཀུན་ཀྱང་བཅུ་འགྱུར་དག་ཏུ་བསྒྲེ། ། ཞེས་བྱ་བ་ཡིན་ནོ། ། འཇམ་དཔལ་རྩ་བའི་རྒྱུད་ལས་གྲངས་མེད་བཅུ་ལ་འཇིག་རྟེན་དང་། དེ་ནས་མུན་པ་དང་། སྣང་བ་ཞེས་བྱ་བ་ལ་སོགས་པའི་གྲངས་ཀྱི་རྣམ་གཞག་ཀྱང་འབྱུང་ངོ་། ། སངས་རྒྱས་ཕལ་པོ་ཆེ་ལས། བརྒྱ་སྟོང་ཕྲག་བརྒྱ་ན་བྱེ་བའོ། ། བྱེ་བ་བྱེ་བ་ན་ཁོད་ཁོད་དོ། ། ཁོད་ཁོད་ཁོད་ཁོད་ན་ཐ་གུའོ་ཞེས་བྱ་བ་ནས་བརྗོད་དུ་མེད་པར་ཤིན་ཏུ་བསྟན་པའི་བར་རང་འགྲེས་ཀྱིས་གནས་གཞན་བརྒྱ་ཉི་ཤུ་རྩ་དགུ་བཤད་པ་དེའི་དང་པོ་དང་འདིའི་བྱེ་བ་མཐུན་ལ།
ཁོད་ཁོད་དང་འདིའི་རབ་བཀྲམ་ཆེན་པོ་གཅིག་གོ ། ཐ་གུ་དང་འདིའི་མཐའ་སྣང་ཆེན་པོ་གཅིག་ལ། ཁྲག་ཁྲིག་དང་དགའ་བ་ཆེན་པོ་གཅིག་ཅིང་། ཁྲག་ཁྲིག་ཁྲག་ཁྲིག་ནི་གྲངས་མེད་ལས་ཐལ་ནས་འགྲོའོ། ། ཐམས་ཐམས་ཡན་ཆད་ལ་འདི་ན་དོད་མེད་ཅིང་། དེས་བགྲང་རྒྱུའང་མེད་དེ་རི་རབ་ཀྱི་སྙིང་པོ་འབུམ་ཕྲག་དྲུག་ཁྲི་པའང་རྡུལ་ཕྲ་རབ་གྲངས་མེད་ཕྲག་གཉིས་ལས་མི་འདའ་བའི་ཕྱིར་རོ། ། རྒྱ་ཆེ་རོལ་པ་ལས། བརྒྱ་འགྲེས་སུ་གསུངས་ལ། འདི་ནི་བཅུ་འགྲེས་སོ། ། ལོངས་སྤྱོད་ཀྱི་ཁྱད་པར་ལ་ཁམས་གསུམ་ལས་འདོད་ཁམས་ལའང་ངན་སོང་དང་མཐོ་རིས་གཉིས་ཀྱི་དང་པོའི་ལོངས་སྤྱོད་སྤྱིར་བསྟན་པ་ནི་བྱེ་བྲག་ཏུ་སྨྲ་བ་རྣམས་ན་རེ་དམྱལ་བ་རྣམས་ལ་རྣམ་སྨིན་གྱི་རྒྱུ་ལས་སྐྱེས་པའི་ཚོར་བ་བདེ་བ་དང་བཏང་སྙོམས་ནི་ཅུང་ཟད་ཀྱང་མེད་དེ་དག་གི་ལུས་ནི་འཕེན་བྱེད་དང་རྫོགས་བྱེད་གཉིས་ཀ་མི་དགེ་བ་ཁོ་ན་ལས་གྲུབ་པའི་ཕྱིར་རོ། །

མནར་མེད་མ་གཏོགས་པའི་ཚ་གྲང་གཉིས་ཀ་ལ་རྒྱུ་མཐུན་ལས་བྱུང་བའི་བདེ་བ་ཡོད་དེ་རླུང་བསིལ་བ་དང་དྲོ་བས་རེག་པའི་ཚེ་བདེ་བ་འབྱུང་བས་སོ། ། དེས་ན་མནར་མེད་ནི་ཤིན་ཏུ་སྡུག་བསྔལ་བའི་ངན་འགྲོ་ཡིན་ནོ། ། ཡི་དྭགས་དང་དུད་འགྲོ་གཉིས་ནི་འཕེན་བྱེད་མི་དགེ་བས་འཕངས་མོད་ཀྱི་རྫོགས་བྱེད་རེས་འགའ་དགེ་བ་ཡིན་པས་རྣམ་སྨིན་ལས་སྐྱེས་པའི་བདེ་བ་དང་བཏང་སྙོམས་ཡོད་དོ་ཞེས་ཟེར་རོ། ། མདོ་སྡེ་པ་རྣམས་ན་རེ་དམྱལ་བ་དག་ལ་རྒྱུ་མཐུན་ལས་བྱུང་བའི་བདེ་བ་ཡང་མེད་དེ། རླུང་གིས་རེག་པས་ནི་སྡུག་བསྔལ་ཞི་བ་ཙམ་དུ་ཟད་དོ། ། བཏང་སྙོམས་ནི་ཡོད་དེ་ཡི་དྭགས་དང་དུད་འགྲོ་ཁ་ཅིག་ཀྱང་དེ་དང་འདྲའོ་ཞེས་ཟེར་རོ། ། དམྱལ་བ་ལ་འཁྲིག་པའི་བདེ་བ་ནི་མེད་དོ། ། དམྱལ་བའི་སྡུག་བསྔལ་ལ་དོན་བཞིའི་དང་པོ་ཚ་བའི་སྡུག་བསྔལ་ནི་བཅོམ་ལྡན་འདས་ཀྱིས། དེ་ལྟར་དེ་དག་དམྱལ་བ་ནི། ། བརྒྱད་ཅེས་བྱ་སྟེ་བརྒལ་བར་དཀའ། ། དྲག་པོའི་ལས་ཀྱིས་ཀུན་ཏུ་གང་། །
རེ་རེ་ལའང་ལྷག་བཅུ་དྲུག ། རྩིག་པ་བཞི་དང་སྒོ་བཞི་དག ། རྣམ་ཕྱེ་རིས་སུ་ཆད་པ་ཡིན། ། ལྕགས་ཀྱི་ར་བས་ཀུན་ནས་བསྐོར། ། ལྕགས་དག་གིས་ནི་གང་བ་ཡིན། ། དེ་ན་ལྕགས་འབར་ས་གཞི་སྟེ། ། འབར་བའི་མེ་དང་ལྡན་པ་ཡིན། ། དཔག་ཚད་བརྒྱ་ཕྲག་དུ་མ་ནི། ། མེ་ལྕེ་དག་གིས་ཁྱབ་པར་གནས། ། ཞེས་གསུངས་སོ། །
དེ་ལ་ཡང་སོས་ནི་འགྲོ་བ་དྲུག་གི་ཚིག་ལེའུར་བྱས་པ་ལས། ། ཆགས་དང་གཏི་མུག་འཇིགས་དང་ཁྲོས། ། མི་གང་མི་ནི་གསོད་པ་དང་། ། གཞན་ཡང་བསྐྱེད་ནས་གསོད་བྱེད་པ། ། དེ་དག་ངེས་པར་ཡང་སོས་འགྲོ། ། གང་གི་ཕྱིར་ན་ལོ་སྟོང་ཕྲག ། མང་པོར་ཡང་ནི་དེ་དག་ཏུ། ། བཏགས་ཤིང་བཏགས་ཤིང་ཡང་འཚོ་བས། ། དེ་ཕྱིར་ཡང་སོས་ཡིན་པར་བཤད། ། ཅེས་འབྱུང་ངོ་། །
དེ་ན་ལྕགས་ཀྱི་རལ་གྲི་དང་། ཤག་རླག་དང་ཆུ་གྲི་དང་། ལྕགས་ཀྱི་སེན་མོ་དང་། མདུང་ཐུང་དང་ཐོ་བ་དང་འཁོར་ལོ་དང་། རྡོ་རྗེ་རྩེ་གཅིག་པ་དང་། འཕང་མདུང་དང་། མདའ་གཞུ་ལ་སོགས་པ་ལག་ཏུ་བྱུང་སྟེ་ཕན་ཚུན་དགྲའི་འདུ་ཤེས་ཀྱིས་བསྣུན་པས་ཤི་བ་ན་བསིལ་བའི་རླུང་ལངས་ཏེ་སེམས་ཅན་དམྱལ་བ་རྣམས་ཡང་སོས་པར་གྱུར་ཅིག་ཅེས་སྒྲ་གྲགས་པ་དང་ཡང་སོས་ནས་སྔར་བཞིན་འཐབ་བོ། ། དེ་འདྲ་བ་ཞག་རེ་ལ་གྲངས་མེད་པ་བྱེད་དོ། ། ཐིག་ནག་ནི་དེ་ཉིད་ལས། ཕ་མ་དང་ནི་གྲོགས་དང་གཉེན། །
བཤེས་གཉེན་ལ་ནི་འཁུ་བྱེད་ཅིང་། ། ཕྲ་མ་བརྫུན་ནི་སྨྲ་བའི་མི། ། ཐིག་ནག་ཏུ་ནི་འགྲོ་བར་འགྱུར། ། གང་ཕྱིར་དེ་ནི་ཤིང་བཞིན་དུ། ། ཐིག་ནག་བཏབ་ནས་སོག་ལེ་དག ། འབར་བ་ཡིས་ནི་གཤག་བྱེད་དེ། ། དེ་ཕྱིར་ཐིག་ནག་ཡིན་པར་བཤད། ། ཅེས་འབྱུང་ངོ་། ། དེ་ནི་དམྱལ་སྲུང་རྣམས་ཀྱིས་ལྕགས་བསྲེགས་ཀྱི་ས་ལ་བཞག་སྟེ་ཐིག་བཏབ་ནས་ལྕགས་ཀྱི་ཏེའུས་འཇོག་ཅིང་སོག་ལེས་གཤོག་ལ་སྟ་རེས་གཅོད་ཅིང་ལུ་གུ་རྒྱུད་ཀྱིས་ཀུན་ཏུ་འཁྲི་བར་བྱེད་དོ། ། བསྡུས་འཇོམས་ནི།
ར་དང་ལུག་དང་ཝ་དག་དང་། ། རི་བོང་བྱི་བ་རི་དྭགས་ཕག ། གཞན་ཡང་བསྐྱེད་ནས་གསོད་བྱེད་ན། ། ལུས་ཅན་བསྡུས་འཇོམས་འགྲོ་བར་འགྱུར། ། གང་ཕྱིར་བསྡུས་ནས་དེར་འདོར་དང་། ། ཡང་དག་སྲེག་པར་བྱེད་པས་ན། ། དེ་ཡི་ཕྱིར་ན་བསྡུས་འཇོམས་ཏེ། ། དེ་ལྟར་མིང་ནི་དོན་མཐུན་གྲགས། ། ཞེས་འབྱུང་ངོ་། ། དེ་ལ་ལྕགས་ཀྱི་ས་གཞི་སྟུན་འདྲ་བར་ལྕགས་ཀྱི་དྲ་བས་བཀབ་སྟེ་ཐོ་བས་རྡུང་བ་དང་།
གླང་པོ་ཆེས་རྫི་བ་དང་། ལྕགས་ཀྱི་འཁྲུལ་འཁོར་དུ་འཚིར་བ་དང་། རི་དཔག་ཚད་མང་པོ་གྲུབ་པའི་དྲུང་དུ་ཡིབ་པ་དང་། དེ་ལྷུང་ནས་འཇོམས་པ་དང་། རི་གཉིས་ཕན་ཚུན་འདུས་ནས་འཇོམས་པ་དང་། ནགས་ཚལ་གྱི་ཕྱོགས་བཞི་ནས་མེ་འབར་ནས་སྲེག་གོ ། ངུ་འབོད་ནི། འདིར་ནི་ལུས་ཅན་རྣམས་དག་གི ། ལུས་དང་ངག་ཡིད་ཉོན་མོངས་བྱེད། ། གང་དག་ལྷད་འཇུག་གཞལ་གཡོ་བྱེད། །
མི་དེ་དག་ནི་ངུ་འབོད་འགྲོ། ། དེར་ནི་དྲག་པོའི་མེ་དག་གིས། ། རྒྱུན་མི་ཆད་པར་སྲེག་པས་ན། ། གང་ཕྱིར་སྐད་ནི་དྲག་འབྱིན་པ། ། དེ་ཕྱིར་དེ་ནི་ངུ་འབོད་ཡིན། ། ཞེས་འབྱུང་ངོ་། ། དེ་ནི་ལྕགས་ཀྱི་མདུང་མེ་འབར་བས་བཤང་ལམ་ནས་བསྣུན་ཏེ་ནང་ཁྲོལ་སྲེག་པ་དང་། ལྕགས་ཀྱི་ས་གཞིའི་ཕྱོགས་ཐམས་ཅད་ནས་མེ་འབར་ནས་ངུ་བ་ཡིན་ནོ། ། ངུ་འབོད་ཆེན་པོ་ནི་གང་གིས་ལྷ་དང་བྲམ་ཟེ་དང་། ། བླ་མའི་རྫས་ཕྲོགས་སྡུག་བསྔལ་བ། །
གང་དག་གཏམས་པ་འཕྲོག་བྱེད་པ། ། དེ་དག་ངུ་འབོད་ཆེན་པོར་འགྲོ། ། མེས་སྲེག་པ་ནི་དྲག་ཕྱིར་དང་། ། ངུ་འབོད་པ་ཡང་ཆེ་ཕྱིར་དང་། ། ལྕི་ཞིང་ཆེ་བ་ཉིད་ཀྱི་ཕྱིར། ། དེ་ནི་ངུ་འབོད་ཆེན་པོ་ཡིན། ། ཞེས་འབྱུང་ངོ་། ། དེ་ནི་མདུང་འབར་བ་རྩེ་གསུམ་པ་བཤང་ལམ་དང་བཙོས་གཡས་གཡོན་དང་སྤྱི་བོ་དང་ཕྲག་པ་གཉིས་སུ་འབིགས་ཏེ་གནས་ཐམས་ཅད་མེར་འབར་ནས་ངུ་འབོད་ཆེར་བྱེད་པ་ཡིན་ནོ། ། ཚ་བ་ནི། ནགས་ལ་སོགས་པ་མེས་གཏོང་དང་། །
ལས་དེ་དག་ལ་འཇུག་བྱེད་གང་། ། སྐྱེ་དགུ་དེ་ནི་མེ་འབར་བའི། ། ཚ་བར་ངུ་ཞིང་སྲེག་པར་སྣང་། ། གང་ཕྱིར་རྟག་ཏུ་མེས་གདུང་བ། ། དྲག་པོ་སྐྱེ་བ་དེ་ཡི་ཕྱིར། ། འཇིག་རྟེན་དུ་ནི་ཚ་བའི་མིང་། ། དོན་དང་མཐུན་པར་གྲགས་པ་ཡིན། ། ཞེས་འབྱུང་བ་ཡིན་ནོ། ། དེ་ནི་ལྕགས་ཀྱི་ཁང་པ་དང་དོང་མེ་འབར་བར་སྲེག་པ་དང་། ལྕགས་ཀྱི་མདུང་རྩེ་གསུམ་པས་བསྣུན་པས་བུ་ག་དང་བ་སྤུའི་བུ་ག་ཐམས་ཅད་ནས་མེ་འབར་བ་ཡིན་ནོ། །
རབ་ཏུ་ཚ་བ་ནི། མེད་པར་ལྟ་བ་གང་ཞིག་གིས། ། ཆོས་དང་ཆོས་མིན་ལོག་སྟོན་ཅིང་། ། གཞན་དག་ལ་ནི་ཉོན་མོངས་བྱེད། ། དེ་ནི་རབ་ཏུ་ཚ་བར་སྲེག ། མེ་ནི་རབ་ཏུ་དྲག་པོ་ཡིས། ། དེར་འཁོད་སེམས་ཅན་རབ་ཚ་བྱེད། ། ཚ་བ་ཕུལ་དུ་ཕྱིན་པས་དེ། ། དེ་ཕྱིར་རབ་ཏུ་ཚ་བར་གསུངས། ། ཞེས་འབྱུང་ངོ་། །
འདི་ནི་ལྕགས་ཀྱི་ཁང་པ་ཉིས་སྦྲུམ་དུ་སྲེག་པ་སྟེ་དེའང་དུམ་བུར་བཅད་ནས་སྲེག་པ་དང་། སླ་ངར་རྔོད་པ་དང་། རྫ་བུམ་དགའ་དང་ཉེར་དགའ་ཞེས་བྱ་བ་དཔག་ཚད་ལྔ་བཅུ་པ་དང་འཕང་དུ་དྲུག་ཅུ་དང་སྦོམ་དུ་བརྒྱ་ལྔ་བཅུ་ལ་སོགས་པ་ཡོད་པའི་ནང་དུ་འཚོད་པ་ཡིན་ནོ། ། ཡོན་ཏན་དག་གིས་ཆེ་བ་ལ། ། གནོད་པ་དྲག་པོ་བྱས་པའམ། ། ཕ་མ་བླ་མ་བསད་བྱས་ན། ། ངེས་པར་བསྐལ་པར་མནར་མེད་འཚོད། ། མེ་དྲག་དེས་ནི་ལུས་ཅན་གྱི། ། རུས་པ་རྣམས་ཀྱང་ལྷགས་པར་འགྱུར། ། གང་ཕྱིར་བདེ་བའི་སྐབས་མེད་པ། །
དེ་ཕྱིར་མནར་མེད་ཡིན་པར་བཤད། ། ཅེས་འབྱུང་ངོ་། ། འདི་ནི་ལུས་དང་ལྕེ་ལྕགས་ཀྱི་ཕུར་པ་ལ་རྒྱོང་བ་དང་། ། ལྤགས་པ་མ་ལུས་པ་བཤུས་ནས་ཤིང་རྟ་འདྲེན་དུ་འཇུག་པ་དང་། ལྕགས་ཀྱི་མེ་མདག་གི་ནང་དུ་སྲེག་པ་དང་། ལྕགས་ཀྱི་རི་མེ་འབར་བ་ལ་འབབ་འཛེག་བྱེད་དུ་འཇུག་པ་ལ་སོགས་པ་ཡིན་ནོ། ། དམྱལ་བ་གཞན་རྣམས་ནི་ལུས་དང་མེ་ཐ་དད་དུ་མངོན་ཞིང་སྡུག་བསྔལ་ལ་བར་ཆད་ཡོད་ལ། འདི་ནི་སྐད་ཙམ་ལས་དཔོག་པ་ལས་ཐ་དད་མི་མངོན་ཞིང་བར་ཆད་མེད་དོ། འདིའི་རྒྱུ་ནི། གང་ཞིག་ཆོས་ལ་ཆོས་མིན་དང་། །
ཆོས་མ་ཡིན་པ་ཆོས་སུ་སྨྲ། ། སྐྱེ་བོ་དམ་པ་དག་ལ་སྡང་། ། མེད་པར་ལྟ་ན་མནར་མེད་ལྟུང་། ། ཞེས་ཀྱང་འབྱུང་ངོ་། ། བསྐལ་པ་འཇིག་དུས་ཀྱི་མེ་བས་ཡང་སོས་ཀྱི་མེ་ཚ་ལ། དེ་ནས་རིམ་གྱིས་བཞི་འགྱུར་བཞི་འགྱུར་གྱིས་ཚ་བར་བཤད་དོ། ། དེ་དག་ནི་ཚ་བའི་དམྱལ་བ་ཆེན་པོ་བརྒྱད་ཡིན་ནོ། ། ཉེ་འཁོར་བ་ནི་མཛོད་ལས། ། བརྒྱད་པོ་ཀུན་ལ་ལྷག་བཅུ་དྲུག ། དེ་དག་གི་ནི་ངོས་བཞི་ན། །
མེ་མར་མུར་དང་རོ་མྱགས་དང་། ། སྤུ་གྲི་ལམ་སོགས་ཆུ་བོ་ཡིན། ། ཞེས་འབྱུང་སྟེ། མེ་མར་མུར་པུས་མོ་ནུབ་ཙམ་པ་ལ་རྐང་པ་འདེགས་འཇོག་གིས་ཤ་ཁྲག་སྐྱེ་འཇིག་བྱེད་པ་དང་། རོ་མྱགས་སྐྱག་པའི་འདམ་རྫབ་ན་འབུ་མཆུ་རྣོན་གྱིས་རུས་པ་ལའང་འབིགས་པ་དང་། སྤུ་གྲིས་གཏམས་པའི་ཐང་དང་། རལ་གྲི་ལོ་མའི་ནགས་ཚལ་དང་ཁྱི་སྲེ་བོས་ཟ་བ་དང་། ཤལ་མ་ལིའི་ནགས་ཚལ་གྱིས་འབིགས་ཤིང་ཁྭ་ཏ་ལྕགས་ཀྱི་མཆུ་ཅན་གྱིས་མིག་འབྱིན་པ་སྟེ། དེ་ལྟར་གསུམ་ནི་མཚོན་ཆ་འབབ་པར་འདྲ་བས་གཅིག་ཏུ་བྱའོ། ། བཞི་པ་ནི།
ཆུ་བོ་རབ་མེད་ཐལ་ཆུ་འཁོལ་མས་གང་བ་ལ་འགྲོ་ཞིང་འགྲམ་གཉིས་ནས་སྐྱེས་བུ་མཚོན་ཆ་སྣ་ཚོགས་ཐོགས་པས་སྲུང་ཞིང་འཚོད་དོ། ། དེ་ལྟར་ཕྱོགས་རེ་ན་བཞི་བཞི་སྟེ་བཅུ་དྲུག་ནི་དམྱལ་བ་བརྒྱད་དུ་གནོད་པ་བྱས་ནས་འདིར་ཡང་ལྷག་པ་མྱོང་བས་ལྷག་པ་ཞེས་བྱའོ། ། བཞི་པོ་དེའི་རྒྱུ་ཡང་རིམ་པ་བཞིན་བསླབ་པ་ཉམས་པ་དང་། ལོག་འཚོ་དང་། ཆོས་ཀྱི་སྟེགས་འཇིག་པ་དང་། བག་ཕབ་པ་ལ་གནོད་པ་བྱེད་པ་དང་བྱི་བྱེད་པ་དང་ཆུ་ལ་གནས་པ་རྣམས་གསོད་པ་ལ་སོགས་པར་བཤད་དེ་ཇི་སྐད་དུ། གང་ཞིག་བརྟུལ་ཞུགས་བཟང་མནོས་ནས། ། ལེགས་པར་འཛིན་པར་མི་བྱེད་པ། ། དེ་ནི་ངེས་པར་ཤ་དང་རུས། ། འཇིག་པའི་མེ་མར་མུར་དུ་སྲེག །
ཅེས་བྱ་བ་ལ་སོགས་པ་འབྱུང་བ་ཡིན་ནོ། ། གཉིས་པ་དམྱལ་བའི་སྲུང་མ་བཤད་པ་ནི། དེ་ལྟར་དམྱལ་བ་དེ་དག་ནི་ལྕགས་ཀྱི་གྲ་མིག་ན་འདུག་པའི་སྦྲུལ་དང་བྱ་དང་གཅན་གཟན་ཁྲོ་བོ་ལ་སོགས་པ་དང་། དམྱལ་སྲུང་ཨ་བ་གླང་མགོ་དང་ཡག་ཤ་ཕག་མགོ་དང་སྡིག་པ་སྦྲུལ་མགོ་དང་། རྔམ་པ་གློག་མགོ་ལ་སོགས་པ་སྐྲ་དང་བཞིན་འབར་བ་མཚོན་ཆ་སྣ་ཚོགས་ཐོགས་པ་རྣམས་ཀྱིས་ཤིན་ཏུ་འཚེའོ། ། དེ་དག་སེམས་ཅན་ཡིན་ནམ་འོན་ཏེ་མ་ཡིན་ཞེ་ན། བྱེ་བྲག་ཏུ་སྨྲ་བ་རྣམས་དུད་འགྲོ་གཤིན་རྗེའི་འགྲོ་བ་པར་འདོད་དོ། ། མདོ་སྡེ་པ་རྣམས་ལས་ཀྱི་མཐུས་འབྱུང་བ་ཉིད་དེ་ལྟར་སྣང་བར་འདོད་དོ། ། སློབ་དཔོན་དབྱིག་གཉེན་ནི་དེ་གཉིས་ཀ་སུན་ཕྱུང་ནས་སེམས་ཅན་གྱི་སྣང་བ་ཉིད་དུ་འདོད་དེ། འདི་ལྟར་དམྱལ་བ་པ་མ་ཡིན་པ་ནི་དམྱལ་བར་འབྱུང་བ་མི་རུང་སྟེ།
དེས་དམྱལ་བའི་སྡུག་བསྔལ་མྱོང་ན་དམྱལ་བ་དང་། མི་མྱོང་ན་དེ་དང་ལས་མི་མཐུན་པས་དེར་སྐྱེ་བ་མི་ལེན་པའི་ཕྱིར་རོ། ། མཐོ་རིས་སུ་དུད་འགྲོ་འབྱུང་བ་དང་འདྲ་བའང་མ་ཡིན་ཏེ་དེ་དག་ནི་དེ་དང་ལས་མཐུན་པས་མཐོ་རིས་ཀྱི་བདེ་བ་མྱོང་བའི་ཕྱིར་རོ། ། རྒྱུ་ལས་ཀྱི་བག་ཆགས་ནི་སེམས་ལ་ཡོད་པ་ཡིན་ན་དེའི་འབྲས་བུ་ཕྱི་རོལ་གྱི་འབྱུང་བ་ལ་ཇི་ལྟར་སྨིན་པར་འགྱུར། དམྱལ་བ་ཕན་ཚུན་གནོད་པ་བྱེད་ན་དམྱལ་བ་དང་སྲུང་མའི་རྣམ་དབྱེ་མི་རུང་ལ་ཡི་དྭགས་རྣམས་ལའང་དེའི་དོན་ནི་དེ་ལྟར་ཡིན་ཏེ་ཉི་ཤུ་པ་ལས། ཇི་ལྟར་དུད་འགྲོ་མཐོ་རིས་སུ། ། འབྱུང་བ་དེ་ལྟར་དམྱལ་བ་མིན། ། ཡི་དྭགས་མིན་ཏེ་དེ་ལྟ་བུར། ། དེ་ཡོད་སྡུག་བསྔལ་དེས་མི་མྱོང་། ། གལ་ཏེ་དེ་ཡི་ལས་ཀྱིས་དེར། །
འབྱུང་བ་དག་ནི་འབྱུང་བ་དང་། ། དེ་བཞིན་འགྱུར་བར་འདོད་ན་གོ ། རྣམ་པར་ཤེས་པར་ཅིས་མི་འདོད། ། གཞན་ན་ལས་ཀྱི་བག་ཆགས་ལས། ། འབྲས་བུ་དག་ནི་གཞན་དུ་རྟོག ། གང་ན་བག་ཆགས་ཡོད་པ་དེར། ། ཅི་ཡི་ཕྱིར་ན་འདོད་མི་བྱ། ། ཞེས་འབྱུང་བ་ཡིན་ནོ། ། གང་ཡང་བཙུན་པ་ཆོས་ལྡན་རབ་འབྱོར་གྱིས་འགྲོ་བ་དྲུག་གི་ཚིག་ལེའུར་བྱས་པ་ལས། གང་དག་ཁྲོ་ཞིང་གཏུམ་པ་དང་། །
སྡིག་ལ་མངོན་པར་དགའ་བ་དང་། ། སྡུག་བསྔལ་བ་ལ་དགའ་དེ་དག ། གཤིན་རྗེ་སྲིན་པོར་སྐྱེ་བར་འགྱུར། ། ཞེས་གང་བཤད་པ་དེ་ནི་སྲིད་པ་བར་མ་ནས་དམྱལ་བ་དང་ཡི་དྭགས་སུ་ཁྲིད་པར་བྱེད་པ་སྟེ་དེ་ལ་བཤད་པ་ཡིན་ནོ་ཞེས་འདོད་དོ། ། གསུམ་པ་གྲང་དམྱལ་གྱི་སྡུག་བསྔལ་ནི། ཉི་ཟླ་དང་འོད་ཀྱི་སྣང་བ་མེད་པའི་མུན་ཁྲོད་ཁྱག་པའི་སྦུབས་ན་ལུས་དང་སྒྲའི་རྣམ་འགྱུར་དང་མཐུན་པ་ཡིན་ཏེ་པདྨ་ལྟར་གས་པ་ནི་བརྒྱད་དུ་གྱེས་པ་ཡིན་ལ། ཨུཏྤལ་ལྟར་གས་པ་ནི་བཅུ་དྲུག་དང་། པདྨ་ཆེན་པོ་ལྟར་གས་པ་ནི་སྟོང་ཕྲག་དུ་མ་སྟེ་མདོག་ནི་དཀར་པོ་ཡིན་ནོ། ། འདི་དག་གི་རྒྱུ་ནི་གོས་ཕྲོགས་པ་དང་ཆུ་གྲང་བླུགས་པ་དང་སྐུ་གསུང་ཐུགས་ཀྱི་རྟེན་གྱི་ན་བཟའ་བཤུས་པ་ལ་སོགས་པ་ཡིན་ནོ། ། བཞི་པ་ཉི་ཚེ་བའི་སྡུག་བསྔལ་ནི།
ལུས་ལ་མེ་འབར་བ་དང་བྱ་གཅན་དང་སྲིན་བུ་ལ་སོགས་པས་ཟ་བ་དང་། ཕན་ཚུན་མཚོན་ཆ་རྡེག་རེས་ལ་སོགས་པས་འཇོམས་པ་ཡིན་ནོ། ། ཡི་དྭགས་རྫུ་འཕྲུལ་ཆེན་པོ་མི་དགེ་བས་འཕངས་ཀྱང་དགེ་བས་རྫོགས་པ་དག་གིས་ལྷའི་དཔལ་ལྟ་བུ་ཡང་ཉམས་སུ་མྱོང་ངོ་། ། གཞན་རྣམས་ནི་བཀྲེས་པ་དང་སྐོམ་པ་དང་གྲང་བ་དང་ཚ་བ་དང་འཐབ་རྩོད་དང་གཞན་གྱིས་རྡུང་བ་དང་དྲོ་བའི་ཚེ་ཟླ་བའི་འོད་ཀྱང་ཚ་བའི་རྐྱེན་དུ་འགྱུར་ལ། གྲང་བའི་ཚེ་ཉི་མའི་འོད་ཀྱང་དེའི་རྐྱེན་དུ་འགྱུར་བ་དང་ཆུ་ཀླུང་ཆེན་པོ་བལྟས་པ་ཙམ་གྱིས་བསྐམ་ཞིང་རྣག་ཁྲག་ཏུ་འགྱུར་བ་དང་། དེ་ལ་སྤྱོད་པར་འདོད་པ་ན་དམྱལ་སྲུང་དང་འདྲ་བའི་སྐྱེས་བུས་སྲུང་བ་དང་ལོ་བརྒྱ་ཕྲག་དུ་མར་ཟས་སྐོམ་གྱི་སྒྲའང་མི་ཐོས་པ་དང་། མཆིལ་མའི་ཐལ་བ་ཙམ་ལ་ཡང་ལོངས་སྤྱོད་མི་ནུས་པ་ཡིན་ཏེ་བཤེས་པའི་སྤྲིང་ཡིག་ལས། ཁ་ཅིག་ཁ་ནི་ཁབ་ཀྱི་མིག་ཙམ་ལ། ། ལྟོ་བ་རི་ཡི་གཏོས་ཙམ་བཀྲེས་པས་ཉེན། ། མི་གཙང་གྱི་ན་བོར་བ་ཅུང་ཟད་ཀྱང་།
འཚལ་བའི་མཐུ་དང་ལྡན་པ་མ་ལགས་སོ། ། ཞེས་བྱ་བ་ལ་སོགས་པ་འབྱུང་བ་ཡིན་ནོ། ། གནས་ན་གནས་པའི་དུད་འགྲོ་རྣམས་ནི་ཆེན་པོས་ཆུང་ངུ་རྣམས་མིད་ནས་ཟ་བ་དང་། ཆུང་ངུས་ཆེན་པོ་རྣམས་ཀྱི་ལུས་འབིགས་ཤིང་ཟ་བ་དང་ཀླུ་རྣམས་ནི་ཉིན་རེ་བཞིན་བྱེ་ཚན་གྱི་ཚ་བས་ཤ་ཐམས་ཅད་རུས་པ་ལ་ཐུག་པར་སྲེག་པ་དང་ནམ་མཁའ་ལྡིང་གིས་ཟ་བ་ཡིན་ཏེ་གསུམ་ལ་སྐྱབས་སུ་འགྲོ་བས་ནི་དེ་དག་ཟློག་པར་བཤད་དོ། ། ཁ་འཐོར་བ་རྣམས་ནི་བཀོལ་སྤྱོད་ལ་སོགས་པ་ཤིན་ཏུ་མི་བཟད་པའི་སྡུག་བསྔལ་དག་གིས་གཟིར་བ་ཡིན་ཏེ་བཤེས་པའི་སྤྲིང་ཡིག་ལས། ཁ་ཅིག་མུ་ཏིག་བལ་དང་རུས་པ་དང་། ། ཤ་དང་ལྤགས་པའི་ཆེད་དུ་འཆི་བར་འགྱུར། ། དབང་མེད་གཞན་ནི་རྡོག་པ་ལག་པ་དང་། ། ལྕག་དང་ལྕགས་ཀྱུ་གདབ་པས་བཏབ་སྟེ་བཀོལ། ། ཞེས་འབྱུང་བ་ཡིན་ནོ། །
དེའི་ཕྱིར་ངན་སོང་གསུམ་ནི་སྡུག་བསྔལ་གྱི་སྡུག་བསྔལ་འབའ་ཞིག་ལ་ལོངས་སྤྱོད་པ་ཡིན་ནོ། ། མཐོ་རིས་ཀྱི་ལོངས་སྤྱོད་ལ་མི་དང་ལྷ་མིན་དང་ལྷ་གསུམ་གྱི་འཛམ་བུ་གླིང་པ་གསེར་དངུལ་ལ་ཉོ་ཚོང་བྱེད། ཤར་ན་རས་དང་བེའུ་རས་དང་། ནུབ་ན་བ་ལང་དང་ནོར་བུ་སྟེ་བྱང་ན་མེད་དོ། ། འདི་ན་ཁ་ཟས་འབྲས་ཆན་དང་ཁུར་བ་དང་ཟན་དང་ཕྱེ་དང་ཤ་ལ་སོགས་པ་ཡོད་པ་བཞིན་ཤར་ནུབ་ནའང་ཡོད་ལ། བྱང་ན་མ་རྨོས་མ་བཏབ་པའི་འབྲས་ས་ལུ་ཟའོ། ། འདི་ན་ཆར་འབབ་མཁས་མི་མཁས་དང་ལོ་ལེགས་ཉེས་དང་མུ་གེ་དང་འཇིགས་པ་དང་བདེ་བ་དང་ཉོ་འཚོང་དང་ཁ་དོག་དུ་མ་དང་ཁང་པ་ཆེད་དུ་བྱས་མ་བྱས་དང་བལ་གོས་དང་བེའུ་རས་དང་གོས་དང་སྟན་ལྕི་བ་དང་བག་མ་གཏོང་ལེན་དང་ཚ་གྲང་དང་རྗེ་དང་བྲན་དང་དེ་དག་ལ་ཞེན་པ་ཡོད་པ་བཞིན་ཤར་ནུབ་ནའང་ཡོད་ལ་བྱང་ན་མེད་དེ། དེ་ན་ཁ་དོག་དཀར་པོ་འབའ་ཞིག་དང་ཆེད་དུ་མ་བྱས་པའི་ས་ཁང་དང་དཔག་བསམ་གྱི་ཤིང་ལས་བྱུང་བའི་གོས་སྲང་གཅིག་པ་ཡོད་དོ། ། གང་ལའང་ཡོངས་འཛིན་ནི་མེད་དེ་བུ་ཚ་རྣམས་ཀྱང་སྐྱེས་མ་ཐག་ཏུ་མས་དོར་ནས་རང་གི་མཐེ་བོང་ལས་ནུ་ཞོ་འབྱུང་ངོ་ཞེས་གདགས་པ་ལས་བཤད་དོ། ། དེ་བཞིན་དུ་གླིང་བཞི་ཀ་ན་ཕོ་མོའི་དབང་པོ་ཐ་དད་དང་ཉིན་མཚན་དང་ཕ་མ་དང་དུས་བཞི་དང་བཤང་ལྕི་དང་བུད་མེད་ཀྱི་ཟླ་མཚན་དང་སྦྲུམ་མ་དང་བུ་བཙས་པ་རྣམས་ཡོད་དོ། །
གླིང་ཕྲན་རྣམས་ཀྱང་དེ་དང་ཆ་མཐུན་ནོ། ། མི་རྣམས་ཀྱི་ལོངས་སྤྱོད་མཆོག་དང་ལྡན་པ་ནི་འཁོར་ལོས་བསྒྱུར་བ་ཡིན་པས་དེ་བཤད་པ་ལ་དོན་ལྔའི་དང་པོ་དོན་དངོས་ནི་མཛོད་ལས། འཁོར་ལོས་བསྒྱུར་རྣམས་འབྱུང་བ་ནི། ། སྟོང་ཕྲག་བརྒྱད་བཅུ་ལས་མི་ཕྱི། ། གསེར་དངུལ་ཟངས་ལྕགས་འཁོར་ལོ་ཅན། ། དེ་དག་གླིང་གཅིག་གླིང་གཉིས་དང་། ། གསུམ་དང་བཞི་ལ་མས་རིམ་བཞིན། ། ལྷན་ཅིག་གཉིས་མིན་སངས་རྒྱས་བཞིན། ། ཕས་བསུ་རང་འགྲོ་གཡུལ་བཤམས་དང་། ། མཚོན་བརྩམས་པས་རྒྱལ་གནོད་པ་མེད། །
ཅེས་འབྱུང་ངོ་། ། དེ་ནི་བརྒྱད་ཁྲི་པ་མན་ཆད་དུ་དེའི་ཕུན་སུམ་ཚོགས་པ་མི་རྫོགས་པས་དེའི་ཚེ་ལྷར་སྐྱེས་ནས་ཚེ་དཔག་ཏུ་མེད་པ་ནས་བརྒྱད་ཁྲིའི་བར་དུ་འབྱུང་ངོ་། ། སྟོབས་ཀྱི་འཁོར་ལོས་བསྒྱུར་བ་ནི་བརྒྱ་པ་ཡན་ཆད་དུ་འབྱུང་ངོ་། ། དོན་ཐམས་ཅད་གྲུབ་པ་ཁྱིམ་ན་གནས་ན་འཁོར་ལོས་བསྒྱུར་བར་འགྱུར་བར་བཤད་པ་དེ་ནི་བརྟག་པ་མཐའ་བཟུང་ཡིན་ཏེ་ཁྱིམ་ན་གནས་པ་མི་སྲིད་པའི་ཕྱིར་ཏེ་ལུང་གཞི་ལས། ། ས་བདག་རྟོག་གེ་རྣམས་ཀྱིས་བློ་གྲོས་འཁྲུལ། ། དུས་ཀྱི་མཐར་ནི་འཁོར་ལོས་བསྒྱུར་མི་འབྱུང་། ། ཞེས་བཤད་པ་བཞིན་ནོ། ། འདི་ལ་ནི་ཡོ་བྱད་རིན་པོ་ཆེ་ཉི་ཤུ་རྩ་གཅིག་ལས་(Dརིན་པོ་ཆེ་བདུན་)ནི་བརྒྱད་སྟོང་འགྲེལ་པ་ལས། (Eམུ་ས་གར་པ་བཻ་ཌཱུརྻ། ། དངུལ་དང་ཤེལ་དང་གསེར་དང་ནི། །
མུ་ཏིག་དམར་བཅས་རྡོ་སྙིང་)རྣམས། ། ཀུན་ལ་གཙོ་ཕྱིར་རིན་ཆེན་བདུན། ། ཞེས་འབྱུང་བ་ཡིན་ནོ། ། མཆོག་གི་རིན་པོ་ཆེ་སྣ་བདུན་ནི་དྲན་པ་ཉེར་བཞག་ལས། འཁོར་ལོ་ནི་གསེར་ལས་བྱས་པ་དཔག་ཚད་ལྔ་བརྒྱ་པ་རྩིབས་སྟོང་པ་མཛེས་པ་ནམ་མཁའ་ལ་དཔག་ཚད་འབུམ་དུ་ཉི་མ་གཅིག་གིས་འགྲོ་བ། གླིང་བཞི་དང་ལྷའི་རིས་གཉིས་སུ་ཡང་དེའི་མཐུས་གླང་པོ་ལ་སོགས་པ་ཐམས་ཅད་ནམ་མཁའ་ལ་འགྲོ་བ་རྒྱལ་པོས་མི་ཐོས་པ་དེ་ཐོས་པར་བྱེད་པ་སྡོ་བ་སུ་ཡང་མེད་པར་བྱེད་པ་ནམ་མཁའ་ལས་འབྱུང་སྟེ། མྱ་ངན་འདས་པ་ལས་རྒྱལ་པོ་སྤྱི་བོ་སྐྱེས་ཁང་པའི་སྟེང་ན་ཡོད་པ་ལ་དེ་ནམ་མཁའ་ལས་བྱུང་ནས་ཤར་ཕྱོགས་ལས་རྒྱལ་བར་གྱུར་ཅིག་ཅེས་དེར་འཕངས་ནས་འཁོར་དང་བཅས་པས་དེར་ཕྱིན་པར་གསུངས་པ་བཞིན་ནོ། ། རྒྱལ་པོ་ཤི་ནས་འཁོར་ལོ་དེ་སྒོ་ཁང་དུ་ཟུག་ནས་སྡོད་དེ་བུ་ལ་མི་ཕན་ནོ། ། ནོར་བུ་ནི་མི་ཆེན་པོའི་བརླ་ཙམ་ལ་ཟུར་བརྒྱད་པ་སྟེ་མཚན་མོ་དཔག་ཚད་བརྒྱར་འོད་འབྱུང་ལ་ཉིན་མཚན་བསིལ་བ་འབྱུང་བ་སྐོམ་ན་ཆུ་ཡན་ལག་བརྒྱད་ལྡན་འབྱུང་བ། འོད་སྣ་ཚོགས་འབྱུང་བ་རྒྱལ་པོས་ཅི་བསམས་པ་འབྱུང་བ།
དཔག་ཚད་བརྒྱར་ནད་མེད་པར་བྱེད་ཅིང་། ལས་ཐམས་ཅད་ལ་ཇི་ལྟར་འདོད་པའི་འབྲས་བུ་འབྱུང་བ། ཀླུ་ངན་པས་སེར་བ་ལ་སོགས་པ་འབེབས་མི་ནུས་པ། མྱ་ངམ་དང་གཡང་སའི་ཡུལ་ཐམས་ཅད་ལྗོན་པ་དང་མཚེའུ་ལ་སོགས་པ་ཕུན་སུམ་ཚོགས་པར་འགྱུར་བ། མི་དུས་མིན་དུ་མི་འཆི་ཞིང་དུད་འགྲོ་གང་གིས་ཀྱང་མི་གནོད་པ་སྦྲུལ་དང་ནེའུ་ལེ་ལྟ་བུའི་མི་མཐུན་པས་ཀྱང་མི་གནོད་པ་ཞིག་བརྒྱ་བྱིན་གྱིས་སྟེར་རོ། ། བཙུན་མོ་ནི་ལུས་ལས་ཙན་དན་དང་། ཁ་ནས་ཨུཏྤ་ལའི་དྲི་འབྱུང་བ། རེག་ན་ཉོན་མོངས་པ་མེད་པར་འགྱུར་བ། གླིང་དེའི་བཀྲེས་སྐོམ་དང་མྱ་ངན་དང་བྲལ་བར་བྱེད་པ། རྒྱལ་པོས་མཐོང་ན་གྲང་དུས་སུ་དྲོ་ཞིང་དྲོ་དུས་སུ་བསིལ་བར་བྱེད་པ། །
མི་ཐམས་ཅད་ཀྱིས་མ་དང་སྲིང་མོ་ལྟར་མཐོང་བ། བསམ་པ་དང་མཐུན་ཞིང་བུ་མང་པོ་བཙའ་བ། ཁྱིམ་ཐབ་བུད་མེད་གཞན་ལ་སེམས་ན་ཕྲག་དོག་མེད་པ། ཁྱིམ་ཐབ་མེད་ཀྱང་འདོད་ཡོན་ལྔའི་དབང་དུ་མི་འགྱུར་བ་ཞིག་བློན་པོས་སྟེར་ཏེ་དེ་ནི་ཤི་ནས་ལྷར་སྐྱེའོ། ། བློན་པོ་ནི་བྱ་བ་རྣམས་མ་བསླབས་ཀྱང་ཤེས་ནས་བྱེད་པ་མི་དགེ་བ་སྤངས་ཤིང་ཉོན་མོངས་པ་མེད་པ། སེམས་ཅན་ཐམས་ཅད་ལ་ཕ་མ་ལྟར་ཕན་པའོ། ། གླང་པོ་ཆེ་ནི་ཅང་ཤེས་ཤིང་བཀའ་ཉན་ལ་ཕ་རོལ་ལས་རྒྱལ་བར་བྱེད་པ། གླང་པོ་ཆེ་སྟོང་གི་སྟོབས་ཡོད་པ་ཆུ་དང་སྐམ་དང་བར་སྣང་གསུམ་ལ་གཡུལ་འགྱེད་པ། ཉིན་གཅིག་ལ་འཛམ་བུ་གླིང་ལན་གསུམ་འཁོར་བ། སྐུད་པས་ཀྱང་དཀྲིར་རུང་ཞིང་རྒྱལ་པོ་ཞོན་པའི་ཚེ་གང་དུ་སེམས་འཇུག་པ་དེར་བསྐུལ་མི་དགོས་པ།
དལ་གྱིས་འགྲོ་བ་ཞིག་བརྒྱ་བྱིན་གྱིས་སྟེར་རོ། ། རྟ་མཆོག་ནི་ཀུ་མུ་ད་དང་དུང་ལྟར་དཀར་བ་གླང་པོ་ཆེ་དེ་དང་ཡོན་ཏན་མཚུངས་པ་ཞིག་བརྒྱ་བྱིན་གྱིས་སྟེར་ཏེ་དེ་གཉིས་མི་དགེ་བས་འཕངས་ཀྱང་དགེ་བས་རྫོགས་པའི་དུད་འགྲོ་ཡིན་ནོ། ། ཁྱིམ་བདག་ནི་བང་མཛོད་གསེར་དངུལ་ལ་སོགས་པས་འགེངས་ཤིང་རྒྱལ་པོའི་བཀའ་ཉན་པ་སྐྱེ་བོ་ཐམས་ཅད་ལ་མི་གནོད་པའོ་ཞེས་འབྱུང་ངོ་། ། ཉེ་བའི་རིན་པོ་ཆེ་སྣ་བདུན་ནི་ཡང་དེ་ཉིད་ལས་རལ་གྲི་ནི་རྒྱལ་པོ་དང་འགལ་བ་བྱེད་འདོད་པ་དེར་སོང་སྟེ་དེ་མ་བཏབ་པར་ཀུན་གྱིས་འདུད་པའོ། ། དམག་དཔོན་ནི་རྒྱལ་པོའི་དགྲའི་ཚོགས་མ་ལུས་པ་འཇོམས་པའི་ནུས་པ་ཡོད་ཀྱང་གཞན་ལ་མི་འཚེ་བའི་སྐྱེས་བུའོ། ། ལྤགས་པ་ནི་ཆུར་དཔག་ཚད་བཅུ་ལ་ཞེང་དུ་ལྔ་པ་ཆར་གྱིས་མི་རླན་ཞིང་རླུང་གིས་མི་བསྐྱོད་ལ་གྲང་ན་དྲོ་ཞིང་དྲོ་ན་བསིལ་བར་བྱེད་པ། བུད་མེད་མི་སྡུག་པ་མི་མཐོང་ལ། ཉི་ཟླའི་འོད་སྣང་བ་ཀླུའི་ལྤགས་པ་རྒྱ་མཚོ་ནས་བྱུང་བ་གང་འགྲོ་སར་བློན་པོས་ཁྱེར་ཏེ་འཁོར་དང་བཅས་པའི་ཁྱིམ་གྱི་བྱ་བ་བྱེད་པ་ཞིག་ཚོང་པས་འབུལ་ལོ། ། ཁྱིམ་ནི་ཆུར་དཔག་ཚད་བཅུ་གཉིས། ཞེང་དུ་དཔག་ཚད་བདུན་པ།
རིན་པོ་ཆེ་དང་ཟླ་བ་དང་རྒྱུ་སྐར་ལྟ་བར་འདོད་ན་ཁྱིམ་དེར་འོང་བ། རྨི་ལམ་དགེ་བ་མཐོང་བ། གྲང་ན་དྲོ་ཞིང་དྲོ་ན་བསིལ་བའི་རླུང་ལྡང་བ་དེར་ལྷ་མོ་འོངས་ནས་རོལ་མོ་བྱེད་པའོ། ། གོས་ནི་འཇམ་ལ་དྲི་མས་མི་གོས་པ། གྱོན་ན་གྲང་དྲོ་བཀྲེས་སྐོམ་ངལ་དུབ་ཀྱིས་མི་གནོད་པ། མེས་མི་འཚིག་ཅིང་མཚོན་གྱིས་མི་ཆོད་པའོ། ། ཚལ་ནི་རྒྱལ་པོས་དེར་ཕྱིན་པ་དང་ཚལ་གྱི་མཐུས་ལྷའི་བུ་མོ་དང་བྱ་ལ་སོགས་པ་འོངས་ནས་འདོད་ཡོན་ལ་སྤྱོད་པའོ། ། མལ་ཆ་ནི་བསམ་གཏན་བྱེད་ན་རྣམ་པར་གྲོལ་ཞིང་བློ་གསལ་བ་དང་། ། ཀུན་ནས་ཉོན་མོངས་པ་དང་འབྲལ་བའོ། ། ལྷམ་ནི་གྱོན་ན་ཆུ་ལ་མི་འབྱིང་ཞིང་ཡུད་ཙམ་གྱིས་དཔག་ཚད་བརྒྱར་འགྲོ་བ་ལ་ངལ་འགྲོ་མེད་པའོ། །
མི་སྟོང་ཐུབ་ཅིང་མི་དགེ་བ་བཅུ་སྤངས་པའི་བུ་སྟོང་དང་དགྲ་ཟིལ་གྱིས་གནོན་པའི་མདའ་གཞུ་ཡང་འབྱུང་ངོ་། ། དེ་ནི་སྟོང་གསུམ་གཅིག་ཏུ་སངས་རྒྱས་གཉིས་མི་འབྱུང་བའམ་རྩ་གསུམ་གཅིག་ཏུ་བརྒྱ་བྱིན་གཉིས་མི་འབྱུང་བ་བཞིན་མངའ་རིས་གཅིག་ལ་གཉིས་མི་འབྱུང་སྟེ་འགྲན་ཟླ་མེད་པའི་ལས་བསགས་པའི་ཕྱིར་རོ། ། གཉིས་པ་དེ་དག་ས་ལས་རྒྱལ་བར་བྱེད་པའི་ཚུལ་ནི། གསེར་གྱི་འཁོར་ལོ་ཅན་ལ་གླིང་བཞིའི་ཁམས་ཀྱི་རྒྱལ་ཕྲན་རྣམས་ཀྱིས་འབྱོར་བ་དང་རྒྱས་པ་དང་བདེ་བ་དང་ལོ་ལེགས་པ་དང་སྐྱེ་བོ་དང་མིས་གང་བའི་ལྗོངས་འདི་དག་ནི་ལྷའི་ལགས་ཀྱིས། ལྷས་དེ་དག་རྗེས་སུ་བསྟན་དུ་གསོལ་བདག་ཅག་ནི་ལྷའི་ཞབས་འབྲིང་ལགས་སོ་ཞེས་བསུ་བར་བྱེད་དོ། ། དངུལ་གྱི་འཁོར་ལོ་ཅན་ནི་དེ་དག་གི་དྲུང་དུ་སོང་བ་ན་འདུད་པར་འགྱུར་རོ། ། ཟངས་ཀྱི་འཁོར་ལོ་ཅན་ནི་སོང་སྟེ་གཡུལ་བཤམས་པ་ན་འདུད་པར་འགྱུར་རོ། ། ལྕགས་ཀྱི་འཁོར་ལོ་ཅན་ནི་སོང་སྟེ་མཚོན་བརྩམས་པ་ན་འདུད་དེ་ཐམས་ཅད་ཀྱིས་གནོད་པ་མེད་པར་དགེ་བ་བཅུ་ལ་བཀོད་ནས་ལྷ་རྣམས་སུ་སྐྱེ་བར་བྱེད་དོ། ། དེ་རྣམས་ནི་དེ་དག་ཏུ་མ་ཟད་མཚན་སུམ་ཅུ་རྩ་གཉིས་ཀྱིས་ཀྱང་མི་གཞན་ལས་ཁྱད་པར་དུ་འཕགས་ཏེ་སངས་རྒྱས་ཀྱི་མཚན་དང་ཁྱད་པར་ནི་རིན་པོ་ཆེའི་ཕྲེང་བ་ལས། འཁོར་ལོས་བསྒྱུར་བ་ཐམས་ཅད་ལ། །
འདི་དག་ཡོད་པར་འདོད་མོད་ཀྱི། ། དག་དང་མཛེས་དང་གསལ་བ་ནི། ། སངས་རྒྱས་རྣམས་ཀྱི་ཆར་མི་ཕོད། ། ཅེས་འབྱུང་བ་ཡིན་ནོ། ། འདིའི་རྒྱུ་ནི་སངས་རྒྱས་ཀྱི་མཆོད་རྟེན་དང་། གཙུག་ལག་ཁང་ལ་སོགས་པ་རྩིག་པ་དང་། བྱམས་པ་སྒོམ་པ་ལ་སོགས་པ་ཡིན་ཏེ་མཛངས་བླུན་ལས། སེང་གེ་ཡི་དམ་བརྟན་པས་རང་ཉིད་གསོད་པའི་རྔོན་པ་ལ་བྱམས་པ་བསྒོམས་པས་བསྐལ་པ་འབུམ་དུ་འཁོར་ལོས་བསྒྱུར་བར་སྐྱེས་པར་བཤད་པ་བཞིན་ནོ། ། འདི་འཕགས་པ་ཁོ་ནར་མ་ངེས་པ་ནི་བཤེས་པའི་སྤྲིང་ཡིག་ལས། འཁོར་ལོས་བསྒྱུར་བ་ཉིད་དུ་གྱུར་ནས་ཀྱང་། །
འཁོར་བ་ན་ནི་ཡང་བྲན་ཉིད་དུ་འགྱུར། ། ཞེས་འབྱུང་བའི་ཕྱིར་རོ། ། གསུམ་པ་དེ་བསྐལ་པ་འདི་ལ་ཇི་ལྟར་བྱུང་བའི་ཚུལ་ནི། བསྐལ་པ་དང་པོའི་མི་རྣམས་ནི་གཟུགས་ན་སྤྱོད་པ་བཞིན་རང་གི་འོད་ཅན་ནམ་མཁའ་ལ་འགྲོ་བ་ཟས་སུ་དགའ་བ་ཟ་བའི་ཚེ་རིང་བ་ན་རྫུ་འཕྲུལ་ཡོད་པ་བརྫུས་ཏེ་སྐྱེ་བ་དུས་མ་ཡིན་པར་འཆི་བ་དང་བཤང་གཅི་མེད་པ་ཡིན་ནོ། ། དེའི་ཚེ་སའི་རོ་སྦྲང་རྩིའི་རོ་བྲོ་བ་ཞིག་བྱུང་བ་སེམས་ཅན་རྣམས་ཀྱིས་ཟོས་ཏེ་ཁམ་གྱི་ཟས་ཀྱི་རྩོམ་པ་དང་པོ་ནི་དེ་ཡིན་ནོ། ། དེས་ལུས་ལ་རྩུབ་པ་དང་ལྕི་བ་ཞུགས་ཏེ་འོད་ནུབ་ནས་མུན་པ་བྱུང་སྟེ་སྤྱི་མཐུན་གྱི་ལས་ཀྱིས་ཉི་མ་དང་ཟླ་བ་གཉིས་བྱུང་ངོ་། ། རོ་དེ་ནུབ་ནས་སའི་ཞག་བྱུང་བ་ཟོས་ཏེ་དེ་ནུབ་ནས་མྱུ་གུའི་ཚལ་བྱུང་ངོ་། ། དེ་ཡང་ནུབ་ནས་མ་རྨོས་མ་བཏབ་པའི་འབྲས་ས་ལུ་བྱུང་ངོ་། ། དེ་ཟོས་པ་དང་དེ་ནི་ཆེས་རགས་པས་རྒྱུ་མཐུན་བྱུང་སྟེ་དེའི་ལམ་དང་ཕོ་མོའི་དབང་པོ་དང་དེ་གཉིས་ཀྱི་དབྱིབས་ཐ་དད་པ་ཡང་བྱུང་ངོ་། ། དེ་དག་མཐོང་བ་དང་སྔོན་གོམས་པའི་མཐུས་ཚུལ་བཞིན་མ་ཡིན་པ་ཡིད་ལ་བྱེད་པའི་ཆུ་སྲིན་འཛིན་ཁྲིས་ཟོས་ནས་ལོག་པར་ཞུགས་ཏེ་འདོད་པ་ཅན་རྣམས་ཀྱི་འདོད་པའི་འབྱུང་པོའི་གདོན་གྱིས་བརླམས་པའི་རྩོམ་པ་དང་པོ་ནི་དེ་ཡིན་ནོ། །
མི་དེ་ནི་ཕྱིས་ཤཱཀྱ་བཟང་སྦྱིན་དུ་གྱུར་ཏོ། ། དེ་ནས་འབྲས་ས་ལུ་དེ་ལ་ལེ་ལོས་གསོག་འཇོག་བྱས་ཏེ་ཕྱིས་ཟ་བ་རྣམས་ཀྱང་སྔོན་ལ་བླངས་པས་དེ་མི་སྐྱེ་བར་གྱུར་ཏེ། དེ་ནས་ཞིང་རྣམས་བགོས་ནས་རང་གིས་བཟུང་ཞིང་གཞན་ལ་ཕྲོགས་ནས་ཆོམ་རྐུན་གྱི་རྩོམ་པ་དང་པོ་དེ་དེ་ཡིན་ཏེ་དེ་ནི་དགེ་སློང་ནོར་ཅན་ཡིན་ནོ། ། དེ་དག་གིས་དེ་དགག་པའི་ཕྱིར་འདུས་ཏེ་མི་ཞིག་ལ་སྟོན་ཐོག་གི་དྲུག་ཆ་བྱིན་ནས་ཞིང་རྣམས་སྲུང་དུ་བཅུག་སྟེ་དེ་ལ་ཞིང་དཔོན་ནམ་རྒྱལ་རིགས་ཞེས་བྱ་བའི་མིང་བྱུང་ངོ་། ། དེ་ནི་སྐྱེ་བོའི་ཚོགས་ཕལ་པོ་ཆེས་བཀུར་བས་རྒྱལ་པོ་མང་པོས་བཀུར་བ་ཞེས་བྱ་སྟེ་རྒྱལ་པོའི་དང་པོ་ནི་དེ་ཡིན་ནོ། ། དེ་ནི་བདག་ཅག་གི་སྟོན་པ་ཉིད་ཡིན་ནོ། ། དེའི་ཚེ་གང་དག་ཁྱིམ་ནས་ཡིད་བྱུང་བ་དེ་དག་ལ་བྲམ་ཟེ་དང་། རྐུ་བ་ལ་སོགས་པ་མི་བྱེད་པ་ལ་རྗེ་རིགས་དང་། བྱེད་པ་ལ་དམངས་རིགས་བྱུང་ངོ་། ། དེའི་ཚེ་མ་བརྐུས་སོ་ཞེས་བརྫུན་སྨྲ་བ་དང་བརྐུས་པ་རྣམས་གསོད་པའི་སྲོག་གཅོད་པ་བྱུང་ངོ་། །
དེའི་ཕྱིར་ཕུང་ཁྲོལ་གྱི་ཆུ་བོ་འདི་ཐམས་ཅད་ཀྱི་རྩ་བ་ནི་རོ་ལ་ཆགས་པ་དང་ལེ་ལོ་གཉིས་ཡིན་ནོ། ། མང་པོས་བཀུར་བའི་ཕོ་བྲང་ནི་རྒྱལ་པོའི་ཁབ་ཉིད་ཡིན་ནོ་ཞེས་བརྒྱད་སྟོང་པའི་འགྲེལ་པ་སྙིང་པོ་མཆོག་ལས་འབྱུང་ངོ་། ། དེའི་བཙུན་མོ་ཆུ་སྟོད་ལས་བུ་འོད་མཛེས་བྱུང་ངོ་། ། དེའི་བཙུན་མོ་ཏི་ལ་སྐྱེས་ལས་དགེ་བ་བྱུང་ངོ་། ། དེའི་བཙུན་མོ་སྤྲིན་མགྲིན་ལས་དགེ་མཆོག་བྱུང་ངོ་། ། དེའི་བཙུན་མོ་ཏི་ལའི་རྗེ་ངར་ལས་གསོ་སྦྱོང་འཕགས་བྱུང་ངོ་། ། དེའི་སྤྱི་བོ་ལས་འཁོར་ལོས་བསྒྱུར་བ་སྤྱི་བོ་སྐྱེས་ཏེ་བཙུན་མོ་དྲུག་ཁྲི་ང་ལས་ནུས་ཟེར་བས་ང་ལ་ནུ་ཞེས་གླིང་བཞི་དང་རྩ་གསུམ་ལ་དབང་བྱེད་པ་དེའང་ཐུབ་པ་ཉིད་ཡིན་ནོ། ། དེ་ཡན་ཆད་ཚེ་ལ་ཚད་མེད་པའམ་ཚེ་ལོ་བྱེ་བ་པ་ཞེས་བྱའོ། ། དེའི་བརླ་གཡས་པ་ནས་མཛེས་པ་སྐྱེས་ཏེ་གླིང་བཞི་ལ་དབང་ངོ་། ། དེའི་བརླ་གཡོན་པ་ནས་སྐྱེས་པ་ཉེ་མཛེས་སོ། །
དེའི་རྐང་པ་གཡས་པ་ནས་སྐྱེས་པ་མཛེས་ལྡན་ཏེ་དེ་གཉིས་ནི་གླིང་གསུམ་ལ་དབང་ངོ་། ། འདི་མན་ཆད་གླིང་གཅིག་ལ་དབང་བ་སྟེ་དེའི་རྐང་པ་གཡོན་ལས་སྐྱེས་པ་ཉེ་མཛེས་ལྡན་ནོ། ། དེ་བཞིན་དུ་བཟང་པོ་དང་། ལེགས་བཟང་དང་། བཏང་བ་དང་། བཏང་བཟུང་དང་། ཡན་ལག་དང་། ཡན་ལག་ཤིང་རྟ་དང་། ངན་སྤོང་དང་། སྐལ་ལྡན་ཤིང་རྟ་དང་རྒྱ་མཚོ་དང་།
རྒྱ་མཚོའི་བུ་དང་། རྒྱ་མཚོ་ཆེན་པོ་དང་། ཤ་ཀུ་ནི་དང་། ཤ་ཀུ་ནི་ཆེན་པོ་དང་། ཀུ་ཤི་ཞེས་བྱ་བ་གྲོང་ཁྱེར་ཐ་མཆོག་ཏུ་བྱུང་སྟེ་དེ་ནི་ཐུབ་པ་ཡིན་ནོ། ། ཉེ་བའི་ཀུ་ཤི་དང་། ཀུ་ཤི་ཆེན་པོ་དང་། ལེགས་མཐོང་ཞེས་བྱ་བ་བཙུན་མོ་བརྒྱད་ཁྲི་བཞི་སྟོང་དང་འཁོར་ལོས་བསྒྱུར་བ་སྤངས་ནས་བསམ་གཏན་བཞི་པ་ཐོབ་པ་དང་། ལེགས་མཐོང་ཆེན་པོ་དང་། རབ་མཐོང་དང་།
རབ་མཐོང་ཆེན་པོ་དང་། རབ་ཏུ་སྒྲ་བསྒྲགས་དང་། རབ་ཏུ་སྒྲ་བསྒྲགས་ཆེན་པོ་དང་། འོད་བྱེད་དང་། རྟུལ་ཕོད་དང་། ལྷུན་པོ་དང་། ལྷུན་པོ་ཡོད་དང་། འོད་ཟེར་དང་། འོད་ཟེར་ཡོད་དང་། ཀུན་ནས་འོད་ཟེར་སྟེ་མང་པོས་བཀུར་པ་ནས་དེ་ཡན་ཆད་ལ་རྒྱལ་རབས་བཞི་བཅུའོ། །
དེ་ནས་ཡུལ་གྲུ་འཛིན་དུ་ཀུན་ནས་འོད་ཟེར་གྱི་བུ་རྒྱུད་རྒྱལ་རབས་བརྒྱ་ཐམ་པ་བྱུང་བའི་ཐ་མ་དགྲ་འདུལ་ལོ། ། དེ་བཞིན་དུ་ཡུལ་དམག་གིས་མི་ཚུགས་པ་དང་། ཀ་བྷི་ལའི་གྲོང་དང་། གླང་པོ་ཆེའི་གྲོང་དང་། རྡོ་འཇོག་དང་སྲང་གིས་ཉལ་དང་། མ་རྒྱལ་བ་ལས་རྒྱལ་བ་དང་། ཀ་ནས་ཡ་དང་། འཚམ་པ་དང་། ཏ་ལའི་ཕྲེང་དང་། ཏ་ལ་ལི་ཁྲི་དང་།
བ་སོའི་གྲོང་དང་། རྒྱལ་པོའི་ཁབ་དང་། གྲོང་རྩ་ཅན་དང་གྲུ་འཛིན་དང་། མི་ཐི་ལ་དང་། ཀུན་སྣང་དང་། ཝ་ར་ན་སེ་རྣམས་སུ་རྒྱལ་པོ་མ་རྒྱལ་བ་ལས་རྒྱལ་བ་དང་། བཟོད་དཀའ་དང་། ཚངས་སྦྱིན་དང་། གླང་པོས་བྱིན་དང་། བལ་བུ་ཅན་དང་།
ཚན་པོ་ཆེ་འདུལ་དང་། རྒྱལ་སྦྱིན་དང་། རྒྱལ་སྡེ་དང་། ཀླུའི་ལྷ་དང་། མིའི་ལྷ་དང་། རྒྱ་མཚོའི་ལྷ་དང་། བློ་གྲོས་བཟང་པོ་དང་། མུན་སེལ་དང་། དབང་ཕྱུག་ཆེན་པོའི་ལྷ་དང་། དཀའ་ཐུབ་སྤྱོད་པ་དང་།
སའི་གདོང་དང་། སའི་བདག་པོ་དང་། ས་འཛིན་དང་། ལྷ་ཆེན་པོ་སྟེ་འདི་ནི་སྐྲ་དཀར་བྱུང་ནས་དྲང་སྲོང་གི་ཚངས་སྤྱོད་འཛིན་པ་ཡང་ཐུབ་པ་ཉིད་དོ། ། ཡང་མུ་ཁྱུད་སྡེ་སུམ་ཅུ་རྩ་གསུམ་དུ་ལྷས་གདན་དྲངས་པའི་ཐུབ་པ་ཉིད་དོ། ། མུ་ཁྱུད་ལས་བྱུང་བ་དང་། སྲ་བའི་མུ་ཁྱུད་དང་། རྐོ་བ་དང་། ཉེ་བར་རྐོ་བ་དང་། རྐོ་བ་ཡོད་དང་།
ཀུན་ནས་རྐོ་བ་དང་། གྱ་ནོམ་སྣང་དང་། མཉམ་སྣང་དང་། ཐོས་པའི་སྡེ་དང་། ཆོས་ཀྱི་སྡེ་དང་། རྟོགས་པ་དང་། རྟོགས་པ་ཆེན་པོ་དང་། རྟོགས་པའི་སྡེ་དང་། མྱ་ངན་མེད་དང་། མྱ་ངན་བྲལ་དང་།
བརྟན་པའི་སྡེ་དང་། དགའ་བས་སྦྱར་དང་། གླེན་བསད་དང་། སྐྱ་རེངས་དང་། ཕྱོགས་ཀྱི་བདག་པོ་དང་། རྡུལ་ཅན་དང་། བདེ་བྱེད་དང་། ཀུན་དགའ་དང་། མེ་ལོང་གདོང་ཞེས་བྱ་བ་ཐུབ་པ་ཉིད་དང་། སྐྱེད་པ་ཞེས་བྱ་བ་ཤཱ་རིའི་བུ་སྟེ་ཐུབ་པ་ཁྱེའུ་སྨན་ཆེན་པོར་གྱུར་པས་དེའི་བློན་པོ་བྱས་པ་དང་།
ཀུན་ནས་བསྐྱེད་དང་། སྐྱེ་བོ་ཁྱུ་མཆོག་དང་། བཟའ་བཏུང་ཅན་དང་། ཤིང་རྟ་བཅུ་པ་དང་། ཤིང་རྟ་སྲ་བ་དང་། ནམ་མཁའི་བདག་པོ་དང་། ཀླུ་མཉམ་སྐྱོང་དང་། ཝ་ར་ན་སེར་དེའི་རྒྱུད་བརྒྱ་ཐམ་པ་བྱུང་བའི་ཐ་མ་ཀྲི་ཀི་དང་བསྙེན་གནས་བསྲུངས་པས་ཐོབ་པ་དེའི་བུ་ལེགས་སྐྱེས་ཏེ་འདི་གཉིས་ནི་ཚེ་ཉི་ཁྲི་པ་སངས་རྒྱས་འོད་སྲུང་གི་དུས་སོ། ། བཞི་པ་ཤཱཀྱ་པའི་རྒྱལ་རྒྱུད་བཤད་པ་ནི། དེ་ནས་གྲུ་འཛིན་དུ་ལེགས་སྐྱེས་ཀྱི་རྒྱུད་རབས་བརྒྱ་ཐམ་པ་བྱུང་བའི་ཐ་མ་རྣ་བ་ཅན་ནོ། །
དེའི་བུ་གཉིས་ལས་གཽའུ་ཏ་མ་དྲང་སྲོང་མདོག་ནག་ལ་རབ་ཏུ་བྱུང་སྟེ་ནུ་བོ་བ་ར་དྭ་ཛས་རྒྱལ་པོ་བྱས་སོ། ། དེའི་ཚེ་སྨད་འཚོང་མ་བཟང་མོ་པད་མའི་རྩ་ལག་གིས་བསད་པའི་མ་ཉེས་པའི་ཆད་པ་གཽའུ་ཏ་མ་ལ་ཕོག་སྟེ་གསད་ཤིང་ལ་བསྐྱོན་པ་ལ་མཁན་པོས་དྲང་སྲོང་རྣམས་ཀྱི་གཙུག་ལག་ལས་བུ་མེད་པ་ལ་འགྲོ་བ་མེད་ཅེས་གསུང་གིས་རིགས་ཞོག་ཅིག་ཅེས་སྨྲས་པས་དེས་འཁྲིག་པ་ཡིད་ལ་བྱས་པས་ཁྲག་དང་ཁུ་བ་འདྲེས་པའི་ཐིགས་པ་གཉིས་བྱུང་བ་ཉི་མས་སྨིན་པ་ལས་ཁྱེའུ་གཉིས་བྱུང་བ་ལ་ཉི་མའི་རིགས་དང་། གཽའུ་ཏ་མ་དང་། ཡན་ལག་སྐྱེས་དང་། བུ་རམ་ཤིང་གི་ཚལ་དུ་སྨིན་པས་བུ་རམ་ཤིང་པ་ཞེས་གྲགས་སོ། ། བ་ར་དྭ་ཛ་བུ་མེད་པར་ཤི་ནས་དེ་གཉིས་ཀྱི་ནུ་བོས་རྒྱལ་སྲིད་བཟུང་བས་དེའང་བུ་མེད་པར་ཤི་སྟེ་ནུ་བོས་རྒྱལ་པོ་བྱས་པས། གྲུ་འཛིན་དུ་བུ་རམ་ཤིང་པའི་རྒྱུད་རབས་བརྒྱ་ཐམ་པ་བྱུང་བའི་ཐ་མ་འཕགས་སྐྱེས་པོའོ། ། དེ་ལ་བུ་སྐར་མདའ་གདོང་དང་། ལག་རྣ་དང་། གླང་ཆེན་འདུལ་དང་།
རྐང་གདུབ་ཅན་བཞིའོ། ། འཕགས་སྐྱེས་པོའི་བཙུན་མོ་དམ་པ་ཤི་སྟེ་བཙུན་མོ་གཞན་བླངས་པ་ལ་རྒྱལ་སྲིད་དགའ་སྐྱེས་སོ། ། དེ་ལ་རྒྱལ་སྲིད་གཏད་དེ་གཞན་བཞི་སྤྱུགས་པས་གངས་རི་དང་ཉེ་བ་ཆུ་བོ་སྐལ་ལྡན་ཤིང་རྟའི་འགྲམ་དྲང་སྲོང་སེར་སྐྱའི་བསྟི་གནས་སུ་སེར་སྐྱའི་ཚིག་གིས་སྲིང་མོ་དང་ལྷན་ཅིག་འདུག་པ་ཡབ་ཀྱིས་ཐོས་པས་གཞོན་ནུ་དག་གིས་ཕོད་དོ་ཞེས་བྱ་བས་ཤཱཀྱ་པར་གྲགས་སོ། ། དེར་སེར་སྐྱས་ཆུའི་རི་མོ་བྱས་ནས་གྲོང་བརྩིགས་པ་ལ་གྲོང་ཁྱེར་སེར་སྐྱ་བྱུང་ངོ་། ། དེར་མ་ཤོང་ནས་རྨི་ལམ་དུ་ལྷས་བསྟན་ཏེ་གྲོང་ཁྱེར་བརྩིགས་པ་ལྷས་བསྟན་ཞེས་བྱ་བ་བྱུང་སྟེ་ཡུམ་སྒྱུ་འཕྲུལ་གྱི་ཡུལ་ལོ། ། རྒྱལ་སྲིད་དགའ་ལ་སོགས་པ་བཞི་བུ་མེད་པར་ཤི་ནས་རྐང་གདུབ་ཅན་གྱིས་རྒྱལ་པོ་བྱས་པའི་བུ་གནས་འཇོག་གོ ། དེའི་བུ་ས་ཁྱིམ་མོ། ། དེ་ནས་སེར་སྐྱ་པ་ཁྱིམ་གྱི་རྒྱུད་ལྔ་ཁྲི་ལྔ་སྟོང་བྱུང་བའི་ཐ་མ་ཤིང་རྟ་བཅུ་པ་ནས། གཞུ་བརྟན་དང་། དེའི་བུ་སེང་གེ་འགྲམ་དང་སེང་གེ་སྒྲའོ། །
དེའི་ཚེ་འཛམ་བུ་གླིང་གི་གཞུ་ཐོགས་ལ་སེང་གེ་འགྲམ་མཆོག་གོ ། དེ་ལ་བུ་བཞི་སྟེ་ཟས་གཙང་དང་། ཟས་དཀར་དང་། བྲོ་བོ་ཟས་དང་། བདུད་རྩི་ཟས་སོ། ། བུ་མོ་ཡང་བཞི་སྟེ་གཙང་མ་དང་། དཀར་མོ་དང་། བྲེ་མོ་དང་། བདུད་རྩི་མའོ། ། ཟས་གཙང་ལ་བུ་གཉིས་ཏེ་བཅོམ་ལྡན་འདས་དང་དགའ་བོའོ། །
ཟས་དཀར་གྱི་བུ་རྒྱལ་བ་དང་། བཟང་ལྡན་ནོ། ། བྲོ་བོ་ཟས་ཀྱི་མིང་ཆེན་དང་མ་འགགས་པའོ། ། བདུད་རྩི་ཟས་ཀྱི་ལྷས་སྦྱིན་དང་ཀུན་དགའ་བོའོ། ། བཅོམ་ལྡན་འདས་ཀྱི་སྲས་སྒྲ་གཅན་འཛིན་ཏེ་དེ་དང་ཤིང་རྟ་བཅུ་པའི་བར་ན་རྒྱལ་རབས་བཅོ་ལྔའོ། ། དེའི་ཚེ་ཤཱཀྱ་བདུན་ཁྲི་བདུན་སྟོང་རྒྱལ་པོ་གསལ་རྒྱལ་གྱི་བུ་བཻཌཱུརྻ་སྔོན་པོས་བསད་དེ་སྲས་སྒྲ་གཅན་འཛིན་གྱིས་མང་པོས་བཀུར་བའི་རྒྱལ་རྒྱུད་ཟད་པར་གྱུར་ཏོ། ། དེ་ལ་མང་པོས་བཀུར་བ་ནས་སྒྲ་གཅན་འཛིན་གྱི་བར་ལ་རྒྱལ་རབས་འབུམ་ཕྲག་བཅུ་གཅིག བདུན་ཁྲི་ཉིས་སྟོང་ལྔ་བརྒྱ་དགུ་བཅུ་རྩ་དྲུག་སོང་ངོ་། ། དེ་དག་ནི་ལུང་གཞི་དང་། མངོན་པར་འབྱུང་བའི་མདོ་ལས་འབྱུང་སྟེ་རྒྱལ་པོ་འདི་དག་གི་མཚན་ཐོས་པ་ལའང་ཕན་ཡོན་ཆེན་པོ་བཤད་དོ། །
གཞག་པ་ལས། མཛེས་ལྡན་ཡན་ཆད་མཐུན་ལ་དེའི་བུ་བཏང་བ་དང་། བཏང་ཟུང་དང་། ཤ་ཀུ་ནི་དང་། ཤ་ཀུ་ནི་ཆེན་པོ་ཞེས་བྱ་བ་ནས་མཐར་རྐང་བདུབ་ཀྱི་བུ་རྐང་གདུབ་ཅན་གྱི་ཞབས་དང་། དེ་བཞིན་དུ་གནས་འཇོག་དང་། བ་ལང་གནས་དང་། སེང་གེ་འགྲམ་ཞེས་བརྩིས་ནས་གྲངས་ནི་འབུམ་ཕྲག་གཅིག ལྔ་ཁྲི་བཞི་སྟོང་བརྒྱ་ལྔ་བཅུ་ལས་མེད་དོ། ། ལྔ་པ་ཁམས་ཀྱི་རྒྱལ་ཕྲན་བཤད་པ་ནི།
མ་ག་དྷའི་རྒྱལ་པོ་གཟུགས་ཅན་སྙིང་པོ་དང་། ཀོ་ས་ལའི་རྒྱལ་པོ་གསལ་རྒྱལ་དང་། འཕགས་རྒྱལ་གྱི་རྒྱལ་པོ་རབ་སྣང་དང་། ཀོའུ་ཤམ་བི་རྒྱལ་པོ་འཆར་བྱེད་ལ་སོགས་པ་ནི་ཁམས་ཀྱི་རྒྱལ་ཕྲན་ཞེས་བྱའོ། ། བཅོམ་ལྡན་འདས་དང་བོད་ཀྱི་གཉའ་ཁྲི་བཙན་པོ་གཉིས་ནི་དུས་མཉམ་པར་མངོན་སྟེ་ལུང་གཞི་ལས། དོན་གྲུབ་དང་རབ་སྣང་དུས་གཅིག་ལ་སྐྱེས་པར་བཤད་ལ། ལུང་ཕྲན་ཚེགས་ལས། རབ་སྣང་གི་བཙུན་མོ་སྐྱ་སེང་གི་བུ་མོ་སྒྲོན་མེ་ཡིན་པར་བཤད་དོ། ། དེ་རྒྱལ་པོ་དགྲ་ངན་དཔུང་ཚོགས་བཅོ་བརྒྱད་དང་འཐབ་པས་དགྲ་ངན་གྱི་ནུ་བོ་རུ་པ་ཏི་ཞེས་བྱ་བ་དཔུང་ཚོགས་དང་བཅས་ཏེ་བུད་མེད་ཀྱི་ཆས་སུ་ཞུགས་ནས་རི་བོ་གངས་ཅན་གྱི་ཕྱོགས་སུ་བྲོས་པ་ལས་འཕེལ་བ་ནི་དེང་སང་བོད་ཅེས་གྲགས་སོ་ཞེས་ལྷ་ལས་ཕུལ་དུ་བྱུང་བའི་བསྟོད་པའི་འགྲེལ་པ་སློབ་དཔོན་ཤེས་རབ་གོ་ཆས་བྱས་པ་ལས་འབྱུང་བའི་ཕྱིར་རོ། ། ལྷ་མིན་དང་འདོད་ལྷ་གཉིས་ལོངས་སྤྱོད་ཕལ་ཆེར་མཐུན་སྟེ་དང་པོ་བདེ་བའི་ལོངས་སྤྱོད་ལ་ཟས་ནི་བདུད་རྩི་དཀར་དམར་སྦྲང་རྩི་མ་བསྐོལ་བས་ཀྱང་ཕུལ་དུ་བྱུང་བ་ཡིན་ནོ། །
གོས་ནི་གདགས་པ་ལས་སྒྲ་མི་སྙན་པ་སྲང་གཅིག་དང་། རྒྱལ་ཆེན་རིས་བཞིའི་གོས་ལ་སྲང་ཕྱེད་དང་། སུམ་ཅུ་རྩ་གསུམ་པ་སྲང་གི་བཞི་ཆ་དང་། འཐབ་བྲལ་བ་སྲང་གི་བརྒྱད་ཆ་དང་། དགའ་ལྡན་བ་སྲང་གི་བཅུ་དྲུག་ཆ་དང་། འཕྲུལ་དགའ་བ་སྲང་གི་སུམ་ཅུ་རྩ་གཉིས་ཆ་དང་། གཞན་འཕྲུལ་བའི་གོས་ལ་སྲང་གི་དྲུག་ཅུ་རྩ་བཞིའི་ཆ་དང་། ཚངས་རིས་ཡན་ཆད་གཞལ་དུ་མེད་པར་བཤད་དོ། ། འཁྲིག་པ་ནི། གཉིས་གཉིས་འཁྱུད་དང་ལག་བཅངས་དང་། །
རྒོད་དང་བལྟས་པས་འཁྲིག་པ་ཡིན། ། རེ་འདོད་ལྷ་དང་གཉིས་པོ་ནི་གཉིས་སྤྲད་ནས་འཁྲིག་སྟེ། ཟས་ནི་བྱེ་མ་ལ་ཆུ་བཏབ་པ་བཞིན་འགྲོ། ། རྒྱུ་མཐུན་མེད་པས་ཁུ་བ་འབྱུང་བ་ནི་མེད་ཀྱི་རླུང་བྱུང་བ་ཙམ་གྱིས་གདུང་བ་དང་འབྲལ་ལོ། ། གཞན་བཞི་ནི་འཁྱུད་པ་ལ་སོགས་པས་གདུང་བ་དང་འབྲལ་ལོ། ། བྱེ་བྲག་ཏུ་སྨྲ་བ་ནི་ཐམས་ཅད་གཉིས་ཀྱིས་གཉིས་སྤྲོད་པའི་འཁྲིག་པ་ཅན་ཡིན་གྱི་གདགས་པ་ལས་དེ་སྐད་དུ་འབྱུང་བ་དེ་ནི་འཁྲིག་པའི་དུས་ཀྱི་ཚད་ཡིན་ནོ་ཞེས་ཟེར་རོ། ། རྗེ་བྲན་དང་བག་མ་གཏོང་ལེན་དང་བཀྲེས་སྐོམ་དང་ཕོ་མོའི་དབང་པོ་ཐ་དད་དང་། དུས་བཞི་དང་། ཉིན་མཚན་དང་ཕ་མ་རྣམས་ཡོད་ལ། མུ་གེ་དང་ཉོ་ཚོང་དང་།
བརྫུས་སྐྱེས་མ་གཏོགས་པའི་སྐྱེ་བ་ནི་མེད་དོ། ། ཚ་གྲང་ནི་རྒྱལ་ཆེན་རིས་བཞི་ན་ཡོད་ལ་རྩ་གསུམ་ཡན་ཆད་ན་མེད་དོ། ། ལུས་ནི་ནང་ཁྲོལ་ཅན་ནམ་ནང་སྟོང་པ་མ་ཡིན་གྱི་ཐམས་ཅད་ཀྱང་གར་བུ་ཡིན་ཏེ་སའི་དངོས་གཞི་ལས་ལྷ་དེ་དག་ལ་རྩ་དང་རྒྱུས་པ་ནི་མེད་དོ་ཞེས་འབྱུང་བ་བཞིན་ནོ། ། དེ་ཉིད་ཀྱི་ཕྱིར་འདོད་པའི་ལྷ་མོ་རྣམས་ལ་བུ་སྣོད་འཛིན་པའང་མེད་དོ། ། འདོད་ཡོན་ལ་ཇི་ལྟར་རྩེ་བའི་ཚུལ་ནི་རིན་པོ་ཆེ་སྣ་ཚོགས་ལས་གྲུབ་པའི་ཁང་པ་མཛེས་པ་དང་། ས་གཞི་ཚོན་སྣ་བརྒྱ་རྩ་གཅིག་གིས་མིག་མངས་རིས་སུ་བྲིས་པ་དང་། ཡན་ལག་བརྒྱད་ལྡན་སྦྲང་རྩི་ལྟ་བུའི་ཆུས་གང་བའི་མཚོ་དང་། རྫིང་བུ་མེ་ཏོག་སྣ་ཚོགས་པ་དང་བྱ་སྐད་སྙན་པ་སྣ་ཚོགས་འབྱིན་པ་ཅན་དང་། གོས་སྣ་ཚོགས་དང་རོལ་མོའི་ཆ་བྱད་སྣ་ཚོགས་དང་རྒྱན་སྣ་ཚོགས་འབྱུང་བའི་དཔག་བསམ་གྱི་ཤིིང་དང་། ལམ་སྲང་ཐམས་ཅད་ན་སིལ་སྙན་དང་ཕེབ་རྡོབ་པའི་སྒྲ་སྙན་པ་སྒྲོག་པའི་ལྷ་མོ་མཛེས་མས་གང་བ་དང་ས་གཞི་ཐམས་ཅད་ཤིང་བལ་གྱི་འདབ་མ་ལྟར་འབོལ་བ་ལ་མེ་ཏོག་མན་དྷ་ར་བ་པུས་ནུབ་ཙམ་གྱིས་ཁེབས་པ་རྙིང་པ་རྣམས་རླུང་གིས་འདོར་ཞིང་།
གསར་པ་རྣམས་ལེགས་པར་འགྲེམས་ཏེ་དྲན་པ་ཉེར་བཞག་ལས། ལྷ་རྣམས་བསོད་ནམས་དབང་གི་རྐྱེན་གྱིས་ནི། ། ལྷའི་གྲོང་ཁྱེར་དག་ནས་རླུང་ཆེན་ལྡང་། ། མེ་ཏོག་རྙིང་པ་དག་ནི་འདོར་བར་བྱེད། ། མེ་ཏོག་གསར་པ་དག་ནི་ལེགས་པར་འགྲེམས། ། ཞེས་འབྱུང་བ་ཡིན་ནོ། ། སུམ་ཅུ་རྩ་གསུམ་པ་རྣམས་རྩེ་བའི་ཚུལ་ནི་གདགས་པ་དང་དཀོན་མཆོག་ཏ་ལ་ལའི་གཟུངས་ལས་ཤིང་རྟ་སྣ་ཚོགས་ཀྱི་ཚལ་ན་གླང་པོ་ཆེ་ས་སྲུངས་ཀྱི་བུ་ཞེས་བྱ་བ་ལས་མཆོག་ལས་གྲུབ་པ་གཟུགས་བཟང་ཞིང་མཛེས་པ་མེ་ཏོག་ཀུ་མུ་ཏ་ལྟར་དཀར་བ། ཡན་ལག་བདུན་ལེགས་པར་གནས་པ། མགོ་དམར་བ་མཆེ་བ་དྲུག་དང་ལྡན་པ། སྲིད་དུ་དཔག་ཚད་གཅིག་ཡོད་ཅིང་འཁོར་ཡུལ་དུ་བདུན་ཡོད་པ་འཁོར་གླང་པོ་ཆེ་བརྒྱ་སྟོང་དང་ལྡན་པ་སྟེ།
དེ་སྐྱེད་མོས་ཚལ་དུ་རྒྱུ་བ་ན་མགོ་སུམ་ཅུ་རྩ་གསུམ་དུ་སྤྲུལ་ཞིང་མགོ་རེ་རེ་ལ་མཆེ་བ་དྲུག་དྲུག་དང་མཆེ་བ་རེ་རེ་ལ་རྫིང་བུ་བདུན་བདུན་དང་། རྫིང་བུ་རེ་རེ་ལ་པདྨའི་སྡོང་བུ་བདུན་བདུན་དང་། པདྨ་རེ་རེ་ལ་ལྷ་མོ་བདུན་བདུན་དང་། ལྷ་མོ་རེ་རེ་ལ་གཡོག་མོ་བདུན་བདུན་དང་། གཡོག་མོ་རེ་རེ་ལ་སིལ་སྙན་དཀྲོལ་བ་བདུན་བདུན་དང་ལྡན་པ་སྤྲུལ་ཏེ་མགོ་དབུས་མ་ལ་བརྒྱ་བྱིན་དང་། མགོ་གཞན་ལ་ཉེ་དབང་སུམ་ཅུ་རྩ་གཉིས་ཞོན། འཁོར་རྣམས་གླང་པོ་ཆེ་གཞན་རྣམས་ལ་ཞོན་ཏེ་འགྲོ་བ་མི་མངོན་པ་ལྟ་བུའི་མགྱོགས་པས་ལྷ་རྣམས་གྲོང་ནས་སྐྱེད་མོས་ཚལ་དུ་སྐྱེལ་ལ། དེ་ནས་དེ་རྫུ་འཕྲུལ་བཏང་ཏེ་ལྷའི་ལུས་སུ་སྤྲུལ་ནས་འདོད་པ་ལ་སྤྱོད་པར་བཤད་དོ། ། ད་ལྟའི་བརྒྱ་བྱིན་གྱི་མིང་ནི་མིག་མཛེས་ཡིན་ལ། ཉེ་དབང་སུམ་ཅུ་རྩ་གཉིས་ལ་ནོར་ལྷ་བརྒྱད་ནི་བྱང་ཆུབ་དང་སྟོབས་མཆོག་དང་དགེ་བ་ལ་སོགས་པའོ། །
ཐ་སྐར་གྱི་བུ་ནི་ལྷ་འཚམས་སོ། ། དྲག་པོ་བཅུ་གཅིག་ནི་བྷི་ནུ་དང་། ། ཚོགས་བདག་དང་། གཤིན་རྗེ་དང་། ཙ་ར་དང་། མ་ཧཱ་ཀཱ་ལ་དང་། འབྲིང་གི་རི་ཏི་དང་། ཀ་ར་ལ་སོགས་པའོ། ། (Dཉི་མའི་བུ་བཅུ་གཉིས་)ནི་(Eདགའ་བ་དང་ཉེ་དགའ་དང་། དབང་ཕྱུག་དང་།
འདོད་བྱེད་དང་། འོད་སྐྱོང་དང་། ཐབས་ཆེན་དང་། སེང་གེ་དང་། གང་པོ་དང་། བདེ་བ་དང་། ཤེས་ཆེན་དང་། ལེགས་ཆེན་དང་། ལྷ་མཆོག་)གོ ། གཉིས་པ་སྡུག་བསྔལ་གྱི་ལོངས་སྤྱོད་ལ་འཆི་ལྟས་ནི་གོས་ལ་དྲི་མ་ཆགས་པ་དང་།
མེ་ཏོག་གི་ཕྲེང་བ་རྙིང་པ་དང་། མཆན་ཁུང་ནས་རྔུལ་འབྱུང་བ་དང་། ལུས་ལ་དྲི་མི་ཞིམ་པ་འབྱུང་བ་དང་། རང་གི་སྟན་ལ་མི་དགའ་བ་སྟེ་དེ་དག་ནི་མི་བཟློགས་སོ། ། ཉེ་བའི་འཆི་ལྟས་ནི་རྒྱན་དང་གོས་ལ་སྒྲ་མི་སྙན་པ་འབྱུང་བ་དང་། འོད་ཆུང་བ་དང་། ཁྲུས་ཀྱི་ཆུ་ཐིགས་ལུས་ལ་འཆགས་པ་དང་། བློ་ཡུལ་གཅིག་ལ་མི་འཆགས་པ་དང་། མིག་འབྱེད་འཛུམ་ཏེ་དེ་དག་ནི་བཟློག་ན་བཟློགས་སོ། ། དེ་དག་ནི་མིའི་ཞག་བདུན་གྱི་གོང་ནས་འབྱུང་སྟེ།
དེའི་ཚེ་ཉ་བྱེ་ཚན་ལ་འདྲེས་པའམ་རྔ་མོང་རྔེའུ་སྟོར་བ་ལྟ་བུའི་སྡུག་བསྔལ་འབྱུང་ངོ་། ། སུམ་ཅུ་རྩ་གསུམ་མན་ཆད་ན་འཐབ་པའི་སྡུག་བསྔལ་ཡོད་དེ། ལྷ་བདུད་རྩི་མང་ལ་ལྷ་མ་ཡིན་གྱི་བུ་མོ་གཟུགས་བཟང་བས་བརྒྱ་བྱིན་གྱི་ཆུང་མ་ཡང་ལྷ་མ་ཡིན་གྱི་བུ་མོ་བདེ་སོགས་ཞེས་བྱ་བ་ཡིན་ནོ། ། དེ་དག་རང་གི་བདུད་རྩི་དང་བུ་མོ་ལ་སེར་སྣ་བྱེད་ཅིང་། གཞན་གྱི་དེ་དག་ཐོབ་པར་འདོད་པས་འཐབ་བོ། ། དེ་ལ་རི་རབ་ཀྱི་ནང་ནས་ལྷ་མ་ཡིན་གྱི་དམག་དཔུང་ཆེན་པོ་གསེར་དངུལ་བཻཌཱུརྻ་དང་། ཤེལ་གྱི་གོ་ཆ་དང་། དེ་དག་གི་མཚོན་ཆ་རལ་གྲི་དང་མདུང་དང་མདའ་གཞུ་ཐོགས་ཏེ་ཆས་པ་དང་། དམག་གི་བེར་གྱིས་རི་རབ་དང་བརྒྱ་བྱིན་གྱི་གདན་འགུལ་བས་དམག་འོང་བར་ཤེས་སོ། ། དེ་དག་ཀླུ་དང་བང་རིམ་བཞིའི་ལྷ་སྟེ་སྲུང་མ་ལྔ་དང་རིམ་གྱིས་འཐབ་པས་ལྷ་མ་ཡིན་ཕམ་ན་རང་གི་གནས་སུ་བཟློག་ལ།
དཀར་པོའི་ཀླུ་ཕམ་ན་རི་རབ་ཀྱི་ཆུ་མཚམས་ཀྱི་ཁོང་གསེང་ནས་ཐོན་ནས་རྫུ་འཕྲུལ་གྱིས་ནམ་མཁའ་ལ་འཕགས་ཏེ་གཞོང་ཐོགས་ལ་སོགས་པ་དང་འཐབ་བོ། དྲན་པ་ཉེར་བཞག་ལས། ལྷའི་གནས་གསལ་བར་བྱ་བའི་ཕྱིར་སྒྲ་གཅན་གྱིས་ཉི་ཟླ་ལག་པས་སྒྲིབ་ཅིང་རྒྱལ་ཕམ་དང་སྐྱེ་དགུའི་བདེ་སྡུག་འཛམ་བུ་གླིང་པའི་དགེ་སྡིག་ལ་རག་ལས་པར་བཤད་དོ། ། ཟླ་བའི་མདོ་ལས། དེ་གཟས་ཟིན་པ་ན་བསོད་ནམས་འབུམ་དང་། ཉི་མ་ཟིན་པ་ན་བྱེ་བ་འགྱུར་དུ་བཤད་དོ། ། ལྷ་རྣམས་ཕམ་ན་བརྒྱ་བྱིན་མཁྱེན་པར་མཛད་དུ་གསོལ། ལྷ་མ་ཡིན་གྱི་དཔུང་ཚོགས་རྒྱལ་ཆེན་རིས་བཞིས་མ་ཐུབ་པས་རྩ་གསུམ་པས་ཟློག་པར་མཛོད་ཅེས་གསོལ་བ་བཏབ་པ་དང་། བརྒྱ་བྱིན་གྱིས་གཞན་རྣམས་ལ་སྨྲའོ། ། གླང་པོ་ཆེ་རབ་བརྟན་ཡང་བརྒྱ་བྱིན་གྱི་བསམ་པ་ཤེས་ནས་ཡུད་ཙམ་གྱིས་མ་དྲོས་པ་ནས་རྩ་གསུམ་དུ་ཕྱིན་ཏེ་དེའི་མཚན་ཉིད་ནི་གཞན་སྔར་དང་འདྲ་ལ།
དཀྱུས་དང་འཕང་དུ་དཔག་ཚད་ཕྱེད་དང་གཉིས་དང་ཞེང་དུ་གཅིག་སྟེ་དེས་སྔ་མ་ལྟ་བུའི་རྣམ་འཕྲུལ་བྱས་ནས་ལྷ་རྣམས་རྩུབ་འགྱུར་གྱི་ཚལ་དུ་ཕྱིན་ཏེ་འཐབ་པར་མོས་པར་བྱས་ཏེ་རི་རབ་ཀྱི་ནུབ་ཀྱི་སྟེང་དུ་གཡུལ་འགྱེད་དེ། ལྷ་མ་ཡིན་རྣམས་རི་འཕེན་ཞིང་བརྒྱ་བྱིན་གྱི་རྡོ་རྗེས་རི་ཐམས་ཅད་བཅོམ་པས་རིའི་དུམ་བུ་རོལ་མཚོ་ལ་སོགས་པར་ལྷུང་བས་སྲོག་ཆགས་དུ་མ་ཤི་ནས་རོལ་མཚོ་དམར་པོར་འགྲོ་བར་དྲན་པ་ཉེར་བཞག་ལས་བཤད་དོ། ། ལྷའི་མགོ་དང་རྐེད་པ་བཅད་ན་འཆིའི་ཡན་ལག་བཅད་ཀྱང་སྐྱེ་སྟེ་སྡུག་བསྔལ་ནི་མི་བཟོད་པ་འབྱུང་ངོ་། ། ལྷ་མ་ཡིན་མི་བཞིན་དུ་གནད་དུ་ཕོག་ན་འཆི་ལ་དེའང་གསེར་གྱི་ས་གཞིའི་སྟེང་གི་མཚོ་ཀུན་སྣང་ལ་ཤི་བ་དང་རྐང་ལག་ཆད་པ་ལ་སོགས་པའི་གཟུགས་བརྙན་ཤར་ཏེ་དམག་མ་ལོག་པའི་སྔོན་དུ་མྱ་ངན་བྱེད་པར་བཤད་དོ། ། གསང་བ་བསམ་གྱིས་མི་ཁྱབ་པའི་མདོ་ལས། ཐག་བཟང་རིས་ཀྱི་ཤིང་རྟ་དཔག་ཚད་བདུན་བརྒྱ་པ་དྲག་ཏུ་འགྲོ་བ་ཡང་དབང་པོའི་ལག་པ་གཡོན་པས་འཛིན་ནུས་པར་བཤད་དོ། ། དེ་ལ་ཕལ་ཆེར་ནི་ལྷ་རྒྱལ་ནས་མར་འདེད་ལ་ལན་གསུམ་དུ་བཟློག་ཀྱང་མ་བཟློགས་ན་ལྟ་ན་སྡུག་གི་ནང་དུ་བྲོས་ནས་ཟམ་པ་བསྡུས་སྒོ་རྣམས་བཅད་པ་དང་། ནམ་མཁའ་ལ་རྔ་གཟུགས་མེད་པའི་སྒྲ་ལས་ཀྱིའི་ལྷ་རྣམས་ནི་རྒྱལ་བར་འགྱུར་རོ་ལྷ་མ་ཡིན་རྣམས་ནི་ཕམ་པར་འགྱུར་རོ། ། དུད་འགྲོ་དག་བརྡ་བར་བྱའོ་བྲེད་པར་བྱའོ་ཞེས་བྱ་བ་བྱུང་བ་དང་འབྲོས་སོ། ། གསུམ་པ་ཆོས་ཀྱི་ལོངས་སྤྱོད་ནི།
ལྷའི་འདུན་ས་ཆོས་བཟངས་ན་ལྷའི་དབང་པོའི་སེང་གེའི་ཁྲི་དང་ཉེ་དབང་སུམ་ཅུ་རྩ་གཉིས་ཀྱི་ཁྲི་ཡོད་པ་དེར་འདུས་ནས་ལྷ་དང་མི་རྣམས་ཀྱི་དོན་དུ་ཆོས་སེམས་པར་བྱེད་དོ། ། ཚེས་བརྒྱད་དང་བཅུ་བཞི་དང་བཅོ་ལྔ་ལ་འཛམ་བུའི་གླིང་ཉུལ་ཏེ་དེ་བཞིན་དུ་རྒྱལ་ཆེན་རིས་བཞིས་ཀྱང་བསྙུལ་ནས་དེའི་ཚེ་ཕ་མ་དང་དགེ་སྦྱོང་དང་རིགས་ཀྱི་རྒན་རབས་ལ་ཆེན་པོར་འཛིན་ན་དེ་དག་ཆོས་བཟང་དུ་སོང་སྟེ། ཇི་ལྟར་གྱུར་པ་སྨྲས་པས་ལྷའི་སྲིད་ནི་རྒྱལ་བར་བྱས་ལྷ་མ་ཡིན་གྱི་སྲིད་ནི་ཕམ་པར་བྱས་སོ་ཞེས་ཟེར་ནས་ཐམས་ཅད་དགའོ། ། དེ་ལྟར་མི་བྱེད་ན་མི་བྱེད་པར་བརྗོད་པར་ངོ་གནག་པར་འགྱུར་རོ། ། དེ་བཞིན་དུ་དག་ལྡན་པ་ནི་ས་བཅུ་པའི་དབང་ཕྱུག་གི་དྲུང་ན་རྟག་ཏུ་ཐེག་པ་ཆེན་པོའི་ཆོས་ལ་ལོངས་སྤྱོད་དེ། དེས་ན། ཐོས་པ་མང་དང་ཆོས་འཛིན་དང་། ། ཤེས་རབ་ལྡན་ཞིང་ཐར་པ་འདོད། ། ཡོན་ཏན་རྣམས་ལ་དགའ་བའི་མི། ། དེ་དག་དགའ་ལྡན་ཉེ་བར་འགྲོ། །
ཞེས་འབྱུང་བ་ཡིན་ནོ། ། དེ་ལྟར་འདོད་པའི་ཁམས་ཀྱི་ལོངས་སྤྱོད་སྤྱད་ནས་ཁམས་གོང་མ་གཉིས་ན་འདོད་པའི་ཡོན་ཏན་ལས་གྱུར་པའི་ལོངས་སྤྱོད་རྣམས་མེད་དེ་དེ་ལས་འདོད་ཆགས་དང་བྲལ་བའི་ཕྱིར་རོ། ། དེས་ན་བསམ་གཏན་དང་པོ་གཉིས་དགའ་བདེ་དང་བཅས་པའི་ཏིང་ངེ་འཛིན་དང་། གསུམ་པ་ན་དགའ་བ་མེད་ལ་བདེ་བ་ཙམ་གྱི་ཏིང་ངེ་འཛིན་དང་། བཞི་པ་ན་བཏང་སྙོམས་དང་དྲན་པ་དག་པ་ལ་སྤྱོད་དོ། ། གཟུགས་མེད་བཞི་ནི་ཚོར་བ་བཏང་སྙོམས་འབའ་ཞིག་དང་ལྡན་པའི་ཏིང་ངེ་འཛིན་ལ་ལོངས་སྤྱོད་དོ། ། དེ་གཉིས་ཀའང་འདོད་པའི་སྡུག་བསྔལ་མྱ་ངན་དང་སྨྲེ་སྔགས་འདོན་པ་དང་སྡུག་བསྔལ་བ་དང་ཡིད་མི་བདེ་བ་ལ་སོགས་པ་ཐམས་ཅད་ཉེ་བར་ཞི་བ་ཅན་ཡིན་ནོ། ། དེ་གཉིས་ཀ་ཕོ་མོའི་དབང་པོ་ཐ་དད་དང་། ཕ་མ་དང་རྗེ་བྲན་དང་། བག་མ་གཏོང་ལེན་དང་ཚ་གྲང་དང་།
ནོར་དང་འབྲུ་དང་ཁ་དོག་སྣ་ཚོགས་དང་ཆེད་དུ་བྱས་པའི་གཞལ་ཡས་ཁང་ལ་སོགས་པ་མེད་དེ་ཚངས་རིས་ཡན་ཆད་ཐམས་ཅད་ཀྱང་ཕོའི་ཆ་བྱད་ཅན་དང་། ཁ་དོག་དཀར་པོ་དང་། ཆེད་དུ་མ་བྱས་པའི་གཞལ་ཡས་ཁང་པ་ཅན་ཡིན་ནོ། ། གཞུང་གི་དོན་ལ་གསུམ་གྱི་དང་པོ་འདོད་པའི་སྐྱེ་བ་བཤད་པ་ནི། སེམས་ཅན་གྱི་སྐྱེ་བ་གང་ཞེ་ན་ཞེས་བྱ་བ་ལ་སོགས་པས་སྟོན་པར་བྱེད་དེ་སྐྱབས་མེད་ལ་གཏུབ་པའི་སྡུག་བསྔལ་མྱོང་བས་ན་དམྱལ་བའོ། ། ཕལ་ཆེར་དུད་དེ་འགྲོ་བས་ན་དུད་འགྲོའོ། ། བཟའ་བཏུང་ཡིད་ལ་བཏགས་པས་ན་ཡིད་དྭགས་སོ། ། ཡིད་ཤས་ཆེ་ཞིང་སྒྲིན་པས་ན་མིའོ། ། ཆུ་ལ་ཤིང་རྟ་ལ་བདུན་སྲིད་ཀྱིས་འཕགས་ཤིང་འཛམ་བུ་གླིང་ལས་ལུས་དང་ཚེ་འཕགས་པས་ན་ལུས་འཕགས་པའོ། ། བ་ལང་དང་ནོར་བུ་ལ་སྤྱོད་པས་ན་བ་ལང་སྤྱོད་དོ། །
ཤིང་འཛམ་བུ་སྲི་ཤ་དང་འཛམ་བུ་ན་ད་ཡོད་པས་ན་འཛམ་བུ་གླིང་ངོ་། ། ཤ་ཟའི་སྐད་དུ་སྨྲ་ཞིང་ཞག་བདུན་ན་འཆིའོ་ཞེས་བྱ་བའི་སྒྲ་མི་སྙན་པ་འབྱུང་བས་ན་སྒྲ་མི་སྙན་ནོ། ། རྒྱལ་པོ་ཆེན་པོ་བཞིའི་རིས་སུ་གཏོགས་པས་ན་རྒྱལ་ཆེན་བཞིའི་རིས་སོ། ། གཙོ་བོ་སུམ་ཅུ་རྩ་གསུམ་ཡོད་པའམ། ཡིད་འཁྲུགས་ཀྱི་གནས་དང་རྩེད་མོས་མྱོས་དང་། མཉམ་འཕྲུལ་དང་། སེང་སེང་པོ་དང་། མེ་ཏོག་གི་འབྲལ་ཐབས་ལ་སོགས་པ་གནས་གཞན་སུམ་ཅུ་རྩ་གསུམ་ཡོད་པའམ། རབ་བརྟན་ལ་སྤྲུལ་པའི་མགོ་སུམ་ཅུ་རྩ་གཉིས་དང་། གཉུག་མར་གནས་པ་གཅིག་སྟེ་སུམ་ཅུ་རྩ་གསུམ་ཡོད་པས་ན་སུམ་ཅུ་རྩ་གསུམ་མོ།
ལྷ་མ་ཡིན་གྱི་འཐབ་མོའི་འཇིགས་པ་དང་བྲལ་བས་འཐབ་བྲལ་སྟེ། ལྷའི་བུ་དང་བུ་མོ་གཉིས་མཚེ་མར་སྐྱེ་བས་ན་མཚེ་མའམ་ཟུང་མ་ཞེས་ཀྱང་སྔོན་བཏགས་སོ། ། ཐེག་ཆེན་གྱི་ཆོས་ཀྱི་དགའ་བདེ་དང་ལྡན་པས་ན་དགའ་ལྡན་ནོ། ། འདོད་ཡོན་རང་གིས་སྤྲུལ་པ་ལ་ཅི་དགར་སྤྱོད་པས་ན་འཕྲུལ་དགའ་འོ། ། འདོད་ཡོན་གཞན་གྱི་སྤྲུལ་པ་ལ་དབང་བྱེད་པས་ན་གཞན་འཕྲུལ་དབང་བྱེད་དོ། ། དེ་དག་ནི་འདོད་ཡོན་ལ་འདོད་ཆགས་རྒྱས་ཤིང་དྲི་རོ་དང་དེ་གཉིས་སུ་སྣང་བའི་རྣམ་ཤེས་མ་སྤངས་པས་ན་འདོད་པའི་ཁམས་སོ། ། གཉིས་པ་གཟུགས་ཀྱི་སྐྱེ་བ་བཤད་པ་ནི། འདོད་པའི་ཁམས་ཀྱི་མི་དགེ་བས་ཚངས་ཤིང་དག་པའི་རིས་སུ་གཏོགས་པས་ཚངས་རིས་སོ། ། ཚངས་ཆེན་གྱི་མདུན་ན་འདོན་གྱི་གནས་ན་གནས་པས་ན་ཚངས་པ་མདུན་ན་འདོན་ནོ། ། མདོ་ཁ་ཅིག་ལས་ཚངས་འཁོར་བ་ཞེས་འབྱུང་བ་ནི་ཚངས་ཆེན་གྱི་བསྙེན་བཀུར་བར་འཕགས་པ་རྣམ་གྲོལ་སྡེས་བཤད་དོ། །
ཚེ་དང་གཟུགས་ལ་སོགས་པ་ཚངས་པ་ཕལ་པ་བས་ཁྱད་པར་འཕགས་ཤིང་མི་མཇེད་ཀྱི་འཇིག་རྟེན་གྱི་བདག་པོ་བྱེད་པས་ན་ཚངས་པ་ཆེན་པོ་སྟེ་བསམ་གཏན་དང་པོ་ཡིན་ནོ། ། གོང་མ་གཉིས་པས་འོད་ཀྱི་རྒྱ་དང་གསལ་བ་གཉིས་ཀ་ཆུང་བས་ན་འོད་ཆུང་ངོ་། ། འོད་ཀྱི་རྒྱ་དང་གསལ་བ་འོག་མ་བས་ཚད་གཟུང་བར་མི་ནུས་པས་ཚད་མེད་འོད་དོ། ། འོད་ཀྱི་རྒྱ་ཆེ་ལ་གསལ་བས་གནས་ཀུན་ཏུ་རྒྱས་པར་འགེངས་པས་ན་འོད་གསལ་ཏེ་བསམ་གཏན་གཉིས་པ་ཡིན་ནོ། ། གོང་མ་གཉིས་པས་དགེ་བ་ཆུང་བས་དགེ་ཆུང་ངོ་། ། འོག་མས་ཚད་བཟུང་དུ་མེད་པའི་དགེ་བ་ལས་གྲུབ་པས་ན་ཚད་མེད་དགེའོ། ། དེ་བས་ལྷག་པའི་དགེ་བ་དེ་མན་ཆད་ལ་མེད་པས་ན་དགེ་རྒྱས་ཏེ་བསམ་གཏན་གསུམ་པ་ཡིན་ནོ། ། འདི་ཡན་ཆད་ནི་གཞལ་ཡས་ཁང་དང་བཅས་པ་སྐྱེ་ཞིང་འཆི་འཕོ་སྟེ་སྤྲིན་འཁྲུགས་པ་དང་འདྲ་བར་འདབ་ཆགས་པ་མེད་པས་སྤྲིན་མེད་དོ། ། མི་གཡོ་བའི་བསོད་ནམས་ལས་སྐྱེས་པས་ན་བསོད་ནམས་སྐྱེས་སམ་བསོད་ནམས་འཕེལ་ལོ། ། སོ་སོ་སྐྱེ་བོའི་བསོད་ནམས་མཆོག་ལས་སྐྱེས་པས་ན་འབྲས་བུ་ཆེའོ། །
རེ་ཤིག་འདུ་ཤེས་རྒྱུན་ཆད་པས་ན་འདུ་ཤེས་མེད་པ་སྟེ་ལྷ་ཚེ་རིང་པོའོ། ། དེ་དག་ནི་སོ་སོ་སྐྱེ་བོ་ཡིན་ནོ། ། སོ་སོ་སྐྱེ་བོ་དང་མ་འདྲེས་པའི་གནས་གཙང་མའི་ལྷ་ལ། གནས་གཙང་མའི་འོག་མ་ཡིན་པས་མི་ཆེ་བའོ། ། ཉོན་མོངས་པའི་གདུང་བ་མེད་པས་མི་གདུང་བའོ། ། མིག་སྔར་མཛེས་ཤིང་བཟང་བས་གྱ་ནོམ་སྣང་ངོ་། ། ཡེ་ཤེས་ཀྱི་གཟིགས་པ་ཤིན་ཏུ་དག་པས་ན་ཤིན་ཏུ་མཐོང་བའོ། ། གོང་ན་གནས་གཞན་མེད་པས་ན་འོག་མིན་ནོ། ། ཡང་ན་བསགས་མཐའ་སྟེ་རྡུལ་ཕྲ་རབ་བསགས་པའི་ཡ་མཐའ་ཡིན་པས་སོ། ། འདིའི་ཕྱོགས་གཅིག་ན་ལྷའི་བུ་དབང་ཕྱུག་ཆེན་པོའི་གནས་ཞེས་བྱ་བ་སངས་རྒྱས་རྣམ་པར་སྣང་མཛད་ཆེན་པོ་བཞུགས་པ་ལོངས་སྤྱོད་རྫོགས་པའི་ས་ཡོད་པར་བཤད་དོ། །
དེ་ལ་ཉིས་ཁྲི་ལ་སོགས་པའི་མདོ་ཁ་ཅིག་ལས་བསམ་གཏན་དང་པོ་གསུམ་ལ་བཞི་བཞིར་ཕྱེ་བའང་ཡོད་མོད་ཀྱི། དེ་ནི་སྔོན་གྱི་སློབ་དཔོན་རྣམས་ཀྱིས་གསུམ་གསུམ་དུ་ཕྱེ་བ་ལྟར་གཟུང་ངོ་། ། ཁ་ཆེ་བྱེ་བྲག་ཏུ་སྨྲ་བ་ནི་ཚངས་པ་ཆེན་པོ་ཡང་མདུན་ན་འདོན་ནས་གྲོང་ལས་དགོན་པ་ལྟར་འཕགས་པར་འདོད་ཀྱི་ས་གཞན་མེད་ཅེས་ཟེར་རོ། ། འདུ་ཤེས་མེད་པ་པའང་འབྲས་བུ་ཆེ་ལས། དེ་བཞིན་དུ་ཁ་ཅིག་འདོད་དེ་དེའི་ཕྱིར་འདིའི་ས་ནི་བཅུ་དྲུག་ནས་ཉི་ཤུའི་བར་ཅི་རིགས་སུ་འགྱུར་རོ། ། དེ་དག་ནི་འདོད་ཡོན་ལ་འདོད་ཆགས་དང་བྲལ་ནས་གཟུགས་ལ་མ་བྲལ་ལ་དྲི་དང་རོ་དང་དེ་དག་ཏུ་སྣང་བའི་རྣམ་ཤེས་ཡངས་པས་གཟུགས་ཀྱི་ཁམས་སོ། ། སྙོམས་པར་འཇུག་པའི་ཚེ་གཟུགས་ཀྱི་འདུ་ཤེས་བཤིག་སྟེ་ནམ་མཁའ་མཐའ་ཡས་སོ་སྙམ་པའི་འདུ་ཤེས་འབྱུང་བས་ན་ནམ་མཁའ་མཐའ་ཡས་སོ། ། ནམ་མཁའི་འདུ་ཤེས་ཀྱང་བཤིག་ནས་རྣམ་པར་ཤེས་པ་མཐའ་ཡས་སོ་ཞེས་པའི་འདུ་ཤེས་འབྱུང་བས་རྣམ་ཤེས་མཐའ་ཡས་སོ། ། དེའི་འདུ་ཤེས་ཀྱང་བཤིག་ནས་ཅིའང་མེད་པར་འདུ་ཤེས་པས་ན་ཅི་ཡང་མེད་པའོ། ། དེའི་འདུ་ཤེས་ཀྱང་བཤིག་སྟེ་འདུ་ཤེས་ཡོད་མིན་མེད་དུ་འདུ་ཤེས་འབྱུང་བས་ན་འདུ་ཤེས་མེད་འདུ་ཤེས་མེད་མིན་ཏེ་མཛོད་ལས།
རྣམ་ཤེས་མཐའ་ཡས་མཁའ་མཐའ་ཡས། ། ཅིའང་མེད་ཅེས་བྱ་དེ་ལྟར། ། སྦྱོར་ཕྱིར་དམན་ཕྱིར་འདུ་ཤེས་མེད། ། འདུ་ཤེས་མེད་པའང་མ་ཡིན་པའོ། ། ཞེས་འབྱུང་བ་ཡིན་ནོ། ། སྐྱེ་མཆེད་ནི་སྐྱེ་གནས་དེ་སྐྱེ་གནས་དེ་ལྟ་བུར་སེམས་ཅན་སྐྱེ་བ་ཞེས་ཚིག་རྣམ་པར་སྦྱར་རོ། ། དེ་དག་ནི་གཟུགས་ལ་འདོད་ཆགས་དང་བྲལ་ནས་གཟུགས་མེད་འདོད་ཆགས་ལ་རྒྱས་པའི་ཕྱིར་དང་། ཁམས་བཅོ་ལྔར་སྣང་བ་སྤངས་པའི་ཕྱིར་གཟུགས་མེད་པའི་ཁམས་ཞེས་བརྗོད་དེ་སེམས་ཅན་སྐྱེ་བ་བཤད་ཟིན་ཏོ།། །། སྐྱེ་བའི་གནས་བཤད་པའི་སྤྱི་དོན་ལ་སྤྱིར་འཇིག་རྟེན་ཁམས་ཀྱི་རྣམ་པར་དབྱེ་བ་དང་། མི་མཇེད་ཀྱི་འཇིག་རྟེན་བྱེ་བྲག་ཏུ་བཤད་པ་གཉིས་ཀྱི་དང་པོ་ལ་རྒྱུ་དང་།
ངོ་བོ་དང་། ངེས་ཚིག་དང་འབྲས་བུ་བཞིའི་དང་པོ་སོ་སོར་ངེས་པའི་རྒྱུ་ལ་མ་དག་པའི་འཇིག་རྟེན་གྱི་རྒྱུ་ནི། སེམས་ཅན་རྣམས་ཀྱི་ལས་ཡིན་ལ། དག་པའི་འཇིག་རྟེན་གྱི་རྒྱུ་ནི། སྔོན་བྱང་ཆུབ་སེམས་དཔའི་སྤྱོད་པ་དང་སྨོན་ལམ་དང་དེ་བཞིན་གཤེགས་པའི་བྱིན་བསླབས་ཡིན་ཏེ་ཕལ་ཆེན་ལས། ཇི་ལྟར་ས་བོན་ཁྱད་པར་གྱིས། ། འབྲས་བུ་སྣ་ཚོགས་སྣང་བ་ལྟར། ། དེ་བཞིན་ལས་ཀྱི་ཁྱད་པར་གྱིས། ། སེམས་ཅན་རྣམས་དང་ཞིང་འབྱུང་ངོ་། ། ཀླུའི་རྒྱལ་པོས་སྤྲིན་ཕུང་རྣམས། །
ནམ་མཁའི་དབྱིངས་ལ་སྟོན་པ་ལྟར། ། དེ་བཞིན་སངས་རྒྱས་སྨོན་ལམ་གྱིས། ། ཞིང་རྣམས་ཀུན་ཏུ་འབྱུང་བ་ཡིན། ། ཞེས་འབྱུང་བ་ཡིན་ནོ། ། རྟེན་པའི་རྒྱུ་ནི་ནམ་མཁའ་དང་འབྱུང་བ་དང་འོད་དང་སངས་རྒྱས་ཀྱི་སྐུའི་བྱིན་ལ་སོགས་པ་ལ་གནས་པ་ཡིན་ཏེ་ཕལ་ཆེན་ལས། ཞིང་རྣམས་རྒྱ་མཚོ་ལ་ལ་དྲི་མེད་འོད་ཅན་ནམ་མཁའི་དབྱིངས་ལ་གནས། ། སྣང་བའི་སྙིང་པོའི་འོད་ཅན་ནོར་བུའི་རྒྱ་མཚོ་དག་ལ་ལེགས་པར་གནས། ། ཞིང་རྣམས་རྒྱ་མཚོ་མཐའ་དང་དབུས་མེད་རྒྱ་ཆེན་པད་མོའི་རྒྱ་མཚོ་དག་ལ་གནས། ། ཞིང་རྣམས་རྒྱ་མཚོའི་དཀྱིལ་འཁོར་དབྱིངས་རྣམས་ལ་ལ་སངས་རྒྱས་བྱིན་ལ་གནས། ། ཞེས་འབྱུང་བ་ཡིན་ནོ། །
གཉིས་པ་ངོ་བོ་ལ་མ་དག་པའི་འཇིག་རྟེན་གྱི་ངོ་བོ་ནི། སྡུག་བསྔལ་གྱི་བདེན་པ་ཡིན་ལ། དག་པའི་འཇིག་རྟེན་ནི། ལམ་བདེན་ཡིན་ཏེ་དེ་ཉིད་ལས། ཞིང་གི་དབྱིངས་རྣམས་ལ་ལ་ནི། ། ཀུན་ནས་ཉོན་མོངས་རྣམ་པར་གནས། ། སེམས་ཅན་རྣམས་ཀྱི་ཉོན་མོང་ལས། ། ཆོས་ཉིད་དེ་དག་དེ་ན་སྣང་། ། ཞེས་བྱ་བ་དང་། ཞིང་རྣམས་ལ་ལ་འོད་བཏང་བ། །
རིན་ཆེན་རང་བཞིན་དྲི་མ་མེད། ། རྣམ་པ་སྣ་ཚོགས་དྲི་མེད་དག ། སངས་རྒྱས་རྣམས་ཀྱིས་ཡོངས་སུ་སྦྱངས། ། ཞེས་གསུངས་པ་ཡིན་ནོ། ། དེའི་བཀོད་ཚུལ་ལ་དབྱིབས་ནི་ནོར་བུ་དང་རྒྱ་མཚོ་དང་རི་རབ་དང་། རྡོ་རྗེ་དང་སེང་གེ་དང་ལྷའི་དབང་པོའི་གཙུག་ཕུད་དང་། ཟླ་གམ་དང་ཉི་ཟླ་དང་། ཁྲི་དང་པད་མ་དང་མིག་དང་མཛོད་སྤུ་དང་སངས་རྒྱས་ཀྱི་ཕྱག་ལྟ་བུ་ལ་སོགས་པ་ཡིན་ཏེ་དེ་ཉིད་ལས། ཕྱོགས་རྣམས་ཀུན་ན་ཞིང་རྣམས་རྒྱ་མཚོ་སྣང་། ། ལ་ལ་ཟླུམ་པོ་ལ་ལ་ཟུར་གསུམ་སྟེ། །
དེ་དག་ལ་ལ་ཕྱོགས་ན་གྲུ་བཞིར་གནས། ། ནོར་བུ་པད་མ་འཁོར་ལོ་ཡན་ལག་བརྒྱད། ། ཀུན་ཀྱང་ལས་རྣམས་རྒྱ་མཚོའི་རྣམ་པར་བྲིས། ཞེས་འབྱུང་བ་ཡིན་ནོ། ། ཡང་ལ་ལ་ན་གླིང་བཞི་ཡོད་ལ། ལ་ལ་ན་མེད་པ་ལ་སོགས་པའི་སྒོ་ནས་མི་འདྲ་བ་ཡིན་ཏེ་འདི་ན་ནི་ཡོད་ལ། བདེ་བ་ཅན་ན་མེད་ཅིང་། སངས་རྒྱས་རི་རབ་འོད་ཡང་དག་འཕགས་པའི་ཞིང་ཡིད་རབ་ཏུ་དགའ་བ་ན་འཛམ་བུའི་གླིང་ལ་དཔག་ཚད་བྱེ་བ་ཡོད་ལ་གླིང་ལྷག་མ་གསུམ་ལ་བརྒྱད་ཁྲི་བརྒྱད་ཁྲི་ཡོད་པར་བཤད་པ་དང་། མངོན་པར་དགའ་བའི་ཞིང་ན་གསེར་དངུལ་གྱི་སྐས་ལ་འཛེགས་ཏེ་སུམ་ཅུ་རྩ་གསུམ་དུ་འགྲོ་བ་དང་། མི་རྣམས་ལྷ་ལ་མི་སྨོན་ཞིང་ལྷ་རྣམས་འཛམ་བུ་གླིང་ན་སངས་རྒྱས་བཞུགས་སོ་ཞེས་སྨོན་པར་མི་འཁྲུགས་པའི་ཞིང་གི་བཀོད་པ་ལས་འབྱུང་བ་བཞིན་ནོ། །
དེ་བཞིན་དུ་ལ་ལ་ན་འོད་མེད་ལ། ལ་ལ་ན་འོད་དང་བཅས་པ་སྟེ། དེ་ཉིད་ལས། ཞིང་རྣམས་ལ་ལ་འོད་མེད་དེ། ། མུན་པའི་འཇིགས་པ་ཤིན་ཏུ་ཆེ། ། རེག་ན་སྡུག་བསྔལ་སྤུ་གྲི་འདྲ། ། བལྟ་ན་མི་བཟད་ཀྱི་ཡང་གཡའ། ། ཞིང་རྣམས་ལ་ལ་ལྷ་འོད་ཅན། ། ལ་ལ་ཁྱིམ་གྱི་འོད་ཅན་སྟེ། ། ལ་ལ་ཉི་ཟླའི་འོད་དང་ལྡན། །
ཞིང་རྣམས་ལ་ལ་རང་གི་འོད། ། ཤིང་གི་འོད་ཅན་དྲི་མ་མེད། ། ལ་ལ་རི་ཡི་འོད་ཅན་སྟེ། ། ཞིང་རྣམས་ལ་ལ་ནོར་བུའི་འོད། ། ལ་ལ་མར་མེའི་འོད་ཅན་ཏེ། ། ཞིང་རྣམས་ལ་ལ་སངས་རྒྱས་འོད། ། ཞིང་རྣམས་ལ་ལ་པད་མོའི་འོད། ། སྤོས་ཆུའི་འོད་དང་ལྡན་པའང་ཡོད། ། སྨོན་ལམ་དབང་གིས་རྣམ་པར་སྦྱངས། ། ཞེས་འབྱུང་བ་དང་། །
འཇམ་དཔལ་གྱི་ཞིང་གི་བཀོད་པ་ལས། སངས་རྒྱས་ནོར་བུ་བརྩེགས་པའི་རྒྱལ་པོའི་ཞིང་ན་ཉི་ཟླ་མེད་པར་སངས་རྒྱས་ཀྱི་སྨིན་མཚམས་ཀྱི་ནོར་བུས་གསལ་བར་བྱེད་པ་དང་། སངས་རྒྱས་ཀུན་ཏུ་བཟང་པོའི་ཞིང་མི་འཛུམ་པ་ན་སྟོང་གསུམ་རིལ་པོ་ཉི་ཟླ་ཟུང་གཅིག་གིས་སྣང་བར་བྱེད་པར་བཤད་པ་བཞིན་ནོ། ། དེ་བཞིན་དུ་རྒྱན་མེད་པ་དང་རྒྱན་དང་བཅས་པ་དང་། བཅས་པ་ལ་ཡང་རིན་པོ་ཆེ་དང་དཔག་བསམ་གྱི་ཤིང་ལ་སོགས་པའི་སྒོ་ནས་ཐ་དད་དེ། ཞིང་གི་རྒྱན་མང་བྱེ་བ་ཡིས། ། ཞིང་རྣམས་ལ་ལ་རྣམ་པར་བྲིས། ། རྒྱན་དང་ཚུལ་རྣམས་ཐ་དད་པར། ། སྣ་ཚོགས་མིག་ཡོར་ལྟ་བུར་སྣང་། ། ཞེས་འབྱུང་བ་ཡིན་ནོ། །
དེ་བཞིན་དུ་སངས་རྒྱས་ཡོད་མེད་དང་། ། ཡོད་པ་ལའང་སྟོང་གསུམ་གཅིག་ན་སངས་རྒྱས་གཅིག་དང་དུ་མ་ཡོད་པ་ལ་སོགས་པའི་སྒོ་ནས་ཐ་དད་དེ། ཞིང་རྣམས་ལ་ལ་སངས་རྒྱས་མེད། ། ཞིང་རྣམས་ལ་ལ་སངས་རྒྱས་བཅས། ། ལ་ལའི་ཞིང་ན་སངས་རྒྱས་གཅིག ། ལ་ལ་སངས་རྒྱས་མང་པོའོ། ། ཞེས་འབྱུང་བ་ཡིན་ནོ། ། དེ་བཞིན་དུ་བསྐལ་པ་གཅིག་དང་དུ་མར་གནས་པ་ལ་སོགས་པས་ཐ་དད་དེ། ཞིང་རྣམས་ལ་ལ་བསྐལ་པ་ཙམ། ། ལ་ལ་བསྐལ་པ་བཅུ་པ་སྟེ།
ཞིང་རྣམས་ལ་ལ་རྡུལ་མཉམ་པའི། ། བསྐལ་པ་བྱེ་བར་བརྗོད་པ་ཡིན། ། ཞེས་འབྱུང་བ་ཡིན་ནོ། ། རྒྱའི་ཚད་ནི་ཐེག་ཆུང་བ་ཁ་ཅིག་ཡས་མན་དུ་རླུང་གི་དཀྱིལ་འཁོར་དང་འོག་མིན་གྱི་བར་ལས་མེད་ལ། ཐད་ཀར་མཐའ་མེད་དུ་གནས་སྟེ་མདོ་ལས་འཆགས་འཇིག་ཕྱོགས་བཞི་བར་མཚམས་མེད་པར་གསུངས་ནས་སྟེང་འོག་ཏུ་མ་གསུངས་པའི་ཕྱིར་རོ་ཞེས་ཟེར་རོ། ། འདི་ནི་མདོ་མང་པོ་ཞིག་དང་མི་མཐུན་ནོ། ། ཐེག་ཆེན་པ་ནི་ཕྱོགས་བཅུ་ཀར་མཐའ་མེད་དུ་འདོད་དེ་བཟང་པོ་སྤྱོད་པ་ལས། ནམ་མཁའི་མཐར་ཐུག་གྱུར་པ་ཇི་ཙམ་པར། ། སེམས་ཅན་མ་ལུས་མཐའ་ཡང་དེ་བཞིན་ཏེ། ། ཞེས་འབྱུང་བ་བཞིན་ནོ། །
དེ་ལ་འདོད་པའི་ཁམས་གཅིག་ལ་འདོད་ཆགས་དང་བྲལ་བ་དེ་ནི་འདོད་ཁམས་ཐམས་ཅད་ལས་འབྲལ་ཏེ་གོང་མ་གཉིས་ལས་ཀྱང་དེ་དང་འདྲའོ། ། བསམ་གཏན་དང་པོ་ལ་བརྟེན་པའི་རྫུ་འཕྲུལ་ཅན་དེས་ནི་དེའི་ཐད་ཀར་ན་ཡོད་པའི་ཚངས་པའི་འཇིག་བརྟེན་དུ་འགྲོའི་གཞན་དུ་ནི་མ་ཡིན་ནོ། ། དེ་འདྲ་བའི་འཇིག་རྟེན་གྱི་ཁམས་ཐམས་ཅད་ཀྱང་རྣལ་མ་དང་སྣྲོལ་ཞི་དང་སྤྱི་ཚུགས་གསུམ་དུ་འདུས་ཤིང་འདི་ནི་རྣལ་མ་ཡིན་ནོ། ། གསུམ་པ་ངེས་ཚིག་ནི། སེམས་ཅན་གནས་པས་སྣོད་དང་འཇིག་པ་དང་ལྡན་པས་འཇིག་རྟེན་ཏེ་སྣོད་ཀྱི་འཇིག་རྟེན་གྱི་འབྲས་བུའང་སེམས་ཅན་རྟེན་པ་ཉིད་ཡིན་ནོ། ། གཉིས་པ་མི་མཇེད་བྱེ་བྲག་ཏུ་བཤད་པ་ལ་ཐེག་པ་ཆེན་པོ་ཐུན་མོང་མ་ཡིན་པ་དང་ཐེག་པ་ཐུན་མོང་བའི་ལུགས་གཉིས་ལས། དང་པོ་ནི། སངས་རྒྱས་ཕལ་པོ་ཆེ་ལས་མི་མཇེད་འདི་གཞི་ཀུན་ནས་རྟེན་པའི་རླུང་གི་དཀྱིལ་འཁོར་ལ་སོགས་པ་རླུང་གི་དཀྱིལ་འཁོར་རི་རབ་ཀྱི་རྡུལ་དང་མཉམ་པའི་སྟེང་ན་སྤོས་ཆུའི་རྒྱ་མཚོ་ནོར་བུ་ཀུན་ནས་སྣང་བའི་རྒྱན་དང་ལྡན་པ་ལ་པདྨོ་ཆེན་པོ་སྤོས་ཀྱི་རྒྱལ་མཚན་ཁྱེར་བ་འོད་ཟེར་དང་ཟེ་བ་སྣ་ཚོགས་པ་ཞེས་བྱ་བ་ལ་འཇིག་རྟེན་གྱི་ཁམས་རྒྱ་མཚོ་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པ་གྲུ་བཞི་པ་རྡོ་རྗེ་དང་ནོར་བུའི་ཁོར་ཡུག་ཅན་ནོར་བུའི་རྒྱན་གྱིས་བརྒྱན་པ་མཐོ་དམན་མེད་པ་རིན་པོ་ཆེ་ཐམས་ཅད་ལས་གྲུབ་པ་རྡོ་རྗེ་ལྟར་སྲ་བ་འདི་གནས་སོ། ། དེའི་སྟེང་ན་སྤོས་ཆུའི་རྒྱ་མཚོ་སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་དང་མཉམ་པ་ལ་སངས་རྒྱས་ཀྱི་ཞིང་ཡང་དེ་སྙེད་གནས་ཏེ་དེའང་གཞི་གཞན་དང་གཞན་ལ་གནས་པ། དབྱིབས་གཞན་དང་གཞན་དུ་འདུག་པ།
ངོས་གཞན་དང་གཞན་ལ་ལྟ་བ་རྣམ་པ་གཞན་དང་གཞན་གྱིས་འཇུག་པ། རྒྱན་གཞན་དང་གཞན་ཡོད་པ་ཡིན་ནོ། ། དེའི་མཚོ་དབུས་མ་ལ་ནོར་བུའི་རྒྱལ་པོ་པདྨོ་ཆེན་པོ་ཞེས་བྱ་བ་ལ་སངས་རྒྱས་ཀྱི་ཞིང་དུ་མ་ཡོད་པའི་བཅུ་གསུམ་པ་ནི་མི་མཇེད་འདི་ཡིན་ནོ། ། གང་ཡང་ཕལ་ཆེན་ལས་ཡེ་ཤེས་གང་ཆེན་མཚོའི་ཕྱག་མཐིལ་ལ་གནས་པ་སངས་རྒྱས་ཀྱི་སྐུའི་དབྱིབས་ལྟར་འདུག་པའི་འཇིག་རྟེན་གྱི་ཁམས་རྒྱ་མཚོ་ཞེས་འབྱུང་བ་དེ་ནི་སྔོན་བྱུང་བའི་འཇིག་རྟེན་གྱི་ཁམས་རྒྱ་མཚོ་ཚུལ་དྲི་མ་མེད་པ་ཕྱོགས་ཀུན་ཏུ་སྣང་བ་དང་མི་མཇེད་འདི་གང་ཡིན་ཐེ་ཚོམ་ཟ་བར་སྣང་ངོ་། ། འདི་ཡིན་ན་དེའི་ཕྱག་མཐིལ་ན་རྡུལ་ཤིན་དུ་ཕྲ་བའི་སྙིང་པོ་ཞེས་བྱ་བའི་ནང་ན་འཇིག་རྟེན་གྱི་ཁམས་ཤིག་ཡོད་ལ། དེའི་སྟེང་ན་འཇིག་རྟེན་གྱི་ཁམས་དུ་མ་ཡོད་པའི་འདི་བདུན་པ་ཡིན་ནོ། ། ཡང་ན་ཕལ་ཆེན་ལས། རྣམ་པར་སྣང་མཛད་ཀྱི་ཕྱག་མཐིལ་ན་རྣམ་པར་ཤེས་པའི་ཁམས་དང་ཆོས་ཀྱི་དབྱིངས་དང་། ནམ་མཁའ་དང་མེ་དང་ཆུ་དང་སའི་ཁམས་རྒྱ་མཚོ་དང་། མེ་ཏོག་མཚན་མེད་དང་ཕྱག་མཐིལ་གྱི་རྒྱུད་ལ་སོགས་པ་འཇིག་རྟེན་གྱི་ཁམས་ཉི་ཤུ་རྩ་ལྔ་ཡོད་པའི་དབུས་མ་ནི་མི་མཇེད་ཡིན་ཏེ་རྡོ་རྗེའི་ས་གཞི་ཅན་རླུང་གི་དཀྱིལ་འཁོར་གྱིས་བཟུང་བ།
པད་མའི་དྲ་བ་ལ་གནས་པ་ཀུན་ནས་ཟླུམ་པ་སྟེ་འདི་ན་སངས་རྒྱས་རྣམ་པར་སྣང་མཛད་བཞུགས་སོ། ། གང་ཡང་ཁ་ཅིག་མི་མཇེད་ལ་སོགས་པ་དུ་མ་ཆུད་པ་ནི་འཇིག་རྟེན་གྱི་ཁམས་རྒྱ་མཚོ་དང་། རྒྱ་མཚོ་ལ་སོགས་པ་དུ་མ་ཆུད་པ་ནི་མེ་ཏོག་གི་རྒྱན་ཅན་དང་དེ་ལ་སོགས་པ་དུ་མ་ཆུད་པ་ནི་འོག་མིན་ཆེན་པོ་ཡིན་ནོ་ཞེས་ཟེར་བ་དེ་ནི་མ་ཡིན་ཏེ་དེ་ལྟར་གཞུང་རྣམས་ལ་མི་སྣང་བའི་ཕྱིར་དང་། རྣམ་པར་སྣང་མཛད་བཞུགས་པའི་འོག་མིན་ཆེན་པོ་ནི་གནས་གཙང་མའི་འོག་མིན་གྱི་སྟེང་ན་ཡོད་པར་སའི་དངོས་གཞི་ལས་གསུངས་པའི་ཕྱིར་རོ། ། མི་མཇེད་ཀྱི་ཤར་གྱི་ཉེ་ཤོས་ན་ཁེབས་པ་དང་ལྡན་པ་དང་། ལྷོ་ན་ལྷག་པ་དང་། ནུབ་ན་རྡུལ་བསལ་བ་དང་བྱང་ན་རྣམ་པར་བྱུང་བ་དང་། བྱང་ཤར་ན་འཕོ་བར་བྱེད་པ་དང་། ཤར་ལྷོ་ན་ཕན་པ་དང་། ལྷོ་ནུབ་ན་ཀུན་ཏུ་སོང་བ་དང་།
ནུབ་བྱང་ན་ཡོངས་སུ་དགའ་བ་དང་། འོག་ན་མི་ཆེ་བ་དང་སྟེང་གི་ཉེ་ཤོས་ན་འཇིག་རྟེན་གྱི་ཁམས་དབྱངས་སྒྲོགས་ཡོད་པར་བཤད་དོ། ། འདི་མ་དག་པའི་འཇིག་རྟེན་ཡིན་ཡང་ཚོགས་ཀྱི་འགྱུར་གཞན་ལས་ཆེ་སྟེ་ཁྱད་པར་སེམས་ཀྱིས་ཞུས་པའི་མདོ་ལས། གང་གིས་བསྐལ་པ་བྱེ་བར་ཞིང་གཞན་དུ། ། སེམས་ཅན་དམ་ཆོས་འཛིན་པར་འགྱུར་བ་པས། ། སུ་དག་སྔ་དྲོ་གཅིག་ཙམ་མི་མཇེད་དུ། ། འདི་ནི་དེ་བས་མཆོག་ཏུ་མཁས་པས་དགོངས། ། ཞེས་འབྱུང་བ་ཡིན་ནོ། ། ཀུན་ནས་ཉོན་མོངས་པའང་ཤིན་ཏུ་ཤས་ཆེ་སྟེ་འདི་བས་ལྷག་པར་མཆེད་དུ་མེད་པས་ན་མི་མཆེད་ཅེས་ཀྱང་བྱའོ། ། གཉིས་པ་ཐུན་མོང་བའི་ལུགས་བཤད་པ་ལ་འོག་གཞི་དང་དེ་ལ་རྟེན་པ་དང་གནས་གཞན་བཤད་པ་གསུམ་གྱི་དང་པོ་ལ་འདི་ཇི་ལྟར་ཆགས་པའི་ཚུལ་ནི།
མཛོད་ལས། དེ་ལ་སྣོད་ཀྱི་འཇིག་རྟེན་གྱི། ། གནས་པར་འདོད་པའི་འོག་དག་གི ། རླུང་གི་དཀྱིལ་འཁོར་རྔམས་སུ་ནི། ། ས་ཡ་དྲུག་འབུམ་གྲངས་མེད་དོ། ། ཆུ་རྔམས་འབུམ་ཕྲག་བཅུ་གཅིག་དང་། སྟོང་ཕྲག་དག་ནི་ཉི་ཤུའོ། ། ཕྱིས་ནི་རྔམས་སུ་འབུམ་ཕྲག་བརྒྱད། ། ལྷག་མ་དག་ནི་གསེར་དུ་གྱུར། ། ཞེས་འབྱུང་ངོ་། །
དེའི་དོན་ནི་འདི་ཡིན་ཏེ་སྣོད་ཀྱི་འཇིག་རྟེན་འདི་འཇིག་ཆགས་ཀྱི་བསྐལ་པ་དྲུག་ཅུ་རྩ་བཞིས་བཤིག་ནས་བར་སྣང་སྟོང་པ་འབའ་ཞིག་ཏུ་ཡོད་པ་ལ་རླུང་གི་དཀྱིལ་འཁོར་དཔག་ཚད་ས་ཡ་གཅིག་དང་དྲུག་འབུམ་དང་རྒྱར་གྲངས་མེད་པ་ཆགས་སོ། ། དེ་ཡང་གྲངས་མ་གསུངས་པ་ཡིན་གྱི་བགྲང་བར་མི་ནུས་པ་མ་ཡིན་ཏེ་པད་མ་དཀར་པོ་དང་རྒྱལ་མཚན་རྩེ་མོའི་དཔུང་རྒྱན་གྱི་མདོ་ལས། སྟོང་གསུམ་གྱི་རྡུལ་གྱི་གྲངས་ཀྱང་གཞལ་དུ་རུང་བར་བཤད་པའི་ཕྱིར་རོ། ། གནས་གཞན་དྲུག་ཅུར་མི་འདུ་བའང་མ་ཡིན་ཏེ་གྲངས་མེད་དུ་མ་ལས་མི་འདའ་བའི་ཕྱིར་རོ། ། ཐད་ཀར་གྲངས་མེད་པ་ཉིད་ཀྱིས་མཐའ་སྐོར་གྱི་ཡང་མེད་དོ། ། དེ་ནི་སྲེད་མེད་ཀྱི་བུའི་རྡོ་རྗེས་ཀྱང་གཞིག་པར་མི་ནུས་པའི་སྲ་བ་ཡིན་ནོ། ། སའི་དངོས་གཞི་ལས་ནི་སྟོང་གསུམ་གྱི་ཚད་ཙམ་གྱི་རླུང་འགྲུབ་པར་འགྱུར་རོ་ཞེས་གསུངས་སོ། ། དེར་སྤྲིན་འདུས་ནས་ཆར་གྱི་རྒྱུན་གཉའ་ཤིང་ཙམ་བབ་ནས་ཆུའི་དཀྱིལ་འཁོར་དུ་གྱུར་ཏེ་དེའི་རྔམས་སུ་དཔག་ཚད་འབུམ་ཕྲག་བཅུ་གཅིག་དང་ཉིས་ཁྲིའོ། ། དེ་མི་འབོ་བའི་རྒྱུ་མཚན་ནི་ཁ་ཅིག་སེམས་ཅན་གྱི་ལས་ཀྱི་མཐུ་ཡིན་ཏེ། བཟའ་བཏུང་མ་ཞུ་བ་ལོང་ཀར་མི་ལྟུང་བ་བཞིན་ནོ་ཞེས་ཟེར་རོ། །
སྡེ་པ་གཞན་དག་ན་རེ་སྦྱང་ནང་དུ་འབྲུ་བཞིན་འཛིན་ནོ་ཞེས་ཟེར་རོ། ། ཆུ་དེ་རླུང་གིས་ཀུན་ནས་དཀྲུགས་པ་ན་འོ་མ་བསྐོལ་བའི་སྤྲིས་མ་བཞིན་སྟེང་མ་རྣམས་གསེར་དུ་འགྱུར་ཏེ་དེའི་རྔམས་ལ་དཔག་ཚད་སུམ་འབུམ་ཉིས་ཁྲི་སྟེ་ཆུ་ནི་འབུམ་ཕྲག་བརྒྱད་དུ་གྱུར་ཏོ། ། རྒྱའི་ཚད་ནི། ཆུ་དང་གསེར་གྱི་དཀྱིལ་འཁོར་གྱི། ། ཐད་ཀར་འབུམ་ཕྲག་བཅུ་གཉིས་དང་། ། སྟོང་ཕྲག་གསུམ་དང་བརྒྱ་ཕྲག་ནི། ། ཕྱེད་དང་ལྔ་རྣམས་ཁོ་ནའོ། ། འཁོར་ཡུག་ཏུ་ནི་སུམ་འགྱུར་རོ། ། ཞེས་བྱ་བ་ནི་ས་ཡ་གསུམ་དང་དྲུག་འབུམ་དང་། ཁྲི་སུམ་བརྒྱ་ལྔ་བཅུའོ། །
འདི་ནི་གླིང་བཞི་པ་གཅིག་གི་དབང་དུ་བྱས་པ་ཡིན་ནོ། ། ས་ལས་ནི། དེ་གསུམ་ཀ་ཡང་སྟོང་གསུམ་དང་མཉམ་པར་འཆད་དོ། ། གཉིས་པ་དེ་ལ་བརྟེན་པ་ལ་དོན་བཞིའི་དང་པོ་ངེས་ཚིག་དང་རྒྱུ་བཤད་པ་ནི། ཡང་དེར་ཆར་གྱི་རྒྱུན་བབ་པས་ས་བོན་རྣམ་པ་སྣ་ཚོགས་ཁོང་ན་ཡོད་པའི་ཆུའི་དཀྱིལ་འཁོར་འཆགས་སོ། ། སྙིང་རྗེ་པད་མ་དཀར་པོ་ལས། དེ་ཆུའི་ནང་ན་གསེར་གྱི་པད་མ་འདབ་མ་སྟོང་དང་ལྡན་པ་སྟོང་སྣང་ནས་གནས་གཙང་མའི་ལྷ་རྣམས་ཀྱིས་ཅིའི་ལྟས་ཡིན་བརྟགས་པས་བསྐལ་པ་འདི་ལ་སངས་རྒྱས་སྟོང་འབྱུང་བའི་མཚན་མར་ཤེས་ཏེ་བསྐལ་པ་འདི་ནི་བཟང་པོའོ་ཞེས་བསྒྲགས་སོ། ། ཞེས་གསུངས་སོ། ། ཆུ་དེ་མཐུའི་བྱེ་བྲག་དུ་མ་དང་ལྡན་པའི་རླུང་གིས་དཀྲུགས་པས་རི་དང་གླིང་བྱེ་བ་ཕྱག་བརྒྱ་བྱུང་ངོ་། ། དེ་ལ་རླུང་གི་དཀྱིལ་འཁོར་ལ་སོགས་པ་དེ་དག་གི་རྒྱུ་ནི།
མུ་སྟེགས་དཔྱོད་པ་བ་རྒྱུ་མེད་དུ་འདོད་ལ། གྲངས་ཅན་གཙོ་བོ་དང་། དབང་ཕྱུག་རྒྱུར་སྨྲ་བས་དབང་ཕྱུག་དང་། གཟེགས་གཟན་པ་འཇིག་རྟེན་ཞིག་པའི་དུས་ཀྱི་རྡུལ་ཕྲ་རབ་རྣམས་རྟག་པས་དེ་དག་ལས་སྐྱེ་བ་དང་། ས་སྟོན་སྡེའི་མདོ་ལས། འཇིག་རྟེན་གྱི་ཁམས་གཞན་དག་ན་ཡོད་པའི་འབྱུང་བའི་ས་བོན་རླུང་གིས་འདིར་ཁྱེར་ཏེ་འོངས་སོ་ཞེས་འབྱུང་མོད་ཀྱི་འདིར་ནི་སེམས་ཅན་སྤྱིའི་ལས་ཀྱི་མཐུར་འདོད་དོ། ། དེ་ཡང་སྔོན་བྱས་པའི་ལས་ནི་འགགས་པས་དེའི་བག་ཆགས་ཀུན་གཞི་ལ་གནས་པ་ལས་འབྱུང་སྟེ། ཐམས་ཅད་ཀྱི་ཀུན་གཞི་ལ་གནས་པ་ལས་འབྱུང་སྟེ་དེའི་ཕྱིར་ཐམས་ཅད་ཀྱི་ཀུན་གཞིའི་ནུས་པ་ལས་གྲུབ་པ་ཡིན་ནོ། ། གཉིས་པ་གྲུབ་ཚུལ་ནི། གསེར་གྱི་ས་གཞི་དེ་ལ་ལྷུན་པོ་གཉའ་ཤིང་འཛིན། །
གཤོལ་མདའ་འཛིན་དང་སེང་ལྡེང་ཅན། ། དེ་བཞིན་ལྟ་ན་སྡུག་རི་དང་། ། རྟ་རྣ་དང་ནི་རྣམ་འདུད་དང་། ། མུ་ཁྱུད་འཛིན་རིའོ་དེ་ནས་ནི། ། གླིང་རྣམས་ཡིན་ནོ་དེ་དག་གི ། ཕྱི་རོལ་ན་ནི་ཁོར་ཡུལ་སྟེ། ། བདུན་ནི་གསེར་ཡིན་དེ་ལྕགས་སོ། ། ལྷུན་པོ་རིན་ཆེན་བཞིའི་རང་བཞིན། ཆུ་ཡི་ནང་དུ་བརྒྱད་ཁྲི་དག ། ནུབ་བོ་ཆུ་ཡི་སྟེང་དུ་ཡང་། །
དཔག་ཚད་དག་ནི་བརྒྱད་ཁྲིའོ། ། བརྒྱད་པོའི་འཕང་དུ་ཕྱེད་ཕྱེད་དབྲི། ། དེ་དག་རྔམས་སུའང་འཕང་དང་མཉམ། ། དང་པོ་སྟོང་ཕྲག་བརྒྱད་བཅུའོ། ། དེ་ནི་ནང་གི་རྒྱ་མཚོ་ཡིན། ། དེའི་ངོས་ལ་སུམ་འགྱུར་རོ། ། རོལ་མཚོ་གཞན་ནི་ཕྱེད་ཕྱེད་དོ། ། ལྷག་མ་ཕྱི་ཡི་མཚོ་ཆེན་ཡིན། ། འབུམ་ཕྲག་གསུམ་དང་སྟོང་ཕྲག་ནི། ། ཉི་ཤུ་གཉིས་སོ་དེ་ལ་ནི། །
འཛམ་བུ་གླིང་སྟེ་ངོས་གསུམ་ལ། ། སྟོང་ཕྲག་གཉིས་སོ་ཤིང་རྟའི་དབྱིབས། ། གཅིག་ལ་དཔག་ཚད་ཕྱེད་དང་བཞི། ། ཤར་གྱི་ལུས་འཕགས་ཟླ་གམ་འདྲ། ། ངོས་གསུམ་འདི་དང་འདྲ་གཅིག་ལ། ། དཔག་ཚད་སུམ་བརྒྱ་ལྔ་བཅུའོ། ། བ་ལང་སྤྱོད་ནི་ཟླུམ་པོ་སྟེ། ། སྟོང་ཕྲག་ཕྱེད་དང་བརྒྱད་ཡིན་ནོ། ། དེ་ཡི་དབུས་ལ་ཕྱེད་དང་གསུམ། ། སྒྲ་མི་སྙན་བརྒྱད་གྲུ་བཞིར་མཉམ། །
དེ་ཡི་བར་གྱི་གླིང་བརྒྱད་ནི། ། ལུས་དང་ལུས་འཕགས་སྒྲ་མི་སྙན། ། སྒྲ་མི་སྙན་གྱི་ཟླ་དང་ནི། ། རྔ་ཡབ་དང་ནི་རྔ་ཡབ་གཞན། ། གཡོ་ལྡན་དང་ནི་ལམ་མཆོག་འགྲོ ། ཞེས་འབྱུང་བ་ཡིན་ནོ། ། དེ་ལ་རི་རབ་ཀྱི་ཤར་དངུལ་དང་ལྷོ་བཻ་ཌཱུརྻ་དང་། ནུབ་ཤེལ་དང་བྱང་གསེར་རོ། ། ཤེལ་ནི་དམར་པོ་ཡིན་ཏེ་ཀློག་ཐོབ་ཀྱིས་ཞུས་པའི་མདོ་ལས། བཅོམ་ལྡན་འདས་སེམས་ཅན་འདོད་ཆགས་ཤས་ཆེ་བ་འདོད་ཆགས་ཀྱིས་འདུལ་བ་ནི་དཔེར་ན་རི་རབ་ནུབ་ཕྱོགས་ཤེལ་གྱི་རང་བཞིན་གྱི་རྩར་ཕྱིན་ན་མི་དེ་རྣམས་ཁ་དོག་དམར་པོར་འགྱུར་བ་ལྟ་བུའོ་ཞེས་གསུངས་པའི་ཕྱིར་རོ། །
དེའི་མཐུས་གླིང་བཞིའི་ནམ་མཁའ་ཡང་ཁ་དོག་དེ་འདྲ་བར་སྣང་ངོ་། ། རི་བདུན་གྱིས་སེར་པོར་སྣང་བ་ནི་མ་ཡིན་ཏེ་བདུན་ལ་འོད་མེད་པའི་ཕྱིར་རོ། ། དབྱིབས་ནི་རི་རབ་གྲུ་བཞི་ཉིས་རྩེག་སྟེ་ཆུ་མཚམས་ཡན་ཆད་གར་བུ་ལ་མན་ཆད་སྟོང་པར་གནས་པའི་མཐུག་སྲབ་ཀྱི་ཚད་མ་བཤད་དོ། ། བདུན་ནི་རི་རབ་ལ་གྲུ་བཞིར་བསྐོར་ནས་གནས་ལ་ལྕགས་རི་ནི་ཟླུམ་པོའོ། ། ཚད་ནི་དཔག་ཚད་བཞི་ཁྲི་དང་། ། ཉིས་ཁྲི་དང་། ཁྲི་དང་། ལྔ་སྟོང་དང་། ཉིས་སྟོང་ལྔ་བརྒྱ་དང་། སྟོང་ཉིས་བརྒྱ་ལྔ་བཅུ་དང་།
དྲུག་བརྒྱ་ཉི་ཤུ་རྩ་ལྔ་དང་། སུམ་བརྒྱ་ཕྱེད་དང་བཅུ་གསུམ་མོ། ། གཉའ་ཤིང་འཛིན་གྱི་རོལ་མཚོ་ལ་སོགས་པ་བདུན་གྱི་ཚད་ནི་དང་པོ་ལ་བརྒྱད་ཁྲི་དང་། གཉིས་པ་ལ་བཞི་ཁྲི་དང་གསུམ་པ་ལ་ཉིས་ཁྲི་དང་། བཞི་པ་ལ་ཁྲི་དང་། ལྔ་པ་ལ་ལྔ་སྟོང་དང་། དྲུག་པ་ལ་ཉིས་སྟོང་ལྔ་བརྒྱ་དང་། བདུན་པ་ལ་སྟོང་ཉིས་བརྒྱ་ལྔ་བཅུ་སྟེ་ངོས་སུ་ནི་སུམ་འགྱུར་ཏེ་ཉིས་འབུམ་བཞི་ཁྲི་ལ་སོགས་པར་བརྩིའོ། ། དེ་དག་ནི་གཞག་པ་ལས། ཆུ་ནི་བསིལ་དང་ཡང་དང་ཞིམ། །
འཇམ་དང་མངར་དང་དྲི་ངར་རོ། ། འཐུངས་ན་མགྲིན་ལ་མི་གནོད་ཅིང་། ། ལྟོ་ལ་བྱམས་པས་རབ་ཏུ་གང་། ། ཞེས་འབྱུང་བའི་རོ་དང་ལྡན་པས་ཆུས་གང་བས་རོ་མཚོ་དང་། ཀླུའི་རྒྱལ་པོ་རྣམས་རྩེ་ཞིང་རོལ་བས་རོལ་མཚོ་ཞེས་བྱའོ། ། དུས་འཁོར་གྱི་རྒྱུད་ལས་ནི། ལན་ཚྭ་དང་ཆང་དང་ཆུ་དང་འོ་མ་དང་ཞོ་དང་མར་དང་སྦྲང་རྩིའི་ཆུས་གང་བ་དང་དེ་དག་གི་འགྲམ་ན་གླིང་ཡང་ཡོད་པར་བཤད་དོ། ། མུ་ཁྱུད་འཛིན་དང་གླིང་རྣམས་ཀྱི་བར་དང་གླིང་གི་ཕྱི་རོལ་ཐམས་ཅད་ནི་རྒྱ་མཚོ་ཆེན་པོ་སྟེ་བ་ཚའི་ཆུས་གང་ངོ་། ། དེ་ནི་གཅིག་ཡིན་ཀྱང་ཕྱོགས་ཀྱི་བྱེ་བྲག་གིས་བཞིར་གསུངས་སོ། ། གླིང་རྣམས་ཀྱི་འཕང་ནི་རྒྱ་མཚོའི་ཟབས་དང་མཉམ་ལ་གླིང་གང་གི་དབྱིབས་ཅི་འདྲ་བ་དེ་ན་གནས་པའི་མི་རྣམས་ཀྱི་གདོང་པ་ཡང་དེ་དང་འདྲའོ། །
གླིང་འདི་དག་གི་ཚད་ནི་རྒྱ་ཆེ་རོལ་པ་དང་གདགས་པ་དང་དུས་འཁོར་དང་ས་རྣམས་མི་མཐུན་པར་སྣང་སྟེ་མཛོད་ནི་གདགས་པ་དང་མཐུན་ནོ། ། ཡང་ཕལ་ཆེན་ལས། གླིང་བཞི་ལ་གླིང་ཕྲན་བྱེ་བ་བརྒྱ་ཕྲག་བརྒྱད་བཅུ་བཤད་དེ་དེ་དག་གི་ཚད་བཤད་པ་མེད་དོ། ། དུས་འཁོར་ནས། རི་ཐམས་ཅད་ཀྱང་ཟླུམ་པོ་དང་མུ་ཁྱུད་འཛིན་གངས་སུ་ཡང་བཤད་མོད་ཀྱི་འདི་དག་ཐམས་ཅད་ནི་སེམས་ཀྱི་སྣང་བ་ཙམ་ཡིན་པས་གང་གི་བློ་ལ་ཇི་ལྟར་སྣང་བ་དེ་ལྟར་དུ་བཅོམ་ལྡན་འདས་ཀྱིས་གསུངས་པའི་ཕྱིར་འགལ་བ་མེད་དེ་ཕལ་ཆེན་ལས། སྐྲ་རྩེ་གཅིག་ལ་བསམ་གྱིས་མི་ཁྱབ་ཅིང་། ། ཐམས་ཅད་རྡུལ་མེད་སྣ་ཚོགས་དབྱིབས་སུ་གནས། ། ཀུན་ནས་སངས་རྒྱས་རྣམ་པར་སྣང་མཛད་བཞུགས། ། སངས་རྒྱས་རྣམ་པར་འཕྲུལ་ལ་སྤྲུལ་པ་དག ། རྣམ་པར་སྣང་མཛད་ཆོས་ཉིད་འདི་ཡིན་ཏེ། །
རྡུལ་ཕྲན་ཀུན་ལ་ཞིང་རྣམས་ཤིན་ཏུ་གནས། ། ཞིང་རྣམས་འདི་ཀུན་སེམས་ཀྱིས་རྣམ་པར་བརྟགས། ། ཞེས་བྱ་བ་དང་། ། ཡུམ་སྟོང་ཕྲག་བརྒྱ་པ་ལས།

འཇིག་རྟེན་གྱི་ཁམས་གངྒཱ་ཀླུང་གི་བྱེ་མ་སྙེད་དུ་ཞིང་གཅིག་བསྒྲུབ་པར་བྱའོ་ཞེས་གང་གསུངས་པ་ཡིན་ནོ། ། དེ་དག་ནི་ཆུའི་ནང་ནས་སྐམ་སར་གནས་པའི་ཕྱིར་གླིང་ཞེས་བྱའོ། ། གསུམ་པ་རྒྱ་མཚོ་ཆེན་པོ་བྱེ་བྲག་ཏུ་བཤད་པ་ནི། ཕལ་ཆེན་ལས་ཕྱིའི་རྒྱ་མཚོར་འཛམ་བུའི་གླིང་ནས་ཆུ་ཀླུང་སྟོང་ཕྲག་ཕྱེད་དང་གསུམ་འབབ་བོ། ། ནུབ་ནས་སྟོང་ཕྲག་ལྔ་སྟེ་མྱ་ངན་འདས་པ་ལས་ཆུ་བོ་ས་བ་ཡ་ཞེས་བྱ་བ་གླིང་འདིའི་དབུས་ནས་ཐིག་བཏབ་པ་བཞིན་འབབ་པར་བཤད་དོ། ། བྱང་ནས་སྟོང་ཕྲག་བཅུའོ། ། ཤར་ལུས་འཕགས་པོ་ནས་སྟོང་ཕྲག་ཕྱེད་དང་བརྒྱད་འབབ་པོ། ། དེ་དག་བས་ཀྱང་ཀླུའི་རྒྱལ་པོ་འོད་ཟེར་བཅུ་པའི་སྤྲིན་ལས་བྱུང་བའི་ཆུ་མང་ངོ་། ། དེ་ལ་སོགས་པ་ཀླུའི་རྒྱལ་པོ་ཁྲག་ཁྲིག་བརྒྱད་བཅུའི་སྤྲིན་ལས་བྱུང་བའི་ཆུ་བས་ཀླུའི་རྒྱལ་པོ་གང་ཆེན་མཚོའི་བུ་འཛམ་བུའི་རྒྱལ་མཚན་གྱི་སྤྲིན་ལས་བྱུང་བའི་ཆུ་མང་ངོ་། ། དེ་དག་ཐམས་ཅད་པས་གང་ཆེན་མཚོ་ཉིད་ཀྱིས་སྤྲུལ་པའི་སྤྲིན་ལས་བྱུང་བའི་ཆུ་མང་ངོ་། ། དེ་དག་ཐམས་ཅད་པས་གང་ཆེན་མཚོའི་གནས་ནས་འབབ་པའི་ཆུ་ཀླུང་བཻ་ཌཱུརྻ་ལྟ་བུ་ཞེས་བྱ་བ་དེ་ཆུ་ཆེས་མང་སྟེ་དེ་དག་ཐམས་ཅད་ཀྱིས་ཀྱང་རྒྱ་མཚོ་ཆེན་པོའི་སྦྲེས་ལས་འདའ་མི་ནུས་སོ། །
དེ་ཡང་སངས་རྒྱས་ཀྱི་ཡེ་ཤེས་ཚད་མེད་པའི་དཔེར་མི་རུང་ངོ་ཞེས་གསུངས་སོ། ། དེའི་རྒྱུ་གང་ཡིན་ཞེ་ན། མཛངས་བླུན་ནས། ཚ་དམྱལ་གྱི་མེ་ཚད་ཀྱིས་སྐེམ་པར་བཤད་དོ། ། མདོ་སྡེ་རྒྱན་གྱི་འགྲེལ་པ་ལས། རྒྱ་མཚོ་ཁོག་ཡངས་བས་འཕེལ་འགྲིབ་མི་མངོན་པར་བཤད་དོ། ། དཔལ་སམ་བུ་ཊའི་རྒྱུད་ལས། རྒྱ་མཚོའི་ནང་ན་རྒོད་མ་ཁ་ཞེས་བྱ་བའི་བྲག་རྟའི་མགོ་ལྟ་བུ་མེ་འབར་བ་ཡོད་པ་དེས་སྐེམ་པར་བཤད་དོ། ། བོད་ཀྱི་སློབ་དཔོན་རྣམས་ནི་རྒྱ་མཚོ་ཉིད་ཀྱི་ཆུ་འཁོར་བར་འཆད་དོ། ། ཕལ་ཆེན་ལས།
ཀླུ་རྣམས་ཀྱིས་ཆར་ཕབ་པས་རྒྱ་མཚོ་སྲིད་རྩེ་ལས་འདའ་བར་འགྱུར་ཡང་ཆུ་དང་གསེར་གྱི་ས་གཞིའི་མཚམས་ཀྱི་རིན་པོ་ཆེ་ཉི་མའི་སྙིང་པོས་ཆུ་རྣམས་འོ་མ་དང་ཞོར་བྱེད་ལ། རིན་པོ་ཆེ་རླན་དང་བྲལ་བ་ཞེས་བྱ་བས་མར་གྱི་ཉིང་ཁུར་བྱེད་དོ། ། རིན་པོ་ཆེ་མེའི་འོད་ཅེས་བྱ་བས་མེ་འབར་བར་བྱེད་དོ། ། རིན་པོ་ཆེ་མ་ལུས་པའི་མཐར་ཐུག་ཅེས་བྱ་བའི་ཅི་ཡང་མི་སྣང་བར་བྱེད་དེ་དེ་ལྟར་བཞིའི་མཐུས་སྦྲེས་ལས་མི་འདའ་འོ་ཞེས་གསུངས་སོ། ། བཞི་པ་གླིང་གཞན་ཡང་བཤད་པ་ནི། ཡང་དེ་ཉིད་ལས། གླིང་བཞི་པ་འདི་ནི་བཅོམ་པ་དང་ལྡན་པ་ཞེས་བྱ་ལ། འདིའི་ཤར་གྱི་འདབ་ཆགས་ན་གླིང་བཞི་པ་ཤིན་ཏུ་བསྲུངས་པ་དང་ལྷོ་ན་བཟོད་པར་དཀའ་བ་དང་། ནུབ་ན་གཉེན་དང་ལྡན་པ་དང་། བྱང་ན་སེང་གེ་ཡོད་པ་དང་།
བྱང་ཤར་ན་རྣམ་པར་བརྩེགས་པ་དང་། ཤར་ལྷོ་ན་དགའ་བ་དང་། ལྷོ་ནུབ་ན་སྙིང་པོ་དམ་པ་དང་ནུབ་བྱང་ན་ས་བཟང་པོ་དང་། འོག་ན་འོད་འཕྲོ་ལྡན་པ་དང་། སྟེང་ན་ནོར་འཛིན་ཞེས་བྱ་བ་ཡོད་ལ། དེ་དག་ན་དེ་བཞིན་གཤེགས་པ་འདི་ལ་མཚན་ཤཱཀྱ་ཐུབ་པ་དང་རྣམ་པར་སྣང་མཛད་དང་སེང་གེའི་ང་རོ་དང་། བློ་གྲོས་མངའ་བ་དང་། དྲི་མ་མེད་པ་དང་། རྒྱལ་པོ་དམ་པ་དང་། དཀའ་ཐུབ་ཀྱིས་བསྒྲུབས་པ་དང་།
བདུད་རྣམ་པར་འཇོམས་པ་དང་། ཁྱབ་ལྡན་དང་། མཁས་པའི་རྒྱལ་པོ་དང་། རིན་པོ་ཆེའི་གཙུག་དང་། སེང་གེའི་ཁ་དོག་དང་། ཞལ་དག་པ་ལ་སོགས་པ་གླིང་རེ་རེ་ནའང་མཚན་སྟོང་ཕྲག་བཅུ་བཅུ་ཡོད་པར་བཤད་དོ། ། གསུམ་པ་གནས་གཞན་ལ་ངན་འགྲོ་དང་བདེ་འགྲོ་གཉིས་ལས་དང་པོ་ལའང་དམྱལ་བ་ནི། འདི་འོག་སྟོང་ཕྲག་ཉི་ཤུ་ན། ། མནར་མེད་པའོ་དེ་ཙམ་མོ། ། དེ་ཡི་སྟེང་ན་དམྱལ་བ་བདུན། །
ཞེས་འབྱུང་སྟེ་འདི་འོག་ཞེས་བྱ་བ་ནི་འཛམ་བུའི་གླིང་ངོ་། ། ཁ་ཅིག་ནི་མནར་མེད་ཀྱི་གློ་དག་ན་ཐམས་ཅད་གནས་པར་འདོད་དོ། ། གྲང་དམྱལ་བརྒྱད་ཀྱང་བརྒྱད་པོ་དེ་དང་ཐད་ཀ་ཐད་ཀར་གནས་པར་མཛོད་འགྲེལ་ལས་བཤད་ལ། ས་ལས། ཆུ་བུར་ཅན་ཡང་སོས་ཀྱི་ཐད་ཀའི་དཔག་ཚད་བཞི་ཁྲིའི་ཕ་རོལ་གྱི་བྱང་གི་འོག་སྟེ་དེའི་འོག་ན་གཞན་རྣམས་གནས་པར་བཤད། ཉེ་འཁོར་བ་ནི་ཚ་དམྱལ་གྱི་ཕྱོགས་བཞི་དང་། ཉི་ཚེ་བ་ནི་འཛམ་བུའི་གླིང་ལ་སོགས་པ་ན་ཡོད་དེ་ཚེ་དང་ལྡན་པ་དཔལ་ལྡན་གྱི་རྟོགས་པ་བརྗོད་པ་ལས་བྱ་རྒོད་ཕུང་པོའི་རི་ལ་འདུག་པར་བཤད་ལ། དགེ་འདུན་འཚོའི་རྟོགས་པ་བརྗོད་པ་ལས། རྒྱ་མཚོའི་འགྲམ་ན་འདུག་གོ་ཞེས་འབྱུང་བའི་ཕྱིར་རོ། ། གང་ཡང་དྲོ་ཞུན་སྐྱེས་ཀྱི་རྟོགས་པ་བརྗོད་པ་ལས།
ཉིན་མཚན་བདེ་སྡུག་ཐ་དད་དུ་རྣམ་པར་ཕྱེ་བའི་ཉི་ཚེ་བ་འབྱུང་བ་དེ་ནི་འཕགས་པ་ཀ་ཏ་ཡ་ན་གནས་པའི་གྲོང་ཁྱེར་བ་རྣམས་མི་དགེ་བ་སྤོངས་སུ་གཞུག་པའི་ཕྱིར་སྤྲུལ་པ་བསྟན་པ་ཁོ་ནར་གསུངས་ཏེ་ཚེ་དང་ལྡན་པ་ས་ར་ནའི་རྨི་ལམ་བཞིན་ནོ། ། དུད་འགྲོའི་གནས་ཀྱི་རྩ་བ་ནི་རྒྱ་མཚོ་ཆེན་པོ་དང་གླིང་བར་གྱི་མུན་པའི་ཁྲོད་ཡིན་ཏེ་བཤེས་པའི་སྤྲིང་ཡིག་ལས། ཉི་མ་ཟླ་བ་ཉིད་ཐོབ་རང་ལུས་ཀྱི། ། འོད་ཀྱི་འཇིག་རྟེན་མཐའ་དག་སྣང་བྱས་ཏེ། ། སླར་ཡང་མུན་ནག་སྨག་གིས་ཁྱབ་པར་ནི། ། རང་གི་ལག་པ་བརྐྱངས་པའང་མི་མཐོང་འགྱུར། ། ཞེས་འབྱུང་བ་བཞིན་ནོ། ། ཁ་འཐོར་བ་རྣམས་ནི་ལྷ་མིའི་ཡུལ་ན་ཆུ་དང་ཐང་དང་ནམ་མཁའི་སྤྱོད་ཡུལ་ཅན་ཡིན་ཏེ་བཞག་པ་དང་དྲན་པ་ཉེར་གཞག་ལས་གཞན་འཕྲུལ་དབང་བྱེད་མན་ཆད་ན་ཡོད་པར་བཤད་དོ། ། ཡི་དྭགས་རྣམས་ཀྱི་རྩ་བའི་གནས་ནི་འཛམ་བུ་གླིང་གི་འོག་དཔག་ཚད་ལྔ་བརྒྱ་ན་གཤིན་རྗེ་ཆོས་ཀྱི་རྒྱལ་པོའི་ཁབ་ན་ཡོད་པར་བཤད་ལ་མི་ཡུལ་ན་མཁའ་ལ་རྒྱུ་བ་དག་ཡོད་དོ། ། དེའང་མཛོད་འགྲེལ་ལས།
འཛམ་བུའི་གླིང་འདི་ཙམ་གྱི་འོག་ན་མནར་མེད་པ་ལ་སོགས་པའི་གོ་སྐབས་ག་ལ་ཡོད་ཅེ་ན། གླིང་རྣམས་ནི་འབྲུའི་ཕུང་པོ་བཞིན་དུ་ཞབས་རྒྱ་ཆེ་བ་ཡིན་ཏེ་དེ་ཉིད་ཀྱི་ཕྱིར་རྒྱ་མཚོ་ཆེན་པོ་རིམ་གྱིས་གཞོལ་བ་ཡིན་ནོ་ཞེས་འབྱུང་བ་ཡིན་ནོ། ། བདེ་འགྲོ་ལའང་མི་དང་ལྷ་མིན་དང་ལྷ་གསུམ་ལས་དང་པོ་ནི་མི་གླིང་བཞིའི་ལྷོ་ན་སངས་རྒྱས་འབྱུང་བ་དང་། ཤར་ན་གཟུགས་བཟང་བ་དང་། ནུབ་ན་ལོངས་སྤྱོད་ཆེ་བ་དང་། བྱང་ན་ཚེ་རིང་ཞིང་ཉོན་མོངས་པ་ཆུང་ལ་མི་དགེ་བ་མེད་པའི་མི་གནས་སོ། ། དྲན་པ་ཉེར་བཞག་ལས། བླུན་པོས་དགེ་བ་བྱས་པ་སྒྲ་མི་སྙན་དུ་སྐྱེ་བར་བཤད་ལ། མྱ་ངན་ལས་འདས་པ་ལས། གཞན་གྱིས་མི་འདོད་བཞིན་དུ་ཚུལ་ཁྲིམས་སྲུང་དུ་བཅུག་པ་རྣམས་གླིང་གཞན་གཉིས་སུ་སྐྱེ་བར་བཤད་དོ། །
བདེ་མཆོག་འབྱུང་བའི་རྒྱུད་ལས། གླིང་གསུམ་པོ་ཡི་མི་རྣམས་ནི། ། ལོངས་སྤྱོད་ཆེན་པོས་ཡང་དག་འཚོ། ། བླུན་རྨོངས་བྱེ་བྲག་མི་ཕྱེད་ཅིང་། ། རྟོག་མེད་རྣམ་པར་དཔྱོད་མེད་པའོ། ། འཛམ་བུ་གླིང་དུ་ལེགས་སྐྱེས་པ། ། ལས་ཀྱི་ས་པར་རབ་ཏུ་གྲགས། ། ཞེས་འབྱུང་སྟེ་དེ་ལྟ་བུ་གནས་སོ། ། གླིང་ཕྲན་རྣམས་ཀྱི་རྔ་ཡབ་ན་སྲིན་པོ་གནས་ལ་གཞན་རྣམས་ན་མི་གནས་པར་མཛོད་འགྲེལ་ལས་བཤད་དོ། ། ཁ་ཅིག་ན་རེ་ལུས་དང་ལུས་འཕགས་ན་རྐང་བཞི་པ་གནས་སོ། །
སྒྲ་མི་སྙན་ན་གུག་གུ་རྐང་གསུམ་དང་དེའི་ཟླ་ན་ཅོ་ལ་མིག་བཞི་དང་། རྔ་ཡབ་ན་སྲིན་པོ་གདོང་རིང་དང་། རྔ་ཡབ་གཞན་ན་མིག་གསུམ་པ་དང་། གཡོ་ལྡན་ན་ཀོ་ཅི་རྣ་བོ་ཆེ་དང་། ། ལམ་མཆོག་འགྲོ་ན་མི་ཆ་མགོ་གཉིས་པ་གནས་སོ་ཞེས་ཟེར་རོ། ། འཛམ་བུ་གླིང་བྱེ་བྲག་ཏུ་བཤད་པ་ལ་དང་པོ་ཡུལ་ལ་སོགས་པའི་ཁྱད་པར་ནི། གནས་འཇོག་གི་མདོ་ལས། འདི་ན་ཡུལ་ཆེན་པོ་བཅུ་དྲུག་ཡོད་པར་བཤད་ལ། གསང་བ་བསམ་གྱིས་མི་ཁྱབ་པ་ལས། ཡུལ་ཕྲན་སྟོང་ཡོད་པར་བཤད་དེ་ཐོ་གར་དང་།
རྒྱ་ཡུལ་དང་། ཏུ་ན་དང་། འབུ་ན་དང་། སྐམ་པོ་ཛི་དང་། སྦལ་པ་དང་། གནམ་གདོང་དང་། ཕྱི་ཕྱོགས་གདོང་དང་། སྣུས་ཏེ་འགྲོ་བ་དང་། གཤོག་ཐོགས་གཅེར་བུ་དང་། སྣ་མེད་དང་བློ་བཀྲ་ཞེས་བྱ་བ་ལ་སོགས་པའོ། །
ལུང་ཕྲན་ཚོགས་ལས། རྒྱ་གར་ན་གྲོང་ཁྱེར་ཆེན་པོ་དྲུག་ཡོད་པར་གསུངས་ཏེ་མཉན་ཡོད་དང་། སེར་སྐྱ་དང་། ཡངས་པ་ཅན་དང་། རྒྱལ་པོའི་ཁབ་དང་། ཝ་ར་ན་སི་དང་། ཙམ་པ་ཀའོ། ། རི་བོ་ཆེན་པོ་གསུམ་སྟེ་གངས་ཅན་དང་འབིགས་བྱེད་དང་མན་དྷ་རའོ། ། ཤིང་ཆེན་པོ་གཉིས་ཏེ་ཤལ་མ་ལི་དང་། ས་ལའི་རྒྱལ་པོ་རབ་བརྟན་ནོ། །
འཛམ་བུ་པྲི་ཤ་ནི་ཤིང་ཆེན་པོར་མ་བཤད་དོ། ། རི་མ་ལའི་རྩེ་མོ་ན་བྱ་དང་རྐེད་ན་སྦྲུལ་དང་རྩ་བ་ན་ཕག་རྒོད་གནས་པས་འདི་གླིང་གཞན་ལས་དུག་གསུམ་ཆེའོ་ཞེས་ཀྱང་ཟེར་རོ། ། མཛོད་འགྲེལ་ལས། དེའི་དབུས་སུ་གསེར་གྱི་རང་བཞིན་གྱི་ས་གཞི་ལ་གང་དུ་བྱང་ཆུབ་སེམས་དཔའ་བཞུགས་ནས་རྡོ་རྗེ་ལྟ་བུའི་ཏིང་ངེ་འཛིན་སྐྱེད་པར་མཛད་པ་རྡོ་རྗེའི་གདན་མངོན་པར་གྲུབ་སྟེ་དེ་ནི་ལུས་སམ་ས་ཕྱོགས་གཞན་གྱིས་བཟོད་པར་མི་ནུས་སོ་ཞེས་འབྱུང་ངོ་། ། གཉིས་པ་གངས་རིའི་ཁྱད་པར་ནི། འདི་ནས་བྱང་དུ་རི་ནག་པོ། དགུ་འདས་གངས་རིའོ་དེ་ནས་ནི། ། སྤོས་ངད་ལྡང་བའི་ཚུ་རོལ་ན། ། ཆུ་ཞེང་ལྔ་བཅུ་ཡོད་པའི་མཚོ། ། ཞེས་འབྱུང་བ་དེ་ལ་ཁ་ཅིག་ས་བོད་འདི་ནས་ཞེས་བྱ་བ་ནི་རྡོ་རྗེ་གདན་ནམ་ཁ་ཆེའི་ཡུལ་ཡིན་ཞིང་གངས་རི་ཡང་ཏེ་སེ་མ་ཡིན་ལ་མ་དྲོས་པ་ཡང་མ་ཕམ་མ་ཡིན་ཏེ་དེ་ནི་བྱང་ཕྱོགས་ཀྱི་བགྲོད་མི་ནུས་པ་ཞིག་ན་ཡོད་དོ་ཞེས་ཟེར་རོ། །
དེ་ནི་དེ་ལྟར་མ་ཡིན་ཏེ་ཚིག་དེ་ནི་གདགས་པ་ཇི་ལྟ་བ་ཡིན་ལ་དེ་ནི་གྲོང་ཁྱེར་མཉན་ཡོད་དུ་མཽའུ་འགལ་གྱི་བུས་གསུངས་པས་དེ་ནས་མཇལ་བ་ཡིན་ནོ། ། མཉན་ཡོད་ནི་གངས་ཏི་སེ་དང་ཐད་ཀར་རྒྱ་གར་ནུབ་ཕྱོགས་སུ་ཕྱིན་པའི་མི་རྣམས་ཀྱིས་ཚད་མས་གྲུབ་ལ་གངྒཱ་ཡང་མ་ཕམ་ནས་འབབ་པར་དེར་ཕྱིན་པའི་མི་རྣམས་ཀྱི་ཚད་མས་གྲུབ་ཅིང་གངྒཱ་མ་ཕམ་ནས་འབབ་བཞིན་དུ་མ་དྲོས་པ་གཞན་དུ་འཚོལ་བ་ནི་བཟང་པོ་མ་ཡིན་ལ་ཡུལ་འདི་གངས་ཅན་གྱི་རྒྱུད་དུ་ཡང་མི་རུང་ངོ་། ། གང་ཡང་དེར་ནི་རྫུ་འཕྲུལ་དང་མི་ལྡན་པའི་མིས་བགྲོད་པར་དཀའོ་ཞེས་འབྱུང་བ་དེ་ནི་བགྲོད་དཀའ་བ་ཉིད་སྟོན་པ་ཡིན་གྱི་མི་ནུས་པ་ནི་སྟོན་པ་མ་ཡིན་ཏེ་འཛམ་བུ་གླིང་ན་མེད་པར་ཐལ་བར་འགྱུར་བའི་ཕྱིར་རོ། ། གླིང་ཕྲན་པ་རྣམས་ཀྱིས་ཀྱང་འཛམ་བུའི་གླིང་དུ་བགྲོད་པར་ནུས་ན་དེར་བགྲོད་མི་ནུས་པའི་རྒྱུ་ཅི་ཞིག་ཡིན། འདི་ལྟར་གནོད་སྦྱིན་གཏུམ་པོ་དང་སྦྲུལ་གདུག་པ་ཅན་དང་གཅན་གཟན་ཁྲོ་བོས་ལམ་བཀག་པའམ་རི་མཐོན་པོ་དང་གཅོང་རོང་ཟབ་མོ་དང་ཆུ་ཆེན་པོས་ཆོད་པས་ཡིན་གྲང་ན། དེ་འདྲ་བས་བགྲོད་པར་མི་ནུས་པའི་ཡུལ་ནི་འཛམ་བུ་གླིང་གི་རྒྱ་མཚོའི་མཐར་ཐུག་པ་ན་ཡེ་མེད་དེ་གླིང་ཕྲན་མ་ལ་ཡ་དང་ཤམ་བྷ་ལ་ནི་མ་གཏོགས་སོ། ། དེར་ནི་དུས་འཁོར་ལས་བཅོམ་ལྡན་འདས་ཀྱིས་སྤྲུལ་པའི་རྒྱལ་པོ་སུམ་ཅུ་རྩ་གཉིས་འབྱུང་བར་ལུང་བསྟན་ཏེ་འདི་པའི་སོ་སོ་སྐྱེ་བོ་རྣམས་སྤྲུལ་པའི་སྐུ་མཐོང་བའི་བསོད་ནམས་དང་མི་ལྡན་པའི་ཕྱིར་དང་། རྒྱ་མཚོ་ཆེན་པོའི་ཆ་ཤས་ཀྱིས་ཆོད་པའི་ཕྱིར་རོ། ། གཞན་ཡང་ཏི་སེ་ནི་འཛམ་བུ་གླིང་གི་མཐོ་ཤོས་ཡིན་ལ་ཆུ་ཀླུང་རྣམས་ནི་མཐོ་ས་ནས་འབབ་པ་ལུགས་ཡིན་པའི་ཕྱིར་བཞི་ཀ་ཡང་དེ་ཉིད་ནས་འབབ་པ་ཡིན་ནོ། ། གང་ཡང་དེ་ལ་ཕལ་པོ་ཆེ་དང་གདགས་པ་ལ་སོགས་པ་ནས་བཤད་པའི་མཚན་ཉིད་མེད་དོ་ཞེས་ཟེར་བ་དེ་ནི་བྱ་རྒོད་ཕུང་པོའི་རི་དང་བསིལ་བའི་ཚལ་གྱི་དུར་ཁྲོད་དང་ཡངས་པ་ཅན་དང་མཉན་ཡོད་ལ་སོགས་པའི་གྲོང་ཁྱེར་ཆེན་པོ་རྣམས་དང་ཁ་ཆེ་ལ་སོགས་པའི་ཡུལ་ཤིན་ཏུ་མང་པོ་ཞིག་ལའང་མཚུངས་པ་ཡིན་ཏེ།
དེ་དག་ཀྱང་སྔོན་ཇི་ལྟར་མདོ་ལས་འབྱུང་བ་བཞིན་དུ་ད་ལྟ་མེད་པའི་ཕྱིར་རོ། ། གཅིག་ནི་རང་བཞིན་བརྗོད་པ་ཡིན་ལ་གཞན་ནི་སྒྲོ་བཏགས་པ་ཡིན་ནོ་ཞེས་ཟེར་བ་དེ་ནི་ཅིའང་མ་ཡིན་ཏེ་དེ་འདྲ་བའི་རྒྱུ་མཚན་མེད་པའི་ཕྱིར་རོ། ། དེས་ན་གདགས་པ་ནས་བཤད་པའི་དགུ་འདས་གངས་རི་ནི་ཏི་སེ་ཉིད་ཡིན་ལ་དུས་འཁོར་ལ་སོགས་པ་ནས་འབྱུང་བའི་གངས་ཅན་ནི་ཤམ་བྷ་ལའི་བྱང་ན་ཡོད་པར་བཤད་དེ། འདིས་ནི་དེ་གཉིས་རྣམ་པར་མ་ཕྱེད་པ་ཡིན་ནོ། ། སྤྱིར་ནི་གསུང་རབ་རྣམས་ལས་གངས་ཅན་མི་འདྲ་བ་ལྔ་བཤད་དོ། ། ཕལ་ཆེན་ལས། གངས་ཅན་གྱི་རྩེ་མོ་ལ་སྨན་གྱི་རྒྱལ་པོ་རྩ་བ་མ་གྲུབ་པ་ཞེས་བྱ་བ་སའི་གཏིང་དཔག་ཚད་བརྒྱ་སྟོང་ཕྲག་དྲུག་ཅུ་རྩ་བརྒྱད་ནས་སྐྱེས་པ་ཡོད་དེ་དེའི་འོད་ལས་གླིང་འདིའི་ཤིང་ཐམས་ཅད་སྐྱེས་པར་བཤད་དོ། ། དུས་འཁོར་ལས། ཆུ་བོ་སི་ཏ་ཤམ་བྷ་ལ་དང་མ་ཁའི་ཡུལ་གྱི་བར་ནས་འབབ་པར་གསུངས་པ་དེས་ཀྱང་གནོད་པ་མ་ཡིན་ཏེ། དེ་ལྟ་ན་ནི་ཆོས་མངོན་པའི་མདོ་དང་བསྟན་བཅོས་ཐམས་ཅད་ཀྱི་རྣམ་གཞག་ཀུན་འཁྲུལ་བར་འགྱུར་ཏེ་དེ་ནས་ནི་རི་དང་གླིང་ཐམས་ཅད་ཟླུམ་པོ་དང་མུ་ཁྱུད་རི་གངས་དང་།
རྒྱ་ནག་བོད་ཀྱི་བྱང་ན་ཡོད་པ་དང་། སེམས་ཅན་དམྱལ་བ་རྣམས་འོག་ན་ས་དང་ཆུ་དང་མེ་དང་རླུང་གི་དཀྱིལ་འཁོར་ལ་གནས་པར་བཤད་པའི་ཕྱིར་དང་། དེ་བཞིན་དུ་རྟ་མགྲིན་གནམ་ས་བཀོད་པའི་རྒྱུད་ལས་ཀྱང་འོག་གི་ས་དང་ཆུ་དང་མེ་དང་རླུང་གི་རྔམས་ཆོས་མངོན་པ་དང་མི་མཐུན་པ་དང་དེ་དག་ལ་སེམས་ཅན་བསམ་གྱིས་མི་ཁྱབ་པ་གནས་པར་བཤད་པའི་ཕྱིར་རོ། ། ཆོས་མངོན་པའི་རྣམ་གཞག་ཐམས་ཅད་འཁྲུལ་མོད། བདག་ལ་ཅི་ཆད་སྙམ་ན། དེའི་ཚེ་དུས་འཁོར་ལ་སོགས་པའི་རྣམ་གཞག་རྣམས་ཀྱང་འཁྲུལ་བར་འགྱུར་ཏེ་ཆོས་མངོན་པ་དང་འགལ་བའི་ཕྱིར་རོ། ། དེའི་ཕྱིར་དུས་འཁོར་ནི་དྲང་སྲོང་ཉི་མའི་ཤིང་རྟ་ལ་སོགས་པ་གདུལ་བའི་དོན་དུ་མདོ་རྒྱུད་གཞན་ཐམས་ཅད་དང་མི་མཐུན་པར་གསུངས་སོ་ཞེས་སློབ་དཔོན་མཁས་པ་ཨ་བྷྱ་ཀ་ར་གསུང་ངོ་། ། དོན་དེ་ལྟར་གནས་པ་དེ་ལ་འདི་ནས་ནི་རི་ནག་པོ་གསུམ་མོ་ཞེས་བྱ་བ་ནི་མཉན་ཡོད་ཀྱི་རི་ཡིན་ལ་དེ་དག་འདས་ནས་གསུམ་གསུམ་དྲུག་འབྱུང་བ་དེ་ནི་མོན་དང་པུ་རངས་ཀྱི་རི་ཅི་རིགས་པ་ཡིན་ཏེ། དེ་གཉིས་ཀའི་རི་ཡང་དེ་ལྟར་འདུག་གོ་ཞེས་གྲག་གོ ། དེས་ན་ཚད་མས་གྲུབ་པའི་རྗེས་སུ་འབྲང་བར་བྱའོ། །
གསུམ་པ་རྒྱ་མཚོ་དང་ཆུ་ཀླུང་གི་ཁྱད་པར་ལ་མཚོ་མ་དྲོས་པ་ནི། ཕལ་ཆེན་ལས། འོག་རིན་པོ་ཆེའི་བྱེ་མ་དང་ལོགས་རིན་པོ་ཆེའི་རྩིག་པ་ཅན། གངྒཱ་ལ་སོགས་པ་ཡང་རིན་པོ་ཆེ་སྣ་ཚོགས་པའི་བྱེ་མ་འདྲེན་ཅིང་འབབ་པར་བཤད་དོ། ། གདགས་པ་ལས། དེའི་དཀྱིལ་ནས་ཀླུའི་རྒྱལ་པོ་མ་དྲོས་པའི་ཕོ་བྲང་རིན་པོ་ཆེ་ལས་གྲུབ་པའི་ཕྱོགས་བཞི་ནས་གླང་པོ་ཆེ་དང་རྨ་བྱ་དང་རྟ་དང་སེང་གེའི་ཁ་ནས་རིམ་པ་བཞིན་བཞི་འབབ་པར་གསུངས་ཏེ་ཇི་སྐད་དུ། ཆུ་ཀླུང་གངྒཱ་སིན་དྷུ་པཀྵུ་དང་། ། སི་ཏ་རྦ་རླབས་ལྦུ་བའི་ཕྲེང་བ་ཅན། ། འབབ་ཅིང་ཐམས་ཅད་གསལ་བའི་ཆུ་ཡིན་ཏེ། ། ཕྱོགས་བཞི་ཁོ་ར་ཁོར་ཡུག་དག་ནས་འབྱུང་། །
གངྒཱ་ཤར་ཕྱོགས་རྒྱ་མཚོར་འགྲོ་བ་སྟེ། ། སིན་དྷུ་ལྷོ་ཕྱོགས་རྒྱ་མཚོར་འགྲོ་བ་ཡིན། ། པཀྵུ་ཡང་ནི་ནུབ་ཕྱོགས་རྒྱ་མཚོར་འགྲོ ། དེ་ཡི་བྱང་ཕྱོགས་རྒྱ་མཚོར་སི་ཏ་འགྲོ ། ཆུ་ཀླུང་རབ་མཆོག་བཞི་པོ་འདི་དག་ནི། ། མཆོག་ཏུ་བཟང་ཞིང་ཡིད་འོང་འབབ་པ་སྟེ། ། རེ་རེའང་ལྔ་བརྒྱ་ལྔ་བརྒྱ་ཁྱེར་ནས་ནི། ། ཆུ་ཡི་རྒྱུན་རྣམས་རྒྱ་མཚོ་ཆེན་པོར་འགྲོ ། ཞེས་འབྱུང་བ་ཡིན་ནོ། ། དེའི་ཕྱིར་འཛམ་བུ་གླིང་གི་ཆུ་ཐམས་ཅད་ཀྱི་འབྱུང་ཁུངས་དེ་ཡིན་ལ་རྒྱ་མཚོའི་རིན་པོ་ཆེ་ཐམས་ཅད་ཀྱང་དེའི་མཐུས་བྱུང་བ་ཡིན་ཏེ་ཡུམ་ལས།
དཔེར་ན་མ་དྲོས་གནས་པའི་ཀླུ་དག་མེད་གྱུར་ན། ། འཛམ་བུའི་གླིང་འདིར་ཆུ་ཀླུང་འབབ་པར་ག་ལ་འགྱུར། ། ཆུ་ཀླུང་མེད་ན་མེ་ཏོག་འབྲས་བུ་འབྱུང་མི་འགྱུར། ། རྒྱ་མཚོ་ལའང་རིན་ཆེན་གཟུགས་མང་མེད་པར་འགྱུར། ། ཞེས་གསུངས་པ་ཡིན་ནོ། ། བཞི་པ་བྲག་དང་ལྗོན་ཤིང་ལ་སོགས་པའི་ཁྱད་པར་ནི། མཚོ་མ་དྲོས་པ་དང་ཉེ་བ་ན་གསེར་གྱི་བྲག་བྱ་སྐྱིབས་སུ་འདུག་པ་ལྷ་མ་ཡིན་གྱི་ངོས་ཞེས་བྱ་བ་ཆུ་ཞེང་དུ་དཔག་ཚད་ལྔ་བཅུ་གྱེན་དུ་ཕྱེད་དང་བཞིར་འཕགས་པ་དེར་ཡིད་དུ་མི་འོང་བའི་ཤིང་དང་གསེག་མ་ལ་སོགས་པ་ལྷུང་ན་མི་མ་ཡིན་པའི་རླུང་གི་མཐུས་འདོར་བ་ཡོད་དོ། ། ཡང་མ་དྲོས་པ་དང་ཉེ་བ་ན་ཤིང་ས་ལའི་རྒྱལ་པོ་རབ་བརྟན་ཞེས་བྱ་བ་འདོམ་བཞི་བཅུ་ཐུར་དུ་ཟུག་པ་གྱེན་དུ་འཕགས་པའི་རིམ་པ་དང་པོ་ལ་དཔག་ཚད་བདུན་ནས་རིམ་པ་བདུན་པ་ལ་དཔག་ཚད་བཅུ་གསུམ་གྱི་བར་དུ་ཡལ་ག་རིམ་པ་བདུན་ཡོད་པ་གནས་སོ། ། ཡང་མ་དྲོས་པ་དང་ཉེ་བ་ན་རྫིང་བུ་དལ་གྱིས་འབབ་ཅེས་བྱ་བ་གྲུ་བཞི་པ་ངོས་རེ་ལ་དཔག་ཚད་ལྔ་བཅུ་པ་ཆུ་སྦྲང་རྩི་ལྟ་བུ་དང་མེ་ཏོག་སྣ་ཚོགས་ཀྱིས་གང་བ་ཡོད་དེ་དེ་ན་བརྒྱ་བྱིན་གྱི་གཡུལ་ངོར་སྤྱོད་པའི་གླང་པོ་ཆེ་རབ་བརྟན་འཁོར་གླང་པོ་ཆེ་བརྒྱ་སྟོང་དང་ལྡན་པ་དབྱར་ཟླ་བ་བཞིར་གནས་སོ། ། དཔྱིད་ཟླ་བ་བཞི་ནི་ས་ལའི་རྒྱལ་པོ་རབ་བརྟན་དང་།
དགུན་ཟླ་བ་བཞི་གསེར་གྱི་བྲག་བྱ་སྐྱིབས་ཅན་དུ་གནས་ཏེ་རེས་འགའ་ནི་རང་བཞིན་གྱི་ལུས་དང་། རེས་འགའ་ནི་ལྷའི་གཟུགས་སུ་སྤྲུལ་ཏེ་གླང་པོ་ཆེ་རྣམས་ལ་ཞོན་ནས་འགྲོའོ། ། གླང་པོ་ཆེ་རྣམས་ནི་པད་མ་རོ་སྦྲང་རྩི་མ་བསྐོལ་བ་འདྲ་བ་བཅད་ན་འོ་མ་འཛག་པ་རྣམས་ཟའོ། ། ལྔ་པ་འཛམ་བུ་གླིང་གི་ངེས་ཚིག་གི་ཁྱད་པར་ནི། མཚོ་མ་དྲོས་པའི་འགྲམ་ན་ཤིང་འཛམ་བུ་ཞེས་བྱ་བའི་འབྲས་བུ་མངར་པོ་རྫ་མ་ཙམ་དང་ལྡན་པ་སྨིན་པ་རྣམས་ཆུར་ལྷུང་བས་འཛམ་བུ་ཆུ་བོའི་གསེར་ཞེས་བྱ་བ་དྲི་མ་མེད་ཅིང་འོད་གསལ་བ་འབྱུང་བས་འཛམ་བུའི་གླིང་ཞེས་གྲགས་སོ། ། འཛམ་བུ་ཅུང་ཟད་ནི་སེར་སྐྱའི་གྲོང་ཁྱེར་ལ་སོགས་པ་ནའང་ཡོད་དེ་རྒྱ་ཆེ་རོལ་པ་དང་ཡབ་སྲས་མཇལ་བ་ལས་བྱང་ཆུབ་སེམས་དཔའ་ཞིང་པའི་གྲོང་ན་འཛམ་བུའི་ཤིང་གི་གྲིབ་མ་ལ་བསམ་གཏན་མཛད་དོ། ། ཞེས་འབྱུང་བའི་ཕྱིར་རོ། ། ལུང་སྨན་གྱི་གཞི་ལས། མཚོ་མ་དྲོས་པར་སངས་རྒྱས་སྟོང་པོ་ཐམས་ཅད་ཀྱི་ལས་ཀྱི་རྒྱུ་བ་ལུང་སྟོན་པའི་ཆོས་གསུང་བར་བཤད་ལ། རྫིང་བུ་དལ་གྱིས་འབབ་ཏུ་ཐུབ་པས་ཆོས་གསུངས་པས་རྒྱལ་ཆེན་བཞི་པོ་དེར་བདེན་པ་མཐོང་བར་བཤད་དོ། །
དྲུག་པ་ས་གཡོ་བ་ལ་སོགས་པ་བཤད་པ་ལ་ས་གཡོས་ནི། མིག་བཅུ་གཉིས་པ་ལས། རྒྱ་མཚོའི་ཉ་འགྱུར་བས་གཡོ་བ་དང་། དྲན་པ་ཉེར་བཞག་ལས། རླུང་ས་འཛིན་གཡོས་པའམ། ནག་པོ་ལ་དགའ་བའི་ཀླུས་རྒྱ་མཚོའི་རླབས་བསྐྱེད་པས་གཡོ་བར་བཤད་དོ། ། དབྱར་དགུན་གྱི་ཆུ་གྲང་དྲོར་འགྱུར་བ་ནི་རྒྱ་མཚོ་ཆེན་པོའི་ཆུ་འཁོར་བ་མ་ཡིན་གྱི་སའི་རླངས་གཏིང་དུ་ཐིམ་པ་དང་ཐོན་པ་ལས་ཡིན་ནོ། ། སྤྲིན་ནི་ཀླུས་སྤྲུལ་པའམ་དེའི་དབུགས་སུ་བཤད་དེ་གློག་ཀྱང་དེ་དང་འདྲའོ། ། འབྲུག་ཀྱང་ཀླུའི་སྐད་ཡིན་ཏེ་སློབ་དཔོན་དབྱིག་གཉེན་གྱིས། གོ་གོའི་དཀྱིལ་འདྲ་རི་དྭགས་གོ་འཛིན་མ། །
གོ་བཟང་རབ་ཏུ་འབབ་པ་གོ་ཡི་རྩེ་མོ་ན། ། དབང་པོ་གོ་སྟོང་ལྡན་པའི་བཀའ་ཉན་གསུང་ཐོས་ནས། གོ་རྣ་ཅན་མཐོང་ལུས་གཟར་དགའ་བས་གར་བྱེད་ལྟོས། ། ཞེས་གསུངས་པ་བཞིན་ནོ། ། དཀར་པོ་ལ་དགའ་བའི་ཀླུས་མི་ལ་ཆུ་དང་ལྷ་ལ། རིན་པོ་ཆེའི་ཆར་འབེབས་པར་ཕལ་ཆེན་ལས་བཤད་དོ། ། གཉིས་པ་ལྷ་མིན་གྱི་གནས་གཞན་ནི། དྲན་པ་ཉེར་བཞག་ལས། རི་རབ་ཀྱི་ཆུ་མཚམས་ནས་དཔག་ཚད་སུམ་ཁྲི་གཞལ་བའི་འོད་ལྡན་གྱི་གྲོང་ན་སྒྲ་གཅན་དང་། དེ་ནས་བཞི་སྟོང་ན་སྐར་ཕྲེང་གི་གྲོང་ན་མགུལ་ཕྲེང་དང་།
དེ་ནས་བཞི་སྟོང་ན་བརྟན་པའི་གྲོང་ན་རབ་གནོན་དང་། དེ་ནས་བཞི་སྟོང་ན་ཟབ་པའམ་གསེར་ལྡན་གྱི་གྲོང་ན་ཐག་བཟངས་རིས་གནས་པར་བཤད་དོ། ། ཡང་ན་བར་ཐག་ཉིས་ཁྲི་ཆིག་སྟོང་ཡོད་པར་བཤད་དོ། ། དེ་རྣམས་ཀྱི་སྨ་ཤེས་བཟང་བས་ཐག་བཟངས་རིས་གསེར་གྱི་ས་གཞི་ལ་སུམ་ཅུ་རྩ་གསུམ་དང་འགྲན་པའི་གནས་གཞན་ཡོད་དེ་ལྟ་ན་སྡུག་གི་དོད་གསེར་ལྡན་དང་། རྣམ་རྒྱལ་གྱི་དོད་གཏམས་པ་ཅན་དང་། ཆོས་བཟང་གི་དོད་ནོར་བཟང་དང་། ས་བརྟོལ་གྱི་དོད་ཙི་ཏ་པ་ལ་དང་། ཟླ་བ་དཀར་པོའི་དོད་རྡོ་ལེབ་བཟང་པོའོ། ། ཚལ་བཞི་ནི་ཤར་ནས་ལྷོར་རིམ་གྱིས་ཀུན་དགའ་དང་། རབ་དགའ་དང་།
དགའ་བ་དང་། ཀུན་དགའ་ར་བའོ། ། ས་གཞི་བཞི་ནི་ཀུན་དགའ་མ་དང་། རབ་དགའ་མ་དང་། དགའ་བ་མ་དང་། ཀུན་དགའ་ར་བ་མའོ། ། རབ་བརྟན་གྱི་དོད་ཏི་སེ་གར་བརྩེགས་དང་། ས་སྲུང་ཀྱི་བུའི་དོད་བཟོད་པར་དཀའ་བ་དང་། རྟ་སྤྲིན་གྱི་ཤུགས་ཅན་གྱི་དོད་བྲག་འཇིང་ཡིན་ནོ། ། གསུམ་པ་ལྷའི་གནས་གཞན་ལ་དོན་གསུམ་གྱི་དང་པོ་ས་ལ་གནས་པ་བཤད་པ་ལ་རྒྱལ་ཆེན་བཞིའི་རིས་ནི་ས་ལ་ས་བླ་བའི་ལྷ་དང་ནམ་མཁའ་ལ་བར་སྣང་གི་ལྷ་དང་།
རྒྱ་མཚོ་ལ་རྒྱ་མཚོའི་ལྷ་དང་། ལྗོན་ཤིང་ལ་ལྗོན་ཤིང་གི་ལྷ་དང་། ནགས་ཚལ་ལ་ནགས་ཚལ་གྱི་ལྷ་དང་། རི་རྣམས་ལ་རིའི་ལྷ་གནས་སོ། ། རི་དགུ་ལ་གནས་པའི་ཚུལ་ནི་མཛོད་ལས། འདི་ལ་བང་རིམ་བཞི་ཡོད་དེ། ། བར་གྱི་ཐག་ནི་སྟོང་ཕྲག་བཅུ། ། སྟོང་ཕྲག་དག་ནི་བཅུ་དྲུག་དང་། ། བརྒྱད་དང་བཞི་དང་གཉིས་འཕགས་སོ། ། དེ་ལ་ལག་ན་གཞོང་ཐོགས་དང་། །
ཕྲེང་ཐོགས་དང་ནི་རྟག་མྱོས་དང་། ། རྒྱལ་ཆེན་བཞི་པའི་ལྷ་རྣམས་གནས། ། རི་ནི་བདུན་པོ་དག་ལ་ཡང་། ། ཞེས་འབྱུང་ངོ་། ། ས་ལས། བང་རིམ་འོག་མ་ལ་ཡོལ་གོ་ཐོགས་པ་དང་། གཉིས་པ་ལ་ཁྲག་ཐོགས་པ་དང་། གསུམ་པ་ལ་རྟག་མྱོས་དང་། བཞི་པ་ལ་ཕྲེང་ཐོགས་དང་། རྒྱལ་པོ་བཞི་གཉའ་ཤིང་འཛིན་གྱི་རྩེ་མོ་ན་ཡོད་པར་བཤད་དོ། །
དེ་ལ་ཤར་ན་དྲི་ཟའི་རྒྱལ་པོ་ཡུལ་འཁོར་སྲུང་གི་ཕོ་བྲང་ཡུལ་འཁོར་སྲུང་ཞེས་བྱ་བ་དང་། ལྷོ་ན་གྲུལ་བུམ་གྱི་བདག་པོ་འཕགས་སྐྱེས་པོའི་ཕོ་བྲང་འཕགས་པར་སྐྱེས་དང་། ནུབ་ན་ཀླུའི་རྒྱལ་པོ་མིག་མི་བཟང་གི་ཕོ་བྲང་སྣ་ཚོགས་གཟུགས་དང་། བྱང་ན་གནོད་སྦྱིན་གྱི་བདག་པོ་རྣམ་ཐོས་སྲས་ཀྱི་ཕོ་བྲང་ལྕང་ལོ་ཅན་ཏེ་འདི་ན་ནི་གསང་བདག་ཕྱག་ན་རྡོ་རྗེའང་བཞུགས་པར་གསང་བ་བསམ་གྱིས་མི་ཁྱབ་པའི་མདོ་ལས་བཤད་དོ། ། དེ་དག་གི་ཚད་ནི་ས་དང་གདགས་པ་ལས། ཆུ་ཞེང་དུ་དཔག་ཚད་ཉིས་བརྒྱ་ལྔ་བཅུ་ཡོད་པ་འཁོར་ཡུག་ཏུ་དཔག་ཚད་སྟོང་གིས་འཁོར་བ། དབྱིབས་ཀུན་ནས་གྲུ་བཞི་པ། ལམ་སྲང་དང་སྐྱེད་མོས་ཚལ་དང་། དཔག་བསམ་གྱི་ཤིང་དང་རྫིང་བུ་དང་། གསེར་གྱི་ར་བ་དང་ཟམ་པ་བརྒྱུད་མ་དང་གསེར་གྱི་བྱེ་མ་བརྡལ་བ་དང་ཙན་དན་གྱི་ཆུས་ཆག་ཆག་བཏབ་པ་དང་།
ཚོན་སྣ་བརྒྱ་རྩ་གཅིག་གིས་མིག་མང་རིས་སུ་བྲིས་པ་ལ་སོགས་པ་ཁྱད་པར་དུ་མ་བཤད་དོ། ། ལུང་ཕྲན་ཚེགས་ལས། ཁོར་ཡུག་གི་རི་ལའང་ལག་ན་རྡོ་རྗེ་གོས་སྔོན་ཅན་ཞེས་བྱ་བའི་རྒྱལ་ཆེན་རིས་བཞི་པ་གནས་པར་བཤད་དོ། ། མཛོད་འགྲེལ་ལས། རི་མུ་ཁྱུད་འཛིན་ལ་སོགས་པ་ནའང་དེ་དག་གི་གྲོང་དང་གྲོང་བརྡལ་དག་ཡོད་དེ། དེ་ཉིད་ཀྱི་ཕྱིར་ལྷའི་རིས་དེ་ནི་ཐམས་ཅད་བས་ཆེ་བ་ཡིན་ནོ་ཞེས་འབྱུང་ངོ་། ། ཉི་ཟླ་དང་སྐར་མ་རྣམས་ཀྱང་རྒྱལ་ཆེན་རིས་བཞིའི་གནས་གཞན་ཡིན་པས་དེ་བཤད་དེ་སྐར་མ་ཆུང་བ་ལ་རྒྱང་གྲགས་གཅིག་དང་འབྲིང་ལ་བཅུ་དང་། ཆེན་པོ་ལ་བཅོ་བརྒྱད་དེ་སྐར་མ་ཀུན་སྡོམ་ན་དུང་ཕྱུར་གཉིས་དང་བྱེ་བ་བརྒྱད་དང་ས་ཡ་ལྔ་ཡོད་དོ། ། དེ་དག་ལ་སྨིན་དྲུག་དང་སྣར་མ་ལ་སོགས་པའི་ལྷ་དང་ལྷ་མོ་གནས་སོ། ། ཉི་ཟླ་ལ་དང་པོ་དོན་དངོས་ནི་ཉི་ཟླ་ལྷུན་པོའི་བུ་གླིང་གི་དགུན་གྱི་ཉི་མ་ལྡོག་པའི་ཚེ་ཉི་མ་ལྷོའི་ཁོར་ཡུག་གི་རྩར་ཕྱིན་ནས་བྱང་དུ་ལྡོག་སྟེ།
དེའི་ཚེ་བྱང་གི་སྒྲ་མི་སྙན་གྱི་མུ་ཁྱུད་འཛིན་རིའི་སྟེང་ནས་རྒྱུ་ཞིང་ལྷོར་ལྡོག་གོ ། དེ་ལྟར་དེ་གཉིས་ཕན་ཚུན་གཅིག་གི་དགུན་ལྡོག་པའི་ཚེ་གཅིག་གི་དབྱར་ལྡོག་སྟེ་དེ་བཞིན་དུ་རྣམ་པ་གཞན་བཅུ་ལའང་ཐད་ཀ་ཐད་ཀར་སྦྱར་རོ། ། དེ་ལ་ཉི་མའི་ཟླུམ་པོར་འགྲོ་བ་ནི་མི་འཇིག་ཀྱང་རིང་བའི་ཚེ་སྟེང་དུ་དཔག་ཚད་བཅུ་གཅིག་གིས་མཐོར་འགྲོ་ལ། ཐུང་བའི་ཚེ་བཅུ་གཅིག་གིས་དམའ་བར་འབབ་བོ། ། དེ་ཉིད་ཀྱི་ཕྱིར་གྱེན་ལ་འགྲོ་བ་ནི་བུལ་བས་རིང་བ་ཡིན་ལ། ཐུར་ལ་འགྲོ་བ་ནི་མགྱོགས་པས་ཐུང་བ་ཡིན་ནོ། ། གསུམ་པ་ཉི་མ་ལྡོག་དུས་ནི། ཟླ་བ་དྲུག་དྲུག་ན་ལྡོག་པ་ལས་དགུན་ཟླ་ར་བ་ལ་ལྡོག་ན་ཟླ་སྨད་དང་དགུན་ཟླ་འབྲིང་པོ་ལ་ལྡོག་ན་ཟླ་སྟོད་ལ་ལྡོག་སྟེ་དེ་བཞིན་དུ་དབྱར་ལའང་སྦྱར་རོ། ། ཚེས་འདི་དང་ཉིན་མཚན་འདི་དང་ཆུ་ཚོད་འདི་ལ་ལྡོག་པ་ནི་དུས་འཁོར་གྱི་རྩིས་ཉིད་ཀྱིས་གཏན་ལ་དབབ་པར་བྱ་བ་ཡིན་གྱི་ཆོས་མངོན་པས་ནི་དེ་ཤེས་པར་མི་ནུས་སོ། ། དེ་ཉིད་ཀྱི་ཕྱིར་མཛོད་ལས།
དབྱར་གྱི་ཟླ་བ་གཉིས་པ་ཡི། ། ཐ་མའི་ཚེས་དགུ་ནས་མཚན་རིང་། ། དགུན་རྣམས་ཀྱི་ནི་བཞི་པ་ལ། ། ཐུང་ངུར་འགྱུར་རོ་ཉིན་མོ་ལྡོག ། ཉིན་མཚན་རིང་བ་ཐང་གཅིག་གོ ། ཉི་མ་ལྷོ་བྱང་འགྲོ་ཚེའོ། ། ཞེས་འབྱུང་བ་དེས་ཀྱང་འོལ་ཙམ་གཅིག་ཤེས་པར་ནུས་ཀྱི་ཕྲ་མོ་རྣམས་ནི་མ་ཡིན་པས། ཟླ་བ་བཅུ་གཉིས་ལ་ཉིན་མཚན་མཉམ་པ་དང་། ། མི་མཉམ་པ་ལའང་ཟླ་བ་འདི་ལ་ཆུ་ཚོད་འདིའི་ཁྱད་ཡོད་པ་ནི་དུས་འཁོར་གྱི་ཉི་མའི་འཁོར་ལོ་ལས་ཤེས་པར་བྱའོ། ། ཉི་ཟླ་རྣམས་ཀྱི་འགྲོ་ཚུལ་རྒྱས་པར་ནི་ཁོ་བོས་བྱས་པའི་དུས་འཁོར་གྱི་གླིང་བཞི་རྒྱན་གྱི་མེ་ཏོག་ཏུ་བལྟའོ། །
ཟླ་ལྷག་ཀྱང་ལོ་གཅིག་ལ་ཉི་མས་རྒྱུ་སྐར་གྱི་འཁོར་ལོ་མ་འཁོར་བའི་ཆ་བསགས་པས་ཟླ་བ་སུམ་ཅུ་སོ་གཉིས་ན་རེ་རེ་འབྱུང་ལ་དེའང་ལོ་འདི་ཁོ་ན་ལ་འབྱུང་ངོ་ཞེས་བྱ་བའི་ངེས་པ་ནི་མེད་པས། ། ཡན་ལག་ལྔ་བརྩིས་ལས་ཤེས་པར་བྱའོ། ། སུམ་ཅུ་རྩ་གསུམ་གྱི་གནས་གཞན་ནི་ལྷུན་པོའི་རྩེ་ན་སུམ་ཅུ་གསུམ། དེ་ཡི་ངོས་ལ་བརྒྱད་ཁྲིའོ། ། ཕྱོགས་མཚམས་བརྩེགས་པ་བཞི་ལ་ནི། ། ལག་ན་རྡོ་རྗེ་གནས་དབུས་ན། ། གྲོང་ཁྱེར་ལྟ་ན་སྡུག་ཅེས་པ། ། ངོས་ལ་ཉིས་སྟོང་ལྔ་བརྒྱ་པ། ། དཔག་ཚད་ཕྱེད་དང་གཉིས་གསེར་གྱི། ། རང་བཞིན་བཞི་བཀྲ་མཉེན་པ་ཡོད། །
དེ་ན་རྣམ་པར་རྒྱལ་བྱེད་དེ། ། ངོས་ན་ཉིས་བརྒྱ་ལྔ་བཅུའོ། ། ཕྱི་རོལ་ཤིང་རྟ་སྣ་ཚོགས་དང་། ། རྩུབ་འགྱུར་འདྲེས་ཚལ་དགའ་བས་རྒྱན། ། འདི་དག་གི་ནི་ཕྱོགས་བཞི་ན། ། ཉི་ཤུས་བཅད་ནས་ས་གཞི་བཟང་། ། བྱང་ཤར་མཚམས་ན་ཡོངས་འདུ་སྟེ། ། ལྷོ་ནུབ་མཚམས་ན་ཆོས་བཟང་ངོ་ཞེས་འབྱུང་ངོ་། ། གྲོང་ཁྱེར་གྱི་དབུས་ན་ལྷའི་དབང་པོའི་ཁང་བཟངས་རྣམ་པར་རྒྱལ་བྱེད་ཅེས་བྱ་བ་རིན་པོ་ཆེ་དང་གནས་རྣམ་པ་དུ་མ་ཕུན་སུམ་ཚོགས་པ་གནས་གཞན་ཐམས་ཅད་ཀྱི་དཔལ་གྱི་ཆེ་བའི་བདག་ཉིད་ངོ་མཚར་བར་བྱེད་པ་ཡོད་དེ། ལྟ་ན་སྡུག་ལས་དཔག་ཚད་ཕྱེད་དང་ལྔས་གྱེན་དུ་འཕགས་པ་རིན་པོ་ཆེ་སྣ་བཞི་ལས་བྱས་པའི་བ་གམ་བརྒྱ་རྩ་གཅིག་ལ།
བ་གམ་རེ་རེ་ལ་ཁང་པ་རྩེག་མ་བདུན་བདུན་དང་། ཁང་རྩེག་རེ་རེ་ལ་ཁང་མིག་བདུན་བདུན་དང་། ཁང་མིག་རེ་རེ་ལ་ལྷའི་བུ་བདུན་བདུན་དང་། ལྷའི་བུ་རེ་རེ་ལ་ལྷ་མོ་བདུན་བདུན་དང་། ལྷ་མོ་རེ་རེ་ལ་གཡོག་མོ་བདུན་བདུན་དང་། གཡོག་མོ་རེ་རེ་ལ་སིལ་སྙན་དཀྲོལ་བ་བདུན་བདུན་དང་། ཡོངས་འདུ་ས་བརྟོལ་ནི་རྩ་བ་དཔག་ཚད་ལྔ་ཟུག་པ། གནམ་འཕང་དུ་དཔག་ཚད་བརྒྱ་འཕགས་པ། ཡལ་འདབ་ཀྱིས་དཔག་ཚད་ལྔ་བཅུ་ཁྱབ་པ། མེ་ཏོག་ལ་སོགས་པའི་དྲི་རྫི་ཕྱོགས་སུ་དཔག་ཚད་བརྒྱ་ལྡང་ལ།
རྫི་ཕྱོགས་མ་ཡིན་པར་དཔག་ཚད་ལྔ་བཅུ་ལྡང་བ་ཡོད་དོ། འོ་ན་མདོ་ལས་མེ་ཏོག་དྲི་ནི་རྫི་ཕྱོགས་མིན་མི་འགྲོ། རྩ་བའམ་རྒྱ་སྤོས་ཙན་དན་ཡང་མ་ཡིན། ། མཁས་རྣམས་དྲི་ནི་རྫི་ཕྱོགས་མི་འགྲོ་སྟེ། ། སྐྱེས་བུ་དམ་པ་ཕྱོགས་རྣམས་ཀུན་ཏུ་འགྲོ། ། ཞེས་འབྱུང་བ་ཇི་ལྟར་དྲང་ཞེ་ན། དེ་ནི་མིའི་མེ་ཏོག་གི་དྲིའི་དབང་དུ་བྱས་ནས་གསུངས་པ་ཡིན་ནོ། ། ཆོས་བཟང་གི་དྲུང་ན་ཟླ་བ་དཀར་པོ་ལྟ་བུའི་རྡོ་ལེབ་ཅེས་བྱ་བ་ངོས་རེ་ལ་དཔག་ཚད་ལྔ་བཅུ་པ་ཚོན་སྣ་བརྒྱ་རྩ་གཅིག་གིས་བཀྲ་བ་རྔམས་སུ་དཔག་ཚད་དྲུག་དང་བཅོ་བརྒྱད་ཀྱི་ཆ་ཙམ་པ་དེའི་དབུས་ན་སེང་གེའི་ཁྲི་ལ་བརྒྱ་བྱིན་དང་ཉེ་འཁོར་ན་ཉེ་དབང་རྣམས་ཀྱི་གདན་ཡོད་དེ་དེར་ལྷ་རྣམས་དབྱར་ཟླ་བ་བཞིར་འདོད་ཡོན་ལ་རྩེའོ། ། གཞན་ཡང་རྫིང་བུ་དང་མེ་ཏོག་གི་ཤིང་དང་འབྲས་བུའི་ཤིང་དང་ཁང་པ་རྩེག་མ་དང་། ཟམ་པ་བརྒྱུད་མ་དང་བདུད་རྩི་རྣམ་པ་བཞི་དང་།
རྟ་དང་གླང་པོ་དང་ཤིང་རྟ་དང་ཁྱོགས་ཀྱི་བཞོན་པ་བཞི་དང་། ས་གཞི་ཚོན་གྱིས་བྲིས་པ་དང་མེ་ཏོག་སྣ་ཚོགས་པ་དང་བྱ་སྐད་སྙན་པ་འབྱིན་པ་སྣ་ཚོགས་པ་དང་། དུས་དུས་སུ་བག་མེད་པ་ལས་སྐུལ་བར་བྱེད་པའི་རྔ་སྒྲ་དང་། པི་ཝང་དང་གླིང་བུ་དང་པི་ཝང་རྒྱུད་གསུམ་པ་དང་། གོས་དང་རྒྱན་དང་བཟའ་བཏུང་སྣ་ཚོགས་འབྱུང་བའི་དཔག་བསམ་གྱི་ཤིང་ལ་སོགས་པ་གྲངས་མེད་པ་ཡོད་དེ་རྒྱས་པར་ནི་འཇིག་རྟེན་གཞག་པ་དང་། དྲན་པ་ཉེར་བཞག་ལ་སོགས་པར་བལྟའོ། ། གཉིས་པ་ནམ་མཁའ་ལ་གནས་པ་བཤད་པ་ནི་འཐབ་བྲལ་ནས་འོག་མིན་གྱི་བར་ནི་ནམ་མཁའ་ལ་སྤྲིན་གྱི་ཕུང་པོ་བཞིན་གནས་སོ། ། གཞལ་མེད་ཁང་གི་ཚད་ནི་ཁ་ཅིག་ན་རེ་འཐབ་བྲལ་ལ་སོགས་པ་བཞི་ནི་རི་རབ་ཀྱི་རྩེ་མོའི་ཚད་ཙམ་ཡིན་ཟེར་རོ། ། གཞན་དག་ན་རེ་སྔ་མ་ཉིས་འགྱུར་རོ་ཞེས་ཟེར་རོ། ། ཁ་ཅིག་ན་རེ་བསམ་གཏན་དང་པོ་ནི་གླིང་བཞི་པ་ཙམ་ཡིན་ནོ། །
གཉིས་པ་ནི་སྟོང་ཆུང་ངུ་ཙམ་མོ། ། གསུམ་པ་ནི་སྟོང་གཉིས་པ་ཙམ་མོ། ། བཞི་པ་ནི་སྟོང་གསུམ་ཙམ་མོ་ཟེར་རོ། ། གཞན་དག་ན་རེ་དང་པོ་ལ་སོགས་གསུམ་ནི་སྟོང་ཆུང་ངུ་ལ་སོགས་པ་གསུམ་དང་མཉམ་མོ། ། བཞི་པ་ནི་ཚད་མེད་དོ་ཟེར་རོ། ། གསུམ་པ་དེ་རྣམས་ཀྱི་བར་གྱི་ཐག་བཤད་པ་ནི། ས་ལས། ཤིན་ཏུ་མཐོང་མན་ཆད་དཔག་ཚད་བཞི་ཁྲི་བཞི་ཁྲི་དང་། དེ་ནས་འོག་མིན་ལ་འབུམ་དྲུག་ཁྲི་བཤད་དོ། ། མཛོད་ལས།
གནས་ནས་གནས་འོག་ཇི་སྲིད་པ། ། དེ་ནས་དེ་ཡི་གོང་དེ་སྲིད། ། ཅེས་འབྱུང་ངོ་། ། དེ་ལ་རྒྱལ་ཆེན་རིས་བཞི་ནས་འདི་དང་སུམ་ཅུ་རྩ་གསུམ་གཉིས་ཀར་བཞི་ཁྲིའོ། ། རྩ་གསུམ་ནས་འདི་དང་འཐབ་བྲལ་གཉིས་ཀར་བརྒྱད་ཁྲིའོ། ། དེ་ནས་འདི་དང་དགའ་ལྡན་གཉིས་ཀར་འབུམ་དྲུག་ཁྲིའོ། ། དེ་ནས་འཕྲུལ་དགར་སུམ་འབུམ་ཉིས་ཁྲིའོ། ། དེ་ནས་གཞན་འཕྲུལ་དུ་དྲུག་འབུམ་བཞི་ཁྲིའོ། ། དེ་ནས་ཚངས་རིས་སུ་ས་ཡ་གཅིག་དང་འབུམ་ཚོ་གཉིས་དང་བརྒྱད་ཁྲིའོ། ། དེ་ནས་མདུན་ན་འདོན་དུ་ས་ཡ་གཉིས་དང་འབུམ་ཚོ་ལྔ་དང་།
ཁྲི་ཚོ་དྲུག་སྟེ་ཚངས་ཆེན་ནི་དེའི་བྱེ་བྲག་གོ ། དེ་ནས་འོད་ཆུང་དུ་ས་ཡ་ལྔ་དང་འབུམ་ཁྲིའོ། ། དེ་ནས་ཚད་མེད་འོད་དུ་བྱེ་བ་གཅིག་དང་། འབུམ་ཕྲག་གཉིས། ཁྲི་ཚོ་བཞིའོ། ། དེ་ནས་འོད་གསལ་དུ་བྱེ་བ་གཉིས་འབུམ་ཚོ་བཞི་ཁྲི་ཚོ་བརྒྱད་དོ། ། དེ་ནས་དགེ་ཆུང་དུ་བྱེ་བ་བཞི་དགུ་འབུམ་དྲུག་ཁྲིའོ། ། དེ་ནས་ཚད་མེད་དགེར་བྱེ་བ་བརྒྱད། ས་ཡ་གཅིག དགུ་འབུམ་ཉིས་ཁྲིའོ། །
དེ་ནས་དགེ་རྒྱས་སུ་དུང་ཕྱུར་གཅིག བྱེ་བ་དྲུག ས་ཡ་གསུམ་འབུམ་ཚོ་བརྒྱད། ཁྲི་ཚོ་ལྔའོ། ། དེ་ནས་སྤྲིན་མེད་དུ་དུང་ཕྱུར་གསུམ། བྱེ་བ་གཉིས། ས་ཡ་བདུན། འབུམ་ཚོ་དྲུག ། ཁྲི་ཚོ་བརྒྱད་དོ། ། དེ་ནས་བསོད་ནམས་སྐྱེས་སུ།
དུང་ཕྱུར་དྲུག བྱེ་བ་ལྔ། ས་ཡ་ལྔ། སུམ་འབུམ། དྲུག་ཁྲིའོ། ། དེ་ནས་འབྲས་བུ་ཆེར་ཐེར་འབུམ་གཅིག དུང་ཕྱུར་གསུམ། བྱེ་བ་གཅིག བདུན་འབུམ་ཉིས་ཁྲིའོ། ། དེ་ནས་མི་ཆེ་བར་ཐེར་འབུམ་གཉིས།
དུང་ཕྱུར་དྲུག བྱེ་བ་གཉིས། ས་ཡ་གཅིག བཞི་འབུམ། བཞི་ཁྲིའོ། དེ་ནས་མི་གདུང་བར་ཐེར་འབུམ་ལྔ། དུང་ཕྱུར་གཉིས། བྱེ་བ་བཞི། ས་ཡ་གཉིས། བརྒྱད་འབུམ།
བརྒྱད་ཁྲིའོ། ། དེ་ནས་གྱ་ནོམ་སྣང་དུ་ཐེར་འབུམ་ཆེན་པོ་གཅིག དུང་ཕྱུར་བཞི། བྱེ་བ་བརྒྱད། ས་ཡ་ལྔ། བདུན་འབུམ་དྲུག་ཁྲིའོ། ། དེ་ནས་ཤིན་ཏུ་མཐོང་དུ་ཐེར་འབུམ་ཆེན་པོ་གཉིས། དུང་ཕྱུར་དགུ བྱེ་བ་བདུན། ས་ཡ་གཅིག ལྔ་འབུམ།
ཉིས་ཁྲིའོ། ། དེ་ནས་འདི་དང་འོག་མིན་དུ་ཐེར་འབུམ་ཆེན་པོ་བཞི། ཐེར་འབུམ་གཅིག དུང་ཕྱུར་དགུ བྱེ་བ་བརྒྱད། ས་ཡ་གསུམ། ཁྲི་ཕྲག་བཞིའོ། ། ལྷའི་བུ་དབང་ཕྱུག་ཆེན་པོའི་གནས་སམ། འོག་མིན་ཆེན་པོ་ནི་འོག་མིན་གྱི་བྱེ་བྲག་གོ ། འོག་མིན་ནི་ཐོག་མཐའ་འམ་གཟུགས་མཐའ་ཞེས་བྱ་བ་ཡིན་པས་དེའི་གོང་ན་གནས་མེད་དོ། ། དེ་ལ་གནས་འོག་ཐམས་ཅད་འཛམ་བུའི་གླིང་ཁོ་ན་ལ་བྱས་ནས་རྩ་གསུམ་ཡན་ཆད་ཉིས་འགྱུར་ཁོ་ནས་བརྩི་སྟེ།
དེ་ལྟར་ན་རླུང་གི་དཀྱིལ་འཁོར་གྱི་འོག་ནས་འོག་མིན་ལ་དཔག་ཚད་ཐེར་འབུམ་ཆེན་པོ་དགུར་མ་སླེབ་བོ། ། མཛོད་ཀྱི་གཞན་འཕྲུལ་དང་སའི་འོག་མིན་མཉམ་མོ། ། དེ་ལ་རྫུ་འཕྲུལ་དང་ལྡན་པའམ། གོང་མའི་ལྷས་མ་ཁྲིད་པར་ནི་འོག་མས་གོང་མ་མི་མཐོང་སྟེ་རྫུ་འཕྲུལ་གཞན་བརྟེན་མ་གཏོགས་པ། དེ་དག་གོང་མ་མཐོང་བ་མེད་ཅེས་འབྱུང་བ་ཡིན་ནོ། ། གང་ཡང་སྐྱེས་པའི་རབས་ལས། བྱང་ཆུབ་སེམས་དཔའ་ཚངས་པར་སྐྱེས་པས་རྒྱལ་པོ་ཡན་ལག་བྱིན་ལ་ལུས་བསྟན་ཏེ་ཆོས་བཤད་ནས་ལོག་ལྟ་ལས་བཟློག་པར་བཤད་པ་དེ་ནི་འདོད་པའི་ལུས་སུ་སྤྲུལ་ནས་བསྟན་པའི་ཕྱིར་སྐྱོན་མེད་དོ། ། གཟུགས་མེད་ལ་ནི་གནས་གཞན་མེད་དེ་མཛོད་ལས། གཟུགས་མེད་ཁམས་ན་གནས་མེད་དོ། ། སྐྱེ་བ་ལས་ནི་རྣམ་པ་བཞི། །
ཞེས་བྱ་བ་དང་། གཟུགས་མེད་གང་དུ་ཤི་བ་དེར། ། ཞེས་བྱ་བ་དང་། དེ་དག་ལ་ཡུལ་གྱིས་བྱས་པའི་བླ་འོག་ནི་མེད་དེ་ཏིང་ངེ་འཛིན་ཐོབ་པ་རྣམས་ཡུལ་གང་དུ་འཆི་འཕོ་བ་དེ་ཉིད་དུ་སྐྱེ་ལ། ཡང་དེ་ནས་འཆི་འཕོ་བ་རྣམས་ཀྱི་སྲིད་པ་བར་མ་ཡང་དེ་ཉིད་དུ་འགྲུབ་བོ་ཞེས་བྱ་བ་དང་། ཆོས་གཟུགས་ཅན་མ་ཡིན་པ་རྣམས་ལ་ནི་གནས་མེད་དེ་འདས་པ་དང་མ་འོངས་པ་དང་རྣམ་པར་རིག་བྱེད་མ་ཡིན་པ་དང་། ཆོས་གཟུགས་ཅན་མ་ཡིན་པ་རྣམས་ནི་ཡུལ་ན་མི་གནས་ཞེས་བྱ་བར་ངེས་པ་ཡིན་ནོ་ཞེས་འབྱུང་བ་ཡིན་ནོ། ། རིས་མཐུན་པ་དང་སྲོག་ལ་སེམས་བརྟེན་དགོས་པའང་མ་ཡིན་ཏེ་ཀུན་གཞིས་ཐམས་ཅད་ཀྱི་རྟེན་བྱེད་པའི་ཕྱིར་རོ། ། འདི་ལ་གཟུགས་ཡོད་པས་གནས་གཞན་ཐམས་ཅད་ཟད་ཡོད་པར་འདོད་པ་ཕལ་ཆེན་པ་དང་གོས་དམར་བའི་ལུགས་ནི་བསལ་ཟིན་ཏོ།། །། གཞུང་གི་དོན་ལ་བཞི་ཡོད་པའི་དང་པོ་འོག་གཞི་བཤད་པ་ནི་སྐྱེ་བའི་གནས་གང་ཞེ་ན།
ཞེས་བྱ་བ་སྟེ་སའི་དཀྱིལ་འཁོར་ནི་གསེར་རོ། ། གཉིས་པ་དེ་ལ་བརྟེན་པ་བཤད་པ་ནི། སའི་དཀྱིལ་འཁོར་ལ་ནི་ཞེས་བྱ་བ་སྟེ་རི་དང་གླིང་དང་མཚོ་གསུམ་དུ་གནས་སོ། ། གསུམ་པ་གནས་གཞན་ལ་བདེ་འགྲོའི་གནས་གཞན་ནི། རྒྱལ་ཆེན་བཞིའི་རིས་དང་ཞེས་བྱ་བས་སྟོན་ཏེ་རི་རབ་ཀྱི་བང་རིམ་དང་ཁོར་ཡུག་གི་རི་ནི་སྔར་གྱི་རིའི་ཟླ་ལ་བཤད་དོ། ། ནམ་མཁའ་ལ་གཞལ་མེད་ཁང་རྣམས་དང་ཞེས་བྱ་བས་ནི་མདོར་བསྟན་ནས་འཐབ་བྲལ་ལ་སོགས་པས་ནི་རྒྱས་པར་འཆད་དོ། ། ངན་འགྲོའི་གནས་གཞན་ནི་སེམས་ཅན་དམྱལ་བ་ཞེས་བྱ་བས་བསྟན་པ་ཚ་བ་ལ་སོགས་པས་རྒྱས་པར་འཆད་དེ་ཡི་དྭགས་དེ་དག་ལས་ཁ་ཅིག་གི་གནས་གཞན་རྣམས་ནི་གནས་ན་གནས་པ་སྟེ་མཁའ་ལ་རྒྱུ་བ་ནི་མི་ཡུལ་བ་དག་ཡིན་པས་སོ། ། བཞི་པ་དེ་དག་སྟོང་གསུམ་དུ་བསྡུ་བ་ལ་གཉིས་ཀྱི་དང་པོ་དོན་དངོས་ནི། ཉི་མ་རྣམ་པར་སྣང་བྱེད་མཁའ་ལ་ཀུན་ཏུ་རྒྱུ་ཞིང་གླིང་བཞི་ལ་སོགས་པའི་ཕྱོགས་སྣང་བར་བྱེད་པ་གྲངས་ཇི་སྙེད་པ་དེ་སྙེད་ནི་སྟོང་སྟེ་གྲངས་སྟོང་ཚང་བའི་འཇིག་རྟེན་ན་ཞེས་སྦྱར་ཏེ་སྤྱི་ཕུད་ནི་དང་པོའོ། ། དེ་གཅིག་ནས་གཉིས་སུ་བགྲངས་པ་སྟོང་ནི་སྟོང་གཉིས་བར་མ་སྟེ་གླིང་བཞི་པ་ས་ཡ་ཡོད་དོ། །
དེ་གཅིག་ནས་གཉིས་སུ་བགྲངས་པ་སྟོང་ནི་སྟོང་གསུམ་པ་སྟེ་སྟོང་ཆུང་ངུ་ས་ཡ་དང་གླིང་བཞི་པ་བྱེ་བ་ཕྲག་བརྒྱ་ཡོད་དོ། ། ཁོར་ཡུག་ཆེན་པོ་ནི་ཚངས་པའི་འཇིག་རྟེན་དང་འཕང་མཉམ་མོ། ། ཁ་ཅིག་ན་རེ་སྟོང་སྔ་མ་གཉིས་ལའང་ཁོར་ཡུག་རེ་ཡོད་དོ་ཞེས་ཟེར་རོ། ། གཉིས་པ་ཡན་ཆད་ནི། ཁམས་གསུམ་ཡིན་ཀྱང་སྟོང་གསུམ་མ་ཡིན་ཏེ་འཇིག་ཆགས་དུས་མཉམ་དུ་མི་བྱེད་པའི་ཕྱིར་རོ། ། སྟོང་གསུམ་ལ་འདོད་ཁམས་དང་། གཟུགས་ཁམས་ཀྱི་བཞི་ཆ་ལས་མེད་དོ། དོན་དེ་དག་མཛོད་ལས། གླིང་བཞི་པ་དང་ཉི་ཟླ་དང་། ། རི་རབ་དང་ནི་འདོད་ལྷ་དང་། །
ཚངས་པའི་འཇིག་རྟེན་སྟོང་ལ་ནི། ། སྟོང་ནི་སྤྱི་ཕུད་ཡིན་པར་འདོད། ། དེ་སྟོང་ལ་ནི་སྟོང་གཉིས་པ། ། བར་མའི་འཇིག་རྟེན་ཁམས་ཡིན་ནོ། ། དེ་སྟོང་ལ་ནི་སྟོང་གསུམ་མོ། ། མཉམ་དུ་འཇིག་ཅིང་འབྱུང་བ་ཡིན། ། ཞེས་བཤད་དོ། ། སྟོང་གསུམ་གཅིག་ནི་སྤྲུལ་པའི་སྐུའི་ཞིང་ཁམས་ཡིན་ལ། ཞིང་གཅིག་ཏུ་ནི་སངས་རྒྱས་གཅིག་ལས་མི་འབྱུང་སྟེ་བདག་ཡོངས་སུ་འདྲེན་པ་མེད་པའི་ཡོངས་འདྲེན་དུ་གྱུར་ཅིག་ཅེས་སྔོན་སྨོན་ལམ་བཏབ་པའི་ཕྱིར་རོ། ། སྟོང་གསུམ་བྱེ་བ་ཕྲག་བརྒྱ་ལ་རབ་འབྱམས་ཀྱི་མཚམས་སྦྱོར་བའོ། །
དེ་བྱེ་བ་བརྒྱ་ལ་རབ་འབྱམས་ཀྱི་རྒྱུད་གཅིག་གོ ། དེ་བྱེ་བ་བརྒྱ་ལ་རབ་འབྱམས་ཀྱི་རྒྱུད་བར་མ་གཅིག་གོ ། དེ་བྱེ་བ་བརྒྱ་ལ་མེ་ཏོག་གི་གཞིའི་སྙིང་པོའི་རྒྱན་བཀོད་པ་གཅིག་སྟེ། འདི་ནི་ལོངས་སྐུ་སངས་རྒྱས་རྣམ་པར་སྣང་མཛད་ཀྱི་རྣམ་པར་སྨིན་པའི་སངས་རྒྱས་ཀྱི་ཞིང་ཡིན་ལ། དེ་ཡང་སངས་རྒྱས་རྣམ་པར་སྣང་མཛད་གང་ཆེན་མཚོའི་ཕྱག་མཐིལ་གྱི་རྡུལ་ཕྲ་རབ་གཅིག་ལ་གནས་པར་བཤད་དོ། ། གཉིས་པ་ཞར་ལ་འཇིག་ཆགས་དུས་མཉམ་པ་དང་མི་མཉམ་པའི་བྱེ་བྲག་བཤད་པ་ནི། སྟོང་གསུམ་གྱི་སྟོང་ཆེན་པོའི་ཞེས་བྱ་བས་སྟོན་ཏེ་དེས་ནི་དུས་མཉམ་པ་བཤད་ནས་འདི་ལྟ་སྟེ་ཞེས་བྱ་བས་ནི་འཆགས་པའི་ཆར་རྒྱུན་དཔེར་བྱས་ནས་ཕྱོགས་བཅུའི་འཇིག་ཆགས་ལ་སོགས་པ་དུས་མི་མཉམ་པ་སྟོན་ཏོ། ། ཞིག་ནས་འདུག་པ་ནི་སྟོངས་པའོ། ། ཆགས་ནས་འདུག་པ་ནི་གནས་པའོ། ། གསུམ་པ་ཉེ་བར་བསྡུ་བ་ནི།
སེམས་ཅན་གྱི་འཇིག་རྟེན་ཞེས་བྱ་བ་སྟེ་དེ་ཉིད་ནི་ལས་ཉོན་མོངས་ཀྱིས་བསྐྱེད་པ་དང་། སྣོད་ནི་དེ་གཉིས་ཀྱི་དབང་གིས་བྱུང་བ་ཞེས་སྦྱར་རོ། ། བཞི་པ་ཡོངས་སུ་དག་པའི་འཇིག་རྟེན་སྡུག་བསྔལ་གྱི་བདེན་པ་མ་ཡིན་པར་བསྟན་པ་ནི། ཡོངས་སུ་དག་པའི་ཞེས་བྱ་བ་སྟེ་བདེ་བ་ཅན་དང་མངོན་པར་དགའ་བ་དང་པདྨ་ཅན་ལ་སོགས་པའོ། ། བསྐྱེད་པ་མ་ཡིན་པ་དང་དབང་གིས་བྱུང་བ་མ་ཡིན་པས་ནི་རྒྱུའི་རྐྱེན་དང་བདག་རྐྱེན་གཉིས་འགོག་པར་བྱེད་དོ། ། སྨོན་ལམ་དང་དགེ་བའི་རྩ་བའི་དབང་གིས་བྱུང་བས་ནི་འདི་འགོག་བདེན་དུ་སྟོན་པར་བྱེད་དེ་དེ་གཉིས་ནི་ལམ་བདེན་ཡིན་པའི་ཕྱིར་རོ། ། ཡང་ན་འདི་མི་སློབ་པའི་ལམ་བདེན་ཡིན་ཏེ་སངས་རྒྱས་རྣམས་ཀྱི་ཡེ་ཤེས་ཀྱི་སྣང་བ་ཡིན་པའི་ཕྱིར་རོ། ། གལ་ཏེ་འདུས་མ་བྱས་དང་སེམས་དང་སེམས་བྱུང་དུ་ཐལ་བར་འགྱུར་རོ་ཞེ་ན་ཁྱབ་པ་མ་གྲུབ་པ་ཡིན་ཏེ་འགོག་པ་ལ་འདུས་བྱས་འདུས་མ་བྱས་གཉིས་དང་། ལམ་ལའང་བེམ་རིག་གཉིས་ཡོད་པའི་ཕྱིར་ཏེ་འགོག་ལམ་གྱི་སྐབས་སུ་བཤད་པར་བྱའོ། ། གཉིས་པོ་དེ་ལས་བྱུང་བ་དེ་ལྟ་བས་ན་དེ་དག་སངས་རྒྱས་ཀྱི་ཡུལ་ཡིན་གྱི་སངས་རྒྱས་ལས་གཞན་གྱིས་ནི་བསམ་གྱིས་མི་ཁྱབ་སྟེ་དེའི་ཕྱིར་སངས་རྒྱས་ལས་གཞན་གྱིས་ནི་ཞིང་གི་བཀོད་པ་མ་གསུངས་སོ། །
དེ་ཉིད་སྟོན་པ་ན་བསམ་གཏན་པ་ནི་ཁམས་གོང་མ་གཉིས་དང་འཕགས་པ་ཉན་རང་སྟེ་བསམ་གཏན་ལ་མཉམ་པར་བཞག་ནས་བལྟས་ཀྱང་མི་ཤེས་སོ། ། རྟོག་གེ་བ་རྣམས་ཀྱིས་རང་དགར་དཔྱད་པས་མི་ཤེས་སོ། ། དེའི་ཕྱིར་དེ་དག་ཤེས་པར་འདོད་ན་བདེ་བ་ཅན་གྱི་བཀོད་པ་དང་མི་འཁྲུགས་པའི་བཀོད་པ་དང་། ཕྱག་ན་རྡོ་རྗེ་དང་འཇམ་དཔལ་གྱི་སངས་རྒྱས་ཀྱི་ཞིང་གི་བཀོད་པ་ལ་སོགས་པ་བལྟ་བར་བྱའོ། ། གཉིས་པ་མཚན་ཉིད་ལ་རང་དང་སྤྱིའི་མཚན་གཉིས་ལས་དང་པོ་ལའང་སྡུག་བསྔལ་བརྒྱད་བསྟན་པ་དང་། དེ་དག་བསྡུ་བ་གཉིས་ཀྱིས་དང་པོ་ལ་དབྱེ་བ་ནི། ཡང་ཞེས་བྱ་བ་ལ་སོགས་པས་སྟོན་ཏེ་བརྒྱད་པོ་འདི་ནི་མདོའི་ཚིག་ཡིན་ནོ། ། སོ་སོའི་དོན་ལ་དགེ་བའི་སྡུག་བསྔལ་ནི། མི་གཙང་བ་སྣ་ཚོགས་ཀྱིས་ལུས་ཀུན་ཏུ་བཙིར་བ་དང་། སྐྱེ་བའི་ཚེ་བྲག་བར་ནས་འཐོན་པ་འདྲ་བའི་སྡུག་བསྔལ་མྱོང་བའི་ཕྱིར་རོ། །
དེ་དག་ལས་གཞན་པའི་སྡུག་བསྔལ་གྱི་གནས་ཡིན་པ་ནི་སྐྱེས་ནས་རྒ་བ་དང་ན་བ་དང་འཆི་བ་ལ་སོགས་པ་འབྱུང་བའི་ཕྱིར་རོ། ། ན་ཚོད་འགྱུར་བ་ནི་ལུས་ཀྱི་མཐུ་ཉམས་པའོ། ། ཁམས་འགྱུར་བ་ནི་འབྱུང་བཞི་ཆ་མ་སྙོམས་པའོ། ། སྲོག་འགྱུར་བ་ནི་གནོད་གཅོད་ཀྱི་ཚོར་བ་སྤུ་གྲིས་ཤ་བུ་བཅད་པ་ལྟ་བུ་མྱོང་བའོ། ། ཕྲད་པ་ལས་ཡིད་མི་བདེ་འབྱུང་བ་ནི་ཕྲད་པ་སྡུག་བསྔལ་ལོ། ། བྲལ་བའང་དེ་བཞིན་ནོ། ། རེ་བ་འབྲས་བུ་མེད་པ་ནི་རེ་བ་མ་གྲུབ་པས་ཡིད་མི་བདེ་བྱུང་བའོ། ། གནས་ངན་ལེན་ནི་དེ་ལ་སྡུག་བསྔལ་སྐྱེད་པའི་བག་ཆགས་ཡོད་པས་རེ་ཤིག་བདེའང་སྡུག་བསྔལ་ལས་མི་ཐར་བ་ཡིན་ནོ། ། བསྡུ་བ་ལ་གསུམ་གྱི་བརྒྱད་དྲུག་ཏུ་བསྡུ་བ་ནི་དེ་དག་ནི་ཞེས་བྱ་བ་སྟེ་བརྒྱད་ཀྱི་སྐྱེ་བ་ནི་དོགས་པ་ཡིན་ལ། རྒ་བ་དང་ན་བ་དང་འཆི་བ་གསུམ་ནི་ན་ཚོད་དང་ཁམས་དང་སྲོག་འགྱུར་བར་འདུས་པའི་ཕྱིར་རོ། །
བརྒྱད་གསུམ་དུ་བསྡུ་བ་ནི་གང་ཞེས་བྱ་བ་སྟེ་གསུངས་པ་ནི་མདོ་ལས་སོ། ། གཅིག་གིས་གཅིག་བསྡུས་པ་ནི་གསུམ་དང་བརྒྱད་ངོ་བོ་གཅིག་པའི་ཕྱིར་ཏེ་བརྒྱད་པོ་ལ་གསུམ་གི་མཚན་ཉིད་སྔར་བཤད་པ་དེ་ཚང་བའི་ཕྱིར་རོ། ། བརྒྱད་གཉིས་སུ་བསྡུ་བ་ནི་ཀུན་རྫོབ་ཀྱི་ཞེས་བྱ་བ་ཡིན་ཏེ་སོ་སོའི་སྐྱེ་བོའི་ཤེས་པའི་ཡུལ་གྱི་སྡུག་བསྔལ་ནི་ཀུན་རྫོབ་བདེན་པའི་སྡུག་བསྔལ་དང་འཕགས་པའི་རྗེས་ཐོབ་ཀྱི་ཡུལ་གྱི་སྡུག་བསྔལ་ནི་དོན་དམ་བདེན་པའི་སྡུག་བསྔལ་ལོ། ། སྤྱིའི་མཚན་ཉིད་ནི་སྣོད་བཅུད་གཉི་ག་ལ་ཡོད་པ་སྟེ་རྣལ་འབྱོར་པས་མི་རྟག་པ་ལ་སོགས་པ་བཞིར་དཔྱོད་པའོ། ། མི་རྟག་པ་ཉིད་འབྱུང་བ་རྒྱུས་འབྲེལ་བ་ནི་སྐྱེས་ཙམ་ཉིད་ན་མི་རྟག་པའི་རྒྱུ་དང་འབྲེལ་བར་ཆོས་ཉིད་ཀྱིས་བྱུང་བའོ། ། རབ་ཏུ་བཟུང་བ་ནི་དམིགས་པ་ལའོ། ། ཉེ་བར་མ་ཞི་བ་ནི་ཉོན་མོངས་པ་དང་བཅས་པའོ། ། ཉེ་བར་ཞི་བ་ནི་དེ་དང་བྲལ་བའོ། ། མཉམ་པར་མ་བཞག་པ་ནི་ཐ་མལ་དུ་གནས་པའོ། ། སོགས་པ་ནི་བསྒོམས་པ་དང་མ་བསྒོམས་པ་དང་།
གྲོལ་མ་གྲོལ་ལ་སོགས་པ་སྟེ་མདོར་ན་སེམས་མི་མཐུན་པ་དང་གཉེན་པོ་སྣ་ཚོགས་སུ་འཕྲོ་བའོ། ། འབྱོར་བའི་མཐའ་རྒྱུད་པའི་ཟླ་བོ་ལ་མཐོན་པོའི་མཐའ་དམའ་བ་དང་། གསོན་པོའི་མཐའ་འཆི་བ་དང་། འདུས་པའི་མཐའ་འབྲལ་བ་ལ་སོགས་པ་ནི་འབྲལ་བ་དང་ན་བ་ལ་སོགས་པ་ཡིན་ནོ། ། དེ་ལྟར་མི་རྟག་པའི་མཚན་ཉིད་བཅུ་གཉིས་ཀྱི་ཐ་མ་སྣོད་འཇིག་ཆགས་ཀྱི་མཚན་ཉིད་ཀྱི་སྤྱི་དོན་ལ་འཆགས་པ་དང་། གནས་པ་དང་། འཇིག་པ་དང་། སྟོངས་པའི་བསྐལ་པ་བཤད་པ་ལ་སོགས་པ་བཞི་ལས་དང་པོ་ནི་མཛོད་ལས། འཆགས་པ་དང་པོ་རླུང་ནས་ནི། ། དམྱལ་བ་སྲིད་པའི་བར་དུའོ། །
ཞེས་འབྱུང་བ་ཡིན་ནོ། ། དེ་ལ་སྔ་མ་མེས་ཞིག་ན་བསམ་གཏན་དང་པོ་དང་། ཆུས་ཞིག་ན་གཉིས་པ་དང་། རླུང་གིས་ཞིག་གསུམ་པ་ནས་འཆགས་ཏེ་ནམ་མཁའ་སྟོང་པ་ལ་སྣོད་འཆགས་པའི་ལྟས་སུ་རླུང་འཇམ་པོ་དག་ལངས་པས་དང་པོ་ཚངས་པའི་གཞལ་མེད་ཁང་ནས་འཐབ་བྲལ་གྱི་གཞལ་མེད་ཁང་གི་བར་འབྱུང་ངོ་། ། དེའི་འོག་ཏུ་སྔར་བཤད་པའི་རླུང་གི་དཀྱིལ་འཁོར་ནས་སུམ་ཅུ་རྩ་གསུམ་གྱི་གཞལ་མེད་ཁང་གི་བར་མས་ཞར་རིམ་གྱིས་འཆགས་སོ། ། འདི་ནི་སྔ་མ་མེས་ཞིག་པ་ཡིན་ཏེ་ཚངས་པའི་གཞལ་མེད་ཁང་ནས་ཆགས་པར་མདོ་བསྟན་བཅོས་ཀུན་ལས་གསུངས་པའི་ཕྱིར་རོ། ། དེ་ནས་སེམས་ཅན་ཞིག་འོད་གསལ་ནས་ཤི་འཕོས་ཏེ་ཚངས་པའི་གཞལ་མེད་ཁང་སྟོང་པར་སྐྱེས་པ་ནི་ལྷ་ཤེད་བུ་ཞེས་བྱ་སྟེ་ཚངས་ཆེན་ཡིན་ནོ། ། དེ་སྐྱོ་ནས་གྲོགས་ཤིག་ཡོད་ན་རུང་སྙམ་པ་དང་ཡང་དེ་ནས་ཤི་འཕོས་ནས་ཚངས་པ་མདུན་ན་འདོན་དུ་སྐྱེས་ཏེ་དེ་དག་ལ་ཤེད་ལ་གྲོགས་ཞེས་ཟེར་རོ། ། དེ་དག་ཚངས་པ་ཆེན་པོ་དང་དབྱིབས་དང་ཁ་དོག་དང་མཆུ་ཞེང་ལ་སོགས་པ་ཐ་དད་ཀྱང་ཐམས་ཅད་ཚངས་པས་ཕྱུང་བར་འདུ་ཤེས་ཤིང་ཚངས་པའང་དེ་ལྟར་འདུ་ཤེས་པའི་ཕྱིར་ལུས་ཐ་དད་ལ་འདུ་ཤེས་གཅིག་པ་ཞེས་བྱའོ། ། ཚངས་པ་ནི་མི་མཇེད་ཀྱི་སེམས་ཅན་ཐམས་ཅད་ངས་བྱས་སོ་སྙམ་སྟེ་ལོག་ལྟ་ལ་སྔ་བ་དེ་ཡིན་ལ་འཇིག་རྟེན་གྱི་མེས་པོར་ཡང་གྲགས་སོ། །
དེའི་འོག་ཏུ་ཚངས་རིས་ནས་ཡས་རིམ་གྱིས་རྒྱལ་ཆེན་བཞི་དང་སྒྲ་མི་སྙན་དང་བ་ལང་སྤྱོད་དང་། ལུས་འཕགས་དང་། འཛམ་བུ་གླིང་དང་། ཡི་དྭགས་དང་དུད་འགྲོ་དང་དམྱལ་བ་འཆགས་ཏེ་མཛོད་ལས། མཇུག་ཏུ་འཇིག་པ་དེ་དང་པོར་འཆགས་པ་འདི་ནི་ཆོས་ཉིད་ཡིན་ནོ་ཞེས་བཤད་དོ། ། དེ་ལྟར་འཆགས་པ་རྫོགས་པ་དང་། གནས་པ་རྩོམ་པ་དང་། འཛམ་བུ་གླིང་པའི་ཚེ་ལོ་བརྒྱད་ཁྲི་བར་བྲི་བ་དང་། མནར་མེད་དུ་སེམས་ཅན་གཅིག་སྐྱེས་པ་རྣམས་དུས་མཉམ་མོ། ། གཉིས་པ་གནས་པ་ལ་དོན་གསུམ་གྱི་དང་པོ་དོན་དངོས་ནི།
བར་གྱི་བསྐལ་པ་དཔག་མེད་ནས། ། ཚེ་ལོ་བཅུ་པའི་བར་དུའོ། ། དེ་ནས་ཡར་སྐྱེ་མར་འབྲི་བའི། ། བསྐལ་པ་གཞན་ནི་བཅོ་བརྒྱད་དང་། ། ཡར་སྐྱེ་བ་ནི་གཅིག་ཡིན་ཏེ། ། དེ་དག་ཚེ་ནི་བརྒྱད་ཁྲིའི་བར། ། དེ་ལྟར་འཇིག་རྟེན་ཆགས་པ་འདི། ། བར་གྱི་བསྐལ་པ་ཉི་ཤུར་གནས། ། ཞེས་འབྱུང་ངོ་། ། དེའི་དོན་ནི་འདི་ཡིན་ཏེ་ཚངས་ཆེན་སྐྱེས་ནས་མིའི་ཚེ་ལོ་དཔག་ཏུ་མེད་པ་ལ་བརྒྱད་ཁྲི་པར་གྱུར་པའི་བར་གྱི་བསྐལ་པ་བཅུ་དགུ་འདའ་སྟེ་དེ་དང་སྣོད་འཆགས་པའི་བར་བསྐལ་གཅིག་སྟེ་ཉི་ཤུ་ནི་འཆགས་པའི་བསྐལ་པ་ཡིན་ཏེ།
དཔག་མེད་བྲི་སྟེ་བརྒྱད་ཁྲི་པ་ནས་ཚེ་ལོ་བཅུ་པའི་བར་ནི་གནས་པའི་བར་བསྐལ་དང་པོ་ཞེས་བྱའོ། ། ད་ལྟ་ནི་བར་བསྐལ་དང་པོ་ཡིན་ཏེ་མང་པོས་བཀུར་བའི་རྒྱུད་བཅོམ་ལྡན་འདས་ཡིན་པའི་ཕྱིར་དང་། སངས་རྒྱས་སྟོང་ལ་བཞི་ལས་མ་སོང་བའི་ཕྱིར་རོ། ། དེ་ནས་ཡར་བརྒྱད་ཁྲི་པར་སྐྱེ་ཞིང་། མར་བཅུ་པར་འབྲི་བའི་ཁུག་པ་བཅོ་བརྒྱད་འབྱུང་ངོ་། ། དེ་ནས་སླར་ཡང་བཅུ་པ་ནས་བརྒྱད་ཁྲི་པར་འགྲོ་བ་གཅིག་འབྱུང་སྟེ་དེ་ལ་ནི་གནས་པའི་བར་བསྐལ་ཐ་མ་ཞེས་བྱའོ། ། དེ་ལྟར་ཐོག་མཐའ་གཉིས་ཀྱིས་ཀྱང་རེ་དང་བར་གྱི་ཁུག་པ་རེ་ཡུན་མཉམ་སྟེ་ཐོག་མཐའ་གཉིས་འཕེལ་འགྲིབ་བུལ་བའི་ཕྱིར་ཏེ་མི་བུལ་ན་མཉམ་པ་མི་རུང་བའི་ཕྱིར་རོ། ། འདི་ལ་ཁ་ཅིག་ཡ་ཐོག་མ་ཐོག་ལོ་ཉིས་བརྒྱ་ཞིང་འཕེལ་འགྲིབ་བྱེད་པ་ལ་ཁུག་པ་བཅོ་བརྒྱད་ནི་ལོ་བརྒྱ་བརྒྱ་ན་རེ་རེ་འབྲི་བ་ལ་སོགས་པ་སྨྲ་བ་ལ་ནི་སྒྲུབ་པར་བྱེད་པ་ལུང་དང་རིགས་པ་མེད་དོ། ། གཉིས་པ་དེ་ལ་སངས་རྒྱས་ལ་སོགས་པ་འབྱུང་ཚུལ་ནི། དེ་གྲངས་མེད་གསུམ་ལ་སངས་རྒྱས། །
འབྱུང་ངོ་མར་ནི་འགྲིབ་པ་ཡི། ། བརྒྱ་ཡི་བར་ལ་དེ་དག་འབྱུང་། ། རང་སངས་རྒྱས་རྣམས་གཉིས་ཀ་ལ། ། བསེ་རུ་བསྐལ་པ་བརྒྱ་ཡི་རྒྱུས། ། འཁོར་ལོས་བསྒྱུར་བ་འབྱུང་བ་ནི། ། སྟོང་ཕྲག་བརྒྱད་ཁྲི་ལས་མི་ཕྱི། ། ཞེས་འབྱུང་ངོ་། ། དེའི་དོན་ནི་འདི་ཡིན་ཏེ་ཆོས་མངོན་པ་བའི་ལུགས་ཀྱིས་སངས་རྒྱས་མར་འགྲིབ་དང་། འཁོར་ལོས་བསྒྱུར་བ་བརྒྱད་ཁྲི་པ་ཡན་ཆད་དང་། རང་སངས་རྒྱས་འཕེལ་འགྲིབ་གཉིས་ཀ་ལ་འབྱུང་བར་འདོད་དོ། །
ཡར་འཕེལ་ལ་སེམས་ཅན་རྣམས་སྐྱེ་བར་དཀའ་བའི་ཕྱིར་དང་། བརྒྱ་པ་མན་ཆད་ལ་ཚེ་དང་དུས་དང་ཉོན་མོངས་པ་དང་ལྟ་བ་དང་སེམས་ཅན་གྱི་སྙིགས་མ་ལྔ་དར་བས་བློ་དང་དྲན་པ་དང་བརྩོན་འགྲུས་ལ་སོགས་པ་ཉམས་པས་གདུལ་དཀའ་བའི་ཕྱིར་རོ། ། གཞན་ནས་ནི་གཞན་དུ་འབྱུང་སྟེ་སྙིང་རྗེ་པདྨ་དཀར་པོའི་མདོ་ལས། འཇིག་རྟེན་གྱི་ཁམས་མཐེ་བོང་ཅན་ཞེས་བྱ་བར་མཐེ་བོང་གི་ཚད་ཙམ་གྱི་མི་རྣམས་ཀྱི་ནང་དུ་ཚེ་ལོ་བཅུ་པའི་ཚེ་དེ་བཞིན་གཤེགས་པ་སྐར་མ་ལ་དགའ་བ་སངས་རྒྱས་པ་དང་ཚེ་ལོ་སུམ་ཅུ་པ་དང་ལྔ་བཅུ་པ་ལ་སོགས་པ་ལའང་སངས་རྒྱས་འབྱུང་བར་གསུངས་ཤིང་བསྐལ་པ་འདིའི་མཇུག་ལ་འབྱུང་། བསྐལ་བཟང་གི་མདོ་ལས། མི་ཡི་འདྲེན་པ་སྣང་བར་མཛད་པ་ཡི། ། མི་རྣམས་དག་གི་ཚེ་ཚད་དཔག་ཏུ་མེད། ། སངས་རྒྱས་དགུ་བརྒྱ་དགུ་བཅུ་རྩ་དགུ་ཡིས། ། མཛད་པ་ཇི་སྙེད་པ་ཀུན་དེས་མཛད་འགྱུར། ། ཞེས་འབྱུང་བ་ཡིན་ནོ། །
འདི་ལ་ནི་སངས་རྒྱས་སྟོང་སྟེ་སྟོང་པོ་འདི་ནི་གསང་བ་བསམ་གྱིས་མི་ཁྱབ་པའི་མདོ་ལས། སྔོན་བསྐལ་པ་མཛེས་པར་སྣང་བ་ལ་འཇིག་རྟེན་གྱི་ཁམས་རྣམ་པར་བརྒྱན་པར་སངས་རྒྱས་ཡོན་ཏན་མཐའ་ཡས་རིན་པོ་ཆེ་སྣ་ཚོགས་པའི་རྒྱལ་པོ་ཞེས་བྱ་བ་བྱོན་ནོ། ། དེའི་ཚེ་སངས་རྒྱས་མར་མེ་མཛད་འཁོར་ལོས་བསྒྱུར་བའི་རྒྱལ་པོ་ཡུལ་འཁོར་སྲུང་ཅེས་བྱ་བར་འགྱུར་བ་ལ་སྲས་སྟོང་ཡོད་པ་སངས་རྒྱས་དེས་འཚང་རྒྱ་བར་ལུང་བསྟན་ནོ། ། གང་སྔོན་ལ་འཚང་རྒྱ་བརྟག་པའི་ཕྱིར་བུམ་པའི་ནང་དུ་མཚན་བྱང་རྣམས་བཅུག་ནས་ཆོ་ག་བྱས་སྟེ་བཏོན་པས་སྔོན་ལ་རྒྱལ་བུ་ཆེ་ཤོས་རྣམ་པར་དག་པའི་བློ་གྲོས་བྱུང་སྟེ་སངས་རྒྱས་འཁོར་བ་འཇིག་གོ ། ཕྱི་མ་ལ་རྒྱལ་བུ་ཆུང་ཤོས་བློ་མཐའ་ཡས་བྱུང་སྟེ་དེ་ནི་སངས་རྒྱས་རྣམ་པར་སྣང་མཛད་དོ། ། བཙུན་མོ་དམ་པ་མ་སྨད་པའི་སྤང་དུ་བརྫུས་ཏེ་སྐྱེས་པའི་ཁྱེའུ་ཆོས་ཀྱི་སེམས་དཔའ་སངས་རྒྱས་སྟོང་གི་སྐུ་དང་བསྟན་པ་བསྲུང་བར་སྨོན་ལམ་བཏབ་པ་ནི་ཕྱག་ན་རྡོ་རྗེ་ཉིད་ཡིན་ནོ། ། བཙུན་མོ་དཔེ་མེད་མའི་པང་དུ་བརྫུས་ཏེ་སྐྱེས་པའི་ཁྱེའུ་ཆོས་ཀྱི་བློ་གྲོས་ཀྱིས་ནི་སངས་རྒྱས་སྟོང་ལ་ཆོས་ཀྱི་འཁོར་ལོ་བསྐོར་བར་གསོལ་བ་འདེབས་པར་སྨོན་ལམ་བཏབ་པ་ནི་ཚངས་པ་གཙུག་ཕུད་ཅན་ཡིན་ནོ། ། དེ་ཡང་སྙིང་རྗེ་པདྨ་དཀར་པོ་ལས། བར་བསྐལ་དང་པོ་འདིའི་ཚེ་ལོ་བཞི་ཁྲི་པ་ལ་སངས་རྒྱས་འཁོར་བ་འཇིག་དང་། དེ་ནས་རིམ་གྱིས་སུམ་ཁྲི་པ་ལ་སངས་རྒྱས་གསེར་ཐུབ་དང་།
དེ་ནས་ཉིས་ཁྲི་པ་ལ་སངས་རྒྱས་འོད་སྲུང་བྱོན་པར་བཤད་དོ། ། དེ་ནས་བརྒྱ་པ་ལ་སངས་རྒྱས་ཤཱཀྱ་ཐུབ་པ་བྱོན་ནོ། ། སངས་རྒྱས་འདི་ནི་རྫ་མཁན་སྣང་བྱེད་དུ་གྱུར་པ་ན་སངས་རྒྱས་ཤཱཀྱ་ཐུབ་པ་ཆེན་པོ་ལ་སེམས་བསྐྱེད་དེ་གྲངས་མེད་གཅིག་ཚོགས་བསགས་པས་ཚོང་དཔོན་ཤེས་རབ་བཟང་པོར་གྱུར་ཏེ། དེ་བཞིན་གཤེགས་པ་དཀོན་མཆོག་ཡན་ལག་གི་སྤྱན་སྔར་ས་དང་པོ་ཐོབ་བོ། ། དེ་ནས་གྲངས་མེད་གཉིས་པས་བྲམ་ཟེའི་ཁྱེའུ་གཞོན་ནུ་སྤྲིན་དུ་གྱུར་ཏེ་སངས་རྒྱས་མར་མེ་མཛད་ཀྱི་སྤྱན་སྔར་ས་བརྒྱད་པ་ཐོབ་བོ། ། དེ་ནས་གྲངས་མེད་གསུམ་པས་སངས་རྒྱས་འོད་སྲུང་ཀྱི་སྤྱན་སྔར་བྲམ་ཟེའི་ཁྱེའུ་བླ་མར་གྱུར་པའམ། འོག་མིན་དུ་སངས་རྒྱས་སོ། ། དེ་དག་ནི་བསྐལ་བཟང་དང་བྱང་ཆུབ་སེམས་དཔའི་སྡེ་སྣོད་ལ་སོགས་པ་ནས་འབྱུང་ངོ་། ། ཡང་གསང་ཆེན་ཐབས་མཁས་ཀྱི་མདོ་ལས། བྲམ་ཟེའི་ཁྱེའུ་སྐར་མར་གྱུར་པ་ན་བྲམ་ཟེ་མོའི་ཁྱིམ་ཐབ་བྱས་པས་བསྐལ་པ་ཁྲི་འདུམས་པ་དང་།
མི་ནག་པོ་བསད་པས་བསྐལ་པ་བཞི་ཁྲི་འདུམས་པ་ལ་སོགས་པ་འབྱུང་ངོ་། ། སངས་རྒྱས་རེ་རེའང་དོན་བཅུ་གསུམ་གྱིས་བཤད་པ་ལས། སངས་རྒྱས་འདིའི་ཡུལ་ནི་སེར་སྐྱའོ། ། རིགས་ནི་རྒྱལ་རིགས་སོ། ། འོད་ནི་འདོམ་གང་ངོ་། ། གསང་བ་ཐུན་མོང་མ་ཡིན་པའི་རྒྱུད་ལས། ཡབ་ཟས་གཙང་ནི་འཇམ་དཔལ་ཡེ་ཤེས་སེམས་དཔའོ། ། ཡུམ་སྒྱུ་འཕྲུལ་ནི་འཇིག་རྟེན་དབང་ཕྱུག་དབྱངས་སོ། ། སྲས་སྒྲ་གཅན་འཛིན་ནི་རྡོ་རྗེ་སེམས་དཔའོ། ། རིམ་གྲོ་པ་ཀུན་དགའ་བོ་ནི་ཀུན་ཏུ་བཟང་པོའམ་ཕྱག་ན་རྡོ་རྗེའོ། །
ཤཱ་རིའི་བུ་སྒྲིབ་པ་རྣམ་སེལ་ལོ། ། ཀུན་བཟང་རྣམ་པར་རོལ་པ་ནི་མཽའུ་གལ་གྱི་བུའོ། ། ཞེས་བཤད་དོ། ། འཁོར་འདུས་པ་བརྒྱ་ཕྲག་ཕྱེད་དང་བཅུ་གསུམ་མོ། ། སྐུ་ཚེ་ནི་བརྒྱད་བཅུ་དང་། དམ་པའི་ཆོས་ལོ་སྟོང་ཕྲག་ལྔ་གནས་ཤིང་། སྐུ་གདུང་ནི་རྒྱས་པར་འགྱུར་རོ་ཞེས་འབྱུང་ངོ་། ། དེང་སང་ནི་ཚེ་ལོ་དྲུག་ཅུ་ཁ་རལ་བ་ཡིན་ལ་རིམ་གྱིས་ཚེ་ལོ་བཅུ་པ་འབྱུང་ངོ་། ། དེ་དག་གིས་དགེ་བ་སྤྱད་པས་ཚེ་བརྒྱད་ཁྲི་པར་གྱུར་ནས་སངས་རྒྱས་བྱམས་པ་འབྱོན་ཏེ་འཁོར་འདུས་པ་དང་པོ་ལ་དགྲ་བཅོམ་པ་ཁྲག་ཁྲིག་ཕྲག་དགུ་དང་ཐེར་འབུམ་ཆེན་པོ་ཕྲག་དྲུག་འབྱུང་ངོ་། ། དེའི་ཚེ་ཁྱིམ་བདག་མགོན་མེད་ཟས་སྦྱིན་ཁྱིམ་བདག་ནོར་བཟང་ཅེས་བྱ་བར་གྱུར་ནས་རབ་ཏུ་བྱུང་སྟེ་དགྲ་བཅོམ་པ་འཐོབ་པར་ལུང་གཞི་ལས་བཤད་དོ། །
དེའི་ཚེ་འཁོར་ལོས་བསྒྱུར་བའི་རྒྱལ་པོ་དུང་ཞེས་བྱ་བ་འབྱུང་ངོ་། ། དེ་ནས་སངས་རྒྱས་སེང་གེ་དང་། རབ་གསལ་དང་། ཐུབ་པ་དང་། མེ་ཏོག་དང་། མེ་ཏོག་གཉིས་པ་དང་། མཐར་མོས་པའམ་སྣང་མཛད་འབྱུང་སྟེ་འདི་ནི་སྔོན་གྱི་སྨོན་ལམ་གྱིས་སྐུ་ཚེ་དང་ཉན་ཐོས་དང་མཛད་པ་རྣམས་སངས་རྒྱས་སྟོང་པོ་ཐམས་ཅད་དང་མཉམ་པར་བསྐལ་བཟང་ལས་བཤད་དོ། ། བསྐལ་པ་བཟང་པོ་འདིའི་འོག་ཏུ་སངས་རྒྱས་མི་འབྱུང་བའི་མུན་པའི་བསྐལ་པ་དྲུག་ཅུ་རྩ་གཉིས་འབྱུང་བ་སྟེ་དེ་ལ་རང་སངས་རྒྱས་བྱེ་བ་ཕྲག་འབུམ་འབྱུང་ངོ་། ། དེ་ནས་སངས་རྒྱས་བདུན་འབྱུང་ངོ་ཞེས་བྱང་ཆུབ་སེམས་དཔའི་སྡེ་སྣོད་ལས་གསུངས་སོ། ། དེའི་འོག་ཏུ་འཇིག་རྟེན་གྱི་ཁམས་འདི་མངོན་པར་དང་བ་ཞེས་བྱ་བར་གྱུར་ཏེ་སློབ་དཔོན་ཀླུ་སྒྲུབ་སངས་རྒྱས་ཡེ་ཤེས་འབྱུང་གནས་འོད་ཅེས་བྱ་བར་འཚང་རྒྱ་བར་མདོ་སྡེ་སྤྲིན་ཆེན་པོ་ལས་བཤད་དོ། །
བསྐལ་བཟང་ལས་འདིའི་འོག་ཏུ་བསྐལ་པ་དྲུག་ཅུར་སངས་རྒྱས་མི་འབྱུང་། དེའི་འོག་ཏུ་བསྐལ་པ་སྙན་པ་ཆེན་པོ་ལ་སངས་རྒྱས་ཁྲི་ཕྲག་གཅིག་འབྱུང་ངོ་། ། དེའི་འོག་ཏུ་བསྐལ་པ་བརྒྱད་སངས་རྒྱས་བཅུར་ཟེར་མི་འབྱུང་། དེའི་འོག་ཏུ་བསྐལ་པ་སྐར་མ་ལྟ་བུ་ལ་སངས་རྒྱས་བརྒྱད་ཁྲི་འབྱུང་ངོ་། ། དེའི་འོག་ཏུ་བསྐལ་པ་སུམ་བརྒྱར་སངས་རྒྱས་མི་འབྱུང་། དེ་ནས་བསྐལ་པ་ཡོན་ཏན་བཀོད་པ་ལ་སངས་རྒྱས་བརྒྱད་ཁྲི་བཞི་སྟོང་འབྱུང་ངོ་ཞེས་ཟེར་རོ། ། གསུམ་པ་བསྐལ་པ་བར་མ་གསུམ་ཇི་ལྟར་འབྱུང་བའི་ཚུལ་ནི། དེ་ནས་ལས་ཀྱི་ལམ་ལྷག་པས། ཚེ་ཐུང་ལོ་ནི་བཅུ་ཡིན་ནོ། ། བསྐལ་པ་མཚོན་དང་ནད་དང་ནི། །
མུ་གེ་དག་གིས་ཚར་ཕྱིན་ཏོ། ། ཞག་རྣམས་དང་ནི་ཟླ་བ་དང་། ། ལོ་བདུན་དག་སྟེ་གོ་རིམ་བཞིན། ། ཞེས་འབྱུང་ངོ་། ། དེའི་དོན་ནི་འདི་ཡིན་ཏེ་དུས་བཞིའི་བསྐལ་པ་དང་པོ་དགེ་བཅུ་རྫོགས་པས་རྫོགས་ལྡན་དང་དེ་ནས་ལུས་ཀྱི་ལས་གསུམ་སྤོང་བ་དང་ལྡན་པས་གསུམ་ལྡན་དང་། དེ་ནས་གསོད་རྐུ་གཉིས་སྤོང་བ་གཉིས་ལྡན་དང་། དེ་ནས་མི་དགེ་བ་བཅུ་ཆར་བྱུང་བ་རྩོད་ལྡན་ནོ། ། མི་དགེ་བ་བཅུ་ལྷག་པར་སྤྱད་པས་ཚེ་རིང་མཐའ་ཡང་བཅུ་པར་གྱུར་ཏེ་ལུས་མཐོ་གང་བ་དང་། ཟས་ཁྲེ་རྒོད་དང་། གོས་སྐྲའི་ལ་བ་དང་།
རྒྱན་མཚོན་ཆ་དང་བུ་རམ་དང་སྦྲང་རྩི་དང་མར་དང་ཏིལ་མར་དང་རྩ་དང་ལྔ་ནུབ་ཅིང་སྙེ་མ་རེ་ལའང་ནས་འབྲུ་གསུམ་ལས་མི་འབྱུང་ངོ་། ། བུ་མོ་ཡང་ཟླ་བ་ལྔ་ལོན་ནས་ཁྱིམ་ལ་གཏོང་ངོ་། ། མི་རྣམས་ཕན་ཚུན་རྔོན་པས་རི་དྭགས་མཐོང་བ་བཞིན་གྱུར་ཏེ་ཅི་བླངས་ཚད་མཚོན་ཆར་གྱུར་ནས་གསོད་རེས་བྱེད་དོ། ། དེས་མི་མ་ཡིན་རྣམས་འཁྲུགས་ཏེ་གསོར་མི་རུང་བའི་ནད་སྣ་ཚོགས་གཏོང་ངོ་། ། ཡང་མི་དགེ་བའི་ཉེས་པས་ལྷས་ཆར་མི་འབེབས་ཏེ། དེས་ཕན་ཚུན་འདུས་ཏེ་འཆི་བ་དང་མ་འོངས་པའི་དོན་དུ་གབ་ཚེར་ས་བོན་འཇོག་པས་གབ་ཚེ་བ་དང་། ཤི་མ་ཐག་ཤ་མེད་པར་རུས་པར་འགྱུར་ཞིང་རུས་པ་བཀོལ་ནས་འཐུང་བས་རུས་གོང་དཀར་པོ་བ་དང་། འབྲུ་ལ་ཐུར་མ་བཙུགས་ཏེ་ཟ་རོས་དང་རྩིག་ཁུང་ནས་འབྲུ་ཐུར་མས་བྲུས་ཏེ་ཆུར་བསྐོལ་ཏེ་འཐུང་བས་ཐུར་མས་འཚོ་བོ་སྟེ་མུ་གེ་གསུམ་འབྱུང་ངོ་། ། མཚོན་ཞག་བདུན་དང་། ནད་ཟླ་བ་བདུན་དང་མུ་གེ་ལོ་བདུན་དང་ཟླ་བ་བདུན་དང་ཞག་བདུན་འབྱུང་ངོ་། །
དེའི་ཚེ་གླིང་གཉིས་སུ་གནོད་སེམས་དང་མདོག་ངན་པ་དང་ཉམ་ཆུང་བ་དང་བཀྲེས་སྐོམ་ཙམ་འབྱུང་ཞིང་། སྒྲ་མི་སྙན་དུ་མི་འབྱུང་ངོ་། ། ཉི་མ་འགའ་སྲོག་གཅོད་བསྲུངས་པ་དང་། དགེ་འདུན་ལ་ཨ་རུ་ར་དང་། བསོད་སྙོམས་ཕུལ་ན་དེ་དག་ལས་ཐར་བར་མདོ་ལས་བཤད་དོ། ། ས་ལས། མུ་གེ་སུམ་ཅུ་པ་དང་། ནད་ཉི་ཤུ་པ་དང་། མཚོན་བཅུ་པ་ལ་འབྱུང་བར་བཤད་དོ། ། བཅུ་པ་རེ་ལ་རེ་རེ་ལས་མི་འབྱུང་བར་སློབ་དཔོན་གྲགས་པ་བཤེས་གཉེན་འདོད་དོ། །
སྙིང་རྗེ་པད་མ་དཀར་པོ་ལས། དེའི་ཚེ་བྱམས་པ་ཁྲུ་གང་བ་ཞིག་བྱོན་ནས་ལུས་ཆེ་བའི་རྒྱུ་མི་དགེ་བ་སྤངས་པ་ཡིན་ནོ་ཞེས་གསུངས་པས་ལུས་ཀྱིས་གསུམ་སྤངས་པས་ཉི་ཤུ་པ་དང་ལྔ་བཅུ་པ་དང་བརྒྱ་པ་དང་། ངག་གི་བཞི་སྤངས་པས་ཉིས་སྟོང་པ་དང་། ཡིད་ཀྱི་གསུམ་སྤངས་པས་བཞི་ཁྲི་པ་དང་། ཕ་དང་མར་བཟུང་པས་བརྒྱད་ཁྲི་པར་ཕྱིན་ཏེ་སྙེ་མ་རེ་ལ་བྲེ་བཞི་བཞི་དང་། བུ་མོ་ལོ་ལྔ་བརྒྱ་ལོན་ནས་བག་མར་གཏོང་བར་འགྱུར་བ་ལ་སོགས་པ་དུ་མ་བཤད་དོ། ། གསུམ་པ་འཇིག་པའི་བསྐལ་པའི་དང་པོ་དོན་དངོས་ནི། མཛོད་ལས། འཇིག་པའི་བསྐལ་པ་དམྱལ་བ་ཡི། ། སྲིད་པ་མེད་ནས་སྣོད་ཟད་པ། །
ཞེས་འབྱུང་ངོ་། ། དེའི་དོན་ནི་འདི་ཡིན་ཏེ་འཇིག་པ་ནི་སེམས་ཅན་འཇིག་པ་དང་སྣོད་འཇིག་པ་གཉིས་ལས་དང་པོ་ནི་གནས་པ་རྫོགས་པ་དང་། བར་བསྐལ་ཐ་མའི་ཚེ་བརྒྱད་ཁྲི་པར་གྱུར་པ་དང་དམྱལ་བ་རྣམས་འཆི་འཕོ་ཞིང་སྐྱེ་བར་མི་འགྱུར་བ་དང་ཕྱི་མ་འཆགས་པ་དེ་སྔོན་དུ་འཇིག་པ་ཆོས་ཉིད་ཡིན་ནོ། ། འཇིག་པའི་མགོ་རྩོམ་པ་བཞི་དུས་མཉམ་མོ། ། དེ་ལ་དམྱལ་བའི་ལས་མ་ཟད་པ་རྣམས་འཇིག་རྟེན་གཞན་གྱི་དམྱལ་བ་དང་ལས་ཟད་པ་རྣམས་འགྲོ་བ་གཞན་དུ་སྐྱེ་སྟེ། དུད་འགྲོ་དང་ཡི་དྭགས་ཀྱང་དེ་བཞིན་ནོ། ། དེ་གཉིས་གནས་ན་གནས་པ་ནི་སྔོན་ལ་འཇིག་ན་མི་ཡུལ་བ་དག་ནི་དེ་དང་ལྷན་ཅིག་ཏུའོ། ། འཛམ་བུ་གླིང་པའི་མི་གཅིག་ལ་སློབ་དཔོན་མེད་པར་ཆོས་ཉིད་ཀྱིས་ཐོབ་པའི་བསམ་གཏན་དང་པོ་སྐྱེ་སྟེ་དེ་ལས་ལངས་ནས་ཀྱེ་མ་དབེན་པ་ལས་སྐྱེས་པའི་དགའ་བ་དང་བདེ་བ་ནི་བདེ་བ་ཡིན་ནོ། ། དེ་ནི་ཞི་བ་ཡིན་ནོ་ཞེས་ཚིག་ཏུ་སྨྲ་ལ། དེ་ཐོས་ནས་སེམས་ཅན་གཞན་དག་ཀྱང་དེ་ལ་འཇུག་སྟེ་ཤི་ནས་ཚངས་པའི་འཇིག་རྟེན་དུ་སྐྱེའོ། །
ཤར་དང་ནུབ་ཀྱང་དེ་བཞིན་ཏེ་མཛོད་ལས་བྱང་གི་སྒྲ་མི་སྙན་པ་རྣམས་ནི་འདོད་པ་ན་སྤྱོད་པའི་ལྷ་དག་གི་ནང་དུ་སྐྱེ་བར་འགྱུར་ཏེ་དེ་ན་འདོད་ཆགས་དང་བྲལ་བ་མེད་པའི་ཕྱིར་རོ་ཞེས་བཤད་དོ། ། འདོད་ལྷ་རིས་དྲུག་ལ་ནི་བསམ་གཏན་གྱི་སེམས་སྐྱེས་ནས་ཚངས་པའི་འཇིག་རྟེན་དུ་སྐྱེ་བར་བཤད་དོ། ། ཚངས་པའི་འཇིག་རྟེན་པ་ལ་ནི་ཆོས་ཉིད་ཀྱིས་ཐོབ་པའི་བསམ་གཏན་གཉིས་པ་སྐྱེས་ནས་འོད་གསལ་དུ་སྐྱེའོ། ། དེ་དག་ནི་མཛོད་ལས་འབྱུང་བ་ཡིན་ལ། སའི་དངོས་གཞི་ལས་དེ་དག་ཐམས་ཅད་ཀྱིས་དང་པོར་བསམ་གཏན་གཉིས་པ་ཐོབ་ནས་འོད་གསལ་དུ་སྐྱེ་བར་བཤད་དོ། ། ཆུས་འཇིག་ན་གསུམ་པའི་ཏིང་ངེ་འཛིན་དང་། རླུང་གིས་འཇིག་ན་བཞི་པའི་ཏིང་ངེ་འཛིན་སྐྱེས་ཏེ་དེ་དག་ཏུ་སྐྱེའོ། ། གཉིས་པ་སྣོད་འཇིག་པ་ནི་མཛོད་ལས་དེའི་འོག་ཏུ་སེམས་ཅན་རྣམས་ཀྱི་འཕེན་པའི་ལས་ཡོངས་སུ་ཟད་པ་དང་སྣོད་སྟོང་པ་འདི་ཉིད་ནས་ཀུན་ནས་ཉི་མ་བདུན་བྱུང་ནས་རིམ་གྱིས་ས་དང་རི་རབ་ཀྱི་བར་མ་ལུས་པ་སྲེག་པར་བྱེད་དོ། ། རབ་ཏུ་འབར་བ་དེ་ཉིད་ལས་མེ་ལྕེ་རླུང་གིས་ཁྱེར་ནས་ཚངས་པའི་གཞལ་མེད་ཁང་གི་བར་དུ་སྲེག་པར་འགྱུར་རོ། ། མེ་ལྕེ་དེ་ཡང་དེའི་ས་པ་ཁོ་ནར་རིག་པར་བྱའོ་ཞེས་བཤད་དོ། །
ཡབ་སྲས་མཇལ་བ་ལས། ཉི་མ་བདུན་འཆར་བར་འདྲ་བ་ལ་ཉི་མ་དང་པོ་དེ་འདི་བས་བཞི་འགྱུར་གྱིས་ཚ་བ་དང་། གཉིས་པ་དེ་དེ་བས་ཀྱང་བཞི་འགྱུར་གྱིས་ཚ་བའི་དང་པོས་རྩི་ཤིང་སྐེམ་པ་དང་། གཉིས་པས་ཆུ་བྲན་དང་། གསུམ་པས་ཆུ་ཀླུང་ཆེན་པོ་དང་། བཞི་པས་མ་དྲོས་པ་དང་ཆུ་བོ་བཞི་དང་། ལྔ་པས་རྒྱ་མཚོའི་གསུམ་གཉིས་ཡན་ཆད་དང་དྲུག་པ་མཚོ་ལྷག་མ་མེད་པར་སྐམ་པ་དང་། བདུན་པས་རི་རབ་ལ་སོགས་པ་མེར་འབར་བར་བཤད་དོ། ། དེའི་ཚེ་འོད་གསལ་བའི་ལྷ་གཞོན་ནུ་སྲིད་པ་ཆགས་འཇིག་ལ་མི་མཁས་པ་རྣམས་འཇིགས་ཤིང་སྐྲག་པ་སྐྱེས་ནས་རིང་པོ་ལོན་པ་ཆགས་འཇིག་མཁས་པ་རྣམས་ནི་གྲོགས་པོ་དག་མ་འཇིགས་ཤིག་མ་འཇིགས་ཤིག་མེ་ལྕེ་འདི་ནི་སྔོན་ཡང་ཚངས་པའི་གཞལ་མེད་ཁང་སྟོང་པ་བསྲེགས་ནས་དེ་ཉིད་དུ་མེད་པར་གྱུར་ཏོ། ། ཞེས་དབུགས་འབྱིན་ཏོ། །
ལྷ་དེ་དག་ནི་ལུས་ཤིན་ཏུ་འདྲ་ཡང་དེ་ལྟར་འདུ་ཤེས་ཐ་དད་དུ་གྱུར་པའི་ཕྱིར་ལུས་གཅིག་ལ་འདུ་ཤེས་ཐ་དད་པ་ཞེས་མདོ་སྡེ་པ་འཆད་དོ། ། དེ་ནས་མེ་ཞི་ནས་སྟོང་པ་ཆེན་པོར་འགྱུར་རོ། ། དོན་དེ་ཉིད་མདོ་ལས། དུས་མཐའི་ཚེ་ན་འཚོ་བའི་འཇིག་རྟེན་འདིར། ། སྤྲིན་ནི་ཅུང་ཟད་ཆུ་ནི་གཏོར་མི་བྱེད། ། ཉི་མ་གཅིག་པུས་རྩ་དང་གེལ་བ་དང་། ། སྨན་དང་ས་བོན་ཤིང་མང་ཟད་པར་བྱེད། ། ཅེས་བྱ་བ་དང་། གདགས་པའི་བསྟན་བཅོས་ལས། གང་ཚེ་ཉི་མ་བདུན་པ་ཤར་གྱུར་ཅིང་། །
འདིར་ནི་འོད་ཟེར་དྲ་བ་རབ་གཏོང་བ། ། དེའི་ཚེ་ན་ས་དང་རི་རྣམས་དང་། ། ཐམས་ཅད་ཤིན་ཏུ་རབ་ཏུ་འབར་བར་འགྱུར། ། ཇི་སྐད་སྨྲས་བཞིན་མ་ལུས་ཀུན་བསྲེགས་ནས། ། དུས་མཐའི་ཉི་མ་གཟི་བརྗིད་ཆེ་ལྡན་པ། ། དེ་དག་ཉིད་ཀྱང་དབང་ནི་མེད་འགྱུར་ཞིང་། ། མི་རྟག་ཉིད་ཀྱིས་བཅོམ་ནས་ཞིག་པར་འགྱུར། ། དེ་ལྟར་ལྷུན་པོ་རྒྱ་མཚོ་ཆེ་དང་ས། ། དེ་བཞིན་མཐོ་རིས་ཟད་འགྱུར་ཤེས་ནས་ནི། ། སྐྱེ་བོ་དམ་པ་དག་གིས་བསྟེན་པ་ཡི། །
འཕགས་པའི་གནས་ལ་རྟག་ཏུ་བློ་ཞོག་ཅིག ། ཅེས་གསུངས་སོ། ། བསྐལ་པ་འདི་ནི་མེས་འཇིག་པ་དང་། འདིའི་སྔ་མའང་མེས་ཞིག་པའི་བསྐལ་པ་ཡིན་ཏེ་མདོ་དང་ཆོས་མངོན་པའི་གཙུག་ལག་དེ་དག་ལས་དེ་དག་ཏུ་འབྱུང་བའི་ཕྱིར་རོ། ། གཉིས་པ་འཇིག་བྱེད་ཀྱི་ངེས་པ་བཤད་པ་ནི། མཛོད་ལས། མེ་དང་ཆུ་དང་རླུང་དག་གིས། ། འཇིག་པ་དག་ནི་ཡང་གསུམ་ཡིན། ། ཞེས་བྱ་བ་དང་། མེ་ཡིས་བདུན་ནོ་ཆུ་ཡིས་གཅིག །
དེ་ལྟར་ཆུ་བདུན་ཐལ་ནས་ཡང་། ། མེ་ཡིས་བདུན་ནོ་དེ་ནས་ནི། མཇུག་ཏུ་རླུང་གིས་འཇིག་པ་ཡིན་ཞེས་འབྱུང་ངོ་། ། དོན་ནི་འདི་ཡིན་ཏེ་སྣོད་རྣམས་ནི་མེ་ཆུ་རླུང་གསུམ་གྱིས་འཇིག་གི་ས་ནི་འཇིག་བྱེད་མ་ཡིན་ནོ། ། དེ་ལ་མེས་ལན་བདུན་ཞིག་པའི་རྗེས་སུ་ཆུས་ལན་རེ་འཇིག་གོ ། དེ་ལྟར་མེས་བདུན་བདུན་བཞི་བཅུ་རྩ་དགུ་ཞིག་ཙམ་ན་ཆུས་བདུན་འཇིག་སྟེ་ལྔ་བཅུ་རྩ་དྲུག་གོ ། དེ་ནས་ཡང་མེས་བདུན་བཏུད་ནས་འཇིག་གོ ། དེ་ནས་རླུང་གིས་གཅིག་འཇིག་སྟེ་དེ་ལྟར་འཇིག་འཆགས་ཀྱི་བསྐལ་པ་དྲུག་ཅུ་རྩ་བཞི་ལ་ནི་བསྐལ་པ་ཆེན་པོ་དྲུག་ཅུ་རྩ་བཞི་སྟེ་དེ་ནི་དགེ་རྒྱས་ཀྱི་ལྷའི་ཚེ་ཚད་ཡིན་ནོ། ། དེ་ལ་མེས་འཇིག་པའི་ཚེ་བསམ་གཏན་དང་པོ་མན་ཆད་འཇིག་སྟེ་དེ་མན་ཆད་ན་རྟོག་དཔྱོད་མེ་དང་འདྲ་བས་སེམས་གདུང་བར་བྱེད་པའི་ཕྱིར་རོ། ། ཆུས་འཇིག་པའི་ཚེ་འོད་གསལ་དུ་སྤྲིན་ཆགས་ཏེ་ཆུ་བབ་ནས་ལན་ཚྭ་ཆུར་བཅུག་པ་བཞིན་གཉིས་པ་མན་ཆད་འཇིག་སྟེ་དེ་ན་དགའ་བདེ་ཆུ་ལྟ་བུས་སེམས་རླན་པར་བྱེད་པའི་ཕྱིར་རོ། །
རླུང་གིས་འཇིག་པའི་ཚེ་དགེ་རྒྱས་ནས་རླུང་ལངས་ནས་གཏོར་བའམ་སྐེམ་པའི་ཚུལ་གྱིས་འཇིག་སྟེ་ཏིང་ངེ་འཛིན་གྱི་སྐྱོན་དབུགས་འབྱུང་རྔུབ་ཀྱི་རླུང་ཡོད་པའི་ཕྱིར་རོ། ། དེ་ལྟར་གསུམ་གྱིས་འཇིག་ལ་སས་མི་འཇིག་པ་ནི་སྣོད་སའི་ཁམས་ཡིན་པས་གཞན་གསུམ་དང་མི་མཐུན་ལ་ས་ཉིད་ས་དང་མི་མཐུན་པ་མེད་པའི་ཕྱིར་རོ། ། བསམ་གཏན་བཞི་པ་ནི་ནང་ན་ཏིང་ངེ་འཛིན་གྱི་སྐྱོན་མེད་ཅིང་གནས་གཙང་མའི་འཆགས་པ་རྣམས་ཀྱི་མཐུས་གསུམ་པོ་དེས་མི་འཇིག་མོད་ཀྱི་འཆི་འཕོ་བའི་ཚེ་གཞལ་ཡས་ཁང་དང་བཅས་པ་ཡལ་འགྲོ་བས་རྟག་པ་མ་ཡིན་ཏེ། བཞི་པ་ན་མེད་མི་གཡོའི་ཕྱིར། མི་རྟག་དེ་ཡི་གཞལ་ཡས་ཁང་། ། སེམས་ཅན་བཅས་ཏེ་འབྱུང་འཇིག་ཕྱིར། ། ཞེས་བཤད་པ་ཡིན་ནོ། ། བཞི་པ་སྟོངས་པའི་བསྐལ་པ་ལ་དང་པོ་དོན་དངོས་ནི། དེ་ལྟར་ཞིག་ནས་བར་བསྐལ་ཉི་ཤུར་སྟོང་པར་གནས་པ་ཡིན་ཏེ་འཆགས་པ་དང་ནི་འཇིག་པ་དང་། ཞིག་ནས་འདུག་པ་དག་མཉམ་མོ། །
ཞེས་འབྱུང་བ་ཡིན་ནོ། ། དེ་ལྟར་བཞི་ལ་རེ་རེ་བཞིན་བར་བསྐལ་ཉི་ཤུའི་ཡུན་ཡོད་པས་བར་བསྐལ་བརྒྱད་ཅུ་ལ་བསྐལ་པ་ཆེན་པོ་གཅིག་ཡིན་ཏེ་དེ་དག་བརྒྱད་ཅུ་ལ་བསྐལ་ཆེན་ཞེས་འབྱུང་བ་ཡིན་ནོ། ། བསྐལ་པ་དེས་ཚེ་ཚད་འཇོག་པ་ལའང་ཚངས་ཆེན་གྱི་ཚེ་ཚད་བར་བསྐལ་ལྔ་བཅུ་རྩ་བརྒྱད་ལས་མེད་དེ་སྣོད་འཆགས་འཇིག་གི་བར་བསྐལ་རེ་རེ་དང་སྟོངས་པའི་བསྐལ་པ་དེའི་ཚེ་ཚད་དུ་མི་རུང་བའི་ཕྱིར་རོ། ། འོད་གསལ་ལའང་བསྐལ་ཆེན་བདུན་དང་བར་བསྐལ་ལྔ་བཅུ་རྩ་བརྒྱད་ལས་མེད་དེ་སྣོད་འཆགས་འཇིག་གི་བར་བསྐལ་གཉིས་དང་སྟོངས་པའི་བར་བསྐལ་ཉི་ཤུ་དེའི་ཚེ་ཚད་དུ་མི་རུང་བའི་ཕྱིར་རོ། ། དགེ་རྒྱས་ལའང་བསྐལ་ཆེན་དྲུག་ཅུ་རྩ་གསུམ་དང་བར་བསྐལ་ལྔ་བཅུ་རྩ་བརྒྱད་ལས་མེད་དེ་སྣོད་འཆགས་འཇིག་ནི་བསྐལ་པ་གཉིས་དང་སྟོངས་པའི་བར་བསྐལ་ཉི་ཤུ་དེའི་ཚེ་ཚད་དུ་མི་རུང་བའི་ཕྱིར་རོ། ། དེས་ན་ཉེ་བ་ཙམ་ལ་དེ་དག་ཏུ་བཏགས་པ་ཡིན་ནོ། ། འཇིག་འཆགས་དེ་དག་ཀྱང་མདོ་ཁ་ཅིག་ལས་སེམས་ཅན་རྣམས་ཀྱི་ལས་ཀྱི་མཐུ་ལས་བྱུང་བར་བཤད་དོ། ། ཁ་ཅིག་ལས། སངས་རྒྱས་དང་བྱང་ཆུབ་སེམས་དཔའི་རྣམ་འཕྲུལ་དུ་བཤད་དེ། དྲི་མ་མེད་པར་གྲགས་པས་བསྟན་པ་ལས།
ཉི་མའམ་ཟླ་བར་དེ་འགྱུར་ཞིང་། ། ཆུ་དང་མེར་ཡང་དེ་འགྱུར་ཏེ། ། སེམས་ཅན་རྟག་པར་འདུ་ཤེས་ལ། ། མི་རྟག་པར་ནི་རབ་སྟོན་ནོ། ། ཞེས་བྱ་བ་དང་། ། གནས་དེར་ལ་ལ་འདི་མཉམ་འདུ་ཤེས་ཏེ། ། འཇིག་རྟེན་རིག་པའི་བསྟན་པ་འབར་བར་སྣང་། ། ཞེས་འབྱུང་བ་བཞིན་ནོ། ། རྡོ་རྗེ་གདན་དང་བྱ་རྒོད་ཕུང་པོའི་རི་ནི་མི་འཇིག་ཅིང་དེ་ན་གནས་པ་ན་བར་ཆད་ཀྱི་མི་ཚུགས་པར་རྒྱལ་བའི་ཡུམ་དང་བྱང་ཆུབ་སེམས་དཔའི་སྡེ་སྣོད་ལ་སོགས་པ་ནས་བཤད་དོ། ། དངོས་པོ་རྣམས་སྐད་ཅིག་ཡིན་ཀྱང་རྒྱུན་ལ་རིགས་བཞི་ལས་རང་རྒྱུན་མེད་པ་ནི་འོད་དང་སྒྲ་དང་སེམས་བྱུང་ངོ་། །
རྒྱུན་ཐུང་བ་ནི་མེ་ལྕེ་དང་སྤྲིན་ལ་སོགས་པའོ། ། རྒྱུན་རིང་བ་ནི་རི་དང་རྒྱ་མཚོ་ལ་སོགས་པའོ། ། རྒྱུན་མི་འཇིག་པ་ནི་རྡོ་རྗེ་རིན་པོ་ཆེའི་ཚོགས་དང་། རྡོ་རྗེ་གདན་དང་། ལོངས་སྐུ་དང་དེའི་ཞིང་ངོ་། ། གཉིས་པ་བསྐལ་པའི་ཚད་ནི་འདིར་དམྱལ་བའི་ཚེ་ཚད་དང་བསྟུན་ན་བར་བསྐལ་གཅིག་ལ་མི་ལོ་དཀྲིགས་ཕྲག་དགུའོ། ། བསྐལ་པ་ཆེན་པོ་ལ་མི་ལོ་འཁྲུགས་ཕྲག་བདུན་ནོ། ། དེའང་འཇིག་རྟེན་འདིའི་བསྐལ་པའི་ཚད་ཡིན་གྱི་གཞན་གྱི་མ་ངེས་ཏེ། ཕལ་ཆེན་ལས། སངས་རྒྱས་ཤཱཀ་ཐུབ་ཀྱི་མི་མཇེད་དང་།
འོད་དཔག་མེད་ཀྱི་བདེ་བ་ཅན་དང་། རྡོ་རྗེ་རབ་འཇོམས་ཀྱི་ངུར་སྨྲིག་གི་རྒྱལ་མཚན་དང་། སྐུ་དམ་པའི་ཕྱིར་མི་ལྡོག་པའི་འཁོར་ལོ་རབ་ཏུ་སྒྲོགས་པ་དང་། ཆོས་ཀྱི་རྒྱལ་མཚན་གྱི་རྡུལ་དང་བྲལ་བ་དང་། སེང་གེའི་སྒྲོན་མ་བཟང་པོ་དང་། རྣམ་པར་སྣང་བའི་སྙིང་པོའི་འོད་བཟང་པོ་དང་། ཆོས་ཀྱི་འོད་ཟེར་པད་མ་རྒྱས་པའི་འདའ་བར་དཀའ་བ་དང་། མངོན་པར་མཁྱེན་པ་ཐམས་ཅད་ཀྱི་གཟི་བརྗིད་ཀྱི་རྒྱན་དམ་པ་དང་། ཐུགས་ཟླ་བའི་མེ་ལོང་གི་དཀྱིལ་འཁོར་མདོག་དང་། སངས་རྒྱས་དཔལ་བཟང་པོའི་པདྨའི་དཔལ་གྱི་ཞིང་རྣམས་སྔ་མ་སྔ་མའི་བསྐལ་པ་ཕྱི་མ་ཕྱི་མའི་ཞག་རེར་བཤད་དོ། །
དེ་ནས་པད་མའི་དཔལ་གྱི་སྐད་ཅིག་ལ་འདིའི་འཇིག་འཆགས་དུ་མ་བྱེད་དོ། ། སངས་རྒྱས་འདི་དག་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་ཅན་གྱིས་ཐོས་ཀྱི་གཞན་གྱིས་མི་ཐོས་པར་བཤད་དོ། ། གཞུང་དོན་ལ་འཇིག་བྱེད་ཀྱི་རྒྱུ་དང་། འཇིག་པ་ན་ལྟུས་པའི་དོན་དང་། འཇིག་ཆགས་ཀྱི་བསྐལ་པ་བཤད་པ་གསུམ་གྱི་དང་པོ་ནི་སྣོད་འཇིག་པ་དང་ཞེས་བྱ་བས་སྟོན་ཏོ། ། གཉིས་པ་ནི་འཇིག་པ་ན་ཞེས་བྱ་བས་སྟོན་ཏོ། ། གསུམ་པ་ལ་དོན་བཞིའི་བསྐལ་པ་བར་མ་ནི་བསྐལ་པ་བར་མ་གསུམ་སྟེ་ཞེས་བྱ་བས་སྟོན་ཏོ། ། ཚར་ཕྱིན་པ་ནི་བར་བསྐལ་གཅིག་རྫོགས་པའོ། ། བསྐལ་པ་ཆེན་པོ་ནི་མར་འབྲི་བ་ཞེས་བྱ་བས་སྟོན་ཏོ། ། སེམས་ཅན་འཇིག་པ་ལ་བཅུ་དགུ་དང་སྣོད་འཇིག་པ་ལ་གཅིག་གོ །
གསུམ་པ་དེས་མཚོན་ནས་ཁམས་གོང་མ་གཉིས་ཀྱི་ཚེ་ཚད་བསྟན་པ་ནི་བསྐལ་པ་བགྲང་བའི་ཚུལ་དེས་ཞེས་བྱ་བ་ཡིན་ནོ། ། བཞི་པ་དེ་དང་འཆི་འཕོ་བའི་ཚུལ་བཤད་པ་ནི། གོང་མ་གཉིས་ཀྱི་སེམས་ཅན་དེ་དག་ཅེས་བྱ་བས་སྟོན་ཏེ་འཆི་བའི་དུས་ལ་བབ་པ་ནི་ཚངས་རིས་སུ་མི་གཡོ་བའི་ལས་ཀྱིས་བར་བསྐལ་ཉི་ཤུར་འཕངས་པ་དེ་རྫོགས་ནས་འཆི་བའོ། ། སྙོམས་འཇུག་གི་རོ་མྱང་བས་ནི་དེར་གནས་པའི་བསོད་ནམས་ཀྱི་བག་ཆགས་ཟད་པར་འགྱུར་ཏེ་ཚེའི་ཚད་མ་རྫོགས་ཀྱང་འཆིའོ། ། ལས་ཟད་ནས་འཆི་བ་ནི་གཉིས་པོ་དེར་སྐྱེས་ནས་མྱོང་འགྱུར་དང་ལན་གྲངས་གཞན་ལ་མྱོང་འགྱུར་གྱི་ལས་ལ་སྤྱད་ཟིན་པས་ཟད་པའི་ཕྱིར་དེར་རེ་ཤིག་མི་སྐྱེ་བའོ། ། སྔ་མ་གཉིས་ནི་དེར་སྐྱེ་བའི་ལས་མ་ཟད་པས་ཡང་དེར་སྐྱེའོ། ། ལས་ཟད་པ་ལ་ཚེ་ཟད་པས་ཁྱབ་སྟེ་ཚེ་ལས་ཀྱི་ནུས་པ་ཡིན་པས་སོ། ། ཚེ་ཟད་པ་ལ་ལས་ཟད་པ་མ་ཁྱབ་སྟེ་ཁྱད་པར་ནི་དེ་ཡིན་ནོ། ། སྡུག་བསྔལ་གྱི་མཚན་ཉིད་ལ་མདོར་བསྟན་པའི་སྡུག་བསྔལ་བརྒྱད་ནི་དོག་པ་ལ་སོགས་པའོ། ། དེ་རྒྱས་པར་བཤད་པ་ལ་གསུམ་གྱི་དང་པོ་མི་རྟག་པ་སྡུག་བསྔལ་དུ་གསུངས་པ་དེ་སྡུག་བསྔལ་གསུམ་དང་འབྲེལ་བའི་མི་རྟག་པ་ལ་དགོངས་པར་བསྟན་པ་ནི་ཅིའི་ཕྱིར་ཞེས་བྱ་བ་སྟེ།
མངལ་དུ་སྐྱེ་བ་ནི་སྡུག་བསྔལ་གྱི་སྡུག་བསྔལ་ཉིད་ཡིན་ལ། བདེ་བ་བྱུང་ནས་ཞིག་པ་ནི་འགྱུར་བའི་སྡུག་བསྔལ་ཡིན་ཞིང་སྐྱེ་འཇིག་གཉིས་ཀའི་མི་རྟག་པ་ནི་འདུ་བྱེད་ཀྱི་སྡུག་བསྔལ་ཉིད་ཡིན་ནོ། ། གཉིས་པ་དེ་ལ་ལུང་དགོད་པ་ནི། སྡུག་བསྔལ་གསུམ་དང་འབྲེལ་བའི་མི་རྟག་པ་དེ་ལ་དགོངས་ཏེ་ཞེས་བྱ་བ་སྟེ་གང་ཅི་ཚོར་བ་ཐམས་ཅད་སྡུག་བསྔལ་དུ་གསུངས་པ་དེ་ནི་གསུམ་གྱིས་བསྡུས་པའི་མི་རྟག་པ་དང་འགྱུར་བ་ལ་བསམས་པ་ཡིན་ཏེ་གཞན་དུ་ན་ལམ་ཡང་སྡུག་བསྔལ་དུ་འགྱུར་ཏེ་མི་རྟག་པའི་ཕྱིར་རོ་ཞེས་བྱ་བའི་དོན་ཏོ། ། འདིས་ནི་བཙུན་པ་དཔལ་ལེན་གྱི་འདོད་པའང་བསལ་བ་ཡིན་ནོ། ། གསུམ་པ་སྡུག་བསྔལ་བརྒྱད་དང་འབྲེལ་བའི་མི་རྟག་པ་ལ་དགོངས་པར་བསྟན་པ་ནི་ཡང་ཞེས་བྱ་བ་སྟེ་ཉིད་ནི་དངོས་པོ་བརྗོད་པའི་རྐྱེན་ནོ། ། འདུ་བྱེད་ནི་ཟག་བཅས་སོ། ། མངོན་པ་དེའི་ཕྱིར་བརྒྱད་དང་འབྲེལ་བ་དེའི་ཕྱིར་མི་རྟག་པ་དེ་ཞེས་ཚིག་རྣམ་པར་སྦྱར་རོ། ། སྟོང་པའི་མཚན་ཉིད་ལ་སྟོང་པའི་དོན་ངོས་བཟུང་བ་དང་། དེའི་དབྱེ་བ་གཉིས་ལས་དང་པོ་ལའང་གསུམ་གྱི་མདོར་བསྟན་པ་ནི།
སྟོང་པའི་ཞེས་བྱ་བ་སྟེ་ཡང་དག་པ་ནི་ཕྱིན་ཅི་མ་ལོག་པར་མཐོང་བའོ། ། རྒྱས་པར་བཤད་པ་ནི་གང་ན་ཞེས་བྱ་བ་སྟེ་རྟག་པ་ལ་སོགས་པ་བཞི་ནི་རྣམ་གྲངས་སམ་སྔ་མའི་དོན་ཕྱི་མ་ཡིན་ནོ། ། དེ་ལ་ལུང་དགོད་པ་ནི། དགག་བྱ་མེད་ལ་བཀག་པ་ཡོད་པ་འདི་ལ་དགོངས་ནས་ཞེས་བྱ་བ་ཡིན་ནོ། ། གཉིས་པ་སྟོང་པའི་དབྱེ་བ་ནི། ཡང་ཞེས་བྱ་བ་སྟེ་ཀུན་བཏགས་པ་ཇི་ལྟར་བཏགས་པའི་ངོ་བོས་སྟོང་པ་དང་། གཞན་གྱིས་དབང་བཏགས་པར་ཡོད་པ་མ་ཡིན་པའི་སྟོང་པ་དང་། ཡོངས་གྲུབ་ནི་རང་བཞིན་གྱིས་བདག་དང་བདག་གིར་སྟོང་པར་གནས་པ་ཡིན་ཏེ། མདོ་སྡེ་རྒྱན་ལས། མེད་པའི་སྟོང་པ་ཉིད་ཤེས་ཤིང་། །
དེ་བཞིན་ཡོད་པའི་སྟོང་ཉིད་དང་། ། རང་བཞིན་སྟོང་པ་ཉིད་ཤེས་ན། ། སྟོང་པ་ཤེས་པ་ཞེས་བརྗོད་དོ། ། ཞེས་གསུངས་པ་ཡིན་ནོ། ། བདག་མེད་ཀྱི་མཚན་ཉིད་ལ་དང་པོ་མདོ་ལས་གསུངས་པའི་བདག་མེད་ཀྱི་དོན་ངོས་བཟུང་བ་ནི། བདག་མེད་པའི་ཞེས་བྱ་བ་སྟེ་བདག་ཏུ་བཏགས་པའི་མཚན་ཉིད་ནི་རྟག་གཅིག་རང་དབང་ཅན་དང་། རྟག་མི་རྟག་གཉིས་ཀར་བརྗོད་དུ་མེད་པ་ལ་སོགས་པ་སྟེ་དེ་མེད་པའོ། ། གཉིས་པ་ལུང་གི་དོན་བཤད་པ་ནི། བཅོམ་ལྡན་འདས་ཀྱིས་ཕྱི་རོལ་གྱི་དངོས་པོ་འདི་དག་ཐམས་ཅད་ནི་ངའི་བ་མེད་པའོ། ། ནང་རང་རྒྱུད་ཀྱི་དངོས་པོ་འདི་ནི་ང་མ་ཡིན་པའོ། །
ནང་གཞན་རྒྱུད་ཀྱི་དངོས་པོ་འདི་ནི་ངའི་བདག་མ་ཡིན་པ་སྟེ། ཕྱི་ནང་གི་དངོས་པོ་དེ་ནི་ང་དང་ངའི་བ་མེད་པ་འདི་བཞིན་ནོ་ཞེས་བྱ་བ་དང་རྣམ་པ་ནི་རང་བཞིན་ཏེ་དེ་བཀག་གོ་ཞེས་བྱ་བའི་དོན་ཏོ། ། གསུམ་པ་དེ་གཉིས་ཀའི་ཁྱད་ཆོས་ལ་ཆོས་གཟུགས་ཅན་གྱི་རྣམ་གཞག་དང་། སྡུག་བསྔལ་བསྲབས་མ་བསྲབས་ཀྱི་བྱེ་བྲག་དང་། འཆི་བའི་སྡུག་བསྔལ་གྱི་དོན་བཤད་པ་གསུམ་གྱི་དང་པོ་ལའང་གསུམ་ཡོད་པའི་གཟུགས་ཅན་སྐད་ཅིག་མར་སྒྲུབ་པ་ནི། སྐད་ཅིག་གི་ཞེས་བྱ་བ་ཡིན་ཏེ་གནས་མ་བུ་པ་ལ་སོགས་པ་ལ་མི་རྟག་པར་གྲགས་ཀྱང་སྐད་ཅིག་ཏུ་མ་གྲགས་པས་དེ་སྒྲུབ་པ་ཡིན་ནོ། ། སེམས་དང་སེམས་བྱུང་ནི་སྐད་ཅིག་ཏུ་གྲགས་པས་དེས་མ་གྲགས་པའི་གཟུགས་སྒྲུབ་བོ། ། སེམས་ཀྱིས་ཟིན་པ་ནི་བཤད་ཟིན་ཏོ། ། གྲུབ་བདེ་གཅིག་པ་ནི་སེམས་ཡོད་ན་ལུས་མ་རུལ་བ་དང་། མེད་ན་རུལ་བ་ལ་སོགས་པར་འགྱུར་བའོ། །
སེམས་འགྱུར་ན་དེ་འགྱུར་བ་ནི་སེམས་བདེ་སྡུག་ལ་སོགས་པར་འགྱུར་ན་ལུས་འགྱུར་བའོ། ། སེམས་ཀྱི་གནས་ཡིན་པ་ནི་དབང་པོ་དང་བཅས་པའི་ལུས་སོ། ། སེམས་ཀྱི་དབང་གིས་བྱུང་བ་ནི་ཕྱི་ནང་གཉིས་ཀའི་གཟུགས་སོ། ། སེམས་དབང་སྒྱུར་བ་ནི་ས་དང་གསེར་ལ་སོགས་པར་རྣལ་འབྱོར་པས་སྒྱུར་བའོ། ། རྟག་པ་ལ་ནི་སྐྱེ་འཇིག་མེད་པས་དེ་དག་མི་རུང་སྟེ་ནམ་མཁའ་ལ་སོགས་པའང་སེམས་ཀྱིས་ཟིན་པ་ལ་སོགས་པར་ཐལ་བའི་ཕྱིར་རོ། ། མཐར་འགྱུར་བར་སྣང་བ་ནི་སྐད་ཅིག་རེ་ལ་མ་འགྱུར་ན་མཐར་འགྱུར་བ་མི་འབྱུང་སྟེ་སྐད་ཅིག་ལ་འགྱུར་བ་འཕེལ་བས་མཐར་འགྱུར་བའི་རགས་པ་སྣང་བ་ཡིན་ནོ། །

སྐྱེས་ནས་ཀྱང་ཞེས་བྱ་བ་ནི་ཐོ་བ་ལ་སོགས་པས་ཁོ་ནས་དེའི་འཇིག་པ་ནི་མི་བྱེད་དེ་དེ་དང་སྐྱེ་བ་དང་མི་རྟག་པ་དུས་གཅིག་རྫས་གཅིག་པས་རང་རྒྱུ་ལས་གྲུབ་པའི་ཕྱིར་རོ། ། གཞན་བཤིག་པས་ནི་དེ་བཤིག་པར་མི་འགྱུར་ལ། དེ་མེད་པའི་དགག་པ་ནི་དངོས་མེད་ཡིན་པས་དེས་མི་བྱེད་པའི་ཕྱིར་རྐྱེན་གྱིས་གང་ཞིག་སྒྲུབ་ནས་ལྟོས། དེས་ན་བུམ་པ་ལ་སོགས་པ་ཆོས་ཅན། འཇིག་པའི་ངོ་བོར་ཡོད་དེ། དེ་གཉིས་ཉེར་ལེན་གྱི་རྒྱུ་གཅིག་ལས་སྐྱེ་བའི་ཕྱིར་རོ། ། རྒྱུ་ཐ་དད་ན་ངོ་བོའང་ཐ་དད་དུ་འགྱུར་བའི་ཕྱིར་ཏེ་དེའི་ཕྱིར་སྐད་ཅིག་ཏུ་གྲུབ་པ་ཡིན་ནོ། ། འདི་རྒྱས་པར་ནི་རྣམ་པར་ངེས་པ་རྒྱན་གྱི་མེ་ཏོག་ཏུ་བལྟའོ། ། གཉིས་པ་འབྱུང་བ་དང་འབྱུང་གྱུར་གྱི་དོན་བཤད་པ་ནི་གཟུགས་གང་ཡིན་པ་ཅེས་བྱ་བ་ཡིན་ཏེ་སྲིད་པ་ལ་དགོངས་པ་ནི་རྒྱུའི་གཟུགས་བཞི་ཀ་ཚང་བ་ལས་འབྲས་བུའི་གཟུགས་སྐྱེ་བ་ནི་སྲིད་པ་ཙམ་ཡིན་གྱི་འབྱུང་བཞིའི་ཕྱོགས་གཅིག་ལ་བརྟེན་པས་ནི་ཁྱབ་བོ་ཞེས་བྱ་བའི་དོན་ཏོ། ། དེ་དག་དམིགས་པ་ཡོད་ཀྱི་མི་དམིགས་པ་མེད་པ་ལ་འབྱུང་བ་གཅིག་པ་ནི་ས་རྡོག་སྐམ་པོ་ལྟ་བུའོ། གཉིས་པ་ནི་དེ་ཉིད་གཤེར་བའོ། །
གསུམ་པ་ནི་དེ་ཉིད་དྲོས་པའོ། ། ཐམས་ཅད་པ་ནི་དེ་ཉིད་འདྲིལ་བའོ། ། རྒྱུར་བྱས་པའི་གཟུགས་ལའང་གཅིག་པ་ནི་འོད་ལྟ་བུའོ། ། གཉིས་པ་ནི་སྒྲ་དང་དྲི་དང་བཅས་པའི་རླུང་ལྟ་བུའོ། གསུམ་པ་ནི་དུ་བ་ལྟ་བུ་སྟེ་འདི་ནི་གཟུགས་དྲི་རེག་བྱ་དང་གསུམ་སྟེ་རེག་བྱ་ནི་ཡང་བའོ། ། ཡང་ན་དྲི་མེད་པའི་ཆུ་བཞིན་ནོ། ། བཞི་པ་ནི་བུ་རམ་ལྟ་བུའོ། ། ལྔ་པ་ནི་དེ་ཉིད་སྒྲ་དང་བཅས་པའོ། ། གསུམ་པ་རྡུལ་ཕྲ་རབ་གཏན་ལ་དབབ་པ་ནི་རྡུལ་ཕྲ་རབ་ཅེས་བྱ་བ་ཡིན་ཏེ། བརྗོད་པ་ནི་མདོ་ལས་སོ། །
ཉན་ཐོས་སྡེ་པས་བཏགས་པ་ལྟ་བུའི་ལུས་མེད་ཀྱང་བློས་ཕྱེ་བའི་ཆུང་མཐའ་ལ་རྡུལ་གྱི་རྣམ་གཞག་བྱེད་པ་ནི་གཅིག་ཏུ་འཛིན་པའི་འདུ་ཤེས་བཤིག་ནས་གཟུགས་རང་བཞིན་མེད་པར་ཤེས་པར་བྱ་བའི་ཕྱིར་རོ། ། དེའི་ཕྱིར་རྡུལ་ཕྲ་རབ་ནི་གྲུབ་མཐས་བཏགས་པ་ཁོ་ན་ཡིན་ནོ། ། སྡུག་བསྔལ་བསྲབས་མ་བསྲབས་ལ་འདོད་ཁམས་ནི་སྡུག་བསྔལ་ཐམས་ཅད་ཚང་བས་ཤིན་ཏུ་རྒྱས་པ་དང་། དགེ་བ་མ་བསགས་པས་སྡུག་བསྔལ་གྱི་གཉེན་པོ་མེད་པའི་ཕྱིར་མ་བསྲབས་པ་ཞེས་བྱ་སྟེ། དགེ་བའི་བག་ཆགས་ཀྱིས་མི་དགེ་བའི་བག་ཆགས་བཅོམ་ནས་སྡུག་བསྔལ་སྲབ་པར་བྱེད་དེ་བསྲབས་པའང་དེ་བཞིན་ནོ། ། འཇིག་རྟེན་པའི་ཆགས་བྲལ་ཞི་རགས་ཀྱི་དགེ་བ་བསགས་པ་རྣམས་བསྲབས་པ་ཡིན་པ་ནི་སྔ་མ་དང་འདྲ་ལ། མ་བསྲབས་པ་ཡིན་པ་ནི་གཏན་དུ་དེ་ལས་མ་གྲོལ་བའི་ཕྱིར་རོ། ། གཟུགས་ཁམས་པ་ནི་ཁམས་བར་མའང་ཡིན་ལ་ཐར་ཆ་མ་སྐྱེས་པས་མ་བསྲབས་པའང་ཡིན་ནོ། ། གཟུགས་མེད་པ་ནི་ཡུན་རིང་པོ་ཞིག་ཏུ་སྡུག་བསྔལ་མི་འབྱུང་ལ་རྩ་བ་མ་ཟད་པས་བསྲབས་ལ་མ་བསྲབས་པའོ། ། སློབ་པ་རྣམས་ཀྱི་ནི་སྡུག་བསྔལ་ཕལ་ཆེར་ཟད་པ་དང་།
མི་སློབ་པའི་སྲོག་གི་དབང་པོ་མ་འགགས་པའི་མིང་གཟུགས་ལ་སྡུག་བསྔལ་ཕྲ་མོ་ཙམ་ཡོད་པས་དེ་སྐད་དུ་བརྗོད་དོ། ། བསྲབས་པ་ཆེན་པོ་ཉེ་བར་གནས་པ་ནི་སྲིད་པར་སྐྱེས་ནས་རང་གཞན་གཉིས་ཀའི་སྡུག་བསྔལ་སེལ་བའི་ཕྱིར་ཏེ་སེམས་འགྲེལ་ལས། སེམས་ཅན་བསྐྱབ་པའི་བསམ་པས་འདི། ། སྲིད་པའི་འདམ་དུ་སྐྱེ་མོད་ཀྱི། ། འོན་ཀྱང་འདམ་གྱིས་པདྨ་བཞིན། ། སྲིད་པའི་སྐྱོན་གྱིས་གོས་པ་མེད། ། ཅེས་འབྱུང་བ་བཞིན་ནོ། ། འཆི་བའི་སྡུག་བསྔལ་གྱི་དོན་གྱི་སྤྱི་དོན་ལ་གསུམ་གྱི་དང་པོ་མཚན་ཉིད་ནི། ཚེ་འགག་པ་སྟེ་འཆི་བ་སླུ་བ་ལས། ཚེ་དང་དབང་པོ་རྣམས་དང་སེམས། །
འགག་པ་འཆི་བའི་མཚན་ཉིད་དེ། ། ཐབས་ཀྱིས་ཡུན་རིང་འཚོ་བ་ནི། ། འཆི་བ་སླུ་བ་ཞེས་བཤད་དོ། ། ཞེས་འབྱུང་བ་ཡིན་ནོ། ། གཉིས་པ་རྒྱུ་ལ་རང་གིས་འཆི་བ་ནི། ལྷ་རྩེད་མོས་མྱོས་པ་དང་ཡིད་ཀྱི་སྡང་བ་ཅན། གཉིས་དང་སངས་རྒྱས་རྣམས་སོ། ། གཞན་གྱིས་འཆི་བ་ནི་མངལ་དང་སྒོ་ང་བླུག་པའོ། ། གཉིས་ཀས་འཆི་བ་ནི་འདོད་ཁམས་པ་ཕལ་ཆེར་རོ། ། གཉིས་ཀས་མི་འཆི་བ་ནི་ཁམས་གོང་མ་གཉིས་དང་།
དམྱལ་བ་དང་། སྒྲ་མི་སྙན་པ་དང་། སྲིད་པ་ཐ་མ་པ་དང་སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་དང་། རྒྱལ་བས་ལུང་བསྟན་པ་དང་། རྒྱལ་བའི་ཐད་དུ་བཏང་བའི་ཕོ་ཉ་དང་། བྱང་ཆུབ་སེམས་དཔའི་རང་དང་ཡུམ་གཉིས་ཀ་དང་། འཁོར་ལོས་བསྒྱུར་བ་ལྷུམས་ན་ཡོད་པའི་ཡུམ་དང་། མཐོང་ལམ་སྒོམ་པ་ལ་ཞུགས་པའང་དེ་མ་ཐོབ་ཀྱི་བར་དང་། སྙོམས་འཇུག་གསུམ་ལ་ཞུགས་པའང་དེ་ལས་མ་ལངས་བར་དུ་མི་འཆིའོ། ། གསུམ་པ་རོ་ཡོད་མེད་ནི།
གཟུགས་མེད་དང་བརྫུས་སྐྱེས་ཐམས་ཅད་ལ་རོ་མེད་ལ་གཞན་ལ་ཡོད་དོ། ། ཀླུ་བརྫུས་སྐྱེས་མཁའ་ལྡིང་གིས་ཟ་བར་བཤད་པ་ནི་གསོན་གྱི་བར་ཁར་བཅུག་པ་ལ་དགོངས་པ་ཡིན་ནོ། ། གཞུང་དོན་ལ་དོན་ལྔའི་དང་པོ་འཆི་བའི་སེམས་ཀྱི་བྱེ་བྲག་ནི། འཆི་བས་སྡུག་བསྔལ་ལོ་ཞེས་བྱ་བས་སྟོན་ཏེ་རང་གཞན་གྱི་མཐུས་དགེ་མི་དགེ་ལ་སེམས་གསལ་བ་ནི་དེ་གཉིས་ཀྱི་འཆི་བ་ཡིན་ལ་སེམས་གསལ་རུང་མི་གསལ་རུང་རང་གཞན་གྱི་རྐྱེན་མ་ཚང་བས་དགེ་མི་དགེ་མངོན་དུ་བྱེད་མི་ནུས་པ་ནི་ལུང་མ་བསྟན་གྱི་འཆི་བ་ཡིན་ནོ། ། དོན་ནི་འདི་ཡིན་ཏེ་སེམས་གསུམ་པོ་འདི་ནི་སེམས་ཀྱི་རྒྱུ་བ་གསལ་བའི་ཚེ་འབྱུང་གི་འཆི་འཕོ་བ་ཉིད་ཀྱི་ཚེ་ནི་རྒྱུ་བ་མི་གསལ་བས་ལུང་མ་བསྟན་ཁོ་ན་ཡིན་ཏེ་དོན་གསང་ལས་ཐེག་པ་ཆེན་པོ་ལས་ནི་འཆི་བའི་སེམས་ཐམས་ཅད་མ་བསྒྲིབས་ལ་ལུང་མ་བསྟན་ཡིན་པར་བརྗོད་ན་ཞེས་གང་གསུངས་པ་ཡིན་ནོ། ། ཁམས་གསུམ་ལ་འདོད་ཆགས་དང་མ་བྲལ་བ་རྣམས་ལ་འཆི་བའི་སྔོན་རོལ་དུ་ཁམས་དང་ས་གང་དུ་སྐྱེ་བར་འགྱུར་བ་དེ་ལ་ཀུན་ནས་ཆགས་པ་འབྱུང་ངོ་། ། གང་ཡང་ཕྱིར་མི་འོང་ལ་ཉོན་མོངས་པའི་སེམས་དེ་མེད་དེ་གཉེན་པོ་སྟོབས་ཆེ་བའི་ཕྱིར་རོ་ཞེས་འབྱུང་བ་དེ་ནི་ས་གང་ལ་འདོད་ཆགས་དང་བྲལ་བ་ས་དེ་སའི་དོན་དུ་གཉེར་བ་མི་འབྱུང་བ་ལ་དགོངས་པ་ཡིན་ནོ། ། གོང་མ་འོག་མར་སྐྱེ་བ་ལའང་དེ་ཉིད་ཡིན་ཏེ་དོན་གསང་ལས་ས་འོག་མ་ལ་རྒྱས་པར་འགྱུར་རོ་ཞེས་འབྱུང་བ་ཡིན་ནོ། ། གོང་མ་ལ་འོག་མའི་ཉོན་མོངས་པ་མངོན་དུ་མི་འགྱུར་བར་བཤད་པ་ནི་དེ་ལས་མ་ཉམས་པ་ལ་བཤད་པ་ཡིན་ནོ། ། འདིར་ནི་དེ་ཉམས་ནས་གང་དུ་སྐྱེ་འགྱུར་གྱི་སེམས་སུ་གྱུར་པའི་ཕྱིར་རོ། །
གཞན་དུ་ན་ཁམས་དང་ས་གཞན་གྱི་ཉོན་མོངས་པས་གཞན་གྱི་སྐྱེ་བ་ལེན་པར་འགྱུར་བ་ནི་བཟློག་དཀའ་འོ། ། འདིས་ནི་མདོ་སྡེ་པ་འོག་མ་གོང་མར་སྐྱེ་བའི་སྲིད་པ་འགྲུབ་པར་བྱེད་པའི་སེམས་ཉོན་མོངས་པ་ཅན་ནི་འོག་ས་བ་ཉིད་ཡིན་ནོ་ཞེས་ཟེར་བ་དེའང་བསལ་བ་ཡིན་ནོ། ། གཉིས་པ་འཆི་བ་ན་དྲོད་ཡལ་ཚུལ་ནི། དགེ་བ་བྱེད་པའི་ཞེས་བྱ་བས་སྟོན་ཏེ་དྲོད་གང་ནས་བསྡུས་པ་ནས་ཀུན་གཞི་བསྡུས་ནས་གང་ནས་ཡལ་བ་ནས་ཀུན་གཞི་འཕོ་བ་ཡིན་ནོ། ། ཀུན་གཞི་སྨད་ནས་འཕོས་ན་ངན་འགྲོ་དང་། སྟོད་ནས་འཕོས་ན་མཐོ་རིས་སམ་སྲིད་པ་མི་ལེན་ཏོ། ། མཛོད་ལས། འོག་མི་ལྷར་འགྲོ་མིར་སྐྱེ་རྣམས། ། རིམ་གྱིས་འཆི་ན་རྐང་མཐིལ་དང་། ། ལྟེ་བ་སྙིང་ཀར་ཡིད་འཆི་འཕོ། །
ཞེས་འབྱུང་བ་དེ་ནི་ཐེག་ཆུང་བའི་ལུགས་བརྗོད་པ་ཡིན་ནོ། ། གསུམ་པ་ནི་ཤི་ནས་བར་དོའི་སྲིད་པ་འགྲུབ་ཚུལ་གྱི་སྤྱི་དོན་ལ་དང་པོ་ངོ་བོ་ནི། མཛོད་ལས། འདིར་གང་འཆི་དང་སྐྱེ་བ་ཡི། ། སྲིད་པའི་བར་དུ་འབྱུང་བའོ། ། བགྲོད་པའི་ཡུལ་དུ་མ་ཕྱིན་ཕྱིར། ། སྲིད་པ་བར་མ་བྱུང་བ་མིན། ། ཞེས་འབྱུང་བས་སྐྱེ་འཆི་གཉིས་ཀྱི་བར་ན་གནས་པའི་སྐྱེ་བ་ཡིན་ནོ། ། གཉིས་པ་དབྱེ་བ་ནི། རིགས་དྲུག་གི་བར་དོ་དྲུག་གམ། །
འདོད་གཟུགས་ཀྱི་བར་དོ་གཉིས་སོ། ། གསུམ་པ་སྒྲུབ་བྱེད་ནི། ཕལ་ཆེན་སྡེ་པ་ལ་སོགས་པ་འཆི་སྲིད་འགགས་མ་ཐག་ཏུ་སྐྱེ་སྲིད་འབྱུང་བས་བར་སྲིད་མེད་དོ་ཞེས་ཟེར་རོ། ། དེ་སྒྲུབ་པ་ལ་རིགས་པ་དང་ལུང་གཉིས་ལས་དང་པོ་ནི། འབྲུའི་རྒྱུན་དང་ཆོས་མཐུན་ཕྱིར། ། སྲིད་པ་ཆད་ལས་འབྱུང་བ་མིན། ། རྒྱུན་གྱིས་འཇུག་པའི་ཆོས་རྣམས་ནི། རྒྱུན་མི་འཆད་པས་ཡུལ་གཞན་དུ་འབྱུང་བ་མཐོང་སྟེ། དཔེར་ན་འབྲུའི་རྒྱུན་ལྟ་བུའོ་ཞེས་བྱ་བ་དང་། རྒྱུན་ཆད་ནས་འབྱུང་བ་གཟུགས་བརྙན་ལྟ་བུ་ཡང་ཡོད་དོ་ཞེ་ན།
དེ་བློ་འཁྲུལ་པ་ལ་སྣང་བ་ཡིན་གྱི་གཟུགས་སུ་མ་གྲུབ་པས་གཟུགས་རྒྱུན་ཆད་ནས་འབྱུང་བའི་དཔེར་མི་རུང་སྟེ་མི་འདྲ་བའི་ཕྱིར་རོ། ། ཞེས། གཟུགས་བརྙན་མ་གྲུབ་ཕྱིར་བ་དང་། ། མི་འདྲའི་ཕྱིར་ན་དཔེ་མ་ཡིན། ། ཞེས་སྒྲུབ་པར་མཛད་དོ། ། འདི་ལ་རྒྱུན་གྱིས་འཇུག་པ་ཐམས་ཅད་རྒྱུན་མི་འཆད་པར་སྒྲུབ་མི་ནུས་ཏེ་གཉིད་མཐུག་པོ་ལོག་པའི་ཚེ་ཡིད་ཤེས་ཀྱི་རྒྱུན་འཆད་པ་ལ་སོགས་པ་མཐོང་བའི་ཕྱིར་རོ། ། གཟུགས་རྒྱུན་གྱིས་འཇུག་པའང་རྒྱུན་མི་འཆད་པར་སྒྲུབ་མི་ནུས་ཏེ་གཟུགས་མེད་དུ་སྐྱེ་བའི་ཚེ་དེ་རྒྱུན་འཆད་པའི་ཕྱིར་ཏེ་དེ་མདོ་ལས་འབྱུང་བ་ཆེན་པོ་བཞི་ནི་གཟུགས་མེད་དུ་འགག་གོ་ཞེས་འབྱུང་བའི་ཕྱིར་རོ། ། འབྲུའི་རྒྱུན་ཡང་གཟུགས་རྒྱུན་མི་ཆད་པའི་དཔེར་མི་འགྲུབ་སྟེ་མེས་བསྲེགས་ནས་ཐལ་བ་རླུང་གིས་གཏོར་ནས་རྒྱུན་འཆད་པའི་ཕྱིར་རོ། ། དེ་ལྟ་བས་ན་འདིས་དེ་གཉིས་ཀྱི་བར་ན་གནས་པའི་སྲིད་པ་ནི་སྒྲུབ་མི་ནུས་ལ། སྲིད་པ་གཉིས་བར་མེད་པར་འབྲེལ་བ་ནི་ཁོ་ཉིད་ཀྱང་འདོད་པས་གྲུབ་པ་ལ་སྒྲུབ་པར་འགྱུར་རོ། །
དེས་ན་འདི་ལུང་ཉིད་ཀྱིས་བསྒྲུབ་པར་བྱ་སྟེ། སྲིད་པ་བདུན་སྟོན་པའི་མདོ་ལས། སྲིད་པ་ནི་བདུན་སྟེ་འགྲོ་བ་ལྔའི་སྲིད་པ་ལྔ་དང་། ལས་ཀྱི་སྲིད་པ་དང་སྲིད་པ་བར་མའོ་ཞེས་བྱ་བ་དང་། གནས་གསུམ་མངོན་དུ་གྱུར་པས་མའི་མངལ་དུ་བུ་འཆགས་པ་འགྱུར་ཏེ། མ་རུང་ཞིང་ཟླ་མཚན་དང་ལྡན་པ་དང་། ཕ་མ་ཆགས་པར་གྱུར་ཅིང་ཕྲད་པ་དང་། དྲི་ཟ་ཡང་གནས་པར་གྱུར་ནའོ་ཞེས་བྱ་བ་དང་། རྔ་ལེན་གྱི་བུའི་མདོ་ལས། ཁྱོད་ཀྱི་དྲི་ཟ་ཉེ་བར་གནས་པ་གང་ཡིན་པ། །
འདི་རྒྱལ་རིགས་སམ། བྲམ་ཟེའམ། རྗེའུའི་རིགས་སམ་དམངས་རིགས་སམ། འོན་ཏེ་ཤར་ཕྱོགས་ནས་འོང་པ་ཞིག་གམ། འོན་ཏེ་ལྷོ་དང་ནུབ་དང་བྱང་ནས་འོངས་པ་ཞིག་ཤེས་སམ། ཞེས་བྱ་བ་དང་། ཕྱིར་མི་འོང་བ་ནི་ལྔ་སྟེ་བར་མ་དོ་དང་། སྐྱེས་ནས་དང་མངོན་པར་འདུ་བྱེད་པ་མེད་པ་དང་། བྱེད་པ་དང་བཅས་པར་མྱ་ངན་ལས་འདའ་བ་དང་། གོང་དུ་འཕོ་བའོ་ཞེས་བྱ་བ་དང་།
སྐྱེས་བུ་དམ་པའི་འགྲོ་བ་བདུན་གྱི་མདོ་ལས་བར་མ་དོར་འདའ་བ་གསུམ་བཤད་པ་དེ་ཡིན་ནོ། ། བཞི་པ་འགལ་བ་སྤང་བ་ནི། མདོ་ལས། བྲམ་ཟེ་ན་ཚོད་ཁྱེར་ཟིན་རྒ་བ་དང་། ། ན་བ་ཡིན་ཏེ་གཤིན་རྗེའི་དྲུང་དུ་ཕྱིན། ། བར་ན་ཁྱོད་ཀྱི་གནས་ཀྱང་ཡོད་མིན་ཞིང་། ། ཁྱོད་ཀྱི་ལམ་རྒྱགས་ཀྱང་ནི་ཡོད་མ་ཡིན། ། ཞེས་གསུངས་པ་དེ་ཇི་ལྟར་དྲང་ཞེ་ན། མིའི་ནང་དུ་གནས་སུ་མེད་པ་ལ་དགོངས་པ་ཡིན་ནོ། ། མཚམས་མེད་ལྔ་བྱས་ན་ཤི་མ་ཐག་ཏུ་དམྱལ་བར་སྐྱེའོ་ཞེས་བཤད་པ་དེ་ཇི་ལྟར་དྲང་ཞེ་ན།
འགྲོ་བ་གཞན་གྱིས་མ་ཆོད་པ་ལ་དགོངས་ཏེ། སྒྲ་ཇི་བཞིན་པར་རྟོག་ན་ལྔ་ཚོགས་པ་བྱ་དགོས་པ་དང་གསོན་པོའི་ཚེ་ཉིད་དམྱལ་བར་འགྲོ་བར་བཤད་དགོས་པའི་ཕྱིར་རོ། ། གང་ཡང་ལུང་འཁོར་ལོ་བྱེ་བའི་གཞི་ལས། ལྷས་བྱིན་ལུས་དེ་ཉིད་ཀྱིས་དམྱལ་བར་སོང་བ་དང་། བདུད་སུན་འབྱིན་བྱེད་ཀྱང་དེ་ལྟར་སོང་བར་བཤད་པ་དེ་ནི་གསོན་པོའི་ལུས་མེས་བསྐོར་ཏེ་ཤི་ནས་སྲིད་པ་བར་མ་ནས་སོང་བ་ལ་དགོངས་པ་ཡིན་ཏེ་ལས་ཤིན་ཏུ་དྲག་པོའི་མཐོང་ཆོས་ནི་ཚེ་དེ་ཉིད་དང་། སྐྱེས་ནས་མྱོང་འགྱུར་ཕྱི་མར་སྨིན་པའི་ཕྱིར་རོ། ། ས་གས་པའི་སེར་ག་ནས་དམྱལ་བར་སོང་ངོ་ཞེས་འབྱུང་བ་དེ་ནི་སྤྲུལ་པ་ཡིན་ཏེ་བསྡུ་བ་ལས་འགྲོ་བ་གང་ཡང་རུང་བའི་ལུས་མ་སྤངས་པར་གཞན་གྱི་ཐོབ་པར་འགྱུར་བ་དེ་ནི་གནས་མེད་དོ་ཞེས་འབྱུང་བའི་ཕྱིར་རོ། ། གཞུང་གི་དོན་ལ་བཞི་ཡོད་པའི་དང་པོ་ཁ་དོག་ལ་སོགས་པ་བཤད་པ་ལ་དེ་ལ་ཞེས་བྱ་བས་ནི་ངན་འགྲོ་དང་མཐོ་རིས་ཀྱི་བར་དོའི་རང་གི་ལུས་དང་སེམས་ཀྱི་སྣང་བའི་ཁ་དོག་གཉིས་ཚིག་གཉིས་ཀྱིས་རིམ་པ་བཞིན་སྟོན་ནོ། ། བར་དོའི་ཞེས་བྱ་བས་ནི་ཁམས་གང་ན་ཡོད་པ་སྟོན་ཏེ་བར་དོ་ནི་གཟུགས་ཅན་ཡིན་པས་གཟུགས་མེད་དུ་སྐྱེ་བ་མེད་དེ་དེར་སྐྱེ་བས་གཟུགས་འཕེན་མི་ནུས་པའི་ཕྱིར་རོ། ། དེ་ནས་ཤི་འཕོས་ཏེ་འོག་མ་གཉིས་སུ་སྐྱེ་བ་ལ་ཡོད་དེ་འོག་མ་གཉིས་སུ་སྐྱེ་བའི་ལས་ནི་གཟུགས་སྐྱེད་བྱེད་ཡིན་པའི་ཕྱིར་རོ། །
དེ་ནི་ཞེས་བྱ་བས་ནི་མིང་གི་རྣམ་གྲངས་སྟོན་ཏེ་ཡིད་ལས་བྱུང་བ་ནི་ཁུ་ཁྲག་དང་དྲོད་གཤེར་ལ་སོགས་པ་ལས་མ་བྱུང་བར་སེམས་ཙམ་ལས་བྱུང་བ་རྫུས་སྐྱེས་སོ། ། དྲི་ཟ་ཞེས་བྱ་བ་ནི་དབང་ཆུང་བ་རྣམས་དྲི་མི་ཞིམ་པ་ཟ་ལ། དབང་ཆེ་བ་ནི་དྲི་ཞིམ་པ་ཟའོ། ། དེ་བཞིན་དུ་སྐྱེ་བའི་སྲིད་པ་ཚོལ་བས་ན་སྲིད་ཚོལ་དང་། དེ་མངོན་པར་འགྲུབ་པར་བྱེད་པས་ན་མངོན་འགྲུབ་ཅེས་ཀྱང་རྣལ་འབྱོར་སྤྱོད་པའི་ས་ལས་བཤད་དོ། ། གཉིས་པ་ཚེ་ཚད་ལ་སོགས་པ་བཤད་པ་ལ་དེ་ལྟར་ཐོགས་ན་ཞེས་བྱ་བས་ནི་ཚེ་ཚད་སྟོན་ཏེ་ཚུན་ཆད་ནི་དྲུག་ལ་སོགས་པའོ། ། འདི་ནི་བཙུན་པ་དབྱིག་གཉེན་ཀྱང་འདོད་དོ། ། གཞན་དག་ནི་བདུན་ཕྲག་བདུན་དང་། བཙུན་པ་དཔལ་ལེན་ནི་སྐྱེ་བ་མ་རྙེད་ཀྱི་བར་དུ་གནས་པར་འདོད་དོ། ། བྱེ་བྲག་ཏུ་སྨྲ་བ་ནི་འདི་སྲིད་པ་ཚོལ་བ་ཡིན་པས་དུས་ཐུང་ངུར་གནས་ཏེ་ཡུལ་དེར་སྐྱེ་མ་ནུས་ན་ཡུལ་གཞན་དུ་སྐྱེའོ་ཞེས་ཟེར་རོ། །
གཞན་དག་ན་རེ་བ་ལང་ནི་དབྱར་འཁྲིག་པ་མང་ལ། ཁྱི་ནི་སྟོན་དང་། དོམ་ནི་དགུན་དང་། རྟ་ནི་སོས་དང་། བ་མེན་དང་ལྕེ་སྤྱང་དང་། བོང་བུ་དང་དྲེད་མོ་རྣམས་ནི་དུས་མེད་པས་གཅིག་ཏུ་སྐྱེ་མ་ནུས་ནའང་དེ་དང་འདྲ་བ་གཞན་དུ་སྐྱེ་སྟེ། བ་ལང་བ་མེན་དང་། ཁྱི་ལྕེ་སྤྱང་དང་། རྟ་བོང་བུ་དང་། དོམ་དྲེད་དུ་སྐྱེའོ་ཞེས་ཟེར་ཏེ་དེ་ནི་འཕེན་པ་གཅིག་པ་ལ་མི་རུང་ངོ་། །
སློབ་དཔོན་རྒྱལ་བའི་སྲས་ནི་ཞག་བདུན་གྱིས་སྐྱེ་བ་མ་རྙེད་ན་དེའི་ཚེ་ཤི་འཕོས་ཏེ་ཡང་བར་སྲིད་ཉིད་འགྲུབ་བོ་ཞེས་ཟེར་རོ། ། དེ་ལྟར་ལན་བདུན་བྱས་ནས་ཇི་སྟེ་ན་ལྡོག་གོ་ཞེས་བྱ་བས་ནི་གཞན་གཞན་དུ་ལྡོག་པ་སྟོན་སྟེ་གསང་སྔགས་ཀྱི་ཆོ་ག་ཟབ་མོའམ། ལོག་ལྟ་ལ་སོགས་པའི་སྟོབས་ཀྱིས་ཏེ་བསམ་གཏན་བཞི་པའི་དཔེ་མཁྱུད་ཀྱི་མདོ་ལས་དགེ་སློང་གཅིག་བསམ་གཏན་བཞི་པའི་སེམས་ཐོབ་པས་དགྲ་བཅོམ་དུ་རློམས་ཏེ་ཤི་ནས་བཞི་པའི་བར་དོ་གྲུབ་པ་ན་དགྲ་བཅོམ་མི་བདེན་ཞེས་ལོག་ལྟས་སྐུར་པ་བཏབ་པས་དེ་དམྱལ་བའི་བར་དོར་ལོག་པར་བཤད་པ་བཞིན་ནོ། ། འོ་ན་ལོག་ལྟ་དེ་མི་དགེ་བའི་ལོག་ལྟ་ཡིན་ནམ་བསྒྲིབས་ལ་ལུང་མ་བསྟན་གྱི་ལོག་ལྟ་ཡིན། དང་པོ་ནི་མ་ཡིན་ཏེ་དེ་གོང་མ་ན་མེད་པའི་ཕྱིར་རོ། ། གཉིས་པ་ཡང་མི་རུང་སྟེ་དེས་དམྱལ་བའི་བར་སྲིད་འགྲུབ་མི་ནུས་པའི་ཕྱིར་དོན་དེས་ན། རྣམ་པར་དཔྱོད་པ་ལ་ཞུགས་པ་ཁྱོད་ཉོན་ཅིག འདི་ལ་ཁ་ཅིག་ན་རེ་དེ་བསྒྲིབས་ལ་ལུང་མ་བསྟན་ཡིན་ལ་དེ་ཉིད་ཀྱིས་སྐྱེ་བ་ནི་མ་ཡིན་གྱི་དེས་དེར་སྐྱེ་བའི་ལས་ཀྱི་བག་ཆགས་གསོས་བཏབ་པས་སྐྱེ་བ་ཡིན་ནོ་ཞེས་ཟེར་བ་དེ་ནི་རིགས་པ་མ་ཡིན་ཏེ་ཐར་པ་ལ་སྐུར་པ་འདེབས་པའི་ལོག་ལྟ་ལ་ལུང་མ་བསྟན་མི་སྲིད་པའི་ཕྱིར་རོ། ། དེས་ན་ལོག་ལྟ་ནི་མི་དགེ་བ་ཡིན་མོད་ཀྱི་དེའི་ཚེ་བསམ་གཏན་གྱི་སེམས་ལས་ཉམས་པས་སྐྱོན་དེ་དག་མེད་དེ་ལྷ་ཚེ་རིང་པོ་ལའང་ཉམས་པ་ལའང་ལོག་ལྟ་སྐྱེ་བ་བཞིན་ནོ། ། གལ་ཏེ་ཡང་གོང་མ་གཉིས་མི་གཡོ་བའི་ལས་མ་ཡིན་པར་འགྱུར་རོ་ཞེ་ན།
འདི་ལ་ཁ་ཅིག་ན་རེ་དེའི་རྒྱུད་ལ་དམྱལ་བའི་ནི་སྐྱེས་ནས་མྱོང་འགྱུར་གྱི་ལས་ཡོད་ལ། བཞི་པའི་ནི་ལན་གྲངས་གཞན་ལ་མྱོང་འགྱུར་གྱི་ལས་ཡོད་པས་དེས་དེ་གཡོས་པ་མ་ཡིན་ནོ་ཟེར་མོད་ཀྱི། འོན་ཀྱང་དེ་མ་ཉམས་ན་མི་གཡོ་བ་ཡིན་མོད་ཀྱི་དེའི་ཚེ་ཉམས་པས་སྐྱོན་མེད་དོ། ། གསུམ་པ་ལས་གསོག་པ་ལ་སོགས་པ་བཤད་པ་ལ་དེ་ན་གནས་པ་ནའང་ལས་སོགས་སོ་ཞེས་བྱ་བ་ནི་སྔོན་གྱི་བག་ཆགས་སམ་བདུན་ཚིགས་ལ་སོགས་པའི་རྐྱེན་གྱིས་དེར་ཡང་དགེ་སྡིག་གི་ལས་བྱེད་པ་ཡིན་ནོ། ། སྐལ་བ་མཉམ་པའི་སེམས་ཅན་རྣམས་ཀྱང་མཐོང་ངོ་ཞེས་བྱ་བ་ནི་གང་དག་སྔོན་དགེ་མི་དགེ་ལྷན་ཅིག་ཏུ་སྤྱད་པ་དེ་དག་རྨི་ལམ་གྱི་ཚོད་ཙམ་དུ་མཐོང་ངོ་། ། ཁ་ཅིག་ན་རེ་ལྷའི་སྲིད་པ་བར་མས་ནི་ཐམས་ཅད་མཐོང་ངོ་། ། ངན་སོང་གསུམ་དང་མིའི་སྲིད་པ་བར་མས་ནི་གོང་མ་གོང་མ་མ་གཏོགས་པ་མཐོང་ངོ་ཞེས་ཟེར་རོ། ། དེ་ཉིད་ནི་སྲིད་པ་བར་མ་རིགས་མཐུན་དང་ལྷའི་མིག་གི་མངོན་ཤེས་ཀྱིས་མཐོང་གི་རྒྱལ་ཆེན་རིགས་བཞི་ལ་སོགས་པའི་སྐྱེ་ཐོབ་ཀྱི་ལྷའི་མིག་གིས་ནི་མི་མཐོང་སྟེ་རིགས་མཐུན་ལྷ་མིག་དག་པས་མཐོང་ཞེས་འབྱུང་བ་ཡིན་ནོ། ། མོ་དང་རྨི་ལམ་མཁན་གྱིས་ཀྱང་རང་མཚན་མི་མཐོང་མོད་ཀྱི་ལྷའི་མིག་དང་རྗེས་མཐུན་ཐོབ་པས་རྣམ་པ་ཙམ་མཐོང་བ་ཡིན་ནོ། ། བཞི་པ་བྱད་གཟུགས་ལ་སོགས་པ་བཤད་པ་ལ་གང་དུ་སྐྱེ་བར་འགྱུར་བ་དེའི་བྱད་གཟུགས་སོ་ཞེས་བྱ་བ་ནི་ལས་གང་གིས་འགྲོ་བ་གང་འཕེན་པ་དེ་ཉིད་ཀྱིས་དེ་འགྲུབ་པར་བྱ་བའི་ཕྱིར་དེའི་སྲིད་པ་བར་མ་ཡང་འཕེན་ཏེ་དེ་ནི་འཕེན་པ་གཅིག་པའི་ཕྱིར།
སྔོན་དུས་སྲིད་འབྱུང་ཤ་ཚུགས་ཅན་ཞེས་འབྱུང་བ་ཡིན་ནོ། ། སྲིད་པ་ནི་(Eསྐྱེ་བ་དང་འཆི་བ་དང་བར་དོ་དང་སྔོན་དུས་)ཀྱི་(Dསྲིད་པ་བཞི་)ལས་སྔོན་དུས་ཀྱི་སྲིད་པ་ནི་སྐྱེས་ནས་མ་ཤིའི་བར་རོ། ། འབྱུང་བར་འགྱུར་བའི་སྔོན་དུས་ཀྱི་སྲིད་པའི་ཤ་ཚུགས་ཅན་ཞེས་ཚིག་སྦྱར་རོ། ། འོ་ན་དམྱལ་བའི་བར་དོ་འགྲོ་བ་གཞན་གྱི་མངལ་དུ་གྲུབ་ན་མངལ་འཚིག་པར་འགྱུར་རོ་ཞེ་ན། མི་འགྱུར་ཏེ་བལྟར་མི་རུང་བ་ལྟར་རེག་ཏུ་ཡང་མི་རུང་བའི་ཕྱིར་རོ། ། དེ་བཞིན་དུ་བར་དོ་དུ་མ་ལྷན་ཅིག་ཏུ་གནས་ཀྱང་མི་འཚིགས་ཏེ་མི་རེག་ཅིང་མི་འཚིགས་པའི་ལས་ཡོད་པའི་ཕྱིར་རོ། ། བོང་ཚོད་ནི་མིའི་བར་དོ་ལོ་ལྔའམ་དྲུག་ལོན་པ་ཙམ་ཡིན་ལ་བྱང་ཆུབ་སེམས་དཔའ་ནི་གཞོན་ནུ་ཐོར་བུ་ལྟ་བུ་མཚན་དཔེ་དང་བཅས་པ་ཡིན་ནོ། ། ཡུམ་གྱི་རྨི་ལམ་དུ་གླང་པོ་ཆེའི་ཕྲུ་གུ་དཀར་པོ་ཞུགས་པར་གཟིགས་པ་ནི་དཀར་པོའི་ཆོས་ཀྱི་རང་བཞིན་དུ་གནས་པ་ལ་སོགས་པའི་མཚན་མ་སྟོན་པ་ཡིན་ཏེ། དཔེར་ན་རྒྱལ་པོ་ཀྲི་ཀིས་གླང་པོ་ཆེ་དང་ཁྲོན་པ་དང་ཕྱེ་དང་ཙན་དན་དང་ཚལ་དང་གླང་པོ་ཆེའི་ཕྲུ་གུ་དང་། སྤྲེའུ་གཉིས་དང་རས་ཡུག་དང་འཐབ་མོ་ཞེས་བྱ་བའི་རྨི་ལམ་བཅུ་མཐོང་བར་མ་ག་དྷ་བཟང་མོའི་རྟོགས་པ་བརྗོད་པ་ལས་གསུངས་པ་བཞིན་ནོ། །
ལྷའི་བར་སྲིད་ནི་བོང་ཚོད་རྫོགས་པ་དང་། ངོ་ཚ་ཤེས་པས་གོས་དང་བཅས་པར་འབྱུང་ངོ་། ། བྱང་ཆུབ་སེམས་དཔའ་ཡང་གོས་དང་བཅས་པ་ཡིན་ནོ། ། དགེ་སློང་མ་དཀར་མོ་ཡང་གོས་དང་བཅས་པ་དང་། དེས་དཀྲིས་ནས་སྲེག་པའི་བར་དུ་ཡིན་ནོ། ། འདོད་ཁམས་པ་གཞན་ནི་ངོ་ཚ་མེད་པས་གཅེར་བུ་ཡིན་ནོ། ། འགྲོ་བ་ལ་ཞེས་བྱ་བ་ལ་སོགས་པས་ནི་འདི་སྟོན་ཏེ་སྐྱེ་གནས་དང་དཀོན་མཆོག་གི་རྟེན་དང་རྡོ་རྗེའི་གདན་མ་ཡིན་པ་ལ་ཡིད་ཀྱིས་བསམས་པ་ཙམ་གྱིས་ཕྱིན་ནོ། ། དེ་ལ་ལྷའི་བར་སྲིད་ནི་སྟན་ལས་ལྡང་བཞིན་དུ་གྱེན་དུ་འགྲོའོ། ། མི་དང་དུད་འགྲོ་དང་ཡི་དྭགས་རྣམས་ཀྱི་ནི་དེ་དག་ཉིད་བཞིན་ནོ། ། དམྱལ་བ་ནི་སྤྱི་ཚུགས་སུ་འགྲོ་སྟེ།
ཡང་དག་སྡོམ་དང་དཀའ་ཐུབ་ཅན། ། དྲང་སྲོང་རྣམས་ལ་སྐུར་འདེབས་པ། ། དེ་དག་སྤྱིའུ་ཚུགས་དག་ཏུ། ། དམྱལ་བ་དག་ཏུ་ལྟུང་བར་འགྱུར། ། ཞེས་འབྱུང་བའི་ཕྱིར་རོ། ། རྫུ་འཕྲུལ་ནི་ལས་དང་སྔགས་དང་ཏིང་ངེ་འཛིན་ལས་སྐྱེས་པ་གསུམ་གྱི་དང་པོ་ཡིན་ལ། སངས་རྒྱས་རྣམས་དང་རྡོ་རྗེ་ལ་སོགས་པས་ཀྱང་མི་བཟློགས་པས་ལྕགས་ཀྱི་ཐུ་ལུམ་གྱི་བར་ནས་ཀྱང་སྲིན་བུ་འབྱུང་ངོ་ཞེས་གྲག་སྟེ་མཛོད་ལས། ལས་ཀྱི་རྫུ་འཕྲུལ་ཤུགས་དང་ལྡན། ། དབང་པོ་ཀུན་ཚང་ཐོགས་མེད་ལྡན། ། མི་ཟློག་དེ་ནི་དྲི་ཟའོ། །
ཞེས་འབྱུང་བ་ཡིན་ནོ། ། བཞི་པ་དེ་སྐྱེ་གནས་སུ་འཇུག་ཚུལ་ལ་དང་པོ་དོན་དངོས་ནི། སྲང་མདོའི་ཞེས་བྱ་བས་སྟོན་ཏེ་བར་དོ་འཆི་འཕོ་ཞིང་དགག་པ་དང་སྐྱེ་གནས་སུ་ཉིང་མཚམས་སྦྱོར་བ་དུས་མཉམ་པ་ལ་བརྗོད་དོ། ། དེ་ཉིད་གསལ་བར་སྟོན་པ་ནི་བར་མ་དོའི་ཞེས་བྱ་བ་ཡིན་ནོ། ། སྐྱེ་གནས་ལ་འདོད་ཆགས་སྐྱེད་པ་ནི་དེ་ལས་ཀྱི་མཐུ་ལས་བྱུང་བའི་མིག་གིས་རང་གི་སྐྱེ་བའི་ཡུལ་ཐག་རིང་པོ་ན་འདུག་པ་མཐོང་སྟེ་ཕ་མ་ཉལ་པོ་བྱེད་པ་ལ་ཕོ་ཞིག་ཡིན་ན་མ་ལ་ཕོའི་འདོད་ཆགས་སྐྱེའོ། ། མོ་ཡིན་ན་ཕ་ལ་མོའི་འདོད་ཆགས་སྐྱེའོ། ། བཟློག་པ་ལ་ཁོང་ཁྲོ་སྐྱེ་སྟེ་གདགས་པ་ལས། དེའི་ཚེ་དྲི་ཟ་ལ་སེམས་གཉིས་ལས་རྗེས་སུ་ཆགས་པ་དང་ཁོང་ཁྲོ་བ་དང་ལྡན་པའི་སེམས་གང་ཡང་རུང་བ་ཞིག་མངོན་དུ་གྱུར་པ་ཡིན་ནོ་ཞེས་འབྱུང་བ་ཡིན་ནོ། ། དེ་ནས་ཀུན་ནས་ཉོན་མོངས་པའི་བློས་སྐྱེ་གནས་སུ་འགྲོ་སྟེ་མཛོད་ལས། བློ་ནི་ཕྱིན་ཅི་ལོག་གྱུར་ཏེ། །
རྩེ་དགས་འགྲོ་བའི་ཡུལ་དུ་འགྲོ། ། ཞེས་བྱ་བ་དང་། བདག་མེད་ཕུང་པོ་ཙམ་ཉིད་དོ། ། ཉོན་མོངས་ལས་ཀྱིས་མངོན་འདུས་བྱས། ། སྲིད་པ་བར་མའི་རྒྱུན་གྱིས་ན། ། མར་མེ་བཞིན་དུ་མངལ་དུ་འགྲོ། ། ཞེས་འབྱུང་བ་ཡིན་ནོ། ། དེ་ནི་རེ་ཤིག་མངལ་སྐྱེས་དང་སྒོང་སྐྱེས་ཀྱི་དབང་དུ་བྱས་པ་ཡིན་ནོ། ། སྐྱེ་གནས་གཞན་ནི་དྲི་དང་གནས་ལ་མངོན་འདོད་གཞན་ཅེས་འབྱུང་ངོ་། ། དེའི་དོན་ནི་འདི་ཡིན་ཏེ་དྲོད་གཤེར་ལས་སྐྱེ་ན་སྐྱེ་གནས་སུ་དྲི་འདོད་པས་འགྲོའོ། །
བརྫུས་ཏེ་སྐྱེ་ན་སྐྱེ་གནས་སུ་གནས་འདོད་པས་འགྲོའོ། ། དམྱལ་བ་དག་ཇི་ལྟར་གནས་འདོད་ཅེ་ན། ཚ་དམྱལ་ནི་རླུང་དང་ཆར་པ་དྲག་པོས་ཉེན་ནས་མེ་འབར་བ་མཐོང་སྟེ་དྲོ་བ་འདོད་པས་རྒྱུག་གོ ། གྲང་དམྱལ་ནི་རླུང་ཚ་བ་དང་། ཉི་མ་དང་མེས་ཉེན་ནས་བསིལ་བ་མཐོང་སྟེ་དེ་འདོད་པས་རྒྱུག་གོ ། སྔོན་གྱི་སློབ་དཔོན་དག་ན་རེ་སྔོན་ལས་བསགས་པའི་གསད་བྱ་དང་འདོད་པ་བསྟེན་བྱ་ལ་སོགས་པ་མཐོང་ནས་རྒྱུག་གོ་ཞེས་ཟེར་རོ། ། གཉིས་པ་མངལ་དུ་འཇུག་པའི་དབྱེ་བ་ནི། མཛོད་ལས་བཞི་གསུངས་ཏེ་གཅིག་ནི་ཤེས་བཞིན་དུ་འཇུག་གོ ། གཞན་ནི་གནས་པ་ཡང་གཞན་ནི། ། འབྱུང་བའང་གཞན་ནི་ཐམས་ཅད་རྨོངས། །
སྒོ་ང་ལས་སྐྱེས་རྟག་ཏུའོ། ། ཞེས་འབྱུང་ངོ་། ། དེ་དག་ནི་འཁོར་ལོས་བསྒྱུར་བ་དང་། རང་སངས་རྒྱས་དང་། རྫོགས་པའི་སངས་རྒྱས་དང་། དེ་དག་ལས་གཞན་པ་རྣམས་ཡིན་ཏེ་མངལ་དུ་འཇུག་པ་གསུམ་དག་སྟེ། འཁོར་ལོས་བསྒྱུར་དང་རང་འབྱུང་ངོ་། ། ལས་སམ་ཡེ་ཤེས་སམ་གཉིས་ཀ། ། རྒྱ་ཆེའི་ཕྱིར་ན་གོ་རིམ་བཞིན། ། ཞེས་འབྱུང་བ་ཡིན་ནོ། །
ལས་ནི་བསོད་ནམས་རྒྱ་ཆེན་ནོ། ། ཡེ་ཤེས་ནི་ཐོས་བསམ་མང་པོ་བྱས་པའོ། ། དེ་ལ་ཤེས་བཞིན་དུ་འཇུག་པ་ནི་མའི་མངལ་དུ་འཇུག་གོ ། དེ་ཉིད་དུ་གནས་སོ། ། དེ་ནས་འབྱུང་ངོ་ཞེས་ཇི་ལྟ་བ་བཞིན་ཤེས་སོ། ། ཤེས་བཞིན་མ་ཡིན་པ་ལའང་དབང་ཐང་ཆུང་བ་རྣམས་ནི་རླུང་ལངས་པའམ་ཆར་འབབ་པའམ། གྲང་བའམ་ཡུལ་ངན་ནམ་སྐྱེ་བོ་མང་པོ་ཀུ་ཅོ་འདོན་པ་སྙམ་བྱེད་ནས་མངལ་རྩ་དང་ནགས་ཐིབ་པོའམ། རྩ་དང་ལོ་མའི་སྤྱིལ་པོའམ་ཤིང་ངམ་རྩིག་པར་འདུ་ཤེས་ཏེ་དེ་དག་ཏུ་འགྲོའོ་གནས་སོ་འབྱུང་ངོ་སྙམ་དུ་འདུ་ཤེས་སོ། ། དབང་ཐང་ཆེ་བ་རྣམས་ནི་མངལ་ཀུན་དགའ་ར་བའམ་སྐྱེད་མོས་ཚལ་ལམ། ཁང་བཟངས་སམ།
ཁང་རྩེག་གམ། ཁྲིར་འདུ་ཤེས་ཏེ་དེ་དག་ཏུ་འགྲོའོ་གནས་སོ་འབྱུང་ངོ་སྙམ་དུ་འདུ་ཤེས་སོ། ། གལ་ཏེ་ཤའི་ཕུང་པོ་རི་རབ་ཙམ་སྲིན་བུས་གང་ན་དེའི་བར་སྲིད་དེ་ན་གནས་པའམ་གཞན་ནས་འོངས་པ་ཡིན་ཞེ་ན། འདི་ལ་སློབ་དཔོན་དབྱིག་གཉེན་ན་རེ་འདི་མདོ་འམ་བསྟན་བཅོས་ལས་མི་འབྱུང་མོད་ཀྱི་དྲི་རོ་ལ་ཆགས་པའི་སྐྱེ་བོ་ཕྲ་མོ་ཚེ་ཐུང་ངུ་གྲངས་མེད་པས་དྲི་རོ་ཚོར་ནས་དྲི་རོ་ལ་ཆགས་ནས་འཆི་བ་ན་སྲིན་བུའི་ལས་སད་པར་བྱས་ཏེ་སྲེད་པ་དེས་སྲིན་བུར་སྐྱེའོ། ། རྐྱེན་ཡོད་པའི་ཚེ་ལས་ཀྱི་འཇུག་པ་རྙེད་ཀྱི་མེད་པའི་ཚེ་མ་ཡིན་ཏེ་འཁོར་ལོས་བསྒྱུར་བའི་ལས་ཡོད་ཀྱང་ཚེ་ལོ་བརྒྱད་ཁྲི་པ་ཡན་ཆད་ལས་གཞན་གྱི་ཚེ་མི་འབྱུང་བ་བཞིན་ནོ། ། དེ་ཉིད་ཀྱི་ཕྱིར་བཅོམ་ལྡན་འདས་ཀྱིས་སེམས་ཅན་རྣམས་ཀྱི་ལས་ཀྱི་རྣམ་པར་སྨིན་པ་ནི་བསམ་གྱིས་མི་ཁྱབ་བོ་ཞེས་གསུངས་སོ་ཞེས་གསུང་ངོ་། ། དེ་ལས་གཞན་པའི་ཉོན་མོངས་པ་ནི་ཁོང་ཁྲོ་ལ་སོགས་པའོ། ། རྐྱེན་དུ་འགྱུར་བ་ནི་བར་སྲིད་འགག་ཅིང་སྐྱེ་སྲིད་ལེན་པའི་འོ། ། སྐྱེ་གནས་ལ་འདོད་ཆགས་དང་བཅས་བཞིན་དུ་བར་མ་དོའི་སྲིད་པ་འོད་ལྟར་དྭངས་ཤིང་ཕྲ་བ་དེ་འགགས་ནས་ནུར་ནུར་པོ་ཀུན་གཞིའི་རྣམ་ཤེས་དང་བཅས་པ་འབྱུང་སྟེ་མིང་གཟུགས་དེ་ནི་སྔོན་གྱི་ལས་ཀྱི་རྣམ་པར་སྨིན་པའི་ཕུང་པོ་ཡིན་ནོ་ཞེས་ཚིག་རྣམ་པར་སྦྱར་རོ། ། ལྔ་པ་སྐྱེ་གནས་བཞི་པའི་དབང་པོ་འགྲུབ་ཚུལ་ནི་རྣམ་སྨིན་གྲུབ་པ་དེའི་འོག་ཏུ་ཞེས་བྱ་བ་སྟེ་རྟེན་འབྲེལ་གྱི་མདོ་ལས་འབྱུང་བའི་མིང་གཟུགས་འགྲུབ་པའི་རིམ་པ་ནི་དང་པོ་ནུར་ནུར་པོ་ཡིན་ནོ། །
ནུར་ནུར་པོ་ལས་མེར་མེར་སྐྱེ། ། མེར་མེར་པོ་ལས་ནར་ནར་སྐྱེ། ། ནར་ནར་པོ་ལས་མཁྲང་གྱུར་སྐྱེ། ། མཁྲང་ལས་རྐང་ལག་རྒྱུས་པ་དང་། ། སྐྲ་སྤུ་སེན་མོ་ལ་སོགས་དང་། ། དབང་པོ་གཟུགས་ཅན་རྣམས་དང་ནི། ། མཚན་རྣམས་རིམ་གྱིས་སྐྱེ་བར་འགྱུར། ། ཞེས་འབྱུང་བ་ཡིན་ནོ། ། རྐང་ལག་རྒྱུས་པ་ཡན་ཆད་ནི་མངལ་གྱི་གནས་སྐབས་ལྔ་ཡིན་ནོ། ། ཁ་ཅིག་ན་རེ་ཞག་བདུན་ཕྲག་སུམ་ཅུ་རྩ་གཉིས་ཀྱི་མངལ་གྱི་གནས་སྐབས་རྣམས་རིམ་གྱིས་སྒྲུབ་ལ།
བདུན་ཕྲག་དང་པོ་ཀུན་གཞི་ཚོར་བ་བཏང་སྙོམས་ཁོ་ནར་གནས་ཤིང་གཉིས་པ་ལ་ཉོན་ཡིད་འབྱུང་སྟེ། དེ་ནས་སེམས་དང་སེམས་བྱུང་རྣམས་རིམ་གྱིས་འབྱུང་ངོ་ཞེས་ཟེར་རོ། ། དེ་ནས་ཡང་མངལ་གྱི་གནས་སུ་ལས་ཀྱི་རྣམ་པར་སྨིན་པའི་རླུང་ལངས་ཏེ་རླུང་དེས་ཕོ་ཡིན་ན་མའི་ལྟོ་བ་གཡས་ཕྱོགས་སུ་ཙོག་པུར་བསྙེས་ནས་རྒྱབ་ཏུ་ཁ་བསྟན་ཏེ་འཇོག་གོ ། མོ་ཡིན་ན་གཡོན་ཕྱོགས་སུ་བསྙེས་ཏེ་མདུན་དུ་ཁ་བལྟས་ཏེ་འཇོག་གོ ། མ་ནིང་ཡིན་ན་གང་གི་འདོད་ཆགས་ཡོད་པ་དེ་བཞིན་དུ་གནས་ཏེ་ཐམས་ཅད་ཀྱང་མི་གཙང་བའི་སྒོ་ཕྱོགས་སུ་མགོ་བསྟན་ནས་འཇོག་གོ ། དེ་གལ་ཏེ་ན་སྔོན་གྱི་ལས་དང་འཕྲལ་གྱི་རྐྱེན་གྱིས་དེ་ཉིད་དུ་ཤི་ན་དེ་འབྱིན་པ་ལ་མཁས་པས་སྲིན་བུའི་རིགས་སྟོང་ཕྲག་གནས་པ་ཁྲག་དང་ཆུ་སེར་གྱི་མྱགས་ཤིང་འགྲེད་པ་རུལ་བ་མཐོང་ན་འཇིགས་སུ་རུང་བ་དེར་ལག་པ་ལ་མཚོན་རྣོན་པོ་སྲབ་མོ་བཏགས་ཏེ་ཡན་ལག་དང་ཉིང་ལག་བཅད་ནས་འབྱིན་ཏེ་དེ་ནི་ཡང་སྐྱེ་བ་གཞན་དུ་ལས་ཀྱིས་འཁྲིད་པར་བྱེད་དོ། ། འོན་ཏེ་བདེ་བར་བཙས་ན་དེ་ནུ་ཞོ་དང་མར་གསར་གྱིས་བསྐྱེད་དེ་རིམ་གྱི་ཁ་ཟས་རགས་པ་ཟ་ཞིང་དབང་པོ་རྣམས་སྨིན་པ་ཉོན་མོངས་པ་རྣམས་ཀུན་ཏུ་སྤྱོད་ཅིང་ལས་རྣམས་ཀྱང་གསོག་གོ ། དེ་ལ་མཚེ་མ་ནི་སྔར་སྐྱེས་པ་ནུ་བོ་དང་ཕྱིས་སྐྱེས་པ་ཕུ་བོ་ཡིན་ཏེ་སྲིད་པ་བར་མ་དོ་ལྟོ་བརྟོལ་ཏེ་མི་འཇུག་གི་སྐྱེ་གནས་ཀྱི་སྒོ་ནས་འཇུག་པས་སྔར་ཞུགས་པ་དེ་ཕུགས་སུ་གནས་པའི་ཕྱིར་རོ། ། དབང་པོ་མངོན་པར་འགྲུབ་པོ་ཞེས་བྱ་བ་ནི་བརྫུས་སྐྱེས་ཀྱི་དབང་པོ་ཅིག་ཅར་དང་གཞན་གསུམ་གྱི་རིམ་གྱིས་འགྲུབ་པའོ། ། དེ་ལྟར་སྐྱེ་འཆིའི་སྲིད་པའི་འཁོར་ལོ་ལ་ཐོག་མ་མེད་ལ།
ལམ་མི་སྒོམ་པ་རྣམས་ལ་ཐ་མའང་མེད་དེ་མཛོད་ལས། ཇི་ལྟར་འཕང་བཞིན་རིམ་གྱིས་རྒྱུན། ། སྐྱེས་ནས་ལས་དང་ཉོན་མོངས་ཀྱིས། ། འཇིག་རྟེན་ཕ་རོལ་དག་ཏུ་འགྲོ། ། སྲིད་པའི་འཁོར་ལོ་ཐོག་མ་མེད། ། ཞེས་འབྱུང་བ་ཡིན་ནོ། ། དེའི་ཕྱིར་རྟོག་པ་དང་ལྡན་པ་དག་གིས་འཁོར་བའི་རྒྱ་མཚོ་གཏིང་མཐའ་མེད་པ་ལས་ཐར་བར་བྱ་བའི་ཕྱིར་སངས་རྒྱས་བཅོམ་ལྡན་འདས་ཀྱིས་བསྟན་པའི་ལམ་སྒྲུབ་པ་ལ་ཇེ་འབད་པར་བྱའོ། ། དེ་ལྟར་སྡུག་བསྔལ་གྱི་བདེན་པ་བཤད་ནས་དེ་སྐྱེད་པ་ཀུན་འབྱུང་གི་བདེན་པ་སྟོན་པར་བྱེད་དེ། དེ་ལ་གཙོ་བོའི་སྒོ་ནས་མདོར་བསྟན་པ་དང་། རང་གི་མཚན་ཉིད་ཀྱི་སྒོ་ནས་རྒྱས་པར་བཤད་པ་གཉིས་ལས་སྤྱིའི་མཚན་ཉིད་ཀྱི་སྒོ་ནས་ཉེ་བར་བསྡུ་བ་གསུམ་ཡོད་པའི་དང་པོ་ནི་ཀུན་འབྱུང་བའི་ཞེས་བྱ་བ་སྟེ་གང་ལས་སྡུག་བསྔལ་ཀུན་འབྱུང་བ་ཡིན་ནོ། །
ཉོན་མོངས་པའི་དབང་གིས་བྱུང་བའི་ལས་ཞེས་བྱ་བས་ནི་ཟག་བཅས་ཀྱི་ལས་བཟུང་ནས་ཟག་མེད་དེ་ཡིན་པ་སེལ་བར་བྱེད་དོ། ། གལ་ཏེ་ཉོན་མོངས་པ་དང་དེས་བསྐྱེད་པའི་ལས་ཐམས་ཅད་དེ་ཡིན་ན་མདོ་ལས་སྲེད་པ་ཁོ་ན་དེར་བསྟན་པ་དེ་ཅི་ཡིན་ཞེ་ན། གཙོ་བོར་བསྟན་པ་ཞེས་སྨོས་ཏེ་དེ་ནི་དེའི་གཙོ་བོ་ཡིན་པས་དེ་སྐད་དུ་བསྟན་ཏོ། ། དེ་ཇི་ལྟར་བསྟན་པའི་ཚུལ་ལ་ཡང་འབྱུང་བ་ཅན་ནི་དེ་ལས་སྐྱེ་བ་ཡང་དང་ཡང་འབྱུང་བའོ། ། དགའ་བའི་འདོད་ཆགས་དང་ལྡན་པ་ནི་ངོ་བོ་གཅིག་ཏུ་ལྡན་པའོ། ། གང་ལ་དགའ་ཞེ་ན་སྐྱེ་གནས་དང་ཡུལ་སྡུག་པ་དེ་དང་དེར་རོ། ། བསྟན་པས་བསྟན་པ་ནི་གསུངས་པའོ། ། གཙོ་བའི་དོན་ཉིད་སྟོན་པ་ན་དངོས་པོ་ཐམས་ཅད་དུ་འགྲོ་བ་ནི་ཐོབ་པ་དང་མ་ཐོབ་པའི་ལུས་དང་ཡུལ་གྱི་དངོས་པོ་ཐམས་ཅད་ལ་དེ་འཇུག་པའི་ཕྱིར་ཏེ་བར་དོ་ལ་སོགས་པའི་གནས་སྐབས་སུ་ཡུལ་དང་ལུས་དམན་པ་ལའང་འདོད་ཆགས་སྐྱེ་བའི་ཕྱིར་རོ། ། གནས་སྐབས་ཐམས་ཅད་དུ་འགྲོ་བ་ནི་ཚོར་བ་གསུམ་མམ་སྡུག་བསྔལ་གསུམ་གྱིས་གནས་སྐབས་ཐམས་ཅད་ན་སྲེད་པ་འབྲང་སྟེ་སྡུག་བསྔལ་དང་ལྡན་པའི་ཚེ་ན་འབྲལ་བར་སྲེད་པ་དང་། བདེ་བ་དང་ལྡན་པའི་ཚེ་མི་འབྲལ་བར་སྲེད་པ་དང་།
བཏང་སྙོམས་དང་ལྡན་པའི་ཚེ་བདེ་བ་ཐོབ་པར་སྲེད་པ་ལ་སོགས་པ་ཡིན་ནོ། ། དུས་ཐམས་ཅད་དུ་འགྲོ་བ་ནི་འདས་པའི་དུས་ལ་དྲན་པ་དང་མ་འོངས་པ་ལ་དགའ་བ་དང་། ད་ལྟར་བ་ལ་ཆགས་པས་རྗེས་སུ་འགྲོའོ། ། ཁམས་ཐམས་ཅད་དུ་འགྲོ་བ་ནི་དེས་ཁམས་གསུམ་ལ་ཁྱབ་པའི་ཕྱིར་རོ། ། ཚོལ་བ་ཐམས་ཅད་དུ་འགྲོ་བ་ནི་འདོད་པ་དང་སྲིད་པ་དང་ལོག་པས་ཚངས་སྤྱོད་ཚོལ་བའི་ཕྱིར་རོ། ། རྣམ་པ་ཐམས་ཅད་དུ་འགྲོ་བ་ནི་རྟག་ཆད་ཀྱི་རྣམ་པ་ཐམས་ཅད་ཀྱི་ཚེ་དེ་རྗེས་སུ་འགྲོ་བའི་ཕྱིར་རོ། ། གཉིས་པ་རྒྱས་པར་བཤད་པ་ལ་ཉོན་མོངས་པ་དང་། ལས་གཉིས་ལས་དང་པོ་ལའང་མདོ་དང་རྒྱས་པ་གཉིས་ཀྱི་གཉིས་ཀ་ལའང་གྲངས་ནས་སྤོང་བའི་བར་དུ་དོན་བཅུས་སྟོན་པའི་གྲངས་ནི་གསལ་ལོ། ། མཚན་ཉིད་ལ་མ་ཞི་བ་ནི་དྲུག་སྟེ་གཡེང་བ་དང་། ཕྱིན་ཅི་ལོག་ཏུ་རྒོད་པ་དང་རྨུགས་པ་དང་བག་མེད་པ་དང་འཛེམ་པ་མེད་པས་མ་ཞི་བའོ། །
འབྱུང་བའི་རྐྱེན་གསུམ་ནི་རིམ་པ་བཞིན་རྒྱུ་དང་དམིགས་པ་དང་བདག་རྐྱེན་གསུམ་སྟེ་མཛོད་ལས། ཕྲ་རྒྱས་སྤངས་པར་མ་གྱུར་དང་། ། ཡུལ་ནི་ཉེ་བར་གྱུར་པ་དང་། ། ཚུལ་བཞིན་མ་ཡིན་ཡིད་བྱེད་ལས། ། ཉོན་མོངས་རྒྱུ་ནི་ཚང་བ་ཡིན་ཞེས་འབྱུང་བ་བཞིན་ནོ། ། ཚུལ་མིན་ཡིད་ལ་བྱེད་པ་ནི་ཡུལ་དེ་ལ་སྡུག་བསྔལ་ལ་སོགས་པར་ཡིད་ལ་བྱེད་པའོ། ། དེ་མ་ཐག་རྐྱེན་ནི་འགགས་མ་ཐག་པའོ། ། བཞི་པ་དམིགས་པ་ལ་དང་པོ་ཉོན་མོངས་པ་དང་དེའི་ཡུལ་དམིགས་པར་བསྟན་པ་ལ་ཉོན་མོངས་པ་ཐམས་ཅད་ཉོན་མོངས་པ་ཐམས་ཅད་ཀྱི་དམིགས་པར་འགྱུར་བ་ནི་འདོད་ཆགས་ལ་དམིགས་ནས་འཁྲུག་པ་སྐྱེ་བ་དང་། དེ་གཉིས་ཀྱིས་ང་རྒྱལ་བ་དང་། ལྔ་ཀ་ལ་གཏི་མུག་པ་ལ་སོགས་པའོ། །
གཞི་ནི་ཡུལ་ཡིད་དུ་འོང་མི་འོང་ལ་སོགས་པའོ། ། གཉིས་པ་ཟག་བཅས་ཀྱི་ས་དགུ་དམིགས་པ་དང་དམིགས་པ་མ་ཡིན་པར་དབྱེ་བ་ནི་མ་རིག་པ་དང་ལྟ་བ་དང་ཐེ་ཚོམ་གསུམ་གྱིས་ས་གོང་མ་ལ་དམིགས་པ་ལ། ལྟ་བ་ནི་འཇིག་ཚོགས་ལ་ལྟ་བ་མ་གཏོགས་པ་སྟེ་གཞན་གྱི་ས་པ་ལ་བདག་དང་བདག་གིར་མི་འཛིན་པའི་ཕྱིར་རོ། ། ས་གོང་མའི་ཉོན་མོངས་པ་ས་འོག་མ་ལ་དམིགས་པ་མ་ཡིན་པ་ནི་འདོད་ཆགས་དང་ང་རྒྱལ་ལ་སོགས་པ་འགའ་ཞིག་གི་དབང་དུ་བྱས་པ་ཡིན་གྱི་ཁྱབ་པ་ནི་མ་ཡིན་ཏེ་མ་རིག་པ་དང་ཐེ་ཚོམ་ལ་སོགས་པས་དམིགས་པའི་ཕྱིར་རོ། ། འདིར་འདོད་ཆགས་དང་བྲལ་བ་དེའི་རྒྱུ་མཚན་དུ་འགོད་པ་ནི་རིགས་པ་མ་ཡིན་ཏེ་འཕགས་པའི་ཡེ་ཤེས་ཀྱིས་ཀྱང་ཁམས་གསུམ་ཀ་དམིགས་མི་ནུས་པར་འགྱུར་བའི་ཕྱིར་རོ། ། གསུམ་པ་འགོག་ལམ་དམིགས་པ་མ་ཡིན་པར་བསྟན་པ་ནི་འགོག་པ་དང་ཞེས་བྱ་བ་སྟེ་དེས་ཡོངས་སུ་རྟོག་པ་ནི་བཏགས་པ་སྟེ་དེར་སྒྲོ་བཏགས་པ་དམིགས་པ་ཡིན་གྱི་རང་མཚན་ནི་ཡེ་ཤེས་ཀྱིས་རིག་བྱ་ཡིན་པའི་ཕྱིར་རོ་སྙམ་དུ་དགོངས་པ་ཡིན་ནོ། ། འདི་ནི་གཞན་གཉིས་ལའང་མཚུངས་ཏེ་རང་མཚན་རང་རིག་གི་ཡུལ་ཡིན་པའི་ཕྱིར་རོ། ། དེས་ན་ཟག་མེད་ཟག་བཅས་ཀྱི་དམིགས་ཡུལ་མ་ཡིན་པའི་རྒྱུ་མཚན་ནི་མཛོད་ལས། འདོད་ཆགས་མིན་ཏེ་སྤང་བྱའི་ཕྱིར། ། གནོད་མི་བྱེད་ཕྱིར་ཞེ་སྡང་མིན། །
ཞི་དང་དག་དང་མཆོག་གྱུར་ཕྱིར། ། ང་རྒྱལ་མ་ཡིན་མཆོག་འཛིན་མིན། ། ཞེས་འབྱུང་བ་བཞིན་ཡིན་ནོ། ། བཞི་པ་གཞི་མེད་དང་གཞི་བཅས་ཀྱི་དམིགས་པ་བཤད་པ་ནི་ལྟ་བའི་ཡུལ་གཞི་མེད་དེས་བརྟགས་པ་ཡིན་པའི་ཕྱིར་རོ། ། དེ་ལས་གཞན་པའི་ཡུལ་གཞི་བཅས་ཏེ་ཡིད་དུ་འོང་མི་འོང་ལ་སོགས་པ་དོན་ལ་ཡོད་པའི་ཕྱིར་རོ། ། ཐེ་ཚོམ་དང་མ་རིག་པའི་ཡུལ་ནི་བརྟགས་པར་དཀའ་བ་ཉིད་དོ། ། ལྔ་པ་མཚུངས་ལྡན་ལ་དང་པོ་རྩ་བའི་ཉོན་མོངས་པའི་མཚུངས་ལྡན་ནི་འདོད་ཆགས་དང་ཁོང་ཁྲོ་ཐེ་ཚོམ་གསུམ་མཚུངས་ལྡན་མ་ཡིན་པ་ནི་ཤིན་ཏུ་མི་མཐུན་པ་དང་། ཐེ་ཚོམ་དུ་གྱུར་ཏེ་བློ་མི་གནས་ན་འདོད་ཆགས་མི་སྐྱེ་བའི་ཕྱིར་རོ། ། ལྷག་མ་ནི་ང་རྒྱལ་ལ་སོགས་པ་སྟེ་དེ་དང་མི་མཐུན་པ་མེད་པའི་ཕྱིར་རོ། ། ཁོང་ཁྲོ་ང་རྒྱལ་དང་ལྟ་བ་དང་མཚུངས་ལྡན་མ་ཡིན་པ་ནི་ཞེ་འགྲས་པའི་ཡུལ་གྱིས་སེམས་མི་ཁེངས་ཤིང་དེ་ལ་མི་རྟོག་པའི་ཕྱིར་རོ་ཞེས་འགྲེལ་པ་མཛད་པ་འཆད་མོད་ཀྱི་བདག་གི་དགྲ་དེ་ཞེས་བྱ་བ་ལ་སོགས་པར་རྟོག་པར་ནུས་པ་ཡིན་ནོ། །
ཁོང་ཁྲོ་ཐེ་ཚོམ་དང་མཚུངས་ལྡན་མ་ཡིན་པ་ནི་འདོད་ཆགས་ལ་བཤད་པ་བཞིན་ནོ། ། བདེན་པ་མི་ཤེས་པའི་མ་རིག་པ་ནི་དེ་ཤེས་པའི་ཡེ་ཤེས་དང་མ་འདྲེས་པ་སྟེ་དེས་ཉོན་མོངས་པ་ཐམས་ཅད་ལ་ཁྱབ་པ་ནི་དེས་བདེན་བཞི་མི་ཤེས་ན་མ་རིག་པ་དང་ཤེས་ན་ཡེ་ཤེས་སུ་འགྱུར་བའི་ཕྱིར་རོ། ། དེ་ལ་ལྷན་སྐྱེས་ནི་རྩ་བའི་ཉོན་མོངས་པ་དང་གཞན་རྣམས་དང་མཚུངས་ལྡན་ནོ། ། ཀུན་བཏགས་ནི་ཐེ་ཚོམ་དང་ལོག་ལྟ་དང་ཚུལ་ཁྲིམས་དང་བརྟུལ་ཞུགས་མཆོག་འཛིན་ལ་སོགས་པ་དང་མཚུངས་ལྡན་ཡིན་ནོ། ། ལྟ་བ་ཁོང་ཁྲོ་དང་མཚུངས་ལྡན་མ་ཡིན་པ་ནི་བཤད་ཟིན་ལ། ཐེ་ཚོམ་དང་མ་ཡིན་པ་ནི་འདོད་ཆགས་ལ་བཤད་པ་བཞིན་ནོ། ། ཐེ་ཚོམ་འདོད་ཆགས་དང་མཚུངས་ལྡན་མ་ཡིན་པ་ལ་སོགས་པའང་སྔ་མ་བཞིན་ནོ། ། གཉིས་པ་ཉེ་བའི་ཉོན་མོངས་པའི་མཚུངས་ལྡན་ལ་ཁྲོ་བ་ལ་སོགས་པ་ཕན་ཚུན་མཚུངས་ལྡན་མ་ཡིན་པ་ནི་གདགས་གཞི་མི་མཐུན་པ་རྣམས་ཏེ་འདོད་ཆགས་ལ་བཏགས་པ་རྣམས་ཞེ་སྡང་གི་ཆར་གཏོགས་དང་མ་ཡིན་པ་བཞིན་ནོ། ། གདགས་གཞི་མཐུན་པ་དག་ནི་རྩ་བའི་ཉོན་མོངས་པ་བཞིན་དུ་བརྩི་བར་བྱའོ། ། ངོ་ཚ་མེད་པ་དང་ཞེས་བྱ་བ་ནི་རང་གཞན་ལ་མི་ལྟོས་པ་མེད་པར་དེ་མི་འབྱུང་བའི་ཕྱིར་རོ། །
རྨུགས་པ་དང་ཞེས་བྱ་བ་ནི་ལས་སུ་མི་རུང་བ་དང་རྨུགས་པ་ལ་སོགས་པ་མེད་པར་དེ་མི་འབྱུང་བའི་ཕྱིར་རོ། ། དྲུག་པ་རྣམ་གྲངས་ལ་རྣམ་གྲངས་ཉི་ཤུ་རྩ་བཞིས་མདོར་བསྟན་པ་ནི་རྣམ་གྲངས་གང་ཞེ་ན་ཞེས་བྱ་བ་ཡིན་ནོ། ། སོ་སོའི་དོན་རྒྱས་པར་བཤད་པ་ལ་ཀུན་སྦྱོར་ནས་འགགས་ཀྱི་བར་ཉི་ཤུ་རྩ་བཞི་ལས། ཀུན་སྦྱོར་ལའང་ཆགས་པ་ནས་སེར་སྣའི་བར་དགུའོ། ། འདི་ཐམས་ཅད་ལ་གང་གིས་སྦྱོར་བ་དང་། ཇི་ལྟར་སྦྱོར་བ་དང་། གང་དུ་སྦྱོར་བ་གསུམ་གསུམ་གྱིས་བཤད་དོ། ། དང་པོ་ནི་ངོ་བོ་ངོས་འཛིན་པ་སྟེ་རྗེས་སུ་ཆགས་པའི་ཀུན་སྦྱོར་ནི་ཁམས་གསུམ་པའི་འདོད་ཆགས་སོ་ཞེས་བྱ་བ་ལ་སོགས་པའོ། ། གཉིས་པ་ནི་དེ་དང་ལྡན་པ་ནི་ཞེས་བྱ་བ་ལ་སོགས་པའོ། ། གསུམ་པ་ནི་དེས་ཚེ་ཕྱི་མ་ལ་སོགས་པའི་མ་འོངས་པ་ན་སྡུག་བསྔལ་གྱི་ཕུང་པོ་ཞེས་སྦྱར་བ་ཡིན་ཏེ་རྣམ་པ་གཞན་ལའང་དེ་བཞིན་དུ་སྦྱར་རོ། །
ངའོ་སྙམ་པའི་ང་རྒྱལ་འཇིག་ཚོགས་ལ་ལྟ་བར་འགྱུར་བ་མ་ཡིན་ནམ་ཞེ་ན། སེམས་ཁེངས་མ་ཁེངས་ཀྱི་ཁྱད་པར་ཡོད་པའི་ཕྱིར་རོ། ། གོང་མའི་ཁྱད་པར་ནི་རིག་པའི་གནས་དང་བསམ་གཏན་ལ་སོགས་པའོ། ། ང་ཡིར་འཛིན་པ་ཡོངས་སུ་མི་ཤེས་པ་ནི་རང་བཞིན་དང་ཉེས་དམིགས་སོ། ། སྡུག་བསྔལ་དང་ཀུན་འབྱུང་ལྷག་པར་ཆགས་པ་ནི་མ་རིག་པས་ཟག་བཅས་ཀྱི་ཉེས་པ་མི་ཤེས་པའི་ཕྱིར་རོ། ། ལོག་པར་ངེས་པར་འབྱུང་བ་ནི་འཇིག་ཚོགས་ལ་ལྟ་བས་བདག་གྲོལ་ནས་རྟག་པའམ་ཆད་པར་འགྱུར་ཏེ་སངས་རྒྱས་པ་ལ་ཐར་པ་མེད་དོ་སྙམ་པའོ། ། ལོག་པས་ངེས་པར་འབྱུང་བའི་ཐབས་ནི་འཕགས་ལམ་ཡན་ལག་བརྒྱད་ལྟ་བུ་བོར་ནས་མཆོག་འཛིན་གཉིས་ལ་ཞེན་པའོ། ། དུག་གསུམ་གྱིས་སྡུག་བསྔལ་གསུམ་ལ་འཆིང་བ་ནི་དེས་དེ་འཐོབ་པའོ། ། འདོད་པ་བཞིན་དུ་བྱེད་པ་མི་འཐོབ་པ་ནི་ལྕགས་སྒྲོག་ལ་སོགས་པས་བཅིངས་པ་བཞིན་ནོ། ། དེའི་ཕྱིར་ཡང་ཞེས་བྱ་བས་ནི་འཆིང་བའི་རྒྱུ་མཚན་སྔ་མ་སྡུད་པའོ། །
གོང་མ་གཉིས་ཀྱི་འདོད་ཆགས་སྲིད་པའི་འདོད་ཆགས་ཞེས་གཅིག་ཏུ་སྡུད་པ་ནི་མཛོད་ལས། ཁམས་གཉིས་ལས་སྐྱེས་སྲིད་འདོད་ཆགས། ། ཁ་ནི་ནང་དུ་བལྟས་ཕྱིར་དེར། ། ཐར་པའི་འདུ་ཤེས་བཟློག་ཕྱིར་བཤད། ། ཅེས་འབྱུང་བ་བཞིན་ནོ། ། དེ་བདུན་དུ་འཇོག་པའི་རྒྱུ་མཚན་ནི་འཚོལ་བ་གསུམ་མ་སྤངས་པའི་དབང་དུ་བྱས་པ་སྟེ་འདོད་པ་འཚོལ་བ་ནི་འདོད་ཁམས་སམ་འདོད་ཡོན་འཚོལ་བའོ། ། སྲིད་པ་འཚོལ་བ་ནི་ཁམས་གོང་མ་གཉིས་ཚོལ་བའོ། ། ལོག་པས་ཚངས་པར་སྤྱོད་པ་ནི་ལམ་ལོག་སྟེ་བག་ལ་ཉལ་ནི་ས་བོན་ནམ་མངོན་གྱུར་ཡང་རུང་ངོ་། ། གཉེན་པོ་ཆུང་ངུ་ནི་ཅུང་ཟད་གནས་པ་དང་བདེ་བ་དང་འབོལ་བ་སྙམ་བྱེད་པ་ལ་སོགས་པའོ། ། དེ་དག་གཉེན་པོར་འདུ་ཤེས་པ་ནི་བདེན་བཞི་འབྱེད་པའི་ཤེས་རབ་གཉེན་པོར་མི་འདོད་པས་བདེན་པ་ལ་རྨོངས་ཏེ་དེས་ན་མ་རིག་པ་ལ་སོགས་པའི་བག་ཆགས་རྒྱས་པར་འགྱུར་བ་ཡིན་ནོ། །
ལོག་པས་ཐར་པ་ནི་ཐར་པ་ལམ་ལོག་གི་འབྲས་བུར་འདོད་པའོ། ། ལོག་པས་ཐར་པའི་ཐབས་ནི་ལམ་ལོག་གོ ། བསྟན་པ་ནི་བཤད་པའོ། ། འདུལ་བ་ནི་སྡེ་སྣོད་གསུམ་དང་ཡན་ལག་བཅུ་གཉིས་ལ་སོགས་པ་སེམས་འདུལ་བ་རྣམས་སོ། ། སོམ་ཉི་དང་ཐེ་ཚོམ་ནི་རྣམ་གྲངས་སོ། ། བཞི་པ་ཉེ་བའི་ཉོན་མོངས་ལ་དང་པོ་རྩ་བ་དང་ཉེ་བའི་ཉོན་མོངས་གཉིས་ཀ་ཉེ་བའི་ཉོན་མོངས་སུ་བསྟན་པ་ལ་རྩ་བའི་ཉོན་མོངས་ཉེ་བའི་ཉོན་མོངས་ཀྱང་ཡིན་པ་ནི་དེས་སེམས་ཉེ་བར་ཉོན་མོངས་པར་བྱེད་པའི་ཕྱིར་རོ། ། འདུ་བྱེད་ཀྱི་ཕུང་པོའི་ཉོན་མོངས་པ་ཅན་ནི་ཉི་ཤུ་རྩ་བཞིའོ། ། གཉིས་པ་དུག་གསུམ་བྱེ་བྲག་ཏུ་བཤད་པ་ཉོན་མོངས་སུ་བཤད་པ་ནི་ཡང་ཞེས་བྱ་བ་སྟེ་གཞན་གཉིས་ལས་གྲོལ་བར་མི་འགྱུར་ཏེ་སྒྲིབ་པ་གསུམ་པོ་དེ་ཞེས་སྦྱར་རོ། ། གསུམ་པ་དེ་ལ་ལུང་དགོད་པ་ནི་བཅོམ་ལྡན་འདས་ཀྱིས་ཞེས་བྱ་བ་ཡིན་ནོ། ། ཞི་གནས་ཀྱི་དུས་སུ་གཉིད་རྨུགས་ཀྱིས་ནང་དུ་བསྡུས་ནས་བར་ཆད་བྱེད་དོ། །
སེམས་རབ་ཏུ་འཛིན་པའི་དུས་སུ་རྒོད་འགྱོད་ཀྱིས་གཡེངས་ནས་བར་ཆད་བྱེད་དོ། ། བྱིང་རྒོད་མེད་པའི་བཏང་སྙོམས་ཀྱི་རྒྱུ་མཚན་སྒོམ་པའི་དུས་ན་ཕྲག་དོག་དང་སེར་སྣས་སེམས་གཡོས་ནས་བར་ཆད་བྱེད་དོ། ། སྒོམ་པ་གསུམ་པོ་དེ་དག་གི་གཞི་དང་པོ་ཚུལ་ཁྲིམས་རྣམ་དག་གི་དུས་ན་ངོ་ཚ་མེད་པ་དང་ཁྲེལ་མེད་ཀྱིས་ལྟུང་བ་ལ་མི་འཛེམ་པར་བར་ཆད་བྱེད་དོ། ། གནས་པ་དང་གནས་འབྲེལ་བ་ནི་ལྟ་བ་གནས་པ་དང་མ་རིག་པ་གནས་སུ་འབྲེལ་བ་སྟེ་མི་ཤེས་པ་ལས་ལྟ་ངན་སྣ་ཚོགས་འབྱུང་བའི་ཕྱིར་རོ། ། འབྲལ་བ་ནི་སྤང་བྱ་དང་འབྲལ་བའོ། ། ཇི་ལྟར་མཐུན་མཐུན་ནི་སྔ་མ་བཞིན་ནོ། ། ཉེར་ལེན་ལ་དང་པོ་ངོ་བོ་ནི་ཉེ་བར་ལེན་པ་ནི་ཞེས་བྱ་པ་བཞིན་ནོ། ། གཉིས་པ་དེར་འཇོག་པའི་རྒྱུ་མཚན་རྒྱས་པར་བཤད་པ་ནི་རྩོད་པའི་ཞེས་བྱ་བ་སྟེ་འདོད་པ་ལ་ཞེས་བྱ་བ་ལ་སོགས་པ་ནི་བཅིངས་པ་དམ་ལྷོད་ལ་སོགས་པས་ཇི་ལྟར་རིགས་པ་ལྟར་བཤད་དོ། ། མུ་སྟེགས་བྱེད་བདག་ཏུ་སྨྲ་བ་ལ་མི་རྩོད་པ་ནི་བདག་བཅས་སུ་བློ་མཐུན་པའི་ཕྱིར་རོ། ། རྩོད་པ་ནི་འགལ་བ་སྨྲ་བར་སེམས་པའམ་དེ་སྨྲ་བ་ཉིད་དོ། །
དོན་བསྡུ་བ་ནི་དེ་ལྟར་དེ་དག་ཅེས་བྱ་བ་ཡིན་ནོ། ། ཡིད་ཀྱི་རང་བཞིན་གྱི་ལུས་ཀྱིས་གཟུགས་ཀྱི་མདུད་པ་མ་ཡིན་གྱི་སེམས་ཀྱིས་ཡིན་པར་སྟོན་ཏོ། ། མདུད་པ་བཞིར་འཇོག་པའི་རྒྱུ་མཚན་ལ་བརྣབ་སེམས་ནི་ཟང་ཟིང་ཅུང་ཟད་ཙམ་དང་སྦྱར་རོ། ། གནོད་སེམས་ནི་རྩོད་པའི་རྒྱུ་དང་སྦྱར་ཏེ་ལེགས་པར་མི་སྒྲུབ་པ་ནི་ཟང་ཟིང་ལ་སོགས་པ་རྩོད་པའི་རྒྱུ་དེ་རང་དང་མི་མཐུན་པར་སྒྲུབ་པའི་རྒྱུ་གནོད་སེམས་འབྱུང་ངོ་། ། ཚུལ་བཞིན་མ་ཡིན་པ་ནི་ཤེས་བྱ་དང་མི་མཐུན་པ་ལ་འདི་བདེན་ནོ་ཞེས་རྟོག་པའོ། ། འདོད་པའི་ཡོན་ཏན་ལ་འདུན་པས་ནི་དེ་སྤོང་བ་རང་འབྱུང་ལ་སྒྲིབ་བོ། ། ལྟུང་བ་བཤགས་པ་དང་དགེ་བ་ལ་སྐུལ་བ་ན་གནོད་སེམས་ཀྱིས་དེ་ལེགས་པར་མི་སྒྲུབ་པས་སྒྲིབ་པའོ། ། ཞི་གནས་དང་རབ་ཏུ་འཛིན་པ་བཤད་ཟིན་ཏོ།། །། ཐེ་ཚོམ་གྱིས་བཏང་སྙོམས་ལ་སྒྲིབ་པ་ནི་གཏན་ལ་མ་ཕབ་ན་བཏང་སྙོམས་སུ་གནས་མི་ནུས་པའི་ཕྱིར་རོ། ། དགེ་བའི་ཕྱོགས་མི་རྟོགས་པའི་རྒྱུ་ནི་སྒྲིབ་པ་ཡིན་ཏེ་གཟུགས་མི་མཐོང་བའི་རྒྱུ་རྩིག་པ་སྒྲིབ་བྱེད་ཡིན་པ་བཞིན་ནོ། །
གཉེན་པོའི་གཤོལ་གྱིས་སློག་དཀའ་བས་ན་ཐ་བའོ། ། དུག་གསུམ་དེའི་ངོ་བོའི་སྲོག་གཅོད་པ་ལ་སོགས་པ་འཆལ་པའི་ཚུལ་ཁྲིམས་ཞེས་བྱ་བ་དང་མི་དགེ་བས་ཚངས་ཤིང་དག་པའི་ཚུལ་ཁྲིམས་ལ་མཚུངས་པར་སྤྱོད་པ་ཞེས་སྦྱར་ཏེ་ལྟུང་བའི་དྲི་མ་ཅན་ཡིན་པས་མི་གཙང་བ་དང་། གཞན་ལ་གནོད་པས་གྲོང་གི་ཚེར་མ་དང་། མི་གཙང་བས་དྲི་མའོ། ། སྐྱེ་འཆི་མང་པོ་མྱོང་ནས་གནོད་པ་བྱེད་པས་སྡིག་པ་དང་། ཟུག་རྔུ་སྐྱེད་པས་ཟུག་རྔུ་དང་། ཅིའང་འབྱུང་བས་ཅི་ཡང་དང་། ཉེས་སྤྱོད་འདྲེན་པས་ཉེས་སྤྱོད་དོ། ། ཡང་ཟང་ཟིང་ངན་པ་ཅུང་ཟད་ཙམ་ལ་ཆགས་པའི་རྒྱུས་སེམས་ཅན་རྣམས་འདོད་ཆགས་ཀྱི་ཉེས་པར་སྤྱད་པ་སྤྱོད་དོ་ཞེས་བྱ་བ་ལ་སོགས་པར་སྦྱར་ཏེ་ཞེ་སྡང་གིས་གནོད་པའི་རྒྱུ་ལ་རྟོག་པ་དང་། གཏི་མུག་གིས་ཆོས་ལོག་འཚེ་བ་ཆོས་སུ་སྨྲ་བ་ལ་སོགས་པ་ལ་ཞེན་ནས་ཉེས་སྤྱད་སྤྱོད་དོ། །
ཁམས་གསུམ་དུ་ཟག་པས་ན་ཟག་པ་དང་། ལུས་སེམས་ལ་གནོད་པས་ཕོངས་པ་དང་། མཚན་མ་དང་མངོན་རྟགས་ནི་རྣམ་གྲངས་སོ། ། ཆོས་མ་ཡིན་པ་ནི་སྡིག་པའོ། ། མི་མཐུན་པ་ནི་ཆགས་པར་མི་འོས་པའོ། ། འདུ་བྱེད་རྣམས་ལ་ཆགས་པ་ཉིད་འཁོར་བར་སྐྱེ་བའི་རྩ་བ་སྟེ་འཁོར་བའི་ནགས་ལ་སྦྱོར་བས་ན་ནག་སྦྱོར་རོ། ། ལུས་ལོངས་སྤྱོད་ལ་ལྟ་བ་དང་བཅས་པ་ནི་དེ་གཉིས་ཉམས་ཀྱིས་དོགས་པའོ། ། བློ་མ་བྱང་བ་ནི་དགེ་བ་ལའོ། ། འདྲ་ཞིང་གནས་པ་ནི་འདུ་འཛི་དང་ངོ་། ། དགེ་བའི་བྱ་བ་ཅུང་ཟད་ཙམ་གྱིས་ཞེས་སྦྱར་ཏེ་དེ་དག་ནི་དགེ་བའི་གནས་སོ། །
དུག་གསུམ་ལས་གཞན་པའི་ཉོན་མོངས་པ་རྣམས་ཀྱང་དེ་དང་དེ་དག་ཏུ་འགྱུར་མོད་ཀྱི་གསུམ་པོ་ཁོ་ན་སྨོས་པ་ནི་དེ་དང་དེ་དག་གི་གཙོ་བོ་ཡིན་པའི་ཕྱིར་རོ། ། བདུན་པ་ལོག་ཞུགས་ལ་གཉིས་ཀྱི་དང་པོ་ཡུལ་ལ་སོགས་པའི་དབང་དུ་བྱས་པ་ལ་འདོད་ཆགས་ནི་ཡུལ་ཡིད་དུ་འོང་བ་དང་ལྟ་བ་གོང་མ་གསུམ་ལ་ཆགས་པ་སྟེ་སྔ་མ་སྒོམ་སྤང་དང་། ཕྱི་མ་མཐོང་སྤང་ཡིན་ནོ་ཞེས་འཆད་དོ། ། ཁོང་ཁྲོ་ནི་ཡིད་དུ་མི་འོང་བ་དང་རང་དང་མི་མཐུན་པའི་ལྟ་བ་ལའོ། ། ང་རྒྱལ་སེམས་ཅན་ལ་འཇུག་པ་ནི་ཆུང་ངུ་བས་བདག་ཆེ་སྙམ་པ་དང་། ལྟ་བ་ནི་དང་པོ་གསུམ་གྱིས་སེམས་ཁེངས་པའོ། ། འཇིག་ལྟ་ལ་སོགས་པ་གསུམ་ཤེས་བྱ་ལ་འཇུག་པ་ནི་སྒྲོ་འདོགས་སྐུར་འདེབས་གཉིས་ཀྱིས་ཅི་རིགས་པར་འཇུག་སྟེ་བཤད་ཟིན་ཏོ། ། ཚུལ་ཁྲིམས་དང་བརྟུལ་ཞུགས་མཆོག་འཛིན་ནི་དེ་ཉིད་ལའང་འཇུག་པ་ཡིན་ནོ། ཐེ་ཚོམ་ནི་གཉེན་པོ་འམ། དེའི་ཡུལ་བདེན་བཞི་ལ་བློ་རྩེ་གཉིས་སུ་འཇུག་པའོ། །
མ་རིག་པ་ཐམས་ཅད་ལ་ལོག་པར་རྟོགས་པ་ནི་ཐམས་ཅད་ཀྱི་བདག་མེད་མ་ཤེས་པའི་ཕྱིར་རོ། ། གཉིས་པ་བདེན་བཞིའི་དབང་དུ་བྱས་པ་ནི་ཉོན་མོངས་པ་བཅུ་པོ་ཞེས་བྱ་བ་སྟེ་གཉིས་པོ་ལ་བཅུ་པོ་དེའི་རྒྱུ་དང་གཞི་དང་གནས་ཡིན་ནོ་ཞེས་འཛིན་པ་ཡིན་ནོ། ། འགོག་ལམ་ལ་སྐྲག་པ་སྐྱེད་པས་འཇུག་པ་ནི་ཉོན་མོངས་པ་རྣམས་འཁོར་བ་དག་ལ་དགའ་ཞིང་རྣམ་བྱང་ལ་གཡེང་བར་འདུ་ཤེས་ཏེ་འཇུག་པའམ་ཡང་ན་མུ་སྟེགས་བྱེད་ལམ་དབང་ཕྱུག་ལ་སོགས་པ་སྒོམས་དང་། འགོག་པ་ཚངས་པའི་འཇིག་རྟེན་ན་གདུགས་དཀར་པོ་འདྲ་བ་ཡོད་པར་སྒྲོ་བཏགས་ཏེ་སངས་རྒྱས་པའི་འགོག་ལམ་ལ་སྐྲག་པ་ལ་བརྗོད་དེ་ཇི་སྐད་དུ་ཉི་མ་ཟླ་བ་ས་ཆུ་མེ་རླུང་ཕྱོགས་དང་ནམ་མཁའི་ལུས་ཅན་ཏེ། ཞི་བའི་བདེ་དགའ་དམ་པ་འདོད་པ་རྣམས་ཀྱིས་དབང་ཕྱུག་རྟག་ཏུ་བསྒོམ་ཞེས་བྱ་བ་དང་། ཁ་བ་རྒྱ་སྤོས་མེ་ཏོག་མདོག ། བ་ཞོ་བ་མོ་མུ་ཏིག་མདོག ། གདུགས་བཀན་བཟུང་བའི་དབྱིབས་འདྲ་བ། ། ཐར་པ་ཡིན་པར་རྒྱལ་བས་བཤད། ། ཅེས་སྨྲས་པ་ཡིན་ནོ། །
བརྒྱད་པ་ཁམས་ལ་བཞིའི་དང་པོ་ཉོན་མོངས་པ་གང་ཞིག་ཁམས་གང་ན་ཡོད་མེད་ནི་ཁམས་ཀྱི་ཞེས་བྱ་བ་སྟེ་གོང་མ་གཉིས་ན་ཁོང་ཁྲོ་མེད་པ་ནི་རྒྱུད་ཞི་གནས་ཀྱིས་ཆུས་རླན་པར་བྱས་པས་ཀུན་ནས་མནར་སེམས་ཀྱི་གཞི་རྣམས་མེད་པའི་ཕྱིར་ཏེ་མཛོད་ལས། ཁོང་ཁྲོ་མ་གཏོགས་དེ་དག་ནི། ། གཟུགས་ཁམས་གཟུགས་མེད་དེ་དང་འདྲ། ། ཞེས་འབྱུང་བ་ཡིན་ནོ། ། གཉིས་པ་ཁམས་གང་ན་ཚོར་བ་གང་དང་མཚུངས་པར་ལྡན་པ་ནི། འདོད་ཆགས་ནི་ཞེས་བྱ་བས་སྟོན་ཏེ་སྡེ་པ་ཁ་ཅིག་ནི་བསམ་གཏན་བཞི་པའི་བར་ལ་མིག་སོགས་ཀྱི་རྣམ་ཤེས་ཡོད་པས་དེ་དག་གི་འཁོར་དུ་སྐྱེས་པའི་བདེ་སྡུག་ཡོད་ལ། སྲིད་རྩེའི་བར་ན་ཡིད་ཤེས་ཡོད་པས་ཡིད་བདེ་མི་བདེ་ཡོད་པར་འདོད་དོ། ། ལུགས་དེ་ནི་སྙོམས་འཇུག་སྟོན་པའི་མདོ་དང་འགལ་ཞིང་དེ་གཉིས་ཀྱི་རྒྱུ་མེད་པའི་ཕྱིར་ལེགས་པ་མ་ཡིན་ནོ། ། དེས་ན་བསམ་གཏན་གཉིས་པ་མན་ཆད་ཀྱི་འདོད་ཆགས་སྒོ་ལྔའི་འཁོར་དུ་བྱུང་བ་ནི་ལུས་ལ་ཕན་འདོགས་པའི་བདེ་བ་དང་ལྡན་ནོ། ། ཡིད་ཤེས་ཀྱི་འཁོར་དུ་བྱུང་བ་ནི་ཡིད་བདེ་དང་ལྡན་ནོ། །
གསུམ་པ་ན་ནི་ཡིད་བདེ་མེད་པས་བདེ་བ་དང་ཞེས་གསུངས་སོ། ། བཞི་པ་ན་བདེ་བའང་མེད་པས་དེ་ཡན་ཆད་ཅེས་གསུངས་སོ། ། ཁོང་ཁྲོ་སྡུག་བསྔལ་དང་ལྡན་པ་ནི་སྒོ་ལྔའི་ཡིན་ནོ། ། ཡིད་མི་བདེ་དང་ལྡན་པ་ནི་ཡིད་ཤེས་ཀྱིའོ། བདེ་བ་དང་ཡིད་བདེ་དང་མ་ཡིན་ཏེ། མི་དགའ་བའི་རྣམ་པར་འབྱུང་བའི་ཕྱིར་རོ། ། ང་རྒྱལ་བདེ་བ་དང་མི་ལྡན་པ་ནི་ཡིད་ཤེས་ཀྱི་ས་པ་ཡིན་པའི་ཕྱིར་རོ། ། བསམ་གཏན་དང་པོ་གསུམ་ན་བདེ་བ་དང་མཚུངས་ལྡན་དུ་བཤད་པའི་དོན་ནི་ང་རྒྱལ་ཤས་ཆེ་བའི་བསམ་གཏན་ལ་སྐྱོན་ཡིད་བདེ་འབྱུང་ལ་དེས་སྒོ་ལྔ་ཤིན་ཏུ་སྦྱངས་པའི་ཚོར་བ་བདེ་བ་དང་ལྡན་པར་བྱིན་གྱིས་རློབ་པས་བདེ་བ་དང་མཚུངས་ལྡན་ཞེས་ཐ་སྙད་དུ་བྱས་སོ། ། བཞི་པ་ལ་ནི་དེ་ལྟ་བུ་མེད་དེ་སྐྱོན་ཐམས་ཅད་ལས་གྲོལ་བའི་ཕྱིར་རོ། ། ལྟ་བ་བཞིན་དེ་དང་འདྲ་བ་ནི་ལྟ་བ་བཟང་པོའི་རློམ་པས་ཡིད་བདེ་དང་དེས་ལུས་བདེ་འབྱུང་བའི་ཕྱིར་རོ། །
ལོག་ལྟ་གཉིས་ཀ་དང་ལྡན་པ་ནི་དེ་བཟང་པོར་ཤེས་པ་ཡིད་བདེ་དང་། ངན་པར་ཤེས་པ་ཡིད་མི་བདེ་དང་ལྡན་པའི་ཕྱིར་རོ། ། གོང་མ་གཉིས་ཀྱི་ལོག་ལྟ་ནི་ལུས་ཐ་དད་ལ་འདུ་ཤེས་གཅིག་པ་ལ་སོགས་པ་དང་། ཕྱི་རོལ་བ་དེ་གཉིས་སུ་སྐྱེས་པ་ལ་སོགས་པ་ལ་ཡོད་དོ། ། ལྟ་བ་ཐམས་ཅད་ཡིད་ཀྱི་ས་པ་ཡིན་པས་བདེ་སྡུག་དང་མི་ལྡན་ནོ། ། ཐེ་ཚོམ་འདོད་ཁམས་ན་ཡིད་བདེ་དང་མི་ལྡན་པ་ནི། སེམས་གཏན་ལ་མ་ཕབ་ན་དེ་མི་འབྱུང་ཞིང་ཡིད་མི་བདེ་འབྱུང་བའི་ཕྱིར་རོ། ། གཟུགས་ཁམས་ན་ཐེ་ཚོམ་ཤས་ཆེ་བའི་བསམ་གཏན་དགའ་བདེ་དང་ལྡན་ཞིང་གཟུགས་མེད་ན་བཏང་སྙོམས་དང་ལྡན་ནོ། ། མ་རིག་པ་མ་འདྲེས་པ་ནི་ཡིད་ཀྱི་ས་པ་ཡིན་པས་བདེ་སྡུག་དང་མི་ལྡན་ལ་ཡིད་བདེ་གསལ་བ་དང་དེ་མི་གསལ་བ་མཚུངས་ལྡན་དུ་མི་རུང་བའི་ཕྱིར་རོ། ། ཚོར་བ་གང་ཡོད་པ་ནི་ཡིད་ཀྱི་ས་པ་ཁོ་ནའོ། །
ཐ་མལ་པར་འདུག་པ་ལ་ཞེས་བྱ་བ་ནི་ཉོན་མོངས་པ་ཐམས་ཅད་ཇེ་ཆུང་ལ་སོང་ནས་རྒྱུན་ཆད་ཀར་ཚོར་བ་བཏང་སྙོམས་སུ་འགྱུར་བའི་ཕྱིར་རོ། ། གསུམ་པ་ཁམས་གང་ན་རྣམ་ཤེས་གང་དང་མཚུངས་པར་ལྡན་པ་བཤད་པ་ནི། འདོད་ཆགས་ནི་ཞེས་བྱ་བ་ཡིན་ཏེ་ཉོན་ཡིད་ཀྱི་འཁོར་དུ་བྱུང་བའི་འདོད་ཆགས་རྩི་ན་བདུན་དང་ལྡན་པར་འགྱུར་རོ། ། ཁོང་ཁྲོ་ལ་སོགས་པ་ནི་ཁམས་གང་ན་ཚོགས་དྲུག་གང་ཡོད་པ་དེ་དང་ལྡན་ཏེ་ང་རྒྱལ་ལ་སོགས་པ་ནི་ཡིད་ཀྱི་ས་པ་ཁོ་ནའོ། ། བཞི་པ་ཁམས་གང་ན་ཕྱོགས་གཅིག་དང་མཐའ་དག་ལ་འཇུག་ཚུལ་ནི། འདོད་ཆགས་དང་ཞེས་བྱ་བ་སྟེ་ཡིད་དུ་འོང་མི་འོང་དང་ཕུན་སུམ་ཚོགས་པ་ལ་འཇུག་པའི་ཕྱིར་རོ། ། འདི་ལ་ནི་སྐྱོན་གསུམ་སྟེ་གསུམ་པོ་དེ་ཡུལ་ངེས་སུ་ཐལ་བ་དང་། ཡུལ་ངེས་ལྔའི་གྲངས་ངེས་ཞིག་པ་དང་། མ་རིག་པ་མི་ཤེས་པ་དང་། ཐེ་ཚོམ་མ་ངེས་པ་ལ་སྐྱེ་བས་ཕྱོགས་གཅིག་ལ་འཇུག་པར་ཐལ་བའོ། །
ལྷག་མ་ནི་གསུམ་པོ་དེའོ། ། དགུ་པ་རིས་ལ་གཉིས་ཀྱི་མཐོང་སྤང་ལ་མཚན་ཉིད་ནི། སེམས་རབ་ཏུ་མ་ཞི་བར་བྱེད་པ་གང་ཀུན་ཏུ་བཏགས་པའི་རིགས་སུ་གནས་པ་སྟེ་འཕྲལ་གྱི་ཐོས་བསམ་ལོག་པ་ལ་སོགས་ལས་བྱུང་བའི་ཉོན་མོངས་པ་ཡིན་གྱི་འཁོར་བ་ཐོག་མ་མེད་པ་ནས་ལྷན་ཅིག་སྐྱེས་པ་ནི་མ་ཡིན་ནོ། ། དེ་ལ་ཐེ་ཚོམ་དང་ལྟ་བ་ཕྱི་མ་གསུམ་ནི་ཀུན་བཏགས་ཉིད་ཡིན་ལ་གཞན་དྲུག་ལ་ནི་གཉིས་ཀ་ཡོད་པ་ལས་ཀུན་བཏགས་མཐོང་སྤང་དང་ལྷན་སྐྱེས་སྒོམ་སྤང་དུ་འགྱུར་རོ། ། ཁ་ཅིག་ཐེ་ཚོམ་ལ་གཉིས་ཀ་ཡོད་དོ་ཞེས་ཟེར་བ་ནི་མི་རིགས་ཏེ་ཕུང་པོ་ལྔ་ལ་སོགས་པ་ནས་དེ་ལ་ཀུན་བཏགས་ཁོ་ན་ལས་མེད་པར་བཤད་པའི་ཕྱིར་རོ། ། དེ་དག་ནི་དངོས་སུ་ལོག་ཞུགས་དང་། ལོག་པ་ལ་ལོག་ཞུགས་དང་། དབང་གི་ལོག་ཞུགས་ཏེ་གསུམ་མོ། ། དེ་ལ་འཇིག་ལྟས་བདེན་བཞི་ལ་ང་དང་ང་ཡིར་འཛིན་ནོ། ། མཐར་འཛིན་གྱིས་རྟག་ཆད་དུ་སྒྲོ་འདོགས་སོ། །
ལོག་ལྟས་བདེན་བཞི་མེད་དོ་ཞེས་སྐུར་རོ། ། མ་རིག་པས་གནས་ལུགས་མི་ཤེས་སོ། ། ཐེ་ཚོམ་གྱིས་མཐའ་གཞན་དུ་དོགས་ཏེ་དེ་ལྟར་དངོས་སུ་ལོག་པར་འཇུག་གོ ། གཉིས་པ་ནི་ལྟ་བ་གསུམ་པོ་དེ་ལ་འདོད་ཆགས་ཀྱིས་སྲེད་ཅིང་ང་རྒྱལ་གྱིས་ཁེངས་ལ། ལྟ་བ་མཆོག་འཛིན་གྱིས་མཆོག་དང་། ཚུལ་ཁྲིམས་དང་བརྟུལ་ཞུགས་མཆོག་འཛིན་གྱིས་དག་གྲོལ་གྱི་རྒྱུར་འཛིན་ནོ། ། གསུམ་པ་ནི་ཁོང་ཁྲོས་རང་དང་། ལྟ་བ་མི་མཐུན་པ་རྣམས་ལ་འཁྲུག་པར་བྱེད་དོ། ། དེ་ལ་རྩོད་པ་གསུམ་སྤོང་བ་ལས་དང་པོ་ནི། ཁམས་གསུམ་གྱི་བདེན་པ་ལ་དམིགས་པ་དེ་མི་རུང་སྟེ་འགོག་ལམ་ཁམས་གསུམ་ལས་གྲོལ་བའི་ཕྱིར་རོ་ཞེ་ན།
འདོད་ཁམས་ཀྱི་སྡུག་བསྔལ་ཀུན་འབྱུང་སྤོང་བའི་གཉེན་པོ་ལ་འདོད་ཁམས་ཀྱི་ལམ་ཞེས་བྱ་ལ་དེ་གཉིས་འགགས་པ་ལ་འདོད་ཁམས་ཀྱི་འགོག་པ་ཞེས་བརྗོད་དེ་གཞན་གཉིས་ལའང་དེ་བཞིན་དུ་སྦྱར་རོ། ། གཉིས་པ་ནི། གཟུགས་མེད་ན་ལུས་ངག་གི་སྤྱོད་པ་ལ་དག་གྲོལ་དུ་འཛིན་པའི་ཚུལ་ཁྲིམས་དང་བརྟུལ་ཞུགས་མཆོག་འཛིན་མེད་པས་མཐོང་སྤང་བརྒྱ་རྩ་བརྒྱད་དུ་འགྱུར་རོ་ཞེ་ན་དེ་ན་ལྟ་བ་ལ་དེ་ལྟར་འཛིན་པ་ཡོད་ལ་ལྟ་བ་མཆོག་འཛིན་གྱིས་མཆོག་ཁོ་ནར་འཛིན་པས་ཐ་དད་ནི་དེ་ཡིན་ནོ། ། གསུམ་པ་ནི། ང་རྒྱལ་ལ་མི་འབྱེད་པར་ལྟ་བ་ལ་འབྱེད་པ་ཅི་ཡིན་ཞེ་ན། ཁ་ཅིག་ཉེས་པ་ཆེ་བས་ཞེས་ཟེར་བ་ནི་མ་རིག་པ་ལའང་ཐལ་བ་ཡིན་ནོ། ། ང་རྒྱལ་ལ་སེམས་ཁེངས་པའི་བྱེད་པ་གཅིག་ལས་མེད་པས་ཞེས་ཟེར་བ་ནི་ལྟ་བ་ལའང་སེམས་ཕྱིན་ཅི་ལོག་ཏུ་བྱེད་པའི་བྱེད་པ་གཅིག་ལས་མེད་པས་ཞེས་མཚུངས་སོ། ། འཛིན་སྟངས་ནི་གཉིས་ཀ་ལའང་ཐ་དད་ཡོད་དོ། ། དེས་ན་འདིར་དབྱེ་བ་སྲིད་ཚད་ལ་འབྱེད་པ་ནི་མ་ཡིན་ཏེ་འདོད་ཆགས་དང་མ་རིག་པ་ལ་སོགས་པ་ལའང་ཡོད་པའི་ཕྱིར་རོ། ། འོན་ཀྱང་མུ་སྟེགས་བྱེད་ལྟ་བ་དེ་དག་ལ་ཡང་དག་པར་རྟོག་སྟེ།
དེ་ནི་མ་ཡིན་གྱི་མཐོང་སྤང་ཡིན་ནོ་ཞེས་བསྟན་པའི་ཕྱིར་མདོ་ལས་དེ་ལྟར་དུ་གསུངས་པ་ཡིན་ནོ། ། གང་ཡང་བསྡུ་བ་ལས་དགུ་བཅུ་རྩ་བཞིར་བཤད་པ་དང་། མཛོད་ལས་བརྒྱད་ཅུ་རྩ་བརྒྱད་དུ་བཤད་པ་དེ་ནི་གཞུང་ལུགས་དང་གྲུབ་མཐའ་ཐ་དད་ཀྱི་ལུགས་འཆད་པ་ཡིན་པའི་ཕྱིར་འགལ་བ་ཉིད་ཡིན་ཡང་སྐྱོན་མེད་དོ། ། གཞུང་གི་དོན་ལ་ཁམས་གོང་མ་གཉིས་ན་དགུ་ཡོད་པ་ནི་ཁོང་ཁྲོ་མ་གཏོགས་པའོ། ། གཞན་རྣམས་ནི་སླའོ། ། གཉིས་པ་སྒོམ་སྤང་ལའང་མཚན་ཉིད་ནི། སེམས་རབ་ཏུ་མ་ཞི་བར་བྱེད་པ་གང་ལྷན་ཅིག་སྐྱེས་པའི་རིགས་སུ་གནས་པ་སྟེ་བྱ་དང་རི་དྭགས་རྣམས་ལའང་ཡོད་པའི་ང་རྒྱལ་ལ་སོགས་པ་འཁོར་བ་ཐོག་མ་མེད་པ་ནས་བརྒྱུད་དེ་འོངས་པ་རྣམས་ཡིན་ནོ། ། དེ་དག་ནི་རྒྱུན་ཞུགས་ལ་སོགས་པའི་འཕགས་པ་རྣམས་ལའང་ཡོད་དེ་རྣམ་འགྲེལ་ལས། བདེ་བར་གྱུར་པའམ་སྡུག་བསྔལ་བར། ། མ་གྱུར་ཅིག་ཅེས་འདོད་པ་ན། །
ངའོ་སྙམ་པའི་བློ་གང་དེ། ། སེམས་ཅན་ལ་ལྟ་ལྷན་ཅིག་སྐྱེས། ། ཅེས་བྱ་བ་དང་། མདོ་ལས་ཚེ་དང་ལྡན་པ་བྲན་ཅན་ཁོ་བོས་ནི་ཉེ་བར་ལེན་པའི་ཕུང་པོ་ལྔ་པོ་འདི་དག་བདག་གམ་བདག་གིར་རྗེས་སུ་མི་མཐོང་མོད་ཀྱི་འོན་ཀྱང་འདི་དག་ལ་ངའོ་སྙམ་པའི་ང་རྒྱལ་དང་། ངའོ་སྙམ་པའི་འདུན་པ་དང་། ངའོ་སྙམ་པའི་བག་ལ་ཉལ་མ་སྤངས་སོ། ། ཡོངས་སུ་མི་ཤེས་སོ། ། མ་བཀག་གོ ། མཐའ་མེད་པར་མ་བྱས་སོ་ཞེས་བྱ་བ་དང་། གློ་བུར་དུ་ངའི་བདག་གང་ཡིན་ཞེས་བདག་ཆད་ཀྱི་དོགས་པའི་འཇིགས་པ་འབྱུང་བར་བཤད་པའི་ཕྱིར་རོ། །
བཅུ་དྲུག་པོ་འདི་ལ་འདོད་ཁམས་ན་དགུ་དྲུག་ལྔ་བཅུ་རྩ་བཞི་དང་། ས་གཞན་བརྒྱད་ན་དགུ་ལྔ་བཞི་བཅུ་རྩ་ལྔ་ལྔ་སྟེ་བསྡོམས་པས་བཞི་བརྒྱད་དང་བཅུ་བཞིར་འགྱུར་རོ། ། གཞུང་ནི་གསལ་ལོ། ། གཞུང་གཞན་ནས་ནི་གཞན་དུ་འབྱུང་སྟེ་མངོན་རྟོགས་རྒྱན་ལ་གཟུང་འཛིན་གྱི་རྟོག་པ་བརྒྱ་རྩ་བརྒྱད་ཀྱི་ཕྲ་རགས་གཉིས་ལམ་གཉིས་ལས་སྤོང་བར་བཤད་དོ། ། རྒྱུད་བླ་མ་ལས་ཀུན་ནས་ཉོན་མོངས་པ་གསུམ་སྤོང་བར་བཤད་དོ། ། མདོ་སྡེ་རྒྱན་ལས། མཐོང་བས་སྤང་བྱའི་ཉོན་མོངས་རྣམས། ། ཐམས་ཅད་ཡང་དག་ཟད་བྱས་ནས། ། ཤེས་བྱའི་སྒྲིབ་པ་སྤང་བའི་ཕྱིར། ། བསྒོམ་པ་ལ་ནི་རབ་ཏུ་སྦྱོར། །
ཞེས་འབྱུང་སྟེ་ཉོན་སྒྲིབ་ནི་དེ་དག་ཉིད་ཡིན་ལ་ཤེས་སྒྲིབ་ནི་ཀུན་གཞི་ལ་སོགས་པ་འདུ་བྱེད་མ་བསྒྲིབས་ལ་ལུང་མ་བསྟན་རྣམས་ཡིན་ནོ། ། སྙོམ་འཇུག་གི་སྒྲིབ་པ་ལ་སོགས་པའང་དེ་གཉིས་སུ་འདུས་པར་དབུས་མཐའ་ལས། ཉོན་མོངས་པའི་སྒྲིབ་པ་དང་། ། ཤེས་བྱའི་སྒྲིབ་པ་ཉིད་དུ་བསྟན། ། དེར་ནི་སྒྲིབ་པ་ཐམས་ཅད་དེ། ། དེ་ཟད་ནས་ནི་གྲོལ་བར་འདོད། ། ཅེས་འབྱུང་བ་ཡིན་ནོ། ། བཅུས་སྤོང་བ་ལ་དང་པོ་ཇི་ལྟར་སྤོང་བ་ལ་ཉོན་མོངས་དེའི་གཞིའི་དངོས་པོ་ཡོངས་སུ་ཤེས་པ་ནི་ས་བོན་མ་ཟད་པར་འདུ་ཤེས་ན་དེ་སྤོང་མི་ནུས་སོ། ། ངོ་བོ་ཉིད་ནི་སྔར་བཤད་པའི་མཚན་ཉིད་དོ། ། ཉེས་དམིགས་ནི་མདོ་སྡེ་རྒྱན་ལས་ཉོན་མོངས་པས་ནི་བདག་འཇོམས་གཞན་འཇོམས་སེམས་ཅན་འཇོམས་ཤིང་ཚུལ་ཁྲིམས་འཇོམས་ཞེས་འབྱུང་བ་བཞིན་ནོ། །
གཞན་ཡང་དེ་སྐྱེས་པས་བག་ཆགས་བརྟན་པར་བྱས་ཏེ་སྡིག་སྡུག་དང་གཏམ་ངན་དང་འཁོར་ལོངས་སྤྱོད་ཉམས་པ་ལ་སོགས་པ་འཁོར་བའི་ཉེས་པ་སྣ་ཚོགས་དང་ལྡན་བཞིན་དུ་འཁོར་ནས་མཐོ་རིས་དང་ཐར་པའི་བདེ་བ་མི་འཐོབ་པ་ཡིན་ནོ། ། དང་དུ་མི་ལེན་པ་ནི་ཉེས་པར་ལྟ་བ་ཡིན་ནོ། ། མ་སྐྱེས་པ་སྤང་བའི་ཕྱིར་ལམ་རྙེད་པ་ནི་མ་སྐྱེས་པ་མི་སྐྱེ་བར་བྱ་བའི་ཕྱིར་ལམ་སྒོམ་པའོ། ། གཉིས་པ་ཡིད་ལ་བྱེད་པ་ཅི་འདྲ་བས་སྤོང་བའི་འདྲེས་པ་ནི་བདག་མེད་དུ་འདྲེས་པའོ། ། དེས་སྤོང་ན་མི་རྟག་པ་ལ་སོགས་པས་ཅི་བྱ་ཞེ་ན་དེ་ལ་འཇུག་པའི་དོན་ཏེ་རྣམ་འགྲེལ་ལས། འདུ་བྱེད་སྡུག་བསྔལ་དགོངས་ནས་ནི། ། སྡུག་བསྔལ་སྒོམ་པར་གསུངས་པ་ཡིན། ། ངེད་ཀྱི་དེ་ནི་རྐྱེན་ལས་སྐྱེས། དེ་ནི་བདག་མེད་ལྟ་རྟེན་ཡིན། ། ཞེས་བྱ་བ་དང་།
བྱམས་སོགས་རྨོངས་དང་འགལ་མེད་ཕྱིར། ། ཉེས་པ་ཤིན་ཏུ་ཚར་ཆོད་མིན། ། སྟོང་ཉིད་ལྟ་དང་དེ་འགལ་ཕྱིར། ། ཉེས་པ་ཤིན་ཏུ་ཚར་ཆོད་ཡིན། ། ཞེས་བྱ་བ་དང་། ། སྒོམ་པ་ལྷག་མ་དེ་དོན་ཡིན། ། ཞེས་འབྱུང་བ་བཞིན་ནོ། ། དེས་ན་བླ་ན་མེད་པ་རྣམ་པ་གསུམ་གྱི་ཤེས་པ་བླ་ན་མེད་པ་ནི་བདག་མེད་ཤེས་པའོ། ། ལམ་བླ་ན་མེད་པ་ནི་སླ་ལ་མངོན་ཤེས་མྱུར་བའོ། ། རྣམ་གྲོལ་བླ་ན་མེད་པ་ནི་མི་འཁྲུགས་པའོ། །
དེ་སྐད་དུ་ཡུམ་ལས་ཀྱང་རྣལ་འབྱོར་དུ་བྱ་བ་གང་ཇི་སྙེད་ཡོད་པ་དེ་ཐམས་ཅད་ཀྱི་ནང་ནས་ཤེས་རབ་ཀྱི་ཕ་རོལ་དུ་ཕྱིན་པའི་རྣལ་འབྱོར་ནི་རབ་ཅེས་བྱའོ། ། མཆོག་ཅེས་བྱའོ། ། ཞེས་བྱ་བ་དང་། མདོ་གཞན་ལས་ཀྱང་གང་མི་རྟག་པ་དེ་སྡུག་བསྔལ་བའོ། ། དེ་བདག་མེད་པའོ། ། ཞེས་གསུམ་པོ་ལ་རིམ་གྱིས་འཇུག་པར་བཤད་པ་ཡིན་ནོ། ། གང་ཞིག་གང་ལ་སྤོང་བ་ལ་མངོན་གྱུར་སྤང་བྱར་མི་རུང་བ་ནི་མ་ཕྲད་པའི་ཕྱིར་ཏེ་འདས་མ་འོངས་སམ་གླིང་ཐ་དད་ཀྱི་སྣང་མུན་བཞིན་ནོ། ། མཉམ་དུ་མི་འཇུག་པ་ནི་གཅིག་གིས་གཅིག་འགོག་པའི་ཕྱིར་རོ། ། ས་བོན་སྤོང་བའི་ཚུལ་ལ་གང་གི་གཉེན་པོ་གང་བྱུང་བ་ནི་མཐོང་སྤང་གི་གཉེན་པོ་མཐོང་ལམ། སྒོམ་སྤང་དགུའི་གཉེན་པོ་སྒོམ་ལམ་དགུའོ། །
སྤངས་པའི་དོན་ལ་གནས་ངན་ལེན་དང་བྲལ་བ་ནི་རྒྱུ་ཟད་པའོ། ། དེ་དག་གི་དོན་ལ་དང་པོ་གཞན་ཕྱོགས་དགག་པ་ནི་ཁ་ཅིག་ཐེག་ཆུང་བ་ནི་སྤང་བྱ་འགགས་ནས་གཉེན་པོ་སྐྱེ་བ་འགག་འགྱུར་གྱིས་སྤོང་བར་འདོད་ལ། ཐེག་པ་ཐུན་མོང་བ་ནི་གཉེན་པོ་སྐྱེས་ནས་སྤང་བྱ་འགག་པ་སྐྱེ་འགྱུར་གྱིས་སྤོང་བར་འདོད་ཅིང་། ཐེག་ཆེན་ཐུན་མོང་མ་ཡིན་པ་ནི་དོན་དམ་སྤྱོད་འཇུག་ལས། དེ་ལྟར་སྟོང་པའི་དངོས་རྣམས་ལས། ། ཐོབ་པ་ཅི་ཡོད་ཤོར་ཅི་ཡོད། ། ཅེས་འབྱུང་བ་ལྟར་ཡིན་ལ། ཀུན་རྫོབ་ཏུ་བརྟགས་ན་ཕྲད་པ་མེད་པས་སྤོང་བ་མི་རུང་མོད་ཀྱི་མ་བརྟགས་ན་ཡེ་ཤེས་སྐྱེས་པ་ཉིད་ལ་སྤང་བྱ་སྤངས་པ་ཞེས་བྱ་སྟེ་སྲང་མདའི་མཐོན་དམན་བཞིན་ནོ་ཞེས་ཟེར་བ་དེ་ནི་མ་ཡིན་ཏེ། འདི་ལྟར། འགག་པར་འགྱུར་བའི་ལམ་གྱིས་ནི། །
དེ་ཡི་སྒྲིབ་པ་རབ་ཏུ་སྤོང་། ། ཞེས་བཤད་པ་དེ་ནི་འགག་པར་འགྱུར་བ་ད་ལྟར་གྱི་ལམ་གྱིས་སྤོང་བ་སྟེ་དེས་ན་སྐྱེ་འགྱུར་ནི་མ་འོངས་པའི་ལམ་ཡིན་ནོ། ། ཡང་སྤང་བྱ་སྤངས་པ་མི་སྲིད་པར་འགྱུར་ཏེ་བདེན་གཉིས་ལ་སྤངས་པ་ཁེགས་པའི་ཕྱིར་རོ། ། ཡེ་ཤེས་སྒྲུབ་པ་དང་སྤངས་པ་ཁེགས་པའི་དགག་པ་ནི་དངོས་པོ་དངོས་མེད་གཅིག་ཏུ་མི་རུང་ངོ་། ། ཡང་ཀུན་གཞི་མེད་པར་སྨྲ་བ་ཁ་ཅིག་ས་བོན་ནི་ཡེ་ཤེས་ལ་གནས་ནས་དེ་ཕྱིན་ཅི་ལོག་ཏུ་སྐྱེ་བ་ཡིན་ལ། དེ་ཕྱིན་ཅི་མ་ལོག་པ་ལ་གོམས་པར་བྱས་པས་དེ་འཕེལ་ཏེ་ཕྱིན་ཅི་ལོག་སྐྱེད་མི་ནུས་པར་སོང་བ་ལ་གཉེན་པོས་སྤང་བྱ་སྤངས་པ་ཞེས་བྱ་སྟེ་དར་ལ་བབ་པ་རྒན་པོར་སྐྱེས་པ་ན་རྒས་པས་ལང་ཚོ་བཅོམ་ཞེས་བརྗོད་པ་བཞིན་ནོ། ། དེས་ན་སྤང་བྱ་སྔ་ལ་གཉེན་པོ་ཕྱི་བ་ཡིན་ནོ་ཞེས་ཟེར་རོ། ། འདི་ལའང་ཀུན་གཞིའི་སྐབས་སུ་སྐྱོན་བཤད་ཟིན་ལ་སྒོ་ལྔའི་ཤེས་པའི་ཉོན་མོངས་པ་སྤོང་མི་ནུས་པར་ཐལ་བ་ལ་སོགས་པ་སྤང་དཀའོ། ། གཉིས་པ་རང་ལུགས་ལ་མངོན་གྱུར་ནི་འཇིག་རྟེན་ལས་འདས་པའི་ལམ་གྱི་སྤང་བྱ་མ་ཡིན་པས་ས་བོན་སྤོང་བ་ཡིན་ལ་དེའང་ཀུན་གཞི་ལ་གནས་པ་ཡིད་ཤེས་ཀྱིས་ལམ་བསྒོམས་ནས་སྤོང་བ་ཡིན་ནོ། ། དེ་ནི་ཡེ་ཤེས་ཀྱི་འོད་ཀྱིས་གྲང་རེག་སྐེམ་པ་ལྟར་སྤོང་ངོ་། །
ཡང་ན་ལམ་བསྒོམས་པས་ཀུན་གཞི་ལ་ཟག་མེད་ཀྱི་ས་བོན་རྒྱས་ནས་ཟག་བཅས་ཀྱི་ས་བོན་འགྲིབ་པ་ཡིན་ཏེ་འོད་རྒྱས་ནས་མུན་པ་འགྲིབ་པ་བཞིན་ནོ། ། དེས་ན་གཞན་གྱིས་ལམ་བསྒོམས་པས་ནི་གཞན་གྱི་སྒྲིབ་པ་མི་སྤོང་སྟེ་དེས་དེའི་ཟག་མེད་ཀྱི་ས་བོན་རྒྱས་མི་ནུས་པའི་ཕྱིར་རོ། ། རྒྱུད་གཅིག་གིས་ནི་ཚོགས་བདུན་ཀའི་ཉོན་མོངས་པ་སྤོང་ནུས་ཏེ་ཀུན་གཞི་ལ་ཐམས་ཅད་ཀྱི་རྒྱུ་བཅོམ་པའི་ཕྱིར་རོ། ། དེ་ལ་མཐོང་ལམ་གྱིས་སྤོང་མ་ནུས་པ་ཀུན་གཞི་ལ་ཞེན་པ་རྣམས་སྒོམ་ལམ་གྱིས་སྤོང་བ་ཡིན་ཏེ་མ་མའི་གོས་ཀྱི་དྲི་མ་བུལ་དོག་ལ་སོགས་པས་དག་པར་བྱས་ཀྱང་དྲི་ངན་པའི་བག་ཞད་སྤོས་ལ་སོགས་པས་བསལ་དགོས་པ་བཞིན་ནོ། ། དེས་ན་མི་མཐུན་ཕྱོགས་ཐམས་ཅད་རྒྱུ་བཟློག་པའི་སྒོ་ནས་སྤོང་བ་ཡིན་ཏེ་རྣམ་པར་ངེས་པ་ལས། རྒྱུ་མི་སྲིད་པར་གྱུར་པ་ན། ། དངོས་པོ་མེད་པ་རྟོགས་པར་འགྱུར། ། ཞེས་བྱ་བ་དང་། ། རྣམ་འགྲེལ་ལས། དེ་རྒྱུ་གཞོམ་ཕྱིར་དེ་ཡི་ནི། །
མི་མཐུན་ཕྱོགས་ལ་བརྟག་པ་མཛད། ། གང་ཕྱིར་འདི་ལྟར་རྒྱུ་གནས་ན། ། འབྲས་ལོག་གཟིགས་པ་མེད་ཕྱིར་རོ། ། ཞེས་འབྱུང་བ་ཡིན་ནོ། ། གང་ཡང་འཇིག་ཚོགས་ལ་ལྟ་བ་སྤངས་པས་ཐམས་ཅད་སྤོང་བར་བཤད་པ་དེ་ལའང་སྤོང་བའི་ཚུལ་འདི་ཉིད་ཁོ་ན་ཡིན་ནོ། ། དེ་ཉིད་ཀྱི་ཕྱིར་གང་དག་གིས་སྤང་བྱ་ཁོལ་བཏོན་དང་། གནས་སྐབས་གྱུར་པ་དང་། འགལ་བའི་རྒྱུ་འབྲས་ཀྱི་ཚུལ་གྱིས་སྤོང་བ་ལ་སོགས་པ་རྣམ་པ་དུ་མ་བྱས་པ་དེ་དག་ནི་དོན་མེད་པས་དུས་འདའ་བ་ཁོ་ན་ཡིན་ནོ། ། གསུམ་པ་རྩོད་པ་སྤང་བ་ལ་རྩོད་པ་དང་པོ་ནི་གལ་ཏེ་སྒོམ་སྤང་རྣམས་མཐོང་བ་ཙམ་གྱིས་མི་སྤོང་ན་གོམས་པས་ཀྱང་མི་སྤོང་བར་འགྱུར་ཏེ་གཉིས་ཀས་བདག་མེད་མངོན་སུམ་དུ་རྟོགས་པར་ཁྱད་པར་མེད་པའི་ཕྱིར་རོ་ཞེ་ན། དེས་མི་སྤོང་ཀྱང་དེས་སྤོང་བ་ལ་འགལ་བ་མེད་དེ་ཆུ་ཐིགས་ཀྱིས་དྲི་མ་འཁྲུད་པ་དང་།
མེ་ལྕེས་ལྕགས་སྲེག་པ་དང་། སྟ་རེས་ཤིང་གཅོད་པ་བཞིན་ནོ། ། རྩོད་པ་གཉིས་པ་ནི་བདག་མེད་གོམས་པས་བདག་འཛིན་སྤོང་ན་ཡང་བདག་འཛིན་གོམས་པས་བདག་མེད་རྟོགས་པ་སྤོང་བར་འགྱུར་རོ་ཞེ་ན། འཁོར་བ་ན་གནས་པའི་ཚེ་དེ་ལྟར་ཡིན་ལ་མྱང་ངན་ལས་འདས་པ་ཐོབ་ནས་ནི་དེས་དེ་སྤོང་མི་ནུས་ཏེ་བདག་ལྟའི་ས་བོན་ཟད་པའི་ཕྱིར་ཏེ་རྣམ་འགྲེལ་ལས། བདག་ལྟའི་ས་བོན་སྤངས་པའི་ཕྱིར། སླར་མི་ལྡོག་པ་ཉིད་ཡིན་ནོ། ། ཞེས་བཤད་པ་ཡིན་ནོ། ། རྩོད་པ་གསུམ་པ་ནི་ཡིད་ཤེས་ཀྱིས་ལམ་བསྒོམས་པས་ཀུན་གཞིའི་སྒྲིབ་པ་སྤོང་ན་གཞན་གྱི་ལམ་བསྒོམས་པས་ཀྱང་གཞན་གྱི་སྒྲིབ་པ་སྤོང་བར་འགྱུར་རོ་ཞེ་ན། མི་འགྱུར་ཏེ་དེས་དེའི་ཀུན་གཞིའི་ས་བོན་ལ་མི་གནོད་པའི་ཕྱིར་དང་། འདིར་ནི་རྒྱུད་གཅིག་གིས་བསྡུས་པའི་ཕྱིར་ཏེ་སྨན་གཞན་གྱིས་ནད་གཞན་སེལ་ཡང་གང་གི་ཁོང་དུ་སོང་བ་དེ་ལས་གཞན་གྱིས་སེལ་མི་ནུས་པ་དང་།
མར་མེས་མུན་པ་སེལ་ཡང་འོད་གང་ན་གནས་པ་དེ་ལས་གཞན་གྱིས་སེལ་མི་ནུས་པ་བཞིན་ནོ། ། གཉིས་པ་ལས་ཀྱི་ཀུན་འབྱུང་ལ་མདོར་བསྟན་པ་དང་། རྒྱས་པར་བཤད་པ་དང་། ཤིན་ཏུ་རྒྱས་པར་བཤད་པ་གསུམ་ལས་དང་པོ་ནི། ལས་གང་ཞེ་ན་ཞེས་བྱ་བས་སྟོན་པར་བྱེད་དེ་མཛོད་ལས། ལས་ལས་འཇིག་རྟེན་སྣ་ཚོགས་སྐྱེས། ། དེ་ནེ་སེམས་པ་དང་དེས་བྱས། ། སེམས་པ་ཡིད་ཀྱི་ལས་ཡིན་ནོ། ། དེས་བསྐྱེད་ལུས་དང་ངག་གི་ལས། ། ཞེས་གང་འབྱུང་བ་ཡིན་ནོ། །
བསྡུ་བ་ནི་ལས་ཀྱི་ཀུན་འབྱུང་ཐམས་ཅད་གཉིས་པོ་དེར་འདུས་པའོ། ། ཤེས་བྱ་ནང་གི་ཡིན་པར་སྨྲ་བ་རྣམས་ནི་སེམས་ལས་གཞན་དུ་གྱུར་པའི་ཆོས་མི་འདོད་པའི་ཕྱིར་ལས་ཀྱང་སེམས་པའི་ལས་གཅིག་ཁོ་ནར་འདོད་དེ་འདི་རྒྱས་པར་ནི་ལས་སྒྲུབ་པའི་རིགས་པ་ལས་བལྟ་བར་བྱའོ། ། ཚོགས་དྲུག་གིས་ཡུལ་དྲུག་ལ་དམིགས་པར་བྱེད་པ་ནི་དམིགས་པའི་ལས་སོ། ། ས་ལ་སོགས་པས་རྟེན་པ་དང་སྡུད་པ་དང་སྨིན་པ་དང་བསྐྱོད་པར་བྱེད་པའམ་མཚན་ཉིད་ཀྱིས་མཚོན་བྱ་མཚོན་པར་བྱེད་པ་ནི་བྱེད་པའི་ལས་སོགས་བསམ་བཞིན་པའི་སྒོ་གསུམ་གྱི་བྱ་བ་ནི་རྩོལ་བའི་ལས་སོ། ། གསེར་དང་ལྕགས་རྒྱན་དང་མཚོན་དུ་སྒྱུར་བ་ནི་སྒྱུར་བའི་ལས་སོ། ། མཐོ་རིས་དང་ཐར་པའི་ལམ་གྱིས་དེ་དག་འཐོབ་པ་ནི་འཐོབ་པའི་ལས་སོ། ། ཕལ་ཆེར་ཞེས་བྱ་བ་ནི་འཐོབ་པ་དང་བྱེད་པའི་ལས་ཀྱང་ཡོད་པའི་ཕྱིར་རོ། ། གཉིས་པ་ལའང་དང་པོ་སེམས་པའི་ལས་ནི། སེམས་པ་གང་ཞེ་ན་ཞེས་བྱ་བས་སྟོན་ཏེ་སྔར་བཤད་པའི་འདུ་བྱེད་སེམས་པ་ཉིད་དོ། ། གཉིས་པ་བསམས་པའི་ལས་ལ་དོན་གསུམ་གྱི་དང་པོ་མདོར་བསྟན་པ་ནི།
བསམས་པའི་ཞེས་བྱ་བའོ། ། གཉིས་པ་དགེ་མི་དགེ་རྒྱས་པར་བཤད་པ་ནི། མི་དགེ་བ་ནི་ཞེས་བྱ་བ་སྟེ་ལས་ཀྱང་ཡིན་ལ་ངན་འགྲོར་འགྲོ་བའི་ལམ་ཀྱང་ཡིན་པས་ལས་ཀྱི་ལམ་སྟེ་བཅུ་ནི་ལུས་ཀྱི་གསུམ་དང་། ངག་གི་བཞི་དང་། ཡིད་ཀྱི་གསུམ་སྟེ་དགེ་བ་བཅུ་ལའང་དེ་བཞིན་དུ་སྦྱར་རོ། ། ངོ་བོ་ནི་མཛོད་ལས། སྲོག་གཅོད་པ་ནི་བསམས་བཞིན་དུ། ། མ་ནོར་བར་ནི་གཞན་བསད་པའོ། ། མ་བྱིན་ལེན་པ་གཞན་གྱི་ནོར། ། མཐུ་དང་འཇབ་བུས་བདག་གིར་བྱེད། །
བགྲོད་མིན་འགྲོ་བར་འདོད་པ་ཡིས། ། ལོག་པར་གཡེམ་པ་རྣམ་པ་བཞི། ། བརྫུན་ཚིག་འདུ་ཤེས་གཞན་སྒྱུར་བའི། ། ཚིག་དོན་མངོན་པར་གོ་བའོ། ། ཕྲ་མ་ཕ་རོལ་དབྱེ་བའི་ཕྱིར། ། ཉོན་མོངས་ཅན་གྱི་སེམས་ཀྱི་ཚིག ། ཚིག་རྩུབ་པོས་ནི་མི་སྙན་པ། ། ཉོན་མོངས་ཅན་ཀུན་བཀྱལ་བ་ཉིད། ། གཞན་ནི་དེ་ལས་གཞན་ཉོན་མོངས། ། ཁ་གསག་གླུ་དང་ཟློས་གར་བཞིན། །
བསྟན་བཅོས་ངན་པ་བརྣབ་སེམས་ནི། ། ལོག་པས་གཞན་གྱི་ནོར་ལ་ཆགས། ། གནོད་སེམས་སེམས་ཅན་ལ་སྡང་བ། ། དགེ་དང་མི་དགེ་མེད་ལྟ་བ། ། ལོག་པར་ལྟ་བ་ཡིན་འདི་ལ། ། གསུམ་ལམ་བདུན་ནི་ལས་ཀྱང་ཡིན། ། ཞེས་འབྱུང་བ་བཞིན་ནོ། ། དགེ་བཅུ་ནི་དེ་དག་སྤོང་བ་སྟེ་ཡང་དག་པའི་ལྟ་བ་ནི་ལས་འབྲས་ལ་སོགས་པ་ཕྱིན་ཅི་མ་ལོག་པར་རྟོགས་པའི་ཤེས་རབ་བོ། ། དེ་དག་གི་ནང་ནས་ལོག་ལྟ་དང་ཡང་དག་པའི་ལྟ་བ་གཉིས་ནི་ལས་མཐུ་ཆེ་བ་ཡིན་ཏེ་མཛོད་ལས། རྒྱུ་དང་འབྲས་ལ་སྐུར་འདེབས་པའི། །
མེད་པར་ལྟ་བས་རྩ་བ་གཅོད། ། ཅེས་བྱ་བ་དང་གཞན་ལས། འཇིག་རྟེན་པའི་ཡང་དག་ལྟ། ། ཆེན་པོ་གང་ལ་ཡོད་གྱུར་པ། ། དེ་ནི་བསྐལ་པ་སྟོང་དུ་ཡང་། ། ངན་འགྲོར་འགྲོ་བར་མི་འགྱུར་རོ། ། ཞེས་འབྱུང་བའི་ཕྱིར་རོ། ། དེ་དག་ལ་གཞན་གྱི་བྱ་བ་གཞན་གྱིས་འགྲུབ་པའང་ཡོད་དེ་ལུས་ཀྱི་རྣམ་འགྱུར་གྱིས་བརྫུན་གཏོང་བ་དང་། ངག་གིས་གསོད་པར་སྒོ་བ་དང་དྲང་སྲོང་ཡིད་ཁྲོས་པས་སྲོག་གཅོད་པ་ལ་སོགས་པ་རྒྱ་ཆེར་ཤེས་པར་བྱའོ། ། བཅུ་པོ་དེར་དགེ་མི་དགེ་མ་ལུས་པ་འདུས་པ་ནི་མ་ཡིན་གྱི་དགེ་མི་དགེ་དཔག་ཏུ་མེད་པའི་ནང་ནས་ཉེས་པ་དང་ཕན་ཡོན་ཆེ་བ་བཅུ་བཅུ་བསྡུས་པ་ཡིན་ཏེ་མཛོད་ལས།
དེ་ལས་ཆེ་ལོང་བསྡུས་ནས་ནི། ། དགེ་དང་མི་དགེ་ཅི་རིགས་པར། ། ལས་ཀྱི་ལམ་ནི་བཅུར་གསུངས་སོ། ། ཞེས་འབྱུང་བ་ཡིན་ནོ། ། གང་དག་རྣམས་མ་བསྡུས་ཞེ་ན། སྲོག་ཆགས་བོང་པ་དབྱུག་སོགས་ཀྱིས་འཚེ་བ་དང་། ། མི་བདེ་བའི་མིག་གིས་ལྟ་བ་དང་། གཞན་གྱི་རྫས་བརླག་པར་བྱེད་པ་དང་། རང་གི་ཆུང་མ་ལ་འདོད་པ་སྟེན་པ་དང་། ། དགེ་བ་ལ་དེ་དག་སྤོང་བ་ལ་སོགས་པ་མཐའ་ཡས་སོ། །
ཁམས་དང་འགྲོ་བ་གང་ན་ཡོད་མེད་ནི་མི་དགེ་བ་བཅུ་ནི་གོང་མ་གཉིས་ན་སྤངས་ནས་མེད་ལ་ལུས་ཐ་དད་ལ་འདུ་ཤེས་གཅིག་པའི་ལོག་ལྟ་ལ་སོགས་པ་ཡོད་ཀྱང་མི་དགེ་བ་བཅུའི་ལོག་ལྟ་མ་ཡིན་ནོ། ། དེ་ཉིད་ཀྱི་ཕྱིར་དེ་གཉིས་ན་དགེ་བཅུ་རྫོགས་པར་ཡོད་དོ། ། འདོད་ཁམས་ན་དགེ་བཅུ་མི་དགེ་བཅུ་གཉིས་ཀ་ཡོད་དེ། མཛོད་ལས། དམྱལ་བ་ན་ནི་བཀྱལ་བ་དང་། ཚིག་ཙུབ་གནོད་སེམས་རྣམ་གཉིས་སོ། ། ཞེས་འབྱུང་སྟེ་བཀྱལ་པ་ནི་སྨྲེ་སྔགས་འདོན་པའོ། ། ལས་མ་ཟད་ན་བསད་ཀྱང་མི་འཆི་བ་དང་རྫས་དང་བུད་མེད་བཟུང་བ་མེད་པའི་ཕྱིར་ལུས་ཀྱི་ལས་གསུམ་མེད་དོ། ། སྨྲས་པ་ལ་དོགས་པ་མེད་པའི་ཕྱིར་དང་བྱེ་ཟིན་པའི་ཕྱིར་བརྫུན་དང་ཕྲ་མ་མེད་དོ། ། ཡིད་དུ་འོང་བ་མེད་པའི་ཕྱིར་དང་ལས་ཀྱི་འབྲས་བུ་མངོན་དུ་གྱུར་པའི་ཕྱིར་བརྣབ་སེམས་དང་ལོག་ལྟ་མེད་དོ། །
དེ་ཉིད་ཀྱི་ཕྱིར་ཡང་དག་པའི་ལྟ་བ་ཡོད་དེ་སྔ་མ་དྲན་པའི་མངོན་ཤེས་དང་། གཤིན་རྗེའི་མིས་ཆོས་བཤད་པ་ཡོད་པར་བཤད་པའི་ཕྱིར་རོ། ། སྒྲ་མི་སྙན་པ་གླུ་ལེན་པས་ངག་ཁྱལ་ཡོད་ལ་གཞན་མེད་དེ་གསོད་སེམས་མེད་པ་དང་། ཚེ་ངེས་པ་དང་རྫས་དང་བུད་མེད་བཟུང་བ་མེད་པ་དང་སྨྲས་པ་ལ་དགོས་པ་མེད་པ་ལ་སོགས་པའི་ཕྱིར་རོ། ། མི་ཚངས་པར་སྤྱོད་པ་ནི་བུད་མེད་བཟུང་སྟེ་ཤིང་གི་རྩར་ཁྲིད་པས་བསྟེན་བྱ་ཡིན་ན་ཤིང་གིས་སྒྲིབ་ལ། མ་ཡིན་ན་མི་སྒྲིབ་པས་མི་བསྟེན་པའི་ཕྱིར་རོ། ། དེ་ན་ཡིད་ཀྱི་གསུམ་ཡོད་པར་མཛོད་ལས་བཤད་པ་ནི། ། ཉན་ཐོས་སྡེ་པའི་ལུགས་ཡིན་ནོ། ། འདོད་པ་གཞན་ན་མི་དགེ་བཅུ། ། ཞེས་དེ་ལས་འབྱུང་བས་དུད་འགྲོ་དང་ཡི་དྭགས་དང་ལྷ་རྣམས་ལ་སྡོམ་མིན་མ་གཏོགས་པའི་མི་དགེ་བ་ཐམས་ཅད་ཡོད་དེ་ལྷས་ལྷ་མི་གསོད་ཀྱང་དེས་འགྲོ་བ་གཞན་གསོད་པས་སོ། །
ཁ་ཅིག་ན་རེ་ལྷ་ཡང་མགོ་དང་སྐེད་པ་བཅད་པ་འཆིའོ། ། ཞེས་ཟེར་རོ། ། འཁོར་ལོས་བསྒྱུར་བ་བྱུང་བའི་ཚེ་ན་མི་ལའང་མི་དགེ་བ་བཅུ་ཀ་མེད་དོ། ། དེ་གླུ་ལེན་པའང་ངེས་འབྱུང་གིས་ལེན་གྱིས་སྟེགས་སྔགས་ཀྱིས་མ་ཡིན་ནོ། ། ཁ་ཅིག་ན་རེ་དེའི་ཚེ་བག་མ་གཏོང་ལེན་ལ་སོགས་པའི་བརྗོད་པ་ཡོད་པས་ཚིག་བཀྱལ་ཡོད་མོད་ཀྱི་ལས་ཀྱི་ལམ་མ་ཡིན་ནོ་ཞེས་ཟེར་རོ། ། མདོར་ན་སྡོམ་པ་དང་སྡོམ་མིན་གྱི་རྟེན་ལ་དེ་གཉིས་ཀྱི་དགེ་མི་དགེ་ཡོད་ལ། དེ་གཉིས་ཀྱི་རྟེན་དུ་མི་རུང་བའི་འགྲོ་བ་ལ་དེ་གཉིས་ལས་གཞན་པའི་དགེ་མི་དགེ་ཡོད་དོ། ། གསུམ་པ་ཡན་ལག་གི་སྒོ་ནས་རྣམ་པར་གཞག་པ་ནི་སྲོག་གཅོད་པ་ལ་སོགས་པ་ཞེས་བྱ་བས་སྟོན་པར་བྱེད་དོ། ། དེ་ལ་གཞི་ནི་ཡུལ་ཏེ་སྲོག་གཅོད་དང་འདོད་ལོག་དང་བརྫུན་དང་ཕྲ་མ་དང་ངག་རྩུབ་དང་། གནོད་སེམས་ཏེ་དྲུག་ནི་ཡུལ་སེམས་ཅན་ཁོ་ན་ལ་འཇུག་གོ །
མ་བྱིན་པར་ལེན་པ་དང་ངག་བཀྱལ་དང་བརྣབ་སེམས་དང་ལོག་ལྟ་བཞི་ནི་སེམས་ཅན་དང་དེ་མ་ཡིན་པ་གཉིས་ཀ་ལ་འཇུག་སྟེ་ཇི་ལྟར་རིགས་རིགས་སུ་སྦྱར་རོ། ། བསམ་པ་ནི་དེ་ལ་དེར་འདུ་ཤེས་མ་འཁྲུལ་བ་དང་ལས་དེ་བྱེད་འདོད་གཉིས་དང་ལྡན་ནོ། ། སྦྱོར་བ་ནི་འདུ་ཤེས་དེ་དང་ལྡན་པས་རང་བྱེད་པའམ་གཞན་བྱེད་དུ་འཇུག་པའོ། ། ཉོན་མོངས་པ་ནི་དུག་གསུམ་འདུས་པའམ་སོ་སོ་སྟེ་འཆད་པར་འགྱུར་རོ། ། ཟིན་པར་བྱས་པ་ནི་ལས་དེ་མཐར་ཐུག་པར་ཡོངས་སུ་རྫོགས་པར་གྲུབ་པ་སྟེ་ཤི་བ་དང་། བདག་གིར་བྱས་པ་དང་། གཉིས་ཀྱིས་གཉིས་སྤྲད་པ་དང་། གོ་བར་བྱས་པ་དང་། ཕྱེ་བར་ཤེས་པ་དང་། ཚིག་རྩུབ་དང་ཕྲ་མ་གཉིས་ལ་སྨྲས་ཟིན་པ་དང་།
རང་གི་ཡིན་ན་དགའ་བར་འདུ་ཤེས་པ་དང་། གསོད་པ་ལ་སོགས་པར་སེམས་པ་དང་། སྐུར་པ་བཏབ་ཟིན་པ་རྣམས་དང་རིམ་པ་བཞིན་སྦྱར་རོ། ། དེ་ལྟར་ཡན་ལག་ལྔ་པོ་དེ་ལས་གཅིག་མ་ཚང་ཡང་ལས་ཀྱི་ལམ་རྫོགས་པར་མི་འགྱུར་རོ། ། གཞན་དོན་དུ་འགྱུར་ན་གནོད་སེམས་དང་ལོག་ལྟ་མ་གཏོགས་པ་བརྒྱད་བྱང་ཆུབ་སེམས་དཔའ་ལ་གནང་སྟེ་བདག་ཅག་གི་སྟོན་པ་དེད་དཔོན་དུ་གྱུར་པ་ན་མི་ནག་པོ་བསད་པ་དང་། བྲམ་ཟེའི་ཁྱེའུ་སྐར་མར་གྱུར་པ་ནི་བྲམ་ཟེ་མོ་ལ་འདོད་པ་བསྟེན་པས་བསྐལ་པ་དུ་མའི་ཚོགས་རྫོགས་པར་གསང་ཆེན་ཐབས་མཁས་ལ་སོགས་པ་ནས་བཤད་པ་བཞིན་ནོ། ། དེ་ལས་འབྲས་བུ་སྡུག་བསྔལ་མི་འབྱུང་བ་ནི་དགེ་མི་དགེར་བསམ་པའི་ཡན་ལག་ལས་འཇོག་པ་ན་བསམ་པ་ལ་དུག་གསུམ་མེད་ཅིང་གཏི་མུག་མེད་པ་ལ་སོགས་པ་ལས་སྐྱེས་པའི་ཕྱིར་ཏེ། བཞི་བརྒྱ་པ་ལས། བསམ་པས་བྱང་ཆུབ་སེམས་དཔའ་ལ། ། དགེའམ་གལ་ཏེ་མི་དགེའང་རུང་། །
ཐམས་ཅད་དགེ་ལེགས་ཉིད་འགྱུར་ཏེ། ། གང་ཕྱིར་ཡིད་དེའི་དབང་གྱུར་ཕྱིར། ། ཞེས་འབྱུང་བ་བཞིན་ནོ། ། གསུམ་པ་ཤིན་ཏུ་རྒྱས་པར་བཤད་པ་ལ་སེམས་དང་མྱོང་བ་དང་འཕེན་པའི་སྒོ་ནས་ལས་རྣམ་པར་དབྱེ་བ་ནས་ལས་བསམ་གྱིས་ཁྱབ་མི་ཁྱབ་ཀྱི་དོན་བཤད་པའི་བར་དུ་བཅུ་ཡོད་པ་ལས་དང་པོ་ལའང་དྲུག་ཡོད་པའི་སེམས་པ་ལས་གྱུར་པའི་ལས་ལྔར་དབྱེ་བ་ནི་སེམས་པ་ལས་གྱུར་པའི་ཞེས་པ་སྟེ་གཞན་གྱིས་བསྒོ་བ་ནི་མི་འདོད་བཞིན་བྱེད་དུ་བཅུག་པའོ། ། གསོལ་བ་བཏབ་པ་ནི་འདི་ནི་ཕན་པར་འགྱུར་རོ་ཞེས་བྱེད་དུ་བཅུག་པའོ། ། མི་ཤེས་པ་ནི་སྐྱོན་ཡིན་ནོ། ། མི་དགེ་བའི་རྩ་བ་དུག་གསུམ་ལ་ཞེན་པ་ནི་དེ་དག་དྲག་པོས་ལས་གསོག་པའོ། ། ཕྱིན་ཅི་ལོག་ནི་འཚེ་བ་ཆོས་སུ་འདུ་ཤེས་པ་ལ་སོགས་པའོ། ། གཉིས་པ་འབྲས་བུ་མྱོང་བར་ངེས་མ་ངེས་བཤད་པ་ནི། དེ་ལ་ཞེས་པ་སྟེ་ཕྱི་མ་གཉིས་བྱས་ལ་བསགས་པས་རྣམ་སྨིན་མྱོང་བར་འགྱུར་བ་དང་།
སྔ་མ་གསུམ་བྱས་ཀྱང་མ་བསགས་པས་མི་མྱོང་བར་སྟོན་ཏོ། ། བག་ཆགས་འཕེལ་བ་ནི་མངོན་ཞེན་ནམ་ཕྱིན་ཅི་ལོག་གི་མཐུས་བག་ཆགས་གསོས་བཏབ་ནས་འབྲས་བུ་མྱོང་ངེས་སུ་བྱེད་པ་ཡིན་ཏེ་མཛོད་ལས། བསམ་བཞིན་པ་དང་རྫོགས་པ་དང་། ། མི་འགྱོད་གཉེན་པོ་མེད་པ་དང་། །

འཁོར་དང་རྣམ་པར་སྨིན་པ་ལས། ། བསགས་པའི་ལས་ཞེས་བྱ་བ་ཡིན། ། ཞེས་འབྱུང་བ་ཡིན་ནོ། ། འབྱུང་བ་ནི་མདོ་ལས་སོ། ། ལས་བྱེད་པར་ངེས་པ་ནི་སྔོན་གྱི་ལས་སམ་སྨོན་ལམ་གྱི་མཐུས་སངས་རྒྱས་རྣམས་ཀྱིས་ཀྱང་བཟློག་མི་ནུས་པ་སྟེ་རྒྱལ་པོ་མ་སྐྱེས་དགྲ་དྲང་སྲོང་དུ་གྱུར་པ་ན་ཕ་གསོད་པས་སྨོན་ལམ་བཏབ་པ་དང་སྡིག་ཅན་འཕགས་སྐྱེས་པོ་ཉར་གྱུར་པ་ན་ཤཱཀྱ་པ་རྣམས་གསོད་པར་སྨོན་ལམ་བཏབ་པས་དེ་དག་གསོད་པ་སངས་རྒྱས་ཀྱིས་ཀྱང་མ་བཟློགས་པ་བཞིན་ནོ། ། རྣམ་སྨིན་མྱོང་བར་ངེས་པ་ནི་སྔར་བཤད་པའི་ཐ་མ་གཉིས་ལ་སོགས་པ་ཡིན་ཏེ་མཛོད་ལས། ཉོན་མོངས་རབ་དང་དྲག་པོ་དང་། ། ཡོན་ཏན་ཞིང་དང་རྒྱུན་ཆགས་སུ། ། བྱས་པ་གང་ཞིག་ཡིན་པ་དང་། ། ཕ་མ་གསོད་གང་དེ་ངེས་སོ། ། ཞེས་འབྱུང་བ་བཞིན་ནོ། །
དུས་ངེས་པ་ནི་མཐོང་ཆོས་དང་སྐྱེས་ནས་དང་ལེན་གྲངས་གཞན་གྱི་དུས་ངེས་པའོ། གསུམ་པ་དགེ་མི་དགེའི་འབྲས་བུ་བསྟན་པ་ལ་ངན་སོང་རྣམས་སུ་ཞེས་བྱ་བ་ནི། ཆུང་འབྲིང་ཆེ་གསུམ་གྱིས་དུད་འགྲོ་དང་ཡི་དྭགས་དང་དམྱལ་བ་གསུམ་དུའོ། ། ཆུང་འབྲིང་ནི་སྟོབས་ཆེ་ཆུང་ལ་སོགས་པ་དུ་མའི་སྒོ་ནས་འཇིག་སྟེ་བཤད་ཟིན་ཅིང་འཆད་པར་འགྱུར་རོ། ། རྒྱུ་མཐུན་ལ་བྱེད་པ་རྒྱུ་མཐུན་ནི་དེ་ལྟ་བུ་བྱེད་སྙིང་འདོད་པའོ། ། མྱོང་བ་རྒྱུ་མཐུན་ལ་ཡོངས་སུ་བཟུང་བ་ནི་འཁོར་དང་ཁྱིམ་ཐབ་དང་། ནོར་ལ་སོགས་པ་སྟེ་རིན་པོ་ཆེ་ཕྲེང་བ་ལས། གསོད་པ་ཡིས་ནི་ཚེ་འཐུང་འགྱུར། ། རྣམ་པར་འཚེ་བས་གནོད་པ་མང་། ། རྐུ་བ་ཡིས་ནི་ལོངས་སྤྱོད་ཕོངས། །
གཞན་གྱི་ཁྱིམ་ཐབ་ཅན་དགྲར་བཅས། ། བརྫུན་དུ་སྨྲ་བས་སྐུར་པ་སྟེ། ། ཕྲ་མ་ཡིས་ནི་བཤེས་དང་འབྱེ། ། རྩུབ་པོ་ཉིད་ཀྱིས་མི་སྙན་ཐོས། ། མ་འབྲེལ་བ་ཡིས་ཚིག་མི་བཙུན། ། བརྣབ་སེམས་ཡིད་ལ་རེ་བ་འཇོམས། ། གནོད་སེམས་འཇིགས་པ་སྦྱིན་པར་བཤད། ། ལོག་པར་ལྟ་བས་ལྟ་ངན་ཉིད། ། ཆང་འཐུང་བ་ཡིས་བློ་འཁྲུལ་ཏེ། ། མ་བྱིན་པས་ནི་དབུལ་བ་ཉིད། །
ལོག་པར་འཚོ་བས་བསླུས་པ་སྟེ། ། ཁེངས་པ་ཡིས་ནི་རིགས་ངན་ཉིད། ། ཕྲག་དོག་གིས་ནི་གཟི་ཆུང་ཉིད། ། ཁྲོ་བས་ཁ་དོག་ངན་པ་ཉིད། ། མཁས་ལ་མི་འདྲི་བླུན་པ་ཉིད། ། མི་ཉིད་ལ་ནི་འབྲས་བུ་འདི། ། ཀུན་གྱིས་དང་པོར་ངན་འགྲོའོ། ། ཞེས་འབྱུང་བ་ཡིན་ནོ། ། བདག་པོའམ་དབང་གི་འབྲས་བུ་ལ་སྲོག་གཅོད་པས་ནི་ཕྱིའི་དངོས་པོ་རྣམས་གཟི་ཆུང་བར་འགྱུར་རོ། ། མ་བྱིན་པར་ལེན་པས་སད་སེར་དང་ཆར་ཆེས་པ་དང་།
འདོད་ལོག་གིས་རྡུལ་གྱིས་འཁྲིགས་པ་དང་། བརྫུན་གྱིས་དྲི་ང་བ་དང་། ཕྲ་མས་མཐོ་དམན་ཅན་དང་། ཚིག་ཙུབ་ཀྱིས་ཚ་སྒོ་ཅན་དང་། དགོན་དུང་ཅན་དང་ཐ་ཆད་དང་སྡིག་པ་ཅན་གྱི་སར་འགྱུར་རོ། ། ཚིག་བཀྱལ་གྱིས་དུས་ལོག་ཅན་དང་། བརྣབ་སེམས་ཀྱིས་འབྲས་བུ་ཕྲ་མོ་དང་། གནོད་སེམས་གྱིས་འབྲས་བུ་ཁ་བ་དང་། ལོག་ལྟས་འབྲས་བུ་ཆུང་བའམ་མེད་པར་འགྱུར་རོ། ། རྒྱུ་མཐུན་གྱི་འབྲས་བུ་ནི་གཉིས་པོ་འདིར་འདུས་ཏེ་རྒྱུ་མཐུན་རང་རྒྱུད་ལ་སྨིན་པ་རྣམ་སྨིན་དང་།
གཞན་ལ་སྨིན་པ་དབང་འབྲས་ཡིན་པའི་ཕྱིར་རོ། ། དེ་ཡང་ཞེས་བྱ་བ་ནི་དགེ་བ་ཟག་མེད་ཆུང་འབྲིང་ཆེ་གསུམ་གྱིས་བྱང་ཆུབ་གསུམ་སྒྲུབ་པར་བྱེད་པས་ཟག་བཅས་ལ་གསུམ་ཡོད་པར་བསྟན་ནས་མི་དགེ་བ་ལའང་གསུམ་ཡོད་པར་སྟོན་པར་བྱེད་དེ་མདོ་ནི་ཀླུའི་རྒྱལ་པོ་རྒྱ་མཚོས་ཞུས་པ་ལས་སོ། ། དེ་དག་ཉིད་དུ་ནི་ལྷ་མིའོ། ། ཚེ་རིང་བ་དང་ཡུལ་ཡིད་དུ་མི་འོང་བ་ལ་སོགས་པ་སྔར་བཤད་པ་རྣམས་བཟློག་ནས་བརྩི་སྟེ་རིན་པོ་ཆེ་ཕྲེང་བ་ལས། མི་དགེ་ཅེས་བྱ་དེ་དག་གི ། རྣམ་སྨིན་བསྒྲགས་པ་གང་ཡིན་པ། ། དགེ་བ་དག་ནི་ཐམས་ཅད་ལ། ། འབྲས་བུ་དེ་ནི་བཟློག་སྟེ་འབྱུང་། ། ཞེས་བྱ་བ་དང་། མི་དགེ་བ་ལས་སྡུག་བསྔལ་ཀུན། །
དེ་བཞིན་ངན་འགྲོ་ཐམས་ཅད་དོ། ། དགེ་ལས་བདེ་འགྲོ་ཐམས་ཅད་དང་། ། སྐྱེ་བ་ཀུན་ཏུ་བདེ་བ་དག ། ཅེས་གསུངས་པ་བཞིན་ནོ། ། བཞི་པ་འཕེན་རྫོགས་ཀྱི་ཁྱད་པར་བཤད་པ་ལ་རྣམ་སྨིན་འཕེན་པ་ནི། ཕུང་པོའི་ངོ་བོ་ཙམ་སྒྲུབ་པའོ། ། སྐྱེ་བ་འདོད་མི་འདོད་ནི་ཚེ་རིང་ཐུང་དང་ལུས་ཆེ་ཆུང་ལ་སོགས་པ་སྟེ་ངན་འགྲོ་དང་བདེ་འགྲོ་ན་ཅི་རིགས་པར་སྦྱར་རོ། ། འཕེན་བྱེད་དང་རྫོགས་བྱེད་ཀྱི་ལས་ཀྱི་དབྱེ་བ་རྒྱས་པར་ནི་ལས་བརྒྱ་པ་དང་། གང་པོའི་རྟོགས་བརྗོད་དང་། ལས་རྣམ་འབྱེད་དང་མཛངས་བླུན་ལ་སོགས་པར་བལྟ་བར་བྱའོ། །
ལྔ་པ་འཕེན་བྱེད་ཀྱི་ནུས་པ་བཤད་པ་ལ་ལས་གཅིག་གིས་ལུས་གཅིག་འཕེན་པ་ནི། ལས་ཀྱི་བྱ་རྫོགས་ཀྱི་སྐད་ཅིག་གཅིག་གིས་ཀུན་གཞི་ལ་མཐོ་རིས་སམ་ངན་འགྲོའི་ཚེ་གཅིག་ཁོ་ནའི་རྣམ་སྨིན་གྱི་ཕུང་པོ་འགྲུབ་པའི་ས་བོན་གསོས་པ་སྟེ་བསྙེན་གནས་ལན་ཅིག་བསྲུངས་པས་ལྷར་སྐྱེས་པར་བཤད་པ་བཞིན་ནོ། ། གཅིག་གིས་དུ་མ་འཕེན་པ་ནི་དེས་ཚེ་རབས་དུ་མའི་ས་བོན་གསོས་པ་སྟེ་སངས་རྒྱས་དང་རང་སངས་རྒྱས་ལ་བསོད་སྙོམས་ལན་ཅིག་ཕུལ་བས་ཚེ་རབས་དུ་མར་ལྷ་མིར་སྐྱེས་པར་བཤད་པ་བཞིན་ནོ། ། དུ་མས་གཅིག་འཕེན་པ་ནི་དེས་ཚེ་གཅིག་གི་ས་བོན་གསོས་པ་སྟེ་མཆོད་སྦྱིན་བརྒྱ་བྱས་པས་བརྒྱ་བྱིན་གྱི་སྐྱེ་བ་གཅིག་བཟུང་བར་བཤད་པ་བཞིན་ནོ། ། དུ་མས་དུ་མ་འཕེན་པ་ནི་དེས་ཚེ་རབས་དུ་མའི་ས་བོན་གསོས་པ་སྟེ་ཚུལ་ཁྲིམས་དུ་མ་བསྲུངས་པས་ལྷ་མི་དུ་མར་སྐྱེས་པར་བཤད་པ་བཞིན་ནོ། ། དྲུག་པ་རྣམ་སྨིན་གྱི་འགྲུབ་ཚུལ་བཤད་པ་ནི། འགྲོ་བ་རིས་དྲུག་འགྲུབ་པ་ལ་སོགས་པའི་ལས་མང་པོ་དང་ལྡན་པའི་ཞེས་བྱ་བ་སྟེ་གང་ཟག་དགག་པ་ལས། ལས་ཀྱིས་འཁོར་བར་ལྕི་གང་དང་། ། ཉེ་བ་གང་དང་གོམས་པ་གང་། ། སྔོན་བྱས་གང་ཡིན་དེ་ལས་ནི། །
སྔ་མ་སྔ་མ་རྣམ་སྨིན་འགྱུར། ། ཞེས་བྲིས་པའི་ལུང་བཞིན་ནོ། ། དེ་ལས་འབྲས་བུ་འབྱུང་ཚུལ་ནི་ལས་ཞིག་པ་དང་མཇུག་ཐོགས་གཉིས་ཀར་མི་འབྱུང་གི་ལས་ཀྱི་བག་ཆགས་དང་ལྡན་པའི་རྒྱུད་ཡོངས་སུ་འགྱུར་བ་ལས་འབྱུང་སྟེ་ས་བོན་ཡོངས་སུ་གྱུར་པ་ལ་འབྲས་བུ་འབྱུང་བ་བཞིན་ནོ། ། རྣམ་སྨིན་ལས་རྣམ་སྨིན་གཉིས་པ་མི་སྐྱེ་སྟེ་མ་དུ་ལུང་གའི་མེ་ཏོག་རྒྱ་སྐྱེགས་ཀྱི་ཁུ་བས་ཁ་དོག་བསྒྱུར་ན་གེ་སར་དམར་པོར་སྐྱེ་ལ། གེ་སར་དམར་པོ་དེ་བཏབ་ན་དམར་པོ་མི་སྐྱེ་བ་བཞིན་ནོ། ། མཛོད་ལས། མཐུ་རྣམ་པ་སྣ་ཚོགས་ལས་ཐ་དད་པའི་ལས་རྣམས་ཀྱིས་བསྒོས་པའི་རྒྱུད་རྣམས་གནས་སྐབས་འདིར་ཕྱིན་ན་འབྲས་བུ་འདི་ལྟ་བུ་མངོན་པར་འགྲུབ་པར་འགྱུར་རོ་ཞེས་བྱ་བ་ནི་སངས་རྒྱས་རྣམས་ཁོ་ནའི་ཡུལ་ཡིན་ནོ། ། ཡང་སྨྲས་པ། ལས་དང་དེས་བསྒོས་དེ་འཇུག་རྙེད། ། དེ་ལས་འབྲས་བུ་སངས་རྒྱས་ལས། །
གཞན་གྱིས་རྣམ་པ་ཐམས་ཅད་ནི། ། ངེས་པར་རབ་ཏུ་མི་ཤེས་སོ། ། ཞེས་བཤད་དོ། ། གཉིས་པ་བསོད་ནམས་དང་བསོད་ནམས་མ་ཡིན་པ་དང་མི་གཡོ་བའི་སྒོ་ནས་ལས་རྣམ་པར་དབྱེ་བ་ལ་དོན་གསུམ་གྱི་དང་པོ་སོ་སོའི་མཚན་ཉིད་ནི། བསོད་ནམས་ཀྱི་ལས་དང་ཞེས་བྱ་བས་སྟོན་ཏེ་འདོད་པའི་དགེ་བ་སྨོས་པས་ནི་གོང་མ་གཉིས་ཀྱི་དགེ་བ་གཅོད་ཅིང་མི་གཡོ་བ་ལ་དགེ་བ་སྨོས་པས་ལུང་མ་བསྟན་གཅོད་པར་བྱེད་དེ་དེས་ནི་རྣམ་སྨིན་སྐྱེས་མི་ནུས་པའི་ཕྱིར་རོ། ། བསམ་གཏན་དང་པོ་གསུམ་གཡོ་བ་དང་བཅས་པའི་བསམ་གཏན་མ་ཡིན་ནམ་ཞེ་ན། དེ་ལྟ་ཡིན་མོད་ཀྱི་འོག་མའི་མི་མཐུན་ཕྱོགས་ཀྱིས་མི་གཡོ་བའི་ཕྱིར་དང་ས་གཞན་གྱི་ལས་ས་གཞན་དུ་མི་གཡོ་བའི་ཕྱིར་ཏེ། མཛོད་ལས། མི་གཡོ་གོང་མ་ལས་སྐྱེས་པའི། ། གང་ཕྱིར་ས་ནི་དེ་དག་ཏུ། །
ལས་རྣམས་སྨིན་ཕྱིར་མི་གཡོའི་ཕྱིར། ། ཞེས་བཤད་པ་ཡིན་ནོ། ། འདོད་པ་ན་ལྷར་སྐྱེ་བའི་ལས་འགའ་ཞིག་ནི་རྐྱེན་གཞན་གྱིས་མི་དང་དུད་འགྲོ་དང་ཡི་དྭགས་ཀྱི་ནང་དུ་སྨིན་པར་འགྱུར་རོ། ། འདིའང་རྫོགས་བྱེད་གཡོ་བ་ཡིན་གྱི་འཕེན་བྱེད་ནི་མ་ཡིན་ཏེ་དགེ་མི་དགེས་ནི་མཐོ་རིས་དང་ངན་འགྲོར་འཕེན་པར་ངེས་པའི་ཕྱིར་རོ། ། དེའི་ཕྱིར་རྫོགས་བྱེད་གཡོ་མི་གཡོ་ལས་དེ་གཉིས་སུ་རྣམ་པར་གཞག་གོ ། གཉིས་པ་དེ་དག་མ་རིག་པས་སྐྱེད་ཚུལ་ལ་གསུངས་པ་ནི། རྟེན་འབྲེལ་གྱི་མདོ་ལས་སོ། ། ལས་ཀྱི་རྣམ་སྨིན་མི་ཤེས་ན་ཡང་དག་པའི་ལྟ་བ་མེད་པས་བདེ་བ་ཕྲན་ཚེགས་ཀྱི་ཆེད་དུ་སྡིག་པ་སྤྱོད་དོ། ། དེ་ཁོ་ན་ནི་བདེན་བཞི་སྟེ་དེ་མ་ཤེས་ན་ཁམས་གསུམ་སྡུག་བསྔལ་དུ་མ་ཤེས་པས་འདོད་པའི་ལྷ་མིའི་བདེ་བའི་དོན་དུ་བསོད་ནམས་དང་། གོང་མ་གཉིས་ཀྱི་བདེ་བའི་དོན་དུ་མི་གཡོ་བ་གསོག་གོ །
བདེན་མཐོང་རྣམས་ནི་གཉིས་པོ་དེ་མི་གསོག་སྟེ་དེ་ཁོ་ནའི་དོན་ལ་མ་རྨོངས་པའི་ཕྱིར་རོ། ། གསུམ་པ་མི་དགེ་བ་བཅུ་དུག་གསུམ་གྱིས་བསྐྱེད་ཚུལ་བཤད་པ་ལ་དོན་བཞིའི་དང་པོ་ཞེ་སྡང་གིས་མཐར་ཕྱིན་པའི་ལས་གསུམ་བཤད་པ་ལ། སྲོག་གཅོད་པ་ལ་ཆགས་པས་སྦྱོར་བ་ནི་ཤ་ལ་སོགས་པ་ལའོ། ། ཞེ་སྡང་ནི་མི་ཤ་རླན་པར་འདོད་པ་ལ་སོགས་པའོ། ། མཐོ་རིས་སུ་འགྲོ་སྙམ་ནས་མཆོད་སྦྱིན་བྱེད་པ་ལ་སོགས་པ་ནི་གཏི་མུག་གོ ། ཞེ་སྡང་གིས་མཐར་ཕྱིན་པར་བྱེད་པ་ནི་མཚོན་སྣུན་པ་ལ་སོགས་པའི་ཚེ་དེ་མེད་ན་དེ་མི་འབྱུང་བའི་ཕྱིར་རོ། ། ངག་རྩུབ་ལའང་དེས་ནོར་དང་དབྲལ་སྙམ་པ་དང་། ལན་དུ་རྒོལ་བ་དང་། བརྒལ་ཡང་ཉེས་པ་མེད་སྙམ་པ་སྟེ་དེ་བཞིན་དུ་གནོད་སེམས་ལའང་སྦྱར་རོ། ། གཉིས་པ་ཆགས་པས་མཐར་ཕྱིན་པའི་ལས་གསུམ་ནི་མ་བྱིན་པར་ལེན་པ་ཞེས་པ་སྟེ་ཞེ་སྡང་ནི་གནོད་ལན་ཏེ་ལོག་གཡེམ་དང་བརྣབ་སེམས་ལའང་དེ་བཞིན་དུ་སྦྱར་རོ། །
གསུམ་པ་གང་རུང་གིས་མཐར་ཕྱིན་པའི་ལས་གསུམ་ནི། བརྫུན་དུ་སྨྲ་བ་ཞེས་པའོ། ། བཞི་པ་གཏི་མུག་གིས་མཐར་ཕྱིན་པའི་ལས་གཅིག་ནི་ལོག་པར་ལྟ་བ་ཅེས་པ་སྟེ་ཞེ་སྡང་ནི་གཞན་གྱི་ལྟ་བ་ལ་ཁྲོས་ཏེ་དེ་འཛིན་པའོ། ། གཏི་མུག་གིས་མཐར་ཕྱིན་པར་བྱེད་པ་ནི་ཡང་དག་པའི་ཤེས་རབ་ཡོད་ན་དེ་མི་འབྱུང་བའི་ཕྱིར་རོ། ། དོན་དེ་དག་མཛོད་ལས། གསོད་དང་གནོད་སེམས་ཚིག་རྩུབ་བོ། ། ཞེ་སྡང་གིས་ནི་མཐར་ཕྱིན་བྱེད། ། ལོག་གཡེམ་བརྣབ་སེམས་མ་བྱིན་ལེན། ། ཆགས་པ་ཡིས་ནི་རྫོགས་པར་བྱེད། ། ལོག་པར་ལྟ་བ་གཏི་མུག་གིས། །
ལྷག་མ་གསུམ་གྱིས་རྫོགས་པར་འདོད། ། ཅེས་འབྱུང་ངོ་། ། གསུམ་པ་ཐུན་མོང་མ་ཡིན་པ་དང་སྟོབས་ཆེ་ཆུང་གི་སྒོ་ནས་ལས་རྣམ་པར་དབྱེ་བ་ལ་དོན་གསུམ་གྱི་དང་པོ་ཐུན་མོང་དང་ཐུན་མོང་མ་ཡིན་པ་བཤད་པ་ནི། ལས་ཐུན་མོང་ཞེས་བྱ་བས་སྟོན་ཏེ་རྣམ་པར་འབྱེད་པ་ནི་སྒྲུབ་པ་སྟེ་ཐུན་མོང་དང་ཐུན་མོང་མ་ཡིན་པ་བསྒྲུབ་པ་ལ་དེ་སྐད་དུ་བརྗོད་དོ། ། ཡང་ལས་གང་གིས་ཞེས་བྱ་བས་ཀྱང་ཐུན་མོང་བའི་ལས་སྟོན་ཏེ་བརྗོད་པ་ནི་མདོ་ལས་སོ། ། དེ་བཤད་པ་ནི་འདི་ལྟར་སེམས་ཅན་གང་ཞེས་བྱ་བ་སྟེ་སོགས་པས་ནི་རེག་པ་དང་ཐོས་པ་དང་ཁུར་བ་ལ་སོགས་པ་གཟུང་ངོ་། ། མོད་པ་མ་ཡིན་པ་ནི་དཀོན་པ་སྟེ་འདིས་གཟུགས་མེད་པ་ལྟ་བུ་རེག་ཅིང་བལྟར་མི་རུང་བ་ཡོད་པར་སྟོན་པར་བྱེད་དེ་དེ་དག་ནི་ཚིག་རྣམ་པར་སྦྱར་བ་ཡིན་ནོ། ། ངག་གི་དོན་ནི་འདི་ཡིན་ཏེ་ལས་ཀྱི་དབང་གིས་སེམས་ཅན་རྣམས་ཕན་ཚུན་ལྟ་བ་དང་རེག་པ་དང་ཁུར་བ་དང་ཐ་ནའང་ཕན་ཚུན་ཐོས་པར་བྱེད་དོ། ། དེ་ནི་ཐུན་མོང་གཉིས་ཀའི་ལས་ལས་དེ་ལྟར་འགྱུར་བ་ཡིན་ཏེ་དེ་རྒྱུ་མེད་པ་མ་ཡིན་ལ་རྒྱུ་གཞན་ཡང་མི་འཐད་པའི་ཕྱིར་རོ། ། ཕ་རོལ་སྨྲ་བ་བཅུ་དྲུག་གི་ལས་རྒྱུར་སྨྲ་བར་ཡང་མི་འགྱུར་ཏེ་དེ་ནི་གཅེར་བུ་པ་ལས་ཟད་པས་གྲོལ་བར་སྨྲ་བའི་ལུགས་ཡིན་པའི་ཕྱིར་དང་།
འདིར་ནི་ལས་ཀྱིས་མ་བྱས་པར་རྩོལ་བ་ཁོ་ནས་བྱས་པའང་ཟས་གོས་ལ་སྤྱོད་པ་ལ་སོགས་པ་ཡོད་པར་འདོད་པའི་ཕྱིར་རོ། ། གཉིས་པ་སྟོབས་དང་ལྡན་པ་བཤད་པ་ལ་ལྔ་ཡོད་པའི་དང་པོ་གང་ཟག་གི་སྒོ་ནས་སྟོབས་ལྡན་སྟོན་པ་ན་གཉེན་པོ་སྟོབས་ཅན་གྱི་གང་ཟག་ནི་འཕགས་པའམ་སོ་སོ་སྐྱེ་བོ་སྒྲིབ་པའི་གཉེན་པོ་སྒོམ་བཟླས་ལ་མཁས་པ་རྣམས་སོ། ། སེམས་པ་ལས་གྱུར་པ་ནི་དེས་བསྐྱེད་པའོ། ། གཉེན་པོའི་སྟོབས་བསྐྱེད་པ་ནི་སྒོམ་བཟླས་ལ་སོགས་པ་ལ་མངོན་པར་བརྩོན་པའོ། ། མཐོང་ཆོས་ལ་མྱོང་བར་འགྱུར་བ་ནི་དེ་ནད་དང་སྡུག་བསྔལ་ཙམ་དུ་སྒྱུར་བའོ། ། མྱོང་བར་མི་འགྱུར་བ་ནི་ཟད་པར་བྱེད་པའོ། ། དེ་ལྟར་ན་གང་ཟག་དེ་འདྲ་བའི་བསྒོམ་བཟླས་ལ་སོགས་པ་གཉེན་པོ་ལས་གྱུར་པའི་ལས་དང་། སེམས་པ་ལས་གྱུར་བའི་དགེ་བའི་ལས་ཟག་མེད་ཀྱི་སྡོམ་པ་ཐམས་ཅད་ཀྱང་མི་དགེ་བས་སྟོབས་ཆེ་བ་ཡིན་ནོ། ། སྟོབས་ཆེན་གྱིས་སྟོབས་ཆུང་བསྒྱུར་ཞིང་སྤོང་བ་འདི་ལ་དགོངས་ནས་ཞེས་སྦྱར་ཏེ་ཤིན་ཏུ་བསྒོམས་པ་ནི་བདག་མེད་དང་ཚད་མེད་བཞི་ལ་སོགས་པ་ལའོ། ། དེ་ནི་དགེ་བ་ཚད་མེད་པ་དང་རྒྱ་ཆེ་བ་ཡིན་ནོ། །
ཚད་དུ་བྱས་པ་ནི་གཉེན་པོ་བས་སྟོབས་ཆུང་བའོ། ། ཁྲིད་པར་མི་བྱེད་པ་ནི་འགྲོ་བ་ངན་པར་རོ། ། གནས་པར་མི་བྱེད་པ་ནི་རྒྱུད་དེ་ལའོ། ། བགྲང་བར་མི་འགྱུར་བ་ནི་དེ་གཉིས་གྲངས་དང་ཆ་ཙམ་དུའང་མི་མཉམ་པའོ། ། དེས་ན་དགེ་བ་སྟོབས་ཅན་བཤད་ནས་མི་དགེ་བ་སྟོབས་ཅན་སྟོན་པ་ན་གཉེན་པོ་ནི་དགེ་བ་སྟེ་དེ་མཐུ་ཆུང་བ་ནི་མི་དགེ་བ་ནི་དགེ་བས་སྟོབས་ཆེ་སྟེ་དགེ་བས་འབྲས་བུ་འབྱིན་མི་ནུས་པར་བྱེད་པའི་ཕྱིར་རོ། ། རྣམ་པར་སྨིན་པ་ངེས་པ་དགེ་མི་དགེའི་འབྲས་བུ་མྱོང་བར་ངེས་པའོ། ། མ་སྤངས་པ་ནི་འཕགས་པའི་ལམ་གྱིས་སོ། ། ཡོངས་སུ་མ་ཤེས་པ་ནི་སྤང་བྱ་དེ་འདྲ་བ་རྒྱུད་ལ་ཡོད་པར་མ་ཤེས་པའོ། ། དེ་ནི་མྱོང་བར་མ་ངེས་པ་དང་སྤང་བྱར་མ་ཤེས་པ་བས་སྟོབས་ཆེ་བ་ཡིན་ཏེ་འབྲས་བུ་ངེས་པར་འབྱིན་པའི་ཕྱིར་རོ། ། འདི་ནི་འདིར་དགོངས་པའོ་ཞེས་བྱ་བ་ནི་ལུང་དེའི་དགོངས་པ་ནི་དེ་ཡིན་ནོ་ཞེས་བྱ་བའི་དོན་ཏོ། །
གཉིས་པ་ཁམས་ཀྱི་སྒོ་ནས་སྟོབས་དང་ལྡན་པ་ནི་ཞེས་བྱ་བ་སྟེ་རྩ་བ་དང་ཉེ་བའི་ཉོན་མོངས་པའི་འཁོར་མང་བས་ཕལ་ཆེར་འབྲས་བུ་འབྱིན་པའི་ཕྱིར་དེའི་རྒྱུད་ཀྱི་དགེ་བ་བས་སྟོབས་ཆེའོ། ། གསུམ་པ་རང་གི་ངོ་བོའི་སྒོ་ནས་སྟོབས་ལྡན་བསྟན་པ་ལ་གོམས་པར་བྱས་པ་ནི། བག་ཆགས་མཐུག་པས་མ་གོམས་པས་སྟོབས་ཆེའོ། ། གནས་ལ་གནས་པ་ནི་ནར་སོན་པ་སྟེ་མངོན་ཞེན་དྲག་པོས་བྱེད་པས་གཞོན་ནུ་དང་རྒན་པོས་བྱས་པ་བས་སྟོབས་ཆེའོ། ། སྒྲུབ་ཏུ་མེད་པ་ནི་བྱང་ཆུབ་གསུམ་སྟེ་གཉེན་པོས་སྤང་དུ་མེད་པས་རིགས་ལྡན་གྱི་མི་དགེ་བས་སྟོབས་ཆེའོ། ། བཞི་པ་ཞིང་དང་བསམ་པའི་སྒོ་ནས་སྟོབས་ལྡན་ལ་ཞིང་ནི། སྤྱོད་འཇུག་ལས། ཡོན་ཏན་ཅན་དང་ཕན་འདོགས་ཞིང་། ། སྡུག་བསྔལ་བ་ལས་དགེ་ཆེན་འགྱུར། ། ཞེས་འབྱུང་བའམ་མཛོད་ལས།
འཕགས་པ་མིན་ཡང་ཕ་མ་དང་། ། ནད་པ་དང་ནི་ཆོས་སྨྲ་དང་། ། སྐྱེ་མཐའི་བྱང་ཆུབ་སེམས་དཔའ་ལ། ། ཡོན་ནི་གཞལ་དུ་མེད་པར་འདོད། ། ཅེས་འབྱུང་བ་བཞིན་ནོ། ། སེམས་ནི་སྙིང་རྗེ་དང་བྱང་ཆུབ་མཆོག་ཏུ་སེམས་བསྐྱེད་པ་ལ་སོགས་པ་དགེ་མི་དགེའི་སེམས་དྲག་པོས་བྱས་པ་སྟེ་ཡུམ་ལས། བྱང་ཆུབ་སེམས་དཔའ་གང་ཞིག་ཤེས་རབ་མཆོག་བསྒོམས་ཏེ། ། དེ་ལས་ལངས་ནས་གོས་པ་མེད་པའི་ཆོས་བརྗོད་ཅིང་། ། དེ་ཡང་འགྲོ་བའི་དོན་དུ་བྱང་ཆུབ་རྒྱུར་བསྔོ་ན། ། དགེ་བ་དེ་དང་མཉམ་པ་འཇིག་རྟེན་གསུམ་ན་མེད། །
ཅེས་འབྱུང་བ་བཞིན་ནོ། ། ལྔ་པ་དེ་ལས་གཞན་གྱི་སྒོ་ནས་སྟོབས་ལྡན་སྟོན་པ་ན། དངོས་པོ་ནི་བཟང་ལ་མང་བ་ལ་སོགས་པའོ། ། ངོ་བོ་ཉིད་ནི་བསོད་ནམས་གསུམ་དང་ཕར་ཕྱིན་དྲུག་ལ་སོགས་པ་སྔ་མ་བས་ཕྱི་མ་སྟོབས་ཆེ་བའོ། ། གཞི་པོ་ནི་བྱེད་མཁན་ཆགས་བྲལ་ལ་སོགས་པའོ། ། ཡིད་ལ་བྱེད་པ་ནི་རབ་ཏུ་དང་བ་དང་ཉོན་མོངས་པ་དྲག་པོས་བྱས་པའོ། ། བསམ་པ་ནི་ཐར་པ་གསུམ་འདོད་པ་ལ་སོགས་པའོ། ། གྲོགས་ནི་སྦྱིན་པ་ཚུལ་ཁྲིམས་ཀྱི་གྲོགས་དང་ལྡན་པ་ལ་སོགས་པའོ། ། སྐྱེ་བོ་མང་པོ་ནི་རང་གིས་ཀྱང་བྱས་ལ་གཞན་ཡང་བྱེད་དུ་བཅུག་པའོ། ། ཁ་ཅིག་ནི་མང་པོ་འདུས་ནས་བྱས་པ་ལ་འཆད་དེ་དེ་ནི་བཤད་པ་མེད་དོ། །
དེ་དག་སྟོབས་ཆེ་བ་ནི་དེ་ལས་བཟློག་པའི་ལས་གང་ཡིན་པ་དེ་བས་ཆེ་བ་སྟེ་ཅི་རིགས་པར་སྦྱར་རོ། ། གསུམ་པ་སྟོབས་དང་མི་ལྡན་པ་བཤད་པ་ནི་སྟོབས་ལྡན་ལྔ་པོ་འདི་ལས་བཟློག་པ་ནི་ཞེས་བྱ་བ་ཡིན་ཏེ་གང་ཟག་གཉེན་པོའི་སྟོབས་མེད་པ་དང་། ཁམས་གཞན་ལ་སོགས་པ་སོ་སོ་རེ་རེ་ཞིང་བཟློག་པར་བྱ་སྟེ་སྟོབས་གང་བས་ཆེ་བ་དང་གང་བས་ཆུང་བ་ནི་ཕན་ཚུན་བཟློག་ན་གསལ་ལོ། ། དོན་དེ་དག་མཛོད་ལས། མཇུག་དང་ཞིང་དང་གཞི་དང་ནི། ། སྦྱོར་དང་སེམས་པ་བསམ་པ་སྟེ། ། དེ་དག་ཆུང་དང་ཆེ་བ་ལས། ། ལས་ཀྱང་ཆུང་དང་ཆེ་བ་ཉིད། ། ཅེས་འབྱུང་ངོ་། ། བཞི་པ་ལས་གང་ལ་འབྲས་བུ་གང་གནས་པ་དང་བཀག་པའི་སྒོ་ནས་ལས་རྣམ་པར་དབྱེ་བ་ལ་དྲི་ལན་གཉིས་ཀྱི་དྲི་བ་ནི།
བཅོམ་ལྡན་འདས་ཀྱི་ཞེས་བྱ་བ་སྟེ་སུ་ཞིག་ནི་གང་ཟག་གོ ། སྐྱེས་བུ་གང་ཟག་འདི་ཞེས་བྱ་བ་ནི་ཉོན་མོངས་པ་དྲག་པོ་དང་ལྡན་པ་སྐྱོན་ཡོན་ཏན་ལ་བརྟགས་ནས་ཚུལ་ཁྲིམས་སྲུང་བའི་དབང་དུ་བྱས་པ་ཡིན་ཏེ་དེ་ནི་སྡུག་བསྔལ་དང་བཅས་ཏེ་སྲུང་བས་འབྲས་བུའང་དེ་ལྟར་མྱོང་ན་དེ་དེ་ལ་འཇུག་པར་མི་འགྱུར་རོ། ། ཚུལ་ཁྲིམས་འཆལ་བ་རྣམས་འདོད་ཡོན་གྱིས་བདེ་བ་ལྟར་རྣམ་སྨིན་ཡང་དེ་བཞིན་མྱོང་ན་དེ་ཚུལ་ཁྲིམས་འཆལ་བ་སྤོང་བ་ལ་མི་འཇུག་གོ ། སྡུག་བསྔལ་ཟད་པ་དང་མཐར་དབྱུང་བ་ནི་རྣམ་གྲངས་ཏེ་སྐབས་མེད་པ་ནི་ཚུལ་ཁྲིམས་བསྲུངས་ཀྱང་སྡུག་བསྔལ་མི་འཛད་པའི་ཕྱིར་རོ། ། ཡང་སུ་ཞིག་ཅེས་བྱ་བ་ནི་ཉོན་མོངས་པ་ཆུང་ཞིང་འདོད་ཡོན་ལ་མི་དགའ་བའི་དབང་དུ་བྱས་པ་སྟེ་དེ་རྒྱུ་འབྲས་གཉིས་ཀའི་དུས་ན་བདེ་ཞིང་མཐར་སྡུག་བསྔལ་ལས་གྲོལ་འགྲོ་བའི་ཕྱིར་རོ། ། ལན་ལ་དང་པོ་བཀག་པའི་སྒོ་ནས་བཤད་པ་ནི་འདིར་ནི་ཞེས་བྱ་བ་སྟེ་འདིས་ནི་ཞེས་བསྒྱུར་རོ། ། འདི་སྐད་དུ་ལས་བདེ་བའི་འབྲས་བུ་བདེ་བ་དང་། ལས་སྡུག་བསྔལ་གྱི་འབྲས་བུ་སྡུག་བསྔལ་དང་། ལས་བཏང་སྙོམས་དང་ལྡན་པའི་འབྲས་བུ་ནི་བཏང་སྙོམས་སུ་ངེས་པ་ནི་བཅོམ་ལྡན་འདས་ཀྱིས་བཀག་གོ་ཅེས་སྟོན་པ་ཡིན་ནོ། ། གཉིས་པ་གནང་བའི་སྒོ་ནས་བཤད་པ་ལ་དོན་གསུམ་གྱི་དང་པོ།
བདེ་བ་དང་ལྡན་པའི་ལས་ལ་སྦྱར་ཏེ་བཤད་པ་ནི་ཡང་ཞེས་པ་སྟེ་བདེ་བ་དང་ལྡན་པ་ནི་ཉོན་མོངས་པ་ཆུང་བས་ཚུལ་ཁྲིམས་སྲུང་བ་ལྟ་བུའོ། ། བདེ་བ་མྱོང་བར་འགྱུར་བ་ནི་དགེ་བ་སྟེ་དེའི་རྣམ་སྨིན་བདེ་བ་གནང་བ་ནི་བདེ་བ་དང་ལྡན་བཞིན་དུ་དགེ་བས་བྱས་པས་རྣམ་སྨིན་གྱི་འབྲས་བུ་བདེ་བ་ཐོབ་པ་གནང་ངོ་ཞེས་སྟོན་པ་ཡིན་ནོ། ། སྡུག་བསྔལ་མྱོང་འགྱུར་ནི་མི་དགེ་བའོ། ། བདེ་བ་དང་ལྡན་པ་ཡང་འདིར་ཡང་སྦྱར་ཏེ་འདོད་ལོག་བསྟེན་པ་ལ་སོགས་པ་བདེ་བ་དང་ལྡན་བཞིན་དུ་མི་དགེ་བ་བྱས་པས་སྡུག་བསྔལ་འཐོབ་པ་ཡོད་དོ་ཞེས་སྟོན་ཏོ། ། འབྲས་བུ་གཉིས་ཀ་མ་ཡིན་པ་མྱོང་འགྱུར་ནི་བསམ་གཏན་བཞི་པ་ཡན་ཆད་ཀྱི་ལ་སོགས་བདེ་བ་དང་ལྡན་པ་ནི་འདིར་ཡང་སྦྱར་ཏེ་ལུས་སེམས་བདེ་བཞིན་དུ་དེ་བསྒོམས་པས་འབྲས་བུའང་གཉིས་ཀ་མ་ཡིན་པ་འཐོབ་པ་ཡོད་དོ་ཞེས་བྱ་བའི་དོན་ཏོ། ། གཉིས་པ་སྡུག་བསྔལ་དང་ལྡན་པའི་ལས་ལ་སྦྱར་ཏེ་བཤད་པ་ནི། སྡུག་བསྔལ་དང་ལྡན་ལ་ཞེས་པ་སྟེ་ཉོན་མོངས་ཤས་ཆེ་བས་ཚུལ་ཁྲིམས་སྲུང་བ་ལྟ་བུའོ། ། སྡུག་བསྔལ་དང་ལྡན་པ་ནི་ཕྱི་མ་གཉིས་ལའང་སྦྱར་ཏེ་སྡུག་བསྔལ་དང་ལྡན་བཞིན་དུ་སྲོག་གཅོད་པས་ངན་སོང་དུ་སྐྱེས་པ་དང་སྡུག་བསྔལ་དང་ལྡན་བཞིན་དུ་མི་གཡོ་བ་བསྒོམས་པས་བསམ་གཏན་བཞི་པ་ཡན་ཆད་དུ་སྐྱེས་པའོ། ། གསུམ་པ་བཏང་སྙོམས་དང་ལྡན་པའི་ལས་ལ་སྦྱར་ཏེ་བཤད་པ་ནི། སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པ་དང་ལྡན་ལ་ཞེས་པ་སྟེ་འདི་ནི་ཕྱི་མ་གཉིས་ལའང་སྦྱར་ནས་བཏང་སྙོམས་དང་ལྡན་བཞིན་དུ་དགེ་བ་བྱས་པས་མཐོ་རིས་ཀྱི་བདེ་བ་ཐོབ་པ་དང་།
དེ་དང་ལྡན་བཞིན་དུ་མི་དགེ་བ་བྱས་པས་ངན་སོང་གི་སྡུག་བསྔལ་ཐོབ་པ་དང་དེ་དང་ལྡན་བཞིན་དུ་མི་གཡོ་བའི་ལས་བྱས་པས་བསམ་གཏན་བཞི་པ་ཡན་ཆད་དུ་སྐྱེས་པ་གསུམ་དང་རིམ་པ་བཞིན་སྦྱར་རོ། ། དེ་ལྟར་ན་རྒྱུ་དུས་དང་འབྲས་བུའི་དུས་ཀྱི་ཚོར་བ་ནི་མཐུན་མི་མཐུན་གཉིས་ཀ་ཡོད་དོ་ཞེས་བྱ་བ་འདི་ནི་བསྟན་བཅོས་འདིར་དགོངས་པ་ཕྱེ་ནས་བསྟན་པ་ཡིན་ནོ། ། དེའི་ཕྱིར་བདེ་སྡུག་བཏང་སྙོམས་གསུམ་དང་ལྡན་པའི་ལས་རེ་རེ་ལ་འབྲས་བུ་གསུམ་གསུམ་སྟེ་ལས་གསུམ་ལ་འབྲས་བུ་ཚོར་བ་མ་ངེས་པ་དགུ་ཡོད་དོ། ། ལྔ་པ་སྡོམ་པ་དང་སྡོམ་མིན་དང་བར་མས་བསྡུས་པའི་སྒོ་ནས་ལས་རྣམ་པར་དབྱེ་བའི་སྤྱི་དོན་ལ་དེ་དག་གི་རྟེན་དང་། ངོ་བོ་དང་། གཏོང་ཐོབ་བཤད་པ་གསུམ་ལས་དང་པོ་ནི། མཛོད་ལས། ཟ་མ་མ་ནིང་སྒྲ་མི་སྙན། ། མཚན་ཉིད་མ་གཏོགས་མི་རྣམས་ལ། ། སྡོམ་མིན་སྡོམ་པའང་དེ་བཞིན་ལ། །
ལྷ་ལའང་མི་རྣམས་ལ་གསུམ་མོ། ། འདོད་དང་གཟུགས་སྐྱེས་ལྷ་རྣམས་ལ། ། བསམ་གཏན་སྐྱེས་ཡོད་ཟག་མེད་ནི། ། བསམ་གཏན་ཁྱད་པར་འདུ་ཤེས་མེད། ། སེམས་ཅན་མ་གཏོགས་གཟུགས་མེད་ནའང་། ། ཞེས་འབྱུང་ངོ་། ། དེ་ལ་ཟ་མ་ལ་སོགས་པ་ལ་དེ་གཉིས་མེད་པ་ནི་ལུང་དང་རིགས་པ་ལས་ཏེ་ལུང་ནི། འདུལ་བ་ལས་ཟ་མ་ལ་སོགས་པ་བསལ་བར་བྱའོ་ཞེས་བཤད་པའི་ཕྱིར་དང་། མིང་ཆེན་གྱི་མདོ་ལས། མིང་ཆེན་འདི་ལྟར་ཁྱིམ་པ་གོས་དཀར་པོ་གྱོན་པ་སྐྱེས་པ་ཕོའི་དབང་པོ་དང་ལྡན་པ་ཞིག་སངས་རྒྱས་ལ།
སྐྱབས་སུ་འགྲོ་བ་ནས་བདག་ལ་དགེ་བསྙེན་དུ་གཟུང་དུ་གསོལ་ཞེས་ཚིག་ཏུ་སྨྲ་བའི་བར་དུ་ཡང་བྱེད་ན་འདི་ཙམ་གྱི་དགེ་བསྙེན་དུ་འགྱུར་རོ་ཞེས་གསུངས་པ་ཡིན་ནོ། ། རིགས་པ་ནི་རྟེན་གཉིས་ཀའི་ཉོན་མོངས་པ་ཤས་ཆེ་བའི་ཕྱིར་དང་། གཉེན་པོ་བསྟེན་མི་བཟོད་པའི་ཕྱིར་དང་། ངོ་ཚ་དང་ཁྲེལ་ཡོད་ཆེན་པོ་མེད་པའི་ཕྱིར་དང་། སྒྲ་མི་སྙན་པ་ལ་ལེན་པ་དང་ཏིང་ངེ་འཛིན་མེད་པའི་ཕྱིར་དང་། ངན་སོང་པ་ལ་ངོ་ཚ་དང་ཁྲེལ་མེད་པའི་ཕྱིར་སྡོམ་པ་མེད་དོ། ། འོ་ན་མདོ་ལས། དགེ་སློང་དག་སྒོ་ང་ལས་སྐྱེས་པའི་ཀླུ་ནི་ཟླ་ཕྱེད་ཀྱི་ཚེས་བརྒྱད་ལ་གནས་ནས་བྱུང་ནས་ཡན་ལག་བརྒྱད་དང་ལྡན་པའི་བསྙེན་གནས་ལ་ཉེ་བར་གནས་སོ་ཞེས་གསུངས་པ་དེ་ཇི་ལྟར་དྲང་ཞེ་ན། མཛོད་ལས་དེ་ནི་ལེགས་སྤྱད་ཙམ་ཡིན་གྱི་སྡོམ་པ་མ་ཡིན་ནོ་ཞེས་བྱ་བ་དང་དེ་ལྟ་བས་ན་སྡོམ་པ་ནི་ལྷ་དང་མི་རྣམས་ཁོ་ན་ལ་ཡོད་དོ་ཞེས་བཤད་དོ། ། སྡོམ་པ་མ་ཡིན་པ་མེད་པ་ནི་དེ་དག་སྡིག་པ་ལ་བློ་མི་བརྟན་པའི་ཕྱིར་དང་།
སྒྲ་མི་སྙན་པ་ལ་སྡིག་པ་བྱ་བའི་བསམ་པ་མེད་པའི་ཕྱིར་དང་། ངན་སོང་བ་ལ་ངོ་ཚ་ཁྲེལ་ཡོད་ཞིག་པ་མེད་པའི་ཕྱིར་དང་། གང་ལ་སྡོམ་པ་སྐྱེ་བ་དེ་ལ་སྡོམ་མིན་སྐྱེ་སྟེ། ཕན་ཚུན་གཉེན་པོ་ཡིན་པའི་ཕྱིར་རོ། ། གཞན་ཡང་ཟ་མ་དང་མ་ནིང་དང་མཚན་གཉིས་པ་དང་ངན་སོང་བ་རྣམས་ནི་ཞིང་ཚ་སྒོ་ཅན་ལ་ཅི་ཡང་མི་སྐྱེ་བ་བཞིན་དུ་གཉིས་ཀའི་ཞིང་མ་ཡིན་ནོ། ། དེས་ན་སྡོམ་པ་མ་ཡིན་པ་ནི་མིའི་འགྲོ་བ་ཁོ་ན་ལ་ཡོད་ཀྱི་གཞན་དག་ལ་ནི་མ་ཡིན་ནོ་ཞེས་མཛོད་ལས་བཤད་དོ། ། བར་མ་དགེ་མི་དགེ་ནི་དེ་དག་ཐམས་ཅད་ལ་ཡོད་དོ། ། བསམ་གཏན་གྱི་སྡོམ་པ་ནི་སྔར་བཀག་པ་ལས་གཞན་པའི་མི་དང་འདོད་པ་དང་གཟུགས་ན་སྤྱོད་པའི་ལྷ་དང་གཟུགས་མེད་ནའང་ཡོད་པར་རྣམ་པར་བཤད་པའི་སྒོ་བསྡུ་བ་ལས་གསུངས་སོ། ། གང་ཡང་གཟུགས་མེད་ན་བསམ་གཏན་གྱི་སྡོམ་པ་མེད་པར་འཆད་པ་ནི་བྱེ་བྲག་ཏུ་སྨྲ་བའི་ལུགས་ཡིན་ཏེ་དེ་ནི་སྡོམ་པ་འབྱུང་བཞི་ལས་སྐྱེས་པའི་གཟུགས་སུ་འདོད་པས་དེ་ན་དེ་དག་མེད་པའི་ཕྱིར་རོ། ། འདིའི་གྲུབ་མཐས་ནི་དེ་ན་ཟག་མེད་ཀྱི་སྡོམ་པའང་མེད་པར་རིགས་ཏེ་དེའང་གཟུགས་སུ་འདོད་པའི་ཕྱིར་རོ། །
ཟག་མེད་ཀྱི་སྡོམ་པ་ནི་འཕགས་པའི་ལམ་ཡིན་པས་དེ་གང་ལས་སྐྱེ་བ་དེ་ལ་སྐྱེ་སྟེ་ཕྱིས་བཤད་པར་བྱའོ། ། གཉིས་པ་ངོ་བོ་ལ་གཞན་ལུགས་དགག རང་ལུགས་གཞག རྩོད་པ་སྤང་བ་གསུམ་ལས་དང་པོ་ནི། བྱེ་བྲག་ཏུ་སྨྲ་བ་རྣམས་གསུམ་པོ་དེའི་ངོ་བོ་འབྱུང་བཞི་ལས་སྐྱེས་པའི་རིག་བྱེད་མ་ཡིན་པའི་གཟུགས་སུ་འདོད་དེ་མཛོད་ལས། རྣམ་རིག་མིན་རྣམས་གསུམ་ཤེས་བྱ། ། སྡོམ་དང་སྡོམ་པ་མིན་དང་གཞན། ། ཞེས་འབྱུང་བ་ཡིན་ནོ། ། ལུང་མ་བསྟན་ནི་སེམས་སྟོབས་ཆུང་བས་དེ་སྐྱེད་མི་ནུས་ཀྱི་དེ་དགེ་མི་དགེའི་སེམས་ཁོ་ནས་སྐྱེད་པས་དེའང་དགེ་མི་དགེ་ཁོ་ནར་ངེས་པར་འདོད་དེ། དེ་ཉིད་ལས།
རྣམ་རིག་མིན་ལུང་བསྟན་མིན་མེད། ཅེས་འབྱུང་བ་ཡིན་ནོ། ། མཚན་ཉིད་གཞན་རྣམས་ནི་ཡང་དག་པར་བླངས་པའི་གཟུགས་ཀྱི་སྐབས་སུ་བཤད་ཟིན་ཏོ། ། འདི་ནི་ཀུན་བཏགས་པ་ཁོ་ན་ཡིན་གྱི་དོན་ལ་མེད་དེ་ཚད་མ་གསུམ་གྱིས་མ་གྲུབ་པའི་ཕྱིར་རོ། ། གང་ཡང་མཛོད་ལས། རྣམ་གསུམ་དྲི་མེད་གཟུགས་གསུངས་དང་། ། འཕེལ་དང་མ་བྱས་ལམ་སོགས་ཕྱིར། ། ཞེས་བཀོད་པ་དེ་ཡང་རིགས་པ་མ་ཡིན་ཏེ། དེ་ལ་གཟུགས་རྣམ་པ་གསུམ་གྱི་བསྟན་དུ་མེད་ལ་ཐོགས་པ་མེད་པ་ནི་ཏིང་ངེ་འཛིན་གྱི་ཡུལ་གྱི་གཟུགས་ལ་ཟེར་བ་ཡིན་ནོ། ། དྲི་མ་མེད་པའི་གཟུགས་ཀྱང་དེས་བསྐྱེད་པའི་གཟུགས་སམ་དགྲ་བཅོམ་གྱི་གཟུགས་ལ་ཟེར་བ་ཡིན་ནོ། །
རྫས་ལས་བྱུང་བའི་བསོད་ནམས་འཕེལ་བ་ཡང་སེམས་ལ་བག་ཆགས་འཕེལ་བ་ཡང་སེམས་ལ་བག་ཆགས་འཕེལ་བ་ལ་གསུངས་པ་ཡིན་ནོ། ། མ་བྱས་པའི་ལས་ཀྱང་གཞན་བྱེད་དུ་བཅུག་སྟེ་དེས་བྱས་པ་ལ་ཟེར་བ་ཡིན་ནོ། ། མཉམ་པར་བཞག་པ་ལ་འཕགས་པའི་ལམ་ཡང་རུང་སྟེ་འདི་དག་རྒྱས་པར་ནི་མཛོད་ཀྱི་འགྲེལ་པ་ལས་བལྟའོ། ། ཅི་སྟེ་རིག་བྱེད་མ་ཡིན་པ་ཁོ་ནས་འཆལ་བའི་ཚུལ་ཁྲིམས་ལ་སོགས་པ་སྤོང་ན་ཚུལ་ཁྲིམས་རལ་བ་མི་སྲིད་པར་འགྱུར་ཏེ་དྲན་ཤེས་བཞིན་ལ་སོགས་པ་ཉམས་པའི་ཚེ་ནའང་དེ་ཡོད་པའི་ཕྱིར་རོ། ། གཉིས་པ་རང་ལུགས་ནི་དེ་གསུམ་ཀ་ཡང་འདུ་བྱེད་སེམས་པ་ཡིན་ཏེ། འདི་ལྟར་སྡོམ་པའི་ཆོ་ག་དང་སྡོམ་མིན་དང་བར་མ་ཁས་བླངས་ཤིང་དམ་བཅས་པས་ཀུན་གཞི་ལ་མ་འོངས་པ་ན་དེ་ལྟ་བུ་འབྱུང་བའི་ས་བོན་འདེབས་སོ། ། དེའི་འོག་ཏུ་གསུམ་པོ་དེ་བླང་དོར་གྱི་བྱ་བ་དང་ཕྲད་པའི་ཚེ་བདག་ནི་དེ་དང་དེ་སྤོང་བ་ཡིན་ནོ། ། དེ་དང་དེ་ལ་འཇུག་པ་ཡིན་ནོ་ཞེས་སྔར་བླངས་པ་དེ་དྲན་པ་འབྱུང་ངོ་། ། དེ་བྱུང་ན་གང་འཛོམ་པ་དེ་ནི་བསླབ་པ་མི་འདྲལ་ལ། མི་འཛེམ་པ་དེ་འདྲལ་ལོ། །
དེ་བཞིན་དུ་བསམ་གཏན་དང་ཟག་མེད་ཀྱི་སྡོམ་པའང་དེ་གཉིས་ཀྱི་སེམས་ཐོབ་ནས་མི་དགེ་བ་སྤོང་ཞིང་དགེ་བ་ལ་བློ་གནས་པ་ལ་བརྗོད་དོ། ། དོན་དེ་ཉིད་སློབ་དཔོན་བློ་གྲོས་བརྟན་པས་བྱེ་བྲག་ཏུ་བཤད་པ་ལས་དེ་དང་རིགས་གཅིག་པ་བསྐྱེད་པའི་ཕྱིར་ཀུན་གཞི་ལ་ས་བོན་བཏབ་ནས་དེའི་འོག་ཏུ་བདག་ནི་སྲོག་གཅོད་པ་ལ་སོགས་པ་སྤངས་པའོ་ཞེས་བླངས་པ་དེ་དྲན་པ་འབྱུང་སྟེ་ཞེས་བྱ་བ་དང་། དེ་ལྟར་ན་ཡང་དག་པར་བླངས་པའི་སེམས་པ་རྒྱུན་ཆགས་པ་དང་བཅས་པ་ནི་སྡོམ་པ་ཞེས་བསྟན་པ་ཡིན་ནོ་ཞེས་བྱ་བ་དང་། གནོད་པ་བྱ་བའི་བསམ་པ་དང་ལྡན་པ་ནི་སྡོམ་པ་མ་ཡིན་པའོ་ཞེས་བསྟན་པ་ཡིན་ནོ་ཞེས་བྱ་བ་ལ་སོགས་པ་གསུངས་པ་ཡིན་ནོ། ། དེ་བཞིན་དུ་བྱང་ཆུབ་སེམས་དཔའི་སྡོམ་པའང་ལུས་སྲོག་ལ་མི་ལྟ་བར་སྒོ་གསུམ་གྱིས་གཞན་ལ་ཕན་འདོགས་པར་ཞུགས་པ་ཡིན་ལ། གསང་སྔགས་ཀྱི་སྡོམ་པའང་རྒྱུད་རྣམས་ལས་གསུངས་པའི་བླང་དོར་སྒྲུབ་པའི་སེམས་དཔའ་ཡིན་ནོ། ། དེ་ལ་སོ་སོ་ཐར་པའི་སྡོམ་པ་ནི་འདོད་ཁམས་ཀྱི་སྡོམ་པ་ཡིན་ལ་བསམ་གཏན་གྱི་སྡོམ་པ་ནི་གཟུགས་དང་གཟུགས་མེད་པའི་སྡོམ་པ་ཡིན་ནོ། ། ཟག་མེད་ཀྱི་སྡོམ་པ་ནི་ཟག་མེད་ཀྱི་ཚུལ་ཁྲིམས་ཡིན་ནོ་ཞེས་མཛོད་ལས་འབྱུང་བས་འཁོར་བ་པའི་སྡོམ་པ་མ་ཡིན་གྱི་མྱ་ངན་ལས་འདས་པའི་སྡོམ་པ་ཡིན་ནོ། ། མཛོད་ལས། སྡོམ་པ་སོ་སོ་ཐར་ཞེས་བྱ། །
དེ་བཞིན་ཟག་མེད་བསམ་གཏན་སྐྱེས། ། སོ་སོ་ཐར་ཞེས་བྱ་རྣམ་བརྒྱད། ། རྫས་སུ་རྣམ་པ་བཞི་ཡིན་ནོ། ། མཚན་ལས་མིང་ནི་འཕོ་བའི་ཕྱིར། ། ཐ་དད་དེ་དག་འགལ་བ་མེད། ། སྤང་བྱ་ལྔ་བརྒྱད་བཅུ་དང་ནི། ། ཐམས་ཅད་སྤོང་བ་མནོས་པ་ལས། ། དགེ་བསྙེན་དང་ནི་བསྙེན་གནས་དང་། ། དགེ་ཚུལ་ཆེད་དང་དགེ་སློང་ཉིད། ། ཅེས་འབྱུང་ངོ་། །
དེའི་དོན་ནི་འདི་ཡིན་ཏེ་དགེ་སློང་ཕ་མ་ལ་སོགས་པ་རྣམས་མཚན་གྱུར་ན་མིང་ཙམ་འཕོ་བའི་སྡོམ་པ་ནི་མི་གཏོང་བས་རྫས་སུ་བཞི་ཡིན་ནོ་ཞེས་འདོད་དོ། ། འདི་ནི་ལེགས་པ་མ་ཡིན་ཏེ་རྟེན་འགྱུར་བས་རིག་བྱེད་མ་ཡིན་པའི་གཟུགས་སམ། སྤོང་བའི་འདུ་བྱེད་སེམས་པའང་ཕོ་མོའི་སྒོ་ནས་ཐ་དད་དུ་འགྱུར་བའི་ཕྱིར་རོ། ། ཡང་གཅིག་བཏང་བས་ཀུན་བཏང་བར་འགྱུར་བའི་ཕྱིར་སྡོམ་པ་ཐམས་ཅད་ནི་ཐ་དད་དུ་ཡོད་པར་འདོད་དོ། ། སོ་སོ་ཐར་པའི་སྡོམ་པ་ནི་འདོད་པའི་ཁམས་ཀྱི་ཉེས་སྤྱོད་ཀྱི་གཉེན་པོ་ཡིན་པས་དེ་སྤོང་བ་ན་དགེ་བསྙེན་ནི་སྲོག་གཅོད་པ་དང་མ་བྱིན་པར་ལེན་པ་དང་། ལོག་གཡེམ་དང་། བརྫུན་དང་ཆང་དང་ལྔ་སྤོང་བ་ཡིན་ནོ། ། དེ་ལ་གཅིག་སྤོང་ན་སྣ་གཅིག་སྤྱོད་པ་དང་། གཉིས་སྤོང་ན་ཕྱོགས་གཅིག་སྤྱོད་པ་དང་། གསུམ་མམ་བཞི་སྤོང་ན་ཕལ་ཆེར་སྤྱོད་པ་དང་།
ལྔ་ཀ་སྤོང་ན་ཡོངས་སུ་རྫོགས་པའི་དགེ་བསྙེན་ཡིན་ཏེ་མིང་ཆེན་གྱིས་ཞུས་པའི་མདོ་ལས་བཙུན་པ་ཇི་ཙམ་གྱིས་ན་སྣ་གཅིག་སྤྱོད་པའི་དགེ་བསྙེན་དུ་འགྱུར་བ་ལགས་ཞེས་བྱ་བ་ནས་ཡོངས་སུ་རྫོགས་པ་ལགས་ཞེས་བྱ་བའི་བར་དུ་འབྱུང་བའི་ཕྱིར་རོ། ། བསྙེན་གནས་ཡན་ལག་བརྒྱད་ཇི་སྲིད་འཚོའི་བར་དུ་རྒྱུན་དུ་སྲུང་ན་གོ་མི་དགེ་བསྙེན་ཡིན་ནོ་ཞེས་འཕགས་པ་གནས་བརྟན་པའི་མན་ངག་བརྒྱུད་པ་ལས་འབྱུང་གི་ལུང་ལས་བཤད་པ་མེད་དོ་ཞེས་སློབ་དཔོན་དབྱིག་གཉེན་གྱིས་བཤད་དོ། ། བསླབ་པ་སྣ་གཅིག་ཙམ་མི་སྤྱོད་ཀྱང་གསུམ་ལ་སྐྱབས་སུ་སོང་ན་སྐྱབས་གསུམ་འཛིན་པའི་དགེ་བསྙེན་ཞེས་འདུལ་བ་ལུང་ལས་འབྱུང་སྟེ་འདི་ནི་ཀླུ་རྣམས་ལའང་ཡོད་དོ། ། བཤེས་པའི་སྤྲིང་ཡིག་ལས། འཚེ་དང་འཁྲིག་པ་ཆོམ་རྐུན་བརྫུན་དང་ནི། ། ཆང་དང་དུས་མིན་ཟས་ལ་ཆགས་པ་དང་། ། མལ་སྟན་མཐོ་ལ་དགའ་དང་གླུ་དག་དང་། ། གར་དང་ཕྲེང་བའི་ཁྱད་པར་རྣམ་སྤོང་ཞིང་། ། དགྲ་བཅོམ་བརྟུལ་ཞུགས་རྗེས་སུ་བྱེད་པ་ཡི། ། ཡན་ལག་བརྒྱད་པོ་འདི་དག་དང་ལྡན་ན། །
གསོ་སྦྱོང་འདོད་སྤྱོད་ལྷ་ལུས་ཡིད་འོང་བ། ། སྐྱེས་པ་བུད་མེད་དག་ལ་གསོལ་བར་བགྱིད། ། ཅེས་འབྱུང་བ་ལ་སློབ་ན་བསྙེན་གནས་ཡིན་ནོ། ། དགེ་ཚུལ་དང་དགེ་སློང་ལ་ནི་གསོ་སྦྱོང་གཞན་ཡོད་ལ་འདི་ནི་དགེ་བསྙེན་གྱི་གསོ་སྦྱོང་ཡིན་ནོ། ། ཅི་འདི་དགེ་བསྙེན་ལས་གཞན་པ་སྡོམ་པས་མ་བསྡམས་པ་རྣམས་ལ་ཡོད་དམ་ཞེ་ན། ཡོད་དེ་མཛོད་ལས། གཞན་ལའང་བསྙེན་གནས་ཡོད་མོད་ཀྱི། ། སྐྱབས་སུ་མ་སོང་བ་ལ་མེད། ། ཅེས་འབྱུང་བའི་ཕྱིར་རོ། ། འོད་དང་ལྡན་པའི་རྩ་བ་ལས། །
གང་ཞིག་སྲོག་གཅོད་གཞན་གྱི་ནོར་འཕྲོག་དང་། ། མི་ཚངས་སྤྱོད་བརྫུན་བཅོས་པའི་ཆང་ལ་སོགས། ། གར་སོགས་ཕྲེང་སོགས་མལ་སྟན་མཐོ་བ་དང་། ། ཕྱི་དྲོའི་ཁ་ཟས་དངུལ་ཉིད་སྤོང་བ་དེ། ། ཉོན་མོངས་དགྲ་གཡུལ་རྒྱལ་བྱེད་ཚུལ་ཁྲིམས་སྟེ། ། དགེ་ཚུལ་བརྟུལ་ཞུགས་ཆུ་ལོན་བརྩིགས་པ་དང་། ། འཆི་བའི་མཆེ་བ་འབྱིན་པར་བྱེད་པའི་ཐབས། ། རྫོགས་པའི་བྱང་ཆུབ་དཔལ་ནོད་དབང་བསྐུར་ཡིན། ། ཞེས་བྱ་བ་བཅུ་དང་། གོས་དཀར་པོ་གྱོན་པ་ལ་སོགས་པ་ཁྱིམ་པའི་རྟགས་སྤོང་བ་ཉམས་པའི་ཕྱོགས་མཐུན་དང་།
གཅེར་བུ་ལ་སོགས་པར་རབ་བྱུང་གི་རྟགས་ཉམས་པའི་ཕྱོགས་མཐུན་དང་། བླ་མ་ལ་མ་གུས་པ་ལ་སོགས་པ་བླ་མར་གསོལ་བ་ཉམས་པའི་ཕྱོགས་མཐུན་དང་། དཀོན་མཆོག་གསུམ་ལ་མ་གུས་པ་ལ་སོགས་པ་སྡོམ་པ་མཐའ་དག་ཉམས་པའི་ཕྱོགས་མཐུན་དེར། བཅུ་བཞི་སྤོང་བ་ལ་སློབ་ན་དགེ་ཚུལ་གྱི་སྡོམ་པ་ཡིན་ནོ། ། བསྙེན་གནས་ལ་གར་སོགས་ཕྲེང་སོགས་ཡན་ལག་གཅིག་ཏུ་བྱས་ཏེ་གསེར་དངུལ་ལེན་པ་དོར་བས་ཡན་ལག་བརྒྱད་ཡིན་ལ་དགེ་ཚུལ་ལ་དེ་ལས་བཟློག་པས་བཅུར་འགྱུར་རོ། ། འདུལ་བ་མེ་ཏོག་གི་ཕྲེང་བརྒྱུད་ལས། གཅིག་པུ་ལམ་དུ་མི་འགྲོ་ཞིང་། ། ཆུ་ཡི་ཕ་རོལ་རྐྱལ་མི་བྱ། ། སྐྱེས་པ་དག་ལ་རེག་པ་དང་། ། དེ་དང་ལྷན་ཅིག་འདུག་མི་བྱ། །
ཁ་ན་མ་ཐོ་མི་བཅབ་ཅིང་། ། སྨྱན་དུ་འགྱུར་བ་མི་བྱ་སྟེ། ། འདི་དག་དགེ་སློབ་མ་རྣམས་ཀྱི། ། ཆོས་དྲུག་ཅེས་ནི་ཡོངས་སུ་བསྒྲགས། ། ས་ལེ་སྦྲམ་ནི་ལེན་པ་དང་། ། གསང་བའི་གནས་ཀྱི་སྤུ་འབྲེག་དང་། ། ས་རྣམས་རྐོ་བར་བྱེད་པ་དང་། ། རྩྭ་སྔོན་ལ་སོགས་གཅད་མི་བྱ། ། བྱིན་ལེན་མ་བྱས་ཟས་ལེན་དང་། ། གསོག་འཇོག་བྱས་པ་ཟ་བ་ལས། །
རབ་བཟློག་ཅེས་བྱ་དེ་བཞིན་གཞན། ། རྗེས་མཐུན་ཆོས་ནི་དྲུག་ཏུ་བརྗོད། ། དགེ་བའི་མིང་ཅན་དགེ་སློབ་མའི། ། གསུང་རབ་ལས་ནི་གསུངས་པ་ཡི། ། དགེ་ཆོས་བཅུ་གཉིས་ལྡན་པ་ནི། ། འཇིག་རྟེན་མགོན་པོའི་བསྟན་ཞེས་བྱ། ། ཞེས་འབྱུང་བའི་ཆོས་དྲུག་ཚན་གཉིས་ལ་སློབ་ན་དགེ་སློབ་མའི་སྡོམ་པ་ཡིན་ནོ། ཕམ་པ་བཞི་དང་། ལྷག་མ་བཅུ་གསུམ་དང་། སྤང་ལྟུང་སུམ་ཅུ་དང་།
ལྟུང་བྱེད་དགུ་བཅུ་སྟེ་གཉིས་ལ་ལྟུང་བའི་སྡེ་ཚན་བརྒྱ་ཉི་ཤུར་བྱས་པ་དང་། སོ་སོར་བཤགས་པ་བཞི་དང་། ཉེས་བྱས་ཀྱི་སྡེ་བརྒྱ་རྩ་བཅུ་གཉིས་ཏེ་ལྟུང་བ་སྡེ་ལྔ་ལ་ཉིས་བརྒྱ་ལྔ་བཅུ་རྩ་གསུམ་དུ་ཕྱེ་བ་སྤོང་བ་ནི་དགེ་སློང་གི་སྡོམ་པ་ཡིན་ནོ། ། དེ་ལ་སེམས་ཉོན་མོངས་པ་ཅན་ཁོ་ནས་སྤྱོད་པའི་སྲོག་གཅོད་པ་ལ་སོགས་པ་ནི་རང་བཞིན་གྱི་ཁ་ན་མ་ཐོ་བ་ཡིན་ལ་དེ་སྤོང་བ་ནི་ཚུལ་ཁྲིམས་ཀྱི་ཡན་ལག་ཡིན་ཏེ་དེས་མི་དགེ་བ་རྣམས་སྤོང་བའི་ཕྱིར་རོ། ། ཕྱི་དྲོའི་ཁ་ཟས་ལ་སོགས་པ་ཁྱིམ་པ་དང་མཐུན་པ་རྣམས་སྤོང་བ་ནི་བརྟུལ་ཞུགས་ཀྱི་ཡན་ལག་ཡིན་ཏེ་ཁྱིམ་པའི་རྟགས་བརྟུལ་ནས་རབ་ཏུ་བྱུང་བའི་རྟགས་ལ་ཞུགས་པའི་ཕྱིར་རོ། ། ཆང་ལ་སོགས་པ་བག་མེད་པའི་གནས་རྣམས་སྤོང་བ་ནི་བག་ཡོད་ཀྱི་ཡན་ལག་ཡིན་ཏེ་དེས་དྲན་པ་མི་ཉམས་པ་ཤེས་བཞིན་དུ་གནས་པར་བྱེད་པའི་ཕྱིར་རོ། ། སྔོན་གྱི་འདུལ་བ་འཛིན་པ་ཁ་ཅིག་ན་རེ་ཆང་འཐུང་བ་ནི་རང་བཞིན་ཡིན་ཏེ་བཅོམ་ལྡན་འདས་ཀྱིས་རང་བཞིན་གྱི་ཁ་ན་མ་ཐོ་བ་མ་གཏོགས་པས་ནད་པ་བསྐྱང་བར་གསུངས་ནས་ང་སྟོན་པ་ཡིན་པར་སྨྲ་བ་རྣམས་ཀྱིས་མྱོས་པར་འགྱུར་བ་རྩྭའི་རྩེ་མོས་ཀྱང་བཏུང་བར་མི་བྱའོ་ཞེས་ཤཱཀྱ་ནད་པ་རྣམས་ལའང་མ་གནང་བའི་ཕྱིར་དང་། སྲོག་གཅོད་པ་ལ་སོགས་པ་བཞིན་དུ་འཕགས་པ་རྣམས་སྲོག་ལ་ཐུག་ཀྱང་མི་གསོལ་བའི་ཕྱིར་དང་། ལུས་ཀྱི་ཉེས་སྤྱོད་དུ་བཤད་པའི་ཕྱིར་རོ་ཞེས་ཟེར་རོ། ། སློབ་དཔོན་དབྱིག་གཉེན་ཞབས་ལ་སོགས་པ་ཆོས་མངོན་པ་རྣམས་ནི་བཙུན་པ་ཇི་ལྟར་བྲོ་གཡོག་བགྱི། །
ཉེ་བ་འཁོར་རང་བཞིན་གྱི་ཁ་ན་མ་ཐོ་བ་མ་གཏོགས་པ་རྣམས་ཞེས་ནད་པ་རྣམས་ལ་བཅས་པ་སྤྱིར་གནང་ནས་ཆང་བཀག་པ་ནི་མྱོས་པ་འཐུང་བ་བཀག་པ་ཡིན་ནོ། ། འཕགས་པ་རྣམས་མི་གསོལ་བ་ནི་ངོ་ཚ་དང་ལྡན་པའི་ཕྱིར་དང་། དུག་བཞིན་དུ་ཉུང་ངུས་ཀྱང་མྱོས་ནས་དྲན་པ་ཉམས་པ་སྲིད་པའི་ཕྱིར་ཏེ་འཕགས་པ་ལེགས་འོངས་བཞིན་ནོ། ། ལུས་ཀྱི་ཉེས་སྤྱོད་དུ་གསུངས་པ་ནི་ཉེས་སྤྱོད་འབྱུང་བའི་གནས་ཡིན་པའི་ཕྱིར་ཏེ་དེ་ཉིད་ཀྱི་ཕྱིར་བག་མེད་པའི་གནས་ཞེས་བཤད་དོ། ། ཧ་ཅང་འཐུངས་པས་ངན་འགྲོར་སྐྱེ་བར་བཤད་པ་ནི་དེས་ངན་འགྲོའི་ལས་གསོག་པས་དེས་སྐྱེ་བ་ཡིན་གྱི་དེ་ཉིད་ཀྱིས་ནི་མ་ཡིན་ནོ་ཞེས་བཞེད་དེ་མཛོད་ལས། ཇི་ལྟར་ན་མྱོས་པར་འགྱུར་བ་འཐུངས་བ་བཅས་པའི་ཁ་ན་མ་ཐོ་བ་ཡིན་པར་ཤེས་ཞེ་ན། རང་བཞིན་གྱི་ཁ་ན་མ་ཐོ་བའི་མཚན་ཉིད་མེད་པའི་ཕྱིར་ཏེ། རང་བཞིན་གྱི་ཁ་ན་མ་ཐོ་བ་ནི་སེམས་ཉོན་མོངས་པ་ཅན་ཁོ་ནས་སྤྱོད་པ་ཡིན་ན། ཆང་ནི་ཇི་སྲིད་མྱོས་པར་མི་འགྱུར་བར་གཉེན་པོའི་བློ་ཁོ་ནས་བཏུང་བར་ནུས་སོ། ། གང་མྱོས་པར་འགྱུར་བ་ཡིན་པར་ཤེས་ནས་འཐུང་བའི་སེམས་དེ་ཉིད་ཉོན་མོངས་པ་ཅན་ཡིན་ནོ། །
གང་མྱོས་པར་མི་འགྱུར་བའི་དྲོད་རིག་ནས་འཐུང་བ་དེ་ནི་ཉོན་མོངས་པ་ཅན་མ་ཡིན་ནོ་ཞེས་གསུངས་པ་ཡིན་ནོ། ། དེ་ཉིད་ཀྱི་ཕྱིར་བཅས་རང་གི་ཁྱད་པར་ནི་སློབ་དཔོན་དབྱིག་གཉེན་སེམས་ཉོན་མོངས་པ་ཅན་དང་ཉོན་མོངས་པ་ཅན་མ་ཡིན་པས་སྤྱོད་པའི་ལྟུང་བ་ལ་བཞེད་པ་ཡིན་ནོ། ། དེ་ཁོ་ན་ལྟར་ཡིན་ཏེ་ཉོན་མོངས་པ་ཅན་མ་ཡིན་པས་བསྐྱེད་པའང་རང་བཞིན་གྱི་སྡིག་ཏུ་འགྱུར་ན་ལུང་མ་བསྟན་དང་དགེ་བའི་སེམས་ཀྱིས་བྱས་པའི་ལས་ཀྱང་དེར་ཐལ་བའི་ཕྱིར་དང་། ཉོན་མོངས་པས་བསྐྱེད་པ་རྣམས་ནི་སངས་རྒྱས་ཀྱིས་མ་བཅས་ཀྱང་སྡིག་པ་ཡིན་པའི་ཕྱིར་རོ། ། དེ་ལྟར་སྤང་བྱ་དེ་དག་སྒོ་གསུམ་གྱིས་སྡོམ་པ་ནི་ལུས་ངག་ཡིད་གསུམ་གྱི་སྡོམ་པ་གསུམ་ཡིན་ཏེ་སོ་སོ་ཐར་པ་ལས། ལུས་ཀྱི་སྡོམ་པ་ལེགས་པ་སྟེ། ། ངག་གི་སྡོམ་པ་ལེགས་པ་ཡིན། ། ཡིད་ཀྱི་སྡོམ་པ་ལེགས་པ་ཡིན། ། ཐམས་ཅད་དུ་ནི་སྡོམ་པ་ལེགས། ། ཀུན་ཏུ་བསྡམས་པའི་དགེ་སློང་ནི། །
སྡུག་བསྔལ་ཀུན་ལས་དེ་གྲོལ་ལོ། ། ཞེས་བྱ་བ་དང་ལྷའི་བུ་བློ་གྲོས་རབ་གནས་ཀྱིས་ཞུས་པ་ལས་སྡོམ་པ་ཞེས་བྱ་བ་ནི་ལུས་སྡོམ་པ་དང་ངག་སྡོམ་པ་དང་ཡིད་སྡོམ་པ་སྟེ་དེ་ནི་སོ་སོ་ཐར་པའི་སྡོམ་པ་ཞེས་བྱའོ་ཞེས་གང་གསུངས་པ་ཡིན་ནོ། ། དེ་འདྲ་བའི་བསླབ་པ་མང་པོ་འདི་ནི་ཤཱཀྱའི་བསྟན་པ་མ་ཡིན་ཏེ་འདི་ནི་སྙིགས་མ་ལྔ་བདོ་བས་བསླབ་པ་མང་པོས་བསྡམ་དགོས་པའི་ཕྱིར་རོ། ། སངས་རྒྱས་ཀྱི་ཞིང་གཞན་ན་ནི་བསླབ་པ་གཞན་ཡིན་ཏེ་མི་འཁྲུགས་པའི་ཞིང་གི་བཀོད་པ་ལས་ཞིང་དེའི་ཉན་ཐོས་ལ་སྐྱོན་མེད་པས་བསླབ་པ་མང་པོ་བཅའ་མི་དགོས་ཀྱི་རྣམ་ཐར་སྒོ་གསུམ་དྲན་པའི་བསླབ་པས་ཆོག་པར་བཤད་པ་གཙུག་ན་རིན་པོ་ཆེས་ཞུས་པ་ལས་ལྷས་བལྟས་པའི་འཇིག་རྟེན་ན་དགེ་སློང་རྣམས་བསླབ་པ་ཉུང་ཞིང་རྒྱན་དང་བཅས་པ་གོས་དཀར་པོ་གྱོན་པ་ལ་སོགས་པ་གསུངས་པ་བཞིན་ནོ། ། མིང་གི་རྣམ་གྲངས་ནི། ཚུལ་ཁྲིམས་དང་ནི་ལེགས་བཤད་དང་། ། ལས་དང་སྡོམ་པ་ཞེས་བྱའོ། ། ཞེས་འབྱུང་བ་ཡིན་ཏེ་བླངས་པའི་དང་པོ་སྡིག་པ་ལས་སོ་སོར་ཐར་པས་སོ་སོར་ཐར་པ་ཞེས་བྱ་ལ། དུས་གཉིས་པ་ཕན་ཆད་སྡོམ་པ་ཡིན་གྱི་སོ་སོར་ཐར་པ་ཞེས་པ་ནི་མི་བྱའོ་ཞེས་མཛོད་ལས་བཤད་དོ། ། བསམ་གཏན་དང་ཟག་མེད་ཀྱི་སྡོམ་པ་ནི་བཤད་ཟིན་ཅིང་འཆད་པར་འགྱུར་རོ། །
གཉིས་པ་སྡོམ་པ་མ་ཡིན་པ་ནི་མདོ་སྡེ་པའི་ལུགས་མཛོད་ལས། སྡིག་པ་བྱ་བའི་བསམ་པ་རྗེས་སུ་འབྲེལ་བ་དང་བཅས་པ་དེ་ཉིད་སྡོམ་པ་མ་ཡིན་པ་ཡིན་ཏེ་དེས་ན་སེམས་དགེ་བ་ལ་ཡང་དེ་མ་སྤངས་པའི་ཕྱིར་དེ་དང་ལྡན་པ་ཞེས་བྱའོ་ཞེས་གང་བཤད་པ་དེ་ཡིན་ལ། དབྱེ་བ་ནི་གཞུང་ན་གསལ་ལོ། ། སྡོམ་པ་མ་ཡིན་པ་ཅན་གྱིས་བསླབ་པའི་གནས་འགའ་བསྲུངས་ན་དེ་སྡོམ་ཅན་ཡིན་ནམ། སྡོམ་མིན་ཅན་ཡིན་ཞེ་ན། མདོ་སྡེ་པ་ན་རེ་གཉིས་ཀ་ཉི་ཚེ་བ་རྒྱུད་ལ་ཡོད་དེ་སྡོམ་པ་དེ་ནི་རིས་བརྒྱད་དུ་མ་གཏོགས་ཞེས་ཟེར་རོ། ། བྱེ་བྲག་ཏུ་སྨྲ་བ་ནི་སྡོམ་མིན་ཉི་ཚེ་བ་དང་ཉིན་ཞག་པ་མེད་པར་འདོད་དོ། ། དེས་བསྙེན་གནས་བསྲུངས་ན་ཇི་ལྟར་ཡིན་ཞེ་ན། ཁ་ཅིག་ན་རེ་དེའི་ཚེའང་སྡོམ་མིན་གཏན་དུ་སྤོང་བའི་བསམ་པ་མེད་པའི་ཕྱིར་སྡོམ་མིན་ཅན་ཡིན་ཏེ་ལྕགས་ཀྱི་ཐུ་ལུམ་རེ་ཤིག་འབར་བ་ཡིན་ཀྱང་སྔོན་པོར་འགྱུར་བ་བཞིན་ནོ་ཞེས་ཟེར་བ་བཞིན་ནོ། ། ཁ་ཅིག་ན་རེ་དེའི་ཚེ་སྡོམ་མིན་གྱི་སྦྱོར་བ་མི་བྱེད་ན་སྡོམ་པ་ཅན་ཡིན་ནོ་ཞེས་ཟེར་རོ། །
མིང་གི་རྣམ་གྲངས་ནི། སྡོམ་པ་མིན་དང་ཉེས་སྤྱད་དང་། ། འཆལ་བའི་ཚུལ་ཁྲིམས་ལས་དེའི་ལམ། ། ཞེས་འབྱུང་བ་ཡིན་ནོ། གསུམ་པ་དེ་གཉིས་ཀ་མ་ཡིན་པ་ལ་བར་མ་དགེ་བ་དང་སྡོམ་པའི་ཁྱད་པར་ནི་སྡོམ་པ་ནི་སྔར་བཤད་པའི་རྟེན་ངེས་པ་དང་། སྤང་བྱ་ངེས་པ་དང་། དུས་ངེས་པ་དང་། སྡོམ་མིན་དང་ལྡན་པ་ལ་མི་སྐྱེ་བ་ཡིན་ལ། བར་མ་དགེ་བ་ནི་དེ་དག་ལས་བཟློག་པ་ཡིན་ནོ། ། བར་མ་མི་དགེ་བ་དང་སྡོམ་མིན་གྱི་ཁྱད་པར་ཡང་བར་མ་མི་དགེ་བ་གསུམ་པོ་དེ་མ་ངེས་པ་དང་།
སྡོམ་པ་ཅན་གྱི་རྒྱུད་ལའང་སྐྱེ་བ་ཡིན་ལ། སྡོམ་མིན་ནི་དེ་ལས་བཟློག་པ་ཡིན་ཏེ། འདི་ལྟར་དེ་གཉིས་ནི་རེས་འགའ་དགེ་བ་དང་རེས་འགའ་མི་དགེ་བ་བྱེད་པ་ལ་བརྗོད་དེ་བྱེ་བྲག་ཏུ་བཤད་པ་ལས། ཕྱོགས་གཅིག་གིས་ཕན་འདོགས་པ་དང་གནོད་པ་བྱེད་པར་འཇུག་པ་ནི་སྡོམ་པ་ཡང་མ་ཡིན་སྡོམ་པ་མ་ཡིན་པ་ཡང་མ་ཡིན་པའོ་ཞེས་འབྱུང་བ་ཡིན་ནོ། ། མིང་གི་རྣམ་གྲངས་ནི། བར་མས་བསྡུས་པ་འི་དགེ་མི་དགེ ། ཞེས་ཀྱང་བྱའོ། ། སྤྱི་དོན་གསུམ་པ་དེ་ལ་རྩོད་པ་སྤང་བ་ནི། གལ་ཏེ་གསུམ་པོ་དེ་སེམས་པ་ཡིན་ན་གཉིད་མཐུག་པོ་ལོག་པ་ལ་སོགས་པའི་ཚེ་སྡོམ་པ་དང་སྡོམ་མིན་གཏོང་བར་འགྱུར་ཏེ་སེམས་མེད་པའི་ཕྱིར་རོ་ཞེ་ན། མི་འགྱུར་ཏེ་དེའི་ཚེ་སེམས་པའི་ས་བོན་སྟོབས་ལྡན་ཡོད་པའི་ཕྱིར་དང་།
སད་པ་ལ་སོགས་པའི་ཚེ་སྡོམ་པ་དང་སྡོམ་མིན་གྱི་སེམས་པ་མངོན་གྱུར་མ་ལོག་པར་ཡོད་པའི་ཕྱིར་ཏེ་རྗེས་ཐོབ་ན་སྣང་བ་རྐྱང་པར་འཛིན་ཀྱང་བདག་མེད་མངོན་སུམ་མཐོང་བ་ལས་མ་ཉམས་པའམ་རེས་འགའ་བཀྲེས་ཀྱང་ཕྱུག་པོ་ལས་མ་ཉམས་པ་བཞིན་ནོ། ། གསུམ་པ་གཏོང་ཐོབ་ལ་སྡོམ་པ་འཐོབ་ཚུལ་ནི། མཛོད་ལས། བསམ་གཏན་ལས་སྐྱེས་བསམ་གཏན་གྱི། ། ས་ཉིད་ཀྱིས་འཐོབ་ཟག་མེད་ནི། ། འཕགས་དེས་སོ་སོ་ཐར་ཞེས་པ། ། གཞན་གྱི་རྣམ་རིག་བྱེད་སོགས་ཀྱིས། ། ཞེས་འབྱུང་ངོ་། ། འདིས་ནི་འདི་སྟོན་ཏེ་བསམ་གཏན་གཟུགས་མེད་ཀྱི་སེམས་བསྒོམས་པས་ཉེར་བསྡོགས་དང་དངོས་གཞིའི་སེམས་ཐོབ་པ་དེའི་ཚེ་བསམ་གཏན་གྱི་སྡོམ་པ་འཐོབ་སྟེ་སྒོ་གསུམ་མི་དགེ་བ་ལས་བསྡམས་པའི་ཕྱིར། བསམ་གཏན་གཟུགས་མེད་ཀྱི་སེམས་ལ་བརྟེན་ནས་བདག་མེད་མངོན་སུམ་དུ་རྟོགས་པ་དེའི་ཟག་མེད་ཀྱི་སྡོམ་པ་འཐོབ་བོ། །
སྐྱབས་སུ་འགྲོ་བ་ལ་སོགས་པ་གཞན་གྱི་ལུས་ངག་གི་རྣམ་རིག་ལས་སོ་སོར་ཐར་པའི་སྡོམ་པ་འཐོབ་སྟེ་བསྙེན་གནས་དང་དགེ་བསྙེན་དང་དགེ་ཚུལ་གསུམ་ནི་གང་ཟག་གཅིག་གམ་གཉིས་ལས་སོ། ། དགེ་སློང་དང་དགེ་སློང་མ་དང་། དགེ་སློབ་མའི་སྡོམ་པ་ནི་དགེ་འདུན་ལས་སོ། ། རྣམ་པ་བཅུས་བསྙེན་པར་རྫོགས་སོ་ཞེས་གང་འབྱུང་བ་དེ་ལ་རང་འབྱུང་གིས་སངས་རྒྱས་དང་རང་སངས་རྒྱས་རྣམས་སོ། ། ངེས་པར་འཇུག་པས་ནི་ཀོའུ་དི་ན་དང་། རྟ་ཐུལ་དང་། རླངས་པ་དང་། མིང་ཆེན་དང་བཟང་ལྡན་དང་ལྔ་སྡེ་རྣམས་སོ། ། དགེ་སློང་ཚུར་ཤོག་ཅེས་བྱ་བས་ནི་(Eགྲགས་པ་དང་ལག་བཟང་དང་བ་ལང་བདག་དང་དྲི་མེད་དང་གང་པོ་)སྟེ་(Dཉེ་བའི་ལྔ་སྡེ་)རྣམས་སོ། ། སྟོན་པར་ཁས་བླངས་པས་ནི་འོད་སྲུང་ཆེན་པོའོ། །
དྲི་བ་མཉེས་པས་ནི་ལེགས་སྦྱིན་ནོ། ། ལྕི་བའི་ཆོས་ཁས་བླངས་པས་ནི་སྐྱེ་དགུའི་བདག་མོ་ཆེན་མོའོ། ། ཕོ་ཉས་ནི་ཆོས་སྦྱིན་ནོ། ། འདུལ་བ་འཛིན་པ་གཏོགས་པ་ལྔས་ནི་མཐའ་འཁོབ་ཀྱི་མི་རྣམས་སོ། ། བཅུའི་ཚོགས་ཀྱིས་ནི་དབུས་ཀྱི་མི་རྣམས་སོ། ། སྐྱབས་འགྲོ་ལན་གསུམ་གྱིས་སྡེ་བཟང་དྲུག་ཅུའི་ཚོགས་བསྙེན་པར་རྫོགས་ཏེ་དེ་དག་ལ་ལ་ནི་རྣམ་པར་རིག་བྱེད་ལ་མི་ལྟོས་སོ། ། དབུས་དང་མཐའ་འཁོབ་ཀྱི་རྡོ་རྗེ་གདན་ནས་དཔག་ཚད་དྲུག་ཅུ་དྲུག་ཅུ་མཚམས་ནི་ཤར་དུ་ལི་ཁ་ར་ཤིང་འཕེལ་དང་། ལྷོར་འདམ་བུའི་ཆུ་ཀླུང་དང་། ནུབ་ཏུ་བྲམ་ཟེའི་གྲོང་ཀ་བ་དང་ཉེ་བའི་ཀ་བ་དང་། བྱང་དུ་ཨུ་ཤི་རའི་རི་མུན་པ་ཅན་གྱིས་བཅད་པའི་ནང་མཚམས་དང་ཕྱི་མཚམས་སོ། །
ངེས་པ་ལྔ་དང་བྲལ་ན་འཐོབ་སྟེ་སེམས་ཅན་དང་། ཡན་ལག་དང་། ཡུལ་དང་དུས་དང་ཚེ་ངེས་པ་མེད་པ་སྟེ་འཐབ་མོའི་ཚེ་མི་སྲུང་ཞེས་བྱ་བ་ལ་སོགས་པའོ། ། འོ་ན་ནི་བསྙེན་གནས་མི་འཐོབ་པར་འགྱུར་ཏེ་དུས་ངེས་པའི་ཕྱིར་རོ་ཞེ་ན། དེ་ནི་དེ་ལྟར་བླངས་པའི་ཕྱིར་ཏེ་གཞན་རྣམས་ནི་ཡུལ་དང་ཟླ་བ་ལ་སོགས་པའི་དུས་ངེས་པ་ཅན་དུ་ལེན་པ་ནི་མེད་དོ། ། བསྙེན་གནས་ནི་ནམ་སྲུང་བའི་ཞོགས་པ་ལེན་པ་དང་། ཚེ་གཅིག་གིས་དུས་ངེས་པ་ཅན་དུ་ལེན་པ་གཉིས་ཀ་གསུངས་ཏེ་མཛོད་ལས། དམའ་བར་འདུག་སྨྲས་བཟླས་པ་ཡིས། ། མི་བརྒྱན་ནམ་ནི་ལངས་བར་དུ། ། བསྙེན་གནས་ཡན་ལག་ཚང་བར་ནི། །
ནང་པར་གཞན་ལས་གནོད་པར་བྱ། ། ཞེས་བྱ་བ་དང་། ། ཡང་དེ་ཉིད་ལས་གང་གིས་ཚེས་བརྒྱད་ལ་རྟག་ཏུ་བསྙེན་གནས་ལ་གནས་པར་བྱའོ་ཞེས་སྔོན་ཡང་དག་པར་བླང་བར་བྱ་མེད་ཞེས་བྱ་བ་དང་། ཀུན་ཏུ་རྒྱུ་སེམས་རིངས་ཀྱིས་ཞུས་པའི་མདོ་ལས་དེས་དེ་ལྟ་བུའི་སྡོམ་པ་སངས་རྒྱས་ལ་བླངས་པར་གསུངས་པའི་ཕྱིར་རོ། ། གཞན་ལས་ལེན་པ་ལ་མ་གུས་པ་དང་། ཐམས་ཅད་ལ་སྐྱབས་འགྲོ་མེད་ན་ནི་མི་སྐྱེ་སྟེ་མཛོད་ལས། མ་གུས་པ་ལ་ནི་སྡོམ་པ་མི་སྐྱེའོ་ཞེས་བྱ་བ་དང་། སྐྱབས་སུ་མ་སོང་བ་ལ་མེད་ཅེས་འབྱུང་བ་ཡིན་ནོ། ། ངེས་པ་ཅན་ལའང་བསོད་ནམས་འཐོབ་སྟེ་མཛོད་ལས། དེ་ལྟར་མ་ནོས་ན་ལེགས་པར་སྤྱད་པ་ཙམ་དུ་འགྱུར་རོ་ཞེས་བྱ་བ་དང་།
དེ་ལྟར་བྱས་ན་ཤན་པ་དང་བྱི་བྱེད་པ་ལ་སོགས་པ་དག་གི་མཚན་མོ་དང་ཉིན་མོའི་བསྙེན་གནས་པ་དག་ཀྱང་འབྲས་བུ་ཡོད་པར་རུང་ངོ་ཞེས་བྱ་བ་དང་། བྱང་ཆུབ་གཞུང་ལམ་ལས་ཀྱང་ཉིན་ཞག་ཕྱེད་པའི་ཆོ་ག་བཤད་པའི་ཕྱིར་རོ། ། འཐོབ་ཚུལ་དེ་དག་ཀྱང་སྤོང་བའི་འདུ་བྱེད་སེམས་པ་ལ་འདོད་པ་ལ་རུང་གི་གཟུགས་སུ་འདོད་པ་ལ་ནི་མི་རུང་སྟེ་རྣམ་པ་དེ་དང་དེ་འདྲ་བའི་འཐོབ་ཚུལ་ལས་སྤོང་སེམས་སྐྱེ་བའི་ཕྱིར་དང་། དེ་དག་གཟུགས་ཀྱི་རྒྱུ་མ་ཡིན་པའི་ཕྱིར་རོ། ། དེའི་ཕྱིར་དུས་དེ་སང་ནི་སྐྱབས་གསུམ་སྔོན་དུ་འགྲོ་བའི་ཡུལ་གང་ཡིན་པ་དེའི་མདུན་དུ་ཁས་བླངས་པ་ཙམ་ལས་འཐོབ་ལ་ལྷག་མས་ནི་སྡོམ་པ་ངོ་ཤེས་པར་བྱ་བའི་ཕྱིར་རང་རང་གི་བསླབ་པ་བརྗོད་པ་ཡིན་ཏེ་མཛོད་ལས། དགེ་བསྙེན་ཉིད་དུ་ཁས་བླངས་པ། ། སྡོམ་པ་བསྟན་པ་དགེ་སློང་བཞིན། ། ཞེས་གང་བཤད་པ་ཡིན་ནོ། ། དེའི་ཕྱིར་ཆོ་ག་དང་བསླབ་པ་ཉན་པའི་སྒྲས་ཀུན་གཞི་ལ་བག་ཆགས་བཞག་ནས་དེའི་མཐུས་སྤོང་བའི་འདུ་བྱེད་སེམས་པ་ཐོབ་པ་དེའི་ཚེ་སྡོམ་པ་ཐོབ་པ་ཡིན་ཏེ་སྤྱོད་འཇུག་ལས། སྤོང་བའི་སེམས་ནི་ཐོབ་པ་ལ། །
ཚུལ་ཁྲིམས་ཕ་རོལ་ཕྱིན་པར་བཤད། ། དེ་ལྟས་དེ་ནི་སེམས་ཉིད་དོ། ། ཞེས་གསུངས་པ་བཞིན་ནོ། ། གཉིས་པ་སྡོམ་མིན་འཐོབ་ཚུལ་ནི་སྡོམ་པ་མིན་པ་བྱ་བའམ། ། ཁས་ལེན་པ་ལས་འཐོབ་པར་འགྱུར། ། ཞེས་འབྱུང་སྟེ་རང་རིགས་སུ་སྐྱེས་པ་བྱེད་པ་དང་། གཞན་གྱི་རིགས་སུ་སྐྱེས་པ་རྣམས་བདག་ཅག་འདིས་འཚོ་བར་བྱའོ་ཞེས་རྒྱལ་པོ་ལ་སོགས་པའི་དྲུང་དུ་ཁས་བླངས་པ་ལས་སོ། ། གསུམ་པ་གཉིས་ཀ་མ་ཡིན་པས་འཐོབ་ཚུལ་ནི་ལྷག་མའི་རྣམ་རིག་མིན་ཞིང་དང་། ལེན་དང་གུས་པར་བྱེད་ལས་འཐོབ་ཅེས་འབྱུང་སྟེ་ཞིང་ལས་འཐོབ་པ་ནི་དགེ་སློང་གི་དགེ་འདུན་ལ་ཀུན་དགའ་ར་བ་ཕུལ་བ་ལ་སོགས་པ་རྫས་ལས་བྱུང་བའི་བསོད་ནམས་དག་ཡིན་ནོ། ། ལེན་པ་དང་གུས་པར་བྱས་པས་ཐོབ་པ་ནི་སངས་རྒྱས་ལ་ཕྱག་མ་བཙལ་གྱི་བར་དུ་ཟས་མི་བཟའོ། །
དུས་འདི་ལ་རྟག་ཏུ་ཟས་སྦྱིན་པར་བྱའོ་ཞེས་བྱ་བའི་ཡི་དམ་བཅས་པ་ལས་སོ། ། གཉིས་པ་གཏོང་ཚུལ་ལ་སྡོམ་པ་གཏོང་ཚུལ་ནི། བསམ་གཏན་གཏོགས་པའི་དགེ་བ་ནི། ། ས་འཕོས་ཉམས་པ་དག་གིས་གཏོང་། ། དེ་བཞིན་གཟུགས་མེད་གཏོགས་འཕགས་པ། ། འབྲས་བུ་ཐོབ་སྦྱངས་ཉམས་པ་ལས། ། ཞེས་འབྱུང་སྟེ་ཁམས་གོང་མ་གཉིས་ཀྱི་དགེ་བ་གཏོང་ཚུལ་ནི་འདྲ་ལ་ཟག་མེད་ཀྱི་སྡོམ་པ་ནི་འབྲས་བུ་ཐོབ་པས་ལམ་སྔ་མ་དང་། དབང་པོ་སྦྱངས་པས་དེ་རྟུལ་པོ་དང་། ཉམས་པས་ནི་ལམ་གོང་མ་གཏོང་ངོ་། ། སོ་སོར་ཐར་པའི་སྡོམ་པ་ནི།
བསླབ་པ་ཕུལ་དང་ཤི་འཕོས་དང་། ། མཚན་གཉིས་དག་ནི་བྱུང་བ་དང་། ། རྩ་བ་ཆད་དང་མཚན་འདས་ལས། ། སོ་སོ་ཐར་པའི་སྡོམ་པ་གཏོང་། ། ཁ་ཅིག་ལྟུང་བར་གྱུར་ལས་སྨྲ། ། གཞན་དག་དམ་ཆོས་ནུབ་པ་ལས། ། ཁ་ཆེ་རྣམས་ནི་བྱུང་བ་ལས། ། བུ་ལོན་ནོར་བཞིན་གཉིས་སུ་འདོད། ། ཅེས་འབྱུང་ངོ་། ། དེ་ལ་བསླབ་པ་ཕུལ་བ་དང་ཤི་འཕོས་པས་གཏོང་བའི་རྒྱུ་ནི་སེམས་ཀྱིས་འཕངས་པའི་མཚམས་ཆད་པའི་ཕྱིར་ཏེ་རྫ་མཁན་གྱི་འཁོར་ལོ་དང་མདའི་འགྲོས་བཞིན་ནོ། །
མཚན་གཉིས་བྱུང་བ་ནི་རྟེན་ཉམས་པ་ཡིན་ལ་དགེ་རྩ་ཆད་པ་ནི་གཞི་ཆད་པས་ཡིན་ནོ། ། བསྙེན་གནས་མཚན་མོ་འདས་པ་ན་གཏོང་བའང་སྔ་མ་བཞིན་ནོ། ། མཛོད་ལས་དམ་པའི་ཆོས་ནུབ་ན་འདུལ་བའི་ལས་མེད་པའི་ཕྱིར་སྔོན་མེད་པའི་སྡོམ་པ་འཐོབ་པ་ནི་མེད་ཀྱི་ཐོབ་ཟིན་པ་ནི་གཏོང་བ་མེད་དོ་ཞེས་འབྱུང་ངོ་། ། ཁ་ཆེ་བྱེ་བྲག་ཏུ་སྨྲ་བ་རྣམས་ནི་རྩ་བའི་ལྟུང་བ་བྱུང་ན་སྡོམ་པ་ཅན་ཡིན་ལ་ཚུལ་ཁྲིམས་འཆལ་བ་ཅན་ཡང་ཡིན་ནོ། ། ལྟུང་བ་དེ་བཤགས་ན་ནི་ཚུལ་ཁྲིམས་ཅན་ཁོ་ན་ཡིན་ཏེ་བུ་ལོན་དང་ནོར་གཉི་ག་དང་ལྡན་པ་དེ་བཅལ་ན་ནོར་ཁོ་ན་ཡིན་པ་བཞིན་ནོ། ། དགེ་སློང་མ་ཡིན་དགེ་སྦྱོང་མ་ཡིན་ཞེས་བྱ་བ་ལ་སོགས་པ་གསུངས་པ་དེ་ནི་དོན་དམ་དགེ་སློང་ལ་དགོངས་པ་ཡིན་ནོ། ། ཅི་སྟེ་ཚུལ་ཁྲིམས་འཆལ་བས་དགེ་སློང་མ་ཡིན་པར་འགྱུར་ན་བསླབ་པ་སྦྱིན་པ་མེད་པར་འགྱུར་རོ་ཞེས་ཟེར་རོ། ། དེ་ནི་གཞན་ལས་ཀྱང་དེ་ལྟར་འབྱུང་སྟེ་ལྷའི་བུ་གསོ་སྦྱོང་ངམ་ལ་སོགས་པ་སྡོམ་པ་ཕྱོགས་གཅིག་ཉམས་ལ་ཕྱོགས་གཅིག་བསྲུངས་པའི་ཕན་ཡོན་དུ་མ་འབྱུང་བའི་ཕྱིར་དང་། གཞུང་འདི་ལས་ཀྱང་ལྡན་པ་ཞེས་ཀྱང་བྱ་ལ་ཚུལ་ཁྲིམས་འཆལ་བ་ཞེས་ཀྱང་བྱའོ་ཞེས་འབྱུང་བའི་ཕྱིར་རོ། ། གལ་ཏེ་ཕྱོགས་གཅིག་བཏང་བས་ཐམས་ཅད་གཏོང་ན་ཕྱོགས་གཅིག་བླངས་པས་ཀུན་བླངས་པར་འགྱུར་ཏེ་ཁྱད་པར་མེད་པའི་ཕྱིར་རོ། །
དེས་ན་འདུལ་བ་ལས་མིང་གི་དགེ་སློང་དང་། ཁས་འཆེ་བའི་དགེ་སློང་དང་། སློང་པས་དགེ་སློང་དང་། ཉོན་མོངས་པ་བཅོམ་པའི་དགེ་སློང་ཞེས་བྱ་བ་བཞི་དང་ཡང་། དགེ་སྦྱོང་བཞི་སྟེ་ལྔ་པ་མེད། ། ལམ་གྱིས་རྒྱལ་དང་ལམ་སྟོན་དང་། ། ལམ་ཕྱིར་འཚོ་དང་ལམ་སུན་འབྱིན། ། ཞེས་འབྱུང་བའི་ཁས་འཆེ་བའི་དགེ་སློང་དང་། ལམ་སུན་འབྱིན་པའི་དགེ་སྦྱོང་དུ་འགྱུར་བ་ཡིན་ནོ། ། དེ་ལྟ་མ་ཡིན་ན་ཐམས་ཅད་ཀྱང་དགེ་སློང་དང་དགེ་སྦྱོང་དུ་འགྱུར་ཏེ་སྡོམ་པ་ཡེ་མེད་པའང་དེ་དག་ཏུ་འགྱུར་བའི་ཕྱིར་རོ། །
གཉིས་པ་སྡོམ་མིན་གཏོང་ཚུལ་ནི། སྡོམ་མིན་སྡོམ་པ་ཐོབ་པ་དང་། ། ཤི་དང་མཚན་གཉིས་བྱུང་བ་ལས་ཞེས་འབྱུང་སྟེ་སྔ་མ་བཞིན་བཤད་དོ། ། གསུམ་པ་བར་མ་གཏོང་ཚུལ་ནི། བར་མ་ཤུགས་བླངས་བྱ་བ་དང་། ། དོན་ཚེ་རྩ་བ་ཆད་པ་ལས། ། ཞེས་འབྱུང་སྟེ་རབ་ཏུ་དང་བ་དང་ཉོན་མོངས་པའི་ཤུགས་ཀྱིས་བླངས་པའི་ལས་ཀྱི་བྱ་བ་དེ་ཆད་ན་གཏོང་ལ། དོན་ཆད་པ་ནི་བར་མས་བྱས་པའི་དོན་ཏེ་མཆོད་རྟེན་དང་ཀུན་དགའ་ར་བ་དང་གཙུག་ལག་ཁང་དང་མལ་སྟན་དང་གོས་དང་རྒྱན་ལ་སོགས་པ་ཆད་པའོ། ། ཚེ་ཆད་པ་དང་དགེ་རྩ་ཆད་པ་ལས་ཀྱང་ངོ་། ། གཞན་ཡང་།
འདོད་གཏོགས་དགེ་བ་གཟུགས་མིན་ནི། ། རྩ་ཆད་གོང་དུ་སྐྱེས་པ་ལས། ། ཉོན་མོངས་པ་ཅན་གཟུགས་མིན་ནི། ། གཉེན་པོ་སྐྱེས་པས་རྣམ་ཉམས་འགྱུར། ། ཞེས་འབྱུང་བ་ལ་སོགས་པའང་ཤེས་པར་བྱའོ། ། གཞུང་གི་དོན་ལ་སོ་སོར་ཐར་པའི་སྡོམ་པ་ལ་གང་ཟག་གང་གི་དབང་དུ་བྱས་པ་ནི། འདོད་པ་ལས་དབེན་པ་ནི་ཚངས་སྤྱོད་སྲུང་བའོ། ། དེ་མ་ཡིན་པ་ནི་འདོད་ལོག་ཙམ་སྤོང་བ་སྟེ་མཛོད་ལས། ལོག་གཡེམ་ཤིན་ཏུ་སྨད་ཕྱིར་དང་། ། སླ་ཕྱིར་མི་བྱེད་ཐོབ་ཕྱིར་རོ། །
ཞེས་འབྱུང་བ་བཞིན་ནོ། ། བསྙེན་གནས་ནི་ཚེ་གཅིག་ཏུ་གཉིས་ཀ་ལས་དབེན་པར་སྤྱོད་མི་ནུས་པ་སྟེ་གཉེན་པོའི་རིམ་པ་དང་བསྟུན་ནས་བཞག་གོ་ཞེས་བྱ་བའི་དོན་ཏོ། ། གཉིས་པ་དགེ་བསྙེན་བྱེ་བྲག་ཏུ་བཤད་པ་ནི། དགེ་བསྙེན་བསླབ་པའི་ཞེས་བྱ་བའོ། ། ཟ་མ་དང་མ་ནིང་ལ་དགེ་བསྙེན་བཀག་པ་ནི་དེ་ཕ་མ་གཉིས་དགེ་སློང་དང་དགེ་སློང་མའི་བསྙེན་བཀུར་བ་ཡིན་པ་ལས་དེ་བུད་མེད་དང་སྐྱེས་པ་གཉིས་ཀའི་ཉོན་མོངས་པ་ཆེ་བས་རིམ་པ་ལྟར་བུད་མེད་དང་སྐྱེས་པ་གཉིས་ཀའི་ཉོན་མོངས་པ་ཆེ་བས་རིམ་པ་ལྟར་བུད་མེད་དང་སྐྱེས་པ་བསྟེན་པའི་ཉེས་པར་འགྱུར་བའི་ཕྱིར་རོ་སྙམ་དུ་དགོངས་པ་ཡིན་མོད་ཀྱི་འོན་ཀྱང་དེ་གཉིས་ལ་སོགས་པ་ལ་སྔར་སྡོམ་པ་བཀག་པ་ཡིན་ནོ། ། བསྡུ་བ་ལས་དཀོན་མཆོག་གསུམ་ལ་སྐྱབས་སུ་འགྲོ་བ་ཙམ་གྱི་དགེ་བསྙེན་ནམ་དགེ་བསྙེན་མར་བཤད་དོ། ། གསུམ་པ་མ་ནིང་ཕྱེ་སྟེ་བསྟན་པ་ལ་སྐྱེས་ནས་མ་ནིང་དུ་གྱུར་པ་ནི་མཚན་གཉིས་པ་ཡིན་ནོ་ཞེས་སློབ་དཔོན་ཆོས་ཀྱི་བཤེས་གཉེན་འཆད་དོ། ། ཕྲག་དོག་ཅན་ནི་རང་གིས་འདོད་པ་སྟོན་མི་ནུས་པར་གཞན་ལ་ཕྲག་དོག་བྱེད་པའོ། ། ཟླ་བ་ཕྱེད་པ་ནི་དེ་ཕྱེད་ཕྱེད་ལ་ཕོ་མོའི་སྤོབས་པ་འགྱུར་ནས་འགྲོ་བའོ། ། རླུགས་པ་ནི་འབྲས་བུ་རླུང་གིས་རླུགས་པ་ཡིན་ནོ་ཞེས་སློབ་དཔོན་ཆོས་ཀྱི་བཤེས་གཉེན་འཆད་དོ། །
གཞུང་གཞན་ནས་ནི་འདི་ལ་འཁྱུད་ནས་ལྡང་བ་ཞེས་འབྱུང་སྟེ་འཁྱུད་པའི་ཚེ་ལྡང་བ་ཡང་འདོད་པ་སྟོན་མི་ནུས་པའོ། ། ཉམས་པ་ནི་མཚོན་ལ་སོགས་པས་སོ། ། ཁ་ཅིག་ན་རེ་དང་པོ་ནི་ཟ་མ་དང་མ་ནིང་གཉིས་ཀ་ཡིན་ལ། ཕྱི་མ་བཞི་ནི་མ་ནིང་ཁོ་ན་ཡིན་ནོ་ཞེས་ཟེར་རོ། ། བསམ་གཏན་གྱི་སྡོམ་པ་ལ་འཆལ་ཚུལ་སློང་བའི་ཉོན་མོངས་པ་ནི་འདོད་ཁམས་ཀྱིའོ། ། ས་བོན་འཇོམས་པའི་དུས་ནི་མཉམ་པར་འཇོག་པའི་ཚེ་ན་ས་བོན་ལ་གནོད་པ་བྱེད་པའི་ཕྱིར་རོ། ། སྤོང་བ་ནི་འདོད་པའི་མི་དགེ་བ་ལ་སོགས་པའོ། ། ཟག་མེད་ཀྱི་སྡོམ་པ་ལ་སྤངས་པ་ནི་འཆལ་ཚུལ་ཀུན་ནས་སློང་བའི་ཉོན་མོངས་པ་དང་མི་དགེ་བའོ། ། གཉིས་པ་སྡོམ་པ་མ་ཡིན་པ་ལ་ཕག་གིས་འཚོ་བ་ནི་བསད་ནས་སོ། བོང་རྒྱས་འཆོར་བ་ནི་བོང་བུ་རི་བོང་རྒྱས་ཤོར་བའོ། །
གཤེད་མ་ནི་རྒྱལ་ཁྲིམས་དང་འགལ་བ་གསོད་པའོ། ། གླང་པོ་ཆེ་ནི་ནགས་ནས་སོ། ། སྦྲུལ་གྱིས་འཚེ་བ་ནི་བཙོངས་པའམ་རྩེ་བའི་རྔན་པས་སོ། ། ཉན་རྣ་ནི་ཕྲ་མའོ། ། གནོད་པ་བྱེད་པ་ནི་མདོར་བསྡུས་པ་སྟེ་མཛོད་ལས། རྒྱལ་པོ་དང་བློན་པོ་དང་ཤགས་ཟིན་པོ་རྣམས་ཀྱང་སྡོམ་པ་མ་ཡིན་པ་ཅན་ནོ། ། ཞེས་འབྱུང་བ་བཞིན་ནོ། ། གང་ཡིན་པ་ནི་དེ་དག་གི་རྒྱུད་ལ་ཡོད་པའི་མི་དགེ་བའོ། ། དེ་ལ་ཤན་པ་ལ་སོགས་པ་བརྒྱད་ནི་སྲོག་གཅོད་པའི་མི་དགེ་བ་ཡིན་ནོ། ། ཆོམ་རྐུན་པ་ནི་མ་བྱིན་པར་ལེན་པ་དང་གཉིས་ཀའོ། །
གླང་པོ་ཆེ་འཛིན་པ་ལ་སོགས་པ་བཞི་ནི་རྣམ་པར་འཚེ་བའི་མི་དགེ་བ་ཡིན་ནོ། ། དེ་དག་གི་ཅེས་བྱ་བ་ནི་འཐོབ་ཚུལ་སྟེ་རང་གཞན་གྱི་རིགས་དང་གོ་རིམ་བཞིན་ནོ། ། ངེས་པར་བྱས་པ་ནི་སྦྱོར་དངོས་རྗེས་གསུམ་ཚང་བས་འབྲས་བུ་ངེས་པར་འབྱིན་པའོ། ། གསུམ་པ་བར་མས་བསྡུས་པའི་དགེ་མི་དགེ་ནི་སྡོམ་པའང་མ་ཡིན་ཞེས་བྱ་བས་སྟོན་ཏེ་གཉིས་ཀ་མ་ཡིན་པའི་སྦྱིན་པ་དང་ངག་སྙན་དང་། ཁུ་ཚུར་དང་ཐལ་ལྕག་རྡེག་པ་ལ་སོགས་པའོ། ། དྲུག་པ་བདེ་བ་མྱོང་འགྱུར་ལ་སོགས་པ་དྲུག་གི་སྒོ་ནས་ལས་རྣམ་པར་དབྱེ་བ་ལ་དྲུག་ཡོད་པའི་བདེ་བ་མྱོང་བར་འགྱུར་ན་བདེ་བ་མྱོང་བར་འགྱུར་བའི་ཞེས་བྱ་བས་སྟོན་ཏེ་ཁམས་དང་ས་གང་ན་ཚོར་བ་པ་གང་ཡོད་པ་དེ་མྱོང་བར་བྱེད་པའི་ལས་ལ་དེ་སྐད་དུ་བརྗོད་དོ། ། མཐོང་ཆོས་ལ་མྱོང་བ་ནི་མཛོད་ལས། མཐོང་ཆོས་འབྲས་བུ་ཅན་གྱི་ལས། ། ཞིང་དང་བསམ་པའི་ཁྱད་པར་ལས། ། ཞེས་འབྱུང་བ་ཡིན་ཏེ་ཞིང་ལས་དེར་འགྱུར་བ་ནི་དགེ་སློང་གཅིག་གིས་དགེ་འདུན་ལ་བུད་མེད་ཡིན་ནོ་ཞེས་སྨྲས་པས་མཚན་གྱུར་ཏོ། །
ཞེས་འབྱུང་བ་ལྟ་བུ་ཡིན་ནོ། ། ཡང་ཡུལ་གྱིས་དེར་འགྱུར་བ་ནི་མཛོད་ལས། གང་དག་འགོག་བྱམས་ཉོན་མོངས་མེད། ། མཐོང་དང་དགྲ་བཅོམ་འབྲས་ལངས་པ། ། དེ་ལ་ཕན་གནོད་བྱས་པ་ནི། ། འབྲས་བུ་འཕྲལ་དུ་མྱོང་བར་འགྱུར། ། ཞེས་འབྱུང་བ་ཡིན་ཏེ་དེ་དག་ནི་སེམས་ཤིན་ཏུ་ཞི་བ་དང་ལྷག་པའི་བསམ་པ་དང་ལྡན་པ་དང་། གནས་གྱུར་གསར་པ་ཐོབ་པ་དང་། ཤིན་ཏུ་གསལ་བའི་བསོད་ནམས་ཚད་མེད་པས་རྒྱུད་བགོས་པས་ཞིང་དམ་པ་ཡིན་ཏེ་སྒོམ་ལམ་པ་ནི་དེ་ལྟ་མ་ཡིན་ནོ་ཞེས་མཛོད་ལས་བཤད་དོ། ། བསམ་པས་དེར་འགྱུར་བ་ལ་ཤིན་ཏུ་དྲག་པོ་ནི་དད་པའམ་དུག་གསུམ་དྲག་པོ་ལ་སོགས་པ་སྟེ་ཉུག་རུམ་པ་ཞིག་གིས་གླང་རླིག་པ་འབྱིན་པ་ལ་སོགས་ཐར་བར་བྱས་པས་སྐྱེས་པར་སོང་བ་བཞིན་ནོ། །
སྐྱེས་ནས་མྱོང་འགྱུར་ལ་ཉིད་ནི་ངོས་གཟུང་ངོ་། ། མཚམས་མེད་ལྔ་ནི་ཕ་དང་མ་དང་དགྲ་བཅོམ་གསོད་པ་དང་དེ་བཞིན་གཤེགས་པའི་སྐུ་ལ་ངན་སེམས་ཀྱིས་ཁྲག་འབྱིན་པ་དང་། དགེ་འདུན་གྱི་དབྱེན་བྱེད་པའོ། ། བར་པ་གཉིས་ནི་མཛོད་ལས། སངས་རྒྱས་རྡེག་པར་སེམས་ལ་མིན། ། བསྣུན་འོག་དགྲ་བཅོམ་པ་ལ་མིན། ། ཞེས་འབྱུང་ངོ་། ། དབྱེན་ལ། ལས་དང་། འཁོར་ལོའི་དབྱེན་གཉིས་ལས་དང་པོ་ནི།
མཚམས་གཅིག་གིས་ནང་དུ་དགེ་འདུན་མི་མཐུན་པས་ལས་བྱེད་པ་སྟེ་དེ་ནི་མཚམས་མེད་མ་ཡིན་ནོ། ། གཉིས་པ་ལའང་བྱེ་བྲག་ཏུ་སྨྲ་བ། དགེ་འདུན་དབྱེན་ནི་མི་འཕྲོད་པའི། ། རང་བཞིན་ལྡན་པ་མ་ཡིན་ཆོས། ། ཉོན་མོངས་ཅན་མིན་ལུང་བསྟན་མིན། ། ཞེས་མི་འཕྲོད་པ་ཞེས་བྱ་བའི་མི་ལྡན་པའི་འདུ་བྱེད་མ་བསྒྲིབས་ལ་ལུང་མ་བསྟན་དུ་འདོད་པ་དེ་ནི་མ་ཡིན་ཏེ་དེ་རྫས་སུ་གྲུབ་པ་སྔར་བཀག་པའི་ཕྱིར་རོ། ། དེས་ན་དགེ་སློང་འགའ་ཞིག་གིས་སྟོན་པ་འཁོར་དང་ཕྱེ་ནས་ཆོས་སྟོན་པའི་བར་ཆད་བྱས་པ་ལ་བརྗོད་དེ་ལུང་འཁོར་ལོ་དབྱེན་གྱི་གཞི་ལས། དགེ་སྦྱོང་ལྷས་བྱིན་དང་ཀོ་ཀ་ལི་ལ་སོགས་པས་ཕྱེ་བར་བཤད་པ་བཞིན་ནོ། ། དེ་ནི་སྟོན་པ་བཞུགས་དུས་ཀྱི་དང་པོ་དང་ཐ་མ་དང་མཆོག་ཟུང་གཅིག་མེད་པའི་དུས་དང་། བཟང་སྦྱིན་ལ་སོགས་པས་བསྟན་པ་ལ་སྐྱོན་མ་ཕྱུང་བའི་བར་དང་མཚམས་ཐ་དད་དུ་མི་འབྱུང་ལ་བྱེ་མ་ཐག་ཏུ་འདུམས་པར་འགྱུར་ཏེ།
དང་པོ་མཐའ་སྐྱོན་ཟུང་གཅིག་གི ། སྔ་རོལ་ཐུབ་པ་ནོངས་པ་དང་། མཚམས་མ་བཅད་པ་དག་ཏུ་ཡང་། ། འཁོར་ལོའི་དབྱེན་ནི་མི་འབྱུང་ངོ་། ། ཞེས་བྱ་བ་དང་། དེ་ཉིད་ཀྱི་ནུབ་གཅིག་ཏུ་དེ་ནི་མི་གནས་སོ། ། ཞེས་བྱ་བ་དང་། གདོན་མི་ཟ་བར་ནམ་མཁའ་མ་ལངས་པ་ཉིད་དུ་དགེ་འདུན་སླར་འདུམ་པར་འགྱུར་རོ་ཞེས་གསུངས་པ་ཡིན་ནོ། ། ཡང་སྐྱོན་ཐམས་ཅད་ཟད་པའི་སངས་རྒྱས་ལའང་འདི་ལྟ་བུ་འབྱུང་བ་དེ་ཅི་ཡིན་ཞེ་ན་ཁ་ཅིག་ན་རེ་གཞན་གྱི་དོན་ཁོ་ནར་སྟོན་པ་ཡིན་ནོ་ཞེས་ཟེར་རོ། ། ཁ་ཅིག་ན་རེ་རང་གི་ལས་ཀྱིས་བསྐྱེད་པ་ཡིན་པས་སངས་རྒྱས་ཐམས་ཅད་ལ་ནི་འདི་མི་འབྱུང་ངོ་ཞེས་ཟེར་རོ། །
དེ་དག་གང་ན་ཡོད་པ་ནི། མཚམས་མེད་གླིང་གསུམ་དག་ན་ཡོད། ། ཟ་མ་ལ་སོགས་མི་འདོད་དོ། ། ཕན་དང་ངོ་ཚ་ཆུང་བའི་ཕྱིར། ། ཞེས་འབྱུང་བ་ཡིན་ནོ། ། ཁ་ཅིག་ན་རེ་བློ་གསལ་ན་རྟ་དང་གླང་པོ་ཅང་ཤེས་ལ་སོགས་པའི་དུད་འགྲོ་ལའང་འདི་འབྱུང་ལ། མིའི་ཡང་ཕ་མ་མི་མ་ཡིན་ན་བསད་ཀྱང་དེར་མི་འགྱུར་རོ་ཞེས་ཟེར་རོ། ། དེ་དག་གིས་ནི་དམྱལ་བར་མཚམས་མེད་པས་འཕེན་པས་མཚམས་མེད་དོ། ། གལ་ཏེ་མཚམས་མེད་ལྔ་བྱས་པའི་འབྲས་བུ་གཅིག་ཅར་སྨིན་ན་ཅིག་བྱས་པ་དང་མང་པོ་བྱས་པ་ལ་ཁྱད་པར་མེད་པར་འགྱུར་ལ་རིམ་གྱིས་སྨིན་ན་མཚམས་མེད་དང་སྐྱེས་ནས་མྱོང་འགྱུར་མ་ཡིན་པར་འགྱུར་རོ་ཞེ་ན། སློབ་དཔོན་རྒྱལ་བའི་སྲས་ན་རེ་མི་འགྱུར་ཏེ་གཅིག་ཉིད་ལ་ལུས་དང་སྡུག་བསྔལ་དང་ཚེ་ལ་སོགས་པ་ལྔ་འགྱུར་ལ་སོགས་པར་སྨིན་པའི་ཕྱིར་རོ། །
ཡང་ན་སྐྱེས་ནས་མྱོང་བའི་མགོ་རྩོམ་པས་དེར་བརྗོད་ཀྱི་དེས་རྣམ་སྨིན་རྫོགས་པ་ནི་མ་ཡིན་ཏེ་མཐོང་ཆོས་ལ་མྱོང་འགྱུར་ཀྱང་དེ་ལྟར་ཡིན་པ་བཞིན་ནོ། ། དེ་ལྟར་བྱས་ན་ཀྱི་ཧུད་སེམས་ཀྱི་རྟོགས་པ་བརྗོད་པ་ལས། མཚམས་མེད་པའི་ལས་ཀྱི་རྣམ་པར་སྨིན་པ་སེམས་ཅན་དམྱལ་བར་ཡང་དང་ཡང་འཆི་འཕོ་ཞིང་སྐྱེའོ་ཞེས་འབྱུང་བ་དང་མཐུན་པ་ཡིན་ནོ་ཞེས་ཟེར་རོ། ། ཡང་ན་ཞེས་བྱ་བ་ལ་དགེ་བ་གཞན་ནི་བསམ་པ་ཕུལ་དུ་ཕྱིན་པས་བསྐྱེད་པའོ། ། མི་དགེ་བ་གཞན་ཡང་དེ་དང་འདྲ་བ་ཉེ་བ་ལྔ་ལ་སོགས་པ་སྟེ་མཛོད་ལས། མ་དགྲ་བཅོམ་པ་སུན་བྱས་དང་། ། བྱང་ཆུབ་སེམས་དཔའ་ངེས་གནས་དང་། ། སློབ་པ་གསོད་དང་དགེ་འདུན་གྱི། ། འདུ་བའི་སྒོ་ནི་འཕྲོག་པ་དག ། མཚམས་མེད་པ་དང་ཆ་འདྲ་སྟེ། །
ལྔ་པ་མཆོད་རྟེན་འཇིག་པ་ཡིན། ། ཞེས་བྱ་བ་དང་མཚམས་མེད་པ་དང་ཆ་འདྲ་བ་རྣམས་ཀྱིས་ཀྱང་གདོན་མི་ཟ་བར་དམྱལ་བར་སྐྱེ་བར་འགྱུར་རོ་ཞེས་འབྱུང་བ་བཞིན་ནོ། ། དྲུག་པ་ལན་གྲངས་གཞན་ལ་མྱོང་འགྱུར་ནི། ལས་དྲག་པོ་མ་ཡིན་པའོ། ། བདུན་པ་གནག་ལ་རྣམ་སྨིན་གནག་པ་ལ་སོགས་པ་བཞིའི་སྒོ་ནས་ལས་རྣམ་པར་དབྱེ་བ་ལ་དང་པོ། སྤང་བྱ་ཟག་བཅས་ཀྱི་ལས་ནི། གནག་ལ་ཞེས་བྱ་བས་སྟོན་ཏེ་རྒྱུ་འབྲས་གཉིས་ཀ་ངན་པའམ་བཟང་པོར་འདྲ་བས་དེ་སྐད་དུ་བརྗོད་དོ། ། བསམ་པས་གནག་ལ་སྦྱོར་བས་དཀར་བ་ནི། གཞན་སླུ་བའི་ཕྱིར་སྦྱིན་པ་དང་ཚུལ་ཁྲིམས་ལ་སོགས་པ་སྤྱོད་པའོ། ། སྦྱོར་བས་གནག་ལ་བསམ་པས་དཀར་བ་ནི།
བུ་དང་སློབ་མ་ལ་སོགས་པ་ལ་ཕན་པར་འདོད་པས་ལུས་ངག་དྲག་པོ་བྱེད་པའོ། ། དེ་གཉིས་ནི་རྒྱུ་དུས་ནའང་བསམ་སྦྱོར་དཀར་ནག་འདྲེས་ལ་འབྲས་བུའང་འདོད་མི་འདོད་འདྲེས་པ་སྐྱེད་པས་དེ་སྐད་བརྗོད་དོ། ། དཀར་ནག་ནི་བསམ་སྦྱོར་ཐ་དད་ལ་རྩི་བས་འགལ་བ་མེད་དོ། ། ལས་ཐམས་ཅད་བསམ་པའི་དབང་གིས་འབྲས་བུ་སྐྱེད་པས་སྦྱོར་བ་ལ་དཀར་ནག་བརྩིར་མེད་པ་མ་ཡིན་ནམ་ཞེ་ན། སྦྱོར་བ་དཀར་ནག་གིས་ཀྱང་འབྲས་བུ་ཅུང་ཟད་འབྱིན་པར་མདོ་ལས་བཤད་དོ། ། གཉིས་པ་གཉེན་པོ་ཟག་མེད་ཀྱི་ལས་སྦྱོར་ལམ་ལས་ལམ་གཉིས་ལ་བརྗོད་པ་ནི། ལས་དེ་གཉིས་ཁོ་ན་སྤོང་བའི་གཉེན་པོ་ཡིན་པའི་ཕྱིར་ཏེ་སྒྲིབ་པ་དག་པས་མི་གནག་ཅིང་དཀར་བ་དང་། འཁོར་བར་མི་སྐྱེ་བས་རྣམ་པར་སྨིན་པར་མི་འགྱུར་བ་དང་ཟག་བཅས་ཀྱི་ལས་འཛད་པས་ལས་ཟད་པར་འགྱུར་བ་ཞེས་བྱའོ། ། ཟག་པ་མེད་པའི་ལས་ནི་ཉོན་མོངས་པས་མ་བསྐྱེད་པའི་ལས་སོ། ། དོན་དེ་དག་མཛོད་ལས།
མི་དགེ་འདོད་དང་གཟུགས་གཏོགས་པའི། ། དགེ་བ་ཉིད་ནི་རིམ་བཞིན་དུ། ། གནག་དང་དཀར་དང་གཉིས་ཀའི་ལས། ། དེ་ཟད་བྱེད་པ་ཟག་མེད་ཡིན། ། ཞེས་འབྱུང་ངོ་། ། བརྒྱད་པ་སྦྱིན་པ་དང་ཚུལ་ཁྲིམས་ཀྱི་སྒོ་ནས་ལས་རྣམ་པར་དབྱེ་བའི་སྦྱིན་པའི་ལས་ལ་གསུམ་གྱི་དང་པོ་སྦྱིན་པའི་རང་བཞིན་གྱི་ངོ་བོ་ལ་ལུས་ངག་གི་ལས་སྨོས་ནས་ཡིད་ཀྱི་མི་སྨོས་པ་ནི་ཀུན་སློང་དུ་བཤད་པའི་ཕྱིར་རོ། ། གཉིས་པ་སྦྱིན་པ་ཕུན་སུམ་ཚོགས་པའི་ཚུལ་ལ་ཕྱིར་ཞིང་ནི་ཡང་ཡང་ངོ་། ། འདོད་པ་ནི་གང་འདོད་པའོ། ། མི་གནས་པ་ནི་རེ་བ་མེད་པའམ་ཞེན་པའོ། ། རྒྱ་ཆེར་ནི་ཡུལ་དང་དངོས་པོ་མང་བའོ། །
སྣོད་ནི་ཡོན་ཏན་ཅན་ལ་སོགས་པའོ། ། ལེགས་པར་བགོས་པ་ནི་ཉེ་རིང་མེད་པའོ། ། གསུམ་པ་སྦྱིན་པར་བྱ་བ་ཕུན་སུམ་ཚོགས་པའི་ཚུལ་ལ་རུང་བ་ནི་དུག་མཚོན་ལ་སོགས་པ་མ་ཡིན་པའོ། ། ཆོས་ཀྱིས་བསྒྲུབས་པ་ནི་སྒོ་གསུམ་དགེ་བས་བསྒྲུབས་པའོ། ། དོན་དེ་དག་མཛོད་ལས། དེ་ཡི་ཁྱད་པར་སྦྱིན་བདག་དང་། ། དངོས་དང་ཞིང་གི་ཁྱད་པར་ལས། ། སྦྱིན་བདག་ཁྱད་འཕགས་དད་སོགས་ཀྱིས། ། གུས་ལ་སོགས་པས་སྦྱིན་པར་བྱེད། ། དེ་ཕྱིར་བཀུར་བསྟི་རྒྱ་ཆེན་དང་། །
དུས་དང་བར་ཆད་མེད་པར་རྙེད། ། ཁ་དོག་ལ་སོགས་ཕུན་སུམ་དངོས། ། དེ་ལས་གཟུགས་བཟང་གྲགས་དང་ལྡན། ། དགའ་དང་ཤིན་དུ་གཞོན་ཤ་ཅན། ། དུས་སུ་རེག་ན་བདེ་ལུས་འགྱུར། ། འགྲོ་དང་སྡུག་བསྔལ་ཕན་འདོགས་དང་། ། ཡོན་ཏན་རྣམས་ཀྱིས་ཞིང་ཁྱད་འཕགས། ། མཆོག་ནི་གྲོལ་བས་གྲོལ་བ་ལའམ། ། བྱང་ཆུབ་སེམས་དཔའ་ཡིས་བརྒྱད་པ། ། ཞེས་བྱ་བ་དང་།
རྒྱུ་ལས་འབྲས་བུ་མི་འཁྲུལ་ཕྱིར། ། ངན་པའི་ཞིང་ལའང་འབྲས་ཡིད་འོང་ཞེས་འབྱུང་བ་ཡིན་ནོ། ། ཚུལ་ཁྲིམས་ཀྱི་ལས་ལ་ཚུལ་ཁྲིམས་ཀྱི་རང་བཞིན་དང་། མདོ་ལས་གསུངས་པའི་དོན་བཤད་པ་གཉིས་ལས་དང་པོ་ལ་རྗེས་སུ་སྲུང་བ་ནི་མ་ཉམས་པར་རོ། ། ངེས་པར་འབྱིན་པ་ནི་འཁོར་བ་ལས་ཏེ་འཇིགས་སྐྱོབ་དང་ལེགས་སྨོན་སེལ་བར་བྱེད་དེ་དེ་གཉིས་ཀྱིས་ཐར་པ་མི་ཐོབ་པའི་ཕྱིར་རོ། ། ཆོ་ག་ཕུན་སུམ་ཚོགས་པ་ནི་སྤྱོད་ལམ་དམ་པས་མ་སྨད་པའོ། ། སྤྱོད་ལམ་ཕུན་སུམ་ཚོགས་པ་ནི་དགེ་སློང་གི་སྤྱོད་ཡུལ་མ་ཡིན་པའི་ས་ལྔ་སྤོང་བ་སྟེ་གསོད་པའི་ས་དང་། སྨད་འཚོང་གི་གནས་དང་། ཆང་འཚོང་གི་ཁྱིམ་དང་། རྒྱལ་པོའི་ཕོ་བྲང་དང་། །
གདོལ་པའི་ཁྱིམ་མོ། ། ཤིན་ཏུ་གུས་པ་ནི་བླང་དོར་ཕྲ་མོ་ལའང་སློབ་པའོ། ། ཡོངས་སུ་རྫོགས་པ་ནི་ཡན་ལག་ཐམས་ཅད་ཡོངས་སུ་རྫོགས་པ་ལ་སློབ་པའོ། ། གཉིས་པ་ལ་ཤེས་བཞིན་ནི་བླང་དོར་ཤེས་ནས་དེ་སྒོ་གསུམ་གྱི་སྤྱོད་པས་ཟིན་པར་བྱེད་པ་སྟེ་སྤྱོད་འཇུག་ལས། ཐོས་ལྡན་དད་པ་ཅན་དང་ནི། ། བརྩོན་འགྲུས་ལྷུར་ལེན་དུ་མ་ཡང་། ། ཤེས་བཞིན་མེད་པའི་སྐྱོན་ཆགས་པས། ། ལྟུང་བའི་རྙོག་དང་བཅས་པར་འགྱུར། ། ཞེས་འབྱུང་བ་བཞིན་ནོ། ། འགྱོད་པ་མེད་པའི་སོགས་པས་ནི་དེ་དག་ལས་སེམས་ལས་སུ་རུང་བ་དང་།
མཆོག་ཏུ་དགའ་བ་འཐོབ་པ་ལ་སོགས་པ་གཟུང་ངོ་། ། མ་འདྲེས་པ་ནི་དེ་གཉིས་དེས་མ་བསྐྱེད་པའོ། ། སྨོན་ནས་ཚངས་སྤྱོད་ནི་ལེགས་སྨོན་ཏེ་གཅུང་པོ་དགའ་བོའི་ཚུལ་ཁྲིམས་བཞིན་ནོ། ། མྱང་འདས་ཐོབ་པ་དང་མཐུན་པ་ནི་དེ་གཉིས་དགེ་བའོ། ། མི་སྤྱོམས་པ་ནི་མི་ངོམ་པ་སྟེ་མི་འཆབ་པ་ནི་མི་གསང་བའོ། ། ཉེ་བར་སྡུད་པ་ནི་ཚུལ་ཁྲིམས་དང་ལྡན་པ་དེར་འོང་བའོ། ། བླ་མ་དང་འདྲ་བ་ནི་ཡོན་ཏན་དང་ལྡན་པའོ། ། མཐུན་པར་འཛིན་པ་ནི་ཉམས་སུ་ལེན་པའོ། ། དཀའ་ཐུབ་དྲག་པོ་དང་ངན་ངོན་ནི་མེ་ལྔ་བརྟེན་པ་དང་བ་ལང་གི་བརྟུལ་ཞུགས་ལ་སོགས་པའོ། ། ལོངས་སྤྱོད་དང་ལས་ཀྱི་མཐའ་ནི་ཁྱིམ་པའི་དུས་ཀྱི་བཟའ་བཏུང་དང་སོ་ནམ་ལ་སོགས་པའོ། །
ཐོས་པ་ལ་སོགས་པ་ཅུང་ཟད་ཙམ་གྱིས་ཆོག་པར་བཟུང་བས་ཕྱིས་འགྱོད་པ་དེ་མེད་པར་སྟོན་པ་ནི་ཅུང་ཟད་ཙམ་གྱིས་ཞེས་པས་སྟེ་མི་འཛིན་པས་ཞེས་སྦྱར་རོ། ། དོན་དེ་དག་མཛོད་ལས། འཆལ་བའི་ཚུལ་ཁྲིམས་མི་དགེའི་གཟུགས། ། དེ་སྤོང་ཚུལ་ཁྲིམས་རྣམ་གཉིས་སོ། ། སངས་རྒྱས་ཀྱིས་ནི་བཅད་པ་ཡང་། ། རྣམ་དག་ཡོན་ཏན་བཞི་ལྡན་ནོ། ། འཆལ་ཁྲིམས་དེ་རྒྱུས་འཕེན་མ་ཕྱུང་། ། དེའི་གཉེན་པོ་དང་ཞི་ལ་རྟེན། ། ཞེས་བྱ་བ་དང་། སྒོམ་བྱུང་སྟོན་པ་ན།
མཉམ་པར་བཞག་པའི་དགེ་བ་ནི། ། སྒོམ་པའོ་སེམས་ལ་སྒོ་ཕྱིར་རོ། ། མཐོ་རིས་དོན་དུ་ཚུལ་ཁྲིམས་དང་། ། འབྲལ་བའི་དོན་དུ་སྒོ་གཙོའི་ཕྱིར། ། བསྐལ་པར་མཐོ་རིས་དགའ་གནས་ཕྱིར། ། བཞི་ཡི་ཚངས་པའི་བསོད་ནམས་ཡིན། ། ཞེས་གསུངས་སོ། ། དགུ་པ་ལས་བདག་གིར་བྱ་བ་ལ་སོགས་པའི་མདོའི་དོན་བཤད་པ་ལ་མདོ་དྲང་བ་ནི་བཅོམ་ལྡན་འདས་ཀྱིས་ཞེས་པ་སྟེ་གསུངས་པ་ནི་ལས་རྣམ་འབྱེད་ལ་སོགས་པ་ལས་སོ། ། དེ་བཤད་པ་ལ་མྱོང་བ་ནི་ལས་བརྒྱ་པ་ལས། ལུས་ཅན་རྣམས་ཀྱི་ལས་རྣམས་ནི། །
བསྐལ་པ་བརྒྱར་ཡང་ཆུད་མི་འཛའ། ། ཚོགས་ཤིང་དུས་ལ་བབ་པ་ན། ། འབྲས་བུ་ཉིད་དུ་སྨིན་པར་འགྱུར། ། ཞེས་བཤད་པ་བཞིན་ནོ། ། སོ་སོའི་བགོ་སྐལ་ནི་སོ་སོའི་འབྲས་བུ་སྟེ་བདེ་སྡུག་གོ ། སྤྱོད་པ་པོ་དེ་ལས་ལས་བྱུང་བར་སྟོན་པ་ནི་ཇི་ལྟར་ན་ཞེས་པའོ། ། དེ་ལྟར་ལས་ཀྱིས་འཁོར་བར་འཇུག་པར་བསྟན་ནས་ལྡོག་པར་ཡང་སྟོན་པ་ན་གཉེན་པོའི་ལས་རྟེན་ཡིན་པའི་ཕྱིར་ཞེས་བྱ་བ་ནི་ཟག་བཅས་ཀྱི་ལས་ཀྱིས་བཅིངས་པ་ལས་ཐར་བར་བྱེད་པའི་རྟེན་ནམ་རྒྱུ་ནི་གཉེན་པོ་ཟག་མེད་ཀྱི་ལས་ཡིན་ནོ་ཞེས་བྱ་བའི་དོན་ཏོ། ། སྐྱོན་དང་ཡོན་ཏན་ནི་ཚེ་རིང་ཐུང་ལ་སོགས་པའོ། ། བཅུ་པ་ལས་བསམ་གྱིས་ཁྱབ་མི་ཁྱབ་ཀྱི་དོན་བཤད་པ་ལ་བསམ་གྱིས་ཁྱབ་པའི་དོན་ནི་སོ་སོ་སྐྱེ་བོའི་བློས་ཀྱང་ཤེས་ནུས་པ་ཡིན་ལ། ཕན་ཡོན་ནི་ཡང་དག་པའི་ལྟ་བ་འདྲེན་པར་བྱེད་དོ། །
གཞུང་གི་འདོད་མི་འདོད་ནི་བདེ་སྡུག་གི་འབྲས་བུ་མྱོང་བའོ། ། གཉིས་པ་བསམ་གྱིས་མི་ཁྱབ་པའི་དོན་ནི་ཐམས་ཅད་མཁྱེན་པ་མ་ཡིན་པས་མི་ཤེས་པ་ཡིན་ལ། དེ་བསམས་པའི་ཉེས་པ་ནི་མགོ་འཁོར་བ་དང་ཁྲག་སྐྱུག་པ་ལ་སོགས་པ་ཡིན་ནོ། ། འདི་ལ་སྤང་བྱ་ཟག་བཅས་ཀྱི་ལས་བསམ་གྱིས་མི་ཁྱབ་པ་དང་། གཉེན་པོ་ཟག་མེད་ཀྱི་ལས་བསམ་གྱིས་མི་ཁྱབ་པ་གཉིས་ལས་དང་པོ་ལའང་སེམས་ཅན་གྱི་འཇིག་རྟེན་གྲུབ་པར་བྱེད་པའི་ལས་བསམ་གྱིས་མི་ཁྱབ་པ་སྟོན་པ་ནི་ལས་འདིས་ཞེས་པ་སྟེ་སློབ་དཔོན་བསྟོད་པ་བྱེད་པས། རྨ་བྱའི་མདོངས་ནི་གཅིག་པུ་ལ། ། རྒྱུ་ཡི་དབྱེ་བ་ཇི་སྙེད་པ། ། དེ་མཁྱེན་པས་ན་ཀུན་མཁྱེན་ཏེ། ། ཀུན་མཁྱེན་ཡེ་ཤེས་མིན་པས་མིན། ། ཞེས་བསྟོད་པ་བཞིན་ནོ། །
གཉིས་པ་སྣོད་ཀྱི་འཇིག་རྟེན་འགྲུབ་པར་བྱེད་པའི་ལས་བསམ་གྱིས་མི་ཁྱབ་པ་ལ་གནས་ནི་ས་ཕྱོགས་ལ་སོགས་པ་འདིར་བྱས་པ་ལ་སོགས་པའོ། ། དངོས་པོ་ནི་སེམས་ཅན་ལ་བརྟེན་ནས་བྱས་པ་དང་། མཆོད་རྟེན་ལ་སོགས་པ་བེམ་པོ་ལ་བརྟེན་ནས་བྱས་པ་ལ་སོགས་པའོ། ། རྒྱུ་ནི་ཆགས་པ་དང་མ་ཆགས་པ་ལ་སོགས་པའོ། ། རྣམ་པར་སྨིན་པ་ནི་ལུས་སྣ་ཚོགས་པའོ། ། རབ་ཏུ་དབྱེ་བ་ནི་ཀུན་ལ་སྦྱར་རོ། ། ཕྱིའི་དངོས་པོ་སྣ་ཚོགས་ནི་ཚེར་མ་རྣོ་བ་དང་། སྲན་མ་ཟླུམ་པ་དང་། ཆུ་ཐུར་དུ་འགྲོ་བ་དང་། མེ་གྱེན་དུ་འབར་བ་ལ་སོགས་པའོ། །
ནོར་བུ་ནི་ཆུ་ཤེལ་ལས་ཆུ་དང་། མེ་ཤེལ་ལས་མེ་འབྱུང་བ་ལ་སོགས་པའོ། ། སྔགས་ནི་མེས་མི་འཚིག་པ་དང་ཆུ་ཟློག་པ་ལ་སོགས་པའོ། ། སྨན་ནི་མིག་སྨན་གྱིས་ས་འོག་གི་གཏེར་མཐོང་བ་དང་། རི་ལུ་ཟོས་ན་མི་སྣང་བར་འགྱུར་བ་ལ་སོགས་པའོ། ། འཁྱུད་སྤྱད་ནི་རྒྱུ་འབྲས་གཞི་ཐ་དད་པ་སྟེ། ལུང་གསུམ་མདའ་ནས་སྡེ་གསུམ་བླངས། ། ལ་ཀ་མཐོ་སར་ཕྱིན་ནས་ནི། ། བདུན་པ་མན་ཆད་རིམས་ནད་རྣམས། ། སོང་གཅིག་བྱ་བའི་སྒྲ་བརྗོད་དེ། །
ལུང་པ་གསུམ་དུ་འཕངས་གྱུར་ན། ། བདུན་པ་མན་ཆད་རིམས་མི་འཇིགས། ། གལ་ཏེ་ཁབ་ནི་སྟོར་གྱུར་ན། ། ཕྱི་སྒོ་གཡག་ཤིང་ཁུང་བུ་རུ། ། སོག་མ་བཅུག་ན་ངེས་པར་རྙེད། ། ཁྱིའི་རྐན་ལ་རུས་ཟུག་ན། ། མེན་མོ་བརྟབ་ཅིང་སྒོ་སྤྱིས་སྒུལ། ། རུས་པ་ཐོན་པར་ཐེ་ཚོམ་མེད། ། རྣ་བ་ལྦ་བ་ཅན་དག་ལ། ། སྒྱུག་མོའི་ལྟག་པར་མེ་བཙའ་གདབ། །
ལྦ་བ་འཚོ་བར་ཐེ་ཚོམ་མེད། སྒྱུག་མོའི་མིག་ནི་ཚག་གྱུར་ན། བག་མའི་སྤྱི་བོར་མེ་བཙའ་གདབ། ། མིག་ནི་འཚོ་བར་ཐེ་ཚོམ་མེད། ། ཕོ་རོག་མཆུ་ནི་བཅངས་གྱུར་ན། ། བདུད་རྣམས་ལྡོག་པར་ཐེ་ཚོམ་མེད། ། སྟག་གི་སྡེར་མོ་བཅངས་གྱུར་ན། ། བཙན་རྣམས་ལྡོག་པར་ཐེ་ཚོམ་མེད། ། ས་ལེ་སྦྲམ་ནི་བཅངས་གྱུར་ན། ། ཀླུ་རྣམས་ལྡོག་པར་ཐེ་ཚོམ་མེད། །
དུང་མཆོག་ལུས་ལ་བཅངས་གྱུར་ན། ། ས་བདག་ལྡོག་པར་ཐེ་ཚོམ་མེད། ། རྐུན་མོའི་ལག་པ་བཅངས་གྱུར་ན། ། ནོར་རྣམས་འགྲུབ་པར་ཐེ་ཚོམ་མེད། ། ཅེས་བྱ་བ་བཞིན་ནོ། ། གཉེན་པོ་ཟག་མེད་ཀྱི་ལས་ལ་གསུམ་གྱི་དང་པོ་རྣལ་འབྱོར་པ་རྣམས་ཀྱི་མཐུའི་ལས་བསམ་གྱིས་མི་ཁྱབ་པ་ནི་དེ་དག་གི་སེམས་ཀྱི་མཐུས་ས་གཡོ་བ་དང་། ནམ་མཁའ་ལ་འགྲོ་བ་ལ་སོགས་པའོ། ། གཉིས་པ་བྱང་ཆུབ་སེམས་དཔའ་རྣམས་ཀྱི་དབང་གི་ལས་བསམ་གྱིས་མི་ཁྱབ་པ་ལ་ཚེ་ལ་དབང་བ་ནི་ཇི་སྲིད་འདོད་པར་གནས་བྱིན་གྱིས་རློབས་ཞེས་པའོ། ། སེམས་ལ་དབང་བ་ནི་ཇི་ལྟར་འདོད་པར་ཏིང་ངེ་འཛིན་ལ་སྙོམས་པར་འཇུག་ནུས་པའོ། ། ཡོ་བྱད་ལ་དབང་བ་ནི་ཡོ་བྱད་ཇི་ལྟར་འདོད་པའི་ཆར་འབེབས་པའོ། །
ལས་ལ་དབང་བ་ནི་ཁམས་དང་ས་དང་འགྲོ་བ་དང་སྐྱེ་གནས་དང་གནས་སྐབས་གཞན་ན་མྱོང་བར་འགྱུར་བའི་ལས་རྣམས་གཞན་དུ་སྒྱུར་བའོ། ། སྐྱེ་བ་ལ་དབང་བ་ནི་བསམ་གཏན་ལས་མ་ཉམས་བཞིན་དུ་འདོད་པར་སྐྱེ་བའོ། ། མོས་པ་ལ་དབང་བ་ནི་ས་དང་ཆུ་ལ་སོགས་པ་གང་དུ་མོས་པ་དེར་སྒྱུར་བའོ། ། སྨོན་ལམ་ལ་དབང་བ་ནི་རང་གཞན་ལ་སྨོན་ལམ་ལ་ཇི་ལྟར་བཏབ་པ་ལྟར་འགྲུབ་པ་སྟེ་བཟང་པོ་སྤྱོད་པ་ལས། གང་ཡང་དུས་གསུམ་དག་གི་ཞིང་བཀོད་པ། ། དེ་དག་རྡུལ་གཅིག་སྟེང་དུ་མངོན་པར་སྒྲུབ། ། དེ་ལྟར་མ་ལུས་ཕྱོགས་རྣམས་ཐམས་ཅད་དུ། ། རྒྱལ་བ་དག་གི་ཞིང་རྣམས་བཀོད་ལ་འཇུག ། ཅེས་འབྱུང་བ་བཞིན་ནོ། ། རྫུ་འཕྲུལ་ལ་དབང་བ་ནི་དེ་དཔག་མེད་སྟོན་ནུས་པའོ། །
ཡེ་ཤེས་ལ་དབང་བ་ནི་སོ་སོ་ཡང་དག་རིག་བཞི་ཐོབ་པའོ། ། ཆོས་ལ་དབང་བ་ནི་མདོའི་སྡེ་ལ་སོགས་པའི་ཆོས་དཔག་མེད་སྟོན་ནུས་པའོ། ། བཅུ་པོ་དེའི་ངོ་བོ་ནི་ཞི་གནས་ལྷག་མཐོང་ཡིན་ལ། ས་འཆོས་ནི་འཕགས་པ་ལ་ཡོད་དེ་དེའང་ས་བརྒྱད་པ་ཡན་ཆད་ཤས་ཆེའོ། ། གསུམ་ལ་སངས་རྒྱས་རྣམས་ཀྱི་མཛད་པ་སྒྲུབ་པའི་ལས་བསམ་གྱིས་མི་ཁྱབ་པ་ནི། དད་པའི་སྟོབས་བསྐྱེད་པ་ལ་འཇུག་པ་ཕྱག་རྒྱའི་མདོ་ལས་མཚོ་དཔག་ཚད་འབུམ་ཕྲག་ལྔ་པ་པདྨས་ཁེབས་པ་གཅིག་ལ་ལྕགས་ཀྱི་ཤིང་རྟ་ནམ་མཁའ་ལྡིང་བས་ཀྱང་མགྱོགས་པའི་རྟས་དྲངས་ནས་པདྨའི་འདབ་མའང་མ་བསྣད་པར་འགྲོ་བའི་སྐད་ཅིག་དེ་ལ་མཚོའི་ནང་ནས་སྦྲུལ་ཤིན་ཏུ་མགྱོགས་པ་གཅིག་བྱུང་སྟེ་ལན་བཅུ་སྐོར་བ་དེའི་ལན་གཅིག་ལ་ཀུན་དགའ་བོས་དོན་མི་འདྲ་བའི་ཆོས་བཅུ་གོ་ཞིང་འཆད་ནུས་སོ། ། དེའི་གཅིག་ཤད་ཀྱི་བར་ལ་ཤ་རིའི་བུས་ཆོས་དེ་འདྲ་བ་སྟོང་གོ་ཞིང་འཆད་ནུས་སོ། ། དེའི་གཅིག་ཤད་ཀྱི་བར་ལ་མཽའུ་གལ་གྱི་བུས་འཇིག་རྟེན་གྱི་ཁམས་བརྒྱད་ཁྲི་རྫུ་འཕྲུལ་གྱིས་འདའ་ནུས་སོ། ། དེས་གཅིག་འདའི་བར་སངས་རྒྱས་ཀྱིས་འཇིག་རྟེན་གྱི་ཁམས་ནམ་མཁའ་དང་མཉམ་པ་ཐམས་ཅད་ཀྱི་གླིང་རེ་རེར་མཛད་པ་བཅུ་གཉིས་ཤིན་ཏུ་རྒྱས་པ་དང་། དམ་པའི་ཆོས་གནས་པ་དང་།
དེ་ནུབ་པ་དང་། སྐྱེས་རབས་ཐམས་ཅད་ཀྱང་ལྷུན་གྱི་གྲུབ་པ་སྟོན་ནུས་པར་གསུངས་པ་ལྟ་བུ་ཡིན་ནོ། །

སྤྱི་དོན་གསུམ་པ་སྤྱིའི་མཚན་ཉིད་ཀྱི་སྒོ་ནས་ཉེ་བར་བསྡུ་བ་ནི། ལས་དང་ཉོན་མོངས་པ་དེ་དག་མདོར་བསྡུ་ན་ཞེས་བྱ་བས་སྟོན་པར་བྱེད་དེ། ཡང་སྲིད་པ་ནི་ཡང་སྐྱེ་བའོ། ། སོ་སོ་རང་རང་དུ་མ་འདྲེས་པར་འབྱུང་བ་དང་། རྣམ་པ་ཐ་དད་དུ་འབྱུང་བ་དང་། མཆོག་དམན་དུ་འབྱུང་བའི་བྱེད་རྒྱུ་ཡིན་པའི་ཕྱིར་ཞེས་བྱ་བ་དང་། སྔོན་མ་ཐོབ་པའི་ལུས་གཞན་དང་གཞན་འཐོབ་པ་དང་། སྔོན་ཐོབ་པའི་ལུས་ལས་འདའ་བའི་བྱེད་རྒྱུ་ཞེས་ཚིག་རྣམ་པར་སྦྱར་རོ། ། བཞིར་སྟོན་པ་ནི་རྣལ་འབྱོར་པ་རྣམས་བཞི་ཁོ་ནར་སྒོམ་བྱེད་པའི་ཕྱིར་རོ། ། འགོག་པའི་བདེན་པའི་སྤྱི་དོན་ལ་སྤྱིར་འགོག་པའི་སྒྲས་བརྗོད་པ་ནི་སོ་སོར་བརྟགས་པ་དང་བརྟགས་མིན་དང་། དེ་བཞིན་ཉིད་དེ་གསུམ་ལ་གཞུང་རྣམས་ལས་བརྗོད་དོ། །
དེ་ལ་བྱེ་བྲག་ཏུ་སྨྲ་བ་ནི་སོ་སོར་བརྟགས་པའི་འགོག་པ་དགག་བྱ་དང་གྲངས་མཉམ་པའི་བཀག་པ་རྫས་སུ་གྲུབ་པ་ལ་འདོད་དེ། མཛོད་ལས། སོ་སོར་བརྟགས་པས་འགོག་པ་གང་། ། བྲལ་བའོ་སོ་སོ་སོ་སོ་ཡིན། ། ལྡན་པའི་རྫས་རྣམས་ཇི་སྙེད་པ། ། བྲལ་བའི་རྫས་ཀྱང་དེ་སྙེད་དོ། ། དེ་ལྟ་མ་ཡིན་ན་སྡུག་བསྔལ་མཐོང་བས་སྤང་བར་བྱ་བའི་ཉོན་མོངས་པའི་འགོག་པ་མངོན་དུ་བྱས་པས་ཉོན་མོངས་པ་ཐམས་ཅད་འགོག་པ་མངོན་དུ་བྱེད་པར་ཐལ་བར་འགྱུར་རོ། ། དེ་ལྟ་ཡིན་ན་ལྷག་མའི་གཉེན་པོ་སྒོམ་པ་དོན་མེད་པར་འགྱུར་རོ་ཞེས་བཤད་པ་ཡིན་ནོ། ། མདོ་སྡེ་པ་རྣམས་ནི་གཉེན་པོ་བསྒོམ་པས་སྤང་བྱ་ནམ་མཁའ་ལ་འཇའ་ཡལ་བ་བཞིན་སོང་བའི་མེད་དགག་ལ་འདོད་དོ། ། སེམས་ཙམ་པ་རྣམས་ནི་ལམ་བསྒོམས་པས་ཀུན་གཞི་ལ་སྤང་བྱ་འགགས་པ་ལ་འདོད་དོ། །
དབུ་མ་པ་རྣམས་ནི་ཆོས་ཀྱི་དབྱིངས་ཉིད་འགོག་པར་འདོད་དེ་དཔལ་ཕྲེང་སེང་གེའི་ང་རོའི་མདོ་ལས་བཅོམ་ལྡན་འདས་སེམས་ཅན་ཐམས་ཅད་ཀྱི་རྣམ་པར་ཤེས་པའི་ཡུལ་ལས་འདས་པ་སྡུག་བསྔལ་འགོག་པའི་བདེན་པ་ནི་བསམ་གྱིས་མི་ཁྱབ་སྟེ་ཉན་ཐོས་དང་རང་སངས་རྒྱས་ཐམས་ཅད་ཀྱི་ཤེས་པའི་སྤྱོད་ཡུལ་མ་ལགས་སོ་ཞེས་བྱ་བ་དང་། དེ་ནི་སོ་སོ་སྐྱེ་བོ་ཐམས་ཅད་ཀྱི་ཤེས་པའི་སྤྱོད་ཡུལ་ཡང་མ་ལགས་ཏེ་དེ་དག་གི་ཤེས་པ་ནི་མཐའ་གཉིས་ལ་ལྟ་བའི་ཕྱིན་ཅི་ལོག་གོ་ཞེས་བྱ་བ་དང་། འགོག་པའི་བདེན་པ་འདུས་མ་བྱས་དང་གཞན་གསུམ་པོ་འདུས་བྱས་སུ་གསུངས་པ་བཞིན་ནོ། ། གཞུང་འདིར་ནི་བྱེ་བྲག་ཏུ་སྨྲ་བའི་ལུགས་མ་གཏོགས་པ་གཞན་གསུམ་ཅི་རིགས་པར། འཆད་གཞུང་ཉིད་དུ་ཤེས་པར་བྱའོ། ། བརྟགས་མིན་གྱི་འགོག་པ་ནི་འདིའི་བརྗོད་བྱ་མ་ཡིན་ནོ། ། གཞུང་གི་དོན་ལ་དབྱེ་བའི་སྒོ་ནས་མདོར་བསྟན་པ། ། སོ་སོའི་མཚན་ཉིད་ཀྱི་སྒོ་ནས་རྒྱས་པར་བཤད་པ། སྤྱིའི་མཚན་ཉིད་ཀྱི་སྒོ་ནས་ཉེ་བར་བསྡུ་བ་གསུམ་ལས། དང་པོ་ནི་འགོག་པའི་བདེན་པ་གང་ཞེ་ན་ཞེས་བྱ་བ་ཡིན་ནོ། །
གཉིས་པ་ལ་མཚན་ཉིད་ནས་རྣམ་གྲངས་ཀྱི་བར་དོན་བཅུ་གཉིས་ཡོད་པའི་དང་པོ་ལ་མདོར་བསྟན་པ། དེ་ཉིད་ལུང་གིས་བཤད་པ། ཉེ་བར་བསྡུ་བ་གསུམ་གྱི་དང་པོ་ལ་དེ་བཞིན་ཉིད་ནི་གང་དུ་འགོག་པའི་དགག་གཞི་ཡིན་ལ། ལམ་ནི་གང་གིས་འགོག་པའི་གཉེན་པོ་དང་། ཉོན་མོངས་པ་མི་འབྱུང་བ་ནི་གང་འགོག་པའམ་གང་བཀག་པ་སྟེ་ཆོས་ཉིད་ལ་ལམ་གྱིས་དྲི་མ་བཀག་པ་འགོག་པའི་མཚན་ཉིད་དུ་བསྟན་ཏོ། ། གཉིས་པ་ལ་དང་པོ་ཟག་བཅས་ཀྱི་ཕུང་པོ་དང་སྐྱེ་མཆེད་འགགས་པ་འགོག་པར་བསྟན་པ་ནི་བཅོམ་ལྡན་འདས་ཀྱིས་ཞེས་པ་སྟེ་གང་དུ་ནི་ཆོས་ཉིད་དུའོ། ། མིག་ལ་སོགས་པ་ནི་ཟག་བཅས་སོ། ། མིང་གཟུགས་ནི་ཕུང་པོ་ལྔའོ། ། གཉིས་པ་ཟག་བཅས་ཀྱི་ཁམས་བཅོ་བརྒྱད་འགགས་པ་འགོག་པར་བསྟན་པ་ནི་ཡང་གསུངས་པ་ཞེས་བྱ་བས་སྟོན་ཏེ་དེ་ལྟར་ན་བཞི་པོ་དེས་མཚོན་ནས་ཟག་བཅས་ཀྱི་ཁམས་བཅོ་བརྒྱད་འགགས་པ་འགོག་པར་སྟོན་ཏོ། ། གནས་ནི་ཡོན་ཏན་གྱི་གནས་ཏེ་ཟག་བཅས་འགགས་པ་ལས་ཟག་མེད་ཀྱི་ཡོན་ཏན་འབྱུང་བའི་ཕྱིར་རོ། །
གསུམ་པ་ནི་རྣམ་གྲངས་ཅེས་པ་སྟེ་ཆོས་ཀྱི་རྣམ་གྲངས་སོ། ། དེ་བཞིན་ཉིད་ལ་དམིགས་པ་ནི་དམིགས་པས་ཞེས་བསྒྱུར་ཏེ་ལམ་གྱིས་སོ། ། གང་དུ་ནི་ཆོས་ཉིད་དམ་ཀུན་གཞིའོ། ། གཉིས་པ་ཟབ་པ་ལ་དང་པོ་དོན་དངོས་ནི་འདུ་བྱེད་ནི་འདུས་བྱས་སོ། ། འཇིག་པ་ནི་མི་རྟག་པའོ། ། འགོག་པ་ནི་དེ་བཞིན་ཉེད་དེ། ། དེ་དེ་ལ་མུ་བཞིར་གྲུབ་པ་འགོག་པའོ། ། སྤྲོས་པ་མེད་པའི་ཕྱིར་ཞེས་བྱ་བ་ནི་སྤྲོས་པའི་མཐའ་བརྒྱད་ལ་སོགས་པ་བཀག་པ་གཏན་ཚིགས་སུ་སྦྱོར་བ་སྟེ་དབུ་མ་རྩ་བ་ལས། གང་གིས་རྟེན་ཅིང་འབྲེལ་བར་འབྱུང་། ། འགག་པ་མེད་པར་སྐྱེ་མེད་པ། །
ཆད་པ་མེད་པ་རྟག་མེད་པ། ། འོང་བ་མེད་པ་འགྲོ་མེད་པ། ། ཐ་དད་དོན་མིན་དོན་གཅིག་མིན། ། སྤྲོས་པ་ཉེར་ཞི་ཞི་བསྟན་པ། ། རྫོགས་པའི་སངས་རྒྱས་སྨྲ་རྣམས་ཀྱི། ། དམ་པ་དེ་ལ་ཕྱག་འཚལ་ལོ། ། ཞེས་འབྱུང་བ་བཞིན་ནོ། ། སྐབས་འདིར་ཞེས་བྱ་བ་ནི་དོན་དམ་པའི་བདེན་པ་འགོག་པར་འཆད་པའི་སྐབས་འདིར་རོ། ། ཚུལ་བཞིན་མ་ཡིན་པ་སེམས་པ་ལ་ཚུལ་ནི། ཤེས་བྱའི་གནས་ལུགས་སོ། །
དེ་མ་ཡིན་པ་ལ་སེམས་པས་མཐའ་བརྒྱད་ལ་སོགས་པར་བསམས་ཤིང་ཀུན་བརྟགས་པ་དེ་སྤྲོས་པ་ཡིན་ནོ། ། ཞེས་བྱ་བའི་དོན་ཏོ། ། དོན་ནི་སྤྲོས་པ་མེད་པ་ལ་མུ་བཞི་མི་སྲིད་དོ་ཞེས་བྱ་བའི་དོན་ཏོ། ། སྤྲོས་པ་མེད་པ་ཉིད་རྒྱས་པར་སྒྲུབ་པ་ནི་དབུ་མ་རྒྱན་གྱི་མེ་ཏོག་ཏུ་བལྟ་བར་བྱའོ། ། གཉིས་པ་དེ་ལུང་གིས་སྒྲུབ་པ་ལ་དབང་པོ་དྲུག་ལས་ནི་རེག་པ་འབྱུང་བས་ན་རེག་པའི་སྐྱེ་མཆེད་དྲུག་ཅེས་བྱའོ། ། ཟད་པ་ལ་སོགས་པ་ནི་རྣམ་གྲངས་སམ། སྔ་མ་ཕྱི་མས་བཤད་དོ། ། ཟད་པ་ལ་སོགས་པའི་ཆོས་ཉིད་དེ་ཆོས་ཅན་དེ་ལས་གཞན་དུ་ཡོད་དོ་ཞེ་ན། ཞེས་བྱ་བ་ལ་སོགས་པས་ནི་མུ་བཞི་འགོག་པར་བྱེད་དེ་སྤྲོས་པ་མེད་པ་སྤྲོས་པར་བྱེད་པ་ནི་སྤྲོས་མེད་སྤྲོས་པར་སྒྲོ་འདོགས་སོ་ཞེས་བྱ་བའི་དོན་ཏོ། ། ཇི་སྲིད་དུ་ཞེས་བྱ་བས་ནི་སྤྲོས་པ་དེ་དུས་ཇི་སྲིད་ཀྱི་བར་དུ་ཡོད་པའི་དུས་སྟོན་ཏེ་སྐྱེ་མཆེད་དྲུག་ནི་ཟག་བཅས་སོ། །
མྱ་ངན་ལས་འདས་པ་ནི་སོ་སོར་བརྟགས་འགོག་གམ་རང་བཞིན་གྱི་མྱང་འདས་ཆོས་དབྱིངས་སོ། ། བརྡ་ནི་བཏགས་པ་སྟེ་འགོག་པ་བཏགས་པ་ཞེས་བྱ་བའི་དོན་ཏོ། ། ཡང་ན་ཀུན་རྫོབ་བོ། དེ་བརྡ་ཙམ་གྱིས་འགོག་པ་ཡིན་པ་དེའི་ཕྱིར་དེ་འགོག་པ་དེའི་རྣམ་གྲངས་སུ་འགོག་པ་དེའི་ཡན་ལག་གི་མྱང་འདས་སུ་མདོ་ལས་གསུངས་སོ། ། ཡོངས་སུ་རྫོགས་མ་རྫོགས་ནི་སྤངས་པའོ། ། རྒྱན་ཡོད་མེད་ནི་ཡོན་ཏན་གྱི་རྒྱན་ཏེ་བསམ་གཏན་དངོས་གཞི་ཐོབ་མ་ཐོབ་ལས་ཡིན་ནོ། ། ལྷག་བཅས་ལྷག་མེད་ནི་འདོད་གཟུགས་གཉིས་ན་ཕུང་པོ་ལྔ་ཅར་དང་། གཟུགས་མེད་ན་མིང་བཞིའི་ཕུང་པོ་རྣམ་སྨིན་དེས་བསྡུས་པ་ཟད་དུ་ཉེ་བ་ལ་ལྷག་མ་ཞེས་བརྗོད་དོ། ། འཇིག་རྟེན་ན་ཟད་དུ་ཉེ་བ་ལ་ལྷག་མ་ཞེས་ཟེར་བ་བཞིན་ནོ། ། དེས་ན་ཕུང་པོ་ཟད་མ་ཟད་ལ་བརྗོད་པ་ཡིན་ནོ། །
དེ་ལྟ་ན་ལྷག་མེད་ཀྱི་འཕགས་པ་དེ་དག་ལ་གཟུང་འཛིན་གྱི་རྟོག་པ་ཡོད་དམ་མེད་དང་པོ་ལྟར་ན་ལྷག་མེད་ཉིད་མ་ཡིན་པར་འགྱུར་ཏེ་དེ་ནི་མིང་བཞིའི་ཕུང་པོ་ཡིན་པའི་ཕྱིར་རོ། ། གཉིས་པ་ལྟར་ན་དེས་ཆོས་ཀྱི་བདག་མེད་རྟོགས་པར་འགྱུར་ཏེ། དེ་ནི་དེས་སྤོང་བའི་ཕྱིར་རོ། ། ཅི་སྟེ་གཟུགས་ཀྱི་ཕུང་པོ་ཡོད་མེད་ལས་དེར་འཇོག་ན་གཟུགས་མེད་ཀྱི་ཕྱིར་མི་འོང་ཡང་དེར་འགྱུར་ན་དེ་གཉིས་ནི་དགྲ་བཅོམ་གྱི་དབྱེ་བ་ཡིན་ནོ་ཞེ་ན། འདི་ལ་ཉན་ཐོས་སྡེ་པ་ནི་གཟུང་འཛིན་གྱི་རྟོག་པའང་མེད་པར་འདོད་དེ། ལུས་ཞིག་ཚོར་བ་བསིལ་བར་གྱུར། ། འདུ་ཤེས་འགགས་ཤིང་འདུ་བྱེད་ཞི། ། རྣམ་པར་ཤེས་པ་ནུབ་གྱུར་པ། ། དེ་འདྲ་འདི་ནི་སྡུག་བསྔལ་མཐའ། ། ཞེས་བཤད་པའི་རྗེས་སུ་འབྲང་བའི་ཕྱིར་རོ། །
ཐེག་ཆེན་པ་ལྟར་ན་ཀུན་གཞི་ལ་ཁམས་གསུམ་གྱི་ཉོན་མོངས་པ་ཟད་ནས་ཚེ་མ་འཕོས་པ་ནི་ལྷག་བཅས་ཡིན་ནོ། ། སྔོན་གྱི་ལས་ཀྱིས་འཕངས་པའི་ཚེ་ནི་འགགས་ལ་ཀུན་གཞི་སྐྱེ་བ་མི་ལེན་པར་གནས་པ་ནི་ལྷག་མེད་ཡིན་ནོ། ། འོ་ན་ནི་རྣམ་ཤེས་ཡོད་པས། ལྷག་མེད་དུ་མི་རུང་ངོ་ཞེ་ན། ཕུང་པོ་གཞན་རྣམས་ཟད་པས་ལྷག་མེད་ཅེས་བརྗོད་པ་བཞིན་ནོ། ། རྣམ་པར་ཤེས་པ་ནུབ་གྱུར་པ་ཞེས་བྱ་བ་དེ་ཡང་དེ་ལས་གཞན་པའི་རྣམ་ཤེས་རྣམས་ལ་དགོངས་པ་ཡིན་ནོ། ། མི་གནས་པའི་མྱང་འདས་ནི་སྲིད་ཞི་གཉིས་ལ་མི་གནས་པ་སྟེ་མངོན་རྟོགས་རྒྱན་ལས། ཤེས་པས་སྲིད་ལ་མི་གནས་ཤིང་། ། སྙིང་རྗེས་ཞི་ལ་མི་གནས་དང་། ། ཞེས་འབྱུང་བ་བཞིན་ནོ། །
ཉེ་བར་གནས་པ་ནི་འདི་ཕྱིའི་ཕན་བདེ་སྒྲུབ་པ་སྟེ་དེས་ན་འགོག་པ་གཞན་ལས་ཁྱད་པར་དུ་འཕགས་པ་ཡིན་ནོ། ། ཐ་མ་རྣམ་གྲངས་ལ་དང་པོ་སྤང་བྱ་སྤངས་པའི་སྒོ་ནས་བཤད་པ་ལ་ཚིག་ལྷག་མ་རྣམས་ཀྱི་ཕྱིར་ཞེས་བྱ་བ་ནི་མ་ལུས་པར་སྤངས་པའི་དོན་ནི་འོག་མ་རྣམས་ཀྱི་སྟོན་ཏེ་ཞེས་བྱ་བའི་དོན་ཏོ། ། དེ་ཉིད་སྟོན་པ་ན་ཀུན་ནས་དཀྲིས་པ་ནི་མངོན་དུ་རྒྱུའོ། ། བག་ལ་ཉལ་ནི་ས་བོན་ནོ། ། མཐར་ཕྱིན་པ་ནི་ཟད་པའོ། ། མཐོང་སྒོམ་གྱིས་བྲལ་བ་ནི་དེ་གཉིས་ཀྱིས་སྤངས་པའོ། ། དེའི་འབྲས་བུ་ནི་ཀུན་འབྱུང་གི་འབྲས་བུའོ། ། མཐོང་བའི་ཆོས་ནི་ཚེ་དེ་ཉིད་དོ། ། ཕུང་པོ་ལྷག་མ་རྣམས་ནི་ཚེ་སྔ་མའི་ཀུན་འབྱུང་གིས་བསྐྱེད་པ་སྟེ། རྐྱེན་ཟད་ཙ་ན་དེ་ནི་རང་གི་ངང་གིས་འཇིག་པས་ནུས་པ་ཞེས་བྱ་སྟེ་དེ་དག་གིས་མ་ལུས་པར་སྤངས་བ་བསྟན་ཏོ། །
གཉིས་པ་ཡོན་ཏན་གྱི་སྒོ་ནས་བཤད་པ་ལ་མཚན་ཉིད་གསུམ་ནི་སྐྱེ་གནས་འཇིག་པའོ། ། བལྟ་དཀའ་བ་ནི་འཕགས་པའི་ཤེས་རབ་ཀྱི་སྤྱན་གཅིག་པུའི་ཡུལ་ཡིན་པའི་ཕྱིར་རོ། ། འཕོ་བ་དང་བྲལ་བ་ནི་སྐྱེ་བ་མི་ལེན་པའོ། ། མི་འདུད་པ་ནི་ཁམས་གསུམ་གྱི་སྲེད་པ་དང་བྲལ་བས་དེར་མི་འདུད་པའོ། ། ཕུང་པོའི་བདུད་དང་བྲལ་བ་ནི་ཟག་བཅས་ཀྱི་ཕུང་པོའི་སྐྱེ་འཆི་མེད་པའོ། ། ཉོན་མོངས་པའི་བདུད་ནི་རྩ་ཉེའི་ཉོན་མོངས་པའོ། ། ཁ་ན་མ་ཐོ་བ་ནི་སྐྱོན་ཏེ་དེ་མེད་པའི་དགའ་བ་ནི་ཟག་མེད་ཀྱི་དགའ་བའོ། ། ཁམས་གསུམ་གྱི་རྒྱ་མཚོ་ཆད་པས་ན་གླིང་ངོ་། ། གནོད་པ་ཐམས་ཅད་ནི་སྐྱེ་རྒ་ན་འཆི་ལ་སོགས་པའོ། ། བསམ་པ་ནི་དེ་ལས་སེམས་པ་དང་།
སྦྱོར་བ་ནི་དེས་བསླངས་བའི་དེའི་ཕྱོགས་སུ་ལུས་ངག་གི་རྩོམ་པའོ། ། གཞིའི་གནས་ནི་སྟོང་ཉིད་དམ་སྤང་བྱ་ཟད་པའོ། ། འདོད་པས་གཟུགས་སྒྲ་ལ་སོགས་པས་ཕོངས་པ་ཉིད་རིམས་ནད་ཡིན་ཏེ་ལུས་སེམས་གདུང་བའི་ཕྱིར་རོ། ། མྱ་ངན་ནི་སེམས་ཀྱི་གདུང་བའོ། ། སྨྲེ་སྔགས་འདོན་པ་ནི་ཀྱི་ཧུད་ཅེས་པ་ལ་སོགས་པའོ། ། སྡུག་བསྔལ་ནི་ལུས་ཀྱིའོ། ། འཇིགས་པ་མེད་པ་ནི་འཁོར་བའི་འོ། ། ཕན་པའི་དངོས་པོ་བསྒྲུབས་ནས་སྡུག་བསྔལ་ཞི་བར་བྱེད་པས་དེ་སྐད་དུ་བརྗོད་དོ། ། དོན་དམ་པའི་བདེན་པ་ནི་ཟག་མེད་ཀྱི་བདེ་བའོ། ། སྦྱོར་བ་བདེ་བ་སྟོང་ཉིད་ལ་བློ་གནས་པས་འཐོབ་པའོ། །
སྒྲིབ་པ་ཐམས་ཅད་ནི་རང་རང་གིའོ། ། གཡེང་བ་ནི་ཡུལ་གྱི་སྤྲོས་པའོ། ། མཚན་མར་འཛིན་པ་མེད་ཅིང་སྡུག་བསྔལ་ཞི་ལ་ཞེས་ཚིག་རྣམ་པར་སྦྱར་རོ། ། གསུམ་པ་སྡུག་བསྔལ་གྱི་བདེན་པའི་མཚན་ཉིད་ལས་བཟློག་པའི་སྒོ་ནས་བཤད་པ་ནི་ཅིའི་ཕྱིར་མ་སྐྱེས་པ་ཞེས་བྱ་ཞེ་ན་ཞེས་བྱ་བས་སྟོན་ཏེ་དེའི་འོག་ཏུ་འབྱུང་བ་ནི་ཉིང་མཚམས་སྦྱར་བ་དེ་ལུས་རྫོགས་པར་འཕེལ་བའོ། ། འཕེན་པ་ནི་འཕངས་པའོ། ། འདུ་མི་བྱེད་པ་ནི་འདུས་མ་བྱས་པའོ། ། མ་འོངས་པའི་རྒྱུད་འབྱུང་བ་ནི་ཕྱི་མར་སྐྱེ་བའོ། ། དེ་དག་ལས་བཟློག་པ་ནི་སྡུག་བསྔལ་གྱི་བདེན་པ་ལ་ཡོད་དོ། ། གསུམ་པ་སྤྱིའི་མཚན་ཉིད་ཀྱི་སྒོ་ནས་བསྡུ་བ་ནི་ཡང་ཞེས་བྱ་བས་སྟོན་ཏེ་དང་པོ་གཉིས་ནི་ཀུན་འབྱུང་དང་སྡུག་བསྔལ་དང་བྲལ་བ་ཡིན་ལ། གཙང་བ་ནི་སྒྲིབ་པས་གཙང་བ་སྟེ་བདེ་བ་ནི་ཟག་མེད་དོ། །
རྟག་པ་ནི་དེ་ལས་མི་ཉམས་པ་དང་། ཕན་པ་ནི་གཞན་ལ་ཕན་པའི་གཞིའོ། ། དེ་གཉིས་ནི་འགོག་པའི་ངོ་བོའི་དབང་དུ་བྱས་པ་ཡིན་ནོ། ། འགོག་པ་སྐྱེད་པ་ལམ་གྱི་བདེན་པའི་སྤྱི་དོན་ལ་ལམ་གང་ལ་སྐྱེ་བའི་རྟེན་དང་། དེ་ལ་བརྟེན་པའི་ལམ་དང་བརྟེན་པ་ལམ་གྱི་སྒྲ་དོན་གསུམ་གྱི་དང་པོ་ལའང་ལུས་དང་བསམ་པའི་རྟེན་གཉིས་ལས། ལུས་ཀྱི་རྟེན་ལ་གཉིས་ཡོད་པའི་དང་པོ་མ་སྐྱེས་པ་སྐྱེ་བའི་རྟེན་ལ་སྤྱིར་བཏང་བ་ནི་བཤེས་པའི་སྤྲིང་ཡིག་ལས། མཐུན་པར་གྱུར་པའི་ཡུལ་ན་གནས་པ་དང་། ། སྐྱེས་བུ་དམ་པ་ལ་ནི་རྟེན་པ་དང་། ། བདག་གིས་ལེགས་སྨོན་སྔོན་ཡང་བསོད་ནམས་བགྱིས། ། འཁོར་ལོ་ཆེན་པོ་བཞི་ནི་ཁྱོད་ལ་མངའ། །
ཞེས་འབྱུང་བའི་དལ་འབྱོར་འཁོར་ལོ་ཆེན་པོ་བཞི་དང་ལྡན་པ་ལས་དང་ཉོན་མོངས་པ་དང་རྣམ་པར་སྨིན་པའི་སྒྲིབ་པ་གསུམ་དང་བྲལ་བ་ལྷ་མིའི་རྟེན་ལ་སྐྱེའོ། ། སྒྲིབ་པ་གསུམ་ནི་མཛོད་ལས། མཚམས་མེད་པ་འི་ལས་རྣམས་དང་། ཉོན་མོངས་ཤས་ཆེན་ངན་འགྲོ་དང་། ། འདུ་ཤེས་མེད་པའི་སེམས་ཅན་དང་། ། སྒྲ་མི་སྙན་སྒྲིབ་གསུམ་དུ་འདོད། ། ཅེས་འབྱུང་བ་ཡིན་ནོ། ། དེ་ལ་མཚམས་མེད་པ་ནི་ལས་ཀྱི་སྒྲིབ་པ་ཡིན་ལ། ཉོན་མོངས་པ་ནི་དྲག་པོ་དང་རྒྱུན་རིང་པོ་གཉིས་ལས་དང་པོ་ནི་ལན་རེ་ཙམ་དྲག་པོ་འབྱུང་ཡང་གཉེན་པོས་གཞོམ་ནུས་པས་ལམ་སྐྱེ་བ་ལ་མི་སྒྲིབ་ལ། རྒྱུན་དུ་འབྱུང་བ་ནི་གཉེན་པོའི་སྐབས་མེད་པས་ཇེ་ཆེ་ལ་འགྲོ་བའི་ཕྱིར་སྒྲིབ་སྟེ་ཟ་མ་དང་མ་ནིང་དང་མཚན་གཉིས་པ་ལ་སོགས་པ་རྣམས་ཀྱི་ཉོན་མོངས་པ་ལྟ་བུ་ཡིན་ནོ། །
ངན་སོང་གསུམ་དང་བདེ་འགྲོའི་ཕྱོགས་གཅིག་སྒྲ་མི་སྙན་པ་དང་། ལྷ་ཚེ་རིང་པོ་རྣམས་ནི་རྣམ་པར་སྨིན་པའི་སྒྲིབ་པ་ཡིན་ནོ། ། མཛོད་ལས། འདི་དག་གང་ལ་སྒྲིབ་ཅེ་ན། འཕགས་པའི་ལམ་དང་། འཕགས་པའི་ལམ་ལ་སྦྱོར་བར་བྱེད་པའི་དགེ་བའི་རྩ་བ་རྣམས་ལ་སྒྲིབ་བོ་ཞེས་བཤད་དོ། ། དམིགས་ཀྱིས་བསལ་བ་ནི་དུད་འགྲོ་ཀླུ་ལ་ཚོགས་ལམ་སྐྱེ་སྟེ་རྒྱ་མཚོས་ཞུས་པ་ཆེན་པོ་ལས་ཀླུ་ཁྲི་ཉིས་སྟོང་སེམས་བསྐྱེད་ན་བསྐལ་པ་མངོན་པར་དགའ་བ་ལ་འཇིག་རྟེན་གྱི་ཁམས་དྲི་མེད་སྙིང་པོར་སངས་རྒྱས་ཡེ་ཤེས་བླ་མ་ལ་སོགས་པར་འཚང་རྒྱ་བར་ལུང་བསྟན་པའི་ཕྱིར་དང་། ནོར་བཟང་གི་རྣམ་པར་ཐར་པ་ལས་ཀྱང་གྲོང་ཁྱེར་སྐྱིད་པའི་འབྱུང་གནས་སུ་འཇམ་དཔལ་གྱིས་རྒྱ་མཚོ་ཆེན་པོ་ནས་འོངས་པའི་ཀླུ་རྣམས་ལ་སེམས་བསྐྱེད་བྱས་པ་འབྱུང་བའི་ཕྱིར་རོ། ། དེ་བཞིན་དུ་ཟ་མ་ཏོག་བཀོད་པའི་མདོ་ལས་ཡུལ་འཁོར་མོ་འཇིག་ཏུ་འཕགས་པ་འཇིག་རྟེན་དབང་ཕྱུག་གིས་ཡི་དྭགས་དང་སྲིན་བུའི་རིགས་མང་པོ་བདེན་པ་ལ་བཀོད་པ་བཤད་ལ། དཀོན་མཆོག་བརྩེགས་པ་དང་།
སྤྱོད་པ་ལ་འཇུག་པ་ལས་ཀྱང་། སྦྲང་བུ་ཤ་སྦྲང་བུང་བ་དང་། ། དེ་བཞིན་སྲིན་བུར་གང་གྱུར་པ། ། དེས་ཀྱང་བརྩོན་པའི་སྟོབས་བསྐྱེད་ན། ། བྱང་ཆུབ་འཐོབ་དཀའ་བླ་མེད་འཐོབ། ཅེས་གསུངས་པ་ཡིན་ནོ། ། དེས་ན་ངན་སོང་གསུམ་ལ་མི་སྐྱེ་བར་བཤད་པ་ནི་ཕལ་ཆེ་བ་ལ་དགོངས་པ་ཡིན་ལ། སྐྱེས་བུ་དམ་པས་བྱིན་གྱིས་བརླབས་པ་ལ་སོགས་པ་ལ་ནི་སྐྱེ་སྲིད་དོ། ། མི་ལའང་སྔོན་ཞི་གནས་སྤྱོད་པའི་དབང་པོ་རྟུལ་པོ་དང་། ལྐུགས་པ་དང་གླེན་པ་དང་ཀླ་ཀློ་བ་དང་ལོག་ལྟ་ཅན་རིགས་ཆད་པ་ལ་སོགས་པ་དང་།
ལྷ་འདོད་ཡོན་གྱིས་མྱོས་པ་ལ་སོགས་པ་འགའ་ཞིག་ལ་མི་སྐྱེ་མོད་ཀྱི་དེ་གཉིས་ལ་སྐྱེ་བར་བཤད་པ་ནི་མི་དལ་འབྱོར་དང་ལྡན་པ་དང་། ལྷའི་དྲང་སྲོང་ལ་སོགས་པ་འགའ་ཞིག་ལ་ཡིན་ཏེ་རྭ་སེམས་ཅན་ལ་སྐྱེ་ཞེས་བརྗོད་པ་བཞིན་ནོ། ། ལྷ་མ་ཡིན་ཀྱང་ཕལ་ཆེར་ལ་མི་སྐྱེ་ལ་ལྷ་མ་ཡིན་གྱི་རྒྱལ་པོ་བཅོམ་ལྡན་འདས་ལ་ཆོས་ཉན་དུ་འོངས་པ་ལ་སོགས་པ་འགའ་ཞིག་ལ་སྐྱེ་སྲིད་དེ་མིའི་ཅིའི་རྒྱལ་པོ་ལྗོན་པ་ལ་སོགས་པ་བཞིན་ནོ། ། ལས་ཀྱི་སྐྱེ་བ་བཟུང་བའི་ཚངས་པ་ཆེན་པོ་ང་རྒྱལ་ཆེ་ཞིང་ལོག་ལྟས་གང་བས་མི་སྐྱེ་ལ། གནས་གཙང་མ་བ་དང་གཟུགས་མེད་པ་ལ་ཚོགས་ལམ་མི་སྐྱེ་སྟེ་རིམ་པ་བཞིན་འཕགས་པ་ཡིན་པའི་ཕྱིར་དང་། སྐྱེས་བུ་དམ་པ་ལ་རྟེན་ཅིང་སྒྲ་ལས་ཆོས་ཉན་པ་མེད་པའི་ཕྱིར་རོ། ། ཁམས་གོང་མ་གཉིས་ལ་མཐོང་ལམ་མི་སྐྱེ་སྟེ་ཡིད་སྐྱོ་བའི་ཕྱིར་ཏེ་མཛོད་ལས། གོང་ན་མཐོང་ལམ་མེད་མི་སྐྱེ། ། ཞེས་འབྱུང་བ་བཞིན་ནོ། ། གང་ལ་མཐོང་བའི་ལམ་མི་སྐྱེ་བ་དེ་ལ་སྦྱོར་ལམ་ཀྱང་མི་སྐྱེ་སྟེ།
དེ་གཉིས་ནི་རྟེན་མཚུངས་པར་མངོན་པར་འདོད་དོ། ། གལ་ཏེ་སྦྱོར་ལམ་སྐྱེ་ན་ནི་མཐོང་ལམ་ཀྱང་སྐྱེ་བར་འགྱུར་ཏེ། སྦྱོར་ལམ་པས་འབད་ན་ཚེ་དེ་ཉིད་ལ་མཐོང་ལམ་སྐྱེ་སྲིད་པའི་ཕྱིར་རོ། ། གང་ཡང་མདོ་ལས་གཟུགས་ཁམས་པའི་ལྷའི་བུས་མི་སྐྱེ་བའི་བཟོད་པ་ཐོབ་པར་བཤད་པ་དེ་ནི་མཐོང་ལམ་མ་ཡིན་གྱི་འོན་ཀྱང་ས་བརྒྱད་པ་ཉིད་ལ་སྔོན་གྱི་སློབ་དཔོན་རྣམས་ཀྱིས་བཤད་དོ། ། མི་སློབ་པའི་ལམ་ལ་ཉན་ཐོས་རྣམས་ནི་ཁམས་གསུམ་གར་དགྲ་བཅོམ་འཐོབ་ལ། རང་སངས་རྒྱས་ནི་འདོད་ཁམས་པ་དང་། དེའང་འཛམ་བུ་གླིང་པའི་སྐྱེས་པའི་རྟེན་ཁོ་ན་དང་། སངས་རྒྱས་ནི་འོག་མིན་དུ་ས་བཅུ་པའི་རྟེན་ནམ། འདོད་ཁམས་སུ་འཛམ་བུའི་གླིང་པའི་སྐྱེས་པ་ཁོ་ན་ཡིན་ཏེ་མདོ་ལས་བུད་མེད་སངས་རྒྱས་དང་རང་སངས་རྒྱས་དང་། འཁོར་ལོས་བསྒྱུར་བར་འགྱུར་བ་ནི་གནས་མེད་ཅིང་གོ་སྐབས་མེད་དོ་ཞེས་འབྱུང་བའི་ཕྱིར་རོ། །
གཟུགས་མེད་ཀྱི་རྟེན་ལ་ནི་འཚང་མི་རྒྱ་སྟེ་སེམས་ཅན་གྱི་དོན་མེད་པའི་ཕྱིར་རོ། ། གཉིས་པ་སྐྱེས་ཟིན་གནས་པའི་རྟེན་ལ་སྤྱིར་བཏང་བ་ནི། ཁམས་གསུམ་གྱི་སེམས་ཅན་ཐམས་ཅད་རྟེན་དུ་རུང་སྟེ་སངས་རྒྱས་དང་བྱང་ཆུབ་སེམས་དཔའ་རྣམས་དོན་དུ་འགྱུར་ན་ཐམས་ཅད་དུ་སྐྱེ་བའི་ཕྱིར་དང་། གོང་མ་གཉིས་ན་ཉན་ཐོས་འཕགས་པའང་ཡོད་པའི་ཕྱིར་ཏེ། ཇི་ལྟར་སྐྱེས་པའི་རབས་ལས། དུད་འགྲོར་གྱུར་པའི་བྱང་ཆུབ་སེམས་དཔའ་དུ་མ་འབྱུང་བ་བཞིན་དང་། མ་དྲོས་པས་ཞུས་པ་ལས། ཀླུའི་རྒྱལ་པོ་མ་དྲོས་པ་ས་བཅུ་པར་བཤད་པ་ལ་སོགས་པ་དང་། དཀོན་མཆོག་ཏ་ལ་ལ་ལས། དེ་དག་ཀུན་ཏུ་འཚོ་བའི་ཆོས་འཛིན་ཅིང་། །
བླ་ན་ཡོད་དང་བླ་ན་མེད་རྣམས་དང་། ། རལ་པ་རིང་དང་གཞོན་ནུའི་བརྟུལ་ཞུགས་ཅན། ། དེ་དག་གི་ཡང་སློབ་དཔོན་འགྱུར་བ་ཡིན། ། ཞེས་འབྱུང་བ་བཞིན་ནོ། ། དམིགས་ཀྱིས་བསལ་བ་ནི་སྔར་རྣམ་པ་ཐམས་ཅད་དུ་བཀག་པ་རྣམས་དང་། གནས་གཙང་མ་བ་ལ་ཚོགས་སྦྱོར་མི་གནས་པ་དང་། གཟུགས་མེད་པ་ལ་སངས་རྒྱས་ཀྱི་ལམ་མི་རྟེན་པ་ལ་སོགས་པ་ཇི་ལྟར་རིགས་པ་ལྟར་གཟུང་ངོ་། ། གཉིས་པ་བསམ་པའི་རྟེན་ནི། ཚོགས་ལམ་མཉམ་བཞག་ཕལ་ཆེར་འདོད་ཁམས་ཀྱི་རྩེ་གཅིག་པ་དང་། ཐོས་བསམ་དང་ཚུལ་ཁྲིམས་ལ་སོགས་པ་སྤྲོས་པའི་སེམས་དང་།
སྦྱོར་ལམ་ཡན་ཆད་ཀྱི་མཉམ་བཞག་ཕལ་ཆེར་བསམ་གཏན་གཟུགས་མེད་ཀྱི་སེམས་དང་སངས་རྒྱས་ནི་ཕལ་ཆེར་བསམ་གཏན་བཞི་པ་རྟེན་ནོ། ། གང་ཡང་མཛོད་ལས། འདོད་པའི་ཁམས་དང་སྲིད་རྩེ་ན། ། བྱང་ཆུབ་ལམ་གྱི་ཡན་ལག་སྤངས། ། ཞེས་འབྱུང་བ་དེ་ནི་ཉན་ཐོས་དབང་པོ་རྟུལ་པོའི་དབང་དུ་བྱས་པ་ཡིན་ཏེ་ཐེག་པ་ཆེན་པོ་ནི་མངོན་རྟོགས་རྒྱན་ལས། ས་དགུ་ལ་ནི་ཆེན་པོ་ཡི། ། ཆེན་པོ་ལ་སོགས་དྲི་མ་ཡི། ། གཉེན་པོ་ཆུང་ངུའི་ཆུང་ངུ་ལས། ། སོགས་པའི་ལམ་ནི་དག་པ་ཡིན། ། ཞེས་ས་དགུ་ལ་སྒོམ་ལམ་དགུ་རྟེན་པར་བཤད་པའི་ཕྱིར་རོ། །
དེ་ལ་མཐོང་ལམ་ནི་གཟུགས་མེད་ལ་གང་གིའང་མི་རྟེན་ལ་སྒོམ་ལམ་ནི་རྟེན་ཏེ། དེའི་རྒྱུ་མཚན་ནི་མཐོང་ལམ་ཆོས་ཉིད་སྔར་མ་མཐོང་བ་མཐོང་བར་བྱེད་པ་ཡིན་པས་དེ་ལ་སེམས་གསལ་དགོས་པའི་ཕྱིར་དང་། མཐོང་ཟིན་གོམས་པར་ནི་སེམས་མི་གསལ་བས་ཀྱང་བྱེད་ནུས་པའི་ཕྱིར་རོ། ། ཡང་ན་མཐོང་ལམ་བསམ་གཏན་ས་དྲུག་པ་ལ་བརྟེན་ན་སྐྱེ་སླ་བ་དེ་བོར་ནས་དཀའ་བ་ལ་མི་བརྟེན་པའི་ཕྱིར་དང་། གཟུགས་མེད་ཀྱི་ཕྱིར་མི་འོང་དག་ཞི་གནས་འབའ་ཞིག་གིས་བསམ་གཏན་ཟུང་དུ་འབྲེལ་བའི་སེམས་མངོན་དུ་བྱེད་མི་ནུས་པའི་ཕྱིར་དེ་ཉིད་ལ་བརྟེན་དགོས་པ་ཡིན་ཏེ་ལག་པ་གཡས་མེད་ན་གཡོན་པས་འབད་ནས་བྱེད་དགོས་པ་བཞིན་ནོ། ། དེ་དག་ལ་བརྟེན་པའང་སྣོད་ལ་ཆུ་ལྟར་མ་ཡིན་གྱི་ས་དགུའི་སེམས་ཟག་མེད་དུ་སྐྱེས་པ་ལ་བརྟེན་པ་ཞེས་བྱའོ། ། ཟག་བཅས་ཟག་མེད་དུ་སྐྱེ་བ་མི་རུང་ངོ་ཞེ་ན། འདི་ལ་སློབ་དཔོན་དབྱིག་གཉེན་གྱི་གཞུང་གི་འགྲེལ་པ་ལས་སངས་རྒྱས་ཀྱི་སེམས་ནི་ཁམས་གསུམ་ལས་འདས་པས་བསམ་གཏན་བཞི་པ་ལའང་མ་ཡིན་གྱི་འོན་ཀྱང་ཟག་མེད་ཀྱི་སེམས་ཚོར་བ་བཏང་སྙོམས་དང་མཚུངས་ལྡན་དུ་སྐྱེས་པ་ལ་བསམ་གཏན་བཞི་པའི་ཏིང་ངེ་འཛིན་ལ་སོགས་པར་བཏགས་པ་ཡིན་ནོ་ཞེས་བཤད་དོ། ། དེའི་ལྟར་ན་འཕགས་པའི་མཉམ་བཞག་གི་སེམས་ཐམས་ཅད་ཁམས་གསུམ་ལས་འདས་པས་བསམ་གཏན་གཟུགས་མེད་ཀྱི་སེམས་མ་ཡིན་གྱི་སེམས་དེ་གཉིས་དང་མཐུན་པར་སྐྱེས་པ་ལ་དེ་དག་ཏུ་བཏགས་པ་ཡིན་ཏེ་དེ་ལྟར་མ་བསྟན་ན་དེ་དག་མཚོན་མི་ནུས་པའི་ཕྱིར་རོ། ། གཉིས་པ་དེ་ལ་བརྟེན་པའི་ལམ་ལ་མཚན་ཉིད་དང་།
མཚན་གཞིའི་དབྱེ་བ་དང་། སོ་སོའི་དོན་བཤད་པ་དང་། དེ་ལ་ལོག་རྟོག་དགག་པ་བཞི་ལས། དང་པོ་ལའང་ཐར་ལམ་སྤྱིའི་མཚན་ཉིད་ཁ་ཅིག་བདག་མེད་རྟོགས་པའི་བློ་མྱང་འདས་ཀྱི་གོ་སྐབས་འབྱེད་པ་ཞེས་ཟེར་བ་དེ་ནི་མ་ཡིན་ཏེ། བྱང་ཆུབ་འདོད་པས་ཀུན་ནས་བསླངས་པའི་ལུས་ངག་གི་དགེ་བ་ལ་མ་ཁྱབ་པའི་ཕྱིར་རོ། ། ཡང་ཁ་ཅིག་ཐར་པ་ལ་བརྩོན་པའི་དགེ་བ་དང་། ལས་ལ་རྣམ་གྲོལ་གྱི་འཇུག་ངོགས་ཤེས་ཟེར་བ་དེ་ཡང་མ་ཡིན་ཏེ་མི་སློབ་པའི་ལམ་ལ་མ་ཁྱབ་པའི་ཕྱིར་ཏེ་ཐར་པ་དང་རྣམ་གྲོལ་ཐོབ་ཟིན་པ་ནི་དེ་ལ་བརྩོན་པ་དང་དེའི་འཇུག་ངོགས་སུ་མི་རུང་བའི་ཕྱིར་རོ། ། དེས་ན་རང་རང་གི་བྱང་ཆུབ་ཏུ་སེམས་བསྐྱེད་པའི་དགེ་བ་གང་ཞིག་ཐར་པའི་གྲོང་དུ་ཕྱིན་པར་བྱེད་པ་ཡིན་ཏེ། དེས་ནི་སེམས་མ་བསྐྱེད་པའི་བསོད་ནམས་ཆ་མཐུན་གྱི་དགེ་བ་དང་། མི་དགེ་བ་དང་ལུང་མ་བསྟན་དང་།
མཐོ་རིས་སྒྲུབ་པའི་ལས་དགེ་བ་རྣམས་སེལ་ལོ། ། ཕྱིན་པར་བྱེད་པ་ནི་གང་ཟག་ཡིན་ནོ་ཞེ་ན། བྱེད་པ་ནི་ནུས་པ་ཡིན་ལ་དེ་ནི་ལམ་ལ་ཡོད་དོ། ། མི་སློབ་པའི་ལམ་ལ་མ་ཁྱབ་པའང་མེད་དེ་དེའང་རྒྱུན་སྔ་མ་སྔ་མ་ཕྱི་མ་ཕྱི་མར་ཕྱིན་པར་བྱེད་ལ་རྒྱུན་ཆད་པ་ནི་མི་འདོད་པའི་ཕྱིར་རོ། ། གཉིས་པ་དབྱེ་བ་ནི་མཉམ་རྗེས་གཉིས་སམ་སློབ་མི་སློབ་གཉིས་སམ་འཇིག་རྟེན་དང་དེ་ལས་འདས་པ་གཉིས་སམ། བསླབ་པ་གསུམ་མམ། ཐེག་པ་གསུམ་གྱི་ལམ་གསུམ་མམ། སྦྱོར་བ་ལ་སོགས་པ་བཞིའམ། ། ཚོགས་ལམ་ལ་སོགས་པ་ལྔ་ཡིན་ལ། དབྱེ་བ་གཞན་ཡང་གཞུང་དུ་འཆད་པར་འགྱུར་རོ། །
མཉམ་རྗེས་ཀྱི་ཁྱད་པར་ནི་སྣང་མེད། སྣང་བཅས་སམ་ཆོས་ཉིད་ཀྱི་ཡུལ་ཅན་ཡིན་མིན་ལ་སོགས་པ་ནི་མ་ཡིན་ཏེ་སེམས་མེད་དང་རྗེས་ཐོབ་དེ་བཞིན་ཉིད་དུ་སྣང་བ་ལ་སོགས་པ་ལ་ཧ་ཅང་ཐལ་བའི་ཕྱིར་རོ། ། དེས་ན་རྣམ་པར་མི་རྟོག་པའི་ཏིང་ངེ་འཛིན་ལ་རྩེ་གཅིག་པ་དང་དེ་ལས་ལངས་པའི་བྱ་བ་ཡིན་ནོ། ། གཞན་རྣམས་ནི་འཆད་པར་འགྱུར་རོ། ། ལམ་འདི་དག་གི་ངོ་བོ་ནི་ཁ་ཅིག་དྲི་མ་མེད་པའི་ཡིད་ཡིན་ནོ་ཞེས་ཟེར་བ་དེ་ནི་མ་ཡིན་ནོ། ། དེ་རྣམ་ཤེས་ཚོགས་བརྒྱད་ལས་གཞན་དུ་འདོད་ན་སྔར་ཀུན་གཞིའི་སྐབས་སུ་བཀག་པའི་ཕྱིར་དང་། སེམས་དང་སེམས་བྱུང་དགེ་བར་སྐྱེས་པ་ཙམ་ལ་འདོད་ན་ལུས་ངག་གི་དགེ་བ་ལམ་མ་ཡིན་པར་འགྱུར་བའི་ཕྱིར་རོ། ། དེས་ན་བྱང་ཆུབ་འདོད་པས་ཀུན་ནས་བསླངས་པའི་སྒོ་གསུམ་ཀའི་དགེ་བ་ལམ་ཡིན་ལ། གང་ཡང་གཞན་གྱི་དོན་དུ་མི་དགེ་བ་ལྟ་བུ་སྤྱོད་པ་དེ་ཡང་བྱང་ཆུབ་སེམས་དཔའི་དགེ་བ་ཡིན་པས་ལམ་ཡིན་ནོ། ། ལམ་ཐམས་ཅད་ཀྱི་བྱེད་ལས་ནི་སྒྲིབ་པ་སྤངས་ཤིང་གཉེན་པོ་བསྐྱེད་ནས་ཐར་པའི་གྲོང་དུ་ཕྱིན་པར་བྱེད་པ་ཡིན་ནོ། །
བསླབ་པ་གསུམ་མ་གཏོགས་པའི་ལམ་ཕལ་ཆེར་ནི་རྒྱུ་འབྲས་ལ་སོགས་པའི་སྒོ་ནས་ཐ་དད་ཡིན་ལ། ལམ་ལྔ་ཡང་རྒྱུ་འབྲས་ཀྱི་ཚུལ་གྱིས་ཐ་དད་དོ། ། འདི་དག་རྒྱུ་འབྲས་ཀྱི་རིམ་པ་ཇི་ལྟར་སྐྱེ་ཞེ་ན། སྔོན་གྱི་སློབ་དཔོན་ཁ་ཅིག་ན་རེ་རྒྱུའི་རྐྱེན་ཀུན་གཞི་ལ་ཟག་མེད་ཀྱི་ས་བོན་ཡེ་ནས་མེད་ཀྱང་ཐོས་བསམ་ལ་སོགས་པས་དེ་བཞིན་ཉིད་ལ་དམིགས་པའི་རྐྱེན་གསུམ་ལས་ལམ་རྣམས་རིམ་པ་བཞིན་སྐྱེ་སྟེ་ཆོས་མཆོག་བྱེད་པ་པོ་ཡིན་པས་བདག་རྐྱེན་དང་། གོ་སྐབས་འབྱེད་པས་དེ་མ་ཐག་རྐྱེན་གཉིས་ཀར་བྱས་ནས་དམིགས་རྐྱེན་དེ་བཞིན་ཉིད་དང་གསུམ་ལས་མཐོང་ལམ་སྐྱེ་བ་བཞིན་ནོ། ། ཟག་མེད་ཀྱི་དང་པོ་ལ་རྒྱུའི་རྐྱེན་མེད་དེ་དེ་ལྟར་བྱས་ན་བསྡུ་བ་ལས་དེ་བཞིན་ཉིད་དམིགས་པའི་རྐྱེན་གྱི་ས་བོན་ཅན་ནོ་ཞེས་འབྱུང་བ་དང་མཐུན་པ་ཡིན་ནོ་ཞེས་ཟེར་རོ། ། དེ་ནི་མ་ཡིན་ཏེ་རྒྱུའི་རྐྱེན་མེད་པར་ཡང་སྐྱེ་ན་དགྲ་བཅོམ་ལའང་ཉོན་མོངས་པ་སྐྱེ་བར་འགྱུར་བའི་ཕྱིར་རོ། ། ཁ་ཅིག་ན་རེ་རྒྱུའི་རྐྱེན་མེད་པ་ནི་མ་ཡིན་གྱི་ཟག་བཅས་ཀྱི་ཐོས་བསམ་གྱིས་རྒྱུའི་རྐྱེན་བྱས་པ་ལས་ཟག་མེད་ཀྱི་ལམ་སྐྱེའོ་ཞེས་ཟེར་རོ། ། དེའང་མ་ཡིན་ཏེ་ཟག་བཅས་ཀྱི་རྒྱུ་ལས་ཟག་མེད་སྐྱེ་ན་ཟག་མེད་ཀྱི་སྒོམ་པ་དོན་མེད་པར་ཐལ་བའི་ཕྱིར་རོ། ། དེས་ན་དམ་པའི་དོན་ནི་འདི་ཡིན་ཏེ་ཀུན་གཞི་ལ་རྣ་བའི་རྣམ་ཤེས་ཀྱི་ས་བོན་ཟག་མེད་ཡེ་ནས་གནས་པ།
དམིགས་རྐྱེན་ནང་པའི་གསུང་རབ་ཀྱི་སྒྲ་དང་ཕྲད་པ་ལས་དང་པོར་རྣ་བའི་རྣམ་ཤེས་ཟག་མེད་དུ་སྐྱེ་བ་ཡིན་ནོ། ། ཡང་ཟག་མེད་ཀྱི་ས་བོན་གྱིས་རྒྱུ་དང་། རྣ་བའི་རྣམ་ཤེས་ཀྱིས་བདག་རྐྱེན་དང་གསུང་རབ་ཀྱི་ཚིག་དོན་གྱིས་དམིགས་རྐྱེན་བྱས་ནས་ཐོས་བྱུང་གི་ཤེས་རབ་སྐྱེའོ། ། དེས་གསོས་པའི་བག་ཆགས་ནི་བསམ་བྱུང་གི་ས་བོན་ཡིན་ལ། ཐོས་བསམ་གཉིས་ཀྱིས་ནི་ཚོགས་ལམ་ཕལ་ཆེར་བགྲོད་པར་བྱེད་དོ། ། འདི་ལ་ཁ་ཅིག་ནི་ནང་པའི་གསུང་རབ་ལ་ཐོས་བསམ་བྱས་པ་ཙམ་གྱིས་ལམ་དུ་འགྱུར་ཏེ་ཐེག་བསྡུས་ལས་དེ་ཆོས་སྐུའི་ས་བོན་དང་དེའི་བག་ཆགས་ཀྱིས་ཉོན་མོངས་པ་སྤོང་བར་བཤད་པའི་ཕྱིར་རོ་ཞེས་ཟེར་རོ། ། ལ་ལ་ནི་དེ་བྱང་ཆུབ་ཏུ་མ་བསྔོས་ན་ལམ་དུ་མི་འགྱུར་བས་བསྔོ་བ་ལ་ལྟོས་སོ་ཞེས་ཟེར་རོ། ། ཐོས་བསམ་གྱིས་བཞག་པའི་བག་ཆགས་ནི་དྲོད་ཀྱི་ས་བོན་ཡིན་ལ། དེའང་ཆོས་མཆོག་གི་བར་གྱི་ཡིན་ཞིང་། དེས་བཞག་པ་ནི་མཐོང་ལམ་གྱི་ཡིན་ཞིང་།
དེས་བཞག་པ་སྒོམ་ལམ་དང་། དེས་བཞག་པ་སྒོམ་ལམ་ཆེན་པོའི་བར་དུ་ཡིན་ཞིང་། དེས་བཞག་པ་མི་སློབ་པའི་ས་བོན་ཡིན་ནོ། ། དེས་ན་སྔ་མ་སྔ་མས་གསོས་པའི་ས་བོན་ནི་ཕྱི་མ་ཕྱི་མའི་རྒྱུའི་རྐྱེན་ཡིན་ལ། སྔ་མ་མངོན་གྱུར་ནི་ཕྱི་མའི་དེ་མ་ཐག་རྐྱེན་དང་དེ་བཞིན་ཉིད་དམིགས་རྐྱེན་དང་ཐོས་བསམ་སྒོམ་གསུམ་ལ་སོགས་པས་བདག་རྐྱེན་བྱས་ནས་ལམ་ཕྱི་མ་རྣམས་སྐྱེ་བ་ཡིན་ནོ། ། གསུམ་པ་སོ་སོའི་དོན་ལ་ཚོགས་ལམ་ནས་མི་སློབ་པའི་ལམ་གྱི་བར་དུ་དོན་ལྔ་ལས། དང་པོ་ཚོགས་ལམ་ལ་མཚན་ཉིད་དང་དབྱེ་བ་དང་ཁྱད་པར་གྱི་ཆོས་བཤད་པ་གསུམ་ལས། མཚན་ཉིད་ནི། ཐར་པའི་གྲོང་གི་འགྲོ་ས་དྲོད་ཆུང་ངུའི་དངོས་དང་བརྒྱུད་པའི་རྒྱུར་གྱུར་པ་ཡིན་ནོ། ། དབྱེ་བ་ལ།
ཆུང་འབྲིང་ཆེ་གསུམ་ལས་དང་པོ་ནི། དྲན་པ་ཉེར་བཞག་བཞི་སྒོམ་པ་སྦྱོར་ལམ་སྐྱེ་བའི་དུས་མ་ངེས་པ་ཅན་ཡིན་ནོ། ། གཉིས་པ་ནི། ཡང་དག་སྤོང་བཞི་སྒོམ་པ་དེ་སྐྱེ་བའི་དུས་ངེས་པ་ཅན་ནོ། གསུམ་པ་ནི། རྫུ་འཕྲུལ་གྱི་རྐང་པ་བཞི་སྒོམ་པ་ཚེ་འདི་ཉིད་ལ་སྦྱོར་ལམ་དྲོད་སྐྱེ་བར་ངེས་པའོ། ། གསུམ་པ་འདི་གང་ཟག་དབང་པོ་གསུམ་གྱི་རྒྱུད་ལ་སྐྱེས་པ་ལ་འཇོག་པའི་ལུགས་ཀྱང་ཡོད་དོ། ། ཁྱད་པར་གྱི་ཆོས་ལ་བཞི་ལས། དང་པོ་སྤངས་པའི་ཁྱད་པར་ནི། སྤང་བྱ་ལ་དགྲར་ལྟ་ཞིང་ཡིད་བྱུང་བར་བྱེད་པའམ།
སྤང་བྱ་ཤིན་ཏུ་རགས་པ་སྡུག་བསྔལ་སྐྱེད་བྱེད་རྣམས་སྤངས་པ་ཡིན་ནོ། ། གཉིས་པ་རྟོགས་པའི་ཁྱད་པར་ནི། བདག་མེད་ཤེས་རབ་གསུམ་གྱིས་སྤྱིའི་ཚུལ་གྱིས་རྟོགས་པ་ཡིན་ནོ། ། ཁ་ཅིག་སྒོམ་བྱུང་མེད་དོ་ཞེས་སྨྲ་བ་དེ་ནི་རིགས་པ་མ་ཡིན་ཏེ་བསྒོམས་པ་ལས་བྱུང་བའི་ཤེས་རབ་ཀྱང་རུང་ཞེས་འབྱུང་བ་དང་འགལ་བའི་ཕྱིར་དང་། བདག་མེད་པ་ལ་ཞི་གནས་དང་ལྷག་མཐོང་ཟུང་འབྲེལ་མེད་པར་འགྱུར་བའི་ཕྱིར་རོ། ། དེ་ཡོད་ཀྱང་དེ་མེད་ན་འཕགས་པ་རྣམས་ལའང་སྒོམ་བྱུང་མེད་པར་འགྱུར་ཏེ། དེའི་ས་ནའང་སྒོམ་བྱུང་གི་མཚན་ཉིད་ནི་དེ་ཙམ་དུ་ཟད་པའི་ཕྱིར་རོ། ། དེ་མེད་ན་ནི་རྫུ་འཕྲུལ་གྱི་རྐང་པ་དང་ཆོས་ཀྱི་རྒྱུན་གྱི་ཏིང་ངེ་འཛིན་ཀྱང་མེད་པར་འགྱུར་བ་ལས་མདོ་སྡེ་རྒྱན་ལས། དེ་ཚེ་ཆོས་ཀྱི་རྒྱུན་ལས་ནི། ། སངས་རྒྱས་རྣམས་ལས་ཞི་གནས་དང་། །
ཡེ་ཤེས་ཡངས་པ་ཐོབ་བྱའི་ཕྱིར། ། གདམས་ངག་རྒྱ་ཆེན་རྙེད་པར་འགྱུར། ། ཞེས་འབྱུང་བ་དང་འགལ་ལོ། ། གང་ཡང་བརྒྱད་སྟོང་འགྲེལ་པ་ལས། ཐོས་པ་དང་བསམས་པའི་རང་བཞིན་ཞེས་འབྱུང་བ་དེ་ནི་ཐོས་བསམ་ཤས་ཆེ་བ་ལ་དགོངས་པ་ཡིན་ནོ། ། གསུམ་པ་ཡོན་ཏན་གྱི་ཁྱད་པར་ནི། ཚོགས་ལམ་བཞི་གསུམ་བཅུ་གཉིས་ཀྱི་ཡོན་ཏན་དང་། སྤྱན་དང་མངོན་ཤེས་ལ་སོགས་པ་ཅི་རིགས་པ་དང་ལྡན་པ་ཡིན་ནོ། ། བཞི་པ་གདམས་ངག་སྒོམ་པའི་ཁྱད་པར་ནི། ཉན་ཐོས་ཀྱི་ས་ལས།
ཚོགས་ལམ་གྱི་ཆོས་བཅུ་གསུམ་གསུངས་ཏེ་ཇི་སྐད་དུ་སྡོམ་ལ། བདག་དང་གཞན་གྱི་འབྱོར་པ་དང་། ། འདུན་དང་ཚུལ་ཁྲིམས་དབང་པོ་དང་། ། དེ་བཞིན་ཟས་དང་མི་ཉལ་དང་། ། ཤེས་བཞིན་དུ་ནི་སྤྱོད་པ་དང་། ། བར་ཆད་མེད་དང་གཏོང་བ་དང་། ། དེ་བཞིན་དགེ་བའི་བཤེས་གཉེན་དང་། ། དམ་ཆོས་ཉན་དང་སེམས་པ་དང་། ། དགེ་སྦྱོང་རྒྱན་ནི་ཐ་མ་ཡིན། ། ཞེས་འབྱུང་བ་ཡིན་ནོ། །
དགེ་སྦྱོང་གི་རྒྱན་བཅུ་བདུན་ནི་ཡང་དེ་ཉིད་ལས། དད་ལྡན་གཡོ་མེད་ནད་ཉུང་དང་། ། བརྩོན་འགྲུས་ཤེས་རབ་འདོད་ཆུང་དང་། ། ཆོག་ཤེས་གསོ་སླ་དགང་སླ་དང་། ། སྦྱངས་དང་མཛེས་དང་དྲོད་རིག་དང་། སྐྱེས་བུ་དམ་ཆོས་མཁས་བརྟགས་དང་། ། བཟོད་དང་དེས་དང་གྱ་ནོམ་པའོ། ། ཞེས་འབྱུང་ངོ་། ། དོན་ནི་འདི་ཡིན་ཏེ་ཇི་སྐད་བཤད་པ་དང་ལྡན་པའི་ཚོགས་ལམ་པས་སེམས་ཀྱི་སྒྲིབ་པ་སྦྱང་བའི་ཕྱིར་སྲོད་དང་ཐོ་རངས་མི་ཉལ་བར་སྒོམ་པ་ལ་མངོན་པར་བརྩོན་པར་བྱེད་དོ། ། ཅི་ཞིག་སྒོམ་ཞེ་ན་ལུས་ངག་གི་འཇུག་ལྡོག་ལ་དམིགས་པའི་ཚུལ་ཁྲིམས་དང་།
གསུང་རབ་ཀྱི་ཚིག་དོན་ལ་དམིགས་པའི་ཤེས་རབ་དང་། དཀོན་མཆོག་གསུམ་དང་སྐྱོ་བ་དང་འཆི་བ་དང་དབུགས་ཕྱི་ནང་དུ་རྒྱུ་བ་རྗེས་སུ་དྲན་པ་ལ་སོགས་པ་སྒོམ་མོ། ། ཕྱེད་པ་རྣམ་སྦྱོང་གི་གཉེན་པོ་སྒོམ་པ་ནི་དཔུང་བཟང་གིས་ཞུས་པ་ལས། འདོད་ཆགས་ཤས་ཆེ་མི་གཙང་ཤ་ཚིལ་དང་། ། ལྤགས་པ་ཀེང་རུས་ལྟ་བས་རྣམ་པ་ལྡོག ། བྱམས་དང་སྙིང་རྗེ་ཆུས་གདབ་ཞེ་སྡང་ལ། ། གཏི་མུག་ལ་ནི་རྟེན་འབྲེལ་ལམ་གྱིས་ཞེས་འབྱུང་བའམ་མཛོད་ལས། ། ཀེང་རུས་ཆགས་བཅས་ཐམས་ཅད་ལ། ། རུས་པ་རྒྱ་མཚོའི་བར་དུ་ནི། ། སྤྲོ་ཞིང་སྡུད་པ་ལས་དང་པོ། །
རྐེང་རུས་ནས་ནི་ཐོད་ཕྱེད་བར། ། བཏང་བས་སྦྱང་བ་བྱས་པར་བཤད། ། སྨིན་མའི་བར་དུ་སེམས་འཛིན་པ། ། ཡིད་ལ་བྱེད་པ་རྫོགས་པ་ཡིན། ། ཞེས་འབྱུང་བ་བཞིན་ནོ། ། ཡང་ཡུམ་ལས་གསུངས་པའི་མི་གཙང་བའི་འདུ་ཤེས་དགུ་ནི་རྣམ་པར་བམ་པ་དང་། རྣམ་པར་འབུས་གཞིགས་པ་དང་། རྣམ་པར་བསྣགས་པ་དང་། རྣམ་པར་དམར་བ་དང་། རྣམ་པར་རྔོས་པ་དང་།
རྣམ་པར་ཟོས་པ་དང་། རྣམ་པར་འཐོར་བ་དང་། རྣམ་པར་ཚིག་པ་དང་། རུས་པའི་འདུ་ཤེས་སོ། ། སྐྱེས་བུ་ཆེན་པོའི་རྣམ་པར་རྟོག་པ་བརྒྱད་སྒོམ་པ་ལ་ཐེག་ཆུང་བའི་ལུགས་ནི་ཉིས་ཁྲི་སྣང་བ་ལས་ཆོས་འདི་ནི་འདོད་པ་ཆུང་བ་རྣམས་ཀྱི་ཡིན་གྱི་ཆེ་བ་རྣམས་ཀྱི་མ་ཡིན་པ་དང་ཆོག་ཤེས་པ་དང་། རབ་ཏུ་དབེན་པ་དང་། བརྩོན་འགྲུས་བརྩམས་པ་དང་། དྲན་པ་ཉེ་བར་བཞག་པ་དང་། མཉམ་པར་བཞག་པ་དང་། ཤེས་རབ་དང་ལྡན་པ་རྣམས་ཀྱི་ཡིན་གྱི་ཤེས་རབ་འཆལ་བ་ལ་སོགས་པ་རྣམས་ཀྱི་མ་ཡིན་པ་སྟེ་སྐྱེས་བུ་ཆེན་པོའི་རྣམ་པར་རྟོག་པ་བདུན་པོ་འདི་དག་གིས་གནས་བརྟན་མཽའུ་གལ་གྱི་བུ་ཆེན་པོ་གནས་པར་འགྱུར་རོ། །
བཅོམ་ལྡན་འདས་ཀྱིས་ཀྱང་མཽའུ་གལ་གྱི་བུ་ཆེན་པོ་ཁྱོད་ཀྱིས་སྐྱེས་བུ་ཆེན་པོའི་རྣམ་པར་རྟོག་པ་བརྒྱད་པོ་འདིའང་རྣམ་པར་རྟོག་རིགས་ཆོས་འདི་ནི་སྤྲོས་པ་མེད་པ་ལ་ཀུན་དགའ་བའི་སྦྱོར་བ་ལ་བརྩོན་པ་ཡིན་ནོ་ཞེས་འབྱུང་བ་བཞིན་ནོ། ། ཐེག་ཆེན་གྱི་སྐྱེས་བུ་ཆེན་པོའི་རྣམ་རྟོག་བརྒྱད་ནི་འབུམ་ཏིག་ལས་ནམ་ཞིག་སེམས་ཅན་གྱི་སྡུག་བསྔལ་སེལ་ནུས་སྙམ་པ་དང་། ནམ་ཞིག་དབུལ་བས་ཉེན་པའི་སེམས་ཅན་རྣམས་འབྱོར་བ་ཆེན་པོ་ལ་འཇོག་ནུས་སྙམ་པ་དང་། ནམ་ཞིག་ཤ་ཁྲག་དང་བཅས་པའི་ལུས་ཀྱིས་སེམས་ཅན་གྱི་དོན་བྱེད་ནུས་སྙམ་པ་དང་། ནམ་ཞིག་དམྱལ་བར་ཡུན་རིང་དུ་གནས་ནས་ཀྱང་སེམས་ཅན་ལ་ཕན་འདོགས་ནུས་སྙམ་པ་དང་། ནམ་ཞིག་འཇིག་རྟེན་དང་འཇིག་རྟེན་ལས་འདས་པའི་འབྱོར་བ་ཆེན་པོས་སེམས་ཅན་གྱི་རེ་བ་རྫོགས་པར་བྱེད་ནུས་སྙམ་པ་དང་། ནམ་ཞིག་སངས་རྒྱས་སུ་གྱུར་ནས་སེམས་ཅན་ཐམས་ཅད་ཀྱི་སྡུག་བསྔལ་ངེས་པར་བྱིན་ནུས་སྙམ་པ་དང་། སེམས་ཅན་ལ་མི་ཕན་པའི་སྐྱེ་བ་དང་། འབྱོར་བ་དང་། དོན་དམ་པའི་རོ་ལ་གཅིག་ཏུ་སྤྱོད་པ་དང་།
སྐྱེ་བོ་ཐམས་ཅད་སིམ་པར་མི་བྱེད་པའི་ཚིག་དང་། གཞན་ལ་མི་ཕན་པའི་འཚོ་བ་དང་ལུས་དང་ཤེས་རབ་དང་ནོར་དང་དབང་ཕྱུག་དང་ལྡན་པར་མ་གྱུར་ཅིག་གཞན་ལ་གནོད་པ་བྱེད་པ་ལ་ཚེ་རབས་ཐམས་ཅད་དུ་མ་གྱུར་ཅིག་སྙམ་པ་དང་། སེམས་ཅན་ཐམས་ཅད་ཀྱི་སྡིག་པའི་འབྲས་བུ་བདག་ལ་སྨིན་ཅིང་དགེ་བའི་འབྲས་བུ་དེ་དག་ལ་སྨིན་པར་གྱུར་ཅིག་སྙམ་དུ་སེམས་པ་ཡིན་ནོ་ཞེས་འབྱུང་བ་བཞིན་ནོ། ། གཞན་ཡང་འདུས་བྱས་ཐམས་ཅད་མི་རྟག་པ་དང་། ཟག་བཅས་ཐམས་ཅད་སྡུག་བསྔལ་བ་དང་། ཆོས་ཐམས་ཅད་བདག་མེད་པ་དང་། མྱ་ངན་ལས་འདས་པ་ཐམས་ཅད་ཞི་བར་ཡིད་ལ་བྱའོ། ། སྤྱོད་ལམ་ཐམས་ཅད་མདོ་སྡེ་རྒྱན་ལས། རྒྱལ་སྲས་སྤྱོད་ཚེ་ཇི་ལྟ་ཇི་ལྟ་བུར། ། དབང་པོའི་སྤྱོད་ཡུལ་སྣ་ཚོགས་འཇུག་འགྱུར་བ།
དེ་ལྟ་དེ་ལྟར་རིགས་ཤིང་མཐུན་ཚིག་གིས་སེམས་ཅན་ཕན་ཕྱིར་དེ་མངོན་འདུ་བྱེད་དོ། ། ཞེས་གསུངས་པ་ལྟར་བསླབ་པར་བྱ་སྟེ་རྒྱས་པར་ནི་སྤྱོད་ཡུལ་ཡོངས་སུ་དག་པའི་མདོ་བཞིན་ནོ། ། ནམ་གུང་ལ་སེང་གེའི་ཉལ་སྟབས་ཀྱིས་ཆོས་ཐམས་ཅད་བདག་མེད་པར་མོས་པས་ཉལ་ཏེ་ཡང་ལངས་ནས་སྔར་བཤད་པ་རྣམས་རྗེས་སུ་བསྒྲུབ་པར་བྱའོ། ། ཕྱིན་ཅི་ལོག་བཞི་སྤང་བའི་གཏམ་ལས། སྐྱེས་བུ་ཟས་ཉུང་དག་གིས་རིད་གྱུར་ཟས་མང་དག་ལ་མངོན་དགའ་བས། ། དབུགས་མི་ཐོན་ཅིང་སྡུག་བསྔལ་འགྱུར་ལ་མི་མཐུན་ཟས་ཀྱིས་འཆི་བར་འགྱུར། ། ཟས་མ་ཞུ་བས་ནད་སྐྱེད་འགྱུར་ཞིང་ཞུ་བས་བཀྲེས་པ་ཉིད་དུ་འགྱུར། ། ཀྱེ་མ་ཟས་ཟོས་གྱུར་ན་སྡུག་བསྔལ་མི་སྐྱེད་སྐབས་དེ་ཡོད་མ་ཡིན། ། ཞེས་འབྱུང་བ་རྗེས་སུ་དྲན་པས་ཐམས་ཅད་དུ་ཟས་ཀྱི་ཚོད་རིག་པར་བྱའོ། ། དུས་ཐམས་ཅད་དུ་འཆི་བ་རྗེས་སུ་དྲན་པས་དགེ་བ་ལ་བསྐུལ་བར་བྱ་སྟེ་དེ་ཉིད་ལས་གང་གིས།
ས་འོག་འཛུལ་ཏེ་ཀླུ་ཡི་དབང་པོའང་པད་མའི་རྩ་བ་ལྟར་འབྱིན་བྱེད། ། མཐོ་རིས་འཛེགས་ཏེ་དབང་པོར་བཅས་པའི་ལྷ་ཚོགས་མིད་པར་བྱེད་པ་དང་། ། ས་སྟེང་བསྐོར་བསྐོར་སྣྲི་ཀ་དང་ནི་ར་གུ་ན་ལ་བཏུས་གྱུར་པ། ། འཆི་བདག་དེས་མི་ཚུགས་པ་གང་དུ་གནས་ནས་ཁྱེད་ནི་འཇིགས་མེད་འགྱུར། ། ཞེས་འབྱུང་བ་བཞིན་ནོ། ། གདམས་ངག་རྣམས་རྩ་བའི་སེམས་དྲུག་དང་ཡིད་ལ་བྱེད་པ་བཅུ་གཅིག་གིས་སྒོམ་པའི་ཚུལ་ནི་མདོ་སྡེ་རྒྱན་དུ་བལྟའོ། ། གཉིས་པ་སྦྱོར་ལམ་ལའང་མཚན་ཉིད་དང་། དབྱེ་བ་དང་། ཁྱད་ཆོས་བཤད་པ་གསུམ་ལས་མཚན་ཉིད་ནི། ལམ་གང་ཞིག་ཚོགས་ལམ་ཆེན་པོས་བསྐྱེད་ཅིང་མཐོང་ལམ་གྱི་རྒྱུར་གྱུར་པ་ཡིན་ནོ། །
དབྱེ་བ་ནི། ཐེག་པ་གསུམ་གྱི་སྦྱོར་ལམ་གསུམ་མམ་ཆུང་འབྲིང་ཆེ་གསུམ་དྲོད་ལ་སོགས་པ་བཞི་ཡིན་ནོ། ། ཆུང་འབྲིང་ནི་དྲོད་སྐྱེ་བར་མ་ངེས་པ་དང་ངེས་པ་དང་ཚེ་དེ་ཉིད་ལ་ངེས་པ་ཡིན་ནོ། ། དྲོད་ནི་མདོ་སྡེ་རྒྱན་ལས། དེ་ནས་དེ་འདྲར་གྱུར་པ་ཡི། ། བྱང་ཆུབ་སེམས་དཔའ་མཉམ་བཞག་པས། ། ཡིད་ཀྱི་རྗོད་པ་མ་གཏོགས་པ། ། དོན་ཀུན་རབ་ཏུ་མི་མཐོང་ངོ་། ། ཞེས་གསུངས་སོ། ། རྩེ་མོ་སྣང་བ་མཆེད་པ་ནི། །
ཆོས་ཀྱི་སྣང་བ་འཕེལ་བྱའི་ཕྱིར། ། བརྩོན་འགྲུས་བརྟན་པ་ཀུན་ཏུ་རྩོམ། ། ཞེས་གསུངས་སོ། ། བཟོད་པ་དེ་ཁོ་ན་ཉིད་ཀྱི་ཕྱོགས་གཅིག་ལ་ཞུགས་པ་ནི། ཆོས་ཀྱི་སྣང་བ་འཕེལ་ནས་ནི། ། སེམས་ཙམ་ལ་ནི་གནས་པར་འགྱུར། ། དེ་ནས་དོན་ཀུན་སྣང་བ་ནི། ། སེམས་སུ་རབ་ཏུ་སྣང་བར་འགྱུར། ། དེ་ཚེ་དེ་ཡི་གཟུང་བ་ཡི། ། རྣམ་པར་གཡེང་བ་དེ་སྤོང་འགྱུར། །
དེ་ནས་དེ་ལ་འཛིན་པ་ཡི། ། རྣམ་པར་གཡེང་བ་འབའ་ཞིག་ལྟུས། ། ཞེས་གསུངས་སོ། ། ཆོས་མཆོག་དེ་མ་ཐག་པའི་ཏིང་ངེ་འཛིན་ནི། དེ་ཚེ་བར་ཆད་མེད་པ་ཡི། ། ཏིང་ངེ་འཛིན་ལ་མྱུར་དུ་རེག ། ཅེས་གསུངས་ཏེ་དེ་དག་ནི་ཐེག་ཆེན་བྱང་ཆུབ་སེམས་དཔའི་ལུགས་ཆུ་བོ་ཚ་སྒོ་ཅན་གྱི་མདོ་དང་མཐུན་པར་བྱས་པ་ཡིན་ནོ། ། ཐེག་ཆུང་བའི་སྦྱོར་ལམ་ནི་ཐམས་ཅད་ཀྱང་མི་རྟག་པ་ལ་སོགས་པ་ཆོས་བཅུ་དྲུག་གི་རྣམ་པ་ཅན་ཡིན་ནོ། ། ཁྱད་ཆོས་ལ་དོན་ལྔ་ལས་དང་པོ་སྤངས་པའི་ཁྱད་པར་ནི་ས་བོན་ལ་ཅུང་ཟད་གནོད་པ་བྱས་ནས་སྤང་བྱའི་མགོ་གནོན་པ་ཡིན་ཏེ་དོན་གསང་ལས་དྲོ་བའི་གནས་སྐབས་ན་ནི་ཕ་རོལ་ཏུ་ཕྱིན་པའི་མི་མཐུན་པའི་ཕྱོགས་སེར་སྣ་ལ་སོགས་པ་རྣམ་པར་གནོན་པའི་སྤོང་བས་ཀུན་ཏུ་མི་འབྱུང་བ་ཙམ་གྱི་རྣམ་པར་གྲོལ་བ་ཡིན་ཏེ་ཞེས་བྱ་བ་ལ་སོགས་པ་འབྱུང་བ་བཞིན་ནོ། ། གཉིས་པ་རྟོགས་པའི་ཁྱད་པར་ནི།
རྣལ་འབྱོར་རྣམ་པར་དབྱེ་བ་ལ་གདམས་པའི་མདོ་དང་ཐེག་བསྡུས་ལ་སོགས་པ་ནས་དང་པོ་གསུམ་གྱིས་གཟུང་བ་རང་བཞིན་མེད་པར་རྟོགས་ལ་ཆོས་མཆོག་གིས་འཛིན་པ་རང་བཞིན་མེད་པར་རྟོགས་པར་བཤད་དོ། ། མདོ་སྡེ་རྒྱན་ལས་བཞི་ཀས་གཟུང་བ་རང་བཞིན་མེད་པར་རྟོགས་པ་སེམས་ཙམ་གྱི་རྣལ་འབྱོར་དུ་མཉམ་ལ་འཛིན་རྟོག་ནི་མཐོང་ལམ་གྱིས་སྤོང་བར་བཞེད་དེ། དེ་ཡིས་བརྗོད་པ་ཙམ་དུ་དོན་རིག་ནས། ། དེར་སྣང་སེམས་ཙམ་ལ་ནི་ཡང་དག་གནས། ། ཞེས་བྱ་བ་དང་། འདི་ལྟར་དེ་ཡི་མཇུག་ཐོགས་སུ། ། འཛིན་པའི་རྣམ་པར་གཡེང་བ་སྤོང་། ། ཞེས་གང་གསུངས་པ་ཡིན་ནོ། ། དེ་བཞིན་དུ་མངོན་པར་རྟོགས་པའི་རྒྱན་ལས། རྣམ་རྟོག་བཞི་པོ་ལྡན་རྟེན་པ། །
ཞེས་རྟོག་པ་མི་སྤོང་བར་ལྡན་པར་ཡང་བཤད་མོད་ཀྱི་དེ་དག་འགལ་བར་ནི་མི་བསམ་སྟེ་མདོ་ཐ་དད་ཀྱི་དགོངས་པ་འཆད་པ་ཡིན་པའི་ཕྱིར་དང་། རང་གི་མཚན་ཉིད་ཇི་ལྟར་གནས་པ་རྣལ་འབྱོར་པ་རྣམས་ཀྱི་རང་རིག་གི་སྤྱོད་ཡུལ་ཡིན་པའི་ཕྱིར་རོ། ། རྟོགས་པ་དེའང་འཇིག་རྟེན་པའི་སྒོམ་བྱུང་ཡིན་ནོ། ། གསུམ་པ་ཡོན་ཏན་གྱི་ཁྱད་པར་ནི། ཏིང་ངེ་འཛིན་དང་གཟུངས་དང་རྣམ་ཐར་དང་སྤྱན་དང་མངོན་ཤེས་ལ་སོགས་པ་མང་པོ་དང་ལྡན་ཞིང་སོ་སོ་སྐྱེ་བོའི་ཕོངས་པ་དང་རྒུད་པ་ལས་གྲོལ་བར་འཕགས་པ་དཀོན་མཆོག་སྤྲིན་ལས་བཤད་དོ། ། བཞི་པ་ཚོགས་ལམ་གྱི་ཁྱད་པར་ནི། ཚོགས་ལམ་ཆེན་པོ་དང་སྒོམ་བྱུང་དུ་འདྲ་བའང་མཐོང་ལམ་དང་ཉེ་རིང་གི་ཁྱད་པར་ཡོད་པ་ཡིན་ཏེ་བརྒྱད་སྟོང་བའི་འགྲེལ་པ་ལས་བར་ཆད་མེད་ན་མཐོང་བའི་ལམ་ཆེས་ཉེ་བར་འབྱུང་བ་ཞེས་བྱ་བ་ནི་ཐར་པའི་ཆ་དང་མཐུན་པ་ལས་འདིའི་ཁྱད་པར་ཡིན་པར་རིག་པར་བྱའོ་ཞེས་འབྱུང་བ་ཡིན་ནོ། ། ལྔ་པ་བློ་རིགས་ཀྱི་ཁྱད་པར་ནི། མཉམ་བཞག་ལམ་དུ་འགྲོ་བའི་བློ་དེ་གང་ཡིན་ཞེ་ན། དང་པོ་གཞན་ཕྱོགས་དགག་པ་ནི་སྟེགས་བྱང་པ་ཁ་ཅིག་རྣལ་འབྱོར་མངོན་སུམ་དང་ཡིད་ཀྱི་མངོན་སུམ་ཡིན་ནོ་ཞེས་ཟེར་བ་དེ་ལྟ་ན་ཆོས་ཉིད་ལ་རྟོག་བྲལ་མ་འཁྲུལ་བར་འགྱུར་ལ།
དེ་ལྟར་འདོད་ན་གང་ཟག་དེ་འཕགས་པ་དང་སྤང་བྱའི་ས་བོན་རྩ་བ་ནས་སྤོང་ནུས་པར་འགྱུར་རོ། ། ཁྱབ་པ་མ་གྲུབ་པའང་མ་ཡིན་ཏེ་ས་ཐོབ་པའི་ཚེའང་གཉིས་པོ་དེར་མི་འགྱུར་བར་ཐལ་བའི་ཕྱིར་རོ། ། གཞན་ཡང་དེ་ཆོས་ཉིད་ལ་ཕྱིན་ཅི་མ་ལོག་པར་འགྱུར་ཏེ་མངོན་སུམ་ཡིན་པའི་ཕྱིར་རོ། ། དེ་འདོད་ན་དབུས་མཐའ་ལས། རྗེས་སུ་མཐུན་ལ་ཕྱིན་ཅི་ལོག་ཅེས་འབྱུང་བ་འགལ་ལོ། ། འདིས་ནི་མཉམ་བཞག་རྟོག་བྲལ་དུ་འདོད་པའང་བསལ་ཏེ་རྟོག་པ་མེད་ན་ཆོས་དབྱིངས་ལ་འཁྲུལ་པའི་རྒྱུ་མཚན་གཞན་མེད་པས་མངོན་སུམ་དུ་འགྱུར་རོ། ། གང་ཡང་བརྒྱད་སྟོང་འགྲེལ་པ་ལས། ཡེ་ཤེས་ཀྱི་སྣང་བ་གསལ་བར་བཤད་པ་དེ་ནི་ཡེ་ཤེས་རང་གི་ངོ་བོ་སྒྲིབ་པ་རགས་པས་དག་པས་གསལ་བར་བཤད་པ་ཡིན་གྱི་ཡུལ་བདག་མེད་ལ་གསལ་བ་ནི་མ་ཡིན་ཏེ་གསལ་ན་ནི་རྟོག་མེད་དུ་འགྱུར་ཏེ་རྣམ་པར་ངེས་པ་ལས། རྣམ་རྟོག་རྗེས་སུ་འབྲེལ་བ་ལ། ། དོན་གསལ་སྣང་བ་ཡོད་མ་ཡིན། །
ཞེས་འབྱུང་བའི་ཕྱིར་རོ། ། དེ་འདོད་ན་སྡུད་པའི་འགྲེལ་པ་པཎ་ཙི་ཀ་ལས། ངེས་འབྱེད་ཆ་མཐུན་འདི་དག་ནི་རྣམ་པར་རྟོག་པ་དང་བཅས་པ་ཡིན་ནོ་ཞེས་འབྱུང་བ་དང་འགལ་ལོ། ། དེ་བཞིན་དུ་འགྲེལ་ཆུང་ལས། རྣམ་པར་རྟོག་པ་ཐམས་ཅད་མི་འཐད་པས་ཞེས་འབྱུང་བ་དེ་ནི་ཆོས་མཆོག་གི་ཡུལ་རྟོག་མེད་དུ་སྟོན་པའི་གཞུང་ཡིན་ནོ། ། འདི་རྗེས་སུ་དཔག་པའང་རྔོག་མ་ཡིན་ཏེ་ཁྱབ་པ་མངོན་སུམ་ཚད་མས་མ་གྲུབ་པའི་ཕྱིར་རོ། ། རྟོག་པ་བཅད་ཤེས་གཡར་དང་ཡིད་པུར་དཔྱོད་ཀྱང་མ་ཡིན་ཏེ་ཚོགས་ལམ་དུ་རྟོགས་པའི་འདུ་བྱེད་མ་ཉམས་པའི་ཕྱིར་དང་། མངོན་ཞེན་གྱིས་འཇུག་པར་འགྱུར་བ་ལས་རྣམ་པ་མངོན་ཞེན་ལ་སོགས་འགོག་ཅེས་འབྱུང་བ་དང་འགལ་བའི་ཕྱིར་རོ། ། ཁ་ཅིག་གཡར་ཆོས་དབྱིངས་གཉལ་ཀྱི་སྤྱི་ལ་ཕྱི་རོལ་དུ་ཞེན་པས་ལོག་ཤེས་ཡིན་ནོ་ཞེས་ཟེར་བ་དེའང་མ་ཡིན་ཏེ་མངོན་ཞེན་མི་འགོག་པར་ཐལ་བའི་ཕྱིར་དང་། ལོག་ཤེས་ལམ་དུ་འགྲོ་ན་བློ་ཐམས་ཅད་ལམ་དུ་འགྲོ་བར་འགྱུར་བའི་ཕྱིར་དང་ལོག་ཤེས་ཀྱི་ཆ་ཡོད་པས་དེ་སྐད་དུ་བརྗོད་ན་མ་རྟོགས་པ་དང་རང་རིག་ལ་སོགས་པའང་ཡོད་པའི་ཕྱིར་རོ། །
ཁ་ཅིག་བོད་དང་ས་ལོ་ཤེས་རབ་གསུམ་གོམས་པར་བྱས་པའི་རང་རིག་ཡིན་ནོ་ཞེས་ཟེར་བ་དེའང་མ་ཡིན་ཏེ་དེས་ཆོས་ཀྱི་དབྱིངས་ལ་བློ་གང་ཡིན་མི་རྟོགས་པའི་ཕྱིར་དང་། ཡེ་ཤེས་རང་ལ་ནི་འཕགས་པའི་བློ་ཐམས་ཅད་ཀྱང་ཤེས་རབ་གསུམ་གོམས་པའི་རང་རིག་ཡིན་པའི་ཕྱིར་རོ། ། གཉིས་པ་རང་ལུགས་ནི། རྟོག་པ་དང་མི་རྟོག་པ་གཉིས་ལས་རྟོག་པ་དང་། ཤེས་རབ་གསུམ་གྱི་འཇིག་རྟེན་པའི་སྒོམ་བྱུང་དང་། ཚད་མིན་གྱི་བློ་རྣམས་ལས་སྔར་འདྲིས་པའི་ཡུལ་བདག་མེད་མ་བརྗེད་པའི་དྲན་པ་ཡིན་ནོ། ། གསུམ་པ་རྩོད་པ་སྤང་བ་ནི། གལ་ཏེ་དེ་ལོག་ཤེས་སུ་འགྱུར་ཏེ་བཞི་བརྒྱ་པ་ལས། མཐོང་ཟིན་དངོས་པོ་མི་སྣང་ཞིང་། ། སླར་ཡང་སེམས་སྐྱེ་མིན་དེས་ན། །
དྲན་པ་ཞེས་བྱ་འདས་པ་ཡི། ། དོན་ལ་ཁོག་པ་ཁོ་ན་འབྱུང་། ། ཞེས་བཤད་པའི་ཕྱིར་རོ་ཞེ་ན། དེ་ནི་འདས་པ་དང་ད་ལྟར་གཅིག་ཏུ་སྲེ་བའི་ལོག་ཤེས་དང་རང་དུས་ཇི་ལྟ་བར་དྲན་པའི་ཡང་དག་གཉིས་ལས་འདི་ཕྱི་མ་ཡིན་ཏེ་དྲན་པ་ཡང་དག་བྱང་ཆུབ་ཀྱི་ཡན་ལག་བཞིན་ནོ། ། རྗེས་སུ་མཐུན་ལ་ཕྱིན་ཅི་ལོག་ཅེས་བཤད་པ་དེ་ནི་ཆོས་ཉིད་ཀྱི་སྤྱི་ལ་དེ་དངོས་སུ་ཞེན་པའི་ཆ་ནས་བཤད་པ་ཡིན་ལ་ཆ་དེ་ནི་ལམ་མ་ཡིན་ནོ། ། འདི་ལྟར་ཆོས་དབྱིངས་ལ་སྒྲོ་འདོགས་གཅོད་པའི་ཆ་དེ་ལམ་དུ་མངོན་པར་འདོད་དོ། ། གཉིས་པ་མཐོང་ལམ་ལ་མཚན་ཉིད་དང་། དབྱེ་བ་དང་། ཁྱད་ཆོས་བཤད་པ་གསུམ་ལས། དང་པོ་ལའང་ཁ་ཅིག་ཆོས་དབྱིངས་ལ་གསལ་སྣང་དང་པོར་སྐྱེས་པ་ཞེས་ཟེར་བ་དེ་ནི་མ་ཡིན་ཏེ་སྐད་ཅིག་ཕྱི་མ་རྣམས་དེ་མ་ཡིན་པར་འགྱུར་བའི་ཕྱིར་རོ། །
དེས་ན་བདེན་པའི་དེ་ཉིད་སྔར་མ་མཐོང་བ་མངོན་སུམ་དུ་མཐོང་བའི་ཡེ་ཤེས་ཞེས་བྱ་བའམ་ཆོས་མཆོག་ཆེན་པོའི་རྗེས་སུ་བྱུང་བའི་ཡེ་ཤེས་སྒོམ་ལམ་ཆུང་ངུའི་རྒྱུར་གྱུར་པ་ཞེས་བྱ་བའམ། ཡང་ན་གཞུང་ཇི་ལྟ་བ་བཞིན་ནོ། ། དབྱེ་བ་ནི། ཡུལ་གྱིས་དབྱེ་ན་བདེན་པ་དང་ཡེ་ཤེས་མཐོང་བ་གཉིས་དང་། སྤང་བྱས་དབྱེ་ན་ཉོན་སྒྲིབ་དང་ཤེས་སྒྲིབ་སྤོང་བ་གཉིས་སམ། ཡང་ན་བརྒྱ་རྩ་བཅུ་གཉིས་སོ། ། གང་ཟག་གིས་དབྱེ་ན་ཉན་ཐོས་ལ་སོགས་པའི་གསུམ་དང་། རྣམ་པས་དབྱེ་ན་བཟོད་ཤེས་ཀྱི་སྐད་ཅིག་བཞིའམ་བཅུ་དྲུག་གོ ། ཁྱད་ཆོས་ལ་སྤངས་པ་ནི་མཐོང་སྤང་གི་ས་བོན་ཟད་པ་ཡིན་ལ། རྟོགས་པ་ནི་ཆོས་དབྱིངས་མངོན་སུམ་དུ་རྟོགས་པ་ཡིན་ནོ། །
ཡོན་ཏན་ནི་བྱང་ཆུབ་སེམས་དཔའ་ལ་བརྒྱ་ཕྲག་བཅུ་གཉིས་འབྱུང་སྟེ་འཆད་པར་འགྱུར་རོ། ། བཞི་པ་དུས་ཀྱི་ཁྱད་པར་ལ་དང་པོ་གཞན་ཕྱོགས་དགག་པ་ནི། སྔོན་གྱི་སློབ་དཔོན་ཐེག་པ་ཆེན་པོ་བ་འགའ་ཞིག་དང་། དགེ་འདུན་ཕལ་ཆེན་སྡེ་པའི་འཇིག་རྟེན་ལས་འདས་པར་སྨྲ་བ་དང་། ས་སྟོན་སྡེའི་དཔོན་སློབ་རྣམས་ནི་བདེན་པ་ཅིག་ཅར་མཐོང་བར་འདོད་དོ། ། བོད་ཀྱི་སློབ་དཔོན་ཁ་ཅིག་ར་རྒྱ་མི་གསུམ་ནི་མཉམ་བཞག་སྒོམ་ཐུན་གཅིག་དང་སེ་གོལ་གཏོགས་པའི་ཡུན་ཙམ་དུ་འདོད་དོ། ། ལ་ལ་ཁྲོ་ནི་དབང་པོ་རྣོན་པོ་ལ་གཅིག་དང་། འབྲིང་པོ་ལ་བརྒྱད་དང་། རྟུལ་པོ་ལ་བཅུ་དྲུག་ཏུ་སྐྱེ་བར་འདོད་དོ། ། ཡང་ཐེག་ཆེན་པ་འགའ་ཞིག་སྐད་ཅིག་བཅུ་དྲུག་ཏུ་སྐྱེ་བར་འདོད་ལ། །
བྱེ་བྲག་སྨྲ་བ་ནི་བཅོ་ལྔ་དང་། མང་པོས་བཀུར་བ་བཅུ་གཉིས་དང་། གཞན་དག་ནི་བརྒྱད་དང་། བཞི་དང་གཉིས་སུ་ཡང་སྐྱེ་བར་འདོད་དོ། ། དེ་དག་ལས་བརྒྱད་དང་གཉིས་དང་དབང་པོའི་རིམ་པས་ཐ་དད་དུ་འབྱེད་པ་དེ་དག་ནི་རང་གི་བློས་བརྟགས་པ་ཡིན་གྱི་རྗོད་པར་བྱེད་པའི་ལུང་མེད་དོ། ། ལུང་མེད་པའི་ཤིན་ཏུ་ལྐོག་གྱུར་ཡང་ངེས་པར་མི་ནུས་ཏེ་ངེས་བྱེད་མེད་ཕྱིར་རོ། ། བྱེ་བྲག་སྨྲ་བ་དང་མང་པོས་བཀུར་བའི་ལུགས་དེ་ཡང་མི་རིགས་ཏེ་བདེན་པ་མ་མཐོང་བ་མཐོང་བས་མཐོང་ལམ་དུ་འཇོག་ན་སྐད་ཅིག་བཅུ་གསུམ་དུ་འགྱུར་ཏེ་དེས་བདེན་བཞི་མཐོང་བའི་ཕྱིར་རོ། ། རྣམ་པ་སྔོན་མ་མཐོང་བ་མཐོང་ལམ་དུ་འཇོག་ན་བཅུ་དྲུག་པོ་ཐམས་ཅད་མཐོང་ལམ་དུ་འགྱུར་རོ། ། ཅི་སྟེ་བདེན་པ་དང་རྣམ་པ་གཉིས་ཀ་སྔར་མ་མཐོང་བ་མཐོང་བས་དེར་འཇོག་ན་བཟོད་པ་དང་པོ་བཞི་ཁོ་ན་མཐོང་ལམ་དུ་འགྱུར་རོ། ། གཉིས་པ་རང་ལུགས་ནི།
དུས་རིང་པོར་སྒོམ་པ་ཡིན་ཏེ་ཆོས་མཆོག་ཆེན་པོ་ཐོབ་པའི་རྟེན་དེ་ལ་མཐོང་ལམ་བསྐྱེད་ནས་མཐོང་སྤང་གི་སྒྲིབ་པ་མ་ཟད་ཀྱི་བར་སྒོམ་མོ། ། དེའང་ཤེས་རབ་དང་བརྩོན་འགྲུས་ལ་སོགས་པའི་ཁྱད་པར་གྱིས་དུ་མར་འགྱུར་འཕགས་པ་ཀླུ་སྒྲུབ་ཀྱིས་ལོ་བརྒྱ་ཕྲག་དུ་མ་བསྒོམས་པ་བཞིན་ནོ། ། འདིས་ལང་ཀར་གཤེགས་པ་ལས། རབ་ཏུ་དགའ་བའི་ས་བསྒྲུབས་ཏེ། ། བདེ་བ་ཅན་དུ་དེ་འགྲོའོ། ། ཞེས་ས་གཉིས་པ་ནི་མ་ཐོབ་པར་བཤད་པ་ཡིན་ནོ། ། སློབ་དཔོན་ཆོས་ཀྱི་བཤེས་གཉེན་ན་རེ་མཐོང་ལམ་ལ་སྦྱོར་དངོས་རྗེས་ཀྱི་སེམས་གསུམ་ཡོད་ལ། བློ་རིགས་ཀྱང་གསུམ་སྟེ་སྣང་བཅས་དང་སྣང་མེད་དང་རྟོག་བཅས་དང་གསུམ་མོ། ། དང་པོ་ནི་སྒྱུ་མ་ལྟ་བུར་སྣང་བའམ་ཉན་རང་ལ་ཆོས་བཅུ་དྲུག་ཏུ་སྣང་བ་ཡིན་ནོ། ། གཉིས་པ་ནི་དོན་དམ་བདེན་པ་དང་མཐུན་པར་སྣང་མེད་དུ་འཇོག་པའམ།
སྤང་བྱའི་བློ་ཟད་པའི་དགག་པ་ཡིན་ནོ། ། གསུམ་པ་ནི་ཤེས་བྱ་སྣ་ཚོགས་ལ་དཔྱོད་པའི་རྟོག་པ་ཡིན་ཞེས་ཟེར་རོ། ། སྔོན་གྱི་སློབ་དཔོན་ཁ་ཅིག་ན་རེ་སྤང་བྱ་བརྒྱ་རྩ་བཅུ་གཉིས་ལ་སོགས་པ་སྤང་པའི་དོན་དུ་ལན་བརྒྱ་རྩ་བཅུ་གཉིས་སུ་སྙོམས་པར་འཇུག་གོ་ཅེས་ཟེར་རོ། ། དེས་ན་མཉམ་བཞག་གི་སྒོམ་པ་ཐུན་གཅིག་ལ་སོགས་པ་ནི་མ་ཡིན་ཏེ་དེ་ཉན་རང་རྣམས་ཀྱི་ནི་སྤང་བྱ་སྤོང་བའི་བྱེད་པ་མི་རྫོགས་པའི་ཕྱིར་དང་། བྱང་ཆུབ་སེམས་དཔའ་རྣམས་ཀྱི་ཡོན་ཏན་བརྒྱ་ཕྲག་བཅུ་གཉིས་ལ་སོགས་པ་མི་རྫོགས་པའི་ཕྱིར་རོ། ། དོན་འདི་ཉིད་སྒྲུབ་པར་བྱེད་པའི་ལུང་ནི་འགྲེལ་ཆུང་ལས་དེ་ལ་དབང་དུ་བྱ་བའི་ཕྱིར་དེ་ཉིད་ཡང་དང་ཡང་དུ་སྒོམ་པར་བྱེད་དོ་ཞེས་བཤད་པ་ཡིན་ནོ། ། རིགས་པ་ནི་མཐོང་ལམ་ཆོས་ཅན། རྒྱུན་ཆགས་སུ་སྒོམ་པ་ཡིན་ཏེ་མཐོང་སྤང་རིམ་གྱིས་སྤོང་བའི་ཕྱིར་སྒོམ་ལམ་བཞིན་ནོ། ། དེ་སྐད་དུའང་རྒྱུད་བླ་མ་ལས། ཇི་ལྟར་མྱུག་སོགས་རིམ་སྐྱེས་པས།
ས་བོན་ཤུན་པ་གཅོད་པ་ལྟར། ། དེ་བཞིན་དེ་ཉིད་མཐོང་བ་ཡིས། ། མཐོང་སྤང་རྣམས་ནི་ལྡོག་པར་འགྱུར། ། ཞེས་བཤད་པ་ཡིན་ནོ། ། གཉེན་པོ་ཅིག་ཅར་སྐྱེས་ནས་སྤང་བྱ་རིམ་གྱིས་སྤོང་བ་ནི་མི་རུང་སྟེ། དེ་ལྟ་ན་སྤང་བྱ་ཕྱི་མ་རྣམས་མཐོང་སྤང་མ་ཡིན་པར་འགྱུར་ཏེ་དེས་མི་སྤོང་བའི་ཕྱིར་སྒོམ་སྤང་བཞིན་ནོ། ། གསུམ་པ་རྩོད་པ་སྤང་བ་ལ་དང་པོ་རིགས་པ་དང་འགལ་བ་སྤང་བ་ནི། མཐོང་ལམ་རིམ་གྱིས་སྒོམ་ན་ཆོས་ཉིད་ལ་དབྱེ་བ་ཡོད་པར་འགྱུར་ཏེ་ལ། དབྱེ་བ་མེད་ན་རིམ་གྱིས་རྟོགས་པ་མི་འཐད་དེ། རྣམ་འགྲེལ་ལས།
དོན་གྱི་རང་གི་ངོ་བོ་དེ། ། བདག་ཉིད་མངོན་སུམ་ཡིན་པ་ལ། ། ཚད་མ་རྣམས་ཀྱིས་བརྟག་བྱ་གང་། ། མ་མཐོང་ཆ་གཞན་ཅི་ཞིག་ཡོད། ། ཅེས་བཤད་པ་ཡིན་ནོ་ཞེ་ན། ཁྱབ་པ་མ་གྲུབ་པ་ཡིན་ཏེ་སྒོམ་ལམ་རིམས་གྱིས་བསྒོམ་ཀྱང་ཆོས་ཉིད་ལ་དབྱེ་བ་མེད་པ་དང་བྱས་མི་རྟག་ལ་སོགས་པའི་ངོ་བོ་གཅིག་ཚད་མས་རིམ་གྱིས་རྟོགས་པ་བཞིན་ནོ། ། ཆོས་ཉིད་རིམ་གྱིས་རྟོགས་ཀྱང་བྱིས་པ་དང་ཁྱད་པར་མེད་པར་མི་འགྱུར་ཏེ་མངོན་སུམ་གྱིས་རྟོགས་མ་རྟོགས་ཀྱི་ཁྱད་པར་ཡོད་པའི་ཕྱིར་རོ། ། གཉིས་པ་ལུང་དང་འགལ་བ་སྤང་བ་ནི། མངོན་རྟོགས་རྒྱན་ལས། སྐད་ཅིག་གཅིག་པའི་བཟོད་པ་ཡིས། །
བསྡུས་པ་དེ་འདིར་མཐོང་བའི་ལམ། ། ཞེས་བྱ་བ་དང་། སྟོང་ཆེན་རབ་འཇོམས་ལས། ལྟ་བ་འདི་ལ་སྦྱར་མ་ཐག་ཏུ་ཡང་། ། འཇིག་ཚོགས་ལྟ་དང་ཚུལ་ཁྲིམས་བརྟུལ་ཞུགས་དང་། ཐེ་ཚོམ་དང་ནི་ཉོན་མོངས་གསུམ་པོ་དག ཅིག་ཅར་སྤངས་ཏེ་འཕགས་པའི་བདེན་མཐོང་བ། ། ཞེས་འབྱུང་སྟེ་དེ་ཅིག་ཅར་སྤོང་བར་བཤད་པས་དེའང་ཅིག་ཅར་སྐྱེ་བར་འགྱུར་ཞེས་བྱ་བའི་དོན་ཏོ། ། གཞུང་མང་པོ་ལས་སྐད་ཅིག་བཅུ་དྲུག་ཏུ་བཤད་དེ། དེས་ན་གཅིག་དང་བཅུ་དྲུག་ཏུ་སྐྱེ་བར་བཤད་པ་དང་འགལ་ལོ་ཞེ་ན།
སྐད་ཅིག་གཅིག་ཏུ་སྐྱེ་བར་བཤད་པ་ཐམས་ཅད་ནི་སྤང་བྱ་སྤོང་བའི་བྱ་བ་རྫོགས་པའི་སྐད་ཅིག་ལ་དགོངས་པ་ཡིན་ལ། ཡང་ན་དེ་སྡུག་བསྔལ་གྱི་ཆོས་ཉིད་མཐོང་བའི་ཚེ་ཀུན་འབྱུང་སྤོང་ལ། དེ་ཉིད་ཀྱི་ཚེ་ལམ་བསྒོམ་ཞིང་འགོག་པ་མངོན་དུ་བྱེད་ལ། དེ་བཞིན་དུ་ཀུན་འབྱུང་ལ་སོགས་པ་ལའང་ཡིན་པས་བདེན་བཞི་ཅིག་ཅར་མངོན་དུ་བྱེད་པ་ལ་དགོངས་པ་ཡིན་ནོ། ། བཅུ་དྲུག་ཏུ་སྐྱེ་བར་བཤད་པ་ཐམས་ཅད་བདེན་བཞི་མཐོང་བ་དེ་ལྡོག་པ་བཅུ་དྲུག་གི་ཆར་ཕྱེ་ནས། སྒྲོ་འདོགས་བཅུ་དྲུག་དུས་གཅིག་ལ་གཅོད་པའམ། ཡང་ན་རྗེས་ཐོབ་ཀྱི་ངེས་པ་བཅུ་དྲུག་ལ་དགོངས་པ་ཡིན་ཏེ་བསྡུ་བ་ལས་མངོན་པར་རྟོགས་པའི་མཐའ་ལས་བྱུང་བའི་དབང་དུ་བྱས་ནས་ཡེ་ཤེས་སྐད་ཅིག་བཅུ་དྲུག་གོ་ཞེས་བྱ་བ་དང་། འགྲེལ་པ་ལས་གང་མཐོང་བའི་ལམ་ལས་བརྩམས་ཏེ་རྒྱ་ཆེར་རྣམ་པར་སྤྲོས་པ་དེ་ཐམས་ཅད་ནི་རྣམ་པར་གཞག་པ་ཙམ་དུ་རིག་པར་བྱ་སྟེ་འཇིག་རྟེན་ལས་འདས་པའི་གནས་སྐབས་ནི་སོ་སོ་རང་གིས་རིག་པར་བྱ་བའི་ཕྱིར་རོ་ཞེས་འབྱུང་བ་བཞིན་ནོ། ། དེ་བཞིན་དུ་བསྡུ་བ་ལས། དོན་དམ་རང་རིག་སྤྲོས་བྲལ་གཅིག་ཉིད་དང་།
ཀུན་རྫོབ་བསྟན་པ་གནས་པ་སྤྲོས་པ་དང་བཅས་པའི་དབང་དུ་བྱས་ནས་བཅུ་དྲུག་ཏུ་གསུངས་པ་དང་ཡང་མི་འགལ་ཏེ་ཡེ་ཤེས་ཀྱི་ཕྲེང་བ་མི་རྟོག་པར་ལྡོག་པ་མཚུངས་པས་གཅིག་དང་། ཡེ་ཤེས་མང་པོ་སྤྲོ་ནས་ཞུགས་པས་བསྟན་པ་རྒྱས་པར་འགྱུར་བས་དུ་མར་གསུངས་པའི་ཕྱིར་རོ། ། གང་ཡང་རིགས་པ་དྲུག་ཅུ་པ་ལས། ཆོས་ཤེས་པ་དེའི་འོག་ཏུ་ནི། ། འདི་ལ་བྱེ་བྲག་དབྱེ་ཡོད་ན། ། རྣམ་པར་མི་མཁས་དེ་ཡིས་ནི། ། རྐྱེན་ལས་བྱུང་བའི་དོན་མ་མཐོང་། ། ཞེས་འབྱུང་བ་དེ་ནི་ཆོས་མཐོང་ནས་ཐམས་ཅད་ཆོས་དབྱིངས་སུ་དབྱེ་བ་མེད་པར་རྟོགས་པ་ལ་དགོངས་པ་ཡིན་གྱི་མཐོང་ལམ་རྒྱུན་ཆགས་སུ་སྒོམ་པ་འགོག་པ་ནི་མ་ཡིན་ནོ། ། བཞི་པ་སྒོམ་པའི་ལམ་ལ་མཚན་ཉིད་དང་། དབྱེ་བ་དང་།
ཁྱད་ཆོས་གསུམ་ལས་དང་པོ་ནི། ཁ་ཅིག་ཆོས་ཉིད་མཐོང་ཟིན་གོམས་པར་བྱེད་པ་ཞེས་ཟེར་བ་ནི་མི་སློབ་པའི་ལམ་ལ་ཧ་ཅང་ཐལ་བ་ཡིན་ཏེ་དབུས་མཐའ་ལས། དེ་ལ་སྒོམ་པ་ཡོད་པར་རྗེས་སུ་འབྲེལ་མེད་སྒོམ་པའོ། ། ཞེས་བཤད་པའི་ཕྱིར་དང་། སངས་རྒྱས་ཀྱི་ས་ལ་ཐོས་བསམ་མེད་པས་དེ་མེད་ན་ཤེས་རབ་ཐམས་ཅད་མེད་པར་འགྱུར་བའི་ཕྱིར་རོ། ། དེས་ན་ཆོས་ཉིད་མཐོང་ཟིན་གོམས་བྱེད་ཀྱི་བློ་སྒོམ་སྤང་གི་གཉེན་པོར་གྱུར་པ་ཡིན་ནོ། ། དབྱེ་བ་ནི། གོམས་ཚུལ་གྱིས་དབྱེ་ན་མཉམ་རྗེས་གཉིས་སམ། གང་ཟག་གིས་དབྱེ་ན། ཉན་ཐོས་ལ་སོགས་པ་གསུམ་མམ།
ངོ་བོས་དབྱེ་ན་སྦྱོར་བ་ལ་སོགས་པ་བཞིའམ། སས་དབྱེ་ན། ས་གཉིས་པ་ལ་སོགས་པ་དགུའམ། སྤང་བྱས་དབྱེ་ན། ཆུང་འབྲིང་དགུའམ་བཞི་བརྒྱ་དང་བཅུ་བཞི་ཡིན་ནོ། ། ཞི་རགས་ཀྱི་རྣམ་པར་སྒོམ་པ་འཇིག་རྟེན་པའི་སྒོམ་ལམ་ནི་ལམ་ལ་མ་ཞུགས་པས་སྒོམ་ན་མི་གཡོ་བའི་ལས་དང་། ཚོགས་ལམ་དུ་སྒོམ་ན་ཐར་པ་ཆ་མཐུན་དང་། སྦྱོར་ལམ་དུ་སྒོམ་ན་ངེས་འབྱེད་ཆ་མཐུན་དང་། འཕགས་པས་སྒོམ་ན་མཐོང་སྒོམ་དུ་འགྱུར་བའི་ཕྱིར་ཐ་དད་དུ་མི་གཞག་གོ ། ཁྱད་ཆོས་ལ་སྤངས་པ་ནི།
སྒོམ་སྤང་རྣམས་སྤངས་པ་ཡིན་ལ། རྟོགས་པ་ནི། མཐོང་ལམ་དང་མཐུན་ཏེ་འགྲེལ་ཆུང་ལས། མཐོང་བ་དང་སྒོམ་པ་དག་ཐ་དད་དུ་གྱུར་པ་མེད་པས་སྒོམ་པའི་ལམ་མཚན་ཉིད་པ་རྣམ་པར་གཞག་པ་ནི་མེད་ཀྱི་ཞེས་འབྱུང་བ་ཡིན་ནོ། ། ཡོན་ཏན་ནི། བྱང་ཆུབ་སེམས་དཔའ་ལ་བརྒྱ་ཕྲག་བཅུ་གཉིས་པོ་སྟོང་འགྱུར་ལ་སོགས་པ་ཡོད་དེ་འཆད་པར་འགྱུར་རོ། ། ལྔ་པ་མི་སློབ་པའི་ལམ་ལ་མཚན་ཉིད་དང་། དབྱེ་བ་དང་། ཁྱད་ཆོས་གསུམ་ལས་དང་པོ་ནི། ལམ་གང་ཞིག་སློབ་པ་མཐར་ཕྱིན་པ་ཡིན་ནོ། །
དབྱེ་བ་ནི། མཉམ་རྗེས་གཉིས་སམ། ཐེག་པ་གསུམ་གྱི་མི་སློབ་པ་གསུམ་མམ། མི་སློབ་པའི་ཆོས་བཅུ་ཡིན་ནོ། ། ཁྱད་ཆོས་ལ་སྤངས་པ་ནི། རང་རང་གི་སྤང་བྱའི་ས་བོན་ཟད་པ་ཡིན་ལ། སངས་རྒྱས་རྣམས་ཀྱིས་ནི་གནས་ངན་ལེན་དྲི་ཆགས་པ་ལྟ་བུ་སྤང་བྱའི་བག་ཞད་རྣམས་ཀྱང་བཅོམ་པ་ཡིན་ལ། ཉན་རང་གཉིས་ལ་ནི་དེ་ཡོད་དོ། ། རྟོགས་པ་ནི། ས་བོན་ཟད་པའི་བདག་མེད་མངོན་སུམ་དུ་མཐོང་བ་ཡིན་ནོ། །
ཡོན་ཏན་ནི། སྤྱན་དང་མངོན་ཤེས་དང་ཟད་པར་ཟིལ་གནོན་ལ་སོགས་པ་སློབ་པ་བས་ཁྱད་པར་དུ་འཕགས་པ་ཡོད་དེ་འཆད་པར་འགྱུར་རོ། ། བཞི་པ་དེ་ལ་ལོག་རྟོག་དགག་པ་ནི། ཁ་ཅིག་ན་རེ་ཚོགས་སྦྱོར་གཉིས་ནི་ལམ་མཚན་ཉིད་པ་མ་ཡིན་ཏེ་རྟོག་བཅས་ཕྱིན་ཅི་ལོག་ཡིན་པའི་ཕྱིར་དང་། བདེན་པ་དང་པོ་གཉིས་ཀྱིས་བསྡུས་པའི་ཕྱིར་དང་ཟག་བཅས་སྤང་བྱ་ཡིན་པའི་ཕྱིར་དང་། རྒྱུད་བླ་མ་ལས། དག་གསལ་གཉེན་པོའི་ཕྱོགས་ཉིད་ཀྱི། ཞེས་ལམ་བདེན་ལ་ཆོས་གསུམ་བཤད་པ་དེ་མེད་པའི་ཕྱིར་རོ་ཞེས་ཟེར་རོ། ། དེ་ནི་མ་ཡིན་ཏེ་ལམ་གྱི་ལྡོག་པ་དེ་ནི་ཕྱིན་ཅི་ལོག་དང་། བདེན་པ་དང་པོ་གཉིས་ཀྱིས་བསྡུས་པའི་གཏན་ཚིགས་མ་གྲུབ་སྟེ་དེ་ནི་ཆོས་ཉིད་ལ་ཕྱིན་ཅི་མ་ལོག་པ་དང་ལམ་བདེན་ཡིན་པའི་ཕྱིར་རོ། །
དེ་གཉིས་ཀྱི་རྫས་ཡིན་པ་ཙམ་གྱིས་ལམ་མ་ཡིན་པར་རྟོག་ན་རྗེས་དཔག་ཀྱང་ཚད་མིན་དུ་འགྱུར་ཏེ་ལོག་ཤེས་ཀྱི་རྫས་ཡིན་པའི་ཕྱིར་རོ། ། འཕགས་པའི་མཉམ་བཞག་ཀྱང་ལམ་མ་ཡིན་པར་འགྱུར་ཏེ་རང་རིག་གི་རྫས་ཡིན་པའི་ཕྱིར་དང་། རང་རིག་ལམ་ཡིན་ན་བྱིས་པའི་སྐྱེ་བོ་ཐམས་ཅད་ལ་ལམ་ཡོད་པར་འགྱུར་རོ། ། ཟག་བཅས་སྤང་བྱར་བཤད་པའི་དགོངས་པ་ནི་བཤད་ཟིན་ཏོ། ། ལམ་གྱི་བདེན་པའི་ཆོས་གསུམ་ནི་མེད་པར་མ་གྲུབ་སྟེ་སྒྲིབ་པས་དག་པ་དང་ཤེས་བྱ་ལ་གསལ་བ་དང་། བདག་མེད་མཐོང་བའི་གེགས་ཀྱི་གཉེན་པོ་བྱེད་པ་གསུམ་འཕགས་པ་རྣམས་དང་རྗེས་མཐུན་ཡོད་པའི་ཕྱིར་དང་། ས་བོན་ཁོ་ནའི་གཉེན་པོ་བྱེད་པ་དགོས་ན་མཐོང་སྒོམ་གཉིས་ཀྱི་བར་ཆད་མེད་པའི་ལམ་མ་གཏོགས་པ་གསུམ་ཀྱང་ལམ་མཚན་ཉིད་པ་མ་ཡིན་པར་འགྱུར་ཏེ་ས་བོན་ནི་དེ་ཁོ་ནས་སྤོང་བའི་ཕྱིར་རོ། ། དེས་ན་འཕགས་པ་དང་རྗེས་སུ་མཐུན་པ་ལས་དེར་འཇོག་སྟེ་གཟུགས་དང་ལང་ཚོ་མ་རྫོགས་པའི་བྱིས་པ་རྣམས་ཀྱང་མི་མཚན་ཉིད་པ་ཡིན་པ་བཞིན་ནོ། ། གཞན་ཡང་དེ་གཉིས་བདེན་བཞིར་མ་འདུས་པའི་འདུས་བྱས་སུ་འགྱུར་ཏེ་བདེན་པ་བཞི་ཀ་མ་ཡིན་པའི་ཕྱིར། ཅི་སྟེ་དང་པོ་གཉིས་ཡིན་ན་ཀུན་འབྱུང་གི་འབྲས་བུ་དང་སྡུག་བསྔལ་གྱི་རྒྱུར་ཐལ་བར་འགྱུར་རོ། །
དེ་འདོད་ན་ལས་དང་ཉོན་མོངས་པ་ལས་དེ་གཉིས་སྐྱེ་བ་དང་ལས་དང་ཉོན་མོངས་པར་འགྱུར་བས་བདེན་བཞིའི་རྣམ་གཞག་སློབ་དཔོན་གྱིས་མཛད་པ་ཐམས་ཅད་འཁྲུགས་པར་འགྱུར་རོ། ། འགོག་བདེན་ཡིན་ན་སྡུག་བསྔལ་རྒྱུ་དང་བཅས་པ་ཞི་བར་འགྱུར་རོ། ། སློབ་དཔོན་གྱིས་བདེན་བཞི་ལས་ལམ་བདེན་གྱི་ནང་དུ་བཤད་པ་དེའང་མི་རིགས་པར་འགྱུར་རོ། ། ཡང་ཁ་ཅིག་གཉལ་མི་སློབ་པའི་ལམ་ཀྱང་ལམ་མཚན་ཉིད་པ་མ་ཡིན་ཏེ་ལམ་ཆད་པ་འཇུག་པ་ཆད་པ་ཞེས་གསུངས་པའི་ཕྱིར་རོ་ཞེས་ཟེར་བ་དེའང་མི་རིགས་ཏེ། འདི་ལྟར་དེའི་ལམ་མཚན་ཉིད་པར་འགྱུར་ཏེ་ལམ་བདེན་གྱི་ཆོས་བཞི་ཡོད་པའི་ཕྱིར་སློབ་པའི་ལམ་བཞིན་ནོ། ། ཁྱབ་པ་མ་གྲུབ་པའང་མ་ཡིན་ཏེ་སློབ་ལམ་རྣམས་ཀྱང་ལམ་མ་ཡིན་པར་ཐལ་བའི་ཕྱིར་རོ། ། ལམ་ནི་ཐར་པའི་གྲོང་དུ་ཕྱིན་བྱེད་ཡིན་ལ་དེ་ནི་ཕྱིན་ཟིན་པས་ལམ་མ་ཡིན་ནོ་ཞེ་ན། འདི་ལ་རྒྱུན་ཆད་པ་མི་འདོད་དོ་ཞེས་བཤད་ཟིན་ཏོ། ། གང་ཡང་ལུང་དེ་ནི་ལས་ཀྱི་ལམ་དང་སློབ་པའི་ལམ་དང་འཁོར་བར་འཇུག་པ་ཆད་པ་ལ་སོགས་པ་རྣམ་པ་གཞན་དུ་སྔོན་གྱིས་སློབ་དཔོན་དག་གིས་བཤད་དོ། ། འདོད་པ་དེ་གཉིས་ཀ་ལ་ཡང་ས་དེ་དང་དེ་ན་ཕར་ཕྱིན་དྲུག་མེད་པར་འགྱུར་ལ།
དེ་ཡོད་ནའང་ལམ་ཡོད་པར་འགྱུར་ཏེ་ཡུམ་ལས་ཕ་རོལ་ཏུ་ཕྱིན་པ་དྲུག་ནི་ལམ་མོ་ཞེས་གསུངས་པའི་ཕྱིར་རོ། ། དེ་འདོད་ན་ནི་བྱང་ཆུབ་སེམས་དཔའ་རི་བོང་དང་སྤྲེའུ་ལ་སོགས་པས་ལུས་བྱིན་པ་དང་། ཤི་པི་བའི་རྒྱལ་པོས་མྱོས་བྱེད་མ་ལ་ཚུལ་ཁྲིམས་བསྲུངས་པ་དང་། མ་ཧེས་བཟོད་པ་བསྒོམས་པ་དང་། རྐང་བཀྲས་བཟུང་བའི་རྒྱལ་བུས་བྲམ་ཟེ་ལ་ཐོས་པ་བྱས་ནས་ཤེས་རབ་བསྐྱེད་པ་ལ་སོགས་པ་སྐྱེས་རབས་ལས་གསུངས་པ་དང་འགལ་བར་འགྱུར་ལ། སྡུད་པ་ལས་ཀྱང་། བྱང་ཆུབ་ཅེས་བྱར་དྲུག་པོ་འདི་ཀུན་རོ་གཅིག་འགྱུར། ཞེས་འབྱུང་བ་དང་འགལ་བར་འགྱུར་རོ། ། གསུམ་པ་བརྟེན་པ་ལམ་གྱི་སྒྲ་དོན་ལ་ཚོགས་ལམ་ལ་སམ་བྷ་ར་མངྒ་ཅེས་འབྱུང་བའི་སན་ཏ་ན་རྒྱུད་ལ། བྷ་བ་ན་སྒོམ་པ་ར་ཊྀ་ནི་ཡང་ནས་ཡང་སྟེ།
རྒྱུད་ལ་ཡང་ནས་ཡང་དུ་སྒོམ་པ་ཞེས་བྱ་ལ། མངྒ་ནི་ལམ་སྟེ་ཐར་པའི་གྲོང་གི་འགྲོ་ས་ཡིན་པས་སོ། ། ཡང་ན་འདིར་ཚོགས་གཉིས་མང་པོ་གསོག་པས་ཚོགས་ལམ་དང་། ཐར་པ་མྱང་འདས་ཀྱི་ཆ་ཤས་དང་མཐུན་པར་སྒོམ་པས་ཐར་པ་ཆ་མཐུན་དང་ཆོས་དབྱིངས་ལ་དད་པས་གནས་པས་དད་པའི་ས་དང་། ལམ་ལ་འཇུག་པའི་ལས་དང་པོ་བ་ཡིན་པས་ལས་དང་པོ་བ་དང་། ཡུན་རིང་མོ་ཞིག་ན་བྱང་ཆུབ་འཐོབ་པས་ཚེགས་ཆེན་ཡུན་རིང་རྟོགས་པའི་སྦྱོར་བ་དང་། སྤང་བྱ་ལ་ཉེས་པར་ལྟ་བས་སུན་འབྱིན་པའི་གཉེན་པོ་ཞེས་བྱའོ། ། སྦྱོར་ལམ་ལ་པྲ་ཡོ་ག་མངྒ་ཞེས་འབྱུང་བའི་ར་དཀྱུས་སུ་བཅུག་ན་ས་ར་མ་ཐ་ཨར་ཐ་དམ་པའི་དོན་དང་ཡོ་ག་སྦྱོར་བ་སྟེ་དམ་པའི་དོན་མཐོང་ལམ་ལ་སྦྱོར་བས་སྦྱོར་ལམ་དང་རྣམ་གྲོལ་གྱི་འགྲོ་ས་ཡིན་པས་ལམ་མོ། ། རྣམ་གྲངས་ནི་མཐོང་སྤང་མགོ་གནོན་པ་ཡིན་པས་སྤོང་བའི་གཉེན་པོ་དང་། ངེས་པར་འབྱེད་པ་མཐོང་ལམ་གྱི་ཆ་དང་མཐུན་པས་ངེས་འབྱེད་ཆ་མཐུན་དང་།
ཆོས་དབྱིངས་ལ་མོས་པས་སྤྱོད་པས་མོས་སྤྱོད་ཅེས་ཀྱང་བྱའོ། ། མཐོང་ལམ་ལ་དར་ཤན་མངྒ་ཞེས་འབྱུང་བའི་ཆོས་ཉིད་གསར་དུ་མཐོང་བས་མཐོང་བ་སྟེ་ལམ་ནི་སྔ་མ་བཞིན་ནོ། ། རྣམ་གྲངས་ནི་ཟག་མེད་ཀྱི་དགེ་བ་དང་གཉེན་པོ་དང་། ཟག་མེད་ཀྱི་སེམས་དང་པོ་བསྐྱེད་པ་དང་། ས་བོན་སྤོང་བས་སྤོང་བའི་གཉེན་པོ་དང་། ཆོས་ཀྱི་དབྱིངས་ངེས་པར་འབྱེད་པས་ངེས་འབྱེད་དང་། མཐོང་སྤང་གི་སྐྱོན་མེད་པས་བྱང་ཆུབ་སེམས་དཔའི་སྐྱོན་མེད་པར་ཞུགས་པ་ཅེས་བྱའོ། ། སྒོམ་ལམ་ལ་བྷཱ་བ་ན་མངྒ་ཞེས་འབྱུང་བའི་མཐོང་ཟིན་གོམས་པར་བྱེད་པས་སྒོམ་ལམ་དང་། ཟག་མེད་ཀྱི་དགེ་བ་དང་གཉེན་པོ་དང་སྤོང་བའི་གཉེན་པོ་ཞེས་ཀྱང་བྱའོ། ། མི་སློབ་པའི་ལམ་ལ་ཥྛ་ཨནྟགཾ་མངྒ་ཞེས་འབྱུང་བའི་སློབ་པ་མཐར་ཕྱིན་པས་ན་མི་སློབ་པའམ་མཐར་ཕྱིན་པའི་ལམ་དང་ཟག་མེད་ཀྱི་དགེ་བ་དང་གཉེན་པོ་དང་སྤང་བྱ་ཡེ་མི་འབྱུང་བས་ཐག་སྲིང་བའི་གཉེན་པོ་ཞེས་ཀྱང་བྱའོ། །
གཞུང་དོན་ལ་མདོ་དང་རྒྱས་པ་དང་ཉེ་བར་བསྡུ་བ་གསུམ་གྱི་དང་པོ་ནི། ལམ་གྱི་བདེན་པ་གང་ཞེ་ན། ཞེས་བྱ་བས་སྟོན་ཏེ་ཐར་པར་འགྲོ་བའི་ལམ་གང་གི་སྡུག་བསྔལ་གྱི་བདེན་པ་ཤེས་པར་བྱེད་པ་དང་ལམ་སྒོམ་པར་བྱེད་པ་ཞེས་བྱ་བའི་བར་དུ་བཞི་ཀ་ལ་བྱེད་པ་སྦྱར་ནས་བྱེད་ལས་ཀྱི་སྒོ་ནས་མཚན་ཉིད་སྟོན་པར་བཤད་དོ། ། གཉིས་པ་ལ་དབྱེ་བ་དང་སོ་སོའི་མཚན་ཉིད་གཉིས་ལས་དང་པོ་ནི། ཡང་ཞེས་བྱ་བས་སྟོན་ཏོ། ། གཉིས་པ་ལ་ལྔ་ལས་དང་པོ་ཚོགས་ལམ་ལ་ངོ་བོ་དང་། བྱེད་ལས་གཉིས་ཀྱི་དང་པོ་ལ་གཉིས་ཀྱི་ཚུལ་ཁྲིམས་ལ་སོགས་པའི་ཆོས་ལྔ་ལམ་དུ་བསྟན་པ་ལ་ཚུལ་ཁྲིམས་ནི་དྲོད་མ་སྐྱེས་པའི་ཚུལ་ཁྲིམས་སོ། དབང་པོའི་སྒོ་བསྡམས་པ་ནི་ཞི་དུལ་དང་ལྡན་པའམ། མི་དགེ་བ་བསྡམས་པའོ། ། ཟས་ཀྱི་ཚོད་ཤེས་པ་ནི་ཟས་ཧ་ཅང་མང་ཉུང་དུ་སོང་བའམ།
ཟས་ཚ་ཞིང་རྩུབ་པ་དང་ཤིན་ཏུ་ལྕི་བ་ལ་སོགས་པ་རྣལ་འབྱོར་དང་མི་མཐུན་པའི་ཟས་ལ་སོགས་པ་སྤོང་བའོ། ། རྣལ་འབྱོར་ལ་བརྩོན་པ་ནི་བདག་མེད་དང་སྙིང་རྗེ་ལ་སོགས་པ་སྒོམ་པ་ལ་བརྩོན་པའོ། ། ཤེས་བཞིན་དུ་གནས་པར་མངོན་པར་དགའ་བ་ནི་བླང་དོར་གྱི་དམིགས་པ་མ་བརྗེད་བཞིན་དུ་རྟག་ཏུ་གནས་པ་ལ་དགའ་བའོ། ། གཉིས་པ་རྒྱུར་གྱུར་པའི་དགེ་བ་གཞན་བཤད་པ་ནི། ཡང་གང་ཞེས་པ་སྟེ་ཐར་པའི་རྒྱུར་གྱུར་པའི་དགེ་བ་གཞན་ནི་སྔོན་རབ་ཏུ་བྱུང་བ་ལ་མི་འགྱོད་པ་དང་། དགེ་བ་ལ་སྤྲོ་བའི་བརྩོན་འགྲུས་ལ་སོགས་པའོ། ། ཐོས་པ་ལ་སོགས་པ་ནི་བཤད་ཟིན་ཏོ། ། གཉིས་པ་བྱེད་ལས་ནི་སྔར་བཤད་པ་དེ་བསྒོམས་པས་ཞེས་པ་སྟེ། བདག་མེད་པ་མངོན་པར་རྟོགས་པ་དང་། སྒྲིབ་པ་ལས་རྣམ་པར་ཐར་བར་འགྱུར་བའི་གནས་ཀྱི་སྣོད་སེམས་ལས་སུ་རུང་བ་ཐོབ་པར་འགྱུར་རོ་ཞེས་སྦྱར་རོ། །
དོན་ནི་འདི་བསྒོམས་པས་སྤངས་རྟོགས་ཀྱི་སྣོད་དུ་འགྱུར་ལ་མ་བསྒོམས་ན་སྤངས་རྟོགས་སྐྱེ་བའི་སྐབས་མེད་དོ་ཞེས་བྱ་བའི་དོན་ཏོ། ། གཉིས་པ་སྦྱོར་ལམ་ལ་དང་པོ་མདོར་བསྟན་པ་ལ་ཚོགས་གང་ཡིན་པ་སྦྱོར་བའང་དེ་ཡིན་པ་ནི་བརྒྱུད་ནས་མཐོང་ལམ་ལ་སྦྱོར་བའི་ཕྱིར་རོ། ། ཚོགས་བསགས་པ་ནི་ཚོགས་ལམ་གྱི་རྗེས་སུ་བྱུང་བའི་སྦྱོར་ལམ་སྟེ་དེ་ནི་ཚོགས་ལམ་གྱི་འབྲས་བུ་ཡིན་པས་ཚོགས་མ་ཡིན་པའོ། ། དགེ་བའི་རྩ་བས་ནི་མི་དགེ་བ་དང་ལུང་མ་བསྟན་ལམ་ཡིན་པ་སེལ་ལོ། ། དྲོ་བར་གྱུར་པ་ནི་གཟུང་བ་རང་བཞིན་མེད་པར་རྟོགས་པས་མི་རྟོག་པའི་ཡེ་ཤེས་ཀྱི་མེའི་ལྟས་ཡིན་པའི་ཕྱིར་རོ། ། རྩེ་མོ་ནི་དེ་འཕེལ་བས་དེའི་གོང་ན་གནས་པའི་ཕྱིར་དང་དགེ་བའི་རྩ་བ་གཡོ་བའི་རྩེ་མོ་ཡིན་པའི་ཕྱིར་ཏེ་མཛོད་ལས། རྩེ་མོར་ཕྱིན་པ་རྩ་མི་འཆད། ། ཅེས་འབྱུང་བ་བཞིན་ནོ། ། བདེན་པ་རྟོགས་པ་མཐོང་ལམ་དང་རྗེས་སུ་མཐུན་པའི་བཟོད་པ་ནི་གཟུང་བ་རང་བཞིན་མེད་པ་ལ་མི་སྐྲག་པའི་ཕྱིར་ཏེ་ཡོན་ཏན་ནི་མཛོད་ལས། བཟོད་ཐོབ་ངན་སོང་ཡོང་མི་ལྟུང་། །
ཞེས་བཤད་དོ། ། འཇིག་རྟེན་པའི་ཆོས་ནི་སོ་སོ་སྐྱེ་བོའི་ལམ་མོ། ། འདི་ནི་དེའི་མཆོག་སྟེ་རྣམས་ནི་རྒྱུད་ཐ་དད་ལ་ཡོད་པའམ་ཆུང་འབྲིང་ལ་སོགས་པ་མང་པོ་བརྗོད་པའོ། ། གཉིས་པ་རྒྱས་པར་བཤད་པ་ལ་སོ་སོ་རང་གིས་ནི་གང་ཟག་གསུམ་སོ་སོས་སོ། ། སྣང་བ་ཐོབ་པ་ནི་གཟུང་བ་སྟོང་པ་ལའོ། ། མཚུངས་ལྡན་ནི་སེམས་དང་སེམས་བྱུང་དགེ་བ་གཞན་ནོ། ། མཆེད་པ་ནི་རྟོགས་པ་དེ་འཕེལ་བའོ། ། ཕྱོགས་གཅིག་ནི་གཟུང་བ་རང་བཞིན་མེད་པའོ། ། རྗེས་སུ་སོང་བ་ནི་འཛིན་པ་རང་བཞིན་མེད་པར་རྟོགས་པ་དང་མཐུན་པའོ། ། དེ་མ་ཐག་པ་ནི་དེའི་མཇུག་ཐོགས་སུ་མཐོང་ལམ་འབྱུང་བའི་ཕྱིར་རོ། །
གསུམ་པ་མཐོང་ལམ་ལ་མཚན་ཉིད་དང་། མཚན་གཞི་དང་། ལུང་གི་དོན་བཤད་པ་གསུམ་ལས་དང་པོ་ལ་མི་དམིགས་པ་ནི་བདག་གཉིས་སུ་སྟེ་ཉན་རང་ལ་གང་ཟག་གི་བདག་དང་བྱང་ཆུབ་སེམས་དཔའ་ལ་ཆོས་ཀྱི་བདག་མི་དམིགས་པའོ། ། དམིགས་བྱ་དམིགས་བྱེད་མཉམ་པ་ནི་གཟུང་འཛིན་མེད་པའི་དེ་བཞིན་ཉིད་རྟོགས་པའོ། ། བརྡ་བསལ་བ་གསུམ་ནི་རང་རྒྱུད་ལ་གང་ཟག་དང་ཆོས་ཀྱི་བདག་དང་དེ་གཉིས་ཀར་མི་རྟོག་པའོ། ། ཆོས་ཤེས་པ་ནི་དེ་བཞིན་ཉིད་ཤེས་པའོ། ། བར་པ་ལ་བཞིའི་དང་པོ་སྐད་ཅིག་བཅུ་དྲུག་ཏུ་དབྱེ་བ་ནི་ཡང་ཞེས་བྱ་བའོ། ། གཉིས་པ་ཕྱེ་བ་སོ་སོའི་མཚན་ཉིད་ལ་གཉིས་ཀྱི་དང་པོ་བདེན་པ་དང་པོའི་ཡུལ་ཅན་གྱི་ཡེ་ཤེས་བཞིའི་དོན་ནི་སྡུག་བསྔལ་གང་ཞེ་ན་ཞེས་བྱ་བས་སྟོན་ཏེ་ཆོས་བསྟན་པ་རྣམས་ནི་སྡུག་བསྔལ་གྱི་བདེན་པ་ནས་བཤད་པའི་མཚན་གཞི་དང་མཚན་ཉིད་ལ་སོགས་པ་རྣམས་ཏེ་དབང་དུ་བྱས་པ་ལས་བྱུང་བའི་ཆོས་ཀྱང་དེ་ཉིད་དོ། ། སྔར་ནི་སྦྱོར་ལམ་མོ། ། དབང་དུ་བྱས་པ་ནི་མཐུས་སོ། །
སོ་སོ་རང་ནི་རང་རྒྱུད་དམ། རྣལ་འབྱོར་པ་སོ་སོ་རང་གིས་སོ། ། མངོན་དུ་གྱུར་པ་ཙམ་ནི་འཁོར་བ་པ་རྣམས་ལའང་ཡོད་པས་ཟག་མེད་ཀྱི་ཤེས་རབ་སྨོས་སོ། ། གང་གིས་ནི་ཤེས་རབ་བོ། ། ཉོན་མོངས་པ་ནི་འདོད་པ་ན་བཅུ་དང་གོང་མ་གཉིས་ན་དགུ་དགུ་སྟེ་ཉི་ཤུ་རྩ་བརྒྱད་དོ། ། བཟོད་པ་ནི་ཆོས་ཉིད་ལ་མི་སྐྲག་པའམ་སྤང་བྱ་སྤོང་བར་བཟོད་པའོ། ། རྣམ་པར་གྲོལ་བ་ནི་སྤང་བྱ་ཉེར་བརྒྱད་ལས་སོ། ། འཕགས་པའི་ཆོས་ནི་སྤངས་རྟོགས་སོ། ། རྒྱུའོ་ཞེས་བྱ་བ་ནི་རྒྱུ་ཉིད་དུ་མངོན་སུམ་གྱིས་ཤེས་པའོ། ། ངེས་པར་འཛིན་པ་ནི་སྔ་མ་གཉིས་རིག་པར་འཛིན་པའོ། །
འདི་གཉིས་མངོན་སུམ་ཡིན་པ་ནི་འདས་མ་འོངས་མཁྱེན་པའི་རྣལ་འབྱོར་བཞིན་མངོན་སུམ་བཞིན་ནོ། ། གཉིས་པ་བདེན་པ་ལྷག་མ་གསུམ་གྱི་དོན་བསྟན་པ་ནི། དེ་བཞིན་དུ་ཞེས་བྱ་བ་སྟེ་ཅི་རིགས་པ་ནི་བདེན་པ་སོ་སོ་དང་སྦྱར་ཏེ་ཤེས་པར་བྱའོ། ། གསུམ་པ་དེས་ཤེས་བྱ་ཇི་ལྟར་ཤེས་པའི་ཚུལ་ནི། དེ་ལ་ཞེས་བྱ་བ་སྟེ་གཟུང་བ་ནི་བདེན་བཞིའི་ཆོས་ཉིད་དོ། ། འཛིན་པ་ནི་ཡེ་ཤེས་ཀྱི་གནས་ཚུལ་ཏེ་འགྲེལ་པ་ལས། འཇིག་རྟེན་ལས་འདས་པའི་ལམ་གྱི་ཡུལ་ནི་གཉིས་ཏེ་དེ་བཞིན་ཉིད་དང་ཡེ་ཤེས་སོ་ཞེས་འབྱུང་བ་བཞིན་ནོ། ། མཚན་མ་མེད་པ་ནི་བདག་མེད་གཉིས་སོ། ། བཞི་པ་སྐད་ཅིག་གི་ཚད་བསྟན་པ་ལ་ཤེས་བྱ་ལ་ཤེས་པ་འབྱུང་རྫོགས་པ་ནི། སྤང་བྱ་སྤོང་བ་དང་།
རྟོགས་བྱ་རྟོགས་པའི་བྱེད་པ་རྫོགས་པ་ཡིན་གྱི་དུས་མཐའི་སྐད་ཅིག་ནི་མ་ཡིན་ནོ་ཞེས་བྱ་བའི་དོན་ཏོ། ། གསུམ་པ་ལུང་གི་དོན་བཤད་པའི་ལུང་གི་དོན་དང་པོ་བཤད་པ་ལ་ཆོས་རྣམས་ནི་བདེན་བཞིའོ། ། ཆོས་ཀྱི་མིག་ནི་དེ་ལ་ལྟ་བའི་ཤེས་རབ་བོ། ། རྡུལ་མེད་པ་ནི་སྤང་བྱའི་རྡུལ་སྤངས་པའོ། ། ཡོངས་སུ་ཤེས་པ་དང་སྤོང་པས་དག་པ་ནི་བཟོད་ཤེས་གཉིས་རིམ་པ་བཞིན་སྤོང་བ་དང་སྤངས་པས་དག་པའོ། ། ལུང་གི་དོན་གཉིས་པ་བཤད་པ་ལ་ཆོས་ནི་བདག་མེད་པ་ཤེས་བྱའི་གནས་ལུགས་སོ། ། མཐོང་བ་ལ་སོགས་པ་ནི་མིང་གི་རྣམ་གྲངས་སོ། ། ཡེ་ཤེས་ཐམས་ཅད་ཀྱིས་རང་གི་ཐོབ་པ་ནི་སྤངས་རྟོགས་སོ། ། གཞན་གྱིས་ཐོབ་པ་ནི་རྣལ་འབྱོར་པ་གཞན་གྱིས་མཐོང་ལམ་ཐོབ་པ་ལའང་ཐེ་ཚོམ་མེད་པའོ། ། དྲིང་ལ་མི་འཇོག་པ་ནི་གཞན་ལ་མི་ལྟོས་པར་རང་གིས་ཤེས་པའོ། །
མི་འཕྲོག་པ་ནི་སངས་རྒྱས་ཀྱི་བསྟན་པ་ལ་དད་པ་མི་འཕྲོག་པའོ། ། འདྲི་བ་དང་ལུང་བསྟན་པ་ནི་མཐོང་ལམ་ལ་སོགས་པ་ལས་བརྩམས་པ་ལས་བརྩམས་པའི་དྲིས་ལན་ཐམས་ཅད་མ་ཞུམ་པར་བྱེད་ནུས་པའོ། ། སྒོམ་ལམ་ལ་ལམ་དགུར་དབྱེ་བ་དང་། སོ་སོའི་དོན་བཤད་པ་དང་། ལམ་སྒོམ་ཚུལ་བཤད་པ་གསུམ་གྱི་དང་པོ་ལ་གོང་དུ་གྱུར་པ་ནི་རྗེས་ལ་བྱུང་བའམ་ཡོན་ཏན་གོང་དུ་གྱུར་པའོ། ། གཉིས་པ་ལ་དོན་དགུའི་དང་པོ་འཇིག་རྟེན་པའི་ལམ་གྱི་སྤྱི་དོན་ལ་རྒྱུ་དང་། ངོ་བོ་དང་། འབྲས་བུ་གསུམ་ལས། དང་པོ་ལའང་ལུས་ཀྱི་རྟེན་ནི་གླིང་གསུམ་གྱི་སྐྱེས་པ་དང་བུད་མེད་འདོད་ཁམས་ཀྱི་ལྷ་རིས་དྲུག་ཁམས་གོང་མའི་འདུ་ཤེས་མེད་པ་དང་སྲིད་རྩེ་བ་མ་གཏོགས་པ་རྣམས་ལ་སྐྱེ་སྟེ་གཞན་ལ་མི་སྐྱེ་བའི་རྒྱུ་མཚན་ནི་ངན་སོང་གསུམ་དང་སྒྲ་མི་སྙན་པ་དང་ཟ་མ་དང་མ་ནིང་དང་འདུ་ཤེས་མེད་པ་རྣམས་ནི་རྣམ་སྨིན་གྱི་སྒྲིབ་པས་བསྒྲིབས་པའི་ཕྱིར་དང་། སྲིད་རྩེ་བ་ལ་གོང་མ་ལ་ཞི་བར་བལྟས་པ་མེད་པའི་ཕྱིར་ཏེ་འོན་ཀྱང་དེ་གཉིས་སྐྱེས་ཟིན་གནས་པའི་རྟེན་དུ་ནི་རུང་ངོ་། །
གཉིས་པ་བསམ་པའི་རྟེན་ནི། སེམས་གནས་པའི་ཐབས་དགུའམ་ཡིད་ལ་བྱེད་པ་བདུན་ཡིན་ཏེ་འཆད་པར་འགྱུར་རོ། ། གཉིས་པ་ངོ་བོ་ལ་བཞི་ཡོད་པའི་དང་པོ་བསམ་གཏན་གཟུགས་མེད་སྤྱིའི་མཚན་ཉིད་ནི་ཉེར་བསྡོགས་ལ་བརྟེན་ནས་ཁམས་གོང་མའི་སེམས་ལ་གོམས་པར་བྱེད་པའི་ཏིང་ངེ་འཛིན་ཡིན་ནོ། ། གཉིས་པ་དབྱེ་བ་ནི། སྤང་བྱས་ཕྱེ་ན་སྲིད་རྩེ་མ་གཏོགས་པ་ས་བརྒྱད་ཀྱི་དགུ་བརྒྱད་བདུན་བཅུ་རྩ་གཉིས་ཀྱི་གཉེན་པོ་དེ་སྙེད་ཡིན་ནོ། ། རྒྱུ་འབྲས་ཀྱིས་ཕྱེ་ན་རྒྱུ་སྙོམས་འཇུག་དང་འབྲས་བུ་སྐྱེ་བ་གཉིས་ཡིན་ལ། གོང་སའི་རྟེན་ལ་འོག་མ་མངོན་དུ་བྱེད་པ་ནི་སྲིད་རྩེའི་ཕྱིར་མི་འོང་མ་གཏོགས་པ་ལ་མེད་དེ། མཛོད་ལས། བསམ་གཏན་གཟུགས་མེད་རང་དང་ནི། ། འོག་སའི་རྟེན་ཅན་འོག་དགོས་མེད། །
སྲིད་རྩེའི་འཕགས་པ་ཅིའང་མེད། ། མངོན་སུམ་བྱས་ནས་ཟག་པ་ཟད། ། ཅེས་འབྱུང་བ་བཞིན་ནོ། ། ངོ་བོས་དབྱེ་ན་དག་པའི་བསམ་གཏན་གཟུགས་མེད་ལ་ཉམས་པ་དང་གནས་པ་དང་ཁྱད་པར་དང་ངེས་འབྱེད་ཆ་མཐུན་བཞི་ཡིན་ལ་སྲིད་རྩེ་ལ་ཕྱི་མ་གཉིས་མེད་དེ་མཛོད་ལས། དག་པ་ཉམས་པའི་ཆ་མཐུན་སོགས། ། རྣམ་བཞི་དེ་ནི་གོ་རིམ་བཞིན། ། ཉོན་མོངས་སྐྱེ་དང་རང་ས་དང་། ། གོང་དང་ཟག་མེད་རྗེས་མཐུན་པའོ། ། ཞེས་འབྱུང་བ་ཡིན་ནོ། ། ཏིང་ངེ་འཛིན་གྱིས་ཕྱེ་ན་མདོ་ལས་གསུངས་པའི་རྟོག་པ་དང་བཅས་ཤིང་དཔྱོད་པ་དང་བཅས་པའི་ཏིང་ངེ་འཛིན་དང་།
རྟོག་པ་མེད་ལ་དཔྱོད་པ་ཙམ་གྱི་ཏིང་ངེ་འཛིན་དང་། རྟོག་པའང་མེད་དཔྱོད་པའང་མེད་པའི་ཏིང་ངེ་འཛིན་གསུམ་གསུངས་པ་དེ་ཡིན་ཏེ། བསམ་གཏན་དང་པོའི་སྦྱོར་བ་དང་དངོས་གཞི་གཉིས་དང་། དངོས་གཞི་ཁྱད་པར་ཅན་དང་། གཉིས་པ་ནས་སྲིད་རྩེའི་བར་གསུམ་དང་རིམ་པ་བཞིན་སྦྱར་རོ། ། གསུམ་པ་རྟགས་ནི་བསམ་གཏན་ཐོབ་པའི་རྟགས་ནི་སྙོམས་པར་འཇུག་ན་རང་གི་ལུས་ས་འོག་ཏུ་འབྱིང་བ་ལྟར་སྣང་བ་འབྱུང་ལ། གཟུགས་མེད་བཞི་ཐོབ་པའི་རྟགས་ནི་སྙོམས་པར་འཇུག་པ་ན་རང་གི་ལུས་ནམ་མཁའ་ལ་འཕར་བ་ལྟར་སྣང་བ་འབྱུང་ངོ་ཞེས་ཉན་ཐོས་ཀྱི་ས་ལས་བཤད་དོ། ། བཞི་པ་མིང་གི་རྣམ་གྲངས་ནི་གནས་པ་དང་ཏིང་ངེ་འཛིན་དང་ཞི་གནས་དང་རྩེ་གཅིག་པ་དང་བསམ་གཏན་ཞེས་ཀྱང་བྱའོ། ། གསུམ་པ་འབྲས་བུ་ལ་བྲལ་བའི་འབྲས་བུ་ནི་ས་གོང་མ་གོང་མའི་སེམས་ཐོབ་ན་འོག་མ་འོག་མའི་ཉོན་མོངས་པ་དང་རྣམ་པར་རྟོག་པ་འགག་པར་འགྱུར་རོ། ། དེའང་འདོད་ཁམས་ཀྱི་ཉོན་མོངས་པ་ནི་བསམ་གཏན་དང་པོས་སྤོང་ངོ་། །
དེ་བཞིན་དུ་བསམ་གཏན་རྣམས་ནི་ཡན་ལག་ལས་འདས་ནས་སེམས་སྔ་མ་སྔ་མ་སྤོང་ལ། གཟུགས་མེད་རྣམས་ནི་དམིགས་པ་ལས་འདས་ན་སྔ་མ་སྔ་མ་སྤོང་ངོ་། ། སྲིད་རྩེ་ནི་ཞི་རགས་ཀྱིས་སྤང་བར་མི་ནུས་ཀྱི་འོན་ཀྱང་འཇིག་རྟེན་ལས་འདས་པ་ཁོ་ནས་སྤོང་ཏེ་མཛོད་ལས། འཇིག་རྟེན་འདས་ཀྱིས་སྲིད་རྩེ་ལས། ། ཆགས་བྲལ་གཞན་ལས་རྣམ་པ་གཉིས། ། ཞེས་འབྱུང་བ་ཡིན་ནོ། ། ཐོབ་པའི་འབྲས་བུ་ནི་ཚད་མེད་དང་སྤྱན་དང་མངོན་ཤེས་ལ་སོགས་པ་འཆད་པར་འགྱུར་བའི་ཡོན་ཏན་ཐམས་ཅད་སྒྲུབ་པར་བྱེད་དོ། ། གཞུང་གི་དོན་ལ་མདོར་བསྟན་པ་ནི་འཇིག་རྟེན་པའི་ལམ་གང་ཞེ་ན་ཞེས་བྱ་བ་ནས་རིག་པར་བྱའོའི་བར་ཏེ་གསལ་ལོ། ། རྒྱས་པ་ལ་བཞི་ཀུན་ནས་ཉོན་མོངས་པའི་བསམ་གཏན་དང་། རྣམ་བྱང་གི་བསམ་གཏན་དང་།
དེ་དག་རྣམ་པར་གཞག་པ་དང་།

རྣམ་པར་དག་པའི་བསམ་གཏན་གཟུགས་མེད་བཤད་པའོ། ། དང་པོ་ལ་སྲེད་པ་ལ་སོགས་པ་བཞི་རྩ་བར་འཇོག་པ་ནི་ཁམས་གོང་མ་གཉིས་ཀྱི་ཉོན་མོངས་ཐམས་ཅད་འདི་ལས་འབྱུང་བའི་ཕྱིར་རོ། ། དེ་ལ་སྲེད་པ་ཤས་ཆེ་བའི་བསམ་གཏན་ནི་ཤིན་ཏུ་སྦྱངས་པའི་བདེ་བའི་རོ་ལ་སྲེད་པས་སེམས་ཀུན་ནས་ཉོན་མོངས་པར་བྱེད་དོ། ། ལྟ་བས་ནི་དྲུག་ཅུ་རྩ་གཉིས་ལ་སོགས་པས་སྔ་མ་བཞིན་ནོ། ། ང་རྒྱལ་གྱིས་སེམས་ཁེངས་ནས་སོ། ། མ་རིག་པས་ཏིང་ངེ་འཛིན་འདི་ཐར་པ་ཡིན་ནམ་མ་ཡིན་སྙམ་དུ་ཐེ་ཚོམ་བསྐྱེད་ནས་སོ། ། གཉིས་པ་ནི་དྲི་མ་བཞི་པོ་དེ་མངོན་གྱུར་གྱིས་དག་པས་གཉིས་པོ་དེ་དགེ་བར་གྱུར་པའོ། ། གསུམ་པ་ལ་ཡན་ལག་དང་། སྙོམས་འཇུག་དང་། ཚད་དང་། མིང་དུ་གདགས་པས་རྣམ་པར་གཞག་པ་བཞིའི་དང་པོ་ལའང་གསུམ་གྱི་དང་པོ་ཡན་ལག་སོ་སོ་སོ་སོའི་དོན་ལ་བསམ་གཏན་དང་པོ་ལ་རྟོག་དཔྱོད་གཉིས་ནི་གཉེན་པོའི་ཡན་ལག་སྟེ་དེ་གཉིས་ཀྱིས་བརྟག་དཔྱད་བྱས་ནས་འདོད་པ་དང་འཚེ་བ་དང་གནོད་སེམས་ཀྱི་རྣམ་རྟོག་ལ་སོགས་པ་སྤོང་བའི་ཕྱིར་རོ། །
དགའ་བདེ་ནི་ཕན་ཡོན་གྱི་ཡན་ལག་ཏེ་དབེན་པ་ལས་སྐྱེས་པའི་དགའ་བདེས་ལུས་སེམས་ལ་ཕན་འདོགས་པའི་ཕྱིར་རོ། ། རྩེ་གཅིག་པ་ནི་གནས་ཀྱི་ཡན་ལག་སྟེ་དེ་ལ་དེ་དག་མེད་པའི་ཕྱིར་རོ། ། འདི་ལྟར་རྩེ་གཅིག་པ་མེད་ན་བཞི་པོ་དེ་མི་འབྱུང་སྟེ་རྟོག་དཔྱོད་ཡོད་ཀྱང་གཉེན་པོར་མི་འགྱུར་རོ། ། གཉིས་པ་ནག་ལ་ནང་རབ་ཏུ་དང་བ་ནི་གཉེན་པོས་ཏེ་དེས་རྟོག་དཔྱོད་འགག་པའི་ཕྱིར་རོ། ། གཞན་གསུམ་ནི་སྔ་མ་བཞིན་ནོ། ། གསུམ་པ་ལ་བཏང་སྙོམས་དང་དྲན་པ་དང་ཤེས་བཞིན་ནི་གཉེན་པོ་སྟེ་དགའ་བ་སྤོང་བའི་ཕྱིར་རོ། ། གཞན་གཉིས་སྔ་མ་བཞིན་ནོ། ། བཞི་པའི་བཏང་སྙོམས་དང་དྲན་པ་ཡོངས་སུ་དག་པ་ནི་བདེ་བའི་གཉེན་པོའོ། ། ཚོར་བ་བཏང་སྙོམས་ནི་སྐྱོན་མི་འབྱུང་བས་ཕན་ཡོན་ནོ། ། རྩེ་གཅིག་པ་ནི་སྔ་མ་བཞིན་ནོ། །
ཡན་ལག་བཅོ་བརྒྱད་པོ་དེ་དག་ལས་རྫས་སུ་གྲུབ་པ་ནི་བཅུ་གཅིག་སྟེ་དང་པོ་ལ་ལྔ་དང་། གཉིས་པ་ལ་རབ་ཏུ་དང་བ། གསུམ་པ་ལ་བཏང་སྙོམས་དང་དྲན་ཤེས་བཞིན་དང་བདེ་བ་དང་། བཞི་པ་ལ་ཚོར་བ་བཏང་སྙོམས་ཏེ་བཏང་སྙོམས་གཞན་གཉིས་ནི་ལྷུན་གྱིས་གྲུབ་པའོ། ། དོན་དེ་དག་མཛོད་ལས། དང་པོ་ལ་ལྔ་རྟོག་དཔྱོད་དང་། ། དགའ་དང་བདེ་དང་ཏིང་འཛིན་རྣམས། ། གཉིས་པ་ལ་ནི་ཡན་ལག་བཞི། ། རབ་དང་དང་ནི་དགའ་ལ་སོགས། ། གསུམ་པ་ལ་ལྔ་བཏང་སྙོམས་དང་། །
དྲན་དང་ཤེས་བཞིན་བདེ་དང་གནས། ། མཐའ་ན་བཞི་དྲན་བཏང་སྙོམས་དང་། ། བདེ་མིན་སྡུག་མིན་ཏིང་འཛིན་རྣམས། ། རྫས་སུ་བཅུ་གཅིག་དང་པོ་ན། ། ཤིན་ཏུ་སྦྱངས་པ་བདེ་བ་ཡིན། ། རབ་ཏུ་དང་བ་དད་པ་ཡིན། ། ལུང་རྣམ་གཉིས་ཕྱིར་དགའ་ཡིད་བདེ། ། ཉོན་མོངས་ཅན་ལ་དགའ་བདེ་དང་། ། རབ་དང་ཤེས་བཞིན་དྲན་པ་དང་། ། བཏང་སྙོམས་དྲན་པ་དག་པ་མེད། །
ཁ་ཅིག་ཤིན་ཏུ་སྦྱངས་བཏང་སྙོམས། ། སྐྱོན་བརྒྱད་ལས་ནི་གྲོལ་བའི་ཕྱིར། ། བཞི་པ་གཡོ་བ་མེད་པ་ཡིན། ། རྟོག་དང་དཔྱོད་དང་དབུགས་དག་དང་། ། བདེ་བ་ལ་སོགས་བཞི་ཡིན་ནོ། ། ཞེས་འབྱུང་ངོ་། ། གཉིས་པ་ཡན་ལག་གི་གྲངས་ངེས་ནི་དེ་དག་ན་སེམས་བྱུང་གཞན་ཡང་ཡོད་བཞིན་དུ་ཅིའི་ཕྱིར་དེ་དག་ཁོ་ན་ཡན་ལག་ཏུ་གཞག་ཅེ་ན། དེ་ཙམ་གྱིས་གཉེན་པོ་དང་ཕན་ཡོན་དང་གནས་ཀྱི་ཡན་ལག་གསུམ་ཡོངས་སུ་རྫོགས་པའི་ཕྱིར་རོ། ། ཞེས་སྟོན་པ་ནི་གཉེན་པོའི་ཡན་ལག་དང་ཞེས་བྱ་བ་སྟེ་བཤད་ཟིན་ཏོ། ། གསུམ་པ་གཟུགས་མེད་ན་ཡན་ལག་མེད་པའི་རྒྱུ་མཚན་ནི་གཟུགས་མེད་པ་ཞེས་བྱ་བ་སྟེ་ནམ་མཁའ་མཐའ་ཡས་སོ། །
རྣམ་ཤེས་མཐའ་ཡས་སོ། ། ཅིའང་མེད་དོ། ། འདུ་ཤེས་གསལ་བ་ནི་མེད་མི་གསལ་བ་མེད་པ་མིན་པས་འདུ་ཤེས་ནི་ནད་དང་འབྲས་དང་ཟུག་རྔུའོ། ། འདུ་ཤེས་མེད་པ་ནི་རྨོངས་པའོ། ། ཡོད་མིན་མེད་མིན་ནི་ཞི་བ་དང་གྱ་ནོམ་པའོ། ། ཞེས་ལྟ་བས་དེ་སྐད་དུ་བརྗོད་དོ། ། འཕགས་པ་རྣམ་པར་གྲོལ་བའི་སྡེས་ནི་བཏང་སྙོམས་དང་རྩེ་གཅིག་པའི་ཡན་ལག་གཉིས་དང་ལྡན་ཞིང་སྣལ་མ་ཕྲ་སྦོམ་ལས་བྱས་པའི་རས་ལྟར་སེམས་ཞི་མ་ཞིའི་ཁྱད་གོང་ནས་གོང་དུ་ཡོད་དོ་ཞེས་བཤད་དོ། ། སེམས་ཙམ་དང་ཕྱག་རྒྱ་ཆེན་པོ་དང་དབུ་མ་ལ་སོགས་པའི་སྒོམ་གོལ་བ་ལས་འདི་དག་ཏུ་སྐྱེ་བ་སྲིད་དེ། དེས་ན་ཐབས་མཁས་དང་མ་བྲལ་བར་བསྒོམ་མོ། ། གཉིས་པ་སྙོམས་འཇུག་ལ་མཚན་ཉིད་རབ་ཏུ་རིག་པ་ནི་འོག་མ་འོག་མ་ལ་ཚེ་ཐུང་ཞིང་སྡུག་བསྔལ་ཆེ་བའི་སྐྱོན་ཅན་དང་གོང་མ་གོང་མ་ལ་དེ་ལས་བཟློག་པའི་ཡོན་ཏན་ཅན་དུ་ལྟ་བའི་ཞི་རགས་སུ་ཡིད་ལ་བྱེད་པ་ཐོས་བསམ་དང་འདྲེས་པ་ཡིན་ནོ། །
མོས་པ་ལས་བྱུང་བ་ནི་ཐོས་བསམ་ལས་འདས་ཏེ་ཞི་རགས་ཀྱི་མཚན་མ་ལ་མོས་པས་གནས་སྟེའོ། ། རབ་ཏུ་དབེན་པ་ནི་དེ་གོམས་པས་འདོད་པའི་ཉོན་མོངས་པ་ཆེན་པོ་སྤོང་བའོ། ། དགའ་བ་སྡུད་པ་ནི་ཆེན་པོས་དབེན་པ་ལ་དགའ་བས་རྒྱས་ཤིང་སྤོང་བ་ལ་བརྩོན་པས་འབྲིང་སྤངས་པའོ། ། དཔྱོད་པ་ནི་འདོད་པའི་ཉོན་མོངས་པ་མངོན་དུ་རྒྱུ་དང་བྲལ་བས་དེ་ཟད་མ་ཟད་བརྟག་པའི་ཕྱིར་དེ་སྐྱེ་བའི་མཚན་མ་ཡིད་ལ་བྱེད་པའོ། ། སྦྱོར་བའི་མཐའ་ནི་དེ་ལྟར་དཔྱོད་ཅིང་བསྒོམས་པས་བསམ་གཏན་དངོས་གཞིའི་དངོས་རྒྱུར་གྱུར་པའོ། ། དེ་ལྟར་དྲུག་ནི་འདོད་ཁམས་ལས་འདས་ཤིང་བསམ་གཏན་གྱི་དངོས་གཞི་ལ་མ་རེག་པ་སྦྱོར་བའི་སེམས་ཏེ་ཆོས་མངོན་པ་ནི་ཡན་ལག་མེད་པར་འཆད་ལ། སྒོམ་པའི་རིམ་པ་ལས་ཚོར་བ་བཏང་སྙོམས་དང་རྟོག་དཔྱོད་དང་རྩེ་གཅིག་པའི་ཡན་ལག་བཞི་དང་ལྡན་པར་བཤད་དོ། ། སྦྱོར་བ་མཐའི་འབྲས་བུ་ནི་དངོས་གཞི་ཉིད་ཐོབ་པའོ། ། དེ་ལ་དང་པོ་གཉིས་སྦྱོར་ལམ། གསུམ་པ་བར་ཆད་མེད་པའི་ལམ།
དཔྱོད་པ་ཁྱད་པར་ཅན་གྱི་ལམ། སྦྱོར་བའི་མཐའི་འབྲས་བུ་རྣམ་གྲོལ་གྱི་ལམ་མོ། ། དེ་དག་ལ་ཡང་སྤང་བྱ་གསུམ་གྱི་གཉེན་པོ་བྱེད་པའི་ཆ་ནས་ལམ་གསུམ་དུ་གཞག་གོ ། གསུམ་པ་ཚད་ལ་དང་པོ་རྒྱུ་སྙོམས་འཇུག་གི་བསམ་གཏན་ལ་ཆུང་འབྲིང་ཆེ་གསུམ་ནི་གུས་པར་སྒོམ་པ་དང་རྒྱུན་དུ་སྒོམ་པའི་བརྩོན་འགྲུས་གཉིས་ཀ་དང་མི་ལྡན་པ་དང་། གཅིག་དང་ལྡན་པ་དང་། གཉིས་དང་ལྡན་པའོ། ། འབྲས་བུ་སྐྱེ་བའི་བསམ་གཏན་ནི་བསམ་གཏན་དང་པོ་ལ་ཞེས་བྱ་བས་སྟོན་ཏེ་བསམ་གཏན་བཞི་པ་ཟག་མེད་བདེན་པའི་རྣམ་པ་ཅན་གཉིས་ཀྱི་དབུས་སུ་ཟག་བཅས་ཞི་རགས་ཀྱི་རྣམ་པ་ཅན་གཅིག་འཇུག་པ་ཆུང་ངུ་གསུམ་སྤེལ་ནས་བཅོ་ལྔ་སྤེལ་གྱི་བར་དུ་བསྒོམས་པས་གནས་གཙང་མར་སྐྱེས་ཏེ་སྤེལ་ལུགས་རྒྱས་པར་ནི་མཛོད་ཀྱི་འགྲེལ་པ་ལ་སོགས་པར་བལྟའོ། ། གཟུགས་མེད་ལ་སྐྱེ་བ་མཐོ་དམན་ནི་ཚེ་རིང་ཐུང་དང་ཏིང་ངེ་འཛིན་མཐུ་ཆེ་ཆུང་ལ་སོགས་པའོ། ། ངན་པ་དང་བཟང་པོ་ནི་ཉོན་མོངས་པ་ཆེ་ཆུང་ལ་སོགས་པའོ། ། བཞི་པ་མིང་དུ་གདགས་པས་རྣམ་པར་གཞག་པ་ནི་བསམ་གཏན་དང་པོ་ཉིད་ཤེལ་ཚོན་དང་མེ་ལོང་གཟུགས་ཀྱིས་འགྱུར་བ་བཞིན་སྒོམ་པའི་རྐྱེན་ཅུང་ཟད་ཀྱིས་ཏིང་ངེ་འཛིན་དུ་མར་འགྱུར་ཏེ་གཉིས་པ་ལ་སོགས་པའང་དེ་བཞིན་ནོ། །
མིང་ཡང་ཞེས་བྱ་བས་གྲངས་དང་དོན་མི་ཤེས་པ་སྡུད་དེ་ཡུམ་ལ་སོགས་པ་ལས་ཏིང་ངེ་འཛིན་དུ་མ་བཤད་པ་བཞིན་ནོ། ། དེ་ནི་བསམ་གཏན་གྱི་ཕ་རོལ་དུ་ཕྱིན་པ་ཡོད་མེད་ལས་ཏེ་སྤེལ་མར་བསྟོད་པ་ལས། ། བསེ་རུ་ལྟ་བུ་རྣམས་ལ་ནི། ། ཕ་རོལ་ཕྱིན་དྲུག་མིང་ཡང་མེད། ། བཅོམ་ལྡན་ཉག་གཅིག་ཕ་རོལ་ཕྱིན། ། དྲུག་གི་ཕྱི་ལ་བཞུགས་པ་ཡིན། ། ཞེས་འབྱུང་བ་བཞིན་ནོ། ། བཞི་པ་རྣམ་པར་དག་པའི་བསམ་གཏན་གཟུགས་མེད་ལ་རབ་ཀྱི་མཐའི་ཆ་ལས་བྱུང་བ་ནི་རང་བཞིན་བརྗོད་པ་སྟེ་ཁྱད་པར་གྱི་ཆ་མཐུན་ནམ་ངེས་འབྱེད་ཆ་མཐུན་སྤྱན་དང་མངོན་ཤེས་ལ་སོགས་པའི་ཡོན་ཏན་ཁྱད་པར་ཅན་སྒྲུབ་པ་རྣམས་ཡིན་ལ་རྣམ་བྱང་གི་བསམ་གཏན་ནི་ཉོན་མོངས་པ་བཞི་དང་བྲལ་བའི་བསམ་གཏན་ཙམ་ཡིན་ཏེ་ཁྱད་པར་ནི་དེ་ཡིན་ནོ། ། གཉིས་པ་འཇིག་རྟེན་པ་འཇིག་རྟེན་ལས་འདས་པའི་ལམ་ལ་དང་པོ་དོན་དངོས་ནི་བདེན་བཞི་བདག་མེད་པར་ཤེས་པ་ལ་བཟོད་པ་བརྒྱད་མི་སྨོས་པ་ནི་དེ་སྔར་མ་རྟོགས་པའི་དོན་ལ་འཇུག་པའི་མཐོང་ལམ་ཁོ་ནར་ངེས་ལ། ཤེས་པ་བརྒྱད་ནི་རྟོགས་ཟིན་གྱི་དོན་ལ་འཇུག་པས་སྒོམ་ལམ་དུའང་མི་འགལ་བའི་ཕྱིར་རོ། །
ཕྱོགས་རྣམས་ཞེས་བྱ་བ་ནི་མཐོང་ལས་གྱི་བརྒྱད་པོ་ནི་མ་ཡིན་གྱི་དེ་དང་ཕྱོགས་འདྲ་བ་རྣམས་སོ། ། དེ་དག་དང་མཚུངས་པར་ལྡན་པའི་ཏིང་ངེ་འཛིན་ནི་ཉེར་བསྡོགས་མི་ལྕོགས་པ་མེད་པ་ལའང་བཤད་དོ། ། གཉིས་པ་སྲིད་རྩེ་ལམ་གྱི་རྟེན་དུ་མི་རུང་བར་བསྟན་པ་ནི་དེ་སྒོམ་ལམ་ལ་མི་སྨོས་པའི་རྒྱུ་མཚན་གང་ཡིན་ཞེ་ན། དེ་འདུ་ཤེས་ཀྱི་རྒྱུ་བ་མི་གསལ་བས་འཇིག་རྟེན་པ་ཁོ་ནར་ངེས་ཀྱི་དེ་ལས་འདས་པ་ཟག་མེད་ཀྱི་ཡེ་ཤེས་ཤིན་ཏུ་གསལ་བའི་གཞིར་མི་རུང་ངོ་། ། མི་གསལ་བ་དེའི་ཕྱིར་གསལ་བའི་མཚན་མ་མེད་པ་ཞེས་བྱའོ། ། དེ་ལ་ལམ་མི་རྟེན་པ་ལ་ལུང་དགོད་པ་ན་འདུ་ཤེས་ཀྱི་རྒྱུ་བ་གསལ་བས་ཏིང་ངེ་འཛིན་ལ་སྙོམས་པར་འཇུག་པ་དེ་ཙམ་དུ་གཞི་ཀུན་བདག་མེད་པར་ཤེས་པ་རྟོགས་ཤིང་ཁོང་དུ་ཆུད་དོ་ཞེས་ཚིག་རྣམ་པར་སྦྱར་རོ། ། གསུམ་པ་འགོག་པའི་རྟེན་དུ་བསྟན་པ་ནི་འཇིག་རྟེན་ལས་འདས་པའི་རྟེན་དུ་མི་རུང་ན་འགོག་པའི་རྟེན་དུའང་མི་རུང་བར་འགྱུར་རོ་ཞེ་ན། ཀུན་གཞི་མི་འདོད་པའི་ལུགས་ལ་འདོད་པར་སྟོན་པ་ན་དེ་འཇིག་རྟེན་ལས་འདས་པ་ཡིན་པ་ནི་འཕགས་པའི་ལམ་གྱི་རྗེས་ལས་འཐོབ་ཅིང་འཕགས་པ་མིན་པས་འཇུག་མི་ནུས་པའི་ཕྱིར་རོ། ། གཟུགས་ཀྱི་ཁམས་སུ་མངོན་དུ་བྱེད་པ་ནི་ཕྱིར་མི་འོང་སྟེ། དེས་སྲིད་རྩེའི་སེམས་ཐོབ་ན་དེར་སྐྱེ་བར་འགལ་ལ།
མ་ཐོབ་ནས་འགོག་པ་ལ་འཇུག་མི་ནུས་སོ་ཞེ་ན་དཔྱོད་པ་ལ་ཞུགས་པ་ཁྱོད་ཉོན་ཅིག་འདི་ནི་ཕྱིར་མི་འོང་འདོད་པའི་མིག་རྟེན་ལ་སྲིད་རྩེའི་སེམས་ལ་བརྟེན་ནས་འགོག་པ་མངོན་དུ་བྱས་པ་གཟུགས་མེད་ལས་ཉམས་ཏེ་གཟུགས་ཁམས་སུ་སྐྱེས་ནས་ཡང་གཟུགས་མེད་ལ་འཇུག་པས་ཡིན་ནོ། ། ཡང་ན་འདིར་འགྲེལ་པ་ལས། མུ་བཞི་གསུངས་ཏེ་གཟུགས་ལ་འདོད་ཆགས་དང་བྲལ་གཟུགས་མེད་ལ་སྙོམས་པར་མི་འཇུག་པ་ནི་ཤེས་རབ་ཀྱི་ཆ་ལས་རྣམ་གྲོལ་ལོ། ། གཟུགས་ལ་མ་བྲལ་བར་གཟུགས་མེད་ལ་འཇུག་པ་ནི་བསམ་གཏན་བཞི་པ་ཐོབ་པའི་འཕགས་པ་གཟུགས་མེད་དུ་སྐྱེ་བར་མི་འདོད་ཀྱང་སྙོམས་འཇུག་སྦྱང་བའི་དོན་དུ་སྤོང་བའི་ལམ་ཞི་རགས་སུ་མི་སྒོམ་པར་ཁྱད་པར་ཅན་གྱི་ལམ་ནམ་མཁའ་དང་རྣམ་ཤེས་ཙམ་ལ་སོགས་པར་བསྒོམས་པས་སྲིད་རྩེའི་སེམས་ཐོབ་པའོ། ། གཉིས་ཀ་ཡིན་པ་ནི་སྲིད་རྩེར་སྐྱེས་པའི་གང་ཟག་གོ ། གཉིས་ཀ་མ་ཡིན་པ་ནི་གོང་མ་གཉིས་ཀྱི་སེམས་མ་ཐོབ་པའི་བྱིས་པ་རྣམས་སོ། ། དེ་ལ་མུ་གཉིས་པ་དེ་འཇུག་པས་སྐྱོན་མེད་དོ། ། དེས་ན་འགོག་པ་ལ་འཇུག་པ་ལ་ཅི་ཡང་མན་ཆད་ལས་ངེས་པར་འདོད་ཆགས་དང་བྲལ་དགོས་པའི་ངེས་པ་མེད་དོ། ། ཞི་བའི་རྣམ་པར་ཐར་པ་ནི་རྒྱུ་སྙོམས་འཇུག་གི་གཟུགས་མེད་དོ། ། རྣམ་པར་སྨིན་པ་ནི་འབྲས་བུ་སྐྱེ་བའི་གཟུགས་མེད་དེ་འདི་ནི་སེམས་ཤིན་ཏུ་ཞི་བའི་དོན་དུ་འཇུག་པ་ཡིན་ན་ཞི་བ་ལ་གནས་པ་རྣམས་ཀྱང་ཞི་བའི་དོན་དུ་ཇི་ལྟར་འབད་སྙམ་དུ་དགོངས་པ་ཡིན་ནོ། །
ལམ་ཆུང་ངུ་ལ་སོགས་པ་ཆུང་འབྲིང་ཆེ་གསུམ་ལ་གསུམ་གསུམ་དགུར་འབྱེད་པ་ནི་སྒོམ་སྤང་རིམ་གྱིས་སྤོང་བར་བསྟན་པའི་ཕྱིར་རོ། ། སྤང་བྱ་དང་གཉེན་པོ་དོད་མི་མཉམ་པ་མི་རིགས་སོ་ཞེ་ན། སྤང་བྱ་ཆེན་པོ་ནི་ངོ་ཚ་ཁྲེལ་ཡོད་དང་བྲལ་ཞིང་འཛེམ་པ་མེད་པའི་རྒྱུད་ལ་འབྱུང་བས་རྟོགས་སླ་ཞིང་སྤང་སླ་བའི་ཕྱིར་ཏེ་དྲི་མ་ཆེ་ལོང་འབད་པ་ཆུང་ངུས་སེལ་བ་བཞིན་ནོ། ། སྤང་བྱ་ཆུང་ངུ་ནི་དེ་ལས་བཟློག་པས་དེ་ལྟར་རིགས་ཏེ་མུན་པ་ཆུང་ངུ་སྣང་བ་ཆེན་པོས་སེལ་བ་བཞིན་ནོ། ། སྦྱོར་བའི་ལམ་གྱིས་ཉོན་མོངས་པ་སྤོང་བ་ནི་ཆ་ཤས་རེ་རེ་ཙམ་སྤོང་བའོ། ། བར་ཆད་མེད་པའི་ལམ་ནི་དེའི་འོག་ཏུ་གཞན་གྱིས་བར་ཆད་མེད་པར་ཉོན་མོངས་པ་ཆེན་པོའི་ཆེན་པོ་ལྟ་བུ་དེའི་རྣམ་པ་མ་ལུས་པ་སྤོང་བའོ། ། ཉོན་མོངས་པ་སྤངས་ནས་གང་གིས་རྣམ་གྲོལ་ཞེས་སྦྱར་རོ། ། དགུ་པ་ཁྱད་པར་གྱི་ལམ་ལ་སྤངས་པའི་སྒོ་ནས་བཞག་པ་ནི་ཉོན་མོངས་པའི་རྣམ་པ་དེ་ལས་གཞན་པ་སྤོང་བ་ལ་ཞེས་སྦྱར་ཏེ་འབྲིང་གི་གསུམ་སྤོང་བའི་ལམ་གསུམ་ནི་ཆེན་པོའི་གསུམ་སྤོང་བའི་ཁྱད་པར་གྱི་ལམ་ཡིན་པ་བཞིན་དུ་དེ་བཞིན་དུ་རྣམ་པ་གཞན་ལའང་སྦྱར་རོ། ། རྟོགས་པའི་སྒོ་ནས་གཞག་པ་ལ་ཡང་ནི་རྣམ་པ་གཞན་གྱི་སྒོ་ནས་འཆད་པའོ། ། ཉོན་མོངས་པ་སྤོང་བར་སྦྱོར་བ་བསལ་བ་ནི་སྤང་བྱ་སྤོང་བའི་སྒོམ་པ་རེ་ཤིག་བཞག་པའོ། །
མདོ་ལ་སོགས་པའི་ཆོས་ལ་སེམས་པའམ། སྔར་ཞུགས་པའི་ཆོས་ལ་རྟོག་དཔྱོད་ཀྱིས་གནས་པའམ། སྙོམས་འཇུག་དགུ་ལ་སོགས་པ་ལ་ཞུགས་པའོ། ། ཡོན་ཏན་གྱི་སྒོ་ནས་བཞག་པ་ལ་ཡོན་ཏན་ཁྱད་པར་ཅན་མངོན་ཤེས་ལ་སོགས་པ་མ་གྲུབ་པ་སྒྲུབ་པའམ་གྲུབ་ཟིན་མངོན་དུ་བྱས་ནས་གནས་པ་ཞེས་སྦྱར་རོ། ། གསུམ་པ་ལམ་སྒོམ་པ་བཤད་པ་ལ་ལམ་སྒོམ་པ་བཞི་བསྟན་པ་དང་། ལམ་སྒོམ་པ་བཅུ་གཅིག་བསྟན་པ་དང་། ས་གོང་མའི་ལམ་སྒོམ་པ་ན་འོག་མ་ལ་དབང་ཐོབ་པའི་སྒོམ་པ་ཡོད་པར་བསྟན་པ་གསུམ་གྱི་དང་པོ་ཡང་དག་སྤོང་བ་བཞི་དང་སྦྱར་བ་ལ་བསྐྱེད་པ་ནི་ཐོབ་པའོ། ། གནས་པ་ལ་སོགས་པ་ནི་སྔ་མའི་དོན་ཕྱི་མ་ལ་སོགས་པ་ཅི་རིགས་པར་སྦྱར་རོ། ། དེ་ལས་གཞན་པའི་ཚུལ་གྱིས་བཤད་པ་ལ་མ་འོངས་པ་ན་ཐོབ་པར་བྱ་བའི་ཕྱིར་ཞེས་བྱ་བ་དང་། བག་ཆགས་དེ་ཉིད་ཅེས་སྦྱར་རོ། །
མི་སྐྱེ་བའི་ཆོས་ཅན་དུ་བྱེད་པ་ནི་སླར་ཡང་ནན་ཏན་གྱིས་སྒོམ་པའོ། ། གཉེན་པོ་བཞི་བསྟེན་པ་ལ་ཉེས་དམིགས་ནི་ནད་དང་འབྲས་ལ་སོགས་པའོ། ། རྣམ་གྲོལ་གྱི་ལམ་ལ་གནས་གྱུར་རྟེན་པས་ན་རྟེན་གཉེན་པོའོ། ། དེའི་གོང་མ་ནི་རྣམ་གྲོལ་དེ་སྤང་བྱ་ལས་རྒྱང་རིང་དུ་སོང་བའོ། ། གཉིས་པ་བཅུ་གཅིག་བསྟན་པ་ལ་མདོར་བསྟན་པའི་དངོས་པོ་ནི་ལུས་ལ་སོགས་པའོ། ། རྩོལ་བ་ནི་བརྩོན་འགྲུས་སོ། ། མངོན་པར་རྟོགས་པ་ནི་བདེན་པ་མཐོང་བ་སྟེ་དེ་ལ་སྦྱོར་བའོ། ། སྒོམ་སྤང་གིས་རྣམ་པར་དག་པར་ཞེས་སྦྱར་རོ། ། རྒྱས་པར་བཤད་པ་ལ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ལམ་ནས་དབང་པོ་གསུམ་བཤད་པའི་བར་ལྔ་ལས། དང་པོ་ལའང་སྤྱིར་བསྟན་ནས།
སོ་སོར་བཤད་པ་ལ་དང་པོ་ནི་དྲན་པ་ཉེར་བཞག་གི་དམིགས་པ་དངོས་ལ་ཆོས་ནི་ཀུན་ནས་ཉོན་མོངས་པ་དང་རྣམ་བྱང་གི་ཆོས་སོ། ། བཞིར་འཇོག་པའི་རྒྱུ་མཚན་ནི་བྱིས་པ་ཕྱིན་ཅི་ལོག་གི་བློ་ཅན་རྣམས་ལུས་ལ་བདག་གི་གནས་ཀྱི་དངོས་པོར་འཛིན་ཅིང་། ཚོར་བ་ལ་བདག་གི་ལོངས་སྤྱོད་ཀྱི་གཞི་དང་། ། སེམས་ལ་བདག་གི་དངོས་པོ་དང་། ། ཆོས་ལ་བདག་རྣམ་པར་བྱང་བར་བྱེད་པའི་དངོས་པོར་འཛིན་པ་བཞི་དགག་པའི་དོན་དུའོ། ། ཤེས་རབ་ནི་དེ་དག་ཇི་ལྟ་བར་རྟོགས་པའོ། ། དྲན་པ་ནི་རྟོགས་པ་དེ་མ་བརྗེད་པའོ། ། སེམས་དང་སེམས་བྱུང་ནི་དགེ་བ་རྣམས་སོ། ། སྒོམ་པ་ལ་དང་པོ་དམིགས་པ་གང་ལ་རྣམ་པ་གང་གིས་སྒོམ་པའི་ནང་གི་སྐྱེ་མཆེད་དང་འབྲེལ་བའི་ཕྱིའི་སྐྱེ་མཆེད་དང་དབང་པོའི་གནས་རྣམས་ཞེས་བྱ་བ་ནི་མིག་ལ་སོགས་པ་ལ་ཡོད་པའི་གཟུགས་སྒྲ་ལ་སོགས་པ་སྟེ་དེ་དང་གཞན་རྒྱུད་ཀྱི་མིག་ལ་སོགས་པ་ནི་སེམས་ཅན་གྱི་རྒྱུད་དང་ཕྱིའི་སྐྱེད་མཆེད་ཀྱིས་བསྡུས་པས་ནང་དང་ཕྱིའི་ལུས་ཞེས་བྱའོ། ། གཟུགས་བརྙན་གྱི་ལུས་ནི་རྟོག་པ་ལ་ཀེང་རུས་དང་རྣག་ཁྲག་ལ་སོགས་པར་སྣང་བའོ། །
རང་བཞིན་གྱི་གཟུགས་ནི་ལུས་ཉིད་དེ་དེ་གཉིས་མཉམ་པར་ལྟ་བ་ནི་ལུས་འདི་ཡང་ཀེང་རུས་དང་རྣག་ཁྲག་ལ་སོགས་པ་འདི་ལྟ་བུའི་ཆོས་ཅན་འདི་འདྲ་བའི་རང་བཞིན་ལས་མ་འདས་པ་ལ་སོགས་པའོ། ། ཚོར་བ་ལ་སོགས་པ་ལ་ཅི་རིགས་པར་རིག་པར་བྱའོ་ཞེས་བྱ་བ་ནི་ཚོར་བ་ཐམས་ཅད་སྡུག་བསྔལ་དང་། སེམས་མི་རྟག་པ་དང་། ཆོས་བདག་མེད་པ་རྣམས་གཟུགས་བརྙན་དང་དངོས་པོ་མཚུངས་པར་སྒོམ་པ་སྔ་མ་བཞིན་ནོ། ། གཉིས་པ་ཡན་ལག་གང་གིས་སྒོམ་པ་ནི་ཡང་ཞེས་བྱ་སྟེ། ཡིད་ལ་མི་བྱེད་པ་ནི་སྒོམ་པའོ། ། འདུན་པ་ནི་སྒོམ་འདོད་པའོ། ། རྩོལ་བ་ནི་བྱིང་རྒོད་ཞི་བར་བྱ་བའི་ཕྱིར་རྩོལ་བའོ། ། སྤྲོ་བ་ནི་བདག་གིས་ཀྱང་ཅིའི་ཕྱིར་འདི་མི་འགྲུབ་སྙམ་དུ་མ་ཞུམ་པ་སྒོམ་པའོ། ། གནོད་པ་ནི་སྡུག་བསྔལ་ཏེ་མ་ཐན་པ་ནི་མི་སྐྲག་པའོ། །
ཆོག་པར་འཛིན་པ་ནི་དགེ་བ་ཅུང་ཟད་ཙམ་གྱིས་སོ། ། ཕྱིར་ནུར་བ་མེད་པ་ནི་ཕྱི་བཤོལ་ལམ་ཆོག་འཛིན་མེད་པའོ། ། དྲན་པ་ནི་དམིགས་རྣམ་མོ། ། ལྟུང་བ་ནི་སྔར་བྱུང་བ་སྟེ་དེ་ནི་ཐོག་མ་ནས་ཤེས་བཞིན་གྱིས་ཟིན་པར་བྱས་ནས་སྤོང་ངོ་། ། བརྩོན་པ་ནི་བག་མེད་པས་འདོར་ཏེ་བག་ཡོད་ཀྱིས་དགེ་བ་མཐར་འབྱིན་པར་བྱེད་དོ། ། ཕྱིན་ཅི་ལོག་ནི་གཙང་བ་དང་། བདེ་བ་དང་། རྟག་པ་དང་། བདག་ཏུ་ཕྱིན་ཅི་ལོག་པ་སྟེ་མི་གཙང་བ་ནས་ཀུན་ནས་ཉོན་མོངས་པ་དང་རྣམ་བྱང་གི་ཆོས་ཙམ་དུ་ཟད་ཀྱི་བྱེད་པ་པོ་མེད་པར་རྟོགས་པའི་ཕྱིར་རོ། ། བདེན་པ་ལ་འཇུག་པ་ནི་ལུས་ལ་བརྟགས་པས་དེ་འདུ་བྱེད་ཀྱི་སྡུག་བསྔལ་གྱི་གནས་ངན་ལེན་དུ་རིག་ནས་སྡུག་བསྔལ་གྱི་བདེན་པ་ལ་འཇུག་གོ །
ཚོར་བ་སྲེད་པའི་རྒྱུར་རིག་ནས་ཀུན་འབྱུང་དང་། སེམས་བདག་ཏུ་ཞེན་པའི་གཞིར་ཤེས་ནས་བདག་ཆད་ཀྱི་དོགས་ཏེ་མྱང་འདས་ལ་མི་སྐྲག་པས་འགོག་པ་དང་། ཉོན་མོངས་པ་དང་རྣམ་བྱང་གི་ཆོས་ལ་མ་རྨོངས་པས་ལམ་བདེན་ལ་འཇུག་སྟེ་དབུས་མཐའ་ལས། གནས་ངན་ལེན་རྒྱུ་སྲེད་རྒྱུའི་ཕྱིར། ། གཞི་ཡི་ཕྱིར་དང་མ་རྨོངས་ཕྱིར། ། བདེན་པ་བཞི་ལ་འཇུག་བྱ་བས། ། དྲན་པ་ཉེ་བར་བཞག་པ་སྒོམ། ། ཞེས་འབྱུང་བ་ཡིན་ནོ། ། ལུས་ལ་སོགས་པ་དང་འབྲལ་བ་ནི་དེ་དག་གི་བག་ཆགས་ཟད་པར་བྱེད་པའམ། མངོན་ཞེན་དང་འབྲལ་བའོ། །
ཡང་དག་པར་སྤོང་བ་ནི་དབུས་མཐའ་ལས། དྲན་པ་ཉེར་བཞག་བཞི་རྣམས་ཀྱིས། མི་མཐུན་ཕྱོགས་དང་གཉེན་པོ་རྣམས། ། རྣམ་པ་ཐམས་ཅད་སྤོང་ཤེས་ན། ། དེ་དག་སྤང་ཕྱིར་བརྩོན་འགྲུས་ནི། ། རྣམ་པ་བཞི་དག་རབ་ཏུ་འབྱུང་། ། ཞེས་གསུངས་སོ། ། དེ་ལ་སྐྱེས་པ་དང་མ་སྐྱེས་པ་ནི་གཉིས་ཀ་ལ་སྦྱར་རོ། ། སྒོམ་པ་མདོར་བསྟན་པ་ལ་མི་དགེ་བ་སྐྱེས་པ་སྤང་བ་དང་། མ་སྐྱེས་པ་མི་བསྐྱེད་པའི་ཕྱིར་དང་།
དགེ་བ་སྐྱེས་པ་འཕེལ་བ་དང་མ་སྐྱེས་པ་བསྐྱེད་པའི་ཕྱིར་འདུན་པ་སྐྱེད་དོ་ཞེས་བྱ་བ་ལ་སོགས་པར་སྦྱར་རོ། ། དེ་ཉིད་རྒྱས་པར་བཤད་པ་ལ་འདུན་པ་ནི་བརྩོན་འགྲུས་ཀྱི་གནས་སོ། ། དེ་གང་ལ་རྩོམ་ན་ཞི་གནས་དང་སེམས་རབ་ཏུ་འཛིན་པ་དང་། བཏང་སྙོམས་གྱི་མཚན་མ་གློད་ནས་འཇོག་པ་ལའོ། ། བྱིང་རྒོད་ཀྱང་དེས་བསལ་ནས་དེ་ནས་སེམས་འཛིན་ཅིང་འཇོག་པས་བྱིང་བ་དང་ཞེས་བྱ་བ་ལ་སོགས་པ་གསུངས་སོ། ། ཉམས་པ་ནི་སྤོང་བ་སྟེ་མི་དགེ་བའི་ཡང་དག་སྤོང་བའི་འབྲས་བུ་ཡིན་ལ། གཉེན་པོ་མ་ཐོབ་པ་ཐོབ་པ་དང་། ཐོབ་པ་འཕེལ་བ་གཉིས་ནི་དགེ་བའི་འབྲས་བུ་ཡིན་ནོ། ། ཡང་དག་སྤོང་བ་ནི་དང་པོའི་མིང་གིས་གསུམ་ལ་བཏགས་པའོ། ། རྫུ་འཕྲུལ་གྱི་རྐང་པ་ནི་རྫུ་འཕྲུལ་གྱི་རྒྱུ་སྟེ་ཏིང་ངེ་འཛིན་གྱིས་གྲུབ་པའི་བྱ་བ་ནི་རྫུ་འཕྲུལ་ལ་སོགས་པ་སྟེ་དེ་ལ་དམིགས་ཏེ་འདི་སྒོམ་པས་སོ། །
སེམས་ནི་སྔོན་སེམས་ཀྱིས་ཏིང་ངེ་འཛིན་བསྒོམས་པའམ། ད་ལྟ་སེམས་འཇོག་པའོ། ། གུས་པ་ནི་འདུན་པ་དྲག་པོའོ། ། སྔོན་ཏིང་ངེ་འཛིན་བསྒོམས་པས་ནི་མ་འབད་ཀྱང་རང་གི་ངང་གིས་འབྱུང་ངོ་། ། ཆོས་ནི་བདག་མེད་པ་ལ་སོགས་པའོ། ། ཚུལ་གཉིས་པ་ལ་འདུན་པ་སྐྱེད་པ་ནི་སྒོམ་པར་འདོད་པའོ། ། སེམས་རབ་ཏུ་འཇོག་པ་ནི་ནང་དུ་སྡུད་པའོ། ། རབ་ཏུ་འཛིན་པ་ནི་ལྷག་མཐོང་གིས་འབྱེད་པའོ། ། འདི་གཉིས་གོ་རིམ་སྔ་མ་དང་མི་མཐུན་པ་ནི་བརྗོད་འདོད་ཙམ་ཡིན་གྱི་རྒྱུ་མཚན་གཞན་མེད་དོ། ། སྒོམ་པ་ལ་དང་པོ་ཉེས་པ་ལྔ་སྤང་བའི་ཕྱིར་འདུ་བྱེད་བརྒྱད་སྒོམ་པ་ནི་དབུས་མཐའ་ལས།
ལེ་ལོ་དང་ནི་གདམས་ངག་དག ། བརྗེད་དང་བྱིང་དང་རྒོད་པ་དང་། ། འདུ་མི་བྱེད་དང་འདུ་བྱེད་དེ། ། འདི་དག་ཉེས་པ་ལྔར་འདོད་དོ། ། ཞེས་འབྱུང་ངོ་། ། དེ་ལ་ལེ་ལོ་ནི་དང་པོ་བཞིས་སྤོང་ངོ་། ། བྱིང་རྒོད་གཉིས་གཅིག་ཏུ་བྱས་པའི་བཞི་ནི་ཕྱི་མ་བཞིས་སྤོང་ཏེ་དེ་ཉིད་ལས། དམིགས་པ་བརྗེད་པར་མ་གྱུར་དང་། ། བྱིང་དང་རྒོད་པ་རྟོགས་པ་དང་། ། དེ་སྤོང་མངོན་པར་འདུ་བྱེད་དང་།
ཞི་ཚེ་རྣལ་དུ་འཇུག་པའོ། ། ཞེས་འབྱུང་ངོ་། ། དེའི་དོན་ནི་འདི་ཡིན་ཏེ་དྲན་པས་གདམས་ངག་མ་བརྗེད་པར་བྱས་ཤེས་བཞིན་གྱི་བྱིང་རྒོད་ལ་བྱ་ར་བྱེད་ཅིང་། དེས་སྤོང་བར་མི་སེམས་ན་སེམས་པས་སྤོང་ལ། སེམས་རབ་ཏུ་ཞི་བའི་ཚེ་ནི་མི་རྩོལ་བར་བཏང་སྙོམས་སུ་གཞག་གོ་ཞེས་བྱ་བ་ཡིན་ནོ། ། འདུ་བྱེད་བརྒྱད་བཞིར་འགྱུར་ཚུལ་ལ་དང་པོ་གསུམ་གྱིས་ཏིང་ངེ་འཛིན་ལ་འབད་དེ་བཞི་པས་ལུས་སེམས་ལ་ཕན་བཏགས་ནས་དྲན་ཤེས་བཞིན་གྱིས་ཉེ་བར་འདོགས་ཏེ་བརྒྱུད་ནས་ཕན་འདོགས་ཤིང་། སེམས་པ་དང་བཏང་སྙོམས་ཀྱིས་སྔར་བཤད་པའི་ཚུལ་གྱིས་དངོས་སུ་སྐྱོན་སྤོང་བའི་གཉེན་པོ་བྱེད་དོ། གཉིས་པ་ཉེས་པ་བཞི་སྤང་བའི་ཕྱིར་འདུ་བྱེད་གསུམ་སྒོམ་པ་ལ་གཉིད་རྨུགས་ཀྱིས་ནང་དུ་སྡུད་པའི་གཞི་ནི་ལྷག་མཐོང་དང་བྲལ་བ་ཡིན་ལ་དེའི་གཉེན་པོར་ཞུམ་པ་མེད་པ་དང་མཐུན་པ་སྒོམ་པ་ནི་སོ་སོར་རྟོག་པའི་ཤེས་རབ་ཀྱིས་ཤེས་བྱ་ལ་ལྟ་བའོ། ། ཕྱིར་འཕྲོ་བ་གཡེང་བའི་གཞི་ནི་མི་སྡུག་པ་དང་བྲལ་བ་ཡིན་ལ་དེའི་གཉེན་པོར་གཡེང་བ་མེད་པ་དང་མཐུན་པ་སྒོམ་པ་ནི་མི་གཙང་བའི་རྫས་ཡིད་ལ་བྱེད་པའོ། ། དེ་གཉི་ག་དང་མཐུན་པ་ནི་སྣང་བའི་འདུ་ཤེས་ཏེ་ཧ་ཅང་བསྡུས་ཤིང་གཡེངས་པ་མ་ཡིན་སེམས་ཤིན་ཏུ་གསལ་བ་ཉོན་མོངས་རྣམ་རྟོག་དང་བྲལ་བར་འཇོག་པའོ། །
ཆོས་ནི་རྫུ་འཕྲུལ་དང་མངོན་ཤེས་ལ་སོགས་པའོ། ། གནས་ཀྱི་ཆོས་མངོན་དུ་འགྱུར་བ་ནི་ཡོན་ཏན་གང་འདོད་པ་དེ་མངོན་དུ་བྱེད་ནུས་པའོ། ། དབང་པོ་ལ་མངོན་པར་ཡིད་ཆེས་པ་ནི་རྒྱུ་འབྲས་སམ་རྣམ་པ་བཅུ་དྲུག་གམ་བདག་མེད་པར་རོ། ། མངོན་པར་ནི་མངོན་སུམ་དུའོ། ། སྤྲོ་བ་ནི་བདེན་བཞི་སྒོམ་པ་ལའོ། ། ཉེ་བར་གནས་པ་ནི་རྒྱུ་འབྲས་ལ་སོགས་པ་ལ་བློ་གནས་པའོ། ། དྲན་པ་ཉེ་བར་གནས་པ་དང་ལྡན་པའི་ཏིང་ངེ་འཛིན་ཅེས་བྱ་བ་དང་། སེམས་མཉམ་པར་བཞག་པ་དང་ལྡན་པའི་ཤེས་རབ་ནི་བདག་མེད་པ་རབ་ཏུ་ཞེས་བྱ་བ་དང་། དེའི་ཚེ་དྲོད་རྩེ་འཐོབ་པ་དང་བཟོད་མཆོག་མ་འོངས་པ་ན་སྒྲུབ་པ་ཞེས་སྦྱར་རོ། ། སེམས་རྣམ་པར་བྱང་བ་ལ་དབང་བྱེད་པས་ན་དབང་པོའོ། །
སྟོབས་ཀྱི་གཞན་རྣམ་དག་པོ་དང་འདྲ་བ་ལས་འབྲས་བུའི་ཁྱད་པར་སྟོན་པ་ན་མི་མཐུན་པའི་ཕྱོགས་ནི་མ་དད་པ་ནས་ཤེས་རབ་འཆལ་པའི་བར་རོ། ། བསྲབས་པ་ནི་མཐུ་མེད་པར་བྱས་པ་སྟེ་དེས་ན་དེས་མི་རྫི་བས་སྟོབས་ཞེས་བྱང་ཆུབ་ཀྱི་ཡན་ལག་སྔ་མ་ལས་གཞན་དུ་བྱས་སོ། ། དབུས་མཐའ་ལས། དབང་པོ་རྣམས་དང་སྟོབས་རྣམས་ལ། ། ངེས་འབྱེད་ཆ་མཐུན་གཉིས་གཉིས་སོ། ། ཞེས་འབྱུང་ངོ་། ། བྱང་ཆུབ་ཀྱི་ཡན་ལག་གི་ཡང་དག་པ་ཉིད་ཇི་ལྟ་བ་ནི་ཆོས་ཉིད་མཐོང་སྤང་གིས་དག་པའོ། ། བདེན་པ་བཞི་བདག་མེད་པར་དྲན་པ་ནི་གཞན་དྲུག་གི་གནས་ཀྱི་ཡན་ལག་སྟེ་དེ་ལས་དྲུག་པོ་འབྱུང་བའི་ཕྱིར་རོ། ། ཆོས་བདག་མེད་འབྱེད་པ་ནི་བྱང་ཆུབ་ཀྱི་ཡན་ལག་གི་ངོ་བོ་ཉིད་དོ། ། བརྩོན་འགྲུས་ཀྱིས་གང་དུ་འདོད་པ་དེར་བགྲོད་པས་ངེས་པར་འབྱུང་བའོ། །
ཟག་མེད་ཀྱི་དགའ་བས་ནི་སེམས་སིམ་པར་བྱེད་པས་ཕན་ཡོན་ནོ། ། ཤིན་ཏུ་སྦྱངས་པ་ནི་གང་གིས་ཀུན་ནས་ཉོན་མོངས་པར་མི་འགྱུར་བ་སྟེ་དེས་གནས་ངན་ལེན་འཇིག་པའི་ཕྱིར་རོ། ། ཏིང་ངེ་འཛིན་ནི་གང་དུའང་ཀུན་ནས་ཉོན་མོངས་པར་མི་འགྱུར་བ་སྟེ་དེས་གནས་གྱུར་འཐོབ་པའི་ཕྱིར་རོ། ། བཏང་སྙོམས་ནི་ཀུན་ནས་ཉོན་མོངས་པ་གང་ཡང་མེད་པ་སྟེ་ཉོན་མོངས་པ་དང་བྲལ་ནས་སེམས་ལྷུན་གྱིས་གྲུབ་པར་གནས་པའི་ཕྱིར་རོ། ། དབུས་མཐའ་ལས། རང་བཞིན་ཡན་ལག་གནས་ཡན་ལག ། གསུམ་པ་ངེས་འབྱུང་ཡན་ལག་སྟེ། ། བཞི་པ་ཕན་ཡོན་ཡན་ལག་ཡིན། ། རྣམ་གསུམ་ཉོན་མོངས་མེད་ཡན་ལག ། ཅེས་འབྱུང་ངོ་། །
སྡུག་བསྔལ་ལ་སྡུག་བསྔལ་དུ་དམིགས་པ་ནི་དབེན་པ་ལ་གནས་པ་སྟེ་དེས་སྡུག་བསྔལ་སྤོང་བའི་ཕྱིར་རོ། ། ཀུན་འབྱུང་ལ་ཀུན་འབྱུང་དུ་དམིགས་པ་ནི་འདོད་ཆགས་དང་བྲལ་བ་ལ་གནས་པ་སྟེ་དེས་ཀུན་འབྱུང་སྤོང་བའི་ཕྱིར་རོ། ། འགོག་པ་ལ་འགོག་པར་ཤེས་པ་ནི་དེ་མངོན་དུ་བྱེད་པས་འགོག་པ་ལ་གནས་པའོ། ། སྡུག་བསྔལ་རྒྱུ་དང་བཅས་པ་རྣམ་པར་སྤོང་བས་གནས་ཡོངས་སུ་སྒྱུར་བ་ནི་ལམ་ཏེ་སྒོམ་པ་ནི་དེ་ལ་དམིགས་པའོ། ། མདོའི་ཚིག་འདིས་ནི་ཞེས་སྦྱར་རོ། ། མཐོང་སྤང་སྤངས་པ་ནི་མཐོང་ལམ་གྱི་ངོ་བོ་ཡིན་པའི་ཕྱིར་རོ། ། འཕགས་ལམ་ཡན་ལག་བརྒྱད་ལ་དེའི་འོག་ཏུ་ཞེས་བྱ་བས་ནི་སྒོམ་ལམ་དུ་སྟོན་ཏོ། ། རྗེས་ཐོབ་ཡང་དག་པའི་ལྟ་བ་ནི་མཉམ་བཞག་གི་རྟོགས་པ་ཡོངས་སུ་གཅོད་པའི་ཡན་ལག་སྟེ་དེས་འདི་ལྟར་རྟོགས་སོ་ཞེས་འཛིན་པའི་ཕྱིར་རོ། ། ཡང་དག་པའི་རྟོག་པ་ནི་གཞན་གྱིས་གོ་བར་བྱེད་པའི་ཡན་ལག་སྟེ་དེས་ཀུན་ནས་བསླངས་ནས་འཆད་པའི་ཕྱིར་རོ། ། ངག་ནི་བདེན་ཞིང་སྙན་པའོ། །
ལས་ཀྱི་མཐའ་ནི་སྒོ་གསུམ་གྱི་ལས་དགེ་བའོ། ། འཚོ་བ་ནི་ཚུལ་འཆོས་དང་གཞོགས་སློང་དང་ཐོབ་ཀྱིས་འཇལ་བ་དང་ཁ་གསག་དང་རྙེད་པས་རྙེད་པ་འཚོལ་བའི་ལོག་འཚོ་ལྔ་དང་བྲལ་བའི་འཚོ་བ་སྟེ་ངག་གིས་རང་གིས་ལྟ་བ་དང་གཉིས་ཀྱིས་གཉིས་པོ་ལ་ཡིད་ཆེས་པར་བྱེད་དོ། ། རྩོལ་བ་ནི་སྒོམ་སྤང་གི་ཉོན་མོངས་པ་ཞེས་བྱ་བ་དང་། དྲན་པ་ནི་བརྗེད་རྨུགས་ལ་སོགས་པ་ཉེ་བའི་ཉོན་མོངས་པ་ཞེས་བྱ་བ་དང་། ཏིང་ངེ་འཛིན་ནི་མངོན་ཤེས་ལ་སོགས་པའི་ཡོན་ཏན་ཞེས་ཚིག་རྣམ་པར་སྦྱར་རོ། ། དབུས་མཐའ་ལས། ཡོངས་སུ་གཅོད་དང་གོ་བྱེད་དང་། ། རྣམ་གསུམ་གཞན་ཡིད་ཆེས་པར་བྱེད། ། མི་མཐུན་ཕྱོགས་ཀྱི་གཉེན་པོར་ནི། ། ལམ་གྱི་ཡན་ལག་དེ་བརྒྱད་དོ། །
ཞེས་གསུངས་སོ། ། གཉིས་པ་གནས་དང་དབང་པོ་ཐ་དད་པའི་ལམ་བཞི་ལ་དབང་པོ་ལྔ་རྟུལ་པོས་ཉེར་བསྡོགས་དང་གཟུགས་མེད་ལ་བརྟེན་ནས་ཡན་ལག་གིས་མ་ཟིན་པས་མངོན་ཤེས་བུལ་ལ་ལམ་བསྐྱེད་དཀའ་བ་ཡིན་ནོ། ། དེ་བཞིན་དུ་དབང་པོ་རྣོ་བས་ནི་མངོན་ཤེས་མྱུར་ལ། དངོས་གཞི་མ་ཐོབ་པར་ལམ་བསྐྱེད་པར་དཀའ་བ་དང་། དེ་ལས་བཟློག་པ་དང་། སྔ་མ་ལས་བཟློག་པར་སྦྱར་ཏེ་མཛོད་ལས། བསམ་གཏན་དག་གི་ལམ་རྣམས་སླ། ། ས་གཞན་དག་ནི་དཀའ་བ་ཡིན། ། བློ་རྟུལ་མངོན་ཤེས་བུལ་བ་སྟེ། ། གཅིག་ཤོས་ཀྱི་ནི་མངོན་ཤེས་མྱུར། །
ཞེས་གང་བཤད་པ་ཡིན་ནོ། ། གང་དག་ཉེར་བསྡོགས་དང་གཟུགས་མེད་ཡན་ལག་གིས་ཟིན་པར་འདོད་པའི་ལུགས་ལ་ནི་འདི་མི་རུང་ངོ་། ། གསུམ་པ་བསླབ་པ་གསུམ་སྦྱོང་བ་ཆོས་ཀྱི་གནས་བཞིའི་ལམ་ལ་དྲན་པ་ལས་དྲན་པའི་དོན་སྒོམ་པའི་ཏིང་ངེ་འཛིན་འབྱུང་ལ། ཏིང་ངེ་འཛིན་ལ་མཉམ་པར་བཞག་ན་ཡང་དག་པ་ཇི་ལྟ་བ་བཞིན་དུ་ཤེས་པ་འབྱུང་བའི་ཕྱིར་རོ། ། བཞི་པ་ཡོན་ཏན་ཐམས་ཅད་སྒྲུབ་པའི་ལམ་ཞི་གནས་དང་ལྷག་མཐོང་ལ་དོན་གསུམ་གྱི་དང་པོ་ཞི་གནས་ནི་སེམས་གནས་པའི་ཐབས་དགུ་སྟེ་ནང་ཉིད་ལ་སེམས་འཇོག་པ་ནི་ཕྱིའི་དམིགས་པ་ལས་གླན་ནས་དང་པོར་ནང་དུ་འཇོག་པའོ། ། རྒྱུན་དུ་འཇོག་པ་ནི་དེ་ལ་ཡུན་རིང་དུ་འཛིན་པའོ། ། གླན་ཏེ་འཇོག་པ་ནི་འཕྲོས་ན་ཡང་གླན་ནས་འཇོག་པའོ། ། ཉེ་བར་འཇོག་པ་ནི་མི་འཕྲོ་བར་བྱ་བའི་དོན་དུ་དྲན་པ་འཇོག་པའོ། ། དུལ་བར་བྱེད་པ་ནི་གཟུགས་སྒྲ་ལ་སོགས་པ་ལ་ཉེས་པར་བལྟས་ནས་འཕྲོར་མི་སྟེར་བའོ། ། ཞི་བར་བྱེད་པ་ནི་སེམས་འཁྲུགས་པའི་རྒྱུ་ཉོན་མོངས་དང་རྣམ་རྟོག་ལ་ཉེས་པར་བལྟས་སྟེ་འཕྲོར་མི་སྟེར་བའོ། །
རྣམ་པར་ཞི་བར་བྱེད་པ་ནི་བརྗེད་ནས་དེ་དག་བྱུང་ནའང་དང་དུ་མི་ལེན་པའོ། ། རྩེ་གཅིག་ཏུ་བྱེད་པ་ནི་བྱིང་རྒོད་ལ་སོགས་པའི་སྐབས་མེད་པར་རྒྱུན་དུ་སྒོམ་པའོ། ། མཉམ་པར་འཇོག་པ་ནི་དེ་ལྟར་ཤིན་ཏུ་གོམས་པས་ལྷུན་གྲུབ་ཏུ་རྩེ་གཅིག་ཏུ་རྒྱུན་དུ་འབྱུང་བའོ། ། དེ་ལྟར་བསྒོམས་པས་འདོད་པའི་སེམས་འདི་དངོས་གཞིར་འགྱུར་བ་ཡིན་ཏེ་མདོ་སྡེ་རྒྱན་ལས། དེ་ལྟར་དེ་ནི་འཕེལ་བྱས་པས། ། འཕེལ་བ་རིང་དུ་འགྲོ་བ་ཡིས། ། དངོས་གཞིའི་གནས་པ་དེས་འཐོབ་བོ། ། ཞེས་འབྱུང་བ་ཡིན་ནོ། ། གཉིས་པ་ལྷག་མཐོང་ལ་ཆོས་ནི་ཤེས་བྱ་སྟེ་རྣམ་པར་འབྱེད་པ་ནི་ཇི་སྙེད་ཡོད་པ་ལ་དམིགས་པའོ། ། རབ་ཏུ་རྣམ་པར་འབྱེད་པ་ནི་བདག་མེད་ཀྱི་དོན་ཇི་ལྟ་བ་ཤེས་པའོ། །
ཡོངས་སུ་རྣམ་པར་རྟོག་པ་ནི་ངོ་བོ་ལའོ། ། ཡོངས་སུ་རྣམ་པར་དཔྱོད་པ་ནི་ཁྱད་པར་ལའོ། ། བྱེད་ལས་ནི་སྒྲིབ་པ་གཉིས་ཀྱི་གནས་ངན་ལེན་དང་། བདག་གཉིས་སུ་ཞེན་པའི་མཚན་འཛིན་གྱི་གཉེན་པོ་དང་། རྟག་འཛིན་ལ་སོགས་པ་ཕྱིན་ཅི་ལོག་འབྱིན་པ་དང་། ཕྱིན་ཅི་མ་ལོག་པ་བདེན་གཉིས་ཀྱི་གནས་ལུགས་ལ་སེམས་འཇོག་པར་བྱེད་པའོ། ། གསུམ་པ་དེ་གཉིས་ལ་བརྟེན་ནས་ལམ་བཞིར་འགྱུར་ཚུལ་ལ་ལམ་སྒོམ་ཚུལ་བཞིར་འགྱུར་ཏེ་ཞེས་སྦྱར་ཏེ་ཞི་གནས་ལ་བརྟེན་ནས་སྔར་བཞིན་དཔྱོད་པ་དང་། དེ་ལས་བཟློག་པའི་ཚུལ་གྱིས་སོ། ། ཆོས་ནི་ཤེས་བྱ་སྟེ་རྒོད་པ་ནི་གཉིས་པོའི་མི་མཐུན་ཕྱོགས་རྣམ་གཡེང་དང་འཆལ་བའི་ཤེས་རབ་ལ་སོགས་པའོ། ། ཚར་གཅད་པ་ནི་སྤོང་བའོ། །
དེའང་སྔོན་མ་ཐོས་པས་ལྷག་མཐོང་སྐྱེད་དེ་དེ་ནས་ཞི་གནས་སྒོམ་མོ། ། ཟུང་དུ་འཇུག་པ་ནི་དེ་གཉིས་དུས་མཉམ་དུ་སྒོམ་ཤེས་པའོ། ། ལྔ་པ་ལམ་སྡུད་པའི་ལམ་དབང་པོ་གསུམ་བཤད་པ་ལ་དབང་བྱེད་པ་ནི་དབང་པོ་བཅུ་སྟེ་ཡིད་ཀྱི་དབང་པོ་དང་དད་པ་ལ་སོགས་པ་ལྔ་དང་བདེ་བ་དང་ཡིད་བདེ་དང་བཏང་སྙོམས་ཀྱི་དབང་པོ་བཞི་ནི་རྒྱུད་ལ་ཡོད་པའི་བསམ་གཏན་དང་མཐུན་པར་ཡོད་དེ་དེ་ལྟར་བཅུའོ། ། ཡིད་མི་བདེ་ནི་སྦྱོར་ལམ་གྱི་རྗེས་ཐོབ་ན་བདག་གིས་བྱང་ཆུབ་འཐོབ་བམ་མི་འཐོབ་སྙམ་དུ་སེམས་པ་སྟེ་འདི་དག་ནི་སྲིད་ལྡན་ཡིན་གྱི་ངེས་ལྡན་མ་ཡིན་ནོ། ། འདི་གཉིས་ནི་སྔོན་མ་ཤེས་པ་ཤེས་པར་བྱ་བའི་ཕྱིར་ཞུགས་པས་མི་ཤེས་པ་ཀུན་ཤེས་པར་བྱེད་པའི་དབང་པོ་ཞེས་བྱའོ། ། བཅུ་པོ་དེ་བཅུ་དྲུག་པ་ནས་རྡོ་རྗེ་ལྟ་བུའི་བར་ནི་སྔོན་མ་ཤེས་པ་ཤེས་པར་བྱར་མེད་པས་ཀུན་ཤེས་པའི་དབང་པོ་ཞེས་བྱའོ། ། མྱང་འདས་ཐོབ་ནས་ཡིད་མི་བདེ་མེད་པས་དགུ་པོ་དེ་མི་སློབ་པའི་ལམ་ལ་ནི་ཀུན་ཤེས་པ་དང་ལྡན་པས་དེའི་དབང་པོ་ཞེས་བྱའོ། ། གསུམ་པ་གོང་མའི་ལམ་སྒོམ་པ་ན་འོག་མ་ལ་དབང་ཐོབ་པའི་སྒོམ་པ་ཡོད་པར་བསྟན་པའི་དང་པོའི་ས་པ་ལ་འདོད་པའི་མ་ཆགས་པ་ལ་སོགས་པ་མངོན་དུ་མ་གྱུར་ཀྱང་དབང་འབྱོར་བའི་རྒྱུ་མཚན་གྱིས་སྒོམ་པ་ཡིན་པ་ནི་འོག་མ་དེ་བཟང་པོར་སྦྱངས་པས་གོང་མའི་དགེ་བ་འབྱུང་བས་གོང་མའི་ནང་དུ་འོག་མ་འདུས་ནས་ཡོད་པའི་ཕྱིར་རོ། ། དེ་བཞིན་དུ་སྲིད་རྩེ་བར་དུའོ། ། ལྔ་པ་མཐར་ཕྱིན་པའི་ལམ་ལ་མདོ་དང་རྒྱས་པ་གཉིས་ཀྱི་དང་པོ་ལ་རྡོ་རྗེ་ལྟ་བུས་སྤངས་རྟོགས་མཐར་ཕྱིན་པ་ཐོབ་པ་མི་སློབ་པའི་ལམ་དུ་བརྟན་པ་ནི་མཐར་ཕྱིན་པ་ཞེས་བྱ་བ་ནས་མི་སྐྱེ་བ་ཤེས་པའི་བར་རོ། །
མི་སློབ་པའི་ཆོས་བཅུ་དེར་བསྟན་པ་ནི་མི་སློབ་པའི་ནས་ཡང་དག་པའི་ཤེས་པའི་བར་རོ། ། འཕགས་ལམ་བརྒྱད་ནི་བཤད་ཟིན་ལ་རྣམ་པར་གྲོལ་བ་ནི་སྒྲིབ་པ་ལས་གྲོལ་བ་མི་རྟོག་པའི་ཡེ་ཤེས་སོ། ། ཡང་དག་པའི་ཤེས་པ་ནི་རྗེས་ཀྱི་ཡེ་ཤེས་ཏེ་ཡང་དག་པའི་ལྟ་བ་ནི་མཉམ་བཞག་གཅོད་པའི་ལྡོག་པའི་ཆ་བཟུང་ནས་བཤད་དོ། ། རྒྱས་བཤད་ལ་དྲུག་གི་དང་པོ་གནས་ངན་ལེན་བཤད་པ་ལ་མངོན་བརྗོད་ཀྱི་གནས་ངན་ལེན་ནི་སྤྲོས་པའི་བག་ཆགས་ཏེ་ཀུན་ཏུ་འགྲོ་བ་ནི་ཁམས་ཐམས་ཅད་དུའོ། ། ཚོར་བའི་གནས་ངན་ལེན་ནི་ཟག་བཅས་ཀྱི་ཚོར་བའི་བག་ཆགས་སོ། ། ཉོན་མོངས་དང་ལས་ཀྱི་གནས་ངན་ལེན་ཡང་དེ་བཞིན་ནོ། ། རྣམ་སྨིན་གྱི་གནས་ངན་ལེན་ནི་རྣམ་སྨིན་གྱི་ལུས་ལས་སུ་མི་རུང་བའི་ས་བོན་ནོ། ། ཉོན་སྒྲིབ་ཀྱི་གནས་ངན་ལེན་ནི་དེ་ཤས་ཆེ་ཞིང་རྒྱུན་རིང་བའོ། ། ལས་སྒྲིབ་ནི་མཚམས་མེད་ལྔ་ལ་སོགས་པའོ། ། རྣམ་སྨིན་གྱི་སྒྲིབ་པ་ནི་བདེན་པ་རྟོགས་པའི་རྟེན་དུ་མི་རུང་བ་ངན་སོང་གསུམ་དང་ལྷ་ཚེ་རིང་པོ་དང་སྒྲ་མི་སྙན་པའོ། །
སྒྲིབ་པ་ནི་ལྔ་པོའོ། ། རྟོག་པ་ནི་འདོད་པ་ལ་རྟོག་པ་ལ་སོགས་པའོ། ། ཟས་ཀྱི་གནས་ངན་ལེན་ནི་བཟང་ངན་དང་མང་ཉུང་ལ་སོགས་པའོ། ། འཁྲིག་པ་ནི་འདོད་ཆགས་སོ། ། རྨི་ལམ་ནི་གཉིད་དུས་ཀྱིའོ། ། ནད་ལ་སོགས་པ་ནི་གསལ་ལོ། ། གནས་ངན་ལེན་བརྟན་པ་ནི་རིགས་ཆད་དོ། ། ཆེ་འབྲིང་ཆུང་གསུམ་ནི་འདོད་ཁམས་ལ་སོགས་པ་གསུམ་དང་སྦྱར་རོ། ། ཉོན་སྒྲིབ་ནི་ཉན་རང་གི་སྒྲིབ་པའོ། ། སྙོམས་འཇུག་གི་སྒྲིབ་པ་ནི་མཐར་གྱིས་གནས་པའི་སྙོམས་འཇུག་དགུ་ལ་སྒྲིབ་པའོ། །
ཤེས་སྒྲིབ་ནི་ཀུན་མཁྱེན་ལ་སྒྲིབ་པའོ། ། དེ་དག་གི་གནས་ངན་ལེན་ནི་ས་བོན་དེ་སྤངས་པས་དེས་བསྐྱེད་པའི་མངོན་དུ་རྒྱུའང་སྤངས་པའོ། ། དེ་ལ་དགྲ་བཅོམ་འགའ་ཞིག་ལ་མངོན་བརྗོད་དང་ལས་དང་ནད་ལ་སོགས་པའི་གནས་ངན་ལེན་ཡོད་དེ་དགྲ་བཅོམ་སེམས་གཡེངས་པ་དང་། གཞན་གྱི་བརྡུངས་པ་དང་ན་བ་ལ་སོགས་པ་བཤད་པའི་ཕྱིར་རོ། ། ཤེས་རབ་ཀྱི་ཆ་ལས་རྣམ་གྲོལ་ལ་སྙོམས་འཇུག་གི་སྒྲིབ་པ་ཡོད་མོད་ཀྱི་མི་སློབ་པ་ཕལ་ཆེ་བ་ལ་འདི་དག་མེད་པས་རྒྱུན་བཅད་པ་ཞེས་གསུངས་སོ། ། མདོ་ལས་འདི་དག་སྤངས་པས་སྒོ་གསུམ་ཤིན་ཏུ་དུལ་བ་དང་ཤིན་ཏུ་སྦས་པ་དང་ཤིན་ཏུ་བསྲུངས་པ་དང་ཤིན་ཏུ་བསྡམས་པ་ལ་སོགས་པར་བཤད་དོ། ། གཉིས་པ་ཕྲད་བྲལ་གྱི་ཐོབ་པ་ལ་གནས་ངན་ལེན་བསགས་པ་དང་ཟད་པ་ལ་བཏགས་པ་ནི་འདི་གཉིས་བཏགས་ཡོད་དུ་བསྟན་ཏོ། ། གསུམ་པ་རྡོ་རྗེ་ལྟ་བུའི་ཏིང་ངེ་འཛིན་ནི་སྒོམ་ལམ་ཆེན་པོའི་ཆེན་པོ་སྤོང་བའི་ལམ་གྱི་གནས་སྐབས་ཏེ་ཉན་རང་ལ་ཉོན་མོངས་པ་ཆུང་ངུའི་ཆུང་ངུ་མགོ་གནོན་པ་སྦྱོར་ལམ་དང་ས་བོན་སྤོང་བ་བར་ཆད་མེད་པའི་ལམ་མོ། ། བྱང་ཆུབ་སེམས་དཔའ་ལ་སྒྲིབ་པ་གཉིས་སྤོང་བ་ལ་སྔ་མ་བཞིན་སྦྱར་རོ། ། སྒྲིབ་པ་ཐམས་ཅད་ནི་རང་རང་གིའོ། །
བར་ཆད་མེད་པ་ནི་མི་སློབ་པ་ལས་སྒྲིབ་པས་ཟློག་མི་ནུས་པའོ། ། བརྟན་པ་ནི་སྒྲིབ་པས་བསྐྱེད་མི་ནུས་པའོ། ། སྲ་བ་ནི་དེས་སྒྲིབ་པ་ཐམས་ཅད་འཇོམས་པའོ། ། རོ་གཅིག་པ་ནི་མི་རྟོག་པར་རོ། ། ཁྱབ་པ་ནི་ཐམས་ཅད་ལ་ཁྱབ་པའི་དེ་བཞིན་ཉིད་ལ་དམིགས་པས་སོ། ། དེ་ལ་མཚོན་བྱེད་ཀྱི་དཔེ་ལ་ཁྱད་པར་ལྔ་པོ་འདི་ལ་དགོངས་ནས་ཞེས་པ་སྟེ་མ་གྲུབ་པ་ནས་འཁྲེགས་པའི་བར་ལྔ་ནི་སྔ་མ་སྔ་མ་དང་སྦྱར་རོ། ། གལ་ཏེ་འདི་ལ་སྤང་བྱ་ཡོད་ན་དེ་གཉིས་ལྷན་ཅིག་མི་གནས་པའི་འགལ་བར་མི་འགྱུར་ལ། སྤང་བྱ་མེད་པའི་ལམ་ཡིན་ན་མི་སློབ་པར་འགྱུར་ཞིང་། ཡོད་ཀྱང་སངས་རྒྱས་ཀྱི་སས་སྤོང་ན་ཡང་དེ་སློབ་པར་འགྱུར་རོ་ཞེ་ན། ཡོད་ཀྱང་དེ་ཉིད་ཀྱིས་ནུས་པ་མེད་དུ་བྱས་ཏེ་ནུས་མེད་དེ་རྡོ་རྗེ་ལྟ་བུ་དང་དུས་མཉམ་དུ་འགགས་པའི་རྗེས་སུ་མི་སློབ་པའི་ལམ་སྐྱེ་ལ་གནོད་མེད་དུ་ལྷན་ཅིག་ནས་མི་སྲིད་པས་འགལ་བར་ཡང་འཐད་དོ། །
བཞི་པ་གནས་གྱུར་ལ་སེམས་ཀྱི་གནས་གྱུར་ནི་སེམས་རང་བཞིན་གྱིས་འོད་གསལ་བ་གློ་བུར་གྱི་དྲི་མ་ཐམས་ཅད་དང་བྲལ་བའོ། ། ལམ་གྱི་གནས་གྱུར་ནི་སློབ་ལམ་མི་སློབ་པའི་ལམ་དུ་གྱུར་པའོ། ། གནས་ངན་ལེན་གནས་གྱུར་པ་ནི་ཀུན་གཞི་སྒྲིབ་པའི་ས་བོན་དང་བྲལ་བའོ། ། ལྔ་པ་ཟད་མི་སྐྱེ་ཤེས་པ་ལ་རྒྱུ་ཀུན་འབྱུང་ཟད་ནས་ཤེས་པ་སྐྱེས་པའམ་ཀུན་འབྱུང་ཟད་པའི་འགོག་པ་ལ་དམིགས་པའི་ཡེ་ཤེས་དང་འབྲས་བུ་སྡུག་བསྔལ་སྤངས་ནས་ཤེས་པ་སྐྱེས་པའམ་དེ་མི་སྐྱེ་བའི་འགོག་པ་ལ་དམིགས་པའི་ཡེ་ཤེས་སོ་ཞེས་སྦྱར་ན་ཐེག་པ་ཐུན་མོང་གི་ལུགས་ཡིན་ནོ། ། ཐེག་ཆུང་བའི་ལུགས་ནི་མཛོད་ལས། ཟད་པ་ཤེས་པ་བདེན་རྣམས་ལ། ཡོངས་ཤེས་ལ་སོགས་ངེས་པའོ། ། ཡོངས་ཤེས་བྱར་མེད་ཅེས་ལ་སོགས། ། མི་སྐྱེ་བའི་བློར་འདོད་དོ། ། ཞེས་འབྱུང་བ་ཡིན་ནོ། །
ཐེག་ཆེན་པ་ནི་དོན་དམ་པར་ཟད་མི་སྐྱེ་མེད་པར་ཤེས་པ་ལ་འདོད་དེ་མངོན་རྟོགས་རྒྱན་ལས། དྲི་མ་ཟད་དང་མི་སྐྱེ་བའི། ། ཡེ་ཤེས་བྱང་ཆུབ་ཅེས་བརྗོད་དེ། ། ཟད་མེད་སྐྱེ་མེད་ཕྱིར་དེ་དག ། གོ་རིམ་བཞིན་དུ་ཤེས་པར་བྱ། ། ཞེས་འབྱུང་བ་ཡིན་ནོ། ། དྲུག་པ་མི་སློབ་པའི་ཆོས་བཅུ་བཤད་པ་ལ་མི་སློབ་པའི་ངག་དང་ལས་ཀྱི་མཐའ་དང་འཚོ་བ་གསུམ་ནི་ཚུལ་ཁྲིམས་ཀྱི་ཕུང་པོའོ། ། ཡང་དག་པའི་དྲན་པ་དང་ཏིང་ངེ་འཛིན་ནི་ཏིང་ངེ་འཛིན་གྱི་ཕུང་པོའོ། ། ཡང་དག་པའི་ལྟ་བ་དང་རྟོག་པ་དང་རྩོལ་བ་གསུམ་ནི་ཤེས་རབ་ཀྱི་ཕུང་པོའོ། ། དེ་ལྟར་ན་ཟག་མེད་ཀྱི་ཕུང་པོ་ལྔའི་དབང་དུ་བྱས་པ་ཡིན་ནོ། །
གསུམ་པ་ཉེ་བར་བསྡུ་བ་ལ་དེ་ཁོ་ནའི་དོན་ནི་བདེན་བཞིའི་བདག་མེད་དོ། ། ཉོན་མོངས་པ་ནི་རིགས་པ་དང་བྲལ་བའོ། ། ཕྱིན་ཅི་མ་ལོག་པ་ནི་མི་རྟག་པ་དང་བདག་མེད་པ་ལ་སོགས་པར་རྟོགས་པའོ། ། ཞི་བདེ་ལ་རྟག་པ་ནི་མྱང་འདས་ཏེ་དེར་འགྲོ་བར་བྱེད་པའོ། ། གསུམ་པ་བདེན་བཞིའི་རྣམ་པ་འཇིག་རྟེན་དང་འཇིག་རྟེན་ལས་འདས་པའི་སྒོ་ནས་བཞག་པ་ལ་དང་པོ་དེ་གཉིས་ཀྱི་ཁྱད་པར་དངོས་ནི་བདེན་པ་རྣམས་ལ་ཞེས་བྱ་བས་སྟོན་པ་ན་འཇིག་རྟེན་པ་རྣམས་ནི་དེ་བཞིན་ཉིད་མངོན་སུམ་དུ་མ་རྟོགས་པས་ཤེས་བྱ་ལ་ལེགས་པར་མ་ཞུགས་པ་ཡིན་ལ། སྒྲིབ་པའི་ས་བོན་ཡོད་པས་སྒྲིབ་པ་དང་བཅས་པའོ། ། སྒྲ་དོན་སྦྱར་ནས་འཛིན་པས་རྟོག་པ་དང་བཅས་པའོ། ། འཇིག་རྟེན་ལས་འདས་པ་ལ་དེ་ལས་བཟློག་པ་གསུམ་མོ། ། གཉིས་པ་རྟོག་མེད་ཀྱི་དོན་བཤད་པ་ལ་རྟོག་པ་དང་བྲལ་ན་མི་རྟག་པ་ལ་སོགས་པའི་ཤེས་བྱ་ལ་ལེགས་པར་ཞུགས་པ་མི་རུང་ངོ་ཞེ་ན་འདི་ལྟར་ཞེས་གསུངས་ཏེ་རྣམ་པ་ནི་མི་རྟག་པ་ལ་སོགས་པའོ། ། མི་རྟག་པ་ཉིད་དོ་ཞེས་སྒྲ་དོན་སྦྱར་ནས་མི་མཐོང་བའོ། །
ཇི་ལྟར་མཐུན་མཐུན་ནི་ངེས་འབྱིན་གྱི་དོན་མཐོང་གི་ངེས་འབྱིན་ཉིད་དོ་ཞེས་བྱ་བའི་བར་དུ་སྦྱོར་བའོ། ། ཆོས་མངོན་པའི་བཤད་པ་རྒྱན་གྱི་མེ་ཏོག་ལས་བདེན་པ་རྣམ་པར་ངེས་པ་ཞེས་བྱ་བ་ཀུན་ལས་བཏུས་པ་གཉིས་པའི་རྣམ་པར་བཤད་པའོ། ། དེ་ལྟར་བདེན་པ་བཞི་རྟོགས་པའི་སྔོན་དུ་གསུང་རབ་འགྲོ་བས་གསུང་རབ་ཀྱི་དོན་བཤད་པ་ཆོས་རྣམ་པར་ངེས་པའི་སྤྱི་དོན་ལ་གསུང་རབ་ཀྱི་ངོ་བོ་ནི་བྱེ་བྲག་ཏུ་སྨྲ་བ་སྒྲ་སྤྱིའི་ཕྲེང་བ་གཞུང་གི་ཚད་དང་མཉམ་པ་མི་ལྡན་པའི་འདུ་བྱེད་ཀྱི་ཕུང་པོས་བསྡུས་པ་ལ་འདོད་ལ། མདོ་སྡེ་པ་སྒྲ་རང་གི་མཚན་ཉིད་གཞུང་གི་ཚད་དང་མཉམ་པ་གཟུགས་ཀྱི་ཕུང་པོས་བསྡུས་པ་ལ་འདོད་དེ་མཛོད་ལས། ཆོས་ཀྱི་ཕུང་པོ་བརྒྱད་ཁྲི་དག ། གང་རྣམས་ཐུབ་པས་གསུངས་དེ་དག ། ཚིག་གམ་མིང་ཡིན་དེ་དག་ནི། ། གཟུགས་སམ་འདུ་བྱེད་དག་ཏུ་འདུས། ། ཞེས་གསུངས་པ་ཡིན་ནོ། ། སེམས་ཙམ་པ་རྣམས་ནི་གཟུགས་ལ་སོགས་པ་ཕྱི་རོལ་གྱི་དོན་མེད་པས་ཡིད་ཤེས་སྒྲའི་རྣམ་པར་སྐྱེས་པ་གཞུང་གི་ཚད་དང་མཉམ་པ་ལ་འདོད་ཅིང་།
དབུ་མ་པ་རྣམས་ནི་དེ་དག་དང་ཅི་རིགས་སུ་མཐུན་པར་སྨྲའོ། ། གསུང་རབ་ཀྱི་ཚད་ནི་སྟོན་པ་འདིའི་གསུང་རབ་ནི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཡིན་ལ་དེ་རེ་རེའི་ཚད་ནི་ཐེག་ཆུང་བ་ཤ་རིའི་བུས་བྱས་པའི་བསྟན་བཅོས་ཆོས་ཀྱི་ཕུང་པོའི་ཚད་ལ་འདོད་དེ་དེ་ལ་ནི་ཤླཽ་ཀ་དྲུག་སྟོང་ཡོད་དོ། ། ཡང་ཕུང་པོ་དང་ཁམས་དང་སྐྱེ་མཆེད་དང་བདེན་པ་དང་རྟེན་འབྲེལ་དང་གནས་དང་གནས་མ་ཡིན་པ་ལ་སོགས་པའི་དོན་སྣ་རེ་རེ་ཙམ་འཆད་པ་ལ་འདོད་དེ། མཛོད་ལས། ཁ་ཅིག་བསྟན་བཅོས་ཚད་ཅེས་ཟེར། ། ཕུང་པོ་ལ་སོགས་གཏམ་རེ་ཡིན། ། ཞེས་འབྱུང་བ་ཡིན་ནོ། ། ཐེག་པ་ཐུན་མོང་བ་ནི་དེ་གཅིག་གི་ཚད་ཤླཽ་ཀ་སྟོང་ཡིན་ལ་ཀུན་བསྡོམས་པ་ལ་ནི་ཤླཽ་ཀ་བྱེ་བ་ཕྲག་བརྒྱད་དང་འབུམ་ཕྲག་བཞི་བཅུར་འགྱུར་རོ་ཞེས་འདོད་དོ། ། ཐེག་པ་ཆེན་པོ་ཐུན་མོང་མ་ཡིན་པ་ནི་ལྷའི་དབང་པོའི་གླང་པོ་ཆེ་རབ་བརྟན་གྱིས་ཐེག་པའི་སྣག་ཚས་ནི་ཆོས་ཀྱི་ཕུང་པོ་གཅིག་འབྲི་ནུས་སོ། ། འདིས་ནི་མདོ་སྡེ་དྲིན་ལན་བབས་པ་ལས་ལྷ་སྦྱིན་གྱིས་སྤོས་ཀྱི་གླང་པོ་ཆེ་ལྔ་སྟོང་གིས་ཐེག་པའི་མདོ་སྡེ་རྣམས་ཁ་འདོན་དུ་རྗོད་པར་བྱེད་དོ་ཞེས་གསུངས་པ་ཡང་ལེགས་པར་བཤད་པར་འགྱུར་རོ། །
འཛམ་བུའི་གླིང་ན་ཅིའི་ཕྱིར་དེ་ཙམ་ཞིག་མི་སྣང་ཞེ་ན་ཕལ་ཆེར་ཀླུ་རྣམས་ཀྱི་ཡུལ་ན་བཞུགས་ཏེ་ཙན་ཏྲ་གོ་མིའི་སློབ་མ་ལ་སྤྲིངས་བ་ལས། བསྟན་པ་རིན་ཆེན་མཆོག་ལྟར་བཟང་ལ་འཕན་མེད་པ། ། རྣམ་པར་དག་ཚུལ་གང་ཡིན་ཀླུ་མགོ་གདེངས་ཀ་ཅན། ། ཆེན་པོ་རྣམས་ཀྱི་གཙུག་གི་རྒྱན་བཞིན་གུས་མནོས་ནས། ། ས་ཡི་གཏིང་ན་གནས་པའི་རབ་རིབ་སེལ་བར་མཛད། ། ཅེས་གསུངས་པ་བཞིན་ནོ། ། ངེས་ཚིག་ནི་འཕོ་བ་དང་གཅོད་པ་དང་སྔོན་དུ་འགྲོ་བར་འཁོར་ལོ་རིན་པོ་ཆེ་དང་འདྲ་བས་ཆོས་ཀྱི་འཁོར་ལོའམ་རྗོད་བྱེད་ཀྱི་ཆོས་དུ་མ་སྤུངས་པ་ལ་ཆོས་ཀྱི་ཕུང་པོའམ་གསུང་རབ་ཀྱི་ཚོགས་ཞེས་ཀྱང་བྱའོ། ། གཞུང་གི་དོན་ལ་མདོ་སྡེ་གསུང་རབ་ཡན་ལག་བཅུ་གཉིས་ཀྱི་དོན་བཤད་པ་ནས་ཤིན་ཏུ་རྒྱས་པའི་མདོ་སྡེ་བྱེ་བྲག་ཏུ་བཤད་པའི་བར་བརྒྱད་ལས་དང་པོ་ལ་དོན་གསུམ་གྱི་རབ་ཏུ་དབྱེ་བ་ནི་ཆོས་རྣམ་པར་ངེས་པ་གང་ཞེ་ན་ཞེས་བྱ་བས་སྟོན་ཏོ། ། གཉིས་པ་སོ་སོའི་དོན་ལ་མདོ་སྡེའི་སྨོས་པ་ནི་མདོར་བསྡུས་པའོ། ། རྐྱང་པ་ནི་ལྷུག་པའོ། །
བསྡུས་ནས་གསུངས་པའི་དགོས་པ་ལ་དོན་མང་པོ་ཚིག་ཉུང་ངུས་བརྗོད་ན་གོ་སླ་བ་ནི་རྣམ་པར་གཞག་སླ་བ་དང་བཤད་སླ་བའོ། ། ཚིག་ཉུང་ངུས་དོན་མང་པོ་སྟོན་ན་ཆོས་ལ་གུས་པ་སྐྱེའོ། ། གུས་ནས་ཤེས་རབ་གསུམ་གྱིས་ཞུགས་ན་ནི་མྱུར་དུ་ཆོས་ཉིད་རྟོགས་པར་འགྱུར་རོ། ། དེ་རྟོགས་ན་གསུམ་གྱི་ཡོན་ཏན་ཤེས་པའི་དད་པ་འཐོབ་སྟེ་འདི་ལྟ་བུ་རྟོགས་པ་འདི་ལྟ་བུ་སྟོན་པ་འདི་ལྟ་བུ་སྒྲུབ་པ་ཞེས་བྱ་བ་ལ་སོགས་པར་ཤེས་ནས་སོ། ། རྟོགས་སླ་བ་ཚེ་དེ་ཉིད་ལ་རྟོགས་པས་ནི་མཐོང་བའི་ཆོས་ཏེ་ཚེ་ལ་བདེ་བ་སེམས་དགའ་བས་རྒྱས་པའོ། ། རྟོགས་པ་ལས་འབེལ་གཏམ་འབྱུང་བས་འབེལ་བའི་ཞེས་གསུངས་ཏེ་གཏན་ལ་འབེབས་པ་ནི་དོན་ངེས་པར་བྱེད་པའོ། ། དམ་པ་ནི་ཕྲག་དོག་ལ་སོགས་པའི་དྲི་མ་མེད་པའོ། ། གྲངས་སུ་འགྲོ་བ་ནི་མཁས་པའི་གྲགས་པ་འབྱུང་བའོ། ། མདོའི་སྡེ་དེ་ཉིད་དུ་ཞེས་བྱ་བ་ནི་ཡན་ལག་བཅུ་གཉིས་ལ་གླེགས་བམ་ཐ་དད་དུ་ངེས་པ་ནི་མེད་ཀྱི་ལྷུག་པར་གསུངས་པའི་གླེགས་བམ་དེ་ཉིད་དུ་ཞེས་སྦྱར་ཏེ་དཀོན་མཆོག་བརྩེགས་པ་ལ་སོགས་པའི་མདོ་སྡེ་འགའ་ཞིག་བཞིན་ནོ། ། དབྱངས་ཀྱིས་བསྙད་པའི་སྒྲ་གཞན་དུ་བསྙད་པའམ་དྲང་བ་ལ་བྱས་པའི་ཚེ་ཕ་དང་མ་ནི་གསད་བྱ་ཞིང་ཞེས་བྱ་བ་ལ་སོགས་པའི་དྲང་དོན་རྟོགས་པར་བྱེད་དོ་ཞེས་སྟོན་པ་ནི་ཡང་ཞེས་བྱ་བ་ཡིན་ནོ། །
གསུང་རབ་གང་ལས་ཉན་ཐོས་མྱ་ངན་ལས་འདས་ཏེ་ཞེས་སྦྱར་ཏེ་སངས་རྒྱས་འོད་སྲུངས་ཀྱི་དུས་ཀྱི་ཉན་ཐོས་ཤི་བ་དང་། ཉེ་བའི་སོགས་པ་རྒྱལ་པོ་མྱ་ངན་མེད་ཀྱི་ཚེ་འབྱུང་བ་ལ་སོགས་པའོ། ། འདི་ནི་མཚོན་པ་སྟེ་རྒྱལ་པོ་དང་བྱང་ཆུབ་སེམས་དཔའ་ལ་སོགས་པ་ལུང་བསྟན་པའང་འདིར་གཟུང་ངོ་། ། ངེས་དོན་ལུང་བསྟན་པར་འཆད་པ་ནི་དགོངས་པ་རྣམ་པར་ཕྱེ་ནས་ལུང་སྟོན་པའི་ཕྱིར་རོ། ། དེ་ལ་དྲང་དོན་ནི་ལུང་དེའི་དོན་སྒྲ་ཇི་བཞིན་པ་མ་ཡིན་པར་དོན་གཞན་དུ་དྲང་དགོས་པ་ཡིན་ལ། ངེས་དོན་ནི་སྒྲས་བཤད་པ་དེ་ཁོ་ན་ལྟར་ངེས་པ་ཡིན་ནོ། ། བདེན་གཉིས་སྟོན་པ་ལ་དེ་གཉིས་སུ་བྱས་པའང་ཡོད་མོད་ཀྱི་ཀུན་རྫོབ་ཉིད་ལའང་བདེན་བརྫུན་གྱིས་གཉིས་སུ་དབྱེའོ། ། ཚིགས་ནི་དུམ་བུ་སྟེ་སྦྱར་བ་ནི་བཅད་པའོ། ། རྩ་བ་ནི་རྐང་པའོ། ། དེ་ལྟ་ན་རྐང་པ་བཞི་པ་ཁོ་ན་གྲགས་སོ། །
ཚིགས་སུ་བཅད་པའི་རྣམ་པར་དབྱེ་བའི་ལུགས་གཞན་ནི་སྡེབ་སྦྱོར་གྱི་བསྟན་བཅོས་སུ་བལྟའོ། ། ཡིད་རང་བ་ནི་སྟོན་པ་ཉིད་དེ་མ་ཞུས་པར་དགེ་སློང་དག་གིས་འདི་ལྟར་བསྒྲུབ་པར་བྱའོ། ། མ་འོངས་པ་ན་འདི་དང་འདི་ལྟ་བུ་འབྱུང་ངོ་ཞེས་ཆེད་དུ་གསུངས་པའོ། ། གང་གི་ཆེད་དུ་ཞེས་བྱ་བ་ནི་དགེ་འདུན་གྱི་ཆེད་དུ་འཁྲིག་པ་སྤོང་བའི་བསླབ་པ་གསུངས་པ་དང་། བཟང་སྦྱིན་ལ་ལྟུང་བ་བྱུང་བ་དང་བཅས་པའི་ད་ཕྱིན་ཆད་མི་བྱའོ་ཞེས་བསླབ་པ་བཅས་པ་གསུངས་པའོ། ། དཔེས་ནི་དོན་གསལ་བར་རྟོགས་པར་བྱེད་པས་རྟོགས་པ་བརྗོད་པའོ། ། སྔོན་གྱི་སྦྱོར་བ་ནི་ཏིང་ངེ་འཛིན་རྒྱལ་པོ་ལས། ང་ནི་དེ་ཚེ་རྒྱལ་པོ་དཔའ་བས་བྱིན། ། མེ་ཏོག་ཟླ་མཛེས་པདྨའི་བླ་མ་ཡིན། ། དགའ་བྱེད་དེ་ནི་ཞི་བའི་རྒྱལ་བར་གྱུར། །
ཞེས་བྱ་བ་ལ་སོགས་པ་སྔོན་གྱི་གཏམ་རྒྱུད་དོ། ། སྐྱེས་རབས་ནི་ཐམས་ཅད་སྒྲོལ་དང་ལེགས་པར་ཕ་རོལ་སེམས་དང་རྒྱལ་པོ་གསེར་མདོག་ལ་སོགས་པའོ། ། བྱང་ཆུབ་སེམས་དཔའི་སྡེ་སྣོད་ནི་དེའི་ལམ་འབྲས་བུ་དང་བཅས་པ་སྟོན་པ་སྟེ་འདིའི་ཕན་པ་དང་ཕྱི་མའི་བདེ་བ་འབྱུང་བ་དང་། བྱང་ཆུབ་ཀྱི་སྤྱོད་པ་རྒྱས་པ་དང་ཤེས་བྱ་མ་ལུས་པ་འཆད་པས་རྒྱ་ཆེ་བ་དང་ཆོས་ཀྱི་བདག་མེད་སྟོན་པས་ཟབ་པའི་ཕྱིར་ཤིན་ཏུ་རྒྱས་པའོ། ། སྒྲིབ་པ་ཐམས་ཅད་ནི་གཉིས་ཀའོ། ། མཚུངས་པ་ནི་གཞི་ལམ་འབྲས་བུ་གསུམ་འདྲ་བའོ། ། འདི་ལ་ནི་ཆེན་པོ་བདུན་དང་ལྡན་པས་ཐེག་ཆེན་ཞེས་བརྗོད་དེ་དམིགས་པ་ཆེན་པོ་ནི་སྟོང་ཕྲག་བརྒྱ་པ་ལ་སོགས་པ་གཞན་དོན་སྟོན་པའི་མདོ་སྡེ་ལ་དམིགས་པའོ། ། སྒྲུབ་པ་ཆེན་པོ་ནི་རང་གཞན་གཉིས་ཀའི་དོན་སྒྲུབ་པའོ། ། ཡེ་ཤེས་ཆེན་པོ་ནི་བདག་མེད་གཉིས་ཀ་ཤེས་པའོ། ། བརྩོན་འགྲུས་ཆེ་བ་ནི་གྲངས་མེད་གསུམ་དུ་དཀའ་བ་བརྒྱ་སྟོང་ལ་སྦྱོར་བའོ། །
ཐབས་མཁས་ཆེ་བ་ནི་སྲིད་ཞི་ལ་མི་གནས་པའོ། ། ཐོབ་པ་ཆེ་བ་ནི་སངས་རྒྱས་ཀྱི་ཡོན་ཏན་ཐོབ་པའོ། ། འཕྲིན་ལས་ཆེ་བ་ནི་འཁོར་བ་ཇི་སྲིད་པར་སེམས་ཅན་གྱི་དོན་སྒྲུབ་པའོ། ། ཉན་ཐོས་ཀྱི་རྨད་དུ་བྱུང་བ་ནི་ཤྭ་རིའི་བུའི་ཤེས་རབ་དང་མཽའུ་གལ་གྱི་རྫུ་འཕྲུལ་དང་། རྟ་ཐུལ་གྱི་སྤྱོད་པ་ཞི་བ་དང་། མ་འགགས་པའི་ལྷའི་མིག་དང་། ལམ་ཕྲན་པའི་གཞན་དོན་ལ་སོགས་པའོ། ། བྱང་ཆུབ་སེམས་དཔའི་རྨད་དུ་བྱུང་བ་ནི་འཇམ་དཔལ་གྱི་ཤེས་རབ་དང་སྤྱན་རས་གཟིགས་ཀྱི་སྙིང་རྗེ་དང་ཕྱག་ན་རྡོ་རྗེའི་མཐུ་སྟོབས་ལ་སོགས་པའོ། ། སངས་རྒྱས་ཀྱི་རྨད་དུ་བྱུང་བ་ནི། བདག་ཅག་གི་སྟོན་པའི་ཐུགས་རྗེ་དང་འོད་དཔག་མེད་ཀྱི་སྐུ་ཚེ་དང་སྨན་གྱི་བླའི་མཚན་གྱི་ཡོན་ཏན་དང་།
མེ་ཏོག་ཀུན་ཏུ་རྒྱས་པའི་ཞིང་ཁམས་ལ་སོགས་པའོ། ། ཆོས་ནི་ཤེས་བྱ་སྟེ་མཚན་ཉིད་ནི་རང་དང་སྤྱིའི་མཚན་ཉིད་དོ། ། གསུམ་པ་སྣོད་གསུམ་དུ་བསྡུ་བ་ལ་དང་པོ་དོན་དངོས་ནི་མདོའི་སྡེ་ལ་སོགས་པ་ཞེས་པ་སྟེ་འདི་ལ་ནི་སྔར་བཅུ་གཉིས་ཀྱི་དོན་དང་འགལ་བ་དུ་མ་འོང་བར་སྣང་སྟེ་མདོ་སྡེ་དང་དབྱངས་ཀྱིས་བསྙད་པ་དང་ཚིགས་སུ་བཅད་པ་ལ་སོགས་པ་ལ་ཐེག་ཆེན་གྱི་མདོ་སྡེ་སྣང་བའི་ཕྱིར་དང་། རྟོགས་པ་བརྗོད་པ་ལ་སོགས་པ་གཞན་གཉིས་སྣང་བའི་ཕྱིར་དང་ཉན་ཐོས་ཀྱི་རྨད་དུ་བྱུང་བ་ནི་ཉན་ཐོས་ཀྱི་སྡེ་སྣོད་དུ་རིགས་པའི་ཕྱིར་རོ། ། གཉིས་ཀ་ནི་ཐེག་པ་ཆེ་ཆུང་ངོ་། ། ཡང་ན་གཙོ་འཁོར་དུ་ཕྱེ་སྟེ་བཤད་དོ། ། གཉིས་པ་སྡེ་སྣོད་གསུམ་དུ་བཞག་པའི་དགོས་པ་ལ་གསུམ་གྱི་དང་པོ་ཉེ་བའི་ཉོན་མོངས་གསུམ་སྤང་བའི་ཆེད་དུ་བཞག་པ་ནི་ཅིའི་ཕྱིར་ཞེས་བྱ་བ་སྟེ་མདོ་སྡེས་ནི་ལས་འབྲས་ལ་སོགས་པ་ལ་ཐེ་ཚོམ་སེལ་བར་བྱེད་དོ། ། འདུལ་བའི་གསོག་འཇོག་སྤོང་བ་ལ་སོགས་པས་ནི་འདོད་ཡོན་ལ་ཆགས་པ་འདོད་པ་བསོད་ཉམས་ཀྱི་མཐའ་སྤོང་ལ། བརྒྱ་སྟོང་རི་བའི་གོས་དང་ཁང་བཟངས་དང་འོ་ཐུག་ལ་སོགས་པ་གནང་བས་ནི་དོན་མེད་པའི་དཀའ་ཐུབ་བདག་ཉིད་ཐུབ་པའི་མཐའ་སྤོང་ངོ་། ། བདག་ལྟ་དང་ལོག་ལྟ་ལ་སོགས་པ་ལ་མཆོག་ཏུ་འཛིན་པས་ནི་ཆོས་མངོན་པས་ལྟ་བ་བཟང་ངན་དུ་མ་བཤད་ནས་སྤོང་བའོ། །
གཉིས་པ་བསླབ་པ་གསུམ་བསྟན་པའི་ཆེད་དུ་བཞག་པ་ལ་མདོ་སྡེའི་སྡེ་སྣོད་ཀྱིས་བསླབ་པ་གསུམ་ཀ་སྟོན་ལ། འདུལ་བས་སེམས་ཀྱི་བསླབ་པ་སྟོན་པ་ནི། དེས་ཚུལ་ཁྲིམས་བསྒྲུབས་ནས་དེ་དང་ལྡན་ན་འགྱོད་པ་མེད་པར་སེམས་མཉམ་པར་འཇོག་པའི་ཕྱིར་རོ། ། ཆོས་མངོན་པས་ནི་ཤེས་བྱ་མ་ལུས་པ་འབྱེད་པའོ། ། གསུམ་པ་ཆོས་དང་དོན་གྱི་དབང་དུ་བྱས་ཏེ་བཞག་པ་ལ་ཆོས་ནི་རྗོད་བྱེད་སྒྲའི་ཆོས་སོ། ། དོན་ནི་བརྗོད་བྱའི་དོན་ནོ། ། རྗོད་པ་ནི་བྱང་བར་བྱེད་པའོ། ། གཞིའི་གནས་ནི་ཚུལ་ཁྲིམས་ཏེ་བཤེས་པའི་སྤྲིང་ཡིག་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་ཏེ། ། ཡོན་ཏན་ཀུན་གྱི་གཞི་རྟེན་ལགས་པར་གསུངས། །
ཁྱོད་ཀྱི་ཚུལ་ཁྲིམས་མ་ཉམས་མོད་མི་དམའ། ། མ་འདྲེས་མ་སྦགས་པ་དག་བསྟེན་པར་མཛོད། ། ཅེས་འབྱུང་བ་བཞིན་ནོ། ། གནས་དེ་བསྟན་པའི་ཕྱིར་ཞེས་སྦྱར་རོ། ། ཆོས་མངོན་པས་ནི་ཤེས་བྱ་མ་ལུས་པའི་འབེལ་གཏམ་ཤེས་ལ་ཆོས་ནི་ཤེས་བྱའོ། ། གཉིས་པ་ཆོས་ལ་དམིགས་པའི་ཤེས་པ་ལ་དང་པོ་དོན་དངོས་ལ་ཆོས་འདི་དག་ནི་ཡན་ལག་བཅུ་གཉིས་སོ། ། ཤེས་པ་གང་གིས་ཞེས་བྱ་བ་དང་དེ་དག་དང་མཚུངས་པར་ལྡན་པའི་སེམས་དང་སེམས་བྱུང་ཞེས་སྦྱར་རོ། ། དམིགས་པ་དང་བཅས་པ་ལ་སོགས་པ་ནི་དེ་དག་གི་མིང་གི་རྣམ་གྲངས་སོ། ། གཉིས་པ་དམིགས་རྣམ་གྱི་དོན་བསྟན་པ་ལ་ཆོས་དེ་དག་ནི་སེམས་དང་སེམས་བྱུང་ངོ་། ། དམིགས་པ་དེ་དག་ལ་དམིགས་ནས་རྣམ་པ་ཇི་ལྟར་སྣང་སྙམ་ན་ཕུང་པོ་དང་ཁམས་ལ་སོགས་པ་དང་ལྡན་པའི་དོན་གྱི་རྣམ་པར་སེམས་དང་སེམས་བྱུང་ཉིད་སྣང་བ་ཡིན་ནོ། །
གཞན་གྱི་གསུང་རབ་བཤད་པའི་སྒྲ་ལས་ནི་རང་ལ་གསུང་རབ་ཏུ་སྣང་བའི་རྣམ་རིག་འབྱུང་ལ། དེ་ལས་དེ་མ་བརྗེད་པའི་དྲན་པ་དང་། དེས་བཞག་པའི་བག་ཆགས་སོ། ། དེ་དག་ལས་སེམས་དང་སེམས་བྱུང་འབྱུང་བས་དེ་དག་དེའི་གནས་སོ། ། སེམས་དང་སེམས་བྱུང་གཉིས་གཅིག་གི་ཞེས་བྱ་བ་དང་ཕུང་སོགས་ཀྱི་དོན་སྣང་བའི་རྣམ་པས་གསུང་རབ་ཚིག་གི་དམིགས་པ་ཡང་དག་པ་སྟེ་ཕྱིན་ཅི་མ་ལོག་པར་རྟོགས་པའོ། ། ཞེས་སྦྱར་རོ། ། གསུམ་པ་ཆོས་ལ་དམིགས་པའི་དབྱེ་བ་ལ་མདོར་བསྟན་ནས་རྒྱས་པར་བཤད་པ་ལ་བཞིའི་དང་པོ་ཁྱབ་པའི་དམིགས་པ་ལ་ཆོས་ཉིད་མོས་པ་ཙམ་གྱིས་ཡིད་ལ་བྱེད་པ་ནི་ཆོས་མཆོག་མན་ཆད་དེའི་རྣམ་རྟོག་གི་བདག་ཉིད་ཀྱི་ཞི་གནས་ལྷག་མཐོང་ལ་བདག་མེད་ཀྱི་གཟུགས་བརྙན་ནམ་རྣམ་པ་སྣང་བའི་ཕྱིར་རོ། ། དམིགས་པ་ནི་དེ་གཉིས་ཡིད་ལ་བྱེད་པའོ། ། ཆོས་ཉིད་དེ་ཁོ་ན་སྟེ་ཇི་ལྟ་བ་བཞིན་ཡིད་ལ་བྱེད་པ་མཐོང་ལམ་ཡན་ཆད་དེ་སྔ་མ་བཞིན་ཅི་རིགས་པར་སྦྱར་རོ། ། ཇི་སྙེད་ཡོད་པ་ནི་ཤེས་བྱ་ཐམས་ཅད་འདི་ཙམ་དུ་ཟད་པའོ། །
ཇི་ལྟ་བ་ནི་དེ་དག་གི་ཀུན་རྫོབ་དང་དོན་དམ་པའི་གནས་ལུགས་ཇི་ལྟར་ཡིན་པའོ། ། ཇི་ལྟ་བ་བཞིན་ཡོད་པ་ལ་བདེན་པའི་སྒོ་ནས་ནི་ཕུང་པོ་ལ་སོགས་པ་དེ་དག་གི་རང་བཞིན་ཇི་ལྟ་བ་བདེན་བཞིར་གནས་པས་སོ། ། རྣམ་པའི་སྒོ་ནས་བཅུ་དྲུག་དང་། བྱེ་བྲག་མེད་པར་ཐམས་ཅད་དེ་བཞིན་ཉིད་དང་། སྡོམ་བཞི་ལས་འདུ་བྱེད་ནི་འདུས་བྱས་ཏེ་ཐམས་ཅད་ནི་ཟག་བཅས་ཟག་མེད་ཀྱིས་བསྡུས་པའོ། ། ཟག་བཅས་ཀྱི་འདུ་བྱེད་ཐམས་ཅད་སྡུག་བསྔལ་ཞེས་བྱ་བ་དང་། དེ་གཉིས་ཀྱི་ཆོས་ཐམས་ཅད་བདག་གཉིས་མེད་པ་དང་། ལྷག་བཅས་ལྷག་མེད་ཀྱི་མྱང་འདས་ཐམས་ཅད་ནི་སྡུག་བསྔལ་དང་ཀུན་འབྱུང་ཞི་བ་ཞེས་སྦྱར་རོ། ། འཁོར་བ་ལས་རྣམ་པར་ཐར་བར་བྱེད་པའི་སྐབས་གྱི་སྒོ་གསུམ་སྟེ་འདི་དང་རྣམ་པ་བཅུ་དྲུག་གཅིག་གིས་གཅིག་བསྡུས་པའི་ཚུལ་ལ་སྟོང་པ་དང་བདག་མེད་གཉིས་ནི་སྟོང་ཉིད་ཀྱི་རྣམ་པའོ། ། མི་རྟག་སྡུག་བསྔལ་དང་ཀུན་འབྱུང་གི་བཞི་སྟེ་དྲུག་ནི་སྨོན་པ་མེད་དེ་དེས་ཁམས་གསུམ་ལ་སྨོན་པ་ལྡོག་པའི་ཕྱིར་རོ། །
འགོག་ལམ་གྱི་བརྒྱད་ནི་མཚན་མེད་དེ་དེ་གཉིས་ནི་མཚན་མ་ཞི་བའི་ངོ་བོ་ཡིན་པའི་ཕྱིར་རོ། ། དགོས་པ་ནི་འབྲས་བུའོ། གནས་གྱུར་ནི་བཤད་ཟིན་ཏོ། གཉིས་པ་སྤྱོད་པ་རྣམ་སྦྱོང་གི་དམིགས་པ་ལ་སྤྱོད་པ་ནི་ཤས་ཆེ་ཞིང་རྒྱུན་རིང་བའོ། ། མི་སྡུག་པ་ནི་མི་གཙང་བ་སྟེ་མཛོད་ལས། མི་སྡུག་མ་ཆགས་ས་བཅུ་དང་། ། དམིགས་པ་འདོད་སྣང་མི་སྐྱེད་དོ། ། ཞེས་འབྱུང་བ་བཞིན་ནོ། ། རྐྱེན་འདི་ནི་ཚད་མས་གྲུབ་པ་སྟེ་དབང་ཕྱུག་ལ་སོགས་པའི་རྐྱེན་ཀུན་བཏགས་པ་རྣམས་སེལ་ལོ། ། རྟེན་འབྲེལ་དུ་ཤེས་པས་ནི་རྟེན་འབྲེལ་མི་ཤེས་པའི་མ་རིག་པ་ལྡོག་གོ །
ལུས་ལ་སོགས་པ་ལ་ང་རྒྱལ་བ་ལ་ནི་ལུས་ལ་སོགས་པའི་ཁམས་དྲུག་དང་བཅོ་བརྒྱད་དུ་ཕྱེ་ནས་སའི་ཁམས་ཀྱི་ང་རྒྱལ་ལམ་ཞེས་བྱ་བ་ལ་སོགས་པར་རྟོག་པའོ། ། དབུགས་འབྱུང་རྔུབ་ལ་སེམས་བཟུང་སྟེ་བགྲངས་པས་དེ་ལ་བློ་གནས་ཙམ་ན་རྣམ་རྟོག་ཐམས་ཅད་ཞི་བར་འགྱུར་རོ། ། གསུམ་པ་མཁས་པའི་དམིགས་པ་ལ་དང་པོ་སྤྱིར་བསྟན་པའི་མཁས་པ་ནི་གོང་དུ་དོན་བཅུ་གཉིས་ལ་སོགས་པས་གཏན་ལ་ཕབ་པ་བཞིན་དུ་མཁས་པའོ། ། གཉིས་པ་གནས་དང་གནས་མིན་ལ་མཁས་པ་བྱེ་བྲག་ཏུ་བཤད་པ་ལ་རྟེན་འབྲེལ་ལ་མཁས་པ་ལས་བལྟ་བ་ནི་རྟེན་འབྲེལ་གྱི་བྱེ་བྲག་ཡིན་པས་སོ། ། གསུམ་པ་དེ་གཉིས་ཀྱི་ཁྱད་པར་ལ་ཆོས་རྣམས་ནི་མ་རིག་པ་དང་འདུ་བྱེད་ལ་སོགས་པའོ། ། སྤངས་པ་ནི་འབྱུང་མི་སྲིད་པའོ། ། རྒྱུ་མཐུན་གྱི་འབྲས་བུ་ནི་སྦྱིན་པས་ལོངས་སྤྱོད་དང་ཚུལ་ཁྲིམས་ཀྱིས་མཐོ་རིས་དང་བཟོད་པས་གཟུགས་བཟང་བ་དང་བརྩོན་པས་བརྗིད་པ་འབྱུང་བ་ལ་སོགས་པ་གནས་ཡོད་པ་དང་། སེར་སྣ་ལ་སོགས་པ་ལས་དེ་དག་འབྱུང་བ་གནས་མེད་པ་དང་སྒྲ་མི་སྙན་པ་ངན་སོང་དུ་སྐྱེ་བ་གནས་མེད་ཅིང་གོ་སྐབས་མེད་ཅེས་བྱ་བ་ལ་སོགས་པ་ཤེས་པའོ། ། ཡོངས་སུ་གཟུང་བ་ནི་ཤེས་པའོ། བཞི་པ་ཉོན་མོངས་རྣམ་སྦྱོང་གི་དམིགས་པ་ལ་ཞི་རགས་ཀྱིས་ནི་མངོན་དུ་རྒྱུ་སྤོང་ལ།
བསྡུས་ན་བདག་གཉིས་ཀྱིས་སྟོང་པའི་དེ་བཞིན་ཉིད་དང་སྤྲོས་ན་བདེན་བཞིས་ནི་ས་བོན་འཇོམས་པར་བྱེད་དོ། ། བཞི་པ་ཆོས་ལ་དཔྱོད་པའི་རིགས་པ་ལ་ཆོས་ནི་གསུང་རབ་བོ། ། རྐྱེན་མེད་པར་འབྱུང་བ་རྒྱང་འཕེན་པའི་ལྟ་བ་ནི་མི་རིགས་ཏེ་རྐྱེན་ལ་ལྟོས་པ་ནི་རིགས་པའོ། ། རང་རང་གི་བྱ་བ་ནི་མིག་ལ་སོགས་པས་གནས་དང་། གཟུགས་ལ་སོགས་པས་དམིགས་པ་དང་ཤེས་པ་སྔ་མས་དེ་མ་ཐག་རྐྱེན་ལ་སོགས་པ་བྱེད་པ་སྟེ་བྱ་བ་འཆོལ་བར་བྱེད་ན་མི་རིགས་པ་དང་མ་འཆོལ་བ་རིགས་པའོ། ། སྒྲུབ་པའི་དོན་ཚད་མ་དང་འགལ་བ་ནི་གྲངས་ཅན་གྱིས་འདུས་པའི་གཏན་ཚིགས་ཀྱིས་བདག་སྒྲུབ་པ་དང་རྒྱང་འཕེན་པ་གཉིས་བཅས་ཀྱི་སྦྱོར་བས་ཚེ་སྔ་མ་མེད་པར་སྒྲུབ་པ་ནི་བདག་མེད་རྟོགས་པ་དང་ཚེ་སྔ་མ་རྟོགས་པའི་ཚད་མ་དང་འགལ་བས་མི་རིགས་པའོ། ། བྱས་ཡོད་ལས་མི་རྟག་པ་དང་དུ་བ་ལས་མེ་རྟོགས་པ་ལ་སོགས་པས་ནི་སྒྲུབ་པའི་དོན་ཚད་མ་གཉིས་དང་མི་འགལ་བས་རིགས་པ་ཡིན་ནོ། ། ཆོས་ཉིད་དུ་གྲགས་པ་ནི་ས་སྲ་བ་ལ་སོགས་པ་དང་འདུས་བྱས་མི་རྟག་པ་ལ་སོགས་པའོ། ། དེ་དག་དེ་ལྟར་མ་ཡིན་པ་ནི་མི་རིགས་ལ་དེ་དག་ནི་རིགས་པ་ཉིད་དོ། ། དེ་དག་ལ་དེ་ལྟར་དུ་ཤེས་པ་ནི་རིགས་པའི་ཤེས་པའོ། །
དེ་ལ་གསུམ་པོ་ནི་ཆོས་ཉིད་ཀྱི་མཐར་ཐུག་པས་རིགས་པའི་མཆོག་ནི་ཆོས་ཉིད་ཡིན་ཏེ་དེ་དག་དེ་ལྟར་འོང་བའི་རྒྱུ་མཚན་གང་ཡིན་ཞེས་དྲིས་ན་དེ་ནི་དེའི་ཆོས་ཉིད་དོ་ཞེས་ལན་གདབ་དགོས་པའི་ཕྱིར་རོ། ། དེས་ན་བསྟོད་པ་མཛད་པས། རིགས་པའི་ནང་ན་ཆོས་ཉིད་ལྟར། ། རྣམ་གྲོལ་ནང་ན་མི་གཡོ་ལྟར། ། ཤེས་རབ་ནང་ན་ཀུན་མཁྱེན་ལྟར། ། ཁྱོད་ནི་ལུས་ཅན་ཀུན་གྱི་མཆོག ། ཅེས་བཤད་དོ། ། ལྔ་པ་དཔྱད་པ་ལས་བྱུང་བའི་མངོན་རྟོགས་ཀྱི་ཚོལ་བ་བཞི་ལ་ཡོངས་སུ་གྲུབ་པ་ནི་བདག་གཉིས་སུའོ། ། དངོས་པོ་ནི་དོན་ནོ། ། རྟོག་པ་ལ་བརྗོད་བྱ་རྗོད་བྱེད་འབྲེལ་བར་སྣང་བ་ནི་ངོ་བོ་དང་ཁྱད་པར་དུ་འདོགས་པའི་ཐ་སྙད་ཀྱི་རྒྱུ་ཡིན་གྱི་དེ་གཉིས་དོན་ལ་གྲུབ་པ་ནི་མེད་དོ་ཞེས་འཛིན་པ་ནི་གཉིས་པོའི་དོན་ནོ། །
སྔ་མ་ནི་རྗོད་བྱེད་དང་ཕྱི་མ་གསུམ་ནི་བརྗོད་བྱ་ཡིན་ལ་དེའང་སྤྱི་དང་བྱེ་བྲག་ཡིན་ནོ། ། ཤེས་པ་བཞི་ནི་དེ་ལྟར་རྟོག་ཅིང་བཙལ་བས་དེ་དག་མི་དམིགས་པར་ཤེས་པ་སྟེ་རྫས་ནི་དངོས་པོའོ། ། དྲུག་པ་ཆོས་ལ་ཏིང་ངེ་འཛིན་པའི་རྣལ་འབྱོར་ལ་རྣལ་འབྱོར་ནི་ཞི་གནས་ལྷག་མཐོང་ཟུང་དུ་འབྲེལ་བའོ། ། དེའི་ས་ནི་རྟེན་ནོ། ། བདེན་བཞི་མང་དུ་ཐོས་པའི་གཞི་ལས་རྣལ་འབྱོར་འབྱུང་གི་བདག་དང་གཙོ་བོ་ལ་སོགས་པ་ཐོས་པ་ལས་ནི་མ་ཡིན་ནོ། ། དེ་ལ་ནི་བདེན་བཞིའོ། ། ཚུལ་བཞིན་ནི་མི་རྟག་པ་ལ་སོགས་པ་གནས་ཚུལ་ཇི་ལྟ་བའོ། ། དེས་ནི་རྣལ་འབྱོར་དངོས་སུ་སྐྱེད་དོ། ། མཚན་མ་ནི་བདག་མེད་པའི་དོན་སྤྱིའོ། ། དེ་དང་བཅས་པའི་ཏིང་ངེ་འཛིན་ནི་བདག་མེད་པའི་གཟུགས་བརྙན་སྣང་བས་མེ་ལོང་སྟེ་སྦྱོར་ལམ་མོ། །
གཉིས་པོ་མི་དམིགས་པར་མངོན་སུམ་གྱིས་ཤེས་པ་ནི་མཐོང་ལམ་སྟེ་བདག་མེད་སྣང་བའོ། ། འདི་ལ་ནི་མེ་ལོང་ལྟ་བུ་སྣང་བའོ། ། ཡིད་ཀྱི་གཟུགས་བརྙན་ནི་མེ་ལོང་ལྟ་བུའོ། ། དོན་ནི་གཟུང་བ་སྟེ་བྱེད་ལས་སོ། ། རང་གི་འདུ་ཤེས་ནི་འཛིན་པའི་སེམས་དེ་ཉིད་དོ། ། འཛིན་པ་མེད་པ་ནི་སྣང་བའོ། ། ལེགས་པར་གསུངས་ཞེས་བྱ་བ་ནི་རྣལ་འབྱོར་དབྱེ་བ་ལ་གདམས་པའི་མདོ་ལས་གསུངས་པ་སྟེ། བརྒྱད་སྟོང་འགྲེལ་པ་ལས ། ངོ་མཚར་དང་ནི་རྩོད་པ་དང་། ། ཁྲོ་དང་ཞུམ་དང་ངེས་བཟུང་དང་། །
དད་དང་དགའ་བ་དག་ལ་ནི། ། ཚིག་གཅིག་ལན་གཉིས་བརྗོད་པར་བྱ། ། ཞེས་འབྱུང་བ་བཞིན་ནམ་ཡང་ན་ཚིག་དོན་གཉིས་དང་རིམ་པ་བཞིན་སྦྱར་རོ། ། གནས་གྱུར་པ་ནི་སེམས་སྒྲིབ་པའི་ས་བོན་གྱིས་དག་པའོ། ། འདི་ས་དང་པོ་ནས་འབྱུང་སྟེ་མདོ་སྡེ་རྒྱན་ལས། དེ་འདིའི་གནས་ཡོངས་གྱུར་པ་སྟེ། ས་ནི་དང་པོ་ཡིན་པར་འདོད་ཅེས་འབྱུང་ངོ་། ། དེ་ལ་དང་པོ་བཞི་པ་ནི་ཚོགས་ལམ་ནས་མཐོང་ལམ་གྱི་བར་དུ་རྒྱུ་སྟོན་ལ། ཐ་མས་བྲལ་བའི་འབྲས་བུ་སྟོན་ཏོ། ། བདུན་པ་ཆོས་ལ་མཁས་པ་དང་གནས་པའི་བྱེ་བྲག་ལ་གཉིས་ཀྱི་ཆོས་ལ་མཁས་པ་བཤད་པ་ལ་མདོ་སྡེ་ལ་སོགས་པ་ཆོས་རྣམས་ཀྱི་རྗོད་བྱེད་སྒྲའི་ཆོས་ལ་ཞེས་སྦྱར་ཏེ་མང་དུ་ཐོས་པས་ནི་རྗོད་བྱེད་ཀྱི་ཚིག་ཐམས་ཅད་འབྱེད་ཤེས་པའི་ཕྱིར་རོ། །
ཆོས་མངོན་པ་ལ་སོགས་པའི་བརྗོད་བྱའི་མཚན་ཉིད་ནི་བསླབ་པ་གསུམ་མོ། ངེས་པའི་ཚིག་བཟང་པོ་ནི་དབང་བྱེད་པས་ན་དབང་པོ་ཞེས་བྱ་བ་ལ་སོགས་པའོ། ། ཡུལ་མི་ངེས་པའི་ཚིག་ནི་རང་ཉིད་ལ་བདག་གོ་ཞེས་བྱ་བ་ལ་སོགས་པ་ཡུལ་སོ་སོའི་སྐད་དེ་དེ་ལ་མ་ཞེན་པར་ཀུན་ལ་གྲགས་པའམ་ཡུལ་སྣ་ཚོགས་ཀྱི་ཐ་སྙད་ཤེས་པའོ། ། སྔོན་གྱི་མཐའ་བཟུང་བ་ནི་འཁོར་བ་དང་ཕྱི་མའི་མཐའ་ནི་མྱང་འདས་སོ། ། འདིས་ནི་མདོ་ལས། ཀུན་དགའ་བོས་ཚེ་དང་ལྡན་པ་ཤྭ་རིའི་བུ་ཆོས་ལྔ་དང་ལྡན་པའི་དགེ་སློང་མྱུར་དུ་འཛིན་ཏོ་ཞེས་གསུངས་པ་དེ་ལེགས་པར་བཤད་པ་ཡིན་ནོ། ། ཆོས་ལ་གནས་པ་ལ་གནས་པའི་ངོ་བོ་ངོས་གཟུང་བ་ནི་ཇི་ལྟར་ན་ཞེས་པ་སྟེ་བཙུན་པ་ཆོས་ལ་གནས་པའི་མདོ་ལས་གསུངས་སོ། ། གཉིས་ཀ་ནི་ཐོས་བསམ་གཉིས་གཅིག་ཏུ་བྱས་པའི་སྒོམ་པ་དང་གཉིས་སོ། མདོ་སྡེ་རྒྱན་ལས་ཀྱང་། གལ་ཏེ་ཐོས་པ་ཙམ་གྱིས་དོན་མཐོང་འགྱུར་ན་སྒོམ་པ་དོན་མེད་འགྱུར། །
གལ་ཏེ་མ་ཐོས་པར་ཡང་སྒོམ་འཇུག་འགྱུར་ན་བསྟན་པ་དོན་མེད་འགྱུར། ། ཞེས་བཤད་དོ། ། ཐོས་བསམ་སྒོམ་གསུམ་གྱི་བྱེ་བྲག་དབྱེ་བ་ནི་འཛིན་པ་དང་ཞེས་པ་སྟེ། དེ་དག་ནི་སྒོམ་པ་མ་ཡིན་ཏེ་ཏིང་ངེ་འཛིན་མེད་པའི་ཕྱིར་རོ། ། རྒྱུན་དུ་ཆུད་པ་ནི་རྒྱུན་ཆགས་པའོ། ། ནུས་པ་ནི་སྒོམ་པ་དྲག་པའོ། ། མ་ལོག་པ་ནི་ཞི་རགས་ལ་སོགས་པ་མ་ནོར་བའོ། ། རོ་མི་མྱང་བ་ནི་བདེ་བ་དང་ཤིན་ཏུ་སྦྱངས་པ་ལ་སོགས་པའི་རོ་ལ་མ་ཆགས་པའོ། ། གོང་དུ་ནི་ཉེར་བསྡོགས་ལས་དངོས་གཞི་དང་དེ་ལས་ཁྱད་པར་ཅན་ལ་སོགས་པའོ། ། འདིས་ནི་མདོ་དེ་ཉིད་ལས།
འདི་ལ་དགེ་སློང་མདོའི་སྡེ་དང་དབྱངས་ཀྱིས་བསྙད་པའི་སྡེ་ལ་སོགས་པའི་ཆོས་ཀུན་ཆུབ་པར་བྱས་ཏེ་དེའི་འོག་ཏུ་རྣལ་འབྱོར་མི་འདོར་ཡིད་ལ་བྱེད་པ་མི་འདོར་སེམས་ཞི་གནས་སུ་བྱེད་པ་མི་འདོར་ཞེས་གསུངས་པ་དེ་བཤད་པ་ཡིན་ནོ། ། བརྒྱད་པ་ཤིན་ཏུ་རྒྱས་པའི་མདོ་སྡེ་བྱེ་བྲག་ཏུ་བཤད་པ་ལ་ཤིན་ཏུ་རྒྱས་པ་ཕ་རོལ་དུ་ཕྱིན་པའི་སྡེ་སྣོད་དུ་བཞག་པའི་རྒྱུ་ནས་ཤིན་ཏུ་རྒྱས་པའི་ཆོས་ལ་མཆོད་པར་འོས་པའི་རྒྱུ་མཚན་གྱི་བར་བདུན་གྱི་དང་པོ་ལ་ཕ་རོལ་དུ་ཕྱིན་པའི་གྲངས་དང་། གྲངས་ངེས་གཉིས་ཀྱི་དང་པོ་ནི་དྲུག་གོ ། གལ་ཏེ་དབུས་མཐའ་ལས། དེ་ཕྱིར་དམ་པའི་དོན་གྱིས་ན། ། ཕ་རོལ་ཕྱིན་པ་བཅུར་འདོད་དོ། ། སྦྱིན་དང་ཚུལ་ཁྲིམས་བཟོད་བརྩོན་འགྲུས། ། བསམ་གཏན་དང་ནི་ཤེས་རབ་ཐབས། ། སྨོན་ལམ་སྟོབས་དང་ཡེ་ཤེས་དང་། ། འདི་དག་ཕ་རོལ་ཕྱིན་བཅུའོ། །
ཞེས་བཤད་པ་མ་ཡིན་ནམ་ཞེ་ན། ཕྱི་མ་བཞིན་ཤེར་ཕྱིན་དུ་འདུས་ཏེ་འདི་ལྟར་ཐབས་མཁས་པ་ནི་དགེ་བ་མི་ཟད་པར་བྱེད་པའི་བསྔོ་བའོ། ། སྨོན་ལམ་ནི་སངས་རྒྱས་མཉེས་པར་བྱེད་པའི་སྐྱེ་བ་འཛིན་པའི་སྨོན་ལམ་མོ། ། སྟོབས་ནི་སོ་སོར་རྟོག་པ་དང་སྒོམ་པའི་སྟོབས་ཀྱིས་སྤང་བྱ་འཇོམས་པའོ། ། ཡེ་ཤེས་ནི་ཕར་ཕྱིན་དྲུག་ལ་སྤྱོད་ཅིང་སེམས་ཅན་སྨིན་པར་བྱེད་པ་ཡིན་ལ་དེ་དག་ཀུན་ཀྱང་ཤེར་ཕྱིན་གྱིས་བྱེད་པའི་ཕྱིར་རོ། ། གྲངས་ངེས་ནི་མཐོ་རིས་དང་ཐར་པའི་ཕུན་སུམ་ཚོགས་པ་སྒྲུབ་པ་ལ་དྲུག་ཏུ་ངེས་ཏེ་དང་པོ་གསུམ་གྱིས་མཐོ་རིས་དང་ཕྱི་མ་གསུམ་གྱིས་ཐར་པའོ། ། འདི་ལྟར་སྦྱིན་པས་ལོངས་སྤྱོད་དང་། ཁྲིམས་ཀྱིས་སྐྱེ་བ་བཟང་པོ་དང་། བཟོད་པས་གཟུགས་དང་འཁོར་ལ་སོགས་པ་འཐོབ་པའི་ཕྱིར་དང་། བརྩོན་འགྲུས་ཀྱིས་དཀར་པོའི་ཆོས་སྒྲུབ་པ་དང་།
བསམ་གཏན་གྱིས་འདོད་ཡོན་སྤོང་བ་དང་ཤེས་རབ་ཀྱིས་ཁམས་གསུམ་ལས་འགྲོལ་བའི་ཕྱིར་རོ། ། དེ་སྐད་དུའང་ཡུམ་ལས། སྦྱིན་པས་སྡུག་བསྔལ་གྱུར་པའི་སེམས་ཅན་ཡོངས་སྨིན་བྱེད། ། ཁྲིམས་ཀྱིས་དུད་འགྲོ་འགྲོ་བ་དུ་མའི་ངོ་བོ་དང་། ། མི་ཁོམ་བརྒྱད་སྤོང་དེ་ཡིས་དལ་བ་རྟག་ཏུ་རྙེད། ། བཟོད་པས་གཟུགས་བཟང་དམ་པ་རྒྱ་ཆེན་འཐོབ་འགྱུར་ཏེ། ། གསེར་མདོག་སྡུག་ཅིང་འགྲོ་བས་ལྟ་བའི་འོས་སུ་འགྱུར། ། བརྩོན་འགྲུས་ཀྱིས་ནི་དཀར་པོའི་ཡོན་ཏན་འགྲིབ་མི་འགྱུར། ། ཡེ་ཤེས་མཐའ་ཡས་རྒྱལ་བའི་བང་མཛོད་རྙེད་པར་འགྱུར། ། བསམ་གཏན་གྱིས་ནི་འདོད་པའི་ཡོན་ཏན་རྨད་པར་འགྱུར། །
རིག་དང་མངོན་པར་ཤེས་དང་ཏིང་འཛིན་མངོན་པར་སྒྲུབ། ། ཤེས་རབ་ཀྱིས་ནི་ཆོས་ཀྱི་རང་བཞིན་ཡོངས་ཤེས་ནས། ། ཁམས་གསུམ་མ་ལུས་པ་ལས་ཡང་དག་འདའ་བར་འགྱུར། ། ཞེས་གསུངས་པ་ཡིན་ནོ། ། མཚན་ཉིད་ནི་མདོ་ལས། སྦྱིན་པ་ཡོངས་སུ་གཏོང་བ་དང་། ཚུལ་ཁྲིམས་གདུང་བ་མེད་པ་དང་། བཟོད་པ་འཁྲུག་པ་མེད་པ་དང་། བརྩོན་འགྲུས་དགེ་བ་སྡུད་པ་དང་། བསམ་གཏན་སེམས་རྩེ་གཅིག་པ་དང་།
ཤེས་རབ་རབ་ཏུ་འབྱེད་པའི་མཚན་ཉིད་ཅན་དུ་བཤད་མོད་ཀྱི་འདིར་བྱང་ཆུབ་ཆེན་པོར་བསྔོས་པའི་དེ་དག་ནི་ཕ་རོལ་ཏུ་ཕྱིན་པ་ཡིན་ལ་མ་བསྔོས་ན་སྦྱིན་པ་ཙམ་ལགས་པར་འགྱུར་རོ། ། གོ་རིམ་ནི་མདོ་སྡེ་རྒྱན་ལས། སྔ་མ་ལ་བརྟེན་ཕྱི་མ་སྐྱེ། ། དམན་དང་མཆོག་ཏུ་གནས་ཕྱིར་དང་། ། རགས་པ་དང་ནི་ཕྲ་བའི་ཕྱིར། ། དེ་དག་རིམ་པར་བསྟན་པ་ཡིན། ། ཞེས་གསུངས་པའི་བཞིན་ནོ། ། ངེས་ཚིག་ནི་སྦྱིན་པ་ལ་སཾ་སྐྲི་ཏ་ལ་དཱ་ནའི་ད་རི་ཏྲམ་དབུལ་བ་ན་སེ་སེལ་བ་སྟེ་དབུལ་སེལ་ལོ། ། ཚུལ་ཁྲིམས་ཤི་ལའི་ཤི་ཏ་བསིལ་བ་ལ་བྷ་ཐོབ་པ་སྟེ་བསིལ་ཐོབ་བོ། ། བཟོད་ལ་ཀྵན་ཏིའི་ཀྵོ་བྷ་འཁྲུགས་པ་དང་ཤཱནྟི་ཞི་བ་སྟེ་འཁྲུགས་ཞིའོ། །
བརྩོན་འགྲུས་ལ་བཱིརྻའི་བཱི་བ་ར་མཆོག་དང་ཡ་ཏི་སྦྱོར་བ་སྟེ་མཆོག་ལ་སྦྱོར་བའོ། ། བསམ་གཏན་ལ་དྷ་ནའི་དྷ་ར་འཛིན་པ་དང་མ་ན་ཡིད་དེ་ཡིད་འཛིན་ནོ། ། ཤེས་རབ་ལ་པྲཛྙཱའི་པ་ར་མ་ཨརྠ་དམ་པའི་དོན་དང་ཛྙཱ་ན་ཤེས་པ་སྟེ་དོན་དམ་ཤེས་པའོ། ། དོན་དེ་ཉིད་མདོ་སྡེ་རྒྱན་ལས། དབུལ་བ་སེལ་བར་བྱེད་པ་དང་། ། བསིལ་བ་ཐོབ་དང་ཁྲོ་བཟོད་དང་། ། མཆོག་ལ་སྦྱོར་དང་ཡིད་འཛིན་དང་། ། དོན་དམ་ཤེས་པའི་ཕྱིར་བཤད་དོ། ། ཞེས་འབྱུང་ངོ་། ། སྒོམ་པ་ནི་སྒྲུབ་ཚུལ་ཏེ་མདོ་སྡེ་རྒྱན་ལས།
རེ་བ་མེད་པའི་སྦྱིན་པ་དང་། ། ཡང་སྲིད་མི་འདོད་ཚུལ་ཁྲིམས་དང་། ། ཐམས་ཅད་ལ་ནི་བཟོད་པ་དང་། ། ཡོན་ཏན་ཀུན་སྡུད་བརྩོན་འགྲུས་དང་། ། དེ་བཞིན་བསམ་གཏན་གཟུགས་མེད་མིན། ། ཤེས་རབ་ཐབས་དང་བཅས་པ་ཡི། ། ཕ་རོལ་ཕྱིན་པ་དྲུག་པོ་ལ། ། བརྟན་པ་རྣམས་ཀྱིས་ཡང་དག་སྦྱོར། ། ཞེས་འབྱུང་བ་བཞིན་དུ་སྒོམ་མོ། ། ཡང་ན་དབུས་མཐའ་ལས་དམ་པ་བཅུ་གཉིས་དང་ལྡན་པར་བཤད་དེ།
དམ་པ་བཅུ་གཉིས་བདག་ཉིད་དེ། ། རྒྱ་ཆེ་བ་དང་ཡུན་རིང་དང་། ། ཆེད་དུ་བྱ་དང་མི་ཟད་དང་། ། རྒྱུན་མི་འཆད་དང་ཚེགས་མེད་དང་། ། དབང་འབྱོར་བ་དང་ཡོངས་བཟུང་དང་། ། རྩོམ་དང་འཐོབ་དང་རྒྱུ་མཐུན་དང་། ། འགྲུབ་པ་དམ་པར་འདོད་པ་ཡིན། ། ཞེས་འབྱུང་བ་བཞིན་ནོ། ། ཡང་ན་ཐེག་བསྡུས་ལས། དམ་པ་དྲུག་ལྡན་དུ་བཤད་དེ་བྱང་ཆུབ་ཀྱི་སེམས་ལ་བརྟེན་པས་རྟེན་དམ་པ་དང་།
དངོས་པོ་ཐམས་ཅད་སྤྱོད་པས་དངོས་པོ་དམ་པ་དང་སེམས་ཅན་ཐམས་ཅད་ཀྱི་དོན་དུ་སྤྱོད་པས་ཆེད་དུ་བྱ་བ་དམ་པ་དང་། འཁོར་གསུམ་དུ་མི་རྟོག་པས་ཟིན་པས་ཐབས་ལ་མཁས་པ་དམ་པ་དང་། བྱང་ཆུབ་ཏུ་བསྔོས་པས་བསྔོ་བ་དམ་པ་དང་། སྒྲིབ་པ་གཉིས་དག་པར་བྱེད་པས་རྣམ་པར་དག་པ་དམ་པ་སྟེ་དྲུག་གོ ། གཞན་ཡང་ཆོས་ཀྱི་སྦྱིན་པ་ནི་འོད་སྲུང་གིས་ཞུས་པ་ལས། ཡོངས་སྨིན་མ་བྱས་རྣམས་ལ་ཡིད་མི་བརྟན། ། སྣོད་མིན་རྣམས་ལ་རྒྱ་ཆེན་ཆོས་མི་བཤད། ། རྒྱ་ཆེན་སེམས་ཅན་རྣམས་ལ་ཐེག་པ་དམན། ། བྱང་ཆུབ་སེམས་དཔའ་མཆོག་གིས་བཤད་མི་བྱ། ། ཞེས་གསུངས་པ་དང་མཛོད་ལས། །
ཆོས་སྦྱིན་ཉོན་མོངས་ཅན་མིན་པས། ། མདོ་སོགས་ཡང་དག་ཇི་བཞིན་སྟོན། ། ཞེས་བྱ་བ་དང་དེའི་འགྲེལ་པ་ལས། དེའི་ཕྱིར་གང་དག་ཆོས་ལོག་པར་འཆད་པར་བྱེད་པའམ་སེམས་ཉོན་མོངས་པ་ཅན་རྙེད་པ་དང་བཀུར་སྟི་དང་གྲགས་པ་འདོད་པས་འཆད་པ་དེ་དག་ནི་བདག་ཉིད་ཀྱི་བསོད་ནམས་ཆེན་པོ་ལས་ཉམས་པར་བྱེད་པ་ཡིན་ནོ་ཞེས་གསུངས་པ་ལ་སོགས་པའི་རྗེས་སུ་འབྲང་བར་བྱའོ། ། ཟང་ཟིང་གི་སྦྱིན་པ་ནི་དྲང་སྲོང་རྒྱས་པས་ཞུས་པའི་མདོ་ལས། མ་དག་པའི་སྦྱིན་པ་སུམ་ཅུ་རྩ་གཉིས་བཤད་པ་དེ་སྤངས་ནས་སྦྱིན་པར་བྱ་བ་ནི་འདིར་ཚིགས་སུ་བཅད་དེ་སྨྲས་པ། མ་དད་སྦྱིན་སྟེར་ཕན་བཏགས་ལན་དུ་སྟེར། ། མེ་དང་ཆུ་དང་རྒྱལ་པོ་མགུ་ཕྱིར་སྟེར། ། འཇིགས་ནས་སྟེར་དང་དུག་མཚོན་བཤད་ཤ་སྟེ། ། བག་མེད་པ་ལ་ཆང་སྟེར་འཁོར་བསྡུའི་ཕྱིར། །
རང་ལ་བསྟོད་ཕྱིར་གཟའ་སྐར་མཁན་ལ་སྟེར། ། རོལ་མོ་མཁན་སྟེར་གཞན་ནོར་མཛའ་ལ་སྟེར། ། གཞན་གྱི་འབྲུ་ནི་བྱ་ལ་སྟེར་བ་དང་། ། བཟོ་བོ་ལ་སྟེར་ནད་ཕྱིར་སྨན་པ་དང་། ། སྤྱོས་ནས་སྟེར་དང་རྣམ་པར་སྨིན་པ་ལ། ། ཐེ་ཚོམ་ཟ་བཞིན་སྟེར་དང་བྱིན་རྗེས་འགྱོད། ། འདི་ཡིས་ཕྱི་ནས་སྟེར་འགྱུར་སྙམ་ནས་སྟེར། ། རྣམ་སྨིན་རང་ཉིད་ཁོ་ནས་སྤྱད་སྙམ་སྟེར། ། ལང་ཚོའི་ཚེ་དང་རྒས་ཚེ་ན་བའི་ཚེ། ། འཆི་བའི་ཚེ་ན་སྟེར་བར་བྱེད་པ་དང་། །
དད་པ་མེད་བཞིན་གཞན་གྱིས་བསྐུལ་ནས་སྟེར། ། ཡུལ་གཞན་གྲགས་ཕྱིར་གཏོང་ཕོད་བསྟན་ཕྱིར་སྟེར། ། བུད་མེད་ཕྱིར་དང་བུ་ནི་མེད་ཟེར་སྟེར། ། སྐྱེ་བ་ཕྱི་མར་རྙེད་ཕྱིར་སྟེར་བ་དང་། ། དམན་པ་བོར་ནས་ཕྱུག་པོ་རྣམས་ལ་སྟེར། ། མ་དག་སྦྱིན་པ་སུམ་ཅུ་རྩ་གཉིས་ཡིན། ། ཡང་དེ་ཉིད་ལས། འདི་སྐད་དུ་དྲང་སྲོང་ཆེན་པོ་དེ་དག་ནི་འབྲས་བུ་མེད་པ་མ་ཡིན་མོད་ཀྱི་འོན་ཀྱང་བསམ་པ་དང་སྦྱོར་བ་ཉོན་མོངས་ཅན་དུ་གྱུར་པས་ཞིང་ཚ་སྒོ་ཅན་ལ་ས་བོན་ངན་པ་བཏབ་པ་བཞིན་རྣམ་པར་སྨིན་པ་གྲུང་པོར་མི་འགྱུར་རོ་ཞེས་བྱ་བ་དང་། སངས་རྒྱས་དང་དགེ་འདུན་དང་ཆོས་སྨྲ་བ་དང་ནད་པ་དང་ཕ་མ་ལ་སྟེར་བ་ནི་སྦྱིན་པ་བླ་ན་མེད་པ་ལྔ་ཡིན་ནོ་ཞེས་བྱ་བ་དང་། མགྲོན་པོ་དང་ནད་པ་དང་ནད་གཡོག་དང་ཆོས་སྨྲ་བ་དང་ཡུལ་གཞན་དུ་འགྲོ་བ་དང་ཕ་མ་དང་རྒྱལ་པོ་རྒྱལ་སྲིད་ལས་ཉམས་པ་དང་རྒྱལ་པོས་མནར་བ་དང་མགོན་མེད་པ་རྣམས་ཞིང་དག་པ་ཡིན་ནོ་ཞེས་གསུངས་སོ། །
རབ་ཏུ་དབྱེ་བ་ནི་སྦྱིན་པ་ལ་ཟང་ཟིང་དང་མི་འཇིགས་པ་དང་ཆོས་ཀྱི་སྦྱིན་པ་དང་གསུམ་མོ། ། ཚུལ་ཁྲིམས་ལ་སྡོམ་པ་དང་དགེ་བ་ཆོས་སྡུད་དང་། སེམས་ཅན་དོན་བྱེད་ཀྱི་ཚུལ་ཁྲིམས་གསུམ་མོ། ། བཟོད་པ་ལ་གནོད་པ་བྱེད་པ་ལ་ཇི་མི་སྙམ་པ་དང་། སྡུག་བསྔལ་དང་དུ་ལེན་པ་དང་། ཆོས་ལ་ངེས་པར་སེམས་པའི་བཟོད་པ་གསུམ་མོ། ། བརྩོན་འགྲུས་ལ་གོ་ཆ་དང་། སྦྱོར་བ་དང་། ཕྱིར་མི་ལྡོག་པའི་གསུམ་མོ། ། བསམ་གཏན་ལ་མཐོང་བའི་ཆོས་ལ་བདེ་བར་གནས་པ་དང་།
མངོན་པར་ཤེས་པ་སྒྲུབ་པ་དང་། སེམས་ཅན་གྱི་དོན་བྱེད་པ་གསུམ་མོ། ། ཤེས་རབ་ལ་ཀུན་རྫོབ་དང་དོན་དམ་དང་སེམས་ཅན་གྱི་དོན་ལ་དམིགས་པ་གསུམ་མོ། ། བསྡུས་པ་ནི་དང་པོ་ལྔ་བསོད་ནམས་དང་ཤེས་རབ་དང་ཡེ་ཤེས་ཏེ་ཚོགས་གཉིས་སམ། ཡང་ན་དང་པོ་ལྔ་ཐབས་མཁས་པ་དང་ཕྱི་མ་ཤེས་རབ་སྟེ་ཐབས་ཤེས་རབ་གཉིས་སམ། ཡང་ན་བསླབ་པ་གསུམ་སྟེ་མདོ་སྡེ་རྒྱན་ལས། བསླབ་གསུམ་དབང་དུ་མཛད་ནས་ནི། ། རྒྱལ་བས་ཕ་རོལ་ཏུ་ཕྱིན་པ་དྲུག ། རབ་ཏུ་བཤད་དེ་དང་པོ་གསུམ། ། ཐ་མ་གཉིས་ཀྱིས་རྣམ་པ་གཉིས། །
གཅིག་ནི་གསུམ་ཆར་ལ་ཡང་གཏོགས། ། ཞེས་གསུངས་སོ། ། དེའི་དོན་ནི་འདི་ཡིན་ཏེ་སྦྱིན་པ་བཏང་ནས་ཚུལ་ཁྲིམས་བླངས་ཏེ་བཟོད་པས་སྲུང་བས་བསླབ་པ་དང་པོ་ནི་ཕ་རོལ་ཏུ་ཕྱིན་པ་གསུམ་ཡིན་ནོ། ། ཐ་མ་གཉིས་ནི་བསླབ་པ་རེ་རེ་ཡིན་ལ་བརྩོན་འགྲུས་ཀྱིས་གསུམ་ཀ་སྒྲུབ་པས་ཤེས་དགོངས་པ་ཡིན་ནོ། ། མི་མཐུན་ཕྱོགས་ནི་སེར་སྣ་ནས་ཤེས་རབ་འཆལ་བའི་བར་དྲུག་གམ། ཡང་ན་སྒྲིབ་པ་གཉིས་ཀ་ཡིན་ཏེ་འདིས་སྤོང་བའི་ཕྱིར་རོ། ། ཇི་སྐད་དུ་རྒྱུད་བླ་མ་ལས། སེར་སྣ་ལ་སོགས་རྣམ་རྟོག་གང་། ། དེ་ནི་ཉོན་མོངས་སྒྲིབ་པར་འདོད། ། འཁོར་གསུམ་རྣམ་པར་རྟོག་པ་གང་། །
དེ་ནི་ཤེས་བྱའི་སྒྲིབ་པར་འདོད། ། ཤེས་རབ་ལས་གཞན་འདི་དག་ནི། ། སྤོང་རྒྱུ་གཞན་མེད་དེ་ཡི་ཕྱིར། ཤེས་རབ་མཆོག་ཡིན་དེ་གཞི་ནི། ། ཐོས་པ་དེ་ཕྱིར་ཐོས་པ་མཆོག ། ཅེས་གསུངས་པ་ཡིན་ནོ། ། ཡོན་ཏན་གྱི་བསྔགས་པ་ནི་ཕུན་སུམ་ཚོགས་པ་གཉིས་སྒྲུབ་པར་སྔར་བཤད་ཟིན་ལ་གཞན་ཡང་རིན་པོ་ཆེ་ཕྲེང་བ་ལས། སྦྱིན་པས་ལོངས་སྤྱོད་ཁྲིམས་ཀྱིས་བདེ། ། བཟོད་པས་གཟུགས་བཟང་བརྩོན་པས་བརྗིད། ། བསམ་གཏན་གྱིས་ཞི་བློ་ཡིས་གྲོལ། །
སྙིང་བརྩེ་བས་ནི་དོན་ཀུན་འགྲུབ། ། བདུན་པོ་འདི་དག་མ་ལུས་པ། ། ཅིག་ཅར་ཕ་རོལ་ཕྱིན་པ་ཡིས། ། ཡེ་ཤེས་བསམ་མི་ཁྱབ་པའི་ཡུལ། ། རྣམ་པ་ཐམས་ཅད་མཁྱེན་ཉིད་འཐོབ། ། ཅེས་བཤད་དོ། ། གལ་ཏེ་སྦྱིན་པ་བཏང་བ་ཙམ་གྱིས་སྦྱིན་པའི་ཕ་རོལ་ཏུ་ཕྱིན་པའི་བསོད་ནམས་འབྱུང་ངམ་ཞེ་ན་མུ་བཞི་ལས་སྦྱིན་པ་ཡིན་ལ་ཕ་རོལ་ཏུ་ཕྱིན་པའི་བསོད་ནམས་མི་འབྱུང་བ་ནི་བྱང་ཆུབ་ཆེན་པོར་མ་བསྔོས་པའི་སྦྱིན་པའོ། ། སྦྱིན་པ་མ་ཡིན་ལ་ཕ་རོལ་ཏུ་ཕྱིན་པའི་བསོད་ནམས་འབྱུང་བ་ནི་སྦྱིན་པའི་ཕ་རོལ་ཏུ་ཕྱིན་པ་གཏོང་དུ་འཇུག་པ་དང་། བསྔགས་པ་བརྗོད་པ་དང་། ཡིད་རང་བའོ། །
གཉིས་ཀ་ཡིན་པ་ནི་བྱང་ཆུབ་ཆེན་པོར་བསྔོས་པའི་སྦྱིན་པའོ། ། གཉིས་ཀ་མ་ཡིན་པ་ནི་མི་དགེ་བ་དང་ལུང་མ་བསྟན་ལ་སོགས་པའོ། ། དེ་བཞིན་དུ་ཤེས་རབ་ཀྱི་བར་ལ་སྦྱར་རོ། ། གཅིག་ལ་གཅིག་ངེས་པ་ནི་རེ་རེ་ལ་དྲུག་ཀ་ཚང་བ་སྟེ་སྦྱིན་པ་གཏོང་བ་ན་སྒོ་གསུམ་གྱི་ཉེས་སྤྱོད་སྤོང་བ་ཚུལ་ཁྲིམས་དང་སྡུག་བསྔལ་ལ་མི་སྐྲག་པའི་བཟོད་པ་དང་། དེ་ལ་སྤྲོ་བ་བརྩོན་འགྲུས་དང་། དེ་ལ་རྩེ་གཅིག་པ་བསམ་གཏན་དང་། འཁོར་གསུམ་དུ་མི་རྟོག་པར་བསྔོ་བ་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ་དེ་བཞིན་དུ་ཤེས་རབ་ཀྱི་བར་ལ་སྦྱར་རོ། ། གཅིག་ལ་གཅིག་ངེས་པ་ནི་རེ་རེ་ལ་དྲུག་ཀ་ཚང་བ་སྟེ། གཞན་ཡང་འཚེ་བ་དང་བཅས་པའི་གཏོང་བ་ལ་སོགས་པ་ཕ་རོལ་ཏུ་ཕྱིན་པ་རེ་རེ་བ་དང་གཉིས་གཉིས་པ་དང་གསུམ་གསུམ་པ་ལ་སོགས་པ་ཅི་རིགས་སུ་འགྱུར་རོ། ། གཉིས་པ་ཤིན་ཏུ་རྒྱས་པར་ཟབ་ཅིང་རྒྱ་ཆེ་བ་སྟོན་པའི་རྒྱུ་ལ་རྒྱ་ཆེ་བ་ནི་འཁོར་འདས་ཀྱི་ཆོས་མ་ལུས་པ་སྟོན་པའོ། །
ཟབ་པ་ནི་ཆོས་ཀྱི་བདག་མེད་དང་ཀུན་གཞི་ལ་སོགས་པ་གཏིང་དཔག་དཀའ་བ་རྣམས་སོ། ། དེའི་འབྲས་བུ་རྣམ་མཁྱེན་གྱིས་དེ་གཉིས་མཁྱེན་པའམ་རྣམ་མཁྱེན་ཉིད་དེ་ལྟར་གནས་པའི་ཕྱིར་འབྲས་བུ་དང་མཐུན་པར་རྒྱུ་བསྟན་ཞེས་བྱ་བའི་དོན་ཏོ། ། གསུམ་པ་དེ་ལ་མི་མོས་པའི་རྒྱུ་ནི་ཁ་ཅིག་ཤིན་ཏུ་རྒྱས་པ་ཟབ་པ་དང་རྒྱ་ཆེ་བ་ལ་མི་མོས་ཞེས་ཚིག་རྣམ་པར་སྦྱར་རོ། ། ཆོས་ཉིད་ནི་ཐེག་ཆེན་གྱི་རིགས་སོ། ། དགེ་བའི་རྩ་བ་ནི་ཐེག་ཆེན་ལ་མོས་པའི་རྒྱུར་གྱུར་པ་དེ་ལ་བཀུར་སྟི་བྱེད་པ་ལ་སོགས་པའོ། །

སྡིག་གྲོགས་ནི་ཐེག་ཆེན་ལ་སྡང་བའོ། ། དོན་འདི་ཉིད་རྒྱུད་བླ་མ་ལས། རིགས་མེད་གྲོགས་ངན་སྔོན་དགེ་མ་བསགས་བློ་མ་སྦྱངས། ། ཆོས་འདིས་སྐྲག་འགྱུར་འདི་ན་དོན་ཆེན་འདི་ལས་ལྟུང་། ། ཞེས་བཤད་དོ། ། བཞི་པ་མོས་ཀྱང་ངེས་པར་མི་འབྱུང་བའི་རྒྱུའི་དང་པོ་རྒྱུ་དངོས་ལ་ངེས་པར་འབྱུང་བར་མི་འགྱུར་བ་ནི་དེས་ཐེག་ཆེན་ལ་ཞུགས་ཀྱང་འཁོར་བ་ལས་མི་ཐར་བའོ། ། བདག་ཉིད་ལྟ་བ་མཆོག་ཏུ་འཛིན་པ་ནི་མདོའི་དགོངས་པ་མི་ཤེས་པར་རང་གི་ལྟ་ངན་ལ་བཟང་པོ་རློམ་པའོ། ། དོན་ལ་སྒྲ་ཇི་བཞིན་དུ་ཞེན་པ་ནི་རང་བཞིན་མེད་པ་ལ་སོགས་པ་ལ་སྟོང་པ་ཕྱང་ཕྱད་ལ་སོགས་པར་འདུ་ཤེས་ཏེ་ཐམས་ཅད་ལ་སྐུར་པ་འདེབས་པའོ། ། མ་སྐྱེས་པ་ལ་སོགས་པའང་དེ་དང་འདྲ་སྟེ་ཐེག་ཆེན་ནི་དགོངས་པ་སྣ་ཚོགས་ཅན་དུ་གསུངས་པ་ཡིན་ནོ། ། གཉིས་པ་དེ་ལ་དགོངས་ཏེ་གསུངས་པའི་ལུང་ནི་དོན་ལ་གསུམ་གྱི་དང་པོ་ལྟ་བའི་ངོ་བོ་ནི་མོས་ཀྱང་རྒྱུ་གཉིས་ཀྱིས་ངེས་པར་མི་འབྱུང་བ་འདི་ལ་དགོངས་ནས་ཞེས་པ་སྟེ་མེ་ལོང་ཆེན་པོ་ནི་དེ་ལས་ཤེས་བྱ་མང་པོ་གསལ་བའི་ཕྱིར་ཏེ་དད་པ་ཆེར་འབྱུང་གི་མདོའོ། ། སྒྲ་ཇི་བཞིན་དུ་འབྱེད་པ་ནི་འཁྲུལ་པ་ཡིན་པས་ཚུལ་བཞིན་མ་ཡིན་པའོ། །
མཚན་མར་ལྟ་བ་ནི་རང་བཞིན་མེད་པ་དང་མ་སྐྱེས་པ་ལ་སོགས་པར་གསུངས་པའི་དགོངས་པ་མི་ཤེས་པར་ནམ་མཁའ་ལྟར་མེད་དགག་གི་མཚན་མར་ལྟ་བའོ། ། དེ་མེད་པ་ལ་ཞེན་ནས་ངོ་བོ་ཉིད་གསུམ་ལ་སྐུར་པ་འདེབས་པ་ནི་བཏགས་པ་ལ་སོགས་པ་གསུམ་དང་སྦྱར་རོ། ། དེ་མེད་པའི་ལྟ་བ་དེ་སྒྲུབ་པའི་ཕྱིར་རིགས་པ་འགའ་ཞིག་འཛིན་པ་དང་མདོ་སྡེ་མང་པོ་མེད་པའི་སྒྲུབ་བྱེད་དུ་ལོག་པར་བཤད་ནས་བསྒྱུར་བ་ནི་ཡོངས་སུ་འཛིན་པ་དང་སྒྱུར་བའོ། ། ཆོས་ཐམས་ཅད་མེད་པ་ཡིན་པའི་ཕྱིར་དགེ་མི་དགེ་གང་བྱེད་ཀྱང་སྐྱོན་མེད་ལ་དེས་སྔོན་བསགས་པའི་སྒྲིབ་པ་ལས་ཀྱང་འབྱུང་བར་འགྱུར་རོ་ཞེས་འཛིན་པ་ནི་ཁ་ན་མ་ཐོ་བ་མེད་པ་དང་ངེས་འབྱུང་གི་ལྟ་བའོ། ། མེད་པ་ལ་ཞེན་ནས་ཡོད་པར་སྟོན་པ་ཉན་ཐོས་ཀྱི་སྡེ་སྣོད་ཁྱད་དུ་གསོད་པ་དང་། ཡོད་པར་སྨྲ་བ་ལ་ཞེ་སྡང་བ་ནི་དབང་ཟ་བ་དང་འཁྲུག་པའི་ལྟ་བའོ། ། རྣམ་ཐར་སྒོ་གསུམ་གྱི་དོན་ནི་མེད་དགག་ཁོ་ནར་ཞེན་པ་དང་། དེ་ལ་ཞུགས་ན་བསོད་ནམས་མང་པོ་འཕེལ་ལོ་སྙམ་པ་ནི་ཕྱིན་ཅི་ལོག་དང་འཕེལ་བའི་ལྟ་བའོ། ། མེད་པའི་ལྟ་བ་ལ་དྲིས་པའི་ཚེ་བདག་ནི་ཅིའང་ཁས་མི་ལེན་ནོ་ཞེས་སྨྲ་བ་དང་ངན་གཡོས་ཚུལ་ལ་ཚིག་དོར་དང་ལྟག་ཆོད་མང་པོ་བྱེད་པ་ནི་ཁས་མི་ལེན་པ་དང་ངན་གཡོའི་ལྟ་བའོ། ། མེད་པར་ལྟ་བ་ནི་སངས་རྒྱས་རྣམས་ལ་མཆོད་པ་དང་བཀུར་སྟིར་འགྱུར་རོ་སྙམ་དུ་རློམ་པ་ནི་བཀུར་སྟིའི་ལྟ་བའོ། །
མཁས་པ་དག་གིས་ལྟ་བ་དེ་རིགས་པས་སུན་ཕྱུང་བ་ན་འདི་ཉིད་བདེན་གྱི་གཞན་ནི་ལོག་པའོ་སྙམ་ནས་མི་འདོར་བ་ནི་རྨོངས་པ་བརྟན་པའི་ལྟ་བའོ། ། ལྟ་བ་དེ་དག་གི་བག་ཆགས་ཀུན་གཞི་ལ་ཡོད་པ་ནི་རྩ་བའི་ལྟ་བའོ། ། གཉིས་པ་དེ་སྐྱོན་གྱི་སྒོ་ནས་བཤད་པ་ལ་མཚན་མར་ལྟ་བ་ནི་ལྟ་བ་ལ་ལྟ་བ་མ་ཡིན་པར་ལྟ་བ་ཞེས་བྱ་སྟེ་མེད་པའི་མཚན་མ་ལ་ཞེན་ཀྱང་མཚན་མ་ཐམས་ཅད་ལ་མ་ཞེན་པར་འདུ་ཤེས་པའི་ཕྱིར་རོ། ། ངོ་བོ་ཉིད་གསུམ་ལ་སྐུར་པ་འདེབས་པ་ལ་སྦྱོར་བ་སེལ་བ་ཞེས་བྱ་སྟེ་ཐམས་ཅད་ལ་སྐུར་པ་བཏབ་ན་དགེ་བའི་འབད་པའི་སྦྱོར་བ་ལ་དོན་མེད་པའི་ཕྱིར་རོ། ། ཡོངས་སུ་འཛིན་པ་དང་སྒྱུར་བ་ནི་ཐར་པའི་ཐབས་མ་ཡིན་པས་ངེས་འབྱིན་མ་ཡིན་པའི་ལྟ་བའོ། ། ཁ་ན་མ་ཐོ་བ་མེད་པ་དང་ངེས་པར་འབྱུང་བ་ནི་སླར་ཡང་སྒྲིབ་པ་གསོག་པས་སྒྲིབ་པ་སོགས་པའི་ལྟ་བའོ། ། དབང་ཟ་བ་དང་རབ་ཏུ་འཁྲུག་པ་ནི་ཆོས་དང་གང་ཟག་ལ་ལོག་པར་སྒྲུབ་པས་བསོད་ནམས་མ་ཡིན་པ་འཕེལ་བའི་ལྟ་བའོ། ། ཕྱིན་ཅི་ལོག་དང་འཕེལ་བའི་ལྟ་བ་ནི་མེད་པ་འབའ་ཞིག་ཏུ་བལྟས་པ་ལས་འབྲས་བུ་མི་འབྱུང་བས་འབྲས་བུ་མེད་པའི་ལྟ་བའོ། ། ཁས་མི་ལེན་དང་ངན་གཡོ་གཉིས་ནི་རིགས་པ་མེད་པར་ཕམ་པ་ཁོ་ནས་འཐོབ་པས་ཆད་པས་བཅད་པའོ། ། བཀུར་སྟི་ནི་སྐུར་འདེབས་ཀྱི་ལྟ་བ་སྟེ་དེ་སྐད་མི་གསུང་བ་ལ་གསུང་བར་སྒྲོ་འདོགས་པའི་ཕྱིར་རོ། །
རྨོངས་པ་བརྟན་པ་ནི་བསྙད་པ་མ་ཡིན་པ་སྟེ་དགག་པ་བྱས་ཀྱང་དོན་མེད་པའི་ཕྱིར་རོ། ། རྩ་བའི་ལྟ་བ་ནི་ལྟ་བ་ཆེན་པོ་སྟེ་དེ་ལས་ལྟ་ངན་ཐམས་ཅད་འབྱུང་བའི་ཕྱིར་རོ། ། གསུམ་པ་དེ་ཐམས་ཅད་ཀྱི་སྡུད་བྱེད་བཤད་པ་ནི་མངོན་པའི་ང་རྒྱལ་གྱི་ལྟ་བ་སྟེ་ཉི་ཤུ་རྩ་བདུན་པོ་ཐམས་ཅད་དེས་བསྐྱེད་པའི་ཕྱིར་རོ། ། དེ་ཉིད་ཀྱི་ཕྱིར་མདོ་སྡེ་དེ་ཉིད་ལས་དེའི་འོག་ཏུ་དེ་དག་ནི་བཅུ་བདུན་ཡིན་ཀྱང་བཅུར་འགྱུར་རོ། ། བཅུ་ཡིན་ཀྱང་བཅུ་བདུན་དུ་འགྱུར་རོ། ། ཉི་ཤུ་རྩ་བདུན་ཡིན་ཀྱང་གཅིག་ཏུ་འགྱུར་རོ། ། གཅིག་ཡིན་ཀྱང་ཉི་ཤུ་རྩ་བདུན་དུ་འགྱུར་རོ་ཞེས་གསུངས་སོ། ། ལྔ་པ་ཤིན་ཏུ་རྒྱས་པ་ལས་གསུངས་པའི་དགོངས་པ་བཤད་པ་ལ་བཞིའི་དང་པོ་ངོ་བོ་ཉིད་མེད་པའི་དགོངས་པའི་ཚུལ་གཉིས་བཤད་པ་ལ་དང་པོའི་དགོངས་པ་ནི་བསམ་པའོ། ། བདག་ཉིད་ཀྱིས་མི་འབྱུང་བ་ནི་གྲངས་ཅན་ལྟར་རང་ལས་རང་སྐྱེ་བ་བཀག་གི་རྐྱེན་གཞན་ལས་འབྱུང་བ་ནི་མ་བཀག་གོ ། རང་གི་བདག་ཉིད་དུ་མེད་པ་ནི་སྔར་བྱུང་བ་དེ་ཉིད་ཡང་བསྐྱར་ནས་མི་འབྱུང་བའོ། །
རང་གི་ངོ་བོ་ལ་མི་གནས་པ་ནི་སྐད་ཅིག་གཉིས་ཕན་ཆད་མི་སྡོད་པའོ། ། བྱིས་པས་བཟུང་བ་ནི་བདེན་པར་ཏེ་ཡུམ་ལས། ཆོས་འདི་དག་ནི་བྱིས་པ་སོ་སོའི་སྐྱེ་བོ་ཐོས་པ་དང་མི་ལྡན་པས་ཇི་ལྟར་ཞེན་པ་དེ་བཞིན་དུ་མེད་དེ་ཞེས་གང་གསུངས་པ་ཡིན་ནོ། ། གཉིས་པ་ལ་མཚན་ཉིད་ངོ་བོ་ཉིད་མེད་པ་ནི་རྟག་གཅིག་རང་དབང་ཅན་ལ་སོགས་པ་ཇི་ལྟར་ཇི་ལྟར་བརྟགས་པའི་ངོ་བོ་ཉིད་མེད་པའོ། ། སྐྱེ་བ་ནི་རང་ལས་སྐྱེ་བའོ། ། དོན་དམ་པའང་ཡིན་ལ་ངོ་བོ་ཉིད་མེད་པའང་ཡིན་པས་དོན་དམ་པ་ངོ་བོ་ཉིད་མེད་པའོ། ། དོན་འདི་ཉིད་སུམ་ཅུ་པ་ལས། ངོ་བོ་ཉིད་ནི་རྣམ་གསུམ་གྱི། ། ངོ་བོ་ཉིད་མེད་རྣམ་གསུམ་ལ། ། དགོངས་ནས་ཆོས་རྣམས་ཐམས་ཅད་ནི། །
ངོ་བོ་ཉིད་མེད་བསྟན་པ་ཡིན། ། ཞེས་བཤད་དོ། ། ངོ་བོ་ཉིད་མེད་པར་གསུངས་པའི་དོན་ནི་དེ་ལྟར་བལྟའི་རྣམ་པ་ཐམས་ཅད་དུ་མཚན་ཉིད་མེད་པའི་དབང་དུ་བྱས་པ་ནི་མ་ཡིན་ནོ། ། གཉིས་པ་མ་སྐྱེས་པ་ལ་སོགས་པའི་དགོངས་པ་བཤད་པ་ལ་ཇི་ལྟར་ངོ་བོ་ཉིད་མེད་པ་དེ་ལྟར་མ་སྐྱེས་པ་ནི་ཀུན་བརྟགས་ལ་ཇི་ལྟར་བརྟགས་པའི་སྐྱེ་བ་མེད་པ་ལ་སོགས་པ་སྔར་བཞིན་ནོ། ། དེ་བཞིན་དུ་བརྟགས་པ་བཞིན་མི་འགག་པ་དང་། བརྟགས་པ་བཞིན་གཟོད་མ་ནས་ཞི་སྟེ་གདོད་ནས་མ་གྲུབ་པ་དང་། བརྟགས་པ་བཞིན་མྱ་ངན་ལས་འདས་ཏེ་སྤྲོས་པ་དང་བྲལ་བ་ཡིན་གྱི་རྣམ་པ་ཐམས་ཅད་དུ་མ་སྐྱེས་པ་ལ་སོགས་པ་ནི་མ་ཡིན་ནོ། ། གསུམ་པ་དགོངས་པ་བཞི་བཤད་པ་ལ་གང་དག་ནི་ཤིན་ཏུ་རྒྱས་པ་ལ་དད་པའི་གང་ཟག་གོ ། དགོངས་པ་དཔག་མེད་ཡོད་ཀྱང་བསྡུ་ན་བཞི་སྟེ་མཉམ་པ་ཉིད་ལ་དགོངས་པ་ནི་ཐུབ་པས་སངས་རྒྱས་རྣམ་པར་གཟིགས་ཀྱི་བསྔགས་པ་བརྗོད་པ་ན་འགའ་ཞིག་སྟོན་པ་ལ་བརྙས་པ་སྐྱེས་ཏེ་སྒྲིབ་པ་དེའི་གཉེན་པོར་ང་ཉིད་དེའི་ཚེ་སངས་རྒྱས་རྣམ་པར་གཟིགས་སུ་གྱུར་ཏོ་ཞེས་གསུངས་པ་ཡིན་ཏེ་མཛོད་ལས། སངས་རྒྱས་ཐམས་ཅད་ཚོགས་དང་ནི། །
ཆོས་སྐུ་འགྲོ་བའི་དོན་སྤྱོད་པས། ། མཉམ་པ་ཉིད་དེ་སྐུ་ཚེ་དང་། ། རིགས་དང་སྐུ་བོང་ཚོད་ཀྱིས་མིན། ། ཞེས་འབྱུང་བའི་མཉམ་པ་ཉིད་གསུམ་ལ་དགོངས་པའོ། ། དུས་གཞན་ལ་དགོངས་པ་ནི་ལེ་ལོ་ཅན་དགེ་བ་མི་བྱེད་པའི་གཉེན་པོར་དགེ་བ་བྱས་ཏེ་བདེ་བ་ཅན་དུ་སྨོན་ལམ་བཏབ་ན་དེར་སྐྱེའོ་ཞེས་བྱ་བ་དང་། སངས་རྒྱས་དྲི་མེད་ཟླ་འོད་ཀྱི་མཚན་བཟུང་བ་ཙམ་གྱིས་སངས་རྒྱས་འཐོབ་པོ་ཞེས་གསུངས་པ་སྟེ། དེས་དུས་གཞན་ན་དེ་ལྟར་འགྱུར་བ་ལ་དགོངས་པའོ། ། དོན་གཞན་ལ་དགོངས་པ་ནི་ངོ་བོ་ཉིད་མེད་པ་དང་མ་སྐྱེས་པ་ལ་སོགས་པ་སྟེ་ཇི་ལྟར་ཀུན་བརྟགས་པའི་ངོ་བོ་ཉིད་དུ་མེད་པ་ལ་སོགས་པའི་དོན་གཞན་ལ་དགོངས་པའོ། ། ཡང་ན་ཆོས་ལ་སྙན་པའི་སྒྲིབ་པའི་གཉེན་པོར་འདིའི་ཚིག་ཙམ་རྣ་ལམ་དུ་གྲགས་པ་ལའང་སངས་རྒྱས་གངྒཱའི་བྱེ་མའི་གྲངས་སྙེད་ལ་བསོད་ནམས་བསྐྲུན་དགོས་སོ་ཞེས་གསུངས་པ་ལྟ་བུ་སྟེ་དེའི་དོན་མཐོང་སྒོམ་རྒྱུད་ལ་སྐྱེ་བ་ལ་དགོངས་སོ། ། གང་ཟག་གི་བསམ་པ་ལ་དགོངས་པ་ནི་སྦྱིན་པ་ལ་བསྔགས་པས་དེ་ཙམ་གྱིས་ཆོག་པར་འཛིན་པའི་གཉེན་པོར་དེ་ལ་སྨད་དེ་ཚུལ་ཁྲིམས་ལ་བསྔགས་པ་ལ་སོགས་པའོ། །
བཞི་པ་ལྡེམ་དགོངས་བཞི་བཤད་པ་ལ་ལྡེམ་དགོངས་དུ་མ་ཡོད་ཀྱང་བཞིར་འདུས་པ་ལས་གཞུག་པ་ལ་ལྡེམ་པོར་དགོངས་པ་ནི་མུ་སྟེགས་དང་ཉན་ཐོས་ཀྱི་རིགས་ཅན་བསྟན་པ་ལ་གཞུག་པའི་དོན་དུ་བདག་དང་གཟུགས་ལ་སོགས་པ་ཡོད་པར་གསུངས་པའོ། ། མཚན་ཉིད་ལ་ལྡེམ་པོར་དགོངས་པ་ནི་ངོ་བོ་ཉིད་གསུམ་ལ་དགོངས་ནས་ངོ་བོ་ཉིད་མེད་པ་དང་མ་སྐྱེས་པ་ལ་སོགས་པ་གསུངས་པའོ། ། གཉེན་པོ་ལ་ལྡེམ་པོར་དགོངས་པ་ནི། སངས་རྒྱས་དང་ནི་ཆོས་ལ་བརྙས་པ་དང་། ། ལེ་ལོ་དང་ནི་ཅུང་ཟད་ཆོག་པར་འཛིན། ། འདོད་ཆགས་དང་ནི་ང་རྒྱལ་སྤྱོད་པ་དང་། ། འགྱོད་པ་དང་ནི་མ་ངེས་འབྱེད་པ་རྣམས། ། སེམས་ཅན་རྣམས་ཀྱི་སྒྲིབ་པར་འགྱུར་བ་སྟེ། ། དེ་ཡི་གཉེན་པོར་ཐེག་པ་མཆོག་བསྟན་པ། ། དེ་ཡིས་བར་དུ་གཅོད་པ་དེ་དག་གི །
ཉེས་པ་ཐམས་ཅད་རབ་ཏུ་སྤོང་བར་འགྱུར། ། ཞེས་འབྱུང་བ་སྟེ་དང་པོ་བཞིའི་དཔེ་ནི་དགོངས་པ་བཞིར་བཤད་པ་བཞིན་ནོ། ། འཁོར་དང་ལོངས་སྤྱོད་ལ་སོགས་པ་ལ་ཤིན་ཏུ་ཆགས་ཤིང་ང་རྒྱལ་བའི་གཉེན་པོར་ནི་སངས་རྒྱས་ཀྱི་ཞིང་གི་བཀོད་པ་གསུངས་སོ། ། སངས་རྒྱས་དང་བྱང་ཆུབ་སེམས་དཔའ་ལ་གནོད་པ་བྱས་ཏེ་འགྱོད་པས་བསྒྲིབས་པ་ནི་དེ་ལ་གནོད་པ་བྱེད་པའང་མཐོ་རིས་སུ་འགྲོ་བར་འགྱུར་རོ་ཞེས་གསུངས་ཏེ་བཟོད་གསོལ་དང་རེག་པ་དང་གཏམ་བྱས་པ་ལ་སོགས་པས་འགྲོ་བ་ལ་དགོངས་པའོ། ། རིགས་མ་ངེས་པ་ཉན་ཐོས་ལས་དབྱེ་བའི་ཕྱིར་དགྲ་བཅོམ་རྣམས་ཀྱང་སངས་རྒྱས་སུ་ལུང་སྟོན་ཅིང་ཐེག་པ་གཅིག་ཁོ་ནར་གསུངས་པ་ལྟ་བུའོ། ། བསྒྱུར་བ་ལ་ལྡེམ་པོར་དགོངས་པ་ནི་བརྗོད་བྱ་ཟབ་མོའི་སྒྲ་གཞན་དུ་བརྗོད་པ་གཞན་དུ་བསྒྱུར་ནས་སྟོན་པ་སྟེ་འཆད་པར་འགྱུར་རོ། ། དོན་དེ་ཉིད་མདོ་སྡེ་རྒྱན་ལས། ཉན་ཐོས་དང་ནི་ངོ་བོ་ཉིད། ། དེ་བཞིན་ཉེས་པ་འདུལ་བ་དང་། ། བརྗོད་པ་ཟབ་པ་ཉིད་ལ་ནི། །
ལྡེམ་པོར་དགོངས་པ་འདི་རྣམ་བཞི། ། ཞེས་འབྱུང་ངོ་། ། དགོངས་པ་དང་ལྡེམ་དགོངས་ཀྱི་ཁྱད་པར་གང་ཡིན་ཞེ་ན། གང་དག་དོན་ཇི་ལྟ་བ་དང་སྒྲ་ཇི་ལྟ་བ་ལ་སོགས་པ་ལ་འཆད་པ་དེ་དག་གིས་ནི་ཅུང་ཟད་ཀྱང་ཁོང་དུ་མ་ཆུད་པས་འདིར་དགོངས་པ་བཞི་ནི་ལྡེམ་དགོངས་ཀྱི་བྱེ་བྲག་ཡིན་ཏེ་གཉེན་པོ་ལྡེམ་དགོངས་སུ་སྣང་བའི་ཕྱིར་རོ། ། ལྡེམ་དགོངས་བཞི་དྲང་དོན་ཡིན་ནམ་ངེས་དོན་ཡིན་ཞེ་ན། ཁ་ཅིག་རྔོག་ངེས་དོན་ཁོ་ན་ཡིན་ནོ་ཞེས་ཟེར་བ་དང་། ལ་ལ་འབྲོ་དྲང་དོན་ཁོ་ན་ཡིན་ནོ་ཞེས་ཟེར་བ་ནི་རིགས་པ་མ་ཡིན་པས། འདིར་དྲང་དོན་ནི་སྒྲ་དེའི་དགོངས་པ་གཞན་དུ་བཙལ་དགོས་པ་ཡིན་ལ། ངེས་དོན་ནི་སྒྲ་དེའི་དགོངས་པ་དེ་ཁོ་ན་ལྟར་བཟུང་བས་ཆོག་པ་ལ་ཟེར་བ་ཡིན་ནོ། ། དེས་ན་སེམས་ཙམ་པ་ལྟར་བཤད་ན་གཞུག་པ་ལ་ལྡེམ་པོར་དགོངས་པ་དྲང་དོན་ཡིན་ལ་མཚན་ཉིད་ལ་ལྡེམ་པོར་དགོངས་པ་ནི་ངེས་དོན་ཡིན་ནོ། །
གཉེན་པོ་ལ་ལྡེམ་པོར་དགོངས་པ་ཕལ་ཆེ་བ་དྲང་དོན་ཡིན་ཞིང་། ཅུང་ཟད་ཙམ་གྱིས་ཆོག་པར་འཛིན་པའི་གཉེན་པོ་དང་འདོད་ཆགས་དང་ང་རྒྱལ་གྱི་གཉེན་པོ་ལ་ངེས་དོན་ཀྱང་ཡོད་དོ། ། ཐེག་པ་གཅིག་ཏུ་གསུངས་པ་ནི་དབུ་མ་པ་ལྟར་ན་ངེས་དོན་དང་། སེམས་ཙམ་པ་ལ་སོགས་པ་ལྟར་ན་དྲང་དོན་ནོ། ། སྒྱུར་བ་ལྡེམ་པོར་དགོངས་པ་ནི་སྒྲ་ཇི་བཞིན་པ་དྲང་དོན་ཁོ་ན་ཡིན་ནོ། ། དེ་ལྟར་ལྡེམ་དགོངས་ཀྱི་དོན་མ་ཤེས་ན་གསུང་རབ་ཀྱི་དོན་ལོག་པར་བཟུང་ནས་ངན་སོང་དུ་ལྟུང་བར་འགྱུར་ལ། ཤེས་ན་མཐོ་རིས་དང་ཐར་པ་ལས་མི་ཉམས་པ་ཡིན་ནོ། ། དྲུག་པ་ཤིན་ཏུ་རྒྱས་པའི་ཆོས་ལ་ཏིང་ངེ་འཛིན་དུ་མཁས་པའི་ཕན་ཡོན་ལ་ཏིང་ངེ་འཛིན་དུ་མཁས་པ་ནི་ཐེག་ཆེན་གྱི་ཞི་གནས་ལྷག་མཐོང་བསྒོམས་པའི་ཕན་ཡོན་ཡིན་ནོ། ། དེ་ལ་ལྔ་ཆར་གཉིས་ཀའི་ཕན་ཡོན་དུ་སྦྱར་ན་ལེགས་ཀྱི་འགྲེལ་པས་སོ་སོར་སྦྱར་བ་ནི་མི་ལེགས་སོ། ། གནས་ངན་ལེན་ཀྱང་ཡིན་ལ་དེ་ཀུན་ནས་ཉོན་མོངས་པའི་གནས་ཀྱང་ཡིན་པས་གནས་ངན་ལེན་གྱི་གནས་སོ། །
སྣ་ཚོགས་ནི་སྤྲོས་པ་སྟེ་ཆོས་ནི་ལམ་མོ། ། ཀུན་དགའ་བ་ནི་ལམ་གྱི་དགའ་བདེའོ། ། ཆོས་ཀྱི་སྣང་བ་ནི་མདོ་ལ་སོགས་པས་བསྟན་པའི་ཤེས་བྱ་སྟེ་ཡོངས་སུ་མ་ཆད་པ་ནི་བློ་ཡུལ་དུའོ། ། མཉམ་བརྗེ་ཐམས་ཅད་དུ་ཤེས་བྱ་ཚད་མེད་པ་ཞེས་སྦྱར་རོ། ། ལམ་སྒོམ་པ་པོ་དེ་ལ་སེམས་རྣམ་པར་དག་པའི་ཞེས་བྱ་བ་ལ་མཚན་མ་ནི་རྟགས་ཏེ་ས་དང་པོའི་ལྟས་སམ། ཡང་ན་བློ་གྲོས་མི་ཟད་པ་ཆུང་ངུའི་མདོ་ལས། མཐོང་ལམ་སྐྱེ་བའི་རྟགས་རྨི་ལམ་ན་སངས་རྒྱས་དགེ་འདུན་གྱིས་བསྐོར་བ་དང་། རང་ཉིད་ནམ་མཁའ་ནས་དགེ་འདུན་ལ་ཆོས་སྟོན་པ་དང་། བུ་མོ་གཞོན་ནུ་མས་གདུགས་ཕུབ་པ་དང་། སྨིན་མཚམས་ནས་འོ་རྒྱུན་བབ་པ་དང་།
ལུས་ཀྱི་སྲིན་བུ་ཕྱིར་ཐོན་པ་དང་། ཆུ་ཆེན་པོ་ལ་ཟམ་པ་བཙུགས་པ་དང་སེང་གེ་དང་སྟག་དང་ཁྱུ་མཆོག་ལ་ཞོན་པ་དང་། འཁོར་ལོས་བསྒྱུར་བའི་རྒྱལ་པོ་བྱེད་པ་རྨི་བ་ལ་སོགས་པ་འབྱུང་བ་རྣམས་སོ། ། ཆོས་ཀྱི་སྐུ་ནི་ཟག་མེད་ཀྱི་སེམས་དང་སེམས་བྱུང་སྒྲིབ་པ་མཐའ་དག་གིས་དག་པ་སྟེ་དེ་ནི་རིམ་གྱིས་ཡོངས་སུ་རྫོགས་པར་བྱ་བ་སྟེ་བྱེད་དོ། ། གོང་མ་བས་ཀྱང་གོང་མ་ནི་ས་གོང་མ་རྣམས་ཏེ་དེའི་རྒྱུ་སེམས་ཅན་གྱི་དོན་སྒྲུབ་པར་བྱ་བའི་ཕྱིར་འཛིན་ཞེས་སྦྱར་རོ། ། བདུན་པ་ཤིན་ཏུ་རྒྱས་པའི་ཆོས་ལ་མཆོད་པར་འོས་པའི་རྒྱུ་མཚན་ལ་བདུག་པ་ནི་སྤོས་སོ། ། ཕྱེ་མ་ནི་སྨན་གྱི་ཕྱེ་མའོ། ། སོགས་པས་ནི་མར་མེ་དང་མེ་ཏོག་ལ་སོགས་པ་གཟུང་ངོ་། ། ཉན་ཐོས་ཀྱི་ཆོས་ནི་ལུང་སྡེ་བཞི་ལ་སོགས་པ་སྟེ་དེ་ལ་ནི་མཆོད་པ་མ་གསུངས་སོ། ། སེམས་ཅན་ཐམས་ཅད་ལ་ཚེ་འདི་ལ་ཕན་པ་དང་ཕྱི་མ་ལ་བདེ་བར་བྱེད་པ་ནི་སངས་རྒྱས་དང་བྱང་ཆུབ་སེམས་དཔའ་རྣམས་ཏེ་དེའི་རྒྱུ་ནི་གཞིའོ། །
འདི་ལས་དེ་འབྱུང་བ་གཞན་ལས་ནི་མི་འབྱུང་ངོ་ཞེས་བྱ་བའི་དོན་ཏོ། ། ཆོས་མངོན་པའི་བཤད་པ་རྒྱན་གྱི་མེ་ཏོག་ལས་ཆོས་བསྟན་པ་ཀུན་ལས་བཏུས་པའི་བཤད་པ་སྟེ་གསུམ་པའོ།། །། དེ་ལྟ་བུའི་ཆོས་ཉམས་སུ་བླངས་པ་ལས་ཐོབ་པ་འབྱུང་བས་གང་གིས་ཐོབ་པའི་གང་ཟག་དང་གང་ཐོབ་པའི་མངོན་རྟོགས་གཉིས་ཀྱི་དེ་འཆད་པ་ན་དོན་གཉིས་ཀྱིས་མདོར་བསྟན་པ་ནི་ཐོབ་པ་རྣམ་པར་ངེས་པ་གང་ཞེ་ན་ཞེས་བྱ་བས་སྟོན་པར་བྱེད་དོ། ། རྒྱས་པར་བཤད་པ་ལ་གང་ཟག་དང་མངོན་རྟོགས་གཉིས་ལས་དང་པོའི་སྤྱི་དོན་ལ་གང་ཟག་གི་ངོ་བོ་ངོས་བཟུང་བ་ནི་དེ་ཕུང་པོ་ལྔ་ལ་མི་བྱ་སྟེ་ཁ་ཡར་བ་དེ་ཡིན་ན་བུམ་པ་ལ་སོགས་པའང་གང་ཟག་ཏུ་ཐལ་བའི་ཕྱིར་དང་ཚོགས་པ་ཡིན་ན་གཟུགས་མེད་ན་གང་ཟག་མེད་པར་འགྱུར་བའི་ཕྱིར་རོ། ། དེས་ན་ས་བོན་དུ་མ་ཅན་གྱི་ཤེས་རིག་ནི་གང་ཟག་ཡིན་ལ་དེ་གཅིག་ནི་གང་ཟག་གཅིག་དང་དེ་དུ་མ་ནི་གང་ཟག་དུ་མ་ཡིན་ཞིང་མི་སློབ་པ་རྣམས་ཀྱང་ཟག་མེད་ཀྱི་ས་བོན་དུ་མ་ཅན་ཡིན་ནོ། ། དེ་སྐད་དུའང་རྒྱུད་གསུམ་གྱི་རྣམ་པར་ངེས་པ་ལས། ཁ་ཡར་བ་དང་ཚོགས་པ་ཞེས། ། བརྟགས་ན་ཕུང་པོ་ལྔ་ཡི་རྒྱུན། ། གང་ཟག་མ་ཡིན་དེ་ཡི་ཕྱིར། ། ས་བོན་ཀུན་གྱི་རྣམ་ཤེས་ཀྱི། །
རྒྱུན་ནི་གང་ཟག་ཡིན་པར་འདོད། ། ཅེས་འབྱུང་བ་ཡིན་ནོ། ། གང་ཟག་དེའང་མུ་སྟེགས་ཅན་རྣམས་ནི་རྟག་པ་དང་གཅིག་པུ་དང་རང་དབང་ཅན་དུ་འདོད་ལ། སངས་རྒྱས་པའི་ཡང་གནས་མ་བུ་པ་རྣམས་ནི་རྟག་མི་རྟག་གཉིས་ཀར་བརྗོད་དུ་མེད་པར་འདོད་དོ། ། འདི་གཉིས་དགག་པ་རྒྱས་པར་ནི་ཁོ་བོས་བྱས་པའི་གྲུབ་པའི་མཐར་ལྟའོ། ། དེ་ལས་གཞན་པའི་སངས་རྒྱས་པ་རྣམས་ནི་མི་རྟག་པ་དུ་མ་གཞན་དབང་ཅན་དུ་འདོད་དེ་ཀུན་གཞིའི་རྣམ་པར་ཤེས་པ་ཚོགས་བདུན་ཅི་རིགས་པའི་འཁོར་དང་བཅས་པ་ཡིན་ནོ། ། གཉིས་པ་དབྱེ་བ་ནི་རྒྱས་པར་དབྱེ་ན་དྲུག་ཅུ་ཡིན་ལ། མདོར་བསྡུས་ན་སྤྱོད་པས་དབྱེ་བ་ལ་སོགས་པ་བདུན་ནམ་ཤིན་ཏུ་བསྡུས་ན་ཀུན་ནས་ཉོན་མོངས་པ་འཁོར་བ་པའི་གང་ཟག་དང་རྣམ་པར་བྱང་བ་མྱང་འདས་དང་ཐུན་མོང་བ་སྟེ་གསུམ་ཡིན་ནོ། ། འཁོར་བ་པ་ནི་ཐར་པའི་ལམ་ལ་མ་ཞུགས་པ་འདོད་ཆགས་ལ་སྤྱོད་པ་ལ་སོགས་པ་དྲུག་ཡིན་ལ་དབྱེ་ན་རིགས་ཆད་དང་རིགས་ལྡན་གཉིས་སམ། ཁམས་གསུམ་གྱི་དབྱེ་བས་གསུམ་ཡིན་ནོ། །
ཁ་ཅིག་སྤྱོད་པས་དབྱེ་བ་ཐེག་པ་གསུམ་དང་ལམ་ཚོགས་སྦྱོར་གྱིས་བསྡུས་པར་འཆད་དེ་དེའི་ལྟར་ན་འཁོར་བ་པའི་གང་ཟག་མི་སྲིད་པར་འགྱུར་ཏེ་ཐམས་ཅད་ཐེག་པ་གསུམ་གྱི་རིགས་ལ་གནས་པའི་ཕྱིར་རོ། ། མྱང་འདས་ནི་ཐར་ལམ་ལ་ཞུགས་པ་འདོད་ཆགས་ལ་སོགས་པའི་གཉེན་པོ་དང་ལྡན་པ་ཡིན་ལ་དབྱེ་ན་ཐེག་པ་ཆེ་ཆུང་གི་གང་ཟག་གཉིས་སམ། ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་དང་རྫོགས་པའི་སངས་རྒྱས་ཏེ་བཞི་ཡིན་ནོ། ། ཐུན་མོང་བ་ནི་གང་ཟག་གཅིག་ཉིད་གཉིས་ཀ་ཡིན་པ་ནི་མ་ཡིན་གྱི་སོ་སོ་སྐྱེ་བོའི་རིགས་ལ་དེ་གཉིས་ཀ་ཡོད་པ་ལ་བརྗོད་དོ། ། གང་ཡང་ཚོགས་སྦྱོར་ལ་གནས་པ་རྣམས་ཀྱང་མྱང་འདས་ཀྱི་རྒྱུ་ལ་གནས་པས་དེར་བསྡུ་སྟེ་ཆོས་ཉིད་མངོན་སུམ་དུ་མ་མཐོང་བས་ཀུན་ནས་ཉོན་མོངས་པའམ་ཐུན་མོང་བའི་གང་ཟག་ཏུ་རྟོག་ན་འཕགས་པ་སློབ་པ་དང་ཉན་རང་མི་སློབ་པ་རྣམས་ཀྱང་དེ་གཉིས་ཀྱི་གང་ཟག་ཏུ་ཐལ་བར་འགྱུར་ཏེ་སྡུག་བསྔལ་དང་སྒྲིབ་པ་གཉིས་ཅི་རིགས་པར་ཡོད་པའི་ཕྱིར་རོ། ། དེའི་ཕྱིར་དེ་གཉིས་ཀྱང་རྣམ་བྱང་གི་གང་ཟག་ཏུ་བཞག་སྟེ་རྣམ་བྱང་སྒྲུབ་པ་ལ་མངོན་པར་བརྩོན་པའི་ཕྱིར་རོ། ། གསུམ་པ་ངེས་པ་ནི་གལ་ཏེ་གང་ཟག་དྲུག་ཅུ་པོ་འདི་དག་ལ་ཀུན་ནས་ཉོན་མོངས་པ་ནི་དུ། རྣམ་པར་བྱང་བ་ནི་དུ་ཐུན་མོང་བ་ནི་དུ་ཡིན་ཞེ་ན། སྤྱོད་པས་དབྱེ་བ་དྲུག་ནི་དང་པོ་ཡིན་ལ། གཞན་ལྔ་བཅུ་ནི་གཉིས་པ་ཡིན་ཞིང་།
ཁམས་གསུམ་གྱི་སོ་སོ་སྐྱེ་བོ་གསུམ་ནི་ཐུན་མོང་བ་ཡིན་ལ་ཉོན་མོངས་པ་ཆུང་བའང་སྔོན་ལམ་གཉིས་གོམས་པའི་བྱེ་བྲག་གིས་ཐུན་མོང་བ་ཡིན་ནོ། ། རྣམ་བྱང་ལའང་ཉན་རང་གཉིས་ནི་ཐེག་ཆུང་ཡིན་ལ་སངས་རྒྱས་དང་བྱང་ཆུབ་སེམས་དཔའ་གཉིས་ནི་ཐེག་ཆེན་ཡིན་ནོ། ། ཁམས་གསུམ་ལ་འདོད་ཁམས་པ་ཁོ་ནར་ངེས་པ་ནི་ཞེ་སྡང་ལ་སྤྱོད་པ་དང་རྒྱུན་དུ་ཞུགས་པ་དང་ལན་གཅིག་ཕྱིར་འོང་བ་དང་རང་སངས་རྒྱས་དེ་བཞི་ཁོ་ན་ཡིན་ལ། འདོད་གཟུགས་གཉིས་ཁོ་ནར་ངེས་པ་ནི་སངས་རྒྱས་དང་བྱང་ཆུབ་སེམས་དཔའ་གཉིས་ཡིན་ཏེ་གཟུགས་མེད་དུ་གཞན་དོན་མེད་པས་མི་འབྱུང་ངོ་། ། གང་ཡང་རྒྱལ་བའི་ཡུམ་ལས། བྱང་ཆུབ་སེམས་དཔའ་གཟུགས་མེད་དུ་སྐྱེ་བར་བཤད་པ་དེ་ནི་དེའི་སེམས་ཐོབ་པས་སྐྱེ་ནུས་པ་ལ་དགོངས་པ་ཡིན་གྱི། སྐྱེ་བ་ཉིད་ནི་མ་ཡིན་ཏེ། སྡུད་པ་ལས། བྱང་ཆུབ་ཡོན་ཏན་ཕ་རོལ་ཕྱིན་ཉམས་འགྱུར་འོང་ཞེས། ། གཟུགས་མེད་ཁམས་སུ་སྐྱེ་བ་དོན་གཉེར་མི་བྱེད། །
ཅེས་འབྱུང་བའི་ཕྱིར་རོ། ། གཞན་རྣམས་ནི་ཁམས་གསུམ་ཐུན་མོང་བ་ཡིན་ལ་གཟུགས་མེད་པ་ཁོ་ནར་ངེས་པ་ནི་མེད་དོ། ། གལ་ཏེ་སྤྱོད་པས་དབྱེ་བ་བདུན་ནི་འདོད་ཁམས་པ་ཁོ་ནར་རིགས་ལ་ཕྱིར་མི་འོང་ཡང་དེ་ལྟར་མ་ཡིན་ནམ་ཞེ་ན། མ་ཡིན་ཏེ་ཁམས་གོང་མ་གཉིས་ནའང་གོང་མའི་འདོད་ཆགས་ལ་སྤྱོད་པ་ལ་སོགས་པ་ཡོད་པའི་ཕྱིར་དང་། ཕྱིར་མི་འོང་དང་པོ་འདོད་ཁམས་སུ་ཐོབ་ཀྱང་དེའི་རྒྱུན་གོང་མ་གཉིས་སུ་འགྲོ་བའི་ཕྱིར་རོ། ། ལམ་ལྔ་ལས་གང་ཟག་གང་ལམ་གང་ལ་གནས་པ་ཡིན་པ་ནི་ཐད་ཀར་བཤད་ན་རྟོགས་སླ་བས་འཆད་པར་འགྱུར་རོ། ། གཞུང་གི་དོན་ལ་གང་ཟག་གི་དབྱེ་བ་མདོ་ཙམ་དུ་བསྟན་པ་ནས་རྒྱུན་ཞུགས་རིམ་གྱིས་པ་དང་ཅིག་ཆར་བའི་དོན་བསྟན་པའི་བར་བཞི་ལས་དང་པོ་ནི་གང་ཟག་རྣམ་པར་གཞག་པ་གང་ཞེ་ན། ཞེས་བྱ་བས་སྟོན་ཏེ་སྤྱོད་པ་ནི་དེ་ལ་ལོངས་སྤྱོད་པའོ། ། ངེས་པར་འབྱུང་བ་ནི་ཁམས་གསུམ་ལས་སོ། ། ཉེ་བར་བརྟན་པ་ནི་ཐར་ལམ་ལ་ཞུགས་པའོ། །
སྦྱོར་བ་ནི་ལམ་སྒོམ་པ་ལ་སྦྱོར་བའོ། ། འབྲས་བུ་ནི་སེམས་རྣམ་པར་གྲོལ་བའོ། ། ཁམས་ནི་འདོད་པ་ལ་སོགས་པའོ། ། སྤྱད་པ་ནི་བྱང་ཆུབ་ཀྱི་སྤྱད་པ་སྤྱོད་པའོ། ། གཉིས་པ་དེ་གྲངས་ཀྱི་སྒོ་ནས་དབྱེ་བ་ནི་སྤྱོད་པས་རབ་ཏུ་དབྱེ་བ་ཇི་ལྟ་བུ་ཞེ་ན། ཞེས་བྱ་བ་ནས་མངོན་པར་འདུ་བྱེད་པ་མེད་པར་སྤྱོད་པ་ཅན་གྱི་བྱང་ཆུབ་སེམས་དཔའི་གང་ཟག་གོ་ཞེས་བྱ་བའི་བར་གྱིས་སྟོན་པར་བྱེད་དེ་འཆད་པར་འགྱུར་བས་རྣམ་པར་མ་ཕྱེའོ། ། གསུམ་པ་ཕྱེ་བ་སོ་སོའི་མཚན་ཉིད་རྒྱས་པར་བཤད་པ་ལ་སྤྱོད་པས་དབྱེ་བ་བདུན་ནས་སྤྱད་པས་དབྱེ་བ་ལྔ་བསྟན་པའི་བར་དུ་བདུན་ལས་དང་པོ་ནི་འདོད་ཆགས་ལ་སྤྱོད་པ་གང་ཞེ་ན་ཞེས་བྱ་བས་སྟོན་ཏེ། ཤས་ཆེ་བ་ནི་དྲག་པ་སྟེ་ཡུལ་དམན་པ་ལའང་སྐྱེ་ཞིང་སྐྱེས་ནས་ཀྱང་རྒྱུན་རིང་དུ་འཇུག་པའོ། ། རྣམ་པར་རྟོག་པ་ནི་སེམས་གཡེངས་པ་སྟེ་གཡེང་བའི་མཚན་མ་ཆུང་ངུ་ལ་སོགས་པ་ཇི་ལྟར་རིགས་པ་བཞིན་སྦྱར་རོ། ། རང་བཞིན་དུ་གནས་པ་ནི་ཆེ་ཆུང་དང་བྲལ་ནས་འབྲིང་དུ་གནས་པ་སྟེ་ཡུལ་དང་མཐུན་པར་འབྱུང་བའོ། །
ཤིན་ཏུ་སྲབ་པ་ནི་སྔོན་ལམ་གཉིས་ཀྱི་གཉེན་པོ་གོམས་པའི་མཐུས་འབྲིང་གིས་ཀྱང་དག་པ་ཡུལ་ཆེན་པོ་ལའང་ཉོན་མོངས་པ་ཆུང་ངུ་འབྱུང་བ་སྟེ་འདི་ལ་ནི་ལམ་ལ་ཞུགས་པའང་ཡོད་དོ། ། གཉིས་པ་ངེས་པར་འབྱུང་བས་དབྱེ་བ་གསུམ་གྱི་ཉན་ཐོས་ནི་ཤྲ་བ་ཀ་ཞེས་པ་ཐོས་སྒྲོགས་པར་འགྱུར་ཏེ་ཐེག་པ་ཆེན་པོ་ཐོས་པ་ཙམ་དུ་སྒྲོགས་པའམ་རྟག་ཏུ་གཞན་ལ་ཐོས་པ་ལ་ལྟོས་ཤིང་སྒྲ་སྒྲོགས་པས་ཆོས་སྟོན་པའི་ཕྱིར་རོ། ། ཐེག་པ་ནི་འདིས་འགྲོ་བའི་ལམ་མོ། ། ཐེག་པ་བ་ནི་ལམ་དང་ལྡན་པའི་གང་ཟག་སྟེ་དེ་བཞིན་དུ་རྣམ་པ་གཞན་ལའང་སྦྱར་རོ། ། འདི་ལ་རིགས་ནས་འབྲས་བུའི་བར་དྲུག་ལས་ཆོས་ཉིད་ནི་རིགས་ཏེ་བཤད་ཟིན་ཏོ། ། ངེས་མ་ངེས་ནི་རྐྱེན་གྱིས་ཐེག་པ་གཞན་དུ་བསྒྱུར་དུ་རུང་མི་རུང་སྟེ་རུང་ཡང་མ་བསྒྱུར་གྱི་བར་དུ་ཉན་ཐོས་ཀྱི་ཐེག་པ་བ་སྟེ་དེ་བཞིན་དུ་གཞན་ལའང་སྦྱར་རོ། ། དབང་པོ་ནི་རང་བཞིན་གྱིས་ཤེས་རབ་ལ་སོགས་པའི་དབང་པོ་རྟུལ་བ་ཞེས་བྱ་བས་སྟོན་ཏེ་རང་སངས་རྒྱས་དང་བྱང་ཆུབ་སེམས་དཔའ་ལ་ལྟོས་ནས་ཡིན་གྱི་དེ་ལྟ་མ་ཡིན་ན་ཆོས་ཀྱི་རྗེས་འབྲང་དང་མཐོང་ཐོབ་དང་མི་འཁྲུགས་པའི་ཆོས་ཅན་ལ་སོགས་པ་མེད་པར་འགྱུར་རོ། ། སྨོན་ལམ་ནི་བདག་འཁོར་བའི་འཆིང་བ་ལས་ཐར་བར་ཞེས་པའོ། ། བསམ་པ་ནི་འཁོར་བ་ལས་ཡིད་བྱུང་བ་དང་ཞེས་སྦྱར་རོ། ། དམིགས་པའམ་སྒྲུབ་པ་ནི་ཉན་ཐོས་ཀྱི་སྡེ་སྣོད་ཀྱི་ཚིག་དོན་ལ་ཤེས་རབ་གསུམ་གྱིས་དམིགས་ནས་ཆོས་མྱ་ངན་ལས་འདས་པ་དང་རྗེས་སུ་མཐུན་པའི་ཆོས་ལམ་སྒྲུབ་པའོ། །
འབྲས་བུའི་ཁྱད་པར་ནི་སྡུག་བསྔལ་མཐར་ཕྱིན་ཞིང་ཟད་པའི་ལྷག་བཅས་ལྷག་མེད་ཐོབ་པའོ། ། འདི་རྒྱས་པར་ནི་འབྲས་བུའི་དབྱེ་བའི་སྐབས་ནས་འཆད་དོ། ། རང་སངས་རྒྱས་ནི་རང་ཁོ་ནའི་ཕྱིར་རང་ཉིད་སངས་རྒྱས་པས་རང་སངས་རྒྱས་ཏེ་ཉན་ཐོས་ནི་སྲིད་པ་ཐ་མའི་ཚེའང་སློབ་དཔོན་ལས་བྱང་ཆུབ་པ་ཡིན་ལ་བྱང་ཆུབ་སེམས་དཔའ་ནི་རང་གིས་བྱང་ཆུབ་ཀྱང་གཞན་གྱི་དོན་དུ་སངས་རྒྱས་པས་གཉིས་པོ་ནི་དེ་ལྟ་མ་ཡིན་ནོ། ། དབང་པོ་འབྲིང་ནི་གཞན་གཉིས་ལ་ལྟོས་པ་ཡིན་གྱི་རྣོ་རྟུལ་མེད་པ་ནི་མ་ཡིན་ཏེ་བསེ་རུ་ལྟ་བུ་ལ་སོགས་པའི་རིགས་ཐ་དད་ཡོད་པའི་ཕྱིར་རོ། ། སྡུག་བསྔལ་ལས་ཡིད་བྱུང་བ་དང་ཀུན་འབྱུང་ལས་འདོད་ཆགས་དང་བྲལ་བ་དང་འགོག་ལམ་གྱིས་རྣམ་པར་གྲོལ་བར་དང་། སྲིད་པ་ཐ་མའི་དུས་ན་འདྲེན་པ་གཞན་མེད་པར་བདག་ཉིད་ཀྱིས་སྤངས་རྟོགས་མངོན་པར་ཏེ་མངོན་སུམ་དུ་ཞེས་སྦྱར་རོ། ། ཉན་ཐོས་ཀྱི་སྡེ་སྣོད་ཉིད་ཅེས་བྱ་བ་ནི་འདི་ལ་གསུང་རབ་ལོགས་པ་མེད་དོ་ཞེས་བྱ་བའི་དོན་ཏོ། ། དྲུག་པ་འབྲས་བུ་ལ་དབང་པོ་རབ་ནི་བསྐལ་པ་བརྒྱར་སངས་རྒྱས་འབྱུང་བ་མཉེས་པར་བྱས། ཚོགས་བསགས་རྒྱུད་སྨིན་པར་བྱས་ཚོགས་ལམ་ཉན་ཐོས་དང་འདྲ་བར་སློབ་དཔོན་ལས་བསྐྱེད་དེ་ངེས་འབྱེད་ཆ་མཐུན་མ་བསྐྱེད་པའི་བར་དེར་གནས་དྲུག་ལ་མཁས་པར་བྱས་ནས་སངས་རྒྱས་མེད་པའི་ཞིང་དུ་སློབ་དཔོན་མེད་པར་རང་གིས་བྱང་ཆུབ་མངོན་དུ་བྱེད་པར་གྱུར་ཅིག་ཅེས་སྨོན་ལམ་བཏབ་པས་དེ་ལྟར་དུ་གྱུར་ཏེ་བསེ་རུ་ལྟར་གཅིག་པུར་གནས་པའི་རང་སངས་རྒྱས་སུ་འགྱུར་རོ། ། དབང་པོ་འབྲིང་ནི་བསྐལ་པ་བརྒྱར་སངས་རྒྱས་མཉེས་པར་བྱེད་ཅིང་སྔོན་བསྐྱེད་པ་ནི་བཟོད་པ་འབྲིང་མན་ཆད་སློབ་དཔོན་ལས་བསྐྱེད་དེ་དེ་ནས་གནས་དྲུག་ལ་མཁས་པ་ལ་སོགས་པ་སྔ་མ་བཞིན་བྱས་པས་ཚོགས་ན་སྤྱོད་པ་ཆེན་པོར་འགྱུར་རོ། །
དབང་པོ་རྟུལ་པོ་ནི་སངས་རྒྱས་མཉེས་པར་བྱེད་པ་ནས་སྔོན་འབྲས་བུ་མ་ཐོབ་པ་ཆོས་མཆོག་གམ་ཐོབ་པ་མཐོང་ལམ་མན་ཆད་སློབ་དཔོན་ལས་སྐྱེད་པ་ལ་སོགས་པ་སྔ་མ་བཞིན་བྱས་པས་ཚོགས་ན་སྤྱོད་པའི་རང་རྒྱལ་བ་ཆུང་བར་འགྱུར་རོ། ། གསུམ་ཆར་གྱིས་ཀྱང་གཟུང་བ་རང་བཞིན་མེད་པར་རྟོགས་ཤིང་འཛིན་པ་མ་རྟོགས་ལ་རྟེན་འབྲེལ་ཟབ་མོའི་ཆོས་ཉིད་ལ་གནས་ཤིང་སྒྲ་མེད་དུ་ཆོས་སྟོན་པར་བྱེད་དོ། ། དོན་དེ་ཉིད་མངོན་པར་རྟོགས་པའི་རྒྱན་ལས། རང་འབྱུང་བདག་ཉིད་རྟོགས་པའི་ཕྱིར། ། གཞན་གྱིས་བསྟན་ཡང་མི་དགོས་ལ། ། བསེ་རུ་ལྟ་བུའི་ཡེ་ཤེས་ནི། ། ཟབ་པ་ཉིད་དུ་མངོན་པར་བརྗོད། ། གང་གང་དོན་ནི་གང་གང་ལ། ། ཇི་ལྟ་ཇི་ལྟར་ཉན་འདོད་པ། ། དེ་དེ་ལ་དོན་དེ་དང་དེ། །
སྒྲ་མེད་ཀྱང་དེ་དེ་ལྟར་སྣང་། ། གཟུང་དོན་རྟོག་པ་སྤོང་ཕྱིར་དང་། ། འཛིན་པ་མི་སྤོང་ཕྱིར་དང་ནི། ། རྟེན་གྱིས་བསེ་རུ་ལྟ་བུའི་ལམ། ། ཡང་དག་བསྡུས་པར་ཤེས་པར་བྱ། ཞེས་གསུངས་སོ། ། སྣོད་ལ་སོགས་པའི་གཟུང་བ་རྣམས་ནི་འཇིག་པའི་ཕྱིར་དང་། འཛིན་པ་ནི་རྒྱུན་མ་ཆད་ཅིང་མི་འཆད་པའི་ཕྱིར་དང་། དེ་གཉིས་ཚད་མ་གཅིག་གིས་སྒྲོ་འདོགས་བཅད་བྱ་མ་ཡིན་པའི་ཕྱིར་དེ་རྟོགས་ཀྱང་དེ་མ་རྟོགས་པ་ལ་འགལ་བ་མེད་དོ། ། དོན་དེ་དག་སློབ་དཔོན་སྐལ་ལྡན་ལེགས་ལྡན་འབྱེད་ཀྱི་དབུ་མ་སྙིང་པོ་ལས།
དེས་ན་དེ་ནི་འདུ་འཛི་དང་། ། སེམས་ཅན་དོན་གྱི་བྱ་བ་ལ། ། ཡིད་མི་འཇུག་སྟེ་དེ་ཕྱིར་འདི། ། སློབ་དཔོན་མེད་པར་འདོད་པ་ཡིན། ། དང་པོ་གཅིག་པུར་གནས་པ་སྟེ། ། ཟབ་མོ་ལ་ནི་རྟོག་པ་ཡི། ། མོས་པ་དང་ལྡན་ལྷག་མ་གཉིས། ། ཚོགས་དང་ལྷན་ཅིག་གནས་པ་ཡིན། ། ལུས་ལ་སོགས་པ་ལེགས་བསྡམས་ནས། ། དེ་ནི་བསོད་སྙོམས་དག་ལ་འཇུག །
དམན་པ་རྗེས་སུ་གཟུང་བའི་ཕྱིར། ། དེ་ནི་གཅིག་ཏུ་རབ་ཞིར་ལྡན། ། ཞེས་འབྱུང་ངོ་། ། ཐེག་པ་ཆེན་པོ་ནི་ཆེན་པོ་བདུན་དང་ལྡན་པ་སྟེ་བཤད་ཟིན་ཏོ། ། བྱང་ཆུབ་སེམས་དཔའ་ནི་ཡུམ་ལས། གཏོང་བ་ཆེ་དང་བློ་ཆེ་བ་དང་མཐུ་ཆེ་དང་། ། རྒྱལ་བ་རྣམས་ཀྱི་ཐེག་ཆེན་མཆོག་ལ་ཞུགས་པ་དང་། ། གོ་ཆ་ཆེན་པོ་བགོས་ཤིང་བདུད་ཀྱི་རྒྱུ་འདུལ་བ། དེ་ཡི་ཕྱིར་ན་སེམས་པ་ཆེ་ཞེས་རབ་ཏུ་བརྗོད། ། ཅེས་འབྱུང་བ་ཡིན་ནོ། །
དབང་པོ་རྣོ་བ་ནི་གཉིས་པོ་ལ་ལྟོས་པ་སྟེ་གཞན་དུ་ན་མངོན་པར་རྟོགས་པའི་རྒྱན་ལས་དབང་པོ་རྣོ་རྟུལ་དང་དད་མོས་མཐོང་ཐོབ་ཀྱི་བྱང་ཆུབ་སེམས་དཔའ་བཤད་པ་དང་འགལ་བར་འགྱུར་རོ། ། འཁོར་བ་ལས་རྣམ་པར་ཐར་བར་ཞེས་བྱ་བ་དང་སྲིད་ཞི་ལ་མི་གནས་པའི་མྱང་འདས་ཐོབ་པར་བྱ་བའི་ཞེས་སྦྱར་རོ། ། སེམས་ཅན་སྨིན་པར་བྱེད་པ་ལ་སོགས་པས་ནི་འབྲས་བུ་སྟོན་སྟེ་སྤང་བྱ་སྤང་རུང་དང་གཉེན་པོ་སྐྱེར་རུང་དུ་བྱེད་པའོ། ། དེ་སྐད་དུའང་མདོ་སྡེ་རྒྱན་ལས། ཇི་ལྟར་རྨ་དང་ཟས་ལ་དེ་དག་གི ། གཟག་དང་སྤྱད་དུ་རུང་བ་སྨིན་འདོད་ལྟར། ། དེ་བཞིན་རྟེན་འདིར་ཕྱོགས་གཉིས་ཞི་བ་དང་། ། དེ་བཞིན་སྤྱད་པ་ཉིད་དུ་སྨིན་པ་བསྟན། ། ཞེས་འབྱུང་ངོ་། ། སངས་རྒྱས་ཀྱི་ཞིང་སྦྱོང་བ་ནི་བྱང་ཆུབ་སེམས་དཔའི་སྙིང་རྗེའི་བྱེ་བྲག་གིས་དག་པའམ་མ་དག་པ་གང་འདོད་པ་སྒྲུབ་པ་སྟེ་དགེ་སློང་མི་འཁྲུགས་པ་དང་བྲམ་ཟེ་རྒྱ་མཚོའི་རྡུལ་ལ་སོགས་པ་བཞིན་ནོ། །
དེ་ཡང་ཚོགས་གཉིས་ཀྱིས་རང་གི་སེམས་སྦྱངས་ཤིང་སྨོན་ལམ་འདེབས་པ་ཡིན་ཏེ་དྲི་མ་མེད་པར་གྲགས་པས་ཞུས་པ་ལས་སངས་རྒྱས་ཀྱི་ཞིང་སྦྱོང་བར་འདོད་པས་རང་གི་སེམས་སྦྱང་བར་བྱའོ་ཞེས་གསུངས་པའི་ཕྱིར་རོ། ། ལུང་བསྟན་པ་ཐོབ་པ་འགྲེལ་པས་ས་བརྒྱད་པ་ལ་འཆད་པ་ནི་མི་ལེགས་པས་དཔའ་བར་འགྲོ་བའི་ཏིང་ངེ་འཛིན་ལས་རིགས་ལ་གནས་པ་དབང་པོ་རྣོན་པོ་སེམས་མ་བསྐྱེད་པར་ལུང་སྟོན་པ་དང་། དབང་པོ་རྣོན་པོ་སེམས་བསྐྱེད་མ་ཐག་ཏུ་ལུང་སྟོན་པ་དང་། ལེ་ལོ་ཅན་གསང་སྟེ་ལུང་སྟོན་པ་དང་། ཆོས་ལ་བཟོད་པ་ཐོབ་པ་མངོན་སུམ་དུ་ལུང་སྟོན་པ་བཞི་བཤད་པའི་གང་རུང་གཅིག་དང་ལྡན་པའོ། ། བླ་ན་སྟེ་གོང་ན་མེད་པ་སྤངས་རྟོགས་ཡང་དག་པར་རྫོགས་པའི་བྱང་ཆུབ་ཤེས་བྱ་ཐམས་ཅད་མངོན་པར་ཏེ་མངོན་སུམ་དུ་རྫོགས་པ་སྟེ་མ་ལུས་པ་འཚང་རྒྱ་བ་སྟེ་ཐུགས་སུ་ཆུད་པའོ། ། གསུམ་པ་ཉེ་བར་བརྟན་པས་དབྱེ་བ་གསུམ་ལ་དོན་གསུམ་གྱི་དང་པོ་ཚོགས་བསགས་མ་བསགས་ཀྱི་ཁྱད་པར་ཚོགས་ལམ་པ་དང་སྦྱར་ཏེ་བཤད་པ་ནི་ཚོགས་མ་བསགས་པ་གང་ཞེ་ན་ཞེས་བྱ་བས་སྟོན་པར་བྱེད་དེ་གང་ཞེས་བྱ་བ་ནི་གང་ཟག་གོ ། བདེན་པ་ནི་བདེན་བཞིའོ། ། དབང་དུ་བྱས་པའི་ཆོས་ནི་བརྗོད་བྱ་བཞི་པོ་དེ་སྟོན་པའི་གསུང་རབ་ཀྱི་ཆོས་སོ། ། མོས་པ་དང་དད་པ་ནི་སེམས་བྱུང་དུ་བཤད་ཟིན་ཏོ། །
ཐར་པ་ནི་མཛོད་ལས། ཐར་པ་བླ་ན་མེད་པ་ཡིན་ཞེས་བཤད་པ་དེ་ནི་མ་ཡིན་གྱི་ངེས་འབྱེད་ཆ་མཐུན་ཏེ་སྤང་བྱ་མངོན་དུ་རྒྱུ་རགས་པ་ལས་ཐར་པའི་ཕྱིར་ཏེ་ཉི་ཁྲི་སྣང་བ་ལས། ཐར་པ་ནི་བྲལ་བའི་ཁྱད་པར་རོ་ཞེས་འབྱུང་བ་ཡིན་ནོ། ། དེའི་ཆ་ནི་དྲོད་ལ་སོགས་པ་རེ་རེ་ཡིན་ལ་དེ་དང་མཐུན་པ་ནི་ཚོགས་ལམ་སྟེ་མངོན་རྟོགས་རྒྱན་ལས། སངས་རྒྱས་སོགས་དམིགས་དད་པ་དང་། ། སྦྱིན་སོགས་སྤྱོད་ཡུལ་བརྩོན་འགྲུས་དང་། ། བསམ་པ་ཕུན་ཚོགས་དྲན་པ་དང་། ། རྣམ་པར་མི་རྟོག་ཏིང་འཛིན་དང་། ། ཆོས་རྣམས་རྣམ་པ་ཐམས་ཅད་དུ། ། ཤེས་པའི་ཤེས་རབ་དང་རྣམ་ལྔ། །
རྫོགས་པའི་བྱང་ཆུབ་རྣོན་པོ་ཡིས། ། རྟོགས་སླ་རྟུལ་པོས་རྟོགས་དཀར་བཞེད། ། ཅེས་འབྱུང་བ་ཡིན་ནོ། ། ཆུང་བ་ནི་ལྔ་པོ་དེ་ཆུང་བའོ། ། ཚེ་རབས་ཀྱི་དུས་ངེས་པ་མེད་པ་ནི་སྦྱོར་ལམ་ཚེ་འདི་ཙམ་ན་སྐྱེའོ་ཞེས་མ་ངེས་པའོ། ། འདི་ནི་མོས་པ་དང་དད་པ་ཆུང་བ་དང་ལྡན་པས་ལམ་ལ་ཞུགས་པ་ཡིན་ཏེ་མ་ཞུགས་པ་ལ་དེ་ལ་དམིགས་པའི་མོས་དད་ཙམ་མེད་པའི་ཕྱིར་རོ། ། སྔ་མ་ལ་ལྟོས་ནས་བསགས་པའང་ཡིན་ལ་ཕྱི་མ་ལ་ལྟོས་ནས་མ་བསགས་པའང་ཡིན་པ་སྟེ་བར་མ་ཞེས་བྱ་བའི་དོན་ཏོ། ། དུས་ངེས་པ་ནི་ཚེ་རབས་འདི་ཙམ་ན་སྦྱོར་ལམ་སྐྱེ་བར་རང་གིས་ངེས་པའོ། ། དད་པ་ཆུང་འབྲིང་ཆེ་གསུམ་ནི་མི་མཐུན་ཕྱོགས་ཆུང་ངུས་ཀྱང་ཉམས་འགྲོ་བ་དང་ཆེན་པོས་ཉམས་འགྲོ་བ་དང་གང་གིས་ཀྱང་ཉམས་མི་འགྲོ་བའོ། ། དེ་ཉིད་ཀྱི་དུས་ཅན་ནི་ཚེ་དེ་ཉིད་ལ་ངེས་འབྱེད་ཆ་མཐུན་སྐྱེ་བའོ། །
ཐར་པ་ཆ་མཐུན་ལ་ཆུང་འབྲིང་གསུམ་ཡོད་པར་གང་གིས་ཤེས་ཞེ་ན། མདོ་ལས། ཐར་པའི་ཆ་དང་མཐུན་པ་བཞི་སྟེ་སྐབས་སུ་གཏོགས་པ་དང་། མོས་པ་ལས་གྱུར་པ་དང་། ལྷག་པར་འདོད་པ་ལས་གྱུར་པ་དང་ཐོབ་པ་ལས་གྱུར་པ་བཞི་བཤད་དེ་ཐ་མ་ནི་ཆེན་པོའི་ཆེན་པོ་ཚེ་དེ་ཉིད་ལ་ངེས་འབྱེད་ཆ་མཐུན་ངེས་པར་སྐྱེ་བའོ། ། ཐར་པ་ཆ་མཐུན་གྱི་དབང་དུ་མཛད་ནས་མདོ་ལས། འཇིག་རྟེན་པའི་ཡང་དག་ལྟ། ། ཆེན་པོ་གང་ལ་ཡོད་གྱུར་པ། ། དེ་ནི་ཚེ་རབས་སྟོང་དུ་ཡང་། ། ངན་འགྲོར་འགྲོ་བར་མི་འགྱུར་རོ། །
ཞེས་གསུངས་ཏེ། ཡང་དག་པའི་ལྟ་བ་ནི་རྒྱུ་འབྲས་ལ་ཡིད་ཆེས་པའི་དད་པ་དང་། དེ་རྟོགས་པའི་ཤེས་རབ་བོ། ། དེ་ཆེན་པོ་ནི་རིན་པོ་ཆེའི་ཕྲེང་བ་ལས། འདུན་དང་ཞེ་སྡང་འཇིགས་པ་དང་། ། རྨོངས་པས་མི་གང་ཆོས་མི་འདའ། ། དེ་ནི་དད་ཅན་ཤེས་པར་བྱ། ། ཞེས་འབྱུང་སྟེ་འདུན་པ་ནི་འདོད་ཡོན་ལ་འདུན་པའོ། ། རྨོངས་པ་ནི་བླང་དོར་མི་ཤེས་པའོ། ། གཉིས་པ་སྦྱོར་ལམ་པ་དང་སྦྱར་ཏེ་བཤད་པ་ནི་ཡང་ཞེས་བྱ་བས་སྟོན་ཏེ་བདེན་པ་རྣམས་ལ་ཆོས་ངེས་པར་སེམས་པའི་བཟོད་པ་ནི་བདེན་བཞི་བདག་མེད་པར་འབྱེད་པའི་ཤེས་རབ་སྟེ་དུས་ངེས་མ་ངེས་ནི་མཐོང་ལམ་སྐྱེ་བའི་དུས་སོ། །
ཆུང་འབྲིང་ཆེ་གསུམ་ནི་དྲོད་རྩེ་མོ་བཟོད་པ་གསུམ་མོ། ། ཆོས་མཆོག་མ་གཏོགས་པ་ནི་མཛོད་ལས། ཇི་ལྟར་བཟོད་ཆེན་སྐད་ཅིག་མ། ། གཅིག་ཡིན་དེ་བཞིན་ཆོས་ཀྱི་མཆོག ། ཅེས་འབྱུང་བ་ལྟར་ཆོས་མངོན་པ་ཐམས་ཅད་ནས་སྐད་ཅིག་ཁོ་ནར་འཆད་པས་དུས་གཉིས་པ་ལ་མཐོང་ལམ་སྐྱེ་བའི་ཕྱིར་དུས་ངེས་མ་ངེས་དཔྱད་མི་དགོས་སོ་སྙམ་དུ་དགོངས་པ་ཡིན་ནོ། ། ངེས་འབྱེད་ཆ་མཐུན་ལ་དེ་ལྟར་དུ་མ་ཡོད་པར་ཅིས་ཤེས་ཞེ་ན། མདོ་ལས། དེའི་དབང་དུ་བྱས་ནས་རྗེས་སུ་མཐུན་པ་དང་། ཁྱད་པར་དང་། རབ་ཏུ་རྟོགས་པ་དང་གཞན་དུ་ཡོངས་སུ་བསྒྱུར་བ་དང་།
སྐྱེ་བ་གཅིག་པ་དང་། སྟན་གཅིག་པའོ། ། ཞེས་གསུངས་པའི་ཕྱིར་རོ། ། དེ་ལ་དང་པོ་ལྔ་ནི་དྲོད་རྩེ་གཉིས་དང་བཟོད་པ་གསུམ་དུ་ཕྱེ་བ་དང་སྦྱར་ལ། ཐ་མ་ནི་ཆོས་མཆོག་གོ ། གསུམ་པ་དེ་གཉིས་ཀྱི་ཉམས་ཚུལ་བཤད་པ་ལ་དེ་གཉིས་ཆེན་པོ་ལས་མི་ཉམས་པ་ནི་གོམས་པ་མཐར་ཐུག་པའི་ཕྱིར་རོ། ། དེ་ཉིད་ཀྱི་ཕྱིར་སྦྱོར་ལམ་ཆུང་འབྲིང་ལས་ཉམས་པས་ཐར་ཆ་ཆེན་པོ་ལས་ཀྱང་ཉམས་པར་ཐལ་བར་མི་འགྱུར་ཏེ་ཆིག་སྡུད་མ་གོམས་པ་ལས་ཉམས་པས་སྦྱོར་ཀློག་གོམས་པ་ལས་ཉམས་པར་མི་འགྱུར་བ་བཞིན་ནོ། ། བག་ཆགས་མ་ཉམས་པ་ནི་དེ་གཉིས་མངོན་དུ་རྒྱུར་སྐྱེད་པ་ས་བོན་གསོས་པས་ཆོག་གི་བག་ཆགས་ཡེ་མེད་གསར་དུ་གཞག་མི་དགོས་པའི་ཕྱིར་རོ། ། བཞི་པ་སྦྱོར་བས་དབྱེ་བ་ལ་དད་པ་ཙམ་གྱིས་ལམ་སྒོམ་ཞིང་གཞན་གྱི་སྒྲའི་རྗེས་སུ་འབྲང་བ་ནི་དད་པས་རྗེས་སུ་འབྲང་བའོ། ། ཚོགས་བསགས་པ་ནི་ལམ་རྒྱུད་ལ་སྐྱེར་རུང་བར་བྱས་པའོ། །
དབང་པོ་ནི་ཤེས་རབ་ལ་སོགས་པའོ། ། ཕ་རོལ་ནི་དགེ་བཤེས་སོ། ། བདེན་པ་རྟོགས་པ་ནི་མཐོང་ལམ་མོ། ། དེའི་ཕྱིར་སྦྱོར་བ་ནི་ལམ་དང་པོ་གཉིས་སྒོམ་པའོ། ། ཆོས་ནི་ཤེས་བྱ་སྟེ་ཤེས་བྱའི་མཚན་ཉིད་ཀྱི་རྗེས་སུ་འབྲང་བའོ། ། བདག་ཉིད་ཀྱིས་ཞེས་བྱ་བ་ནི་གཞན་གྱི་སྒྲ་ཁོ་ནའི་རྗེས་སུ་མི་འབྲང་བར་རང་གི་དཔྱོད་པའོ། ། ཆོས་ཀྱི་རྗེས་སུ་འབྲང་བ་ནི་གསུང་རབ་ཀྱི་རྗེས་སུ་འབྲང་བའོ། ། འདི་གཉིས་མཛོད་ལས། དབང་པོ་རྣོ་རྟུལ་དེ་དག་ཏུ། ། དད་དང་ཆོས་ཀྱི་རྗེས་འབྲང་བ། །
ཞེས་སོ་སོ་སྐྱེ་བོའི་དུས་ན་དབང་པོ་རྣོ་རྟུལ་གཉིས་མཐོང་ལམ་གྱི་ཚེ་དད་པ་དང་ཆོས་ཀྱི་རྗེས་འབྲང་དུ་བཤད་པ་དེ་ནི་མ་ཡིན་ཏེ་མཐོང་ལམ་ཐོབ་པར་བྱ་བའི་དོན་དུ་སྒོམ་པ་ལ་བཤད་པའི་ཕྱིར་རོ། ། དེ་ལྟར་ཉེ་བར་བརྟན་པ་དང་སྦྱོར་བས་དབྱེ་བ་གཉིས་ནི་ཐེག་པ་ཆེ་ཆུང་གཉིས་ཀའི་དབང་དུ་བྱས་པ་ཡིན་ནོ། ། ལྔ་པ་འབྲས་བུས་དབྱེ་བ་ཉི་ཤུ་རྩ་བདུན་གྱི་སྤྱི་དོན་ལ་ལམ་གང་ལ་སྐྱེ་བའི་རྟེན་དང་། དེ་ལ་བརྟེན་པའི་ལམ་དང་། ལམ་དེས་དུས་ཇི་སྲིད་ན་ངེས་པར་འབྱུང་ཚུལ་བཤད་པ་གསུམ་གྱི་དང་པོ་ནི་མཛོད་ལས། འདོད་པར་གསུམ་ཐོབ་ཐ་མ་ནི། ། གསུམ་དུ་གོང་ན་མཐོང་ལམ་མེད། ། མི་སྐྱོ་ལུང་ལས་འདིར་རྩོམ་ཞིང་། ། དེར་མཐར་ཕྱིན་ཅེས་འབྱུང་ཕྱིར་རོ། ། ཞེས་འབྱུང་ངོ་། །
དོན་ནི་འདོད་པར་ནི་དང་པོ་གསུམ་འཐོབ་ཅིང་དགྲ་བཅོམ་ནི་གསུམ་ཀར་འཐོབ་བོ། ། གལ་ཏེ་དང་པོ་གཉིས་ནི་འདོད་ཆགས་དང་མ་བྲལ་བས་འཐོབ་པས་གོང་མར་མི་འཐོབ་པར་རིགས་ན། གསུམ་པ་གོང་དུ་མི་འཐོབ་པའི་རྒྱུ་མཚན་གང་ཡིན་ཞེ་ན། དེའི་རྒྱུ་མཐོང་ལམ་མེད་པའི་ཕྱིར་ཏེ་གཟུགས་མེད་ན་ཉན་པ་མེད་ཅིང་འོག་མ་ལ་མི་དམིགས་པའི་ཕྱིར་དང་གཟུགས་ཁམས་ན་ལམ་སྒོམ་པའི་རྒྱུ་སྐྱོ་བ་མེད་པའི་ཕྱིར་དང་། ལུང་ལས་ཀྱང་འདིར་རྩོམ་ཞིང་དེར་མཐར་ཕྱིན་པར་འགྱུར་རོ་ཞེས་འབྱུང་བའི་ཕྱིར་རོ་ཞེས་བྱ་བ་ཡིན་ནོ། ། སེམས་ཀྱི་རྟེན་ནི་འབྲས་བུ་དང་པོ་གཉིས་ཉེར་བསྡོགས་དང་ཐ་མ་གཉིས་གོང་མ་གཉིས་ཀྱི་སེམས་ཏེ་ཤེས་རབ་ཀྱིས་རྣམ་པར་གྲོལ་བ་ནི་ཐམས་ཅད་དུ་ཉེར་བསྡོགས་སོ། ། ལམ་རྣམས་འགྲོ་བའི་བྱེ་བྲག་གང་ལ་སྐྱེ་བའི་རྟེན་ནི་སྔར་བཤད་ཟིན་ཏོ། ། གཉིས་པ་ནི་རྒྱུན་དུ་ཞུགས་པ་ལ་སོགས་པ་བཞི་ཡིན་ཏེ་འདིའང་མཛོད་ལས། ཚུལ་གནས་ཐོས་དང་བསམ་ལྡན་པ། ། སྒོམ་པ་ལ་ནི་རབ་ཏུ་སྦྱོར། །
ཞེས་འབྱུང་བ་ལྟར་ཤེས་རབ་གསུམ་རིམ་པ་བཞིན་སྐྱེད་དེ། ཚོགས་ལམ་དུ་ཞི་གནས་གྲུབ་པར་བྱས་ནས་དྲན་པ་ཉེར་བཞག་ལ་སོགས་པ་བསྒོམས་ཏེ་དྲོད་ནས་བདེན་བཞིའི་རྣམ་པ་ལ་སྒོམ་པར་བྱེད་དོ། ། དེ་སྐད་དུའང་མཛོད་ལས། དེ་ལས་དྲོ་བར་གྱུར་པ་འབྱུང་། ། དེ་ནི་བདེན་བཞིའི་སྤྱོད་ཡུལ་ཅན། ། ཞེས་འབྱུང་བ་ཡིན་ནོ། ། དེ་ལ་གཞན་རྣམས་ནི་སྔ་མ་བཞིན་ཏེ་ཁྱད་པར་ནི་མཐོང་ལམ་ལ་འཕགས་ལམ་ཡན་ལག་བརྒྱད་དང་སྒོམ་ལམ་བྱང་ཆུབ་ཉེ་བའི་རྒྱུ་ཡིན་པས་བྱང་ཆུབ་ཀྱི་ཡན་ལག་བདུན་སྒོམ་པར་བྱེད་དེ་མཛོད་ལས། སྡེ་ཚན་དྲུག་ནི་གོ་རིམ་བཞིན། ། ལས་ནི་དང་པོ་པ་དག་དང་། ། ངེས་འབྱེད་ཆ་མཐུན་རྣམས་དང་ནི། །
སྒོམ་དང་མཐོང་ལ་རབ་ཏུ་ཕྱེ། ། ཞེས་འབྱུང་བ་ཡིན་ནོ། ། དེ་ལ་ཉན་ཐོས་ཀྱི་མཐོང་ལམ་ལ་ནི་རྒྱུན་དུ་ཞུགས་པ་ཞེས་བྱ་སྟེ་ལྷག་བཅས་ལྷག་མེད་ཀྱི་ཟག་མེད་ཀྱི་ལམ་དང་པོའི་རྒྱུན་ལ་ཞུགས་པའི་ཕྱིར་རོ། ། དེ་འདོད་ཁམས་སུ་ལན་གཅིག་སྐྱེ་ན་ལན་གཅིག་ཕྱིར་འོང་བ་ཞེས་བྱའོ། ། ལན་གཅིག་ཀྱང་མི་སྐྱེ་ན་ཕྱིར་མི་འོང་བ་ཞེས་བྱའོ། ། ཁམས་གསུམ་གྱི་ཉོན་མོངས་པ་དགྲ་དང་འདྲ་བ་མ་ལུས་པ་བཅོམ་ན་དགྲ་བཅོམ་ཞེས་བྱའོ། ། གལ་ཏེ་མཐོང་ལམ་ལ་བར་ཆད་མེད་པ་དང་རྣམ་གྲོལ་གྱི་ལམ་བརྒྱད་བརྒྱད་དང་། སྒོམ་ལམ་ལ་ས་དགུ་ལ་སྤང་བྱ་དགུ་དགུ་བརྒྱད་ཅུ་རྩ་གཅིག་སྤངས་པའི་རྣམ་གྲོལ་གྱི་ལམ་བརྒྱད་ཅུ་རྩ་དགུ་མ་ཡིན་ནམ་ཞེ་ན། དེ་དག་བསྡུས་ནས་བཞིར་འཇོག་སྟེ་རྒྱུ་མཚན་ནི་བཞི་པོ་རེ་རེ་ལའང་ལམ་སྔ་མ་བཏང་བ་དང་མི་འདྲ་བའི་ལམ་ཕྱི་མ་ཐོབ་པ་དང་རང་རང་གི་སྤང་བྱ་ཟད་པ་ཐོབ་པ་དང་། ཆོས་ཤེས་པ་དང་རྗེས་སུ་ཤེས་པ་བརྒྱད་ཚང་བར་ཐོབ་པ་དང་།
མི་རྟག་པ་ལ་སོགས་པའི་རྣམ་པ་བཅུ་དྲུག་ཐོབ་པ་སྟེ་ལྔ་ལྔ་ཡོད་པའི་ཕྱིར་ཏེ་མཛོད་ལས། འབྲས་བུ་བཞི་རྣམ་གཞག་པ་ནི། ། རྒྱུ་ལྔ་དག་ནི་སྲིད་པའི་ཕྱིར། ། འབྲས་ལ་སྔོན་ལམ་བཏང་བ་དང་། ། གཞན་ཐོབ་པ་དང་ཟད་བསྡོམས་དང་། ། ཤེས་པ་བརྒྱད་ཚང་ཐོབ་པ་དང་། ། རྣམ་པ་བཅུ་དྲུག་ཐོབ་པའོ། ། ཞེས་གང་གསུངས་པ་ཡིན་ནོ། ། དེ་ལྟར་བཞི་ལས་རྣམ་པར་ཕྱེ་ན་ཉི་ཤུ་རྩ་བདུན་ལ་རྒྱུན་དུ་ཞུགས་པ་མཐོང་ལམ་པར་ངེས་པ་ནི་བཞིའོ། ། ལན་ཅིག་ཕྱིར་འོང་བ་གསུམ་དང་།
ཕྱིར་མི་འོང་བ་ནི་དགུ་སྟེ་སྒོམ་ལམ་པ་ནི་བཅུ་གཉིས་སོ། ། མཐོང་སྒོམ་གཉིས་ཀ་ཡིན་པ་ནི་གཉིས་སོ། ། དགྲ་བཅོམ་མི་སློབ་པའི་ལམ་པ་ནི་དགུའོ། ། གསུམ་པ་ནི་མཛོད་ལས། མྱུར་བ་སྲིད་པ་གསུམ་གྱིས་ཐར། ། ཞེས་འབྱུང་སྟེ་དཔེར་ན་ས་བོན་འདེབས་པ་དང་། མྱུ་གུ་སྐྱེ་བ་དང་། འབྲས་བུ་སྨིན་པ་དུས་གསུམ་དུ་འབྱུང་བ་བཞིན་ཚེ་དང་པོ་ལ་ཐར་པ་ཆ་མཐུན་དང་། གཉིས་པ་ལ་ངེས་འབྱེད་ཆ་མཐུན་དང་། གསུམ་པ་ལ་འཕགས་ལམ་སྐྱེད་དོ། །
བརྩོན་འགྲུས་ཆུང་བ་ལ་ནི་ངེས་པ་མེད་དེ་མགོན་མེད་ཟས་སྦྱིན་གྱི་བུ་མོ་མ་ག་དྷ་བཟང་མོ་སངས་རྒྱས་འོད་སྲུངས་ཀྱི་དུས་སུ་རྒྱལ་པོ་ཀྲི་ཀིའི་བུ་མོ་གསེར་ཕྲེང་ཅན་ཞེས་བྱ་བར་གྱུར་ཏེ་ཐར་ཆ་བསྐྱེད་ནས་ཤཱ་ཀྱའི་བསྟན་པ་ལ་བདེན་པ་མཐོང་བར་མ་ག་དྷ་བཟང་མོའི་རྟོགས་པ་རྗོད་པ་ལས་གསུངས་པ་བཞིན་ནོ། ། གཞུང་གི་དོན་ལ་དད་པས་མོས་པ་ནས་མི་འཁྲུགས་པའི་ཆོས་ཅན་གྱི་བར་འབྲས་བུ་བཞིས་བསྡུས་ཀྱང་ཤིན་ཏུ་འཁྲུགས་ནས་སྣང་བས་གཞུང་ཇི་ལྟ་བ་བཞིན་བཤད་དོ། ། དེ་ལ་དད་མོས་མཐོང་ཐོབ་གཉིས་ནི་སློབ་པ་གསུམ་ཅར་ལ་དབང་པོའི་བྱེ་བྲག་གིས་བཏགས་པ་སྟེ་མཛོད་ལས་འདི་གཉིས་སྒོམ་ལམ་པ་ཁོ་ནར་འཆད་པ་དང་ནི་མི་མཐུན་པར་སྣང་ངོ་། ། ལུས་ཀྱིས་མངོན་དུ་བྱེད་པ་ནི་གཟུགས་ཅན་གཟུགས་ལ་ལྟ་བའི་རྣམ་ཐར་ལ་སོགས་པ་བརྒྱད་ལུས་ཀྱིས་མངོན་དུ་བྱེད་ནུས་པ་སྟེ་མཛོད་ལས། འགོག་པ་ཐོབ་པའི་ཕྱིར་མི་འོང་། ། ལུས་ཀྱིས་མངོན་དུ་བྱེད་པར་འདོད། ། ཅེས་འབྱུང་བ་ཡིན་ནོ། ། ཤེས་རབ་ཀྱིས་རྣམ་པར་གྲོལ་བ་ནི་ཉེར་བསྡོགས་མི་ལྕོགས་པ་མེད་པ་ལ་བརྟེན་ནས་ཤེས་རབ་ཀྱིས་ཁམས་གསུམ་གྱི་ཉོན་མོངས་པ་བཅོམ་ཡང་དངོས་གཞིའི་སེམས་མ་ཐོབ་པས་རྣམ་ཐར་བརྒྱད་ལ་བསམ་གཏན་བྱེད་མི་ནུས་པ་སྟེ་འདི་ལ་ནི་སྤྱན་དང་མངོན་ཤེས་ལ་སོགས་པའི་རྒྱན་མེད་པའི་དགྲ་བཅོམ་ཞེས་ཀྱང་བྱའོ། ། དེ་ཉིད་མཛོད་ལས། ཟག་མེད་མི་ལྕོགས་མེད་པ་ཡིས། །
ཐམས་ཅད་ལས་ནི་འདོད་ཆགས་འབྲལ། ། ཞེས་བྱ་བ་དང་། སློབ་དཔོན་མ་ཏི་ཙི་ཏྲས། ཁྱོད་ཀྱི་བསྟན་པའི་རྗེས་འབྲང་བ། ། བསམ་གཏན་དངོས་གཞི་མ་ཐོབ་ཀྱང་། ། བདུད་ཀྱི་མིག་རས་བཙའ་བཞིན་དུ། ། སྲིད་པ་དག་ནི་ཟློག་པར་བགྱིད། ། ཅེས་བཤད་པ་ཡིན་ནོ། ། ཉོན་མོངས་དང་སྙོམས་འཇུག་གི་སྒྲིབ་པ་གཉིས་ཀའི་ཞེས་སྦྱར་ཏེ་དེ་སྤངས་པས་ན་རྣམ་ཐར་བརྒྱད་ལ་སྙོམས་པར་འཇུག་ནུས་པའོ། ། གལ་ཏེ་དེ་ཉོན་སྒྲིབ་ཡིན་ན་དེ་མ་ཟད་པའི་དགྲ་བཅོམ་སྲིད་པར་གྱུར་ལ་ཤེས་སྒྲིབ་ཡིན་ན་ཡང་དེ་སྤངས་པའི་དགྲ་བཅོམ་སྲིད་པར་འགྱུར་རོ་ཞེ་ན།
དེ་ནི་ཤེས་སྒྲིབ་ཀྱི་བྱེ་བྲག་ཡིན་ལ་དེ་ཅུང་ཟད་སྤངས་པ་ནི་ཡོད་དེ་ཉེར་བསྡོགས་ལ་འཇུག་མི་ཤེས་པ་ཤེས་སྒྲིབ་ཡིན་ཀྱང་དེ་སྤངས་པ་བཞིན་ནོ། ། དྲུག་པ་དང་བདུན་པ་རྒྱུན་དུ་ཞུགས་པ་ལ་དོན་གསུམ་གྱི་དང་པོ་ཞུགས་འབྲས་རིམ་གྱིས་ས་ལ་འཇུག་པ་ནི་ཞུགས་པའོ། ། གང་ཟག་གང་ངེས་འབྱེད་ཆ་མཐུན་སྟན་གཅིག་པ་ལ་བརྟེན་ནས་མཐོང་ལམ་གྱི་སྐད་ཅིག་བཅོ་ལྔ་ལམ་ལ་སྒྲུབ་པའི་རྣམ་པ་ཅན་མན་ཆད་པ་ཡིན་ཏེ་མཛོད་ལས། བསྒོམས་པས་སྤང་བྱ་མ་སྤངས་ན། ། འབྲས་བུ་དང་པོ་ལ་ཞུགས་པ། ། ཞེས་འབྱུང་བ་ཡིན་ནོ། ། རྒྱུན་དུ་ཞུགས་པ་ནི་འབྲས་བུ་ལ་གནས་པ་སྟེ་བཅུ་དྲུག་པ་ནི་ངེས་འབྱིན་གྱི་རྣམ་པ་ཅན་ནོ། ། འདི་ལ་བྱེ་བྲག་ཏུ་སྨྲ་བ་ནི་མཛོད་ལས། བཟོད་དང་ཤེས་པ་གོ་རིམ་བཞིན། ། བར་ཆད་མེད་དང་རྣམ་གྲོལ་ལམ། །
དེ་ལ་སྐད་ཅིག་བཅོ་ལྔ་ནི། ། མ་མཐོང་མཐོང་ཕྱིར་མཐོང་བའི་ལམ། ། ཞེས་འདོད་མོད་ཀྱི་དེ་ནི་སྔར་བཀག་ཟིན་པས་བཅུ་དྲུག་པོ་ཐམས་ཅད་མཐོང་ལམ་ཡིན་ནོ། ། འདིའི་འབྲས་བུའི་ཁྱད་པར་ནི་དབང་པོའི་སྒོ་ནས་བཞག་ན་དད་མོས་མཐོང་ཐོབ་གཉིས་ཡིན་ལ། མྱང་འདས་ཀྱི་སྒོ་ནས་སྲིད་པ་བདུན་པ་དང་། རིགས་ནས་རིགས་སུ་སྐྱེ་བ་གཉིས་ཡིན་ནོ། ། འབྲས་བུ་དང་པོ་གཉིས་དང་ཤེས་རབ་ཀྱིས་རྣམ་གྲོལ་ལ་ཡོན་ཏན་གྱི་སྒོ་ནས་འབྲས་བུའི་ཁྱད་པར་གཞན་དུ་བརྗོད་དུ་མེད་དེ་དེའི་རྟེན་བསམ་གཏན་དངོས་གཞི་མ་ཐོབ་པའི་ཕྱིར་རོ། ། ཡང་དག་པ་ཉིད་དུ་ངེས་པར་གྱུར་པ་ནི་བདག་མེད་པར་མངོན་སུམ་གྱིས་གཏན་ལ་ཕབ་པའོ། ། ཤེས་བྱའི་དེ་ཁོ་ན་ཉིད་རྟོགས་པས་ན་ཆོས་མངོན་པར་རྟོགས་པ་སྟེ་ཡང་ནི་ངེས་པར་གྱུར་པ་ལ་ཞུགས་པར་མ་ཟད་ཅེས་བྱ་བའི་དོན་ཏོ། ། གཉིས་པ་ཅིག་ཅར་བ་ལ་འདོད་པ་ལ་འདོད་ཆགས་དང་མ་བྲལ་བ་ནི་ཆོས་མཆོག་མན་ཆད་དུ་ཞི་རགས་སུ་མ་བསྒོམས་པའོ། །
གཉིས་པོར་མི་འགྱུར་བ་ནི་དེའི་སྤང་བྱ་མ་སྤངས་པའི་ཕྱིར་རོ། ། ཕལ་ཆེར་ནི་དྲུག་པའོ། ། ཕྱིར་མི་འོང་དུ་འགྱུར་བ་ནི་དེའི་སྤང་བྱ་སྤངས་པའི་ཕྱིར་རོ། ། ཆོས་མཆོག་མན་ཆད་དུ་ཞི་རགས་ཀྱིས་འདོད་པ་ལས་འདོད་ཆགས་དང་བྲལ་བ་ནི་དགུ་ཀ་སྤངས་པའོ། ། ཕྱིར་མི་འོང་དུ་འགྱུར་བ་ནི་དེའི་སྤང་བྱ་སྤངས་པའི་ཕྱིར་རོ། ། དོན་འདི་ཉིད་མཛོད་ལས། རྣམ་ལྔའི་བར་བཅོམ་གཉིས་པ་ལ། ། དགུ་པ་ཚུན་ཆད་ཟད་པ་ཡིན། ། འདོད་པའམ་ཡང་ན་གོང་མ་ལས། ། ཆགས་བྲལ་གསུམ་པ་ལ་ཞུགས་པ། །
གང་ཞིག་གང་ལ་ཞུགས་པ་ནི། ། བཅུ་དྲུག་པ་ལ་དེ་འབྲས་གནས། ། ཞེས་འབྱུང་བ་དེ་ནི་བྱེ་བྲག་ཏུ་སྨྲ་བས་ཀུན་བཏགས་པ་ཉིད་དེ་དེ་འདྲ་བའི་སྤངས་པའི་རིམ་པ་ནི་རྣལ་མ་རིམ་གྱིས་པ་དང་མི་མཐུན་པའི་ཕྱིར་རོ། ། དགྲ་བཅོམ་ནི་རྒྱུན་ཞུགས་དང་ཅིག་ཅར་མི་འཐོབ་སྟེ་དེ་ལ་སྲིད་རྩེའི་ཉོན་མོངས་ཀུན་སྤང་དགོས་པ་ལས་མཐོང་ལམ་གྱི་ཚེ་དེ་མི་སྲིད་དོ། ། དེ་ཅིའི་ཕྱིར་ཞེ་ན་ཞི་རགས་ཀྱིས་ནི་སྤོང་མི་ནུས་ཏེ་མཛོད་ལས། འཇིག་རྟེན་འདས་ཀྱིས་སྲིད་རྩེ་ལས། ། ཆགས་བྲལ་གཞན་ལས་རྣམ་པ་གཉིས། ། ཞེས་འབྱུང་བའི་ཕྱིར་རོ། ། འཇིག་རྟེན་ལས་འདས་པ་ལའང་མཐོང་ལམ་ཐོབ་ཀྱང་དེས་སྒོམ་སྤང་མི་སྤོང་བའི་ཕྱིར་དང་། སྒོམ་ལམ་ནི་དེའི་ཚེ་མ་སྐྱེས་པའི་ཕྱིར་རོ། །
སྔ་མ་གཉིས་སུ་ནི་ས་བོན་ཉམས་སྨད་པ་དང་མཐོང་ལམ་ཐོབ་པ་ལས་འགྱུར་ཏེ་ཉོན་མོངས་མངོན་གྱུར་སྐྱེ་མི་སྲིད་པའི་ཕྱིར་རོ། ། ས་བོན་གཏན་ཟད་པ་ནི་དགྲ་བཅོམ་ལའང་མེད་དེ་ལང་ཀར་གཤེགས་པ་ལས། དེ་དག་ཉོན་མོངས་བག་ཆགས་འབྲེལ། ། ཀུན་ནས་ལྡང་དང་ལྡན་མ་ཡིན། ། ཞེས་འབྱུང་བའི་ཕྱིར་རོ། ། འཇིག་རྟེན་པས་གོང་མའི་སེམས་ཐོབ་པ་ལ་དེ་གཉིས་ཚོགས་པ་མེད་པས། ཕྱིས་ཀུན་ནས་ལྡང་བ་འབྱུང་ངོ་། ། གསུམ་པ་དེ་ལ་འགལ་བ་སྤང་བ་ལ་གསུམ་སྤངས་པས་རྒྱུན་ཞུགས་སུ་འགྱུར་བར་ནི་ཆོས་མངོན་པའི་མདོ་དང་སྟོང་ཆེན་རབ་འཇོམས་ལ་སོགས་པ་ལས་གསུངས་སོ། ། མི་འགལ་བ་ནི་དེར་སྤང་བྱའི་གཙོ་བོ་བསྡུས་ནས་བསྟན་པའི་ཕྱིར་རོ། ། དེ་ལ་འཇིག་ཚོགས་ལ་ལྟ་བ་ནི་འཁོར་བ་ལས་མི་འཕགས་པའི་རྒྱུ་ཡིན་ཏེ་རྣམ་འགྲེལ་ལས།
ཇི་སྲིད་བདག་ལ་འདོད་ཆགས་པ། ། དེ་སྲིད་དེ་ནི་འཁོར་བར་འགྱུར། ། ཞེས་གང་བཤད་པ་ཡིན་ནོ། ། ཚུལ་ཁྲིམས་དང་བརྟུལ་ཞུགས་མཆོག་འཛིན་གྱིས་ཅི་སྟེ་འཕགས་ཀྱང་ལོག་པར་ངེས་པར་འབྱུང་ངོ་། ། ཐེ་ཚོམ་གྱིས་ལམ་ཡང་དག་པས་ངེས་པར་མི་འབྱུང་སྟེ་ཇི་སྐད་དུ། འགྲོ་མི་འདོད་དང་ལམ་ནོར་དང་། ། ལམ་ལ་ཐེ་ཚོམ་ཞུགས་པ་ནི། ། ཐར་པ་བགྲོད་ལ་གེགས་བྱེད་པ། ། དེ་ཡི་ཕྱིར་ན་གསུམ་བསྟན་ཏོ། ། ཞེས་འབྱུང་བ་ཡིན་ནོ། །
ཤེས་བྱ་ནི་ཕུང་པོ་ལྔའོ། ། རྒྱུ་ནི་རང་བཞིན་ནོ། ། ཐེ་ཚོམ་ལོག་རྟོག་ཡིན་པ་ནི་གཉེན་པོ་ཡིན་ནམ་མ་ཡིན་སྙམ་དུ་གཉི་གའི་ཆ་ལ་དམིགས་ཤིང་གཉི་ག་གཅིག་ལ་ཤེས་བྱ་ལ་མི་སྲིད་པའི་ཕྱིར་རོ། ། བརྒྱད་པ་དང་དགུ་པ་ཕྱིར་འོང་ནི་གསལ་སྟེ་མཛོད་ལས། རྣམ་པ་ལྔ་ཡི་བར་བཅོམ་པ། ། གཉིས་པ་ལ་ནི་ཞུགས་པའང་ཡིན། ། རྣམ་པ་དྲུག་པ་ཟད་གྱུར་པ། དེ་ནི་ལན་ཅིག་ཕྱིར་འོང་བ། ། ཞེས་འབྱུང་ངོ་། ། འབྲས་བུའི་ཁྱད་པར་ལ་དབང་པོའི་སྒོ་ནས་བཞག་པ་སྔ་མ་དང་འདྲ་ལ་མྱང་འདས་ཀྱི་སྒོ་ནས།
བཞག་པ་ནི་བར་ཆད་གཅིག་པའོ། ། བཅུ་པ་དང་བཅུ་གཅིག་པ་ཕྱིར་མི་འོང་ལ་དང་པོ་ཞུགས་འབྲས་ངོས་བཟུང་བ་ནི་གསལ་ཏེ་མཛོད་ལས། ཉེས་ཆ་བདུན་དང་བརྒྱད་ཟད་པ། ། ཚེ་གཅིག་བར་ཆད་གཅིག་པ་དང་། ། གསུམ་པ་ལ་ནི་ཞུགས་པའང་ཡིན། ། དེ་དགུ་ཟད་པ་ཕྱིར་མི་འོང་། ། ཞེས་འབྱུང་ངོ་། ། འབྲས་བུའི་ཁྱད་པར་ལ་དབང་པོའི་སྒོ་ནས་གཞག་པ་སྔ་མ་བཞིན་ནོ། ། ཡོན་ཏན་གྱི་སྒོ་ནས་ལུས་ཀྱིས་མངོན་དུ་བྱེད་པའོ། ། མྱང་འདས་ཀྱི་སྒོ་ནས་ཚེ་འདི་ལ་འདའ་བ་དང་།
གཟུགས་སུ་འགྲོ་བ་ལྔ་དང་། གཟུགས་མེད་དུ་འགྲོ་བ་བཞིའོ། ། གཉིས་པ་དེ་ལ་འགལ་བ་སྤང་བ་ལ་ཀུན་སྦྱོར་ལྔ་ནི་འཇིག་ཚོགས་པ་ལ་ལྟ་བ་དང་ཚུལ་ཁྲིམས་དང་བརྟུལ་ཞུགས་མཆོག་འཛིན་དང་ཐེ་ཚོམ་དང་འདོད་པ་ལ་འདུན་པ་དང་གནོད་སེམས་ཏེ་ཆོས་མངོན་པའི་མདོ་ལས་སོ། ། འགྲོ་བ་ཐ་མ་ནི་ངན་སོང་གསུམ་སྟེ་དང་པོ་གསུམ་གྱིས་དེ་ལས་མི་འདའ་བའི་ཕྱིར་རོ། ། ཁམས་ཐ་མ་ནི་འདོད་ཁམས་ཏེ་ཕྱི་མ་གཉིས་ཀྱིས་དེ་ལས་མི་འདའ་འོ། ། བཅུ་གཉིས་པ་དང་བཅུ་གསུམ་པ་དགྲ་བཅོམ་ལའང་དེ་ལྟར་གཉིས་ཀྱི་དང་པོ་ནི་གསལ་ཏེ་མཛོད་ལས། སྲིད་རྩིའི་བར་ཆ་བརྒྱད་ཟད་པ། ། དགྲ་བཅོམ་ཉིད་ལ་ཞུགས་པ་ཡིན། ། དགུ་པའི་བར་ཆད་མེད་ལམ་ཡང་། ། དེ་ནི་རྡོ་རྗེ་ལྟ་བུ་ཡིན། །
དེ་ཟད་ཐོབ་དང་ཟད་པ་ཤེས། ། དེ་ཚེ་དེ་མི་སློབ་དགྲ་བཅོམ། ། ཞེས་འབྱུང་ངོ་། ། འབྲས་བུ་ཁྱད་པར་ལ་དབང་པོའི་སྒོ་ནས་དྲུག་གོ ། ཡོན་ཏན་གྱི་སྒོ་ནས་རྒྱན་ཅན་གཉི་གའི་རྣམ་གྲོལ་དང་། རྒྱན་མེད་ཤེས་རབ་ཀྱི་རྣམ་གྲོལ་གཉིས་སོ། ། མྱང་འདས་ནི་ཐམས་ཅད་མཚུངས་སོ། ། གོང་མའི་ཆ་མཐུན་ལྔ་ནི་གཟུགས་དང་གཟུགས་མེད་ཀྱི་འདོད་ཆགས་གཉིས་དང་རྒོད་པ་དང་ང་རྒྱལ་དང་མ་རིག་པའོ། ། དེ་ལ་གོང་མའི་འདོད་ཆགས་གཉིས་ཀྱིས་ནི་འདི་ནས་གོང་མ་ཉེ་བར་ལེན་ལ། ཐ་མ་གསུམ་གྱིས་ནི་མི་གཏོང་སྟེ་སྲེད་པ་དང་ང་རྒྱལ་དང་ཐེ་ཚོམ་ཤས་ཆེ་བས་ཉོན་མོངས་པར་འགྱུར་བའི་ཕྱིར་རོ། །
བཅུ་བཞི་པ་དེ་ལྟར་ཐོགས་པ་ནི་ཤིན་ཏུ་ཐོགས་པ་སྟེ་ལྷ་ནི་འདོད་ལྷའོ། ། མི་ནི་གླིང་གསུམ་མོ། ། ཡན་མན་ནི་དེ་གཉིས་སུའོ། ། སྲིད་པ་འཁོར་བ་ནི་སྐྱེ་བ་ལེན་པའོ། ། འདི་ལ་ཉན་ཐོས་སྡེ་པ་བདུན་བཞི་ཉི་ཤུ་རྩ་བརྒྱད་ལེན་ཀྱང་བདུན་ཚན་དུ་ཆོས་མཐུན་པས་དེ་སྐད་དུ་བརྗོད་དེ་ཤིང་འདབ་མ་བདུན་པ་དང་གནས་བདུན་ལ་མཁས་པའི་དགེ་སློང་བཞིན་ནོ། ། གནས་བདུན་ནི་གཟུགས་ཀྱི་ཡང་དག་པ་ཇི་ལྟ་བ་དང་། གཟུགས་ཀྱི་རོ་མྱང་བ་དང་། ཉེས་དམིགས་དང་། ངེས་པར་འབྱུང་བ་དང་། ཀུན་འབྱུང་བ་དང་།
འགོག་པ་དང་། གཟུགས་འགོག་པར་འགྲོ་བའི་ལམ་ཤེས་པའོ། ། ཞེས་ཟེར་མོད་ཀྱི། དེ་ནི་མདོ་ལས་རྒྱུན་དུ་ཞུགས་པ་སྲིད་པ་ལན་བརྒྱད་ལེན་པ་དེ་ནི་གནས་མེད་ཅིང་གོ་སྐབས་མེད་དོ་ཞེས་འབྱུང་བ་དང་འགལ་བའི་ཕྱིར་གཉི་ག་བསྡོམས་པས་ལན་བདུན་ཉིད་དུ་རིགས་སོ། ། འདི་ནི་ཁམས་གཞན་དུ་མི་འགྲོ་སྟེ་མཛོད་ལས། འདོད་པར་ཚེ་ཡོངས་གྱུར་པའི་འཕགས། ། ཁམས་གཞན་དུ་ནི་འགྲོ་བ་མེད། ། ཅེས་འབྱུང་བ་ཡིན་ནོ། ། གལ་ཏེ་བརྒྱ་བྱིན་དེ་ལྟ་བུ་ཡིན་ཀྱང་འོག་མིན་དུ་སྐྱེ་བར་གྱུར་ཅིག་ཅེས་སྨོན་ལམ་བཏབ་པ་མ་ཡིན་ནམ་ཞེ་ན། དེས་ནི་ཆོས་མངོན་པ་མི་ཤེས་པའི་ཕྱིར་ཏེ་ཀུན་ནས་དགའ་བར་བྱ་བའི་ཕྱིར་སངས་རྒྱས་ཀྱིས་ཀྱང་དགག་པ་མ་མཛད་དོ་ཞེས་སྡེ་པ་དག་ཟེར་རོ། །
འདི་ནི་དབང་པོ་ཤིན་ཏུ་རྟུལ་པོ་ཡིན་ཏེ་མཛོད་ལས། འབྲས་གནས་སྒོམ་སྤང་བྱ་མ་ཟད། ། དེ་ལྟར་ཐོགས་ན་ལན་བདུན་པ། ། ཞེས་འབྱུང་ངོ་། ། བཅོ་ལྔ་པ་རིགས་ནས་རིགས་སུ་སྐྱེ་བ་ནི་གསལ་ཏེ་མཛོད་ལས། རྣམ་གསུམ་རྣམ་བཞི་ལས་གྲོལ་བ། ། ཚེ་གཉིས་གསུམ་དུ་རིགས་ནས་རིགས། ། ཞེས་འབྱུང་ངོ་། ། བཅུ་དྲུག་པ་བར་ཆད་གཅིག་པ་ནི་སྔར་བཤད་ཟིན་ཏེ་འདོད་ལྷའི་ནང་དུ་སྐྱེ་བ་གཅིག་བླངས་ནས་དགྲ་བཅོམ་འཐོབ་པའོ། ། འདི་མཛོད་ལས་གསུམ་པ་ལ་ཞུགས་པར་བཤད་པ་ནི་དེ་དང་གཉིས་པ་ཁྱད་པར་ཅན་གཅིག་ཡིན་པའི་ཕྱིར་རོ། །
བར་མ་དོ་ལ་སོགས་པ་ལྔ་ནི་ཕྱིར་མི་འོང་ཏེ་སྐྱེ་བའི་ཀུན་སྦྱོར་ནི་གཟུགས་ཁམས་སུ་སྐྱེ་བའི་ཉོན་མོངས་སོ། ། མངོན་པར་འགྲུབ་པ་ནི་བར་དོ་ལེན་བྱེད་དེ་འདི་གསུམ་ནི་ལྕགས་ཀྱི་ཚ་ཚ་གནམ་དུ་ཡར་བའི་དཔེ་གསུམ་དང་སྦྱར་རོ། ། གྲུབ་པ་ནི་གྲུབ་མ་ཐག་གོ ། མི་སེམས་པ་ནི་བླང་འདོད་མེད་པའོ། ། མངོན་པར་བསམས་པ་ནི་དེ་ཡོད་པ་ནའོ། ། གཉི་ག་ནི་སྐྱེ་སྲིད་བར་སྲིད་གཉི་གའོ། ། སྐྱེས་པ་ཙམ་ནི་སྐྱེས་མ་ཐག་གོ ། འདུ་བྱེད་པ་མེད་པ་ནི་འབད་རྩོལ་དྲག་པོ་མེད་པའོ། ། འདུ་བྱེད་པ་ནི་དེ་དྲག་པོའོ། ། གཟུགས་སུ་ཚེ་ཡོངས་སུ་གྱུར་པ་ནི་ཁམས་གཞན་དུ་འགྲོའོ།
དེ་ལ་གོང་དུ་འཕོ་བ་སྟོན་པ་ན་དང་པོ་འོག་མིན་དུ་འགྲོ་བ་ལ་ས་ནས་ས་ནི་གནས་རིས་བཅུ་བདུན་ཏེ་འདི་བསམ་གཏན་གྱི་རོ་མྱང་བ་ལ་རྩི་བས་གནས་གཞན་ཐམས་ཅད་དུ་སྐྱེ་སྟེ་གནས་ཐམས་ཅད་དུ་འཆི་འཕོ་བ་ཞེས་བྱའོ། ། འཕར་བ་དང་ཕྱེད་དུ་འཕར་བ་ནི་འདིར་མ་སྨོས་ཏེ་འདི་ནས་དང་པོ་དང་དེ་ནས་འོག་མིན་དུ་འཇུག་པ་ནི་འཕར་བའོ། ། ཕྱེད་དུ་འཕར་བ་ནི་ས་དང་པོ་ནས་གནས་གཙང་མའི་འོག་མ་ཞིག་དང་དེ་ནས་འོག་མིན་དུའོ། ། དེ་ལ་བར་མ་དོའི་གསུམ་སྐྱེས་ནས་སའི་གསུམ་གོང་དུ་འཕོ་བ་མ་ཕྱེད་ན་སྐྱེས་བུ་དམ་པའི་འགྲོ་བ་བདུན་ཞེས་ཟེར་ལ། གོང་དུ་འཕོ་བ་ལ་གསུམ་དུ་ཕྱེ་ན་གཟུགས་སུ་ཉེར་འགྲོ་དགུ་ཞེས་ཟེར་རོ། ། གཉིས་པ་སྲིད་རྩེའི་མཐར་ཐུག་པར་འགྲོ་བ་ནི་འགྲེལ་པས་འབྲས་བུ་ཆེའི་བར་དུ་ཕྱིན་ནས་གནས་གཙང་མ་ཁོ་ན་བཀོལ་ནས་འགྲོ་བར་འཆད་དེ་དེའི་རྒྱུ་ནི་དེ་འཕགས་གནས་ཡིན་པས་དེ་ནས་གཟུགས་མེད་བྱིས་པའི་གནས་སུ་འགྲོ་བར་མི་འདོད་པའི་ཕྱིར་རོ། ། ཡང་ན་གཟུགས་དང་གཟུགས་མེད་པར་འགྲོ་བ་གཉི་ག་འདོད་ཁམས་ཉིད་ནས་འགྲོ་བ་ཡིན་ཏེ་ལྷག་མཐོང་སྤྱོད་པ་ནི་གཟུགས་སུ་འགྲོ་བ་ཡིན་ལ་ཞི་གནས་སྤྱོད་པ་ནི་གཟུགས་མེད་དུ་འགྲོའོ། ། གཟུགས་མེད་དུ་འགྲོ་བ་ལ་བར་དོ་མེད་པས་བར་མ་དོ་ལས་གཞན་བཞི་ཡིན་ལ། སྲིད་རྩེ་ལ་གོང་དུ་འཕོ་བ་མེད་དོ། ། དོན་དེ་དག་མཛོད་ལས།
དེ་ནི་བར་སྐྱེས་འདུ་བྱེད་དང་། ། འདུ་བྱེད་མེད་ཡོངས་མྱ་ངན་འདའ། ། གོང་དུ་འཕོ་བ་རྣམས་དེ་ནི། ། བསམ་གཏན་སྤེལ་ནས་འོག་མིན་འགྲོ། ། དེ་འཕར་ཕྱེད་འཕར་ཐམས་ཅད་དུ། ། འཆི་འཕོ་གཞན་སྲིད་རྩེ་མོར་འགྲོ། ། གཞན་ནི་གཟུགས་མེད་འགྲོ་རྣམ་བཞི། ། གཞན་ནི་འདི་ལ་མྱ་ངན་འདའ། ། ཞེས་འབྱུང་བ་ཡིན་ཏེ། འདི་ལ་མྱ་ངན་ལས་འདའ་བ་ནི་ཕྱིར་མི་འོང་དབང་པོ་རྣོན་པོ་འདོད་ཁམས་ཀྱི་རྟེན་དེ་ཉིད་ལ་དགྲ་བཅོམ་གྱི་འབྲས་བུ་མངོན་དུ་བྱེད་པའོ། །
དེ་དག་དེ་ལྟར་ཐ་དད་པ་ནི་ཁམས་གོང་མ་གཉིས་སུ་སྐྱེ་བ་ལེན་པའི་ལས་དང་ཉོན་མོངས་ཐ་དད་དུ་མ་རྒྱུད་ལ་ཡོད་པའི་ཕྱིར་དང་། མྱུར་བ་དང་རིང་མོ་ཞིག་ན་དགྲ་བཅོམ་མངོན་དུ་བྱེད་པའི་དབང་པོ་ཐ་དད་པའི་ཕྱིར་རོ། ། གསུམ་པ་སྤེལ་མར་སྒོམ་པའི་སྐྱེ་བ་བཤད་པ་ནི་འདི་གཟུགས་སུ་ཉེར་འགྲོས་སྒོམ་པ་སྟེ་སྤེལ་བའི་རྒྱུ་མཚན་ནི་དབང་པོ་རྣོན་པོ་གནས་གཙང་དུ་སྐྱེ་བ་དང་མཐོང་བའི་ཆོས་ལ་བདེ་བར་གནས་པར་བྱ་བའི་ཕྱིར་དང་། དབང་པོ་རྟུལ་པོ་རྣམས་ཉོན་མོངས་པས་འཇིགས་པའི་ཕྱིར་ཏེ་མཛོད་ལས། དང་པོར་བཞི་པ་སྤེལ་བར་བྱེད། ། སྐད་ཅིག་མ་ནི་བསྲེས་པས་འགྲུབ། ། སྐྱེ་དང་གནས་པར་བྱ་ཕྱིར་དང་། ། ཉོན་མོངས་པས་ནི་འཇིགས་ཕྱིར་ཡང་། ། དེ་ནི་རྣམ་པའི་ལྔ་ཡི་ཕྱིར། ། གནས་གཙང་སྐྱེ་བ་ལྔ་ཁོ་ན། །
ཞེས་འབྱུང་ངོ་། ། ཉི་ཤུ་རྩ་གཉིས་པ་དགྲ་བཅོམ་གྱི་དབྱེ་བ་ལ་མྱོས་མ་མྱོས་ནི་དྲན་ཤེས་བཞིན་གཉིས་དང་ལྡན་མི་ལྡན་ནོ། ། གསོད་མི་གསོད་ནི་རང་གིས་རང་ངོ་། ། མཐོང་ཆོས་ལ་བདེ་བར་གནས་པ་ནི་འཇིག་རྟེན་པའི་བསམ་གཏན་ནོ། ། གཉིས་པ་ནི་ཉམས་ཀྱིས་དོགས་ནས་གསོད་པའོ། ། གསུམ་པ་ནི་ཉམས་ཀྱིས་དོགས་ནས་རང་གིས་རང་སྲུང་བའོ། ། བཞི་པ་ནི་འབད་རྩོལ་གྱིས་དབང་པོ་མི་སྦྱོང་བའོ། ། ལྔ་པ་ནི་འབད་རྩོལ་གྱིས་དབང་པོ་རྣོར་གཏོང་བའོ། ། དྲུག་པ་ལ་རང་བཞིན་གྱིས་ཞེས་བྱ་བ་ནི་དེའི་ཚེ་སྦྱངས་པས་རྣོན་པོར་སོང་བ་གཅོད་དོ། ། དོན་དེ་དག་མཛོད་ལས།
དགྲ་བཅོམ་དྲུག་འདོད་དེ་དག་ལས། ། ལྔ་ནི་དད་པས་མོས་ལས་སྐྱེས། ། དེ་དག་རྣམ་གྲོལ་དུས་དང་སྦྱོར། ། མི་གཡོའི་ཆོས་ཅན་མི་གཡོ་བ། ། དེ་ཕྱིར་དེ་དུས་མི་སྦྱོར་གྲོལ། ། དེ་ནི་མཐོང་ཐོབ་རྒྱུ་ལས་བྱུང་། ། ཞེས་བཤད་དོ། ། དྲུག་པ་ཁམས་ཀྱི་དབྱེ་བ་ལ་དང་པོ་ཁམས་གསུམ་ཀས་བསྡུས་པའི་གང་ཟག་དགུ་བཤད་པ་ནི་འདོད་པ་ན་ཞེས་པ་སྟེ་སོ་སོ་རང་རང་གི་ལས་ཀྱིས་ཐ་དད་དུ་སྐྱེས་པས་ན་སོ་སོའི་སྐྱེ་བོའོ། ། འཕགས་པའི་ཆོས་ནི་ཟག་མེད་ཀྱི་ལམ་གསུམ་མོ། ། གཞན་རྣམས་ནི་གོ་སླའོ། །
གཉིས་པ་འདོད་གཟུགས་ཀྱིས་བསྡུས་པ་བཞི་བཤད་པ་ལ་གཟུགས་མེད་སྤངས་པ་ནི་དེར་སྐྱེ་བའི་རྒྱུ་སྤངས་པའོ། ། བྱང་ཆུབ་སེམས་དཔའ་ནི་གཟུགས་མེད་དུ་མི་སྐྱེ་ལ་རང་སངས་རྒྱས་ཀྱང་ཁམས་གོང་མ་བ་བཤད་པ་མེད་དོ། ། དེ་བཞིན་གཤེགས་པ་ནི་དེ་བཞིན་ཉིད་རྟོགས་པ་སྟེ་རྣམ་འགྲེལ་ལས། གཤེགས་པ་རྟོགས་པའི་དོན་ཕྱིར་ཏེ། ། ཞེས་བཤད་དོ། ། བསམ་གྱིས་མི་ཁྱབ་པ་ནི་དོན་ཐམས་ཅད་གྲུབ་པའི་ཚེ་ན་ཉན་ཐོས་སྡེ་པ་འདོད་པ་ལྟར་སོ་སོ་སྐྱེ་བོ་ཉིད་ཡིན་ནམ། ཐེག་པ་ཐུན་མོང་བ་འདོད་པ་ལྟར་ས་བཅུ་པ་ཉིད་ཡིན་ནམ། ཐེག་ཆེན་པ་འདོད་པ་ལྟར་འོག་མིན་ནས་ལོངས་སྤྱོད་རྫོགས་པའི་སྐུས་སྤྲུལ་པ་ཡིན་སྙམ་དུ་བསམས་ཀྱང་མི་ཤེས་པའོ། ། དེ་བཞིན་དུ་སྐུ་གསུང་ཐུགས་གསང་བ་བསམ་གྱིས་མི་ཁྱབ་པ་ལ་སོགས་པའང་སྦྱར་རོ། ། གང་དགའ་ལྡན་གྱི་ཞེས་བྱ་བ་ནི་རྒྱུད་བླ་མ་ལས།
ཐུགས་རྗེ་ཆེན་པོས་འཇིག་རྟེན་མཁྱེན། ། འཇིག་རྟེན་ཀུན་ལ་གཟིགས་ནས་ནི། ། ཆོས་ཀྱི་སྐུ་ལས་མ་གཡོས་པར། ། སྤྲུལ་པའི་རང་བཞིན་སྣ་ཚོགས་ཀྱིས། ། སྐྱེ་བ་མངོན་པར་སྐྱེ་བ་དང་། ། དགའ་ལྡན་གནས་ནས་འཕོ་བ་དང་། ། ལྷུམས་སུ་ཞུགས་དང་བལྟམས་པ་དང་། ། བཟོ་ཡི་གནས་ལ་མཁས་པ་དང་། ། བཙུན་མོའི་འཁོར་གྱིས་རོལ་བ་དང་། ། ངེས་འབྱུང་དཀའ་བ་སྤྱོད་པ་དང་། །
བྱང་ཆུབ་སྙིང་པོར་གཤེགས་པ་དང་། ། བདུད་སྡེ་བཅོམ་དང་རྫོགས་པར་ནི། ། བྱང་ཆུབ་ཆོས་ཀྱི་འཁོར་ལོ་བསྐོར། ། མྱ་ངན་འདས་པར་གཤེགས་མཛད་རྣམས། ། ཞེས་གང་འབྱུང་བ་ཡིན་ནོ། ། དེ་ལ་དགའ་ལྡན་ན་གནས་པ་ནས་བདུད་བཅོམ་པའི་བར་ནི་བྱང་ཆུབ་སེམས་དཔའི་མཛད་པའོ། ། བྱང་ཆུབ་པ་ནས་མྱ་ངན་འདས་ཀྱི་བར་གསུམ་ནི་སངས་རྒྱས་ཀྱི་སྤྱོད་པའོ། ། དང་པོ་ལའང་དང་པོ་ལྔ་ནི་རབ་ཏུ་བྱུང་བ་མ་ཡིན་པའི་མཛད་པའོ། ། ངེས་འབྱུང་ནས་བཞི་ནི་རབ་བྱུང་གི་མཛད་པའོ། ། འདི་དག་རྒྱས་པར་ནི་རྒྱ་ཆེ་རོལ་པའམ་མངོན་པར་འབྱུང་བའི་མདོ་ལས་བལྟ་བར་བྱའོ། །
ཡང་ན་སངས་རྒྱས་ཀྱི་མཛད་པ་བརྒྱད་དེ་སེར་སྐྱར་བལྟམས་པའི་མཛད་པ་དང་། རྡོ་རྗེའི་གདན་དུ་བྱང་ཆུབ་པའི་མཛད་པ་དང་། ཝ་ར་ན་སིར་ཆོས་ཀྱི་འཁོར་ལོ་བསྐོར་བ་དང་། མཉན་ཡོད་དུ་ཆོ་འཕྲུལ་ཆེན་པོ་བསྟན་པ་དང་། གྲོང་ཁྱེར་གསལ་ལྡན་དུ་ལྷ་ལས་བབས་པ་དང་། རྒྱལ་པོའི་ཁབ་ཏུ་དགེ་འདུན་གྱི་དབྱེན་འདུམས་པ་དང་། ཡངས་པ་ཅན་དུ་སྐུ་ཚེ་བྱིན་གྱིས་བརླབས་པ་དང་། རྩ་མཆོག་ཏུ་མྱ་ངན་ལས་འདས་པའི་མཛད་པ་སྟེ་མཆོད་རྟེན་བརྒྱད་ཅེས་ཀྱང་བྱའོ། ། བདུན་པ་སྤྱད་པས་དབྱེ་བ་ལྔ་བསྟན་པའི་སྤྱི་དོན་ལ་ས་གང་ལ་སྐྱེ་བའི་རྟེན་དང་། བརྟེན་པ་སའི་རང་བཞིན་དང་།
སྒྲ་དོན་གསུམ་གྱི་དང་པོ་ལ་ལུས་ཀྱི་རྟེན་ནི་གླིང་གསུམ་གྱི་སྐྱེས་པ་དང་བུད་མེད་འདོད་གཟུགས་ཀྱི་ལྷའི་བུ་རྣམས་ལ་ཅི་རིགས་པར་སྐྱེ་ལ་ཉན་ཐོས་ཀྱི་ས་ནི་གཟུགས་མེད་པ་ལའང་སྐྱེའོ། ། སེམས་ཀྱི་རྟེན་ནི་བསམ་གཏན་ས་དགུའི་ཏིང་ངེ་འཛིན་ཡིན་ནོ། ། གཉིས་པ་རང་བཞིན་ལ་མཚན་ཉིད་དང་། དབྱེ་བ་དང་། ཁྱད་པར་གྱི་ཆོས་བཤད་པ་གསུམ་ལས། དང་པོ་ནི་ཁ་ཅིག་བུ་ཡོན་ཏན་ཁྱད་པར་ཅན་གྱི་རྟེན་བྱེད་པ་ཞེས་ཟེར་བ་དེ་ནི་མ་ཡིན་ཏེ་ས་ཐོབ་པའི་གཟུགས་ཀྱི་ཕུང་པོ་སར་ཐལ་བའི་ཕྱིར་དང་། རྟེན་དང་བརྟེན་པ་རྒྱུ་འབྲས་མཚན་ཉིད་པ་ཡིན་པས་དེར་ཐལ་བའི་ཕྱིར་རོ། ། དེས་ན་ས་སྤྱིའི་མཚན་ཉིད་ནི་བདག་མེད་རྟོགས་པའི་བློ་སེམས་ཅན་འཇིགས་པ་མེད་པར་བྱེད་པ་ཡིན་ནོ། ། ཉན་རང་གི་སའི་མཚན་ཉིད་ནི་བདག་མེད་རྟོགས་པའི་བློ་རང་ཉིད་འཇིགས་པ་མེད་པར་བྱེད་པ་ཡིན་ནོ། ། བྱང་ཆུབ་སེམས་དཔའི་སའི་མཚན་ཉིད་ནི་བདག་མེད་རྟོགས་པའི་སློབ་པའི་བློས་སེམས་ཅན་གཞན་འཇིགས་པ་མེད་པར་བྱེད་པ་ཡིན་ནོ། །
བྱང་ཆུབ་སེམས་དཔའ་འཕགས་པའི་སའི་མཚན་ཉིད་ནི་བདག་མེད་མངོན་སུམ་དུ་རྟོགས་པའི་སློབ་པའི་བློ་ཞེས་སྦྱར་རོ། ། སངས་རྒྱས་ཀྱི་སའི་མཚན་ཉིད་ནི་བདག་མེད་རྟོགས་པའི་མི་སློབ་པའི་བློ་གྲོས་སེམས་ཅན་དཔག་ཏུ་མེད་པ་འཇིགས་པ་མེད་པར་བྱེད་པ་ཡིན་ནོ། ། གལ་ཏེ་ལམ་ཡང་སར་འགྱུར་རོ་ཞེ་ན། དེའང་འཇིགས་པ་མེད་པར་བྱེད་པའི་ཆ་ནས་ས་ཉིད་ཡིན་ལ། ཐར་པའི་གྲོང་དུ་ཕྱིན་བྱེད་ཀྱི་ཆ་ནས་ལམ་དང་། བདག་མེད་རྟོགས་པའི་ཆ་ནས་མངོན་རྟོགས་ཡིན་ནོ། ། གཉིས་པ་དབྱེ་བ་ནི་ཐེག་པ་ཆེ་ཆུང་གི་ས་གཉིས་ཏེ་རིན་པོ་ཆེའི་ཕྲེང་བ་ལས། ཇི་ལྟར་ཉན་ཐོས་ཐེག་པ་ལས། ཉན་ཐོས་ས་ནི་བརྒྱད་བཤད་པ། ། དེ་བཞིན་ཐེག་པ་ཆེན་པོ་ལས། །
བྱང་ཆུབ་སེམས་དཔའི་ས་བཅུའོ། ། ཞེས་འབྱུང་བ་ཡིན་ནོ། ། དང་པོ་ནི་དཀར་པོ་རྣམ་པར་མཐོང་བ་དང་། རིགས་དང་། བརྒྱད་པ་དང་། མཐོང་བ་དང་། བསྲབས་པ་དང་། འདོད་ཆགས་དང་བྲལ་བ་དང་། བྱས་པ་རྟོགས་པ་དང་། ཉན་ཐོས་ཀྱི་ས་དང་།
བརྒྱད་ཡིན་ལ། གཉིས་པ་ནི་རབ་ཏུ་དགའ་བ་ལ་སོགས་པ་ཡིན་ནོ། ། འདི་དག་ཐ་དད་དུ་ནི་སྤངས་པ་དང་རྗེས་ཐོབ་ཀྱི་རྟོགས་པ་དང་ཡོན་ཏན་ཐ་དད་པ་ལས་འཇོག་ལ། གཅིག་དང་ཐ་དད་ནི་རྒྱུ་འབྲས་ཡིན་པས་གཅིག་པ་བཀག་པ་ཡིན་ནོ། ། དེས་ན་རྒྱུད་གཅིག་ལ་དངོས་པོ་ཐ་དད་དུ་འདོད་པ་ནི་མ་ཡིན་ཏེ་ཡོད་མེད་དངོས་པོ་ཐ་དད་དུ་ཐལ་བའི་ཕྱིར་རོ། ། གསུམ་པ་ཁྱད་ཆོས་ལ་དོན་བདུན་གྱི་དང་པོ་ལུས་འཛིན་པའི་ཁྱད་པར་ནི་ས་བཅུ་ལ་རིམ་པ་བཞིན་འཛམ་བུའི་གླིང་གི་རྒྱལ་པོ་དང་། འཁོར་ལོས་བསྒྱུར་བའི་རྒྱལ་པོ་དང་། བརྒྱ་བྱིན་དང་། འཐབ་བྲལ་དང་། དགའ་ལྡན་དང་།
འཕྲུལ་དགའ་དང་། གཞན་འཕྲུལ་དབང་བྱེད་ཀྱི་བདག་པོ་རྣམས་དང་། སྟོང་གི་བདག་པོ་ཚངས་པ་དང་། སྟོང་གསུམ་གྱི་སྟོང་ཆེན་པོའི་བདག་པོ་ཚངས་པ་ཆེན་པོ་དང་། འོག་མིན་དུ་ལྷའི་བུ་དབང་ཕྱུག་ཆེན་པོ་རྣམས་སུ་འགྱུར་ཏོ། ། གཉིས་པ་རྟགས་ཀྱི་ཁྱད་པར་ནི་ས་དང་པོ་ལ་རྨི་ལམ་དུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གཏེར་བྱེ་བ་ཁྲག་ཁྲིག་བརྒྱ་སྟོང་གིས་གང་བར་མཐོང་ངོ་། ། ས་གཉིས་པ་ལ་སྟོང་གསུམ་ལག་མཐིལ་ལྟར་མཉམ་པ་ལ་རིན་པོ་ཆེ་བྱེ་བ་ཁྲག་ཁྲིག་བརྒྱ་སྟོང་དུ་མས་བརྒྱན་པར་མཐོང་ངོ་། ། ས་གསུམ་པ་ལ་བདག་ཉིད་དཔའ་ཞིང་ལག་ཆ་དང་གོ་ཆ་སྲ་བ་ཐོགས་ནས་ཕས་ཀྱི་རྒོལ་བ་ཐམས་ཅད་འདུལ་བར་མཐོང་ངོ་། ། ས་བཞི་པ་ལ་ཕྱོགས་བཞི་ན་རླུང་གི་དཀྱིལ་འཁོར་བཞིས་ཐམས་ཅད་དང་ལྡན་པའི་དཀྱིལ་འཁོར་ཆེན་པོ་ལ་མེ་ཏོག་སྣ་ཚོགས་འཐོར་བ་མཐོང་ངོ་། ། ས་ལྔ་པ་ལ་རྒྱན་ཐམས་ཅད་ཀྱིས་བརྒྱན་པའི་བུད་མེད་ཀྱི་མགོ་ལ་མེ་ཏོག་ཙམ་པ་ཀའི་ཕྲེང་བ་འདོགས་པ་མཐོང་ངོ་། །
ས་དྲུག་པ་ལ་ཐེམ་སྐས་བཞི་དང་ལྡན་པའི་རྫིང་གསེར་གྱི་བྱེ་མ་བརྡལ་བ་དང་ཞིང་རྙོག་པ་མེད་པའི་ཆུ་ཡན་ལག་བརྒྱད་དང་ལྡན་པས་ཡོངས་སུ་གང་བ་མེ་ཏོག་ཨུཏྤལ་དང་། ཀུ་མུ་ད་དང་། པདྨ་དཀར་པོས་བརྒྱན་པ་མཐོང་ནས་དེ་ལ་བདག་ཉིད་རྩེ་དགས་ཡོངས་སུ་ལོངས་སྤྱོད་པ་མཐོང་ངོ་། ། ས་བདུན་པ་ལ་ངོས་གཡས་གཡོན་གཉིས་ནས་སེམས་ཅན་དམྱལ་བའི་གཡང་ས་མཐོང་སྟེ་བདག་ཉིད་མ་སྨས་མ་ཉམས་པར་དེ་ནས་སླར་ལྡོག་པ་མཐོང་ངོ་། ། ས་བརྒྱད་པ་ལ་ཕྲག་པ་གཉིས་ན་རི་དྭགས་ཀྱི་རྒྱལ་པོ་སེང་གེ་རལ་པ་ཅན་ཅོད་པན་ཐོགས་པ་གཅན་ཟན་ཕྲ་མོ་སྐྲག་པར་བྱེད་ཅིང་གནས་པ་མཐོང་ངོ་། ། ས་དགུ་པ་ལ་འཁོར་ལོས་བསྒྱུར་བའི་རྒྱལ་པོ་མཐོང་སྟེ། སྐྱེ་བོ་བྱེ་བ་ཁྲག་ཁྲིག་བརྒྱ་སྟོང་དུ་མས་ཡོངས་སུ་བསྐོར་ཅིང་མདུན་གྱིས་བལྟས་ཏེ་མགོ་བོའི་སྟེང་ན་རིན་པོ་ཆེ་རྣམ་པ་སྣ་ཚོགས་པས་སྤྲས་པའི་གདུགས་དཀར་པོ་འཛིན་པ་མཐོང་ངོ་། ། ས་བཅུ་པ་ལ་དེ་བཞིན་གཤེགས་པའི་སྐུ་མཐོང་སྟེ། སྐུ་མདོག་གསེར་ལྟ་བུ་འོད་འདོམ་གང་བ་ཚངས་པ་བྱེ་བ་ཁྲག་ཁྲིག་བརྒྱ་སྟོང་དུ་མས་ཡོངས་སུ་བསྐོར་ཞིང་མདུན་གྱིས་བལྟས་ནས་ཆོས་སྟོན་པ་མཐོང་ངོ་ཞེས་བློ་གྲོས་མི་བཟད་པས་ཞུས་པ་ལས་གསུངས་སོ། ། གལ་ཏེ་དྲོད་ཐོབ་ནས་གཉིད་ལ་སོགས་པའི་སྒྲིབ་པ་ལྔ་ཟད་པས།
ས་ཐོབ་ནས་རྨི་ལམ་གྱི་རྟགས་མི་རུང་ངོ་ཞེ་ན། སློབ་དཔོན་ཆོས་ཀྱི་བཤེས་གཉེན་ན་རེ་གཉིད་ལ་ནི་རང་དབང་མེད་པ་ཉོན་མོངས་པ་ཅན་གྱི་གཉིད་དང་། བྱིན་གྱིས་བརླབས་པ་ལུས་རྒྱས་པ་བྱེད་པའི་གཉིད་གཉིས་ལས་དང་པོ་བཅོམ་ཡང་གཉིས་པ་ཡོད་དོ་ཞེས་ཟེར་རོ། ། གཞན་དག་ན་རེ་གློ་བུར་བའི་ཤེས་པའི་སྣང་བ་རྨི་ལམ་ལྟ་བུ་བྱུང་བ་ལ་རྨི་ལམ་གྱི་སྒྲས་བསྟན་པ་ཡིན་ཏེ་ས་དེ་དག་ཏུ་ཆོས་ཐམས་ཅད་རྨི་ལམ་ལྟ་བུར་རྟོགས་པའི་ཕྱིར་རོ་ཞེས་ཟེར་རོ། ། གང་གིས་གནས་སྐབས་མ་ཡིན་པར་མཚན་མ་འདི་དག་མཐོང་ན་ནི་སྔགས་ཀྱི་མཐུའམ་བདུད་ཀྱིས་བྱིན་གྱིས་བརླབས་པར་རིག་པར་བྱའོ། ། གསུམ་པ་སྤངས་པའི་ཁྱད་པར་ནི། དགོངས་པ་ངེས་པར་འགྲེལ་པ་ལས། བདག་གཉིས་ལ་ཞེན་པའི་ཤིན་ཏུ་རྨོངས་པ་ནས་གསང་བ་ཕྲ་མོ་ལ་འཇུག་པའི་རྨོངས་པའི་བར་ས་རེ་རེ་ལ་རྨོངས་པ་གཉིས་གཉིས་དང་གནས་ངན་ལེན་རེ་རེ་སྟེ་གསུམ་གསུམ་སྤོང་བར་བཤད་དོ། ། སྡུག་བསྔལ་གྱི་ཆུ་བོ་ཆེན་པོ་བཞི་ཡང་སྤངས་པ་ཡིན་ཏེ་རྒྱུད་བླ་མ་ལས། འཕགས་པ་འཆི་དང་ན་བ་དང་། །
རྒ་བའི་སྡུག་བསྔལ་རྩ་ནས་སྤངས། ། ལས་དང་ཉོན་མོངས་དབང་གིས་སྐྱེ། ། དེ་ལ་དེ་མེད་ཕྱིར་དེ་མེད། ། ཅེས་བཤད་པ་ཡིན་ནོ། ། གང་ཡང་འཕགས་པ་དག་སྐྱེ་བ་ལ་སོགས་པ་ལྟ་བུར་ཀུན་ཏུ་སྟོན་པ་དེ་ནི་གཞན་གྱི་དོན་ཁོ་ནར་ཏིང་ངེ་འཛིན་ལ་སོགས་པའི་མཐུས་སྐྱེ་བ་ཡིན་ཏེ་དེ་ཉིད་ལས། ཇི་བཞིན་ཡང་དག་མཐོང་བའི་ཕྱིར། ། སྐྱེས་སོགས་རྣམས་ལས་འདས་གྱུར་ཀྱང་། ། སྙིང་རྗེའི་བདག་ཉིད་སྐྱེ་བ་དང་། ། འཆི་དང་ན་དང་རྒ་བར་སྟོན། ། ཞེས་བྱ་བ་དང་།
མདོ་སྡེ་རྒྱན་ལས། བློ་ལྡན་རྣམས་ནི་ལས་དང་ནི། ། གཞན་ཡང་སྨོན་ལམ་དག་དང་ནི། ། ཏིང་ངེ་འཛིན་དང་དབང་འབྱོར་བའི། ། དབང་གིས་སྐྱེ་བར་འདོད་པ་ཡིན། ། ཞེས་འབྱུང་བའི་ཕྱིར་རོ། ། ཡང་མོས་པ་སྤྱོད་པའི་ས་ནི་ང་རྒྱལ་ཆེ་བ་ཡིན་ལ། མ་དག་པའི་ས་བདུན་ང་རྒྱལ་ཕྲ་བ་དང་། དག་པའི་ས་གསུམ་ང་རྒྱལ་མེད་པ་ཡིན་ཏེ་མདོ་སྡེའི་རྒྱན་ལས། ང་རྒྱལ་མང་བ་དང་ང་རྒྱལ་ཕྲ་བ་དང་ང་རྒྱལ་མེད་པར་འདོད་ཅེས་འབྱུང་བ་ཡིན་ནོ། །
དེ་བཞིན་དུ་འཇིགས་པ་ལྔ་སྤངས་པ་ནི་ས་བཅུ་པ་ལས། ས་ཐོབ་གྱུར་མ་ཐག་ཏུ་འཇིགས་པ་ལྔ་དང་བྲལ། ། འཚོ་བ་ཆད་དང་འཆི་དང་མི་བསྔགས་ངན་འགྲོ་དང་། ། འཁོར་གྱིས་འཇིགས་བྲལ་དེ་ལ་བག་ཚའི་རྣམ་པ་མེད། ། ཅི་ཕྱིར་ཞེ་ན་དེ་ལ་བདག་གི་གནས་མེད་དོ། ། ཞེས་གསུངས་པ་ཡིན་ནོ། ། བཞི་པ་ཡོན་ཏན་གྱི་ཁྱད་པར་ནི་ས་བཅུ་པ་ལས། ས་དང་པོ་ལ་སྐད་ཅིག་གཅིག་ལ་སྐྱེ་བའི་ཡོན་ཏན་བརྒྱ་ཕྲག་བཅུ་གཉིས་གསུངས་ཏེ། འདི་ལྟར་སྐད་ཅིག་གཅིག་ལ་ཏིང་ངེ་འཛིན་བརྒྱ་ལ་འཇུག་པ་དང་། ཏིང་ངེ་འཛིན་བརྒྱས་བྱིན་གྱིས་རློབ་ཤེས་པ་དང་།
སངས་རྒྱས་བརྒྱ་མཐོང་བ་དང་། འཇིག་རྟེན་གྱི་ཁམས་བརྒྱ་བསྐྱོད་པ་དང་། སངས་རྒྱས་ཀྱི་ཞིང་བརྒྱར་འགྲོ་བ་དང་། འཇིག་རྟེན་གྱི་ཁམས་བརྒྱ་སྣང་བར་བྱེད་པ་དང་། སེམས་ཅན་བརྒྱ་སྨིན་པར་བྱེད་པ་དང་། བསྐལ་པ་བརྒྱར་གནས་པ་དང་། སྔོན་དང་ཕྱི་མའི་མཐའ་བསྐལ་པ་བརྒྱ་ལ་འཇུག་པ་དང་། ཆོས་ཀྱི་སྒོ་བརྒྱ་འབྱེད་པ་དང་། ལུས་བརྒྱ་སྟོན་པ་དང་། ལུས་རེ་རེ་ལའང་བྱང་ཆུབ་སེམས་དཔའི་འཁོར་བརྒྱ་བརྒྱ་སྟོན་པ་སྟེ་བཅུ་གཉིས་སོ། །
དེ་དག་ས་གཉིས་པ་ལ་སྟོང་འགྱུར་དང་། ས་གསུམ་པ་ལ་བརྒྱ་སྟོང་འགྱུར་དང་། བཞི་པ་ལ་ཁྲག་ཁྲིག་དང་། ལྔ་པ་ལ་ཁྲག་ཁྲིག་ཕྲག་སྟོང་དང་། དྲུག་པ་ལ་ཁྲག་ཁྲིག་ཕྲག་བརྒྱ་སྟོང་དང་། བདུན་པ་ལ་བྱེ་བ་ཁྲག་ཁྲིག་བརྒྱ་སྟོང་དང་། བརྒྱད་པ་ལ་སྟོང་གསུམ་བརྒྱ་སྟོང་ཕྲག་བཅུའི་རྡུལ་ཤིན་ཏུ་ཕྲ་བ་སྙེད་དང་། དགུ་པ་ལ་སངས་རྒྱས་ཀྱི་ཞིང་གྲངས་མེད་པ་བརྒྱ་སྟོང་ཕྲག་བཅུའི་རྡུལ་སྙེད་དང་། བཅུ་པ་ལ་སངས་རྒྱས་ཀྱི་ཞིང་བརྗོད་དུ་མེད་པ་བྱེ་བ་ཁྲག་ཁྲིག་བརྒྱ་སྟོང་ཕྲག་བཅུའི་རྡུལ་སྙེད་དུ་འགྱུར་རོ། ། གཞན་ཡང་ས་བཅུ་པ་ལ་མི་རྟོག་བཞིན་དུ་སྐད་ཅིག་གཅིག་ལ་བ་སྤུའི་བུ་ག་རེ་རེ་ནས་སངས་རྒྱས་གྲངས་མེད་པ་རེ་རེ་བཞིན་འཁོར་བྱང་ཆུབ་སེམས་དཔའ་དེ་སྙེད་ཀྱིས་བསྐོར་བ་དང་།
བ་སྤུའི་བུ་ག་རེ་རེ་ནས་བརྒྱ་བྱིན་དང་ཚངས་པ་དང་འཇིག་རྟེན་སྐྱོང་བ་དང་འགྲོ་བ་རིས་ལྔ་ཅར་སྟོན་པ་ལ་སོགས་པ་བཤད་དོ། ། ལྔ་པ་ཏིང་ངེ་འཛིན་དང་སྲུང་བའི་ཁྱད་པར་ནི་ས་དང་པོ་རིན་ཆེན་ཡེ་ཤེས་ཡང་དག་འཕགས་ཞེས་བྱ་བའི་ཏིང་ངེ་འཛིན་གྱིས་འཐོབ་ཅིང་ཁྱད་པར་གྱི་བྱིན་བརླབས་ཞེས་བྱ་བའི་གཟུངས་ཀྱིས་སྲུང་ངོ་། ། ས་གཉིས་པ་ནི་གནས་མེད་པའི་ཏིང་ངེ་འཛིན་གྱིས་འཐོབ་ཅིང་གཞན་གྱིས་མི་ཐུབ་པའི་གཟུགས་ཀྱིས་སྲུང་ངོ་། ། ས་གསུམ་པ་ནི་རབ་ཏུ་མི་གཡོ་བའི་ཏིང་ངེ་འཛིན་གྱིས་འཐོབ་ཅིང་རབ་ཏུ་གནས་པའི་གཟུངས་ཀྱིས་སྲུང་ངོ་། ། ས་བཞི་པ་ནི་ཕྱིར་མི་ལྡོག་པའི་ཏིང་ངེ་འཛིན་གྱིས་འཐོབ་ཅིང་གདུལ་དཀའ་བའི་གཟུངས་ཀྱིས་སྲུང་ངོ་། ། ས་ལྔ་པ་ནི་རིན་པོ་ཆེའི་མེ་ཏོག་གི་ཏིང་ངེ་འཛིན་གྱིས་འཐོབ་ཅིང་ཡོན་ཏན་སྣ་ཚོགས་བཀོད་པའི་གཟུངས་ཀྱིས་སྲུང་ངོ་། ། ས་དྲུག་པ་ནི་ཉི་མའི་འོད་ཀྱི་གཟི་བརྗིད་ཀྱི་ཏིང་ངེ་འཛིན་གྱིས་འཐོབ་ཅིང་ཡེ་ཤེས་ཀྱི་འཁོར་ལོ་སྒྲོན་མའི་གཟུངས་ཀྱིས་སྲུང་ངོ་། ། ས་བདུན་པ་ནི་དོན་ཐམས་ཅད་གྲུབ་པའི་ཏིང་ངེ་འཛིན་གྱིས་འཐོབ་ཅིང་ཁྱད་པར་དུ་འཕགས་པའི་གཟུངས་ཀྱིས་སྲུང་ངོ་། ། ས་བརྒྱད་པ་ནི་ད་ལྟར་གྱི་སངས་རྒྱས་མངོན་སུམ་དུ་གཟིགས་པའི་ཏིང་ངེ་འཛིན་གྱིས་འཐོབ་ཅིང་རྙོག་པ་མེད་པའི་ཏོག་གི་གཟུངས་ཀྱིས་སྲུང་ངོ་། ། ས་དགུ་པ་ནི་ཡེ་ཤེས་སྒྲོན་མེའི་ཏིང་ངེ་འཛིན་གྱིས་འཐོབ་ཅིང་སྒོ་མཐའ་ཡས་པའི་རྒྱུན་གྱི་གཟུངས་ཀྱིས་སྲུང་ངོ་། །
ས་བཅུ་པ་ནི་དཔའ་བར་འགྲོ་བའི་ཏིང་ངེ་འཛིན་གྱིས་འཐོབ་ཅིང་ཟད་མི་ཤེས་པའི་ཟ་མ་ཏོག་གི་གཟུངས་ཀྱིས་སྲུང་ངོ་། ། གཟུངས་འདི་དག་གི་ངོ་བོ་གང་ཡིན་པ་ནི་གསེར་འོད་དམ་པ་ལས་བལྟ་བར་བྱའོ། ། དྲུག་པ་ས་འཕོ་ཚུལ་གྱི་ཁྱད་པར་ནི་ཆོས་མཆོག་ཆེན་པོའི་རྗེས་ཐོགས་སུ་བདག་མེད་པ་མངོན་སུམ་དུ་རྟོགས་པ་ས་དང་པོའི་ཡེ་ཤེས་ཐོབ་ནས་ཇི་སྲིད་དུ་ལྟུང་བའི་འཁྲུལ་པ་ཆ་ཕྲ་བ་རྣམས་ལ་ཤེས་བཞིན་དུ་གནས་པར་བྱེད་མི་ནུས་པ་དེ་སྲིད་དུ་ས་དང་པོའོ། ། གང་གི་ཚེ་ནུས་པ་དེའི་ཚེ་ཡན་ལག་དེ་ཡོངས་སུ་རྫོགས་པས་ས་གཉིས་པ་ཡིན་ནོ། ། དེ་བཞིན་དུ་ཇི་སྲིད་དུ་འཇིག་རྟེན་པའི་ཏིང་ངེ་འཛིན་མཐའ་དག་ལ་སྙོམས་པར་འཇུག་པ་དང་། ཐོས་པའི་དོན་ཀུན་འཛིན་མི་ནུས་པ་དེ་སྲིད་དུ་ས་གཉིས་པ་དང་ནུས་པ་ན་ས་གསུམ་པ་ཡིན་ནོ། ། དེ་ཇི་སྲིད་དུ་བྱང་ཆུབ་ཀྱི་ཕྱོགས་ཀྱི་ཆོས་རྣམས་ཀྱིས་ལན་མང་དུ་གནས་པར་བྱེད་མི་ནུས་པ་དེ་སྲིད་དུ་ས་གསུམ་པ་དང་ནུས་པ་ན་ས་བཞི་པ་ཡིན་ནོ། ། དེ་ཇི་སྲིད་དུ་བདེན་པ་བཞི་སྒོམ་པ་ན་འཁོར་བ་ལ་མི་ཕྱོགས་པ་དང་མྱ་ངན་ལས་འདས་པ་ལ་ཕྱོགས་པའི་སེམས་བཟློག་སྟེ་ཐབས་ཀྱིས་ཟིན་པའི་བྱང་ཆུབ་ཀྱི་ཕྱོགས་སྒོམ་མི་ནུས་པ་དེ་སྲིད་དུ་ས་བཞི་པ་དང་ནུས་པ་ན་ས་ལྔ་པ་ཡིན་ནོ། ། དེ་ཇི་སྲིད་དུ་འཁོར་བས་སྐྱོ་བའི་སེམས་ཀྱིས་མཚན་མ་མེད་པ་ལ་མཉམ་པར་འཇོག་མི་ནུས་པ་དེ་སྲིད་དུ་ས་ལྔ་པ་དང་ནུས་པ་ན་ས་དྲུག་པ་ཡིན་ནོ། ། དེ་ཇི་སྲིད་དུ་གནས་སྐབས་ཐམས་ཅད་དུ་མཚན་མ་མེད་པ་ལ་མཉམ་པར་འཇོག་མི་ནུས་པ་དེ་སྲིད་དུ་ས་དྲུག་པ་དང་ནུས་པ་ན་ས་བདུན་པ་ཡིན་ནོ། །
དེ་ཇི་སྲིད་དུ་ལྷུན་གྱིས་གྲུབ་པས་མཚན་མ་མེད་པ་ལ་མཉམ་པར་འཇོག་མི་ནུས་པ་དེ་སྲིད་དུ་ས་བདུན་པ་དང་ནུས་པ་ན་ས་བརྒྱད་པ་ཡིན་ནོ། ། དེ་ཇི་སྲིད་དུ་སོ་སོ་ཡང་དག་པར་རིག་པ་བཞིས་ཆོས་སྟོན་པ་ལ་དབང་དུ་མ་གྱུར་པ་དེ་སྲིད་དུ་ས་བརྒྱད་པ་དང་ནུས་པ་ན་ས་དགུ་པ་ཡིན་ནོ། ། དེ་ཇི་སྲིད་དུ་སངས་རྒྱས་ཀྱི་ཞིང་དང་འཁོར་དང་སྤྲུལ་པ་ལ་སོགས་པ་སྟོན་པ་དང་ཆོས་ཡོངས་སུ་རྫོགས་པར་ལོངས་སྤྱོད་པ་དང་སེམས་ཅན་སྨིན་པར་བྱེད་མི་ནུས་པ་དེ་སྲིད་དུ་ས་དགུ་པ་དང་ནུས་པ་ན་ས་བཅུ་པ་ཡིན་ནོ། ། དེས་སྤྲུལ་པ་ལ་སོགས་པའི་དབང་ཐོབ་ཀྱང་ཇི་སྲིད་དུ་ཤེས་བྱ་ཐམས་ཅད་ལ་རྣམ་པ་ཐམས་ཅད་དུ་ཆགས་ཐོགས་མེད་པའི་ཡེ་ཤེས་སྐྱེད་པར་བྱེད་མི་ནུས་པ་དེ་སྲིད་དུ་ས་བཅུ་པའོ། ། གང་གི་ཚེ་ནུས་པ་དེའི་ཚེ་ཡན་ལག་དེ་ཡོངས་སུ་རྫོགས་པས་སངས་རྒྱས་ཀྱི་སར་རྣམ་པར་གཞག་གོ ། དེ་ལྟ་བུའི་སའི་རྣམ་པར་གཞག་པ་འདི་ནི་འཕགས་པ་དགོངས་པ་ངེས་པར་འགྲེལ་པ་ལས་བསྟན་ཏོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ལྟར་ན་ནི་རང་རང་གི་ཡོངས་སྦྱོང་རྣམས་མ་རྫོགས་པ་དེ་སྲིད་དུ་ས་དེ་དང་དེ་ཡིན་ལ། རྫོགས་ནས་ནི་ས་གཞན་དུ་འཕོ་བ་ཡིན་ཏེ་མདོ་ཉིད་དམ་མངོན་པར་རྟོགས་པའི་རྒྱན་དུ་བལྟའོ། ། བདུན་པ་རྟོགས་པའི་ཁྱད་པར་ལ་གཞན་ཕྱོགས་དགག ། རང་ཕྱོགས་སྒྲུབ།
རྩོད་པ་སྤང་བ་གསུམ་ལས་དང་པོ་ལའང་དམ་བཅའ་བཞིར་སྨྲ་བ་དགག་པ་ནི་ཁ་ཅིག་འབྲོ་ཤེ་ན་རེ་ས་དང་པོ་ནས་བཅུ་པའི་བར་དུ་ཆོས་དབྱིངས་ཙམ་མངོན་སུམ་དུ་རྟོགས་པ་ལ་ཁྱད་པར་མེད་ཅིང་ཆོས་སྐུ་རྟོགས་པ་དང་།

ཆོས་ཅན་སོ་སོ་དང་འབྲེལ་བའི་ཆོས་དབྱིངས་རྟོགས་པ་དང་། རྗེས་ཐོབ་ཀྱི་ཡེ་ཤེས་ཀྱིས་ཀུན་རྫོབ་རྟོགས་པ་སྟེ་གསུམ་ལ་ནི་ཁྱད་པར་ཡོད་དོ་ཞེས་ཟེར་རོ། ། དེ་ནི་མ་ཡིན་ཏེ་དེ་མ་ཡིན་ལས་ལྡོག་པ་ཙམ་ཞིག་རྟོགས་པ་ལ་ནི་བཞི་ཀ་ཁྱད་པར་མེད་ཅིང་མཐོང་སྤང་དང་སྒོམ་སྤང་གི་སྒྲིབ་པ་སོ་སོ་དང་བྲལ་བའི་དེ་དང་དེ་རྟོགས་པ་ལ་བཞི་ཀ་ལ་ཁྱད་པར་ཡོད་པའི་ཕྱིར་རོ། ། གཞན་ཡང་ལུགས་འདིས་ཆོས་ཅན་གྱིས་ཁྱད་པར་དུ་མ་བྱས་པའི་ཆོས་ཉིད་རྟོགས་པར་འདོད་དེ། དེ་ལྟ་ན་དེ་ལོག་ཤེས་སུ་འགྱུར་ཏེ་ཡུམ་ལས། འདུས་བྱས་ཀྱི་དབྱིངས་མེད་པར་འདུས་མ་བྱས་ཀྱི་དབྱིངས་གདགས་པར་མི་ནུས་ཞེས་འབྱུང་བས་དེ་ནི་མི་སྲིད་པའི་ཕྱིར་རོ། ། གཉིས་པ་ཡུལ་གཅིག་ལ་བློ་རྣམ་པ་མི་མཐུན་པར་སྨྲ་བ་དགག་པ་ནི་ཁ་ཅིག་རྔོག་ཡུལ་ཆོས་ཉིད་གཅིག་ལ་ཡེ་ཤེས་ཀྱི་རྣམ་པ་མི་མཐུན་པར་ཡིན་ཏེ་སྐྱེས་བུ་གཅིག་ལ་དགྲ་གཉེན་གྱི་བློ་མི་མཐུན་པ་བཞིན་ནོ་ཞེས་སྨྲ་བ་དེ་ནི་མ་ཡིན་ཏེ་ཆོས་ཉིད་གཅིག་དང་དུ་བྲལ་མ་ཡིན་པར་འགྱུར་ཞིང་། བློ་གཟུང་འཛིན་གྱི་རྟོག་པར་འགྱུར་བའི་ཕྱིར་རོ། ། གཟུང་འཛིན་མི་མཐུན་པར་སྣང་བ་ནི་འཁོར་བ་པའི་བློ་ཡིན་ཏེ་རྣམ་འགྲེལ་ལས། གཟུང་དང་འཛིན་པའི་བསླད་པ་ནི། ། མེད་པར་དེ་ནི་མེད་ཕྱིར་རོ། །
ཞེས་གང་བཤད་པ་ཡིན་ནོ། ། གསུམ་པ་སྒྲོ་འདོགས་ཆོད་མ་ཆོད་ཀྱི་ཁྱད་པར་དགག་པ་ནི་ཡང་ཁ་ཅིག་རྔོག་ཁྱུ་ས་དང་པོས་ཀུན་ཏུ་འགྲོ་བར་རྟོགས་ནས་ཀུན་འགྲོ་མ་ཡིན་པར་འཛིན་པའི་སྒྲོ་འདོགས་ཆོད་པ་ལ་སོགས་པའི་སྒོ་ནས་སྒྲོ་འདོགས་ཆོད་མ་ཆོད་ཀྱི་ཁྱད་པར་ཡོད་དོ་ཞེས་ཟེར་བ་དེ་ནི་མ་ཡིན་ཏེ། སྒྲོ་འདོགས་ནི་བདག་གཉིས་སུ་འཛིན་པ་ལས་མི་འདའ་བས་བདག་མེད་མངོན་སུམ་གྱིས་མ་རྟོགས་པར་འགྱུར་བའི་ཕྱིར་རོ། ། ཀུན་ཏུ་འགྲོ་དོན་ལ་སོགས་པ་ནི་རྗེས་ཐོབ་ཀྱི་རྟོགས་ཚུལ་ཡིན་ཏེ་རྒྱུ་མཐུན་གྱི་འགྲེལ་པ་ལས། དེས་ཆོས་ཀྱི་དབྱིངས་ཀྱི་རྒྱུ་དང་མཐུན་པ་ཐོས་པ་མཆོག་ཏུ་རིག་ནས་ཐོས་པ་ལ་བརྩོན་པར་བྱེད་དོ་ཞེས་བྱ་བ་ལ་སོགས་པ་འབྱུང་བའི་ཕྱིར་རོ། ། གཞན་ཡང་ས་བརྒྱད་པས་དབང་བཞི་ལས་རང་ཉིད་མི་རྟོགས་པ་དང་ཞིང་དག་པ་ལ་དབང་བར་རྟོགས་ལ། ས་དགུ་པ་དང་བཅུ་པས་རང་ཉིད་ཡེ་ཤེས་དང་འཕྲིན་ལས་ལ་དབང་བར་རྟོགས་པར་བཤད་པས་ཐོས་པ་ལ་སོགས་པ་དག་དོན་དམ་པའི་བདེན་པར་འགྱུར་ཏེ་མཉམ་བཞག་རིགས་ཤེས་ཀྱི་ཡུལ་ཡིན་པའི་ཕྱིར་རོ། ། མཉམ་བཞག་ཀྱང་སྤྲོས་བཅས་སུ་འགྱུར་ཏེ་ཐོས་པ་ལ་མཆོག་ཏུ་འཛིན་པ་ལ་སོགས་པའི་ཕྱིར་རོ། ། གཉིས་པ་ནི་ས་དེ་དག་ཏུ་རྗེས་ཐོབ་ན་ཆོས་ཅན་དང་། མཉམ་བཞག་ན་ཆོས་སྐུ་དང་།
དེ་གཉིས་ཀ་ན་ཆོས་ཅན་སོ་སོ་དང་འབྲེལ་བའི་ཆོས་ཉིད་གསུམ་གྱི་གཞན་ལས་ལྡོག་པའི་སྤྱི་མངོན་སུམ་གྱིས་རྟོགས་པ་ལ་ཁྱད་པར་མེད་ཅིང་། གསུམ་པོ་དེའི་བྱེ་བྲག་གསལ་མི་གསལ་ལ་སོགས་པར་རྟོགས་པ་ལ་ཁྱད་པར་ཡོད་ལ། ཆོས་ཅན་དང་བྲལ་བའི་ཆོས་ཉིད་ནི་རྟོགས་པ་ཡེ་མེད་དོ། ། དེ་ལ་དང་པོ་ནི་འཇིག་རྟེན་གྱི་ཁམས་བརྒྱ་ཤེས་པ་ལ་སོགས་པ་ཡིན་ཏེ་བཤད་ཟིན་ཏོ། ། གཉིས་པ་ནི་ཡེ་ཤེས་བཞི་རང་རང་གིས་ཤེས་པ་ཡིན་གྱི་ཐོས་བསམ་ལ་སོགས་པས་ཤེས་པ་ནི་མ་ཡིན་ཏེ་རྒྱུད་བླ་མ་ལས། ཡེ་ཤེས་ལུས་ཅན་རྣམས་ཀྱིས་ནི། ། བསམ་མི་ཁྱབ་པར་རྟོགས་པར་བྱ། ། ཕྲ་ཕྱིར་ཐོས་པའི་ཡུལ་མིན་ཏེ། ། དོན་དམ་ཡིན་ཕྱིར་བསམ་མི་ཁྱབ། ། ཆོས་ཉིད་ཟབ་ཕྱིར་འཇིག་རྟེན་པའི། །
བསྒོམས་པ་ལ་སོགས་ཡུལ་མ་ཡིན། ། གང་ཕྱིར་གཟུགས་ལ་དམུས་ལོང་བཞིན། ། བྱིས་པས་དེ་སྔོན་མཐོང་མ་མྱོང་། ། བཙས་པའི་ཁྱིམ་གནས་བུ་ཆུང་གིས། ། ཉི་མའི་གཟུགས་བཞིན་འཕགས་པས་ཀྱང་ཞེས་འབྱུང་བའི་ཕྱིར་རོ། ། དེ་ལ་སྒྲིབ་པ་མཐའ་དག་དང་བྲལ་བའི་ཆོས་སྐུ་ཡོངས་རྫོགས་རྟོགས་པ་ནི་སངས་རྒྱས་ཀྱི་ས་ཁོ་ན་ལ་ཡོད་ལ། གཞན་རྣམས་ནི་སྒྲིབ་པ་རེ་རེ་ཙམ་གྱིས་དག་པའི་ཕྱོགས་གཅིག་རྟོགས་པ་ཡིན་ཏེ་དེ་ཉིད་དུ། སྤྲིན་མཐོང་མཁའ་ལ་ཉི་བཞིན་འདིར་ཁྱོད་ཕྱོགས་གཅིག་བློ་གྲོས་ཅན། ། བློ་མིག་དག་པའི་འཕགས་རྣམས་ཀྱིས་ཀྱང་ཐམས་ཅད་མཐོང་མ་ལགས། ། བཅོམ་ལྡན་འདས་ཁྱོད་ཆོས་སྐུ་གང་དག་བློ་གྲོས་མཐའ་ཡས་པ། །
ཤེས་བྱ་མཐའ་མེད་མཁའ་དབྱིངས་ཁྱབ་པ་དེ་དག་གིས་ཀུན་མཐོང་། ། ཞེས་དྲངས་པ་ཡིན་ནོ། ། གསུམ་པ་ནི་བདག་གཉིས་ཀྱིས་སྟོང་པའི་ཆོས་ཉིད་གང་ལ་དམིགས་ན་སྒྲིབ་པ་ཀུན་འཛད་པ་དེ་མངོན་སུམ་གྱིས་རྟོགས་པ་ཡིན་ལ་དེའི་དབྱེ་བ་ནི་གང་ཟག་དང་ཆོས་ཀྱི་བདག་མེད་པ་གཉིས་སམ། དོན་དམ་དང་ཀུན་རྫོབ་སྒྱུ་མ་ལྟ་བུའི་ཆོས་ཉིད་གཉིས་སམ། ངོ་བོ་ཉིད་གསུམ་གྱི་ཆོས་ཉིད་གསུམ་སྟེ་མདོ་སྡེ་རྒྱན་ལས། མེད་པའི་སྟོང་པ་ཉིད་ཤེས་ཤིང་། ། དེ་བཞིན་ཡོད་པའི་སྟོང་ཉིད་དང་། ། རང་བཞིན་སྟོང་པ་ཉིད་ཤེས་ནས། ། སྟོང་པ་ཤེས་པ་ཞེས་བརྗོད་དོ། ། ཞེས་འབྱུང་བ་ཡིན་ནོ། །
དེ་རྟོགས་པའི་ཚུལ་ལ་ཁ་ཅིག་སྒྱུ་མ་ལྟ་བུའི་སྣང་བ་རྟོགས་པའི་ཆ་ནས་རྗེས་ཐོབ་དང་། སྟོང་པ་རྟོགས་པའི་ཆ་ནས་མཉམ་བཞག་ཏུ་སྨྲ་བ་དེ་ནི་མ་ཡིན་ཏེ་མཉམ་བཞག་གཟུང་འཛིན་གྱི་རྟོག་པར་ཐལ་བའི་ཕྱིར་དང་། དུས་མཉམ་ན་རྗེས་ཐོབ་མ་ཡིན་པར་ཐལ་བའི་ཕྱིར་རོ། ། འདོད་པར་ནི་མི་ནུས་ཏེ་མདོ་སྡེ་རྒྱན་ལས། དེ་ནས་དེས་ནི་འཇིག་རྟེན་ལས། ། འདས་པའི་ཡེ་ཤེས་བླ་མེད་པ། ། རྣམ་པར་མི་རྟོག་དྲི་མ་མེད། ། འཛིན་པ་གཉིས་དང་བྲལ་བ་འཐོབ། ། ཅེས་བྱ་བ་དང་། རྣམ་པར་མི་རྟོག་པ་ལ་འཇུག་པ་ལས་མཉམ་པར་བཞག་པས་ནི་ཆོས་ཐམས་ཅད་ནམ་མཁའི་དཀྱིལ་ལྟ་བུར་མཐོང་ངོ་། །
དེའི་རྗེས་ལ་ཐོབ་པས་ནི་ཆོས་ཐམས་ཅད་སྤྲུལ་པ་ལ་སོགས་པའི་བར་དུ་མཐོང་ངོ་ཞེས་གསུངས་པའི་ཕྱིར་རོ། ། དེའི་ཕྱིར་དོན་དེ་ནི་ཤིན་ཏུ་ལྐོག་གྱུར་ལ་བྱིས་པའི་བློས་མུན་སྤྲུལ་བྱས་པ་ཡིན་ནོ། ། དེས་ན་མཐོང་བ་ལ་སོགས་པའི་ལམ་གཉིས་ལ་ཤིན་ཏུ་མཉམ་པར་བཞག་པའི་ཚེ་ན་གཟུང་འཛིན་གྱི་སྣང་བ་ནུབ་པའི་ནམ་མཁའ་ལྟ་བུ་ལ་གནས་པ་ཡིན་ཏེ་མདོ་སྡེ་རྒྱན་ལས། བློ་དང་ལྡན་པས་གཉིས་པོ་མེད་རིག་ནས། ། དེ་མི་ལྡན་པ་ཆོས་ཀྱི་དབྱིངས་ལ་གནས། ། ཞེས་འབྱུང་བའི་ཕྱིར་རོ། ། རྗེས་ཐོབ་དེ་བཞིན་ཉིད་དུ་སྣང་བ་དག་པ་འཇིག་རྟེན་པས་ནི་སྣང་སྟོང་ཟུང་འཇུག་ཏུ་རྟོགས་པ་ཡིན་ཏེ་དེ་ཉིད་ལས། འཆགས་དང་འཇིག་བཅས་སེམས་ཅན་བཅས་པ་ཡི། ། འཇིག་རྟེན་ཁམས་ཀུན་སྒྱུ་མ་ལྟ་བུར་མཐོང་། ། ཞེས་བྱ་བ་དང་།
དབུས་མཐའ་ལས། ཀུན་ཏུ་འགྲོ་དོན་མཆོག་གི་དོན། ། རྒྱུ་མཐུན་དོན་གྱི་མཆོག་ཉིད་དང་། ། ཡོངས་སུ་འཛིན་པ་མེད་དོན་དང་། ། རྒྱུད་རྣམས་ཐ་དད་མེད་པ་དང་། ། ཉོན་མོངས་རྣམ་དག་མིན་དོན་དང་། ། ཐ་དད་མེད་པའི་དོན་ཉིད་དང་། ། བྲི་མེད་འཕེལ་བ་མེད་དོན་དང་། ། དབང་ནི་རྣམ་པ་བཞི་ཡི་གནས། ། ཆོས་ཀྱི་དབྱིངས་ལ་མ་རིག་པ། །
ཉོན་མོངས་ཅན་མིན་སྒྲིབ་པ་བཅུ། ། ས་བཅུའི་མི་མཐུན་ཕྱོགས་རྣམས་ཀྱི། ། གཉེན་པོ་དག་ནི་ས་ཡིན་ནོ། ། ཞེས་འབྱུང་བ་ཡིན་ནོ། ། རྗེས་ཐོབ་དེ་བཞིན་ཉིད་དུ་རྟོགས་པ་དང་བྲལ་བ་འགའ་ཞིག་ནི་གཟུང་འཛིན་གཉིས་སྣང་ཁོ་ན་ཡིན་ཏེ་འདི་ལ་ནི་ཉོན་མོངས་པ་དང་རྟོག་པ་འབྱུང་བར་ཡང་ཐེག་བསྡུས་ལ་སོགས་པ་ནས་བཤད་དོ། ། དེ་ཐམས་ཅད་ཡུལ་དང་ཡེ་ཤེས་གཉིས་ཀའི་སྐད་ཅིག་ལ་ཚད་མ་ཡིན་ཏེ་འཕགས་པ་རྣམས་བློ་གསལ་བས་སྐད་ཅིག་ལ་སྒྲོ་འདོགས་སེལ་ནུས་པའི་ཕྱིར་རོ། ། ཤིན་ཏུ་མཉམ་པར་བཞག་པ་ནི་ཆོས་ཉིད་སྣང་མེད་ལ་ཚད་མ་ཡིན་པར་བརྟག་པར་མི་ནུས་ཏེ་བློ་གྲོས་མི་ཟད་པས་ཞུས་པ་ལས། དོན་དམ་པ་ལ་སེམས་རྒྱུ་བ་མེད་པར་བཤད་པའི་ཕྱིར་རོ། ། ཉན་རང་གཉིས་ཀྱི་མཉམ་བཞག་ནི་མི་རྟག་པ་ལ་སོགས་པ་ཆོས་སུ་སྣང་བ་ཡིན་ལ་རྗེས་ཐོབ་ནི་གང་ཟག་གི་བདག་མེད་དུ་སྣང་བ་དང་། སྣང་བ་རྐྱང་པར་འཛིན་པ་གཉིས་ཀར་འགྱུར་རོ། །
འཕགས་པ་རྣམས་ཀྱི་མི་རྟོག་པའི་ཚུལ་ནི་བཤད་ཟིན་ཅིང་འཆད་པར་འགྱུར་རོ། ། དེ་ལ་མཉམ་བཞག་ཐམས་ཅད་ཀྱིས་ནི་ཉེས་པའི་ཚོགས་སྤོང་བར་བྱེད་ལ་རྗེས་ཐོབ་ཀྱིས་ནི་ཡོན་ཏན་གྱི་ཚོགས་སྒྲུབ་པར་བྱེད་དེ་མདོ་སྡེ་རྒྱན་ལས་བྱང་ཆུབ་སེམས་དཔའི་དབང་དུ་བྱས་ཏེ། བློ་དང་ལྡན་པ་མི་རྟོག་ཡེ་ཤེས་སྟོབས། ། རྟག་ཏུ་ཀུན་ནས་མཉམ་པར་སོང་བ་ཡིས། ། དེ་ལ་བརྟེན་པའི་ཉེས་ཚོགས་ཚང་ཚིང་དག ། དུག་སྨན་ཆེན་པོས་དུག་བཞིན་སེལ་བར་བྱེད། ། ཐུབ་པས་གསུངས་པའི་དམ་ཆོས་ལེགས་བཞག་པ། ། རྩ་བ་ཆོས་ཀྱི་དབྱིངས་ལ་བློ་གྲོས་གཞག ། དྲན་རྒྱུ་རྟོགས་པ་ཙམ་རིག་བརྟན་པ་དག ། མྱུར་དུ་ཡོན་ཏན་རྒྱ་མཚོའི་ཕ་རོལ་འགྲོ། །
ཞེས་འབྱུང་བ་ཡིན་ནོ། ། གཉིས་པ་ནི་གསུམ་པོ་དེ་མཐོང་སྒོམ་གྱི་སྒྲིབ་པས་དག་མ་དག་དང་གསལ་མི་གསལ་དང་རྒྱ་ཆེ་ཆུང་དང་མྱུར་མི་མྱུར་དུ་རྟོགས་པ་ལས་ཁྱད་པར་ཡོད་དེ། མཐོང་ལམ་གྱིས་མཐོང་སྤང་གི་སྒྲིབ་པས་དག་པའི་གསུམ་པོ་དེ་རྟོགས་ཀྱང་སྒོམ་སྤང་གི་སྒྲིབ་པས་དག་པ་མ་རྟོགས་པའི་ཕྱིར་ཏེ་དེ་བཞིན་དུ་སྒོམ་ལམ་དགུ་ལའང་སྦྱར་རོ། ། ཡང་ཡེ་ཤེས་དེ་དག་གསུམ་པོ་དེ་ལ་གསལ་མི་གསལ་ལ་སོགས་པར་འགྱུར་ཏེ་དོན་འདི་རྗོད་པར་བྱེད་པའི་ལུང་ནི་དབུས་མཐའི་ཊཱི་ཀ་ལས། ཆོས་མཆོག་ནས་སངས་རྒྱས་ཀྱི་སའི་བར་ལ་དར་ལས་ཆོད་པ་ཙམ་རེ་རེ་བཤད་པའི་ཕྱིར་དང་རྒྱུད་བླ་མ་ལས། སོ་སོ་སྐྱེ་བོ་ཕྱིན་ཅི་ལོག ། བདེན་པ་མཐོང་བ་བཟློག་པ་སྟེ། ། དེ་བཞིན་གཤེགས་པས་ཇི་ལྟ་བཞིན། ། ཕྱིན་ཅི་མ་ལོག་སྤྲོས་མེད་ཉིད། ། ཅེས་འབྱུང་བ་ཡིན་ནོ། །
འདིས་ནི་འཕགས་པ་སློབ་པ་རྣམས་ཀྱིས་ཆོས་ཉིད་ཕྱིན་ཅི་མ་ལོག་པར་རྟོགས་ཀྱང་ཇི་ལྟ་བ་བཞིན་དུ་མ་རྟོགས་པར་བཤད་དོ། ། གསལ་བར་རྟོགས་ན་ནི་ཇི་ལྟ་བར་རྟོགས་པར་འགྱུར་ཏེ་ཕྱིན་ཅི་མ་ལོག་པ་གསལ་བར་རྟོགས་པ་ལ་ཇི་ལྟ་བར་མ་རྟོགས་པའི་རྒྱུ་མཚན་མེད་པའི་ཕྱིར་རོ། ། དེ་འདོད་ན་ནི་དེ་བཞིན་གཤེགས་པ་ཉིད་དུ་འགྱུར་ཏེ་བཞི་བརྒྱ་པ་ལས། ཐུབ་པ་མ་གཏོགས་ཇི་ལྟའི་དངོས། ། དེ་བཞིན་གཤེགས་པ་ཡོད་མ་ཡིན། ། ཞེས་འབྱུང་ལ་གཤེགས་པ་རྟོགས་པ་ལ་འཇུག་པའི་ཕྱིར་རོ། ། གལ་ཏེ་གསལ་མི་གསལ་ནི་ཆོས་སྐུ་ལ་བཤད་པ་ཡིན་ནོ་ཞེ་ན་དེས་ནི་ཆོས་ཉིད་ལའང་འགྲུབ་སྟེ་རྒྱུ་གཅིག་པའི་ཕྱིར་རོ། ། དེ་ལ་མདོ་སྡེ་པ་རྣམས་ནི་སྒྲིབ་པའི་ས་བོན་ཉམས་མ་ཉམས་ལས་སྤྲིན་ཡོད་མེད་ཀྱི་གཟུགས་བཞིན་དུ་ཆོས་ཉིད་མཐོང་བར་འདོད་ལ། སློབ་དཔོན་དབྱིག་གཉེན་ཞབས་ལ་སོགས་པ་ཕྱིའི་མུན་པ་དང་ཆོས་མཚུངས་པས་ས་བོན་གྱིས་མི་སྒྲིབ་ཀྱི་དེ་ཉམས་མ་ཉམས་ཀྱིས་ནི་རང་གི་འབྲས་བུ་སྐྱེ་བ་དང་མི་སྐྱེ་བར་བྱེད་དོ། ། དེས་ན་མ་ཆགས་པ་ལ་སོགས་པ་ཡེ་ཤེས་ཀྱི་སྐལ་མཉམ་གྱི་རྒྱུ་རྒྱས་མ་རྒྱས་ལས་གསལ་མི་གསལ་ལ་སོགས་པར་འགྱུར་བར་འདོད་དོ། །
གསལ་མི་གསལ་ལས་ནི་གཞན་རྣམས་རྗེས་སུ་དཔག་ཏུ་རུང་སྟེ་དེ་ནི་དེ་དག་ལ་མི་འཁྲུལ་བར་སོ་སོ་སྐྱེ་བོ་ལ་མཐོང་བའི་ཕྱིར་རོ། ། གསུམ་པ་ནི་ཆོས་ཅན་དང་བྲལ་བའི་ཆོས་ཉིད་མི་སྲིད་པའི་ཕྱིར་དང་། མཉམ་བཞག་ནི་རང་རིག་ཏུ་གསལ་ཡང་གཟུང་འཛིན་ཞི་བ་ཙམ་ཡིན་པའི་ཕྱིར་ཏེ་སྤྱོད་པ་ལ་འཇུག་པ་ལས། གང་ཚེ་ཤེས་དང་ཤེས་བྱ་དག ། བློ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་བྱ་བ་དང་སུམ་ཅུ་པ་ལས། འདི་དག་རྣམ་རིག་ཙམ་ཉིད་ཅེས། ། དེ་སྙམ་དུ་ནི་བསམས་ནས་སུ། །
ཅིའང་རུང་སྟེ་མདུན་འཇོག་ན། ། དེ་ནི་ཙམ་ལ་མི་གནས་སོ། ། ནམ་ཞིག་ཤེས་པས་དམིགས་པ་རྣམས། ། མི་དམིགས་དེ་ཡི་ཚེ་ན་ནི། ། རྣམ་པར་རིག་པ་ཙམ་ལ་གནས། ། གཟུང་བ་མེད་པས་དེ་འཛིན་མེད། ། ཅེས་འབྱུང་བ་ཡིན་ནོ། ། བློ་དེ་ནི་གསལ་ལ་མི་རྟོག་པར་གནས་པ་ཙམ་ཡིན་གྱི་ཆོས་ཅན་དང་ལྡན་པའམ་བྲལ་བའི་ཆོས་ཉིད་ལ་དཔྱོད་པ་ནི་མེད་དོ་ཞེས་ཁོང་དུ་ཆུད་པར་བྱའོ། ། གསུམ་པ་རྩོད་པ་སྤང་བ་ལ་རྩོད་པ་དང་པོ་ནི་ས་དེ་དག་ཏུ་གཉིས་མེད་དང་གཉིས་སྣང་དུ་འགྱུར་བར་མི་འཐད་དེ་རྐྱེན་བཞིའི་རྒྱུ་ལ་ཁྱད་པར་མེད་པའི་ཕྱིར་རོ་ཞེ་ན། ཡིད་ལ་བྱེད་པའི་ཁྱད་པར་ལས་ཏེ་མཉམ་བཞག་གི་སེམས་སྔ་མ་ནི་སྡུད་པར་འདོད་ལ་རྗེས་ཐོབ་ཀྱི་སེམས་སྔ་མ་ནི་སྤྲོ་བར་འདོད་པའི་ཕྱིར་རོ། །
གཉིས་པ་ནི་མཐོང་ལམ་དུ་མར་འགྱུར་ཏེ་ཐམས་ཅད་ཀྱིས་སྐད་ཅིག་ལ་སྒྲོ་འདོགས་ཆོད་པས་ཆོས་ཉིད་ཀྱང་སྔར་མ་རྟོགས་པ་རྟོགས་པའི་ཕྱིར་རོ་ཞེ་ན། ཁྱབ་པ་མ་གྲུབ་སྟེ་དེ་ཡིན་པ་ལ་མཐོང་སྤང་གི་གཉེན་པོ་བྱེད་པ་དགོས་པའི་ཕྱིར་རོ། ། གསུམ་པ་ནི་འཕགས་པའི་བློ་ཐམས་ཅད་ཡུལ་ཐམས་ཅད་ལ་གསལ་བར་འགྱུར་ཏེ་གྲངས་ཅན་གྱི་གཞུང་ལས། ཧ་ཅང་ཉེ་ཕྱིར་རིང་ཕྱིར་དང་། ། ཆ་ཕྲའི་ཕྱིར་དང་བསྒྲིབས་ཕྱིར་དང་། ། ཟིལ་མནན་ཕྱིར་དང་འདྲེས་ཕྱིར་དང་། ། དབང་པོ་ཉམས་དང་ཡིད་མེད་ཕྱིར། ། ཞེས་མི་གསལ་བའི་རྒྱུ་བརྒྱད་བཤད་པ་དེ་མེད་ན་དེ་དག་མེད་པའི་ཕྱིར་རོ་ཞེ་ན། ཡུལ་ཆ་ཕྲ་ཞིང་བློ་སྒྲིབ་པས་ཟིལ་གྱིས་མནན་པ་ཡོད་དོ། ། བཞི་པ་ནི་ཡེ་ཤེས་དེ་དག་མངོན་སུམ་ཚད་མ་མ་ཡིན་པར་འགྱུར་ཏེ་མི་གསལ་བའི་ཕྱིར་རྟོག་པ་བཞིན་ནོ་ཞེ་ན།
སྒྲ་དོན་འཛིན་པའི་མི་གསལ་བར་མ་གྲུབ་ལ། རྟོག་མེད་ཀྱི་མི་གསལ་བ་མ་ངེས་ཏེ། ངེས་ན་ནི་བདེ་སྡུག་ཕྲ་མོ་འཛིན་པའི་རང་རིག་དང་རྒྱང་རིང་པོའི་དོན་འཛིན་པ་ལ་སོགས་པའི་གཞན་རིག་མངོན་སུམ་ཚད་མ་མིན་པར་འགྱུར་ཏེ་མི་གསལ་བར་བཟུང་བའི་ཕྱིར་རོ། ། ལྔ་པ་ནི་ཆོས་ཅན་སོ་སོ་དང་འབྲེལ་བའི་ཆོས་ཉིད་འཇལ་ན་ཆོས་ཉིད་ལ་དབྱེ་བ་ཡོད་པར་འགྱུར་བ་ལས་མངོན་རྟོགས་རྒྱན་ལས་ཆོས་ཀྱི་དབྱིངས་ལ་དབྱེར་མེད་ཕྱིར། ཞེས་འབྱུང་བ་དང་འགལ་ལོ། ། ཡེ་ཤེས་ཀྱིས་ཀྱང་ཆོས་དབྱིངས་ཀུན་ཏུ་འགྲོ་བར་མ་རྟོགས་པར་འགྱུར་ཏེ་སོ་སོ་དང་འབྲེལ་བས་ཀུན་ལ་ཁྱབ་པར་མི་རུང་བའི་ཕྱིར་རོ་ཞེ་ན། སྒྱུ་མ་ལྟ་བུའི་ཆོས་དབྱིངས་ལ་དབྱེ་བ་ཡོད་པར་ཐལ་བ་འདོད་ལ་མེད་པར་བཤད་པ་ནི་དོན་དམ་པ་ཡིན་ནོ། ། སོ་སོ་དང་འབྲེལ་བའི་ཆོས་དབྱིངས་ཀྱང་སྒྱུ་མ་ལྟ་བུ་ཁོ་ན་ཡིན་ནོ། ། ཀུན་ཏུ་འགྲོ་བར་རྟོགས་པའི་དོན་ནི་རྗེས་ཐོབ་ཀྱིས་དེ་ཐམས་ཅད་ལ་ཁྱབ་པར་འཛིན་པ་ཡིན་ཏེ་དབུས་མཐའ་ལས། ཆོས་ཀྱི་དབྱིངས་ལས་མ་གཏོགས་པ། །
གང་ཕྱིར་ཆོས་ཡོད་མ་ཡིན་ཏེ། ། དེ་ཕྱིར་སྤྱི་ཡི་མཚན་ཉིད་དུ། ། དེ་ནི་ཕྱིན་ཅི་མ་ལོག་པའོ། ། ཞེས་འབྱུང་བ་བཞིན་ནོ། ། རྩོད་པ་དྲུག་པ་ནི་མཉམ་བཞག་ཆོས་ཉིད་ལ་ཚད་མ་མ་ཡིན་ན་མཉམ་པར་བཞག་པས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ་ཞེས་གསུངས་པ་དང་འགལ་ལོ་ཞེ་ན། དེ་ནི་མཐོང་བ་མེད་པ་ལ་མཐོང་བར་བཏགས་པ་ཡིན་ཏེ་བདེན་གཉིས་ལས། མ་མཐོང་བ་ཉིད་དེ་མཐོང་བར། ། ཤིན་ཏུ་ཟབ་པའི་མདོ་ལས་གསུངས། ། ཞེས་འབྱུང་བ་བཞིན་ནོ། ། ཆོས་ཉིད་མངོན་སུམ་གྱིས་རྟོགས་པར་བཤད་པ་ནི་མཉམ་བཞག་ན་རང་རིག་གིས་ཡེ་ཤེས་སྒྱུ་མ་ལྟ་བུ་དང་རྗེས་ཐོབ་ཀྱི་གཞན་རིག་གིས་གཞན་དབང་སྒྱུ་མ་ལྟ་བུ་རྟོགས་པ་ལ་བཤད་པ་ཡིན་ཏེ་དོན་དམ་པའི་ཆོས་ཉིད་ནི་ཤེས་བྱ་མ་ཡིན་པའི་ཕྱིར་རོ། །
ཇི་སྐད་དུ་རྡོ་རྗེ་གཅོད་པ་ལས། ཆོས་ཉིད་ཤེས་པར་བྱ་མིན་པས། ། དེ་ནི་རྣམ་པར་ཤེས་མི་ནུས། ། ཞེས་བྱ་བ་དང་། གསུང་རབ་གཞན་དུ་མ་ལས་ཀྱང་དེ་སྐད་དུ་འབྱུང་ངོ་། ། གསུམ་པ་སྒྲ་དོན་ལ་སོ་སོའི་སྒྲ་དོན་ནི་འཆད་པར་འགྱུར་ལ། ཐུན་མོང་གི་སྒྲ་དོན་ནི་བྷུ་མིའི་བྷུ་ཏ་འབྱུང་པོ་དང་ཨ་མི་ཏ་དཔག་མེད་དང་། བྷུ་ཨ་བྷྱ་འཇིགས་མེད་དང་། ཡང་ཨ་མི་ཏ་དཔག་མེད་དང་། བྷུ་ཡ་ན་ཕྱི་བཞིན་དང་།
མི་གྷ་མ་ན་གོང་དུ་འགྲོ་ལྡན་ཏེ་འབྱུང་པོ་དཔག་མེད་འཇིགས་པ་མེད་པར་བྱེད་པའམ། དཔག་ཏུ་མེད་པ་གོང་ནས་གོང་དུ་འགྲོ་བ་ཞེས་བྱ་བར་འགྱུར་ཏེ་མདོ་སྡེ་རྒྱན་ལས། འབྱུང་པོ་དཔག་མེད་འཇིགས་མེད་ཕྱིར། ། དཔག་ཏུ་མེད་པ་དེ་དག་ལ། ། ཕྱི་ཕྱིར་གོང་དུ་འགྲོ་ལྡན་ཕྱིར། ། དེ་དག་ཉིད་ནི་སར་འདོད་དོ། ། ཞེས་བྱུང་བ་ཡིན་ནོ། ། གཞུང་དོན་ལ་མོས་པས་སྤྱོད་པ་ཅན་ཞེས་བྱ་བ་ལ་ཆོས་ཉིད་ལ་མོས་པ་ཙམ་གྱིས་སྤྱོད་པས་ན་མོས་པས་སྤྱོད་པའོ། ། དེའི་ས་ནི་ཚོགས་སྦྱོར་གཉིས་ཏེ་ཚོགས་ལམ་གྱི་དང་པོ་ནི་ཐེག་བསྡུས་ལས། བཟང་དང་སྨོན་པའི་སྟོབས་ཅན་དག །
སེམས་བརྟན་ཁྱད་པར་འགྲོ་བ་ཡི། ། བྱང་ཆུབ་སེམས་དཔའ་གྲངས་མེད་གསུམ། ། ཀུན་ཏུ་རྩོམ་པར་མཛད་ཅེས་བརྗོད། ། ཅེས་འབྱུང་བའི་སེམས་གཉིས་པོ་བསྐྱེད་པ་ནས་ཡིན་ནོ། ། བདག་མེད་པ་ལ་བཟོད་པ་ཆུང་ངུ་ནི་ཚོགས་དང་དྲོད་དོ། ། འབྲིང་ནི་རྩེ་མོ་དང་བཟོད་པའོ། ། ཆེན་པོ་ནི་བཟོད་མཆོག་གོ ། གང་ལ་བྱང་ཆུབ་ལ་དམིགས་པའི་སེམས་ཡོད་པ་དེ་ནི་བྱང་ཆུབ་སེམས་དཔའོ། ། སྔ་མ་གཉིས་པོ་བས་ལྷག་པའི་བསམ་པ་སྒྲིབ་པ་གཉིས་ཀྱི་ས་བོན་གྱིས་དག་པའོ། ། མཚན་མ་དང་བཅས་པ་ནི་ས་དང་པོ་དྲུག་ལ་མི་འདོད་བཞིན་དུ་སྤྲོས་པའི་མཚན་མ་འབྱུང་བས་སོ། །
རབ་ཏུ་དགའ་བ་ནི་མདོ་སྡེ་རྒྱན་ལས། བྱང་ཆུབ་དང་ནི་ཉེ་བ་དང་། ། སེམས་ཅན་དོན་སྒྲུབ་མཐོང་བ་ལ། ། རབ་ཏུ་དགའ་བ་སྐྱེ་འགྱུར་ཏེ། ། དེ་ཕྱིར་རབ་དགའ་ཞེས་བརྗོད་དོ། ། ཞེས་འབྱུང་བ་ཡིན་ནོ། ། དྲི་མ་མེད་པ་ནི་འཆལ་ཚུལ་རྩོམ་པའི་དྲི་བྲལ་ཕྱིར། ། དྲི་མ་མེད་པའི་སར་འདོད་དོ། ། ཞེས་འབྱུང་ངོ་། ། འོད་བྱེད་པ་ནི་ཆོས་ཀྱི་སྣང་བ་ཆེན་པོ་ནི། །
བྱེད་ཕྱིར་དེ་ནི་འོད་བྱེད་པའོ། ། ཞེས་འབྱུང་ངོ་། ། འོད་འཕྲོ་བ་ཅན་ནི། འདི་ལྟར་བྱང་ཆུབ་ཕྱོགས་མཐུན་ཆོས། ། གཉིས་པོ་སྲེག་བྱེད་ས་དེ་ནི། འོད་འཕྲོ་བ་ཞེས་ངེས་པར་བརྗོད། ། ཅེས་འབྱུང་ངོ་། ། སྦྱང་དཀའ་བ་ནི། སེམས་ཅན་རྣམས་ཡོངས་སྨིན་བྱེད་ཅིང་། ། རང་གི་སེམས་ཀྱང་སྲུང་བའི་ཕྱིར། །
བློ་ལྡན་རྣམས་ཀྱིས་སྦྱང་དཀའ་བ། ། དེ་ཕྱིར་སྦྱང་དཀའ་ཞེས་བྱའོ། ། ཞེས་འབྱུང་ངོ་། ། ཡང་ན་དྷུར་ཛ་ཐུབ་དཀའ་ལ་འཇུག་སྟེ་བདུད་དང་མུ་སྟེགས་ཀྱིས་ཐུབ་པར་དཀའ་བས་སོ། ། མངོན་དུ་གྱུར་པ་ནི། འཁོར་བ་དང་ནི་མྱ་ངན་འདས། ། གཉིས་འདིར་མངོན་དུ་གྱུར་པའི་ཕྱིར། ། མངོན་དུ་གྱུར་པའི་སར་འདོད་དོ། ། ཞེས་འབྱུང་ངོ་། ། མཚན་མ་མེད་པ་ནི་ས་བདུན་པ་ལ་བསྒྲིམས་ན་ཇི་ཙམ་འདོད་པར་སྤྲོས་པའི་མཚན་མ་མི་འབྱུང་བའི་ཕྱིར་རོ། །
རིང་དུ་སོང་བ་ནི། བགྲོད་གཅིག་ལམ་དང་འབྲེལ་བའི་ཕྱིར། ། རིང་དུ་སོང་བའི་སར་འདོད་དོ། ། ཞེས་འབྱུང་ངོ་། ། མངོན་པར་འདུ་བྱེད་པ་མེད་པ་ནི་སྤྲོས་པའི་འདུ་བྱེད་ཡེ་མི་འབྱུང་བའོ། ། མི་གཡོ་བ་ནི། འདུ་ཤེས་གཉིས་ཀྱིས་མི་གཡོའི་ཕྱིར། ། མི་གཡོ་བ་ཡི་སར་འདོད་དོ། ། ཞེས་འབྱུང་ངོ་། ། ལེགས་པའི་བློ་གྲོས་ནི།
སོ་སོ་ཡང་དག་རིག་བློ་བཟང་། ། ས་དེ་ལེགས་པའི་བློ་གྲོས་ཡིན། ། ཞེས་འབྱུང་ངོ་། ། ཆོས་ཀྱི་སྤྲིན་ནི། སྤྲིན་བཞིན་གཉིས་ཀྱིས་ནམ་མཁའི་ཆོས། ། ཁྱབ་པའི་ཕྱིར་ན་ཆོས་ཀྱི་སྤྲིན། ། ཞེས་འབྱུང་ངོ་། ། དེ་ལ་མོས་པས་སྤྱོད་པ་ནི་རྣམ་པར་མི་རྟོག་པ་མ་གྲུབ་པ་ཡིན་ལ། ས་དང་པོ་ཡན་ཆད་ནི་གྲུབ་པ་ཡིན་ནོ། ། དེ་ལ་ཡང་ས་བདུན་ནི་མ་གྲུབ་པ་ཡིན་ལ་བརྒྱད་པ་ལ་སོགས་པ་ནི་གྲུབ་པ་ཡིན་ཏེ་མདོ་སྡེ་རྒྱན་ལས།
ས་རྣམས་ཐམས་ཅད་མ་གྲུབ་དང་། གྲུབ་པ་དག་ཏུ་ཤེས་པར་བྱ། ། གྲུབ་པ་དག་ཀྱང་མ་གྲུབ་དང་། ། གྲུབ་པ་དག་ཏུ་ཡང་འདོད་དོ། ། ཞེས་འབྱུང་བ་ཡིན་ནོ། ། དེ་ཉིད་ཀྱི་ཕྱིར་ས་བཅུ་པ་ལས། ས་བརྒྱད་པ་རྣམ་པར་མི་རྟོག་པའི་ངང་ལ་གནས་པ་དེ་སངས་རྒྱས་རྣམས་ཀྱིས་བསྐུལ་ནས་སྐུ་དང་ཞིང་ཁམས་དང་འཕྲིན་ལས་སོགས་པ་སྒྲུབ་པར་བཤད་དོ། ། བཞི་པ་རྒྱུན་དུ་ཞུགས་པ་རིམ་གྱིས་པ་དང་ཅིག་ཅར་བ་ལ་རིམ་གྱིས་པ་བཤད་ཟིན་དྲན་པ་ལ་སྦྱར་བ་ལ་གསུངས་པ་ནི་མདོ་ལས་སོ། ། ཇི་སྐད་བསྟན་པ་ནི་སྔར་བཤད་པའོ། ། ཅིག་ཅར་བ་ལ་མི་ལྕོགས་པ་མེད་པ་ལ་བརྟེན་ཏེ་བདེན་པ་རྣམས་མངོན་པར་རྟོགས་པར་བྱས་ནས་ཞེས་སྦྱར་རོ། །
འཇིག་རྟེན་ལས་འདས་པའི་ལམ་ནི་སྒོམ་ལམ་མོ། ། རྣམ་པར་ཤེས་པར་བྱ་བ་ནི་ཁམས་གསུམ་གྱི་ཆེན་པོའི་ཆེན་པོ་ལ་སོགས་པ་མཐོང་ལམ་གྱིས་མཐོང་སྤང་སྤོང་བ་བཞིན་ཅིག་ཅར་སྤོང་གི་འཇིག་རྟེན་པའི་ལམ་གྱིས་ས་དགུའི་སྤང་བྱ་རིམ་གྱིས་སྤོང་བ་བཞིན་ནི་མ་ཡིན་ནོ་ཞེས་བྱ་བའི་དོན་ནོ། ། གདགས་པ་ནི་ཡིན་པ་སྟེ་དེ་གཉིས་ཁོ་ནར་འགྱུར་གྱི་བར་པ་གཉིས་སུ་མི་འགྱུར་རོ། ། དེ་ཅིའི་ཕྱིར་ཞེ་ན་སྔ་ཕྱི་གཉིས་ཀྱི་སྤངས་པའི་རིམ་པ་ཁམས་གསུམ་གྱི་མཐོང་སྤང་དང་སྒོམ་སྤང་མ་ལུས་པ་སྤངས་པ་ལམ་གཉིས་པོ་ཐོབ་པའི་ཚེ་ཚང་བའི་ཕྱིར་དང་། བར་པ་གཉིས་ཀྱིས་སྤངས་པའི་རིམ་པ་འདོད་ཁམས་ཁོ་ནས་ཕྱེ་བ་དེ་འདི་ལ་བརྩིར་མི་རུང་བའི་ཕྱིར་རོ། ། གཉིས་པོ་དེ་འདི་ལ་མེད་པས་འདི་སྒོམ་ལམ་མི་སྒོམ་པ་ནི་མ་ཡིན་ཏེ་བྱང་ཆུབ་སེམས་དཔའ་ཡང་སྒོམ་ལམ་མི་སྒོམ་པར་འགྱུར་བའི་ཕྱིར་རོ། ། གསུམ་པ་དེ་རང་སངས་རྒྱས་སུ་འགྱུར་ཚུལ་ལ་ཀུན་ཤེས་པ་ནི་དགྲ་བཅོམ་མོ། ། སྟོབས་ཅན་ནི་དེ་གྲུབ་པའོ། ། དབང་གིས་ནི་དེ་བཏབ་པའི་མཐུས་སོ། ། འདོད་ཁམས་སུ་སྐྱེ་བ་ནི་སྤང་བྱ་ལྷག་མ་རྣམས་རྒྱུད་ལ་ཡོད་པའི་ཕྱིར་རོ། །
ཉིད་ནི་ངོས་བཟུང་སྟེ་འོག་མ་ལ་འདོད་ཆགས་དང་མ་བྲལ་བས་གོང་མར་སྐྱེ་མི་སྲིད་པའི་ཕྱིར་རོ། ། སངས་རྒྱས་འབྱུང་བ་མེད་པ་ན་ཞེས་བྱ་བས་ནི་ཡོད་ན་ཉན་ཐོས་དགྲ་བཅོམ་དུ་འགྱུར་བ་སྟོན་ཏོ། ། ཡང་ན་སྨོན་ལམ་གྱི་དབང་གིས་རང་རྒྱལ་དུ་འགྱུར་རོ་ཞེས་རྣམ་པ་གཞན་དུ་སྦྱར་རོ། ། དོན་འདི་ཉིད་རྗོད་པར་བྱེད་པའི་ལུང་ནི་སོར་མོའི་རྩེ་མོའི་མདོ་ལས། ཁམས་གསུམ་གྱི་ཕུང་པོ་ཐམས་ཅད་གཅིག་ཏུ་བསྡོམས་ཏེ་འདི་ལྟར་སློབ་སྟེ་འདི་དག་ཐམས་ཅད་ནི་མི་རྟག་པ་འདི་དག་ཐམས་ཅད་ནི་སྡུག་བསྔལ་བ་ཞེས་བྱ་བས་སྒོམ་ཚུལ་གསུངས་ལ། ལུང་རྣམ་འབྱེད་ལས། རྒྱུན་དུ་ཞུགས་པ་དང་དགྲ་བཅོམ་པ་ཞེས་བྱ་བའི་རིམ་པ་གསུངས་ཤིང་། དཔལ་ཕྲེང་སེང་གེའི་ང་རོའི་མདོ་ལས་ཀྱང་། མེའི་དཔེས་ཉན་ཐོས་སུ་གྱུར་ནས་རང་སངས་རྒྱས་སུ་འགྱུར་རོ་ཕྱིས་ནི་རྫོགས་པའི་སངས་རྒྱས་སུ་འགྱུར་རོ་ཞེས་བྱ་བ་དང་། དེའི་དོན་མདོ་སྡེ་རྒྱན་ལས།
དོན་བྱས་མ་ཡིན་དེ་སངས་རྒྱས། ། མེད་པར་སྐྱེས་ནས་སྤྲུལ་དོན་གཉེར། ། བསམ་གཏན་དོན་བརྩོན་དེ་བསྟེན་ནས། ། བྱང་ཆུབ་དམ་པ་ཐོབ་པར་འགྱུར། ། ཞེས་འབྱུང་བ་རྣམས་ཡིན་ནོ། ། གཉིས་པ་མངོན་རྟོགས་ཀྱི་ཕྱི་དོན་ལ་དང་པོ་མཚན་ཉིད་ནི་སེམས་དང་སེམས་བྱུང་དགེ་བ་ལམ་ལ་གནས་པའི་རྒྱུད་དང་འབྲེལ་བར་བྱུང་བ་ཡིན་ཏེ་རིམ་པ་བཞིན་བེམ་པོ་དང་དངོས་མེད་དང་མི་དགེ་བ་དང་ལུང་མ་བསྟན་དང་ལམ་ལ་མ་ཞུགས་པའི་ལས་དགེ་བ་རྣམས་སེལ་ལོ། ། གཉིས་པ་དབྱེ་བ་ནི་བཅུ་པོ་ཉིད་ལ་སོ་སོ་སྐྱེ་བོ་དང་འཕགས་པ་གཉིས་ཀྱིས་བསྡུས་པའམ། སློབ་མི་སློབ་གཉིས་དང་ཐེག་པ་གཉིས་དང་གསུམ་མོ། ། དེ་ལ་སོ་སོ་སྐྱེ་བོ་ཁོ་ནས་བསྡུས་པ་ནི་དང་པོ་གཉིས་སོ། ། འཕགས་པ་ཁོ་ནས་བསྡུས་པ་ནི་འཇིག་རྟེན་ལས་འདས་པའི་ལམ་གསུམ་གྱིས་བསྡུས་པ་གསུམ་མོ། །
དེ་གཉིས་ཐུན་མོང་བས་བསྡུས་པ་ཀུན་ཏུ་མི་འབྱུང་བ་དང་ཐ་མ་གསུམ་སྟེ་བཟོད་ཐོབ་ངན་སོང་ཡོང་མི་ལྟུང་ཞེས་འབྱུང་བས་སོ། ། སློབ་པ་ཁོ་ནས་བསྡུས་པ་ནི་དང་པོ་དྲུག་གོ ། མི་སློབ་པ་ཁོ་ནས་བསྡུས་པ་ནི་མཐར་ཐུག་པའོ། ། ཐེག་ཆུང་ཁོ་ནས་བསྡུས་པ་ཉན་རང་དང་ཐེག་ཆེན་ཁོ་ནས་བསྡུས་པ་སངས་རྒྱས་དང་བྱང་ཆུབ་སེམས་དཔའོ། ། ཉན་ཐོས་ཀྱི་ཐེག་པ་ཁོ་ནས་བསྡུས་པ་ཉན་ཐོས་དང་། རང་སངས་རྒྱས་ཀྱི་ཐེག་པ་ཁོ་ནས་བསྡུས་པ་རང་སངས་རྒྱས་སོ། ། ཐེག་ཆེན་པ་ཁོ་ནས་བསྡུས་པ་ནི་སྔ་མ་གཉིས་སོ། ། ཐེག་པ་གསུམ་ཐུན་མོང་བས་བསྡུས་པ་ནི་སྔ་མ་བདུན་ནོ། ། གསུམ་པ་ངེས་ཚིག་ནི་ལམ་ལྔ་ལ་སོགས་པའི་བློ་འདིས་མངོན་པར་རྟོགས་པས་ན་མངོན་རྟོགས་དང་། བདེན་བཞི་ལ་སོགས་པ་འདི་མངོན་པར་རྟོགས་པས་ན་མངོན་རྟོགས་སོ། །
གཞུང་གི་དོན་ལ་མངོན་པར་རྟོགས་པའི་དོན་དངོས་དང་། དེས་བསྡུས་པའི་ཡོན་ཏན་དང་། གང་ཟག་དང་མངོན་རྟོགས་ཀྱི་ཁྱད་པར་གྱི་ཆོས་བཤད་པ་གསུམ་ལས་དང་པོ་ལའང་དོན་གསུམ་གྱི་མངོན་རྟོགས་ཀྱི་དབྱེ་བ་ནི་མངོན་པར་རྟོགས་པ་རྣམ་པར་གཞག་པ་གང་ཞེ་ན་ཞེས་བྱ་བས་སྟོན་ཏོ། ། གཉིས་པ་སོ་སོའི་དོན་ལ་ཆོས་མངོན་རྟོགས་ནི་གཞན་གྱི་སྒྲ་ལ་བརྟེན་ནས་བདེན་པའི་དབང་དུ་བྱས་པའི་གསུང་རབ་ཀྱི་ཆོས་ཞེས་སྦྱར་རོ། ། གནས་སྐབས་ན་ཞེས་བྱ་བ་དང་། བདེན་པའི་ཆོས་ནི་མི་རྟག་པ་དང་སྟོང་ཉིད་ལ་སོགས་པ་སྟེ་ཆེན་པོ་ནི་ཚོགས་ལམ་གྱི་བཟོད་པ་ལ་ལྟོས་ནས་སོ། ། ཆེན་པོའི་ཆུང་ངུ་ནི་དྲོད་དོ། ། ཆེན་པོའི་འབྲིང་ནི་རྩེ་མོ་དང་བཟོད་པའོ། ། ཆེན་པོའི་ཆེན་པོ་ནི་ཆོས་མཆོག་གོ ། རབ་ཏུ་ཕྱེ་བ་ནི་བསྡུས་པའོ། །
དེ་ཁོ་ན་ནི་མི་རྟག་པ་ལ་སོགས་པ་བདེན་བཞིའི་དེ་ཁོ་ན་ཉིད་དོ། ། བདེན་པ་རྣམ་པར་འཇོག་པ་ནི་མི་རྟག་པ་ལ་སོགས་པར་བློས་རྣམ་པར་འཇོག་པའི་དེ་ཉིད་ནི་མངོན་པར་རྟོགས་པའི་མཐའ་ལས་བྱུང་བའི་རྗེས་ཐོབ་ཀུན་རྫོབ་ཤེས་པ་ནི་གཞན་དབང་འཛིན་པ་དག་འཇིག་རྟེན་པ་སྟེ་དེས་ཐོབ་པ་ནི་འཇིག་རྟེན་ལས་འདས་པའི་ཡེ་ཤེས་དེས་དག་པ་འཇིག་རྟེན་པའི་ས་བོན་གསོས་བཏབ་པས་སོ། ། མཉམ་བཞག་ཏུ་རྗེས་ཤེས་དེ་མངོན་དུ་བྱེད་པ་མ་ཡིན་པ་ནི་སྐད་ཅིག་བཅུ་དྲུག་བར་མ་ཆད་དུ་འབྱུང་བས་འཇིག་རྟེན་པའི་སེམས་ཀྱི་སྐབས་མེད་པའི་ཕྱིར་རོ། ། དག་པ་འཇིག་རྟེན་པ་དེ་དག་གི་སྒོམ་པའི་ལམ་གྱི་རྗེས་ཐོབ་ལ་ཞེས་སྦྱར་རོ། ། སྒོམ་ལམ་ཐམས་ཅད་ནི་འཇིག་རྟེན་པ་དང་དེ་ལས་འདས་པ་གཉིས་ཏེ་མཐོང་ལམ་གྱི་རྗེས་ལ་བྱུང་བས་སོ། ། ཤེས་པ་ནི་སྤངས་རྟོགས་དང་མཛད་པ་ལ་སོགས་པའི་ཡོན་ཏན་ཤེས་པ་སྟེ་དད་པ་མི་ལྡོག་པའི་རྒྱུའོ། ། རང་བཞིན་དང་བཅས་པ་མི་བྱ་བ་སྟེ་མི་བྱེད་པའི་ཟག་མེད་ཀྱི་སྡོམ་པ་ཐོབ་པས་འཕགས་པ་སློབ་པ་ཞེས་སྦྱར་ཏེ་ཟད་པ་ནི་རྒྱུ་ཟད་པའོ། ། གནས་ངན་པར་སོང་བ་དང་། འགྲོ་བ་ངན་པར་འགྲོ་བ་དང་། ལོག་པ་སྟེ་སྡུག་བསྔལ་གྱི་གཡང་སར་ལྟུང་བ་ཞེས་སྦྱར་རོ། །
བདུན་པོ་དེ་ཉིད་གཞན་གྱི་སྒྲ་ལ་བརྟེན་ནས་རྟོགས་ན་ཉན་ཐོས་ཀྱི་མངོན་རྟོགས་དང་མ་བརྟེན་པར་རང་གིས་རྟོགས་ན་རང་སངས་རྒྱས་ཀྱིའོ། ། ཡང་དག་པར་འགྲུབ་པའི་བཟོད་པ་ནི་ཉན་རང་གི་རིགས་ཅན་ལ་བསྟན་པར་བྱ་བའི་ཕྱིར་བདུན་པོ་ཇི་ལྟ་བ་བཞིན་ཤེས་པ་སྟེ་རྣམ་འགྲེལ་ལས། བརྩེ་ལྡན་སྡུག་བསྔལ་གཞོམ་པའི་ཕྱིར། ། ཐབས་རྣམས་ལ་ནི་མངོན་སྦྱོར་མཛད། ། ཐབས་བྱུང་དེ་རྒྱུ་ལྐོག་གྱུར་པ། ། དེ་འཆད་པ་ནི་དཀའ་བ་ཡིན། ། ཞེས་འབྱུང་བ་བཞིན་ནོ། ། མངོན་དུ་མི་བྱེད་པ་ནི་ཉན་རང་གི་མངོན་རྟོགས་མངོན་དུ་བྱས་ན་ཞི་བར་ལྟུང་ནས་སེམས་ཅན་གྱི་དོན་ལས་ཉམས་འགྲོ་བའི་ཕྱིར་རོ། ། དེ་ལྟར་ཡོངས་སུ་ཤེས་པའི་མངོན་རྟོགས་བསྟན་ནས་ཡང་ཞེས་བྱ་བས་མངོན་དུ་བྱེད་པའི་མངོན་རྟོགས་སྟོན་ཏོ། ། ས་རབ་ཏུ་དགའ་བ་ནི་མཚོན་པ་སྟེ་ས་ཐམས་ཅད་དོ། །
སྐྱོན་ནི་རང་རང་གི་སྤང་བྱ་སྟེ་མེད་པ་ནི་དག་པའོ། ། གསུམ་པ་ཐེག་པ་ཆེ་ཆུང་གི་མངོན་རྟོགས་ཀྱི་ཁྱད་པར་བཤད་པ་ལ་དང་པོ་ཁྱད་པར་གྱི་དབྱེ་བ་ལ་དམིགས་པའི་ཁྱད་པར་ནི་འདིས་ཤིན་ཏུ་རྒྱས་པའི་སྡེ་སྣོད་ལ་དམིགས་ལ་ཉན་ཐོས་ཀྱིས་རང་དོན་ཙམ་སྟོན་པའི་མདོ་སྡེ་ལ་དམིགས་པ་ཡིན་ནོ། ། ཉེ་བར་སྟོན་པ་ནི་གྲངས་མེད་གསུམ་དུ་ཚོགས་གསོག་པའོ། ། རབ་ཏུ་རྟོགས་པ་ནི་བདག་མེད་གཉིས་ཀ་རྟོགས་པའོ། ། ཁས་ལེན་པ་ནི་རང་གཞན་མཉམ་པར་འདོད་པའོ། ། ངེས་པར་འབྱུང་བ་ནི་ས་བཅུས་སོ། ། ཡོངས་སུ་འཛིན་པ་ནི་ཐབས་ཤེས་རབ་ཟུང་དུ་འབྲེལ་བ་སྟོན་པའི་དགེ་བཤེས་སམ་ཡང་ན་རང་ཉིད་སྲིད་ཞི་ལ་མི་གནས་པའི་མྱང་འདས་འཛིན་པ་ཡིན་ཏེ་རྒྱུད་བླ་མ་ལས། བདག་སྲེད་མ་ལུས་ཤེས་རབ་ཀྱིས་བཅད་དེ། ། སེམས་ཅན་སྲེད་ཕྱིར་བརྩེ་ལྡན་ཞི་ཐོབ་མིན། ། དེ་ལྟར་བློ་བརྩེ་བྱང་ཆུབ་ཐབས་བསྟེན་ནས། །
འཕགས་པ་འཁོར་བའམ་མྱ་ངན་འདས་མི་འགྱུར། ། ཞེས་འབྱུང་བ་ཡིན་ནོ། ། གནས་ནི་སངས་རྒྱས་ཀྱི་ཞིང་སྦྱོང་བའོ། ། འཁོར་གཡོག་ནི་གདུལ་བྱ་མང་པོ་སྡུད་པའོ། ། བཙུན་པར་སྐྱེ་བ་ནི་སངས་རྒྱས་ཀྱི་གདུང་འཚོབ་ནུས་པའམ་རྒྱལ་པོ་ལ་སོགས་པའི་རིགས་ཁྱད་པར་ཅན་དུ་སྐྱེ་བའོ། ། སྐྱེ་བའི་ཁྱད་པར་ནི་ལོངས་སྐུའི་འཁོར་དུ་སྐྱེ་བའམ་རང་ཉིད་འཁོར་མང་པོ་ཅན་དུ་སྐྱེ་བའོ། ། གཉིས་པ་འབྲས་བུའི་ཁྱད་པར་ཕྱེ་སྟེ་བཤད་པ་ལ་གནས་གྱུར་ནི་སྒྲིབ་པ་གཉིས་ཀ་ཟད་པས་སྟོབས་བཅུ་ལ་སོགས་པ་ཡོན་ཏན་བླ་ན་མེད་པ་ཐམས་ཅད་ཀྱི་གནས་སུ་གྱུར་པའོ། ། ཡོན་ཏན་ཕུན་སུམ་ཚོགས་པ་ནི་སངས་རྒྱས་ཀྱི་ཆོས་མ་འདྲེས་པ་ལ་སོགས་པ་དཔག་མེད་ཐོབ་པའོ། ། རྣམ་པ་ལྔའི་ཁྱད་པར་ནི་འགྲེལ་པ་ལས། རྣམ་པར་དག་དང་ཡོངས་དག་དང་། །
ལུས་དང་ལོངས་སྤྱོད་རྫོགས་པ་དང་། ། ལས་ཀྱི་སངས་རྒྱས་ཆོས་རྣམས་ཀྱི། ། ཁྱད་པར་ཡོངས་སུ་བརྗོད་པ་ཡིན། ། ཞེས་འབྱུང་སྟེ་དེ་ལ་རྣམ་པར་དག་པའི་ཁྱད་པར་ནི་ཉོན་མོངས་པ་བག་ཆགས་དང་བཅས་པ་ཟད་པའོ། ། ཡོངས་སུ་དག་པ་ནི་སངས་རྒྱས་ཀྱི་ཞིང་སྦྱོང་བའོ། ། ལུས་ནི་ཆོས་སྐུའི་ལུས་རྫོགས་པའོ། ། ལོངས་སྤྱོད་ནི་ཐེག་ཆེན་གྱི་ཆོས་སྣ་ཚོགས་ལ་ལོངས་སྤྱོད་པའོ། ། ལས་ཀྱི་ཁྱད་པར་ནི་སྤྲུལ་པ་སྣ་ཚོགས་ཀྱི་ནམ་མཁའི་མཐའ་དང་མཉམ་པར་སངས་རྒྱས་ཀྱི་མཛད་པ་འགྲོ་བ་ལམ་གྱི་རྟེན་ལ་འགོད་པ་དང་། ལམ་ལ་འགོད་པ་དང་། ལམ་གྱི་འབྲས་བུ་ལ་འགོད་པའོ། །
སྐུ་གསུམ་གྱི་ཁྱད་པར་ལ་སྐུ་དང་པོ་ཆོས་སྐུའི་དོན་དངོས་ནི་ཟག་མེད་ཀྱི་སེམས་དང་སེམས་བྱུང་ཡེ་ཤེས་བཞིས་བསྡུས་པ་ཡིན་ཏེ་མདོ་སྡེ་རྒྱན་ལས། མེ་ལོང་ཡེ་ཤེས་མི་གཡོ་སྟེ། ། ཡེ་ཤེས་གསུམ་ནི་དེ་ལ་བརྟེན། ། མཉམ་པ་ཉིད་དང་སོ་སོར་རྟོག ། བྱ་བ་སྒྲུབ་པ་ཁོ་ནའོ། ། ཞེས་འབྱུང་བ་ཡིན་ནོ། ། མེ་ལོང་ལྟ་བུའི་ཡེ་ཤེས་ནི་དེ་ཉིད་ལས། མེ་ལོང་ཡེ་ཤེས་ང་ཡི་མེད། ། ཡོངས་སུ་མ་ཆད་རྟག་ཏུ་ལྡན། ། ཤེས་བྱ་ཀུན་ལ་མ་རྨོངས་པ། །
རྟག་ཏུ་དེ་ལ་མངོན་ཕྱོགས་མིན། ། ཞེས་གང་འབྱུང་བ་ཡིན་ཏེ་འདི་ནི་ཀུན་གཞི་གནས་གྱུར་པ་ཡིན་ནོ། ། དེ་ལ་སྤྲུལ་སྐུ་དང་ཡེ་ཤེས་གཞན་རྣམས་གཟུགས་བརྙན་བཞིན་འབྱུང་བས་ན་མེ་ལོང་ལྟ་བུ་ཞེས་བརྗོད་དོ། ། ཡེ་ཤེས་གཉིས་པ་ནི་དེ་ཉིད་ལས། སྒོམ་པ་དག་པས་སེམས་ཅན་ལ། ། མཉམ་པ་ཉིད་ཀྱི་ཡེ་ཤེས་འདོད། ། མི་གནས་ཞི་བར་ཞུགས་པ་ནི། ། མཉམ་ཉིད་ཡེ་ཤེས་ཡིན་པར་འདོད། ། ཅེས་འབྱུང་སྟེ་དེའི་མཛད་པ་ནི། དུས་རྣམས་ཀུན་ཏུ་བྱམས་པ་དང་། །
ཐུགས་རྗེ་ཆེན་པོ་དག་དང་ལྡན། ། སེམས་ཅན་རྣམས་ལ་མོས་པ་བཞིན། ། སངས་རྒྱས་སྐུ་ནི་ངེས་པར་སྟོན། ། ཞེས་འབྱུང་བ་ཡིན་ནོ། ། འདི་ནི་ཉོན་ཡིད་གནས་གྱུར་པ་ཡིན་ནོ། ། ཡེ་ཤེས་གསུམ་པ་ནི་དེ་ཉིད་ལས། སོ་སོར་རྟོག་པའི་ཡེ་ཤེས་ནི། ། ཤེས་བྱ་ཀུན་ལ་རྟག་མི་ཐོགས། ། ཏིང་ངེ་འཛིན་དང་གཟུངས་རྣམས་ཀྱི། ། གཏེར་དང་འདྲ་བ་ཁོ་ན་ཡིན། །
འཁོར་གྱི་དཀྱིལ་འཁོར་རྣམས་སུ་ནི། ། འབྱོར་པ་ཐམས་ཅད་སྟོན་མཛད་པ། ། ཐེ་ཚོམ་ཐམས་ཅད་གཅོད་པ་ཡི། ། ཆོས་ཆེན་ཆར་ནི་རབ་ཏུ་འབེབས། ། ཞེས་གསུངས་པ་ཡིན་ཏེ། འདི་ནི་ཡིད་ཤེས་གནས་གྱུར་པ་ཡིན་ནོ། ། ཡེ་ཤེས་བཞི་པ་ནི། བྱ་བ་སྒྲུབ་པའི་ཡེ་ཤེས་ནི། ། ཁམས་གསུམ་ཀུན་ཏུ་སྣ་ཚོགས་ཤིང་། ། དཔག་མེད་བསམ་ཡས་སྲུང་བ་ཡིས། །
སེམས་ཅན་ཀུན་དོན་སྒྲུབ་པའོ། ། ཞེས་འབྱུང་སྟེ་འདི་ནི་སྒོ་ལྔའི་ཤེས་པ་གནས་གྱུར་པ་ཡིན་ནོ། ། བཞི་པོ་དེ་ནི་སྔོན་ཐོས་པའི་ཆོས་འཛིན་པ་དང་མཉམ་ཉིད་དུ་གནས་པ་ལ་སོགས་པ་ཡིན་ཏེ་དེ་ཉིད་ལས། འཛིན་པའི་ཕྱིར་དང་སེམས་མཉམ་ཕྱིར། ། ཡང་དག་ཆོས་རབ་སྟོན་ཕྱིར་དང་། ། བྱ་བ་སྒྲུབ་པ་ཉིད་ཀྱི་ཕྱིར། ། ཡེ་ཤེས་བཞི་པོ་ཡང་དག་འབྱུང་། ། ཞེས་གསུངས་སོ། ། ཁ་ཅིག་ནི་ཡེ་ཤེས་འདི་དག་མཉམ་བཞག་འབའ་ཞིག་ཡིན་གྱི་རྗེས་ཐོབ་ནི་མེད་དེ་བྱང་ཆུབ་སེམས་དཔའ་དང་ཁྱད་མེད་པར་འགྱུར་བའི་ཕྱིར་དང་། འདུལ་བ་ལུང་ལས།
གླང་ཆེན་བཞེངས་ཀྱང་མཉམ་པར་བཞག ། གླང་ཆེན་བཞུགས་ཀྱང་མཉམ་པར་བཞག ། རྟག་ཏུ་མཉམ་པར་བཞག་པ་ཡིན། ཞེས་འབྱུང་བའི་ཕྱིར་རོ་ཞེས་ཟེར་རོ། ། གཞན་དག་ནི་རྒྱུད་བླ་མ་ལས། ཤེས་རབ་ཡེ་ཤེས་རྣམ་གྲོལ་རྣམས། ། གསལ་དང་འཕྲོ་དང་དག་ཕྱིར་དང་། ། ཐ་དད་མེད་ཕྱིར་འོད་དང་ཟེར། ། ཉི་མའི་དཀྱིལ་འཁོར་རྣམས་དང་མཚུངས། ། ཞེས་འབྱུང་བ་དེ་ན་དེར་མཉམ་བཞག་དང་རྗེས་ཐོབ་ཕྱེ་ནས་བཤད་པའི་ཕྱིར་གཉིས་སུ་ཡོད་ལ་མཉམ་བཞག་ནི་སྣང་མེད་དང་རྗེས་ཐོབ་ནི་གཟུང་འཛིན་གཉིས་སྣང་དུ་འདོད་དེ་ཇི་ལྟར་བརྒྱད་སྟོང་པའི་འགྲེལ་པ་ལས་འབྱུང་བ་བཞིན་ནོ། །
གཉིས་སྣང་གི་དབང་དུ་བྱས་ནས་དབུ་མའི་དེ་ཁོ་ན་ཉིད་ལ་འཇུག་པ་ལས། སེམས་ཅན་རྣམས་ཀྱི་དོན་མཛད་ཐབས། ། རྣམ་རྟོག་ཡེ་ཤེས་མངའ་བས་ན། ། དེ་ཡི་ཀུན་མཁྱེན་རྩོམ་པ་ཉིད། ། དེ་དོན་ཡིན་ཕྱིར་ཉེས་པ་མེད། ། ཅེས་བཤད་དོ། ། ཡང་ཁ་ཅིག་ནི་སྒྲིབ་པ་མ་ཟད་པར་འགྱུར་བའི་ཕྱིར་གཟུང་འཛིན་གྱི་སྣང་བ་མེད་དོ་ཞེས་ཟེར་རོ། ། གཞན་དག་ནི་ཇི་སྙེད་པ་མི་མཁྱེན་པར་འགྱུར་བའི་ཕྱིར་སྣང་བ་དང་བཅས་པ་ཡིན་ཏེ་ཕྱི་རོལ་དོན་གྲུབ་ལས། རིང་དང་ཕྲ་སོགས་ཤེས་པ་ལས། ། རྣལ་འབྱོར་ཅན་ཞེས་བྱེ་བྲག་དབྱེའི། །
ཐམས་ཅད་མཁྱེན་མིན་ཐལ་འགྱུར་ཕྱིར། ། གཉིས་ཀྱི་རྣམ་པ་ལས་གྲོལ་མིན། ། གཉིས་རྣམ་གྲོལ་བའི་ཤེས་པ་ལ། ། རྣམ་པ་ཀུན་ཏུ་ཀུན་རིག་ཅེས། ། བྱ་བ་འདི་ནི་ཡ་མཚན་ཆེ། ། དེ་ཕྱིར་འཛིན་པའི་ངོ་བོར་ཡོད། ། ཅེས་བཤད་པ་ལྟར་འདོད་དོ། ། འོན་ཀྱང་བཅོམ་ལྡན་འདས་ནི་སེམས་ཀྱི་སེམས་ལ་དབང་སྒྱུར་བས་ཇི་ལྟར་ཡང་མཁྱེན་པ་ཡིན་ནོ། ། གཉིས་པ་དེས་ཤེས་བྱ་ཇི་ལྟར་མཁྱེན་ཚུལ་ལ་གཞན་ཕྱོགས་དགག་པ་ནི་བྱེ་བྲག་ཏུ་སྨྲ་བ་རྣམས་མཛོད་ལས། རྒྱུན་གྱིས་འཇུག་པའི་ཕྱིར་ན་དཔེར། །
མེ་ཡིས་ཐམས་ཅད་སྲེག་འདོད་བཞིན། ། དེ་བཞིན་ཐམས་ཅད་མཁྱེན་འདོད་བྱའི། ། ཐམས་ཅད་ཅིག་ཅར་རིག་ཕྱིར་མིན། ། ཞེས་འབྱུང་བ་བཞིན་རིམ་གྱིས་ཐམས་ཅད་མཁྱེན་པར་འདོད་པ་དེ་ནི་མ་ཡིན་ཏེ་སངས་རྒྱས་ཀྱི་ཆོས་མ་འདྲེས་པ་སྟོན་པའི་མདོ་ལས་དུས་གསུམ་ལ་མ་ཆགས་མ་ཐོགས་པའི་ཡེ་ཤེས་ཀྱི་གཟིགས་པ་འཇུག་གོ་ཞེས་གསུངས་པ་དང་འགལ་བར་འགྱུར་ཏེ་རིམ་གྱིས་ཤེས་པ་ནི་ཆགས་ཐོགས་དང་བཅས་པའི་ཕྱིར་རོ། ། གཞན་ཡང་ཅིག་ཅར་མི་ཤེས་པའི་རྒྱུ་ནི་སྒྲིབ་པ་ཁོ་ན་ཡིན་ཏེ་རྒྱུ་གཞན་དང་རྒྱུ་མེད་དུ་མི་རུང་བའི་ཕྱིར་རོ། ། སྒྲིབ་པ་དང་བཅས་ན་ནི་སྤངས་རྟོགས་མཐར་མ་ཕྱིན་པར་ཐལ་བར་འགྱུར་རོ། ། གང་ཡང་ཁ་ཅིག་དབུ་མ་ནག་ན་རེ། སྐུ་དང་ཡེ་ཤེས་ཐམས་ཅད་ནི་གཞན་སྣང་ཡིན་གྱི་རང་རྒྱུད་ལ་ནི་མེད་དེ་ལམ་བསྒོམས་པས་ཡེ་ཤེས་ནམ་མཁའ་ལ་སྤྲིན་དེངས་པ་བཞིན་ཟད་པ་ཡིན་ནོ། ། སེམས་ཀྱི་རྒྱུ་དང་རང་བཞིན་ནི་མ་རིག་པ་ཡིན་ཏེ་དེ་ཟད་ན་སེམས་ཇི་ལྟར་འབྱུང་བར་འགྱུར་ཏེ་ཞི་བའི་ལྷས། ཡིད་བཞིན་ནོར་བུ་དཔག་བསམ་ཤིང་། །
ཇི་ལྟར་རེ་བ་ཡོངས་སྐོང་བ། ། དེ་བཞིན་གདུལ་བྱའི་སྨོན་ལམ་གྱི། ། དབང་གིས་རྒྱལ་བའི་སྐུར་སྣང་ངོ་། ། ཞེས་བཤད་པ་ཡིན་ནོ་ཞེས་ཟེར་རོ། ། ཤིན་ཏུ་མི་བཟད་པའི་ཆད་པར་ལྟ་བ་འདི་དགག་པར་བྱ་སྟེ་ལུང་གིས་ནི་ཡུམ་ལས། ཡེ་ཤེས་མེད་ན་ཡོན་ཏན་འཕེལ་མེད་བྱང་ཆུབ་མེད། ། རྒྱ་མཚོ་འདྲ་བའི་སངས་རྒྱས་ཆོས་ཀྱང་མེད་པར་འགྱུར། ། ཞེས་འབྱུང་བ་ལ་སོགས་པ་ཡིན་ནོ། ། རིགས་པས་ཀྱང་མི་འཐད་དེ་ལམ་བསྒོམས་པས་སེམས་འཛད་ན་ས་མཐོར་སོང་བ་ན་སེམས་མི་གསལ་དུ་འགྲོ་བར་འགྱུར་ན་དེའང་ལུང་དང་རིགས་པ་མང་པོ་དང་འགལ་བ་ཡིན་ནོ། ། གང་ཡང་སངས་རྒྱས་ཀྱི་སྐུ་དང་གསུང་གི་སྣང་བ་དེ་དག་སློབ་པའི་ཡེ་ཤེས་དང་སྨོན་ལམ་ལས་བྱུང་ན་བྱང་ཆུབ་སེམས་དཔའི་འཕྲིན་ལས་སུ་འགྱུར་ལ།
གདུལ་བྱའི་སྨོན་ལས་བྱུང་ན་སངས་རྒྱས་འཇིག་རྟེན་དུ་བྱོན་པ་ལ་མི་ལྟོས་པར་འགྱུར་ཞིང་། སངས་རྒྱས་ཀྱི་ཡེ་ཤེས་ལས་བྱུང་ན་དེ་མེད་པ་ཉམས་སོ། ། རྡོ་རྗེ་ལྟ་བུ་མན་ཆད་ནི་ལམ་ཕྱི་མ་ཕྱི་མས་སེམས་སྔ་མ་སྔ་མ་ཟད་པར་བྱེད་ན་རྡོ་རྗེ་ལྟ་བུ་གོ་གང་གིས་འཇོམས་པར་བྱེད། གཉེན་པོ་མེད་ན་ནི་དེས་སེམས་ཕྱི་མ་སྐྱེད་པར་འགྱུར་ལ། ཡོད་ན་ནི་བརྗོད་དགོས་སོ། ། དེས་ན་དེའི་ཚེ་རྐྱེན་བཞི་ཚང་བར་ཡོད་པའི་ཕྱིར་སངས་རྒྱས་ཀྱི་སར་རིག་པ་འབྱུང་བ་ཡིན་ནོ། ། རྣམ་པར་ཤེས་པ་མ་རིག་པར་འདོད་པ་ནི་དཔྱོད་པ་བ་དྲི་མ་སེམས་ཀྱི་རང་བཞིན་དུ་འདོད་པའི་ལུགས་ཡིན་ཏེ་གཞན་དུ་བསལ་ཟིན་ཏོ། ། སངས་རྒྱས་བཅོམ་ལྡན་འདས་ཀྱི་རྗེས་སུ་འབྲང་བ་རྣམས་ནི་རྣམ་འགྲེལ་ལས་སེམས་འདིའི་རང་བཞིན་འོད་གསལ་སྟེ། ། དྲི་མ་རྣམས་ནི་གློ་བུར་བ། ། ཞེས་འབྱུང་བ་བཞིན་འདོད་དོ། །
གང་ཡང་ལུང་དེ་དང་དེ་ལས་ཡེ་ཤེས་མེད་པར་གསུངས་པ་དེ་ནི་ཀུན་རྫོབ་ཏུ་རིགས་པའི་རྗེས་སུ་འགྲོ་བའི་དངོས་མེད་ཡིན་པ་དང་། དོན་དམ་དུ་ཅིར་ཡང་མ་གྲུབ་པ་ལ་དགོངས་པ་ཡིན་ཏེ་ལང་ཀར་གཤེགས་པ་ལས། ཀུན་རྫོབ་ཏུ་ནི་ཐམས་ཅད་ཡོད། ། དམ་པའི་དོན་དུ་ཡོད་མ་ཡིན། ། ཆོས་རྣམས་ངོ་བོ་ཉིད་མེད་ལ། ། དམ་པའི་དོན་དུ་ཉེ་བར་བསྟན། ། ཞེས་འབྱུང་བའི་ཕྱིར་རོ། ། དེས་ན་བཙུན་པ་ཞི་བའི་ལྷ་ལ་སོགས་པའང་ཡེ་ཤེས་བཞེད་དེ། སངས་རྒྱས་བྱང་ཆུབ་སེམས་དཔའ་དག ། ཀུན་ཏུ་ཐོགས་མེད་གཟིགས་པར་ལྡན། །
ཞེས་གསུངས་པའི་ཕྱིར་རོ། ། དེའི་ཕྱིར་མཐོ་རིས་དང་ཐར་པ་འདོད་པའི་མཁས་པ་དག་གིས་འདི་ལྟ་བུའི་སྨྲ་བ་པོ་དང་ལྷན་ཅིག་གནས་པར་ཡང་མི་བྱ་སྟེ་ལྷ་དང་བཅས་པའི་འཇིག་རྟེན་གྱི་སྟོན་པ་ལ་སྐུར་པ་བཏབ་པའི་ཕྱིར་རོ། ། དེས་ན་སངས་རྒྱས་ཀྱི་ས་ན་ཡེ་ཤེས་སྒྱུ་མ་ལྟ་བུ་རང་རྒྱུད་ཀྱིས་བསྡུས་པ་ཡང་དག་པའི་ཀུན་རྫོབ་ཏུ་ཡོད་པ་ཁས་བླང་བར་བྱ་སྟེ་དེ་ཁས་མི་ལེན་པ་ནི་མེད་པར་མངོན་པར་ཞེན་པ་ངན་འགྲོར་ལྟུང་བར་འཕགས་པ་ཀླུ་སྒྲུབ་ཞབས་ལ་སོགས་པས་ལུང་བསྟན་ཏོ། ། གཉིས་པ་རང་གི་ལུགས་ནི་ཡེ་ཤེས་དེ་ཁྱད་པར་ཐམས་ཅད་དང་ལྡན་པའི་ད་ལྟར་བ་དངོས་སུ་ཤེས་པས་འདས་མ་འོངས་ཤུགས་ལ་ཤེས་པ་ཡིན་ཏེ། ས་ཕྱག་པ་དངོས་སུ་ཤེས་ན་བུམ་པ་མེད་པར་ཤུགས་ལ་ཤེས་པ་བཞིན་ནོ། ། འདི་ལྟར་ད་ལྟར་བའི་དངོས་པོ་འདི་འདས་པའམ་རྒྱུ་སྣ་ཚོགས་ལས་སྐྱེས་པའི་འབྲས་བུར་དངོས་སུ་ཤེས་ཙམ་ན་རྒྱུ་འདས་པ་སྣ་ཚོགས་ཤུགས་ལས་ཤེས་སོ། ། མ་འོང་པ་སྣ་ཚོགས་སྐྱེད་པའི་རྒྱུར་དངོས་སུ་ཤེས་ཙམ་ན་འབྲས་བུ་མ་འོངས་པ་སྣ་ཚོགས་ཤུགས་ལ་ཤེས་སོ། ། འདས་མ་འོངས་དངོས་སུ་ཤེས་ན་ནི་འཁྲུལ་པར་འགྱུར་ཏེ་མེད་པ་དངོས་སུ་ཤེས་པའི་ཕྱིར་ཟླ་བ་གཉིས་འཛིན་པ་བཞིན་ནོ། ། རྒྱུ་འབྲས་ལས་དཔོག་པ་ནི་མ་ཡིན་ཏེ་རྟོག་པར་འགྱུར་བའི་ཕྱིར་དང་། རྟགས་དང་བསྒྲུབ་བྱ་རིམ་ཅན་དུ་ཤེས་པར་འགྱུར་བའི་ཕྱིར་རོ། །
དེ་ལ་ཡེ་ཤེས་རྣམ་པ་མེད་པས་ཡུལ་གཅོད་ན་ནི་ད་ལྟར་བ་དངོས་སུ་འཛིན་པ་ཡིན་ལ། རྣམ་པ་དང་བཅས་པས་ཡུལ་གཅོད་ན་ནི་ཡེ་ཤེས་ཤེས་བྱའི་རྣམ་པ་ཅན་དུ་སྐྱེས་པ་དངོས་སུ་མྱོང་བས་དོན་ལ་སྒྲོ་འདོགས་ཆོད་པ་ཡིན་ནོ། ། ཡེ་ཤེས་ནི་བཞི་ཀས་ཀྱང་ཤེས་བྱ་མ་ལུས་པ་མཁྱེན་ཏེ་མདོ་ལས་སངས་རྒྱས་ཀྱི་བ་སྤུའི་བུ་གས་ཀྱང་ཤེས་བྱ་མ་ལུས་པ་མཁྱེན་པར་གསུངས་པའི་ཕྱིར་དང་། བདེན་གཉིས་ལས་ཀྱང་། མཁྱེན་པའི་སྐད་ཅིག་གཅིག་གིས་ནི། ། ཤེས་བྱའི་དཀྱིལ་འཁོར་ཀུན་ཁྱབ་ཅན། ། ཞེས་འབྱུང་བའི་ཕྱིར་རོ། ། དེ་ལྟར་ཉན་རང་རྣམས་ཀྱིས་ནི་སྔོན་སློབ་པའི་ཚེ་ཤེས་བྱ་མ་ལུས་པ་ལ་མ་སྦྱངས་པས་མི་སློབ་པའི་ཚེའང་ཤེས་བྱ་མ་ལུས་པ་མི་ཤེས་པ་ཡིན་ལ་སངས་རྒྱས་རྣམས་ནི་དེ་ལས་བཟློག་པ་ལྟར་ཡིན་ཏེ་རྣམ་འགྲེལ་ལས། རྣམ་པ་དུ་མར་ཐབས་མང་པོ། ། ཡུན་རིང་དུས་སུ་གོམས་པ་ལས། །
དེ་ལ་སྐྱོན་དང་ཡོན་ཏན་དག ། རབ་ཏུ་གསལ་བ་ཉིད་དུ་འགྱུར། ། དེས་ན་ཐུགས་ཀྱང་གསལ་བའི་ཕྱིར། ། རྒྱུ་ཡི་བག་ཆགས་སྤངས་པ་ཡིན། ། ཐུབ་ཆེན་གཞན་དོན་འཇུག་ཅན་གྱི། ། བསེ་རུ་ལ་སོགས་ཁྱད་འདི་ཡིན། ། དེ་དོན་ཕྱིར་ན་ཐབས་གོམས་པ། ། དེ་ཉིད་སྟོན་པ་ཡིན་པར་འདོད། ། ཅེས་འབྱུང་བ་ཡིན་ནོ། ། གསུམ་པ་རྩོད་པ་སྤང་བ་ནི་ཡེ་ཤེས་དེ་རྟོག་པ་ཡིན་ན་དེ་མ་སྤངས་པར་འགྱུར་ལ་རྟོག་མེད་ཡིན་ན་ཆོས་སྟོན་པ་ལ་སོགས་པ་མི་རུང་ངོ་ཞེ་ན།
སྔོན་ལེགས་པར་སྦྱངས་པ་དང་སེམས་ཅན་གྱི་བསོད་ནམས་ཀྱིས་འབྱུང་སྟེ་གསང་བ་བསམ་གྱིས་མི་ཁྱབ་པ་ལས། འཁྲུལ་འཁོར་ལས་བྱུང་སིལ་སྙན་ནི། ། རླུང་གིས་བསྐུལ་ནས་སྒྲ་འབྱུང་བ། ། དེ་ལ་འཁྲོལ་བྱེད་མེད་མོད་ཀྱི། ། འོན་ཀྱང་སྒྲ་དག་འབྱུང་འགྱུར་བ། ། དེ་བཞིན་ལེགས་པར་སྔར་སྦྱངས་ཕྱིར། ། སེམས་ཅན་བསམ་པས་བསྐུལ་བས་ན། ། སངས་རྒྱས་གསུང་དག་འབྱུང་མོད་ཀྱི། ། འདི་ལ་རྟོག་པ་སྤོང་མི་མངའ། ཞེས་འབྱུང་བ་ཡིན་ནོ། །
ཡང་སྤྲུལ་པ་བྱེ་བ་ཕྲག་བརྒྱ་ལ་ཡེ་ཤེས་དེ་སྙེད་ཡོད་ན་རྒྱུད་དུ་མར་འགྱུར་ལ། མེད་ན་སངས་རྒྱས་མ་ཡིན་པར་འགྱུར་རོ་ཞེ་ན། སྤྲུལ་སྐུ་ནི་སྒྱུ་མས་སྤྲུལ་པའི་རྟ་གླང་བཞིན་སངས་རྒྱས་མཚན་ཉིད་པར་མི་འདོད་ཀྱི་འོན་ཀྱང་ཆོས་སྐུ་ཉིད་སངས་རྒྱས་སུ་འདོད་དེ་ཡུམ་ལས། དགེ་སློང་དག་ང་ནི་ཆོས་ཀྱི་སྐུས་ཡོངས་སུ་རྫོགས་པར་ལྟོས་ཤིག་ཅེས་བྱ་བ་དང་། རྡོ་རྗེ་གཅོད་པ་ལས། གང་གིས་ང་ལ་གཟུགས་སུ་མཐོང་། ། གང་དག་ང་ལ་སྒྲར་ཤེས་པ། ། ལོག་པར་སྤོང་ལ་ཞུགས་པ་སྟེ། ། སྐྱེ་བོ་དེ་ཡིས་ང་མི་མཐོང་། ། སངས་རྒྱས་རྣམས་ནི་ཆོས་ཀྱི་སྐུ། །
འདྲེན་པ་རྣམས་ནི་ཆོས་ཉིད་བལྟ། ། ཞེས་འབྱུང་བ་བཞིན་ནོ། ། གཉིས་པ་ལོངས་སྤྱོད་རྫོགས་པའི་སྐུ་ནི་མེ་ལོང་ལྟ་བུའི་ཡེ་ཤེས་ཉིད་ཟག་མེད་ཀྱི་ས་བོན་ལས་མཚན་དང་དཔེ་བྱད་འབར་བའི་སྐུར་སྣང་བ་ཡིན་ཏེ་མངོན་རྟོགས་རྒྱན་ལས། མཚན་ནི་སུམ་ཅུ་རྩ་གཉིས་དང་། ། དཔེ་བྱད་བརྒྱད་ཅུའི་བདག་ཉིད་ནི། ། ཐེག་ཆེན་ཉེ་བར་ལོངས་སྤྱོད་ཕྱིར། ། ཐུབ་པའི་ལོངས་སྤྱོད་རྫོགས་སྐུར་བཞེད། ། ཅེས་འབྱུང་བ་ཡིན་ནོ། ། གསུམ་པ་སྤྲུལ་པའི་སྐུ་ནི་དེ་གཉིས་ལས་ཤཱཀྱ་ཐུབ་པ་ལ་སོགས་པའི་སྤྲུལ་པ་རྣམ་པ་སྣ་ཚོགས་འབྱུང་བ་ཡིན་ཏེ་དེ་ཉིད་ལས། གང་གིས་འཁོར་བ་ཇི་སྲིད་པར། །
འགྲོ་ལ་ཕན་པ་སྣ་ཚོགས་དག ། མཉམ་དུ་མཛད་པའི་སྐུ་དེ་ནི། ། ཐུབ་པའི་སྤྲུལ་སྐུ་རྒྱུན་མི་ཆད། ། ཅེས་འབྱུང་བ་ཡིན་ནོ། ། འདིའི་དབྱེ་བ་ནི་སེམས་ཅན་དུ་སྣང་བ་རྣམ་པར་སྨིན་པའི་སྤྲུལ་སྐུ་དང་། སེམས་ཅན་མ་ཡིན་པར་སྣང་བ་རྣམ་སྨིན་མ་ཡིན་པའི་སྤྲུལ་སྐུ་གཉིས་སམ། ཡང་ན་བཟོ་དང་སྐྱེ་བ་དང་བྱང་ཆུབ་ཆེན་པོའི་སྤྲུལ་པ་སྟེ་གསུམ་ཡིན་ནོ། ། འདིར་མུ་བཞི་ལས་ལོངས་སྐུ་དང་། སྤྲུལ་སྐུ་གཉིས་ཀ་ཡིན་པའི་མུ་ནི་ཤཱཀྱ་ཐུབ་པ་ལྟ་བུ་ཡིན་པར་གསེར་འོད་དམ་པ་ལས་བཤད་དོ། གཉིས་ཀ་མ་ཡིན་པ་ནི་བུམ་པ་ལ་སོགས་པའོ། །
ལོངས་སྐུ་ཡིན་ལ་སྤྲུལ་སྐུ་མ་ཡིན་པ་ནི་འོག་མིན་ན་ངེས་པ་ལྔ་ལྡན་དུ་བཞུགས་པའི་རྣམ་པར་སྣང་མཛད་དོ། ། སྤྲུལ་སྐུ་ཡིན་ལ་ལོངས་སྐུ་མ་ཡིན་པ་ནི་བརྒྱ་བྱིན་དང་འཁོར་ལོས་སྒྱུར་བ་དང་དུད་འགྲོ་དང་བེམ་པོ་ལ་སོགས་པར་སྤྲུལ་ནས་དོན་མཛད་པ་རྣམས་ཡིན་ནོ། ། དེ་དག་ནི་སྐུ་གསུམ་ཡིན་ལ། སྐུ་དེ་དག་བརྟགས་ན་སྤྲོས་བྲལ་དུ་གནས་པ་ནི་ངོ་བོ་ཉིད་ཀྱི་སྐུ་ཞེས་བྱ་སྟེ་དེ་ལྟར་བཞིའོ། ། འདི་ནི་དོན་དམ་པའི་སྐུ་དང་། གསུམ་པོ་ལ་ནི་ཀུན་རྫོབ་ཀྱི་སྐུ་ཞེས་བྱ་སྟེ་དེ་ལྟར་གཉིས་སོ། ། སྐུ་ལྔ་ནི་སྤྲུལ་པས་སྤྲུལ་པ་བྱས་པ་དང་ལྔ་ཡིན་ཏེ་བདེན་གཉིས་ལས། ཁྱབ་བདག་ཤུགས་ཀྱི་མཐུ་ཡིས་ནི། ། སྤྲུལ་པ་ཡིས་ཀྱང་སྤྲུལ་པ་ནི། ། ཇི་ལྟར་བཞེད་བཞིན་མཛད་ཉིད་དེ། །
མཛད་པ་ཀུན་ལ་འཇུག་པ་བཞིན། ། ཞེས་འབྱུང་བ་ཡིན་ནོ། ། སྔོན་གྱི་སློབ་དཔོན་ཁ་ཅིག་ནི་སྐུ་ནི་མི་རྟོག་པའི་ཡེ་ཤེས་ཀྱི་སྐུ་གཅིག་ཡིན་ལ་དེ་ལ་གདུལ་བྱའི་དབང་གིས་དུ་མར་སྣང་སྟེ་འཕགས་པ་འཇིག་རྟེན་ལས་འདས་པའི་ལེའུ་ལས། རྒྱལ་བས་ཆོས་ཉིད་ལུས་མེད་རབ་ཞི་བ། ། གཉིས་མེད་རང་བཞིན་མེད་པ་ཐུགས་ཆུད་ནས། ། གཟུགས་སྐུ་བཟང་པོ་མཚན་གྱིས་བརྒྱན་པ་ཡིས། ། འགྲོ་བ་མ་ལུས་བཀང་ཞིང་སྟོན་པར་མཛད། ། ཅེས་གསུངས་པའི་ཕྱིར་རོ་ཞེས་ཟེར་རོ། ། དེ་ལྟར་ན་སྐུ་གཅིག་ནས་ལྔའི་བར་དུ་གསུང་རབ་རྣམས་ལས་འབྱུང་བ་ཡིན་ནོ། ། འདི་དག་རྒྱས་པར་ནི་མངོན་པར་རྟོགས་པའི་རྒྱན་གྱི་མེ་ཏོག་ཏུ་བལྟའོ། །
མྱ་ངན་ལས་འདས་པའི་ཁྱད་པར་ནི་ལྷག་མེད་དུ་མྱ་ངན་ལས་འདས་ནས་སེམས་ཅན་གྱི་དོན་རྒྱུན་མི་གཅོད་པ་ཡིན་ནོ། ། འདིའི་ལྷག་བཅས་ལྷག་མེད་ནི་སློབ་དཔོན་ཀླུའི་བཤེས་གཉེན་གྱི་སྐུ་གསུམ་གྲུབ་པ་ལས། ཕུང་པོར་བཅས་པའི་མྱ་ངན་འདས། ། ཐུབ་སྐུ་གཉིས་ལ་བཞག་པ་ཡིན། ། ཕུང་པོ་ཀུན་དང་བྲལ་བའི་ཕྱིར། ། ཆོས་ཀྱི་སྐུ་ལ་ཕུང་པོ་མེད། ། ཅེས་གང་བཤད་པ་ཡིན་ནོ། ། འདྲེས་ཤིང་ཉེ་བར་འདྲེས་པའི་ཡེ་ཤེས་ཀྱི་ནུས་པ་ཐོབ་པ་ནི་ཡེ་ཤེས་ཆོས་དབྱིངས་དང་ཤིན་ཏུ་འདྲེས་པས་ཤེས་བྱ་ཐམས་ཅད་ལ་མངའ་བསྒྱུར་བའི་ནུས་པ་ཐོབ་པའོ། ། སྒྲིབ་པ་ནི་ཐམས་ཅད་རྩ་བ་ནས་ཟད་པའོ། ། འདྲེས་པ་དང་ཉེ་བར་འདྲེས་པའི་ལས་བྱེད་པ་ནི་མངའ་བསྒྱུར་བའི་ནུས་པ་ཐོབ་ནས་རི་རབ་ཡུངས་འབྲུར་འཇུག་པ་དང་།
བསྐལ་པ་སྐད་ཅིག་ཏུ་འཇུག་པ་ལ་སོགས་པ་བྱེད་པ་སྟེ་བཟང་པོ་སྤྱོད་པ་ལས། གང་ཡང་དུས་གསུམ་དག་གི་ཞིང་བཀོད་པ། ། དེ་དག་རྡུལ་གཅིག་སྟེང་དུ་མངོན་པར་སྒྲུབ། ། དེ་ལྟར་མ་ལུས་ཕྱོགས་རྣམས་ཐམས་ཅད་དུ། ། རྒྱལ་བ་དག་གི་ཞིང་རྣམ་བཀོད་ལ་འཇུག ། ཅེས་བཤད་པ་བཞིན་ནོ། ། མངོན་པར་རྫོགས་པར་བྱང་ཆུབ་པ་དང་མྱ་ངན་ལས་འདས་པ་སྟོན་པའི་ཐབས་ཀྱི་ཁྱད་པར་ནི་ནམ་མཁའི་མཐའ་དང་མཉམ་པར་འཁོར་བ་མ་སྟོངས་ཀྱི་བར་དུ་དེ་འདྲ་བར་སེམས་ཅན་གྱི་དོན་བྱེད་པའོ། ། ཡོངས་སུ་སྐྱོབ་པ་ལྔ་ནི་མདོ་སྡེ་རྒྱན་ལས། འཚེ་བ་དག་ནི་ཐམས་ཅད་དང་། ། ཐབས་མ་ཡིན་དང་ངན་སོང་དང་། །
འཇིག་ཚོགས་ཐེག་པ་དམན་པ་ལས། ། དེ་ཕྱིར་སྐྱབས་ཀྱི་དམ་པའོ། ། ཞེས་འབྱུང་བ་ཡིན་ནོ། ། གཉིས་པ་དེས་བསྡུས་པའི་ཡོན་ཏན་ལ་མངོན་རྟོགས་གང་གིས་བསྡུས་པ་ནས་བྱེད་པའི་ལས་བཤད་པའི་བར་དྲུག་གི་དང་པོ་རྗེས་དང་མཐར་ཐུག་གཉིས་ཀྱིས་བསྡུས་པ་ནི་ཉན་ཐོས་རྣམས་ཀྱི་སྒོམ་ལམ་དང་མི་སློབ་པའི་ལམ་ལ་མངོན་དུ་བྱེད་པའི་ཕྱིར་རོ། ། གཉིས་པ་ཡོན་ཏན་གྱི་དབྱེ་བ་ན་དེ་དག་ཀྱང་ཞེས་བྱ་བས་སྟོན་ཏེ། ། གསུམ་པ་སོ་སོའི་དོན་ལ་ཚད་མེད་ནས་རྣམ་མཁྱེན་གྱི་བར་བཅུ་དགུ་ཡོད་པའི་ཚད་མེད་བཞི་དང་མངོན་ཤེས་དང་པོ་ལྔ་ནི་ཕྱི་རོལ་བ་དང་ནང་པའི་སོ་སོ་སྐྱེ་བོ་དང་འཕགས་པའི་གང་ཟག་བཞི་པོ་ཐམས་ཅད་ཀྱི་ཐུན་མོང་གི་ཡོན་ཏན་ནོ། ། རྣམ་ཐར་ནས་ཟག་ཟད་ཀྱི་མངོན་ཤེས་ཀྱི་བར་གྱི་ཡོན་ཏན་འཕགས་པ་ཁོ་ནའི་ཡིན་གྱི་བྱིས་པ་ལ་མེད་དོ། ། མཚན་དཔེ་མན་ཆད་སངས་རྒྱས་དང་བྱང་ཆུབ་སེམས་དཔའ་ཁོ་ནའི་ཡིན་ནོ། ། དེའང་མཚན་དཔེ་ནི་གཟུགས་ཀྱི་ཡོན་ཏན་དང་གཞན་རྣམས་ནི་སེམས་ཀྱི་ཡོན་ཏན་ནོ། ། ཡོན་ཏན་འདི་དག་ཕལ་ཆེར་ནི་གནས་དང་དམིགས་པ་དང་རྣམ་པ་དང་རང་བཞིན་དང་གྲོགས་ཏེ་རྣམ་པ་ལྔས་རིག་པར་བྱའོ། །
དེ་ལ་བྱམས་པའི་གནས་ནི་བསམ་གཏན་ནོ། ། དམིགས་པ་ནི་སེམས་ཅན་ནོ། ། རྣམ་པ་ནི་ཕན་བདེ་དང་ཕྲད་པར་ཤོག་གཅིག་པ་ལ་བསམ་པ་གནས་པ་ཡང་དག་པར་འབྱོར་བའོ། ། རང་བཞིན་ནི་ཏིང་ངེ་འཛིན་དང་ཤེས་རབ་སྟེ་ཞི་གནས་དང་ལྷག་མཐོང་ངོ་། ། འགོག་པ་མ་གཏོགས་པའི་ཡོན་ཏན་ཐམས་ཅད་ཀྱི་གྲོགས་ནི་སེམས་དང་སེམས་བྱུང་དགེ་བ་རྣམས་སོ། ། ཕན་པར་བསམ་པའི་གནས་པ་ནི་ཉོན་མོངས་པ་ལས་གྲོལ་བར་གྱུར་ཅིག་སྙམ་པ་སྟེ་བཏང་སྙོམས་ཀྱི་རྣམ་པའོ། ། མཛོད་ལྟར་ན་ངོ་བོ་ནི་གནོད་སེམས་དང་རྣམ་འཚེ་དང་མི་དགའ་བ་དང་ཆགས་སྡང་གི་གཉེན་པོ་བྱེད་པ། དང་པོ་གཉིས་ཞེ་སྡང་མེད་པ་གསུམ་པ་ཡིད་བདེ་བ། བཞི་པ་མ་ཆགས་པ་ཡིན་ཏེ། ཚད་མེད་པ་ནི་བཞི་ཡིན་ནོ། །
གནོད་སེམས་ལ་སོགས་གཉེན་པོའི་ཕྱིར། ། ཞེ་སྡང་མེད་བྱམས་སྙིང་རྗེ་ཡང་། ། ཡིད་བདེ་བ་ནི་དགའ་བ་ཡིན། ། བཏང་སྙོམས་མ་ཆགས་རྣམ་པ་ནི། ། ཀྱེ་མ་བདེར་གྱུར་སྡུག་བསྔལ་དང་། ། དགར་གྱུར་སེམས་ཅན་རྣམས་མཉམ་པ། ། ཞེས་འབྱུང་བ་ཡིན་ནོ། ། དབྱེ་བ་ནི་སེམས་ཅན་ལ་དམིགས་པ་དང་། ཆོས་ལ་དམིགས་པ་དང་། དམིགས་པ་མེད་པ་སྟེ་གསུམ་ཡིན་ནོ། །
དང་པོ་ནི་བྱིས་པ་ལའང་ཡོད་པ་བྱམས་པ་ལ་སོགས་པ་ཙམ་ཡིན་ལ། གཉིས་པ་ནི་ཉན་རང་ལ་ཡོད་པ་བྱམས་སྙིང་རྗེ་ཆེན་པོ་མ་ཡིན་པའོ། ། གསུམ་པ་ནི་སངས་རྒྱས་དང་བྱང་ཆུབ་སེམས་དཔའ་ལ་ཡོད་པའི་ཆེན་པོ་ཡིན་ནོ། ། དེ་ལ་གཅིག་དང་ལྡན་པ་ནི་ངེས་པར་གསུམ་དང་ལྡན་ཏེ་གསུམ་པ་ཡན་ཆད་ན་དགའ་བ་མེད་པས་སོ། ། ཡུལ་ལ་སངས་རྒྱས་དང་བྱང་ཆུབ་སེམས་དཔའི་ཡུལ་ནི་སྲིད་ཞི་གཉིས་ཀ་ཡིན་ཏེ་མདོ་སྡེ་རྒྱན་ལས། དེ་བཞིན་གཤེགས་པ་དེ་ནི་དེར་བཞུགས་ནས། ། རི་དབང་མཐོ་སྟེང་བཞུགས་བཞིན་འགྲོ་ལ་གཟིགས། ། ཞི་བར་མངོན་དགའི་འགྲོ་ལའང་ཐུགས་རྗེ་ན། ། སྲིད་ལ་མངོན་དགའི་སྐྱེ་བོ་གཞན་ཅི་སྨོས། ། ཞེས་བྱ་བ་དང་། །
བཀྲེན་ལ་བརྩེ་དང་མ་རུངས་པ་ལ་བརྩེ། ། ཀུན་འཁྲུག་ལ་བརྩེ་བག་མེད་རྣམས་ལ་བརྩེ། ། ཡུལ་གྱི་གཞན་དབང་ཅན་ལ་སྙིང་རྗེ་དང་། ། ལོག་པར་མངོན་ཞེན་ཅན་ལ་སྙིང་རྗེའོ། ། ཞེས་འབྱུང་བ་ཡིན་ནོ། ། སྒོམ་ཚུལ་ནི་ཇི་ལྟར་འཕགས་པ་རྣམས་བདེ་བར་ཐོབ་པ་དེ་བཞིན་དུ་སེམས་ཅན་རྣམས་བདེ་བར་གྱུར་ཅིག་སྙམ་པ་དང་། སྡུག་བསྔལ་ལོ་སྙམ་པ་དང་། ། དགའ་བར་གྱུར་ཅིག་སྙམ་པ་དང་། ། ཉེ་རིང་མེད་པར་བྱའོ་སྙམ་པ་ཡིན་ཏེ་བཏང་སྙོམས་ནི་བཤེས་པའི་སྤྲིང་ཡིག་ལས། འཇིག་རྟེན་མཁྱེན་པ་རྙེད་དང་མ་རྙེད་དང་། །
བདེ་དང་མི་བདེ་སྙན་དང་མི་སྙན་དང་། ། བསྟོད་སྨད་ཅེས་བྱའི་འཇིག་རྟེན་ཆོས་བརྒྱད་པོ། ། བདག་གི་ཡིད་ཡུལ་མིན་པར་མགོ་སྙོམས་མཛོད། ། ཅེས་འབྱུང་བ་དེ་ཡིན་ནོ། ། ཕན་ཡོན་ནི་ཏིང་ངེ་འཛིན་རྒྱལ་པོ་ལས། བྱེ་བ་ཁྲག་ཁྲིག་གཏམས་པའི་ཞིང་རྣམས་ན། ། མཆོད་པ་རྣམ་མང་དཔག་མེད་ཅི་ཡོད་པ། སྐྱེས་བུ་མཆོག་ལ་ཉིན་རེ་རྟག་མཆོད་པས། ། བྱམས་པའི་སེམས་ལ་གྲངས་དང་ཆར་མི་ཕོད། ། ཅེས་བྱ་བ་དང་།
མ་དྲོས་པས་ཞུས་པ་ལས། སེམས་ཅན་རྣམས་ལ་བྱམས་པའི་སེམས་མཉམ་པ། ། རྟག་ཏུ་ཐམས་ཅད་མཁྱེན་པའི་སེམས་འཛིན་ཅིང་། ། སྙིང་རྗེས་སེམས་ཅན་རྣམས་ནི་མི་གཏོང་ཞིང་། ། དགའ་བས་འཁོར་བ་ན་ནི་སྐྱོ་བ་མེད། ། བཏང་སྙོམས་ཆེན་པོས་སྐྱོན་རྣམས་སྤངས་པ་སྟེ། ། ཞེས་བྱ་བ་དང་། རིན་པོ་ཆེའི་ཕྲེང་བ་ལས། ལྷ་མི་བྱམས་པར་འགྱུར་བ་དང་། ། དེ་དག་ཀྱང་ནི་སྲུང་བ་དང་། །
ཡིད་བདེ་བ་དང་བདེ་མང་དང་། ། དུག་དང་མཚོན་གྱིས་གནོད་མེད་དང་། ། འབད་པ་མེད་པར་དོན་ཐོབ་དང་། ། ཚངས་པའི་འཇིག་རྟེན་སྐྱེ་འགྱུར་ཏེ། ། གལ་ཏེ་གྲོལ་བར་མ་གྱུར་ཀྱང་། ། བྱམས་ཆོས་ཡོན་ཏན་བརྒྱད་འཐོབ་བོ། ། ཞེས་གསུངས་པ་ཡིན་ནོ། ། སྒྲ་དོན་ནི་ཡུལ་ཚད་མེད་པ་དམིགས་པའམ་འབྲས་བུ་བསོད་ནམས་ཚད་མེད་པ་སྐྱེད་པའི་ཕྱིར་དང་། འདིས་ཚངས་པའི་འཇིག་རྟེན་དུ་སྐྱེ་བའམ། ཚངས་པ་ཆེན་པོས་སྒོམ་པས་ན་ཚངས་པའི་གནས་པ་ཞེས་བྱའོ། །
གཉིས་པ་རྣམ་ཐར་ལ་གསུམ་གྱི་དང་པོ་གཟུགས་ཅན་གྱི་རྣམ་ཐར་གསུམ་གྱི་གཟུགས་ཅན་གཟུགས་ལ་ལྟ་བའི་རྣམ་ཐར་ལ་སྤྲུལ་པའི་སྒྲིབ་པ་ལས་ཞེས་བྱ་བ་ནི་ངེས་ཚིག་སྟེ་མེད་པ་སྤྲུལ་བ་དང་ཡོད་པ་སྒྱུར་མི་ནུས་པའི་ཤེས་བྱའི་སྒྲིབ་པ་ལས་འདིས་གྲོལ་བར་བྱེད་པའི་ཕྱིར་རོ། ། མ་བྲལ་བ་ནི་དེའི་འདུ་ཤེས་འཇོག་པའོ། ། ཡང་ན་གཟུགས་ལ་བརྟེན་ནས་གཟུགས་ཀྱི་འདུ་ཤེས་བཞག་ཀྱང་རུང་ཞེས་བྱ་བ་དང་སྣང་བའི་གཟུགས་རྣམས་ལ་མཛེས་མི་མཛེས་སུ་སྤྲུལ་ནས་ལྟ་བའི་གནས་པ་ཞེས་ཚིག་རྣམ་པར་སྦྱར་རོ། ། གཟུགས་མེད་གཟུགས་ལ་ལྟ་བའི་རྣམ་ཐར་གྱི་གཟུགས་སུ་འདུ་ཤེས་པ་དང་བྲལ་བ་ནི་གཟུགས་ཀྱི་འདུ་ཤེས་མེད་པ་ཙམ་མོ། ། གཟུགས་མེད་ཀྱི་འདུ་ཤེས་བཞག་པ་ནི་རང་ལ་མིང་བཞིའི་འདུ་ཤེས་འཇོག་པའོ། ། གཞན་རྣམས་ནི་སྔ་མ་བཞིན་ནོ། ། སྡུག་པའི་རྣམ་པར་ཐར་པ་ལ་ལུས་ནི་ཏིང་ངེ་འཛིན་གྱི་ལུས་ཀྱིས་སོ། ། རྫོགས་པ་ནི་གྲུབ་པའོ། ། དེའི་ཅིའི་དོན་དུ་སྒོམ་ཞེ་ན། འདི་ལྟ་སྟེ་ཞེས་གསུངས་ཏེ་སྡུག་མི་སྡུག་ནི་མཛེས་མི་མཛེས་སོ། །
ཀུན་ནས་ཉོན་མོངས་ནི་ཆགས་སྡང་སྟེ་སྤྲུལ་པའི་ཡུལ་དེ་ལ་དེ་འདྲ་བའི་ཉོན་སྒྲིབ་འབྱུང་བ་སྤང་བའི་ཕྱིར་ཞེས་བྱ་བའི་དོན་ཏོ། ། རང་གིས་སྤྲུལ་པའི་ཞེས་སྦྱར་ཏེ་ལྟོས་པའི་འདུ་ཤེས་ནི་འདི་སྡུག་པ་ལ་ལྟོས་ནས་མི་སྡུག་པ་དང་མི་སྡུག་པ་ལ་ལྟོས་ནས་སྡུག་པ་ཞེས་བྱ་བར་འགྱུར་གྱི་མ་ལྟོས་པར་ནི་མ་ཡིན་ཏེ་མཉམ་པོ་མཐོང་ན་སྡུག་མི་སྡུག་གི་བློ་མི་འབྱུང་བའི་ཕྱིར་རོ། ། རྗེས་སུ་འབྲེལ་བ་ནི་ཕན་ཚུན་ལྟོས་ནས་སྡུག་པའང་མི་སྡུག་པར་འགྱུར་ལ་མི་སྡུག་པའང་སྡུག་པར་འགྱུར་བའོ། ། འགྲེལ་པ་ལས། སྡུག་པར་གྲགས་པ་ནི་ལྤགས་པ་ཙམ་ཡིན་ནོ་ཞེས་བཤད་དེ་གཞན་རྣམས་ནི་མི་གཙང་བ་འབའ་ཞིག་ཡིན་པའི་ཕྱིར་རོ་ཞེས་དགོངས་པ་ཡིན་ནོ། ། དེ་ལྟར་གཟུགས་ཐམས་ཅད་ཕན་ཚུན་བསྲེས་ཏེ་སྡུག་པར་རོ་གཅིག་ཏུ་མོས་པར་བྱེད་དོ་ཞེས་འགྲེལ་པས་འཆད་དོ། ། ཡང་ན་སྡུག་མི་སྡུག་ཏུ་གྲུབ་པ་མེད་པར་རོ་གཅིག་པ་ཞེས་བྱ་སྟེ་དེ་ཀུན་ནས་ཉོན་མོངས་གཉིས་སེལ་ནུས་པའི་ཕྱིར་རོ། ། གཉིས་པ་གཟུགས་མེད་ཀྱི་རྣམ་ཐར་བཞིའི་ཐར་པའི་རྗེས་སུ་མཐུན་པ་ནི་ཉམས་པའི་ཆ་མཐུན་ལ་སོགས་པ་བཞི་ཡོད་པའི་ངེས་འབྱེད་ཆ་མཐུན་གྱི་གཟུགས་མེད་བཞིའོ། ། ཞི་བའི་རྣམ་པར་ཐར་པ་ནི་གཟུགས་ཀྱི་འདུ་ཤེས་ཞི་བ་སྟེ་དེ་དག་ལ་ཆགས་པའི་སྒྲིབ་པ་སྤོང་བ་ནི་འདི་ཟག་མེད་ཡིན་པས་ཟག་བཅས་སྔ་མ་གསུམ་གྱི་རོ་མྱང་བ་ལས་མཐར་གྲོལ་འགྲོ་བའི་ཕྱིར་རོ། ། འགོག་པ་ལ་སྒྲིབ་པ་ནི་སྙོམས་འཇུག་གི་སྒྲིབ་པའོ། །
གནས་ནི་སྲིད་རྩེའོ་ཐར་པ་མྱང་འདས་དང་མཐུན་པ་ནི་གནས་གྱུར་ཐོབ་ཅིང་ཉོན་མོངས་པ་ཅན་གྱི་ཡིད་མེད་པར་འདྲ་བས་སོ། ། རིག་པ་མེད་པས་དམིགས་རྣམ་དང་གྲོགས་ནི་མེད་དོ། ། འཕགས་པ་རྣམས་ནི་འདི་དག་གིས་གནས་པའི་ཕྱིར་འདི་དག་ལ་འཕགས་པ་གནས་པའི་རྣམ་པར་ཐར་པ་བརྒྱད་ཅེས་བྱའོ། ། དེ་ལ་གསུམ་པ་དང་བརྒྱད་པ་མཆོག་ཡིན་པས་མང་དུ་གནས་ཏེ་དེའི་ཕྱིར་དེ་གཉིས་ལ་ལུས་ཀྱིས་མངོན་དུ་བྱས་ཏེ་རྫོགས་པར་བྱས་ནས་གནས་ཞེས་གསུངས་ཀྱི་གཞན་རྣམས་ལ་ནི་མ་ཡིན་ནོ། ། མཆོག་ཡིན་པ་ནི་གནས་གྱུར་མངོན་དུ་བྱེད་ནུས་པའི་ཕྱིར་དང་། གསུམ་པས་གཟུགས་ཅན་གྱི་རྣམ་ཐར་ལ་སྒྲིབ་པ་མ་ལུས་པ་སྤངས་ཤིང་། བརྒྱད་པས་གཟུགས་མེད་ཀྱི་རྣམ་ཐར་ལ་སྒྲིབ་པ་མ་ལུས་པ་སྤངས་པའི་ཕྱིར་རོ། ། གསུམ་པ་ཟིལ་གནོན་གྱི་དང་པོ་ངོ་བོ་ལ་སྐྱེ་མཆེད་བཞི་ནི་ནང་གཟུགས་ཅན་དུ་འདུ་ཤེས་པས་ཕྱི་རོལ་གྱི་གཟུགས་ལ་ཆུང་ངུ་དང་ཆེན་པོའམ། བཟང་ངན་དུ་ལྟ་ཞིང་ཟིལ་གྱིས་མནན་ནས་ཞི་གནས་ཀྱིས་ཤེས་པ་ལ་ཟིལ་གནོན་གཉིས་སོ། ། གཟུགས་མེད་པར་འདུ་ཤེས་པས་དེ་ལྟར་ལྟ་བ་ལ་གཉིས་ཏེ་བཞི་ནི་རྣམ་ཐར་དང་པོ་གཉིས་ལས་བྱུང་སྟེ་དབྱིབས་ཀྱིའོ། །
ཁ་དོག་གི་ཟིལ་གནོན་ནི་སྔོན་པོ་ཁ་དོག་སྔོན་པོ་སྔོན་པོ་ལྟ་བུར་སྟོན་པ་འོད་སྔོན་པོ་འབྱུང་བ་ལྷན་ཅིག་སྐྱེས་པའི་སྔོན་པོ་ཟར་མའི་མེ་ཏོག་གམ། སྦྱར་བ་ལས་བྱུང་བ་ཝ་ར་ན་སིའི་རས་ལྟ་བུ་དང་། སེར་པོ་དོང་ཀའི་མེ་ཏོག་དང་། དམར་པོ་བན་དུ་ཛི་བ་ཀའི་མེ་ཏོག་དང་། དཀར་པོ་སྐར་མ་པ་བ་སངས་དང་། སྦྱར་བ་ནི་དེ་དག་ཐམས་ཅད་ལ་ཡུལ་ཝ་ར་ན་སིའི་རས་ལྟ་བུ་དག་ཟིལ་གྱིས་མནན་ནས་ལྷག་མཐོང་གིས་མཐོང་སྟེ་འདི་བཞི་ནི་སྡུག་པའི་རྣམ་ཐར་ལས་བྱུང་ངོ་། ། ཟིལ་གྱིས་གནོན་པ་ནི་དམིགས་པ་ལ་དབང་སྒྱུར་བ་སྟེ་ཆེ་ཆུང་དང་བཟང་ངན་ལ་སོགས་པ་ཇི་ལྟར་འདོད་པ་ལྟར་ཤེས་པའོ། ། ཟིལ་གནོན་གཟུགས་ཀྱི་སྐྱེ་མཆེད་ལས་གཞན་ལ་མི་བྱེད་པ་ནི་དེ་དག་དེ་ལྟར་དུ་མིག་ལ་སྣང་བར་བྱེད་པ་ཡིན་ལ་དེ་ནི་ལས་གཞན་ལ་མི་རུང་བའི་ཕྱིར་རོ། ། དབྱིབས་དང་ཁ་དོག་གི་ཁྱད་པར་གཞན་མ་སྨོས་པ་ནི་དྲུག་པོ་དེར་ཐམས་ཅད་འདུས་པར་དགོངས་ཤིང་དབྱིབས་ཁ་དོག་གཉིས་ལ་བློ་འཛིན་སྟངས་ཐ་དད་འཇུག་པའི་ཕྱིར་རོ། ། གཉིས་པ་རྣམ་ཐར་དང་ཟིལ་གནོན་གྱི་ཁྱད་པར་ནི་རྣམ་པར་ཐར་པ་རྣམས་ཀྱིས་ནི་ཞེས་བྱ་བས་སྟོན་ཏེ་དམིགས་པའི་ཡུལ་དེ་ཆུང་ངུ་ལ་སོགས་པར་མོས་པ་ཙམ་དང་ཆེ་ཆུང་ལ་སོགས་པ་ཇི་ལྟར་འདོད་པ་བཞིན་དབང་སྒྱུར་བར་བྱེད་ཅེས་བྱ་བའི་དོན་ཏོ། །
གསུམ་པ་ཆུང་ངུ་ལ་སོགས་པའི་དོན་བཤད་པ་ནི་སེམས་ཅན་རྣམས་གཟུགས་ཆུང་ལ་སྣོད་ནི་ཆེ་ཞིང་། ལྷ་མི་ནི་འགྲོ་བ་བཟང་ངན་དུ་གནས་པས་སོ། ། ལྷག་མ་ནི་ཞེས་བྱ་བ་ནི་གཞུང་འདིར་མ་བྲིས་པ་སྔར་རྣམ་ཐར་དུ་བཤད་པ་རྣམས་ཏེ་ནང་གཟུགས་ཅན་དང་གཟུགས་མེད་པར་འདུ་ཤེས་པ་དང་སྣང་བའི་གཟུགས་རྣམས་ལ་ལྟ་བ་ཞེས་བྱ་བ་ལ་སོགས་པའོ། ། བཞི་པ་ཟད་པར་གྱི་དང་པོ་ངོ་བོ་ལ་ཟིལ་གྱིས་མནན་པ་ནི་དབང་བསྒྱུར་བའོ། ། ཟད་པ་ནི་མ་ལུས་པ་སྟེ་རྒྱས་པར་བྱེད་པ་ནི་ཡུན་རིང་དུ་གནས་པ་སྟེ་བདེ་བ་ཅན་གྱི་གསེར་གྱི་ས་གཞི་ལ་སོགས་པ་བཞིན་ནོ། ། དེ་ནི་བཅུ་སྟེ་ཟད་པར་ས་དང་ཆུ་དང་མེ་དང་རླུང་དང་སྔོན་པོ་དང་སེར་པོ་དང་དམར་པོ་དང་དཀར་པོ་དང་ནམ་མཁའ་དང་རྣམ་ཤེས་སོ། ། འདི་ལ་དང་པོ་རང་བཞིན་ནི་མཛོད་ལས། ཟད་པར་བཅུའོ་བརྒྱད་མ་ཆགས། ། བསམ་གཏན་མཐའ་ན་སྤྱོད་ཡུལ་ནི། ། འདོད་པ་གཉིས་ནི་གཟུགས་མེད་དག །
སྤྱོད་ཡུལ་རང་གི་ཕུང་པོ་བཞི་ཞེས་འབྱུང་ངོ་། ། དོན་ནི་འདི་ཡིན་ཏེ་ཟད་པར་ལ་གཟུགས་ཅན་དང་དེ་མ་ཡིན་པ་གཉིས་ལས་དང་པོ་བརྒྱད་ནི་མ་ཆགས་པ་ཡིན་ལ་ས་ནི་བསམ་གཏན་བཞི་པས་བསྡུས་ཤིང་ཡུལ་ནི་འདོད་པའི་གཟུགས་ཀྱི་སྐྱེ་མཆེད་དོ། ། ཁ་ཅིག་ནི་ཟད་པར་རླུང་རེག་བྱའི་སྐྱེ་མཆེད་དུ་འདོད་དོ། ། ཕྱི་མ་གཉིས་ནི་གཟུགས་མེད་ཡིན་ལ་སྤྱོད་ཡུལ་རང་གི་ཕུང་པོ་བཞི་ཡིན་ནོ། ། རྣམ་པ་ནི་བཅུ་པོ་དེས་ཇི་ལྟར་འདོད་པར་ཁྱབ་པར་བྱེད་པའོ། ། བྱེད་ལས་ནི་ཐམས་ཅད་སར་སྤྲུལ་ནས་སྟེང་ནས་འགྲོའོ། ། ཆུས་ཆུར་སྤྲུལ་ནས་ས་ལ་བྱེ་འཛུལ་དང་སྟེང་དུ་འབྱུང་བ་དང་། ཆུའི་ཆར་འབེབས་པ་དང་། ། ཐམས་ཅད་རྒྱ་མཚོར་སྤྲུལ་ལོ། ། མེས་དུ་བར་འཐུལ་ཞིང་མེར་འབར་བ་དང་། །
མེའི་ཆར་འབེབས་པ་དང་། ། གང་འདོད་པ་སྲེག་པ་དང་། ། ལྷའི་མིག་གིས་ཡུལ་སྣང་བ་དང་། ། འདའ་བའི་ཚེ་ལུས་སྲེག་པ་ལ་སོགས་པ་བྱེད་དོ། ། རླུང་གིས་རླུང་ལྟར་མགྱོགས་པ་དང་། རླུང་གི་ཆར་འབེབས་པ་ལ་སོགས་པ་བྱེད་དོ། སྔོན་པོས་བཻ་ཌཱུརྻའི་ས་གཞི་དང་གཟུགས་སྔོན་པོ་དང་མུན་པ་ལ་སོགས་པ་བྱེད་དོ། ། སེར་པོས་གསེར་དུ་སྒྱུར་བ་དང་། དམར་པོས་མུ་ཏིག་དམར་པོའི་ས་གཞི་དང་། དཀར་པོས་ཤེལ་གྱི་ས་གཞི་དང་།
རྨུགས་པ་དང་གཉིད་རིང་དུ་བྱེད་པ་དང་མུན་པ་འཇིག་པ་དང་ལྷའི་མིག་གིས་ཡུལ་སྣང་བར་བྱེད་དོ། ། ནམ་མཁས་བསྒྲིབས་པ་རྣམས་འབྱེད་པ་དང་། ས་དང་རི་ལ་སོགས་པ་དེར་སྤྲུལ་ནས་མ་ཐོགས་པར་འགྲོའོ། ། རྣམ་ཤེས་ཀྱིས་གཟུགས་གསལ་བ་དང་། གཉིད་རྨུགས་རྒྱང་སྲིང་བ་དང་། གཟུགས་ལ་སོགས་པ་སྣང་བར་བྱེད་དོ། ། ཁ་ཅིག་འབྲེ་ཉན་རང་གིས་རང་ལ་དེ་ལྟར་སྟོན་ནུས་ལ་ཐེག་ཆེན་པས་གཞན་ལ་དེ་ལྟར་སྟོན་ནུས་པ་ཁྱད་པར་ཅན་ཡིན་ནོ་ཞེས་ཟེར་བ་ནི་ཉན་རང་གིས་གཞན་ལ་དེ་ལྟར་བསྟན་པའང་ལུང་ལས་འབྱུང་བས་ལེགས་པ་མ་ཡིན་ནོ། ། སྒྲུབ་ཚུལ་ནི་བསམ་གཏན་ལ་བརྟེན་ཏེ་སའོ་ཞེས་ཡིད་ལ་བྱས་པས་སར་སྣང་བ་འགྲུབ་བོ། ། སྣོད་གཙང་མར་ཆུ་བཞག་སྟེ་ཆུའོ་ཞེས་ཡིད་ལ་བྱས་པས་ཆུར་སྣང་བ་འགྲུབ་བོ། དེ་བཞིན་དུ་རང་རང་དང་མཐུན་པའི་རྫས་མདུན་དུ་བཞག་ཅིང་དེ་ལྟར་ཡིད་ལ་བྱས་པས་དེ་དང་དེ་འགྲུབ་སྟེ་རླུང་ལ་རྩིག་ཕུག་ནས་རླུང་འབྱུང་བ་དང་།
ནམ་མཁའ་ལ་བུ་ག་ནམ་མཁའ་དང་། རྣམ་ཤེས་འོད་ལ་སེམས་གཏོད་པ་ལ་སོགས་པའོ། ། གཉིས་པ་འབྱུང་བཞི་ལ་ཟད་པར་བྱེད་པའི་རྒྱུ་ལ་ས་ལ་སོགས་པ་ནི་གཟུགས་ཅན་བརྒྱད་དོ། ། གནས་ནི་འབྱུང་བཞིའོ། ། དེ་དང་བཅས་པའི་གཟུགས་ནི་འབྲས་བུའི་གཟུགས་ཏེ་དེས་མ་ཁྱབ་ན་དེས་ཁྱབ་མི་ནུས་པའི་ཕྱིར་རོ་ཞེས་བྱ་བའི་དོན་ཏོ། ། ལྷག་མ་ནི་གཟུགས་མེད་ཀྱི་ཟད་པར་གཉིས་ཏེ་མཐུན་མཐུན་ནི་རྣམ་ཐར་དུ་བཤད་པ་བཞིན་ནོ། ། སྐྱེ་མཆེད་བཅུ་གཉིས་ལས་འབྱུང་བཞི་རེག་བྱ་དང་། ཁ་དོག་བཞི་གཟུགས་དང་། ནམ་མཁའ་ཆོས་དང་། རྣམ་ཤེས་ཡིད་ཀྱི་སྐྱེ་མཆེད་ཀྱིས་བསྡུས་སོ། །
སྐྱེ་མཆེད་ལྷག་མ་བརྒྱད་ལ་ཟད་པར་མི་བྱེད་པའི་རྒྱུ་ནི་དེའི་དོན་གསར་དུ་ཁྱབ་པར་བྱེད་པ་ཡིན་པ་ལས། དབང་པོ་ལྔ་ཐུན་མོང་མ་ཡིན་པའི་ལས་ཀྱིས་གྲུབ་ཅིང་སྒྲ་ལ་རྒྱུན་མེད་པས་ཁྱབ་པར་བྱེད་མི་ནུས་ལ། དྲི་རོ་གཉིས་གཟུགས་ན་མེད་པས་ཁྱབ་པར་མི་ནུས་པའི་ཕྱིར་རོ། ། ཡིད་ཀྱི་ངོ་བོར་སྒྱུར་མི་ནུས་ཀྱང་དམིགས་ནས་ཁྱབ་པར་བྱེད་ལ། དབང་པོ་གཟུགས་ཅན་ལ་དམིགས་པ་མེད་པས་མི་མཚུངས་སོ། ། རྣམ་པར་ཐར་པ་རྣམས་འགྲུབ་པར་བྱེད་པ་ནི་རྣམ་ཐར་གྱིས་མགོ་བརྩམས་པ་དེ་མཐར་ཐུག་པར་གྲུབ་པར་བྱེད་པ་སྟེ་རྣམ་ཐར་ལ་སོགས་པ་གསུམ་པོ་འདི་ནི་རྫ་འཇིམ་པར་གནས་པ་དང་དེ་བསྐམས་པ་དང་དེ་སོ་བཏང་བ་དང་འདྲ་བ་ཡིན་ནོ་ཞེས་ཁ་ཅིག་ནི་དེ་སྐད་དུ་འཆད་དོ། ། ལྔ་པ་ཉོན་མོངས་པ་མེད་པ་ལ་ཉན་རང་གཉིས་ནི་རང་ལ་དམིགས་ཏེ་གཞན་གྱི་ཉོན་མོངས་པ་སྐྱེ་བ་ཙམ་སྲུང་སྟེ་འཕགས་པ་རབ་འབྱོར་གྱི་གཏམ་རྒྱུད་བཞིན་བཤད་དོ། ། སངས་རྒྱས་དང་བྱང་ཆུབ་སེམས་དཔའ་རྣམས་ནི་རང་ལ་དམིགས་ནས་ཉོན་མོངས་པ་སྐྱེ་བ་དེ་ལ་ལྷག་པར་བརྩེ་བས་གཏན་ཟད་པར་བྱེད་དེ་སོར་ཕྲེང་ཅན་ལ་སོགས་པ་བཞིན་ནོ། ། མདོ་སྡེ་རྒྱན་ལས། སེམས་ཅན་དག་ནི་ཐམས་ཅད་ཀྱི། །
ཉོན་མོངས་མ་ལུས་ཐམས་ཅད་འདུལ། ། ཉོན་མོངས་འཇོམས་མཛད་ཉོན་མོངས་ལ། ། ཐུགས་རྗེར་བཅས་ཁྱོད་ལ་ཕྱག་འཚལ། ། ཞེས་འབྱུང་བ་ཡིན་ནོ། ། དྲུག་པ་བསམ་ན་ཤེས་པ་ནི་སྨོན་ནས་མཁྱེན་པ་ཞེས་ཀྱང་བྱ་སྟེ་སངས་རྒྱས་ཀྱི་ནི་མངོན་རྟོགས་རྒྱན་ལས། སངས་རྒྱས་སྨོན་ནས་མཁྱེན་པ་ནི། ། ལྷུན་གྱིས་གྲུབ་ཅིང་ཆགས་སྤངས་དང་། ། ཐོགས་པ་མེད་དང་རྟག་གནས་དང་། ། འདྲི་བ་ཀུན་ལན་འདེབས་པར་བཞེད། ། ཅེས་འབྱུང་བ་བཞིན་ཡིན་ལ།
ཉན་རང་གི་ནི་དེ་ལས་བཟློག་པར་འགྱུར་རོ། ། བདུན་པ་སོ་སོ་ཡང་དག་རིག་བཞི་ལ་ཆོས་ནི་རྗོད་བྱེད་སྒྲའི་ཆོས་སོ། ། རྣམ་གྲངས་ནི་མིང་གི་རྣམ་གྲངས་སོ། ། དོན་ནི་བརྗོད་བྱའི་དོན་ནོ། ། མཚན་ཉིད་ནི་རང་དང་སྤྱིའི་མཚན་ཉིད་དོ། ། དགོངས་པ་ནི་དོན་གཞན་ལ་དགོངས་པ་ལ་སོགས་པའོ། ། ངེས་པའི་ཚིག་ནི་ཚིག་ངེས་པ་སྟེ་ཡུལ་མིའི་སྐད་ཡུལ་སྐད་སོ་སོའོ། ། ཆོས་ཀྱི་ངེས་ཚིག་ནི་ཆོས་སྐད་སོ་སོའོ། ། རྒྱལ་ཆེན་རིས་བཞི་ལ་བདེན་བཞི་ལ་ཨེ་ནེ་དང་། མེ་ནེ་དང་།
དམ་པོ་དང་། ད་དམ་པོ་ཅེས་བྱ་བ་བཞི་ལ་སོགས་པ་འབྱུང་བ་བཞིན་ནོ། ། སྤོབས་པ་ནི་རིགས་པ་དང་གྲོལ་བར་སྨྲ་བ་སྟེ་ཆོས་རབ་ཏུ་དབྱེ་བ་ནི་ཤེས་བྱའི་ཆོས་ཀྱི་མཚན་གཞིའི་དབྱེ་བ། གཟུགས་རྣམ་གཉིས་དང་རྣམ་ཉི་ཤུ། ། སྒྲ་ནི་རྣམ་པ་བརྒྱད་ཡོད་དེ། ། ཞེས་པ་ལ་སོགས་པའོ། ། དེ་ལ་མཚན་གཞི་དང་མཚན་ཉིད་ནི་རྟེན་དང་བརྟེན་པ་བཤད་བྱ་ཡིན་ལ། གཞན་གཉིས་པོ་འཆད་བྱེད་ཡིན་པས་འདིས་ཤེས་བྱ་ཐམས་ཅད་སྟོན་པར་བྱེད་དེ་མདོ་སྡེ་རྒྱན་ལས། རྟེན་དང་བརྟེན་པ་བཤད་བྱ་དང་། ། གསུང་དང་མཁྱེན་པ་འཆད་བྱེད་ལ། །
བློ་གྲོས་རྟག་ཐོགས་མི་མངའ་བས། ། ལེགས་སྟོན་ཁྱེད་ལ་ཕྱག་ལ་ཕྱག་འཚལ་ལོ། ། ཞེས་འབྱུང་བ་ཡིན་ནོ། ། བརྒྱད་པ་མངོན་ཤེས་དྲུག་ནི་བཤད་ཟིན་ཏོ། ། དགུ་པ་མཚན་དཔེ་ལ་སྐྱེས་བུ་ཆེན་པོར་མཚོན་པས་མཚན་ཏེ་ཕྱག་དང་ཞབས་འཁོར་ལོས་མཚན་པ་ལ་སོགས་པ་སུམ་ཅུ་རྩ་གཉིས་སོ། ། དཔེ་བྱད་ནི་མཛེས་པ་སྐྱེད་པར་བྱེད་པ་སྟེ་སེན་མོ་ཟངས་མདོག་ལ་སོགས་པ་བརྒྱད་ཅུའོ། ། དེ་ལྟར་མཚན་དཔེ་ཏིང་ངེ་འཛིན་དང་ཤེས་རབ་ཏུ་བསྟན་ནས་དེ་དག་ལས་བྱུང་བའི་རྣམ་པར་སྨིན་པ་ཞེས་བྱ་བས་ནི་གཟུགས་སུ་སྟོན་ཏེ། དེ་གཉིས་ལས་བྱུང་བའང་ཡིན་ལ་ཚོགས་གཉིས་ཀྱི་རྣམ་སྨིན་ཀྱང་ཡིན་པས་སོ། ། བྱང་ཆུབ་སེམས་དཔའ་ལ་དེ་ལྟར་འབྱུང་བའང་དེ་གཉིས་ཀྱི་རང་བཞིན་ནོ། ། མཚན་དང་དཔེ་བྱད་རྒྱས་པར་ནི་མངོན་རྟོགས་རྒྱན་དང་རྒྱུད་བླ་མར་བལྟའོ། །
བཅུ་པ་ཡོངས་སུ་དག་པ་བཞི་ལ་གནས་ལེན་པ་ནི་གང་དུ་འདོད་པར་སྐྱེ་བ་ལེན་པའོ། ། བཞུགས་པ་ནི་སྐུ་ཚེ་བྱིན་གྱིས་བརླབས་ནས་ཇི་སྲིད་འདོད་པར་བཞུགས་པའོ། ། ཡོངས་སུ་གཏོང་བ་ནི་བཞེད་པའི་ཚེ་འདུ་བྱེད་གཏོང་བའོ། ། མེད་པ་སྤྲུལ་བ་དང་ཡོད་པ་སྒྱུར་བ་ཞེས་སྦྱར་རོ། ། ཏིང་ངེ་འཛིན་གྱི་སྒོ་ནི་བརྒྱ་ཉི་ཤུ་ལ་སོགས་པ་སྟེ་གང་བཞེད་པ་ལ་སྐད་ཅིག་ལ་འཇུག་པའོ། ། གཟུངས་ཀྱི་སྒོ་ནི་ཨ་དང་ར་དང་པ་ལ་སོགས་པའི་ཡི་གེ་བཞི་བཅུ་རྩ་གཉིས་གང་ཡང་རུང་བ་ཞིག་ཡིད་ལ་བྱས་པས་གསུང་རབ་ཡན་ལག་བཅུ་གཉིས་ཀྱི་ཆོས་ཀྱི་རྣམ་གྲངས་ཐམས་ཅད་བརྗོད་ནུས་པ་ཐོབ་པའོ། ། མདོ་སྡེ་རྒྱན་ལས། ལེན་དང་གནས་དང་གཏོང་བ་དང་། ། སྤྲུལ་དང་ཡོངས་སུ་སྒྱུར་བ་དང་། ། ཏིང་ངེ་འཛིན་དང་ཡེ་ཤེས་ལ།
མངའ་བརྙེས་ཁྱེད་ལ་ཕྱག་འཚལ་ལོ། ། ཞེས་གསུངས་སོ། ། བཅུ་གཅིག་པ་སྟོབས་བཅུ་ལ་གནས་དང་གནས་མ་ཡིན་པ་མཁྱེན་པའི་སྟོབས་ནི་རྒྱུ་དང་རྒྱུ་མ་ཡིན་པ་སྟེ་འདི་ལས་འདི་འབྱུང་བ་གནས་ཡོད་ཅིང་འདི་འབྱུང་བ་གནས་མེད་པ་ཀུན་མཁྱེན་པའོ། ། ལས་བདག་གིར་བྱ་བ་ནི་ལས་ཀྱི་རྣམ་སྨིན་གཞན་གྱིས་མི་ཤེས་པ་རྣམས་མཁྱེན་པ་སྟེ་ལས་བརྒྱ་པ་ལས་ཆུ་སྲིན་ཉ་མིད་ཆེན་པོའི་གཏམ་རྒྱུད་དང་། ལུང་ལས་ཨུ་ཏྲ་ཡ་ནའི་གཏམ་རྒྱུད་འབྱུང་བ་བཞིན་ནོ། ། བསམ་གཏན་དང་རྣམ་པར་ཐར་པ་དང་ཏིང་ངེ་འཛིན་དང་སྙོམས་འཇུག་མཁྱེན་པ་ནི་དེ་དག་ཉིད་མཁྱེན་པའོ། ། དབང་པོ་མཆོག་དང་མཆོག་མིན་ནི་དབང་པོ་ལྔའི་མཆོག་དམན་ཤེས་པའོ། ། མོས་པ་སྣ་ཚོགས་མཁྱེན་པ་ནི་ཉན་ཐོས་ལ་མོས་པ་ལ་སོགས་པའོ། ། ཁམས་སྣ་ཚོགས་ནི་ཀུན་གཞིའི་ས་བོན་སྣ་ཚོགས་སོ། ། ཐམས་ཅད་དུ་འགྲོ་བའི་ལམ་ནི་འཁོར་འདས་གཉིས་སུ་འགྲོ་བའི་ལམ་དང་དེ་ལའང་བདེ་འགྲོ་ངན་འགྲོ་དང་ཐེག་པ་གསུམ་དུ་འགྲོ་བའི་ལམ་ལ་སོགས་པའོ། །
སྔོན་གྱི་གནས་རྗེས་སུ་དྲན་པ་དང་འཆི་འཕོ་དང་སྐྱེ་བ་མཁྱེན་པ་དང་ཟག་པ་ཟད་པ་མཁྱེན་པའི་སྟོབས་གསུམ་ནི་དེ་དག་གི་མངོན་ཤེས་སོ། ། ཇི་ལྟར་མཐུན་མཐུན་ནི་རང་རང་གི་ཡུལ་ཐམས་ཅད་མཁྱེན་པ་ལ་སོགས་ལ་སྦྱོར་བའོ། ། འདི་དག་གིས་ནི་ཐབས་ལ་སླུ་བ་ལ་སོགས་པའི་བདུད་བཞི་འཇོམས་ཏེ་མདོ་སྡེ་རྒྱན་ལས། ཐབས་དང་སྐྱབས་དང་དག་པ་དང་། ། ཐེག་ཆེན་ངེས་པར་འབྱུང་བ་ལ། ། སེམས་ཅན་རྣམས་ལ་རབ་སླུ་བའི། ། བདུད་འཇོམས་ཁྱེད་ལ་ཕྱག་འཚལ་ལོ། ། ཞེས་འབྱུང་བ་ཡིན་ནོ། ། བཅུ་གཉིས་པ་མི་འཇིགས་པ་བཞི་ལ་ཤེས་བྱའི་རྣམ་པ་ཐམས་ཅད་མངོན་པར་བྱང་ཆུབ་པ་ནི་མངོན་སུམ་དུ་རྟོགས་པའོ། ། དེ་ལ་འདི་མ་རྟོགས་སོ་ཞེས་དགེ་སྦྱོང་ངམ་བྲམ་ཟེའམ་ལྷའམ་བདུད་དམ་ཚངས་པའམ་སུས་ཀྱང་ཆོས་དང་མཐུན་པར་རྒོལ་བ་མ་མཐོང་བས་བདེ་བ་དང་མི་འཇིགས་པ་དང་བག་མི་ཚ་བ་ཐོབ་སྟེ་ཁྱུ་མཆོག་རླབས་པོ་ཆེའི་གནས་སུ་དམ་འཆའ་འོ། །
ཚངས་པའི་འཁོར་ལོ་སྐོར་རོ། ། འཁོར་གྱི་ནང་དུ་སེང་གེའི་སྒྲ་སྒྲོག་གོ ། ཅེས་འབྱུང་བ་བཞིན་ཏེ་གཞན་ལའང་དེ་བཞིན་སྦྱར་རོ། ། ཟག་པ་ནི་སྒྲིབ་པ་གཉིས་སོ། ། བར་དུ་གཅོད་པ་ནི་ཉོན་མོངས་པས་ཐར་པའི་བར་དུ་གཅོད་པར་དམ་བཅས་པ་ལ་སྔ་མ་བཞིན་ཏེ་ཁྱད་པར་དུ་འཕགས་པའི་བསྟོད་པ་ལས། སེར་སྐྱ་ཡུལ་རྣམས་ལ་སྤྱོད་བཞིན། ། ཡེ་ཤེས་འགྱུར་མཆི་སྡིག་བྲལ་བ། ། ཁྱོད་ཀྱིས་ཀུན་ནས་ཉོན་མོངས་ལ། ། ཐར་པ་ག་ལ་ཡོད་ཅེས་གསུངས། ། ཞེས་འབྱུང་བ་བཞིན་ནོ། །
ངེས་པར་འབྱིན་པའི་ལམ་ནི་བདག་མེད་པར་ཤེས་པའི་ལམ་གྱིས་འཁོར་བ་ལས་ངེས་པར་འབྱིན་པ་དམ་འཆའ་བའོ། ། སྔ་མ་གཉིས་ནི་རང་དོན་དང་། ཕྱི་མ་གཉིས་ནི་གཞན་དོན་གྱི་མི་འཇིགས་པ་ཡིན་ཏེ་མདོ་སྡེ་རྒྱན་ལས། རང་གཞན་དོན་དུ་ཡེ་ཤེས་དང་། ། སྤངས་དང་ངེ་འབྱུང་གེགས་བྱེད་དང་། ། སྟོན་མཛད་མུ་སྟེགས་གཞན་དག་གིས། མི་རྫི་ཁྱེད་ལ་ཕྱག་འཚལ་ལོ། ། ཞེས་འབྱུང་བ་ཡིན་ནོ། ། བཅུ་གསུམ་པ་དྲན་པ་ཉེར་བཞག་རྣམ་གསུམ་ལ་ཚོགས་ནི་འཁོར་རོ། ། ཀུན་ནས་ཉོན་མོངས་པའི་རྣམ་པ་ཐམས་ཅད་ནི་གསུམ་སྟེ་གུས་པར་ཉན་པ་ལ་ཐུགས་དགའ་བ་ཡལ་ཡལ་པོ་དང་།
མི་གུས་པར་ཉན་པ་ལ་མི་མཉེས་པ་དང་། གཉིས་ཀ་བྱེད་པ་ལ་གཉིས་ཀར་མི་འགྱུར་བར་བཏང་སྙོམས་དང་དྲན་པ་དང་ཤེས་བཞིན་དང་ལྡན་པར་གནས་པའོ། ། བཅུ་བཞི་པ་བསྲུང་བ་མེད་པ་གསུམ་ནི་རང་ལ་སྒོ་གསུམ་གྱི་སྤྱོད་པ་ངན་པ་གཞན་གྱིས་ཤེས་ཀྱི་དོགས་ནས་བསྲུང་དགོས་པ་མེད་པར་རང་ཇི་ལྟར་བཞེད་པ་བཞིན་གདམས་པ་དང་རྗེས་བསྟན་གསུང་པ་སྟེ་གདམས་པ་ནི་སྤངས་རྟོགས་མ་ཐོབ་པ་ཐོབ་པར་བྱེད་པའི་ཐབས་སོ། ། རྗེས་བསྟན་ནི་ཐོབ་པ་མི་ཉམས་པར་བྱེད་པའི་ཐབས་སོ། ། དེ་གཉིས་ཀ་ལའང་ལུང་དང་རྟོགས་པའི་གདམས་པ་དང་རྗེས་བསྟན་གཉིས་གཉིས་སུ་འགྱུར་བ་ལས་སངས་རྒྱས་ཀྱི་ནི་རྟོགས་པ་ཁོ་ནའི་ཡིན་ནོ། ། བཅོ་ལྔ་པ་བསྙེལ་བ་མེད་པ་ལ་ཆོས་ཉིད་ནི་རང་བཞིན་ནོ། ། གདུལ་བྱའི་བསམ་པ་ཇི་ལྟ་བ་བཞིན་དུ་སྐུའི་མཛད་པ་དང་། ངག་གི་གསུང་བའི་རྣམ་པ་ཐམས་ཅད་མ་བརྗེད་པར་མངོན་པར་བརྗོད་པ་སྟེ་བྱེད་པ་ཞེས་སྦྱར་ཏེ་ཀ་ཕི་ན་འདུལ་བའི་ཚེ་རྒྱལ་པོར་སྤྲུལ་པ་དང་། དེ་ལ་ཉན་ཐོས་ཀྱི་ཆོས་བསྟན་པ་ལ་སོགས་པའོ། ། དེ་ལྟར་གསུམ་པོ་དེ་ནི་མདོ་སྡེ་རྒྱན་ལས།
བསྲུང་མེད་བསྙེལ་བ་མི་མངའ་བས། ། འཁོར་གྱི་ནང་ན་བག་བརྐྱང་གསུང་། ། ཀུན་ནས་ཉོན་མོངས་གཉིས་སྤངས་པས། ། འཁོར་སྡུད་ཁྱོད་ལ་ཕྱག་འཚལ་ལོ། ། ཞེས་གསུངས་སོ། ། བཅུ་དྲུག་པ་བག་ཆགས་བཅོམ་པ་ལ་གཡོ་བ་ནི་སྒྲིབ་པའི་ལྷག་མ་ཡོད་པའི་ཀུན་སྤྱོད་དེ་མ་འདྲེས་པར་འཆད་དོ། ། བཅུ་བདུན་པ་ཐུགས་རྗེ་ཆེན་པོ་ནི་མདོ་སྡེ་རྒྱན་ལས། འཇིག་རྟེན་ཀུན་ལ་ཉིན་མཚན་དུ། ། ལན་དྲུག་ཏུ་ནི་སོ་སོར་གཟིགས། ། ཐུགས་རྗེ་ཆེན་པོ་དང་ལྡན་པ། །
ཕན་དགོངས་ཁྱོད་ལ་ཕྱག་འཚལ་ལོ། ། ཞེས་འབྱུང་བ་ཡིན་ནོ། ། བཅོ་བརྒྱད་པ་སངས་རྒྱས་ཀྱི་ཆོས་མ་འདྲེས་པ་ལ་སྐུ་ལ་འཁྲུལ་པ་དང་གསུང་ལ་ཅ་ཅོ་དང་ཐུགས་ལ་བསྙེལ་བ་དང་ཐ་དད་པའི་འདུ་ཤེས་དང་། མཉམ་པར་མ་བཞག་པ་དང་། སོ་སོར་མ་བརྟགས་པའི་བཏང་སྙོམས་མི་མངའ་བ་དྲུག་ནི་སྤྱོད་པས་བསྡུས་པ་དྲུག་གོ ། འདུན་པ་དང་བརྩོན་འགྲུས་དང་དྲན་པ་དང་ཏིང་ངེ་འཛིན་དང་ཤེས་རབ་དང་རྣམ་པར་གྲོལ་བ་ལ་ཉམས་པ་མི་མངའ་བ་དྲུག་ནི་རྟོགས་པས་བསྡུས་པ་དྲུག་སྟེ་དབང་པོ་ནི་བརྩོན་འགྲུས་ལ་སོགས་པ་བཞིའོ། ། དེའི་གནས་ནི་འདུན་པའོ། ། དེ་དག་གི་འབྲས་བུ་ནི་རྣམ་པར་གྲོལ་བའོ། ། དེ་དག་མ་ཐོབ་པའི་ཡོངས་སུ་ཉམས་པ་ཞེས་བྱ་བ་ནི་མཛོད་ལས། ཐོབ་དང་མ་ཐོབ་ཉེར་སྤྱད་ལས། །
ཡོངས་ཉམས་རྣམ་པ་གསུམ་དུ་འདོད། ། སྟོན་ལ་ཐ་མ་མི་གཡོ་ལ། ། བར་མའང་གཞན་ལ་རྣམ་པ་གསུམ། ། ཞེས་ཉམས་པ་གསུམ་བཤད་པའི་དགྲ་བཅོམ་པ་ལ་ཤེས་བྱའི་སྒྲིབ་པ་སྤོང་བའི་འདུན་པ་ལ་སོགས་པ་དྲུག་མ་ཐོབ་པའི་ཉམས་པ་ཡོད་ལ་སངས་རྒྱས་ལ་མེད་དོ། ། འཕྲིན་ལས་ནི་སྒོ་གསུམ་གྱི་འཕྲིན་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བས་མི་དགེ་བ་དང་ལུང་མ་བསྟན་ཡེ་མེད་པའོ། ། བྱེ་བྲག་ཏུ་སྨྲ་བ་ལུང་མ་བསྟན་ཡོད་པར་འདོད་པ་ལྟར་ན་ནི་མ་འདྲེས་པ་བཅོ་ལྔ་ཉིད་དུ་འགྱུར་རོ། ། ཡེ་ཤེས་ལ་གནས་པ་ནི་དུས་གསུམ་ལ་མ་ཆགས་མ་ཐོགས་པའི་ཡེ་ཤེས་འཇུག་པའོ། ། དེ་དག་ཐུན་མོང་མ་ཡིན་པའམ་མ་འདྲེས་པ་ཡིན་པ་ནི་ཉན་རང་དགྲ་བཅོམ་རྣམས་ལ་བཟློག་ཕྱོགས་བཅོ་བརྒྱད་ཡོད་པའི་ཕྱིར་ཏེ་དེ་ལ་ཐ་དད་པའི་འདུ་ཤེས་ནི་ལྷག་བཅས་ལྷག་མེད་ལ་མི་མཐུན་པ་དང་ཞི་བའི་འདུ་ཤེས་སོ། ། དེ་བཞིན་དུ་སྙོམས་པར་ཞུགས་ན་བཞག་ལ་ལངས་ན་མ་བཞག་པ་དང་། མ་བརྟགས་པར་སེམས་ཅན་གྱི་དོན་ཡལ་བར་འདོར་ལ་སངས་རྒྱས་ལ་དེ་མེད་དེ་ལས་བརྒྱ་པ་ལས།
རྒྱ་མཚོ་ཆུ་སྲིན་རྣམས་ཀྱི་གནས། ། དུས་རླབས་ཡོལ་བར་འགྱུར་སྲིད་ཀྱི། ། གདུལ་བར་བྱ་བའི་སྲས་རྣམས་ལ། སངས་རྒྱས་དུས་ལས་ཡོལ་མི་མངའ། ། ཞེས་གསུངས་པ་ཡིན་ནོ། ། བཟློག་ཕྱོགས་གཞན་རྣམས་ནི་བཤད་པ་ཉིད་ཀྱིས་ཤེས་པས་མ་བྲིས་སོ། ། དེས་ན་དེ་དག་གིས་ཉན་རང་ལས་ཁྱད་པར་དུ་འཕགས་པས་དེ་དག་གིའང་བླ་མ་ཡིན་ཏེ་མདོ་སྡེ་རྒྱན་ལས། སྤྱོད་པ་དང་ནི་རྟོགས་པ་དང་། ། ཡེ་ཤེས་དང་ནི་འཕྲིན་ལས་ཀྱིས། ། ཉན་ཐོས་རང་སངས་རྒྱས་ཀུན་གྱི། །
བླ་མ་ཁྱེད་ལ་ཕྱག་འཚལ་ལོ། ། ཞེས་གསུངས་སོ། ། བཅུ་དགུ་པ་རྣམ་པ་ཐམས་ཅད་མཁྱེན་པ་ཉིད་ནི་ཟག་བཅས་ཟག་མེད་ཀྱི་ཆོས་གསུམ་གྱི་རྣམ་པ་ཐམས་ཅད་མཁྱེན་པ་སྟེ་རྣམ་པའི་དབྱེ་བ་ནི་སྔར་བསྟན་པ་རྣམས་དང་གཞན་ཡང་རྒྱུ་ཐུག་མེད་ཀྱི་འབྲས་བུ་དང་འབྲས་བུ་ཐུག་མེད་ཀྱི་རྒྱུ་དང་ཤར་ཐམས་ཅད་ཀྱི་ནུབ་ན་ཡོད་པ་དང་འོག་ཐམས་ཅད་ཀྱི་སྟེང་ན་ཡོད་པ་ལ་སོགས་པ་ཡིན་ཏེ་བསྟོད་པ་མཛད་པས།

རྨ་བྱའི་མདོངས་ནི་གཅིག་པུ་ལ། ། རྒྱུ་ཡི་དབྱེ་བ་ཇི་སྙེད་པ། ། དེ་མཁྱེན་པས་ན་ཀུན་མཁྱེན་ཏེ། ། ཀུན་མཁྱེན་ཡེ་ཤེས་མིན་པས་མིན། ། ཞེས་བཤད་པ་བཞིན་ནོ། ། བཞི་པ་ཡོན་ཏན་རྣམས་གང་ཟག་གང་གིས་ཚུལ་ཇི་ལྟར་སྒྲུབ་པ་ལ་ཆོས་འདི་ལས་ཕྱི་རོལ་བ་ནི་མུ་སྟེགས་ཀྱི་དྲང་སྲོང་རྣམས་སོ། ། དག་པའི་བསམ་གཏན་ནི་རང་རང་གི་མི་མཐུན་ཕྱོགས་ཀྱིས་དག་པ་དགེ་བའི་བསམ་གཏན་ནོ། ། རབ་ཀྱི་མཐར་ཕྱིན་པ་ནི་དང་པོ་གསུམ་ལས་སོ། ། ཅིའི་ཕྱིར་ནི་ཇི་ལྟར་རོ། ། ཇི་ལྟར་རྣམ་པར་གཞག་པ་བཞིན་ནི་སྔར་བསྟན་པའི་དམིགས་རྣམ་ལ་སོགས་པ་བཞིན་དུ་ཡང་དང་ཡང་དུ་སྒོམ་པའོ། ། ལྔ་པ་ཡོན་ཏན་རྣམས་མཉམ་རྗེས་གཉིས་སུ་བསྡུ་བ་ལ་རང་གི་བྱ་བ་ལ་ཉེ་བར་གནས་པ་ནི་སྤྲུལ་པ་ལ་སོགས་པ་སྣ་ཚོགས་བྱེད་པའི་རྗེས་ཐོབ་སྟེ་ཀུན་རྫོབ་ནི་གཞན་དབང་ངོ་། །
རྗེས་ཐོབ་ལས་མཉམ་བཞག་འབྱུང་བས་དེ་ནི་གནས་པ་ལས་གྱུར་པ་ཞེས་བྱ་སྟེ་མི་རྟོག་པའི་ཡེ་ཤེས་ཀྱིས་སྒོམ་པ་དམིགས་པ་མེད་པའི་ཚད་མེད་ལ་སོགས་པའོ། ། དྲུག་པ་བྱེད་ལས་ལ་བཅུ་དགུ་ལས་མི་མཐུན་ཕྱོགས་ནི་གནོད་སེམས་ལ་སོགས་པའོ། ། འདི་དང་བསོད་ནམས་ཀྱི་ཚོགས་རྫོགས་པ་གཉིས་ནི་སངས་རྒྱས་མ་གཏོགས་པའི་དབང་དུ་བྱས་པ་སྟེ་སངས་རྒྱས་ལ་ནི་གཉིས་པོ་མི་མངའ་འོ། ། སྤྲུལ་པའི་ལས་ནི་དང་པོ་གཉིས་ཀྱིས་སྒྲུབ་བོ། ། གསུམ་པས་ནི་དགེ་བ་སྟ་སྡུག་པ་སྤྲུལ་བ་ལ་ཞེས་སྦྱར་རོ། ། གཟུགས་མེད་ཀྱིས་ནི་ཞི་བའི་ཞེས་བྱ་བ་དང་། ཐ་མས་འཕགས་པའི་ཞེས་སྦྱར་ཏེ། མཆོག་ཏུ་རབ་ཏུ་ཞི་བ་ནི་ཉོན་ཡིད་དང་ཚོར་བ་དང་འདུ་ཤེས་ཐམས་ཅད་ཞི་བའི་ཕྱིར་རོ། ། མོས་པའི་ཕྱིར་ཞེས་བྱ་བ་ནི་དེ་ལྟ་དེ་ལྟར་མོས་པ་ནི་རྣམ་ཐར་གྱི་དོན་ཡིན་ནོ་ཞེས་བྱ་བའི་དོན་ཏོ། ། རྣམ་ཐར་དང་པོ་གསུམ་པོ་དག་གི་དམིགས་པ་ལ་ཞེས་སྦྱར་རོ། །
གཟུང་བའི་ཚིག་ཏུ་འགྱུར་བ་ནི་དེས་མ་དད་ཀྱིས་དོགས་ནས་མཐུན་པའི་ཚིག་སྨྲ་བའི་ཕྱིར་རོ། ། ལུང་སྟོན་པ་ནི་འཆད་པའོ། ། མང་པོས་བཀུར་བ་ནི་ཐམས་ཅད་ཤེས་སོ་ཞེས་སྨྲ་བའོ། ། བཤད་པ་ནི་ཆོས་སོ། ། ཚིམ་པ་ནི་ཐེ་ཚོམ་ཆོད་པའོ། ། ལུས་ཀྱི་ལས་ནི་གཅིག་ཏུ་གྱུར་ནས་མང་པོར་འགྱུར་བ་ལ་སོགས་པའོ། ། བསྟན་པ་ནི་དམ་པའི་ཆོས་སོ། ། ངག་གི་ལས་ནི་སྒྲ་ཐམས་ཅད་ཐོས་པའོ། ། ཀུན་ཏུ་བརྗོད་པ་ནི་ཤེས་པའོ། ། སྤྱོད་པ་ནི་སྔོན་གྱི་སྤྱོད་པའོ། །
འགྲོ་འོང་ནི་འཆི་འཕོ་དང་སྐྱེ་བའོ། ། ཟག་ཟད་ཀྱིས་ནི་ངེས་འབྱུང་གི་ལམ་སྟོན་ཏེ་དེ་ལྟར་མངོན་ཤེས་དྲུག་དང་སྦྱར་རོ། ། ཆེན་པོ་ནི་མཆོག་སྟེ་མདོ་སྡེ་རྒྱན་ལས། ལུས་ཅན་ཀུན་གྱིས་ཁྱོད་མཐོང་ན། ། སྐྱེས་བུ་དམ་པ་ལགས་པར་འཚལ། ། མཐོང་བ་ཙམ་གྱིས་རབ་དང་བར། ། མཛད་པ་ཁྱེད་ལ་ཕྱག་འཚལ་ལོ། ། ཞེས་འབྱུང་བ་ཡིན་ནོ། ། གནས་དག་པས་ནི་གང་འདོད་པའི་སྐྱེ་བ་འཛིན་པ་ལ་སོགས་པ་གསུམ་བྱེད་དོ། ། དམིགས་པ་དག་པས་ཆོས་ཤེས་བྱ་ལ་དབང་སྒྱུར་ལ།
སེམས་དག་པས་ཏིང་ངེ་འཛིན་ལའོ། ། ཡེ་ཤེས་དག་པས་དམ་པའི་ཆོས་གཟུངས་ཀྱི་སྒོ་ནས་འཛིན་ཏོ། ། གནས་དང་གནས་མིན་མཁྱེན་པའི་སྟོབས་ཀྱིས་ནི་རྒྱུ་མེད་པ་དང་མི་མཐུན་པ་རྒྱུར་སྨྲ་བ་སེལ་ཏོ། ། ལས་བདག་གིར་བྱ་བ་མཁྱེན་པའི་སྟོབས་ཀྱིས་ནི་རང་གིས་ལས་མ་བྱས་ཀྱང་རྣམ་སྨིན་འབྱུང་ངོ་ཞེས་མ་བྱས་པ་དང་ཕྲད་པར་སྨྲ་བ་སེལ་ཏེ་འདི་གཉིས་ཀྱིས་མངོན་མཐོའི་ལམ་སྟོན་ཏོ། ། བསམ་གཏན་ལ་སོགས་པ་མཁྱེན་པའི་སྟོབས་ཀྱིས་སེམས་ཀྱི་སྤྱོད་པ་རྟོགས་སོ། ། དབང་པོ་མཆོག་དང་མཆོག་མིན་མཁྱེན་པས་ཆོས་བཤད་པའི་སྣོད་དད་པ་ལ་སོགས་པ་རྟོགས་པར་བྱེད་དོ། ། མོས་པ་སྣ་ཚོགས་མཁྱེན་པས་བསམ་པ་དང་། ཁམས་སྣ་ཚོགས་མཁྱེན་པས་བག་ལ་ཉལ་དང་། ཐམས་ཅད་དུ་འགྲོ་བའི་ལམ་མཁྱེན་པས་ཐེག་པ་གསུམ་གྱི་དམིགས་པའི་ཆོས་དང་། སྔོན་གྱི་གནས་རྗེས་སུ་དྲན་པ་མཁྱེན་པས་སྔོན་ཚོགས་ཇི་ཙམ་བསགས་ཤིང་འཕགས་པ་གང་གི་རྒྱུ་ཡིན་པ་དང་།
འཆི་འཕོ་དང་སྐྱེ་བ་མཁྱེན་པས་ཕྱི་མ་ལ་མཐོ་རིས་དང་ཐར་པ་གང་གི་འོས་སུ་འགྱུར་བ་དང་། ཟག་པ་ཟད་པ་མཁྱེན་པས་ངེས་འབྱུང་གི་ལམ་རྟོགས་ཏེ་བརྒྱད་པོ་འདིས་ཇི་ལྟ་བ་བཞིན་ཏེ་མ་ནོར་བར་ངེས་ལེགས་ཀྱི་ལམ་སྟོན་ཏོ། ། ཐུན་མོང་གི་བྱེད་ལས་ནི་བདུད་བཞི་ཚར་གཅོད་ཅིང་དྲིས་པ་ཐམས་ཅད་ལུང་སྟོན་པའོ། ། མི་འཇིགས་པ་ནི་རང་དོན་དང་གཞན་དོན་གྱི་མི་འཇིགས་པ་གཉིས་དང་རིམ་པ་བཞིན་སྦྱར་རོ། ། རྒྱུན་མི་ཆད་པ་ནི་རང་ལ་སྐྱོན་མཐོང་བའི་བར་ཆད་མེད་པ་སྟེ་གདམས་པ་དང་རྗེས་བསྟན་གཉིས་དང་སྦྱར་རོ། ། མཛད་པ་མི་འདོར་བ་ནི་མི་བརྗེད་པའི་ཕྱིར་རོ། ། འཐོབ་པ་ནི་རྟོགས་པས་བསྡུས་པ་དྲུག་གོ ། གཤེགས་པ་ནི་འཕྲིན་ལས་ཀྱིས་བསྡུས་པ་གསུམ་མོ། ། བཞུགས་པ་ནི་ཡེ་ཤེས་ཀྱིས་བསྡུས་པ་གསུམ་མོ། ། ཐེ་ཚོམ་གཅོད་པ་ནི་མདོ་སྡེ་རྒྱན་ལས།
སྐུ་གསུམ་དག་གིས་བྱང་ཆུབ་ཆེ། ། རྣམ་པ་ཀུན་བརྙེས་ཐམས་ཅད་དུ། ། སེམས་ཅན་ཀུན་གྱི་ཐེ་ཚོམ་དག ། གཅོད་པ་ཁྱེད་ལ་ཕྱག་འཚལ་ལོ། ། ཞེས་འབྱུང་བ་ཡིན་ནོ། ། ཡུན་རིང་དུ་འཇོག་པ་ནི་དང་པོ་གསུངས་ནས་སྡུད་པ་པོས་བསྡུས་ཏེ་རྣམ་མཁྱེན་གྱིས་བྱིན་གྱིས་བརླབས་ནས་འཇོག་པའོ། ། བཞག་པ་དེས་ཞེས་སྦྱར་ཏེ་སྨིན་པ་ནི་སྤངས་རྟོགས་སྐྱེར་རུང་བ་དང་། གྲོལ་བ་ནི་སྒྲིབ་པ་ལས་སོ། ། གསུམ་པ་གང་ཟག་དང་མངོན་རྟོགས་ཀྱི་ཁྱད་ཆོས་ལ་དོན་ལྔ་ཡོད་པའི་མངོན་རྟོགས་མཆོག་ཐོབ་ནས་དམན་པ་འདོར་ཞིང་སྤངས་པ་མངོན་དུ་བྱེད་ཚུལ་ནི་མངོན་པར་རྟོགས་པ་འདི་དག་ལ་ཞེས་བྱ་བས་སྟོན་ཏེ་འབྲས་བུ་ལ་གནས་པ་ཐོབ་ན་ཞུགས་པ་འདོར་བ་ལ་སོགས་པ་སྟེ་དམན་པ་དེ་མངོན་དུ་མི་བྱེད་ཅེས་བྱ་བའི་དོན་ཏོ། ། བསྡོམས་ཏེ་སྤོང་བ་མངོན་དུ་བྱེད་པ་ནི་འབྲས་བུ་གང་དང་གང་ཐོབ་པ་དེའི་སྤང་བྱ་སྤངས་པའི་གནས་གྱུར་མངོན་དུ་བྱེད་པའོ། །
ཕུང་པོ་ཞེས་བྱ་བ་ལ་སོགས་པས་ནི་ལམ་རྒྱུན་གཅོད་པ་སྟོན་ཏེ་འདི་ནི་ཉན་ཐོས་སྡེ་པའི་ལུང་ལས། ལུས་ཞིག་ཚོར་བ་བསིལ་བར་གྱུར། ། འདུ་ཤེས་འགགས་ཤིང་འདུ་བྱེད་ཞི། ། རྣམ་པར་ཤེས་པ་ནུབ་གྱུར་པ། ། འདི་འདྲ་འདི་ནི་སྡུག་བསྔལ་མཐའ། ། ཞེས་བྱ་བ་དང་། མར་མེ་ཤི་བར་གྱུར་པ་བཞིན། ། དེ་ཡི་སེམས་ནི་རྣམ་པར་ཐར། ། ཞེས་འབྱུང་བ་དང་མཐུན་པར་བྱས་པ་ཡིན་ནོ། ། ཐེག་ཆེན་པ་ནི་འདི་རིག་པ་རྒྱུན་གཅོད་པར་མི་འདོད་དེ་རྣམ་འགྲེལ་ལས།
ཚད་མས་མ་གྲུབ་དོན་ཅན་གྱི། ། གྲུབ་མཐའི་རྗེས་སུ་འབྲང་ངམ་ཅི། ། ཐ་མའི་སེམས་ནི་སེམས་གཞན་དང་། ། མཚམས་སྦྱོར་བ་ལ་འགལ་ཅི་ཡོད། ། ཅེས་འབྱུང་བ་བཞིན་ནོ། ། བྱང་ཆུབ་སེམས་དཔའ་རྒྱུན་མི་གཅོད་པ་ནི་སེམས་ཅན་གྱི་དོན་བྱེད་པའི་ཕྱིར་རོ། ། མི་གཅོད་པ་དེའི་ཕྱིར་ཞེས་བྱ་བ་དང་། རྒྱུའི་དུས་ན་དགེ་བ་མི་ཟད་པ་དང་འབྲས་བུའི་དུས་ན་ཡོན་ཏན་ཞེས་སྦྱར་ཏེ་བློ་གྲོས་མི་ཟད་པ་ལས་མི་ཟད་པ་བརྒྱད་ཅུ་བསྟན་པ་བཞིན་ནོ། ། གཉིས་པ་ལུང་དུ་མི་སྟོན་པར་འཇོག་པའི་རྒྱུ་ལ་ཐམས་ཅད་ཀྱི་ཐེ་ཚོམ་གཅོད་ན་དེ་འཇིག་པ་ཅིའི་ཕྱིར་སྙམ་པའོ། ། དེ་དག་བདག་དང་འཇིག་རྟེན་རྟག་པ་གཅིག་པུ་ལ་བརྩམས་ནས་དྲིས་པས་རྒྱུ་དང་འབྲས་བུ་ཞེས་སྦྱར་ཏེ་དེ་ལ་ནི་དེ་དག་མི་རུང་བའི་ཕྱིར་རོ། །
འདི་ལྟར་དོན་དང་བཅས་པ་འཕགས་པའི་བདེན་བཞི་ལ་བརྩམས་ནས་མ་དྲིས་པའི་ཕྱིར་རོ། ། གསུམ་པ་བྱང་ཆུབ་སེམས་དཔའ་རྒྱུན་ཞུགས་ལ་སོགས་པར་མི་འགྱུར་བའི་རྒྱུ་ལ་སྐྱོན་ནི་མཐོང་སྤང་གི་སྐྱོན་ནོ། ། དེས་སྲིད་ཞི་ལ་མི་གནས་པའི་ལམ་ཐོབ་པས་ལྷག་བཅས་ལྷག་མེད་ཀྱི་ལམ་གྱི་རྒྱུན་ལ་འཇུག་པ་ཞེས་བྱ་བ་དང་བསམས་བཞིན་དུ་མི་འདོད་བཞིན་དུ་སྐྱེ་བ་ལེན་པ་གཅོད་དེ་སྲིད་པ་ནི་འདོད་ཁམས་སུའོ། ། ཕྱིར་མི་འོང་དུ་མི་འགྱུར་བ་ནི་ཡུམ་ལས། བསམ་གཏན་བདེ་ལྡན་བསམ་གཏན་ཏིང་འཛིན་ཐོབ་བཏང་སྟེ། ། ཕྱིར་ཡང་འདོད་པའི་ཁམས་སུ་གནས་ཏེ་ཆགས་པ་མེད། ། ཅེས་འབྱུང་བ་བཞིན་ནོ། ། བཞི་པ་དེས་གཉེན་པོ་སྒོམ་ཚུལ་ལ་སྒྲིབ་པ་གཉིས་ཀྱི་གཉེན་པོ་ནི་རིམ་པ་ལྟར་བདག་མེད་གཉིས་སོ། ། ཅིག་ཅར་སྤོང་བ་ནི་རྡོ་རྗེ་ལྟ་བུའི་ཏིང་ངེ་འཛིན་གྱིས་ཏེ་བསྟོད་པ་བརྒྱ་ལྔ་བཅུ་པ་ལས། ཁྱོད་ཀྱིས་དང་པོར་ལྷ་ཡི་བུའི། །
བདུད་ཀྱི་མེ་ཏོག་རྒྱལ་མཚན་བསྐམ། ། དེ་ནས་ཉོན་མོངས་བདུད་ཀྱི་ནི། ། ང་རྒྱལ་རྒྱལ་མཚན་མཐོན་པོ་གཏིབ། ། ཁྱོད་ཀྱིས་བྱང་ཆུབ་མ་བརྙེས་བར། ། འདོད་ཁམས་དབང་ཕྱུག་ལས་རྒྱལ་ཏེ། ། བྱང་ཆུབ་བར་ཆད་མེད་ལམ་ལ། ། སྲིད་གསུམ་དབང་ཕྱུག་ལས་རྒྱལ་ལོ། ། ཞེས་འབྱུང་བ་ཡིན་ནོ། ། སྒྲིབ་པ་གཉིས་སྤངས་པས་ནི་རིམ་པ་བཞིན་ཅིག་ཅར་ཞེས་སྦྱར་རོ། ། ཉེས་པ་ནི་བདག་ལ་གནོད་པ་ལ་སོགས་པའོ། །
མི་སྐྱེད་པ་ནི་སྒོམ་ལམ་ལ་སྟེ་མཐུ་བཅོམ་པའི་ཕྱིར་རོ། ། ཇི་སྐད་དུ་ཐེག་བསྡུས་ལས། ཉོན་མོངས་ཐུལ་ལ་སྤངས་པ་མེད། ། སྔགས་ཀྱིས་བསད་པའི་དུག་དང་འདྲ། ། ཞེས་འབྱུང་བ་བཞིན་ནོ། ། ལྔ་པ་དེས་མཁས་པ་དང་དབང་པོ་སྦྱོང་ཚུལ་ནི་ཡང་ཞེས་བྱ་བས་སྟོན་ཏོ། ། དེ་ལའང་དོན་ལྔའི་དང་པོ་ཤེས་བྱ་ལ་མཁས་པའི་འཁྲུལ་པ་ནི་གཟུང་འཛིན་དུ་ཞེན་པའོ། ། འཁྲུལ་པའི་གནས་ནི་ཞེན་པ་སྟེ་འཇུག་པའི་གཞི་གཉིས་སྣང་ངོ་། ། མ་འཁྲུལ་བའི་གནས་ནི་དེ་བཞིན་ཉིད་དོ། ། གཉིས་ཀ་ཡིན་པ་ནི་མི་རྟོག་པའི་ཡེ་ཤེས་དང་མཐུན་པའི་ཐོས་བསམ་སྟེ་རྟོག་པ་དང་བཅས་ཤིང་མི་རྟོག་པའི་རྒྱུ་བྱེད་པའི་ཕྱིར་རོ། །
མ་འཁྲུལ་བ་ནི་མི་རྟོག་པའི་ཡེ་ཤེས་སོ། ། མ་འཁྲུལ་བའི་རྒྱུ་མཐུན་ནི་འཕགས་པའི་རྗེས་ཐོབ་ཀྱི་དགེ་བའོ། ། གཉིས་པ་ཐབས་ལ་མཁས་པ་ལ་སེམས་ཅན་སྨིན་པ་ལ་མཁས་པ་ནི་བསྡུ་བ་བཞིས་བསྡུས་ནས་དགེ་བ་ལ་འགོད་པའོ། ། སངས་རྒྱས་ཀྱི་ཆོས་རྫོགས་པ་ལ་མཁས་པ་ནི་རྣམ་པར་མི་རྟོག་པའི་ཡུམ་ལ་མཁས་པ་ཏེ་ཡུམ་ལས། སངས་རྒྱས་ཀྱི་ཆོས་ཐམས་ཅད་ཡོངས་སུ་རྫོགས་པར་བྱ་བར་འདོད་པས་ཡུམ་ལ་བསླབ་པར་བྱའོ་ཞེས་འབྱུང་བའི་ཕྱིར་རོ། ། མངོན་པར་ཤེས་པ་མྱུར་བ་ལ་མཁས་པ་ནི་ཉིན་མཚན་དུས་དྲུག་ཏུ་ཕུང་པོ་གསུམ་པའམ། ཡན་ལག་བདུན་པ་ལ་བརྩོན་པར་བྱེད་པ་སྟེ་དེས་མངོན་ཤེས་མྱུར་དུ་འཐོབ་པར་མདོ་ལས་གསུངས་པའི་ཕྱིར་རོ། ། ལམ་རྒྱུན་མི་ཆད་པ་ལ་མཁས་པ་ནི་སྲིད་ཞི་ལ་མི་གནས་པའི་ལམ་ལ་ཞུགས་ནས་སངས་རྒྱས་དང་བྱང་ཆུབ་སེམས་དཔའི་སྤྱོད་པ་བྱེད་ཅིང་གཞན་ལ་ལམ་བསྟན་པས་ལམ་རྒྱུན་མི་ཆད་པའོ། ། གསུམ་པ་རྣམ་རྟོག་ལ་མཁས་པ་ལ་གཉིས་ཀྱི་དང་པོ་སྤྱིར་བསྟན་པ་ལ་རྩ་བའི་རྣམ་པར་རྟོག་པ་ནི་ཀུན་གཞི་ལ་ཡོད་པའི་རྟོག་པའི་ས་བོན་ནོ། ། མཚན་མའི་རྣམ་རྟོག་ནི་ལུས་དང་གནས་དང་ལོངས་སྤྱོད་ལ་རྟོག་པའོ། །
མཚན་མར་སྣང་བའི་རྣམ་རྟོག་ནི་ཚོགས་དྲུག་དང་ཡིད་དོ། ། མཚན་མར་གྱུར་པའི་རྣམ་རྟོག་ནི་ལུས་ལ་སོགས་པ་གཞན་དུ་འགྱུར་བ་ལ་རྟོག་པའོ། ། མཚན་མར་སྣང་བ་འགྱུར་བའི་རྣམ་རྟོག་ནི་ཚོགས་བདུན་བདེ་སྡུག་སྣ་ཚོགས་སུ་འགྱུར་བའོ། ། གཞན་གྱིས་བསྟན་པའི་རྣམ་རྟོག་ནི་གཞན་གྱི་ངག་གིས་དགེ་མི་དགེའི་རྟོག་པ་བྱུང་བའོ། ། ཚུལ་བཞིན་མ་ཡིན་པ་དང་ཡིན་པའི་རྟོག་པ་ནི་ཉེས་བཤད་དང་ལེགས་བཤད་ཀྱི་ཆོས་ལ་རྟོག་པའོ། ། མངོན་ཞེན་གྱིས་རྟོག་པ་ནི་ལྟ་ངན་དྲུག་ཅུ་རྩ་གཉིས་ལ་སོགས་པའི་རྟོག་པའོ། ། གཉིས་པ་རྣམ་གཡེང་གི་རྟོག་པ་བཅུ་བྱེ་བྲག་ཏུ་བཤད་པ་ལ་དངོས་པོ་མེད་པའི་རྣམ་རྟོག་ནི་མེད་པ་ལ་ཞེན་པའོ། ། དངོས་པོའི་རྣམ་རྟོག་ནི་ཡོད་པ་ལ་ཞེན་པའོ། ། སྒྲོ་འདོགས་པའི་རྣམ་རྟོག་ནི་མིང་དོན་ལ་གྲུབ་པར་སྒྲོ་འདོགས་པའོ། ། སྐུར་འདེབས་ཀྱི་རྣམ་རྟོག་ནི་མིང་དང་བྲལ་བའི་ཆོས་ཉིད་ཀྱང་མེད་ཅེས་ཟེར་བའོ། །
གཅིག་དང་ཐ་དད་ཀྱི་རྣམ་རྟོག་ནི་ཆོས་ཅན་དང་ཆོས་ཉིད་གཅིག་དང་ཐ་དད་དུ་རྟོག་པའོ། ། ངོ་བོ་ཉིད་དུ་རྟོག་པ་ནི་བརྗོད་བྱའི་དོན་རྣམས་རང་མཚན་དུ་གྲུབ་པར་རྟོག་པའོ། ། ཁྱད་པར་དུ་རྟོག་པ་ནི་བྱེ་བྲག་ཏུ་བདེན་པར་རྟོག་པའོ། ། མིང་ཇི་ལྟ་བ་བཞིན་དུ་དོན་དུ་རྟོག་པ་ནི་མིང་གིས་ཇི་ལྟར་བསྟན་པ་བཞིན་དོན་ལ་གྲུབ་པར་རྟོག་པའོ། ། དོན་ཇི་ལྟ་བ་བཞིན་མིང་དུ་རྟོག་པ་ནི་དོན་དེ་ཉིད་མིང་དང་གཅིག་ཏུ་ཞེན་པའོ། ། དེ་དག་གི་གཉེན་པོར་ནི་ཡུམ་ལས་མི་རྟོག་པའི་ཡེ་ཤེས་བཅུ་གསུམ་གསུངས་ཏེ་ཇི་སྐད་དུ་ཤྭ་རིའི་བུ་འདི་ལ་བྱང་ཆུབ་སེམས་དཔའ་ནི་བྱང་ཆུབ་སེམས་དཔའ་ཉིད་ཡོད་བཞིན་དུ་བྱང་ཆུབ་སེམས་དཔའ་ཡང་དག་པར་རྗེས་སུ་མི་མཐོང་། བྱང་ཆུབ་སེམས་དཔའི་མིང་དང་ཤེས་རབ་ཀྱི་ཕ་རོལ་ཏུ་ཕྱིན་པ་དང་། སྤྱོད་ཅེས་བྱ་བ་དང་། མི་སྤྱོད་ཅེས་བྱ་བར་ཡང་དག་པར་རྗེས་སུ་མི་མཐོང་ཞེས་བྱ་བ་ལ་སོགས་པ་འབྱུང་བ་ཡིན་ཏེ་འདི་དག་རྒྱས་པར་ནི་བརྒྱད་སྟོང་པའི་དོན་བསྡུར་བལྟའོ། ། བཞི་པ་མི་རྟོག་པ་ལ་མཁས་པ་ལ་དང་པོ་མི་རྟོག་པ་སྤྱིར་བསྟན་པའི་ཆོག་པར་འཛིན་པའི་མི་རྟོག་པ་ནི་བྱིས་པས་མི་རྟག་པ་རྟོགས་ན་འདི་ཙམ་གྱིས་ཆོག་གི་གཞན་ནི་མི་དགོས་སོ་ཞེས་བདག་མེད་པ་ལ་མི་རྟོག་པའོ། །
ཕྱིན་ཅི་མ་ལོག་པའི་མི་རྟོག་པ་ནི་ཉན་ཐོས་རྣམས་མི་རྟག་པ་ལ་སོགས་པར་བརྟགས་པས་རྟག་འཛིན་གྱི་རྟོག་པ་མེད་པའོ། ། སྤྲོས་མེད་ཀྱི་མི་རྟོག་པ་ནི་བྱང་ཆུབ་སེམས་དཔའ་རྣམས་ཆོས་ཀྱི་བདག་མེད་གོམས་པས་སྤྲོས་བྲལ་རྟོགས་ནས་སྤྲོས་པའི་རྟོག་པ་ཞི་བའོ། ། གཉིས་པ་སྤྲོས་མེད་ཀྱི་མི་རྟོག་པ་ངོས་གཟུང་བ་ལ་ཡིད་ལ་བྱེད་པ་མེད་པས་དེར་མི་འགྱུར་བ་ནི་གཉིད་མཐུག་པོ་ལོག་པ་དང་བརྒྱལ་བ་ལ་སོགས་པའང་དེར་འགྱུར་བའི་ཕྱིར་རོ། ། རྟོག་དཔྱོད་ལས་འདས་པས་ཀྱང་མ་ཡིན་ཏེ་བསམ་གཏན་གཉིས་པ་ཡན་ཆད་ཀྱང་དེར་འགྱུར་བས་སོ། ། རྟོག་དཔྱོད་ཞི་བས་ཀྱང་མ་ཡིན་ཏེ་འགོག་པའི་སྙོམས་འཇུག་ཀྱང་དེར་འགྱུར་བས་སེམས་མེད་མི་རྟོག་པར་འགྱུར་རོ། ། རྟོག་མེད་ཀྱི་ངོ་བོ་ཡིན་པས་ཀྱང་དེར་མི་འགྱུར་ཏེ་གཟུགས་ལ་སོགས་པའང་དེར་འགྱུར་བའི་ཕྱིར་རོ། ། འདི་ལ་ནི་བརྟག་པར་མི་བྱའོ་ཞེས་དམིགས་པ་ལ་སེམས་མངོན་པར་འདུ་བྱེད་པས་ཀྱང་མ་ཡིན་ཏེ་དེ་ནི་རྟོག་པ་ཉིད་ཡིན་པའི་ཕྱིར་རོ། ། འོན་ཀྱང་དམིགས་པ་ལ་འདུ་བྱེད་པ་མེད་པའི་དོན་ནི་བྱང་ཆུབ་སེམས་དཔས་མི་རྟོག་པའི་ཡེ་ཤེས་སྐྱེ་བའི་གདམས་ངག་ལ་བརྟེན་ནས་ཆོས་ཐམས་ཅད་རང་བཞིན་མེད་པར་བརྟགས་ཤིང་བསྒོམས་པས་སྒོམ་པའི་མཐུ་གྲུབ་པ་ན་སྤྲོས་མེད་ཀྱི་དབྱིངས་ལ་སེམས་མཉམ་པར་འཇོག་པ་སོ་སོར་རང་གིས་རིག་པ་སྐྱེ་བ་ལ་བརྗོད་དེ་ས་བཅུ་པ་ལས། ཕྲ་ལ་ཤེས་དཀའ་དྲང་སྲོང་ཆེན་པོའི་ལམ། ། མི་རྟོག་རྟོག་ཡུལ་མ་ཡིན་བལྟ་བར་དཀའ། །
རང་བཞིན་ཞི་ཞིང་འགག་མེད་འབྱུང་བ་མེད། ། མཁས་གསལ་ཤེས་པས་ཁོང་དུ་ཆུད་བྱ་ཡིན། ། ཇི་ལྟར་བར་སྣང་གནས་ཀྱི་བྱ་ཡི་རྗེས། ། ཤིན་ཏུ་སྨྲ་དཀའ་བསྟན་པར་མི་ནུས་པ། ། དེ་ལྟར་བདེ་གཤེགས་སྲས་ཀྱི་ས་རྣམས་ཀྱང་། ། ཡིད་དང་སེམས་ཀྱི་ཡུལ་གྱིས་ཤེས་མི་ནུས། ། ཅེས་གསུངས་པ་ཡིན་ནོ། ། ལྔ་པ་དེས་མཁས་པ་དང་དབང་པོའི་སྦྱོང་ཚུལ་ལ་རྣོ་བར་སྔར་བཤད་པ་མིན་ན་དུས་དུས་སུ་ཇི་ལྟར་ཞེས་སྦྱར་རོ། ། དབང་པོ་རྣོན་པོ་ཆུང་ངུ་ཞེས་བྱ་བ་ལ་སོགས་པས་ནི་འདི་སྟོན་ཏེ་རྣོན་པོ་ཉིད་ལའང་ཆུང་འབྲིང་ཆེ་གསུམ་ཡོད་དེ་གཞན་དུ་ན་བྱང་ཆུབ་སེམས་དཔའ་ལ་དབང་པོའི་རྣམ་དབྱེ་མེད་པར་འགྱུར་བ་ལས་མངོན་རྟོགས་རྒྱན་ལས། དབང་པོ་རྟུལ་དང་རྣོན་པོ་དག །
དད་དང་མཐོང་ཐོབ་རིགས་ནས་རིགས། ། ཞེས་བྱ་བ་ལ་སོགས་པ་འབྱུང་བ་དང་འགལ་བར་འགྱུར་རོ། ། དེའི་ཕྱིར་རྣོན་པོ་ཉིད་གོང་ནས་གོང་དུ་སྒྲུབ་པ་ཡིན་ནོ་ཞེས་གནས་སོ། ། ཆོས་མངོན་པའི་བཤད་པ་རྒྱན་གྱི་མེ་ཏོག་ལས་ཐོབ་པ་རྣམ་པར་ངེས་པ་ཞེས་བྱ་བ་ཀུན་ལས་བཏུས་པ་བཞི་པའི་བཤད་པའོ།། །། དེ་ལྟར་སྔར་བཤད་པའི་ཆོས་དེ་དག་འབེལ་གཏམ་གྱིས་གཞན་ལ་སྟོན་པར་བྱེད་པས་འབེལ་གཏམ་རྣམ་པར་ངེས་པ་འཆད་པ་ན་དེའི་ངོ་བོ་ནི་ཐར་པ་ཐོབ་པར་བྱེད་པའི་གཏམ་ཕན་ཚུན་བགྲོ་བའོ། ། དབྱེ་བ་ལ་མདོར་བསྟན་པ་ནི་འབེལ་པའི་གཏམ་གྱིས་ཞེས་བྱ་བ་ལ་སོགས་པ་སྟོན་ཏོ། ། རྒྱས་པར་བཤད་པ་ལ་དོན་རྣམ་པར་ངེས་པ་ནས་ལྡེམ་དགོངས་ཀྱི་བར་ལ་རྣམ་པ་བདུན་གྱིས་སྟོན་པ་ལས་རྣམ་པར་ངེས་པ་ནི་གཏན་ལ་འབེབས་པའོ། ། ངོ་བོ་ཉིད་གསུམ་ནི་བཤད་ཟིན་ཏོ། ། སྐྱེ་བའི་རྒྱུ་ནི་རྐྱེན་བཞིའོ། ། འབྱུང་བའི་རྒྱུ་ནི་མ་རིག་པ་ལས་འདུ་བྱེད་འབྱུང་བ་དང་ཐར་ཆ་ལས་ངེས་འབྱེད་ཆ་མཐུན་འབྱུང་བ་ལ་སོགས་པ་འཁོར་འདས་ཀྱི་རྒྱུའོ། །
འགྲུབ་པའི་རྒྱུ་ནི་ལྐོག་གྱུར་འགྲུབ་པར་བྱེད་པའི་རྟགས་སོ། ། རྣམ་སྨིན་གྱི་འབྲས་བུ་ནི་མཛོད་ལས། རྣམ་སྨིན་ལུང་དུ་མ་བསྟན་ཆོས། ། སེམས་ཅན་བརྗོད་ལུང་བསྟན་ཕྱིས་འབྱུང་། ། ཞེས་བཤད་པ་ཡིན་ནོ། ། རྒྱུ་མཐུན་གྱི་འབྲས་བུ་ནི་རྒྱུ་མཐུན་རྒྱུ་དང་འདྲ་བའོ་ཞེས་བྱུང་བ་ཡིན་ནོ། ། བདག་པོའི་འབྲས་བུ་ནི། སྔོན་འབྱུང་མ་ཡིན་འདུས་བྱས་རྣམས། ། འདུས་བྱས་ཁོ་ནའི་བདག་པོའི་འབྲས། ། ཞེས་འབྱུང་བ་ཡིན་ནོ། །
སྐྱེས་བུ་བྱེད་པའི་འབྲས་བུ་ནི། ། གང་གི་སྟོབས་ཀྱིས་གང་སྐྱེད་པའི། ། འབྲས་དེ་སྐྱེས་བུའི་བྱེད་ལས་སྐྱེས། ། ཞེས་འབྱུང་བ་ཡིན་ནོ། ། བྲལ་བའི་འབྲས་བུ་ནི་བྲལ་བ་བློ་ཡིས་ཟད་པའོ། ། ཞེས་འབྱུང་བ་ཡིན་ནོ། ། དེ་ལ་བདག་པོའི་འབྲས་བུ་དང་སྐྱེས་བུ་བྱེད་པའི་ཁྱད་པར་ནི་སྐྱེས་བུ་བྱེད་པ་སེམས་ཅན་ཁོ་ནས་བྱས་པའི་འབྲས་བུ་ཡིན་ལ་བདག་པོའི་འབྲས་བུ་ནི་སྣོད་ཀྱི་འཇིག་རྟེན་ལ་སོགས་པ་བེམ་པོ་ལའང་ཡོད་ཅིང་། བཟོ་གྲུབ་པ་ནི་གཉིས་ཀའི་འབྲས་བུ་ཡིན་ནོ། ། གང་གི་འབྲས་བུ་གང་ཡིན་པ་ནི་མཛོད་ལས། རྣམ་སྨིན་འབྲས་བུ་ཐ་མའི་ཡིན། །
བདག་པོའི་འབྲས་བུ་དང་པོའི་ཡིན། ། རྒྱུ་མཐུན་སྐལ་མཉམ་ཀུན་འགྲོ་ཡི། སྐྱེས་བུ་པ་ནི་གཉིས་ཀྱི་ཡིན། ། ཞེས་གསུངས་ཏེ་དོན་དམ་ནི་རྣམ་སྨིན་འབྲས་བུ་དེ་རྒྱུའི་ཡིན་ལ། བདག་འབྲས་ནི་བྱེད་རྒྱུའི་ཡིན་ཞིང་སྐྱེས་བུ་བྱེད་པའི་འབྲས་བུ་ནི་ལྷན་ཅིག་འབྱུང་བ་དང་མཚུངས་ལྡན་གཉིས་ཀྱི་འབྲས་བུ་ཡིན་ནོ་ཞེས་བྱ་བའོ། ། འབྲས་བུ་དེ་དག་ཀྱང་འདུས་བྱས་དང་འདུས་མ་བྱས་ཀྱི་ཕྱོགས་གཅིག་སོ་སོར་བརྟགས་འགོག་ཁོ་ནས་བསྡུས་པ་ཡིན་ཏེ་མཛོད་ལས། འདུས་བྱས་བྲལ་བཅས་འབྲས་བུ་ཡིན། ། འདུས་མ་བྱས་ལ་དེ་དག་མེད། ། ཅེས་འབྱུང་བ་ཡིན་ནོ། ། ལས་ཀྱི་དོན་ལ་འབད་པའི་ལས་ནི་རྩོལ་བ་ལས་ཏེ་གཞན་རྣམས་ནི་ལས་ཀྱི་ཀུན་འབྱུང་དུ་བཤད་ཟིན་ཏོ། །
མང་པོ་ལས་གྱུར་པའི་ལྡན་པ་ནི་ཤིང་དང་ཕ་གུ་ལ་སོགས་པ་ལས་ཁང་པ་གྲུབ་པའོ། ། རྗེས་སུ་འཆིང་བ་ལས་གྱུར་པ་ནི་ཉོན་མོངས་པའི་ས་བོན་ཡོད་ན་མངོན་གྱུར་མེད་ཀྱང་དེ་དང་ལྡན་པའོ། ། འབྲེལ་བ་ལས་གྱུར་པ་ནི་གཉེན་ཉེ་དུ་འབྲེལ་བ་རྣམས་སོ། ། གནས་སྐབས་ལས་གྱུར་པ་ནི་རྐྱེན་གྱིས་བདེ་སྡུག་གི་གནས་སྐབས་སུ་གྱུར་པའོ། ། འགྱུར་བ་ལས་གྱུར་པའི་ལྡན་པ་ནི་སེམས་རྒྱུད་གློ་བུར་དུ་གྱུར་ནས་དད་ལྡན་ལ་སོགས་པར་གྱུར་པའོ། ། མཚན་ཉིད་ཀྱིས་འཇུག་པ་ནི་སྐྱེ་བ་ལ་སོགས་པའི་མཚན་ཉིད་རྣམས་སོ། ། རྟེན་ལ་འཇུག་པ་ནི་ས་ལ་སེམས་ཅན་བརྟེན་པ་ལ་སོགས་པའོ། ། ཕྱིན་ཅི་ལོག་འཇུག་པ་ནི་ཀུན་ནས་ཉོན་མོངས་པ་རྣམས་སོ། ། ཕྱིན་ཅི་མ་ལོག་པའི་འཇུག་པ་ནི་འཕགས་པའི་ལམ་མོ། ། རབ་ཏུ་དབྱེ་བའི་འཇུག་པ་ནི་འདུས་བྱས་རྣམས་ཀྱི་དབྱེ་བ་དུས་གསུམ་དང་ཕྱི་ནང་ལ་སོགས་པར་འཇུག་པ་རྣམས་སོ། །
གཉིས་པ་རྣམ་པར་བཤད་པ་རྣམ་པར་ངེས་པ་ལ་དོན་གཉིས་ཀྱི་དང་པོ་རྣམ་པར་བཤད་པའི་སྒོ་དྲུག་གི་ཤེས་བྱའི་དངོས་པོ་ནི་ཕུང་པོ་ལ་སོགས་པའོ། ། ཤེས་བྱའི་དོན་ནི་མི་རྟག་པ་ལ་སོགས་པའོ། ། ཤེས་པར་བྱ་རྒྱུ་ནི་ཚུལ་ཁྲིམས་དང་། དབང་པོའི་སྒོ་བསྡམས་པ་ལ་སོགས་པའོ། ། ཤེས་པ་ནི་བྱང་ཆུབ་ཀྱི་ཕྱོགས་ཀྱི་ཆོས་རྣམས་སོ། ། ཤེས་པའི་འབྲས་བུ་ནི་སེམས་ཅན་རྣམ་པར་གྲོལ་བའོ། ། དེ་རབ་ཏུ་ཤེས་པ་ནི་རྣམ་པར་གྲོལ་བའི་ཡེ་ཤེས་མཐོང་བའོ། ། གཉིས་པ་རྣམ་པར་བཤད་པའི་སྒོ་བཅུ་བཞིའི་བསྡུ་བའི་སྒོ་ནི་མདོའི་དོན་མཐའ་དག་སྡུད་པ་དགོས་པའི་དོན་ལ་སོགས་པ་ལྔའོ། ། དངོས་པོ་བསྡུ་བ་ནི་བསླབ་པ་གསུམ་དང་བདེན་བཞི་ལ་སོགས་པ་སྟོན་པ་སྟེ། སྡིག་པ་ཐམས་ཅད་མི་བྱའོ། །
དགེ་བ་ཕུན་སུམ་ཚོགས་པར་བྱ། ། རང་གི་སེམས་ནི་ཡོངས་སུ་གདུལ། ། འདི་ནི་སངས་རྒྱས་བསྟན་པ་ཡིན། ། ཞེས་བྱ་བས་བསླབ་པ་གསུམ་རིམ་པ་བཞིན་སྟོན་པ་ཡིན་ནོ། ། ཡན་ལག་དང་ཉེ་བའི་ཡན་ལག་ནི་བསྟན་བཤད་དུ་བྱུང་བ་སྟེ་དཔེར་ན་དལ་བ་ཕུན་སུམ་ཚོགས་པ་བཅུ་གཉིས་བསྟན་པའི་མདོ་ལས། བདག་ཕུན་སུམ་ཚོགས་པ་དང་གཞན་ཕུན་སུམ་ཚོགས་པ་ཞེས་བྱ་བས་བསྟན་ནས་དེ་ཉིད་མི་ཉིད་དང་། འཕགས་པའི་ཡུལ་དུ་སྐྱེས་པ་དང་། དབང་པོ་ཚང་བ་དང་། ལས་ཀྱི་མཐའ་མ་ལོག་པ་དང་། གནས་ལ་དད་པ་དང་སངས་རྒྱས་བྱོན་པ་དང་།
དེས་ཆོས་གསུངས་པ་དང་། བསྟན་པའི་ཆོས་གནས་པ་དང་། གཞན་ཡང་དེ་ལ་སྤྱོད་པ་དང་། ཆོས་བྱེད་པ་ལ་གཞན་བརྩེ་བ་ཞེས་བྱ་བ་བཅུའི་བར་ལྔ་ལྔས་རིམ་པ་བཞིན་བཤད་པ་བཞིན་ནོ། ། གོང་ནས་གོང་དུ་མངོན་པར་སྒྲུབ་པ་ནི་སྔ་མས་ཕྱི་མ་སྒྲུབ་པ་སྟེ་དཔེར་ན་དད་ན་བརྩོན་འགྲུས་རྩོམ་མོ། ། དེ་བརྩམས་ན་དྲན་པ་ཉེ་བར་གནས་སོ། ། དེ་གནས་ན་སེམས་མཉམ་པར་འཇོག་གོ ། དེ་བཞག་ན་ཡང་དག་པ་ཇི་ལྟ་བ་བཞིན་ཤེས་སོ་ཞེས་འབྱུང་བ་ལྟ་བུའོ། ། སྤོང་བའི་སྒོ་ནི་མདོ་སྡེ་འགའ་ཞིག་ཏུ་གང་ཟག་འགའ་ཞིག་སྤངས་པ་སྟེ་སྟེའུ་ལྟ་བུའི་མདོ་ལས་ཕྱི་རོལ་བ་དང་། ཆོས་འདི་པ་ལའང་ཐོས་བསམ་ཙམ་གྱིས་ཆོག་པར་འཛིན་པ་དང་།
སྒོམ་པ་ཅུང་ཟད་ཙམ་གྱིས་གྲོལ་བར་འདོད་པ་དང་། ཚོགས་མ་རྫོགས་པར་གྲོལ་བར་འདོད་པ་བཞིས་ནི་ཟག་པ་ཟད་པ་སྤོང་བར། དགེ་སློང་དག་ང་ནི་ཤེས་བཞིན་དུ་ཟད་པ་ཟད་པར་སྨྲའོ་ཞེས་བྱ་བ་དང་། སྒོམ་པ་ལ་བརྩོན་པ་ཞེས་བྱ་བ་དང་། སྟེའུ་ལྟ་བུའི་རྩེ་དང་། གྲུའི་དཔེས་ཏེ་བཞིས་བཤད་པའམ། ཡུམ་ལས། ཐེག་པ་ཆེན་པོ་སྤོང་བའི་གང་ཟག་སྤངས་པ་དང་། གསང་བ་འདུས་པ་ལ་སོགས་པའི་རྒྱུད་རྣམས་ནས། བླ་མ་ལ་སྨད་ན་གསང་སྔགས་འགྲུབ་པ་སྤོང་བས་དེ་སྤངས་པར་བཤད་པ་བཞིན་ནོ། །
ཡི་གེ་སྒྱུར་བ་ནི་ཡིད་མི་ཆེས་པ་དང་ཞེས་འཆད་པར་འགྱུར་རོ། ། ཆུད་ཟ་མི་ཟ་ནི་ལེགས་པར་སྐྱེས་ཀྱི་མདོ་ལས་ཆུད་ཟ་བ་ནི་ཕྱི་ནང་གི་རྫས་ལ་ཆགས་པའོ། ། ཆུད་མི་ཟ་བ་ནི་དེ་གཉིས་ལ་ཆགས་པ་མེད་པའོ། ། ཕྱི་ནང་གི་རྫས་ནི་ལོངས་སྤྱོད་རྣམས་དང་ཕུང་པོ་ལྔའོ། ། ཆུད་ཟ་བའི་ཐབས་ནི་རབ་ཏུ་མི་འབྱུང་བ་དང་། བྱུང་ནས་ཀྱང་ཟག་པ་ཟད་པའི་དོན་དུ་མི་སློབ་པའོ། ། དེ་ལས་བཟློག་པ་ནི་ཆུད་མི་ཟ་བའི་ཐབས་སོ་ཞེས་བྱ་བ་དང་། དེ་བཞིན་དུ་རབ་ཏུ་བྱུང་བ་ནས་ཟག་པ་ཟད་པའི་བར་དུ་ཆུད་མི་ཟ་བའི་དབྱེ་བ་དང་། དེ་ལས་བཟློག་པ་ཆུད་ཟད་པའི་དབྱེ་བ་གསུངས་པ་བཞིན་ནོ། ། གང་ཟག་གཞག་པ་ནི་ཆུ་ལས་གྱུར་པ་ལྟ་བུའི་མདོ་ལས་སོ་སོ་སྐྱེ་བོ་དང་འཕགས་པ་གཉིས་དང་།
དང་པོ་ལའང་དཀར་པོ་མ་ཡིན་པ་དང་། ཅུང་ཟད་དཀར་བ་དང་། ཆེར་དཀར་བ་གསུམ་དང་། འཕགས་པ་ལའང་འབྲས་བུ་ལ་གནས་པ་བཞིར་གསུངས་པ་བཞིན་ནོ། ། རབ་ཏུ་དབྱེ་བའི་སྒོ་ནི་མུ་བཞི་སྟོན་པ་སྟེ་མི་རྟག་པའི་མདོ་ལས་མི་རྟག་པ་མཐོང་ལ་གཟུགས་མ་མཐོང་བའི་མུ་མིང་བཞི་མི་རྟག་པར་ལྟ་བ་དང་། དེ་ལས་བཟློག་པ་གཟུགས་ལ་ཕྱིན་ཅི་ལོག་བཞིར་ལྟ་བ་དང་། གཉིས་ཀ་མཐོང་བ་གཟུགས་ལ་མི་རྟག་པར་ལྟ་བ་དང་། གཉིས་ཀ་མ་མཐོང་བའི་མུ་མིང་བཞི་ལ་རྟག་པར་འཛིན་པ་ལ་སོགས་པ་དང་། ཡང་ཚེ་འདི་ལ་བྱ་བ་བྱས་ལ་ཚེ་ཕྱི་མ་ཡོད་པར་ཤེས་པའི་མུ་ཕྱི་མའི་དོན་དུ་དགེ་བ་སྤྱོད་པའི་སོ་སོ་སྐྱེ་བོ་དང་། དེ་ལས་བཟློག་པ་འཇིག་རྟེན་རྒྱང་འཕེན་པ་དང་།
བྱ་བ་བྱས་ལ་ཕྱི་མ་མེད་པར་ཤེས་པ་དགྲ་བཅོམ་པ་དང་། གཉིས་ཀ་མ་ཡིན་པ་ནི་གསུམ་པོ་དེ་མ་གཏོགས་པར་གསུངས་པ་བཞིན་ནོ། ། ཚུལ་གྱི་སྒོ་ནི་རོ་མྱང་བའི་མདོ་ལས་དེ་ཁོ་ནའི་དོན་གྱི་ཚུལ་དང་། འཐོབ་པའི་ཚུལ་དང་། བཤད་པའི་ཚུལ་གསུམ་མཐའ་གཉིས་སྤངས་པའི་ཚུལ་དང་། བསམ་གྱིས་མི་ཁྱབ་པའི་ཚུལ་དང་། དགོངས་པའི་ཚུལ་གསུམ་གྱིས་རིམ་པ་བཞིན་བཤད་པ་བཞིན་ནོ། ། ཡོངས་སུ་ཤེས་པ་ལ་སོགས་པའི་སྒོ་ནི་གང་དུ་བདེན་བཞི་ལས་བརྩམས་ཏེ་ཤེས་བྱ་དང་སྤང་བྱ་དང་མངོན་དུ་བྱ་བ་དང་། བསྒོམ་བྱའི་མཚན་ཉིད་བཞི་ལ་སོགས་པ་གསུངས་པ་བཞིན་ནོ། ། སྟོབས་དང་སྟོབས་མ་ཡིན་པའི་སྒོ་ནི་ཚིག་ཚང་ན་དོན་གོ་བའི་སྟོབས་ཡོད་ལ་མ་ཚང་ན་མེད་པ་སྟེ་རྟེན་འབྲེལ་གྱི་མདོ་ལས།
མ་རིག་པའི་རྐྱེན་གྱིས་འདུ་བྱེད་ཅེས་བྱ་བ་ལ་སོགས་པའི་གཅིག་མ་ཚང་ནའང་བཅུ་གཉིས་རྫོགས་པར་སྟོན་མི་ནུས་པ་བཞིན་ནོ། ། བཟླས་ཏེ་བརྗོད་པ་ནི་རྒྱས་པ་འབུམ་ལྟ་བུའམ་ཡང་ན་གཅིག་གིས་མདོར་བསྟན་ནས་རྒྱས་པར་འཆད་པ་སྟེ། དཔེར་ན་ཆོས་དྲུག་དང་ལྡན་པའི་དགེ་སློང་ནི་ཁའི་དབུགས་ཀྱིས་རིའི་རྒྱལ་པོ་གང་རི་ཡང་འཐོར་ན་རོ་ལྟ་བུའི་མ་རིག་པ་ལྟ་སྨོས་ཀྱང་ཅི་དགོས་ཞེས་བསྟན་ནས། དྲུག་པོ་གང་ཞེ་ན་སེམས་བསྐྱེད་པ་དང་། གནས་པ་དང་། ལྡང་བ་དང་། འཕེལ་བ་དང་། འབྲི་བ་དང་། ཐབས་ལ་མཁས་པ་ཞེས་དང་པོ་གསུམ་བསམ་གཏན་དང་། དེ་ནས་གཉིས་ཡང་དག་སྤོང་བ་དང་།
ཐ་མ་རྫུ་འཕྲུལ་གྱི་རྐང་པ་སྒོམ་པ་དང་སྦྱར་ཏེ་གསུངས་པ་བཞིན་ནོ། ། མངོན་པར་སྒྲུབ་པའི་སྒོ་ནི་དོན་གཅིག་ཆོས་བཞིས་སྟོན་ཅིང་དེའང་མུ་བཞི་ལ་སོགས་པས་ཡང་སྟོན་པ་སྟེ་ཡུམ་ལས། རྒྱུ་རྣམ་བཞི་ཡིས་བྱང་ཆུབ་སེམས་དཔའ་མཁས་སྟོབས་ལྡན། ། བདུད་བཞིས་ཐུབ་པར་དཀའ་ཞིང་བསྐྱོད་པར་མི་ནུས་ཏེ། ། སྡོད་པར་གནས་དང་སེམས་ཅན་ཡོངས་སུ་མི་གཏོང་དང་། ། ཇི་སྐད་སྨྲས་བཞིན་བྱེད་དང་བདེ་གཤེགས་བྱིན་བརླབས་ཅན། ། ཞེས་བྱ་བ་དང་། སངས་རྒྱས་རྩོམ་པའི་མདོ་ལས་བཞི་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བྱང་ཆུབ་སྒྲུབ་པའི་ཆོས་ཏེ་སྟོང་པ་ཉིད་སྒོམ་པ་དང་། སེམས་ཅན་ཐམས་ཅད་ལ་ཞེ་འགྲས་པ་མེད་པའི་སེམས་དང་། བྱང་ཆུབ་སེམས་དཔའ་རྣམས་ལ་རྟག་ཏུ་ཕན་པ་སྒྲུབ་པ་དང་།
ཟང་ཟིང་མེད་པའི་སེམས་ཀྱིས་ཆོས་སྟོན་པའོ་ཞེས་གསུངས་ནས་ཡང་དེ་བཞི་ཚན་གྱི་སྒོ་ནས་བཤད་པ་བཞིན་ནོ། ། གསུམ་པ་རབ་ཏུ་ཕྱེ་ནས་ཀུན་ཏུ་བསྟན་པ་རྣམ་པར་ངེས་པ་ལ་ཇི་སྐད་དུ་བསྟན་པའི་ཆོས་ཕུང་པོ་ལ་སོགས་པ་ལ་གཅིག་ནས་རྟོག་པ་ལ་སོགས་པ་ཅི་རིགས་སུ་སྦྱོར་བ་སྟེ་གཅིག་ནས་རྟོག་པ་ནི་ཆོས་ཐམས་ཅད་བདག་མེད་པ་ཡིན་ནོ་ཞེས་ཕྱོགས་གཅིག་ཏུ་སྨྲ་བའོ། ། ཚིག་གོང་མ་དང་སྦྱོར་བ་ནི་གཉིས་དྲིས་ན་སྔ་མ་བཞིན་ཡིན་པར་སྨྲ་བའོ། ། འོག་མ་དང་སྦྱོར་བ་ནི་ཕྱི་མ་བཞིན་ཡིན་པར་སྨྲ་བའོ། ། མུ་གཉིས་ལ་སོགས་པའང་ཡི་གེའི་དོན་བཞིན་དུ་བཤད་པར་བྱ་སྟེ་སྤོང་བ་ནི་མ་ཡིན་ནོ་ཞེས་སྨྲ་བའོ། ། དོན་དེ་དག་མཛོད་ལས། མགོ་གཅིག་དང་ནི་རྣམ་ཕྱེ་དང་། ། དྲི་དང་གཞག་པར་ལུང་བསྟན་པ། ། འཆི་དང་སྐྱེ་དང་ཁྱད་པར་འཕགས། ། བདག་གཞན་ལ་སོགས་ལྟ་བུ་ཡིན། །
ཞེས་གང་བཤད་པ་ཡི་ནོ། ། བཞི་པ་འདྲི་བ་རྣམ་པར་ངེས་པ་ལ་དང་པོ་ཅི་ཞེས་བྱ་བ་ལས་བརྩམས་པ་བརྒྱད་ནི་ཡུམ་ལས། མི་དམིགས་ཞེས་གསུངས་པ་ལ། སུས་མི་དམིགས་ན་ཤེར་ཕྱིན་ཐོབ་པའི་བྱང་ཆུབ་སེམས་དཔས་སོ། ། ཅི་མི་དམིགས་ཞེ་ན་གཟུང་འཛིན་གཉིས་སོ། ། བློ་གང་གིས་མི་དམིགས་ན་ཤེར་ཕྱིན་གྱིས་སོ། ། དགོས་པ་ཅིའི་དོན་དུ་མི་དམིགས་ན་སེམས་ཅན་བསྐྱབ་པ་དང་བྱང་ཆུབ་ཐོབ་པའི་དོན་དུའོ། ། རྒྱུ་ཅི་ལ་མི་དམིགས་ན་སངས་རྒྱས་འབྱུང་བ་མཉེས་པར་བྱ་བ་དང་། དམ་པའི་ཆོས་མཉན་པ་དང་། ཚུལ་བཞིན་ཡིད་ལ་བྱེད་པ་དང་།
ཆོས་ཀྱི་རྗེས་སུ་མཐུན་པའི་ཆོས་སྒྲུབ་པའི་རྒྱུ་ལས་སོ། ། ཅི་མི་དམིགས་ན་ཆོས་ཐམས་ཅད་དོ། ། གང་གི་ཚེ་མི་དམིགས་ན་མོས་པ་སྤྱོད་པ་ནས་ས་བཅུ་པའི་བར་དུའོ། ། རྣམ་པ་དུ་ཞིག་མི་དམིགས་ན་དུས་གསུམ་དང་ཕྱི་ནང་དང་ཕྲ་རགས་དང་བཟང་ངན་དང་ཉེ་རིང་ལ་སོགས་པ་མི་དམིགས་པའོ། ། གཉིས་པ་གང་ཞེས་བྱ་བ་ལས་བརྩམས་པ་བརྒྱད་ནི་གང་ཟག་གང་གིས་མི་དམིགས་པ་ནས་རྣམ་པ་དུ་ཞིག་གི་བར་སྔར་བསྟན་པ་བཞིན་ཏེ་དེ་གཉིས་ནི་དོན་གཅིག་ལ་འཇུག་པའི་ཚིག་ཕྲད་ཡིན་པའི་ཕྱིར་རོ་སྙམ་དུ་དགོངས་པ་ཡིན་ནོ། ། གསུམ་པ་རྣམ་པར་ངེས་པའི་ལམ་བཞི་བསྟན་པ་ལ་སུན་འབྱིན་པ་ནི་ཚིག་གང་གིས་གྲུབ་མཐའི་སྐྱོན་རྣམས་སྒྲོག་པར་བྱེད་པའོ། ། སྒྲུབ་པར་བྱེད་པ་ནི་རང་གི་གྲུབ་མཐའ་རྒྱུ་མཚན་གྱིས་སྒྲུབ་པའོ། ། གཅོད་པ་ནི་ཐེ་ཚོམ་སེལ་བའོ། ། ཁོང་དུ་ཆུད་པར་བྱེད་པ་ནི་མི་ཤེས་པ་ལ་དོན་སྟོན་པའོ། ། ལྔ་པ་བསྡུ་བ་རྣམ་པར་ངེས་པ་ལ་བསྡུས་པར་འགྱུར་བ་ནི་རྣམ་པར་ངེས་པ་ཐམས་ཅད་དོ། །
བྱ་བ་སྒྲུབ་པ་ནི་འཇིག་རྟེན་པའི་འཚོ་ཐབས་རྣམས་ངེས་པའོ། ། འཇུག་པ་ནི་ཐེག་པ་གསུམ་གང་ལ་འཇུག་དཔྱོད་པའོ། ། མོས་པ་དང་རིགས་པ་ནི་ཐོས་བསམ་གཉིས་ཀྱིས་ཡུལ་ངེས་པའོ། ། འབེལ་གཏམ་ནི་དེ་གཉིས་ཀྱིས་གཏན་ལ་ཕབ་པའི་དོན་གླེང་བའོ། ། རབ་ཏུ་རྟོགས་པ་ལ་སོགས་པ་གསུམ་ནི་མཐོང་སྒོམ་དང་ཁྱད་པར་གྱི་ལམ་གསུམ་གྱིས་བདེན་པ་རྟོགས་པ་དང་། སྒྲིབ་པ་སྤོང་བ་དང་མངོན་ཤེས་ལ་སོགས་པའི་ཡོན་ཏན་ཁྱད་པར་ཅན་སྒྲུབ་པ་གསུམ་དང་རིམ་པ་བཞིན་སྦྱར་རོ། ། ཚིག་རབ་ཏུ་དབྱེ་བ་ནི་རྣམ་དབྱེ་བརྒྱད་དམ་ཡང་ན་མུ་གཉིས་ལ་སོགས་པའོ། ། ལྷུན་གྱིས་གྲུབ་པ་ནི་འབད་པ་མེད་པའོ། ། རྩོལ་བ་ཙམ་ནི་བཞེད་པ་ཙམ་མོ། ། དོན་ཐམས་ཅད་འགྲུབ་པ་ནི་ཤེས་བྱ་ཐམས་ཅད་བློའི་ཡུལ་དུ་འགྲོ་བའམ།
ཡང་ན་རང་གཞན་གྱི་དགོས་པ་ཐམས་ཅད་འགྲུབ་པ་སྟེ་ཐམས་ཅད་མཁྱེན་པ་གྲུབ་པར་བསྟོད་པ་ལས། དགེ་མཐར་ཕྱིན་པ་ཁྱོད་ལ་ནི། ། སྦྱོར་བྱུང་དགེ་བ་འགའ་མི་མངའ། ། ཁྱོད་ནི་གང་ཞིག་བཞེད་ན་ཡང་། ། བཞེད་པ་ཙམ་ལ་རག་ལས་སོ། ། ཞེས་འབྱུང་བ་བཞིན་ནོ། ། དྲུག་པ་སྨྲ་བ་རྣམ་པར་ངེས་པ་ལ་དབྱེ་བ་དང་སོ་སོའི་དོན་གཉིས་ཀྱི་དང་པོ་སྨྲ་བ་ལའང་དེ་ལྟར་གཉིས་ཀྱི་སོ་སོའི་དོན་ནི་ཡེ་ཤེས་ཀྱི་བདག་མེད་པ་མཐོང་བ་སྒྲིབ་པས་རྣམ་པར་དག་པ་ཞེས་སྦྱར་ཏེ་མཉམ་པར་བཞག་པ་དང་རྣམ་པར་ཐར་པ་གཉིས་ནི་ཞི་གནས་དང་ལྷག་མཐོང་གི་དོན་དུ་གདམས་པ་སྨྲ་བའོ། ། གཉིས་པ་སྨྲ་བའི་ཞལ་ཆེ་བ་ནི་དཔང་པོ་སྟེ་བསྐོས་པ་འདུ་བའི་ས་ནི་རྒྱལ་པོས་ལེགས་ཉེས་འབྱེད་པར་བསྐོས་པའི་མི་རྣམས་འདུ་བའི་སའོ། ། འདུས་པ་ནི་ཚོང་པ་འདུས་པ་ལ་སོགས་པའོ། ། ཚད་མར་རུང་བའི་ཟླ་གྲོགས་ནི་ཚིག་བཟློག་ཏུ་མེད་པ་ཡིད་ཆེས་པའི་མིའོ། །
དགེ་སྦྱོང་ནི་ཤཱཀྱ་པའོ། ། བྲམ་ཟེ་ནི་ཕྱི་རོལ་བ་སྟེ་ཆོས་དང་དོན་ནི་ཚིག་དོན་ནོ། ། གསུམ་པ་སྨྲ་བའི་གཞི་ནི་བསྒྲུབ་བྱ་དང་སྒྲུབ་བྱེད་དེ་འདི་གཉིས་ལ་བརྟེན་ནས་སྨྲ་བས་སོ། ། གང་ཟག་གི་བདག་དང་ཕུང་པོ་ལ་སོགས་པ། ཆོས་ཀྱི་ངོ་བོ་ཉིད་ནི་ཡོད་པའམ་མེད་པའོ། ། བདག་གི་ཁྱད་པར་ནི་བཞི་བརྒྱ་པ་ལས། ལ་ལས་ཀུན་ཏུ་སོང་བར་མཐོང་། ། ལ་ལས་སྐྱེས་བུའི་ལུས་ཙམ་ཞིག ། ལ་ལས་རྡུལ་ཙམ་ཞིག་མཐོང་སྟེ། ཤེས་རབ་ཅན་གྱིས་མེད་ཅེས་མཐོང་། །
ཞེས་འབྱུང་བ་ལ་སོགས་པ་བཞིན་ནོ། ། ཆོས་ཀྱི་ཁྱད་པར་ནི་གཟུགས་དང་དེ་མ་ཡིན་པ་ལ་སོགས་པ་རྣམ་པའི་དབྱེ་བར་བསྟན་པ་རྣམས་སོ། ། བདག་འདོད་པ་བསྒྲུབ་བྱའི་དོན་ཞེས་སྦྱར་ཏེ་བདག་འདོད་པས་གཞན་འདོད་པ་སེལ་ལ། བསྒྲུབ་བྱས་གྲུབ་ཟིན་པ་སེལ་ལོ། ། གཞན་ལ་སྟོན་པས་ནི་གཅིག་པུས་དམ་བཅས་པ་སེལ་ལ། ཚིག་གིས་གོ་བར་སྟོན་པས་ནི་ལུས་ཀྱིས་བརྡ་སྤྲད་པ་སེལ་ལོ། ། སྟོན་པས་ནི་དོན་དེ་མ་ཤེས་པ་དམ་བཅའ་ཡིན་པ་སེལ་ལོ་ཞེས་འགྲེལ་པས་བཤད་དོ། ། བསྒྲུབ་པ་ནི་བསྒྲུབ་བྱའི་ཡུལ་ལོ། ། མ་གྲགས་པའི་དོན་ནི་བསྒྲུབ་བྱ་སྒྲུབ་བྱེད་གཉིས་ཀ་ལ་འཇུག་གོ ། དམིགས་པ་ནི་དུ་བ་ལ་སོགས་པའོ། །
མི་དམིགས་པ་ནི་གཅིག་དང་དུ་བྲལ་ལ་སོགས་པའོ། ། མཐའ་མཐོང་མ་མཐོང་ནི་དེ་ལྟར་གྲགས་མ་གྲགས་ཏེ་དེ་གཉིས་འདྲ་བར་སྟོན་པ་ནི་དཔེའོ། ། དེའི་རིགས་ཀྱི་ཆོས་ལྷག་མ་ནི་དཔེ་དེ་དང་འདྲ་བའི་ཆོས་ཅན་དེ་ལ་དཔེ་དེའི་ཆོས་གཏན་ཚིགས་སྦྱར་བའི་ཕྱིར་ཚུལ་མཐུན་པ་སྟེ་འདྲ་བར་བསྙད་པ་ཞེས་སྦྱར་རོ། ། མཐར་ཕྱིན་པར་བསྙད་པ་ནི་རིགས་པ་དེ་དག་གི་ཕྱིར་ན་འདི་དེ་ལྟ་བུ་ཡིན་ནོ། ། ཞེས་བྱ་བའོ། ། དེ་ཡང་དཔེར་ན་སྒྲ་མི་རྟག་སྟེ་བྱས་པའི་ཕྱིར་བུམ་པ་བཞིན། བུམ་པ་བྱས་པ་དེ་བཞིན་དུ་སྒྲའང་བྱས། ། དེའི་ཕྱིར་སྒྲ་མི་རྟག་ཅེས་བྱ་བ་ལྟ་བུ་ཡིན་ནོ། ། སློབ་དཔོན་ཆོས་ཀྱི་གྲགས་པ་ལ་སོགས་པ་ནི་ཡན་ལག་ལྔ་ལྡན་འདི་བསལ་ནས་གཉིས་ལྡན་དུ་འགོད་པར་བྱེད་དོ། ། རང་གི་དོན་ནི་ཡུལ་ལོ། །
ཡོད་པས་ནི་མེད་པ་སེལ་ཏེ་རྣམ་འགྲེལ་ལས། མེད་ལ་དབང་སྐྱེས་བློ་མིན་ཏེ། ། དོན་གྱི་ནུས་ལ་ལྟོས་ཕྱིར་རོ། ། ཞེས་འབྱུང་བ་བཞིན་ནོ། ། སྣང་བས་ནི་མི་སྣང་བ་ཡུལ་ཡིན་པ་སེལ་ལོ། ། མ་ནོར་བས་ནི་ཟླ་གཉིས་ལ་སོགས་པ་སེལ་ཏེ་དེ་ལྟ་བུའི་ཡུལ་ཅན་གྱི་ཤེས་པའོ། ། མངོན་སུམ་གྱི་ལྷག་མ་ནི་ལྐོག་གྱུར་ཏེ་དེ་ལ་ཡིད་ཆེས་པ་ནི་སྒྲོ་འདོགས་ཆོད་པའོ། ། དེ་གཉིས་ཀ་དང་མི་འགལ་བ་ནི་མངོན་གྱུར་སྟོན་ན་མངོན་སུམ་དང་མི་འགལ་ཞིང་ལྐོག་གྱུར་སྟོན་ན་རྗེས་དཔག་དང་མི་འགལ་བའོ། ། བཞི་པ་སྨྲ་བའི་རྒྱན་ནི་མཛེས་པར་བྱེད་པ་སྟེ་བདག་དང་གཞན་གྱི་གཞུང་ལུགས་ནི་རྒོལ་ཕྱིར་རྒོལ་ལམ། རང་གཞན་གྱི་གྲུབ་མཐའོ། །
བརྟན་པ་ནི་སྣ་ཚོགས་སུ་མི་འགྱུར་བའོ། ། མཐུན་པར་བྱེད་པ་ནི་རིགས་པ་དང་ལྡན་པའོ། ། ལྔ་པ་སྨྲ་བ་ཆད་པས་གཅོད་པའི་སྐྱོན་ཡོན་ཁས་བླང་བ་ནི་ཁས་ལེན་པའོ། ། གཞན་གཞན་དུ་བརྒྱུད་པ་དང་གཏམ་གཞན་སྨྲ་བ་ནི་སྐབས་དོན་གྱི་ཚིག་འཕྲོ་བཅད་ནས་གཏམ་བརྒྱུད་པ་སྣ་ཚོགས་དང་གཏམ་གཞན་སྨྲ་བའོ། ། མདོ་སྡེ་ལས་འབྱུང་བ་ནི་ཁྲོ་བ་སྟོན་པ་དང་ཡུད་ཡུད་པོར་གྱུར་པ་ལ་སོགས་པའོ། ། སྐབས་དོན་མ་ཡིན་པའི་བབ་ཅོལ་དང་། སེམས་འཁྲུགས་པ་དང་། བརྡ་འཕྲོད་དུ་མི་རུང་བ་ཡུལ་གཞན་གྱི་སྐད་ཀྱིས་སྨྲ་བ་དང་། མང་ཉུང་རན་པ་མ་ཡིན་པ་དང་། དོན་དང་མི་ལྡན་ཏེ་དོན་མེད་པ་དང་།
དུས་ཚིགས་མ་ཡིན་པ་སྔར་སྨྲ་བྱ་དེ་ཕྱིས་སྨྲ་བ་ལ་སོགས་པ་དང་། མི་བརྟན་པ་དམ་བཅས་ནས་འདོར་ཞིང་དོར་ནས་ཡང་དམ་འཆའ་བ་དང་། མི་གསལ་བ་རྟབ་རྟབ་པོ་དང་། ཚིག་རྒྱུན་ཆགས་མ་ཡིན་པ་ཐོགས་ཤིང་འཕྲོ་ཆད་པའོ། ། དྲུག་པ་སྨྲ་བ་ལ་འབྱུང་བ་ནི་སྨྲ་མི་སྨྲའི་ཚོད་ཤེས་པ་སྟེ་ཕྱིར་རྒོལ་བ་སྣོད་མ་ཡིན་པ་ནི་ཉེས་བཤད་ལས་བཟློག་ནས་ལེགས་བཤད་ལ་གཟུད་མི་ནུས་པའོ། ། འཁོར་ཡོན་ཏན་མེད་པ་ནི་འཁོར་གྱི་དཀྱིལ་འཁོར་དེ་གཟུ་བོར་མི་གནས་པ་ལ་སོགས་པའོ། ། བདག་ཀྱང་མི་མཁས་པ་ནི་སྨྲ་བའི་རྒྱན་ལ་སོགས་པ་དང་མི་ལྡན་པའོ། ། ཕྱི་མ་གསུམ་ནི་དེ་ལས་བཟློག་པའོ། ། བདུན་པ་སྨྲ་བ་ལ་གཅེས་སྤྲས་བྱེད་པའི་ཆོས་ལ་དང་པོ་དོན་དངོས་ཀྱི་ཐམས་ཅད་ནི་བསྒྲུབ་བྱ་སྒྲུབ་བྱེད་དེ་དུའི་སྒྲ་ནི་འགྲེལ་པ་ལ་མེད་དོ། ། འཁོར་ཐམས་ཅད་ནི་རྣམ་པ་བཞི་ལ་སོགས་པའོ། །
སྤོབས་པ་ནི་རིགས་པ་དང་གྲོལ་བར་སྨྲ་བ་སྟེ་ཐམས་ཅད་ནི་དྲིས་པའོ། ། གཉིས་པ་བརྩད་ཅིང་མི་སྨྲ་བར་གདམས་པའི་མདོར་བསྟན་པ་ནི་ཡང་ཞེས་གཅེས་སྤྲས་ལ་བརྩམས་ནས་ཟློས་པའི་སྒྲ་སྦྱར་བའོ། ། ལེགས་པ་ནི་མཐོ་རིས་དང་ཐར་པའོ། ། སྨྲ་བའི་ཚུལ་ནི་གཞན་དང་མི་རྩོད་པའི་འབེལ་གཏམ་མོ། ། མཐོང་བ་ནི་ཤེས་པའོ། ། དགེ་བའི་ཕྱོགས་ལ་བརྩོན་པ་དེ་ཡང་རྙེད་བཀུར་ལ་སོགས་པའི་ཕྱིར་མ་ཡིན་པར་བསྟན་པའི་ཕྱིར་ནན་ཏན་སྙིང་པོར་བྱེད་པ་ཞེས་གསུངས་ཏེ། བསམ་པ་དག་པས་བྱང་ཆུབ་ཀྱི་དོན་དུ་བརྩོན་པ་ཞེས་བྱ་བའི་དོན་ཏོ། ། སེམས་ཅན་སྡུད་པ་ནི་ཉན་རང་ལས་དབྱེ་བའི་ཕྱིར་ཏེ་གཞན་ལ་ཕན་པ་ལྷུར་ལེན་པའོ། ། དེ་འདྲ་བ་དེ་ནི་འཚང་རྒྱ་ཞེས་ཚིག་རྣམ་པར་སྦྱར་རོ། ། དཀོན་པའི་ཆོས་བཅུ་གཉིས་རྒྱས་པར་བཤད་པ་ལ་དོན་གྱི་མཆོག་ནི་བརྗོད་བྱའི་དོན་བཟང་པོ་ཆོས་ཀྱི་བདག་མེད་དང་།
ཀུན་གཞི་ལ་སོགས་པའམ། ཡང་ན་འབྲས་བུ་སྐུ་གསུམ་མོ། ། དེ་དང་ལྡན་པ་ནི་ཐེག་ཆེན་གྱི་ཆོས་ཏེ་དེའི་བཤད་པ་ཀུན་ཤེས་པ་དཀོན་པ་ནི། དེ་མ་བརྩད་པར་བསྟན་ཀྱང་མི་ཤེས་ན་བརྩད་པས་ལྟ་ག་ལ་ཤེས་ཏེ། རྩོད་པ་ནི་ཀུན་ཤེས་པའི་བསམ་པས་སྨྲ་བ་མ་ཡིན་གྱི་སྐྱོན་གདགས་པའི་བསམ་པས་སྨྲ་བའི་ཕྱིར་རོ་ཞེས་བྱ་བའི་དོན་ཏོ། ། དེ་ཉིད་སྟོན་པ་ནི་མ་ཤེས་པ་ཀུན་ཤེས་པར་ཞེས་སྦྱར་རོ། ། ཚོགས་པ་ནི་དེར་འདུས་པའོ། ། མཁས་པ་དང་རྟོག་ལྡན་གཉིས་ནི་ཚིག་གི་དོན་གཉིས་དང་སྦྱར་རོ། ། ཕྱོགས་ངན་པ་ནི་གྲུབ་མཐའ་ངན་པ་སྟེ་དེ་འཛིན་ཅིང་བཟུང་ནས་ཀྱང་ཞེན་ཞེས་སྦྱར་རོ། ། ངན་གཡོ་ནི་ཚིག་དོར་དང་ལྟག་ཆོད་ལ་སོགས་པའོ། །
དུས་མ་ཡིན་པ་ནི་ལན་མ་རྫོགས་པར་སྨྲ་བའོ། ། ཁྱད་དུ་གསོད་པ་ནི་ལེགས་པར་སྨྲས་ཀྱང་སྨོད་པའོ། ། ཚིག་བརླང་པོ་ནི་མི་སྙན་པའོ། ། རང་ཡང་ཡིད་འཁྲུག་པ་སྟེ་དེ་དག་ནི་ཉེས་པ་དྲུག་གོ ། འཁྲུག་པ་མེད་པ་ནི་སེམས་ཞི་བའོ། ། སེམས་སྲུང་བ་ནི་གཞན་དད་པའོ། ། ཏིང་ངེ་འཛིན་སྲུང་བ་ནི་རང་གི་ཏིང་ངེ་འཛིན་ལ་མི་གནོད་པའོ། ། རང་རྒྱལ་བ་དང་གཞན་ཕམ་པའི་ཞེས་བྱ་བ་དང་། གཞན་རྒྱལ་བ་དང་རང་ཕམ་པར་ཞེས་སྦྱར་ཏེ་རེག་པ་ནི་བདེ་བའོ། ། རེག་པར་མི་གནས་པས་ནི་དགེ་བ་རྒྱུན་དུ་སྒོམ་པ་མེད་དེ་ངན་སོང་བ་རྣམས་བཞིན་ནོ། །
རྣམ་པར་གྲོལ་བ་ནི་སྒྲིབ་པ་ལས་སོ། ། འདི་སྐད་དུ་བརྩད་ཅིང་སྨྲས་པས་ནི་མཐོ་རིས་དང་ཐར་པ་ལས་ཉམས་པར་འགྱུར་རོ་ཞེས་སྟོན་པ་ཡིན་ནོ། ། བདུན་པ་ལྡེམ་པོར་དགོངས་པ་རྣམ་པར་ངེས་པ་ལ་དོན་གཉིས་ཀྱི་དང་པོ་སྒྱུར་བ་ལྡེམ་པོར་དགོངས་པའི་མཚན་ཉིད་ལ་སྒྲ་དེས་དོན་གཞན་དུ་བརྗོད་པ་དོན་གཞན་དུ་སྒྱུར་ནས་འཆད་པའོ། ། གཉིས་པ་དབྱེ་བ་ལ་ལྔ་ལས་དང་པོ་མ་དག་པ་དག་པར་སྒྱུར་བའི་ལྡེམ་དགོངས་ལ་ཕ་མ་ནི་སོ་སོར་ངེས་པའི་སྐྱེ་བོ་བླ་མའོ། ། གཞན་དང་ཐུན་མོང་བའི་བླ་མ་ལ་རྒྱལ་པོ་ནི་སྐྱོང་བར་བྱེད་པའི་བླ་མའོ། ། བྲམ་ཟེ་གཙང་སྦྲ་ཅན་ནི་སྦྱིན་གནས་ཀྱི་བླ་མ་སྟེ་དེ་དག་ནི་སྐྱེ་བོ་བླ་མའོ། ། སྐྱེ་བོ་ཆེན་པོ་ནི་ཡུལ་འཁོར་ཞེས་བྱ་བས་སྟོན་ཏེ་མ་ག་དྷ་ལ་སོགས་པའོ། ། འཁོར་ནི་བ་ལང་དང་རྟ་དང་མ་ཧེ་ལ་སོགས་པའོ། ། དེ་དག་བཅོམ་པ་ནི་འཇིག་རྟེན་ན་སྡིག་ཤིན་ཏུ་ཆེ་བར་གྲགས་སོ། ། དེ་རྣམས་དག་པར་སྒྱུར་བ་ན་ཕ་མ་གསོད་པ་ནི་འཁོར་བར་སྐྱེ་བའི་རྒྱུ་ལས་དང་ཉོན་མོངས་པ་སྤོང་བའོ། །
རྒྱལ་པོ་ནི་ཟག་བཅས་ཀྱི་ཀུན་གཞིའོ། ། གཙང་སྦྲ་ཅན་གཉིས་ནི་མཆོག་འཛིན་གཉིས་སོ། ། ཡུལ་འཁོར་འཁོར་དང་བཅས་པ་ནི་སྐྱེ་མཆེད་དྲུག་ཡུལ་དང་བཅས་པའོ། ། དགོངས་པ་ནི་འདི་ཡིན་ཏེ་ལས་དང་ཉོན་མོངས་པའི་བག་ཆགས་ཅན་གྱི་རྣམ་པར་ཤེས་པ་འཁོར་བར་འཁྱམ་པའི་ཚེ་ཐར་པ་འདོད་དུ་ཟིན་ཀྱང་མཆོག་འཛིན་གཉིས་ཀྱིས་ཐར་པ་ཐོབ་པའི་གེགས་བྱེད་ཅིང་ཡུལ་དྲུག་ལ་མངོན་པར་ཞེན་ནས་སླར་ཡང་འཁོར་བར་ཡོངས་སུ་འཁྱམ་མོ། ། དེས་ན་སེམས་རྣམ་པར་དག་པའི་ཐར་པ་འདོད་པས་ནི་དེ་དག་གཞོམ་པར་བྱའོ་ཞེས་སྟོན་པ་ཡིན་ནོ། ། གཉིས་པ་མཆོག་མ་ཡིན་པ་མཆོག་ཏུ་སྒྱུར་བའི་ལྡེམ་དགོངས་ལ་ཡིད་མི་ཆེས་ནི་འཇིག་རྟེན་ཕ་རོལ་ལ་སོགས་ལ་ལ་ཡིད་མི་ཆེས་པར་དགེ་བ་མི་བྱེད་པའོ། ། བྱས་མི་བཟོ་ནི་སྔོན་ཕན་བཏགས་པའི་དགེ་བ་ལ་མི་སེམས་པར་མི་དགེ་བ་སེམས་པ་སྟེ་འདི་གཉིས་ནི་ཡིད་ཀྱི་ལས་ངན་པ་ཡིན་ནོ། ། ཁྱིམ་འབིགས་བྱེད་པ་ནི་རྐུ་བ་སྟེ་ལུས་ཀྱི་ལས་ངན་པའོ། ། གོ་སྐབས་བཅོམ་པ་ནི་བརྫུན་དུ་སྨྲ་བ་ལ་སོགས་པ་ལྷུར་ལེན་པ་སྟེ་ཚོགས་པའི་ནང་དུ་འཇུག་པའི་གོ་སྐབས་བཅོམ་པའི་ཕྱིར་རོ། ། འདི་ནི་ངག་གི་ལས་ངན་པའོ། །
སྐྱུགས་པ་ནི་ཁྱི་དང་ཡི་དྭགས་ལ་སོགས་པའི་ཟས་ཏེ་འདི་ནི་ལོངས་སྤྱོད་ངན་པའོ། ། འདི་དག་མཆོག་ཏུ་སྒྱུར་བ་ནི་ཡིད་མི་ཆེས་པ་ནི་དགྲ་བཅོམ་རྣམ་གྲོལ་གྱི་ཡེ་ཤེས་ཐོབ་ནས་དེ་ལ་ཡིད་ཆེས་ཀྱི་འཁོར་བ་པ་ལ་ཡིད་མི་ཆེས་པའོ། ། བྱས་མི་བཟོ་ནི་འདུས་མ་བྱས་ཤེས་པས་འདུས་བྱས་ལ་བྱས་པ་མི་བཟོ་བའོ། ། ཁྱིམ་འབིགས་བྱེད་པ་ནི་ཡེ་ཤེས་ཀྱིས་ཟག་བཅས་ཀྱི་ཀུན་གཞིའི་ཁྱིམ་ཕུག་ནས་ཉོན་མོངས་པ་བཅོམ་པའོ། ། གོ་སྐབས་བཅོམ་པ་ནི་ཕྱི་མར་འཁོར་བར་སྐྱེ་བའི་གོ་སྐབས་བཅོམ་པའོ། ། སྐྱུགས་པ་ཟ་བ་ནི་ལུས་གནས་པའི་དོན་དུ་ཟ་ཡང་ཟས་ལ་མི་མཐུན་པའི་འདུ་ཤེས་ཐོབ་པའོ། ། དེ་དག་དང་ལྡན་པ་ནི་སྐྱེས་བུ་མཆོག་དགྲ་བཅོམ་ཡིན་ནོ། ། གསུམ་པ་འཁོར་བའི་རྒྱུ་བྱང་ཆུབ་ཏུ་སྒྱུར་བའི་ལྡེམ་དགོངས་ལ་སྒྲ་ཇི་བཞིན་པ་ནི་འཁོར་བ་མི་ཆགས་པའི་རྣམ་གཡེང་དང་། ཕྱིན་ཅི་ལོག་བཞི་ལ་གནས་པ་དང་། ཉོན་མོངས་པས་རྒྱུད་བཅིངས་པ་གསུམ་དང་རིམ་པ་བཞིན་སྦྱར་རོ། །
དེ་དོན་གཞན་དུ་སྒྱུར་བ་ན་སྙིང་པོ་མེད་ལ་སྙིང་པོར་ཤེས་པ་ནི་བདག་མེད་གཉིས་སམ་རྣམ་པར་མི་གཡེང་བ་ལ་སྙིང་པོར་ཤེས་པའོ། ། ཕྱིན་ཅི་ལོག་ལ་ཤིན་ཏུ་གནས་པ་ནི་རྟག་པ་ལ་སོགས་པ་བཞི་ལས་ཕྱིན་ཅི་ལོག་མི་རྟག་པ་ལ་སོགས་པ་བཞི་ལ་བློ་གནས་པའོ། ། ཉོན་མོངས་ཀུན་ནས་རབ་ཉོན་མོངས་ནི་བྱང་ཆུབ་ཀྱི་དོན་དུ་དཀའ་བ་སྤྱོད་པས་ཉོན་མོངས་པར་གྱུར་པ་སྟེ་དེ་འདྲ་བས་བྱང་ཆུབ་འཐོབ་བོ་ཞེས་བྱ་བའི་དོན་ཏོ། ། བཞི་པ་སེར་སྣ་ལ་སོགས་པ་སྦྱིན་པར་སྒྱུར་བའི་ལྡེམ་དགོངས་ལ་སྒྲ་ཇི་བཞིན་པ་ནི་གོ་སླའོ། ། དོན་གཞན་དུ་སྒྱུར་བ་ན་སེར་སྣའི་ཆོས་ཉིད་འཕེལ་བར་བྱེད་པ་ནི་སེར་སྣ་བག་ཆགས་དང་བཅས་པ་སྤངས་པའི་གནས་གྱུར་མངོན་དུ་བྱེད་པའོ། ། སྦྱིན་པས་ཡོངས་སུ་སྐྱོ་བ་ནི་བུ་དང་རྒྱལ་སྲིད་ལ་སོགས་པ་བཏང་བས་གཞན་ལ་སྐྱོ་སྐྱོ་ལྟར་སྣང་བའོ། ། སློང་བ་ལ་འཚིག་པ་ཟ་བ་ནི་ཐམས་ཅད་གཞན་ལ་བསྔོས་པས་མ་བླངས་པར་ཁྱེར་ན་དགའ་བའོ། ། རེས་འགའ་ཅི་ཡང་སྦྱིན་པར་མི་བྱེད་པ་ནི་རེས་འགའ་ཙམ་གཏོང་བ་མ་ཡིན་པར་རྟག་ཏུ་གཏོང་བའོ། ། སྦྱིན་པ་ལས་རིང་དུ་གྱུར་པ་ནི་ཉེ་དུ་ལ་སྦྱིན་པ་དང་ཁ་ལན་དུ་སྦྱིན་པ་ལ་སོགས་པ་སྤངས་ནས་ཕྱོགས་མེད་དུ་སྟེར་བའོ། ། ལྔ་པ་ཚུལ་ཁྲིམས་འཆལ་བ་ཚུལ་ཁྲིམས་སུ་སྒྱུར་བའི་ལྡེམ་དགོངས་ལ་ཚངས་པར་སྤྱོད་པ་ནི་ཚུལ་ཁྲིམས་ཡིན་ལ།
དེས་ཆོག་ནི་ཐར་པའི་ལམ་མོ། ། འཁྲིག་པ་ལས་གཞན་དུ་འཁྲིག་པ་ལས་ངེས་འབྱུང་མི་ཚོལ་བས་ནི་དེ་རྟག་ཏུ་བསྟེན་ཅིང་གཉེན་པོ་མི་འཚོལ་བའོ། ། གཡེལ་བ་ནི་མི་འབད་པའོ། ། དང་དུ་ལེན་པ་ནི་དགའ་བཞིན་དུ་འཇུག་པའོ། ། སྐྲག་པ་ནི་མི་སྡུག་པ་ལ་སོགས་པ་ལ་འཇིགས་པའོ། ། གཉིས་ཀྱི་གཉིས་སྦྱོར་བ་ནི་དེ་བསྟེན་པ་ནི་དེ་དག་ནི་ཚུལ་ཁྲིམས་འཆལ་བའོ། ། དེ་ཚུལ་ཁྲིམས་སུ་སྒྱུར་བ་ན་གཞན་དུ་མི་ཚོལ་བ་ནི་དེའི་ཆོས་དབྱིངས་རྟོགས་ནས་སྤོང་བ་སྟེ་མདོ་སྡེ་རྒྱན་ལས། ཆོས་ཀྱི་དབྱིངས་ལས་མ་གཏོགས་པ། ། གང་ཕྱིར་ཆོས་མེད་དེ་ཡི་ཕྱིར། ། སངས་རྒྱས་རྣམས་ཀྱིས་ཆགས་སོགས་ལས། །
ངེས་འབྱུང་ཆགས་སོགས་ཡིན་པར་དགོངས། ། ཞེས་འབྱུང་བ་བཞིན་ནོ། ། གཡེལ་བ་ནི་དེ་སྤོང་བའི་ཐབས་ལ་རྒྱུན་དུ་རྟོག་པའོ། ། དང་དུ་ལེན་པ་ནི་སྐྱེས་ཙམ་ཉིད་ན་འཇོམས་པའོ། ། སྐྲག་པ་ནི་དེ་ལས་གྲོལ་བའི་དོན་དུ་འབད་པའོ། ། གཉིས་ཀྱིས་གཉིས་སྦྱོར་བ་ནི་ཞི་གནས་དང་ལྷག་མཐོང་གཉིས་ཀྱིས་འཇིག་རྟེན་དང་འཇིག་རྟེན་ལས་འདས་པའི་ལམ་གཉིས་ལ་སྙོམས་པར་འཇུག་པའོ། ། དེ་ལྟར་བཤད་པར་བྱ་བའི་ཆོས་ངོས་བཟུང་བ་དང་དེ་ཇི་ལྟར་འཆད་པའི་ཚུལ་གཉིས་བཤད་ནས། ད་ནི་སྤྱི་དོན་གསུམ་པ་དོན་དང་ལྡན་པའི་མཚན་བཤད་པའི་ཕྱིར་བསྟན་བཅོས་འདི་ཞེས་བྱ་བ་ལ་སོགས་པ་གསུངས་སོ། ། དེ་ལ་རྟོགས་ནས་བསྡུས་པའི་ཕྱིར་ཞེས་བྱ་བ་ནི་སློབ་དཔོན་གྱི་རྟོགས་པ་ལམ་གྱི་མངོན་པ་དེས་བསྡུས་པའི་ཕྱིར་ཞེས་བྱ་བའི་དོན་ཏེ་འདིས་ནི་མངོན་པས་མདོར་བསྡུས་པས་མངོན་པ་ཀུན་ལས་བཏུས་སུ་བསྟན་ཏོ། ། ཀུན་ལས་བཏུས་པའི་ཕྱིར་ཞེས་བྱ་བས་ནི་བརྡར་བཏགས་ཀྱི་མངོན་པའི་གསུང་རབ་ཀུན་ལས་བཏུས་པར་སྟོན་ནོ། །
ཡང་དག་པའང་ཡིན་ལ་མཐོ་བའང་ཡིན་པས་ན་ཡང་དག་པར་མཐོ་བ་སྟེ་སངས་རྒྱས་ཀྱི་སའོ། ། དེའི་གནས་ནི་འབྱུང་ཁུངས་ཏེ་འདི་ལ་ཤེས་རབ་གསུམ་གོམས་པར་བྱས་པས་དེ་འབྱུང་བའི་ཕྱིར་རོ། ། དེས་ན་རྒྱུ་འདི་འབྲས་བུ་མངོན་པའི་ཆེད་དུ་བཏུས་པ་ཡིན་ནོ་ཞེས་བྱ་བའི་དོན་ཏོ། ། འཁོར་བའི་རྒྱ་མཚོ་གཏིང་མཐའ་མེད་པ་ཀུན་འབྱུང་ཆུ་སྲིན་འཇིགས་རུང་གནས། ། སྡུག་བསྔལ་རླབས་ཆེན་སྲིད་རྩེའི་བར་གཡོ་རྣམ་སྨིན་ལྦུ་བའི་ཕྲེང་བ་འཁྲིགས། ། མཐའ་ཡས་འགྲོ་བ་དེ་ལས་བསྒྲལ་ཕྱིར་ཐུབ་པས་གསུང་དབྱངས་བཅུ་གཉིས་ནི། ། སྡུག་བསྔལ་ཞི་ལམ་ཞི་བའི་འབྲས་བུ་ཡོན་ཏན་མེ་ཏོག་ཚོགས་ལྡན་གསུངས། ། དེ་དོན་ས་བཅུའི་དབང་ཕྱུག་བྱམས་པ་ལས། ། ས་གསུམ་གཟིགས་པ་འཕགས་པ་ཐོགས་མེད་ཀྱིས། ། ལྷ་ཡུལ་དགའ་ལྡན་གནས་སུ་ལེགས་གསན་ཏེ། །
འཛམ་གླིང་སྐལ་ལྡན་རྣམས་ལ་སྣང་བར་མཛད། ། གླིང་ཆེན་འདིར་ནི་ཆོས་མངོན་གསུང་རབ་ལ། ། སྙན་ཅིང་རྗོད་བདེ་རྫོགས་ཤིང་རྣམ་གསལ་བ། ། ཅུང་ཟད་ཚིག་གིས་རབ་འབྱམས་དོན་སྟོན་པའི། ། རྣམ་བཤད་འདི་འདྲ་མ་བྱུང་འབྱུང་མི་འགྱུར། ། འདི་ན་སངས་རྒྱས་བསྟན་པ་སྡུག་བསྔལ་ཀུན་སེལ་བདེ་བ་འབྱུང་ལ་ཞུགས་བཞིན་དུ། ། ཁ་ཅིག་ཐར་ལ་བློ་མ་ཕྱོགས་ཤིང་ལ་ལ་སྲིད་ལ་ཆགས་པའི་ཡིད་འཆང་གཞན། ། སྡིག་པའི་གྲོགས་ལ་མངོན་དགའ་འགའ་ཞིག་ལོག་པའི་ལམ་ཞུགས་གཞན་ནི་བརྩོན་པ་མེད། ། ཕལ་ཆེར་དོན་མིན་བྱ་བས་དོན་ཆེན་མི་སྒྲུབ་ཀྱེ་མ་བདག་ནི་ངོ་མཚར་སྐྱེས། ། ཀཱ་ཡི་ཐར་པ་འདོད་པའི་སྐྱེས་བུ་ཀུན། །
ཉིན་མཚན་ཀུན་ཏུ་མ་གཡེངས་སེམས་དགེ་བས། ། དོན་གཉིས་འབྱུང་བ་ཤཱཀྱའི་བསྟན་པ་ལ། ། ཐོས་བསམ་སྒོམ་པས་སྒྲུབ་ལ་བརྩོན་པར་བྱ། ། ཆོས་མངོན་རྒྱན་གྱི་མེ་ཏོག་རབ་མཛེས་པ། ། ཤཱཀྱའི་བསྟན་པའི་བཀའ་དང་བསྟན་བཅོས་ནི། ། འབུམ་ཕྲག་བཅུ་ལ་བློ་ཡི་ཟེར་འཕྲོ་བ། ། བཅོམ་ལྡན་ཉི་མའི་འོད་ཀྱིས་ཕྱེ་བ་ཡིན། ། འདི་བྱས་དགེ་བ་ཤིན་ཏུ་དྲི་མེད་པ། ། ཀུན་གཞིའི་གནས་ལ་གང་གནས་བཟང་པོ་དེས། ། བྱམས་མགོན་ཞབས་དྲུང་ངེས་པར་སྐྱེས་ནས་ཀྱང་། །
མྱུར་དུ་བླ་མེད་བྱང་ཆུབ་ཐོབ་པར་ཤོག ། ཆོས་མངོན་པ་ཀུན་ལས་བཏུས་ཀྱི་རྣམ་པར་བཤད་པ་རྒྱན་གྱི་མེ་ཏོག་ཅེས་བྱ་བ་མང་དུ་ཐོས་པ་ཤཱཀྱའི་དགེ་སློང་བཅོམ་ལྡན་རལ་གྲིས་སྦྱར་བ་འདི་ལེགས་པར་རྫོགས་སོ།། །། དགེའོ། ། ཕུ་ཐང་རྡོར་གཞོན་གྱིས་དག་པར་བྲིས་པའོ། ། ཆོས་མངོན་པ་འདིའི་བརྒྱུད་པ་ནི་སངས་རྒྱས་ཤཱཀྱ་ཐུབ་པ། བྱམས་པ། ཐོགས་མེད། དབྱིག་གཉེན། བློ་བརྟན། གངས་སྤེལ།
ཁ་ཆེ་ཛི་ན་མི་ཏྲ། ཀ་ཅོག་ཞང་གསུམ། དེས་ནམ་ནད་ཟླ་བའི་རྡོ་རྗེ། ཁུ་ལུང་དཔལ་གྱི་རྡོ་རྗེ། དཔས་རྒྱལ་བ་ཡེ་ཤེས་གསུམ་ལ་བཤད། དང་པོ་གཉིས་ཀྱིས་བསྒོམས་པས་གྲུབ་པ་ཐོབ། དཔས་དབུས་སུ་འཁྲུག་པ་བྱུང་ནས་ཁམས་སུ་གཤེགས། དེ་ལ་གླུ་རྒྱལ་བའི་ཡེ་ཤེས། གླུ་མཆོག་གི་ཡེ་ཤེས། སེ་བཙུན་གཞོན་ནུ།
གར་མི་ཡོན་ཏན་གཡུང་དྲུང་། ཁུ་སྟོན་བརྩོན་འགྲུས་གཡུང་དྲུང་། དེ་ལ་ར་རྒྱ་ལི་གསུམ་བྲང་ཀོ། ། བྲང་ཀོ་ལ་རོག་ཆོས་ཀྱི་བརྩོན་འགྲུས། རི་ལུང་སེ་འབར། བྱ་སྡེར་བ་བྱེ་སྐྱིད་པ། སྐྱི་སྟོན། དེས་བཅོམ་ལྡན་རལ་གྲི་བདག་དང་གཞན་གྱི་གྲུབ་པའི་མཐའ་རྒྱ་མཚོ་ཐམས་ཅད་ལེགས་པར་ཐུགས་སུ་ཆུད་ནས་འགྲོ་བ་ཐམས་ཅད་མངོན་མཐོ་དང་ངེས་ལེགས་ལ་འགོད་པར་མཛད་པོ་ལ་གསུངས། དེས་སྡེ་སྣོད་འཛིན་པ་སྡོམ་བརྩོན་དམ་པ་གཞོན་ནུ་དཀོན་མཆོག་ལའོ།། །། PAGE * MERGEFORMAT 464 བཅོམ་ལྡན་རིག་པའི་རལ་གྲི མངོན་པ་ཀུན་བཏུས་རྒྱན་གྱི་མེ་ཏོག
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
