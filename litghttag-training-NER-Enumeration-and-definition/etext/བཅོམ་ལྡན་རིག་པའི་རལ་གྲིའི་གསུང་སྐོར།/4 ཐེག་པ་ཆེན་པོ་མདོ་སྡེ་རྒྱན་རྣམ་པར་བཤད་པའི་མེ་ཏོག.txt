བཅོམ་ལྡན་རིག་པའི་རལ་གྲིའི་གསུང་སྐོར།
པོད ༤
ཐེག་པ་ཆེན་པོ་མདོ་སྡེ་རྒྱན་རྣམ་པར་བཤད་པའི་མེ་ཏོག
༄༅། །ཐེག་པ་ཆེན་པོ་མདོ་སྡེ་རྒྱན་རྣམ་པར་བཤད་པའི་མེ་ཏོག་ཅེས་བྱ་བ་བཞུགས་སོ།། རྒྱ་གར་སྐད་དུ། མ་ཧཱ་ཡཱ་ན་པཱུ་ཏྲ་ཨ་ལཾ་ཀཱ་ར་བི་དོ་ཤ་པུཥྤ་ནཱ་མ། བོད་སྐད་དུ། ཐེག་པ་ཆེན་པོ་མདོ་སྡེ་རྒྱན་རྣམ་པར་བཤད་པའི་མེ་ཏོག་ཅེས་བྱ་བ། ཕྱོགས་བཅུ་དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། བསྐལ་བཟང་འདི་ལ་མཛད་པ་མཐར་ཕྱིན་པ། ། རྫོགས་པའི་སངས་རྒྱས་སྟོང་ལ་ཕྱག་འཚལ་ནས། ། མ་བྱོན་སངས་རྒྱས་བྱམས་པས་མཛད་པ་ཡི། ། ཐེག་ཆེན་མདོ་སྡེ་ཀུན་གྱི་རྒྱན་འདི་བཤད། །
སྐྱེ་བ་གཅིག་ན་ཚངས་རྒྱ་བ་འཕགས་པ་བྱམས་པས་མཛད་པའི་ཆོས་ལྔ་པོ་འདི་ནི་སློབ་དཔོན་སེང་གེ་བཟང་པོས་འཕགས་པ་ཐོགས་མེད་ཀྱིས་དགའ་ལྡན་དུ་ཞུས་ནས་བརྩམས་པར་འདོད་ལ། སློབ་དཔོན་ཨ་བྷྱ་ལ་སོགས་པས་བཀའ་བསྡུ་བ་བྱས་མ་ཐག་ཏུ་བརྩམས་པར་འདོད། དེ་ལས་གཞན་བཞི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པ་བསྟན་བཅོས་རང་རང་གི་ནང་ན་ཡོད་པའི་མདོ་འཆད་པ་ཡིན་ལ། གཞུང་འདི་ནི་ཐེག་པ་ཆེན་པོའི་མདོ་ཤིན་ཏུ་མང་བའི་དོན་བཤད་པ་ཡིན་ནོ། ། འདིའི་འགྲེལ་པ་ལའང་འཕགས་པ་རྣམ་གྲོལ་སྡེས་གསུང་ཡན་ལག་དྲུག་ཅུའི་བཤད་པ་འཕགས་པ་ཐོགས་མེད་ཀྱིས་བྱས་པ་ལྟར་བལྟའོ་ཞེས་དེས་བྱས་པ་གུད་ན་འདོད་ལ་གཞན་གྱིས་སློབ་དཔོན་དབྱིག་གཉེན་གྱིས་བྱས་པར་འདོད་དོ། ། དེ་ལྟ་བུའི་བསྟན་བཅོས་འདི་ལ་བརྩམ་པར་བྱ་བ་བསྟན་བཅོས་ཀྱི་རང་བཞིན་བཤད་པ་དང་། དེས་བསྟན་པའི་ཆོས་ཀྱི་དབྱེ་བ་བཤད་པ་གཉིས་ཀྱི་དང་པོ་ལའང་མཚན་གྱི་དོན་ནི། མ་ཧཱ་ཡ་ན་ཐེག་པ་ཆེན་པོ་དང་པཱུ་ཏྲ་མདོ་སྡེ་དང་། ཨ་ལང་ཀཱ་ར་རྒྱན་ཏེ་ཐེག་ཆེན་གྱི་མདོ་སྡེ་གསལ་བར་བྱེད་པ་དང་མཛེས་པར་བྱེད་པ་གཉིས་ཀའི་རྒྱན་ཡིན་ནོ། ། སངས་རྒྱས་དང་བྱང་ཆུབ་སེམས་དཔའ་ནི་ལོ་ཙ་བའི་ཕྱག་གོ །
མཚན་ཅན་གཞུང་ནི་ཚིགས་སུ་བཅད་པ་ལྔ་བརྒྱའམ་ཚེག་བར་བདུན་པའི་བརྒྱད་བརྒྱ་བཅོ་ལྔར་གནས་པ་ལས་ཚིགས་བཅད་དང་པོ་ནི། སྟོན་པར་བྱེད་ཅེས་ཁྱད་པར་གྱི་གཞིར་བྱས་ནས་ཅི་ཞེས་བསྟན་པ་ལས་བརྩམས་པས་སྟོན་ཏེ་སུ་ལ་སྟོན་པར་བྱེད་ན་ཐེག་པ་གསུམ་གྱི་ལུང་དང་རྟོགས་པའི་དོན་རྣམས་ཤེས་བྱའི་དོན་མ་ལུས་པ་ཤེས་པའི་འཕགས་པ་བྱམས་པ་རང་གིས་སོ། ། ཚུལ་ཇི་ལྟར་སྟོན་ན་ཐེག་ཆེན་གྱི་དོན་སྟོན་པའི་རབ་ཏུ་བྱེད་པ་ངག་དང་ཚིག་དྲི་མ་མེད་པས་ཏེ་རབ་ཏུ་བྱེད་པ་ནི་བསྟན་བཅོས་ཀྱི་མིང་གི་རྣམ་གྲངས་ཡིན་པ་ངག་དང་ཚིག་ནི་ཡི་གེ་དང་མིང་ལ་སོགས་པའི་རྩོམ་ཚུལ་སྒྲ་ནས་འབྱུང་བ་བཞིན་ངག་དྲི་མེད་ནི་འགྲེལ་པ་ལས་གྲོང་ཁྱེར་པ་ལ་སོགས་པ་ཅེས་འབྱུང་སྟེ། ཐར་པའི་གྲོང་ཁྱེར་དུ་འགྲོ་བའི་ཚིག་སྙན་ཅིང་འཇེབས་པ་ལ་སོགས་ཡན་ལག་བརྒྱད་དང་ལྡན་པ་སྟེ་ངོ་བོ་ཉིད་མེད་པའི་འགྲེལ་བཤད་དུ་ལྟའོ། ། ཚིག་དྲི་མེད་ནི་མིང་ཚིག་རིགས་པ་དང་འབྲེལ་བའོ། ། ཅིའི་ཕྱིར་བྱེད་ན་འགྲོ་བ་སྡུག་བསྔལ་ལས་བསྒྲལ་ཕྱིར་རོ། ། རྒྱུ་ཅིས་བྱེད་ན་སྡུག་བསྔལ་འགྲོ་ལ་སྙིང་རྗེ་དེ་ཡི་བདག་ཉིད་ཀྱིས་སོ། ། ཅི་བྱེད་ན་ཐེག་མཆོག་བསྟན་པའི་རྣམ་པ་ཆོས་ཀྱི་རྣམ་གྲངས་སོ། ། ཡང་ཅིའི་ཆེད་དུ་བྱེད་ན་དེ་ཡི་འགྲོ་བའི་སེམས་ཅན་ལ་སྟེ་ལ་ནི་བཞི་པ་དགོས་ཆེད་ཀྱི་དོན་ཏོ། ། རྣམ་པ་དུ་ཞིག་སྟོན་པ་བྱེད་ཅེ་ན་འབྱོར་པ་སྟེ་རིགས་པའི་དོན་ཚུལ་བླང་སྟེ་གོང་ན་མེད་པ་ལྔ་སྟོན་པར་བྱེད་དོ། །
རྣམ་པ་ལྔ་ནི་འགྲེལ་པས་བསྒྲུབ་པར་བྱ་བ་དང་། བྱེ་བྲག་ཏུ་ཤེས་པར་བྱ་བ་དང་། བསམ་པར་བྱ་བ་དང་། བསམ་གྱིས་མི་ཁྱབ་པ་དང་། བྱང་ཆུབ་ཀྱི་ཕྱོགས་དང་མཐུན་པའི་ངོ་བོ་ཉིད་ཅེས་བཤད་དོ། ། འདིའི་དོན་འགྲེལ་ཊཱིཀ་བྱེད་པས་རིགས་དང་སེམས་བསྐྱེད་པ་དང་བྱང་ཆུབ་ཀྱི་སྤྱོད་པ་དང་མཐའ་ལ་མི་གནས་པའི་རྟོགས་པ་དང་བྱང་ཆུབ་ཀྱི་ཆོས་ལ་བྱས་ནས་དེ་ལ་སྤྲོས་པ་སྣ་ཚོགས་བཤད་པ་དེ་ནི་མ་ཡིན་ཏེ། དཔེ་དོན་མི་འགྲིག་ཅིང་ཤེས་པ་དཀའ་ལ་གཞུང་ལ་མ་ཞུགས་པའི་ཕྱིར་རོ། ། དེས་ན་འདི་ལ་དང་པོ་ཐེག་པ་ཆེན་པོའི་བརྗོད་བྱ་སྤྱི་ལ་སྦྱར་ཏེ་བཤད་ན། ལང་ཀར་གཤེགས་པ་ལས། ཆོས་ལྔ་དང་ནི་རང་བཞིན་དང་། །
རྣམ་པར་ཤེས་པ་བརྒྱད་ཉིད་དང་། ། བདག་མེད་གཉིས་ཀྱི་དངོས་པོར་ནི། ། ཐེག་པ་ཆེན་པོ་ཐམས་ཅད་འདུས། ། ཞེས་འབྱུང་བའི་ཆོས་ལྔ་ནི། ། མིང་དང་མཚན་མ་དང་རྣམ་པར་རྟོག་པ་དེ་བཞིན་དང་ཡང་དག་པའི་ཡེ་ཤེས་སོ། ། དེ་ལ་མིང་ནི་ཐེག་པ་ཆེན་པོའི་མིང་ཚིག་ཡི་གེ་རྗོད་བྱེད་དུ་སྣང་བའོ། ། རྣམ་པར་རྟོག་པ་ནི་དེ་གཉིས་འབྲེལ་བར་འཛིན་པའི་ཐོས་བསམ་གྱི་ཤེས་རབ་བོ། ། དེ་དག་ནི་ཐེག་པ་ཆེན་པོ་ལ་འཇུག་པའི་ཐོག་མར་བསྒྲུབ་དགོས་པས་བསྒྲུབ་པར་བྱ་བའོ། ། དེ་ནས་ཤེས་བྱའི་བདེན་བརྫུན་བྱེ་བྲག་ཏུ་དབྱེ་དགོས་ལ། དེ་ནི་རང་བཞིན་ངོ་བོ་ཉིད་གསུམ་གྱི་འབྱེད་པས་དེ་ནི་བྱེ་བྲག་ཏུ་ཤེས་པར་བྱ་བའོ། །
རྣམ་ཤེས་ཚོགས་བརྒྱད་ནི་སེམས་ཅན་རྣམས་ཀྱི་རྣམ་པར་ཤེས་པ་དུ་ཞིག་ཡིན་ཞེས་བསམ་པར་བྱ་བ་ཡིན་ནོ། ། དེ་བཞིན་ཉིད་དང་ཡང་དག་པའི་ཡེ་ཤེས་ནི་སོ་སོ་སྐྱེ་བོས་མི་ཤེས་པས་བསམ་གྱིས་མི་ཁྱབ་པ་ཡིན་ནོ། ། ཡུལ་ཅན་བྱང་ཆུབ་ཀྱི་ཕྱོགས་དང་མཐུན་པའི་ཆོས་ཡུལ་འཕགས་པའི་བདེན་བཞི་དང་བཅས་པ་ནི་བདག་མེད་པ་གཉིས་ཀྱི་དངོས་པོ་ཡིན་ནོ། ། གཉིས་པ་བསྟན་བཅོས་འདིའི་བརྗོད་བྱ་དོན་གྱི་ལུས་དང་སྦྱར་ན་འབྱོར་པའམ་རིགས་པའི་དོན་དང་པོ་ཐེག་པ་ཆེན་པོ་བཀར་བསྒྲུབ་པ་དང་། གཉིས་པ་སྐྱབས་འགྲོ་དང་། གསུམ་པ་ཐེག་ཆེན་གྱི་རིགས་དང་། བཞི་པ་སེམས་བསྐྱེད་པ་དང་། ལྔ་པ་ལམ་སྒྲུབ་པའོ། ། ཡང་ན་ལེའུ་དང་པོས་བཀར་བསྒྲུབ་པའི་བརྗོད་བྱ་ནི་ཐེག་ཆེན་གྱི་ལམ་ལྔ་ཡིན་པས་དེ་དང་སྦྱར་ཏེ། དང་པོ་སྐྱབས་འགྲོ་དང་རིགས་དང་སེམས་བསྐྱེད་སྔོན་དུ་སོང་བའི་(Eཚོགས་ལམ་དང་།
སྦྱོར་ལམ་དང་། མཐོང་ལམ་དང་། སྒོམ་ལམ་དང་། མི་སློབ་པའི་ལམ་)སྟེ་(Dལམ་ལྔ་)དང་འབྱོར་པའམ་རིགས་པའི་དོན་ལྔ་རིམ་པ་བཞིན་སྦྱར་རོ། ། དེ་འདྲ་བ་སྤྱིར་ཐེག་པ་ཆེན་པོའི་དོན་ལྔ་དང་བྱེ་བྲག་ཏུ་བསྟན་བཅོས་འདིའི་བསྡུས་པའི་དོན་ལྔ་གཞུང་འདིས་བཤད་པས་དགའ་བ་སྐྱེད་པའི་དཔེ་ལྔ་ཚིགས་བཅད་གཉིས་པས་སྟོན་པ་ནི་གསེར་ལས་བརྡུངས་བྱས་འདྲ་ཞེས་པ་སྟེ་འདིའང་འགྲེལ་པས་གོ་རིམ་བཞིན་དུ་གསེར་ལས་བརྡུངས་བྱས་པ་ལ་སོགས་པ་ལྟར་དགའ་བའི་མཆོག་བསྐྱེད་དོ་ཞེས་སྤྱིར་དགའ་བ་སྐྱེ་བའི་དཔེར་བྱས་ཀྱི་བྱེ་བྲག་གི་ཆོས་མཐུན་ནི་མ་སྦྱར་རོ། ། སྤྱི་འདྲ་བ་ལ་ཁྱད་པར་གྱི་འདྲ་བ་དོན་མེད་པའི་ཕྱིར་མི་བཤད་དེ། རྣམ་པར་ངེས་པ་ལས་སྤྱི་དོན་དུ་གཉེར་བ་ནི་སོ་སོར་ངེས་པའི་ཁྱད་པར་དོན་དུ་གཉེར་བར་འགྱུར་བ་མ་ཡིན་ནོ་ཞེས་གང་བཤད་པ་ཡིན་ནོ། ། བྱེ་བྲག་གི་འདྲ་བ་ནི་ཁོ་བོས་བྱས་པ་གུད་ན་ཡོད་དོ། ། ཐེག་པ་ཆེན་པོ་དེ་ལྟར་རང་བཞིན་གྱིས་བཟང་ན་དགའ་བ་བསྐྱེད་པའི་རྒྱན་དོན་མེད་དོ་ཞེ་ན་གཟུགས་རྒྱན་ཞེས་པས་དེ་སྤོང་བར་བྱེད་དོ། ། ཆགས་ཕྱིར་གྲོང་པ་མཛེས་པ་ཡི། །
རྒྱན་གྱིས་ལུས་ནི་རྒྱན་འདོད་ལྟར། ། རྣམ་འགྲེལ་རྒྱན་ཡང་བདག་གིས་ནི། ། བྱས་ཏེ་དྲེགས་པའི་ཕྱིར་མ་ཡིན། ། ཞེས་བཤད་པ་བཞིན་ཏེ་མདོ་སྡེའི་རྒྱན་ཡང་ཞེས་བསྒྱུར་རོ། ། དེས་ན་དཔེ་གསུམ་གྱིས་ཆོས་ལ་གུས་པ་བསྐྱེད་དེ་སྨན་དྲི་ང་ལ་རོ་ཞིམ་པས་ནད་སེལ་བ་དང་འདྲ་བར་སྟོང་ཉིད་དང་མ་སྐྱེས་པ་དང་། གཟོད་མ་ནས་ཞི་བ་ལ་སོགས་པའི་སྒྲས་སྐྲག་ཀྱང་ངོ་བོ་ཉིད་གསུམ་གྱི་དོན་ཤེས་ན་སྒྲིབ་པའི་ནད་ཞི་བ་ནི་ཇི་ལྟར་བསྣམས་ན་ཞེས་པའོ། ། རྒྱལ་པོའི་མཆོག་སྟེར་བ་ནི་ཆོས་དཀའ་ཞེས་པ་སྟེ། སྦྱངས་པའི་སྙན་ངག་ལས་རྒྱལ་བས་སོ། ། བྲམ་ཟེ་ཆུ་ལ་ཅི་ཙམ་ཞིག ། ཅེས་དྲིས་པའི་ལན་དུ།
མི་ཡི་བདག་པོ་པུས་ནུབ་ཙམ། ། ཞེས་སྨྲས་པས། འགྲོན་བུ་འབུམ་དང་འབུམ་ཡང་འབུམ། ། གླང་ཆེན་མྱོས་པ་བཅུ་དག་ནི། ། ཆུ་ལ་པུས་ནུབ་ཞེས་བརྗོད་པས། ། ལྷ་ཡི་བྲམ་ཟེ་ལ་བྱིན་ནོ། ། ཞེས་གྲགས་པ་བཞིན་ནོ། ། རིན་པོ་ཆེའི་དཔེས་འཕགས་པའི་ནོར་སྟེར་བ་ནི་རིན་ཆེན་རིགས་ལྡན་ཞེས་པ་སྟེ། ཡུལ་གང་ན་ནི་ཡོངས་རྟོགས་མཁས་པ་མེད། ། རྒྱ་མཚོ་ལས་བྱུང་ནོར་བུ་དེར་མི་བྲིན། །
ནོར་བུ་ཆུ་ཤེལ་རིན་ཐང་མེད་པ་ལ། ། བ་ལང་རྫི་ནི་ཕྲོམ་གསུམ་སྦྱིན་ཞེས་ཟེར། ། ཞེས་འབྱུང་བ་བཞིན་ནོ། ། བཟློག་པ་ནི་ལྟ་ཤེས་པའི་འཕགས་པ་རྣམས་སོ། ། གཞུང་ཤླཽ་ཀ་དྲུག་པོ་དེ་དག་གིས་ནི་བརྟན་བཅོས་འདིའི་སྡོམ་གྱིས་ལུས་རྣམ་པར་གཞག་པ་དང་དགོས་འབྲེལ་བཞི་བསྟན་པ་ཡིན་ཏེ། འདི་ལྟར་འབྱོར་པའོ་དོན་རྣམ་པ་ལྔ་དཔེ་དང་བཅས་པས་ནི་མདོར་བསྡུས་པའི་དོན་གྱི་ལུས་ལྔ་དང་གཞུང་འདིའི་བརྗོད་བྱ་བསྡུས་ཏེ་བསྟན་པ་ཡིན་ནོ། ། གཟུགས་རྒྱན་ཞེས་པས་ནི་གཞུང་འདིས་ལྔ་པོ་དེ་ཕྱེ་བས་དེ་ཤེས་པའི་རྟོགས་པ་སྐྱེས་ནས་དགའ་བའི་དགོས་པ་བསྟན་ནོ། ། དེ་ནས་ཤླཽ་ཀ་གསུམ་གྱིས་ནི་དཔེ་གསུམ་གྱིས་ཐེག་ཆེན་གྱི་ཆོས་ལ་གུས་པ་སྐྱེས་ནས་སྒྲུབ་པ་བྱས་པས་འཕགས་པར་སོང་སྟེ་མཐར་ཚངས་རྒྱ་བ་དགོས་པའི་དགོས་པ་བསྟན་ནོ། ། དེ་དགོས་པ་ལས་བྱུང་བ་དང་དགོས་པ་བསྟན་བཅོས་ལས་བྱུང་བའི་འབྲེལ་བ་ནི་དེ་གཉིས་ཀྱི་ཁོང་ན་ཡོད་པ་དེ་ཤུགས་ལ་གོ་སྟེ། བསྟན་བཅོས་དང་ནི་དགོས་པའི་དོན། །
འབྲེལ་བའི་གཞི་ནི་གཉིས་ལ་གནས། ། དེ་བཞིན་འདུས་བྱས་དེ་ཡི་ཕྱིར། ། དགོས་ལས་ལོགས་ཤིག་མ་བཤད་དོ། ། བྱ་བ་དང་། འབྲེལ་བ་སྟོན་པར་བྱེད་པའི་སྒྲ། ། དངོས་སུ་ཡོད་པ་མ་ཡིན་གྱི། ། འོན་ཀྱང་དེ་ནི་རྣམ་འབྱེད་ལས། ། དོན་གྱིས་རྟོགས་པར་བྱ་བ་མིན། ། ཞེས་གྲགས་པ་ཡིན་ནོ། ། དེའི་ཕྱིར་ཁ་ཆེའི་པཎྜི་ཏ་པད་ཛཱ་ན་རྗེས་འབྲངས་དང་བཅས་པ་གསེར་ལས་ཞེས་པའི་སྟོན་པའི་ཚིགས་བཅད་གཅིག་ཁོ་ན་དགོས་འབྲེལ་སྟོན་པར་བཤད་པ་དེ་ནི་དཔེ་སྟོན་པ་ཡིན་མོད་བརྗོད་བྱ་ནི་དཔེས་མཚོན་པའི་དོན་གྱིས་བསྟན་པ་མ་ཡིན་ནམ།
གཞན་གསུམ་ནི་དོན་ལྔས་དངོས་ཤུགས་གང་ལའང་མ་བསྟན་པའི་ཕྱིར་སྔ་མ་བཞིན་འཐད་པ་ཡིན་ནོ། ། མ་འབྲེལ་བའི་བཤད་པ་གཞན་མང་པོ་ནི་དུས་དང་སྒྲ་བློ་མགྲོན་དུ་འགྲོ་བའི་ཕྱིར་མི་བཤད་དོ། ། འདིར་མ་བཤད་པའི་ཚིག་དོན་རྣམས་ནི་འགྲེལ་པ་དང་འགྲེལ་བཤད་དུ་བལྟའོ། ། སྐབས་ནི་ལེའུའི་མིང་གི་རྣམ་གྲངས་ཏེ་སཾ་སྐྲྀཏ་ལ་པ་རི་ཚེ་ད་ནི་ཡོངས་སུ་བཅད་པ་ཡིན་ལ། པ་ཏྲ་ལ་ནི་དོན་མཐུན་པས་འདབ་མའམ་ཁ་ཅིག་ནི་རིམ་པར་ཕྱེ་བ་ཞེས་ཟེར་རོ། ། སྐབས་དང་པོ་བསྟན་བཅོས་ཀྱི་ལུས་བཤད་ཟིན་ཏོ། ། དེ་ལྟར་དགོས་འབྲེལ་བཞི་དང་ལྡན་པའི་བསྟན་བཅོས་ཀྱི་རང་བཞིན་བཤད་ནས་ད་ནི་དེས་བསྟན་པའི་ཆོས་ཀྱི་རྣམ་གྲངས་ཀྱི་དབྱེ་བ་བཤད་དེ། འདི་ལ་སྐབས་ཉི་ཤུས་བསྟན་པའི་དོན་ཉི་ཤུ་དང་དེས་ནང་གསེས་ཀྱིས་ཕྱེ་ན་དགུ་བཅུ་རྩ་གཅིག་ཏུ་བོད་ཀྱི་སློབ་དཔོན་ཁ་ཅིག་བཤད་དེ་ནང་གསེས་ཀྱིས་དབྱེ་བའི་གྲངས་ནི་མངོན་རྟོགས་རྒྱན་བཞིན་འདིར་མ་མཛད་པས་གང་ལྟར་ཡང་རུང་ངོ་། ། དེ་ལ་དང་པོ་ཐེག་པ་ཆེན་པོ་སངས་རྒྱས་ཀྱི་བཀར་བསྒྲུབ་པ་བཤད་དེ་འདིར་ཉན་ཐོས་སྡེ་པ་དག་དེ་ལ་ནི་ཕན་ཡོན་དེ་འདྲ་མེད་དེ་སངས་རྒྱས་ཀྱིས་མ་གསུངས་པའི་ཕྱིར་དང་བསླབ་པ་གསུམ་རང་བཞིན་མེད་པར་བཤད་ནས་འགོག་པས་འདུལ་བ་ལ་མི་སྣང་མདོ་སྡེ་ལ་མི་འཇུག་མངོན་པའི་ཆོས་ཉིད་དང་འགལ་བའི་ཕྱིར་རོ། ། དེས་ན་དེ་ནི་སེམས་ཅན་ཐམས་ཅད་མཐོ་རིས་དང་ཐར་པའི་ཐབས་ལ་བསླུ་བའི་ཕྱིར་བདུད་སྡིག་ཅན་དང་དགེ་སློང་ཀླུ་སྒྲུབ་ལ་སོགས་པ་ནང་པའི་རྟོག་གེ་པ་དང་མུ་སྟེགས་པའི་རྟོག་གེ་པས་བྱས་པ་ཡིན་ཏེ་འཁོར་འདས་ཀྱི་ཆོས་ཐམས་ཅད་མེད་པར་བཤད་པའི་ཕྱིར་རོ་ཞེས་ཟེར་རོ། །
དེ་འགོག་པ་ལ་དོན་གསུམ་གྱི་དང་པོ་མདོར་བསྟན་པ་ནི་ཆོས་འདི་དེ་འདྲ་བའི་སྐྱོན་ཅན་དུ་སྔར་སངས་རྒྱས་ཐམས་ཅད་ཀྱིས་ལུང་མ་བསྟན་པའི་ཕྱིར་དང་ཐེག་ཆུང་དང་ལྷན་ཅིག་ཏུ་བྱུང་བ་དང་རྟོག་གེ་པའི་སྤྱོད་ཡུལ་མ་ཡིན་པ་དང་ཤེས་བྱ་མ་ལུས་པ་ཤེས་པར་བྱས་ན་དེ་སངས་རྒྱས་སུ་གྲུབ་པ་དང་ཐེག་ཆེན་ཡོད་ན་དེའི་མདོ་རྒྱུད་འདི་ཚོ་བཀར་ཡོད་པ་དང་མེད་ན་དེ་ལས་བྱུང་བའི་སངས་རྒྱས་མེད་པས་ཐེག་ཆུང་ཡང་མེད་པ་དང་དེ་བསྒོམས་པས་ཡེ་ཤེས་སྐྱེས་ནས་སྒྲིབ་པའི་གཉེན་པོ་བྱེད་པ་དང་མེད་པར་བཤད་པ་ན་སྒྲ་གཞན་དུ་བཤད་པའི་ཕྱིར་རོ། ། གང་ཡང་ཆོས་འཁོར་གནས་དང་ཡངས་པ་ཅན་ཞེས་པའི་ཚིག་གིས་ཀྱང་དུས་གཅིག་ན་དུ་མ་བྱུང་བར་མི་འགྲུབ་སྟེ་དེ་ཉིད་ཀྱི་ཚེ་བྱང་ཆུབ་སེམས་དཔའི་རིགས་ཅན་ལ་ཐེག་ཆེན་གསུངས་ཀྱང་དབང་པོ་བརྟུལ་ཞིང་བསོད་ནམས་དམན་པས་ཉན་ཐོས་ལ་དེ་ཐོས་པའི་སྐལ་བ་མེད་པའི་ཕྱིར་རོ། ། མཉན་ཡོད་དུ་སངས་རྒྱས་ཕལ་པོ་ཆེ་གསུངས་པ་ཉན་ཐོས་སུས་ཀྱང་མ་ཚོར་བ་བཞིན་ནོ། ། རབ་འབྱོར་ལ་སོགས་པ་ནི་བྱང་ཆུབ་སེམས་དཔའ་དང་བྱང་ཆུབ་ཆེན་པོར་འགྱུར་བའི་ཉན་ཐོས་ཡིན་པས་ཐོས་པ་ཡིན་ནོ། ། དེར་སྨོས་པའི་ཡུལ་དེ་དག་ཏུའང་གནས་ཐམས་ཅད་མ་འདུས་ཏེ་ཐེག་ཆུང་ལ་རྒྱ་གར་ཤར་ཕྱོགས་སུ་ཀླུའི་རྒྱལ་པོ་རབ་བརྟན་གྱི་གནས་རྫིང་བུ་དལ་གྱིས་འབབ་ཏུ། ལས་ཀྱི་རྒྱུ་བ་ལུང་སྟོན་པའི་མདོ་གསུངས་པས་རྒྱལ་ཆེན་བཞི་བདེན་མཐོང་ལ་བཀོད་པ་དང་། རྒྱ་གར་ལྷོ་ཕྱོགས་ཀྱི་གྲོང་ཁྱེར་རྒྱ་མཚོ་ནས་འོངས་པའི་ཀླུའི་རྒྱལ་པོ་ནག་པོ་དང་གཽའུ་ཏ་མ་འཁོར་སྟོང་དང་བཅས་པ་ལས་ཆོས་བཤད་པ་དང་། ཡུལ་ལྔ་ལེན་ལྷོ་བྱང་དུ་བྱོན་ཏེ་དེ་ནས་མཚོ་མ་དྲོས་པར་བྱོན་ནས་ཆོས་གསུངས་པ་དང་། དེ་ནས་ལིའི་ཡུལ་དུ་བྱོན་ནས་རི་གླང་མགོ་ལ་བཞུགས་ཏེ་དེར་སངས་རྒྱས་སྟོང་གི་བསྟན་པ་འབྱུང་བར་ལུང་བསྟན་པ་དང་། དཔལ་ལྷ་ལས་བབས་པར་ཆོས་གསུངས་པ་དང་ཐེག་ཆེན་ལ་པོ་ཏ་ལ་དང་ལང་ཀའི་ཡུལ་དུ་ཆོས་གསུངས་པ་དང་ས་བཅུ་པ་དང་དཔལ་མཆོག་དང་པོ་ལ་སོགས་པ་གཞན་འཕྲུལ་དབང་བྱེད་དུ་གསུངས་པ་དང་།
འཇམ་དཔལ་རྩ་རྒྱུད་གནས་གཙང་མའི་ནམ་མཁའ་ལ་གསུངས་པ་དང་རྣམ་སྣང་མངོན་བྱང་འོག་མིན་དུ་སངས་རྒྱས་མ་ཐག་ཏུ་གསུངས་པ་དང་དེ་ཉིད་བསྡུས་པ་དེ་ནས་འཛམ་བུ་གླིང་དུ་བྱོན་པའི་ལམ་ཁར་རི་རབ་ཀྱི་རྩེ་ལ་གསུངས་ནས་རྡོ་རྗེ་གདན་དུ་བྱོན་པ་ལ་སོགས་པ་མང་པོ་མ་འདུས་པར་སྣང་ངོ་། ། བྱ་རྒོད་ཕུང་པོའི་རི་ལ་སོགས་པ་ལའང་ལན་དུ་མ་བཞུགས་པ་ཡོད་བཞིན་དུ་ལོ་གཅིག་གི་ངེས་པ་མི་རུང་ངོ་དེའི་ཕྱིར་ཚིགས་བཅད་དེ་ནི་སངས་རྒྱས་བཞུགས་པའི་གནས་རྒྱུས་ཆུང་ངུ་གཅིག་གིས་བྱས་པར་ངེས་སོ། ། གཉིས་པ་དེ་རྒྱས་པར་བཤད་པ་ལ་དང་པོ་སངས་རྒྱས་ཀྱི་བཏང་སྙོམས་བྱས་ནས་ལུང་མ་བསྟན་སྙམ་པ་འགོག་པ་ནི་སངས་རྒྱས་རྣམས་ནི་མངོན་སུམ་སྤྱན་ཞེས་པའོ། ། གཉིས་པ་ཐེག་ཆེན་མེད་ཀྱང་ཐེག་ཆུང་ལས་སངས་རྒྱས་འབྱུང་བས་མེད་ན་མེད་པ་མ་གྲུབ་བོ་སྙམ་པ་འགོག་པ་ནི་མ་ཚངས་པ་དང་ཞེས་པའོ། ། དེ་གཉིས་འགལ་བ་དང་བཤད་པ་ནི་བསམ་པ་དང་ནི་ཞེས་པའོ། ། ལྟ་བ་གང་ཟག་གི་བདག་མེད་སྒོམ་པ་དང་ཤེས་བྱ་མ་ལུས་པ་ལ་སློབ་པ་མཐར་ཕྱིན་པ་ན་སངས་རྒྱས་སུ་འགྱུར་བ་སློབ་དཔོན་དགེ་སྲུང་དང་སློབ་དཔོན་ཆོས་མཆོག་གིས་ཐམས་ཅད་མཁྱེན་པ་གྲུབ་པ་ནས་བཤད་ལ། མཛོད་ལས། ཀུན་ལ་ཐམས་ཅད་སྙིང་རྗེ་ཡིས། ། སྦྱིན་པར་བྱེད་པས་སྦྱིན་པ་རྫོགས། ། ཞེས་པ་ལ་སོགས་པས་ཉན་ཐོས་ཀྱི་ཐམས་ཅད་མཁྱེན་པ་སྒྲུབ་ཚུལ་གྱི་སངས་རྒྱས་ཐོབ་པར་བཤད་དོ། །
མི་ཕམ་མགོན་པོ་ནི་ཐེག་ཆེན་གྱིས་སངས་རྒྱས་སྒྲུབ་ཚུལ་མིན་པས་དེ་མི་འཐད་པར་བཤད་དོ། ། གསུམ་པ་སྡེ་སྣོད་གསུམ་དང་མི་མཐུན་པ་འགོག་པ་ནི་རང་གི་ཉིད་ལ་འཇུག་ཕྱིར་དང་ཞེས་པའོ། ། བཞི་པ་རྟོག་གེའི་སྤྱོད་ཡུལ་མ་ཡིན་པ་བཤད་པ་ནི་རྟོག་གེ་བརྟེན་ཅིང་མ་ངེས་ལ་ཞེས་པ་སྟེ་འགྲེལ་པ་དང་འགྲེལ་བཤད་གཉིས་ཀས་མུ་སྟེགས་ཀྱི་རྟོག་གེ་ལ་བྱས་ཀྱི་སངས་རྒྱས་པའི་རྟོག་གེ་ཡང་དག་པ་ལ་ནི་མ་བྱས་ཏེ་དེ་ནི་ཡང་དག་པར་སོ་སོར་རྟོག་པ་སངས་རྒྱས་དང་བྱང་ཆུབ་སེམས་དཔའི་ཡེ་ཤེས་ཀྱི་རྒྱུ་ཡིན་པའི་ཕྱིར་རོ། ། ལྔ་པ་ཐེག་ཆེན་ཁོ་ནས་སངས་རྒྱས་ཐོབ་པའི་རྒྱུ་མཚན་བཤད་པ་ནི། རྒྱ་ཆེའི་ཕྱིར་དང་ཞེས་པའོ། ། དྲུག་པ་ཐེག་ཆེན་ལ་སྐྲག་པའི་ཉེས་པ་བཤད་པ་ནི་འགྲོ་བ་དེ་གནས་མིན་ལ་ཞེས་པའོ། ། བདུན་པ་དེ་ལ་སྐྲག་པའི་རྒྱུ་བཤད་པ་ནི་དེ་ལས་གཞན་དང་ཞེས་པའོ། ། འདིར་ཐེག་ཆེན་གྱི་སྡེ་སྣོད་ནས་ཐེག་པ་གསུམ་ཀའི་ལམ་འབྱུང་བ་བཞིན་ཉན་ཐོས་ཀྱི་སྡེ་སྣོད་ནས་ཀྱང་ཐེག་པ་གསུམ་ཀའི་ལམ་འབྱུང་བས་འགྲེལ་པའི་སྐྱོན་འདི་དག་མི་འབྱུང་ངོ་། ། བརྒྱད་པ་ཐེག་ཆེན་མེད་ན་ཐེག་པ་ཆེ་ཆུང་འབྱེད་པའི་ཤེས་རབ་མེད་པས་བཀའ་ཡིན་མིན་མི་ངེས་སོ་ཞེས་སྟོན་པ་ནི་འདི་ན་དང་པོ་ཞེས་པའོ། ། དགུ་པ་སྐྲག་པའི་གནས་མ་ཡིན་པ་བཤད་པ་ནི་བདག་གིས་མི་ཤེས་ཞེས་པའོ། །
བཅུ་པ་དམན་པ་ལ་མ་མོས་པས་མཆོག་ཏུ་གྲུབ་པ་བཤད་པ་ནི་དམན་པར་མོས་ཤིང་ཞེས་པའོ། ། བཅུ་གཅིག་པ་མ་ཐོས་པའི་མདོ་སྡེ་སྤང་དུ་མི་རུང་བར་སྟོན་པ་ནི་ཐོས་རྗེས་འབྲངས་ཏེ་ཞེས་པའོ། ། བཅུ་གཉིས་པ་སྒྲ་ཇི་བཞིན་པའི་ཉེས་པ་བཤད་པ་ནི་དོན་སྒྲ་ཇི་བཞིན་ཞེས་པའོ། ། དེ་ལྟར་བཀའ་མ་ཡིན་པ་དགག་པའི་ཚུལ་གྱིས་བཀར་སྒྲུབ་པ་རྒྱས་པར་བཤད་ནས་གསུམ་པ་མཇུག་སྡུད་པ་ནི་ཡིད་ཀྱི་ཉེས་པ་ཞེས་པའོ། ། སྐབས་གཉིས་པ་བཀའི་སྒྲུབ་བོ། ། བཀར་སྒྲུབ་པའི་ཐེག་ཆེན་ལ་སྐྱབས་འགྲོ་ནས་འཇུག་པས་དེ་ལ་ངོ་བོ་ནི་ཡུལ་ཁྱད་པར་ཅན་ལ་སྐྱབས་ཞུ་བའི་ཡིད་དང་ངག་གོ ། འདི་ལ་དོན་བཞི་ལས་དང་པོ་མདོར་བསྟན་ནས་མཆོག་གི་དོན་བཤད་པ་ནི་ཀུན་ཏུ་འགྲོ་དང་། གང་ཕྱིར་དང་པོར་ཞེས་བྱའི་ཚིགས་བཅད་གཉིས་སོ། ། གཉིས་པ་དེ་རྒྱས་པར་བཤད་པ་ལ་བཞིའི་དང་པོ་ཀུན་ཏུ་འགྲོ་བའི་ཁྱད་པར་བཞི་བཤད་པ་ནི་གང་ཞིག་སེམས་ཅན་ཞེས་པའོ། ། གཉིས་པ་ཁས་ལེན་པའི་ཁྱད་པར་གསུམ་བཤད་པ་ནི་གང་ཞིག་དགའ་བ་མང་པོས་ཞེས་པའོ། །
ཡང་ཁས་ལེན་པ་དེ་ཉིད་སངས་རྒྱས་ཀྱི་སྲས་མཚན་གྱིས་བརྒྱན་པ་སངས་རྒྱས་ཀུན་གྱི་རྒྱལ་པོའི་བུ་ལྟར་དབང་བསྐུར་བར་འགྱུར་རོ་ཞེས་སྟོན་པ་ནི་སངས་རྒྱས་སྲས་ཀྱི་བྱ་བ་ལ་སོགས་པ་ཚིགས་བཅད་གསུམ་མོ། ། དེ་བློན་པོ་ཆེན་པོ་ལྟར་འགྱུར་རོ་ཞེས་སྟོན་པ་ནི་བློན་པོ་ཆེན་པོ་ཞེས་པའོ། ། གསུམ་པ་རྟོགས་པའི་ཁྱད་པར་ནི་བསོད་ནམས་ཕུང་ཆེན་ཞེས་པའོ། ། བཞི་པ་ཟིལ་གྱིས་གནོན་པའི་ཁྱད་པར་ནི་བློ་ལྡན་ཉན་ཐོས་ཚོགས་བཅས་ཞེས་པའོ། ། རྩ་བའི་གསུམ་པ་སྐྱབས་འགྲོའི་རང་བཞིན་གཏན་ལ་དབབ་པ་ནི་འདི་ནི་དེ་དངོས་འདོད་པས་ཁས་ལེན་ཞེས་པའོ། ། རྩ་བའི་བཞི་པ་སྐྱབས་འགྲོའི་ཕན་ཡོན་སྟོན་པ་ནི་སྐྱབས་སུ་འགྲོ་བ་འདིར་སོང་ཞེས་པའོ། ། སྐབས་གསུམ་པ་སྐྱབས་འགྲོའོ། ། སྐྱབས་འགྲོའི་ནུས་པས་རིགས་སད་འོང་བས་དེ་སྟོན་ཏེ་དེའི་ངོ་བོ་ཐེག་ཆུང་བ་མ་ཆགས་འཕགས་རིགས་ཞེས་པ་དང་ཁ་ཅིག་དང་པོ་ནས་དེའི་རིགས། ཁ་ཅིག་སྦྱངས་པ་ལས་གྱུར་ཏོ་ཞེས་མ་ཆགས་པའི་དགེ་བ་དང་དབང་པོ་གཉིས་ལ་འདོད་དོ། ། ཐེག་ཆེན་པ་ནི་ཀུན་གཞི་ལ་ཡོད་པའི་ཟག་མེད་ཀྱི་ས་བོན་དང་སྒྲིབ་པ་སྲབ་མཐུག་དང་ཆོས་ཀྱི་དབྱིངས་ལ་འདོད་པ་གསུམ་མོ། །
མདོར་ན་འཕགས་པ་བཞིའི་ཆོས་བསྐྱེད་པའི་ནུས་པ་ལ་འདོད་དོ། ། རང་བཞིན་དང་རྒྱས་པ་ནུས་པ་སད་མ་སད་དེ་ས་བོན་སྐམ་པོ་དང་དེ་རླན་དང་འཕྲད་པ་འདྲའོ། ། གཞུང་དོན་ལ་བཞི་ལས། དང་པོ་རིགས་ཡོད་པའི་མདོར་བསྟན་ནི་ཡོད་དང་མཆོག་དང་ཞེས་པའོ། ། དེ་དག་དོན་བཞི་བཞིས་བཤད་པ་ལ་དང་པོ་ཡོད་པ་བཤད་པ་ནི་ཁམས་རྣམས་དང་ནི་ཞེས་པའོ། ། གཉིས་པ་མཆོག་བཤད་པ་ནི་དེ་དག་ཁྱད་པར་ཞེས་པའོ། ། གསུམ་པ་མཚན་ཉིད་བཤད་པ་ནི་རང་བཞིན་དང་ནི་ཞེས་པ་སྟེ་ཡོན་ཏན་སྒྲོལ་བ་ནི་གོ་ཏྲ་ཞེས་པ་གོ་གུ་ན་ཡོན་ཏན་དང་ཏྲ་ཏ་ར་སྒྲོལ་བ་སྟེ་འདི་ལས་ཡོན་ཏན་སྐྱེས་ནས་འཁོར་བ་ལས་སྒྲོལ་བ་ཞེས་བྱ་བར་འགྱུར་རོ། ། བཞི་པ་རྟགས་བཤད་པ་ནི་སྦྱོར་བའི་སྔོན་དུ་ཞེས་པའོ། ། ལྔ་པ་རབ་དབྱེ་བཤད་པ་ནི་རིགས་ནི་ངེས་དང་ཞེས་པའོ། ། དྲུག་པ་ཉེས་དམིགས་བཤད་པ་ནི་ཉོན་མོངས་གོམས་དང་ཞེས་པའོ། །
བདུན་པ་ཕན་ཡོན་བཤད་པ་ནི་རིང་མོ་ཞིག་ན་ཞེས་པའོ། ། བརྒྱད་པ་དཔེ་གཉིས་ཀྱི་དང་པོ་ནི་གསེར་གྱི་བྱ་བ་དང་། གཉིས་པ་ནི་རིན་ཆེན་མཆོག་རིགས་ཞེས་པའོ། ། དེ་ལྟར་དོན་བརྒྱད་ཀྱིས་ཡོད་པར་བཤད་ནས་རྩ་བའི་དོན་གཉིས་པ་རིགས་མེད་པར་བཤད་པ་ནི་ལ་ལ་གཅིག་ཏུ་ཉེས་པར་སྤྱོད་ཅེས་པའོ། ། གཉིས་པ་རིགས་གཉིས་ཀྱི་ཆེ་བ་བཤད་པ་ནི་ཟབ་ཅིང་རྒྱ་ཆེར་ཞེས་པའོ། ། བཞི་པ་འབྲས་བུ་བཤད་པ་ནི་ཡོན་ཏན་ཤིན་ཏུ་རྒྱ་ཆེ་ཞེས་པའོ། ། སྐབས་བཞི་རིགས་སོ། ། རིགས་སད་ནས་དང་པོ་ཐེག་པ་ཆེན་པོ་ལ་འཇུག་པའི་སྤྱོད་པ་སེམས་བསྐྱེད་པ་འབྱུང་བས་མཚན་ཉིད་ནི་གཞན་དོན་དུ་བྱང་ཆུབ་འདོད་པ་ཡིན་ནོ། ། དབྱེ་བ་ཉི་ཤུ་རྩ་གཉིས་ནི་ཚོགས་ལམ་ཆུང་ངུ་ནས་སངས་རྒྱས་ཀྱི་སའི་བར་དུ་ཡོད་དེ་དེ་ལའང་འཁོར་བ་མ་ཟད་ཀྱི་བར་དུ་རང་གི་བྱང་ཆུབ་རྒྱུན་མི་ཆད་པར་འཐོབ་འདོད་པ་ཡོད་པས་སོ། ། ས་མཚམས་ཀྱི་རིམ་པ་ནི་འགྲེལ་ཆུང་བཞིན་ནོ། །
གཞུང་དོན་ལ་དང་པོ་མཚན་ཉིད་ནི་སྤྲོ་བ་ཆེ་དང་ཞེས་པའོ། ། གཉིས་པ་ས་མཚམས་ཀྱི་སྒོ་ནས་དབྱེ་བ་ནི་སེམས་བསྐྱེད་དེ་ནི་ཞེས་པ་སྟེ་འདི་ནས་ཀྱང་ཐ་མ་འདི་སངས་རྒྱས་ལ་བཤད་དོ། ། གསུམ་པ་སེམས་བསྐྱེད་དེ་རྣམ་པ་དུ་མའི་སྒོ་ནས་གཏན་ལ་དབབ་པ་ནི་དེའི་རྩ་བ་ཞེས་པའོ། ། བཞི་པ་བརྡ་ལས་བྱུང་བ་ཀུན་རྫོབ་པའི་སེམས་བསྐྱེད་བཤད་པ་ནི་གྲོགས་སྟོབས་ཞེས་པའོ། ། ལྔ་པ་དོན་དམ་པའི་སེམས་བསྐྱེད་བཤད་པ་ནི་རྫོགས་པའི་སངས་རྒྱས་རབ་མཉེས་བྱས་ཞེས་པའོ། ། དྲུག་པ་དཔེའི་ཆེ་བ་བཤད་པ་ནི་བསྐྱེད་པ་ས་དང་མཚུངས་པ་སྟེ་ཞེས་པ་སྟེ་བློ་གྲོས་མི་ཟད་པའི་སེམས་བསྐྱེད་པ་མི་ཟད་པ་ནས་བཤད་པ་ཡིན་ནོ། ། བདུན་པ་སེམས་མ་བསྐྱེད་པ་ལ་སྨད་པ་བཤད་པ་ནི་ཆེར་འོས་སེམས་བསྐྱེད་སྤངས་པའི་སྐྱེ་བོ་གང་ཞེས་པའོ། ། བརྒྱད་པ་སེམས་བསྐྱེད་པ་ལ་བསྔགས་པ་བཤད་པ་ནི་བློ་ལྡན་སེམས་མཆོག་ཅེས་པའོ། ། དགུ་པ་མི་བྱེད་པའི་སྡོམ་པ་ཐོབ་པ་བཤད་པ་ནི་གང་ཚེ་གཞན་གྱི་ཞེས་པའོ། ། བཅུ་པ་སེམས་བསྐྱེད་ནས་མི་ལྡོག་པ་བཤད་པ་ནི་འདི་ཡིས་ཆོས་ཀུན་ཞེས་པའོ། །
བཅུ་གཅིག་པ་སྡུག་བསྔལ་གྱིས་མི་འཇིགས་པ་བཤད་པ་ནི་གཞན་དོན་བརྩོན་ལྡན་ཞེས་པའོ། ། བཅུ་གཉིས་པ་སེམས་ཅན་ཡལ་བར་འདོར་བ་དགག་པ་བཤད་པ་ནི་སློབ་དཔོན་བརྩེ་ཆེན་ཞེས་པའོ། ། བཅུ་གསུམ་པ་ལེ་ལོ་སྨད་པ་བཤད་པ་ནི་མགོ་ལ་སེམས་ཅན་ཞེས་པའོ། ། སྐབས་ལྔ་པ་སེམས་བསྐྱེད་པའོ། ། སེམས་བསྐྱེད་ནས་གཉིས་པ་ཐེག་པ་ཆེན་པོའི་ལམ་སྒྲུབ་པའི་སྤྱོད་པ་བྱེད་པས་དེ་བཤད་དེ་དེ་ལ་དང་པོ་མཚན་ཉིད་ནི་གནས་རྩོམ་ཞེས་པའོ། ། གཉིས་པ་རང་གཞན་མཉམ་པའི་སྒྲུབ་པ་བཤད་པ་ནི་གཞན་དང་བདག་ཏུ་ཞེས་པའོ། ། གསུམ་པ་གཞན་དོན་ཁྱད་པར་དུ་བྱ་དགོས་པ་ལ་མདོར་བསྟན་པ་ནི་ཇི་ལྟར་སྙིང་རྗེའི་ཞེས་པའོ། ། བཞི་པ་དེའི་རྣམ་པར་དབྱེ་བ་བཅུ་གསུམ་བཤད་པ་ནི་ཐ་ཆད་འབྲིང་དང་ཞེས་པའོ། ། ལྔ་པ་གཞན་དོན་སྒྲུབ་ཚུལ་མཆོག་བཤད་པ་ནི་སྐྱེ་བོ་དང་མཐུན་ཞེས་པའོ། ། དྲུག་པ་སྲིད་ཞི་གཉིས་ཀྱི་རང་གཞན་གྱི་དོན་སྒྲུབ་པའི་སྐྱོན་ཡོན་བཤད་པ་ནི་འདོད་ལྡན་སྐྱེ་བོ་ཞེས་པའོ། །
བདུན་པ་དེ་སྤྱོད་ཡུལ་ཡོངས་སུ་དག་པའི་བསྔོ་བ་དང་འབྲེལ་བར་སྒྲུབ་པ་ནི་རྒྱལ་སྲས་སྤྱོད་ཚེ་ཞེས་པའོ། ། བརྒྱད་པ་སེམས་ཅན་ལ་མི་བཟོད་པ་དགག་པ་ནི་རྟག་ཏུ་ཉེས་པས་ཞེས་པའོ། ། དགུ་པ་དེ་འདྲའི་སྒྲུབ་པས་སྲིད་ཞི་གཉིས་ཀྱི་སྒྲུབ་པ་ཐམས་ཅད་ཟིལ་གྱིས་གནོན་པའི་ཆེ་བ་སྟོན་པ་ནི་སྒྲུབ་པ་འདི་ནི་ཞེས་པའོ། ། སྐབས་དྲུག་པ་སྒྲུབ་པའོ།། །། སྒྲུབ་པ་དེ་ལ་ཡང་དོན་དམ་པ་དེ་ཁོ་ན་ཉིད་ཤེས་པ་དགོས་པས་དེ་བཤད་པ་ན་དང་པོ་དོན་དམ་པའི་མཚན་ཉིད་བཤད་པ་ནི་ཡོད་མིན་མེད་མིན་ཞེས་པའོ། ། གཉིས་པ་བདག་ཏུ་ལྟ་བ་ཕྱིན་ཅི་ལོག་དགག་པ་བཤད་པ་ནི་བདག་ཏུ་ལྟ་བ་ཅེས་པའོ། ། གསུམ་པ་དེར་ལྟ་བའི་ཕྱིན་ཅི་ལོག་སླད་པ་བཤད་པ་ནི་ཇི་ལྟར་འཁྲུལ་པ་ཅེས་པའོ། ། བཞི་པ་སྲིད་ཞི་བདག་མེད་པར་མཉམ་པའི་ལྟ་བ་བཤད་པ་ནི་འདི་ལ་དོན་དམ་ཞེས་པའོ། ། ལྔ་པ་གཉེན་པོ་དོན་དམ་པའི་ཡེ་ཤེས་སྐྱེ་བའི་གོ་རིམ་བཤད་པ་ནི་བྱང་ཆུབ་སེམས་པས་ཞེས་པའོ། ། དྲུག་པ་དོན་དམ་པའི་ཡེ་ཤེས་དེའི་ཆེ་བ་སྟོན་པ་ནི་ཐུབ་པས་གསུངས་པའི་ཞེས་པའོ། །
སྐབས་བདུན་པ་དེ་ཁོ་ན་ཉིད་དོ།། །། དེ་ཁོ་ན་ཉིད་ཤེས་པའི་ཡེ་ཤེས་ལས་མངོན་ཤེས་ཀྱི་མཐུ་ཐོབ་པར་འགྱུར་བས་དེ་བཤད་པ་ན་དང་པོ་མངོན་ཤེས་ཀྱི་ངོ་བོ་བཤད་པ་ནི་སྐྱེ་དང་ངག་སེམས་ཞེས་པའོ། ། གཉིས་པ་དེའི་རྒྱུ་བཤད་པ་ནི་བསམ་གཏན་བཞི་པ་ཅེས་པའོ། ། གསུམ་པ་འབྲས་བུ་བཤད་པ་ནི་གང་གིས་འཕགས་དང་ཞེས་པའོ། ། བཞི་པ་མཐོང་བ་དང་སྟོན་པའི་ལས་བཤད་པ་ནི་ཆགས་དང་འཇིག་བཅས་ཞེས་པའོ། ། ལྔ་པ་འོད་ཟེར་གྱི་ལས་བཤད་པ་ནི་འོད་ཟེར་བཏང་བས་ཞེས་པའོ། ། དྲུག་པ་རྣམ་པར་རོལ་པ་དང་སྤྲུལ་པའི་ལས་བཤད་པ་ནི་དེ་ནི་མཆོག་ཚོགས་ཅེས་པའོ། ། བདུན་པ་ཞིང་དག་པའི་ལས་བཤད་པ་ནི་ཡེ་ཤེས་དག་ལ་དབང་ཕྱིར་ཞེས་པའོ། ། བརྒྱད་པ་ལྡན་པ་རྣམ་པ་གསུམ་བཤད་པ་ནི་འདབ་གཤོག་ཞེས་པའོ། ། དགུ་པ་འཇུག་པའི་དོན་བཤད་པ་ནི་མངོན་པར་ཤེས་པ་དྲུག་དང་ཞེས་པའོ། །
བཅུ་པ་དེའི་ཆེ་བ་བཤད་པ་ནི་དེ་ནི་དབང་མཆོག་ཅེས་པའོ། ། སྐབས་བརྒྱད་པ་མཐུའི་སྐབས་སོ།། །། དེ་འདྲ་བའི་རྒྱལ་སྲས་དེ་རང་སྨིན་པའི་ཚུལ་བཤད་པ་ན་དང་པོ་སྨིན་པ་དགུ་མདོར་བསྟན་པ་ནི་དགའ་དང་དད་དང་ཞེས་པའོ། ། དེ་རྒྱས་པར་བཤད་པ་ལ་དང་པོ་དགའ་བ་ཡོངས་སུ་སྨིན་པ་ནི་གྲོགས་མཆོག་ལ་སོགས་ཞེས་པའོ། ། གཉིས་པ་དད་པ་སྨིན་པ་ནི་ཡོན་ཏན་ཤེས་དང་ཞེས་པའོ། ། གསུམ་པ་རབ་ཞི་སྨིན་པ་ནི་ཤིན་ཏུ་སྡོམ་ཞིང་ཞེས་པའོ། ། བཞི་པ་སྙིང་བརྩེ་སྨིན་པ་ནི་རང་བཞིན་སྙིང་བརྩེ་ཞེས་པའོ། ། ལྔ་པ་བཟོད་པ་སྨིན་པ་ནི་རང་བཞིན་བརྟན་པ་ཅེས་པའོ། ། དྲུག་པ་ཡིད་གཞུངས་སྨིན་པ་ནི་རྣམ་སྨིན་དག་ཅིང་ཞེས་པའོ། ། བདུན་པ་མཐུ་ཐོབ་སྨིན་པ་ནི་དགེ་བ་གཉིས་ཀྱིས་ཞེས་པའོ། །
བརྒྱད་པ་མི་ཕྲོགས་པ་སྨིན་པ་ནི་ཆོས་བཟང་རིགས་པས་ཞེས་པའོ། དགུ་པ་སྤོང་བའི་ཡན་ལག་ཡོངས་སུ་སྨིན་པ་ནི་དགེ་བ་བསགས་དང་ཞེས་པའོ། ། བཅུ་པ་རང་སྨིན་པའི་ཆེ་བ་སྟོན་པ་ནི་ད་ལྟར་དངོས་པོ་རྣམ་དགུ་ཞེས་པའོ། ། སྐབས་དགུ་པ་རང་ཡོངས་སུ་སྨིན་པའོ། ། རང་སྨིན་པ་ལས་གཞན་སྨིན་པ་འབྱུང་བས་དེ་བཤད་པ་ན་དང་པོ་གཞན་སྨིན་པའི་ངོ་བོ་ནི་ཇི་ལྟར་རྨ་དང་ཞེས་པའོ། ། གཉིས་པ་དེའི་དབྱེ་བ་ནི་ལུས་ཅན་བྲལ་བར་སྨིན་བྱེད་ཅེས་པའོ། ། གསུམ་པ་བསམ་པ་གང་སྨིན་པར་བྱེད་པ་ནི་ཇི་ལྟར་རྒྱལ་སྲས་ཞེས་པའོ། ། བཞི་པ་སྦྱོར་བ་ཕར་ཕྱིན་དྲུག་གིས་སྨིན་པར་བྱེད་པ་ནི་སྦྱིན་པས་བྱེད་པ་ནི་བྱང་ཆུབ་སེམས་དཔའི་ལུས་དང་ཞེས་པའོ། ། ཚུལ་ཁྲིམས་ཀྱིས་བྱེད་པ་ནི་རྟག་པ་རང་བཞིན་ཞེས་པའོ། ། བཟོད་པས་ནི་གཞན་གནོད་བྱེད་ལ་ཞེས་པའོ། །
བརྩོན་འགྲུས་ཀྱིས་ནི་རྒྱལ་སྲས་བརྩོན་འགྲུས་ཞེས་པའོ། ། བསམ་གཏན་གྱིས་ནི་ཡིད་ཀྱིས་དབང་ནི་ཞེས་པའོ། ། ཤེས་རབ་ཀྱིས་ནི་དེ་ཉིད་དགོངས་དོན་ཞེས་པའོ། ། མཇུག་སྡུད་པ་ནི་དེ་ལྟར་བྱང་ཆུབ་སེམས་དཔའ་ཅེས་པའོ། ། སྐབས་བཅུ་པ་གཞན་ཡོངས་སུ་སྨིན་པར་བྱེད་པའོ། ། དེ་ལྟར་ཐེག་ཆེན་སྒྲུབ་པའི་སྤྱོད་པ་ལས་གསུམ་དེ་གྲུབ་པའི་སྤྱོད་པ་རྣམ་པ་ཐམས་ཅད་མཁྱེན་པའི་བྱང་ཆུབ་འབྱུང་སྟེ་རྣམ་པར་སྣང་མཛད་མངོན་པར་བྱང་ཆུབ་པ་ལས། བྱང་ཆུབ་དང་ཐམས་ཅད་མཁྱེན་པ་ཉིད་འདི་ནི་གཉིས་སུ་མེད་དེ་གཉིས་སུ་བྱར་མེད་དོ་ཞེས་བཤད་དོ། ། འདིའི་ངོ་བོ་ནི་དོན་གཉིས་མཐར་ཐུག་པའི་སངས་རྒྱས་ཏེ་འདི་ལ་དང་པོ་རྒྱུ་དང་ངོ་བོ་དང་དཔེའི་སྒོ་ནས་བྱང་ཆུབ་བསྟན་པ་ནི་དཀའ་སྤྱད་དཔག་མེད་ཅེས་པའོ། ། གཉིས་པ་གཉིས་མེད་མཐར་ཐུག་མཐུ་དང་བཅས་པ་བྱང་ཆུབ་ཏུ་བསྟན་པ་ནི་ཆོས་རྣམས་ཐམས་ཅད་སངས་རྒྱས་ཞེས་པ་ནས་རྒྱུ་ཕྱིར་སྤྲིན་དང་འདྲ་ཞེས་པའི་བར་རོ། ། གསུམ་པ་སྐྱབས་གནས་མཐར་ཐུག་བྱང་ཆུབ་ཏུ་བསྟན་པ་ནི་རྟག་ཏུ་ཉོན་མོངས་ཚོགས་ཀུན་དང་ཞེས་པ་ནས་སངས་རྒྱས་སྐྱབས་ཆེན་ཉིད་དུ་འདོད་ཅེས་པའི་བར་རོ། །
བཞི་པ་གནས་གྱུར་གྱི་མཐར་ཐུག་བྱང་ཆུབ་ཏུ་བསྟན་པ་ནི་གང་ལ་ཉོན་མོངས་ཤེས་བྱའི་སྒྲིབ་པ་ཞེས་པ་ནས་ཡོངས་གྱུར་འདོད་ཀྱི་བར་རོ། ། ལྔ་པ་ཀུན་ལ་ཁྱབ་ཀྱང་སྣང་མི་སྣང་གི་དཔེས་བྱང་ཆུབ་བསྟན་པ་ནི་ཇི་ལྟར་ནམ་མཁའ་རྟག་ཏུ་ཞེས་པའོ། ། དྲུག་པ་ཕྲིན་ལས་རྒྱུན་ཆད་པའི་སྒོ་ནས་བྱང་ཆུབ་བསྟན་པ་ནི་ཇི་ལྟར་རྔ་དག་ཞེས་པའོ། ། བདུན་པ་ཟབ་པའི་སྒོ་ནས་བྱང་ཆུབ་བསྟན་པ་ལའང་གསུམ་གྱི། དང་པོ་མཚན་ཉིད་ཟབ་པའི་སྒོ་ནས་བྱང་ཆུབ་བསྟན་པ་ནི་སྔ་མ་ཕྱི་མ་ཁྱད་མེད་ཀྱང་ཞེས་པའོ། ། གཉིས་པ་གནས་པ་ཟབ་པའི་སྒོ་ནས་བསྟན་པ་ནི་ཟག་མེད་དབྱིངས་ན་ཞེས་པའོ། ། གསུམ་པ་ཕྲིན་ལས་ཟབ་པ་བཅུའི་སྒོ་ནས་བྱང་ཆུབ་བསྟན་པ་ནི་སྟོབས་སོགས་སངས་རྒྱས་ཆོས་རྣམས་ལ་ཞེས་པའོ། ། དེ་དག་གི་དཔེ་དང་བདེ་གཤེགས་སྙིང་པོའི་དགོངས་པ་བཤད་པ་ནི་དྲི་མེད་དབྱིངས་དང་དེ་བཞིན་ཉིད་ཞེས་པའོ། ། བརྒྱད་པ་འབྱོར་པའི་སྒོ་ནས་བྱང་ཆུབ་བསྟན་པ་ལ་མཐུ་ལ་སོགས་པའི་འབྱོར་པ་བཤད་པ་ནི་ཉན་ཐོས་རྣམས་ཀྱི་ཞེས་པའོ། ། གནས་གྱུར་གྱི་འབྱོར་པ་བདུན་བཤད་པ་ནི་དབང་པོ་ལྔ་རྣམས་ཞེས་པ་ལ་སོགས་པའོ། །
དགུ་པ་སེམས་ཅན་སྨིན་པར་མཛད་པའི་སྒོ་ནས་བྱང་ཆུབ་བསྟན་པ་ནི་འདི་ན་འཇིག་ཞེས་པ་ནས་དེ་འདི་རྨད་བྱུང་བའི་ཆོས་ཞེས་པའི་བར་རོ། ། དགུ་པ་ཆོས་དབྱིངས་རྣམ་པར་དག་པའི་སྒོ་ནས་བྱང་ཆུབ་བསྟན་པ་ནི་ཆོས་རྣམས་ཀུན་ཀྱི་དེ་བཞིན་ཉིད་ཞེས་པའོ། ། བཅུ་པ་སྐུའི་དབྱེ་བའི་སྒོ་ནས་བྱང་ཆུབ་བསྟན་པ་ནི་སངས་རྒྱས་རྣམས་ཀྱི་སྐུ་དབྱེ་བ་ཞེས་པ་ནས་རྒྱུན་གྱི་དེ་དག་རྟག་པ་ཉིད་ཀྱི་བར་རོ། ། བཅུ་གཅིག་པ་ཡེ་ཤེས་ཀྱི་དབྱེ་བའི་སྒོ་ནས་བྱང་ཆུབ་བསྟན་པ་ནི་མེ་ལོང་ཡེ་ཤེས་ཞེས་པ་ནས་ཡེ་ཤེས་བཞི་པོ་ཡང་དག་འབྱུང་གི་བར་རོ། ། བཅུ་གཉིས་པ་སངས་རྒྱས་གཅིག་དང་དུ་མ་མ་ཡིན་པ་ནི་ཐ་དད་རིགས་དོན་ཅེས་པའོ། ། བཅུ་གསུམ་པ་སངས་རྒྱས་སྒྲུབ་པའི་ཐབས་བཤད་པ་ནི་མེད་པ་གང་ཡིན་པ་སྟེ་འདི་ལ་ཉེ་བའི་བྱང་ཆུབ་ཅེས་རྔོག་ལུགས་བཤད་པ་ལ་ནི་རྒྱུ་མཚན་ཅི་ཡང་མེད་དོ། ། བཅུ་བཞི་པ་སངས་རྒྱས་ཐམས་ཅད་མཛད་པ་ཕྲིན་ལས་གཅིག་པའི་སྒོ་ནས་བྱང་ཆུབ་བཤད་པ་ནི་ཀླུང་དག་པའི་འོག་ཏུ་ཞེས་པའོ། ། དེ་ནས་བྱང་ཆུབ་ལ་སྤྲོ་བ་བསྐྱེད་པ་དེ་ལྟར་བྱ་བ་དང་བཤད་ཟིན་པ་རྣམས་ཀྱི་སྡོམ་སྟེ་དང་པོ་ནི་སྐབས་དང་པོའོ། ། བྱང་ཆུབ་ཀྱི་ལེའུ་ནི་མདོའི་མིང་ངོ་། ། དེ་ཡན་ཆད་ལ་མཇུག་སྡུད་བྱེད་པ་ནི་འདི་འགྲེལ་པ་དང་འགྲེལ་བཤད་ཀྱི་ནང་ན་བྲིས་པའི་མདོ་ལ་སོགས་པའི་དོན་ཐེག་ཆེན་གྱི་སྤྱོད་པ་གསུམ་གྱིས་ཉམས་སུ་ལེན་ལུགས་གཅིག་རྫོགས་པར་བསྟན་ནོ། །
ཞེས་ཤེས་པར་བྱ་བའི་ཕྱིར་རོ། ། སྐབས་བཅུ་གཅིག་པ་བྱང་ཆུབ་ཀྱི་སྐབས་རྫོགས་སོ།། །། འདི་མན་ཆད་ཀྱིས་ཀྱང་འདིའི་འགྲེལ་པ་དང་ཊཱི་ཀ་ནས་འབྱུང་བའི་མདོ་ལ་སོགས་པའི་དོན་ཐེག་ཆེན་གྱི་སྤྱོད་པ་གསུམ་གྱིས་ཉམས་སུ་ལེན་ཚུལ་བཤད་དེ་སྐྱབས་འགྲོ་སེམས་བསྐྱེད་དང་རིགས་དང་མོས་པ་ལ་སོགས་པ་ཡན་མན་དུ་དགོས་པ་རྣམས་ནི་དེ་གཉིས་ཀར་ཤེས་པར་བྱའོ། ། དེ་ལ་འདིའི་དང་པོ་ཐེག་ཆེན་ལ་འཇུག་པའི་སྤྱོད་པ་ནི་མོས་པ་ཡིན་ཏེ་དེའི་ངོ་བོ་ནི་ངེས་པའི་དོན་ལ་ངེས་པར་འཛིན་པ་མི་འཕྲོག་པའི་བྱེད་ལས་ཅན་ལ་བཤད་དེ་འདིར་ཐེག་ཆེན་ལ་དེ་ལྟར་འཛིན་པའོ། ། གཞུང་དང་པོ་མོས་པའི་དབྱེ་བ་ཉི་ཤུ་རྩ་དྲུག་བཤད་པ་ནི་སྐྱེ་དང་མ་སྐྱེས་ཞེས་པའོ། ། གཉིས་པ་མོས་པའི་བར་གཅོད་བཤད་པ་ནི་ཡིད་ལ་མི་བྱེད་ཅེས་པའོ། ། གསུམ་པ་མོས་པའི་ཕན་ཡོན་བཤད་པ་ནི་བསོད་ནམས་ཆེ་དང་ཞེས་པའོ། ། བཞི་པ་མོས་པའི་ཁྱད་པར་བཤད་པ་ནི་འདོད་པ་ཅན་གྱི་ཞེས་པའོ། ། ལྔ་པ་མོས་པ་ལ་ཞུགས་པ་དགག་པ་ནི་གང་ཕྱིར་སེམས་ཅན་ཞེས་པའོ། ། དྲུག་པ་མོས་པའི་བསོད་ནམས་ཀྱི་ཁྱད་པར་བཤད་པ་ནི་གཞན་དག་ལ་ནི་ཞེས་པའོ། །
བདུན་པ་མོས་པའི་འབྲས་བུ་བཤད་པ་ནི་དེ་ལྟར་འཕགས་པ་ཆེན་པོ་ཞེས་པའོ། ། སྐབས་བཅུ་གཉིས་པ་མོས་པའོ།། །། གཉིས་པ་ཐེག་ཆེན་སྒྲུབ་པའི་སྤྱོད་པའི་དང་པོ་ནི་གང་ལ་འཇུག་པའི་ཆོས་ཚོལ་བ་ཡིན་པས་དེ་བཤད་དེ། དེ་ལ་དང་པོ་དམིགས་པ་སྟེ་སྣོད་འཚོལ་བ་བཤད་པ་ནི་སྡེ་སྣོད་དག་ནི་ཅེས་པའོ། ། གཉིས་པ་དམིགས་པ་རྙེད་པ་ཚོལ་བ་ནི་དམིགས་པ་ཆོས་དང་ཞེས་པའོ། ། གསུམ་པ་ཡིད་ལ་བྱེད་པ་འཚོལ་བ་ནི་རིགས་གསུམ་པ་དང་བྱ་བ་བྱེད་ཅེས་པའོ། ། བཞི་པ་ཤེས་བྱའི་དེ་ཁོ་ན་ཉིད་འཚོལ་བ་ནི་རྟག་ཏུ་གཉིས་བྲལ་ཞེས་པའོ། ། ལྔ་པ་སྒྱུ་མ་ལྟ་བུ་འཚོལ་བ་ནི་ཇི་ལྟར་སྒྱུ་མ་དེ་བཞིན་དུ་ཞེས་པ་ནས་དྲུག་ཚན་གཉིས་དང་གསུམ་པོ་རེ་རེར་འདོད་ཅེས་པའི་བར་རོ། ། དྲུག་པ་ཤེས་བྱ་འཚོལ་བ་ནི་ཡང་དག་མིན་རྟོག་ཅེས་པའོ། ། བདུན་པ་ཉོན་མོངས་པ་དང་རྣམ་བྱང་འཚོལ་བ་ནི་རང་གི་ཁམས་ལས་ཞེས་པའོ། །
བརྒྱད་པ་རྣམ་པར་རིག་པ་ཙམ་འཚོལ་བ་ནི་སེམས་ནི་གཉིས་སུ་ཞེས་པའོ། ། དགུ་པ་མཚན་ཉིད་འཚོལ་བ་ནི་སངས་རྒྱས་རྣམས་ཀྱིས་སེམས་ཅན་ལ་ཞེས་པ་ནས་འཕེལ་བ་མེད་པའི་མཚན་ཉིད་འདོད་ཅེས་པའི་བར་རོ། ། བཅུ་པ་རྣམ་པར་གྲོལ་བ་འཚོལ་བ་ནི་ས་བོན་གཞན་དུ་གྱུར་བའི་ཕྱིར་ཞེས་པ་ནས་ལྡོག་པར་འདོད་ཀྱི་བར་རོ། ། བཅུ་གཅིག་པ་ངོ་བོ་ཉིད་མེད་པ་འཚོལ་བ་ནི་རང་དང་རང་གི་བདག་ཉིད་དུ་ཞེས་པའོ། ། བཅུ་གཉིས་པ་མི་སྐྱེ་བའི་ཆོས་ལ་བཟོད་པ་འཚོལ་བ་ནི་ཐོག་མ་དང་ནི་ཞེས་པའོ། ། བཅུ་གསུམ་པ་ཐེག་པ་གཅིག་ལ་འཚོལ་བ་ནི་ཆོས་དང་བདག་མེད་གྲོལ་བ་རྣམས་ནས་བྱང་ཆུབ་དམ་པ་ཐོབ་པར་གྱུར་གྱི་བར་རོ། ། བཅུ་བཞི་པ་རིག་པའི་གནས་འཚོལ་བ་ནི་རིག་པའི་གནས་ལྔ་ཞེས་པའོ། ། བཅོ་ལྔ་པ་ཁམས་བརྡས་པའི་རིགས་རྒྱས་པ་ཚོལ་བ་ནི་རྒྱུ་དམིགས་ནས་ནི་དགའ་བ་དང་ཞེས་པ་ནས་ཁམས་ནི་བརྟས་པར་བྱེད་པོ་ཡིན་ཞེས་པའི་བར་རོ། ། བཅུ་དྲུག་པ་ཆོས་འཚོལ་བའི་དབྱེ་བ་ནི་རྒྱས་དང་ལྷག་པའི་བསམ་དང་ཞེས་པའོ། ། བཅུ་བདུན་པ་རྒྱུའི་ཆོས་འཚོལ་བ་ནི་བསྟན་ཆོས་གཟུགས་དང་ཞེས་པའོ། །
བཅོ་བརྒྱད་པ་རྣམ་པར་རྟོག་པ་འཚོལ་བ་ནི་རྒྱལ་བའི་སྲས་རྣམས་ཀྱིས་ནི་ཅེས་པའོ། ། མཇུག་སྡུད་པ་ནི་དེ་ལྟར་བློ་གྲོས་ཅེས་པའོ། ། སྐབས་བཅུ་གསུམ་པ་ཆོས་འཚོལ་བའོ།། །། བཙལ་ནས་གཞན་ལ་སྟོན་པས་དེ་བཤད་པ་ན། དང་པོ་ཆོས་ལ་སེར་སྣ་སྤངས་པ་ནི་བརྟན་པ་རྣམས་ནི་ཞེས་པའོ། ། གཉིས་པ་དོན་མེད་པ་དང་ཡོད་པ་བཤད་པ་ནི་གང་ཕྱིར་རང་རིག་ཅེས་པའོ། ། གསུམ་པ་སྟོན་པའི་དབྱེ་བ་བཤད་པ་ནི་སེམས་དཔའ་མཆོག་གི་ཅེས་པའོ། ། བཞི་པ་སྟོན་པ་ཕུན་སུམ་ཚོགས་པ་བཤད་པ་ནི་རྒྱ་ཆེ་ཐེ་ཚོམ་ཞེས་པའོ། ། ལྔ་པ་ཚིག་ཕུན་སུམ་ཚོགས་པ་ནི་རྒྱལ་སྲས་ཚིག་ནི་ཞེས་པའོ། ། དྲུག་པ་ཡི་གེ་ཕུན་སུམ་ཚོགས་པ་ནི་བསྟན་དང་དེ་བཞིན་ཞེས་པའོ། །
བདུན་པ་སྟོན་པའི་ཆེ་བའི་བདག་ཉིད་ནི་ངག་ཚིག་ཤིན་ཏུ་ཞེས་པའོ། ། བརྒྱད་པ་ཕུན་སུམ་ཚོགས་པ་ནི་དད་དང་དགའ་དང་ཞེས་པའོ། ། དགུ་པ་ལྡེམ་པོར་དགོངས་པའི་དབྱེ་བ་བཤད་པ་ནི་གཞུག་པ་ཅེས་པའོ། ། བཅུ་པ་དགོངས་པ་བཞི་བཤད་པ་ནི་མཉམ་པ་ཉིད་དང་ཞེས་པའོ། ། བཅུ་གཅིག་པ་དེ་ཤེས་པའི་ཕན་ཡོན་བཤད་པ་ནི་སངས་རྒྱས་ཆོས་ལ་ཞེས་པའོ། ། བཅུ་གཉིས་པ་ཆོས་སྟོན་པའི་ཕན་ཡོན་བཤད་པ་ནི་དེ་ལྟར་བློ་བཟང་ཞེས་པའོ། ། སྐབས་བཅུ་བཞི་པ་ཆོས་བཤད་པའོ།། །། གཞན་ལ་བཤད་ཅིང་རང་ཉིད་སྒྲུབ་པ་བྱེད་པས་དེ་བཤད་དེ། དེ་ལ་དང་པོ་སོ་སོ་སྐྱེ་བོས་ལམ་གཉིས་ལ་བདག་མེད་གཉིས་རྟོགས་ནས་སྒྲུབ་པ་བྱེད་པ་བཤད་པ་ནི་བློ་ལྡན་གཉིས་ལ་ཞེས་པའོ། ། གཉིས་པ་འཕགས་པས་མཐོང་སྒོམ་གཉིས་ལ་སྒྲུབ་པ་བྱེད་པ་བཤད་པ་ནི་དེ་ནས་དེ་ནི་ས་དང་པོར།
ཞེས་པའོ། ། གསུམ་པ་སྒྲུབ་པ་བག་ཡོད་པར་བྱ་དགོས་སོ་ཞེས་སྟོན་པ་ནི་བློ་ལྡན་གང་དུ་ཞེས་པའོ། ། བཞི་པ་ཉོན་མོངས་པས་ཉོན་མོངས་པ་སྤོང་བའི་དགོངས་པ་བཤད་པ་ནི་ཆོས་ཀྱི་དབྱིངས་ནི་ཞེས་པའོ། ། ལྔ་པ་ཉན་རང་གི་བསམ་པ་སྤང་དགོས་པར་བསྟན་པ་ནི་སེམས་ཅན་ཆེད་དུ་ཞེས་པའོ། ། དྲུག་པ་ངོ་བོ་ཉིད་མེད་པ་དང་རང་བཞིན་གྱིས་དག་པ་ལ་སྐྲག་པ་སྤངས་པ་ནི་ཆོས་མེད་པ་དང་ཞེས་པའོ། ། བདུན་པ་འདོད་ཆགས་ལས་སྐྱེས་པ་ལྟུང་བ་མ་ཡིན་པར་བསྟན་པ་ནི་བྱང་ཆུབ་སེམས་དཔའ་སེམས་ཅན་ལ་ཞེས་པའོ། ། བརྒྱད་པ་སྒྲུབ་པའི་དབྱེ་བ་བཤད་པ་ནི་སྨན་བཟང་པོ་ལ་ནད་པ་བཞིན་ཞེས་པའོ། ། དགུ་པ་སྒྲུབ་པའི་འཁོར་གསུམ་ཡོངས་དག་བཤད་པ་ནི་དེ་ལྟར་བདག་ཏུ་ཞེས་པའོ། ། སྐབས་བཅོ་ལྔ་པ་སྒྲུབ་པའོ།། །། སྒྲུབ་པ་ནི་གདམས་ངག་དང་རྗེས་བསྟན་ལས་འབྱུང་བས་དེ་བཤད་དེ།
དེ་ལ་དང་པོ་གདམས་ངག་ནོད་པ་པོའི་གང་ཟག་བཤད་པ་ནི་བསྐལ་བ་གྲངས་མེད་ཞེས་པའོ། ། གཉིས་པ་གང་ལ་གནོད་པའི་ཡུལ་བཤད་པ་ནི་དེ་ཚེ་ཆོས་ཀྱི་ཞེས་པའོ། ། གསུམ་པ་དེ་སེམས་དྲུག་གིས་སྒོམ་པ་བཤད་པ་ནི་དེ་ནས་དང་པོར་ཞེས་པའོ། ། བཞི་པ་དེ་ཡིད་ལ་བྱེད་པ་བཅུ་གཅིག་གིས་སྒོམ་པ་སྟོན་པ་ནི་ཡིད་ཀྱིས་བརྗོད་པས་ཞེས་པའོ། ། ལྔ་པ་དེའི་སེམས་གནས་པའི་ཐབས་དགུས་སྒོམ་པ་བཤད་པ་ནི་དམིགས་པ་ལ་ནི་ཞེས་པའོ། ། དྲུག་པ་དེ་ལྟར་སྒོམ་པའི་འབྲས་བུ་བཤད་པ་ནི་དེ་ནས་དེ་ཡི་ལུས་དང་སེམས་ཞེས་པའོ། ། བདུན་པ་དེའི་ཕན་ཡོན་ལྔ་བཤད་པ་ནི་དེ་ནས་དེ་དག་སྔོན་རོལ་དུ་ཞེས་པ་སྟེ་དེ་ཡན་ཆད་ནི་ཚོགས་ལམ་ན་སྒོམ་པའི་གདམས་ངག་ཡིན་ནོ། ། དེ་ནས་བརྒྱད་པ་སྦྱོར་ལམ་བཞི་འབྱུང་ཚུལ་བཤད་པ་ནི་དེ་ནས་དེ་འདྲར་འགྱུར་བ་ཡིན་ཞེས་པའོ། ། དགུ་པ་མཐོང་ལམ་ཐོབ་ཚུལ་བཤད་པ་ནི་དེ་ནས་དེས་ནི་ཞེས་པའོ། ། དེ་འདིའི་ཞེས་པ་ནས་ལྷན་ཅིག་ཏུ་ནི་ཐོབ་པར་འདོད་ཅེས་པའི་བར་གྱིས་ནི་མཐོང་ལམ་གྱི་སྤངས་རྟོགས་མང་པོ་བཤད་དོ། །
དེ་ནས་གང་ཞིག་བློ་ཡི་འགྲོ་བ་འདུས་བྱས་ཙམ་ཞེས་པས་ནི་མཐོང་ལམ་ཐོབ་པའི་ཆེ་བ་བཤད་དོ། ། བཅུ་པ་སྒོམ་ལམ་བཤད་པ་ནི་དེ་ནས་དེ་ཡི་ལྷག་མ་ཡི་ཞེས་པའོ། ། བཅུ་གཅིག་པ་གདམས་པ་ངག་གི་ཆེ་བ་བཤད་པ་ནི་དེ་ལྟར་མཐོང་དཀའི་ཐུབ་པ་ཞེས་པ་ནས་ཡོན་ཏན་རྒྱ་མཚོའི་ཕ་རོལ་འགྲོ་བར་འགྱུར་ཞེས་པའི་བར་ཏེ་འདིས་ཀྱང་ཐེག་པ་ཆེན་པོའི་རྒྱུ་འབྲས་ཚར་གཅིག་བསྟན་པས་མཇུག་སྡུད་སྡོམ་གྱི་ཚིགས་བཅད་མཛད་པ་ཡིན་ནོ། ། སྐབས་བཅུ་དྲུག་པ་གདམས་ངག་དང་རྗེས་སུ་བསྟན་པའོ།། །། སྔར་བཤད་པ་ཐམས་ཅད་ལ་སྒོ་གསུམ་གྱི་ལས་ཐམས་ཅད་བྱེད་པ་པོ་དང་ལས་དང་བྱ་བ་འབྲས་བུ་གསུམ་བདག་གཉིས་སུ་མི་དམིགས་པ་དགོས་པས་དེ་བཤད་དོ། ། དེ་ལ་དང་པོ་ལས་གསུམ་མི་དམིགས་པས་ཟིན་པ་དགེ་བ་ཐམས་ཅད་ཀྱི་གཞིར་བསྟན་པ་ནི་ཇི་ལྟར་ནགས་ཚལ་དང་ནི་ཞེས་པའོ། ། གཉིས་པ་དེ་ལ་ཐེག་ཆེན་ལ་སྐྲག་པ་དང་ཉན་རང་ལ་དགའ་བ་གཉིས་ཟློག་དགོས་པར་སྟོན་པ་ནི་ཤིན་ཏུ་དཀའ་བའི་ལས་ནི་ཞེས་པའོ། ། གསུམ་པ་ལས་ཐབས་ཀྱིས་ཟིན་པའི་ཆེ་བ་སྟོན་པ་ནི་རྟག་ཏུ་རྣམ་པར་མི་རྟོག་ལས་ཅན་ཞེས་པའོ། ། སྐབས་བཅུ་བདུན་པོ་ལས་གསུམ་ཐབས་ཀྱིས་ཟིན་པའོ།། །། ཡུམ་ལས་ཕ་རོལ་དུ་ཕྱིན་པ་དྲུག་ཏུ་མ་འདུས་པའི་དཀར་པོའི་ཆོས་ནི་མེད་དེ་ཞེས་འབྱུང་བ་དེ་བཤད་པ་ལ་དང་པོ་རྩ་བའི་སྡོམ་ནི།
གྲངས་དང་དེའི་མཚན་ཉིད་གོ་རིམ་དང་ཞེས་པས་བསྟན་ནས་བཅུ་པོ་དེ་རིམ་པ་བཞིན་བཤད་དེ་དེ་ལ་དང་པོ་དྲུག་ཏུ་གྲངས་ངེས་པའི་རྒྱུ་མཚན་ནི་རྣམ་པ་དྲུག་གིས་སྟོན་པ་ན་དང་པོ་རྩོམ་པའི་དབང་དུ་བྱས་ནས་དྲུག་ཏུ་ངེས་པ་ནི་ལོངས་སྤྱོད་དང་ལུས་ཞེས་པ་ནས་དྲུག་པ་བསླབ་པ་གསུམ་གྱི་དབང་དུ་བྱས་ནས་དྲུག་ཏུ་ངེས་པ་ནི་བསླབ་གསུམ་དབང་དུ་མཛད་ནས་ནི་ཞེས་པའི་བར་ཚིགས་བཅད་དྲུག་གིས་བསྟན་ནོ། ། གཉིས་པ་མཚན་ཉིད་ནི་སྦྱིན་པ་མི་མཐུན་ཕྱོགས་ཉམས་དང་ཞེས་པ་དྲུག་གོ ། གསུམ་པ་གོ་རིམ་ངེས་པ་ནི་སྔ་མ་ལ་བརྟེན་ཞེས་པའོ། ། བཞི་པའི་ངེས་ཚིག་ནི་དབུལ་བ་འདོར་བ་ཞེས་པ་སྟེ། སཾ་སྐྲྀ་ཏའི་ངེས་ཚིག་ནི་ཕར་ཕྱིན་དང་མངོན་པའི་ཊཱི་ཀ་ན་ཡོད། ལྔ་པ་སྒོམ་པ་ནི་ཐམས་ཅད་སྒོམ་པ་དངོས་པོ་དང་ཞེས་པའོ། ། དྲུག་པ་རབ་དབྱེ་ནི་དོན་རྣམས་གཏོང་བར་བྱེད་པ་དང་ཞེས་པ་ནས་རེ་རེ་ལ་ཚིགས་བཅད་གཉིས་གཉིས་ཏེ་བཅུ་གཉིས་ཀྱིས་བསྟན་ནོ། ། བདུན་པ་བསྡུ་བ་ནི་དཀར་པོའི་ཆོས་ཀུན་ཞེས་པའོ། ། བརྒྱད་པ་མི་མཐུན་ཕྱོགས་ནི་བྱང་ཆུབ་སེམས་དཔའི་སྦྱིན་པ་ཞེས་པའོ། ། དགུ་པ་ཡོན་ཏན་ནི་སངས་རྒྱས་སྲས་རྣམས་སློང་དང་འཕྲད་ན་ཞེས་པས་དྲུག་ཀའི་ཆེ་བའི་ཡོན་ཏན་བཞི་བཞི་བཤད་དོ། །
སློང་བ་མཐོང་རྫོགས་ཞེས་པས་ཡང་དྲུག་ཀའི་ཡོངས་སུ་དག་པའི་ཡོན་ཏན་བཤད་དོ། ། སྦྱིན་པ་རྟེན་དང་གཞི་དང་ནི་ཞེས་པས་ཆོས་བརྒྱད་ཀྱི་མཆོག་ཏུ་གྱུར་པའི་ཡོན་ཏན་བཤད་དོ། ། བྱང་ཆུབ་སེམས་དཔའི་སྦྱིན་པ་ནི་ཞེས་པས་སྦྱིན་པའི་ཡོན་ཏན་བཤད་དོ། ། གཙོ་དང་དེ་རྒྱུ་ལས་ཀྱི་དབྱེ་བ་དང་ཞེས་པས་བརྩོན་འགྲུས་ཀྱི་ཡོན་ཏན་བཤད་དོ། ། རྩ་བའི་བཅུ་པ་དྲུག་པོ་ཕན་ཚུན་རྣམ་པར་ངེས་ཞེས་པ་ནི་ཕན་ཚུལ་བསྡུས་ཞེས་པའོ། ། གཞན་སྨིན་པའི་ཐབས་བསྡུ་དངོས་བཞིའི་དང་པོ་ངོ་བོ་ནི་སྦྱིན་མཚུངས་དེ་སྟོན་ཅེས་པའོ། ། གཉིས་པ་བྱེད་པ་ནི་ཕན་པར་བྱེད་པའི་ཞེས་པའོ། ། གསུམ་པ་ལས་ནི་དང་པོ་སྣོད་འགྱུར་ཞེས་པའོ། ། བཞི་པ་གྲངས་ངེས་ནི་ཟང་ཟིང་དང་ནི་ཞེས་པའོ། ། ལྔ་པ་རྣམ་པའི་དབྱེ་བ་ནི་རྣམ་པའི་དབྱེ་བའི་ཞེས་པའོ། །
དྲུག་པ་ཕན་ཡོན་ནི་འཁོར་སྡུད་པ་དང་ཞེས་པའོ། ། དེ་ལྟར་རྟག་ཏུ་ཞེས་པས་ནི་ཕར་ཕྱིན་དྲུག་དང་བསྡུ་དངོས་བཞིའི་བྱེད་པ་བཤད་དོ། ། སྐབས་བཅོ་བརྒྱད་པ་ཕ་རོལ་ཏུ་ཕྱིན་པའོ།། །། མཆོད་པ་དང་བསྟེན་པ་དང་ཚད་མེད་པའི་དང་པོ་དཀོན་མཆོག་མཆོད་པ་ནི་རབ་དང་སེམས་དང་ལྡན་པ་ཡིས་ཞེས་པའོ། ། འདིའི་བྱེ་བྲག་གི་དབྱེ་བ་ནི་འགྲེལ་པ་བཞིན་བཤད་དོ། ། གཉིས་པ་བཤེས་གཉེན་བསྟེན་པ་ནི་བསྟེན་པ་རྟེན་དང་གཞི་དང་ཞེས་པའོ། ། གསུམ་པ་ཚད་མེད་པ་ལ་དེ་སྤྱིར་བཤད་པ་ནི་བརྟན་པའི་ཚངས་པ་ཞེས་པའི་ཚིགས་བཅད་བཅུ་གཉིས་སོ། ། སྙིང་རྗེ་བྱེ་བྲག་ཏུ་བཤད་པ་ནི་རབ་འབར་དགྲའི་དབང་དུ་སོང་ཞེས་པ་ལ་སོགས་པ་ཤླཽ་ཀ་སུམ་ཅུ་ལྷན་ཅིག་སྟོན་ཏེ་དབྱེ་བ་ནི་འགྲེལ་པ་བཞིན་བཤད་དོ། ། འདིའང་སྤྱན་རས་གཟིགས་ཀྱིས་ཞུས་པ་ལས། བྱང་ཆུབ་སེམས་དཔའ་ཆོས་རབ་ཏུ་མང་པོ་ལ་བསླབ་པར་མི་བྱའི་སྙིང་རྗེ་ཆེན་པོ་ལ་བསླབ་ན་སངས་རྒྱས་ཀྱི་ཆོས་ཐམས་ཅད་ལག་མཐིལ་དུ་མཆིས་པར་འགྱུར་རོ་ཞེས་གསུངས་པས་ཐེག་ཆེན་གྱི་ཆོས་ཐམས་ཅད་འདི་ལས་འབྱུང་བས་འདིར་ཡང་ཆོས་བཟང་པོ་འདིའི་འཕྲོས་སུ་བྱས་ནས་བཤད་པར་རིག་པར་བྱའོ། །
དེ་ལྟར་བཅོམ་ལྡན་འདས་ལ་ཞེས་པས་ནི་གསུམ་པོ་སྤྱིའི་དོན་བསྡུས་པ་ཡིན་ནོ། ། སྐབས་བཅུ་དགུ་པ་མཆོད་པ་དང་བསྟེན་པ་དང་ཚད་མེད་པའོ།། །། བྱང་ཆུབ་ཀྱི་ཕྱོགས་དང་མཐུན་པ་ལ་དང་པོ་ངོ་ཚ་དང་ཁྲེལ་ཡོད་ཤེས་པ་གཉིས་ནི་ངོ་ཚ་མི་མཐུན་ཕྱོགས་སྤངས་དང་ཞེས་པ་དང་བྱིས་པ་གོས་བཟང་ཤིན་ཏུ་གྱོན་ཡང་ནི་ཞེས་པ་གཉིས་རིམ་པ་བཞིན་ནོ། ། གཉིས་པ་བརྟན་པ་བཤད་པ་ནི། བྱང་ཆུབ་སེམས་པའི་བརྟན་པ་ནི་ཞེས་པའོ། ། གསུམ་པ་མི་སྐྱེ་བ་བཤད་པ་ནི་བྱང་ཆུབ་མི་སྐྱེ་ཞེས་པའོ། ། བཞི་པ་བསྟན་བཅོས་ཤེས་པ་བཤད་པ་ནི་བརྟན་པའི་བསྟན་བཅོས་ཞེས་པའོ། ། ལྔ་པ་འཇིག་རྟེན་ཤེས་པ་ནི་བརྟན་རྣམས་འཇིག་རྟེན་ཤེས་པ་ཉིད་ཞེས་པའོ། ། དྲུག་པ་སྟོན་པའི་དབྱེ་བ་ནི་གཙུག་ལག་བསྟན་པའི་ཆོས་ཞེས་པའོ། ། བདུན་པ་སོ་སོ་རིགས་བཞི་བཤད་པ་ནི་རྣམ་གྲངས་དང་ཞེས་པའོ། །
བརྒྱད་པ་ཚོགས་གཉིས་བཤད་པ་ནི་བྱང་ཆུབ་སེམས་དཔའ་རྣམས་ཀྱི་ཚོགས་ཞེས་པའོ། ། དགུ་པ་བྱང་ཆུབ་ཀྱི་ཆོས་སུམ་ཅུ་རྩ་བདུན་བཤད་པ་ནི་བློ་ལྡན་དྲན་པ་ཉེར་བཞག་པ་ཞེས་པ་ནས་སྒྲིབ་པའི་གཉེན་པོ་སྒོམ་པའོ་ཞེས་པའི་བར་གྱིས་སྡེ་ཚན་བདུན་རིམ་པ་བཞིན་ཕྱེ་སྟེ་བཤད་དོ། ། བཅུ་པ་ཞི་གནས་ལྷག་མཐོང་ནི་ཡང་དག་གནས་པ་ལ་བརྟེན་ནས་ཞེས་པའོ། ། བཅུ་གཅིག་པ་ཐབས་ལ་མཁས་པ་ནི་སངས་རྒྱས་ཆོས་རྣམས་རྫོགས་བྱ་དང་ཞེས་པའོ། ། བཅུ་གཉིས་པ་གཟུངས་ནི་རྣམ་སྨིན་ཐོས་ལ་གོམས་པ་དང་ཞེས་པའོ། ། བཅུ་གསུམ་པ་སྨོན་ལམ་ནི་བརྟན་པ་རྣམས་ཀྱི་ཞེས་པའོ། ། བཅུ་བཞི་པ་ཏིང་འཛིན་ནི་ཏིང་འཛིན་གསུམ་གྱིས་ཞེས་པའོ། ། བཅོ་ལྔ་པ་ཆོས་ཀྱི་སྡོམ་བཞི་བཤད་པ་ནི་སེམས་ཅན་རྣམས་ལ་ཕན་བཞེད་པས་ཞེས་པའོ། ། དེ་ལ་འདུས་བྱས་མི་རྟག་པར་སྤྱིར་སྒྲུབ་པ་ནི་མི་རུང་རྒྱུ་ལས་སྐྱེས་ཕྱིར་དང་ཞེས་པའོ། ། ནང་སེམས་ཅན་སྒྲུབ་པ་ནི་དང་པོ་ཇེ་བས་ཇེ་ཆེ་དང་ཞེས་པའོ། །
ཕྱི་སྣོད་སྒྲུབ་པ་ནི་འབྱུང་བ་རྣམས་དང་ཞེས་པའོ། ། ཆོས་ཐམས་ཅད་བདག་མེད་པ་རིགས་པས་སྒྲུབ་པ་ནི་གང་ཟག་བརྟགས་པར་ཡོད་ཉིད་དུ་ཞེས་པའོ། ། ལུང་གིས་སྒྲུབ་པ་ནི་འདི་ལྟར་ཆོས་རྣམས་ཐམས་ཅད་ནི་ཞེས་པའོ། ། དེ་ལྟར་ཡོན་ཏན་ནི་དོན་སྡུད་པའོ། ། སྐབས་ཉི་ཤུ་པ་བྱང་ཆུབ་ཀྱི་ཕྱོགས་དང་མཐུན་པའོ།། །། ཡོན་ཏན་ལ་དང་པོ་ངོ་མཚར་ཆེ་བ་བཤད་པ་ནི་རང་གི་ལུས་དང་ཞེས་པའོ། ། གཉིས་པ་མི་ཆེ་བ་ནི་འོད་ཆགས་བྲལ་དང་ཞེས་པའོ། ། གསུམ་པ་སེམས་མཉམ་པ་བཤད་པ་ནི་ཇི་ལྟར་བློ་ལྡན་ཞེས་པའོ། ། བཞི་པ་ཕན་འདོགས་པ་བཤད་པ་ནི་སྣོད་ཉིད་དུ་ནི་བྱེད་པ་དང་ཞེས་པའོ། ། ལྔ་པ་ཕན་པའི་ལན་བཤད་པ་ནི་ལོངས་སྤྱོད་རྣམས་ལ་ཞེས་པའོ། །
དྲུག་པ་སྨོན་པ་བཤད་པ་ནི་རྟག་ཏུ་འཕེལ་དང་ཞེས་པའོ། ། བདུན་པ་སྦྱོར་བ་ཆུད་མི་ཟ་བ་བཤད་པ་ནི་འཇིགས་སྤངས་ཞེས་པའོ། ། བརྒྱད་པ་ཡང་དག་པར་སྦྱོར་བ་བཤད་པ་ནི་རེ་བ་མེད་པའི་ཞེས་པའོ། ། དགུ་པ་ཉམས་པ་དང་ཁྱད་པར་དུ་གྱུར་བ་བཤད་པ་ནི་ལོངས་སྤྱོད་ཆགས་དང་ཞེས་པའོ། ། བཅུ་པ་བཅོས་མ་དང་ཡང་དག་བཤད་པ་ནི་སྤྲུལ་པ་དང་ནི་ཞེས་པའོ། ། བཅུ་གཅིག་པ་འདུལ་བ་བཤད་པ་ནི་བློ་ལྡན་དེ་དག་ཅེས་པའོ། ། བཅུ་གཉིས་པ་ལུང་བསྟན་པ་བཤད་པ་ནི་གང་ཟག་དུས་ཀྱི་ཞེས་པའོ། ། བཅུ་གསུམ་པ་ངེས་པར་འགྱུར་བ་བཤད་པ་ནི་བློ་ལྡན་ཞེས་པའོ། ། བཅུ་བཞི་པ་གདོན་མི་ཟ་བར་བྱ་བ་བཤད་པ་ནི་མཆོད་བསླབ་ཞེས་པའོ། ། བཅོ་ལྔ་པ་རྟག་ཏུ་བྱ་བ་བཤད་པ་ནི་འདོད་པའི་ཉེས་དམིགས་ཞེས་པའོ། །
བཅུ་དྲུག་པ་གཙོ་བོའི་དངོས་པོ་བཤད་པ་ནི་ཆོས་བཞིན་ཞེས་པའོ། ། བཅུ་བདུན་པ་གདགས་པ་རྣམ་པར་གཞག་པ་ནི་མདོ་སོགས་རྣམ་པའི་ཞེས་པའོ། ། བཅོ་བརྒྱད་པ་ཡོངས་སུ་འཚོལ་བ་བཤད་པ་ནི་མིང་དང་དངོས་དག་ཞེས་པའོ། ། བཅུ་དགུ་པ་ཇི་ལྟ་བ་བཞིན་ཤེས་པ་བཤད་པ་ནི་ཐམས་ཅད་དམིགས་སུ་ཞེས་པའོ། ། ཉི་ཤུ་པ་དཔག་ཏུ་མེད་པ་བཤད་པ་ནི་ཡོངས་སྨིན་ཞེས་པའོ། ། ཉི་ཤུ་གཅིག་པ་བཤད་པའི་འབྲས་བུ་ནི་བྱང་ཆུབ་སེམས་ནི་ཞེས་པའོ། ། ཉི་ཤུ་གཉིས་པ་ཐེག་ཆེན་བཤད་པ་ནི་དམིགས་པ་ཆེ་བ་ཞེས་པའོ། ། ཉི་ཤུ་གསུམ་པ་ཐེག་ཆེན་བསྡུས་པ་ནི་རིགས་དང་ཆོས་ལ་ཞེས་པའོ། ། ཉེར་བཞི་པ་བྱང་ཆུབ་སེམས་དཔའི་མཚན་ཉིད་ཀྱི་དབྱེ་བ་བཤད་པ་ནི་གཅིག་ནི་མོས་པ་དང་ལྡན་པ་ཞེས་པའོ། ། ཉེར་ལྔ་པ་དེའི་མཚན་གྱི་དབྱེ་བ་བཤད་པ་ནི་བྱང་ཆུབ་སེམས་དཔའ་སེམས་དཔའ་ཆེ་ཞེས་པ་ལ་ཚིགས་བཅད་དོ། །
སྐབས་ཉི་ཤུ་རྩ་གཅིག་པ་ཡོན་ཏན་གྱི་སྐབས་སོ།། །། མཐར་ཐུག་པའི་སྐབས་ལ་དང་པོ་རྟགས་ཀྱི་དབྱེ་བ་ནི་བརྩེ་དང་ཞེས་པའོ། ། གཉིས་པ་ཁྱིམ་པ་དང་རབ་བྱུང་དབྱེ་བ་ནི་བྱང་ཆུབ་སེམས་དཔའ་ཞེས་པའོ། ། གསུམ་པ་ལྷག་པའི་བསམ་པ་ནི་ས་རྣམས་ཀུན་ལ་ཞེས་པའོ། ། བཞི་པ་ཡོངས་སུ་འཛིན་པ་ནི་ས་རྣམས་ཀུན་ཏུ་ཞེས་པའོ། ། ལྔ་པ་སྐྱེ་བའི་དབྱེ་བ་ནི་བློ་ལྡན་རྣམས་ཀྱི་ཞེས་པའོ། ། དྲུག་པ་གནས་པ་དང་སའི་དབྱེ་བ་ནི་མཚན་ཉིད་ཅེས་པས་མདོར་བསྟན་ནས་མཚན་ཉིད་བཤད་པ་ནི་སྟོང་ཉིད་ནི་ཞེས་པའོ། ། གཉིས་པ་གང་ཟག་བཤད་པ་ནི་བྱང་ཆུབ་སེམས་དཔའ་ལྟ་བ་རྣམ་དག་པ་ཞེས་པའོ། ། གསུམ་པ་བསླབ་པ་བཤད་པ་ནི་ཆོས་ཉིད་རབ་ཏུ་རྟོགས་ཞེས་པའོ། ། བཞི་པ་ཕུང་པོ་བཤད་པ་ནི་ཆོས་ཉིད་རབ་ཏུ་ཞེས་པའོ། །
ལྔ་པ་གྲུབ་པ་བཤད་པ་ནི་ས་རྣམས་ཐམས་ཅད་ཞེས་པའོ། ། དྲུག་པ་རྟགས་ལས་ཐོབ་པའི་རྟགས་བཤད་པ་ནི་སྣང་དང་བཅས་དང་ཞེས་པའོ། ། ཕར་ཕྱིན་དྲུག་ཐོབ་པའི་རྟགས་པ་ནི་འདུན་པ་མེད་པ་མ་ཡིན་ཞེས་པའོ། ། སའི་ཕན་ཡོན་བཤད་པ་ནི་ས་རྣམས་ཀུན་ལ་ཞེས་པའོ། ། བདུན་པ་ངེས་ཚིག་བཤད་པ་ནི་བྱང་ཆུབ་ལ་ནི་ཞེས་པ་སྟེ། སྤྱིའི་ངེས་ཚིག་འབྱུང་པོ་དཔག་མེད་ཅེས་པ་ནི། བྷཱུ་མི་ཞེས་པ་བྷཱུ་ཏ་འབྱུང་པོ་ཨ་མི་ཏ་དཔག་མེད་ཨ་བྷ་ཡ་འཇིགས་མེད་ཡང་ཨ་མི་ཏ་དཔག་མེད་བྷཱུ་ཡ་ན་ཕྱི་ཕྱིར་མི་གྷ་མ་ན་མ་གོང་དུ་འགྲོ་བ་སྟེ་འབྱུང་པོ་དཔག་ཏུ་མེད་པ་འཇིགས་པ་མེད་པར་བྱེད་ཅིང་རྟོགས་པ་གོང་ནས་གོང་དུ་འགྲོ་བ་ཞེས་པར་འགྱུར་རོ། ། བརྒྱད་པ་ཐོབ་པ་བཤད་པ་ནི་ས་ཐོབ་པ་ནི་ཞེས་པའོ། ། ལུས་ཅན་ཐེག་པ་ཆེན་པོ་དང་ཞེས་པ་ནི་སྔར་བཤད་པ་ཐམས་ཅད་སྤྱོད་པ་བཞིར་བསྡུས་པའོ། ། དེ་དག་ཐམས་ཅད་ཀྱིས་རྒྱུ་ཡོངས་སུ་རྫོགས་པ་བཤད་པ་ནས་གསུམ་པ་མཐར་ཐུག་ཐེག་པ་ཆེན་པོ་གྲུབ་པའི་སྤྱོད་པ་སངས་རྒྱས་ཀྱི་ས་ཉིད་བཤད་པ་ན་དང་པོ་ཚད་མེད་བཞིས་བསྟོད་པ་ནི་སེམས་ཅན་རྣམས་ལ་བརྩེ་བ་ཅན་ཞེས་པའོ། །
གཉིས་པ་རྣམ་ཐར་དང་ཟད་པར་ཟིལ་གནོན་གྱིས་བསྟོད་པ་ནི་ཐུབ་པ་སྒྲིབ་ཀུན་ཞེས་པའོ། ། གསུམ་པ་ཉོན་མོངས་པ་མེད་པས་བསྟོད་པ་ནི་སེམས་ཅན་དག་ནི་ཞེས་པའོ། ། བཞི་པ་སྨོན་ནས་ཤེས་པས་བསྟོད་པ་ནི་ལྷུན་གྱིས་གྲུབ་ཅིང་ཞེས་པའོ། ། ལྔ་པ་སོ་སོ་ཡང་དག་པའི་རིག་པ་བཞིས་བསྟོད་པ་ནི་རྟེན་དང་བརྟེན་པ་ཅེས་པའོ། ། དྲུག་པ་མངོན་ཤེས་ཀྱི་བསྟོད་པ་ནི་གཤེགས་ནས་ཞེས་པའོ། ། བདུན་པ་མཚན་དཔེས་བསྟོད་པ་ནི་ལུས་ཅན་གྱིས་ཞེས་པའོ། ། བརྒྱད་པ་ཡོངས་སུ་དག་པས་བསྟོད་པ་ནི་ལེན་དང་གནས་དང་ཞེས་པའོ། ། དགུ་པ་སྟོབས་བཅུས་བསྟོད་པ་ནི་ཐབས་དང་སྐྱབས་དང་ཞེས་པའོ། ། བཅུ་པ་མི་འཇིགས་པ་བཞིས་བསྟོད་པ་ནི། རང་གཞན་དོན་དུ་ཞེས་པའོ། །
བཅུ་གཅིག་པ་བསྲུང་བ་མེད་པ་དང་དྲན་པ་ཉེར་བཞག་གི་སྒོ་ནས་བསྟོད་པ་ནི་བསྲུང་མེད་ཅེས་སོ། ། བཅུ་གཉིས་པ་བག་ཆགས་བཅོམ་པའི་སྒོ་ནས་བསྟོད་པ་ནི་ཀུན་མཁྱེན་ཁྱོད་ལ་ཞེས་པའོ། ། བཅུ་གསུམ་པ་བསྙེལ་བ་མི་མངའ་བས་བསྟོད་པ་ནི་སེམས་ཅན་ཀུན་ཞེས་པའོ། ། བཅུ་བཞི་པ་ཐུགས་རྗེ་ཆེན་པོས་བསྟོད་པ་ནི་འཇིག་རྟེན་ཞེས་པའོ། ། བཅོ་ལྔ་པ་སངས་རྒྱས་ཀྱི་ཆོས་མ་འདྲེས་པས་བསྟོད་པ་ནི་སྤྱོད་པ་དང་ནི་ཞེས་པའོ། ། བཅུ་དྲུག་པ་རྣམ་པ་ཐམས་ཅད་མཁྱེན་པས་བསྟོད་པ་ནི་སྐུ་གསུམ་དག་གི་ཞེས་པའོ། ། བཅུ་བདུན་པ་ཕར་ཕྱིན་དྲུག་རྫོགས་པས་བསྟོད་པ་ནི་འཛིན་པ་མི་མངའ་ཞེས་པའོ། ། བཅོ་བརྒྱད་པ་སངས་རྒྱས་ཀྱི་མཚན་ཉིད་ཀྱི་སྒོ་ནས་བསྟོད་པ་ནི་དམ་པའི་དོན་ནི་གྲུབ་པ་སྟེ་ཞེས་བྱ་བ་ཡིན་ནོ། ། སྐབས་ཉི་ཤུ་གཉིས་པ་མཐར་ཐུག་པའི་སྐབས་སོ།། །། གཞུང་འདི་ཐོས་བསམ་སྒོམ་གསུམ་གྱིས་ཇི་ལྟར་ཤེས་པར་བྱེད་པའི་ཚུལ་ནི་ཐེག་པ་ཆེན་པོ་སངས་རྒྱས་ཀྱི་བཀར་གྲུབ་ཅིང་ཐེག་ཆེན་གྱི་སྐྱབས་འགྲོས་རིགས་སད་ནས་སེམས་བསྐྱེད་དེ།
དེ་ལྟར་ཉི་ཤུ་རྩ་གཉིས་ཀྱིས་ལམ་གྱི་གཞུང་ཤིང་བྱས་ནས་དེའི་ས་མཚམས་བཞིན་ལམ་ལྔ་ལེའུ་སོ་སོར་འཐོར་བ་རྣམས་ཐད་ཀ་ཐད་ཀར་ཤེས་པར་བྱའོ། ། ལྟ་བའི་ཡུལ་བདེན་པ་གཉིས་པ་དང་བཞི་དང་ངོ་བོ་ཉིད་གསུམ་དང་ཤེས་བྱ་གཞི་ལྔ་དག་སྤྱོད་པ་ཕ་རོལ་དུ་ཕྱིན་པ་དྲུག་དང་བཅུ་ལ་སོགས་པ་ས་མཚམས་གཅིག་ཏུ་བྱར་མི་རུང་བ་ཤིན་ཏུ་མང་པོ་རྣམས་ནི་ལམ་ལྔ་ཐུན་མོང་དུ་ཇི་ལྟར་རིགས་པ་བཞིན་ཤེས་པར་བྱའོ། ། མི་སློབ་པའི་ལམ་ནི་བྱང་ཆུབ་ལེའུ་དང་མཐར་ཐུག་པ་གཉིས་ཡིན་ནོ། ། ཚིག་དོན་རྣམས་ནི་འགྲེལ་པ་དང་རྒྱ་ཊཱིཀ་བཞིན་བཤད་ཀྱི་བོད་ཀྱི་ཆ་ལག་ལ་ནི་ནོར་བ་མང་པོ་སྣང་ངོ་། ། ཁྱད་པར་དུ་རྔོག་ལུགས་ཀྱི་ཊཱི་ཀ་དང་ས་བཅད་རྣམས་ནི་འགྲེལ་ཊཱི་ཀ་མི་མཐུན་པར་སྣང་ངོ་། ཐེག་ཆེན་མདོ་སྡེ་ཀུན་གྱི་རྒྱན། ། ཚིག་ཉུང་དོན་མང་ལེགས་བཤད་པའི། ། སིན་ཏརྠ་ནི་ལེགས་བཀོད་པས། ། བྱམས་དྲུང་ལུང་བསྟན་ཐོབ་པར་ཤོག ། ཐེག་པ་ཆེན་པོ་མདོ་སྡེ་རྒྱན་གྱི་སིན་ཏརྠ་མང་དུ་ཐོས་པའི་དགེ་སློང་བཅོམ་ལྡན་རལ་གྲིས་དཔལ་ལྡན་སྣར་ཐང་གི་དགོན་པར་སྦྱར་བ་རྫོགས་སོ།། །།
མངྒ་ལཾ།། །། PAGE * MERGEFORMAT 22 བཅོམ་ལྡན་རིག་པའི་རལ་གྲི ཐེག་པ་ཆེན་པོ་མདོ་སྡེ་རྒྱན་རྣམ་པར་བཤད་པའི་མེ་ཏོག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
