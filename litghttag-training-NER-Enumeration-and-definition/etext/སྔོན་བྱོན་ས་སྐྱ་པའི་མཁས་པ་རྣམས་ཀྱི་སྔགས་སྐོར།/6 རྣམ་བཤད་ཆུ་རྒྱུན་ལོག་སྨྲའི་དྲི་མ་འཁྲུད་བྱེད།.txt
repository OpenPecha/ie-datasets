སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༦
རྣམ་བཤད་ཆུ་རྒྱུན་ལོག་སྨྲའི་དྲི་མ་འཁྲུད་བྱེད།
༄༅། །རྣམ་བཤད་ཆུ་རྒྱུན་ལོག་སྨྲའི་དྲི་མ་འཁྲུད་བྱེད་ཅེས་བྱ་བ་བཞུགས་སོ།། ཨོཾ་སྭ་སྟི་སིདྡྷཾ། རྣམ་པར་བཤད་པའི་ཆུ་རྒྱུན་ལོག་པར་སྨྲ་བའི་དྲི་མ་འཁྲུད་བྱེད་ཅེས་བྱ་བ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། མཐུ་སྟོབས་དབང་ཕྱུག་དཔལ་ལྡན་བིརྺ་པ། ། རྟག་ཏུ་གཞན་དོན་མཛད་ལ་མགོས་ཕྱག་འཚལ། ། དཔལ་ལྡན་ངན་པར་གྲགས་པའི་ཞབས་པད་ལ། ། གུས་པས་ཕྱག་འཚལ་བརྩེ་བས་གཟུང་དུ་གསོལ། ། མགོན་པོ་ཁྱོད་ཀྱི་ཐུགས་དང་བདག་གི་སེམས། ། དབྱེ་བ་མེད་པར་བྱིན་གྱིས་བརླབ་ཏུ་གསོལ། །
ཚད་མེད་ཚོགས་གཉིས་གསེར་གྱི་ས་གཞིར་རྣམ་མང་མཁྱེན་པའི་ཆུ་གཏེར་རབ་འཁྱིལ་འགྲོ་ཀུནཾ་དགཾའ་བའི་ལེགས་བཤད་ཟབ་དོན་ཡིད་བཞིན་རིན་ཆེན་སྙིངཾ་པོསཾ་གང་། ། དཔག་མེད་བསོད་ནམས་རྒྱ་མཚོ་ལས་བྱུང་བློ་གྲོས་གསེར་རིའི་བཀོད་པ་རྣམ་བཀྲ་ལེགས་བཤད་ལྷུན་པོའི་དཔལ་གྱིས་བརྗིད་པས་མཁས་མང་ཐོད་གཙུག་རྩེ་མོར་མཆོད། ། གྲགཾས་པཾའི་འོད་སྟོང་ཕྱོགས་བཅུར་རབ་འཕྲོ་བདུད་སྡེ་མུན་པའི་དཔུང་ལས་རྣམ་རྒྱཾལ་མཚཾན་ཙམ་དྲན་ཀྱང་དགའ་བའི་མདངས་བསྐྱེད་རྣམ་མང་སྐྱེ་བོའི་སྣང་བྱེད་མཆོག ། བརྩེ་བའི་བསིལ་ཟེར་རབ་ཏུ་རྒྱས་པས་འགྲོ་བའི་སྡུག་བསྔལ་ཚ་གདུང་སེལ་བྱེད་ཀུན་ནས་དགའ་བའི་རྒྱལ་མཚན་དཔལ་མཆོག་བཟང་པོ་སྣང་བྱེད་ཀུ་མུད་མཉེན། ། མཐའ་ཡས་བློ་གྲོས་ཁང་བཟངས་རྩེ་མོར་ལེགས་བཤད་རྒྱལ་མཚན་བརྟན་པར་རབ་འཛིན་རྣམ་དག་རྒྱལ་བའི་བསྟན་པའི་དཔལ་གྱུར་ཕྲིན་ལས་བཟང་པོའི་སྟོབས་མངའ་བ། ། སྲིད་པ་འདི་ན་འགྲན་ཟླས་རྣམ་དབེན་རྒྱལ་བའི་དགོངས་པ་ཇི་བཞིན་འགྲེལ་མཁས་རྒྱལ་བའི་རྒྱལ་ཚབ་ཡབ་སྲས་ཁུ་དབོན་ལྔ་ལ་རྟག་ཏུ་གུས་པས་འདུད། ། བདག་ལ་ཕྱོགས་བཅུའི་རྒྱལ་བ་སྲས་བཅས་ཀྱིས། ། ཕྲིན་ལས་བསྡུས་ནས་འཇུག་པར་མཛད་པ་པོ། ། དཀོན་མཆོག་བློ་གྲོས་བཟང་པོའི་མཐའ་ཅན་གསུམ། ། བཀའ་དྲིན་ཆེ་བའི་བླ་མ་ལྔ་ལ་འདུད། །
འདི་ན་ཕལ་ཆེར་བློ་གྲོས་མིག་བྲལ་དམ་པའི་མགོན་གྱིས་ཡོངས་མ་ཟིན། ། འགའ་ཞིག་ཕྱོགས་འཛིན་རབ་རིབ་དག་གིས་བློ་གྲོས་མིག་བསླད་ལོག་པར་སྟོན། ། དེ་ལས་གཞན་དག་བློ་གྲོས་ལྡན་ཡང་བརྒྱུད་པའི་མན་ངག་རྩྭ་བཞིན་འདོར། ། དོན་གཉེར་སྐྱེ་བོ་དེ་དག་ཀུན་ཀྱང་གང་ཕྲད་ཙམ་ལ་སྙིང་པོར་འཛིན། ། དེ་དག་མཐོང་བས་གཞན་དག་ལ། ། ཅུང་ཟད་ཕན་པར་འགྱུར་སྙམ་མོད། ། རང་ཉིད་དམ་པའི་མན་ངག་ལ། ། གོམས་པར་འཕེལ་ཕྱིར་འདིར་འབད་བྱ། ། བླ་མ་ལྷ་ཡིས་རྟག་ཏུ་དགེ་ལེགས་མཛོད། ། མི་མཐུན་ཕྱོགས་ཀུན་དཔལ་མགོན་སྲུང་མས་གསོལ། །
ཆོས་བདག་མཁའ་འགྲོའི་ཚོགས་ཀྱིས་སྐབས་ཕྱེ་ནས། ། བཞེད་དོན་ཆོས་བཞིན་འགྲུབ་པར་མཛད་དུ་གསོལ།། །། འདིར་རྗེ་བཙུན་རྡོ་རྗེ་བདག་མེད་མའི་སྲས་ཀྱི་ཐུ་བོ་རྣལ་འབྱོར་གྱི་དབང་ཕྱུག་སྟོབས་ཀྱི་མགོན་པོ། དཔལ་ལྡན་བིརྺ་པའི་གསུང་གི་རྒྱུན། འཕགས་པའི་ཡུལ་གྱི་རྣལ་འབྱོར་གྱི་དབང་ཕྱུག་ཌོཾ་བྷི་ཧེ་རུ་ཀ་དང་། ཀརྞ་པ་ལ་སོགས་པ་རྣམས་ལས་རིམ་པར་བརྒྱུད་དེ་འོངས་པ་སློབ་དཔོན་དཔའ་བོ་རྡོ་རྗེ་དང་། རྡོ་རྗེ་ཐེག་པ་ལ་མཁས་པའི་མཆོག་ཏུ་གྲགས་པ་རྗེ་བཙུན་ག་ཡ་དྷ་ར་དང་། འབྲོག་མི་ལོ་ཙཱ་བ་ཤཱཀྱ་ཡེ་ཤེས་ཀྱིས་ལེགས་པར་སྦྱར་བའི་སྐད་ལས་བོད་ཀྱི་སྐད་དུ་བསྒྱུར་ཏེ་གངས་ཅན་གྱི་རྒྱུད་དུ་སྣང་བར་མཛད་པ། ཚིག་ལ་ལྷད་མ་ཞུགས། རྟོག་གེའི་དུག་ཆུས་མ་བསླད།
ལག་ལེན་གྱི་མཐོང་བརྒྱུད་མ་ཆད། བྱིན་རླབས་ཀྱི་ངད་མ་ཡལ་བར་གངས་ཅན་བསྟན་པའི་སྲོག་ཤིང་། དཔལ་ལྡན་ས་སྐྱ་པ་ཡབ་སྲས་ལ་ལེགས་པར་བབས་ཤིང་། ཁྱད་པར་དུ། རྗེ་བཙུན་ཆེན་པོའི་གསུང་ལས། བླ་མེད་ཕྱོགས་ནི་རིས་བསྒྱུར་མིག་བཅས་པ། ། རིག་བྱེད་ཀྱིས་གསལ་ལག་པས་མེ་ལ་བསྒོ། ། དེ་འོད་ཀུན་གསལ་ཆུ་གཏེར་འབྱུང་བར་བབས། ། བློ་ལྡན་དོན་འདི་ཤེས་ན་སྨྲ་བར་གྱིས། ། ཞེས་གསུངས་པ་ལྟར།
རྗེ་བཙུན་སྟོབས་ཀྱི་མགོན་པོ་ཉིད་ཀྱིས། རྣལ་འབྱོར་གྱི་དབང་ཕྱུག་ཀུན་དགའ་སྙིང་པོ་ལ། རྣལ་འབྱོར་བླ་ན་མེད་པའི་རྒྱུད་སྡེ་བདུན་ཅུ་རྩ་གཉིས། སྙན་རྒྱུད་བཞིས་གསལ་བར་བྱས་ཏེ། དངོས་སུ་གདམས་པས། ཟབ་མོའི་མན་ངག་གཞན་དག་ལས་ཤིན་ཏུ་ཁྱད་པར་དུ་འཕགས་པ་མངའ་བ་རྣམས། རྗེ་བཙུན་ཀུན་དགའ་སྙིང་པོ་རང་ཉིད་དང་། དེ་ཉིད་ཀྱི་སྐུ་གསུང་ཐུགས་ཀྱི་སྲས་སུ་གྱུར་པ། སློབ་དཔོན་རྣལ་འབྱོར་གྱི་དབང་ཕྱུག་བསོད་ནམས་རྩེ་མོ་དང་། རྗེ་བཙུན་ཆེན་པོ་གྲགས་པ་རྒྱལ་མཚན་དང་།
ཆོས་ཀྱི་རྗེ་མཁྱེན་རབ་དབང་ཕྱུག་ས་སྐྱ་པཎྜི་ཏ་ལ་སོགས་པ་རྣམས་ཀྱིས། རང་བཟོའི་དྲི་མས་མ་གོས་པར་ཡི་གེའི་རིས་སུ་གཞན་གྱི་དོན་དུ་སྣང་བར་མཛད་པ་རྣམས་ནི། ཐར་འདོད་སྐལ་བ་མཆོག་དང་ལྡན་པ་རྣམས་ཀྱི་རེ་བ་ཐམས་ཅད་ཡིད་བཞིན་དུ་སྐོང་བར་བྱེད་པའི་མཛོད་ཆེན་པོ་སྟེ། དེ་དག་ཀྱང་རྗེ་བཙུན་ཆེན་པོའི་གསུང་ལས། རྒྱུད་སྤྱི་ལ་དགོས་པའི་སྡོམ། རྒྱུད་སྡེའི་དུམ་བུ་རྣམ་བཞག་མངོན་རྟོགས་དང་། ། སྟོང་ཐུན་གཉིས་ཀྱི་བསྡུས་དོན་བསྟོད་པ་གཉིས། ། བདག་མེད་བསྟོད་པའི་རྣམ་འགྲེལ་དང་བཅས་པ། ། ཀུན་ཏུ་དགོས་པའི་གཞུང་བདུན་འཐོར་མི་བྱ། རྒྱུད་སོ་སོ་ལ་དགོས་པ་ནི།
རྒྱུད་དོན་སོ་སོའི་རྣམ་འགྲེལ་དོན་བསྡུས་བཅས། ། གང་ལ་གང་དགོས་དེ་དེ་བླང་བྱ་ཞིང་། ། དེ་ལྟར་བཅུ་གསུམ་ལེགས་པར་རབ་བལྟས་ནས། ། རྣམ་པར་ཕྱེ་བས་རྒྱུད་གསུམ་ཤེས་པར་འགྱུར། ། རྡོ་རྗེ་ཐེག་པ་སྤྱི་དང་རྒྱུད་འདི་ཡི་རྣལ་འབྱོར་པ་སྤྱི་ལ་དགོས་པའི་སྡོམ་ལ། སྨིན་བྱེད་ལྟུང་བའི་རྣམ་བཤད་སྒྲུབ་ཐབས་བཞི། ། རབ་གནས་སྦྱིན་སྲེག་ཚོགས་ཀྱི་ཆོ་གར་བཅས། ། རྡོ་རྗེ་དྲིལ་བུ་བགྲང་ཕྲེང་དགང་བླུགས་དང་། ། ཐ་མའི་ཆོ་ག་མཆོད་རྟེན་བསྒྲུབ་པ་སྟེ། ། དེ་ལྟར་བཅུ་བཞི་དང་པོའི་ལས་ཅན་ནས། །
བརྩམས་ཏེ་གང་ཟག་ཀུན་གྱིས་གཟུང་བར་བྱ། ། གཞན་ཡང་སྦས་པའི་བརྟུལ་ཤུགས་ལ་དགོས་པ་ནི། ལུས་རྒྱན་བཏུང་བའི་སྣོད་དང་གཟུང་བྱའི་རྫས། ། རོལ་མོའི་ཆོ་ག་སྟན་དང་བགོ་བའི་གོས། ། འདི་དག་ཧེ་རུ་ཀ་དཔལ་ཆས་དྲུག་སྟེ། ། རྣམ་པར་ཕྱེ་ན་བཅུ་བཞིར་འགྱུར་བ་ཡིན། ། དེ་ལྟར་བཤད་པའི་རྣམ་བཞག་དེ་དག་ཀུན། ། གསང་སྔགས་འཛིན་པ་གཞན་ལ་མ་གྲགས་ཤིང་། ། འགའ་ཞིག་གྲགས་ཀྱང་ཇི་བཞིན་མི་ཤེས་པས། ། ལུགས་འདི་གཞན་ལས་ཁྱད་པར་འཕགས་པ་ཡིན། །
ཞེས་གསུངས་པ་རྣམས་ཡིན་ལ། ཁྱད་པར་གྱི་མན་ངག་ནི། རྗེ་བཙུན་གྱི་གསུང་ལས། བིརྺའི་རྗེས་འབྲང་ཌོཾ་བྷིའི་བསྐོར། ། ཡན་ལག་མེད་རྗེས་པད་མའི་བསྐོར། ། དམ་ཚིག་རྡོ་རྗེ་ནག་པོའི་བསྐོར། ། གཙོ་ཆེའི་ཆོས་སྣ་སུམ་ཅུ་དགུ། ། ལམ་བསྐོར་དགུ་ནི་ཁྱད་པར་རོ། ། ཞེས་གསུང་པའི་གཞན་དག་ནི། ལུགས་གཞན་གྱི་ཆོས་སྐོར་སྨོས་པ་ཡིན་ལ།
ཁྱད་པར་ལམ་སྐོར་དགུའི་ནང་ནས་ཐུན་མོང་མ་ཡིན་པ་ལམ་འབྲས་བུ་དང་བཅས་པ་ཉིད་འདིར་ཁྱད་པར་གྱི་མན་ངག་ཡིན་པས། དེ་ཉིད་ཀྱི་ཡང་ཡིག་ཆར་བཀོད་པའི་རྣམ་གྲངས་རྣམས། རྗེ་བཙུན་གྱིས་དཀར་ཆག་ལས་གསལ་བར་གསུངས་ལ། དེ་རྣམས་ཀྱི་ནང་ནས་འདིར་རྒྱུད་སྡེ་སྤྱིའི་རྣམ་པར་བཞག་པ་དང་། བརྟག་པ་གཉིས་པའི་རྣམ་པར་བཤད་པ་དག་ལྡན་དང་། སྨིན་བྱེད་དབང་གི་ཆུ་བོ་དང་། རྩ་བ་དང་ཡན་ལག་གི་ལྟུང་བའི་རྣམ་པར་བཤད་པ་དང་། བསྒྲུབ་པའི་ཐབས་རྒྱས་འབྲིང་སོགས་དང་། རྩ་བ་རྡོ་རྗེའི་ཚིག་རྐང་གི་རྣམ་པར་བཤད་པ་རྣམས་ལ། གཞན་དག་གིས་གཞན་དུ་བཏགས་པ་སྤང་བར་བྱ་བའི་ཕྱིར།
ཇི་ལྟར་ནུས་པར་འབད་པར་བྱས་ཏེ། འདི་ནི་དོན་ཤིན་ཏུ་ཆེན་པོ་དང་ལྡན་པ་ཡིན་པའི་ཕྱིར་རོ། ། ཅིའི་ཕྱིར་ཞེ་ན། དཔལ་ལྡན་རྡོ་རྗེ་འཆང་གི་དགོངས་པ། རྣལ་འབྱོར་དབང་ཕྱུག་དཔལ་ལྡན་བིརྺ་པས་ལེགས་པར་བཀྲལ་བ་ཉིད་གཞུང་བསྲང་བར་འགྱུར་བའི་ཕྱིར་རོ། ། དེ་ལ་གསུམ། དབང་བསྐུར་བ་དང་། རྒྱུད་བཤད་པ་དང་། མན་ངག་སྦྱིན་པའོ། ། དང་པོ་ལ་གསུམ།
མངོན་དུ་བྱ་བ་མངོན་པར་རྟོགས་པ་དང་། དངོས་གཞི་དབང་བསྐུར་བ་དངོས་དང་། རྗེས་ཐོབ་པ་མི་ཉམས་པར་བསྲུང་བའི་ཐབས་རྩ་བ་དང་ཡན་ལག་གི་ལྟུང་བའི་རྣམ་པར་བཤད་པའོ།། །། མངོན་རྟོགས་རྩོད་སྤོང་བཞུགས།། ༄༅། །ན་མོ་གུ་རུ་བྷྱཿ མཐུ་སྟོབས་དབང་ཕྱུག་དཔལ་ལྡན་བིརྺ་པ། ། རྟག་ཏུ་གཞན་དོན་མཛད་ལ་མགོས་ཕྱག་འཚལ། ། དཔལ་ལྡན་ངན་པར་གྲགས་པའི་ཞབས་པད་ལ། ། གུས་པས་ཕྱག་འཚལ་བརྩེ་བས་གཟུང་དུ་གསོལ། ། མགོན་པོ་ཁྱོད་ཀྱི་ཐུགས་དང་བདག་གི་སེམས། །
དབྱེ་བ་མེད་པར་བྱིན་གྱིས་བརླབ་ཏུ་གསོལ། ། དེ་ལ་དང་པོ། སྔོན་དུ་བྱ་བ་མངོན་པར་རྟོགས་པ་ལ། སློབ་དཔོན་རྣལ་འབྱོར་གྱི་དབང་ཕྱུག་བསོད་ནམས་རྩེ་མོས་མཛད་པའི། དཔལ་ཀྱེ་ཡི་རྡོ་རྗེའི་མངོན་པར་རྟོགས་པ་རྒྱས་པ་དང་། རྗེ་བཙུན་ཆེན་པོ་གྲགས་པ་རྒྱལ་མཚན་གྱིས་མཛད་པའི་མངོན་པར་རྟོགས་པ་འབྲིང་བསྡུས་རྣམས་ལ་གཞན་དག་གིས་གཞན་དུ་བཏགས་པ་སྤང་བར་བྱ་བའི་ཕྱིར་འདི་འབྲི་བར་བྱའོ།། །། དེ་ལ་གནས་དང་དུས་ལ་སོགས་པ་སྒྲུབ་པའི་མཐུན་རྐྱེན་ཚང་བའི་རྣལ་འབྱོར་པས་སྒྲུབ་པར་བྱའོ། ། ཞེས་པར་བསྟན་བཅོས་དེ་ཉིད་འདུས་པ་ལས། དེ་ལ་གནས་ནི་འགའ་ཞིག་ན་རེ། ལས་དང་པོ་པའི་གནས་ནི་དབེན་པ།
ཡིད་དང་མཐུན་པ། རང་གི་ཁྱིམ། བཀྲ་ཤིས་པ་ཆོས་བཞི་ལྡན་ཏེ། དེར་གནས་པས་རྣམ་གཡེང་ཉུང་ཞིང་། ཏིང་ངེ་འཛིན་སྐྱེ་བའི་ཕྱིར་ཏེ། བརྟག་གཉིས་ལས། དང་པོ་གོམས་པར་བྱེད་དུས་ཀྱི། ། ཞེས་པ་ལ་སོགས་པའོ། ། ཅུང་ཟང་བརྟན་པ་ཐོབ་པའི་གནས་ནི། དུར་ཁྲོད་དེ།
དེར་གནས་པས་བརྩོན་འགྲུས་འཕེལ་ཞིང་། ཏིང་ངེ་འཛིན་གྱི་བོགས་འབྱིན་པའི་ཕྱིར་ཏེ། དེ་ཉིད་ལས། ཤིང་གཅིག་པ་དང་དུར་ཁྲོད་དང་། ། ཞེས་པ་ལ་སོགས་པའོ། ། བརྟན་པ་ཆེར་ཐོབ་པའི་གནས་ནི། རིགས་དང་རྗེས་སུ་མཐུན་པའི་གནས་ཏེ། གུར་ལས། སྙིང་རྗེ་ཆེན་པོ་ཀྱེ་ཡི་རྡོ་རྗེ། ། ང་ནི་དུར་ཁྲོད་ཆུ་འགྲམ་དང་། །
ནགས་ཚལ་ཆེན་པོའི་འགྲམ་དུ་ནི། ། བསྙེན་སྒྲུབ་ཅན་ལ་དངོས་གྲུབ་སྟེར། ། ཞེས་པ་ལ་སོགས་པ་གསུངས་སོ། ། ཞེས་ཟེར་རོ། ། དེ་ནི་མ་ཡིན་ཏེ། དབེན་པ་སོགས་ཆོས་བཞི་དང་ལྡན་པར་ཡང་། མཐའ་གཅིག་ཏུ་མཉམ་བཞག་འགྲུབ་པའི་རྒྱུ་མཚན་མེད་པའི་ཕྱིར་དང་། དཔལ་འབྱོར་རྒྱས་ཤིང་ཚེ་རིང་བའི་གནས་ཀྱང་བཀྲ་ཤིས་པའི་གནས་ཡིན་ཡང་མཉམ་བཞག་འགྲུབ་པའི་རྒྱུ་མཚན་མེད་པའི་ཕྱིར་དང་། ཤིང་གཅིག་དང་མ་མོའི་ཁྱིམ་ལ་སོགས་པ་དུར་ཁྲོད་དུ་མི་འགྲུབ་པའི་ཕྱིར་དང་། གནས་དེར་དུར་ཁྲོད་ཡང་སྨྲོས་པས་གནས་དེ་དུར་ཁྲོད་ཡིན་ན།
གནས་དེ་ཤིང་གཅིག་ནས་བས་མཐའི་བར་དུ་འགྱུར་བའི་ཕྱིར་དང་། ཅུང་ཟད་བརྟན་པ་ཐོབ་པའི་གནས་དུར་ཁྲོད་ཡིན་པའི་རྒྱུ་མཚན་གཞན་ཡང་མེད་པའི་ཕྱིར་དང་། བརྟན་པ་ཆེར་ཐོབ་པའི་གནས་ནི། རིགས་དང་རྗེས་སུ་མཐུན་པའི་གནས་ཡིན་ན། གནས་ངེས་མེད་ཡིན་པར་ཁས་བླངས་པ་འགལ་བའི་ཕྱིར་དང་། དུར་ཁྲོད་སོགས་གནས་གསུམ་པོ་ཉིད་དངོས་གྲུབ་སྟེར་བའི་གནས་ཡིན་པས་འདིའི་གནས་སུ་བྱེད་པས་ཀྱང་། ངེས་མེད་དུ་བྱེད་པ་ཉམས་པའི་ཕྱིར་རོ། ། འོ་ན་ཇི་ལྟར་ཞེ་ན། ལས་དང་པོ་པའི་གནས་ནི། བླ་མ་དང་མཁའ་འགྲོ་ལ་སོགས་པས་ལུང་བསྟན་པའམ།
གྲུབ་ཐོབ་གོང་མའི་གནས་དབེན་ཞིང་ཡིད་དུ་འོང་བ། གང་དུ་རྟག་པར་བྱས། རིམ་གཉིས་ཀྱི་མཉམ་བཞག་འགྲུབ་པའི་མཚན་མ་མཐོང་བའི་གནས་སུ་བསམ་གཏན་གྱི་ཁང་ཁྱིམ་ཁྱད་པར་ཅན་བརྩིགས་ནས་མཉམ་བཞག་གི་འགལ་རྐྱེན་ཉུང་ཞིང་མཐུན་རྐྱེན་འཛོམས་པར་གྱུར་པ་སྟེ། དུས་དང་པོ་བསྙེན་སྒྲུབ་གོམས་པར་བྱེད་པའི་དུས་ཀྱི་གནས་ནི། གནས་གང་དུ་རིམ་གཉིས་བསྒོམ་པའི་སྔགས་པའི་སེམས་མཐའ་གཅིག་ཏུ་མཉམ་བཞག་འགྲུབ་པར་གྱུར་པའི་གནས། འགལ་རྐྱེན་ཉུང་ཞིང་མཐུན་རྐྱེན་འཛོམས་པ་བཟང་པོ་ཚད་མས་ལེགས་པར་བརྟགས་ཏེ། ནང་དུ་ཚུལ་ཁྲིམས་ལྟར་ཡོན་ཏན་གྱི་གཞི་ཡིན་པས་སོ། ། ཅུང་ཟད་བརྟན་པའི་གནས་ནི། ཤིང་དེ་ཉིད་ཀྱི་ཉེ་འཁོར་ན། ཤིང་གཞན་མེད་པ་ཤིང་གཅིག་དང་།
རོ་བསྐྱལ་བའི་དུར་ཁྲོད་དང་། ཚངས་མ་ལ་སོགས་པ་གནས་པར་གྲགས་པའི་མ་མོའི་ཁྱིམ་དང་། རི་སུལ་སོགས་འདུ་འཛིས་དབེན་པ་དང་། ལམ་རིང་བ་ལ་སོགས་པའི་བས་མཐའ་སྟེ། རྒྱུད་ལས་ཅུང་ཟད་དྲོད་ཐོབ་པའི་གནས་སུ་བཞེད་ཅིང་། འཁོར་བ་ལ་སྐྱོ་ཤས་ཆེ་ཤིང་མཁའ་འགྲོས་བྱིན་གྱིས་བརླབས་པ་ལ་སོགས་པའི་གནས་ཡིན་པས་སོ། ། ཞེས་གསུངས་སོ། ། དེ་ནི་རིག་པ་མ་ཡིན་ཏེ། མཉམ་བཞག་འགྲུབ་པའི་མཚན་མ་མཐོང་བའི་གནས། ཞེས་བྱ་བའི་མཚན་མ་དེ།
བླ་མ་དང་མཁའ་འགྲོ་སོགས་ཀྱིས་ལུང་བསྟན་པ་ཡིན་ནམ། དབེན་ཞིང་ཡིད་དུ་འོང་བའམ། འགལ་རྐྱེན་ཉུང་ཞིང་མཐུན་རྐྱེན་འཛོམས་པ་གང་ཡིན་གྲང་། དང་པོ་ལྟར་ན། ལས་དང་པོ་པ་ཕལ་ཆེར་གྱིས་བསྒྲུབ་པའི་གནས་མི་རྙེད་པར་འགྱུར་བའི་ཕྱིར། གཉིས་པ་ལྟར་ན་དེར་ཡང་མཐའ་གཅིག་ཏུ་མཉམ་བཞག་འགྲུབ་པའི་རྒྱུ་མཚན་མེད་པར་མཚུངས་པའི་ཕྱིར་དང་། གསུམ་པ་ལྟར་ན་འགལ་རྐྱེན་ཉུང་ཞིང་མཐུན་རྐྱེན་འཛོམས་པ་ནི་དབེན་ཞིང་ཡིད་དུ་འོང་བ་ཡིན་པས། དབེན་པའི་དོན་གང་ཡིན་པ་ཙམ་ཡང་བློ་ཡུལ་དུ་མ་བྱས་པར་འགྱུར་བའི་ཕྱིར་དང་། དེའི་བརྡས་ཡིད་དུ་འོང་བ་ནི། འདིར་མཐུན་རྐྱེན་འཛོམས་པ་ཉིད་ཡིན་པའི་ཕྱིར་དང་།
རྒྱུད་ལས་རང་གི་ཁྱིམ་དུ། ཞེས་གསུངས་པ་ཡང་ཁྱེད་ཀྱིས་འཆད་པའི་ཕྱིར་དང་། དུར་ཁྲོད་ནི་རྙེད་སླ་བའི་ཕྱིར་སྨྲོས་པ་ཡིན་ལ། ཤིང་གཅིག་སོགས་ཀྱང་ཅུང་ཟད་བརྟན་པའི་གནས་སུ་བཞེད་པས། ཤིང་གཅིག་དང་མ་མོའི་ཁྱིམ་དུར་ཁྲོད་དུ་སྒྲུབ་དགོས་པའི་རྒྱུ་མཚན་ཅི་ཡང་མེད་པའི་ཕྱིར་དང་། གནས་ངེས་མེད་དུ་འགྲུབ་ན། རིགས་དང་རྗེས་སུ་མཐུན་པའི་གནས་སུ་ཤིན་ཏུ་ཡང་འགྲུབ་པས། གནས་ནི་གཙོ་བོ་བཟུང་བ་ལ་འགལ་བ་བརྗོད་པའང་གྱི་ན་ཙམ་དུ་ཟད་པའི་ཕྱིར་དང་། ཁྱོད་རང་གིས་བརྟན་པ་ཆེར་ཐོབ་པའི་གནས་སུ་ཅུང་ཟད་ཀྱང་མ་བཤད་པས། རྗེས་སུ་འཇུག་པ་དག་ལ་རྨོངས་པ་བསྐྱེད་པར་བྱེད་པ་ཡིན་པའི་ཕྱིར་དང་།
བརྟན་པ་ཆེར་ཐོབ་པའི་གནས་བཤད་མི་དགོས་ན། དེའི་དུས་ཀྱང་བཤད་མི་དགོས་པར་མཚུངས་པའི་ཕྱིར་དང་། མི་དགོས་ན་བཤད་པ་འགལ་བའི་ཕྱིར་རོ། ། དེའི་ཕྱིར་དཔལ་ལྡན་ས་སྐྱ་པའི་ལུགས་ཉིད་ཚང་ལ་མ་ནོར་ཞིང་། རྣམ་པར་དག་པར་གྲུབ་པ་ཡིན་ནོ།། །། ཡང་བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། དེ་ལས་ལས་དང་པོ་པའི་དུས་རྣམ་རྟོག་གི་འཕྲོ་འདུ་ཉུང་བའི་རྟེན་འབྲེལ་ཡིན་པས་མཚན་མོའི་དུས་དང་། ཅུང་ཟད་བརྟན་པ་ཐོབ་པའི་དུས་ནི། ཐུན་བཞི་དང་།
བརྟན་པ་ཆེར་ཐོབ་པའི་དུས་ནི། དུས་ཐམས་ཅད་དེ། འདི་ཉིད་ལས། རྐང་པ་འཁྲུད་དང་ཟ་བ་དང་། ། འཐོར་འཐུང་སོ་རྩི་ཟ་བ་དང་། ། ཙནྡན་གྱིས་ནི་ལག་ཉེད་དང་། ། སྨད་གཡོགས་ཀྱིས་ནི་རྐེད་འགེབས་དང་། ། འབྱུང་དང་སྨྲ་དང་འགྲོ་བ་དང་། ། འདུག་དང་ཁྲོ་དང་རྒོད་པ་དང་། ། བཅོམ་ལྡན་འདས་མ་བསྟེན་པ་དང་། །
ཤེས་རབ་བརྟུལ་ཤུགས་ཅན་ཉིད་ཀྱིས། ། རྣལ་འབྱོར་མ་ནི་རྣམ་པར་བསྒོམ། ། ཞེས་གསུངས་སོ། ། ཞེས་ཟེར་རོ། ། དེ་ཡང་མ་ཡིན་ཏེ། ལྷའི་རྣལ་འབྱོར་བསྒོམ་པ་སྤྱིར་བཟུང་ནས། ཐུན་གསུམ་དུ་བྱིན་གྱིས་བརླབས་པའི་རྣལ་འབྱོར་བསྒོམས་ཏེ། ལངས་ནས་ལྷའི་ལུས་སུ་བཞག་གོ ། ཞེས་པ་དང་། ལས་དང་པོ་པ་ཡང་།
བསམ་གཏན་ཉོན་མོངས་འཇིགས་བྱེད་བསྒོམ་པ་ན། སེམས་གཞན་གྱི་སྐད་ཅིག་ཙམ་མི་གནས་པར་ལྷ་ཡབ་ཡུམ་གྱི་རྣལ་འབྱོར་བསྒོམ་པར་བཞེད་པའི་ཕྱིར་དང་། རྐང་པ་འཁྲུད་དང་། ཞེས་སོགས་ཀྱང་། དེ་ཉིད་ཀྱི་གནས་སྐབས་ཡིན་གྱི་བརྟན་པ་ཆེར་ཐོབ་པའི་སྐབས་མ་ཡིན་པའི་ཕྱིར་རོ། ། འོ་ན་ཇི་ལྟར་ན། ལས་དང་པོ་ཁ་ཅིག གཙོ་བོར་མཚན་མོའི་དུས་ཏེ། ལྷ་རྣམས་ཉི་མ་ནུབ་པ་ན། སྔགས་པའི་རྒྱུད་བྱིན་གྱིས་རློབས་པའི་ཕྱིར་ངེས་པར་འདུ་བའི་ཕྱིར་རོ། །
དེ་ལྟར་ཡང་། སྤྱི་རྒྱུད་ལས། ལྷ་ཡང་ཉི་མ་ནུབ་པ་ན། ། ངེས་པར་བྱིན་གྱིས་བརླབས་ཀྱི་འདུ། ། ཞེས་དང་། བདེ་མཆོག་ལས། ཞིང་འདི་རྣམས་ཀྱི་བུ་མོ་གང་། ། རྟག་ཏུ་མཚན་མོ་འཕྱན་པ་དང་། ། རྟག་ཏུ་མཚན་མོ་འདུ་བར་བྱེད། ། ཞེས་གསུངས་པ་ལྟར་རོ། །
འགའ་ཞིག་ནི། ཐུན་གསུམ་མམ་བཞི་དང་། དུས་ཐམས་ཅད་དུ་བསྒོམ་ཏེ། སྔར་བཤད་པའི་རྒྱུ་མཚན་གྱིས་སོ། ། བརྟན་པ་ཅུང་ཟད་ཐོབ་པའི་དུས་ཀྱང་། ཕལ་ཆེར་དེ་དང་འདྲ་བ་ལ། སྤྱོད་པ་བྱེད་པའི་ཚེ་ཉིན་བར་གསང་བའི་རྣལ་འབྱོར་བསྒོམ་ཞིང་མཚན་མོ་བྱིས་པ་ལྟ་བུའི་སྤྱོད་པ་བྱེད་ལ། བརྟན་པ་ཆེར་ཐོབ་པ་ནི། ངེས་པར་དུས་ཐམས་ཅད་དེ། བསྒོམ་པ་ངང་དུ་གྱུར་པའི་ཕྱིར་རོ། །
དེ་ལྟར་ཡང་འདི་ཉིད་ལས། གཉིད་ལོག་སད་པར་མི་བྱེད་པར། ། རྟག་ཏུ་རྨི་ལམ་འདྲ་བར་འགྱུར། ། ཞེས་བཞེད་པའོ། ། ཞེས་གསུངས་སོ། ། དེ་ལ་དགག་པ་མི་འཐད་དེ། མཚན་དུས་ནི་ལས་དང་པོ་པའི་མཉམ་བཞག་གཙོ་བོར་བསྒོམ་པའི་དུས་སྟོན་པ་ཡིན་པས། དེ་ལ་ཐུན་གསུམ་དུ་བསྒོམ་པར་གསུངས་པས། ཅི་ཡང་མི་གནོད་པའི་ཕྱིར་དང་། བསམ་གཏན་ཉོན་མོངས་འཇིག་བྱེད་སྤྱོད་པ་ཡིན་པས།
དེ་ལས་དང་པོ་པའི་བསམ་གཏན་ཡིན་པ་བཞད་གད་ཡིན་པའི་ཕྱིར་དང་། སེམས་གཞན་གྱིས་སྐད་ཅིག་ཀྱང་མི་གཡེང་བར་རྣལ་འབྱོར་བསྒོམ་པ། དྲོད་ཆུང་ངུ་ཐོབ་བརྟན་མི་བརྟན་རྟག་པའི་རྣལ་འབྱོར་ཡིན་པས་ཉི་ཚེ་འདི་ཉིད་ཁོ་ན་བསམ་གཏན་ཉོན་མོངས་འཇིག་བྱེད་མ་ཡིན་པའི་ཕྱིར་དང་། ཡིན་དུ་ཆུག་ཀྱང་དྲོད་ཆུང་ངུ་ཐོབ་པ་ལས་དང་པོ་པར་འགལ་བའི་ཕྱིར་དང་། རྐང་པ་འཁྲུད་པ་སོགས་དེ་ཉིད་ཀྱི་དུས་ཡིན་པ་དེ་ཉིད་ཀྱིས་དུས་ཐམས་ཅད་དུ་བསྒོམ་པར་གྲུབ་པའི་ཕྱིར་རོ། ། བཞག་པ་མི་འཐད་དེ། མཚན་དུས་ཞེས་པ། ལས་དང་པོ་པ་ཁ་ཅིག་གི་ཡིན་པའི་རྒྱུ་མཚན་མེད་པའི་ཕྱིར་དང་། དུས་ཐམས་ཅད་དུ་བསྒོམ་ན། བརྟན་པ་ཆེར་ཐོབ་པའི་དུས་དང་།
ཁྱད་པར་མེད་པར་གྱུར་པའི་ཕྱིར་དང་། ཉིན་པར་རྣལ་འབྱོར་བསྒོམ་ཞིང་མཚན་མོ་སྤྱོད་པ་བྱེད་ཅེས་པས་ནི། སྤྱོད་པ་བྱེད་པའི་དུས་སྟོན་གྱི་རྣལ་འབྱོར་བསྒོམ་པའི་དུས་སྟོན་པ་མ་ཡིན་པའི་ཕྱིར་དང་། སྟོན་ན་དེའི་ཚེ་ནུབ་མོ་རྣལ་འབྱོར་མི་བསྒོམ་པར་འགྱུར་བའི་ཕྱིར་དང་། མི་བསྒོམ་ན། དུས་གསུམ་སོགས་ལྷའི་རྣལ་འབྱོར་སྤྱིར་གཟུང་བར་བཞེད་པ་དང་འགལ་བའི་ཕྱིར་དང་། བརྟན་པ་ཆེར་ཐོབ་པའི་དུས་ངེས་པས་ཁྱད་པར་དུ་བྱེད་ན། བསམ་གཏན་ཉོན་མོངས་འཇིག་བྱེད་དུས་ཐམས་ཅད་དུ་བསྒོམ་པར་མ་ངེས་པར་འགྱུར་བའི་ཕྱིར་དང་། མ་ངེས་ན་བསམ་གཏན་ཉོན་མོངས་འཇིག་བྱེད་བསྒོམ་པ་ན། སེམས་གཞན་གྱིས་སྐད་ཅིག་ཀྱང་མི་གནས་པར་ལྷ་ཡབ་ཡུམ་གྱི་རྣལ་འབྱོར་བསྒོམ་ཞེས་པ་བབ་ཅོལ་ཙམ་དུ་འགྱུར་བའི་ཕྱིར་རོ།། །།
གཉིད་སད་པའི་དུས་སུ་ལྡང་བའི་རྣལ་འབྱོར་བྱ་སྟེ་ཞེས་པར། བསྟན་བཅོས་དེ་ཉིད་འདུས་པ་ལས། གཞན་དག་ན་རེ། རང་བཞིན་ལྷན་ཅིག་སྐྱེས་པ་སྟོང་པ་ཉིད་ཀྱི་ངང་ལ་ཉལ་ན། ཆུ་ལ་ཉ་ལྡང་བའི་ཚུལ་གྱིས་སྐད་ཅིག་གིས་ལྡང་ལ། ཡབ་ཡུམ་ཐིག་ལེ་ཞུ་བའི་ཞུ་བདེ་ལྷན་ཅིག་སྐྱེས་པའི་ངང་ལ་ཉལ་ན། ནང་པར་གཉིད་སད་པའི་དུས་སུ། པུཀྐ་སཱི་ལ་སོགས་པའི་ལྷ་མོ་བཞིས་གླུས་བསྐུལ་བས་ཐིག་ལེ་ལས་ཐིག་ལེ་གཉིས་སུ་གྱུར་ཏེ། ཧཱུྃ་ལས་ཡབ་དང་། ཨཾ་ལས་ཡུམ་དུ་བཞེངས་ལ།
དེ་རྣམས་ནི་སྲོད་ཐུན་གྱི་འཕྲོ་ཡིན་པས། དེས་སྲོད་ཐུན་རྫོགས་པ་ཡིན་ནོ། ། ཞེས་ཟེར་རོ། ། དེ་ཡང་མ་ཡིན་ཏེ། སྟོང་པ་ཉིད་འདུས་མ་བྱས་ནི་རྒྱུད་ལ་མ་སྐྱེས་པས། ལྷན་ཅིག་སྐྱེས་པ་མ་ཡིན་པའི་ཕྱིར་དང་། དེ་ལ་སྐྱེས་པར་བཏགས་པའི་དགོས་པ་ཡང་མེད་པས་བཏགས་པ་ཙམ་ཡང་མ་ཡིན་པའི་ཕྱིར་དང་། གསང་བ་འདུས་པར་རང་བཞིན་ལྷན་ཅིག་སྐྱེས་པའི་འོད་གསལ་ལ་ཞུགས་པ་ལ་གླུས་བསྐུལ་བཞེད་པ་ལྟར། འདིར་མི་བཞེད་པའི་རྒྱུ་མཚན་མེད་པའི་ཕྱིར་དང་། ཁུ་བའི་གཟུགས་ལས་ཧཱུྃ་ཨཾ་གིས་བཞེངས་ཞེས་བཞེད་ཀྱི།
ཐིག་ལེ་དེ་ཐིག་ལེ་གཉིས་སུ་གྱུར་པ་ཡང་མི་བཞེད་པའི་ཕྱིར་དང་། འདིར་མངོན་རྟོགས་རྒྱས་པའི་སྐབས་ཡིན་པས། ཐིག་ལེ་ལས་ཧཱུྃ་ཨཾ། དེ་ལས་ཕྱག་མཚན་ལས་ཡབ་ཡུམ་ཞལ་ཕྱག་ཅན་བཞེངས་པ་ཡིན་པས་དེ་ཉིད་ཆད་པའི་སྐྱོན་ཆགས་པ་དང་། ཐོ་རངས་ལྡང་བའི་རྣལ་འབྱོར་སྲོད་དུ་བསྡུས་ན། ནུབ་མོ་ཉལ་བའི་རྣལ་འབྱོར་ཡང་། འཐོར་ཐུན་དུ་བསྡུས་པར་མཚུངས་ལ། སྲོད་ཐུན་གྱི་འཕྲོ་ཡིན་པས་དེར་སྡུད་ན། འཐོར་ཐུན་གྱི་འཕྲོ་ཡིན་པ་ལའང་མཚུངས་པའི་ཕྱིར་རོ། ། ཞེས་གསུངས་སོ། །
དེ་དག་ནི་མ་ཡིན་ཏེ། རང་བཞིན་ལྷན་སྐྱེས་སྟོང་ཉིད་འདུས་མ་བྱས་མེད་དགག་དུ་ཁས་བླངས་པ་མེད་པའི་ཕྱིར་དང་། སྟོང་པ་ཞེས་པས་འདུས་མ་བྱས་མེད་དགག་ཡིན་པར་མི་འགྱུར་བའི་ཕྱིར་དང་། བསྡུ་རིམ་གྱིས་མི་དམིགས་པར་བྱས་ཏེ་ཞེས་གསུངས་པས་འདུས་མ་བྱས་མེད་དགག་ཏུ་འགྱུར་ན། རྡོ་རྗེ་ཕྲེང་བ་ལས། ཡི་གེ་ཨུ་ནི་ཧཾ་ལ་ཐིམ། ། ཡི་གེ་ཧཾ་ཡང་མཾ་ལ་ཐིམ། ། ཡི་གེ་མཾ་ཡང་ཐིག་ལེ་ཙམ། ། ཐིག་ལེ་ཡང་ནི་སྒྲ་ལ་ཐིམ། ། སྒྲ་ཡང་སྒྲ་ཙམ་ནཱ་ད་འོ། །
སྒྲ་ཙམ་མཆོག་ནི་ནམ་མཁའ་ལ། ། དེ་ཡང་འོད་གསལ་བ་ལ་ཐིམ། ། འོད་གསལ་གོ་འཕངས་གསལ་པོར་ནི། ། ཤིན་ཏུ་རྣམ་དག་ཆོས་དབྱིངས་ཏེ། ། གཉིས་སུ་མེད་པའི་ཡེ་ཤེས་མཆོག ། རབ་ཏུ་སད་ཅིང་རྟག་ཏུ་འཆར། ། ཞེས་གསུངས་པའང་། འདུས་མ་བྱས་མེད་དགག་དུ་འགྱུར་བའི་ཕྱིར་དང་། དེ་ཉིད་འདུས་མ་བྱས་མེད་དགག་ཏུ་འགྱུར་ན། ཁྱེད་རང་གིས་འདུས་མ་བྱས་མ་ཡིན་པར་ནན་གྱིས་བསྒྲུབ་པ་འགལ་བ་ཁོ་ནར་འགྱུར་བའི་ཕྱིར་དང་།
དེ་ནི་མི་མཚུངས་ཏེ། རྡོ་རྗེ་ཕྲེང་བར། ནཱ་ད་ནམ་མཁའ་དང་། དེའང་འོད་གསལ་ཐིམ་པར་བཤད་པས་སོ་ཞེ་ན། དེའང་མ་ཡིན་ཏེ། རྒྱས་བསྡུས་ཀྱི་ཁྱད་པར་ཙམ་ཡིན་པའི་ཕྱིར་དང་། རང་བཞིན་ལྷན་སྐྱེས་རང་བརྒྱུད་ལས་སྐྱེ་བར་རྟོག་པ་ནི། དབང་གི་ཆུ་བོའི་རྩོད་སྤོང་དུ་བཀག་ཟིན་པའི་ཕྱིར་དང་། གསང་བ་འདུས་པར་འབྱུང་བ་ལྟར་འདིར་བྱེད་དགོས་པའི་རྒྱུ་མཚན་མེད་པའི་ཕྱིར་དང་། ཁྱེད་རང་ལྟར་ན་ཡང་མངོན་རྟོགས་རྒྱས་འབྲིང་གང་དུ་ཡང་གླུས་བསྐུལ་གྱི་སྔོན་དུ་གསང་བ་འདུས་པ་ལྟར་རང་བཞིན་ལྷན་སྐྱེས་འོད་གསལ་ལ་ཞུགས་པ་འདིར་མི་བཞེད་པས།
མངོན་རྟོགས་གང་དང་ཡང་སྒྲིག་ཏུ་མི་རུང་བའི་ཕྱིར་དང་། སྒྲིག་ཏུ་མི་རུང་བ་སྐྱོན་དུ་མི་འགྱུར་ན། འདིར་མངོན་རྟོགས་རྒྱས་པའི་སྐབས་ཡིན་པས། ཞེས་སོགས་བབ་ཅོལ་ཙམ་ཡིན་པར་འགྱུར་བའི་ཕྱིར་དང་། མ་འོངས་པའི་ལྷག་མ་ལ་འཕྲོའི་ཐ་སྙད་འཇུག་གི དེ་ལྟོས་ཀྱི་འདས་པ་ལ་འཕྲོའི་ཐ་སྙད་གང་དུ་ཡང་གྲགས་པ་མེད་པའི་ཕྱིར་རོ།། །། དེ་ནས་བསམ་གཏན་གྱི་ཡན་ལག་ཏུ་ཁྲུས་ཀྱི་རྣལ་འབྱོར་བྱའོ། ། ཞེས་པར། བསྟན་བཅོས་དེ་ཉིད་འདུས་པ་ལས། འགའ་ཞིག་ན་རེ།
འདིར་བསམ་གཏན་གྱི་གྲོགས་སུ་འགྲོ་ན་ཁྲུས་བྱ་ལ། དེ་ཡང་དབང་བསྐུར་གྱི་སྐབས་སུ་བཤད་པ་བཞིན་བུམ་ཆུས་ཁྲུས་བྱ་ཞིང་འོན་ཀྱང་རྒྱས་གདབ་མི་དགོས་སོ། ། ཞེས་ཟེར་ལ། དེའི་རྗེས་འབྲང་དག ཡི་གེ་བརྒྱ་པ་བརྗོད་ཅིང་ཁྲུས་བྱའོ། ། ཞེས་ཟེར་རོ། ། དེ་ཡང་རིགས་པ་མ་ཡིན་ཏེ། བདུད་རྩི་མྱང་བའི་ཁྲུས་ཀྱང་བསམ་གཏན་གྱི་གྲོགས་སུ་འགྲོ་ན་བྱ། ཞེས་མཚུངས་པའི་ཕྱིར་དང་། བདག་མེད་མའི་སྒྲུབ་ཐབས་ཀྱི་ཁྲུས་ཀྱི་སྐབས་སུ།
རྒྱས་གདབ་བྱེད་པ་དང་། འདིར་རྒྱས་གདབ་མི་དགོས་པ་ཡང་འགལ་བའི་ཕྱིར་དང་། ཡི་གེ་བརྒྱ་པ་བརྗོད་པའི་རྒྱུ་མཚན་ཡང་མེད་པའི་ཕྱིར་རོ། ། འོ་ན་ཇི་ལྟར་ཞེ་ན། ལངས་ཏེ། ཨ་མྲི་ཏས་བཤང་གཅི་དང་། ལུད་པ་དང་སྣབས་ལ་སོགས་པ་དོར་ནས། ཆུ་གཙང་འབྱོར་ན། རྒྱས་པར་ལྷ་དབང་བསྐུར་གྱི་སྐབས་བཞིན་ཁྲུས་བྱ་ལ། བསྡུས་ན་དག་པ་གསུམ་གྱི་སྔགས་སམ།
ལས་སྔགས་བརྗོད་ཅིང་། ལས་བུམ་གྱི་ཁ་ལག་ལེགས་པར་བཀྲུས་ཏེ། སྡིག་པ་དག་པར་བསམ་མོ། ། ཞེས་གསུངས་སོ། ། དེ་ལ་དགག་པ་མི་འཐད་དེ། སོས་ཀའི་དུས་ཁྲུས་བྱས་པས་བསིལ་བའི་རེག་བྱས་རིག་པ་དྭངས་པར་འགྱུར་བ་དང་། དགུན་གྱིས་དུས་བྱས་པས་ཤིན་ཏུ་གྲང་བའི་རེག་བྱས་ཉེན་ནས་བསམ་གཏན་གྱི་གྲོགས་སུ་མི་འགྲོ་བ་ལྟ་བུ་བདུད་རྩི་མྱང་བ་ལ་མེད་པས། དེའི་མཚུངས་པ་འཕངས་བ་ནི་གྱི་ན་ཙམ་ཡིན་པའི་ཕྱིར་དང་། ཆུའི་ཁྲུས་ནི་དགོས་པས་བདུད་རྩི་མྱང་བའང་མི་དགོས་ན། ཁྱེད་རང་གི་མངོན་རྟོགས་འབྲིང་པོར།
བདུད་རྩི་མྱང་བ་མི་དགོས་པར་འགྱུར་བའི་ཕྱིར་དང་། གལ་ཏེ་དེར་ཡང་ཆུའི་ཁྲུས་དགོས་ན་མ་བཤད་པས་ཆད་པའི་ཕྱིར་དང་། བདུད་རྩི་མྱང་བ་མི་དགོས་ན་བཤད་པ་འགལ་བའི་ཕྱིར་དང་། བདག་མེད་པའི་སྒྲུབ་ཐབས་སུ་བྱེད་པ། འདིར་མ་བྱས་པས་འགལ་ན་ཁྱེད་རང་གི་ཀྱེའི་རྡོ་རྗེའི་སྒྲུབ་ཐབས་འདིར་རྡོ་རྗེ་མ་ལ་སོགས་པའི་ལྷ་མོ་དྲུག་མི་བསྒོམ་པ་འགལ་བའི་ཕྱིར་དང་། རྗེ་བཙུན་གྱིས་བདག་མེད་མའི་སྒྲུབ་ཐབས་ནི། གཙོ་བོར་བདུད་རྩི་འོད་ཀྱི་རྗེས་སུ་འབྲང་བ་ཡིན་ལ། དེར་རྒྱས་གདབ་བཤད་པ་ནི། དེ་ཉིད་ཀྱི་བཤད་སྲོལ་སྙན་དུ་བརྒྱུད་པ་ལ་ཡོད་པར་ངེས་པའི་ཕྱིར་དང་། ཐོག་མ་དབུས་དང་མཐར་ཐུག་པར། །
ཡི་གེ་བརྒྱ་པའི་གསང་སྔགས་བཟླས། ། ཞེས་གསུངས་པས། འདིར་སྡིག་སྒྲིབ་དག་པའི་དམིགས་པ་དང་ཁྱད་པར་དུ་འབྲེལ་བའི་ཕྱིར་རོ། ། བཞག་པ་མི་འཐད་དེ། ཆུ་གཙང་མ་རྫས་གཞན་ཅི་ཡང་མ་འདྲེས་པ་དགོས་ན། ལས་བུམ་གྱིས་ཁྲུས་བྱེད་པ་འགལ་བའི་ཕྱིར་དང་། བུམ་པར་གཞུག་རྒྱུའི་རྫས་དང་བཅས་ཤིང་བསྒྲུབ་པའི་ཆོ་ག་དང་མ་འབྲེལ་ན། འདིར་ལས་བུམ་དུ་མི་གྲུབ་པའི་ཕྱིར་དང་། ལས་བྱེད་པའི་བུམ་པ་གང་ཡང་རུང་བ་ཙམ་ཞིག་ཡིན་ན། ལས་བུམ་གྱིས་བཀྲུ་ཞིང་ལས་སྔགས་བགྲང་བ་ལ་འབྲེལ་མེད་པར་འགྱུར་བའི་ཕྱིར་རོ། །
དེས་ན་ཆ་ཤས་ཕྲ་མོའི་གནས་རྣམས་ལ་ཡང་། དཔལ་ལྡན་ས་སྐྱ་པའི་ལེགས་པར་བཤད་པ་ཉིད་ཁོ་ན་སྐྱོན་དང་བྲལ་བར་སྣང་ངོ་། ། གཞན་ཡང་བསྟན་བཅོས་དེ་ཉིད་འདུས་པ་ལས། བདུད་རྩི་མྱང་བ་ཆད་པ་ཡང་མི་རིགས་ཏེ། རྩ་རྒྱུད་རྒྱས་པ་ལས། རྫས་བཅུའི་བདག་ཉིད་རིལ་བུ་ནི། ། བྱས་ནས་ཁར་ནི་བཞུགས་པར་བྱ། ། ཞེས་གསུངས་པ་བཞིན་འདིར་མི་བྱེད་པའི་རྒྱུ་མཚན་མེད་པའི་ཕྱིར་དང་། འདིར་རྩ་རྒྱུད་ལས་ལུས་ལ་ལྷ་རྣམས་ཀྱི་ས་བོན་བཀོད་ནས་བསྲུང་བ་བྱེད་པ། དུས་ཀྱི་འཁོར་ལོ་སོགས་དང་སྦྱར་བའི་དོན་ཡིན་པ་ལྟར།
བདུད་རྩི་མྱང་བ་དེ་ལྟར་ཡིན་པའི་རྒྱུ་མཚན་ཡང་མེད་པའི་ཕྱིར་ཏེ། དང་པོར་བདུད་རྩི་མྱང་བ་ནི། ཕ་རྒྱུད་དུ་མའི་ཚུལ་ལ་ཡང་མཐོང་བའི་ཕྱིར་རོ། ། ཞེས་གསུངས་སོ། ། དེ་ཡང་མ་ཡིན་ཏེ། བདུད་རྩི་རིལ་བུ་བསྒྲུབ་པར། རབ་ཐུན་རེ་རེའི་ཐོག་མར་རེ་རེ་བསྟེན་པ་ལ་སོགས་པ་བྱ་ཞིང་། མ་བྱས་ན་དམ་ཚིག་ཉམས་པར་བཞེད་ལ། འབད་པ་བྱས་ཀྱང་གཏན་མ་གྲུབ་ན། ཤ་རྣམས་ཐམས་ཅད་མེད་ན་ཡང་། །
ཐམས་ཅད་བསམ་པས་རྣམ་པར་བརྟག ། ཞེས་པ་ལྟར། ཐོད་པའི་བདུད་རྩི་ལ་མོས་ནས་མྱངས་པས་ཉེས་པ་ཁེགས་པར་བཞེད་ཅིང་། མཐོང་བརྒྱུད་ལ་ཡང་ནན་ཏན་ཡོད་བཞིན་དུ། བྱུང་རྒྱལ་དུ་སྨྲ་བ་ཙམ་དུ་འགྱུར་བའི་ཕྱིར་དང་། ཡིག་ཆ་དེར་མ་བཀོད་པས་མི་འདོད་པར་འཇོག་ན། ཁྱེད་རང་གི་མངོན་པར་རྟོགས་པ་ཕལ་ཆེར་དུ། འདུག་སྟངས་དང་། བསམ་པ་ལ་སོགས་པ་ཡང་མི་དགོས་པར་འགྱུར་བའི་ཕྱིར་དང་། ཡི་གེ་གཞན་དུ་བཀོད་པས་ཆོག་ན་གཞན་ལ་དགག་པ་བརྗོད་པར་སྤྲོ་བ་ཙམ་དུ་འགྱུར་བའི་ཕྱིར་རོ།། །།
དེ་ལ་མཆོད་པ་དང་གཏོར་མའི་རྣལ་འབྱོར་ནི། ཞེས་པར། བསྟན་བཅོས་དེ་ཉིད་འདུས་པ་ལས། འདིར་ཁ་ཅིག་ཐུན་མཚམས་ཀྱི་རྣལ་འབྱོར་ལ་བརྒྱད་དེ། དཀྱིལ་འཁོར་བྱ་བ་དང་། མཆོད་པ་བཤམས་པ་དང་། ཚོགས་ཤིང་སྤྱན་དྲངས་པ་དང་། ཕྱག་འཚལ་བ་དང་། མཆོད་པ་འབུལ་བ་དང་། རྒྱུན་བཤགས་དང་།
སྡོམ་པ་བཟུང་བ་དང་། གཏོར་མ་བཏང་བ་རྣམས་སུ་ཕྱེ་ནས། ཐུན་ལ་འཇུག་པའི་སྔོན་དུ་རྒྱས་པར་ལག་དུ་ལེན་པར་བྱེད་པ་ནི། སྒྲུབ་བྱེད་རྣམ་དག་གང་ཡང་མ་མཐོང་བས་འདིར་མ་བཤད་དོ། ། ཞེས་གསུངས་སོ། ། དེ་དག་ཀྱང་རིགས་པ་མ་ཡིན་ཏེ། རྩ་རྒྱུད་རྒྱས་པ་ལས། ཐོ་རངས་དུས་སུ་རྣལ་འབྱོར་པས། ། དྲི་ཆེན་དྲི་ཆུ་དོར་བ་དང་། ། ཁྲུས་སོགས་བྱས་པའི་ཕྱི་ནས་ནི། །
འཇམ་པའི་སྟན་ལ་འདུག་པར་བྱ། ། རྫས་བཅུའི་བདག་ཉིད་རིལ་བུ་ནི། ། བྱས་ནས་ཁ་རུ་གཞུག་པར་བྱ། ། བདུད་རྩི་ལྔ་བཅས་བ་ལྕི་བས། ། མདུན་དུ་མཎྜལ་བྱས་ནས་སུ། ། ཞེས་ཐུན་དང་པོའི་སྦྱོར་བ་ལ་མདུན་དུ་མཎྜལ་བྱ་བར་གསུངས་ཤིང་། དེ་ཡང་རྡོ་རྗེ་སྙིང་པོས། བདག་བསྐྱེད་ལ་འཇུག་པའི་སྔོན་དུ་སྒྲུབ་པའི་མཎྜལ་བྱས་ནས་མཆོད་པའི་མཎྜལ་དུ་བཤད་པའི་ཕྱིར་དང་། མཚོ་སྐྱེས་ཀྱིས་ཡིད་འོང་གནས་སུ་རིག་མ་དང་བཅས་བདུད་རྩི་ལྔ་སོགས་དམ་ཚིག་རྟེན་མཆོད་གཏོར་བྱས་ལ། ཞེས་བཤད་པའི་ཕྱིར་དང་།
མཚོ་སྐྱེས་ལ་ཁྱེད་རང་ཡང་ཚད་མར་བྱེད་པའི་ཕྱིར་དང་། འགའ་ཞིག་ཚིག་དེས་སྔོན་འགྲོ་གཏོར་མ་སྟོན་པར་འཆད་པ་ནི། གཏོར་མ་བྱ་ཞེས་པའི་འབྲུ་གནོན་དུ་ཆུག་མོད། མཆོད་པ་བྱ་ཞེས་པ་སྐབས་དོན་བོར་བའི་ཕྱིར་དང་། མཆོད་གཏོར་ཞེས་པའི་རིམ་པ་ལ་ཡང་མ་བརྟགས་པར་ཟད་པའི་ཕྱིར་རོ། ། དེ་ལ་དང་པོར་དཀྱིལ་འཁོར་བྱ་བ་ནི། ཞེས་སོགས་སུ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། དང་པོར་མཆོད་པ་བྱིན་གྱིས་བརླབས་ཤིང་།
དེ་ནས། ཧཱུྃ་ཤྲཱི་བཛྲ་ཧེ་རུ་ཀ་ན་མཿ ཞེས་པ་ལ་སོགས་པས་མདུན་བསྐྱེད་བསྒྲུབས་ཏེ། སླར་ཡང་མཆོད་ཡུལ་དཔག་མེད་སྤྱན་དྲངས་ཏེ་མཆོད་ནས། ཐམས་ཅད་དངོས་པོའི་རང་བཞིན་མཆོག ། ཞེས་པ་ལ་སོགས་པས་བསྟོད་དོ། ། ཞེས་ཟེར་རོ། ། དེ་ཡང་མ་ཡིན་ཏེ། དང་པོ་མཆོད་པ་བྱིན་གྱིས་བརླབས་པ་དང་། དེ་ནས་འདིར་མདུན་བསྐྱེད་བསྒྲུབ་པ་དང་།
སྒྲུབ་ཚུལ་ཡང་། ཧཱུྃ་ཧེ་རུ་ཀ་ན་མཿ ཞེས་སོགས་བྱེད་པའི་སྒྲུབ་བྱེད་རྣམ་དག་མེད་པའི་ཕྱིར་དང་། ན་མཿཞེས་པ་ནི་ལྷ་སྟ་གོན་གྱི་ཚེ། སྤྱི་རྒྱུད་ལས། ལྷ་དེའི་མིང་གི་མོད་ལ་བསམ། བསྟོད་པའི་སྐབས་སུ། སྤྱི་བོ་ནག་པོ་ནི། ལྷ་ཕལ་ཆེར་གྱི་ཡིན་ཅིང་། ཁྱད་པར་འདིར།
དབུ་སྐྲ་ནི་དམར་སེར་ཡིན་པ་དང་། རྩ་ཞལ་གྱི་མདོག་ཆད་པ་དང་། སྔར་ཤ་ར་བྷ་དང་། བྱི་ལ་ཕྱག་མཚན་བྱས་ནས། འདིར་ཁྱི་དང་མ་ཧེའི་ཕྱག་མཚན་བྱེད་པ་ནོར་བའི་ཕྱིར་དང་། ཐོད་སྐམ་ལྔའི་དབུ་རྒྱན་ཆད་པའི་ཕྱིར་དང་། རྒྱུད་ལས། སྤྱི་བོར་རིགས་ཀྱི་བདག་པོར་འགྱུར། ། ཞེས་བཞེད་པས། དཔྲལ་བར་རིགས་ཀྱི་བདག་པོ་ཞེས་པ་ནོར་བའི་ཕྱིར་དང་།
མངོན་རྟོགས་འབྲིང་པོར་འཁོར་རྣམས་ས་བོན་ཙམ་ལས་བསྐྱེད་པས། གཡས་པའི་ཕྱག་མཚན་ལས་ལྷ་ཐམས་ཅད་བསྐྱེད་པ་མ་ཡིན་པའི་ཕྱིར་དང་། ཟླ་བ་ཁ་སྦྱོར་ལས་བསྐྱེད་ཀྱི་ཉི་ཟླ་ཁ་སྦྱོར་ལས་བསྐྱེད་པ་མ་ཡིན་པའི་ཕྱིར་རོ། ། འོ་ན་ཇི་ལྟར་ཞེ་ན། ཡེ་ཤེས་རྡོ་རྗེས་པད་མ་དང་སྦྱོར་བར་བྱུང་སྟེ། རིམ་པར་མཆོད་ཡོན་མ་ལ་སོགས་པའི་ལྷ་མོ་སྤྲོས་ནས་མཆོད་པར་བྱ་སྟེ། དེ་ཡང་མཆོད་རྫས་རྣམས་ལས་སྔགས་ཀྱིས་བསང་ཞིང་། སྭ་བྷ་ཝས་སྦྱངས་ནས་ནང་མཆོད་ཀྱི་རིགས་པས་མཆོད་པ་སྣོད་དགོས་པ་རྣམས་ལ། ཨ་ལས་བྱུང་བའི་ཐོད་པ་དང་། སོགས་པས་བསྡུས་པ་བདུག་སྤོས་དང་མར་མེ་ལྟ་བུ་ལ་རིན་པོ་ཆེའི་སྣོད་དང་།
སྣོད་མི་དགོས་པ་རོལ་མོ་ལྟ་བུ་རང་གི་གནས་རྣམས་སུ་འོག་ནས། སྣ་ཚོགས་ཧཱུྃ་ནི་རྫོགས་པ་དང་། ། མེ་ཏོག་ལ་སོགས་དབུལ་བ་ཉིད། ། ཞེས་པས་ཧཱུྃ་ཡིག་ལས་བྱུང་བ། སྔོན་དུ་འགྲོ་བས། དྲི་མེད་ཞེས་སོགས་ཏེ། ཞེས་གསུངས་སོ། ། དེ་དག་ནི་རིགས་པ་མ་ཡིན་ཏེ། བརྟག་གཉིས་ལས། སྣ་ཚོགས་ཧཱུྃ་ནི་རྫོགས་པ་དང་། །
མེ་ཏོག་ལ་སོགས་དབུལ་བ་ཉིད། ། ཞེས་པ་ལྟར། མངོན་པར་རྟོགས་པ་འདིར་མཆོད་པར་བྱིན་གྱིས་བརླབས་པ་བྱས་པའི་དེ་མ་ཐག་ཏུ་དབུལ་བའི་ཆོ་ག་བཤད་པས། མདུན་བསྐྱེད་ཀྱི་དང་པོར་མཆོད་པ་བྱིན་རླབས་བྱས་པ་མེད་པའི་ཕྱིར་དང་། དབང་ཆུ་ཆེན་མོར། སྟ་གོན་གྱི་འཐད་དུ་མདུན་བསྐྱེད་ཀྱི་སྔོན་དུ་མཆོད་པ་བྱིན་རླབས་མཛད་པ་ནི། སཾ་བྷུ་ཊི་ལས། མཆོད་ཡོན་མཆོད་སོགས་རིམ་གྲོ་དང་། ། ཤ་དང་ཉ་སོགས་བཟའ་བ་དང་། ། ཆང་དང་མྱོས་བྱེད་སྤྲོ་བ་དང་། །
གཡོན་དུ་ཉེ་བར་དགོས་པ་ཀུན། ། གཡས་པ་དག་ཏུ་ཆུ་ཡི་སྣོད། ། མདུན་དུ་མཆོད་ཡོན་དག་གི་སྣོད། ། རྫས་ནི་འདི་དག་ཐམས་ཅད་རྣམས། ། བདུད་རྩི་ལྔ་ཡིས་སྦྱང་བར་བྱ། ། རྡོ་རྗེ་སེམས་དཔའི་ཏིང་འཛིན་ནམ། ། ཡང་ན་ཧེ་རུ་ཀ་དཔལ་བརྩོན། ། ལས་ཀྱི་ཆོ་ག་མཐོང་བ་ཡིས། ། སྔགས་དང་ཕྱག་རྒྱས་དགུག་པར་བྱ། ། མེ་ཏོག་དམར་པོ་བདུག་པ་སོགས། །
དྲི་ལ་སོགས་པ་དབུལ་བར་བྱ། ། ཞེས་གསུངས་པའི་རིམ་པ་ལྟར་ཡིན་པས། སཾ་བྷུ་ཊིའི་བཞེད་པ་ཐུན་མོང་མ་ཡིན་པའི་ཕྱིར་དང་། མདུན་བསྐྱེད་བསྒྲུབ་ཚུལ་དེ་དག་ཀྱང་། སཾ་བྷུ་ཊིའི་བཞེད་པ་རྣམ་དག་ཡིན་པར་དབང་ཆུའི་རྩོད་སྤོང་དུ་བཤད་ཟིན་པའི་ཕྱིར་དང་། སྟ་གོན་གྱི་ཐད་དུ་བཤད་པས་གཞན་དུ་བྱར་མི་རུང་བའི་སྒྲུབ་བྱེད་མེད་པའི་ཕྱིར་དང་། དེའི་ཐད་དུ་གསུངས་པས་དེ་ཉིད་ལས་གཞན་དུ་བྱར་མི་རུང་ན། དཀར་མོ་རི་དྭགས་མཚན་མ་འཛིན། ། སོགས་ཀྱང་ཚོགས་ཞིང་གི་སྐབས་ལས། གཞན་དུ་བྱར་མི་རུང་བར་ཐལ་བའི་ཕྱིར་དང་།
བྱར་མི་རུང་ན། ཁྱེད་རང་གིས་སྐབས་དུ་མར་བཀོད་པ་འགལ་བའི་ཕྱིར་དང་། གཞན་ཡང་ཆོ་གའི་རྣམ་བཞག་མང་པོ་ཞིག་བྱར་མི་རུང་བར་ཐལ་བའི་ཕྱིར་དང་། མདུན་ན་བསྒྲུབ་པའི་མཎྜལ་ཡོད་ན་ཇི་ལྟར་བྱ་བ་ཁྱེད་ལ་མེད་པའི་ཕྱིར་དང་། མདུན་བསྐྱེད་ལ་སྒྲུབ་ཚུལ་འདི་ཁོ་ནར་ངེས་པར་ནི། ཁོ་བོ་ཅག་བཞེད་པ་མ་ཡིན་ཏེ། སཾ་བྷུ་ཊི་ལས། སྔགས་དང་ཕྱག་རྒྱས་དགུག་པར་བྱ། ། ཞེས་པ་ལྟར་མངོན་རྟོགས་འདིར་བཤད་པའི་ལུགས་གཉིས་པ་དེ་ལྟ་བུ་དག་ཀྱང་བཞེད་པའི་ཕྱིར་དང་། སླར་མཆོད་ཅིང་སྤྱན་དྲངས་བ་འདིར་མ་བཤད་ཅིང་།
མངོན་དཀྱིལ་གཞན་རྣམས་སུ་ཡང་མི་འབྱུང་ལ། འཕགས་པ་རིན་པོ་ཆེས། ཚོགས་འཁོར་གྱི་ཡིག་ཆ་གཉིས་སུ་གཙོ་བོའི་དབུ་རྒྱན་དང་རང་གི་བླ་མ་ཐ་མི་དད་དུ་བསམ། དཀྱིལ་འཁོར་གྱི་མཐར་བླ་མ་བརྒྱུད་པ་དང་བཅས་པ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་གང་བར་བསམ་ཞེས་གསུང་ནའང་། སྤྱན་འདྲེན་པ་མི་གསལ། བླ་མ་དམ་པས། བཛྲ་ས་མ་ཛཿས། སངས་རྒྱས་དང་བྱང་ཆུབ་སེམས་དཔའ་དཔག་མེད་སྤྱན་དྲངས་ལ། ཞེས་གསུངས།
འདི་ལ་ཁོ་བོའི་འདྲེན་པ་དམ་པ་དཔལ་ལྡན་ཆོས་སྐྱོང་གི་ཞལ་ནས། གུར་ལས། མཆོད་པ་འདི་རྣམས་བླ་ན་མེད། ། སངས་རྒྱས་ཐམས་ཅད་མཉེས་པར་བྱེད། ། སངས་རྒྱས་རྣམས་ནི་མཆོད་པས་མཆོད། ། འདོད་པའི་དངོས་གྲུབ་བྱེད་པར་འགྱུར། ། ཞེས་སངས་རྒྱས་ཐམས་ཅད་མཆོད་དགོས་པར་གསུངས་ལ། དེ་ཡང་བློའི་ཡུལ་དུ་གསལ་བར་བྱ་བའི་ཕྱིར། མཆོད་ཅིང་སླར་ཡང་སྤྱན་འདྲེན་པ་ལ། འགལ་བ་ཅི་ཡང་ཡོད་པ་མ་ཡིན།
ཞེས་གསུངས་པ་ལྟར་རིགས་པའི་ཕྱིར་དང་། མངོན་པར་རྟོགས་པ་འདིར། སྤྱི་བོ་ནག་པོ་ལྷ་ཕལ་ཆེར་གྱི་ཡིན་པའི་རྒྱུ་མཚན་མེད་པའི་ཕྱིར་དང་། རྒྱུད་སྡེ་གཞན་ནམ་དཀྱིལ་འཁོར་གཞན་དག་ཏུ་ནག་པོར་ཡོད་ཀྱང་། དེ་དག་ལ་བསྟོད་པ་མ་ཡིན་པའི་ཕྱིར་དང་། དེ་ཉིད་དབུ་སྐྲའི་མདོག་ཡིན་ནམ་སྙམ་པ་འབྱུང་བ་ནི་སྐབས་མེད་དེ། དབུ་སྐྲ་སེར་པོ་གྱེན་དུ་འབར། ། ཞེས་སོགས་སུ་གསུངས་པའི་ཕྱིར་དང་། སྤྱི་བོའི་སྐད་དོད། མུརྟི་ཞེས་པ།
རྩེ་མོ་དང་མཆོག་ལ་འཇུག་པས། འདིར་ཡན་ལག་གི་མཆོག་དབུ་ཡིན་ལ། དེ་ཉིད་དང་པོའི་སྒྲ་དང་སྦྱར་བས། དང་པོའི་ཞལ་ཞེས་པའི་དོན་མ་རྟོགས་པར་སྣང་བའི་ཕྱིར་དང་། ཡང་ན་སྒྲ་ནོར་ཏེ་བསྒྱུར་ཏེ། དང་པོ་སྤྱི་སྟེང་ནག་པོ་མཛེས། ། ཞེས་ཀྱང་བཞེད་པའི་ཕྱིར་དང་། མི་དང་ཤ་ར་ཝ་བྱི་ལ། ། ཞེས་ངག་འདོན་གྱི་ཚེ་བཞེད་པས། ཡི་གེ་ཙམ་ལ་སྙིང་པོར་བཟུང་བར་སྣང་བའི་ཕྱིར་དང་།
ཐོད་སྐམ་ལྔའི་དབུ་རྒྱན་ཆད་པས་སྐྱོན་དུ་འགྱུར་ན། ཁྱེད་རང་གིས་བཅོས་པའི་བསྟོད་པར། སྤྱི་བོར་སྣ་ཚོགས་རྡོ་རྗེས་མཚན་པ་འཆད་པའང་སྐྱོན་ཅན་དུ་མཚུངས་པའི་ཕྱིར་དང་། རིགས་བདག་དཔྲལ་བར་བསྒོམ་པས་ནོར་ན། རིགས་བདག་གཏན་མ་སྨོས་པ་ནོར་བ་ལས་ཀྱང་ཆེས་དམན་པ་ཡིན་པའི་ཕྱིར་དང་། མངོན་རྟོགས་འབྲིང་པོར་ཟླ་བ་ཁ་སྦྱོར་ཁོ་ན་ལས་བསྐྱེད་པའི་མ་ཁྱབ་པའི་ཕྱིར་དང་། བླ་མ་དམ་པས་བཤད་པས། དེ་ཁོ་ནར་ངེས་པའི་རྒྱུ་མཚན་མེད་པའི་ཕྱིར་དང་། འདི་ཉིད་ཀྱི་གནས་སྐབས་གཞན་དུ་མ་དག་ན་དེ་ལྟར་ཡོད་པའི་ཕྱིར། ཕྱག་མཚན་ལས་སྐྱེས་པ་དང་།
ཉི་ཟླ་ཁ་སྦྱོར་ལས་སྐྱེས་པའི་སྒོ་ནས་བསྟོད་པ་ལ་སྐྱོན་ཅི་ཡང་མེད་པའི་ཕྱིར་དང་། ཁྱེད་རང་ལྟར་ན། ཁྱེད་རང་གི་མངོན་རྟོགས་འབྲིང་པོར་བཀོད་པའི་བསྟོད་པ་འདི། རྒྱུ་རྡོ་རྗེ་འཛིན་པ་ལ་བསྟོད་པ་ཡིན་ནམ། འབྲས་བུ་རྡོ་རྗེ་འཛིན་པ་ལ་བསྟོད་པ་ཡིན་བགྲང་། དང་པོ་ལྟར་ན། རྒྱུ་རྡོ་རྗེ་འཛིན་པ་དཀར་པོར་བཤད་ནས། རྩ་བ་དང་སྟེང་ནག་པོའི་ཞལ། ། དཀར་དང་དམར་པོ་གཡས་དང་གཡོན། ། ཞེས་པ་ནོར་བའི་ཕྱིར་དང་།
འབྲས་བུ་རྡོ་རྗེ་འཛིན་པ་ལ་བསྟོད་པ་ཡིན་ན། འབྲས་བུ་རྡོ་རྗེ་འཛིན་པ་ཐིག་ལེ་ལས། ཧཱུྃ་ཨཾ་སྔོན་པོ་འོད་འབར་ཞིང་འཇིགས་པ་ལས་བཞེངས་པར་བཤད་ནས། གང་ཞིག་ཟླ་བ་ཁ་སྦྱོར་གནས་ས་བོན། ། གཉིས་ལས་བསྐྱེད་པའི་གཙོ་བོ་རིག་མར་བཅས། ། ཞེས་པ་བབ་ཅོལ་ཙམ་དུ་འགྱུར་བའི་ཕྱིར་དང་། གནས་སྐབས་སུ་དེ་ལྟ་བུ་དག་ཀྱང་ཡོད་པས་སྐྱོན་མེད་ན། གོང་གི་དགག་པ་དེ་དག་གྱི་ནར་འགྱུར་བའི་ཕྱིར་དང་། མངོན་རྟོགས་ཀྱི་རྒྱུན་གཅིག་ཡིན་པས་མི་འགལ་ན། རྒྱུ་རྡོ་རྗེ་འཛིན་པའི་ཁྱད་པར་གཞན་ལ་མི་བསྟོད་པར།
མངོན་བྱང་ཁོ་ན་ལ་བསྟོད་པའི་རྒྱུ་མཚན་མེད་པའི་ཕྱིར་དང་། གཞན་ཡང་། མཉམ་པར་མནན་ཅིང་གཅེར་བུ་ཉིད། ། ཞེས་བཤད་ནས། ཡང་སྟག་ཤམ་ཅན་ལ་བདག་ཕྱག་འཚལ། ། ཞེས་པའང་གྱི་ན་ཡིན་པའི་ཕྱིར་དང་། ཐོད་སྐམ་ལྔ་ཡིས་དབུ་རྒྱན་ཅན། ། ཞེས་པའང་ཞལ་རེ་རེས་ཐོད་སྐམ་རེ་རེ་ཡང་མི་ཐོབ་པའི་ཕྱིར་ཤིན་ཏུ་མི་རིགས་པའི་ཕྱིར་དང་། དེ་ཉིད་ཞལ་རེ་རེ་ཞིང་ཡང་ལྡན་པའི་དོན་ཡིན་ན། ཞལ་བརྒྱད་པ་ལ་སྤྱན་གསུམ་པོ། །
ཞེས་པ། ཞལ་བརྒྱད་སྤྱན་ནི་ཉེར་བཞི་པ། ། ཞེས་པར་འཆོས་པ་ལ་རྒྱུ་མཚན་ཅི་ཡང་མེད་པའི་ཕྱིར་དང་། ལྟར་སྣང་བའི་འགལ་བ་ཆུང་ངུ་དག་ལ་ཡང་སྐྱོན་འཛིན་ན། ཁྱེད་རང་གིས་མངོན་རྟོགས་སུ། གཡུང་མོ་སྐྱིལ་ཀྲུང་ཕྱེད་པའི་གར་གྱིས་བཞུགས་པར་བཤད་ནས། བསྟོད་པའི་དུས་སུ་གཤེགས་པར་བཤད་པ་ཡང་འགལ་བའི་ཕྱིར་དང་། གཞན་ཡང་དེ་དང་མཚུངས་པ་དུ་མ་དག་སྣང་མོད། དགོས་པ་ཅི་ཡང་མེད་པའི་ཕྱིར་བཞག་གོ། །། ད་ནི་འདི་སྤྱད་པར་བྱ་སྟེ།
ཅི་བདུག་སྤོས་དང་མར་མེ་ལ་རིན་པོ་ཆེའི་སྣོད་དགོས་ཞེས་བྱ་བ་དེ། རྒྱན་གྱི་སྐབས་སུ་ཁྱེད་རང་གིས། གཉིས་མེད་ཀྱི་རྒྱུད་དུ་བསྒྲུབ་པའི་ཕྱིར། རུས་པ་དང་རིན་པོ་ཆེའི་རྒྱན་གཉིས་ཀ་བཞེད་པ་ལྟར། འདིར་ཡང་ཐོད་པའི་སྣོད་དང་། རིན་པོ་ཆེའི་སྣོད་གཉིས་ཀ་བཞེད་པའི་རྒྱུ་མཚན་གྱི་ཡིན་ནོ་ཞེའམ། འོན་ཏེ་ཐོད་པར་སྤོས་བསྲེགས་པའི་མེ་བླུག་ན་འཚིག་པར་འགྱུར་བས་དེའི་ཕྱིར་རིན་པོ་ཆེའོ། ། ཞེས་བྱ། དང་པོ་ལྟར་ན། རྒྱུད་འདིར་རིན་པོ་ཆེའི་རྒྱན་བཤད་པ་བཀག་པ་ཉིད་ཀྱིས་འགྲུབ་པའི་ཕྱིར།
འོག་ཏུ་དཔྱད་པར་བྱ་ལ། གཉིས་པ་ལྟར་ན་ནི་ཤིན་ཏུ་མི་རིགས་ཏེ། རྡོ་རྗེ་ཕྲེང་བ་ལས། ཡེ་ཤེས་དབབ་པའི་ཐད་དུ། ཡི་དྭགས་མེ་ནི་བླངས་ནས་སུ། ། པདྨའི་སྣོད་དུ་བཞག་པར་བྱ། ། ཞེས་དང་། སློབ་དཔོན་རྡོ་རྗེ་དྲིལ་བུ་པས་ཀྱང་། དེ་ཁོ་ན་ལྟར་བཤད་པ། དེ་དག་ཀྱང་བྱེད་མི་རིགས་པར་ཐལ་བའི་ཕྱིར་རོ།། །།
དེ་ནས་བདུན་པ་སྡོམ་པ་བཟུང་བ་ནི། ཞེས་པར། བསྟན་བཅོས་དེ་ཉིད་འདུས་པ་ལས། སྡོམ་པ་འཛིན་པའི་སྐབས་སུ། ཁ་ཅིག་ན་རེ། འདིར་སྤྱི་དང་ཁྱད་པར་གྱི་སྡོམ་པ་གཉིས་ལས། སྤྱི་ལ་སྨོན་པ་སེམས་བསྐྱེད་ནི། ། དམ་པ་བདག་གིས་བསྐྱེད་པར་བགྱི། ། ཞེས་པའི་བར་རོ། ། འཇུག་པ་སེམས་བསྐྱེད་ནི།
ཚུལ་ཁྲིམས་གསུམ་སྟེ། སྡོམ་པའི་ཚུལ་ཁྲིམས་ནི། འདིར་རྩ་བའི་ལྟུང་བ་བཅུ་བཞི་འཁོར་དང་བཅས་པ་སྤོང་བའོ། ། དགེ་བ་ཆོས་སྡུད་ཀྱི་ཚུལ་ཁྲིམས་ནི། འདིར་ལམ་རིམ་པ་གཉིས་འཁོར་བཅས་ཉམས་སུ་ལེན་པའོ། ། སེམས་ཅན་དོན་བྱེད་ཀྱི་ཚུལ་ཁྲིམས་ནི། ཕྲིན་ལས་རྣམ་པ་བཞི་ལ་སོགས་པའོ། ། ཁྱད་པར་ལ། རྣམ་སྣང་གི་སྡོམ་པ་ནི། སྟོན་པ་དང་།
ལམ་དང་། གྲོགས་སུ་འཛིན་པ། བརྡའི་དཀོན་མཆོག་གསུམ་དང་། རང་གི་སེམས་རང་བཞིན་གྱིས་སྒྲིབ་པ་ལས་སྒྲོལ་བ་སངས་རྒྱས་དང་། དེ་རྟོག་པ་མེད་པས་རྟོགས་པར་བྱེད་པ་ཆོས་དང་། དེ་ཉིད་ཉམས་སུ་ལེན་པ་དགེ་འདུན་ཏེ། དོན་གྱི་དཀོན་མཆོག་གསུམ་འཛིན་པའོ། ། སངས་རྒྱས་རྣལ་འབྱོར་ལས་སྐྱེས་ནི། ། རྣམ་སྣང་ཐོབ་པར་བྱེད་པའི་ལམ་གྱི་དམ་ཚིག་སྡོམ་པའོ། ། རྣམ་སྣང་གི་དམ་ཚིག་སྐྱབས་གསུམ་འཛིན་པ་ཡིན་ཚུལ་ནི།
རྣམ་སྣང་ཚུལ་ཁྲིམས་ཡིན་ལ། ཚུལ་ཁྲིམས་ཐམས་ཅད་སྐྱབས་འགྲོ་གཞིར་བྱས་པའོ། ། མི་བསྐྱོད་པའི་སྡོམ་པ་ནི། རྡོ་རྗེ་ཞེས་པ་སྟོང་ཉིད་རྟོགས་པའི་ཤེས་རབ་ཡིན་ལ། རིགས་ནི་ཕྱེ་ན་བསམ་གྱིས་མི་ཁྱབ་ཀྱང་། བསྡུ་ན་རྡོ་རྗེའི་རིགས་སུ་འདུ་བས། རིགས་མཆོག་ཆེན་པོ་སྟེ། རིགས་མཆོག་ཆེན་པོ་ཞེས་པ་གཞན་རྣམས་ཀྱང་དེ་བཞིན་ནོ། ། དེའི་རིགས་མཆོག་ནི་མི་བསྐྱོད་པ་ཡིན་ཅིང་། དེའི་དམ་ཚིག
རྡོ་རྗེ་ཐུགས་དང་། དྲིལ་བུ་གསུང་དང་། སྔགས་ཕྱག་རྒྱ་དང་། མཉམ་པར་སྦྱོར་བ་སྐུ་ཕྱག་རྒྱ་ཆེན་པོའི་དམ་ཚིག་སྟེ། དེ་ལྟར་མི་བསྐྱོད་པའི་དམ་ཚིག་ཏུ་བཞི་པོ་དེ་དང་། སློབ་དཔོན་དང་ལྔ་འབྱུང་བ་ནི། མི་བསྐྱོད་པ་བསམ་གཏན་གྱི་ཕ་རོལ་དུ་ཕྱིན་པ་རྣམ་པར་དག་པ་ཡིན་ལ། འདིར་བསམ་གཏན་གྱི་ངོ་བོ་རྣམ་པ་བཞི་དང་། དེའི་རྒྱུ་རྡོ་རྗེ་སློབ་དཔོན་དེ་ལྔར་ངེས་སོ། ། རིན་ཆེན་འབྱུང་ལྡན་གྱི་སྡོམ་པ་ནི།
ཟང་ཟིང་སོགས་བཞིའམ། ནོར། ནོར་གྱི་སྙིང་པོ། ལུས། ཤིན་ཏུ་བའི་ལུས་བཞི་སྦྱིན་པ་སྟེ། དེའི་དམ་ཚིག་ཏུ་སྦྱིན་པ་འབྱུང་བ་ནི། སྦྱང་གཞི་སེར་སྣའི་གཉེན་པོ་ཡིན་པ་དང་། སྦྱིན་པའི་ཕར་ཕྱིན་གྱི་ངོ་བོ་ཡིན་པས་སོ། ། འོད་དཔག་མེད་ཀྱི་སྡོམ་པ་ནི། དམ་པའི་ཆོས་མ་ལུས་པ་འཛིན་པ་སྟེ།
དེའི་རྒྱུ་མཚན་འོད་དཔག་མེད་ནི། ཤེས་རབ་ཀྱི་ངོ་བོ་ཡིན་པའི་ཕྱིར་དང་། ཡང་དེ་ནི་བཟོད་པ་ཡིན་ལ། ཆོས་ཟབ་མོ་ལ་བཟོད་པ་ནི། བཟོད་པའི་མཆོག་ཡིན་པས་སོ། ། དོན་ཡོད་གྲུབ་པའི་སྡོམ་པ་ནི། སྡོམ་པ་ཐམས་ཅད་འཛིན་པ་སྟེ། ། དོན་ཡོད་གྲུབ་པ་བརྩོན་འགྲུས་ཀྱི་ངོ་བོ་ཡིན་ལ། བརྩོན་འགྲུས་དེས་ཕ་རོལ་ཏུ་ཕྱིན་པ་ཐམས་ཅད་རྫོགས་པ་ཡིན་པའི་ཕྱིར་རོ། ། མཆོད་པའི་ལས་ཅི་ནུས་བྱེད་པའི་རྒྱུ་མཚན་ཡང་།
འདི་བརྩོན་འགྲུས་ཀྱི་ངོ་བོ་ཡིན་པས་སོ། ། དེ་ནས། མ་བསྒྲལ་བ། མ་གྲོལ་བ། དབུགས་མ་ཕྱིན་པ། མྱ་ངན་ལས་མ་འདས་པ་རྣམས་ལས། མི་བསྐྱོད་པའི་བསམ་གཏན། རིན་འབྱུང་སྦྱིན་པ། འོད་དཔག་མེད་ཀྱི་བཟོད་པ། དོན་གྲུབ་ཀྱི་བརྩོན་འགྲུས་རྣམས་ཀྱིས།
རྣམ་གཡེང་ལས་བསྒྲལ། སེར་སྣ་ལས་སྒྲོལ། ཞེས་སོགས་སྦྱར་རོ། ། དེ་ལ་ཡང་འགའ་ཞིག་ནི་མ་བསྒྲལ་བ་འཁོར་བའི་སེམས་ཅན་ཐམས་ཅད། མ་གྲོལ་བ་ཚངས་སོགས་དང་ཉན་རང་། མྱ་ངན་ལས་མ་འདས་པ་བྱང་སེམས་ཏེ། དེ་རྣམས་རིམ་པ་བཞིན་བསྒྲལ་ཞེས་པ་ལ་སོགས་པའོ། ། ཞེས་ཟེར་རོ། ། དེ་རྣམས་ནི་མི་རིགས་ཏེ། དམ་པ་བདག་གི་བསྐྱེད་པར་བགྱི། །
ཞེས་པས། སྨོན་སེམས་ཙམ་སྨྲོས་ན། འཇུག་པའི་སེམས། བྱང་ཆུབ་འདོད་པའི་སེམས་མ་ཡིན་པར་ལམ་ལ་སློབ་འདོད་ཙམ་ཡིན་པར་འགྱུར་བའི་ཕྱིར་དང་། བྱང་ཆུབ་ཏུ་ངེས་པར་བྱེད་པ། བྱང་སེམས་ཀྱི་གཙོ་བོ་ནི་འཇུག་པའི་སེམས་ཡིན་པས། སྐབས་དོན་བོར་བའི་ཕྱིར་དང་། སྡོམ་པ་གསུམ་པོ་རིམ་པ་ལྟར། སྤང་བྱ་རྩ་ལྟུང་བཅུ་བཞི་འཁོར་བཅས་སྤོང་བ་དང་། ལམ་རིམ་པ་གཉིས་འཁོར་བཅས་ཉམས་སུ་ལེན་པ་དང་།
མཛད་པ་ཕྲིན་ལས་བཞི་སོགས་ཡིན་ན། འདིའི་རྗེས་སུ་སྡོམ་པ་ལྷག་མ་སྨྲོས་པ་རྣམས་མ་བཟུང་བར་ཆོག་པར་འགྱུར་བ་དང་། བླ་མེད་ཀྱི་ལམ་ཐམས་ཅད་ཚུལ་ཁྲིམས་ཡིན་པར་འགྱུར་བས། སྡོམ་པ་ཉིད་དུ་ཐལ་ཆེས་པའི་ཕྱིར་དང་། འདིར་ཚུལ་ཁྲིམས་རྣམ་གསུམ་ཐུན་མོང་མ་ཡིན་པ་ཁོ་ན་ཡིན་ན། འདིར་སོ་ཐར་དང་བྱང་སེམས་ཀྱི་སྡོམ་པ་འཛིན་པའི་ཆོ་ག་མེད་པས། སྡོམ་པ་མ་ལུས་གཟུང་ཞེས་པ་ཉི་ཚེ་བར་འགྱུར་བའི་ཕྱིར་དང་། སངས་རྒྱས་ལ་སྟོན་པ་དང་། ཆོས་ལ་ལམ་དང་། དགེ་འདུན་ལ་གྲོགས་སུ་འཛིན་པ་ནི།
སྐྱབས་འགྲོ་ཡིན་གྱི། བརྡའི་དཀོན་མཆོག་གསུམ་མ་ཡིན་པའི་ཕྱིར་དང་། གཞན་དུ་སྟོན་པ་སངས་རྒྱས་དང་། འཕགས་ལམ་བརྡའི་དཀོན་མཆོག་ཡིན་ན། དོན་གྱི་དཀོན་མཆོག་མི་རྙེད་པར་འགྱུར་བ་དང་། རང་གི་སེམས་རང་བཞིན་གྱིས་གྲོལ་བ་ནི། སེམས་ཅན་ཀུན་ལ་རང་ཆས་སུ་ཡོད་པས། རྫོགས་པའི་སངས་རྒྱས་རང་ཆས་སུ་ཡོད་པར་འགྱུར་བའི་ཕྱིར་དང་། དེ་རྟོག་མེད་ཀྱི་རྟོགས་པས་ཆོས་དཀོན་མཆོག་ཏུ་འཇོག་ན། རྫོགས་པའི་སངས་རྒྱས་མངོན་དུ་མ་གྱུར་པའི་འཕགས་ལམ་དང་།
འགོག་བདེན་མཐར་ཐུག་ཀྱང་དམ་ཆོས་མ་ཡིན་པར་འགྱུར་བ་དང་། དེ་ཉིད་ཉམས་སུ་ལེན་པས་དགེ་འདུན་དུ་འཇོག་ན། དེའི་བརྩོན་འགྲུས་ཀྱང་དགེ་འདུན་དུ་འགྱུར་བ་དང་། བྱེད་ཚིག་དེ་དག་དགེ་འདུན་དུ་སྦྱོར་ན། དཀོན་མཆོག་རྣམ་པ་སྤྱི་ཁྱབ་ནས་ངོས་མ་ཟིན་ཅིང་། ཁྱད་པར་སངས་རྒྱས་དཀོན་མཆོག དཀོན་མཆོག་གསུམ་དང་ཕྱེ་བའི་ཆོས་དཀོན་མཆོག་དང་། དགེ་འདུན་དཀོན་མཆོག་ཏུ་འགྱུར་བའི་ཕྱིར་དང་། རྣམ་སྣང་གི་རྣལ་འབྱོར་ལས་སྐྱེས་པ་ཉིད་རྣམ་སྣང་ཐོབ་བྱེད་ཀྱི་ལམ་ཡིན་པ་ཡང་མི་འགྲུབ་པས། ཡི་གེའི་འབྲུ་མ་འཇིགས་པའི་ཕྱིར་དང་།
རྣམ་སྣང་ཚུལ་ཁྲིམས་ཡིན་ན། སྤོངས་སེམས་ཀྱི་བསླབ་པ་ཡིན་པར་འགྱུར་བའི་ཕྱིར་དང་། རྡོ་རྗེ་ཆེ་ཤེས་རབ་ཡིན་ན། བྱང་ཆུབ་སེམས་གང་དེ་རྡོ་རྗེ། ། ཤེས་རབ་དྲིལ་བུ་ཞེས་པ་དང་མི་མཐུན་ཅིང་། དེའི་རིགས་མཆོག་མི་བསྐྱོད་པ་བསམ་གཏན་ཡིན་པ་ཡང་འགལ་བའི་ཕྱིར་དང་། འདིར་མི་བསྐྱོད་པའི་དམ་ཚིག་རྡོ་རྗེ་དྲིལ་བུ་ཕྱག་རྒྱ་སློབ་དཔོན་གྱི་དམ་ཚིག་བཞི་ཉིད་ཡིན་པས། ལྔ་ཞེས་འདོན་པ་བབ་ཅོལ་ཡིན་པའི་ཕྱིར་དང་། རྡོ་རྗེའི་དམ་ཚིག་སོགས་བཞི་བསམ་གཏན་རྣམ་པ་བཞི་ཡིན་ན། ཐབས་དང་ཤེས་རབ་དང་།
ཡབ་ཡུམ་སྦྱོར་བ་རྣམས་བསམ་གཏན་དུ་འགྱུར་བའི་ཕྱིར་དང་། དེ་ལྟར་འགྱུར་བའི་སྒྲུབ་བྱེད་རྣམ་དག་མེད་པའི་ཕྱིར་དང་། ནོར་སྦྱིན་པ་སོགས་བཞི་ལ། སྦྱིན་པ་བཞི་རྒྱུད་ལས་ཀྱང་མ་གྲགས་ཤིང་། རིན་ཆེན་འབྱུང་ལྡན་སྦྱིན་པའི་ཕར་ཕྱིན་ཡིན་ན། གཏོང་པའི་སེམས་ཡིན་པ་དང་། རྡོ་རྗེ་ཡང་། ཁྱེད་ལྟར་ན་ཤེས་རབ་ཀྱི་ངོ་བོ་ཡིན་པས་འོད་དཔག་མེད་ཀྱི་དམ་ཚིག་ཏུ་འགྱུར་བའི་ཕྱིར་དང་། འོད་དཔག་མེད་ཆོས་ཟབ་མོ་ལ་བཟོད་པ་ཡིན་པས་དམ་ཆོས་མ་ལུས་པ་འཛིན་པ་དེའི་དམ་ཚིག་ཡིན་པའི་འགྲེལ་མེད་པའི་ཕྱིར་དང་། བརྩོན་འགྲུས་ཡིན་པས་སྡོམ་པ་ཐམས་ཅད་འཛིན་པ་ཡིན་ན།
ཉན་ཐོས་ཀྱི་བརྩོན་འགྲུས་སོགས་བརྩོན་འགྲུས་ཕྱོགས་རེ་བ་རྣམས་ཀྱང་། སྡོམ་པ་ཐམས་ཅད་འཛིན་པར་འགྱུར་བའི་ཕྱིར་དང་། མ་བསྒྲལ་བ་ལེ་ལོ་ལས་བསྒྲལ་ཞེས་པ་དང་། མ་གྲོལ་བ་འདོད་ཆགས་ལས་གྲོལ་ཞེས་སོགས་ཀྱང་མཚུངས་པས། མ་བསྒྲལ་བ་བསྒྲལ་ཚུལ་གྱི་ཁྱད་པར་དེ་དག་ཀྱང་མ་ངེས་པའི་ཕྱིར་དང་། འཁོར་བ་ཐམས་ཅད་སུས་ཀྱང་མ་བསྒྲལ་བ་ཡིན་ན། སེམས་ཅན་བསྒྲལ་བ་མི་སྲིད་ལ། དེས་ན་སངས་རྒྱས་ཀྱིས་བསྒྲལ་བ་ཡང་མི་སྲིད་པས། བསྒྲལ་བ་མེད་པར་འགྱུར་བའི་ཕྱིར་དང་། དེས་ན་མྱ་ངན་ལས་མ་འདས་པ་བྱང་སེམས་ལ་ཁྱད་པར་དུ་སྦྱོར་བའི་རྒྱུ་མཚན་ཡང་དག་མེད་པའི་ཕྱིར་རོ། །
ཞེས་གསུངས་སོ། ། དེ་ལ་ཕྱོགས་སྔ་མ་དེ་དག་ནི། ཆོས་རྗེ་གཟུངས་པས་མངོན་རྟོགས་བཤད་པ་ལས་བསྡུས་ཏེ་བླངས་པར་སྣང་ཞིང་། དེར་འཇུག་སྡུད་མ་གཏོགས་པ་གཞན་རྣམས་ཀྱི་རྒྱུ་མཚན། སཾ་བྷུ་ཊིའི་ཟིན་བྲིས་ནུབ་པ་རིགས་འཛིན་གྲགས་ཀྱིས་བླ་མ་རྗེ་བཙུན་ཆེན་པོའི་གསུང་ལས་བྲིས་པ་ལས་འབྱུང་ཞེས་གསུང་ལ། དེ་ལ་དགག་པ་བརྗོད་པ་འགའ་ཞིག་ནི་མི་འཐད་དེ། ཇི་ལྟར་དུས་གསུམ་མགོན་པོ་རྣམས། ། ཞེས་སོགས་ཤླཽ་ཀ་གཅིག་པོ་དེས་སྨོན་སེམས་ཙམ་སྟོན་ན། འཇུག་སེམས་ལམ་ལ་སློབ་འདོད་ཙམ་ལས། བྱང་ཆུབ་ཐོབ་འདོད་མ་ཡིན་པར་འགྱུར་བའི་རྒྱུ་མཚན་ཅི་ཡང་མེད་པའི་ཕྱིར་དང་།
འཇུག་པ་སེམས་བསྐྱེད་ཀྱི་མེད་ན་མི་འབྱུང་བའི་རྒྱུ། སྨོན་པ་སེམས་བསྐྱེད་ཡིན་པས་བྱང་ཆུབ་ཏུ་ངེས་པར་བྱེད་པའི་བྱང་སེམས་ཀྱི་གཙོ་བོར་ཤིན་ཏུ་ཡང་གྲུབ་པའི་ཕྱིར་དང་། ཚུལ་ཁྲིམས་གསུམ་འཛིན་པ། རྗེ་རྩེ་མོས་སཾ་བྷུ་ཊིའི་ཊཱིཀྐར། སྤྱིའི་སྡོམ་པར་གསུང་མོད། རྩ་ལྟུང་བཅུ་བཞི་འཁོར་བཅས་སོགས་མ་གསུང་ལ། གལ་ཏེ་གསུངས་སུ་ཆུག་ཀྱང་། ཐམས་ཅད་ཚུལ་ཁྲིམས་སུ་ཐལ་བས་གནོད་ན། ཁྱེད་རང་གིས། སྲོག་གཅོད་སོགས་མི་དགེ་བ་སྡོམ་པའི་ཚུལ་ཁྲིམས་དང་།
སྦྱིན་པ་སོགས་དགེ་བའི་ཆོས་རྣམས་བསྡུས་པའི་ཚུལ་ཁྲིམས་དང་། ཆོས་སྟོན་པ་སོགས་སེམས་ཅན་གྱི་དོན་བྱེད་པའི་ཚུལ་ཁྲིམས་རྣམས་མཚན་ཉིད་སོ་སོར་ཚང་བ། སླར་མི་ལྡོག་པའི་སྒོ་ནས་གཟུང་ཞེས་པ་ལ་ཡང་། མཚན་ཉིད་ཐེག་པའི་ལམ་ཐམས་ཅད་ཚུལ་ཁྲིམས་ཡིན་པར་འགྱུར་བས། སྡོམ་པ་ཉིད་དུ་ཐལ་ཆེས་པའི་ཕྱིར་དང་། ཆོས་རྗེ་གཟུངས་པས་ཚུལ་ཁྲིམས་ཀྱི་བསླབ་པ་ཞེས་བྱ་བ། སེམས་ཅན་ལ་གནོད་པ་གཞི་དང་བཅས་པ་སྤོང་བའི་སེམས་དཔའ་ནི་སྡོམ་པའི་ཚུལ་ཁྲིམས་ཏེ། འདིར་རྩ་བའི་ལྟུང་བ་འཁོར་དང་བཅས་པ་སྤོང་བའོ། ། དགེ་བ་ཆོས་སྡུད་ཀྱི་ཚུལ་ཁྲིམས་ནི། ཕ་རོལ་ཏུ་ཕྱིན་པ་དྲུག་ལ་སོགས་པའི་སྤྱོད་པ་ལ་སློབ་པ།
འདིར་ལམ་རིམ་གཉིས་འཁོར་དང་བཅས་པ་ཉམས་སུ་ལེན་པའོ། ། སེམས་ཅན་དོན་བྱེད་ཀྱི་ཚུལ་ཁྲིམས་ནི་སེམས་ཅན་ཡོངས་སུ་སྨིན་པའི་རྒྱུ་སྟེ། བྱང་ཆུབ་སེམས་དཔས་སེམས་ལ་ཕན་པ་དང་། བདེ་བ་གཉིས་ཀ་བྱེད་ཅིང་། དེ་གཉིས་འགལ་བའི་ཚེ་ནི་ཕན་པ་ཁོ་ན་བྱེད་པ་སྟེ། འདིར་ཕྲིན་ལས་བཞི་ལ་སོགས་པའོ། ། ཞེས་གསུངས་པས་ཕྱོགས་གཅིག་ཙམ་བླངས་ནས་དགག་པ་བྱེད་པ་གྱི་ན་ཡིན་པའི་ཕྱིར་དང་། དེ་བཞིན་དུ། དང་པོ་ནི་སངས་རྒྱས་ལ་སོགས་པའི་དཀོན་མཆོག་གསུམ་གཟུང་བ་སྟེ། བརྡའི་དཀོན་མཆོག་གསུམ་ནི་ཕ་རོལ་ཏུ་ཕྱིན་པ་ལྟར་ཏེ་ཤེས་པར་སླའོ། །
ཞེས་གསུངས་པས། སྟོན་པར་འཛིན་པ་སོགས་གསུམ་བརྡའི་དཀོན་མཆོག་གསུམ་ཡིན་པར་ཁྱེད་ཀྱི་སྒོས་པར་ཟད་པའི་ཕྱིར་དང་། འདིར་བརྡ་དང་། དོན་དུ་འཇོག་པ་ནི། རང་རྒྱུད་ལ་སྔོན་དུ་འགྱུར་མི་འགྱུར་གྱི་སྒོ་ནས་འཇོག་པ་ཡིན་ལ། དོན་གྱི་དཀོན་མཆོག་མི་རྙེད་ན། རང་ལ་སེམས་རང་བཞིན་གྱིས་རྣམ་པར་དག་པ་སོགས་མེད་པར་འགྱུར་བའི་ཕྱིར་དང་། རང་རྒྱུད་ལ་མངོན་དུ་འགྱུར་རྒྱུའི་སངས་རྒྱས་ཡིན་ན། ད་ལྟ་རང་རྒྱུད་ལ་རྫོགས་པའི་སངས་རྒྱས་ཡིན་མི་དགོས་པའི་ཕྱིར་དང་། དེ་རྟོག་མེད་ཀྱིས་རྟོགས་པ་ཆོས་དཀོན་མཆོག་ཏུ་འཇོག་ཞེས་སྨྲས་པ་མེད་པའི་ཕྱིར་དང་།
གཞན་རྒྱུད་ཀྱིས་བསྡུས་པའི་རྫོགས་སངས་མངོན་དུ་མ་གྱུར་པའི་འཕགས་ལམ་དང་། འགོག་བདེན་མཐར་ཐུག འདིར་སྟན་དོན་གྱི་དཀོན་མཆོག་ཏུ་མི་བཞེད་པའི་ཕྱིར་དང་། ཆོས་ཀྱི་སྐབས་ཀྱི་བྱེད་ཚིག་དགེ་འདུན་དུ་སྦྱོར་བར་དོགས་པའི་གནས་མེད་པའི་ཕྱིར་དང་། དེ་དགེ་འདུན་དུ་མ་སྦྱར་ན་དགེ་འདུན་རང་གི་སྐབས་ནས་བྱེད་ཚིག་མི་རྟོགས་ན་སངས་རྒྱས་ཀྱི་སྐབས་ན་བྱེད་ཚིག་བསྟན་པ་མེད་པས་དེ་དག་ཞེས་པའི་དག་སྒྲ་དོན་མེད་པའི་ཕྱིར་དང་། དེ་བཞིན་ཉིད་རྟོགས་པར་བྱེད་པའི་ཐབས་ཆོས་དང་། ཐབས་དེ་ཉིད་ཉམས་སུ་ལེན་པར་བྱེད་པ་དགེ་འདུན་ཞེས་སྦྱོར་བས། དཀོན་མཆོག་སྤྱི་ཁྱབ་ནས་ངོས་མི་ཟིན་པའི་རྒྱུ་མཚན་མེད་པའི་ཕྱིར་དང་། སངས་རྒྱས་ལ་བྱེད་ཚིག་མ་སྦྱར་བའི་ཆོས་དང་དགེ་འདུན་དུ་འགྱུར་བའང་གྱི་ན་ཡིན་པའི་ཕྱིར་དང་། རྣམ་གཡེང་ལས་བསྒྲལ།
སེར་སྣ་ལས་གྲོལ་ཞེས་པའང་། གཟུངས་པས་མ་གསུངས་ཤིང་གཞན་དབང་ཡང་མི་བཞེད་པས། ཁས་བླངས་མེད་པ་ལ་ཐལ་བ་འཕེན་པ་མི་རིགས་པའི་ཕྱིར་དང་། མ་བསྒྲལ་བ་འཁོར་བའི་སེམས་ཅན་ཞེས་སོགས་ཀྱང་། རྗེ་བཙུན་ཆེན་པོའི་བཞེད་པ་བཀོད་པའི་ལུགས་སུ་སྣང་མོད། ཇི་ལྟ་བ་བཞིན་མ་ཡིན་ཏེ། ཚངས་སོགས་ཞེས་པ་རྗེ་བཙུན་གྱི་གསུང་ལ་མེད་པའི་ཕྱིར་དང་། དགག་པ་དེ་དག་ཀྱང་གྱི་ན་སྟེ། མ་བསྒྲལ་བ་ཞེས་པ། ད་ལྟ་འཁོར་བ་ན་ཡོད་པ་དང་།
མ་གྲོལ་ཞེས་པ། འཁོར་བ་ལས་གྲོལ་ཡང་། མཐར་ཐུག་གི་གྲོལ་བ་མ་ཐོབ་པ་ལ་བཞེད་ཀྱི། སུས་ཀྱང་མ་བསྒྲལ་བ་སོགས་ཁྱེད་རང་གི་འབྲུ་གནོན་དུ་སྣང་བའི་ཕྱིར་དང་། བྱང་སེམས་འཕགས་པ་རྣམས་ནི་མྱང་འདས་མཆོག་ཏུ་འགྲོ་བཞིན་པ་ཡིན་པས། དེ་དག་གི་བསྒྲུབ་པར་བྱ་བ་དེ་ཉིད་ཁོ་ན་ཡིན་པའི་ཕྱིར། ཁྱད་པར་དུ་སྦྱོར་བར་རིག་པ་ཡིན་པའི་ཕྱིར་རོ། ། དེ་ལ། རྗེ་བཙུན་གོང་མའི་བཞེད་པ་ནི། རྗེ་རྩེ་མོས་སཾ་བྷུ་ཊིའི་ཊཱིཀྐར།
རིགས་ལྔའི་སྡོམ་པ་གཟུང་བ་ནི། སངས་རྒྱས་ཞེས་བྱ་བ་ལ་སོགས་པའོ། ། དེ་ལ་རྣམ་པར་སྣང་མཛད་ཀྱི་དམ་ཚིག་ནི། སངས་རྒྱས་ལ་སོགས་པའི་དཀོན་མཆོག་གསུམ་གཟུང་པ་སྟེ། དེའང་བརྡའི་དཀོན་མཆོག་གསུམ་ནི་གྲགས་པར་ཟད་དོ། ། དོན་གྱི་དཀོན་མཆོག་གསུམ་ནི། སེམས་རང་བཞིན་གྱིས་སྒྲིབ་པ་ལས་གྲོལ་བ་སངས་རྒྱས་དང་། དེ་རྟོག་པ་མེད་པས་རྟོགས་པར་བྱེད་པ་ཆོས་དང་། དེ་ཉིད་ཉམས་སུ་ལེན་པ་དགེ་འདུན་ཏེ། དེ་གཟུང་བར་བྱ་ཞེས་བྱའོ། །
དེ་ཉིད་རྣམ་སྣང་གི་སྡོམ་པར་ངེས་ཏེ། དེའི་རྒྱུ་མཚན། རྣམ་སྣང་དེ་བཞིན་གཤེགས་པའི་ངོ་བོ་ཡིན་པའི་ཕྱིར་རོ། ། མི་བསྐྱོད་པའི་དམ་ཚིག་ནི། རྡོ་རྗེའི་རིགས་ལ། རྡོ་རྗེ་དང་དྲིལ་བུ་དང་ཕྱག་རྒྱ་སྟེ། དམ་ཚིག་གསུམ་དང་། དེ་ཁོ་ན་ཉིད་དག་དང་། དེ་དག་སྟོན་པར་བྱེད་པའི་སློབ་དཔོན་རྣམས་གཟུང་བ་སྟེ། རྡོ་རྗེ་དང་དྲིལ་བུ་ལ་བརྡ་དོན་གཉིས་སུ་ཤེས་པར་བྱ་སྟེ།
དོན་ནི། བྱང་ཆུབ་སེམས་གང་དེ་རྡོ་རྗེ། ། ཤེས་རབ་དྲིལ་བུ་ཞེས་བཤད་དོ། ། ཞེས་འབྱུང་ངོ་། ། དེ་ལྟར་མི་བསྐྱོད་པའི་དམ་ཚིག་ནི་འདིར་ངེས་ཏེ། མི་བསྐྱོད་པ་བྱང་ཆུབ་སེམས་ཀྱི་ངོ་བོའི་ཕྱིར་རོ། ། རིན་པོ་ཆེའི་རིགས་དང་རྗེས་སུ་འབྲེལ་བའི་དམ་ཚིག་ནི། ཟང་ཟིང་དང་། ཆོས་དང་། མི་འཇིགས་པ་དང་།
བྱམས་པའི་སྦྱིན་པ་དུས་དྲུག་ཏུ་སྦྱིན་པ་སྟེ། རིན་ཆེན་འབྱུང་ལྡན་སྦྱིན་པའི་ངོ་བོ་ཉིད་ཀྱི་ཕྱིར་རོ། ། པདྨའི་རིགས་ཀྱི་དམ་ཚིག་ནི། ཕྱིས་བསྡུས་པའི་གསང་སྔགས། བྱ་བ་དང་། སྤྱོད་པ་དང་། གསང་བས་བསྡུས་པའི་གསང་སྔགས་ཀྱི་ཐེག་པ། རྣལ་འབྱོར་དང་རྣལ་འབྱོར་བླ་མེད། (Dཐེག་པ་གསུམ་)ནི་(Eཉན་ཐོས་དང་། རང་རྒྱལ་དང་།
བྱང་ཆུབ་སེམས་དཔའི་ཐེག་པ་)སྟེ། མདོར་ན་དམ་པའི་ཆོས་གཟུང་བ་སྟེ། འོད་དཔག་ཏུ་མེད་པ་ཤེས་རབ་ཀྱི་ངོ་བོའི་ཕྱིར་རོ། ། ལས་ཀྱི་རིགས་ཀྱི་དམ་ཚིག་ནི། སྡོམ་པ་ཐམས་ཅད་གཟུང་བ་དང་། ཁྱད་པར་དུ་མཆོད་པའི་ལས་ནི་ཅི་ནུས་བྱ་བ་སྟོན་ཏེ། དོན་ཡོད་གྲུབ་པ་བརྩོན་འགྲུས་ཀྱི་ངོ་བོའི་ཕྱིར་རོ། ། ཞེས་གསུང་ལ། དེ་ཡང་། བརྟག་གཉིས་ལས།
རྡོ་རྗེ་པདྨ་དེ་བཞིན་ལས། ། དེ་བཞིན་གཤེགས་དང་རིན་ཆེན་ཉིད། ། ཞེས་རྣམ་སྣང་ལ། དེ་བཞིན་གཤེགས་པས་མིང་གསུངས་པས། ། དེ་ལ་དེ་བཞིན་ཉིད་སངས་རྒྱས། དེ་རྟོགས་པའི་ཐབས་ཆོས། ཆོས་དེ་ཉམས་སུ་ལེན་པར་བྱེད་པ་དགེ་འདུན་སྟེ། ཆོས་གསུམ་ལྡན་གྱི་དེ་བཞིན་ཉིད་དུ་གཤེགས་ཤིང་། དེ་བཞིན་ཉིད་ལས་གཤེགས་པས་དེ་བཞིན་གཤེགས་པ། དེའི་ཕྱིར་དེ་ཉིད་རྣམ་སྣང་གི་སྡོམ་པར་བཞག
བརྡའི་དཀོན་མཆོག་གསུམ་དང་སྦྱར་ན། སྐྱབས་འགྲོ་སྡོམ་པ་ཐམས་ཅད་ཀྱི་རྟེན་ཡིན་ལ། རྣམ་སྣང་སྐུའི་རིགས་ཡིན་པས། སྐུ་ནི་གསུང་དང་ཐུགས་ཀྱི་རྟེན་ཡིན་པའི་ཕྱིར། མཚུངས་པའི་སྒོ་ནས་བཞག དེ་བཞིན་དུ། སྙིང་རྗེ་དང་སྟོང་པ་དང་། ཟུང་འཇུག་རྣམས་རིམ་པ་ལྟར། རྡོ་རྗེ་ཐུགས་ཀྱི་དམ་ཚིག་སོགས་ཡིན་ལ། དེ་ཡང་།
དངོས་དང་དངོས་མེད་ཟད་པའི་གཙོ། ། ཐོག་མཐའ་མེད་ཅིང་ཞི་བ་ཡི། ། བྱང་ཆུབ་སེམས་དེ་ལ་ཕྱག་འཚལ། ། ཞེས་པས། བྱང་ཆུབ་ཀྱི་སེམས་ཡིན་ཞིང་། དེ་དག་ཀྱང་ཐུགས་ཀྱི་རང་བཞིན་ཡིན་པས། མི་བསྐྱོད་པ་ཐུགས་ཀྱི་རིགས་བྱང་ཆུབ་ཀྱི་སེམས་ཀྱི་རང་བཞིན་ཡིན་པའི་ཕྱིར། དེར་བཞག སློབ་དཔོན་ཡང་། སཾ་ཊིར།
སློབ་དཔོན་སེམས་ཀྱི་རྒྱལ་པོ་སྟེ། ། ཞེས་གཉིས་མེད་ཀྱི་ཡེ་ཤེས་ལ་བཞག་པས། དེའང་ཐུགས་ཀྱི་དམ་ཚིག་ཏུ་བཞག་པ་ཡིན་ནོ། ། སྦྱིན་པ་ནི་དབུལ་བ་སེལ་བར་བྱེད་པ་ཡིན་ལ། རིན་ཆེན་འབྱུང་ལྡན་ཡང་། ཡོན་ཏན་རིན་པོ་ཆེའི་རིགས་ཡིན་པས། རིན་པོ་ཆེས་དབུལ་བ་སེལ་བ་ལྟར། བྱེད་ལས་མཚུངས་པའི་སྒོ་ནས་རིན་ཆེན་འབྱུང་ལྡན་སྦྱིན་པའི་ངོ་བོར་བཞག་ཅིང་། སྦྱིན་པའང་དེའི་སྡོམ་པར་བཞག་པ་ཡིན་ནོ། ། འོད་དཔག་མེད་ནི་གསུང་གི་རིགས་ཡིན་ལ།
གསུང་གིས་གཞན་ལ་ཆོས་རབ་ཏུ་རྣམ་འབྱེད་ཀྱི་ཤེས་རབ་བསྐྱེད་པར་བྱེད་པས། གསུང་དེ་ཡང་ཆོས་རབ་ཏུ་རྣམ་འབྱེད་ཀྱི་ཤེས་རབ་མེད་ན་མི་འབྱུང་བའི་ཕྱིར། རྒྱུའི་སྒོ་ནས་འོད་དཔག་མེད་ཀྱི་ངོ་བོར་བཞག་ཅིང་། དམ་པའི་ཆོས་འཛིན་པའང་། དེའི་སྡོམ་པར་བཞག་པ་ཡིན་ནོ། ། དོན་ཡོད་གྲུབ་པ་ནི་ཕྲིན་ལས་ཀྱི་རིགས་ཡིན་ལ། བརྩོན་འགྲུས་ནི་དགེ་བ་ལ་སྤྲོ་ཞིང་། དེའི་བྱ་བ་སྒྲུབ་པར་བྱེད་པ་ཡིན་པས། ཕྲིན་ལས་ཀྱང་བྱ་བ་ཐམས་ཅད་སྒྲུབ་པར་བྱེད་པ་ཡིན་པའི་ཕྱིར། བྱེད་ལས་སྒྲུབ་པར་མཚུངས་པའི་སྒོ་ནས།
དོན་ཡོད་གྲུབ་པ་བརྩོན་འགྲུས་ཀྱི་ངོ་བོར་བཞག་སྟེ། སྡོམ་པ་རྣམས་མི་ཉམས་པར་འཛིན་པ་དང་། མཆོད་པའི་ལས་བྱེད་པ་ཡང་བརྩོན་འགྲུས་ལ་རག་ལས་པས། དེའི་ཕྱིར་དེར་བཞག་ཞེས་བཞེད་པ་ཡིན་པས། ཁྱེད་ཀྱིས་བརྗོད་པའི་སྐྱོན་རྣམས་ཀྱིས་ནམ་ཡང་རིག་པའི་གོ་སྐབས་ཡོད་པ་མ་ཡིན་ནོ། ། མ་བསྒྲལ་བ་སོགས་སུ། རྗེ་རྩེ་མོས། སཾ་བྷུ་ཊིའི་ཊཱིཀྐར། དེའང་མ་བསྒྲལ་བ་དག་བསྒྲལ་བ་ལ་སོགས་པ་བཞི་ནི། གོང་དུ་བརྗོད་པའི་རིགས་སོ་སོའི་སྡོམ་པ།
དེ་དག་རེ་རེས་ཀྱང་། རང་རང་གི་སྤང་བྱའི་ཆུ་བོ་ལས་བསྒྲལ་བ་ལ་སོགས་པ་རིམ་པ་བཞིས་དོན་བྱེད་པ་སྟེ། རྡོ་རྗེའི་རིགས་ཀྱི་སྤང་བྱ་ནི། རྣམ་པར་རྟོག་པ། རིན་ཆེན་རིགས་ཀྱི་སྤང་བྱ་སེར་སྣ། པདྨའི་རིགས་ཀྱི་སྤང་བྱ་འདོད་ཆགས། ལས་ཀྱི་རིགས་ཀྱི་སྤང་བྱ་ལེ་ལོ་སྟེ་དེ་དག་ལས་གཉེན་པོ་བཞིའི་ཚུལ་གྱིས་འཇོམས་པའོ། ། ཞེས་སློབ་དཔོན་ཀུན་དགའ་སྙིང་པོས་གསུངས་སོ། ། ཞེས་གསུང་ལ། དེ་ལ་སྡོམ་པ་རེ་རེས་ཀྱང་།
རང་རང་གི་སྤང་བྱ་ལ་སྒྲལ་སོགས་བཞི་བྱེད་པའི་སྒོ་ནས་དོན་བྱེད་པ་ཡིན་པས། གཏི་མུག་སོགས་ཉོན་མོངས་པའི་ཆུ་བོ་ལས་མ་བསྒྲལ་བ་བསྒྲལ། ཉོན་མོངས་པས་བསྐྱེད་པའི་ལས་ཀྱི་ཆུ་བོ་ལས་མ་གྲོལ་བ་གྲོལ། ལས་ཀྱིས་བསྐྱེད་པའི་སྡུག་བསྔལ་གྱི་ཆུ་བོ་ལས་དབུགས་མ་ཕྱིན་པ་དབུགས་དབྱུང་། ཉོན་མོངས་སོགས་གསུམ་པོ་དེ་ཉིད་ཀྱིས་སྲིད་པའི་རྒྱ་མཚོར་འཁོར་ནས་མྱ་ངན་ལས་འདའ་བའི་གོ་སྐབས་མ་རྙེད་པ་ཐམས་ཅད། ཉོན་མོངས་བག་ཆགས་དང་བཅས་པ་སྤངས་པའི་སྒོ་ནས། མྱ་ངན་ལས་འདས་པ་ལ་དགོད། དེ་དག་སྤོང་ཚུལ་ཡང་གཉེན་པོ་བཞིའི་རིམ་པས་ཏེ། རྣམ་པར་སུན་འབྱིན་པ་གཉེན་པོ་དང་། སྤོང་བ་གཉེན་པོ་དང་།
རྟེན་གཉེན་པོ་དང་། ཐག་རིང་བ་གཉེན་པོ་དང་གཉེན་པོ་བཞི་བསྐྱེད་པའི་ཚུལ་གྱིས་བཅོམ་ནས། མྱང་འདས་མཆོག་ལ་བགོད་པར་བྱའོ། ། ཞེས་བྱ་བ་སྟེ། གཞན་དག་གིས་རྟོགས་པ་མ་ཡིན་ནོ། ། འོ་ན་རིགས་མཆོག་ཆེན་པོ་ཞེས་དུ་མར་འབྱུང་བ་དེ་དག་གི་དོན་ཇི་ལྟར་ཞེ་ན། རྗེ་བཙུན་གོང་མས་གསལ་བར་མཛད་པ་མ་མཐོང་མོད། གཞི་ལམ་འབྲས་གསུམ་ལ་སྦྱར་ན་འགལ་བ་མེད་པར་སེམས་སོ། ། སངས་རྒྱས་རྣལ་འབྱོར་ལས་སྐྱེས་པའང་དེ་བཞིན་ནོ། ། ཡང་བསྟན་བཅོས་དེ་ཉིད་འདུས་པ་ལས།
དེ་ལ་འདིར་རྒྱུད་དག་ལས། སངས་རྒྱས་བྱང་ཆུབ་སེམས་དཔའ་ཀུན། ། བདག་ལ་དགོངས་པར་མཛད་དུ་གསོལ། ། ཞེས་པ་ཙམ་གསུངས་ཀྱང་། བླ་མ་དག་གིས་རྒྱུད་ཀྱིས་དགོངས་པ་བླངས་ནས། སྤྱི་དང་ཁྱད་པར་གྱི་སེམས་བསྐྱེད་པ་དང་། སྡོམ་པ་བླང་བའི་ཡུལ་བསྟན་པའི་ཕྱིར། དཔའ་བོ་དང་རྣལ་འབྱོར་མ་ཡང་བཤད་དོ། ། དགོངས་ནས་ཅི་བྱ་ན། བདག་འདིར་མེ་ཏོག་ཕོག་པའི་གསང་མཚན་གྱི་མིང་འདི་ཞེས་བྱ་བ།
དུས་འདི་ནས་བཟུང་ནས། ཉན་ཐོས་ལྟར་མ་ཡིན་པ། སྙིང་པོ་བླ་མེད་རྫོགས་པའི་བྱང་ཆུབ་ནམ་ཐོབ་ཀྱི་བར་དུ། ཇི་ལྟར་དུས་གསུམ་གྱི་མགོན་པོ་མར་མེ་མཛད་དང་། ཤཱཀྱ་ཐུབ་པ་དང་། བྱམས་པ་མགོན་པོ་ལྟ་བུ་རྣམས་གཞན་དུ་མ་གོལ་བར་རྫོགས་པའི་བྱང་ཆུབ་ཁོ་ནར་ངེས་པར་མཛད་པའི་རྒྱུའི་གཙོ་བོ་བླ་ན་མེད་པའི་བྱང་ཆུབ་ཀྱི་སེམས་མཚན་ཉིད་ཐེག་པ་ལས་ཀྱང་དམ་པར་གྱུར་པ་བསྐྱེད་པར་བགྱི་སྟེ། བླ་ན་མེད་པའི་སེམས་བསྐྱེད་སྤྱིར་བཟུང་ནས་སྨོན་པ་སེམས་བསྐྱེད་ཀྱང་གཟུང་ལ། དེར་མ་ཟད་བླ་མེད་བྱང་ཆུབ་འདོད་པས། འདིར་སྨོན་པ་དང་འཇུག་པ་གཉིས་ཀའི་བྱང་ཆུབ་འདོད་པའི་ཕྱིར། སྨོན་པ་ཁོ་ན་ལ་སྦྱོར་བ་ཚད་མས་བཀག་ཟིན་པའི་ཕྱིར་རོ། །
འདིར་དུས་གསུམ་གྱི་མགོན་པོ་ཞེས་པས། མ་འོངས་པ་ན་རྫོགས་པའི་སངས་རྒྱས་སུ་འགྱུར་སྲིད་པ་ཚུན་ཆད་འཛིན་པ་ནི་མ་ཡིན་ཏེ། དེ་ལྟར་ན་སེམས་ཅན་ཐམས་ཅད་སྡོམ་པ་བླངས་པའི་ཡུལ་དུ་འགྱུར་བའི་ཕྱིར་རོ། ། དེས་ན་མར་མེ་མཛད་ལ་སོགས་པ་ལྟར། ཟབ་མོའི་ལོངས་སྐུའི་སྒོ་ནས་རྫོགས་པའི་སངས་རྒྱས་ཐོབ་ཟིན་ཀྱང་། མ་དག་པའི་ཞིང་དུ། ལྷ་མིའི་འཇིག་རྟེན་ཀུན་ཏུ་གསལ་བར་རྫོགས་པའི་བྱང་ཆུབ་ཀྱི་རྣམ་འཕྲུལ་མཛད་པའི་ད་ལྟར་གྱི་སྟོན་པ་འདི་ལྟ་བུ་ལ་ལྟོས་ནས། བསྟན་པ་འདས་པའི་སྤྲུལ་སྐུ་མར་མེ་མཛད། བསྟན་པ་ད་ལྟར་བའི་སྤྲུལ་སྐུ་ཤཱཀྱ་ཐུབ་པ་དང་། བསྟན་པ་མ་འོངས་པའི་སྤྲུལ་སྐུ་བྱམས་པ་ལྟ་བུ་སྟེ།
དེས་ན་བྱམས་པ་ཡང་ད་ལྟ་འོག་མིན་དུ་རྫོགས་པའི་སངས་རྒྱས་ཐོབ་ཟིན་པ། དགའ་ལྡན་ན་སྤྲུལ་སྐུ་བཞུགས་པ། མི་ཡུལ་དུ་སྤྲུལ་སྐུར་འགྱུར་བས་མ་འོངས་པ་ཞེས་བཞག་གི དུས་གསུམ་ནི། བསྐལ་པའི་དུས་གསུམ་མམ། ལོའི་དུས་གསུམ་མམ། ཞག་གི་དུས་གསུམ་ལ་དགོངས་པ་མ་ཡིན་ཏེ། གཞན་དུ་ན་ཤཱཀྱ་ཐུབ་པ་ཡང་། འདས་པའི་སངས་རྒྱས་སུ་འགྱུར་བའི་ཕྱིར། དེའི་ཕྱིར་སྤྱོད་འཇུག་ལས།
ཇི་ལྟར་སྔོན་གྱི་དེ་བཞིན་གཤེགས། ། ཞེས་གསུངས་པ་ཡིན་ནོ། ། དེ་ནས་བླ་ན་མེད་པའི་བྱང་ཆུབ་འདོད་པས། སྲོག་གཅོད་སོགས་མི་དགེ་བ་སྡོམ་པའི་ཚུལ་ཁྲིམས་དང་། སྦྱིན་སོགས་དགེ་བའི་ཆོས་རྣམས་སྡུད་པའི་ཚུལ་ཁྲིམས་དང་། ཆོས་སྟོན་པ་སོགས་ཆོས་ཀྱིས་སེམས་ཅན་གྱི་དོན་བྱེད་པའི་ཚུལ་ཁྲིམས་རྣམས་མཚན་ཉིད་སོ་སོར་ཚང་བར་སླར་མི་བཟློག་པའི་སྒོ་ནས། བརྟན་པར་བཟུང་བར་བགྱི། ཞེས་དམ་བཅའ་བ་སྟེ། སོ་སོར་བརྟན་པོར་ཞེས་པ། འོག་མ་རྣམས་ལ་ཡང་སྦྱར་ཞིང་།
འདིས་འཇུག་པའི་སེམས་བསྐྱེད་པ་ཡིན་ལ། དེས་ན་སེམས་བསྐྱེད་ཀྱང་ཡིན་ལ། བྱང་ཆུབ་སེམས་དཔའི་སྡོམ་པ་ཡང་ཡིན་ཅིང་། མི་དགེ་བ་མཐའ་དག་སྡོམ་པ་ཡང་གཟུང་བས། འདིས་ཉན་ཐོས་ཀྱི་སྡོམ་པ་ཡང་ཚང་བར་གཟུང་བ་ཡིན་ནོ། ། དེ་ལྟར་ན་འདི་ནི་མཚན་ཉིད་ཐེག་པ་དང་ཐུན་མོང་གི་སྡོམ་པའོ། ། འོ་ན་སྔར་སེམས་བསྐྱེད་སྤྱིར་གཟུང་བའི་སྐབས་སུ། འཇུག་པའི་སེམས་བཟུང་ཟིན་པས། འདི་བྱང་སེམས་ཀྱི་འཇུག་སྡོམ་ལ་སྦྱོར་བ་ནི་མི་འཐད་དོ། ། ཞེ་ན།
སྐྱོན་མེད་དེ། སྔར་གཉིས་ཀའི་བྱང་ཆུབ་འདོད་པ་སྤྱིར་གཟུང་བ་ཡིན་གྱི། འདིར་ཁྱད་པར་དུ་ལམ་ལ་འཇུག་པའི་སེམས་བསྐྱེད་ཀྱི་སྡོམ་པ་གཟུང་བ་ཡིན་པའི་ཕྱིར་རོ། ། ཞེས་གསུངས་སོ། ། དེ་ནི་མི་འཐད་དེ། སྲས་བཅས་སངས་རྒྱས་ཐམས་ཅད་དང་། ། དཔའ་བོ་རྣལ་འབྱོར་མ་རྣམས་ཀུན། ། ཞེས་པ་ནི་རིན་ཆེན་འབར་བ་ལས་འབྱུང་ལ། དཀྱིལ་འཁོར་གྱི་ཆོ་ག་སོགས་སུ། དེ་ཉིད་རྣམ་གྲངས་དུ་མས་འགོག་ཅིང་།
འདིར་ཚད་མར་བྱེད་པ་ནི། ཚ་གྲང་གི་གཞི་མཐུན་ལྟར་ཡིན་པའི་ཕྱིར་དང་། སྨོན་པའི་བྱང་ཆུབ་དང་། འཇུག་པའི་བྱང་ཆུབ་སོ་སོར་ཕྱེ་ནས། སྨོན་འཇུག་གཉིས་ཀའི་བྱང་ཆུབ་འདོད་པ་ཞེས་པ། སྔོན་ཆད་མ་བྱུང་བའི་བཤད་པ་ཡིན་པའི་ཕྱིར་དང་། མ་འོངས་པ་ནས་སངས་རྒྱས་སུ་འགྱུར་སྲིད་པ་ཚུན་ཆད་གཟུང་ན། སེམས་ཅན་ཐམས་ཅད་སྡོམ་པ་བླང་བའི་ཡུལ་དུ་འགྱུར་བའང་གྱི་ན་སྟེ། དུས་གསུམ་མགོན་པོ་ཞེས་པའི་ཚིག་འདིས་སྡོམ་པ་བླང་བའི་ཡུལ་སྟོན་པ་མ་ཡིན་པའི་ཕྱིར་དང་། ཚུལ་ཁྲིམས་གསུམ་པོ་འདི་ཉིད་མཚན་ཉིད་ཐེག་པ་ཁོ་ན་དང་ཐུན་མོང་བ་ཡིན་པའི་རྒྱུ་མཚན་མེད་པའི་ཕྱིར་དང་།
དེ་དག་གི་དགག་སྒྲུབ་རྒྱས་པར་དབང་ཆུའི་རྩོད་སྤོང་དུ་བསྟན་པ་ལྟར་ཡིན་པའི་ཕྱིར་དང་། སྔ་མས་བྱང་ཆུབ་འདོད་པ་ཙམ་འཛིན་པ་ཡིན་ན། འཇུག་པ་སེམས་བསྐྱེད་དུ་འགལ་བའི་ཕྱིར་རོ། ། སྡོམ་པ་ཐོབ་པའི་དུས་ལ། བསྟན་བཅོས་དེ་ཉིད་འདུས་པ་ལས། དེ་ལྟར་ལན་གསུམ་བརྗོད་པའི་ཆ་ཐ་མ་ལ། བདག་གིས་སྡོམ་པ་མ་ལུས་གཟུང་ཞེས་པའི་ཚིག་འཇུག་རྫོགས་པ་དང་། རིགས་ལྔའི་སྡོམ་པ་རྫོགས་པར་སྐྱེས་པ་དུས་མཉམ་ཡིན་ནོ། ། དེས་ན་བླུན་པོ་དག་གིས་འདིའི་སྐབས་སུ་སྡོམ་པ་དེ་ཉིད་མ་སྐྱེས་པར་སྨྲ་བ་ནི། སྡོམ་པ་བླང་བ་ཐམས་ཅད་བརྗོད་པ་གསུམ་གྱི་ཐ་མ་ལ་གྲུབ་པར་བཞེད་པའི་མདོ་སྔགས་ཀྱི་སྤྱིའི་རྣམ་བཞག་མི་ཤེས་པར་ཟད་དོ། །
འོན་ཀྱང་འདིར་བླ་མེད་རྡོ་རྗེ་ཐེག་པའི་བསླབ་པ་དང་དམ་ཚིག་ཐམས་ཅད་བཟུང་ཟིན་པ་ནི་མ་ཡིན་ཏེ། སྡོམ་པ་འདི་བཟུང་ནས་དབང་ལེན་པ་ན། དབང་སོ་སོའི་དམ་ཚིག་མི་འདྲ་བ་དུ་མ་སླར་ཡང་གཟུང་དགོས་པའི་ཕྱིར་རོ། ། དེས་ན་སྡོམ་པ་དང་དམ་ཚིག་གི་ཁྱད་པར་མི་ཕྱེད་པས། རྒྱུད་སྡེའི་དགོངས་པ་འཁྲུགས་པ་རྣམས་ནི། བབ་ཅོལ་ཁོ་ན་ཡིན་ནོ། ། ཞེས་སྐྱེས་ཐོབ་གཅིག་ཏུ་མཛད་དེ་འཇོག་པར་མཛད་དོ། ། དེ་ནི་མི་འཐད་དེ། རིགས་ལྔའི་སྡོམ་པ་རྫོགས་པར་སྐྱེས་ན། དམ་ཚིག་ཀྱང་རྫོགས་པར་སྐྱེས་ཟིན་པར་མཚུངས་པའི་ཕྱིར་དང་།
དབང་སོ་སོའི་དམ་ཚིག་མི་འདྲ་བ་སླར་ཡང་གཟུང་དགོས་ན། སྡོམ་པ་མི་འདྲ་བ་ཡང་སླར་གཟུང་དགོས་པར་མཚུངས་པའི་ཕྱིར་དང་། སྔགས་ཀྱི་སྡོམ་པ་དང་། དམ་ཚིག་སོ་སོ་ཡིན་པས། འདིར་སྡོམ་པ་ཡིན་གྱི་དམ་ཚིག་མ་ཡིན་པའི་སྒྲུབ་བྱེད་མེད་པའི་ཕྱིར་དང་། སྡོམ་པ་དེང་ནས་བརྟན་པོར་གཟུང་། ། ཞེས་པས། དམ་ཚིག་མ་ཡིན་ན། དམ་ཚིག་ཡིད་དུ་འོང་བ་ལ། ། ཞེས་པས།
སྡོམ་པ་མ་ཡིན་པར་མཚུངས་པའི་ཕྱིར་དང་། འདིར་དམ་ཚིག་ཐོབ་ཀྱི་སྡོམ་པ་མ་ཐོབ་ཅེས་ཟློག་ནས་བརྗོད་ན་ཡང་མཚུངས་པར་འགྱུར་བའི་ཕྱིར་དང་། སྡོམ་པ་བསྒྲག་པའི་སྐབས་སུ་འདི་ནི་རྡོ་རྗེའི་རིགས་དག་པའི། སྡོམ་པ་དམ་ཚིག་ཡིན་པར་གསུངས། ། ཞེས་དང་། འདི་ནི་པདྨའི་རིགས་དག་པའི། ། དམ་ཚིག་སྡོམ་པ་ཡིན་པར་གསུངས། ། ཞེས་པ་རྣམས་དང་། ཁྱེད་རང་ལྟར་ན་ཇི་ལྟར་བགྲང་། བཞད་གད་ཁོ་ན་ཡིན་པའི་ཕྱིར་རོ།། །།
ཡང་། བོད་ཀྱི་འཁྲུལ་སྤོང་མཁན་་་་་་མཁས་གྲུབ་བདེ་ལེགས་དཔལ་པོས་བྱས་པའི་རྩ་ལྟུང་གི་རྣམ་བཤད་ལས། དེ་ལ་རྡོ་རྗེ་སློབ་དཔོན་གྱི་དབང་ཡན་ཆད་ཚང་ཞིང་། དཀྱིལ་འཁོར་དུ་འཇུག་པ་སོགས་སྔོན་དུ་བཏང་བའི་དབང་བསྐུར་མཚན་ཉིད་ཚང་བ་ཞིག་བྱེད་པའི་སྐབས་དང་བསྒྲེས་ནས་བསམ་པ་དག་པས་རིགས་ལྔའི་སྡོམ་གཟུང་། ལན་གསུམ་བྱས་པའི་ཐ་མ་རྫོགས་པ་དང་། སྔགས་སྡོམ་རྒྱུད་ལ་སྐྱེ་བ་ཡིན་གྱི། དབང་བསྐུར་མཚན་ཉིད་ཚང་བ་དང་མ་བསྒྲེས་བའི་ཕྱིར། མངོན་རྟོགས་བསྒོམ་པ་དང་། རྗེས་གནང་ཕྲན་ཚེགས་སོགས་ཀྱི་ཚེ་སྡོམ་གཟུང་བྱས་པས། སྡོམ་པ་སྔར་མེད་པ་སྐྱེ་བ་དང་།
སྔར་ཡོད་ཉམས་པ་སོར་ཆུད་པ་མ་ཡིན་ལ། འོན་ཀྱང་། སྔར་སྡོམ་པ་ཐོབ་ཟིན་ནམ་ཉམས་པ་རྣམས་ཁྱད་པར་དུ་འགྱུར་བ་ཡིན་ནོ། ། དབང་བསྐུར་ལ་ལྟོས་ཀྱང་དབང་བསྐུར་མ་ཚར་གྱི་བར་དུ་མི་སྐྱེ་བ་མ་ཡིན་ཏེ། དཔེར་ན་གསོལ་གཞིའི་ལས་ལས་བསྙེན་རྫོགས་ཀྱི་སྡོམ་པ་སྐྱེ་བ་ཆོ་ག་གཞན་རྣམས་གྲོགས་སུ་ཡོད་པ་ལ་ལྟོས་ཀྱང་། ཆོ་ག་རྫོགས་པར་མ་གྲུབ་པར་མི་སྐྱེ་བ་མ་ཡིན་པ་བཞིན་ནོ། ། ཞེས་འདིའང་། སྐྱེས་ཐོབ་གཅིག་ཏུ་བྱས་ཏེ་སྨྲའོ། ། དེ་ནི་ཤིན་ཏུ་མི་འཐད་དེ། རྡོ་རྗེ་སློབ་དཔོན་གྱི་དབང་ཡན་ཆད་ཚང་ཞིང་།
དཀྱིལ་འཁོར་དུ་འཇུག་པ་སོགས་སྔོན་དུ་བཏང་བའི་དབང་བསྐུར་བ་མཚན་ཉིད་ཚང་བ་ཞིག་བྱེད་རྒྱུ་ལ། རིགས་ལྔ་སྡོམ་གསུམ་ཡན་ཆད་རྫོགས་པར་གྲུབ་ནས། ཆོ་ག་ལྷག་མ་རྣམས་བར་ཆད་ཀྱི་དབང་གིས་མ་གྲུབ་པའི་ཚེ། སྔགས་སྡོམ་སྐྱེ་ལ་ཉེས་བྱས་སུ་ཐལ་ཏེ། གསོལ་གཞིའི་ལས་ཡན་ཆད་གྲུབ་ཟིན་ནས། ཆོ་ག་ལྷག་མ་རྣམས་བར་ཆད་ཀྱི་དབང་གིས་མ་གྲུབ་ཀྱང་སྡོམ་པ་སྐྱེ་ལ་ཉེས་བྱས་ཡིན་པའི་ཕྱིར་དང་། གཞན་ཡང་དེ་ལྟ་བུ་དེས་སྔགས་ཀྱི་ལམ་ཡང་བསྒོམ་དུ་རུང་བར་འགྱུར་ཏེ། སྔགས་ཀྱི་སྡོམ་ལྡན་ཡིན་པའི་ཕྱིར་དང་། དེ་ལྟར་དུ་འདོད་ན། དབང་མེད་ན་ནི་དངོས་གྲུབ་མེད། །
ཞེས་སོགས་དུ་མ་དང་འགལ་བར་འགྱུར་བའི་ཕྱིར་རོ། ། ཡང་ཁ་ཅིག རིག་པའི་དབང་ལྔའི་རྗེས་སུ། རིགས་ལྔ་སྡོམ་གཟུང་གསུམ་བཟླས་ནས། སྔགས་སྡོམ་དེའི་ཚེ་ཐོབ་བོ། ། ཞེས་འདོད་དོ། ། དེ་ཡང་མི་འཐད་དེ། རྒྱུད་དང་དཀྱིལ་འཁོར་གྱི་ཆོ་ག་ཚད་ལྡན་གང་ནས་ཀྱང་དེ་ལྟར་དུ་བྱེད་པར་མ་གསུངས་པའི་ཕྱིར་རོ། ། འོན་ཀྱང་ལུགས་འདི་ད་ལྟ་འདོད་པ་ཤིན་ཏུ་ཉུང་ངོ་།། །། རྟེན་བྱ་དྲན་པར་བྱ་བ་ནི། །
ཞེས་པར། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། འདིར་མི་འབྲལ་བའི་དམ་ཚིག་ལ། ཇི་སྲིད་བྱང་ཆུབ་སྙིང་པོའི་བར། ། དཀོན་མཆོག་གསུམ་ནི་སྤང་མི་བྱ། ། ཞེས་པ་ནི་སྤྱིའི་དམ་ཚིག་གོ ། རྡོ་རྗེ་དྲིལ་བུ་ནི་ཕྱིའི་བརྡ་དང་། ནང་ཐབས་ཤེས་ཀྱི་མཁའ་གསང་ངོ་། ། གསང་བ་བྱང་ཆུབ་སེམས་གང་དེ་རྡོ་རྗེ། །
ཤེས་རབ་དྲིལ་བུ་ཞེས་བཤད་དོ། ། ཞེས་པའོ། ། གཙུག་ཏོར་ནི་ཕྱི་རྫས་ཀྱི་དབུ་རྒྱན། ནང་རིགས་བདག གསང་བ་སྤྱི་གཙུག་གི་ཧཾ། སྦྱིན་སྲེག་ནི། ཕྱི་མེ་ཐབ། གསང་བ་གསང་སྔགས་དང་ཆོས་སོ། ། རབ་གནས་ནི་ཕྱི་སྐུ་གཟུགས། ནང་ཏིང་ངེ་འཛིན་གྱི་དཀྱིལ་འཁོར་ལ་ཡེ་ཤེས་པ།
གསང་བ་སྔགས་དང་ཆོས་ཀྱི་བྱང་སེམས་བཞིར་གནས་པ་ལ་ཡས་བྱོན་སྤྱན་དྲང་བ། གཏོར་མ་ནི། ཕྱི་འབྱུང་པོ་ལ། ནང་ཁ་ཟས། གསང་བ་སྔགས་དང་ཆོས་སོ། ། སྔགས་ཕྱིའི་ཨོཾ་ལ་སོགས་པ། ནང་སྔགས་དང་ཆོས། གསང་བ་སྐྱེ་བ་མེད་པ། དེ་དག་ཀྱང་ཕྱི་རྣམས་རྟག་ཏུ་མ་གྲུབ་ཀྱང་། ནང་དང་གསང་བ་རྟག་ཏུ་མི་འབྲལ་བར་བྱ་དགོས་ཏེ།
དེ་དག་ཀྱང་ཇི་ལྟར་བྱ་ཞེ་ན། མི་འབྲལ་བར་བྱ་བ་ནི་བསྐྱེད་པ་དང་རྫོགས་པའི་རིམ་པ་ཐུན་བཞི་ན། ཁ་ཟས་ཀྱི་རྣལ་འབྱོར་དང་མི་འབྲལ་བར་བྱས་ན་འགྲུབ་པར་འགྱུར་བ་ཡིན་ནོ། ། སེམས་བརྟན་པ་ཐོབ་པའི་དམ་ཚིག་ནི། སྤྱོད་པའི་གནས་སྐབས་ཡིན་པས། ཕྱག་རྒྱ་བཅིང་བ་རྣམས་སྤང་ཞིང་། ། ཞེས་པ་ནས། བླ་མའི་རྒན་རབ་ཕྱག་འཚལ་ལོའི་བར་གྱིས་བསྟན་ཏོ། ། ལས་དང་པོ་པའི་དམ་ཚིག་ནི། རྟག་པར་རྒྱུན་དུ་སྔགས་བཟླས་ཤིང་། །
ཞེས་སོགས་ཚིག་ཇི་ལྟ་བ་བཞིན་ཤེས་པར་བྱའོ། ། ཞེས་ཟེར་རོ། ། དེ་རྣམས་ལས་འགའ་ཞིག་ནི་མི་འཐད་དེ། མཁའ་གསང་དག་ནང་ཡིན་པས། ནང་ཞེས་བྱ་ན། གསང་བ་ཡིན་པས་གསང་བའི་རྡོ་རྗེ་དྲིལ་བུ་ཞེས་པར་ཡང་འགྱུར་བ་དང་། དེ་དག་ནི་རང་བཞིན་གྱིས་འབད་མེད་དུ་འཆང་བས་ན་གཟུང་བར་བྱ་ཞེས་གདམས་མི་དགོས་པ་རིགས་བདག་དང་ཧཾ་གཉིས་ལ་གསང་བ་གཙོ་ཆེ་ཆུང་གི་ཁྱད་པར་ཡང་མེད་པའི་ཕྱིར་དང་། སྤྱི་གཙུག་གི་ཧཾ་ཡང་འབད་མེད་དུ་འཆང་བའི་ཕྱིར་དང་། ནང་གི་སྦྱིན་སྲེག་ཀྱང་། སྔགས་དང་ཆོས་ཀྱི་སྦྱིན་སྲེག་ཡིན་པའི་ཕྱིར་དང་།
བྱང་སེམས་ཡས་བྱོན་ལ་སྤྱན་དྲང་བ་རབ་གནས་ཡིན་པའི་རྒྱུ་མཚན་མེད་པ་དང་། ཁ་ཟས་ཀྱི་གཏོར་མ་ཡང་། སྔགས་དང་ཆོས་ཀྱི་གཏོར་མ་ཡིན་པ་དང་། གཞན་དུ་བྱང་སེམས་དཀར་དམར་གྱི་གཏོར་མ་ཞེས་ཁྱད་པར་དུ་སྨྲོས་དགོས་པའི་ཕྱིར་དང་། སྔགས་ཕྱིའི་ཨོཾ་ལ་སོགས་པ་འདིར་སྐབས་དོན་མ་ཡིན་པ་དང་། གསང་བ་སྐྱེ་མེད་ཡིན་པར་མི་གྲུབ་པའི་ཕྱིར་དང་། སེམས་བརྟན་པ་ཐོབ་པ་ཡིན་ན། མི་བྱ་བ་ནི་ཅུང་ཟད་མེད། ། ཞེས་པའི་ཚུལ་གྱིས། ཕྱག་རྒྱ་བཅིང་བ་རྣམས་སྤང་ཞིང་། །
ཞེས་སོགས་གདམས་མི་དགོས་པའི་ཕྱིར་དང་། རྟག་པར་རྒྱུན་དུ་སྔགས་བཟླ་སོགས། ལས་དང་པོ་པ་ཕལ་ཆེར་གྱིས་སྒྲུབ་དཀའ་བའི་ཕྱིར་དང་། སློབ་དཔོན་མིན་པས་རྟག་ཏུ་སློབ་མ་སྡུད་པ་སོགས་མི་དགོས་པའི་ཕྱིར་རོ། ། ཞེས་གསུངས་སོ། ། དེ་དག་ནི་རིག་པ་མ་ཡིན་ཏེ། མཁའ་གསང་ཞེས་པས་གསང་བ་ཡིན་ན། མཁའ་གསང་གཉིས་སུ་ཆེ་བའི་ཚེ། གསང་བའི་གནས་གསང་བ་ཡིན་དུ་ཆུག་ཀྱང་། མཁའ་གསང་བར་མི་འགྲུབ་པའི་ཕྱིར་དང་།
དེ་དག་རང་བཞིན་གྱིས་འབད་མེད་དུ་འཆང་བས། གཟུང་བར་བྱ་ཞེས་གདམས་མི་དགོས་ན།

ཁྱེད་རང་གི གསང་བའི་རྡོ་རྗེ་དང་དྲིལ་བུ་ནི། རང་ཉིད་ཐབས་ཤེས་རབ་ཡབ་ཡུམ་གྱི་རྡོ་རྗེ་དང་པདྨ་བྱིན་གྱིས་བརླབས་ཏེ། ཞེས་པའང་འབད་མེད་དུ་འཆང་བས་གཟུང་བར་བྱ་ཞེས་གདམས་མི་དགོས་པར་མཚུངས་པའི་ཕྱིར་དང་། བྱིན་གྱིས་བརླབས་པའི་ཁྱད་པར་དུ་བྱེད་ན། འདི་ཉིད་དུ། མི་འབྲལ་བར་བྱ་བ་ནི། བསྐྱེད་པ་དང་རྫོགས་པའི་རིམ་པ་ཞེས་སོགས་ཀྱི་ཁོང་ནས་འབྱུང་བས་དགག་པ་ལ་སྤྲོ་བ་ཙམ་དུ་འགྱུར་བའི་ཕྱིར་དང་། རིགས་བདག་ནི་བསྐྱེད་རིམ་ཀུན་ལ་ཐུན་མོང་དུ་གྲགས་ལ། ཧཾ་ཡིག་ནི་བསྐྱེད་རིམ་ལ། ཐུན་མོང་དུ་མ་གྲགས་པས།
ཁྱད་པར་ཤིན་ཏུ་ཆེ་བའི་ཕྱིར་དང་། ཧཾ་འབད་མེད་དུ་འཆང་བར་འགྱུར་བའང་། མཁའ་གསང་ལྟར་ཡིན་པའི་ཕྱིར་དང་། ནང་གི་སྦྱིན་སྲེག་ནི་བསྐྱེད་རིམ་པའི་ཡིན་ལ། སྔགས་དང་ཆོས་ནི་རྫོགས་རིམ་པའི་ཡིན་པས། ནང་དང་སྔགས་ཆོས་ཀྱི་ཁྱད་པར་མ་ཕྱེད་པར་འགྱུར་བའི་ཕྱིར་དང་། བྱང་སེམས་ཡས་བྱོན་ལ་སྤྱན་དྲངས་བ་རབ་གནས་ཡིན་ཞེས་སྨྲས་པ་མེད་པའི་ཕྱིར་དང་། ཁ་ཟས་ཀྱི་གཏོར་མ་སྔགས་ཆོས་ཡིན་པའང་། སྦྱིན་སྲེག་ལྟར་ཡིན་པའི་ཕྱིར་དང་། སྔགས་ཕྱིའི་ཨོཾ་ཞེས་སོགས་ནི་སྔགས་ཞེས་པ་རྩ་བ་ལ་ཡང་མེད་ཅིང་།
ནང་སྔགས་ཆོས་སུ་བྱས་པ་གོང་མ་རྣམས་དང་ཡང་མི་མཐུན་པས། མི་མཁས་པ་དག་གིས་མཆན་བྱས་པ་དཀྱུས་སུ་ཤོར་བར་སྣང་བའི་ཕྱིར་དང་། གཞན་ཡང་། རྟག་ཏུ་དཀྱིལ་འཁོར་བཞེངས་པར་བྱ། ། ཞེས་པའི་དོན་མ་བཤད་པ། ཕྱིས་ཀྱི་དཔེ་མཐོང་བ་རྣམས་ལ་ཡང་མི་སྣང་མོད། ཡིག་མཁན་དག་གིས་ཆད་པ་ལས་འཕེལ་བར་སྣང་ལ། གོང་མ་དག་གི་རིགས་པས་སྦྱར་ཏེ་བཤད་ན། ཕྱིའི་དཀྱིལ་འཁོར་ནི། རྡུལ་ཚོན་སོགས་དང་།
ནང་ལུས་དཀྱིལ། གསང་བ་ནི་སྔགས་དང་ཆོས་སོ། ། དེ་རྣམས་ལས། ཕྱི་དང་ནང་ནི་བསྐྱེད་རིམ་པའི་ཡིན་ལ། སྔགས་ཆོས་ཀྱི། ཆོས་ལ་དང་མཐར་ཐུག་ཆོས་གཉིས་ཏེ། དེ་དག་རིམ་པ་བཞིན་གསང་དབང་སོགས་གསུམ་གྱི་ཡིན་ནོ། ། སེམས་བརྟན་པ་ཐོབ་པ་ཡིན་ན། གདམས་མི་དགོས་ན། བརྟག་གཉིས་ལས།
བཟའ་བཅའ་དེ་བཞིན་བཏུང་བ་ཉིད། ། ཇི་ལྟར་རྙེད་པ་རབ་ཏུ་བཟའ། ། ཡིད་འོང་མི་འོང་རྣམ་རྟོག་ཕྱིར། ། ཞེན་པ་ཙམ་དུ་མི་བྱ་འོ། ། བཟའ་དང་བཟའ་མིན་སྤྱོད་པ་དང་། ། དེ་བཞིན་བཏུང་དང་བཏུང་མིན་ཉིད། ། བསྒྲོད་དང་བསྒྲོད་མིན་སྔགས་པ་ཡིས། ། རྣམ་རྟོག་ཉིད་དུ་མི་བྱ་འོ། ། དངོས་གྲུབ་ཐོབ་པའི་སློབ་མ་གང་། ། ཡང་དག་དེ་ཉིད་སྣང་བ་པོ། །
མནར་མེད་སྤང་བའི་རྒྱུ་ཡི་ཕྱིར། ། གྲུབ་པས་བླ་མ་མངོན་ཕྱག་འཚལ། ། དབང་དང་བརླབ་ལས་རྣམ་པར་གྲོལ། ། དེ་བཞིན་ངོ་ཚའི་འབྲས་བུ་ཉིད། ། དངོས་པོ་ཀུན་གྱི་རང་བཞིན་གྱིས། ། ཡོ་གི་རྣམ་དཔྱད་སྙིང་རྗེ་ཆེ། ། སྦྱིན་སྲེག་མཆོད་རྟེན་དཀའ་ཐུབ་འདས། ། སྔགས་དང་བསམ་གཏན་རྣམ་པར་སྤངས། ། དམ་ཚིག་སྡོམ་ལས་རྣམ་པར་གྲོལ། ། རྣལ་འབྱོར་ལྡན་པས་སྤྱོད་པར་བྱེད། །
ཞེས་གསུངས་པ་སོགས་དང་། དོན་མེད་པར་འགྱུར་བའི་ཕྱིར་དང་། རྟག་པར་རྒྱུན་དུ་སྔགས་བཟླས་ཞིང་། ། ཞེས་པ་ནི། ཉིན་རེ་བཞིན་ཡང་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། ཞེས་པ་ལྟར་བཞེད་པའི་ཕྱིར་དང་། འདི་རྣམས་རྡོ་རྗེ་སློབ་དཔོན་གྱི་དབང་གི་མཐའ་རྟེན་དུ་བསྟན་བྱ་ཡིན་པས་སློབ་དཔོན་ཡིན་མིན་གྱི་དོགས་པ་དཔྱད་མི་དགོས་པའི་ཕྱིར་དང་། ཁྱེད་རང་གིས་ཀྱང་དབང་བཞི་པའི་མཐའ་རྟེན་པས། དབང་བཞི་པ་ཐོབ་པའི་གང་ཟག་དེས་རྡོ་རྗེ་སློབ་དཔོན་གྱི་དབང་མ་ཐོབ་པ་མི་སྲིད་པའི་ཕྱིར་རོ།། །།
དེ་ནས་དོན་བརྒྱད་པ་གཏོར་མ་བཏང་བ་ནི། ཞེས་པར། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། ཡེ་ཤེས་ནི་བདུད་རྩི་ལྔ་དང་། ལྕགས་ཀྱུ་ནི་ཤ་ལྔ་ཡིན་ལ། དེ་ཡང་སྐྱེ་དགུའི་བདག་པོ་ནི་ཁྱིའི་ཤ་དང་། སྒྲོལ་མ་ནི་གླང་པོ་ཆེའི་དང་། རབ་མཆོག་ནི་རྟའི་དང་། མང་པོ་སྐྱེས་ནི་མིའི་ཤ་དང་།
སྟོབས་ནི་བ་གླང་གི་ཤའོ། ། ལས་རྣམས་ཀུན་ལས་སྦྱར་བ་ནི། བདུད་རྩི་དང་གཏོར་མའི་ལས་ཀུན་ལའོ། ། ཞེས་ཟེར་རོ། ། དེ་ནི་མ་ཡིན་ཏེ། དེ་ལྟར་ན་ཡེ་ཤེས་དང་ལྕགས་ཀྱུ་དུ་ཡིན་ཞེས་འདྲི་བར་འགྱུར་ཏེ། ཡེ་ཤེས་ཀྱི་ལྕགས་ཀྱུ་དུ་ཡིན་ཞེས་པ་མི་རིགས་པ་དང་། རྫས་བཅུ་དྲིས་པ་ལ་ལན་ལྔ་ཉིད་མི་རིགས་པ་དང་། བདུད་རྩི་དང་གཏོར་མའི་ལས་ཐམས་ཅད་འདིར་འཆད་པའི་རྒྱུ་མཚན་མེད་པའི་ཕྱིར་རོ། ། ཞེས་དང་།
གདན་བཞི་ལས། ལྕགས་ཀྱུ་མཆོག་ནི་ལྔ་པོ་དག ། དེ་ཉིད་ལྔ་ཡིས་རྟག་པར་བྱ། ། ལྕགས་ཀྱུ་ཆེན་པོ་ཞེས་བྱ་བ། ། ཡེ་ཤེས་ལྷ་ནི་འདོད་པ་འོ། ། རྡོ་རྗེ་ལྕགས་ཀྱུ་མི་འཁྲུགས་པ། ། གནས་ཀྱི་ལྕགས་ཀྱུ་རིན་ཆེན་འབར། ། རྒྱལ་བའི་ལྕགས་ཀྱུ་དོན་ཡོད་པ། ། གཡོ་བའི་ལྕགས་ཀྱུ་འོད་དཔག་མེད། ། ཞེས་པ་ལུང་དུ་བཀོད་ནས།
འོ་ན་ཇི་ལྟར་ཞེ་ན། དང་པོ་དབུས་སུ་སྐྱེ་དགུའི་བདག་པོ། དང་པོའི་སངས་རྒྱས་རྡོ་རྗེ་སེམས་དཔའ་འམ། ཚངས་པའི་རྣམ་པ་རྣམ་པར་སྣང་མཛད་སོགས། གཙོ་བོར་རང་འདོད་པའི་ལྷས་བྱིན་གྱིས་བརླབས་པའི་ཤ་གཞན་ལས་ཕུལ་དུ་བྱུང་བ་ལྕགས་ཀྱུ་ཆེན་པོ་ཞེས་བྱ་བ་ཤ་ཆེན་པོའོ། ། གཉིས་པ་ཤར་དུ་སྒྲོལ་མ་ཞེས་བྱ་བ། གཙང་ཞིང་དག་བྱེད་བ་གླང་གི་ཤ རྡོ་རྗེ་ཅན་གྱི་ལྕགས་ཀྱུ་མི་བསྐྱོད་པས་བྱིན་གྱིས་བརླབས་པའོ། ། གསུམ་པ་ལྷོར་ཁྱི་ཤ་དག་གི་དམ་ཚིག་གིས། ། དངོས་གྲུབ་ཐམས་ཅད་འགྲུབ་པར་འགྱུར། །
ཞེས་པའི་ཚུལ་གྱིས་རིན་པོ་ཆེའི་རིགས་ཀྱི་དམ་ཚིག་རབ་མཆོག་ཏུ་གྲགས་པ། གྲོང་གནས་ཀུན་ཏུ་སྤྱོད་པའི་ལྕགས་ཀྱུ། ཁྱིའི་ཤ་རིན་ཆེན་འབྱུང་ལྡན་གྱིས་བྱིན་གྱིས་བརླབས་པའོ། ། བཞི་པ་ནུབ་ཏུ་རིགས་མང་པོ་སྐྱེས་ཞེས་བྱ་བ། འགྲོ་མགྱོགས་ལྕགས་ཀྱུ་རྟའི་ཤ་འོད་དཔག་མེད་པས་བྱིན་གྱིས་བརླབས་པའོ། ། ལྔ་པ་བྱང་དུ་སྟོབས་ཆེན་གླང་པོ་ཆེའི་ཤ། རཱ་ཛ་རྒྱལ་པོ་ལ་ཡང་འཇུག་པས་རྒྱལ་པོའི་ལྕགས་ཀྱུ། དོན་ཡོད་གྲུབ་པས་བྱིན་གྱིས་བརླབས་པའོ། ། དེ་ཡང་གཙོ་བོར་དྲག་པོའི་ལས་བྱེད་པ། ལྕགས་ཀྱུ་གཙོ་བོར་བྱེད་ཅིང་།
སྒྲོལ་མ་ཡན་ལག་ཏུ་བྱེད་པའི་དབང་དུ་བྱས་ཀྱི། རྒྱུན་གྱི་རྣལ་འབྱོར་ལ་ནི་ཤ་ཆེན་མ་གཏོགས་པ་རྣམས་མཚམས་སུ་བཀོད་པར་བྱའོ། ། འོ་ན་རང་མིང་གིས་མི་སྨྲོས་པར། སྐྱེ་དགུ་སོགས་ཇི་ལྟར་ཞེ་ན། རྡོ་རྗེའི་ཚིག་དེ་རྣམས་དོན་དུ་མ་ལ་འཇུག་པས། རིགས་ལྔ་དང་། དེས་བྱིན་གྱིས་བརླབས་པའི་བདུད་རྩི་ལྔའི་རྫས་ཀྱང་བསྟན་པའི་ཕྱིར་ཏེ། སྐྱེ་དགུའི་བདག་པོ་ཚངས་པ་རྣམ་སྣང་དྲི་ཆེན་དང་། དེ་ཉིད་སྦྱོང་བྱེད་སྒྲོལ་མ་དྲི་ཆུ་དང་། རབ་མཆོག་སྟེ་ལྔའི་གཙོ་བོ་ཁུ་བ་དང་།
འདི་ཁུ་བ་དང་བཅས་པ་མང་པོ་སྐྱེ་བར་རཀྟ་དང་། སྟོབས་ཆེན་པོ་ཤ་ཆེན་རྣམས་སོ། ། དེ་ལྟར་ན་བདུད་རྩི་ལྔ་དང་། ལྕགས་ཀྱུ་ལྔ་ལ་སོ་སོར་དབྱེའོ། ། འོ་ན་ཤ་ལྔ་པོ་འདི་རྣམས་ལ་ཅིའི་ཕྱིར་ཡེ་ཤེས་ལྔ་ཞེས་བྱ་ཞེ་ན། ཤ་ལྔ་པོ་འདི་རྣམས་ནི་རིགས་ལྔ་རྣམས་ཀྱི་སྔགས། ཨོཾ་ཧཱུྃ་ཏྲཾ་ཧྲཱི་ཨ། ཡེ་ཤེས་ལྔའི་དབྱེ་བས་སོ་སོར་བྱིན་གྱིས་བརླབས་པས། ཡེ་ཤེས་ཆེན་པོ་ལྔ་ཞེས་བཤད་དོ། ། དེ་ནས་ཡེ་ཤེས་ཀྱི་ལྕགས་ཀྱུ་ལྔས་རབ་ཏུ་དབྱེ་བས།
ཞི་རྒྱས་ལ་སོགས་པའི་རང་རིགས་ཀྱི་ལྷ་རྣམས་ཀུན་ལ་སྦྱར་བར་བྱ་ཞིང་། ཡང་ན་ཡེ་ཤེས་ཀྱི་བདུད་རྩི་ལྔ་དང་། ལྕགས་ཀྱུ་ལྔ་ཞེས་སོ་སོར་ཕྱེ་ནས་ལས་ལ་སྦྱར་ཞིང་སྦྱོར་ཚུལ་ཡང་ལས་སྒྲུབ་པ་ལ། ཕན་པར་འདོད་པས་རྡོ་རྗེ་དབང་མོ་ལ་སོགས་པ་ཕྱི་ནང་གསང་བའི་རྣལ་འབྱོར་མ་ཀུན་བཅུད་ཀྱིས་ཚིམས་ཞིང་དགེས་པར་བྱའི། རང་ཉིད་ཁམས་འཕེལ་བས་འདོད་ཆགས་ཀྱི་དོན་ལ་དགའ་བར་མི་བྱ་ཞིང་། སྲེད་པས་ཟས་ལ་ལོངས་སྤྱོད་པའི་དོན་ལ་ཡང་སྦྱར་བར་མི་བྱ་བར། ཞི་སོགས་ཀྱི་སྒོ་ནས་སེམས་ལ་ཕན་པའི་དོན་གྱི་རྒྱུར་རྣལ་འབྱོར་པས་ཤ་ལྔ་ལ་སོགས་པའི་མཆོད་པ་ཐམས་ཅད་རབ་ཏུ་བརྟག་ཅིང་ངེས་པར་བྱའོ། ། བྱིན་གྱིས་བརླབས་པ་ལ་སོགས་པས་དབུལ་བ་ནི། ཤ་ལྔ་ལ་སོགས་པའི་གཏོར་མའི་རྫས་དེ་ཐམས་ཅད་ཀྱང་། བྱིན་གྱིས་བརླབས་པ་སོགས་བྱས་ནས་དབུལ་བར་བྱ་སྟེ།
དེ་ཡང་འཁྲུགས་སྡེབས་ནས་བུད་པ་ཞེས་པ་ཡཾ་ལས་རླུང་གི་དཀྱིལ་འཁོར་གཡོ་བ་དང་། འབར་བ་ཞེས་པ་རཾ་ལས་མེའི་དཀྱིལ་འཁོར་འབར་བ་དང་། ཁྱད་པར་དུ་བསྐོལ་བ་ཞེས་པ་སྔར་བཤད་པ་ལྟར། ཨ་ལས་བྱུང་བའི་པདྨའི་སྣོད་དུ། བསྡུ་ན་རིགས་ལྔའི་ས་བོན་ལས་བདུད་རྩི་ལྔ་བསྐྱེད་པ་ས་བོན་གྱིས་མཚན་པ་དང་། ཕྱེ་ན་བདུད་རྩི་ལྔ་དང་། ལྕགས་ཀྱུ་ལྔ་རྣམས་རིགས་ལྔ་ཡབ་ཡུམ་གྱི་ས་བོན་ལས་བསྐྱེད་ཅིང་། ས་བོན་གྱིས་མཚན་པར་བྱ་སྟེ། འོག་གི་མེས་སྐོལ་ཞིང་། སྟེང་དུ་དབྱངས་ཀྱི་བཅུ་གསུམ་པ།
ཨོཾ་ཐིག་ལེ་ནཱ་དས་མཚན། ཨོཾ་ལས་ཟླ་བའི་དཀྱིལ་འཁོར་གྱི་དབུས་སུ། ཨཱ་ལི་ཀཱ་ལི། ཨཱ་ལི་ལས་འོད་འཕྲོས་དཔའ་བོ་ཐམས་ཅད་སྤྱན་དྲངས། ཀཱ་ལི་ལས་འོད་འཕྲོས། མཁའ་འགྲོ་ཐམས་ཅད་སྤྱན་དྲངས། སྟེང་དུ་ལྷ་ཡབ་ཡུམ་སྙོམས་འཇུག་མཛད་པས་ཚིམས་ཏེ། བྱང་ཆུབ་ཀྱི་སེམས་དཀར་དམར་གྱི་ངོ་བོར་ཞུ། ཟླ་བ་དང་བྱང་ཆུབ་ཀྱི་སེམས་ཐིག་ལེ་ཤེས་རབ་རོ་གཅིག་ཏུ་འདྲེས་པས་པདྨའི་ནང་དུ་ལྷུང་། རྫས་བསྐོལ་བ་རྣམས་དང་དབྱེར་མེད་པར་འདྲེས་པར་གྱུར་པས།
ཆུ་ཤེལ་དག་པའི་གཟུགས་སམ། ཉི་མ་ཤར་བའི་དཀྱིལ་འཁོར་རམ། གྲུབ་པའི་དངུལ་ཆུ་ལྟ་བུའི་གཟུགས་སུ་བསྐྱེད་པར་བྱས་ཏེ། དེའི་ཁ་དོག་དྲི་རོ་ཁྱད་པར་ཅན་དུ་བྱ་བའི་ཕྱིར། འོག་ནས་འཆད་པའི་བྱིན་བརླབས་ཐམས་ཅད་བརྟག་ཅིང་། བསྒོམ་པར་བྱས་ནས་མཐེབ་སྲིན་གྱིས་བདུད་རྩིའི་རྒྱ་མཚོའི་དབུས་ནས་བླངས་ཏེ། དང་པོ་རང་གིས་མྱངས་པས་ལུས་ཀྱི་དཀྱིལ་འཁོར་གྱི་ལྷ་རྣམས་མཉེས་པར་བྱ་ཞིང་། བདུད་རྩིའི་ལྷག་མ་དང་། སོགས་པས་བསྡུས་པ་མཆོད་ཡོན་ལ་སོགས་པའི་མཆོད་རྫས་ཀྱི་དངོས་པོ་ཀུན་གྱིས། ཕྱིའི་དཀྱིལ་འཁོར་གྱི་ལྷ་རྣམས་ཚིམས་ཞིང་དགེས་པར་བྱའོ། །
ཞེས་གསུངས་སོ། ། དེ་ལ་ཕྱོགས་སྔ་མ་དེ་ནི། རྗེ་རྩེ་མོའི་བཞེད་པ་བཀོད་པའི་ལུགས་སུ་མཛད་སྣང་མོད། ཇི་ལྟ་བ་བཞིན་མ་ཡིན་ཞིང་། དགག་པ་དེ་དག་ནི་འཐད་པ་མ་ཡིན་ཏེ། ཡེ་ཤེས་ཀྱི་ལྕགས་ཀྱུར་གསུངས་ཞེས་པའི་ཡེ་ཤེས་བདུད་རྩི་ལྔ་ལ་མཐའ་ཅིག་ཏུ་བཞེད་པ་མ་ཡིན་པའི་ཕྱིར་དང་། སྦྱོར་བའི་ཚེ། རྫས་བཅུ་དྲིས་པ་ལ་ལན་ཡང་བཅུར་ཤིན་ཏུ་ཡང་ཡོད་དེ། རིགས་ལྔ་རྣམས་ཀྱི་སྔགས་འདི་དག ། ཡེ་ཤེས་ལྔ་ཡིས་རབ་དབྱེ་བས། །
ཞེས་པའི་ཕྱོགས་གཅིག་གིས་རྫས་ལྔ་བསྟན་པར་བཞེད་པའི་ཕྱིར་དང་། སྒྲ་བཟང་པོ་ལ་ཞེན་པ་སྤང་བའི་ཕྱིར། སྒྲ་ཉམས་བསྟན་པ་ཡང་ཡོད་པས། ཐམས་ཅད་ཀྱང་རྒྱུད་ལྡན་གྱི་བླ་མའི་མན་ངག་ལ་རག་ལས་པ་ཡིན་པའི་ཕྱིར་དང་། ཡེ་ཤེས་ལྕགས་ཀྱུའི་དབྱེ་བ་བདུད་རྩི་དང་གཏོར་མའི་ལས་ལ་སྦྱོར་བའི་རྒྱུ་མཚན་མེད་པ་བྱུང་རྒྱལ་ཙམ་ཡིན་པའི་ཕྱིར་རོ། ། བཞག་པ་མི་འཐད་དེ། ཤ་ཆེན་རྣམ་སྣང་ཡིན་པའི་རྒྱུ་མཚན་མེད་པའི་ཕྱིར་དང་། ཡིན་ན་འདིར་ཤ་ཆེན་དབུས་སུ་བསྒོམ་པ་མི་རིགས་པའི་ཕྱིར་དང་། རང་འདོད་པའི་ལྷས་བྱིན་གྱིས་བརླབས་པ་ཡིན་ན། མི་བསྐྱོད་པ་ཟློས་ཤིང་རྣམ་སྣང་འཆད་པའི་ཕྱིར་དང་།
རཱ་ཛ་རྒྱལ་པོ་ལ་འཇུག་མོད། གླང་པོ་ལ་འཇུག་པའི་སྒྲ་ནི་ག་ཛ་ཞེས་པ་ཡིན་པས་མི་མཚུངས་པའི་ཕྱིར་དང་། བརྡ་གང་གིས་དོན་གང་ཡིན་པ་ཇི་བཞིན་མ་ཡིན་པའི་བརྡ་ཡིན་པས་རྒྱུད་པའི་གསུང་ལས་ཇི་ལྟར་འབྱུང་བ་ལས་རང་བློས་དོན་རྙེད་པ་མ་ཡིན་པའི་ཕྱིར་དང་། རྒྱུད་འདིར་ལྕགས་ཀྱུ་དྲག་ལས་གཙོར་བྱེད་པ་ཡིན་པའི་རྒྱུ་མཚན་མེད་པའི་ཕྱིར་དང་། བརྟག་གཉིས་ལས། སྡང་ལ་ས་ལུ་སྐྱེས་པར་བརྗོད། ། ཞེས་གསུངས་པས། དྲག་ལས་ལ་སྦྱོར་བར་མི་གྲུབ་པའི་ཕྱིར་དང་། གྲུབ་ན། བསྐྲད་པ་ཉིད་ལ་གླ་རྩིར་བརྗོད། །
ཞེས་པས་བདུད་རྩི་ཡང་དྲག་ལས་ལ་སྦྱོར་བར་འགྲུབ་པའི་ཕྱིར་དང་། ཨོཾ་ཧཱུྃ་ཏྲཾ་སོགས་རྒྱུད་འདིར་རིགས་ལྔའི་ས་བོན་ཡིན་པའི་རྒྱུ་མཚན་མེད་པའི་ཕྱིར་དང་། གཞན་དུ་བཤད་པས་འདིར་བྱེད་ན་ཧ་ཅང་ཐལ་བའི་ཕྱིར་དང་། ཡེ་ཤེས་ཀྱི་བདུད་རྩི་ལྔ་དང་ལྕགས་ཀྱུ་ལྔ་སོ་སོར་ཕྱེ་ནས། ཞེས་པ། རྫས་ལྔ་དྲིས་པ་ལ་ལན་བཅུ་སོགས་ཀྱི་ཀླན་ཀ་རང་གི་ལེན་པར་ཟད་པའི་ཕྱིར་དང་། སྡོམ་འབྱུང་ལས། དེ་ནས་གཏོར་མའི་དེ་ཉིད་ནི། ། ཇི་བཞིན་ཡང་དག་བཤད་བྱ་སྟེ། ། དཀྱིལ་འཁོར་སྦྱིན་སྲེག་བཟླས་པ་དང་། །
རབ་གནས་དང་ནི་ཞི་རྒྱས་དང་། ། དབང་དབབ་བསད་དང་བསྐྲད་པ་དང་། ། འབྱུང་པོ་གནོད་སྦྱིན་མོ་སྒྲུབ་དང་། ། གནས་ཀྱི་བསྒྲུབ་པའི་དུས་དག་སྟེ། ། ལས་རྣམས་ཀུན་ལ་མཆོག་ཡིན་ནོ། ། ཞེས་དང་། བརྟག་གཉིས་ལས། གལ་ཏེ་འདི་འབྱུང་པོའི་ཚོགས་ཀྱི་ཕྱིར་རྟག་ཏུ་གཏོར་མ་བྱིན་ན། དབང་དང་། མངོན་སྤྱོད་དང་།
དགྲའི་སྡེ་འཇིག་པ་དང་། བསྐྲད་པ་དང་། བསད་པ་དང་། དགུག་པ་དང་། ཞི་བ་དང་། རྒྱས་པར་འགྱུར་རོ། ། ཞེས་གསུངས་པ་ལྟར། ལས་རྣམས་ཀུན་ཞེས་པ་ཡང་དེ་ལྟར་རོ། ། སྙམ་དུ་བཞེད་པར་སྣང་མོད། དེ་དག་ནི་གཏོར་མ་ཞི་སོགས་ལས་ཀུན་ལ་སྦྱོར་བར་བསྟན་པ་ཡིན་ལ།
འདིར་ནི། ཡེ་ཤེས་ལྕགས་ཀྱུའི་རབ་དབྱེ་བས། ། ལས་རྣམས་ཀུན་ལ་སྦྱར་བར་བྱ། ། ཞེས་བྱིན་གྱིས་བརླབས་པའི་ཆོ་ག་དེ་དག་ལས་ཀུན་ལ་སྦྱོར་བར་སྟོན་པ་ཡིན་པས་སྦྱར་བྱ་མི་མཚུངས་པའི་ཕྱིར་དང་། དེའི་ཕྱིར་ཞི་རྒྱས་སོགས་སྐབས་སུ་མ་བབ་པའི་བཤད་པ་ཡིན་པའི་ཕྱིར་དང་། སཾ་བྷུ་ཊིའི་ལུང་དེའི་དེ་མ་ཐག་ཏུ། གལ་ཏེ་ལས་ལ་ཕན་འདོད་པས། ། རྣལ་འབྱོར་མ་ཀུན་ཚིམས་པར་བྱ། ། ཞེས་པས་གོང་མ་ཞི་སོགས་ལས་བསྒྲུབ་པ་ལ་སྦྱོར་བ་ཤིན་ཏུ་རིང་དུ་བྱས་པ་ཡིན་པའི་ཕྱིར་དང་། བསྡུ་ན་བདུད་རྩི་ལྔ།
ཕྱེ་ན་བདུད་རྩི་ལྔ་དང་ལྕགས་ཀྱུ་ལྔ། ཞེས་པ་ནི། བསྡུ་ན་རྟ། ཕྱེ་ན་རྟ་དང་། གཡག ཞེས་པ་ལྟ་བུ་ཡིན་པའི་ཕྱིར་དང་། རྫས་ཀྱི་སྟེང་དུ། ཨོཾ་ལས་ཟླ་བ་དང་། དེ་ལས་དབྱངས་གསལ། ཞེས་པའི་བཤད་པ་ཡང་ཡོད་མོད།
ཟླ་ཉི་ཁ་སྦྱོར་གྱི་བར་དུ་བདུད་རྩི་བསྒྲུབ་པ་ཐུན་མོང་མ་ཡིན་པའི་མན་ངག་ཞལ་ན་ཡོད་པ་མ་རྟོགས་པར་འགྱུར་བའི་ཕྱིར་དང་། ཨཱ་ལི་དང་ཀཱ་ལི་ལས་དཔའ་བོ་དང་རྣལ་འབྱོར་མ་སྤྱན་དྲངས་བ་སོགས། ཁྱེད་རང་ལྟར་ན་ཡང་མངོན་བརྗོད་དང་། སཾ་བྷུ་ཊི་གཉིས་ཀ་ལས་མི་འབྱུང་བས་རང་དགའ་བ་ཡིན་པའི་ཕྱིར་རོ།། །། མགྲོན་གྱི་ཏིང་ངེ་འཛིན་ལ་བཞི་སྟེ། ཞེས་སོགས་སུ། བསྟན་བཅོས་དེ་ཉིད་འདུས་པ་ལས། ལ་ལ་ན་རེ། རང་ཉིད་ཞལ་གཅིག་ཕྱག་གཉིས་པའི་བར་དུ་བསྡུས་ཏེ། གཏོར་མའི་གནས་དང་ཡོ་བྱད་ཐམས་ཅད་བསང་སྦྱངས་བྱས་ནས།
གཏོར་མ་ནང་མཆོད་ལྟར་བྱིན་གྱིས་བརླབས་ཏེ། མདུན་གྱི་ནམ་མཁར། ཨེ་ལས་ཆོས་ཀྱི་འབྱུང་གནས་གྲུ་གསུམ་པའི་ནང་དུ། པདྨ་འདབ་མ་བརྒྱད་པ་སུམ་བརྩེགས་ཀྱིས་སྟེང་གི་པདྨའི་ལྟེ་བ་དང་། འདབ་མ་བརྒྱད་ལ་ཨོཾ་དཀར་པོ། བར་གྱི་ལྟེ་བ་དང་། འདབ་མ་བརྒྱད་ལ་ཧཱུྃ་སྔོན་པོ། འོག་གི་པདྨའི་ལྟེ་བ་དང་འདབ་མ་བརྒྱད་ལ་ཨ་དམར་པོ། དེ་རྣམས་ཡོངས་སུ་གྱུར་པ་ལས། སྟེང་གི་པདྨའི་འདབ་མ་ལ།
ཤར་དུ་དབང་ཕྱུག་ཆེན་པོ། ལྷོར་ལྷའི་དབང་པོ། ནུབ་ཏུ་ཚངས་པ། བྱང་དུ་ཁྱབ་འཇུག བྱང་ཤར་དུ་བྷྲིང་གི་ཧྲིཥྚི། ཤར་ལྷོར་འདོད་པའི་དབང་ཕྱུག ལྷོ་ནུབ་ཏུ་ཚོགས་ཀྱི་བདག་པོ། ནུབ་བྱང་དུ་གཞོན་ནུ་ཀརྟི་ཀ་རྣམས་སྐུ་མདོག་དཀར་པོ། དབུས་ཀྱི་པདྨའི་འདབ་མ་ལ། ཤར་དུ་བརྒྱ་བྱིན།
ལྷོར་གཤིན་རྗེ། ནུབ་ཏུ་ཆུ་ལྷ། བྱང་དུ་གནོད་སྦྱིན། བྱང་ཤར་དུ་དབང་ལྡན། ཤར་ལྷོར་མེ་ལྷ། ལྷོ་ནུབ་ཏུ་སྲིན་པོ། ནུབ་བྱང་དུ་རླུང་ལྷ་རྣམས་སྔོན་པོ། འོག་གི་པདྨའི་འདབ་མ་ལ། ཤར་དུ་སྟོབས་ཀྱི་རྒྱུ། ལྷོར་དུང་སྐྱོང་།
ནུབ་ཏུ་མཐའ་ཡས། བྱང་དུ་ནོར་རྒྱས། ཤར་ལྷོར་འཇོག་པོ། ལྷོ་ནུབ་ཏུ་རིགས་ལྡན། ནུབ་བྱང་དུ་པདྨ། བྱང་ཤར་དུ་པདྨ་ཆེན་པོ་རྣམས་དཀར་པོ། ཐམས་ཅད་ཀྱང་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པས། རང་འདྲའི་རིགས་མ་ལ་འཁྱུད་ཅིང་། གཡས་བརྐྱང་གི་སྟབས་ཀྱིས་གནས་པ། ལྷ་ཆེན་བརྒྱད་ཀྱི་ཐུགས་ཁ་ནས་འོད་འཕྲོས།
གཟུགས་ཁམས་དང་གཟུགས་མེད་ཁམས་ཀྱི་ལྷ་ཐམས་ཅད་བསྡུས་རང་ལ་ཐིམ། ཕྱོགས་སྐྱོང་གི་ཐུགས་ཀ་ནས་འོད་འཕྲོས་འདོད་ཁམས་ཀྱི་ལྷ་དང་མི་རྣམས་ཐམས་ཅད་བསྡུས་རང་ལ་ཐིམ། ཀླུ་ཆེན་བརྒྱད་ཀྱི་ཐུགས་ཀ་ནས་འོད་འཕྲོས། དམྱལ་བ་དང་ལྷ་མ་ཡིན་ཐམས་ཅད་བསྡུས་རང་ལ་ཐིམ། ཐུགས་ཀ་ནས་འོད་འཕྲོས་རང་བཞིན་གྱི་གནས་ནས་སྐུ་གསུང་ཐུགས་ཀྱི་དཀྱིལ་འཁོར་གྱི་ལྷ་ཚོགས་ཐམས་ཅད་སྤྱན་དྲངས། གཽ་རཱི་ཨ་ཀརྵ་ཡ་ལ་སོགས་པས་འབྱུང་པོ་ཉེར་བཞི་ལ་དགུག་ཞུགས་སོགས་བྱ། ཨརྒྷཾ་ལ་སོགས་དང་། ཨོཾ་ཨཱཿཧཱུྃ། དཀར་མོ་རི་དྭགས་མཚན་མ་འཛིན་ལ་སོགས་པས། དེ་རྣམས་ལ་དབང་བསྐུར།
ཆུ་ལྷག་མ་ཡར་ལུད་པ་ལས། ལྷ་ཆེན་བརྒྱད་ལ་རྣམ་སྣང་། ཕྱོགས་སྐྱོང་བརྒྱད་ལ་མི་བསྐྱོད་པ། ཀླུ་ཆེན་བརྒྱད་ལ་འོད་དཔག་མེད་ཀྱིས་དབུ་བརྒྱན་པར་གྱུར། དེ་ནས་ཨོཾ་ཨིནྡྲ། ཛ་མ། ཛ་ལ། ཛཀྑ། བྷུ་ཏ། བྷ་ཧི།
བྷ་ཨུ། རཀྵ། ཙནྡྲ། སུཛྫ། སུརྩ། མཱ་ད། པཔྤ། ཏ་ལ་པ་ཏ་ལེ། ཨཥྚ། ས་པ་སྭཱ་ཧཱ།
ཞེས་པས་གཏོར་མགྲོན་གསལ་བཏབ་ནས། ཨི་དཾ་བ་ལིང་། བྷུཉྫ། ཛི་གྷ། ཕུལླ། དྷཱུ་པ། མཾ་ས། པིང་ག ཞེས་པས་ཕུལ་ཏེ། ཨམྦྷ་སཔྤ།
ཀཛྫ་སཱ་ད། ཁནྟི་ཁུ་ཎི། ཕེ་ཊ་ག་ཏ། ཞེས་འདོད་པའི་དོན་ལ་གསོལ་བ་གདབ་ཅིང་། ཨོཾ་ཨ་ཀ་རོ་མུ་ཁཾ་སརྦ་དྷརྨཱ་ནཾ་ཨདྱཱ་ནུད་པན་ན་ཏྭ་ཏ་ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་པས་དགེས་པར་བྱས་ཏེ། ཨརྒྷཾ་ལ་སོགས་པས་མཆོད་ཅིང་། ཡི་གེ་བརྒྱ་པས་གཤེགས་སུ་གསོལ་བར་བྱའོ། ། ཞེས་ཟེར་རོ། ། འགའ་ཞིག་ན་རེ།
གཏོར་མ་རྣམས་ནང་མཆོད་དང་། ཆུ་ཆང་གིས་སྦྱངས་ཏེ། གཞན་སྔ་མ་དང་འདྲ་བ་ལ། ཁྱད་པར་ཤར་དུ་བྷྲིང་གི་ཧྲཱིཥྚི། ནུབ་ཏུ་ཀརྟི་ཀ སྐུ་རྡོ་རྗེ་བ་རྣམས་གཡས་འཁོར་ལོ་དང་། གསུང་རྡོ་རྗེ་བ་རྣམས་གཡས་པདྨ། ཐུགས་རྡོ་རྗེ་བ་རྣམས་རྡོ་རྗེ་འཛིན་པ་དང་། ཀཱ་ཡ་ཝཀྐ་ཙིཏྟ་ཨོཾ་ཨཱཿཧཱུྃ་གིས་ནང་མཆོད་དང་། མི་བསྐྱོད་རྡོ་རྗེ་ཡེ་ཤེས་ཆེ། །
ཞེས་པ་ལ་སོགས་པས་བསྟོད་ཅིང་། ལས་འཆོལ་བྱས་ནས། རྡོ་རྗེའི་གླུ་དང་བཀྲ་ཤིས་ཀྱི་ཚིགས་བཅད་དང་། བསྔོ་བ་དང་སྨོན་ལམ་བྱའོ། ། ཞེས་ཟེར་རོ། ། དེ་ཡང་མ་ཡིན་ཏེ། རྒྱས་པའི་སྐབས་སུ་ཁ་སྦྱོར་ལས་གསུང་པའི་གཉིས་ཁྲོའི་གཏོར་ཆོག་དགོས་པ་ལས། དེ་ཉིད་ཆད་པའི་ཕྱིར་དང་། ཆོས་འབྱུང་སུམ་བརྩེགས་དང་། པདྨ་འདབ་བརྒྱད་སུམ་བརྩེགས་དང་།
མགྲོན་ལ་སོགས་པ་དེ་ལྟར་བྱེད་པ་ལ། རྒྱུད་གསུམ་ལ་སོགས་པའི་སྒྲུབ་བྱེད་རྣམ་དག་གང་ཡང་མེད་པའི་ཕྱིར་དང་། འབྱུང་པོ་ཉེར་བཞིའི་འཁོར་དམ་ཚིག་པ་བསྐྱེད་ན། རྒྱུད་འདི་ནས། ཙནྡྲ། སུཛྫ། ཞེས་པ་ལ་སོགས་པ། ཉི་མ་དང་ཟླ་བ་ལ་སོགས་པའི་མགྲོན་གསལ་བར་བཤད་པ་དང་འགལ་ཞིང་། འབྱུང་པོ་སྤྱི་གཏོར་འདི་ཉིད། གུར་ལས་གསལ་བར་ཕྱེ་སྟེ་རྒྱས་པར་གསུངས་ལ།
དེ་ཉིད་ལས། ཆོས་འབྱུང་གི་སྟེང་དུ་ཟླ་ཉི་ཚངས་པ་ལ་སོགས་པ་འོག་མིན་གྱི་བར་གྱི་ལྷ་ཐམས་ཅད་དམ་ཚིག་པར་བསྐྱེད་པ་དང་། ཆོས་འབྱུང་གི་འོག་ཏུ་ལྷ་མིན་དང་དམྱལ་བའི་བར་གྱི་སེམས་ཅན་ཐམས་ཅད་དམ་ཚིག་པར་བསྐྱེད་ལ། པདྨ་འདབ་བརྒྱད་གསུམ་རིམ་པར་མགྲོན་དེ་རྣམས་འགོད་པར་ཡང་མ་གསུངས་པ་དང་། ཁྱད་པར་ཆང་ནི་གཏོར་མའི་རྒྱུ་དང་། དེ་ནས་ཆུ་དང་། དེ་ནས་ནང་མཆོད་ཀྱིས་སྦྱོང་བར་རིགས་པས། སྦྱོང་བའི་རིམ་པ་དེ་ཉིད་ཀྱང་གོ་ལོག་པའི་ཕྱིར་དང་། བྱང་ཤར་དུ་བྷྲིང་གི་ཧྲིཥྚི་སོགས་ནི། མངོན་རྟོགས་རྒྱས་པ་དང་ཡང་འགལ་བའི་ཕྱིར་དང་།
གུར་ལས། ལྷ་ཐམས་ཅད་རྡོར་དྲིལ་འཛིན་པར་བཞེད་པས། འདིར་འཁོར་ལོ་སོགས་འཛིན་པའི་སྒྲུབ་བྱེད་རྣམ་དག་མེད་པས་ལྷག་པའི་ཕྱིར་དང་། གཡས་བརྐྱང་གིས་གནས་པ་ཡང་འཆད་པའི་ཕྱིར་དང་། གསང་གཏོར་དང་འཐོར་འཐུང་ནི། ཨོཾ་ཨཱཿཧཱུྃ་གིས་འབུལ་བར་བཞེད་ལ་གཞན་གྱིས་བྱེད་པ་ནོར་བའི་ཕྱིར་དང་། རྒྱུད་འདི་ནས་གསུང་པའི་ཕྲིན་ལས་འཆོལ་བའི་ཚིག བདག་གི་འདོད་དོན་ཀུན་བསྒྲུབས་ཏེ། ། གནོང་པ་བསལ་ནས་བཟོད་པར་གསོལ། ། ཞེས་དོར་ནས།
མཁའ་འགྲོ་སྤྱི་གཏོར་གྱི་བསྟོད་པ་དང་། ལས་འཆོལ་རྣམས་འདིར་མ་འབྲེལ་བའི་ཕྱིར་དང་། འདིར་བཀྲ་ཤིས་དང་བསྔོ་བ་དང་གཤེགས་གསོལ་གྱི་བར་བྱེད་པ་ནི་ཐུན་རྫོགས་པའི་དབང་དུ་བྱས་ལ། ཕྱིས་གཏོར་མའི་རྣལ་འབྱོར་གཞན་དག་ཀྱང་ཡོད་པས་དེ་ལྟར་མི་རིགས་པའི་ཕྱིར་རོ། ། ཞེས་དང་། མངོན་རྟོགས་འབྲིང་གི་རྒྱས་པར། དེ་ནས་རང་ཉིད་སྐད་ཅིག་གིས་ཕྱག་གཉིས་པར་བསྡུས་ཏེ། གཏོར་མའི་གནས་དང་། ཡོ་བྱད་ཐམས་ཅད་གསང་སྦྱངས་བྱས་ནས། སྟོང་པའི་ངང་ལས་སྟོང་གསུམ་གྱི་ཚད་དང་མཉམ་པའི་བསྲུང་བའི་འཁོར་ལོའི་ནང་དུ།
བྷྲཱུྃ་ལས་བྱུང་བའི་གཞལ་ཡས་ཁང་རྒྱ་ཆེན་པོའི་དབུས་སུ། ཨེ་ལས་ཆོས་ཀྱི་འབྱུང་གནས་གྲུ་གསུམ་པ། ཤིན་ཏུ་ཡངས་པའི་ནང་དུ། པཾ་ལས་པདྨ་འདབ་མ་བརྒྱད་པའི་ལྟེ་བར། གཏོར་མ་ནང་མཆོད་ལྟར་བྱིན་གྱིས་བརླབས་ཏེ། རྩ་བའི་འདབ་མ་བརྒྱད་དུ། ཧཱུྃ་རྣམས་ལས། ཤར་དུ་བརྒྱ་བྱིན། ལྷོར་གཤིན་རྗེ། ནུབ་ཏུ་ཆུ་ལྷ།
བྱང་དུ་གནོད་སྦྱིན། ཤར་ལྷོར་མེ་ལྷ། ལྷོ་ནུབ་ཏུ་སྲིན་པོ། ནུབ་བྱང་དུ་རླུང་ལྷ། བྱང་ཤར་དུ་དབང་ལྡན། ཡན་ལག་གི་འདབ་མ་མཐའ་ཡས་པ་ལས། ས་སྟེང་ན་སྤྱོད་པའི་མི་དང་མི་མ་ཡིན་གཞན་ཐམས་ཅད་གནས་པ། ཐམས་ཅད་ཀྱང་སྐུ་མདོག་སྔོན་པོ། རྡོ་རྗེ་དང་དྲིལ་བུ་འཛིན་པས། རང་འདྲའི་ཡུམ་ལ་འཁྱུད་པ།
ཆོས་འབྱུང་གི་སྟེང་དུ། ཨོཾ་སོ་སོ་ལས། གཡོན་དུ་ཟླ་བ། གཡས་སུ་ཉི་མ། དབུས་སུ་ཚངས་པ། གཞན་ཡང་རྒྱལ་ཆེན་རིགས་བཞི་པ་ནས་འོག་མིན་གྱི་བར་གྱི་མཁའ་སྤྱོད་ཀྱི་ལྷ་ཐམས་ཅད་སྐུ་མདོག་དཀར་པོ། རྡོ་རྗེ་དང་དྲིལ་བུ་འཛིན་པས་རང་འདྲའི་ཡུམ་ལ་འཁྱུད་པ། འདབ་བརྒྱད་ཀྱི་འོག་ཏུ། ཨ་སོ་སོ་ལས་སྟོབས་རྒྱུ། དུང་སྐྱོང་།
མཐའ་ཡས། ནོར་རྒྱས། འཇོག་པོ། རིགས་ལྡན། པདྨ། པད་ཆེན། ཆོས་འབྱུང་གི་ཕྱི་རོལ་གྱི་འོག་ཏུ། ས་འོག་ན་སྤྱོད་པའི་ལྷ་མིན་དང་། དམྱལ་བ་ལ་སོགས་པ་ཐམས་ཅད་ཀྱང་། སྐུ་མདོག་དམར་པོ་རྡོ་རྗེ་དང་དྲིལ་བུ་འཛིན་པས་རང་འདྲའི་རིག་མ་ལ་འཁྱུད་པ།
ཀུན་ཀྱང་ཞལ་གཅིག་ཕྱག་གཉིས་པ། ཕྱག་རྒྱ་ལྔས་བརྒྱན་པ། གཡས་བརྐྱང་པའི་སྟོབས་ཀྱིས་རང་རང་གི་སྟན་ལ་གནས་པ། ཐམས་ཅད་ཀྱི་ཐུགས་ཀའི་ས་བོན་གྱི་འོད་ཀྱིས་འགྲོ་བ་ཐམས་ཅད་སྐུ་གསུང་ཐུགས་ཀྱི་ལྷར་བྱས། སྐུ་གསུང་ཐུགས་ཀྱི་ལྷ་ཚོགས་ཐམས་ཅད་སྤྱན་དྲངས། གཽ་རཱི་ཨ་ཀརྵ་ཡ་ཛཿ ཞེས་པ་ལ་སོགས་པས་རང་རང་གི་དམ་ཚིག་པ་ལ་དགུག་ཞུགས་བཅིང་མཉེས་བྱ། སྔར་ལྟར་དབང་བསྐུར་བས་སྟེང་མ་རྣམས་ལ་རྣམ་པར་སྣང་མཛད། བར་མ་རྣམས་ལ་མི་བསྐྱོད་པ། འོག་མ་རྣམས་ལ་འོད་དཔག་མེད་ཀྱིས་དབུ་བརྒྱན་པར་གྱུར།
དེ་ནས་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། ཞེས་པས་མཆོད་ཡོན་དང་། པ་དྱཾ་པྲ་ཏཱིཙྪ་ཡེ་སྭཱ་ཧཱ། ཞེས་པས་ཞབས་བསིལ་ཕུལ་ཏེ། ཨོཾ་ཨཱཿཧཱུྃ། ཞེས་པས་གསང་གཏོར་དང་། འཐོར་འཐུང་ཕུལ་ནས། ལྷ་ཐམས་ཅད་ཀྱི་ལྗགས་ཧཱུྃ་ལས་བྱུང་བའི་རྡོ་རྗེ་འོད་ཀྱི་སྦུ་གུ་ཅན་གྱིས་བདུད་རྩི་གསོལ་ཞིང་། ཁྱད་པར་འོག་ན་སྤྱོད་པ་རྣམས་བདུད་རྩིའི་རླངས་པའི་ཆར་གྱིས་ཚིམས་པར་བསམས་ལ། ཨོཾ་ཨིནྡྲ་ཛ་མ་ཛ་ལ་ཛ་ག་བྷུ་ཏ་བྷཧྣི་བ་ཨུ་རཀྑ་ཙནྡ་སུཛྫ་མཱ་ད།
པཔྤ་ཏ་ལ་པ་ཏ་ལ་ཨཥྚ་སཔྤ་སྭཱ་ཧཱ། ཨི་དཾ་བ་ལིང་བྷུ་ཛ་ཛི་ཀ་ཕུལླ་དྷུ་པ་མཾ་ས་པིང་ཀ་ཨཾ་བྷ་སཔྤ་ཀཛྫ་ས་ད་ཁཎྜི་ཁུ་ཎེ་ཕེ་ཊ་ག་ཏ། ཨོཾ་ཨ་ཀ་རོ་མུ་ཁཾ་སརྦ་དྷརྨཱ་ནཾ་ཨདྱཱ་ནུད་པན་ན་ཏྭ་ཏ། ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་ལན་གསུམ་གྱིས་ཕུལ་ཏེ། ཨོཾ་འཇིག་རྟེན་སྐྱོང་བ་བརྒྱད་པོ་དང་། ། སྟེང་གི་ཟླ་ཉི་ཚངས་པ་དང་། ། འོག་གི་ཀླུ་ཆེན་བརྒྱད་ལ་སོགས། ། མེ་ཏོག་སྤོས་དང་ཤ་ཆེན་དང་། ། ཉ་ཤའི་གཏོར་མ་འདི་བཞེས་ལ། །
བདག་གི་འདོད་དོན་ཀུན་བསྒྲུབས་ཏེ། ། གནོད་པ་བསལ་ནས་བཟོད་པར་གསོལ། ། ཞེས་དང་། རྣམ་ངེས་སུ། དེ་ནས་འབྱུང་པོ་སྤྱི་གཏོར་ནི། ནམ་མཁའི་ཁམས་ནི་ཆོས་འབྱུང་ངོ་། ། དེར་པདྨ་འདབ་བརྒྱད་བསྒོམ་སྟེ། འདབ་མ་ཤར་ལ་དབང་པོ་བརྒྱ་བྱིན་ཞེས་པ་ནས་འབྱུང་པོའི་གཙོ་བོ་དབང་ལྡན་ཞེས་པའི་བར་ནི་ཤིན་ཏུ་གསལ་ལོ། ། འདིར་ས་སྟེང་ན་སྤྱོད་པའི་མི་དང་མི་མ་ཡིན་པ་གཞན་ཐམས་ཅད་ཀྱང་ཡན་ལག་གི་འདབ་མ་ལ་སོགས་ལ་གནས་པར་དོན་གྱིས་བསྟན་ཏེ། ཆོས་འབྱུང་གི་སྟེང་ན་ལྷ་ཐམས་ཅད་དང་།
འོག་ན་ལྷ་མིན་དང་དམྱལ་བའི་བར་གནས་པར་བསྟན་པས་སོ། ། དེ་ནས་ཚངས་པ་སོགས་ནི། ཆོས་འབྱུང་གི་སྟེང་དུ་བསམ་པར་བྱའོ། ། སྟོབས་རྒྱུ་སོགས་ནི་པདྨའི་འོག་ཆོས་འབྱུང་གི་ནང་དུ་སོན་པར་བྱའོ། ། ལྷ་མིན་དང་དམྱལ་བའི་སེམས་ཅན་རྣམས་ནི་ཆོས་འབྱུང་གི་རྩ་བའི་འོག་ཏུ་སྒོམ་པར་བྱའོ། ། སྒོམ་ཚུལ་ཡང་ཨོཾ་ལས་ཚངས་པ་ཞེས་པ་ལ་སོགས་པ་སྟེ། མ་ཆགས་པ་ནི་མིའི་འདོད་ཡོན་ལ་མ་ཆགས་པས། བརྒྱ་བྱིན་ལ་སོགས་པའོ། ། རྟག་པ་ནི་རྣམ་སྣང་ངོ་། ། རྡོ་རྗེ་མི་བསྐྱོད་པའོ། །
གར་དབང་ནི་འོད་དཔག་མེད་དོ། ། ཐམས་ཅད་རིགས་ལས་བསྐྱེད་པ་ནི་འགྲོ་བ་ཐམས་ཅད་སྐུ་གསུང་ཐུགས་ཀྱི་ལྷར་བྱས་པའོ། ། དགུག་པ་ལ་སོགས་པ་ནི་སྐུ་གསུང་ཐུགས་ཀྱི་ལྷ་ཡེ་ཤེས་པའི་བར་ཐམས་ཅད་དོ། ། སྔགས་འདིས་ནི། ཨོཾ་ཨཱཿཧཱུྃ་གིས་སོ། ། ཕྱིས་འཐོར་འཐུང་དབུལ་བ་ནི། གསང་གཏོར་གྱིས་ཕྱིས་སྔགས་འདིས་འཐོར་འཐུང་དབུལ་ལོ། ། ཞེས་གསུངས་སོ། ། དེ་ལ་ཕྱོགས་སྔ་དང་པོ་དེ་ནི། རྗེ་བཙུན་གོང་མའི་བཞེད་པ་ལས་བསྡུས་པར་སྣང་མོད།
ཇི་ལྟ་བ་བཞིན་མ་ཡིན་ཏེ། སྟེང་འོག་བར་གསུམ་གྱི་ལྟེ་འདབ་ཀུན་ལ། ཡིག་འབྲུ་དགུ་རེ་བཀོད་ནས། ལྷ་བརྒྱད་རེ་ལས་མི་བསྐྱེད་པར་མི་བཞེད་པའི་ཕྱིར་དང་། གཟུགས་གཟུགས་མེད་འདོད་ལྷ་མི་དམྱལ་བ་ལྷ་མིན་ཐམས་ཅད་རང་ལ་བསྟིམ་ཞེས་པ་རྣལ་འབྱོར་པ་རང་ཉིད་ལ་བསྟིམ་པ་ཡིན་ན་དེ་ལྟ་བུ་གཏན་མི་བཞེད་པའི་ཕྱིར་དང་། ལྷ་ཆེན་སོགས་ལ་བསྟིམ་པ་ཡིན་ན་རང་ལྷ་ཞེས་པའི་ཕྱིར་དང་། ཕྱོགས་སྔ་གཉིས་པ་ཡང་འཕགས་པ་རིན་པོ་ཆེའི་བཞེད་པར་སྣང་མོད། ཤར་དུ་བྷྲིང་གི་ཧྲིཥྚི་དང་། ནུབ་ཏུ་ཀརྟི་ཀ་ཞེས་སོགས་འགའ་ཞིག་གཏན་མི་བཞེད་དོ། ། གཞན་དེ་དག་རྣམས་ལ་དགག་པ་མི་འཐད་དེ།
རྒྱས་པའི་སྐབས་སུ་ཁ་སྦྱོར་ལས་གསུངས་པའི་མཁའ་འགྲོའི་གཏོར་ཆོག་ངེས་པར་དགོས་པའི་སྒྲུབ་བྱེད་མེད་པའི་ཕྱིར་དང་། ལྷ་གྲངས་ཀྱི་རྒྱས་བསྡུས་སུ་བྱེད་པ་ཡིན་ན། ཁྱེད་རང་ལྟར་ན་རྡོ་རྗེ་གུར་ལས་འབྱུང་བ་ཆེས་མང་པའི་ཕྱིར་དང་། གུར་ཐུན་མོང་མ་ཡིན་པའི་བཤད་རྒྱུད་ཡིན་པས། དེར་གསལ་བ་ཉིད་གཙོ་བོ་ཡིན་པའི་ཕྱིར་དང་། ཆོས་འབྱུང་སུམ་བརྩེགས་མངོན་རྟོགས་འདིར་མ་བཤད་ཀྱང་། གུར་ལས། ཆོས་འབྱུང་ནང་དུ་སོན་པ་ནི། ། སྟོབས་ཀྱི་རྒྱུ་དང་དུང་སྐྱོང་དང་། ། དེ་བཞིན་མཐའ་ཡས་ནོར་རྒྱས་བུ། །
འཇོག་པོ་དང་ནི་རིགས་ལྡན་དང་། ། པད་ཆེན་པདྨ་བཟང་པོ་ཅན། ། ལྷ་མིན་དམྱལ་བ་སེམས་ཅན་རྣམས། ། ཆོས་ཀྱི་འབྱུང་གནས་འོག་ཏུ་འོ། ། ཞེས་གསུངས་ལ། ཁྱེད་རང་ལྟར་ན་ཡང་། ཀླུ་དང་ལྷ་མིན་སོགས་ལ། ཕྱི་ནང་གི་ཁྱད་པར་འབྱེད་པའི་རྒྱུ་མཚན་མེད་པས། ཆོས་འབྱུང་གི་ནང་ན་ཡོད་པར་ཡང་གསུངས་ལ། འོག་ན་ཡོད་པར་ཡང་གསུངས་པས།
ཆོས་འབྱུང་སུམ་བརྩེགས་ཡོད་པར་འགྲུབ་པའི་ཕྱིར་དང་། ནམ་མཁའི་ཁམས་ཀྱི་དབུས་གནས་པར། ། པདྨ་འདབ་བརྒྱད་བསྒོམ་པར་བྱ། ། དབང་པོ་ཤར་གྱི་འདབ་མར་བསམ། ། མཐར་བྱེད་ལྷོར་ནི་འགོད་པར་བྱ། ། ཆུ་བདག་ནུབ་ཀྱི་འདབ་མ་ལ། ། བྱང་དུ་གནོད་སྦྱིན་འགོད་པར་བྱ། ། མེར་ནི་བྱིན་ཟ་ཆེན་པོ་ཉིད། ། བདེན་བྲལ་མཚམས་སྐྱོང་དེ་བཞིན་ནོ། ། རླུང་དུ་གནས་མེད་བསམ་པར་བྱ། །
དབང་ལྡན་དུ་ནི་འབྱུང་པོའི་གཙོ། ། ཞེས་ཕྱོགས་སྐྱོང་བརྒྱད་པདྨ་ལ་འགོད་པར་གསུངས་ལ། ཀླུ་བརྒྱད་མང་ཉུང་དུ་མ་གྱུར་པར་གསུངས་པས། ཕྱོགས་སྐྱོང་ལྟར། འགོད་གཞི་དང་འགོད་ཕྱོགས་མཚུངས་པར་ཤེས་པར་ནུས་ཤིང་། དེས་ལྷ་རྣམས་ལའང་མཚོན་མོད་མན་ངག་མེད་པ་དག་གིས་རྟོགས་པ་མ་ཡིན་པའི་ཕྱིར་དང་། རྒྱུད་འདི་ནས་ཟླ་ཉི་གསུང་པས། འབྱུང་པོ་བརྒྱད་གསུམ་ཉེར་བཞི་བསྐྱེད་པ་ལ་འགལ་བ་ཅི་ཡང་མེད་པའི་ཕྱིར་དང་། སྟེང་དུ་ཚངས་སོགས་དང་། འོག་ཏུ་ལྷ་མིན་སོགས་གསུང་པ་རྣམས་དམ་ཚིག་པ་བསྐྱེད་པ་ཡིན་པའི་སྒྲུབ་བྱེད་མེད་པའི་ཕྱིར་དང་།
དམ་ཚིག་པ་བསྐྱེད་པ་དང་མགྲོན་དགུག་པའི་ཁྱད་པར་མ་ཕྱེད་པར་འགྱུར་བའི་ཕྱིར་དང་། སློབ་དཔོན་མེད་པར་རང་དགར་འཇུག་པ་དགག་པའི་ཕྱིར། ལ་ལར་ཆོས་འབྱུང་། ལ་ལར་གདན། ལ་ལར་དམ་ཚིག་པ་བསྐྱེད་པ། ལ་ལར་མགྲོན་དགུག་པ་སོགས། འཐོར་བའི་ཚུལ་དུ་བསྟན་པ་མ་རྟོགས་པར་འགྱུར་བའི་ཕྱིར་དང་། གུར་ལས་ཕྱི་ནང་གཉིས་ཀའི་སྦྱིན་སྲེག་གི་ཕན་ཡོན་གྱི་ཐད་དུ། ཚངས་པ་བརྒྱ་བྱིན་དབང་ཆེན་དང་། ། ཁྱབ་འཇུག་རླུང་དང་མེ་ཆེན་དང་། །
མཐོང་ལྡན་ཉིད་དང་འདོད་ལྷ་དང་། ། ཟླ་བ་ཉི་མ་གཟའ་གཞན་དང་། ། ས་ནི་ཞགས་པས་འཛིན་པ་དང་། ། ལུས་ངན་དེ་བཞིན་མཚམས་སྐྱོང་དང་། ། ཆོས་རྒྱལ་དང་ནི་ཀླུ་དང་ནི། ། ཞེས། ལྷ་དང་། ཕྱོགས་སྐྱོང་དང་། ཀླུ་རྣམས་གཙོ་བོར་བསྟན་ནས། དྲི་ཟ་ལྷ་མིན་མི་འམ་ཅི། །
སུམ་ཅུ་རྩ་གསུམ་གནས་པའི་ལྷ། ། འོག་མིན་དུ་ནི་གནས་པ་དང་། ། ཞེས་སོགས་འདིར་བསྟན་པ་དང་ཆ་མཐུན་པར་གསུངས་པས། སྟེང་དུ་འགོད་རྒྱུའི་ལྷ། དབང་ཕྱུག་ཆེན་པོ་དང་། བརྒྱ་བྱིན་དང་། ཚངས་པ་དང་། ཁྱབ་འཇུག་དང་། འདོད་པའི་དབང་ཕྱུག་རྣམས་དངོས་སུ་གསུངས་ལ། མཐོང་ལྡན་ཞེས་པ་དྲག་པོའི་བུ་རུ་བསྒྱུར་བ་ལྟར་ན།
དེས་ཚོགས་བདག་དང་། ཀརྟི་ཀ་གཉིས་བསྟན་ཏེ། དེ་དག་མན་ངག་གི་འདིར་སྦྱོར་བ་ཡིན་པའི་ཕྱིར་དང་། ཆང་གཏོར་མའི་རྒྱུ་ཡིན་པས་དེའི་སྐབས་སུ་བླུགས་དགོས་ན། ཤ་ཡང་གཏོར་མའི་རྒྱུ་ཡིན་པས་སྦྱོང་བ་ལ་འཇུག་དགོས་པར་མཚུངས་པའི་ཕྱིར་དང་། ཆང་བླུགས་ལ་ཤ་མི་འཇུག་པའི་སྒྲུབ་བྱེད་ཅི་ཡང་མེད་པའི་ཕྱིར་དང་། བོད་ཀྱི་ད་ལྟའི་གཏོར་མ་ཉི་ཚེ་འདི་དག་གི་གཤོམ་ཚུལ་ཡིད་ཡུལ་དུ་བྱས་པའི་བཤད་པ་ཡིན་པའི་ཕྱིར་དང་། རྫས་ཀྱི་བསང་སྦྱངས་སྤེལ་གསུམ། སྔགས་ཀྱི་བསང་སྦྱངས་སྤེལ་གསུམ། ཏིང་ངེ་འཛིན་གྱི་བསང་སྦྱང་སྤེལ་གསུམ་རྣམས་ཁོང་དུ་མ་ཆུག་པས།
འཚར་མོ་ལ། ཉེག་མོ་དག་གིས་འཕྱས་འདོག་པ་ལྟར་ཡིན་པའི་ཕྱིར་དང་། འོ་ན་སྤེལ་བ་ལ་ཤ་ཡང་མཚུངས་སོ་ཞེ་ན། མ་ཡིན་ཏེ། ཤ་ནི་བཟའ་བ་ཉིད་དུ་བྱ། ། ཁྱད་པར་དུ་ཡང་ཆང་ཉིད་དོ། ། ཞེས་ག་པུར་སྤེལ་བ་ལ་ཆང་ཉིད་མཆོག་ཡིན་ལྟར། འདིར་ཡང་ཡིན་པའི་ཕྱིར། གུར་ལས་སྐབས་འདིར། ཐམས་ཅད་རྡོ་རྗེ་དང་དྲིལ་བུ་འཛིན་པར་གསུང་ཞིང་དེ་ལྟར་ཡང་བཞེད་ལ།
ཡང་ན་ཐམས་ཅད་རིགས་གསུམ་ལས་སྐྱེས་པའོ། ། ཞེས་འདིར་འབྱུང་བ་དང་། སྐབས་གཞན་དུ། གཡས་ན་རིགས་ཀྱི་བདག་པོ་འཛིན། ། ཞེས་པ་ལྟར་བླ་མའི་མན་ངག་གིས་སྦྱོར་བ་ཡང་བཞེད་པའི་ཕྱིར་དང་། གཡས་བརྐྱང་གིས་གནས་པ་མངོན་རྟོགས་འདིར་ཆད་པ་མེད་པའི་ཕྱིར་དང་། ལ་ལ་མི་གསལ་ཡང་། ཁྱད་པར་ཡོད་དོ་ཅོག་བརྗོད་དགོས་པའི་ངེས་པ་མེད་པའི་ཕྱིར་དང་། གསང་གཏོར་དང་འཐོར་འཐུང་། འབྲུ་གསུམ་གྱིས་འབུལ་བ་ཁོ་བོ་ཅག་འགོག་པ་མ་ཡིན་པའི་ཕྱིར་དང་།
སྐབས་གཞན་དུ་བཤད་པ་ལག་ལེན་མཐོང་རྒྱུད་ལ་ཡོད་པ་དག་ཀྱང་འདིར་མི་འགལ་བར་བཞེད་པའི་ཕྱིར་དང་། རྒྱུད་འདི་ནས་གསུང་པའི་ཕྲིན་བཅོལ་སྔགས་ཀྱི་སྐབས་སུ་ལན་དུ་མར་བཟླས་པས། དེ་ཉིད་དོར་བ་མེད་པའི་ཕྱིར་དང་། མི་བསྐྱོད་རྡོ་རྗེ་སོགས་མཁའ་འགྲོ་སྤྱི་གཏོར་གྱི་བསྟོད་པ་ཡིན་པའི་རྒྱུ་མཚན་མེད་པའི་ཕྱིར་དང་། འདིར་སྐུ་གསུང་ཐུགས་རྡོ་རྗེའི་ལྷ་ཚོགས་སུ་འགྲོ་བ་ཐམས་ཅད་བཞུགས་པས་དེས་བསྟོད་པ་སྐབས་སུ་བབ་ཅིང་། ཡོན་ཏན་དང་ཕྲིན་ལས་ཀྱང་དེ་དག་ལས་གཞན་མ་ཡིན་པའི་ཕྱིར་དང་། རྣལ་འབྱོར་བདག་ཅག་འཁོར་བཅས་ལ། ། ཞེས་པ་ནས། དངོས་གྲུབ་ཅན་གྱིས་སྡོང་གྲོགས་མཛོད་ཀྱིས་བར། བདག་གི་དོན་ཐམས་ཅད་བསྒྲུབས། །
ཞེས་པ་རྒྱས་པར་བརྗོད་པ་དང་། དུས་མིན་འཆི་དང་ནད་རྣམས་དང་། ། ཞེས་པ་ནས། བྱ་བྱེད་ངན་རྣམས་མེད་པར་མཛོད། ། ཅེས་པའི་བར་དང་། གནོང་པ་སོ་སོ་ལ། ཞེས་པ། རྒྱས་པར་བརྗོད་པ་ཡིན་པས། ཤིན་ཏུ་འབྲེལ་ཆགས་པའི་ཕྱིར་དང་། བཀྲ་ཤིས་སོགས་འདིར་ངེས་པར་བྱེད་པའི་དམ་བཅས་པ་མེད་པའི་ཕྱིར་རོ།། །།
བཞག་པ་མི་འཐད་དེ། ཆོས་འབྱུང་གི་སྔོན་དུ་གཞལ་ཡས་ཁང་བསྐྱེད་པ་རྒྱུད་འདིར་བཤད་པ་མེད་པའི་ཕྱིར་དང་། རྡོ་རྗེ་སྙིང་འབྲེལ་ལས་འབྱུང་བས་འདིར་བྱེད་ན། ཁྱེད་རང་གི་མངོན་རྟོགས་འབྲིང་པོར་སྲུང་འཁོར་གྱི་ཁྲོ་བོ་རྣམས་ཀྱང་། ཞལ་གསུམ་ཕྱག་དྲུག་པར་བྱེད་དགོས་ལ་སོགས་པར་འགྱུར་བའི་ཕྱིར་དང་། པདྨ་འདབ་མ་བརྒྱད་པའི་ལྟེ་བར་གཏོར་མ་བྱིན་གྱིས་བརླབ་པ་ཡང་གསུང་པ་མེད་པའི་ཕྱིར་དང་། ཡན་ལག་གི་འདབ་མ་ཞེས་པའང་། རང་དགའ་བ་ཡིན་པའི་ཕྱིར་དང་། ཁྱེད་རང་ལྟར་ན། ས་སྟེང་ན་སྤྱོད་པའི་མི་དང་མི་མ་ཡིན་པ་ཞེས་པ་གཏན་མ་བཤད་པའི་ཕྱིར་དང་།
འཁོར་གཞན་དག་འགོད་པས་འདབ་མ་བགོས་ནས། སྟེང་འོག་གི་གཞན་དག་ལ་ཡང་མཚུངས་པའི་ཕྱིར་དང་། སྟེང་འོག་ལ་ཚངས་སོགས་དུ་མ་བཤད་པས། བར་མ་ལ་ཡང་མཚུངས་ན། བར་མ་ལ་པདྨ་འདབ་བརྒྱད་བཤད་པས། སྟེང་འོག་ལ་ཡང་མཚུངས་པའི་ཕྱིར་དང་། ཀླུ་རྣམས་ཆོས་འབྱུང་གི་ནང་དུ་བསྒོམ་ཞིང་། ལྷ་མིན་སོགས་ཕྱིར་བསྒོམ་པ། དེ་དག་ལ་ཕྱི་ནང་གི་ཁྱད་པར་འབྱེད་དགོས་པའི་ཤེས་བྱེད་ཅི་ཡང་མེད་པའི་ཕྱིར་དང་། གསུངས་པས་སོ། །
ཞེ་ན། གསུང་པའི་དོན་དེ་ལྟར་དུ་མ་ཡིན་པས། རྒྱུད་པའི་མན་ངག་མེད་པས་མི་རྟོགས་པའི་ཕྱིར་དང་། ཁྱེད་རང་ལྟར་ན་ཆོས་སྐྱོང་མ་གཏོགས་གཞན་རྣམས་ལ་པདྨ་མེད་ཅིང་། གཞན་ཡང་མ་བཤད་པས་རང་རང་གི་གདན་ལ་གནས་རྒྱུ་མེད་པའི་ཕྱིར་དང་། རྒྱུད་འདིར་གསུང་པའི་མཆོད་ཡོན་དང་ཞབས་བསིལ་འབུལ་བའི་སྔགས་དོར་ནས་ཨརྒྷཾ་དང་། པ་དྱཾ་གྱིས་མཆོད་ཡོན་དང་ཞབས་བསིལ་འབུལ་བ་ཡང་མ་འབྲེལ་པའི་ཕྱིར་དང་། ཨོཾ་འཇིག་རྟེན་སྐྱོང་བ་ཞེས་སོགས་ནི། དཔལ་ལྡན་ས་སྐྱ་པ་ཁོ་ནའི་བཞེད་པ་རྣམས། རྒྱུད་སྡེའི་དགོངས་དོན་ཕྱིན་ཅི་མ་ལོག་པར་སྣང་ངོ་།། །།
མངོན་པར་རྟོགས་པས་འདིར་མ་གསུངས་ཀྱང་། ངེས་པར་དགོས་པ། རྡོ་རྗེ་སེམས་དཔའི་བསྒོམ་བཟླས་ལ། བསྟན་བཅོས་དེ་ཉིད་འདུས་པ་ལས། སྡིག་པ་སྦྱང་བའི་རྣལ་འབྱོར་ནི། གཞན་དག་ན་རེ། རང་ཡི་དམ་དུ་གསལ་བའི་སྤྱི་བོར་རྡོ་རྗེ་སེམས་དཔའ་བསྒོམ། ཞེས་པ་དང་། རྡོ་རྗེ་སེམས་དཔའ་ཡབ་ཡུམ་ལ་ཡེ་ཤེས་པ་སྤྱན་དྲངས་ཤིང་། དེ་ལ་དབང་བསྐུར་བ་དང་།
རྒྱས་གདབ་མི་དགོས་ཏེ། རྡོ་རྗེ་སེམས་དཔའ་ནི་རིགས་ཐམས་ཅད་ཀྱི་བདག་པོ་ཡིན་པའི་ཕྱིར་དང་། དེ་ལ་ཡང་རིགས་བདག་གི་རྒྱས་གདབ་དགོས་ན་ཐུག་པ་མེད་པར་འགྱུར་བའི་ཕྱིར་རོ། ། དེ་ནས་སྔགས་བཟླས་པ་ནི། ཧེ་རུ་ཀའི་ཡིག་བརྒྱ་བཟླས་པར་བྱའོ། ། ཞེས་ཟེར་རོ། ། དེ་ནི་མ་ཡིན་ཏེ། རང་ཡི་དམ་དུ་གསལ་བའི་རྒྱུད་ཀྱི་སྡིག་སྦྱོང་གི་རྣམ་པ་འགལ་བའི་ཕྱིར་དང་། དེ་ཉིད་འདུས་པ་ལ་སོགས་པའི་རྒྱུད་དུ་མར། རྡོ་རྗེ་སེམས་དཔའི་དཀྱིལ་འཁོར་གྱི་ཆོ་ག་གསུངས་ཤིང་།
དེར་གཙོ་བོ་ལ་ཡང་དབང་བསྐུར་བ་དང་། རྒྱས་གདབ་བཞེད་པ་དང་འགལ་བ་དང་། རྡོ་རྗེ་སེམས་དཔའ་ལ་ཡང་རིགས་ཀྱི་བདག་པོ་རྡོ་རྗེ་འཆང་ཡིན་པ་དང་། དེའི་སྐུ་ལ་ཡང་ཐུགས་ཀྱིས་མཚན་པའི་རྡོ་རྗེའི་རྒྱས་གདབ་རིགས་པའི་ཕྱིར་དང་། རྡོ་རྗེ་སེམས་དཔའ་ཞི་བའི་ལྷ་ལ། རང་གི་སྔགས་དོར་ནས། ཁྲག་འཐུང་ཧེ་རུ་ཀའི་སྔགས་ཀྱིས་བསྙེན་པ་བྱེད་པ་མི་རིགས་ཤིང་། དོན་གཅིག་ན་ཤཱཀྱ་ཐུབ་པའི་སྔགས་བསྙེན་བྱེད་པར་ཡང་འགྱུར་རོ། ། ཁ་ཅིག་ནི་མི་བསྐྱོད་པའི་རྒྱས་གདབ་ཀྱང་བྱེད་དོ། ། དེ་ཡང་མི་རིགས་ཏེ།
དམན་པའི་རིགས་ཀྱིས་ལྷག་པའི་རིགས་བདག་བྱེད་པ་འགལ་བས། རྣམ་ཤེས་ཀྱི་རིགས་ཀྱིས་ཡེ་ཤེས་ཀྱི་རིགས་བདག་བྱེད་པ་འགལ་བའི་ཕྱིར་དང་། འབྲས་བུ་རིགས་ལྔ་ཉིད་དོན་གྱི་སྙིང་པོ་ལ་མཆོག་དམན་མེད་ཀྱང་། སྦྱང་གཞི་མཆོག་དམན་གྱི་སྒོ་ནས་རིགས་ལ་མཆོག་དམན་ཡོད་པའི་ཕྱིར་རོ། ། འོ་ན་ཇི་ལྟར་ཞེ་ན། རང་ཉིད་རྩ་ལྟུང་གོས་པ་ཡིན་ན་ལྷའི་ང་རྒྱལ་འཛིན་པའི་སྣོད་མ་ཡིན་པས་རང་ཐ་མལ་གྱི་རྣམ་པར་གནས་པའི་སྤྱི་བོ་དང་། ཡན་ལག་གི་ལྟུང་བ་ཙམ་དང་བཅས་པ་ཡིན་ན། རང་ཧེ་རུ་ཀ་དམ་ཚིག་པའམ། གཞི་ལུས་དམ་ཚིག་པར་གསལ་བའི་སྤྱི་བོར་བསྒོམ་ཞིང་། དེ་ཡང་པཾ་ལས་པདྨ་ཞེས་དང་།
འོ་ན་རང་ཐ་མལ་པའི་སྤྱི་བོར་རྡོ་རྗེ་སེམས་དཔའ་བསྒོམ་ན། དེ་ཉིད་རྒྱུད་སྡེ་བཞིའི་ཆོ་ག་གང་གིས་ལུགས་ཡིན་སྙམ་ན། ལྷ་རྗེ་བོ་ལྟ་བུ་ལ་དངོས་གྲུབ་ལེན་པ་བྱ་རྒྱུད་དང་མཐུན་པའི་ཆོ་གའོ། ། འོ་ན་འདིར་ལྡང་བའི་རྣལ་འབྱོར་མི་དྲན་པ་དང་། དབང་རྣལ་མ་མ་ཐོབ་པར་འགྱུར་རོ་ཞེས་བླུན་པོ་དག་སེམས་ན། སྐྱོན་མེད་དེ། རྩ་ལྟུང་ཕོག་པ་མ་སྦྱངས་པས། བླ་མེད་ཀྱི་སྣོད་མ་ཡིན་པས་དེའི་ང་རྒྱལ་མི་འཛིན་པའི་ཕྱིར་དང་། སྔར་དབང་ཐོབ་ཀྱང་དམ་མེད་པར་འགྱུར་བའི་ཕྱིར་རོ། ། ཞེས་དང་།
མངོན་རྟོགས་སུ་རང་གི་སྤྱི་བོར་པཾ་ལས་པདྨ། ཨ་ལས་ཟླ་བའི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ། ལྟེ་བ་ལ་ཧཱུྃ་གིས་མཚན་པ་ལས་འོད་འཕྲོས། སེམས་ཅན་གྱི་སྡིག་སྒྲིབ་སྦྱངས། ཚུར་འདུས་ཡོངས་སུ་གྱུར་པ་ལས་རྡོ་རྗེ་སེམས་དཔའ་དཀར་པོ། རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། ཡུམ་རྡོ་རྗེ་སྙེམས་མ་དཀར་མོ་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ། གཉིས་ཀ་ཡང་རུས་པ་དང་རིན་པོ་ཆེའི་རྒྱན་གྱིས་བརྒྱན་པ། དར་སྣ་ཚོགས་ཀྱི་ན་བཟས་མཛེས་པ། སེམས་དཔའ་དང་པདྨའི་སྐྱིལ་མོ་ཀྲུང་གིས་བཞུགས་པའི།
དཔྲལ་བར་ཨོཾ། མགྲིན་པར་ཨཱཿཐུགས་གར་ཧཱུྃ། ཧཱུྃ་ལས་འོད་འཕྲོས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྡོ་རྗེ་སེམས་དཔའ་ཡབ་ཡུམ་གྱི་རྣམ་པར་སྤྱན་དྲངས་ལ། ཛཿཧཱུྃ་བཾ་ཧོས་གཉིས་སུ་མེད་པར་གྱུར། དབང་གི་ལྷ་ཐམས་ཅད་ཀྱིས་དབང་བསྐུར་སྐུ་ཐམས་ཅད་གང་། རྡོ་རྗེ་འཆང་ཆེན་པོས་དབུ་བརྒྱན་པར་གྱུར། དེ་ནས་རྡོ་རྗེ་སེམས་དཔའ་ཡབ་ཡུམ་གསལ་བཏབ་སྟེ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱིས་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་གི་ཚོགས་ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་ཅིང་།
ཐུགས་ཀའི་ཟླ་བའི་ཧཱུྃ་ཡིག་ལས། སྔགས་ཀྱི་ཕྲེང་བ་འཁོར་བས་ཡེ་ཤེས་ཀྱི་བདུད་རྩིའི་རྒྱུན་བབས། བདག་གི་ཚངས་པའི་བུ་ག་ནས་ཞུགས། ལུས་ཐམས་ཅད་གང་ནས་ནད་གདོན་སྡིག་སྒྲིབ་ཐམས་ཅད་རྣག་ཁྲག་དང་དུད་ཁུ་ལ་སོགས་པའི་རྣམ་པས། ཕྱིར་ཐོན་པར་བསམ་ཞིང་། ཨོཾ་བཛྲ་སཏྭ་ས་མ་ཡ། ཞེས་སོགས་དང་། ཡང་རྣམ་ངེས་ལས། གུར་རམ་དེ་ཉིད་འདུས་པ་ལས་གསུང་པའི་རྡོ་རྗེ་སེམས་དཔའི་ཡི་གེ་བརྒྱ་པ་འཆད་པར་འགྱུར་བའི་མན་ངག་བཞིན་བཟླས་པར་བྱའོ། ། ཞེས་གསུངས་སོ། །
དེ་ལ་དགག་པ་མི་འཐད་དེ། རང་ཡི་དམ་དུ་གསལ་བའི་རྒྱུད་ཀྱི་སྡིག་སྦྱོང་འགལ་ན། ཁྱེད་རང་གི་མངོན་རྟོགས་ཀྱི་ཡི་གེར། དབང་བསྐུར་བས་སྐུ་ཐམས་ཅད་གང་། དྲི་མ་ཐམས་ཅད་དག་ཞེས་པ་འགལ་བའམ། ཡང་ན་དབང་བསྐུར་ཞིང་རིགས་བདག་གིས་རྒྱས་གདབ་པའི་ཚེ་ཡི་དམ་གྱི་ང་རྒྱལ་དོར་དགོས་པར་འགྱུར་བའི་ཕྱིར་དང་། དབང་བསྐུར་དང་རིགས་བདག་གི་རྒྱས་གདབ་མི་དགོས་པར་ནི་ཁོ་བོ་ཅག་མི་སྨྲ་ལ། དགག་སྒྲུབ་རྒྱས་པར་དབང་ཆུའི་རྩོད་སྤོང་དུ་བསྟན་པ་ལྟར་ཡིན་པའི་ཕྱིར་དང་། འདིར་རྡོ་རྗེ་སེམས་དཔའ་ཞི་བ་ཡིན་པར་ཁས་བླངས་པ་མེད་པའི་ཕྱིར་དང་། དེའི་ཕྱིར་ཧེ་རུ་ཀའི་བསྙེན་སྔགས་མི་རིགས་པའི་ཐལ་བ་འབྲེལ་མེད་ཡིན་པའི་ཕྱིར་རོ། །
བཞག་པ་མི་འཐད་དེ། འདི་སྐབས་ཀྱེ་རྡོ་རྗེ་སེམས་དཔའི་རྣལ་འབྱོར་བྱེད་པའི་གང་ཟག་འདི་ཉིད་ད་ལྟ་ཉིད་དུ་མངོན་པར་རྟོགས་པ་ལ་འཇུག་པའི་གང་ཟག་ཡིན་པས། རྩ་ལྟུང་གིས་གོས་པ་ཡིན་ན་ཞེས་པ་བཞད་གད་ཡིན་པའི་ཕྱིར་དང་། རྡོ་རྗེ་སེམས་དཔའི་བསྒོམ་བཟླས་འདི་ཙམ་གྱིས་རྩ་ལྟུང་སོར་ཆུད་པར་ཁྱེད་རང་ཡང་མི་བཞེད་པའི་ཕྱིར་དང་། འདི་ཉིད་བྱ་རྒྱུད་དང་མཐུན་པའི་ཆོ་ག་ཡིན་ན། བྱ་རྒྱུད་ཀྱི་ཆོ་ག་མ་ཡིན་ཞིང་། གཞན་གསུམ་ནི་ཡིན་པར་ཁྱེད་རང་ཡང་མི་བཞེད་པས་འདི་རྒྱུད་སྡེ་གང་གིས་ཡང་། ཆོ་ག་མ་ཡིན་པར་འགྱུར་བའི་ཕྱིར་དང་། ཁྱེད་རང་ལྟར་གྱི་རྡོ་རྗེ་སེམས་དཔའ་འདི་ཉིད། རྒྱུད་སྡེ་གང་ལས་འབྱུང་།
རྡོ་རྗེ་གུར་ལས་ནི་མི་འབྱུང་ལ། དེ་ཉིད་འདུས་པ་ལས་ཀྱང་འབྱུང་བ་མ་ཡིན་ཏེ། དེར་ཁ་སྦྱོར་གྱི་རྣམ་པ་ཅན་འདི་ལྟ་བུ་འཆད་པ་མ་ཡིན་པའི་ཕྱིར་དང་། དེ་དག་ཏུ་མ་བཤད་པའི་ལྷ་ལ། དེ་དག་ནས་བཤད་པའི་སྔགས་བགྲང་བ། ཤཱཀྱ་ཐུབ་པའི་བསྙེན་སྔགས་བགྲང་བར་རིགས་པའི་ཀླན་ཀ་ཅན་གྱིས་ལེན་པར་སྣང་བའི་ཕྱིར་དང་། འདིར་ལུང་རྣམ་ངེས་སུ། མངོན་བརྗོད་ལས། ཐོག་མ་དབུས་དང་མཐར་ཐུག་པར། ། ཡི་གེ་བརྒྱ་པའི་གསང་སྔགས་བཟླས། །
ཞེས་འདྲེན་མོད། དེ་ཐོག་མཐའ་བར་གསུམ་དུ་བཟླས་པར་གསུང་པའི་ཡི་གེ་བརྒྱ་པ་འདི་མ་ཡིན་པའི་ཕྱིར་དང་། ཡི་གེ་བརྒྱ་པ་དེ་དོར་ནས་གཞན་བྱེད་པའི་རྒྱུ་མཚན་མེད་པའི་ཕྱིར་དང་། དེའི་ཡི་གེ་བརྒྱ་པ་དེ་འདིར་བགྲང་དུ་མི་རུང་ན། ཐོག་མ་དབུས་དང་། ཞེས་སོགས་འདིར་རུང་བའི་རྒྱུ་མཚན་མེད་པའི་ཕྱིར་དང་། ཁྱད་པར་རྡོ་རྗེ་གུར་ལས་འབྱུང་བའི་ཡི་གེ་བརྒྱ་པ་ནི་གཤེགས་གསོལ་གྱི་ཡི་གེ་བརྒྱ་པ་ཡིན་པས། འདིར་བགྲང་བ་ཧ་ཅང་བཞད་གད་ཡིན་པའི་ཕྱིར་རོ།། །། འོ་ན་དཔལ་ལྡན་ས་སྐྱ་པའི་ལུགས་ཇི་ལྟ་བུ་ཡིན་ཞེ་ན། ཐོག་མར་རྒྱུད་གང་ལས་འབྱུང་བ་ནི།
ཨ་བྷི་དྷ་ན་ནས། ཐོག་མར་རྡོ་རྗེ་མཁའ་འགྲོ་སྟེ། ། གཉིས་པ་སངས་རྒྱས་མཁའ་འགྲོ་ཡིན། ། གསུམ་པ་རིན་ཆེན་མཁའ་འགྲོ་སྟེ། ། བཞི་པ་པདྨའི་མཁའ་འགྲོ་ཡིན། ། ལྔ་པ་སྣ་ཚོགས་མཁའ་འགྲོ་སྟེ། ། དྲུག་པ་རྡོ་རྗེ་སེམས་དཔའ་ཡིན། ། ལྔ་པོ་ཧེ་རུ་ཀར་ཤེས་བྱ། ། རྡོ་རྗེ་དཔའ་བོ་ཡང་དེ་ཉིད། ། ཅེས་པས་སྤྱིར་འཁོར་ལོས་བསྒྱུར་བ་རིགས་དྲུག
ཁྱད་པར་རྡོ་རྗེ་སེམས་དཔའ་ཧེ་རུ་ཀ་ཡིན་པར་བསྟན། འཁོར་གྱི་དབུས་སུ་འགོད་པ་ནི། ། རྡོ་རྗེ་སེམས་དཔའ་བདེ་བ་ཆེ། ། ཞེས་དང་། ཟླ་བའི་ཟེར་དང་འདྲ་བའི་མདོག ། སྤྱན་གསུམ་སྐལ་བ་སྣ་ཚོགས་བཟང་། ། སྣ་ཚོགས་པདྨའི་གདན་ལ་བཞུགས། ། ཟླ་བ་ཉི་མའི་དབུས་ན་གནས། ། རྡོ་རྗེ་སྐྱིལ་མོ་ཀྲུང་དུ་གཞུག ། ཐམས་ཅད་རལ་པའི་ཅོད་པན་ཅན། །
ཐོད་པའི་ཕྲེང་བ་དེ་བཞིན་ཏེ། ། ཕྱག་རྒྱ་དྲུག་ནི་ཐམས་ཅད་ཀྱི། ། རང་གི་གདན་ལ་ལེགས་པར་བཞུགས། ། ཞེས་དང་། རྡོ་རྗེ་དྲིལ་བུ་དཀུར་རྟེན་ཅིང་། ། ཞལ་གྱི་མཆུ་ནི་རྣམ་པར་བསྒྱུར། ། ཅེས་པས། སྐུ་མདོག་དང་ཕྱག་མཚན་དང་། རྒྱན་ཆ་དང་ཁྲོ་བོའི་ཉམས་དང་ལྡན་པར་བསྟན། འཁོར་ལོ་བསྒྱུར་དྲུག་ལྷན་ཅིག་ཏུ། །
མཁའ་འགྲོ་མཁའ་འགྲོ་མ་བཟླས་བྱ། ། དམ་ཚིག་ཆེན་པོའི་སྦྱོར་བ་ཡིས། ། དམ་ཚིག་དམ་ཚིག་མཆོག་གྱུར་པ། ། གཉིས་མེད་འཁྱུད་པའི་སྦྱོར་བ་ཡིས། ། གསང་སྔགས་བཟླས་ན་དངོས་གྲུབ་འགྱུར། ། ཅེས་པས་འཁོར་ལོས་བསྒྱུར་བ་དྲུག་ཀ་ཡུམ་དང་བཅས་པ་དང་། བསྒོམ་ཚུལ་འདི་ཟབ་པར་བསྟན། ཐོག་མ་དབུས་དང་མཐར་ཐུག་པར། ། ཡི་གེ་བརྒྱ་པའི་གསང་སྔགས་བཟླས། ། འཁོར་ལོ་དག་ནི་བརྟན་བྱ་སྟེ། །
དཔའ་བོ་དག་ནི་མཁའ་འགྲོ་མ། ། འདི་ནི་ཀུན་གྱི་གསང་སྔགས་སྟེ། ། མཁའ་འགྲོ་སངས་རྒྱས་དེ་བཞིན་གཤེགས། ། ཐམས་ཅད་སྙིང་གར་བསྟན་བྱ་སྟེ། ། བསྒོམ་པས་ཐམས་ཅད་བརྟན་པར་འགྱུར། ། གལ་ཏེ་བདག་ཉིད་དངོས་གྲུབ་འདོད། ། དངོས་གྲུབ་ཐམས་ཅད་གནས་པ་ཡིན། ། ཨོཾ་བཛྲ་ཧེ་རུ་ཀ ས་མ་ཡ། མ་ནུ་པཱ་ལ་ཡ།
ཧེ་རུ་ཀ་ཏྭེ་ནོ་པ། ཏིཥྛ་ཌི་དྲོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷི་མེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲི་ཡ་ཀུ་རུ་ཧཱུྃ། ཧ་ཧ་ཧ་ཧ་ཧོ། བྷ་ག་ཝན།
བཛྲ་ཧེ་རུ་ཀ་མ་མེ་མུཙྪ། ཧེ་རུ་ཀ་བྷ་ཝ་མ་ཧཱ་ས་མ་ཡ་སཏྭ་ཨ་ཧཱུྃ་ཕཊ། འདིས་ནི་བཅོམ་ལྡན་ཀུན་ཁྱབ་ཅིང་། ། ཡི་གེ་བརྒྱ་པ་མཆོག་གྱུར་པ། ། ཞེས་དང་། གང་དུ་དམ་ཚིག་ཉམས་པ་ལ། ། སྦྱོར་བ་འདི་ནི་སྦྱིན་པར་བྱ། ། ཞི་བར་གྱུར་ནས་བླ་མེད་པ། ། རྣལ་འབྱོར་མ་ཡིས་དབང་ཡང་བསྐུར། ། དུས་བཞི་དག་དུ་རིམ་པ་ཡིས། །
ཕྱི་དང་ནང་གི་ཆུས་ཁྲུས་བྱ། ། ཡང་ན་དམ་ཚིག་སྡོམ་པ་བླང་། ། བླ་མ་ལ་ནི་གསོལ་བ་གདབ། ། བདག་ནི་མི་ཤེས་རྨོངས་པ་ཡིས། ། དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། དེ་ནས་ཐེ་ཚོམ་མེད་བྱས་ན། །
ངེས་པར་དངོས་གྲུབ་ཅན་དུ་འགྱུར། ། ཞེས་གསུངས་པས། རྣལ་འབྱོར་གྱི་ཐོག་མཐའ་བར་གསུམ་དུ་ཡིག་བརྒྱ་བཟླ་བ་དང་། གཞན་དུ་དམ་ཚིག་ཉམས་པ་ལ་སྦྱིན་པ་དང་། སྔགས་འདི་རྒྱུད་འདིའི་སྐབས་ནས་བཤད་པའི་ལྷ་ཀུན་གྱི་ཐུན་མོང་གི་སྔགས་ཡིན་པར་གསུང་པའི་སྒོ་ནས། བསྒོམ་བཟླས་ཀྱི་ཚུལ་འདི་གསལ་བར་བསྟན་པ་ཡིན་ནོ། ། དེ་ཉིད་རྗེ་བཙུན་བིརྺ་པའི་མན་ངག་གིས་འདིར་སྦྱར་བ་ཡིན་ཏེ། རྗེ་བཙུན་ཆེན་པོས་འདིའི་བསྒོམ་བཟླས་ཀྱི་ཡི་གེར། རྡོ་རྗེ་སེམས་དཔའ་ཧེ་རུ་ཀ ། ཞེས་བྱ་བ།
ཞེས་དང་། ཨོཾ་བཛྲ་ཧེ་རུ་ཀ་ས་མ་ཡ། ཞེས་སོགས་གསུངས་པས་གསལ་བར་བྱས་པ་ཡིན་ནོ། ། ཨ་བྷི་དྷ་ན་ལས། ཁྱད་པར་གཞན་དུ་མ་ཡང་བཤད་པ་མ་ཚང་ངོ་སྙམ་ན། འདིར་རྣལ་འབྱོར་གྱི་སྔོན་དུ་འགྲོ་བ་བསྡུས་པའི་སྐབས་ཡིན་པས་བསྡུས་ཏེ་བསྟན་པ་ཡིན་པའི་ཕྱིར་རོ།། །། དང་པོ་ནི་རང་ཉིད་ཀྱེའི་རྡོ་རྗེར་གསལ་གདབ། ཞེས་པར་བསྟན་བཅོས་དེ་ཉིད་འདུས་པ་ལས། མངོན་རྟོགས་སུ་རྡོ་རྗེ་སེམས་དཔའ་འོད་དུ་ཞུ་ནས་ཐིམ་པས་རང་ཉིད་དགེས་པ་རྡོ་རྗེ་སྐུ་མདོག་སྔོན་པོ། རྡོ་རྗེ་དང་ཐོད་པ་འཛིན་པ།
གྲུ་མོ་ན་ཁ་ཊྭཱཾ་ག་ཡོད་པ། ཕྱག་རྒྱ་ལྔས་བརྒྱན་པ། སྐྱིལ་ཀྲུང་ཕྱེད་པའི་གར་སྟབས་ཀྱིས་རོའི་གདན་ལ་བཞུགས་པ། དེའི་ཐུགས་ཀར་རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ལྟེ་བ་ཧཱུྃ་གིས་མཚན་པ། ཧཱུྃ་ལས་འོད་ཟེར་ནང་དུ་འཕྲོས་པས་རང་གི་སྡིག་སྒྲིབ་སྦྱང་ཞེ་སྡང་རྡོ་རྗེར་གྱུར། ཞེས་དང་། དེའི་སྒྲུབ་བྱེད་དུ། ལུང་གི་རྣམ་ངེས་ལས། དང་པོར་རོ་ནི་རྣམ་སྒོམ་པ། །
ཆོས་ཀྱི་དབྱིངས་ཀྱི་བདག་ཉིད་བརྗོད། ། དེ་སྟེང་རྣལ་འབྱོར་པས་གནས་ནས། ། ཧེ་རུ་ཀ་ཉིད་རྣམ་པར་བསྒོམ། ། རང་གི་སྙིང་ཁར་རེ་ཕ་བསྒོམ། ། དེ་ལས་བྱུང་བའི་ཉི་དཀྱིལ་འཁོར། ། དེར་ནི་ཧཱུྃ་གི་རྣམ་པ་ཉིད། ། ཐབས་དང་ཤེས་རབ་རང་བཞིན་ཅན། ། ཧཱུྃ་ལས་བྱུང་བའི་རྡོ་རྗེ་ནི། ། ཁ་དོག་ནག་པོ་འཇིགས་ཆེན་པོ། ། རྡོ་རྗེ་ལྟེ་བའི་དབུས་གནས་པར། །
ཡང་ནི་ཧཱུྃ་གིས་དེ་ཉིད་བསྒོམ། ། ཧཱུྃ་གི་རྣམ་པ་གྱུར་ལྟས་ནས། ། ཞེ་སྡང་བདག་ཉིད་རྣམ་པར་བསྒོམ། ། རྡོ་རྗེ་སྐྱེ་བ་ནག་པོ་ཆེ། ། འདམ་སྐྱེས་སྔོན་པོ་འདྲ་བའི་མདོག ། ཡང་ན་སྔོ་དང་ཉི་མའི་མདོག ། དད་པས་ངེས་པར་བསྒོམ་པར་བྱ། ། ཞེས་གསུངས་པས་སོ། ། ཞེས་འཆད་དོ། ། དེ་ནི་མ་ཡིན་ཏེ།
ཕྱག་བཞི་པ་དང་། ཕྱག་དྲུག་པ་ལ་ཡང་མཚན་ཉིད་དེ་དག་ཡོད་པས། འདིར་བསྒོམ་པར་རིགས་པར་འགྱུར་བའི་ཕྱིར་དང་། བསྒོམ་པས་འགལ་བ་མེད་ན། ཕྱག་གཉིས་པ་ཁོ་ན་བསྒོམ་པ་འཆད་པ་གྱི་ན་ཡིན་པའི་ཕྱིར་དང་། ལུང་དེ་དག་ནི་ཧེ་རུ་ཀ་གསུམ་གྱི་སྤྱིའི་ཆོ་ག་ཡིན་པས། ཕྱག་གཉིས་པ་ཁོ་ནར་འཆད་པ་ནི། སྐུ་མདོག་སྔོ་ཞིང་རོ་གདན་དང་བཅས་པའི་ཕྱིར། ཞེས་པ་རྒྱུ་མཚན་དུ་སྣང་བའི་ཕྱིར་དང་། དེའི་ཕྱིར་ཞེ་སྡང་རྡོ་རྗེར་གྱུར་པ་འཆད་དོ། །
ཞེས་དགག་པ་བྱེད་པ་ནི་གྱི་ན་ཙམ་ཡིན་པའི་ཕྱིར་དང་། ཧཱུྃ་གི་རྣམ་པ་གྱུར་ལྟས་ནས། ཞེ་སྡང་བདག་ཉིད་རྣམ་པར་བསྒོམ། ། ཞེས་དེ་ཉིད་ཡོངས་སུ་གྱུར་པ་ལས་བསྒོམ་པར་བཤད་པ་མ་རྟོགས་པར་འགྱུར་བའི་ཕྱིར་རོ། ། འོ་ན་རྗེ་བཙུན་གོང་མ་རྣམས་ཇི་ལྟར་བཞེད་ཅེ་ན། བརྟག་གཉིས་ལས། རྡོ་རྗེ་སེམས་དཔའི་སྙེམས་བྱས་ནས། ། རྐང་པ་གཡས་བརྐྱང་བྱས་ཏེ། ཕྱག་གཉིས་ཀྱཻ་རྡོ་རྗེར་སྦྱོར་བས། ། སློབ་དཔོན་བདག་ཉིད་འཇུག་པ་ཉིད། །
ཞེས་གསུངས་པས་མཚོན་ནས། ཐུན་མཚམས་མཆོད་གཏོར་གྱི་རྣལ་འབྱོར་ཕྱག་གཉིས་པའི་ང་རྒྱལ་གྱིས་བྱེད་པར་བཤད་པས། འདིར་ཡང་ཕྱག་གཉིས་པར་མཛད་ལ། སྐབས་འདིར་གསལ་བར་མ་གསུང་པ་ནི། གོང་དུ་ཐུན་གྱི་སྔོན་འགྲོར་ཕྱག་གཉིས་པར་བསྟན་ཟིན་པས་མ་གསུང་པ་ཡིན་ཞིང་། ཕྱག་གཉིས་པ་དེ་ཡང་བརྟག་གཉིས་ལས། སྡང་མིག་བརྒྱད་གཉིས་ལོན་པའི་ཚུལ། ། གཡོན་པ་རྡོ་རྗེ་ཐོད་པ་དང་། ། གཡོན་པ་ནས་ཀྱང་ཁ་ཊྭཱཾ་ག ། གཡས་པ་རྡོ་རྗེ་ནག་པོ་ཉིད། །
ཞེས་པ་ལྟར་ཡིན་ཏེ། རྣམ་པ་གཞན་བཤད་པ་མེད་པའི་ཕྱིར་རོ། ། སྲས་དོན་མ་སོགས་དུ་མར། རྫོགས་རིམ་ལ་འཇུག་པའི་དེ་མ་ཐག་གི་ལྷའི་རྣལ་འབྱོར་ལ། རྒྱས་བསྡུས་གཉིས་གསུང་པའི་བསྡུས་པ་ལ། འདི་ཉིད་ཁོ་ན་གསུངས་པས་ཀྱང་གསལ་བར་མཛད་པ་ཡིན་ནོ། ། འདིས་ནི་གཞན་དག སྐུ་རྡོ་རྗེ་་་་་་ངོར་པ་ཆོས་རྗེ་ཀུན་དགའ་བཟང་པོས་ཟླ་ཟེར་ལས། ཞལ་གཅིག་ཕྱག་གཉིས་པར་བསྒོམ་པར་འདོད་པ་ལ་ཤེས་བྱེད་ཀྱི་གཞུང་མེད་དོ། ། ཞེས་ཟེར་བ་དང་།
ཕྱག་གཉིས་པར་བསྒོམ་པའི་སྐབས་སུ་ཡང་ཐོད་པ་ཅན་དུ་འདོད་པ་དག་གསལ་བ་ཡིན་ནོ།། །། དེའི་ཐུགས་ཀར་རཾ་ལས་ཉི་མའི་དཀྱིལ་འཁོར། ཞེས་སོགས་སུ། བསྟན་བཅོས་དེ་ཉིད་འདུས་པ་ལས། འགའ་ཞིག་ན་རེ། རང་གི་སྙིང་གར་ཉི་མ་བསམས་ཏེ། ཆོས་ཐམས་ཅད་རང་གི་སེམས་ཡིན་ཞེས་བསམ། དེའི་སྟེང་དུ་ཧཱུྃ་སྔོན་པོ་གཅིག་བསམ་སྟེ། དེ་ཡང་གཟུང་འཛིན་གྱིས་སྟོང་པའི་ཡིད་ཙམ་དུ་བསམ་སྟེ། ཞེས་ཟེར་རོ། །
དེ་ནི་མི་རིགས་ཏེ། སྙིང་གར་ཉི་མ་བསམ་ནས། ཆོས་ཐམས་ཅད་རང་གི་སེམས་ཡིན་ཞེས་བསམ་པའི་འབྲེལ་མེད་པ་དང་། ཆོས་ཐམས་ཅད་རང་གི་སེམས་ཡིན་ན། སེམས་ཡོད་ན་ཡང་གཟུགས་མེད་མ་འཛིན་ཅིག ། ཅེས་སོགས་དང་། རྒྱུད་གཅིག་གྲོལ་ན་ཐམས་ཅད་ཀྱང་གྲོལ་བའམ། རྒྱུད་མ་གྲོལ་བ་གཅིག་ཡོད་ན་ཐམས་ཅད་ཀྱང་མ་གྲོལ་བར་འགྱུར་བ་ལ་སོགས་པ་ཧ་ཅང་ཐལ་བའི་ཕྱིར། ཆོས་ཐམས་ཅད་རང་གི་སེམས་ཡིན་པར་མི་འགྲུབ་པ་དང་། སེམས་མིན་བཞིན་དུ་འདིར་ཡིན་ཞེས་ཁྱད་པར་དུ་བསྒོམ་པ་དང་།
གཟུགས་ཅན་སྔོན་པོ་གཅིག་ཡིད་ཙམ་དུ་མོས་པ་ལ་འདིར་རྒྱུ་མཚན་དང་དགོས་པ་རྣམ་དག་མེད་པའི་ཕྱིར་རོ། ། ཞེས་གསུངས་སོ། ། དེ་ནི་མ་ཡིན་ཏེ། སཾ་བྷུ་ཊི་ལས། དེ་ནས་བསམ་གཏན་གནས་འདུག་ནས། ། ཆོས་རྣམས་ཐམས་ཅད་བདག་མེད་པ། ། ཡང་དག་རྗེས་སུ་བལྟ་བར་བྱ། ། ཕྱི་དང་ནང་གི་བདག་ཉིད་ཅན། ། འདི་དག་ཐམས་ཅད་སེམས་སུ་བཏགས། ། སེམས་ལས་མ་གཏོགས་པ་ཉིད་ནི། །
གཞན་ན་ཡོད་པ་མ་ཡིན་ནོ། ། ཆོས་ཀྱི་རང་བཞིན་འོད་གསལ་བ། ། ཆོས་ཀུན་དང་པོར་མ་སྐྱེས་ཕྱིར། ། ཞེས་ཡེ་ཤེས་ཀྱི་ཚོགས་བསགས་པའི་སྐབས་སུ་གསུངས་པ། འདི་ཉིད་ནས་ཚོགས་གཉིས་ཟུང་འབྲེལ་དུ་བྱ་བ་དང་། ཁྱད་པར་ཉི་མ་དང་ཧཱུྃ་ཡིག་ནི། རང་གི་སེམས་ཉིད་མཚོན་པ་ཡིན་ལ། དེ་ལ་ཀུན་རྫོབ་ཀྱི་གནས་ལུགས་དང་། དོན་དམ་གྱི་གནས་ལུགས་གཉིས་ལས། དང་པོ་ནི་ཉི་མ་དང་།
གཉིས་པ་ནི་ཧཱུྃ་ཡིག་སྟེ། དེ་དག་གི་མཚོན་པའི་དོན་ཇི་ལྟ་བ་ཡིན་པ་ཡིད་ལ་དྲན་པར་བྱེད་པ་ཡིན་པའི་ཕྱིར། ཤིན་ཏུ་འབྲེལ་ཆགས་པ་ཡིན་པའི་ཕྱིར་དང་། ཆོས་ཐམས་ཅད་རང་གིས་སེམས་ཡིན་པ་མཐར་ཐུག་གི་ལྟ་བ་ཡིན་པར་མི་བཞེད་པས། རྒྱུད་གཅིག་གྲོལ་ན་ཞེས་སོགས་ཀྱིས་མི་གནོད་པའི་ཕྱིར་དང་། གལ་ཏེ་གནོད་ན། ཁྱེད་རང་གི་བཤད་པ་གླེང་གཞི། ཕ་རོལ་ཏུ་ཕྱིན་པའི་སྤྱི་དོན་དང་སྦྱར་ན། རང་གི་སེམས་ལས་ལོགས་ན་ཆོས་གང་ཡང་མེད་པར་སྟོན་པའི་དོན་ཡིན་ལ། ཞེས་གསུངས་པ་ལ་ཡང་།
ཇི་ལྟ་བ་བཞིན་དུ་མཚུངས་པའི་ཕྱིར་དང་། ཧཱུྃ་ཡིག་ནི། ས་ཆེན་གྱིས། ཡི་གེའི་དོན་དུ་བཤད་ན། ཧཱུྃ་དེ་ཉིད་ལ། ཞབས་ཀྱུ་དང་། ཀླད་ཀོར་བོར་ཏེ་ཧའི་སྒྲ་ལས་ཧ་གྲ་ཧ་ཀ་གཟུང་བ། ཧ་གྲ་ཧ་ཙ་འཛིན་པ་ཡིན་ལ། ཞབས་ཀྱུ་ཨུ་དེ་ཤ་ལ་བྱིན་པས། ཤུ་ནྱ་ཡ་ཏ་སྟེ།
སྟོང་པ་ཉིད་ཡིན་ལ། ཀླད་ཀོར་མ་ལས། མ་ནོ་ཏ་ན་ཡིད་དོ། དེ་ལྟར་ན་གཟུང་འཛིན་གྱིས་སྟོང་པའི་ཡིད་ཙམ་ཞེས་བྱའོ། ། ཞེས་གསུངས་པ་ལྟར་གྱི་དོན་སེམས་པར་བྱེད་པ་ཡིན་པས། རྒྱུ་མཚན་ཤིན་ཏུ་ཆེ་བ་ཡོད་པའི་ཕྱིར་དང་། དེས་རྒྱུ་མཚན་དུ་མི་རུང་ན། ཁྱེད་རང་གིས་རྡོ་རྗེའི་ལྟེ་བའི་ཧཱུྃ་གི་རྒྱུ་མཚན་འཆད་པའི་སྐབས་སུ། ཧཱུྃ་མི་ཤིགས་པ་ལྔའི་སྙིང་པོ་ཅན་ཏེ། ཞེས་པ་ལ་ཡང་མཚུངས་པའི་ཕྱིར་དང་།
ཧཱུྃ་གི་དེ་ཉིད་ནི་མངོན་རྟོགས་ལས། དེ་སྟེང་དེ་ཉིད་མཆོག་གྱུར་པས། ། ཡེ་ཤེས་ལྔ་པོ་ཞི་བ་ཡིན། ། ཞེས་པའི་ཚུལ་གྱིས། ཟླ་ཚེས་མེ་ལོང་ལྟ་བུ། ཐིག་ལེ་མཉམ་པ་ཉིད། ཁོག་པ་སོ་སོར་རྟོག་པ། ཞབས་ཀྱུ་བྱ་བ་གྲུབ་པ། ནཱ་ད་ཆོས་ཀྱི་དབྱིངས་ཀྱི་ཡེ་ཤེས་ཀྱི་སྙིང་པོ་ཅན་ནམ། ཡང་ན་གདན་བཞི་ལས་གསུངས་པ་ལྟར།
སངས་རྒྱས་ལྔའི་ཡེ་ཤེས་ཅན་ཡིན་པའི་ཕྱིར་རོ། ། ཞེས་པས་བཞེད་པ་མཚུངས་པ་མ་ཡིན་ནོ་ཞེ་ན། དེ་ནི་རང་གི་བརྗོད་འདོད་ཙམ་ཡིན་པའི་ཕྱིར་རོ།། །། ཤ་བ་རི་དཀར་མོ་བཅུད་ལེན་གྱི་རོ་ཐོགས་པ། ཞེས་པར། བསྟན་བཅོས་དེ་ཉིད་འདུས་པ་ལས། རོ་ནི་དངུལ་ཆུ་ལ་རྩི་བ་དང་། གྲུབ་པའི་དངུལ་ཆུ་གསུམ་ལས་གྲུབ་པའི་དངུལ་ཆུ་ཡིན་ཞེས་པ་དང་། དེ་དང་ཅང་ཏེའུ་ཕྱི་མཆོད་ཡིན་ཞེས་པ་མི་འཐད་དེ། གྲུབ་པའི་དངུལ་ཆུ་ཡང་ངོ་བོར་རྐྱེན་གྱིས་གྲུབ་དགོས་པའི་ཕྱིར་དང་།
གློ་བུར་བའི་རྐྱེན་གྱི་མ་བསྒྲུབ་པའི་རྡོ་རྗེ་སེམས་དཔའ་སྙོམས་འཇུག་གི་བྱང་ཆུབ་ཀྱི་སེམས་ཡིན་ན། ཕྱི་མཆོད་ཡིན་པར་འགལ་བའི་ཕྱིར་རོ། ། ཞེས་དང་། རང་ལུགས་བཞག་པར། རི་ཁྲོད་མ་ནི་རོ་སྟེ་ཆང་གི་སྣོད་འཛིན་པའོ། ། ཞེས་དང་། རོ་ནི་ཆང་ཡིན་པར་རྡོ་རྗེ་སྙིང་པོས་གསུངས་སོ། ། ཞེས་གསུངས་སོ། ། དེ་དག་ནི་མ་ཡིན་ཏེ། བླ་མ་གོང་མའི་གསུང་ལས།
གྲུབ་པའི་དངུལ་ཆུ་ནི། རིག་པ་འཛིན་པའི་བསྒྲུབ་པ་སྟེ། དེ་མྱང་ན་སྐྲ་དཀར་དང་གཉེར་མ་མེད་ཅིང་ལྷའི་ལུས་ཅན། ཚེ་ཉི་ཟླ་དང་མཉམ་པ་ལ་སོགས་པ་འབྱུང་བའི་རྫས་ནུས་པ་ཅན་གཅིག་ཡིན་ཏེ། རབ་འབྲིང་ཐ་གསུམ་དུ། བདེ་མཆོག་རྡོ་རྗེ་མཁའ་འགྲོ་ལས་གསུངས། དེའི་ནང་ནས། རབ་བསྐལ་པ་དང་པོ་ལ་རྡོ་རྗེ་སེམས་དཔའ་ཡབ་ཡུམ་གྱིས་སྦྱོར་མཚམས་ནས་བྱུང་བའི་བྱང་སེམས་སོ། ། ཞེས་བཞེད་ཀྱིས། འདིར་ངེས་པར་རྡོ་རྗེ་སེམས་དཔའ་ཡབ་ཡུམ་གྱི་བྱང་སེམས་སུ་ཁས་བླངས་པ་མེད་པའི་ཕྱིར་དང་།
རྗེ་རྩེ་མོས་མཚོ་སྐྱེས་ཀྱི་ཊཱིཀྐར་དེ་ལྟར་གསུངས་ཀྱང་། ཞེས་གྲག་གོ་ཞེས་གསུངས་པས། ངེས་པར་ཞལ་གྱིས་བཞེས་པ་མ་ཡིན་པའི་ཕྱིར་དང་། ས་ཆེན་གྱིས་མཚོ་སྐྱེས་ཀྱི་ཊཱིཀྐར་སྦྲང་དུ་བཤད་པ་ཡང་ཡོད་པའི་ཕྱིར་དང་། རྡོ་རྗེ་སྙིང་པོས། དེ་བཞིན་རི་ཁྲོད་མ་རོ་འཛིན། ། ཞེས་པའི་རྒྱས་བཤད་དུ། རོ་ནི་རོ་དྲུག་ཡིན་པར་བརྗོད། ། ཅེས་དང་། གཡུང་མོ་ཆགས་པས་གར་མཛད་དོ། །
ཞེས་སྟོན་ནས། དེའི་རྒྱས་བཤད་དུ། གར་ནི་ཆང་གི་བཏུང་བ་སྟེ། ། ཞེས་གསུང་པ་བཞིན་དུ། རྡོ་རྗེ་སྙིང་པོས་རོ་ཆང་ཡིན་ཞེས་བཤད། ཅེས་པ་གྱི་ན་ཡིན་པའི་ཕྱིར་རོ།། །། གཡུང་མོ་ཁ་དོག་སྣ་ཚོགས་པས་སྐུ་ལ་འཁྱུད་པ། ཞེས་པར། བོད་ཀྱི་འཁྲུལ་སྤོང་མཁན་པོས་བྱས་པའི་རྩ་རྒྱུད་ཀྱི་ཊཱི་ཀར། དེ་ཡང་བདག་མེད་མ་གཙོ་བོའི་ཐུགས་ཀར་བསྡུས་ཏེ།
གཡུང་མོས་གཙོ་བོ་ལ་འཁྱུད་ནས་སྙོམས་པར་ཞུགས་པས། གཙོ་བོས་བདེ་ཆེན་ཉམས་སུ་མྱོང་བ་ན། དེ་ཉིད་ཀྱི་འཁོར་རྣམས་བདེ་བས་ཚིམས་པར་འགྱུར་ཏེ། སྐུའི་རྣམ་པ་ཐ་དད་ཀྱང་། རྒྱུད་གཅིག་ཡིན་པའི་ཕྱིར་རོ། ། ཞེས་ཤེས་པར་བྱའི། དེ་ལྟར་མ་གོ་བར་འཁོར་གྱི་ལྷ་མོ་རྣམས། མཚན་བསྒྱུར་བ་དང་། མཚན་གཉིས་པར་བྱེད་པར་འདོད་པ་སོགས་ཅ་ཅོ་དུ་མ་བསྒྲགས་སོ། ། ཞེས་འཆད་དོ། །
དེ་ནི་གྱི་ན་སྟེ། ཡབ་ཀྱི་ཕྱོགས་ལ་དེ་ལྟ་བུའི་མཆོད་ཚུལ་ཡང་ཡོད་མོད། ཡུམ་གྱི་དཀྱིལ་འཁོར་ལ་མཆོད་པའི་ཚེ་ཇི་ལྟར་བྱ། ཕྱོགས་རེ་བའི་མིག་གིས་རྒྱུད་སྡེ་རྒྱ་མཚོའི་དགོངས་དོན་བྱེད་པ་ངོ་མཚར་རོ། ། ཡུམ་གྱི་དཀྱིལ་འཁོར་ལ་ལྷ་མོ་བརྒྱད་ཀྱིས་མཆོད་པར་ཡང་། ཌོཾ་བྷི་ཧེ་རུ་ཀས་བདུད་རྩི་འོད་ལས། རྟག་ཏུ་ལྷ་མོ་བརྒྱད་རྣམས་ཀྱིས། ། བདུད་རྩི་ལྔ་ཡི་སྦྱོར་བ་ལས། ། རྣལ་འབྱོར་མ་ལྔ་དཀར་མོ་སོགས། ། བདུད་རྩི་ལྔ་ནི་འཛིན་པར་བརྗོད། །
སྔོན་མོ་གཏུམ་མོ་ཌོཾ་བྷི་ནི། ། རོ་དང་ཅང་ཏེའུ་འཁྱུད་པར་ལྡན། ། ཞེས་དང་། མི་ཐུབ་ཟླ་བས། བདག་མེད་མ་ཡི་སྒྲུབ་ཐབས་སུ། ནམ་མཁར་རྗེ་བཙུན་དམིགས་བྱས་ལ། ། རྒྱན་རྣམས་ཐམས་ཅད་འཛིན་པ་ཡི། ། ལྷ་མོ་རྣམས་ཀྱིས་མཆོད་པར་བྱ། ། གཽ་རཱི་རི་བོང་ཅན་འཛིན་ཅིང་། ། ཆོམ་རྐུན་མ་ནི་ཉི་མའི་སྣོད། །
རོ་ལངས་མ་ནི་ལག་ན་ཆུ། ། ཟ་ཕོད་མ་ནི་སྨན་འཛིན་ཅིང་། ། པུཀྐ་སི་ལག་རྡོ་རྗེ་སྟེ། ། དེ་བཞིན་རི་ཁྲོད་མ་རོ་འཛིན། ། གཏུམ་མོའི་ཅང་ཏེའུ་བརྡུངས་བྱ་སྟེ། ། འདི་རྣམས་ཀྱིས་ནི་གཙོ་བོ་མཆོད། ། འདོད་ཆགས་ཆེན་པོས་རྗེས་ཆགས་པ། ། གཡུང་མོས་ཕྲག་ནས་འཁྱུད་པ་ཉིད། ། ཅེས་དང་། ཌཾ་ག་ད་ཤའི་ཁ་སྦྱོར་དྲི་མེད་ལས།
ཇི་ལྟར་གཡུང་མོས་སྐུ་ལ་འཁྱུད་པར་གྱུར་པ་དེ་ལྟར་གཡུང་མོ་དེས་མཆོད་པའོ། ། ཇི་ལྟར་ཞེ་ན། འདོད་ཆགས་ཆེན་པོའི་རྗེས་ཆགས་ལས། ཞེས་པ་འདོད་ཆགས་ཆེན་པོ་ནི་རྡོ་རྗེ་འཆང་ངོ་། ། དེའི་རྗེས་ཆགས་ལས་ཞེས་པ་འདིས་ཧེ་རུ་ཀ་བཞི་པོའི་ཡང་སྟེ། འདི་ནི་མཁའ་འགྲོ་མའི་དཀྱིལ་འཁོར་ལས་ཀྱང་ངོ་། ། ཞེས་པ་རྣམས་ཀྱིས་ཡུམ་གྱི་དཀྱིལ་འཁོར་ལ་གཡུང་མོའི་འཁྱུད་པའི་སྒོ་ནས་མཆོད་པར་གསལ་བར་གསུངས་པ་ཡིན་ནོ།། །། དེ་ལྟར་ལྷ་མོ་བརྒྱད་ཀྱིས་མཆོད་པ་གསུམ་གྱིས་དཀྱིལ་འཁོར་གྱི་འཁོར་ལོ་མཆོད་པའོ། ། ཞེས་པར་བསྟན་བཅོས་དེ་ཉིད་འདུས་པ་ལས། ཕྱི་ནང་གི་མཆོད་པ་འདི་རྣམས་ཀྱིས་གཙོ་འཁོར་ཀུན་མཆོད་ཅིང་།
གཡུང་མོས་གཙོ་བོ་ཉིད་ལ་མཆོད་པ་ཡིན་ན། འདི་རྣམས་ཀྱིས་ནི་དཀྱིལ་འཁོར་མཆོད། ། གཡུང་མོའི་གཙོ་བོའི་སྐུ་ལ་འཁྱུད། ། ཅེས་གསུངས་པའི་ཕྱིར་དང་། མཆོད་པ་རྣམ་པ་གསུམ་གྱིས་དཀྱིལ་འཁོར་ཀུན་ལ་མཆོད་ན། གཡུང་མོས་གཽ་རཱི་སོགས་ལྷ་མོ་ལ་འཁྱུད་པས་མཆོད་པ་ཡང་མི་རིགས་པའི་ཕྱིར་རོ། ། ཞེས་དང་། རང་ལུགས་བཞག་པར། དེས་ན་འདིར་མཆོད་ཡུལ་ནི། རྗེ་བཙུན་ལ་མཆོད་པ་པོ་ནི་རང་གི་སྙིང་ག་ནས་སྤྲོས་པའི་དཀར་མོ་རི་དྭགས་མཚན་མ་འཛིན་པ་ལ་སོགས་པ་འཁོར་གྱི་ལྷ་མོ་བརྒྱད་ལ་ཐིམ།
ཕྱག་མཚན་འཕོས་ནས། རི་དྭགས་མཚན་མ་འཛིན་པ་ལ་སོགས་པར་གྱུར་ཏེ། ཞེས་གསུངས་སོ། ། དེ་ཡང་རིགས་པ་མ་ཡིན་ཏེ། ཕྱི་ནང་གི་མཆོད་པས་གཙོ་འཁོར་ཀུན་མཆོད། གཡུང་མོས་གཙོ་བོ་མཆོད་ཅེས་མི་བཞེད་པས་འདི་རྣམས་ཀྱིས་ནི་དཀྱིལ་འཁོར་མཆོད་སོགས་གསུང་དགོས་པའི་རྒྱུ་མཚན་མེད་པའི་ཕྱིར་དང་། གཡུང་མོས་གཽ་རཱི་སོགས་ལ་འཁྱུད་པའི་མཆོད་པ་བྱེད་པ། མན་ངག་མེད་པ་དག་གིས་རྟོགས་པ་མ་ཡིན་པའི་ཕྱིར་དང་། གཙོ་བོ་མཆོད་པར་གསུངས་པས་འཁོར་མི་མཆོད་པར་མི་འགྲུབ་པའི་ཕྱིར་དང་། ཁྱེད་རང་ཉིད་ངེས་པར་ཚད་མར་བཞེད་པའི་རྡོ་རྗེ་སྙིང་འགྲེལ་ལས།
དཀར་མོ་རི་དྭགས་མཚན་མ་འཛིན། ། ཞེས་སོགས་ཀྱི་མཐར། འདི་རྣམས་དམ་ཚིག་བརྒྱད་དུ་བརྒྱད། ། རྣལ་འབྱོར་པ་ཡིས་འདི་རྣམས་ཀྱིས། ། ཀྱཻ་རྡོ་རྗེ་གཙོ་འཁོར་བཅས་མཆོད། ། ཞེས་གསུངས་པས་དགག་པ་དེ་དག་ཁྱེད་རང་ལ་ཡང་མཚུངས་པའི་ཕྱིར་དང་། ཡང་ན་རྡོ་རྗེ་སྙིང་འགྲེལ་ཚད་མར་བྱེད་པ་ཉམས་པའི་ཕྱིར་རོ།། །། དེ་ནས་སྡིག་པ་བཤགས་པ་ནི། ཞེས་སོགས་སུ། བསྟན་བཅོས་དེ་ཉིད་འདུས་པ་ལས།
དེ་ནས་སྡིག་བཤགས་ཡི་རང་། བསྔོ་བ། སྐྱབས་འགྲོ་རྣམས་བྱས་ཏེ། ཇི་ལྟར་དུས་གསུམ་ཞེས་སོགས་ཚིགས་བཅད་གཉིས་ཀྱིས་སེམས་བསྐྱེད་པར་བྱའོ། ། ཞེས་ཟེར་རོ། ། དེ་ནི་མ་ཡིན་ཏེ། འདིར་མཆོད་པ་ནས་སེམས་བསྐྱེད་ཀྱི་བར་དེ་ལྟར་བྱེད་པའི་རྒྱུ་མཚན་མེད་པའི་ཕྱིར་དང་། འདིར་བདུན་རྣམ་དག་བྱེད་པར་གསུང་པ་མ་ཚང་བའི་ཕྱིར་རོ། ། ཞེས་གསུངས་སོ། ། དེ་ནི་མི་རིགས་ཏེ།
མངོན་པར་རྟོགས་པ་རྒྱས་པ་འདི་ཉིད་མཚོ་སྐྱེས་དང་ཚུལ་མཚུངས་པ་ཡིན་ལ། མཚོ་སྐྱེས་ཀྱང་དེ་ལྟར་བཞེད་པའི་ཕྱིར་དང་། མཚོ་སྐྱེས་ལ་ཁྱེད་རང་ཡང་ཚད་མར་བྱེད་པའི་ཕྱིར་དང་། གུར་ལས། བཤགས་པ། ཡི་རང་། དོན་དམ་སེམས་བསྐྱེད། སྐྱབས་འགྲོ། སྨོན་པ་སེམས་བསྐྱེད། འཇུག་པ་སེམས་བསྐྱེད།
བསྔོ་བ་རྣམས་གསུངས་པ། དོན་དམ་སེམས་ནི་འཇུག་པའི་ནང་དུ་གཏོགས་པས་དེ་རྣམས་ཚང་བཞིན་དུ། དགག་པ་བྱེད་པ་ནི་གྱི་ན་ཙམ་ཡིན་པའི་ཕྱིར་དང་། ཕྱག་སོགས་ཡན་ལག་བདུན་པ་ཉིད། གུར་ལས་གསུང་པའི་བདུན་རྣམ་དག་ཡིན་པ་འོག་ནས་འགོག་པར་འགྱུར་བའི་ཕྱིར་རོ།། །། ད་ནི་གུར་ལས་འབྱུང་བའི་བདུན་རྣམ་དག་ལ་དཔྱད་པར་བྱ་སྟེ། བསྟན་བཅོས་དེ་ཉིད་འདུས་པ་ལས། མངོན་རྟོགས་སུ་དཀར་མོ་རི་དྭགས་སོགས་ཀྱིས་མཆོད། ཁྱོད་ནི་རྣལ་འབྱོར་མ་ཚོགས་སོགས་ཀྱིས་བསྟོད་པའི་རྗེས་ལ། དཀོན་མཆོག་གསུམ་ལ་བདག་སྐྱབས་མཆི། །
མཆོད་པ་ཀུན་གྱིས་རབ་ཏུ་མཆོད། ། སྡིག་པ་མི་དགེ་སོ་སོར་བཤགས། ། དགེ་བ་ཀུན་ལ་རྗེས་ཡི་རང་། ། ཆོས་ཀྱི་འཁོར་ལོ་བསྐོར་དུ་གསོལ། ། མྱ་ངན་མི་འདའ་གསོལ་བ་འདེབས། ། དགེ་བ་བྱང་ཆུབ་ཆེན་པོར་བསྔོ། ། ཞེས་པས་ཡན་ལག་བདུན་པ་བྱས་ནས། སྲས་བཅས་སངས་རྒྱས་ཐམས་ཅད་དང་། ། ཞེས་སོགས་དང་། རྣམ་ངེས་སུ།
སྡིག་བཤགས་ལ་སོགས་པ་འདི་རྣམས་གུར་གྱི་ཡན་ལག་བདུན་པ་ཡིན་ན། དེ་མ་ཐག བྱང་ཆུབ་ཏུ་ནི་སེམས་བསྐྱེད་དེ། ། ཞེས་པ་བཟློས་པ་ཁོ་ནར་འགྱུར་བའི་ཕྱིར་དང་། བདུན་པོ་ཡོངས་སུ་དག་པར་བྱ་ཞེས་པ་སྒྲུབ་བྱེད་དུ་བྱས་ནས། མངོན་རྟོགས་ལྗོན་ཤིང་ལས། ཕྱག་དང་མཆོད་པ་དང་སྡིག་བཤགས་སོགས་བྱེད་པ་ལྟར་རིགས་ཀྱི། རྒྱུན་བཤགས་ལ་གང་ནས་ཡན་ལག་བདུན་པར་མ་གྲགས་པའི་ཕྱིར་དང་། ཞེས་དང་། དཀོན་མཆོག་གསུམ་ལ།
ཞེས་པ་ལ་སོགས་པ་འདིར། སྐྱབས་འགྲོ་ལན་གཉིས་འབྱུང་བས། ཡན་ལག་བརྒྱད་དུ་ཡང་འགྱུར་བ་དང་། སྐྱབས་འགྲོ་དང་པོ་སྡིག་བཤགས་ཀྱི་སྔོན་འགྲོའི་ཡན་ལག་ཏུ་སྦྱར་ནས་གཅིག་ཏུ་བྱེད་ན། སྐྱབས་འགྲོ་གཉིས་པའང་། སེམས་བསྐྱེད་ཀྱི་སྔོན་འགྲོའི་ཡན་ལག་ཏུ་བྱེད་པར་མཚུངས་པའི་ཕྱིར་དང་། སངས་རྒྱས་བྱང་ཆུབ་ཡིད་ཀྱིས་བཟུང་། ། ཞེས་པ་འདི། དོན་དམ་སེམས་བསྐྱེད་ཡིན་ན། སྨོན་པ་སེམས་བསྐྱེད་ཀྱི་སྔོན་དུ་དོན་དམ་སེམས་བསྐྱེད་འཛིན་པར་འགྱུར་ལ།
དེ་ཡང་བསྐྱེད་རིམ་གྱི་སྔོན་དུ་རྫོགས་རིམ་བསྒོམ་པ་བཞིན་མི་འཐད་པའི་ཕྱིར་དང་། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། ཞེས་པ་ཡང་སྨོན་པ་སེམས་བསྐྱེད་ཡིན་ན། འཇུག་པ་སེམས་བསྐྱེད་བྱང་ཆུབ་འདོད་པའི་སེམས་མ་ཡིན་པར་ལམ་ལ་སློབ་འདོད་ཁོ་ན་ཡིན་པར་འགྱུར་བས། སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། ཅེས་པ་འདི་སྨོན་སེམས་ཁོ་ན་ཡིན་པར་མཚུངས་པའི་ཕྱིར་རོ། ། ཞེས་གསུངས་སོ། ། བྱང་ཆུབ་སེམས་ནི་བསྐྱེད་ནས་སུ། ། ཞེས་པ་ཡེ་ཤེས་ཀྱི་ཚོགས་བསག་གི་མདོར་བསྟན་ཡིན་པས།
ཟློས་སྐྱོན་ཅི་ཡང་མེད་པའི་ཕྱིར་དང་། ལྗོན་ཤིང་ལས། ཚོགས་ཞིང་ལ་ཕྱག་འཚལ་མཆོད་པ་ཕུལ་ནས། དེ་ནས་སྡིག་པ་བཤགས་པ་ལ་སོགས་པའི་རྒྱུན་བཤགས་བྱ་ཞེས་བཞེད་པ་ཡིན་པའི་ཕྱིར་དང་། རྒྱུན་བཤགས་ལ་ཡན་ལག་བདུན་པར་རྡོ་རྗེ་གུར་ལས་གྲགས་པའི་ཕྱིར་དང་། ཁྱོད་ཀྱི་བདུན་རྣམ་དག་ལ་ཕྱག་འཚལ་བ་འཆད་པའི་ཕྱིར་དང་། ཕྱག་འཚལ་བ་ཚོགས་ཞིང་སྤྱན་དྲངས་མ་ཐག གང་གི་དྲིན་གྱིས་སོགས་བརྗོད་པས་གྲུབ་ན། མཆོད་པ་ཡང་དཀར་མོ་རི་དྭགས་སོགས་ཀྱིས་གྲུབ་པས་ལྷག་པའི་ཕྱིར་དང་། སྐྱབས་སུ་འགྲོ་བ་དང་།
བསྟོད་པ་རྣམས་ཀྱང་ལྷག་པས་ཡན་ལག་དགུའམ་བཅུར་འགྱུར་བའི་ཕྱིར་དང་། སྐྱབས་འགྲོ་མན་ཆད་ལ་བདུན་དུ་བྱེད་པ་ཡིན་ན། ཕྱག་འཚལ་བ་ལ་སྐྱབས་འགྲོ་བྱས་པས་ནོར་བའི་ཕྱིར་དང་། སྐྱབས་འགྲོ་ཕྱག་འཚལ་བ་ཡིན་ན། མཆོད་པའང་ཕྱག་འཚལ་བར་མཚུངས་པའི་ཕྱིར་དང་། མཆོད་པ་བྱས་ནས་བདུན་རྣམ་དག་བྱ་བར་གསུངས་པས། ཁྱེད་ཀྱི་འདི་ཉིད་གུར་ལས་འབྱུང་བའི་བདུན་རྣམ་དག་མ་ཡིན་པར་གྲུབ་པའི་ཕྱིར་དང་། ཐེག་པ་ཆེན་པོ་བློ་སྦྱོང་ལས་ཀྱང་ཀུན་རྫོབ་བྱང་སེམས་ཀྱི་སྔོན་དུ། དོན་དམ་བྱང་སེམས་བསྒོམ་པར་གསུངས་པའི་ཕྱིར་དང་། བསྐྱེད་རིམ་གྱི་སྔོན་དུ་ཡང་ལྟ་བ་བསྒོམ་པ་འཐད་པའི་ཕྱིར་དང་།
བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། ཞེས་པ། སྨོན་པ་སེམས་བསྐྱེད་དུ་ཁས་བླངས་པ་མེད་པའི་ཕྱིར་དང་། ཁས་བླངས་ཀྱང་འཇུག་པ་སེམས་བསྐྱེད་བྱང་ཆུབ་འདོད་པའི་སེམས་མ་ཡིན་པའི་རྒྱུ་མཚན་ཅི་ཡང་མེད་པའི་ཕྱིར་རོ།། །། འོ་ན་རྗེ་བཙུན་གོང་མའི་བཞེད་པ་ཇི་ལྟར་ཞེ་ན། རྡོ་རྗེ་གུར་གྱི་རྒྱུད་ཉིད་ལས་མདོ་རྒྱས་སུ་གསུང་པ་སྡེབས་ཏེ་འཆད་པར་མཛད་པ་ཡིན་པས། དེའང་ལེའུ་བཞི་པར། བླ་མ་རྡོ་རྗེ་རྣམས་མཆོད་ཅིང་། ། བདུན་པོ་ཡོངས་སུ་དག་པར་བྱ། ། བྱང་ཆུབ་སེམས་ནི་བསྐྱེད་ནས་སུ། །
ཆོས་ཀྱི་འབྱུང་གནས་རྣམ་པར་བསྒོམ། ། ཞེས་མདོར་བསྟན་པ། ལེའུ་བཅུ་གཉིས་པ་ལས། གོ་རིམ་གཞན་དུ་རྒྱས་པར་བསྟན་པ་ནི། མེ་ཏོག་འབྲས་བུ་བརྒྱན་པ་དང་། ། རི་ཁྲོད་དང་ནི་སྨན་ལྗོངས་སུ། ། ཞེས་པས་གནས་དང་། རྡོ་རྗེ་སྐྱིལ་ཀྲུང་བཅས་ནས་ནི། ། ཞེས་པས་འདུག་སྟངས་ཁ་བསྐངས། བླ་མ་སངས་རྒྱས་མཆོད་པར་བྱ། །
ཞེས་པས། བླ་མ་རྡོ་རྗེ་རྣམས་མཆོད་ཅིང་། ། ཞེས་པ་བཤད། དཀོན་མཆོག་གསུམ་ལ་བདག་སྐྱབས་མཆི། ། ཞེས་པ་ནས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་གི་བར་གྱིས། བདུན་པོ་ཡོངས་སུ་དག་པར་བྱ། ། ཅེས་པ་རྒྱས་པར་བཤད། ཚངས་པའི་གནས་ནི་བཞི་པོ་ཡིས། ། སེམས་ཀྱི་ངལ་ནི་གསོ་བར་བྱ། །
ཞེས་པས་ཚད་མེད་པ་བཞི་ཁ་བསྐང་། ཕྱི་ནས་བྱང་ཆུབ་སེམས་གནས་ཏེ། ། ཞེས་དང་། བདེན་དང་རྫུན་པ་སྤྱད་པ་ཡིས། ། རྟག་པས་ཉེས་པར་མི་གོས་ཏེ། ། མ་སྐྱེས་པ་ཡི་སྦྱོར་བ་ཡིས། ། སྐྱེ་བ་འདི་ནི་རབ་ཏུ་བརྗོད། ། ཨོཾ་ཤཱུ་ནྱ་ཏ་ཛཱ་ན་བཛྲ་སྭ་བྷ་ཝ་ཨཱཏྨ་ཀོ྅ཧཾ། ཞེས་པས། བྱང་ཆུབ་སེམས་ནི་བསྐྱེད་ནས་སུ། །
ཞེས་པ་རྒྱས་པར་བཤད། དེ་རྗེས་བསྲུང་བའི་དམ་ཚིག་གོ ། ཞེས་པ་དང་། ནམ་མཁའི་ཁམས་ཀྱི་དབུས་གནས་པར། ། སྣ་ཚོགས་རྡོ་རྗེ་བསྒོམ་པར་བྱ། ། ཞེས་སོགས་ཀྱིས་ཐུན་མོང་དང་ཐུན་མོང་མ་ཡིན་པའི་སྲུང་འཁོར་ཁ་བསྐང་། ནམ་མཁའི་ཁམས་ཀྱི་དབུས་གནས་པར། ། ཞེས་པས། ཆོས་ཀྱི་འབྱུང་གནས་རྣམ་པར་བསྒོམ། ། ཞེས་པ་རྒྱས་པར་བཤད་པ་ཡིན་ནོ། །
ཞེས་བཞེད་པས། རྒྱུད་པའི་མན་ངག་དང་བྲལ་བ་དག་གིས་རྟོགས་པ་མ་ཡིན་ནོ། ། དེ་ནས་ཡེ་ཤེས་ཀྱི་ཚོགས་བསག་པ་ནི། ཞེས་སོགས་སུ། བོད་ཀྱི་འཁྲུལ་སྤོང་མཁན་པོས། འདིར་སཾ་བྷུ་ཊི་དང་། ཌོཾ་བྷི་ལ་སོགས་པ་དུ་མས་སྐབས་འདིར་རིགས་པས་གཏན་ལ་ཕབ་པའི་སྟོང་ཉིད་མཐར་ཐུག་སྡོམ་དགོས་པར་གསུངས་པ་ལྟར། ཟབ་མོ་དབུ་མའི་ལྟ་བ་རིགས་པས་གཏན་ལ་ཕེབས་པའི་ངེས་ཤེས་གསལ་བཏབ་ནས་ལྟ་ཐོག་ཏུ་འཇོག་པ་དགོས་ཀྱི། སྣང་བ་ཐམས་ཅད་ཅི་མེད་ཅང་མེད་དུ་བཏང་བའི་ཆད་ལྟ་བསྒོམ་ནས། དེ་ཉིད་ཡེ་ཤེས་ཀྱི་ཚོགས་བསོག་པ་ཡིན་ཞེས་པའི་བབ་ཅོལ་སྨྲ་བར་མི་བྱའོ། །
ཞེས་འཆད་དོ། ། དེ་ནི་མ་ཡིན་ཏེ། རིགས་པས་གཏན་ལ་ཕབ་པའི་སྟོང་ཉིད་སྒོམ་པ་ཁོ་བོ་ཅག་འགོག་པ་མ་ཡིན་པའི་ཕྱིར་དང་། བཙན་ཐབས་ཀྱི་སྟོང་ཉིད་བསྒོམ་པ་བབ་ཅོལ་ཡིན་ན་ཁྱེད་རང་གི་ཚད་མར་བྱེད་པའི་མན་ངག་སྙེ་མ་ལས། ཨོཾ་ཤཱུ་ནྱ་ཏ་ཛྙ་ན་བཛྲ་སྭ་བྷ་ཝ་ཨཱདྨ་ཀོ྅ཧཾ། ཞེས་པའི་སྔགས་ཀྱི་དོན་མངོན་དུ་བྱེད་པས། ཆོས་ཐམས་ཅད་མི་དམིགས་པའི་བདག་ཉིད། སྟོང་པ་ཉིད་ལ་བཞུགས་ཅིང་། ནཱ་ད་ཙམ་གྱིས་རྣམ་པར་རྟོག་པ་ཡང་ཡོངས་སུ་དོར་བར་བྱའོ། ། ཞེས་གསུངས་པ་ལ་དགག་པ་བྱེད་པར་ཟད་པའི་ཕྱིར་དང་།
གཞན་ཡང་ཡན་ལག་མེད་པའི་རྡོ་རྗེས། སྔགས་བརྗོད་པར་བྱ་ཞིང་། ཐ་མལ་པའི་རྣམ་པར་བཤིག་པར་བྱ་སྟེ། ཞེས་དང་། འཇམ་དཔལ་ཡེ་ཤེས་ཞབས་ཀྱིས། དེ་ནས་ཡེ་ཤེས་ལྟ་བའི་ཕྱིར། ། ཕྱི་དང་ནང་གི་དངོས་འདི་ཀུན། ། རྣམ་དག་སྟོང་པར་རྣམ་བཅད་དེ། ། སྤྲིན་མེད་ནམ་མཁའ་ལྟར་བསམ་ནས། ། གསང་སྔགས་འདི་ནི་བརྗོད་པར་བྱ། །
ཞེས་དང་། ནག་པོ་པས་འཁྲུལ་པའི་སྒྲོ་བཏགས་པའི་ཆོས་ཐམས་ཅད་རྣམ་པར་སྤངས་ལ། སྟོན་ཁའི་ཉི་མ་གུང་གིས་དྲི་མ་མེད་པའི་ནམ་མཁའི་དཀྱིལ་ལྟ་བུའི་འོད་གསལ་བ་སྔོན་དུ་བྱས་ནས། སྔགས་འདིས་བྱིན་གྱིས་བརླབ་པར་བྱའོ། ། ཞེས་གསུངས་པ་རྣམས་ལ་ཡང་གྱ་ཚོམས་སུ་རྒོལ་བར་ཟད་པའི་ཕྱིར་རོ། ། གཞན་ཡང་། བོད་ཀྱི་འཁྲུལ་སྤོང་མཁན་པོས་གནོད་བྱེད་རྒྱས་པར་བརྗོད་པ་ནི། དེ་ཉིད་ཀྱིས་བྱས་པའི་གསང་བ་འདུས་པའི་བསྐྱེད་རིམ་གྱི་བཤད་པ་ལས། འདིར་ལེགས་པར་མ་སྦྱངས་པས། བློའི་ནུས་པ་ཤིན་ཏུ་དམན་པ།
ཡང་དག་པའི་དགེ་བའི་བཤེས་གཉེན་དང་བྲལ་བ་དག་འདི་སྙམ་དུ་དགོས་ཏེ། རིམ་པ་དང་པོའི་སྐབས་སུ། སྣང་ཕྱོགས་ལྷའི་འཁོར་ལོ་ཙམ་ཞིག་བསྒོམས་ནས། སྟོང་ཕྱོགས་རྣམས་ཀྱི་དེ་ཁོ་ན་ཉིད་ནི་རྫོགས་རིམ་གྱི་བསྒོམ་པར་བྱ་བ་ཡིན་པ་ལ། བསྐྱེད་རིམ་གྱི་སྐབས་སུ་གཞལ་ཡས་ཁང་བསྒོམ་པའི་སྔོན་དུ་སྟོང་ཉིད་བསྒོམ་པ་འདི་འདྲ་བ་ནི། དབུ་མའི་ལྟ་བ་རྙེད་ནས་བསྒོམ་པ་མ་ཡིན་གྱི། དག་པའི་རྟེན་དང་། བརྟེན་པའི་སྣང་བ་འཆར་བ་ལ་ཐ་མལ་གྱི་རྟེན་དང་བརྟེན་པའི་སྣང་བ་འདི་མི་འཆར་དགོས་པས། དེའི་ཆེད་དུ་ད་ལྟའི་སྣོད་བཅུད་ཀྱི་སྣང་བ་འདི། ཤཱུ་ནྱ་ཏ་ལ་སོགས་པའམ།
དངོས་པོ་མེད་ལ་བསྒོམ་པ་མེད། ། ཅེས་པ་ལ་སོགས་པ་བརྗོད་པའི་སྒོ་ནས། ནམ་མཁའ་བཞིན་ཅང་མེད་དུ་སོང་བར་བསྒོམ་པ་ཙམ་ཡིན་ནོ། ། ཞེས་སྨྲ་བར་བྱེད་དོ། ། འདི་ནི་བསྐྱེད་རིམ་བསྒོམ་པའི་ཆེད་དུ་འབད་པ་ཇི་ཙམ་ཞིག་བྱས་པ་ཐམས་ཅད་ངལ་བ་འབྲས་བུ་མེད་པར་བྱེད་པའི་ལོག་པར་རྟོག་པ་ཡིན་པས་བཤད་པར་བྱའོ། ། འདི་ལྟར། འདི་སྐད་སྨྲ་བ་འདི་དག་ནི། རིགས་པ་དང་འགལ། ཁས་བླངས་དང་འགལ། ལུང་དང་འགལ་བའོ། །
རིགས་པ་དང་ཇི་ལྟར་འགལ་ན། སྣོད་བཅུད་རྣམས་ཅང་མེད་དུ་སོང་བར་བསྒོམ་པ་ནི། སྣོད་བཅུད་འདི་རྣམས་མངོན་སུམ་དུ་ཡོད་བཞིན་པ་ཅང་མེད་དུ་སོང་བར་བསྒོམ་པས། ཆད་ལྟ་ཆེས་ཤིན་ཏུ་ཆེན་པོ་ཡིན་ལ། ཆད་ལྟ་ནི་སྐྱེས་ཙམ་ནས་དམྱལ་བ་ཆེན་པོའི་རྒྱུ་ཡིན་པས་འབད་པས་འགོག་པར་རིགས་ཀྱི། འབད་ནས་བསྒོམ་པར་མི་རིགས་པའི་ཕྱིར་རོ། ། འདི་འདྲ་བའི་དོན་བསྒོམ་པ་ན། ཤཱུ་ནྱ་ཏ་སོགས་བརྗོད་པ་ཡང་སྔགས་དེས་སྣོད་བཅུད་རྣམས་ཅང་མེད་དུ་བཏང་བར་བསྒོམ་པ་ཡིན་ནམ། སྣོད་བཅུད་རྣམས་ཅང་མེད་ཡིན་པ་དེ་དག་གི་དོན་ཡིན་པས་དེ་དག་བརྗོད་པ་ཡིན་ནམ། གང་འདོད་བགྲང་།
དང་པོ་ལྟར་ན། སྔགས་དང་ཚིགས་བཅད་དེ་དག་སྣོད་ཐམས་ཅད་ཀྱི་འཇིག་རྒྱུར་བསྒོམ་པ་ཡིན་པས་དབང་ཕྱུག་འགྲོ་བ་ཐམས་ཅད་ཀྱི་བྱེད་པ་པོར་བསྒོམ་པ་ལས་ཀྱང་ཤིན་ཏུ་ཐ་ཆད་པ་ཡིན་ནོ། ། གཉིས་པ་ལྟར་ན། དངོས་པོ་མེད་པས་བསྒོམ་པ་མེད། ། ཅེས་སོགས་དེ་ཡིག་དོན་དང་། སྤྱི་དོན་དུ་བཤད་པས་སྣོད་བཅུད་ཅི་ཡང་མེད་པར་བསྟན་དགོས་ནའང་། དེ་ཉིད་ཡིག་ཕྱིར་བཤད་པས་སྣོད་བཅུད་ཅང་མེད་ཡིན་པ་འགོག་པ་ཡིན་པའི་ཕྱིར། དེ་འདྲ་བའི་ལོག་རྟོག་གི་གནས་མེད་ལ། ཤཱུ་ནྱ་ཏའི་སྔགས་དོན་ལས་ཀྱང་རིང་དུ་གྱུར་མོད་ཀྱི་དོན་འོག་ཏུ་བཤད་པར་བྱའོ། ། ཁས་བླངས་དང་ཇི་ལྟར་འགལ་ན།
འདིར་སྣོད་བཅུད་ཅང་མེད་དུ་བསྒོམ་པ་དང་། དེ་ཐ་མལ་པའི་སྣང་ཞེན་དགག་པའི་ཕྱིར་དུ་སྒོམ་པ་འགལ་བ་ཡིན་ཏེ། དེ་ཉིད་དགག་པར་བྱ་བའི་ཐ་མལ་པའི་ཞེན་པ་ཆེན་པོ་ཡིན་པའི་ཕྱིར་ཏེ། སྣོད་བཅུད་ཐམས་ཅད་ལ་སྐུར་པ་འདེབས་པའི་ཆད་ལྟ་ཡིན་པས་སོ། ། གཞན་ཡང་། ཁྱེད་རང་ཐམས་ཅད་ཀྱིས། འདིར་འདི་ལྟར་སྒོམ་པ་ནི་ཡེ་ཤེས་ཀྱི་ཚོགས་དང་། གོང་དུ་ཚོགས་ཞིང་མཆོད་པ་སོགས་བསོད་ནམས་ཀྱི་ཚོགས་ཡིན་པར་ཁས་བླངས་ཤིང་། ཡེ་ཤེས་ཀྱི་ཚོགས་ཡིན་ན། དེ་ཁོ་ན་ཉིད་ལ་དམིགས་པ་མ་ཡིན་པ་ཤིན་ཏུ་འགལ་ལོ། །
སྣོད་བཅུད་ཅང་མེད་དུ་བསྒོམ་པ་ཡེ་ཤེས་ཀྱི་ཚོགས་ཡིན་ན། སྣོད་བཅུད་ཅང་མེད་ཡིན་པ་ཆོས་ཐམས་ཅད་ཀྱི་དེ་ཁོ་ན་ཉིད་དུ་འགྱུར་དགོས་ལ། སྐྱེ་བ་སྔ་ཕྱི་མེད་པ་དང་། ད་ལྟའི་སྣང་བ་འདི་མེད་པ་གནས་ལུགས་སུ་སྨྲ་ན་ནི། རྒྱང་ཕན་ལས་ཀྱང་ཆེས་བླུན་པར་གོ་བར་བྱེད་དོ། །

ལུང་དང་འགལ་བ་ཇི་ལྟར་ཡོད་ན། སྤྱིར་བསྐྱེད་རིམ་པས་སྟོང་ཉིད་བསྒོམ་དགོས་པ་དང་། ཁྱད་པར་སྐབས་འདིར། ཆོས་ཐམས་ཅད་བདེན་མེད་དུ་ཤེས་རབ་ཀྱིས་རྣམ་པར་དཔྱད་ཅིང་གཏན་ལ་ཕབ་པའི་ཟབ་མོ་དབུ་མའི་ལྟ་བ་བསྒོམ་དགོས་པར་དུ་མ་ཞིག་གསུངས་ཏེ། ཞེས་སོགས་ལུང་རིགས་ཀྱི་དགག་པ་ཤིན་ཏུ་རྒྱས་པར་བྱས་པའི་མཐར། རང་ལུགས་ཉེ་བར་བསྡུ་བའི་སྐབས་སུ་དེ་ཉིད་ལས། འོན་ཀྱང་ཡིད་ངོར་གཉིས་སྣང་ལྡོག་པའི་ཆེད་དུ་སྡུད་རིམ་གྱི་དམིགས་པ་ཆེད་དུ་གཏད་ནས་བྱེད་ན་འཕགས་པ་ཡབ་སྲས་ཀྱིས་ཀྱང་། སྐབས་འདིར་སྣོད་བཅུད་འོད་གསལ་དུ་སྡུད་པར་བཤད་པས། རིལ་འཛིན་དང་རྗེས་བཞག་གི་ཚུལ་དུ་སྣོད་བཅུད་འོད་ཀྱི་གོང་བུར་བྱས་ནས། དེ་ཐམས་ཅད་རིམ་གྱིས་ཡལ་ནས། མི་སྣང་བར་མོས་པ་སྔོན་དུ་བཏང་སྟེ།
དེའི་ངང་ནས་སྟོང་པ་ཉིད་ཀྱི་ལྟ་བ་དྲན་པར་བྱས་ཏེ། ཆོས་ཀྱི་སྐུ་ལ་ང་རྒྱལ་བཞག་ནས། ཡུན་རིང་དུ་བསྒོམ་པར་བྱའོ། ། ཞེས་བླ་མ་དམ་པའི་ཞལ་གྱི་གདམས་པ་སྟེ། འདི་ལ་གནད་ཁྱད་པར་ཅན་ཡོད་དོ། ། དེ་ལྟར་བྱེད་པ་ནི་དགོས་པ་ཡིད་ངོར་གཉིས་སྣང་རགས་པ་ཟློག་སླ་བའི་ཆེད་མི་སོགས་པའི་ཕྱིར་དུ། སྣོད་བཅུད་རྣམས་རང་གི་བློ་ལ་མི་སྣང་བར་གྱུར་པའི་མོས་པ་བྱེད་པ་ཡིན་གྱི། སྤྱིར་སྣང་སྣོད་བཅུད་ཅང་མེད་དུ་སོང་བར་བསྒོམ་པ་མ་ཡིན་པས། སྣོད་བཅུད་ཅང་མེད་དུ་སོང་བར་བསྒོམས་པ་དང་རྣམ་པ་ཐམས་ཅད་དུ་མི་མཚུངས་པའི་ཕྱིར་འདི་ལ་ཆད་སྟོང་བསྒོམ་པར་སོང་གི་དོགས་ན། བློ་གྲོས་ཤིན་ཏུ་རྩིང་པས་ཁྱད་པར་ཆེས་ཆེ་བ་མི་རིགས་པ་ཟད་དོ། །
ཞེས་འཆད་དོ། ། དེ་དག་ནི་བབ་ཅོལ་ཏེ། དབུ་མའི་ལྟ་བ་རྙེད་ནས་བསྒོམ་པ་མ་ཡིན་ཞེས་ཁོ་བོ་ཅག་མི་བཞེད་པའི་ཕྱིར་དང་། སྣང་ཕྱོགས་འཁོར་གསུམ་མི་དམིགས་པའི་སྤྲོས་བྲལ་དུ་བསྒོམ་པའི་ཡེ་ཤེས་ཀྱི་ཚོགས་བསག་བསོད་ནམས་ཀྱི་ཚོགས་བསག་གི་སྐབས་ན་ཡོད་ཀྱང་། དེ་ཡེ་ཤེས་ཀྱི་ཚོགས་བསག་ཏུ་མི་འཇོག་པར། སྟོང་པར་སྦྱངས་རྗེས། དེ་ཉིད་ཀྱང་། འཁོར་གསུམ་མི་དམིགས་པར་བསྒོམ་པས་སྒོམ་ཡུལ་སྣང་སྟོང་གཉིས་ཀ་ལ་བསྒོམ་པ་རྫོགས་པའི་ཕྱིར་དེར་ཡེ་ཤེས་ཀྱི་ཚོགས་བསག་ཏུ་འཇོག་པའི་དམ་པའི་མན་ངག་གི་གནད་བློ་ཡུལ་དུ་མ་བྱས་པའི་སྨྲ་བར་སྣང་བའི་ཕྱིར་དང་། སྣོད་བཅུད་ཅང་མེད་ཞེས་པ། སྣོད་བཅུད་མི་སྣང་བར་ཞེས་པར་འདོན་པར་བསྒྱུར་ཏེ་བརྗོད་པས་རྣམ་པ་ཐམས་ཅད་དུ་མཚུངས་པའི་ཕྱིར་དང་།
སྦྱང་གཞི་སྦྱོང་བའི་ཆེད་དུ་ཅི་ནས་ཀྱང་སྒོམ་དགོས་པ་ཡིན་གྱི་གཉིས་སྣང་འགག་པའི་ཆེད་དུ་བྱེད་འདོད་ན་བྱ་བ་ཙམ། འཕགས་པ་ཡབ་སྲས་ཀྱིས་བཞེད་པ་མ་ཡིན་པའི་ཕྱིར་དང་། དེ་ལྟར་ཡང་། རྣམ་བཞག་རིམ་པ་ལས། རྣམ་པར་བཞག་པ་དང་པོ་ལ་ཉེ་བར་བསྟན་པ་བརྗོད་པར་བྱ་སྟེ། གང་གི་ཚེ་འཇིག་རྟེན་དུ་འཇིག་པ་ཐོབ་པར་གྱུར་ཅིང་། ཁམས་གསུམ་པའི་སེམས་ཅན་གཅིག་ཀྱང་མ་ལུས་པར་གྱུར་ཅིང་། སྣོད་ཀྱི་འཇིག་རྟེན་འབའ་ཞིག་ལུས་པ་དེའི་ཚེ། རིམ་གྱིས་རིམ་གྱིས་ཉི་མ་བདུན་གྱི་འོད་ཟེར་རྣམས་རབ་ཏུ་འབར་པས། ཁམས་གསུམ་པ་ཐམས་ཅད་བསྲེགས་ཏེ་ནམ་མཁའི་རང་བཞིན་དུ་བྱེད་དོ། །
དོན་འདི་ལྟར་བསྐྱེད་པའི་རིམ་པ་བསྒོམ་པས་སོ། ། དངོས་པོ་མེད་པར་ཞེས་བྱ་བ་ལ་སོགས་པའི་ཚིགས་སུ་བཅད་པ་བརྗོད་ཅིང་བསམ་པར་བྱའོ། ། ཞེས་གསུངས་པའི་ཕྱིར་དང་། དེ་ལྟར་བསྒོམ་པའི་ཚེ་གང་ཟག་དེའི་བློ་ངོ་ན། ཕྱི་ནང་གི་སྣོད་བཅུད་སྟོང་པར་མ་གྱུར་པར་ལུས་པ་མེད་ལ། གང་ཟག་གཞན་དག་གི་བློ་ངོ་ན་ནི། རྣལ་འབྱོར་པས་དེ་ལྟར་བསྒོམས་ཀྱང་། སྣོད་བཅུད་ཅང་མེད་དུ་སོང་བ་མེད་པས། བརྗོད་པས་ཕོངས་པ་ཙམ་དུ་ཟད་པའི་ཕྱིར་རོ།། །། ཡང་བོད་ཀྱི་འཁྲུལ་སྤོང་ལས།
དེ་ལྟར་སྟོང་ཉིད་སྒོམ་པའི་རྗེས་ཐོགས་འདིར། བར་དོ་མཚོན་བྱེད་ཀྱི་ཡི་གེ་འཇོག་དགོས་ཏེ། རྒྱུ་རྡོ་རྗེ་འཛིན་པ་ཡབ་ཡུམ་སྙོམས་པར་འཇུག་པའི་ཚེ། ནམ་མཁའི་བར་དོའི་ཡི་གེ་ལྔ་བབས་ཏེ། ཞལ་དུ་ཞུགས་པར་གསུངས་ཤིང་། བར་དོ་མཚོན་པའི་ཡི་གེ་འཇོག་པ་དང་། དེས་སྐྱེ་བ་བླངས་པ་མཚོན་པའི་འབྲས་བུ་རྡོ་རྗེ་འཛིན་པ་བཞེངས་པ་བྱེད་ན། སྐབས་འདིར་སྟོང་པ་ཉིད་བསྒོམ་པ། དེའི་སྔོན་གྱི་འཆི་བ་དང་ཆོས་མཐུན་སྦྱོར་བ་མི་འཐད་བཞིན་དུ་ཁས་ལེན་དགོས་ལ། གཞི་དུས་ལ་འཆི་སྲིད་དང་བར་སྲིད་སྲང་གི་མགོ་མཇུག་མཐོ་དམན་འགྱུར་བ་ལྟར།
སྐད་ཅིག་གིས་ཀྱང་བར་མ་ཆད་དུ་འབྱུང་བར་ས་སྡེ་དང་། མཛོད་འགྲེལ་སོགས་ཆེན་པོ་དག་གིས་གཞུང་ལས་ཆེས་གསལ་བར་གསུངས་པའི་ཕྱིར་དང་། ལམ་དུས་སུའང་འཆི་རིམ་བཞིན་དུ། བསྐྱེད་པའི་འོད་གསལ་ལས་ལྡང་བས་ན། བར་སྲིད་ལྟ་བུའི་ཡེ་ཤེས་ཀྱི་སྐུ། བར་མ་ཆད་དུ་འབྱུང་བའི་ཕྱིར་རོ། ། དེས་ན་ངེས་པར་འཆི་སྲིད་དང་། ཆོས་མཐུན་པར་སྟོང་ཉིད་སྒོམ་པའི་རྗེས་ཐོགས་བར་མ་ཆད་པ་ལ། བར་སྲིད་མཚོན་པའི་ཡི་གེ་བཞག་དགོས་པར་གྲུབ་བོ། ། ཞེས་དང་།
དེའི་འཕྲོས་ལ། དེ་ནས་བར་སྲིད་མཚོན་པའི་ཡི་གེ་རྒྱུ་རྡོ་རྗེ་འཛིན་པའི་ཞལ་དུ་ཞུགས་པར་སྟོན་པའི་ལུང་གུར་དང་། མི་ཐུབ་ཟླ་བའི་ཡན་ལག་དྲུག་པ་དང་། རིགས་བསྡུས་དང་། ཤནྟི་པ་དང་། མཚོ་སྐྱེས་ཀྱི་འགྲེལ་པ་རྣམས་བགྲངས་ནས། རྗེ་བཙུན་གྲགས་པ་རྒྱལ་མཚན་གྱིས་ཀྱང་། སྒྲུབ་ཐབས་ཡན་ལག་དྲུག་པར། བར་སྲིད་ཀྱི་ཡི་གེ་ཞུགས་པས། རྒྱུ་རྡོ་རྗེ་འཛིན་པ་ཡབ་ཡུམ་ཞུ་བ་མཛད་པ་ལ།
རྗེས་འཇུག་ཁ་ཅིག་མི་བྱེད་པ་ནི། རྒྱུད་དང་རྒྱ་གཞུང་ཚད་ལྡན་དེ་དག་ཀྱང་འགལ་ཞིང་། རང་གི་ལུགས་དང་ཡང་འགལ་བའི་ནོར་པ་ཆེན་པོ་ཡིན་ལ། མཚོ་སྐྱེས་ལུགས་ཀྱི་དབང་དུ་བྱས་པའི་མངོན་རྟོགས་ཁ་ཅིག་ཏུའང་། བར་སྲིད་ཀྱི་ཡི་གེ་བཞུགས་ནས་ཞུ་བ་མ་བྱས་པ་ནི། བགྲངས་མ་ཐག་པའི་གྲུབ་ཆེན་གྱི་གཞུང་དང་འགལ་ཞིང་། འདི་འཆད་ན་སྦྱང་གཞི་སྦྱོང་བ་དང་། རྫོགས་རིམ་པའི་ཡེ་ཤེས་ཀྱི་སྒྲུབ་པའི་སྨིན་བྱེད་ཐུན་མོང་མ་ཡིན་པ་ཆད་པས། བསྐྱེད་རིམ་ལམ་གྱི་འགངས་ཆེན་པོ་འཆུག་གོ ། ཞེས་འཆད་དོ།། །།
དེ་ལ་ཟླ་ཟེར་ལས་གནོད་བྱེད་བརྗོད་པ་ནི། ཡེ་ཤེས་ཚོགས་བསག་དང་སྲུང་འཁོར་བསྒོམ་པའི་བར་འདིར། གཞན་ལུགས་ཀྱི་བླ་མ་ཁ་ཅིག་སྟོང་པའི་ངང་ལས་བར་དོའི་མཚོན་བྱེད་ཡིག་འབྲུ་ལྔ་བར་སྣང་ལ་བསྒོམ་པར་འདོད་མོད། ཀྱཻ་རྡོ་རྗེའི་རྒྱུད་འགྲེལ། སྒྲུབ་ཐབས་ཀྱི་གཞུང་གང་དུའང་། ཟུར་ཙམ་ཡང་མི་འབྱུང་ཞིང་། བོད་ཀྱི་བླ་མ་སྔ་རབས་པ་མཁས་པ་སུས་ཀྱང་མ་བཤད་པས། ཡེ་ཤེས་ཞབས་ལུགས་སོགས་གཞན་གྱི་ལུགས་འཆུགས་པ་ཡིན་ནོ། ། འོ་ན་འདིར་བར་དོའི་སྦྱོང་བྱེད་མེད་པར་འགྱུར་ལ། དེ་ལྟར་ན་སྐུ་གསུམ་ལམ་བྱེད་ཀྱི་སྒྲུབ་ཐབས་སུ་མ་སོང་བས།
གནད་ཐམས་ཅད་འཆུགས་སོ་སྙམ་ན། སྐབས་འདིར་ནཱ་ད་ལ་སོགས་ནམ་མཁའ་ལ་བཞག་པ་མེད་པས། བར་དོ་སྦྱོང་བྱེད་ཆད་ན་ནི། འདུལ་བ་འཕགས་ལུགས་སོགས་ལའང་དེར་ཐལ་བར་འགྱུར་ལ། སྤྱིར་སྒྲུབ་ཐབས་ལ་བར་དོའི་སྦྱོང་བྱེད་མ་ཚང་པར་ཡོད་པས་ཆོག་ན། འདི་ཡང་སྐྱོན་མེད་དེ། གཞི་དང་རྒྱུ་དང་ལམ་གྱི་ཡན་ལག་གསུམ། བར་དོ་སྦྱོང་བྱེད་དུ་འདོད་པའི་ཕྱིར་རོ། ། ཞེས་འཆད་དོ། ། དེའི་འགལ་སྤོང་དུ་བོད་ཀྱི་འཁྲུལ་སྤོང་ལས།
ཁ་ཅིག་སྐབས་འདིར་བར་སྲིད་མཚོན་པའི་ཡི་གེ་ནམ་མཁར་འཇོག་པ། གསང་འདུས་འཇམ་རྡོར་གྱི་རྒྱ་བཀབ་པ་ཡིན་ནོ། ། ཞེས་ཟེར་བ་ནི། རྒྱུད་དང་རྒྱ་གཞུང་ཚད་ལྡན་ཐམས་ཅད་དང་མི་མཐུན་པ་ལ་སྐྱོན་དུ་མི་བྱེད་པར་གསང་འདུས་དང་མཐུན་པ་སྐྱོན་དུ་བྱེད་པ་གཅིག་གི་དེ་ནི་ངོ་མཚར་ཆེའོ། ། དེ་ལྟར་སྨྲ་བ་ནི། མ་རྒྱུད་རང་ལའང་མངོན་བརྗོད་ནས་བྱུང་བའི་བདེ་མཆོག་འཇམ་རྡོར་དང་། སཾ་བྷུ་ཊི་ནས་གསུང་པའི་བདེ་མཆོག་རྡོར་སེམས་ལའང་། མན་སྙེས་བཤད་པ་དང་། སྡོམ་འབྱུང་གི་རྒྱུད་ལས་དངོས་སུ་གསུངས་པ་དང་། འདི་རང་གི་སྐོར་ནས་དྲངས་པ་ལྟར་དང་།
ཀྱཻ་རྡོ་རྗེ་སེམས་དཔའ་གསུམ་གྱི་སྒྲུབ་ཐབས། ནཱ་རོ་པའི་ཞལ་གྱི་ལུང་ལས། ནཱ་ད་འཇོག་པར་བཤད་ལ། གཞན་ཡང་མང་དུ་བཤད་པ་རྣམས་མ་མཐོང་བཞིན་དུ་བྱུང་རྒྱལ་དུ་སྨྲ་བའོ། ། ཞེས་འཆད་དོ། ། དེ་དག་ནི་རིག་པ་མ་ཡིན་ཏེ། སྐབས་འདིར་བར་སྲིད་མཚོན་བྱེད་ཀྱི་ཡི་གེ་ནམ་མཁའ་ལ་འཇོག་མི་དགོས་པ་རྒྱ་གཞུང་ཚད་ལྡན་དུ་མ་ལས་བཤད་བཞིན་དུ། རྒྱུད་དང་རྒྱ་གཞུང་ཚད་ལྡན་ཐམས་ཅད་དང་མི་མཐུན་ཞེས་ཟེར་བ་ནི། བྱུང་རྒྱལ་ལས་ཀྱང་ཆེས་བྱུང་རྒྱལ་དུ་སྨྲ་བ་ཡིན་པའི་ཕྱིར་དང་། ཀྱཻའི་རྡོ་རྗེའི་སྐོར་ནས་བཤད་པ་སྔར་དྲངས་པ་དེ་རྣམས་ཀྱང་།
རྒྱུ་རྡོ་རྗེ་འཛིན་པའི་ཞལ་དུ་བར་སྲིད་ཞུགས་པས་ཞུ་བར་སྟོན་པའི་ལུང་ཡིན་གྱི། སྟོང་ཉིད་བསྒོམ་པའི་རྗེས་སུ་བར་སྲིད་ཀྱི་ཡི་གེ་འཇོག་པའི་ལུང་མ་ཡིན་པའི་ཕྱིར་དང་། སེམས་དཔའ་གསུམ་གྱི་སྒྲུབ་ཐབས་ལས། ཆོས་ཐམས་ཅད་སྒྱུ་མ་ཙམ་དུ་བསྒོམ་མོ། ། རེ་ཕས་ཉི་མ་སྔོན་དུ་རྣམ་བསྒོམ་ནས། ། ཉི་དེར་ཧཱུྃ་བྱུང་སྣ་ཚོགས་རྡོ་རྗེ་སྟེ། ། རྡོ་རྗེ་དེ་ཉིད་ཀྱིས་ནི་རྭ་བ་དང་། ། གུར་བཅིང་བ་ཡང་རྣམ་པར་བསྒོམ་པ་ཉིད། ། དེ་ནས་བྷྲཱུྃ་ལས་བྱུང་བ་ཡིས། ། ཕྱིར་བཟློག་འཁོར་ལོ་ལྟ་བུ་ཡི། །
འཁོར་ལོ་རྩིབས་བཅུ་རྒྱ་ཆེ་ཞིང་། ། ཁོང་སྟོང་མི་གཡོ་འཁོར་བར་བསྒོམ། ། ནམ་མཁའི་ཁམས་སུ་བྷ་ག་བསམ། ། དབུས་སུ་རྣམ་པར་བསྒོམ་པ་ནི། ། འཁོར་ལོ་སྔོན་དུ་ཅི་རིགས་པར། ། ལྷ་རྣམས་ཇི་ལྟར་འབྱུང་བ་ཉིད། ། འཁོར་ལོ་ས་དང་ཆུ་ནི་སྔོན། ། ཇི་ལྟར་རིགས་པས་བྱིན་ཟ་དང་། ། ལྷ་རྣམས་ཀྱི་ནི་རླུང་ཆེན་དང་། ། དེ་སྟེང་བྷྲཱུྃ་ལས་འཁོར་ལོ་དང་། །
ཐིག་ལེར་གྱུར་པས་གཞལ་ཡས་ཁང་། ། ཞེས་གསུངས་པས། སྐབས་འདིར་ནཱ་ད་འཇོག་པར། དངོས་ཤུགས་གང་ལས་ཀྱང་མ་བྱུང་བས། ཡིད་བརྟན་མེད་པ་ཁོ་ནའོ། ། གཞིའི་ཡན་ལག་དང་རྒྱུའི་ཡན་ལག་བར་དོའི་སྦྱོང་བྱེད་དུ་འདོད་པ་ནི། དེ་དག་སྣོད་འཆགས་པའི་སྦྱོང་བྱེད་ཡིན་པ་མ་རྟོགས་པར་ཟད་དོ།། །། དེའི་སྟེང་དུ་ཧཱུྃ་མཐིང་ནག་ལས་སྣ་ཚོགས་རྡོ་རྗེ། ཞེས་པར་འཁྲུལ་སྤོང་མཁན་པོས་བྱས་པའི་རྩ་རྒྱུད་ཀྱི་ཊཱིཀྐར། དཀྱིལ་འཁོར་གྱི་གདན་གྱི་སྣ་ཚོགས་རྡོ་རྗེ་དང་།
སྲུང་འཁོར་གྱི་ཐོག་མར་སྣ་ཚོགས་རྡོ་རྗེའི་ལྟེ་བ་ཧཱུྃ་གིས་མཚན་པ་ལས་འཕྲོས་པའི་གུར་སོགས་བསྒོམ་པའི་སྣ་ཚོགས་རྡོ་རྗེ་གཅིག་པར་འདོད་པ་ནི། མ་བརྟག་པ་ཆེན་པོ་སྟེ། རང་ཉིད་ཀྱིས་གཙུག་ཏོར་འཁོར་ལོས་བསྒྱུར་བའི་ལྟོ་བའི་ནང་དུ་འབྱུང་བ་བཞི་དང་། དེའི་ནང་དུ་དཀྱིལ་འཁོར་བསྒོམ་པར་སྨྲ་བ་མ་དྲན་པར་ཐལ་བའི་ཕྱིར་ཏེ། སྲུང་འཁོར་གྱི་སྣ་ཚོགས་རྡོ་རྗེ་དེའི་ལྟེ་བའི་སྟེང་དུ་འཁོར་ལོ་རྩིབས་བཅུ་པ། ཁོང་སྟོང་གི་ལྟེ་བའི་ནང་དུ། གཙུག་ཏོར་འཁོར་ལོས་བསྒྱུར་བ་བསྐྱེད་པར་སྨྲ་བཞིན་དུ། རང་གི་ཚིག་ལ་ཅོ་འདྲི་བའོ་ཞེས་ཟེར་རོ། ། དེ་ནི་མ་ཡིན་ཏེ། དཀྱིལ་འཁོར་གྱི་འོག་གཞིའི་སྣ་ཚོགས་རྡོ་རྗེ་དང་།
སྲུང་འཁོར་གྱི་སྤྲོ་གཞིའི་སྣ་ཚོགས་རྡོ་རྗེ་གཅིག་པར་ཁས་བླངས་པ་མེད་པའི་ཕྱིར་དང་། ཕྱིས་ཀྱི་བླ་མ་དག་དེ་ལྟར་བཞེད་མོད། དེ་ལྟར་བཞེད་པ་དེ་དག་ནི། སྣ་ཚོགས་རྡོ་རྗེའི་ལྟེ་བའི་སྟེང་དུ་འཁོར་ལོ་རྩིབས་བཅུ་སོགས་མི་བསྒོམ་པས། ཁས་བླངས་མེད་པ་ལ་ཐལ་བ་འཕེན་པར་ཟད་པའི་ཕྱིར་དང་། འདིར་ས་ཆེན་གྱིས་གུར་མཆན་དུ། སྣ་ཚོགས་རྡོ་རྗེའི་སྟེང་དུ་ནས་གང་ཙམ་མ་རེག་པར་འཁོར་ལོ་རྩིབས་བཅུ་པ་བསམས་ལ། དེ་ལ་ཧཱུྃ་བཅུ། དེ་ལ་ཁྲོ་བོ་བཅུ་ཞེས་དང་། འཕགས་པ་རིན་པོ་ཆེའི་སྲུང་འཁོར་དུ།
སྣ་ཚོགས་རྡོ་རྗེའི་ལྟེ་བའི་སྟེང་དུ། བྷྲཱུྃ་ལས་འཁོར་ལོ་སེར་པོ་རྩིབས་བཅུ་པ་ཞེས་གསུངས་པས། ཁྱེད་ཀྱི་སྐྱོན་གྱིས་རེག་པའི་གོ་སྐབས་ཡོད་པ་མ་ཡིན་ནོ།། །། ད་ནི་འདིར་མ་གསུངས་ཀྱང་ཐུན་མོང་མ་ཡིན་པའི་སྲུང་འཁོར་ལ་དཔྱད་པར་བྱ་སྟེ། བོད་ཀྱི་འཁྲུལ་སྤོང་མཁན་པོས་བྱས་པའི་གསང་བ་འདུས་པའི་བསྐྱེད་རིམ་གྱི་བཤད་པར། འོ་ན་འཁོར་ལོའི་དབྱིབས་ཇི་ལྟར་བསྒོམ་པར་བྱ་སྙམ་ན། འདི་ལ་རྒྱུད་དང་རྒྱ་གཞུང་གཞན་རྣམས་ལས། གསལ་བ་རང་དུ་བཤད་པ་མེད་ཀྱང་། མན་སྙེ་ལས། འཁོར་ལོ་སེར་པོ་རྩིབས་བཅུ་པའི་ལྟེ་བའི་དབུས་ཀྱི་ནང་དུ་ཞེས་གསུངས་ལ།
སྤྱིར་ནང་དུ་ཞེས་པ་ཙམ་གྱིས་ལྟེ་བ་སྦུབས་ཅན་དུ་མི་གྲུབ་སྟེ། སྦྱོང་རྒྱུད་ལས། རྩིབས་ཀྱི་ནང་ན་ཐམས་ཅད་ན། ། བཞུགས་པའི་རྡོ་རྗེ་སེམས་དཔའ་སོགས། ། ཞེས་གསུངས་པ་ལྟར་རོ། ། འོན་ཀྱང་། འདིར་ནི་དེ་དང་མི་འདྲ་སྟེ། མན་སྙེ་ལས། འཁོར་ལོ་སེར་པོ་གཡས་བསྐོར་དུ་འཁོར་བ་རྩིབས་བཅུ་པའི་ལྟེ་བའི་དབུས་ཀྱི་བར་སྐབས་སུ་གནས་པའི་བདག་ཉིད། ཅེས་ལྟེ་བ་ཁོང་སྟོང་གི་ཕན་ཚུན་གྱི་བར་སྐབས་སུ།
རང་ཉིད་ལྷར་བསྐྱེད་པར་གསུངས་པས། ལྟེ་བའི་ཁོང་གསེང་གི་ཡ་རྩེ་དང་། མ་རྩེ་གཉིས་ཀྱི་ནང་སྟེང་འོག་གི་ལྷ་བསྐྱེད་པར་ཤེས་ཏེ། དེས་ན་འཁོར་ལོའི་ལྟེ་བ་དང་། སྟོང་འོག་གི་རྩིབས་ནི། མདུང་སོ་གཉིས་མཇུག་སྤྲད་པ་ལྟ་བུའི་དབུས་ཀྱི་སྦོམ་གྱི་ནང་དུ་གཙོ་བོ་བསྐྱེད་ཅིང་། ཡ་རྩེ་མ་རྩེའི་ནང་དུ་སྟེང་འོག་གི་ཁྲོ་བོ་བསྐྱེད་པའོ། ། རྩིབས་བརྒྱད་ཀྱི་ནི་རྩིབས་ཀྱི་རྩེ་མོའི་སྟེང་དུ། འཁོར་ལོ་འགོད་པར་གསལ་བར་བཤད་ལ། རྩིབས་ཀྱི་སྟེང་དུ་འགོད་པར་བཤད་པ་གཞན་ཡང་མང་དུ་ཡོད་པས།
ཁྲོ་བོའི་འོག་ཏུ་གནས་པ། སྦུབས་མེད་པ་ཡིན་གྱི། འཁོར་ལོའི་རྩིབས་ཐམས་ཅད་ཁང་པ་ལྟ་བུའམ། གུར་ཐབས་སུ་བྱེད་པ་དང་། ཁྲོ་བོ་རྣམས་དེའི་ནང་དུ་བསྐྱེད་པ་ནི། རྒྱུད་དང་རྒྱ་གཞུང་རྣམ་དག་གང་ནས་ཀྱང་མ་བཤད་ཅིང་། ཁྲོ་བོ་རྣམས་རྩིབས་ཀྱི་ནང་དུ་བྱས་ནས་ཁྲོ་བོ་མི་འཁོར་ཞིང་འཁོར་ལོ་འཁོར་ན། འཁོར་ལོའི་རྩིབས་ཀྱིས་གཅོད་དགོས་ལ་ཁྲོ་བོ་ཡང་འཁོར་ན། ཁྲོ་བོ་འདི་ཕྱོགས་འདི་ན་གནས་སོ་ཞེས་བྱ་བའི་ངེས་པ་མེད་པར་འགྱུར་ཞིང་། ཁྲོ་བོ་རྩིབས་དང་ལྟེ་བའི་བར་དུ་འགོད་ན།
རྩིབས་རྣམས་ཁྲོ་བོའི་གནས་སུ་རང་ཉིད་ཀྱིས་ཁས་བླངས་པ་དང་། ཁྲོ་བོ་རྩིབས་ལ་འགོད་པར་བཤད་པའི་རྒྱུད་རྒྱ་གཞུང་རྣམ་དག་ཐམས་ཅད་དང་འགལ་ལོ། ། དེ་ན་དེ་ལྟར་བྱེད་པ་ནི། སྔགས་རྙིང་མ་བ་དག་གིས་ལུགས་ཡིན་ནོ། ། ཞེས་ཟེར་རོ། ། དེ་དག་ནི་ཤིན་ཏུ་མི་འཐད་དེ། འཁོར་ལོའི་ལྟེ་བ་སྦུབས་ཅན་དུ་བསྟན་པས། སྟེང་འོག་གི་རྩིབས་སྦུབས་ཅན་དུ་འགྲུབ་ན། ཕྱོགས་མཚམས་ཀྱི་རྩིབས་ཀྱང་སྦུབས་ཅན་དུ་འགྲུབ་པའི་ཕྱིར་དང་། སྟེང་འོག་གི་སྦུབས་ཀྱི་ནང་དུ་ལྷ་བསྐྱེད་པས།
རང་རང་གི་རྩིབས་ཀྱི་རྩེ་མོའི་སྟེང་དུ་བཀོད་པར་མི་འགྲུབ་པའི་ཕྱིར་དང་། གྲུབ་ན་ཕྱོགས་ཀྱི་སྦུབས་ཀྱི་ནང་དུ་བཀོད་པས་ཀྱང་རང་རང་གི་རྩིབས་ཀྱི་རྩེ་མོའི་སྟེང་དུ་བཀོད་པར་གྲུབ་པའི་ཕྱིར་དང་། དེའི་ཕྱིར་ཁྱེད་ཀྱི་འདི་ནི། མན་སྙེ་ལས། འདི་རྣམས་ཐམས་ཅད་རང་རང་གི་རྩིབས་ཀྱི་རྩེ་མོའི་སྟེང་དུ་ཅུང་ཟད་མ་རེག་པའི་སྣ་ཚོགས་པདྨ་དང་། ཉི་མ་རྣམས་ལ་གཡས་བརྐྱང་གི་སྟབས་ཀྱིས་གནས་པ། ཞེས་དང་། ནོར་རྫོགས་ཕྲེང་ལས། བཅུ་པོ་འདི་དག་ནི་གཡོན་བརྐྱང་པ་གཡས་བསྐུམ་པ་རྩིབས་ཀྱི་རྩེ་མོ་ལ་ཅུང་ཟད་མ་རེག་པའི་སྣ་ཚོགས་པདྨ་དང་། ཉི་མའི་གདན་དང་བཅས་པ་བརྟན་པར་གནས་པ་ཞེས་གསུངས་པའི་ལུགས་ཀྱང་མ་ཡིན་པའི་ཕྱིར་དང་།
གུར་ཐབས་སུ་བསྒོམ་པར་ནི། སེམས་དཔའ་གསུམ་གྱི་སྒྲུབ་ཐབས་ལས། དེ་ནང་བྷྲཱུྃ་ལས་བྱུང་བ་ཡི། ། ཕྱིར་བཟློག་འཁོར་ལོ་ལྟ་བུ་ཡི། ། འཁོར་ལོ་རྩིབས་བཅུ་རྒྱ་ཆེ་ཞིང་། ། ཁོང་སྟོང་མི་གཡོ་འཁོར་བར་བསྒོམ། ། ཞེས་ཤིན་ཏུ་གསལ་བར་གསུངས་པས། རང་གི་མ་མཐོང་བ་ཙམ་རྒྱུ་མཚན་དུ་བཀོད་པར་ཟད་པའི་ཕྱིར་དང་། ལྗོན་ཤིང་གྲིབ་མ་ཚུར་སོང་ལྟར། ། དར་མ་གྲགས་ཀྱི་སྙིང་གི་དཀྱིལ། །
ཞེས་བྱ་བའི་མན་ངག་ཀྱང་ཡོད་པའི་ཕྱིར་དང་། འདིར་ནི། འཁོར་ལོ་ཆ་གསུམ་དུ་བཏང་བའི་སུམ་ཆ་དབུས་མ་ནི་གཙོ་བོའི་གནས་ཡིན་ལ། རྩིབས་ཀྱི་ཆ་རེ་རེ་ཡང་སུམ་ཆ་གཉིས་སུ་བཏང་བའི་སུམ་ཆ་ངོ་བོ་རྩིབས་སུ་གཏོགས་པ་ཡིན་ཀྱང་རྣམ་པ་མུ་འཁྱུད་བསྐོར་ཁང་ལྟ་བུར་གྱུར་པ་ལ། སུམ་གཉིས་རྩིབས་ཀྱི་དབལ་དུ་གྱུར་པ་ཡིན་ལ། དེའི་ལྟེ་བ་དང་མུ་འཁྱུད་ལ་ཁྲོ་བོ་རྣམས་འགོད་ཅེས་ཁོ་བོའི་དཔལ་ལྡན་བླ་མ་དམ་པ་བཞེད་པས། ཁྱེད་ཀྱི་བརྗོད་པས་ནམ་ཡང་གླགས་ལྟ་བར་མི་ནུས་པ་ཡིན་ནོ།། །། བསྟན་བཅོས་དེ་ཉིད་འདུས་པ་ལས། ལ་ལ་ན་རེ། འབྲིང་པོ་ལྟར་ན།
ཐུན་མོང་བའི་སྲུང་འཁོར་གྱི་དབུས་སུ། བྷྲཱུྃ་སེར་པོ་ལས་གཙུག་ཏོར་འཁོར་ལོས་བསྒྱུར་བ་སེར་པོ་དང་། ཧཱུྃ་བཅུ་ལས་ཁྲོ་བོ་གཞན་རྣམས་དང་། དེ་ཡང་ཕྱོགས་བཞི་སྟེང་འོག་གི་ཁྲོ་བོ་རྣམས་རབ་ཏུ་ཁྲོས་པ་དང་མཚམས་ཀྱི་ཁྲོ་བོ་རྣམས་ཅུང་ཟད་ཞི་བ་དར་དང་རིན་པོ་ཆེས་བརྒྱན་པ་དང་། ཡེ་ཤེས་པ་རྣམས་སྔགས་དང་ཕྱག་རྒྱས་སྤྱན་དྲངས་ནས། ཆུ་བཞི་ལ་སོགས་པས་མཆོད་དེ། དབང་གི་ལྷ་རྣམས་སྤྱན་དྲངས། སྔར་ལྟར་མཆོད་ནས་དབང་བསྐུར། གཤིན་རྗེ་གཤེད་ལ་རྣམ་པར་སྣང་མཛད། པདྨ་མཐར་བྱེད་ལ་འོད་དཔག་མེད་པ།
གཞན་རྣམས་ལ་མི་བསྐྱོད་པས་དབུ་བརྒྱན་པ་དང་། བསྲུང་བྱ་རྣམས་སྦས་ཏེ། སྙིང་གའི་ཧཱུྃ་ལས་འོད་འཕྲོས། ཁྲོ་བོ་རྣམས་ལ་ཕོག་པས། བདག་བསྲུང་བའི་ཕྱིར་སྔགས་འདོན། འཁོར་ལོ་གཡས་བསྐོར་དུ་མྱུར་དུ་འཁོར་བས། དགྲ་བགེགས་ཕྱེ་མར་བྱས་པར་བསམ་ཞིང་སྔགས་བཟླ་བར་བྱའོ། ། ཞེས་ཟེར་རོ། ། དེ་ཡང་མ་ཡིན། བྷྲཱུྃ་ལས་གཙུག་ཏོར་འཁོར་ལོ་བསྐྱེད་པ་དང་།
དེ་ཉིད་སེར་པོར་བྱེད་པའི་སྒྲུབ་བྱེད་རྣམ་དག་མེད་ཅིང་། ཌོཾ་བྷི་བ་ལྟར་ན་ཡང་། ཧཱུྃ་ལས་བསྐྱེད་པའི་ཕྱིར་དང་། གུར་ལས་ཀྱང་ཧཱུྃ་ལས་བསྐྱེད་ཅིང་མདོག་སྔོན་པོར་དོན་གྱི་གསུང་པ་དང་འགལ་བའི་ཕྱིར་དང་། རྩ་རྒྱུད་ལས། ཁྲོ་བོ་ཐམས་ཅད་འཇིགས་པའི་ཁྲོ་བོར་བཞེད་ཅིང་། དེ་ལྟར་འདིར་མི་བྱེད་པའི་རྒྱུ་མཚན་མེད་པའི་ཕྱིར་དང་། གུར་ལས། མཚམས་ཀྱི་ཁྲོ་བོ་ཆེར་གནག་ཅིང་ཞེས་པས་ཆེར་ཁྲོས་པར་ཡང་བསྟན་ཅིང་། རྭ་བ་གྲུ་བཞིའི་ནང་དུ་འཁོར་ལོ་འཁོར་བ་ན།
ཕྱོགས་སུ་འཁོར་ལོས་དགྲ་བགེགས་གཟིར་བ་ཤས་ཆེ་ཡང་མཚམས་ཀྱི་ཤས་ཆུང་བས་མཚམས་ཀྱི་ཁྲོ་བོ་ཆེར་ཁྲོས་པས་མཚམས་སུ་དྲག་པོའི་ལས་མཛད་པར་རིགས་པའི་ཕྱིར་དང་། མངོན་རྟོགས་འབྲིང་པོའི་སྐབས་སུ་མཉམ་བཞག་གི་ཚེ། སྔགས་དང་ཕྱག་རྒྱའི་ལས་དངོས་སུ་བྱེད་པ་བཀག་ཟིན་པའི་ཕྱིར་དང་། གུར་ལས་བགེགས་མཐར་བྱེད་དང་དབྱུག་སྔོན་ཅན་ལ། རྡོ་རྗེ་སེམས་དཔས་དབུ་བརྒྱན་པར་གསུང་པ་མ་ཤེས་པར་ཟད་པའི་ཕྱིར་དང་། ཁྱེད་ལྟར་ན་གཙུག་ཏོར་འཁོར་ལོའི་སྙིང་གར་ཧཱུྃ་འགོད་པའི་རྒྱུ་མཚན་ཡང་མེད་པའི་ཕྱིར་དང་། གཙུག་ཏོར་འཁོར་ལོས་སྲུང་པའི་ལས་གཙོ་བོར་བྱེད་པའི་སྲུང་འཁོར་ཡིན་པ་མ་ཤེས་པར་ཟད་པའི་ཕྱིར་དང་། གཙུག་ཏོར་འཁོར་ལོ་གཙོ་བོ་བྱེད་ན་ཕྱིར་བཟློག་ཡིན་ལ། དེའི་ཚེ་འཁོར་ལོ་གཡས་བསྐོར་དུ་བྱེད་ན། རྒྱུན་གྱི་རྣལ་འབྱོར་ལས་ཁྱད་པར་མི་ཕྱེད་པའི་ཕྱིར་རོ། །
ཞེས་གསུངས་ཤིང་། རང་ལུགས་འཇོག་པ་ན། མངོན་རྟོགས་རྒྱས་པར། བྷྲཱུྃ་ལས་འཁོར་ལོ་སེར་པོ་ཡངས་ཤིང་རྒྱ་ཆེ་བ། ཁོང་པ་སྟོང་པ་རྩིབས་བཅུ་དང་ལྡན་པ། གོ་མཚམས་མེད་པ། ཨོཾ་བཛྲ་རཀྵ། ཅེས་སོགས་དང་། འཁོར་ལོའི་དབུས་སུ་རྡོ་རྗེ་ཆོ་ག་གསུམ་བསྐྱེད་ལས། ཧཱུྃ་མཛད་ཞལ་གསུམ་ཕྱག་དྲུག་པ་ཡུམ་དང་བཅས་པ།
སྔོན་བླ་མའི་རྒྱུད་བཞིན་དུ་བསྒོམ། མཁའ་གསང་བྱིན་གྱིས་བརླབས་ནས། ཁྲོ་བོ་བཅུ་མངལ་འབྱིན་གྱིས་བསྐྱེད། གོ་རིམ་མན་ངག་ལུགས་དང་མཐུན་པ་བཀོད། རྒྱས་གདབ་མན་ངག་ལུགས་བཞིན་ལ། བགེགས་མཐར་བྱེད་དང་དབྱུག་སྔོན་ཅན་ལ། རྡོ་རྗེ་སེམས་དཔས་རྒྱས་འདེབས། བསྲུང་བྱ་སྦས། གནོད་མཛེས་ལ་བཀའ་བསྒོས། གདུག་པ་ཅན་རྣམས་འཁོར་ལོའི་རྩིབས་ཀྱིས་རྩེ་ལ་བཀན།
ཨོཾ་བཛྲ་དྷྲིཀ་ཞེས་པ་སོགས་བརྗོད། གཙུག་ཏོར་འཁོར་ལོས་བསྒྱུར་བ་བསྐུལ། འཁོར་ལོ་གཡས་སུ་བསྐོར་ནས། ཨུཥྞི་ཥ་དང་བྷ་ཡ་ན་བཟླས་པར་མཛད་ལ། མངོན་རྟོགས་འབྲིང་པོར། ཧཱུྃ་བཅུ་གཅིག་ལས་ཁྲོ་བོ་བཅུ་གཅིག་བསྐྱེད། གཙུག་ཏོར་འཁོར་ལོས་བསྒྱུར་བ་དབུས་སུ་བཞག ཨུཥྞི་ཥ་བགྲང་པར་མཛད་དོ། ། རྣམ་ངེས་སུ་ཧཱུྃ་མཛད་བསྒོམ་པའི་སྒྲུབ་བྱེད་ལ། གུར་ལ་བརྒྱུད་པ་ཡིན་ཅིང་།
དེ་དང་རྗེས་སུ་མཐུན་པ་མངོན་བརྗོད་ལས། རྡོ་རྗེ་ཧཱུྃ་མཛད་རྣམས་བསྒོམ་པ། ། ཞེས་སོགས་ལྟར་གཙོ་བོ་དང་། ཞེས་གསུངས་སོ། ། དེ་ལ་ཕྱོགས་སྔ་མ་ནི། འཕགས་པ་རིན་པོ་ཆེའི་བཞེད་པར་སྣང་ལ། དེ་ལ་དགག་པ་མི་འཐད་དེ། བསྲུང་བའི་འཁོར་ལོ་རྩིབས་བཅུ་པའི་ཁ་དོག་དང་། གཙུག་ཏོར་འཁོར་ལོས་བསྒྱུར་བའི་སྐུ་མདོག་རྒྱུད་འདིར་མ་གསུང་པ། ཡེ་ཤེས་ཐིག་ལེ་ལས།
རྡོ་རྗེ་གུར་གྱི་དབུས་སུ་ནི། ། བསྲུང་བའི་འཁོར་ལོ་འཁོར་བཞིན་པ། ། རྩིབས་བཅུ་པ་ལ་གསེར་གྱི་མདོག ། ཁྲོ་བོ་བཅུ་དང་བཅས་པ་འོ། ། ཞེས་དང་། སྟེང་དུ་གཙུག་ཏོར་འཁོར་ལོས་བསྒྱུར་བ་སྐུ་མདོག་སེར་པོ། ཞེས་གསུངས་པས། ཁ་སྐོང་བར་བཞེད་པའི་ཕྱིར་དང་། གཙུག་ཏོར་འཁོར་ལོས་བསྒྱུར་བ་ཧཱུྃ་ལས་བསྐྱེད་པ་མི་འགོག་པའི་ཕྱིར་དང་། སྐུ་མདོག་སྔོན་པོར་དོན་གྱིས་གསུངས་པའི་སྒྲུབ་བྱེད་མེད་པའི་ཕྱིར་དང་།
སྐུ་མདོག་མ་གསུངས་པས་སྔོན་པོར་དོན་གྱིས་ཐོབ་ན། འཁོར་ལོའི་མདོག་ཀྱང་མ་གསུངས་པས་སྔོན་པོར་དོན་གྱིས་ཐོབ་པར་འགྱུར་བའི་ཕྱིར་དང་། འདིར་བྷྲཱུྃ་ལས་བསྐྱེད་པ་དང་། ཁྲོ་བོ་རྣམས་ཀྱི་ཉམས་འདི་ལྟ་བུ་ནི། རྒྱུད་གསུམ་སོགས། ཀྱེའི་རྡོ་རྗེའི་སྐོར་གྱི་རྒྱུད་མཐོང་བ་རྣམས་སུ་མ་བྱུང་མོད། ཀྱཻ་རྡོ་རྗེའི་སྐོར་གྱི་རྒྱུད་དེ་རྣམས་སུ་ངེས་པར་མ་ཡིན་པས། མ་བཤད་པར་ཁ་ཚོན་ཆོད་མི་ནུས་ཤིང་། རྣམ་སྣང་སྒྱུ་འཕྲུལ་དྲྭ་བ་ལས། འཁོར་ལོས་བསྒྱུར་བ་བྷྲཱུྃ་ཡིག་ལས་བསྐྱེད་པ་དང་།
ཁྲོ་བོ་རྣམས་ཀྱི་ཉམས་འདི་བཞིན་དུ་འབྱུང་བས། ཆ་མཐུན་པའི་སྒྲུབ་བྱེད་ཡོད་པའི་ཕྱིར་དང་། མཚམས་ཀྱི་ཁྲོ་བོ་ཆེར་ནག་པས་ཆེར་ཁྲོས་པར་མི་འགྲུབ་པའི་ཕྱིར་དང་། གྲུབ་ན་ཤེས་རབ་མཐར་བྱེད་ལས་གཤིན་རྗེ་གཤེད་ཆེར་ཁྲོས་པར་འགྱུར་བའི་ཕྱིར་དང་། རྭ་བ་གྲུ་བཞི་ཡིན་པའི་རྒྱུ་མཚན་མེད་པའི་ཕྱིར་དང་། ཡོད་ཀྱང་། མཚམས་སུ་རཱ་བའི་ཟུར་དང་གུར་འཛོམས་པའི་བར་སྟོང་མེད་པས་དགྲ་བགེགས་འཇུག་པ་ཤས་ཆུང་ལ། ཕྱོགས་སུ་རྭ་བ་དང་གུར་གྱི་བར་སྟོང་ཆེ་བས་དགྲ་བགེགས་འཇུག་པ་ཤས་ཆེ་བའི་ཕྱིར། ཕྱོགས་ཀྱི་ཁྲོ་བོ་ཆེར་ཁྲོས་པས་དྲག་པོའི་ལས་མཛད་པར་རིགས་པར་འགྱུར་བའི་ཕྱིར་དང་། འབྲིང་པོའི་སྐབས་སུ་མཉམ་གཞག་གི་ཚེ།
སྔགས་ཀྱི་ལས་མི་བྱེད་ན་ནི། ཁྱེད་རང་གིས་འབྲིང་པོའི་སྲུང་འཁོར་གྱི་སྐབས་སུ། བཛྲ་ཀྲོ་དྷ་རཱ་ཛ་མཎྜལ་ལ་བཛྲ་ས་མ་ཛཿས་སྤྱན་དྲངས་ཞེས་པ་དང་། ཛཿཧཱུྃ་བཾ་ཧོས་གཉིས་སུ་མེད་པར་གྱུར་ཞེས་པ་དང་། ཨོཾ་ན་མ་སརྦ་ཏ་ཐཱ་ག་ཏཱ་ཨ་བྷི་ཥིཉྩ་ཏུ་མཾ། ཞེས་པས་གསོལ་བ་བཏབ། ཞེས་པ་རྣམས་བཞད་གད་ཡིན་པའི་ཕྱིར་དང་། ཕྱག་རྒྱ་བཅའ་བར་མ་བཤད་པས། ཁས་ལེན་མེད་པ་ལ་ཐལ་བ་འཕེན་པ་ཡིན་པའི་ཕྱིར་དང་། མི་བསྐྱོད་པ་དང་རྡོ་རྗེ་སེམས་དཔའི་ཁྱད་པར་ནི།
དབང་ཆུའི་རྩོད་སྤོང་དུ་བསྟན་ཟིན་ལ། འདིར་གུར་ལས། སངས་རྒྱས་གཟུགས་བརྙན་རབ་སྒོམ་སྟེ། ། རྡོ་རྗེ་སེམས་དཔའ་བསྒོམ་པར་བྱ། ། ཞེས་དང་། དེ་ཉིད་བཅོམ་ལྡན་རྡོ་རྗེ་ཅན། ། རྡོ་རྗེ་སེམས་དཔར་རབ་གྲགས་པའོ། ། ཞེས་སོགས་དང་། མི་བསྐྱོད་པ་ལ་རྡོ་རྗེ་སེམས་དཔའི་མིང་གི་གསུངས་པ་མང་དུ་འབྱུང་བས། དེ་བཞིན་དུ་འདིར་ཡང་ཡིན་པའི་ཕྱིར་དང་།
གཙུག་ཏོར་འཁོར་ལོས་བསྒྱུར་བའི་ཐུགས་ཀར་ཧཱུྃ་ཡིག་འགོད་པ་དང་རང་གི་ས་བོན་ཡིན་པའི་རྒྱུ་མཚན་གྱིས་བཀོད་པ་མ་ཡིན་པའི་ཕྱིར་དང་། ཡིན་ན་ཁྱེད་རང་གིས་མངོན་རྟོགས་འབྲིང་པོར་རང་གི་སྙིང་གའི་ཧཱུྃ་ལས་འོད་ཟེར་ཕྱིར་འཕྲོས་ལུས་ཐམས་ཅད་ལ་རྡོ་རྗེ་གཏམ་པའི་གོ་གྱོན་པ། ནང་དུ་འཕྲོས་པས་སྡིག་སྒྲིབ་སྦྱངས་ནས་འོད་དུ་ཞུ་བ་ལས་རྡོ་རྗེ་སྔོན་པོ་རྩེ་ལྔ་པའི་ལྟེ་བའི་ནང་དུ་རང་གི་ཤེས་པ་ཧཱུྃ་སྔོན་པོར་གྱུར་པའི་སྟེང་དུ་བླ་མ། ཞེས་རྡོ་རྗེ་ཐུགས་ཀར་བཀོད་པའང་གྱི་ན་ཡིན་པའི་ཕྱིར་དང་། གཙུག་ཏོར་འཁོར་ལོ་བསྲུང་པའི་ལས་གཙོ་བོར་བྱེད་པའི་སྲུང་འཁོར་ཡིན་ན། མངོན་རྟོགས་འབྲིང་པོར་འཁོར་ལོས་བསྒྱུར་བ་གཙོ་བོར་བྱས་ནས་འཁོར་ལོ་གཡོན་སྐོར་དུ་བསྐོར་བ་ནོར་པ་ཆེན་པོ་ཡིན་པའི་ཕྱིར་དང་། གཙུག་ཏོར་འཁོར་ལོ་གཙོ་བོར་བྱེད་ན་ཕྱིར་བཟློག་ཡིན་ལ། ཞེས་པ་དེ་མ་ཐག་ཏུ་ནང་འགལ་བ་ཡིན་པའི་ཕྱིར་དང་། འཁོར་ལོ་གཡས་བསྐོར་དུ་བྱས་པ་ནི། འགྲུབ་པ་ཙམ་གྱི་དབང་དུ་བྱས་པ་ཡིན་པའི་ཕྱིར་དང་།
ཐོགས་པ་མེད་པར་འགྲུབ་པའི་དབང་དུ་བྱེད་ན། ས་ཆེན་གྱིས་བཟློག་པའི་ཚེ་གཡོན་དུ་འཁོར་བར་གསུངས་པ་ལྟར་བཞེད་པའི་ཕྱིར་རོ།། །། བཞག་པ་མི་འཐད་དེ། གུར་ལས་གསལ་བར་གསུངས་པའི། ཧཱུྃ་མཛད་དོར་ནས། མངོན་བརྗོད་ལས་གསུངས་པའི་ཧཱུྃ་མཛད་བསྒོམ་པ་འབྲེལ་མེད་ཡིན་པའི་ཕྱིར་དང་། ཅི་ནས་དེ་ཉིད་བསྒོམ་ན་རྒྱུད་དེ་ཉིད་ལས། རྡོ་རྗེ་སེམས་དཔའི་ཅོད་པཎ་ཅན། ། ཞེས་རྡོ་རྗེ་སེམས་པས་དབུ་བརྒྱན་པར་བཤད་པ་ལ། མི་བསྐྱོད་པས་དབུ་བརྒྱན་པར་བྱས་པ། །
ནོར་བའི་ཕྱིར་དང་། མི་བསྐྱོད་པ་དང་རྡོ་རྗེ་སེམས་དཔའ་གཅིག་ན། མན་ངག་ལུགས་ཀྱི་རྒྱས་གདབ་ལ་གནོད་བྱེད་བརྗོད་པ་འགལ་བའི་ཕྱིར་དང་། གུར་མ་རྒྱུད་ཡིན་ཅིང་། དེ་དང་རྗེས་སུ་མཐུན་པར་མངོན་བརྗོད་ལས་གསུངས་པའི་ཧཱུྃ་མཛད་བསྒོམ་ན། བརྟག་གཉིས་གཉིས་སུ་མེད་པའི་རྒྱུད་ཡིན་པས། དེ་དང་རྗེས་སུ་མཐུན་པར། དུས་ཀྱི་འཁོར་ལོ་ལས་འབྱུང་བའི་རྭ་བ་གསུམ་ལྔ་སོགས་ཀྱང་བསྒོམ་པར་རིགས་པའི་ཕྱིར་དང་། གནོད་མཛེས་ལ་བཀའ་བསྒོ་བ་སོགས། རྒྱུད་གསུམ་ལས་མ་གསུངས་པས་ལྷག་པའི་ཕྱིར་དང་།
རྩ་རྒྱུད་རྒྱས་པ་ལས་གསུངས་པས་བྱེད་ན། ཁྲོ་བོ་རྣམས་ཀྱང་ཞལ་གསུམ་ཕྱག་དྲུག་པར་བྱེད་དགོས་པའི་ཕྱིར་དང་། གཙོ་བོ་ཧཱུྃ་མཛད་བསྒོམས་ནས། གཙུག་ཏོར་འཁོར་ལོས་བསྒྱུར་བའི་སྔགས་བགྲང་བའང་བབ་ཅོལ་ཡིན་པའི་ཕྱིར་དང་། གཙུག་ཏོར་འཁོར་ལོས་བསྒྱུར་བ་བསྐུལ་ནས་བགྲང་བ་ཡིན་ན། ཁྲོ་བོ་གཞན་རྣམས་ཀྱང་བསྐུལ་ནས་སྔགས་བགྲང་བར་མཚུངས་པའི་ཕྱིར་དང་། གུར་ལས་བདག་ཉིད་བསྲུང་བའི་སྦྱོར་བ་དང་། ཞེས་པས། ཨུཥྞི་ཥ་ཁྱད་པར་དུ་བསྲུང་བའི་སྔགས་ཡིན་ན། དམ་ཚིག་རྡོ་རྗེ་བསྲུང་དོན་དུ། །
སྦས་པའི་སྤྱོད་ཡུལ་འདི་གསུངས་པ། ། ཞེས་པས། ཁྲོ་བོ་ཐམས་ཅད་ཀྱང་བསྲུང་བའི་ཁྲོ་བོར་འགྱུར་བའི་ཕྱིར་དང་། བདག་ཉིད་ཅེས་སོགས་དྲི་བྱའི་སྲུང་འཁོར་སྟོན་པའི་གཞུང་ཡིན་པ་མ་ཤེས་པར་འགྱུར་བའི་ཕྱིར་དང་། འབྲིང་པོར་ཧཱུྃ་བཅུ་གཅིག་ལས་བསྐྱེད་ནས། ཌོཾ་བྷི་ཧེ་རུ་ཀའི་དེ་ཉིད་བཅུ་པ་ལ་དགག་པ་བརྗོད་པར། གུར་ལས། ཧཱུྃ་ནི་བཅུ་ཡི་སྦྱོར་བ་ཡིས། ། ཞེས་བཞེད་པས། འདིར་ཧཱུྃ་བཅུ་གཅིག་བྱེད་པའི་སྒྲུབ་བྱེད་རྣམ་དག་མེད།
ཞེས་དགག་པ་བརྗོད་པ་དངོས་འགལ་ཁོ་ན་ཡིན་པའི་ཕྱིར་དང་། རྩ་རྒྱུད་རྒྱས་པ་ལས། ཧཱུྃ་བཅུ་གཅིག་གསུངས་ཀྱང་། སྐབས་འདིར་ཤིན་ཏུ་རྒྱས་པའི་སྐབས་མ་ཡིན་པས། ཁྱེད་རང་ཡང་མི་བཞེད་པའི་ཕྱིར་རོ།། །། ད་ནི་འཕགས་པ་རིན་པོ་ཆེས། རང་ཉིད་གཙུག་ཏོར་འཁོར་ལོས་བསྒྱུར་བའི་ལྟོ་བ་ཡངས་པའི་ནང་དུ། ཨེ་ལས་ཆོས་ཀྱི་འབྱུང་གནས། ཞེས་གསུངས་པ་ལ། དཔྱད་པར་བྱ་སྟེ།
དེ་ལ། བོད་ཀྱི་འཁྲུལ་སྤོང་མཁན་པོས་བྱས་པའི་རྩ་རྒྱུད་ཀྱི་ཊཱིཀྐ་ལས། ཡང་གུར་ལས། ཁྲོ་བོ་བཅུ་རྣམས་རབ་ཏུ་བསྒོམས། ། ཡེ་ཤེས་རྡོ་རྗེ་རང་ཉིད་དབུས། ། བཅུ་བྱེད་བདག་ཉིད་དཀྱིལ་འཁོར་སྟེ། ། དཀྱིལ་འཁོར་ལྔ་པོ་བསྒོམ་བྱ་ཞིང་། ། ཞེས་རིགས་བསྡུས་ལས་གསུངས་པ་ནི། ལྷ་དགུ་ལའང་འདྲ་སྟེ། སྲུང་འཁོར་གྱི་གཙོ་བོ་གང་དུ་བསྐྱེད་པའི་གནས་འཁོར་ལོའི་ལྟེ་བ་དེའི་ནང་དུ།
ཡེ་ཤེས་རྡོ་རྗེ་ཧེ་རུ་ཀ་རང་ཉིད་འཁོར་དང་བཅས་པའི་དཀྱིལ་འཁོར་བསྒོམ་པར་སྟོན་པ་ཡིན་ནོ། ། ཞེས་ཟེར་ཞིང་། དེའི་རྒྱུ་མཚན་ཡང་། ལྷའི་ཁོག་པར་དཀྱིལ་འཁོར་བསྒོམ་པ་རྒྱུད་སྡེ་གང་ནས་ཀྱང་མ་བཤད་ཅིང་། བྱེ་བྲག་ཏུ་ཀྱེའི་རྡོ་རྗེའི་རྒྱ་གཞུང་ནས་མ་བཤད་པས། གསང་སྔགས་རྙིང་མའི་ལུགས་འཆུགས་པ་ཡིན་ནོ། ། ཞེས་སྨྲ་ཞིང་མཐའ་གཅིག་ཏུ་འགོག་པར་བྱེད་དོ། ། ཞེས་གྲག་གོ ། དེའི་ལན་ཟླ་ཟེར་ལས། འདི་ནི་རྣམ་པར་མ་དཔྱད་པ་ཡིན་ཏེ།
ལྷའི་ཁོང་པར་གཞལ་ཡས་ཁང་བསྒོམ་པ་རྒྱུད་སྡེ་རྣམས་ནས་བཤད་པ་མེད་ན། རྣལ་འབྱོར་གྱི་རྒྱུད་དེ་ཉིད་འདུས་པར། སྙིང་གི་བདག་འཇུག་གི་སྐབས་སུ་རང་གཞི་ལུས་ཀྱི་སྙིང་གར། སྟོང་གསུམ་གྱི་ཚད་དང་མཉམ་པའི་སངས་རྒྱས་ཀྱི་ཞིང་གི་ཚད་ཙམ་གྱི་ཟླ་བའི་དཀྱིལ་འཁོར་བསམས་ནས། དེར་རྡོ་རྗེ་དབྱིངས་ལ་སོགས་པའི་དཀྱིལ་འཁོར། རྟེན་དང་བརྟེན་པར་བཅས་པ་བསྒོམ་ནས། དབང་ལེན་པར་བཤད་པ་མ་ངེས་པས། དགག་པ་ལ་དགའ་བ་ཙམ་དུ་ཟད་ལ། ལྟོ་བར་དཀྱིལ་འཁོར་བསྐྱེད་པའི་ལུགས་མེད་དོ་སྙམ་ན་ནི། ཕྱིའི་སྦྱིན་སྲེག་གི་སྐབས་སུ་མེ་ལྷའི་ལྟོ་བར་དཀྱིལ་འཁོར་ཡོངས་རྫོགས་བསྐྱེད་པར་ཚད་ལྡན་མང་པོས་བཤད་པ་དང་།
ནང་གི་སྦྱིན་སྲེག་གི་སྐབས་སུའང་དེ་བཞིན་དུ་བཤད་པ་དང་། འགལ་བར་འགྱུར་རོ། ། བྱེ་བྲག་ཏུ་ཀྱཻ་རྡོ་རྗེའི་གཞུང་རྣམས་ནས་མ་བཤད་པ་མ་ཡིན་ཏེ། ཡེ་ཤེས་རྡོ་རྗེ་རང་དབུས་སུ། ། བཅུ་ཕྱེད་དཀྱིལ་འཁོར་བདག་ཉིད་དོ། ། ཞེས་སྲུང་འཁོར་གྱི་སྐབས་ནས་གསུངས་པའི་དོན་ནོ། ། ཡེ་ཤེས་རྡོ་རྗེ་སྟེ་རྣལ་འབྱོར་པ་རང་ཉིད་ཧཱུྃ་མཛད་ལ་སོགས་པ་དབུས་ཀྱི་ཁྲོ་བོའི་ང་རྒྱལ་གྱིས་སྲུང་འཁོར་གྱི་དབུས་སུ་གནས་ནས། བཅུ་ཕྱེད་དཀྱིལ་འཁོར་ཏེ་རིགས་བསྡུས་ཀྱི་དཀྱིལ་འཁོར་ལྔ་པོ་བདག་ཉིད་ཀྱི་ལྟེ་བར་བསྒོམ་ཞེས་པ་སྟེ། ལྷའི་རིགས་ཀྱི་བློ་གྲོས་ཀྱི་འགྲེལ་པར། དབུས་ན་དཀྱིལ་འཁོར་ལྔ་ལ།
ཁྲོ་བོ་གཞན་དང་ཡང་ལྡན་པའོ། ། ཞེས་སྲུང་འཁོར་གྱི་དབུས་སུ་ཁྲོ་བོ་དང་དཀྱིལ་འཁོར་གཉིས་ཀ་ལྡན་དགོས་པར་བཤད་པའི་ཕྱིར་རོ། ། ཞེས་ལན་འདེབས་པར་བྱེད་པ་ནི་ལེགས་པ་ཡིན་ཏེ། ལྷའི་རིགས་ཀྱི་བློ་གྲོས་ཀྱི་འགྲེལ་པའི་ཚིག་ཟླ་ཟེར་དུ་དྲངས་པ་ཇི་ལྟ་བ་བཞིན་དུ་གསལ་བར་བཞུགས་པའི་ཕྱིར་རོ། ། དེ་ནས་དབུས་ཀྱི་ཁྲོ་བོ་ཞུ་བ་ལས་ཆོས་འབྱུང་བསྒོམ་པའི་ལུགས་ཀྱང་ཡོད་མོད། འདིར་དབུས་ཀྱི་ཁྲོ་བོའི་ལྟོ་བར། དཀྱིལ་འཁོར་བསྒོམ་པ་ལ་སྐྱོན་ཅི་ཡང་ཡོད་པ་མ་ཡིན་ནོ། ། ཞེས་ཁོ་བོའི་དཔལ་ལྡན་བླ་མ་དམ་པས་གསུངས་སོ།། །། དེའི་ནང་དུ་གཞིའི་ཡན་ལག་ཆོས་ཀྱི་འབྱུང་གནས། ཞེས་པར།
བོད་ཀྱི་འཁྲུལ་སྤོང་མཁན་པོས། གསང་བ་འདུས་པའི་བསྐྱེད་རིམ་གྱི་བཤད་པར། དེ་ནས་ཆོས་འབྱུང་གི་དབྱིབས་ནི་ཟུར་གསུམ་གྱེན་དུ་ལངས་པ་ཟུར་ཕྲ་བ་འོག་ཏུ་ཟུག་ཅིང་། ཟུར་གཉིས་སྟེང་ན་གནས་པ། ཤེས་རབ་མའི་སྐྱེ་གནས་ཀྱི་གཟུགས་ཅན། ཁོག་པ་སྟོང་པ་སྟེ། དེ་འདྲའི་ཆོས་འབྱུང་གི་འོག་ཕྱོགས་ཕྲ་བ་ནི། ལས་དང་པོ་པའི་སར། ཡོན་ཏན་གྱི་ཚོགས་ཆུང་བ་དང་། སྟེང་ཇེ་རྒྱས་སུ་སོང་བ་ནི།
མོས་སྤྱོད་ནས་བརྩམས་ཏེ་ཡོན་ཏན་གོང་ནས་གོང་དུ་འཕེལ་བ་དང་། གྲུ་གསུམ་གྱིས་རྣམ་པར་ཐར་པའི་སྒོ་གསུམ་མཚོན་པ་ཡིན་པར་ཤཱནྟི་པས་བཤད་ལ། རྒྱུད་ཕྱི་མ་ལས། སྐུ་གསུང་ཐུགས་ཀྱི་དབྱེ་བ་ཡིས། ། ཞེས་གསུངས་པས་ནི། ཟུར་གསུམ་པོ་དེ། སྐུ་རྡོ་རྗེ་ལ་སོགས་པ་གསུམ་མཚོན་པར་ཡང་བཤད་དོ། ། རྩ་རྒྱུད་ཀྱི་གླེང་གཞིའི་སྐབས་སུ། རྡོ་རྗེ་བཙུན་མོའི་བྷ་ག་ལ་བཞུགས་ཞེས་པའི་དོན་ནོ། ། ཡིག་དོན་དང་།
སྤྱིའི་དོན་དུ་བཤད་པས་ཀྱང་། རྒྱུད་ཀྱི་སྟོན་པ་རྡོ་རྗེ་འཆང་གང་དུ་བཞུགས་པའི་གཞལ་ཡས་ཁང་དེ་ཉིད། གང་གི་ནང་དུ་ཆུག་པའི་ཆོས་འབྱུང་དེ་བཙུན་མོའི་བྷ་གའི་དབྱིབས་ཅན་དུ་གསལ་བར་བསྟན་ཏེ། འདིས་ཀྱང་རྗེས་འཇུག་གི་ཉམས་ལེན་ལ་དཀྱིལ་འཁོར་བསྒོམ་པའི་ཚེ། ཆོས་འབྱུང་གྲུ་གསུམ་སྐྱེ་གནས་ཀྱི་གཟུགས་ཅན་དུ་བསྒོམ་དགོས་པ་ཆེས་གསལ་བར་ཤེས་སོ། ། ཞེས་ཟེར་རོ། ། དེ་ལ་ཁྱེད་འདོད་པའི་ཆོས་འབྱུང་གི་རྣམ་པ་དེ་ལྟ་བུ་དག་ཀྱང་། དཔལ་འཛིན་གྱིས། ཕྱག་རྒྱ་གྲུ་གསུམ་ཉིད་དེ་འདོད་པ་དང་། གཟུགས་དང་གཟུགས་མེད་པ་རྣམ་པར་དག་པའི་རང་བཞིན་ཡིན་པའི་ཕྱིར།
འོག་ཏུ་ཟུར་གཅིག སྟེང་དུ་གཉིས་པའོ། ། ཞེས་གསུངས་འདུག་པས་མི་འགེགས་མོད། དཀྱིལ་འཁོར་བསྒོམ་པའི་ཚེ་ཆོས་འབྱུང་གྲུ་གསུམ་སྐྱེ་གནས་ཀྱི་གཟུགས་ཅན་ཁོ་ནར་བསྒོམ་པའི་ཁྱབ་པ་ནི་མེད་དེ། མཁའ་འགྲོ་རྒྱ་མཚོ་ལས། ཆོས་ཀྱི་འབྱུང་གནས་ནང་དུ་ཡང་། ། དེ་ཡང་གསུམ་བཞི་ལྔ་དང་ནི། ། གྲུ་དྲུག་པ་རུ་བསྒོམ་པར་བྱ། ། ཞེས་དང་། ཛ་ཡ་སེ་ནས་ཀྱང་།
དབུས་མ་ནི་ཆོས་ཀྱི་འབྱུང་གནས་གྲུ་གསུམ་པའི་ནང་དུའོ། ། གཉིས་པ་གྲུ་བཞི་པ་དང་། གསུམ་པ་གྲུ་ལྔ་པ་དང་། བཞི་པ་ཟུར་དྲུག་པའི་ནང་དུ་སྟེ། ཁ་དོག་དམར་པོ་སྟེང་དུ་བལྟས་པ་རྣམས་སོ། ། ཞེས་གསུངས་པའི་ཕྱིར་རོ། ། འདིར་ནི་གྲུ་གསུམ་ཟུར་བཞི་ཉིད་དུ་བསྒོམ་པར་བཞེད་ལ། དེ་ལྟ་བུ་གཞན་དག་ཀྱང་མི་བཞེད་པ་མིན་ཏེ། མཚན་བརྗོད་མངོན་རྟོགས་སྤྱན་རས་གཟིགས་ཀྱིས་མཛད་པ་ལས། ཡུམ་ཤེས་རབ་ཀྱི་ཕ་རོལ་ཏུ་ཕྱིན་མའི་ངོ་བོ་ཉིད།
སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་དང་། མངོན་པར་འདུས་མ་བྱས་པ། གྲུ་གསུམ་ནམ་མཁའི་ཁམས་ཅན། རིམ་གྱིས་ཕྲ་བ་ཁ་དོག་དཀར་པོ། ཞེས་རྣམ་ཐར་སྒོ་བཞི་མཚོན་པའི་གྲུ་གསུམ་ཟུར་བཞི་པར་གསལ་བར་གསུངས་པ་ཡིན་ནོ།། །། དེའི་ནང་དུ་རྒྱུའི་ཡན་ལག་ཞེས་སོགས་ལ། འདིར་ས་ནས་ཐོག་མར་བསྒོམ་པ་གསུངས་ཀྱང་། མངོན་རྟོགས་འབྲིང་པོར།
རླུང་ནས་ཐོག་མར་བསྒོམ་པས། དེ་གཉིས་ཀའི་ཚུལ་ལ་དཔྱད་པར་བྱའོ། ། དེ་ལ་རྣམ་བཤད་ཉི་འོད་ལས། དེ་རྣམས་ཉིད་ཀྱི་བཤད་པ་ནི། འཁོར་ལོ་ཞེས་བྱ་བ་ལ་སོགས་པ་སྟེ། ཚོགས་གཉིས་སྔོན་དུ་སོང་ནས་སྲུང་འཁོར་གྱི་ནམ་མཁར་བྷ་ག་བསྒོམ་པ་ནི། ཆོས་འབྱུང་ཞེས་བྱ་བར་སྦྱར་རོ། ། དེར་ཅི་བསྒོམ་ན། འཁོར་ལོ་བྷྲཱུཾ་ལས། འཁོར་ལོའི་རྣམ་པ་རྣམ་པར་སྣང་མཛད་ཀྱི་ཡན་ལག་ཡིན་པས་སོ། །
དེའི་འོག་ཏུ་ལཾ་ལས་ས་གྲུ་བཞི་པ་སེར་པོ་རྡོ་རྗེ་ཕྲེང་བས་སྐོར་བའོ། ། དེའི་འོག་ཏུ་ཆུ་ནི་ཝཾ་ལས་ཆུ་དཀར་བ་ཟླུམ་པོ་བུམ་པས་མཚན་པའོ། ། དེའི་འོག་ཏུ་བྱིན་ཟ་སྟེ། རཾ་ལས་མེ་གྲུ་གསུམ་དམར་པོ་རྡོ་རྗེ་ཕྲེང་བས་མཚན་པའོ། ། དེའི་འོག་ཏུ་ཡཾ་ལས་རླུང་གཞུའི་དབྱིབས་དང་འདྲ་བ་དུ་བ་འཐུལ་ཞིང་སྔོ་བ། བ་དན་གྱིས་མཚན་པའོ། ། དེ་རྣམས་ཀྱི་གོ་རིམ་ངེས་པ་ནི། ལྷ་རྣམས་ཇི་ལྟར་རིགས་པ་སྟེ། ། སྤྱན་ལ་སོགས་པ་བཞི་རིམ་པས་སོ། ། ཞེས་དང་།
དག་ལྡན་ལས། འོ་ན་སློབ་དཔོན་པདྨ་བ་དང་། ཌོཾ་བྷི་པ་ས་ནས་བསྒོམ་པ་དང་མི་འགལ་ལམ་སྙམ་ན། མི་འགལ་ཏེ། དེ་དག་ནི་བྱང་ཆུབ་ཀྱི་སེམས་ཀྱི་དཀྱིལ་འཁོར་དང་། འཁོར་ལོ་བཞིའི་གོ་རིམ་ལ་དགོངས་པ་ཡིན་ཏེ། འདི་ཉིད་ཀྱི་ལེའུ་བཅུ་པ་ལས། རེག་པ་སྲ་བའི་བག་ཆགས་ཀྱིས། ། ས་ནི་དེ་ལས་སྐྱེ་བར་འགྱུར། ། བྱང་སེམས་བཤེར་བའི་རྣམ་པ་ཡིས། །
ཆུ་ཡི་ཁམས་ནི་འབྱུང་བར་འགྱུར། ། བསྐྱོད་པ་ལས་ནི་དྲོད་སྐྱེ་སྟེ། ། འགྲོ་བ་རླུང་དུ་རབ་ཏུ་གྲགས། ། ཞེས་འབྱུང་བ་དང་། ཡང་ལྟེ་བ་ས། སྙིང་ག་ཆུ། མགྲིན་པ་མེ། སྤྱི་བོ་རླུང་གི་རང་བཞིན་ཡིན་པའི་ཕྱིར་རོ། ། རླུང་ནས་བསྒོམ་པ་ནི། ཕྱི་རོལ་གྱི་འབྱུང་བ་རླུང་ནས་རིམ་པར་འཆགས་པ་དང་།
ལུས་ཀྱི་དཀྱིལ་འཁོར་དགོངས་ཏེ། ཁ་སྦྱོར་ལས། རྐང་པའི་མཐིལ་དུ་རྩོམ་ཆེན་རླུང་། ། གཞུའི་དབྱིབས་སུ་ཡང་དག་གནས། ། སུམ་མདོར་ཡང་ནི་མེ་ཡིན་ཏེ། ། གྲུ་གསུམ་འབར་བས་རྣམ་པར་གནས། ། ལྟོ་བ་ཡང་ནི་ཆུ་ཡིན་ཏེ། ། ཟླུམ་པོའི་གཟུགས་སུ་ཡང་དག་གནས། ། སྙིང་གར་ཡང་ནི་ས་ཡིན་ཏེ། ། ཀུན་ནས་གྲུ་བཞི་པ་ཉིད་དོ། །
ཞེས་སོ། ། དེ་དག་ནི་ཡན་ལག་ཙམ་ཏེ། ། གཙོ་བོར་ས་ནས་བསྒོམ་པ། སྦྱང་གཞི་ལུས་འགྲུབ་པའི་མངལ་གྱི་སྔོན་འགྲོ་སྦྱོང་བས་དྲི་མ་ཆུང་ལ། རླུང་ནས་སྦྱོང་བ་ནི་མངལ་གྱི་དངོས་གཞི་སྦྱོང་བས་ན། ཅུང་ཟད་ཟབ་སྟེ། ཕྱག་རྒྱ་ཆེན་པོ་ཐིག་ལེ་ལས། རྣམ་ཤེས་ལས་ནི་སྐྱེ་བ་རླུང་། ། དེ་ལས་མེ་ནི་འབྱུང་བར་འགྱུར། ། དེ་ལས་སྐྱེས་པ་ཆུ་ཡིན་ཏེ། །
དེ་ལས་དབང་ཆེན་འབྱུང་བར་འགྱུར། ། དེ་ལས་ཕུང་པོ་འབྱུང་བར་འགྱུར། ། དེ་ལས་ཡེ་ཤེས་སྐྱེ་བར་འགྱུར། ། བརྒྱ་རྩ་བརྒྱད་ཀྱི་སྦྱོར་བས་སོ། ། ཞེས་གསུངས་པ་ཡིན་ནོ། ། གང་ལྟར་ཡང་འདྲ་བར་སྣང་བས། སྦྱང་གཞི་གཙོ་ཆེ་ཆུང་ཅུང་ཟད་ཡོད་ཀྱང་ས་ནས་རིམ་གྱིས་བསྒོམ་པས་བཏུབ་མོད་སྙམ་ན། རྡོ་རྗེ་གུར་ལས། ནམ་མཁའི་དཀྱིལ་འཁོར་དབུས་གནས་པར། ། རྡོ་རྗེའི་དཀྱིལ་འཁོར་བསྒོམ་པར་བྱ། །
རྡོ་རྗེ་དཀྱིལ་འཁོར་སྟེང་དུ་ཡང་། ། གསལ་བའི་དཀྱིལ་འཁོར་བསྒོམ་པར་བྱ། ། གསལ་བའི་དཀྱིལ་འཁོར་དབུས་གནས་པར། ། ཆུའི་དཀྱིལ་འཁོར་བསྒོམ་པར་བྱ། ། ཆུ་ཡི་དཀྱིལ་འཁོར་སྟེང་དུ་ཡང་། ། བརྟུལ་ཤུགས་ཅན་གྱིས་དབང་ཆེན་བསྒོམ། ། ཞེས་འབྱུང་བ་ཡིན་ནོ། ། ཞེས་གསུངས་པ་ལ། བསྟན་བཅོས་དེ་ཉིད་འདུས་པ་ལས། དེ་རྣམས་ནི་མི་འཐད་དེ།
དེ་ལྟར་ན་འཁོར་ལོའི་སྔོན་དུ། ཞེས་འབྱུང་བར་འགྱུར་བ་དང་། ས་ལ་སོགས་པའི་མཐར་འཁོར་ལོ་ཞེས་སྨྲོས་དགོས་པའི་ཕྱིར་དང་། ས་དང་ཆུའི་སྔོན་དུ་ཞེས་སྨྲོས་པར་འགྱུར་བ་དང་། སྨྲོས་སུ་ཆུག་ཀྱང་། རླུང་ནས་རིམ་བཞིན་སྟོན་པར་རིགས་པས། ས་ནས་བསྟན་པ་ལ་དགོས་པ་ཡང་མེད་པའི་ཕྱིར་དང་། ཞེས་དང་། འདིར་འབྱུང་བཞི་བསྒོམ་པ་མངལ་གྱིས་སྦྱོར་དངོས་སྦྱོང་བ་ཡིན་པའི་རྒྱུ་མཚན་མེད་པའི་ཕྱིར་དང་། མངོན་བྱང་མངལ་ལ་སྦྱར་བས།
དེ་ལྟར་ཡིན་ན། མངོན་བྱང་གི་སྔར། འབྱུང་བཞི་ལས་གཞལ་ཡས་ཁང་བསྒོམ་པ་མངལ་གྱི་དངོས་གཞི་སྦྱོར་བ་མ་ཡིན་པར་འགྱུར་བ་དང་། མངལ་གྱི་སྔོན་འགྲོ་དྲི་མ་ཆུང་བའི་རྒྱུ་མཚན་མེད་པའི་ཕྱིར་དང་། ཡོད་དུ་ཆུགས་ཀྱང་དྲི་མ་ཆུང་བས་གཉེན་པོ་མི་ཟབ་པ་དང་། ཆེ་བས་ཟབ་པར་ཡང་མི་གྲུབ་པའི་ཕྱིར་དང་། ཞེས་དང་། མངོན་རྟོགས་སུ། དེའི་ནང་དུ་བྷྲཱུྃ་ལས་རྣམ་པར་སྣང་མཛད་འོད་དུ་ཞུ་བ་ལས་འཁོར་ལོ་སེར་པོ་རྩིབས་བཅུ་དྲུག་པ་བྷྲཱུྃ་གྱིས་མཚན་པ། དེའི་སྟེང་དུ་ལཾ་ལས་སངས་རྒྱས་སྤྱན་མ་འོད་དུ་ཞུ་བ་ལས།
སའི་དཀྱིལ་འཁོར་གྲུ་བཞི་སེར་པོ་ཟུར་བཞིར་རྡོ་རྗེ་ཕྱེད་པ་ལྟེ་བ་ལ་ལཾ་གྱིས་མཚན་པ། དེའི་སྟེང་དུ་ཝཾ་ལས་མཱ་མ་ཀཱི་འོད་དུ་ཞུ་བ་ལས་ཆུའི་དཀྱིལ་འཁོར་ཟླུམ་པོ་དཀར་པོ་བུམ་པ་ཨས་མཚན་པ་ཅན། དེའི་སྟེང་དུ་རཾ་ལས་དགོས་དཀར་མོ་འོད་དུ་ཞུ་བ་ལས་མེའི་དཀྱིལ་འཁོར་དམར་པོ་གྲུ་གསུམ་མེ་ཐབ་དང་རཾ་གྱིས་མཚན་པ། དེའི་སྟེང་དུ་ཡཾ་ལས་དམ་ཚིག་སྒྲོལ་མ་འོད་དུ་ཞུ་བ་ལས། རླུང་གི་དཀྱིལ་འཁོར་ལྗང་ཁུ། གཞུའི་དབྱིབས་ཅན་མཆོག་མ་དང་འཆང་གཟུང་ལ་བ་དན་དང་ཡཾ་གྱིས་མཚན་པ། ཞེས་དང་། ལུང་རྣམ་ངེས་སུ་མངོན་བརྗོད་ལས། ཡཾ་ལས་ཡང་དག་འབྱུང་བ་ཡི། ། རླུང་གི་དཀྱིལ་འཁོར་བསམ་ནས་ནི། །
གཞུ་ཡི་དབྱིབས་ཅན་ཁ་དོག་སྔོ། ། དེ་ཡང་བ་དན་གྱིས་མཚན་ཞིང་། ། དུ་བའི་ཕྲེང་བས་ཀུན་ཏུ་དཀྲིས། ། དེ་སྟེང་རཾ་ལས་བྱུང་བ་ཡི། ། མེ་ཡི་དཀྱིལ་འཁོར་མཆོག་གྱུར་པ། ། གྲུ་གསུམ་ཁ་དོག་དམར་པོ་སྟེ། ། འབར་བའི་ཕྲེང་བས་ཀུན་ཏུ་དཀྲིས། ། ཉི་མ་བྱེ་བའི་འོད་མཚུངས་པ། ། རྡོ་རྗེས་མཚན་པ་བསྒོམ་པར་བྱ། ། དེ་ཡི་སྟེང་དུ་ཆུའི་དཀྱིལ་འཁོར། །
ཟླུམ་པོ་འོད་ཟེར་ཕྲེང་བས་ཁྱབ། ། ཁ་བའི་ཁ་དོག་དང་མཚུངས་པ། ། ཝཾ་བྱུང་བུམ་པས་མཚན་པ་འོ། ། དེ་ཡི་སྟེང་དུ་སའི་དཀྱིལ་འཁོར། ། ལཾ་ལས་བྱུང་བ་སེར་པོ་སྟེ། ། གྲུ་བཞི་སྣ་ཚོགས་རྡོ་རྗེས་མཚན། ། འོད་ཟེར་སེར་པོས་ཀུན་ཏུ་བཀྲིགས། ། ཞེས་སོ། ། ཞེས་པ་རྣམས་གསུངས་སོ། ། དེ་ལ་དགག་པ་མི་འཐད་དེ།
སྔོན་ཞེས་པ་བར་དུ་སྨྲོས་པས་ཐོག་མཐའ་ལ་མན་ངག་དང་ལྡན་པ་དག་གི་གོ་བར་ནུས་པའི་ཕྱིར་དང་། སའི་མཐར་འཁོར་ལོ་ཞེས་བརྗོད་དགོས་པའི་རྒྱུ་མཚན་མེད་པའི་ཕྱིར་དང་། རིམ་པ་གཞན་ཡང་བཞེད་པས་ཆུའི་སྔོན་ཞེས་མི་སྟོན་པའི་ཕྱིར་དང་། རླུང་ནས་རིམ་བཞིན་བསྟན་ན། གོ་རིམ་གཞན་ལ་འཇུག་པའི་ཚུལ་མི་རྟོགས་པས་དགོས་པ་ཁྱད་པར་ཅན་ཡོད་པ་མ་རྟོགས་པར་འགྱུར་བའི་ཕྱིར་དང་། འབྱུང་བཞི་བསྒོམ་པས་ཕྱི་ནང་གཉིས་ཀ་སྦྱོང་དགོས་པའི་ཕྱིར་དང་། མངལ་གྱི་སྦྱོར་དངོས་སྦྱོང་བ་མན་ངག་དམ་པ་ཡིན་པའི་ཕྱིར་དང་། དུས་ཀྱི་འཁོར་ལོ་ལས་ཀྱང་། ཕྱི་ནང་གཉིས་ཀ་སྦྱོང་བར་བཞེད་པའི་ཕྱིར་དང་། མངོན་བྱང་མངལ་ལ་སྦྱོར་བ་ནི་རང་ཉིད་ཁོ་ནའི་ཡིན་པའི་ཕྱིར་དང་།
སྔོན་འགྲོ་དྲི་མ་ཆུང་བ་ནི་བདག་ཉིད་ལ་སྦྱར་ན་མངལ་འགྲུབ་པའི་སྔོན་གྱི། རེག་པ་སྲ་བ་སོགས་ལས། མངལ་གྱི་དངོས་གཞི་འགྲུབ་དགོས་པས་སྦྱང་གཞི་ཡང་ཡིན་ཅིང་། དེ་དག་ཕ་མས་གཙོ་བོར་མྱོང་གི རང་ཉིད་ཀྱིས་ཇི་ལྟ་བ་བཞིན་དུ་མྱོང་བར་མ་ངེས་ཤིང་ཡུད་ཙམ་པ་ཡིན་པའི་ཕྱིར་དྲི་མ་ཆུང་བ་ཡིན་ལ། མངལ་གྱི་དངོས་གཞི་ནི་རང་གི་ལུས་འགྲུབ་པའི་རིམ་པ་དངོས་ཡིན་ཞིང་། སྔ་མ་ལས་ཁྱད་པར་དུ་བག་ཆགས་བརྟན་པས། དྲི་མ་ཆེ་བ་ཡིན་པའི་ཕྱིར་དང་། ཆེ་ཆུང་ནི་འདིར་སྦྱང་དཀའ་སླ་ལ་བཞེད་པས། ས་དགུ་ལ་ནི་ཆེན་པོ་ཡི། །
ཆེན་པོ་ལ་སོགས་དྲི་མ་ཡི། ། ཞེས་སོགས་ཀྱིས་མི་གནོད་པའི་ཕྱིར་རོ། ། བཞག་པ་མི་འཐད་དེ། རྡོ་རྗེ་གུར་ལས། ནམ་མཁའི་ཁམས་ཀྱི་དབུས་གནས་པར། ། འབྱུང་བ་བཞི་དག་དཀྱིལ་འཁོར་ནི། ། དེ་ཡི་སྟེང་དུ་སངས་རྒྱས་བསམ། ། སྤྲོས་ནས་གཞལ་ཡས་གནས་དགོད་བྱ། ། ཞེས་འབྱུང་བཞིའི་སྟེང་དུ་རྣམ་སྣང་བསྒོམ་པར་གསུངས་པ་དང་དངོས་སུ་འགལ་བའི་ཕྱིར་དང་། ཁྱེད་ཀྱིས་གུར་ལས།
དེ་ལྟར་བཤད་པས་འདིར་དེ་ལྟར་བྱེད་ན། གུར་དུ་ཡང་རང་གི་བཤད་པ་བོར་སྟེ། འདི་ཉིད་ནས་བཤད་པ་བཞིན་བྱེད་པར་མཚུངས་ཞེས་གསུངས། འདི་ཉིད་ནས་བཤད་པའི་སྦས་པ་གུར་གྱི་གསལ་བར་བྱས་ཏེ་འཆད་པས། འདི་ཉིད་ཀྱི་བཤད་པ་བོར་བ་གྱི་ན་ཡིན་པའི་ཕྱིར་དང་། དེའི་ཕྱིར་འཁོར་ལོའི་འོག་ཏུ་བསྒོམ་པ་ནི་རྩ་བཤད་གཉིས་ཀ་དང་འགལ་བ་ཡིན་པའི་ཕྱིར་རོ།། །། དེ་ནས་རྐྱེན་གྱི་ཡན་ལག་ནི། ཞེས་པར། བོད་ཀྱི་འཁྲུལ་སྤོང་ལས། འདི་ཐམས་ཅད་ཀྱང་འབྱུང་བཞི་གཞི་དང་།
སེམས་འདྲེས་པར་གསུངས་པ་ལ་འཁྲུལ་པར་སྣང་ཡང་། དེའི་དོན་ནི་འབྱུང་བཞིའི་སྟེང་གི་བར་སྣང་ལ་བར་དོའི་ལུས་ངག་ཡིད་གསུམ་བར་དོ་རང་གི་ཆགས་པས་བཅིངས་པ་མཚོན་པའི་ཧོཿདམར་པོ་གཉིས་ཀྱི་བར་དུ་ཆུད་པ་བཞག་ནས། རང་ཡི་གེ་དེ་ལ་ངའོ་སྙམ་པའི་ང་རྒྱལ་བཞག་ཅིང་། དེ་ལྟར་རང་བར་དོའི་ང་རྒྱལ་གྱིས་གནས་པ་དེས། སྤྱིར་བར་དོའི་གནས་སྐབས་ཀྱི་སྣང་བ་གང་ཤར། རང་གི་སེམས་ཀྱིས་བརྟགས་པའི་སྣང་བ་ཙམ་དང་། ཁྱད་པར་འབྱུང་བའི་དཀྱིལ་འཁོར་དུ་སྣང་བ་དེ་དག་ཀྱང་རང་གི་སེམས་ཀྱི་བདག་ཉིད་དུ་མོས་པ་བྱེད་པའི་བློ་སྦྱོང་ཚུལ་སྟོན་པ་ཡིན་གྱི། སྦྱང་གཞི་དང་ཆོས་མཐུན་སྦྱོར་བའི་ཆེད་དུ། བར་དོ་མཚོན་པའི་ཡི་གེ འབྱུང་བཞི་དང་འདྲེས་པར་བྱེད་པ་མ་ཡིན་ནོ། །
ཡན་ལག་དྲུག་པ་ལས། འབྱུང་བ་བཞིའི་དཀྱིལ་འཁོར་དང་། ། བྷྲཱུྃ་ལས་འཁོར་ལོའི་སྟེང་དུ་བདག ། བར་མའི་སྐྱེས་བུ་བསམ་གཏན་བྱ། ། ཞེས་གསུངས་པ་ཡང་། འབྱུང་བཞི་འོག་དང་བར་དོ་མཚོན་བྱེད་ཀྱི་ཡི་གེ་སྟེང་དུ་གནས་པར་སྟོན་པ་ཡིན་གྱི། སྟོང་པའི་ངང་ལ་ཐོག་མར་འབྱུང་བཞི་དང་། འཁོར་ལོ་བསྐྱེད་ནས། དེ་ནས་དེའི་སྟེང་དུ་བར་དོ་འཇོག་པ་བསྐྱེད་པའི་གོ་རིམ་སྟོན་པ་མ་ཡིན་ནོ། ། ཞེས་དང་།
དེས་བྱས་པའི་རྩ་རྒྱུད་ཀྱི་ཊཱིཀྐར། འོ་ན་འབྱུང་བཞི་འཁོར་ལོ་དང་བཅས་པ། དེ་ཙམ་ཞིག་བསྒོམ་པར་བྱས་པས་ཆོག་གམ་སྙམ་ན། དེ་འབའ་ཞིག་ཏུ་མ་ཟད་ཀྱི་ཇི་ལྟར་བསྒོམ་པའོ། ། བདག་ཉིད་སྲིད་པ་བར་མའི་ང་རྒྱལ་དུ་འབྱུང་བའང་བསྒོམ་པར་བྱའོ། ། འོ་ན་འབྱུང་བ་བཞིའི་འཁོར་ལོ་དང་ལྔ། བདག་ཉིད་བར་དོའི་ང་རྒྱལ་གྱིས་གནས་པ་དང་། དྲུག་ཀ་འདྲེས་པ་ལས། གཞལ་ཡས་ཁང་བསྐྱེད་པ་ཡིན་ནམ་སྙམ་དུ་དོགས་པ་ལ། བར་སྲིད་མཚོན་པའི་ཡི་གེ་འཇོག་པ་ན།
ཆོས་འབྱུང་གི་ནང་དུ་མི་འཇོག་གི་དེ་ལས་ཀྱང་སྟེང་གི་ནམ་མཁའ་ལ་ཆོས་འབྱུང་བསྐྱེད་པའི་སྔོན་རོལ་དུ་འཇོག་ལ། འདིར་ཆོས་འབྱུང་གི་ནང་དུ་བསྒོམ་པའི་འབྱུང་བཞི་འཁོར་ལོ་དང་བཅས་པ་འདྲེས་པ་ལས་སྐྱེས་པ་དཀྱིལ་འཁོར་གྱི་འཁོར་ལོ་ཉིད་ཡིན་ནོ་ཞེས་འཆད་པ་ཡིན་ཏེ། ཀུ་མུད་ཏི་ལས། ཅི་འབྱུང་བ་བཞི་པོའི་དཀྱིལ་འཁོར་དང་། ལྔ་པ་འཁོར་ལོ་དང་། དྲུག་པ་བདག་ཉིད་འདི་ལས་ཡིན་ནམ་ཞེས་འདོགས་པ་ལ། ཆོས་འབྱུང་ལས་སྐྱེས་ཞེས་བྱ་བ་ལ་སོགས་པ་གསུངས་ཏེ། ཆོས་ཀྱི་འབྱུང་གནས་སུ་ཆུག་པ་འདི་ལས། གཅིག་ཏུ་གྱུར་པ་ལས་བྱུང་བའི་ཕྱིར། ཆོས་འབྱུང་ལས་སྐྱེས་པའི་འཁོར་ལོ་འདི་གཞལ་མེད་ཁང་ཡིན་ནོ། །
ཞེས་གསུངས་པའི་དོན་ནི་འདི་ཁོ་ན་ལྟར་ཡིན་ལ། དྲུག་པོ་དེའི་ནང་ནས་ཆོས་འབྱུང་གི་ནང་དུ་ཆུག་པ་རྣམས་འདྲེས་པ་ལས་བསྐྱེད་ཅིང་། མ་ཆུད་པ་ལས་མི་སྐྱེ། ཞེས་པ་དོགས་པ་དེའི་ལན་དུ་མཛད་པར་ཤིན་ཏུ་གསལ་བའི་ཕྱིར་རོ། ། དེ་བས་ན་བར་སྲིད་མཚོན་པའི་ཡི་གེ་འབྱུང་བཞི་དང་འདྲེས་པར་བྱེད་པ་སློབ་དཔོན་འདིའི་ལུགས་སུ་སྨྲ་བ་ནི། སློབ་དཔོན་འདིས་གང་བཀག་པའི་དོན་འདི་ཉིད་འདིའི་ལུགས་སུ་སྨྲ་བའོ། ། ཞེས་ཟེར་རོ། ། དེ་ལ་དང་པོ་འབྱུང་བཞི་ལ་རང་སེམས་མི་བསྲེ་བ་འདོད་པ་ནི་གྱི་ན་སྟེ། མཚོ་སྐྱེས་རྡོ་རྗེས་དེ་ནས་དེའི་དབུས་སུ་རྣམ་པར་ཤེས་པ་གནས་པར་བལྟ་བར་བྱའོ། ། དེ་དག་གནས་གྱུར་པ་ལས།
དཀྱིལ་འཁོར་གྱི་འཁོར་ལོའི་ཁང་པ་ཞེས་དང་། དྲིལ་བུ་པས། རླུང་དང་མེ་དང་ཆུ་དང་སའི་དཀྱིལ་འཁོར་ཟླ་གམ་དང་གྲུ་གསུམ་དང་། ཟླུམ་པོ་དང་། གྲུ་བཞི་རྣམས་དང་། བདག་ཉིད་གཅིག་ཏུ་གྱུར་པ་ལས། གཞལ་ཡས་ཁང་། ཞེས་དང་། ཀཾ་པ་ལས། གུར་ལས་འབྱུང་བཞིའི་དཀྱིལ་འཁོར་བཞི་དང་།
རང་སེམས་ཀྱིས་བསྒྱུར་གཞལ་ཡས་ཁང་། ། ཅེས་དང་། གཉིས་མེད་རྡོ་རྗེས་ཡབ་ཀྱི་སྒྲུབ་ཐབས་སུ། དེའི་དཀྱིལ་འཁོར་དུ་སྣ་ཚོགས་རྡོ་རྗེ་ལ་རྟེན་འབྲེལ་ལས་སྐྱེས་པའི་སེམས་ཅན་ཙམ་དང་། འབྱུང་བ་ཆེན་པོ་བཞི་ཞུ་བ་ལས་སྐྱེས་པ་ཤིན་ཏུ་རྣམ་པར་དག་པའི་སངས་རྒྱས་ཀྱི་ཞིང་འདུས་པ་ཆེན་པོའི་གཞལ་ཡས་ཁང་། ཞེས་དང་། འཇམ་དཔལ་ཡེ་ཤེས་ཞབས་ཀྱིས། དེ་སྟེང་ཨེ་ལྡན་ཨ་ཧཾ་ནི། ། བདག་ཉིད་ངོ་བོར་གནས་བསམས་ཏེ། ། ཨེ་གཟུགས་ནས་ནི་ཨ་ཧཾ་བར། །
ཐམས་ཅད་འདྲེས་གྱུར་འཁོར་ལོར་གྱུར། ། གྲུ་བཞི་པ་ལ་སྒོ་བཞི་པ། ། ཞེས་དང་། བདེ་བའི་རྡོ་རྗེ། ཡཾ་དང་རཾ་དང་ཝཾ་དང་ལཾ། ། དེ་སྟེང་བདག་ཉིད་རྣམ་ཤེས་ནི། ། ཨེ་ཝཾ་དག་ནི་ཡང་དག་གནས། ། སྤྲོ་དང་བསྡུ་བའི་སྦྱོར་བ་ཡིས། ། གཞལ་ཡས་ཁང་དུ་གྱུར་པ་སྟེ། ། ཞེས་དང་།
བདུད་རྩི་འོད་ལས། རླུང་གི་དཀྱིལ་འཁོར་ནང་གནས་པ། ། བདག་ཀྱང་བསམ་པར་བྱ་བ་སྟེ། ། ཨེ་ཝཾ་ཉིད་དུ་བདག་དང་ནི། ། འདྲེས་པར་འགྱུར་བ་འཁོར་ལོ་ཡིན། ། གྲུ་བཞི་པ་ལ་སྒོ་བཞི་པ། ། ཞེས་གསུངས་པ་རྣམས་གཏན་མ་ངེས་པའི་བབ་ཅོལ་ཡིན་པའི་ཕྱིར་རོ། ། གཉིས་པ་མི་ཐུབ་ཟླ་བའི་བཞེད་པ་འབྱུང་བཞི་ལ་རང་སེམས་མི་བསྲེ་བར་བཞེད་པ་ཡང་བྱུང་རྒྱལ་ཏེ། ཀུ་མུད་ཏི་ཉིད་ལས། ཡཾ་རཾ་ཝཾ་ལཾ་འབྱུང་བའི་དཀྱིལ་འཁོར། །
བྷྲཱུྃ་ལས་འཁོར་ལོའི་སྟེང་དུ་བདག ། སྲིད་པ་བར་མ་བསམ་པར་བྱ། ། འདིས་ནི་འབྱུང་བའི་དཀྱིལ་འཁོར་རྣམས། ། བཞི་དང་འཁོར་ལོ་ལྔ་པ་ནི། ། འདྲེས་འགྱུར་དེ་ལས་སངས་རྒྱས་ཀྱི། ། སྤྱོད་ཡུལ་མ་ཡིན་འགྱུར། ཞེས་བར་སྲིད་ཀྱི་རྐྱེན་འདིས་འབྱུང་བཞི་དང་འཁོར་ལོ་ལྔ་འདྲེས་པར་གསུངས་པ་དང་། མི་ཐུབ་ཟླ་བས། བདག་མེད་པའི་སྒྲུབ་ཐབས་སུ། ། བྷྲཱུྃ་ལས་འཁོར་ལོའི་སྟེང་དུ་བདག །
སྲིད་པ་བར་མ་བསམ་བྱས་ནས། ། ཨེ་ཝཾ་ཉིད་དུ་རབ་ཏུ་འདྲེས། ། འདྲེས་གྱུར་དེ་ལས་བྱུང་བ་ནི། ། སངས་རྒྱས་ཕོ་བྲང་ཐུན་མོང་ཡིན། ། ཞེས་གསུངས་པ་རྣམས་མ་ངེས་པར་ཟད་པའི་ཕྱིར་དང་། གོང་གི་ལུང་དེའི་དོན་ནི། འབྱུང་བཞི། འཁོར་ལོ། བར་སྲིད་རྣམས། རྐྱང་པ་རེ་རེ་བ་ལས་གཞལ་ཡས་ཁང་བསྐྱེད་དམ་སྙམ་ན།
རེ་རེ་བ་ལས་མ་ཡིན་གྱི་ཐམས་ཅད་ཚོགས་པ་ལས་སོ། ། ཞེས་སྟོན་པ་ཡིན་པའི་ཕྱིར་རོ། ། དེའི་ཕྱིར་སློབ་དཔོན་རྣལ་འབྱོར་གྱི་དབང་ཕྱུག་ཆེན་པོའི་གསུང་རང་དགས་འཁྲུགས་པ་མ་བྱེད་ཅིག། །། ཡང་བསྟན་བཅོས་དེ་ཉིད་འདུས་པ་ལས། ཁ་ཅིག་དེ་ལྔ་ཉིད་ཀྱི་ཡན་ལག་རང་སེམས་ཨོཾ་ཨཱཿཧཱུྃ་ཧོ་དམར་པོ་གཉིས་ཀྱི་བར་དུ་ཆུག་པའི་བར་དོའི་རྣམ་ཤེས་དང་གཅིག་ཏུ་འདྲེས་པ་ལས་གཞལ་ཡས་ཁང་གྲུབ་ལ། ཞེས་ཟེར་རོ། ། དེ་ནི་མ་ཡིན་ཏེ། འདིར་གཞལ་ཡས་ཁང་ལྷའི་རང་བཞིན་ཡིན་པས་འབྱུང་བ་རྒྱུ་དང་སེམས་བསྐྱེད་དུ་བྱེད་པའི་ཁྱད་པར་མི་རིགས་པའི་ཕྱིར་དང་། ཆོས་འབྱུང་གི་ནང་གི་འབྱུང་བ་ལས་སྐྱེས་པས་ཆོས་འབྱུང་ལས་སྐྱེས་པ་ཡིན་ན། གཞལ་ཡས་ཁང་གི་ནང་ན་ཡང་།
མངོན་བྱང་ལས་སྐྱེས་པའི་ལྷ་རྣམས་ཀྱང་གཞལ་ཡས་ཁང་ལས་སྐྱེས་པར་འགྱུར་བའི་ཕྱིར་དང་། གཞལ་ཡས་ཁང་ཆོས་འབྱུང་ལས་སྐྱེས་པ་མ་ཡིན་ན། རྟེན་གྱི་ཆོས་འབྱུང་ནི། ནམ་མཁའི་ཁམས་སུ་བྷ་ག་བསམ། ། ཞེས་བཤད་ཟིན་པས་འདིར་ཆོས་འབྱུང་ལས་སྐྱེས་ཞེས་ཁྱད་པར་དུ་སྨྲོས་པ་དོན་མེད་པའི་ཕྱིར་དང་། ཞེས་དང་། བར་དོའི་རྣམ་ཤེས་ནི་ལུས་ངག་ཡིད་གསུམ་མམ། སྐུ་གསུང་ཐུགས་མ་ཡིན་པས། འདིར་ཨོཾ་ཨཱཿཧཱུྃ་ཉིད་ཡིན་པར་མི་འགྲུབ་པའི་ཕྱིར་དང་། ལུས་ནི་ནཱ་དས་ལེན་པས་སེམས་འབའ་ཞིག་གིས་ལེན་པ་མ་ཡིན་པའི་ཕྱིར་དང་།
ཞེས་དང་། མངོན་རྟོགས་སུ་དེའི་དབུས་སུ་བར་དོའི་ཡིད་ལུས་ཨོཾ་ཨཱཿཧཱུྃ་ཧོ་དམར་པོ། དེ་རྣམས་ཆོས་འབྱུང་དང་བཅས་པ་གཅིག་ཏུ་འདྲེས་པ་ལས། གཞལ་ཡས་ཁང་པ། ཞེས་གསུངས་སོ། ། དེ་དག་ནི་མི་འཐད་དེ། འབྱུང་བ་རྒྱུ་དང་སེམས་རྐྱེན་དུ་མི་རིགས་ན། ཁྱེད་རང་གིས་ཨ་ན་ལ་ཡ་ནི། གཞལ་ཡས་ཁང་སྟེ། འདིར་ལམ་གྱི་རྣམ་སྣང་ལ་འབྲས་བུའི་རྣམ་སྣང་གིས་བྱིན་གྱིས་བརླབས་པའི།
སྐུའི་ཆ་ཉིད་གཞལ་ཡས་ཁང་གི་རྣམ་པར་བསྒོམ་པར་བྱའོ། ། ཞེས་དང་། དབང་ཆུའི་རྣམ་ངེས་སུ། གཉུག་མའི་ལུས་མི་ཤིགས་པ་རང་གི་ཉེར་ལེན་ལས་འབྱུང་ཞིང་། སེམས་མི་ཤིགས་པའི་རྐྱེན་ལས་འབྱུང་བའི་ཕྱིར་དང་། ཞེས་བཤད་པས། ལུས་ཀྱི་ཆ་ཉེར་ལེན་དང་། སེམས་རྐྱེན་དུ་བྱེད་པའང་མི་རིགས་པའི་ཕྱིར་དང་། ཆོས་འབྱུང་ལས་སྐྱེས་ཞེས་པས། ཆོས་འབྱུང་དང་བཅས་པ་འདྲེས་པ་ལ་སྐྱེས་དགོས་ན།
བུད་མེད་ལས་སྐྱེས་ཞེས་པས་བུད་མེད་དང་བཅས་པ་འདྲེས་པ་ལས་སྐྱེས་དགོས་པར་འགྱུར་བས། བ་གླང་རྫི་ཚུན་ཆད་ཀྱིས་བཞད་གད་བྱ་བ་ཡིན་པའི་ཕྱིར་དང་། ཆོས་འབྱུང་ལས་སྐྱེས་ཞེས་པ་ནི། དེ་ལྟར་ཆོས་འབྱུང་འབྱུང་བཞི་དང་བཅས་པ་དེ་དག་ལས་སྐྱེས་པའི་དཀྱིལ་འཁོར་ཉིད་ཇི་ལྟ་བུ་ཞེ་ན། འཕར་མ་གཉིས་དག་སྐྱོན་མེད་པ། ། ཞེས་སྟོན་པ་ཡིན་པའི་ཕྱིར་དང་། ཡང་ཁྱེད་ཀྱིས། ཡང་ན་སྲུང་འཁོར་གྱི་དབུས་སུ་ནམ་མཁའི་ཁམས་ཏེ། ཆོས་ཀྱི་འབྱུང་གནས་བསམ་ནས། དེར་རྟེན་གྱི་དཀྱིལ་འཁོར་རྒྱས་བསྡུས་ཇི་རིགས་པར་བསྒོམས་ནས།
དེའི་འོག་ཏུ་ལྷ་གཙོ་འཁོར་རྣམས་ཇི་ལྟར་འབྱུང་བ་བསྒོམ་པར་བྱའོ། ། ཞེས་འཆད་པ། དངོས་འགལ་གྱི་ཁུར་མི་ཟད་པ་ལེན་པར་འགྱུར་བའི་ཕྱིར་དང་། སེམས་ཉིད་གཅིག་པུ་ཀུན་གྱི་གཞི་ཡིན་ཏེ། ། ཞེས་པ་ལྟར་གཙོ་བོའི་དོན་གྱིས་སྨྲོས་པ་ཡིན་གྱི། གཞན་མེད་པར་བཞེད་པ་མ་ཡིན་པའི་ཕྱིར་དང་། མ་སྨྲོས་པས་མི་འདོད་པར་འགྱུར་ན། ཁྱེད་རང་གིས་ཀྱང་བར་དོའི་ཡིད་ལུས་ཞེས་སྨྲོས་པས་གཞན་དག་མི་འདོད་པར་འགྱུར་བའི་ཕྱིར་རོ།། །། རྟེན་གྱི་ཡན་ལག་གཞལ་ཡས་ཁང་མཚན་ཉིད་ཐམས་ཅད་དང་ལྡན་པ། ཞེས་སོགས་ལ།
བསྟན་བཅོས་དེ་ཉིད་འདུས་པ་ལས། དེ་ཡང་ཁ་ཅིག་རྩིག་པའི་རྒྱ་འཕང་མཉམ་པ་དང་། ལ་ལ་རྩིག་པའི་རྒྱ་ཕྱེད་འཕང་དུ་འདོད་པ་དང་། འགའ་ཞིག་རྩིག་པ་ལྔའམ། གསུམ་བརྩེགས་པར་འདོད་པ་དང་། གཞན་དག་སྒོའི་གསུམ་འགྱོགས་གྱེན་དུ་བསླང་བར་འདོད་པ་དང་། ཕལ་ཆེར་རྩིག་པའི་སྟེང་ན་ཕ་གུ་ཆ་ཕྲན་ཕྱེད་འཕྱར་བ་དང་། ཕ་གུའི་སྟེང་ན་དྲྭ་བ་དྲྭ་ཕྱེད་ཕ་གུ་ལ་འཕྱང་བ་དང་། དེའི་སྟེང་ན་ཤར་བུ་རྣམས་མདའ་ཡབ་ཀྱི་ཕྱམ་རྩེ་ལ་འཕྱང་བ་དང་། དེའི་སྟེང་ན་མདའ་ཡབ་ཀྱང་མཆོད་རྟེན་གྱི་ཕྲེང་བའི་རྣམ་པ་དང་།
པུ་ཤུ་ཡོད་པར་འདོད་པ་དང་། ཁ་ཅིག་གཞལ་ཡས་ཁང་གི་ཕུག་ན་ཀ་བ་བརྒྱད་ཀྱི་གདུང་ཆེན་བཞིའི་རྩེ་ནས་བཏེགས་ཤིང་། གདུང་བཞིའི་རེ་མིག་ཀྱང་། ཕྱམ་རྩེ་ཉི་ཤུ་རྩ་བརྒྱད་ཀྱིས་བཀབ་པར་འདོད་པ་དང་། མང་པོ་དག་སྒོ་རྣམས་ཀྱང་གདགས་པའི་བསྟན་བཅོས་ལས། ལྷའི་གྲོང་ཁྱེར་ལྟ་ན་སྡུག་གི་ལྕགས་རིའི་སྒོ་ལྕགས་རི་དང་མཉམ་པར་བཤད་པའི་རིགས་པས་འདིར་སྒོ་རྣམས་རྩིག་པ་དང་དཔངས་མཉམ་པ་དང་། འགའ་ཞིག་སྒོ་ཁང་གི་ཕྱི་ཟུར་བཞིར་ཀ་བ་བཞི་བཞིས་གདུང་སྣ་འདེགས་པའི་རྟ་བབས་རྣམས་སྒོ་ཁང་གི་རྩེ་ན་ཡོད་ཅིང་། དབུས་ཀྱི་སྟེང་ཡང་གཙང་ཁང་ཕྱུར་བུར་ཡོད་པས། མཆོད་རྟེན་མགོ་ལྔ་པར་འདོད་པ་དང་། གཞན་དག་ངེས་པར་སྒོའི་ཐད་སོ་བཞིར་ཀ་བ་བཞི་བཞི་རིང་མོས་རྟ་བབས་སྒོ་ཚད་གཅིག་པའམ།
གསུམ་པའི་རྩེ་མོ་གཞལ་ཡས་ཁང་གི་མདའ་ཡབ་དང་མཉམ་པར་འདོད་པ་དང་། གཞལ་ཡས་ཁང་ལ་སྒོ་ཁང་ཕྱི་མའི་མདུན་དང་ལོགས་སུ་ཀ་བ་བཞི་བཞི་བཙུགས་པས། རྟ་བབས་སྒོ་ཁང་གི་ཐོད་ལ་འབག་གྱོན་པ་ལྟར་སྦྱོར་བ་དང་། དེ་བཞིན་དབུ་རྒྱན་གྱོན་པ་ལྟར་བྱེད་པ་དང་། རྟ་བབས་དང་མིང་ཁྱད་པར་མེད་པའི་བང་རིམ་བཞི་པ་གྲུ་བཞི་པའམ། རིང་མོ་དང་། རིམ་གྱིས་ཕྲ་བ་དང་། ཁ་ཅིག་སྣམ་བུ་བཅུ་གཅིག་སྟེ། གསེར་དང་། ཤར་བུ་དང་།
རིན་ཆེན་དང་། རྨིག་པ་དང་། མུན་པ་དང་། ཝ་རན་དང་། མུན་པ་དང་། ཤར་བུ་དང་། རིན་ཆེན་དང་། རྨིག་པ་དང་། མདའ་ཡབ་རྣམས་བརྩེགས་པར་འདོད་པ་དང་། དེ་གཉིས་ཀའང་གླང་པོའི་རྒྱབ་བྱས་པས།
དང་པོའི་དཀྱིལ་སྟོང་པར་ཆད་ཅིང་། ཕྱི་མའང་སྣམ་བུ་བདུན་གྱི་དཀྱིལ་སྟོང་པར་ཆད་པ་དང་། འགའ་ཞིག་སྣམ་བུ་བཅུ་གཅིག་ཐིག་ཤིང་བརྩེགས་པ་ལྟར་ཞེང་ཆུང་བར་གནས་པར་འདོད་པ་དང་། ལེགས་གྲུབ་ལས། རྟ་བབས་བཟང་པོ་བཞི་དག་ཀྱང་། ། སྒོ་སྒོ་དག་ཏུ་ཡང་དག་གཟུགས། ། ཞེས་པ་ལ་སོགས་པས་རྟ་བབས་སྒོ་ཁང་གི་སྟེང་ན་ཡོད་པ་མི་འཐད་པར་འདོད་པ་དང་། ཕྲེང་བ་ལས། རྟ་བབས་དང་དཀྱིལ་འཁོར་གྱི་བར་ན་མུན་པ་ཆ་ཆུང་གཅིག་ཡོད་པར་བཤད་པས། རྟ་བབས་ངེས་པར་སྒོ་ཁང་དང་མ་འབྱར་བར་འདོད་པ་དང་།
མན་ངག་སྙེ་མ་ལས། འཕགས་ལམ་ཡན་ལག་བརྒྱད་ནི། རྟ་བབས་ཀྱི་ཀ་བ་བརྒྱད་དག་པའོ། ། ཞེས་བཤད་པས། རྟ་བབས་སོ་སོ་ལ་ཀ་བ་གཉིས་ཁོ་ནར་འདོད་པ་དང་། སྣ་ཚོགས་རྡོ་རྗེའི་ལྟེ་བའི་ཚད་ལ་སོགས་པ་དུ་མ་ཞིག་བྲིས་པ་བཞིན་སྒོམ་བྱ་ལ་ཡང་འདོད་པ་དང་། དུར་ཁྲོད་ཀྱི་སྐབས་སུ་ཤིང་གི་ཁྱད་པར། ཤིང་ཆེན་པོ་དང་། འཁྲི་ཤིང་ཅན། ཨརྫུ་ན་ཞེས་འདོད་པ་དང་།
ཞིང་སྐྱོང་ལ་ལྷའི་དགེ་བསྙེན་དཀར་པོ་དང་། དྲང་སྲོང་འདུས་པ་དང་། ཡི་དྭགས་འདུས་པ་ཞེས་སོགས་ལུང་དོན་ལོག་པར་བྱེད་པ་དང་། ཀརྐོ་ཊ་ནག་པོ། འཇོག་པོ་དམར་པོ། པད་ཆེན་དཀར་པོ། ཧུ་ལུན་ཏ་སྔོན་པོ། རི་དྭགས་ལྗང་གུར་འདོད་པ་དང་། གདན་གྱི་སྐབས་སུ། ཚངས་པ་སེར་པོ།
དབང་པོ་དཀར་པོ། ཉེ་དབང་སྔོན་པོ། དྲག་པོ་ནག་པོ་དང་། དེ་ལ་ཁ་ཅིག་ལངས་པ་དང་པུས་བཙུགས་པར་འདོད་པ་དང་། གདན་རྣམས་བརྩེགས་པར་འདོད་པ་དང་། ཉོན་མོངས་པའི་བདུད་བརྒྱ་བྱིན་དང་། ལྷའི་བུའི་བདུད་དབང་ཕྱུག་དང་། ཁ་ཅིག་ཉོན་མོངས་པའི་བདུད་ཚངས་པ་དང་། ཕུང་པོའི་བདུད་བརྒྱ་བྱིན་ལ་སོགས་པར་འདོད་ཅིང་དེ་ལྟར་སྨྲའོ། ། དེ་རྣམས་ནི་མི་འཐད་དེ།
ནང་དུ་ལུས་ཀྱི་གཙུག་ཏོར་ནས་རྐང་མཐིལ་གྱི་བར་ཐམས་ཅད་ཚོགས་པ་ལུས་ཡིན་པ་ལྟར། གཞལ་ཡས་ཁང་གི་ཏོག་ནས་རྩིག་གཤམ་གྱི་བར་ཐམས་ཅད་ཚོགས་པ་གཞལ་ཡས་ཁང་ཡིན་གྱི། རྩིག་པ་ཁོ་ན་གཞལ་ཡས་ཁང་མ་ཡིན་པའི་ཕྱིར་དང་། རྩིག་པའི་རྒྱ་ཕྱེད་དཔངས་ཡིན་ན། ཏོག་མན་ཆད་ཀྱང་གཞལ་ཡས་ཁང་གི་རྒྱ་ཚད་མི་མཉམ་པར་འགྱུར་བས། གསང་བ་འདུས་པ་ལ་སོགས་པར། གྲུ་བཞི་ལྷམ་པ་རབ་ཏུ་མཛེས། ། མི་མཉམ་མེད་པས་གྲུ་བཞི་པ། ། ཞེས་པ་ལ་སོགས་པ་དང་འགལ་ཞིང་ཕྱི་ནང་གི་དཀྱིལ་འཁོར་གྱི་དག་པ་མི་འགྲིག་པའི་ཕྱིར་དང་། མཚན་མ་མཛེས་ཚོན་བདུད་ཀྱི་ཆོ་འཕྲུལ་ཡིན་ཞེས་པར་འགྱུར་བའི་ཕྱིར་དང་།
ལུང་ཚད་ལྡན་དུ་མའི་ནང་ནས་རིམ་པ་བཞིན། དཀར་པོའམ་སྔོན་པོ་ཞེས་པ་ལ་སོགས་པ་བཞེད་པས། རྩིག་པ་ལྔ་བརྩེགས་སོགས་འདོད་པ་ནི། རྒྱུད་ཀྱི་དོན་རགས་པ་ཙམ་ཡང་མི་གོ་བའི་བླུན་པོ་རང་གི་ནང་ཚན་གསལ་བར་སྟོན་པ་དང་། སྒོའི་སུམ་འགྱོགས་གྱེན་དུ་ལངས་པ་ནི། སྒོ་ཁང་ལ་སོགས་པའི་རྣམ་གཞག་ཟུར་ཙམ་ཡང་མི་ཤེས་ཤིང་། སྒོའི་ཐོད་དེ་ཙམ་དུ་རྒྱས་པ་ལ། དགོས་པ་ཅུང་ཟད་ཀྱང་མེད་པས། རྒྱུད་ཀྱི་དོན་ལ་བློ་ཁ་ཅུང་མ་ཕྱོགས་ཀྱང་། ཕྱོགས་པར་རློམ་པས་རང་གི་བླུན་རྟགས་རྒྱལ་མཚན་ལྟར་ཀུན་ལ་འཕྱར་བར་བྱེད་པའི་ཕྱིར་དང་།
རྩིག་པའི་སྟེང་ན་ཕ་གུ་ཆ་ཕྲན་ཕྱེད་འཕྱར་ན། བ་གམ་ནི་ལྷག་པར་ཆ་ཆུང་རེ་ཙམ་འཕྱར་དགོས་པས། གཞལ་ཡས་ཁང་མ་དང་སྒོ་ཁང་ཕྱི་མའི་བྱ་འདབ་ཐུག་ནས། ཆར་ཆུང་འབབ་པ་ཡང་མི་རྙེད་པར་འགྱུར་བའི་ཕྱིར་དང་། འདིར་འཕྱང་བ་ནི་དཔྱངས་པ་ཡིན་ལ། ཡང་ཐོག་ལ་མིའི་རྐང་པ་དཔྱངས་སོ། ། ཞེས་བྱ་བ་ལ་སོགས་འཇིག་རྟེན་ཚུན་ཆད་ལ་ཡིད་ཆེས་པར་གྲགས་པ་ཙམ་ཡང་མེད་པས། ཤིང་ལ་བ་དན་དཔྱངས་པ་དང་། རྣ་བ་ལ་རྣ་རྒྱན་དཔྱངས་པ་ལྟར་རྟེན་དེ་ལ་དཔྱངས་པ་ཁོ་ན་ཡིན་པས་ཕ་གུ་ལ་དཔྱངས་པ་ཡང་ཕ་གུ་ལས་དཔྱངས་པ་ཉིད་ཡིན་པའི་ཕྱིར་དང་། ཕ་གུའི་སྟེང་དུ་ཀ་ཐུང་གི་ཕྲེང་བས་བཏེག་པའི་སར་བར་སྣང་ལ་དྲྭ་བ་དྲྭ་ཕྱེད་འཕྱང་བ་ཡིན་ན་དེར་ཀ་བའི་ཕྲེང་བ་འཛུགས་པར་བྱེད་པའི་སྒྲུབ་བྱེད་རྣམ་དག་ཅུང་ཟད་ཀྱང་མེད་པའི་ཕྱིར་དང་།
ཨ་བྷ་ཡ་ལ་ཚད་མར་བྱེད་ན། ཨ་བྷ་ཡ་རྣམ་གྲངས་དུ་མས་འགོག་པ་འགལ་ཞིང་། དེའི་ལུགས་མི་འཐད་པར་ཚད་མས་ཁེགས་པ་དུ་མ་ཡོད་པའི་ཕྱིར་དང་། དྲྭ་བ་དྲྭ་ཕྱེད་ཕ་གུ་ལ་བཏགས་པ་ཤརྡྷ་ཀ་རའི་འདོད་པ་ཡིན་པར་ཁྱེད་རང་འདོད་ཅིང་དེ་ཉིད་འགོག་ལ། དཀྱིལ་འཁོར་གྱི་ཆའི་ཚད་དུ་མ་དེའི་ལུང་གིས་སྒྲུབ་པ་ཡང་། ནང་འགལ་ཆེན་པོ་ཡིན་པའི་ཕྱིར་དང་། གཞལ་ཡས་ཁང་སྣང་བ་གསལ་བའི་ཕྱིར། ཀ་ཐུང་གིས་འདེགས་པ་ཡིན་ན། ཕ་གུ་ལ་གདུང་སྣ་སོགས་གཏད་ནས། གཞལ་ཡས་ཁང་ཕུབ་པས་དེ་ལས་གཞལ་ཡས་ཁང་གི་ནང་གསལ་བར་བྱེད་པའི་དགོས་པ་ཡང་མི་གྲུབ་པའི་ཕྱིར་དང་།
སྣང་བ་གསལ་བ་ནི་སྐར་ཁུང་གིས་བསྐོར་བར་གསུངས་པས་འགྲུབ་པའི་ཕྱིར་དང་། ཀ་ཐུང་གི་བར་རྣམས་སྐར་ཁུང་ཞེས་གསུང་པ་ཡིན་ན། ཁྱེད་རང་གིས་རྡོ་རྗེ་འབྱུང་བའི་བཤད་པར་གཞལ་ཡས་ཁང་ལ་སྐར་ཁུང་བཞིས་བསྐོར་བ། ཞེས་བྱ་བ་དང་འགལ་བའི་ཕྱིར་དང་། སྐར་ཁུང་ཤིན་ཏུ་མང་པོ་ཡོད་ཀྱང་། ཕྱོགས་ཀྱི་དབྱེ་བས་བཞིར་འཇོག་ན། གཞལ་ཡས་ཁང་ལ་ཀ་བ་བརྒྱད་ལ་སོགས་པ་ཡོད་ཀྱང་། ཕྱོགས་ཀྱི་དབྱེ་བས་བཞིར་འཇོག་པར་འགྱུར་བའི་ཕྱིར་དང་། ཇི་ལྟར་ནང་དུ་ལུས་ལ་སྤྱི་བོ་ནས་རྐང་མཐིལ་གྱི་བར་མཚན་དཔེས་བརྒྱན་པ་ལྟར་གཞལ་ཡས་ཁང་གི་ཡང་རྩེ་མོ་ནས་རྩ་བའི་བར་ཕལ་ཆེར་རྒྱན་གྱི་སྤྲས་དགོས་པས། གཞལ་ཡས་ཁང་གི་རྩིག་ལོགས་ཕལ་ཆེར་རྒྱན་དང་བྲལ་བ་ཡང་ཤིན་ཏུ་མི་མཛེས་ཤིང་ཕྱི་དང་ནང་གི་དག་པ་ཡང་མི་འགྲིག་པའི་ཕྱིར་དང་།
དེས་ན་ལུང་དང་རིགས་པ་དང་ལྡན་པ་ཁོ་བོས་འཆད་པ་ལྟར་བྱས་ན་ཕལ་ཆེར་རྒྱན་གྱིས་སྤྲས་པར་འགྱུར་བའི་ཕྱིར་དང་། དེའི་ཕྱིར་དྲྭ་བའི་གནས་སུ་འདོད་པ་དེ་ཉིད་དོན་ལ་ཤར་བུའི་གནས་ཡིན་ལ་ཤར་བུའི་ཕྲེང་བ་ཉིད་དཀར་པོ་ཡིན་པས། སྔོན་གྱི་ལྷ་ཁང་རྣམས་ལ། ཕ་གུའི་སའི་སྟེང་དེ་ཉིད་སྔོན་པོར་བྱས་པ་ཡང་མཛེས་ཚོན་གསལ་བའི་གནད་ཡིན་པའི་ཕྱིར་དང་། མདའ་ཡབ་ཀྱི་རྒྱུག་སྣ་ལ་ཕྱམ་རྩེ་ཟེར་བ་ཡང་བླུན་པོའི་བརྡ་ཙམ་དུ་ཟད་པའི་ཕྱིར་དང་། མདའ་ཡབ་ནི་ཀྲ་མ་ཤིརྵ་ཞེས་པ། མགོ་བོའི་ཕྲེང་སྙན་ཡིན་པས། མཆོད་རྟེན་གྱི་རྣམ་པ་ཡིན་པའི་སྒྲུབ་བྱེད་རྣམ་དག་ཅུང་ཟད་ཀྱང་མེད་པའི་ཕྱིར་དང་། མདའ་ཡབ་པུ་ཤུ་གཅིག་ཡིན་ན་ནི། སོ་སོར་བཤད་པ་འདིར་དོན་མེད་ཅིང་།
རྫས་ཐ་དད་ཡིན་ན་མདའ་ཡབ་ཀྱི་སྟེང་འོག་གང་ན་ཡོད་ཀྱང་མ་བཤད་པས། བསྒོམ་པ་མི་ངེས་པར་འགྱུར་བའི་ཕྱིར་དང་། གཞལ་ཡས་ཁང་དུ་མ་གཅིག་གདུང་བཞིའི་སྣོལ་མཚམས་གདུང་ཟླུམ་གྱིས་སྐོར་བའི་ཕྱོགས་བཞི་ནས་ཀ་བ་བརྒྱད་ཀྱིས་བཏེག་པ་ཡོད་པས། མདུང་རྩེ་ནས་བཏེག་པ་ཞེས་པ་ཡང་ཁྱབ་ཆུང་པའི་ཕྱིར་དང་། རྒྱུག་རྣམས་ཕྱམ་དུ་གྲགས་པ་འཇིག་རྟེན་ན་ཡང་མེད་པས། ཕྱམ་རྩེ་ཉེར་བརྒྱད་ཀྱིས་བཀབ་ཞེས་པའང་བབ་ཅོལ་ཁོ་ན་ཡིན་པའི་ཕྱིར་དང་། ལྟ་ན་སྡུག་གི་ལྕགས་རི་གཞལ་ཡས་ཁང་མ་ཡིན་པས། དེའི་སྒོ་གཞལ་ཡས་ཁང་གི་སྒོ་རིང་མོར་མི་འགྲུབ་པའི་ཕྱིར་དང་། རྣམ་རྒྱལ་ཁང་པའི་སྒོ་རིང་མོར་ཡོད་པའི་སྒྲུབ་བྱེད་མེད་ཅིང་། ཡོད་ཀྱང་དེས་འདིའི་གཞལ་ཡས་ཁང་གི་མཚན་ཉིད་ཕལ་ཆེར་གཏན་ལ་མི་ཕེབས་པའི་ཕྱིར་དང་།
གཞན་དུ་ན་དེའི་ལྕགས་རིའི་མཚན་ཉིད་ཤེས་པས། གཞལ་ཡས་ཁང་གཏན་ལ་ཕེབས་པར་འགྱུར་བའི་ཕྱིར་དང་། རྟ་བབས་བསྙལ་མའི་ཀ་ཐིག་གི་དཀྱུས་ཚད་ལ་ཆ་ཆུང་ལས་མེད་པས། དེའི་ཀ་བས་སྒོ་ཁང་གི་རྩེ་མོར་སླེབས་པ་འགལ་བའི་ཕྱིར་དང་། དེ་ན་མཆོད་རྟེན་མགོ་ལྔ་པར་འདོད་པ་ཡང་ཚད་ལྡན་གྱི་གཞུང་ནས་མ་བཤད་ཅིང་། སྒྲུབ་བྱེད་རྣམ་དག་གཞན་ཡང་མེད་པའི་ཕྱིར་དང་། དེས་ན་སློབ་དཔོན་སངས་རྒྱས་གསང་བས་བྱས་སོ་ཞེས་ཟེར་བའི་དཀྱིལ་འཁོར་རྣམ་གཞག་དེ་ནི། བོད་ཀྱིས་བཅོས་མ་ཡིན་པར། ཁོ་བོས་རྒྱུད་སྡེ་སྤྱིའི་རྣམ་པར་གཞག་པར་ཚད་མས་གཏན་ལ་ཕབ་ཟིན་པའི་ཕྱིར་དང་། འོན་ཏེ་དེ་ཉིད་སངས་རྒྱས་གསང་བས་བྱས་པ་ཡིན་ན།
ཤཱཀྱ་བཤེས་གཉེན་གྱི་ལུང་གིས་འགོག་པ་ནི། དེ་ཚད་མར་མི་བྱེད་པས། བབ་ཅོལ་ཡིན་པའི་ཕྱིར་དང་། རྟ་བབས་ངེས་པར་སྒོའི་མདུན་གྱི་ཐད་སོར་ཡོད་ན། རྣལ་འབྱོར་གྱི་རྒྱུད་ཀྱི་དཀྱིལ་འཁོར་གྱི་ཆོ་ག་རྒྱས་པ་ཞིབ་མོ་མཁས་པ་མཆོག་གིས་བྱས་པ་རྣམས་སུ། རྟ་བབས་ཀྱི་ཀ་བ་དང་སྣམ་བུ་སོགས་བསྙལ་བའི་ཐིག་ཚད་ཅུང་ཟད་ཀྱང་མི་འབྱུང་བའི་སྒྲུབ་བྱེད་རྣམ་དག་མེད་པའི་ཕྱིར་དང་། དེས་ན་རྒྱུད་སྡེ་འོག་མ་ཕལ་ཆེར་གྱི་རྟ་བབས་ནི། སྒོ་ཁང་གི་སྟེང་ན་གཞལ་ཡས་ཁང་པའི་དཔངས་དང་མཉམ་པ། སྟེང་ནས་བལྟས་པའི་རྒྱ་ཕུབ་ཙམ་མཐོང་བ། འབྲིང་པོར་དགོངས་པ་ཡིན་པའི་ཕྱིར་དང་།
ལེགས་གྲུབ་ལས་ནི་རྡུལ་ཚོན་གྱི་དཀྱིལ་འཁོར་བྲིས་ནས་སྒོའི་ཐད་དུ་རྒྱན་གྱི་རྟ་བབས་འཇུག་པར་གསུངས་པ་ཡིན་ལ། དེ་ནི་རྡོ་རྗེ་འབྱུང་བར་གཞལ་ཡས་ཁང་ལས་ལོགས་སུ་དཀྱིལ་འཁོར་ཁང་པ་བཞེངས་པར་བཤད་པ་ལྟ་བུ་ཡིན་པའི་ཕྱིར་དང་། སྔར་བཤད་པ་ལྟར་ཀ་བ་ཆ་ཆུང་ལྔ་པ་ཉིད་ཡིན་པས་ཀ་བ་རིང་པོས་རྟ་བབས་དེ་ལྟར་འདེགས་པའི་སྒྲུབ་བྱེད་མེད་པའི་ཕྱིར་དང་། རྟ་བབས་ཀ་བ་བཞི་པ་ནི། ། ཡང་དག་སྤོང་བ་བཞི་ཞེས་བརྗོད། ། ཞེས་པ་ནི་འགྱུར་མ་དག་པ་ཡིན་ལ། ཀ་བར་བཅས་པའི་རྟ་བབས་བཞི། ། ཞེས་བྱ་བ་ཡིན་པའི་ཕྱིར་དང་། གཞན་དུ་རྟ་བབས་གཅིག་ཁོ་ནའི་ཀ་བའི་རྣམ་དག་འཆད་པའི་རྒྱུ་མཚན་མེད་པས་ཀ་བ་བཅུ་གཉིས་ཀྱི་རྣམ་དག་དགོས་ལ་ཀ་བ་ལས་རྟ་བབས་གཙོ་ཆེ་བས། རྟ་བབས་ཀྱི་རྣམ་དག་མི་འཆད་པའི་རྒྱུ་མཚན་མེད་པའི་ཕྱིར་དང་།
ཁྱེད་རང་རྡོ་རྗེ་ཕྲེང་བ་ལ་ཚད་མར་བྱེད་ལ། དེར་རྟ་བབས་ཀྱི་ནང་དུ་བླ་རེ་འབུབས་པར་བཤད་པས། འབག་ལྟ་བུ་དང་། དབུ་རྒྱན་ལྟ་བུ་དང་། ཐིག་ཤིང་ལྟ་བུ་སྟེ་གསུམ་ཀའི་ཕྱོགས་ལ། འདི་མི་རུང་ཞིང་། རྟ་བབས་རྣམས་བྲེ་ལག་ལ་བྱ་འདབ་དང་ལྡན་པར། འཕགས་པ་དག་གི་བཞེད་པ་དང་འགལ་བའི་ཕྱིར་དང་། རྟ་བབས་བང་རིམ་བཞི་པར་རིམ་གྱིས་ཕྲ་བར་བྱེད་པའི་སྒྲུབ་བྱེད་རྣམ་དག་ཅུང་ཟད་ཀྱང་མེད་པའི་ཕྱིར་དང་། དད་བྱེད་གོ་ཆས་དཔངས་སྒོ་ཚད་གཅིག་མར་འདོད་ཀྱང་།
སྣམ་བུ་སྐས་དང་། གླང་རྒྱབ་ལ་སོགས་པ་བཅུ་གཅིག་ཏུ་འདོད་པས། དེའི་ལུགས་ཀྱང་མ་ཡིན་པའི་ཕྱིར་དང་། སྣམ་བུ་བཞི་པར་བྱེད་ཀྱང་བྲེ་ལག་གི་རྣམ་པར་བྱེད་པ་འོག་ནས་སྒྲུབ་པའི་ཕྱིར་དང་། གསེར་ལ་སོགས་པའི་སྣམ་བུ་བཅུ་གཅིག་ཏུ་འདོད་པ་ལ་ཡང་། སྒྲུབ་བྱེད་རྣམ་དག་ཅུང་ཟད་ཀྱང་མེད་ཅིང་། མུན་པ་གཉིས་ནི་སྟོང་པའམ་བར་སྣང་ཙམ་གྱི་སྣམ་བུ་ཡིན་པས། དེ་དག་གི་སྣམ་བུ་གོང་མ་རྣམས་རྗེས་འཇུག་གིས་གཞལ་ཡས་ཁང་གདོས་བཅས་བཞེངས་པའི་ཚེ། འཆགས་པའི་གཞི་མེད་པའི་ཕྱིར་དང་། གླང་རྒྱབ་ཀྱི་སྣམ་བུ་ཕལ་ཆེར་གྱི་སྐྱེད་གཅོད་པའི་སྒྲུབ་བྱེད་མེད་ཅིང་།
རྡོ་རྗེ་གདན་དུ་བྱང་ཆུབ་ཆེན་པོའི་ལྷ་ཁང་ལ་མཐོང་བར་གྲགས་པ་ལྟར། རྟ་བབས་ནི་སྒོ་ཕྱོགས་རྣམས་མཛེས་པར་བྱེད་པའི་རྒྱན་དང་། སྒོའི་རླུང་པོ་སྒྲིབ་བྱེད་ཡིན་པས་རྟ་བབས་ཀྱི་འོག་ན་རྒྱན་སྣ་དྲུག་ལ་སོགས་པའི་རྣམ་པར་ཡོད་པའི་ཕྱིར་དང་། བྲིས་པ་བཞིན་བྱེད་ན་བསྒོམ་བྱའི་ཚེ་ཡང་རྩིག་པ་དང་ཕ་གུའི་བར་ན་འདོད་སྣམ་ཡོད་པར་འགྱུར་བ་ལས་འདྲི་བའི་སྐབས་མེད་པས་རྟ་བབས་ཀྱི་ལོགས་ལ་བྲིས་པ་ཡིན་པའི་ཕྱིར་དང་། སྒོ་ཁང་དང་རྟ་བབས་ཀྱི་བར་ན། མུན་པ་མེད་པའི་ཕྱོགས་ལ། སྒོ་ཁང་དང་རྟ་བབས་འབྱར་བར་ཡང་འགྱུར་བས་མ་འབྱར་བར་ངེས་པའི་ཕྱིར་དང་། ཨ་བྷ་ཡ་ལ་ཚད་མར་བྱེད་ན་དེ་འགོག་པ་འགལ་ཞིང་། གང་དང་ཡང་མ་འབྲེལ་བའི་རྟ་བབས་ཀྱི་ཁང་པ་ཀ་བ་གཉིས་ཀྱི་བརྟེན་པར་མི་ནུས་པའི་ཕྱིར་དང་། སྒོ་ཁང་ནས་གདུང་སྣ་རྒྱུགས་པ་དང་འབྲེལ་ན་སྒོ་ཁང་དང་རྟ་བབས་ཀྱི་བར་མུན་སྣམ་ཁོ་ནར་མི་འགྱུར་བའི་ཕྱིར་དང་།
དེས་ན་སྒོ་ཁང་དང་རྟ་བབས་མ་འབྲེལ་བར་བྱེད་པའི་ཕྱོགས་ལ། རྟ་བབས་ཀྱི་ཁང་པ་འདེགས་པའི་ཀ་བ་བཞི་དགོས་པའི་ཕྱིར་དང་། སྣ་ཚོགས་རྡོ་རྗེའི་ཚད་བྲིས་པ་བཞིན་བསྒོམ་བྱ་ལ་ཡང་ཡིན་ན། སྒོ་ཁང་དང་རྟ་བབས་ཀྱི་འོག་རྣམས་རྡོ་རྗེའི་རྭས་འབོར་རྐྱང་དུ་འགྱུར་བས་འགྲོ་བ་ཤིན་ཏུ་མི་བདེ་བར་འགྱུར་ཞིང་། དེ་ལྟར་ངེས་པར་བྱེད་པའི་སྒྲུབ་བྱེད་རྣམ་དག་ཀྱང་མེད་པའི་ཕྱིར་དང་། དེ་བཞིན་དུ་གཞལ་ཡས་ཁང་དང་སྲུང་འཁོར་གྱི་བར་ཡང་བསྒོམ་བྱ་ལ་ཐག་ཤིན་ཏུ་རིང་བ་ཡིན་པས། ཇི་ལྟར་བྲིས་པ་བཞིན་མ་ཡིན་པའི་ཕྱིར་དང་། དུར་ཁྲོད་དུ་ཤིང་ཆེན་པོ་ཞེས་སོགས་འདོད་པ་ལ་སྒྲུབ་བྱེད་རྣམ་དག་མ་མཐོང་ཞིང་། ཁ་སྦྱོར་དང་། མཁའ་འགྲོ་རྒྱ་མཚོ་ལ།
སྡོམ་པ་འབྱུང་བ་ལ་སོགས་པར་བྱང་ཤར་དུ་པ་ཏསྡྱ་ལ་དང་། ལྷོ་ནུབ་ཏུ་ལ་ཊ་ཛ་ཊ་དང་། ནུབ་བྱང་དུ་པརྠི་བའམ། བ་ལི་པ་རྣམས་བཞེད་པའི་ཕྱིར་དང་། ལྷའི་དགེ་བསྙེན་ཞེས་པ་ནི། ལྷའི་ཚོགས་ལ་དགེ་བསྙེན་དུ་འཁྲུལ་ལ། དྲང་སྲོང་འདུས་པ། ཞེས་སོགས་དང་། ཚོགས་ལ་འདུས་པར་འཁྲུལ་པ་ཡིན་པ་དང་། དེ་ཡང་ཁ་སྦྱོར་ལས།
ལྷའི་ཚོགས་བྲི། ཞེས་པ་དང་། སྤྲིན་གྱི་རྒྱལ་པོ་ཞེས་པ་དང་། དྲང་སྲོང་ཚོགས་ཞེས་པ་དང་། ཡི་དྭགས་ཚོགས་ཞེས་གསུངས་པས། ལྷའི་ཚོགས་ལ་སོགས་པ་ནི། ཕྱོགས་སྐྱོང་ཡིན་པས། ཕྱོགས་སྐྱོང་དང་ཞིང་སྐྱོང་མ་ཕྱེད་པར་ཟད་པའི་ཕྱིར་དང་། ནག་པོ་པ་ཚད་མར་བྱས་ཏེ། དེས་བཤད་པས་བྱེད་ན།
ཟླ་ཉིའི་མངོན་བྱང་གི་བར་གྱི་ཕྱག་མཚན་ལས་ལྷ་སྤྲོ་བ་ལ་སོགས་པ་རང་དང་མི་མཐུན་པ། དུ་མ་ཞིག་ཁས་བླངས་དགོས་པས། ཁྱེད་རང་གི་མངོན་རྟོགས་ཀྱིས། རྣམ་བཞག་ཕལ་ཆེར་ཉམས་པར་འགྱུར་བའི་ཕྱིར་དང་། དེས་ན། ཞིང་སྐྱོང་རྣམས་ནི་རྡོ་རྗེ་མཁའ་འགྲོ་སོགས་ལས་བཞེད་པའམ། མཁས་གྲུབ་ཕལ་ཆེར་མཐུན་པར་གསུངས་པ་བཞིན། ཞིང་སྐྱོང་གླང་མགོ་ཅན་ལ་སོགས་པར་རིགས་པའི་ཕྱིར་དང་། ཀླུ་ཀརྐོ་ཊ་ནག་པོར་བྱེད་པ་ལ་སོགས་པ་ལ་ཡང་། དེ་ལྟར་སྒྲུབ་བྱེད་རྣམ་དག་མེད་པའི་ཕྱིར་དང་།
དེས་ན་ཀླུ་དང་སྤྲིན་རྣམས་ནི། རྡོ་རྗེ་མཁའ་འགྲོ་དང་། གདན་བཞིར་གསུངས་པ་ལྟར་དབང་ལྡན་ནས་བརྩམས་ཏེ། ཕྱོགས་མདོག་གམ། མཁས་གྲུབ་ཕལ་ཆེར་མཐུན་པར་གསུངས་པ་ཁོ་བོས་འདིར་བཀོད་པ་ལྟར་རིག་པའི་ཕྱིར་དང་། གཙོ་བོར་ཚངས་པ་ནི་ཞི་བའི་ལྷ་དཀར་པོ་དང་། རྒྱ་བྱིན་ནི་རྒྱས་པའི་ལྷ་སེར་པོ་དང་། དབང་ཕྱུག་ནི་དབང་གི་ལྷ་དམར་པོ་ཡིན་པས། འདིར་ཡང་དེ་ལྟར་རིགས་པའི་ཕྱིར་དང་། རྒྱུད་འདི་ཉིད་ལས།
བདུད་བཞི་རྣམ་པར་མནན་པ་ཉིད། ། ཞེས་གསུངས་པས་བདུད་རྣམས་ལངས་པ་ལ་སོགས་པ་མི་རིགས་ཤིང་། བྲིས་ན་རྟེན་འབྲེལ་ཡང་ལོག་པར་འགྱུར་བའི་ཕྱིར་དང་། ཞབས་རེ་རེས་བདུད་རེ་རེ་གནོན་པ་ནི་མཚུངས་པར་གནོན་པའི་དོན་དུ་རིགས་པས། བརྩེགས་གདན་བྱེད་པའི་སྒྲུབ་བྱེད་རྣམ་དག་མེད་པའི་ཕྱིར་དང་། མཚོ་སྐྱེས་ཀྱིས་ཕུང་པོའི་བདུད་ཚངས་པ། ཉོན་མོངས་པའི་བདུད་དབང་ཕྱུག འཆི་བདག་གི་བདུད་ཁྱབ་འཇུག ལྷའི་བུའི་བདུད་བརྒྱ་བྱིན་དུ་བཤད་པ་ལྟར་རིགས་པའི་ཕྱིར་དང་། དུས་འཁོར་ལས་ཀྱང་།
ཉོན་མོངས་པ་དབང་ཕྱུག ཞེས་གསུངས་པའི་ཕྱིར་རོ། ། ཞེས་དང་། རང་ལུགས་བཞག་པར། རྟ་བབས་ཀྱི་ཐད་དུ། སྒོ་ཁང་གཉིས་པའི་ཕྱི་རོལ་དུ། འདོར་བྱས་ལས། བུམ་པ་ཀ་བ་རྡོ་རྗེ་ཆེ། ། བྲེ་ལ་བྱ་ནི་རིམ་བཞིན་གནས། ། ཞེས་གསུངས་པ་ལྟར་བུམ་པ་བཟང་པོ་ལ་གནས་པའི་ཀ་བ་རྡོ་རྗེ་ཆེན་པོས་མཚན་པའམ།
དེའི་རང་བཞིན་ཅན། བསྡུས་པ་ལ་གཉིས་དང་། རྒྱས་པ་ལ་བཞིས་བཏེགས་པའི་གདུང་གི་སྟེང་ན། མཆོད་རྟེན་བྲེ་ལག་དུ་གྲགས་པ། གྲུ་བཞི་པ་དང་། བྱ་འདབ་དང་། དེས་མཚོན་པའི་ཤར་བུ་ལ་སོགས་པའི་སྣམ་བུ་རྣམས་རིམ་བཞིན་གནས་པ་སྟེ། དེ་ཡང་བསྡུས་པ་སྣམ་བུ་བཞི་མ་འདི་ལྟར། དམང་དང་བྲེ་དང་བ་གམ་དང་། ། བྱ་འདབ་རྣམས་དང་།
རྒྱས་པ་སྣམ་བུ་བཅུ་གཅིག་པ་འདི་ལྟར། དཔང་དང་། ཁྲི་དང་། པདྨ་དང་། ཟླ་བ་དང་། མགུར་ཆུ་དང་། བྲི་ཉིད་དང་། དྲྭ་བ་དང་། ཕ་གུ་དང་། ཤར་བུ་དང་།
བྱ་འདབ་དང་། ཧར་མི་སྟེ་རྒྱ་ཕུབ་དང་ལྡན་པ། དེའི་སྟེང་ན་འཁོར་ལོ་རྩིབས་བཅུ་གཉིས་པ། གཡས་གཡོན་ན་རི་དྭགས་སམ། བྱ་ཕོ་མོ་དང་། ཞེས་དང་། རྟ་བབས་ཀུན་ནས་གྲུ་བཞི་པའི་ཕྱོགས་གསུམ་མམ། ནང་མའི་སྒོ་ལ་གླང་པོ་རྒྱབ་རྒྱན་སྣ་དྲུག་གིས་བརྒྱན་པ། ཞེས་དང་། མངོན་རྟོགས་སུ།
ཤར་དུ་གཏུམ་དྲག ལྷོར་ཀེང་རུས་ཅན། ནུབ་ཏུ་རྡོ་རྗེ་འབར་བ། བྱང་དུ་ཚང་ཚིངས་འཁྲིགས་པ། དབང་ལྡན་དུ་མི་བཟད་བཞད་པ། མེར་བཀྲ་ཤིས་ཚལ། བདེན་བྲལ་དུ་མུན་པ་དྲག་པོ། རླུང་དུ་ཀི་ལི་ཀི་ལིའི་སྒྲ་སྒྲོགས་པ་རྣམས་སོ། ། དེར་ཤིང་བརྒྱད་ནི། ཤར་དུ་ཤིར་ཤ།
ལྷོར་ཙུ་ཏ། ནུབ་ཏུ་ཀཾ་ཀ་ལ། བྱང་དུ་ཨ་ཤོ་ཐ། བྱང་ཤར་དུ་པ་ཏ་སསྡྱ་ལ། ཤར་ལྷོར་ཀ་རཉྫ། ལྷོ་ནུབ་ཏུ་ལ་ཊ་ཛ་ཊ། ནུབ་བྱང་དུ་བ་ལི་པ་རྣམས། ཤིང་གི་རྩ་བར་ཕྱོགས་སྐྱོང་བརྒྱད་དེ། ཤར་དུ་དབང་པོ་སེར་པོ་ས་སྲུང་དཀར་པོ་ལ་ཞོན་པ། གཡས་རྡོ་རྗེ།
ལྷོར་གཤིན་རྗེ་ནག་པོ་མ་ཧེ་ལ་ཞོན་པ། གཡས་དབྱུག་པ། ནུབ་ཏུ་ཆུ་ལྷ་དཀར་པོ་ཆུ་སྲིན་ལ་ཞོན་པ། གཡས་སྦྲུལ་ཞགས། བྱང་དུ་གནོད་སྦྱིན་སེར་པོ་རྟ་ལ་ཞོན་པ་གཡས་བེ་ཅོན། དབང་ལྡན་དུ་དབང་ལྡན་དཀར་པོ་གླང་ལ་གནས་པ། གཡས་རྩེ་གསུམ། མེར་མེ་ལྷ་དམར་སེར་ར་སྐྱེས་ལ་ཞོན་པ་གཡས་བགྲང་ཕྲེང་། སྲིན་པོར་སྲིན་པོ་ནག་པོ་རོ་ལངས་ལ་གནས་པ། གཡས་རལ་གྲི།
རླུང་དུ་རླུང་ལྷ་ལྗང་གུ་རི་དྭགས་ལ་གནས་པ། གཡས་བ་དན། ཐམས་ཅད་ཀྱང་རིན་པོ་ཆེའི་རྒྱན་གྱིས་བརྒྱན་པ། གཡོན་གྱིས་ཡུམ་ཞལ་ཟས་སྟོབ་པའི་ཚུལ་གྱིས་གནས་པ་ལ་འཁྱུད་པའོ། ། ཤིང་གི་ཡལ་གའི་གསེབ་ནས་ལུས་ཕྱེད་བྱུང་བའི་ཞིང་སྐྱོང་བརྒྱད་ནི། ཤར་དུ་གླང་པོའི་གདོང་ཅན་དཀར་པོ། ལྷོར་མ་ཧེའི་གདོང་ཅན་ནག་པོ། ནུབ་ཏུ་ཆུ་སྲིན་གྱི་གདོང་ཅན་དཀར་པོ། བྱང་དུ་རྟའི་གདོང་ཅན་སེར་པོ། དབང་ལྡན་དུ་གླང་གི་གདོང་ཅན་དཀར་པོ།
མེར་རའི་གདོང་ཅན་དམར་པོ། སྲིན་པོར་རོ་ལངས་ཀྱི་གདོང་ཅན་ནག་པོ། རླུང་དུ་རི་དྭགས་ཀྱི་གདོང་ཅན་ལྗང་གུ། ཐམས་ཅད་ཀྱང་དྲག་ཅིང་གཏུམ་པ། ཕྱག་གཡས་གྲི་གུག གཡོན་ཐོད་པ་འཛིན་པ། སྦྲུལ་དང་ལྡན་པ་རྣམས་སོ། ། ཆུ་ཆེན་པོ་བརྒྱད་ལ་གནས་པའི་ཀླུ་ཆེན་པོ་བརྒྱད་ནི། ཤར་དུ་ནོར་རྒྱས་སེར་པོ། ལྷོར་པདྨ་དཀར་པོ།
ནུབ་ཏུ་ཀརྐོ་ཊ་དམར་པོ། བྱང་དུ་འཇོག་པོ་སེར་པོ། དབང་ལྡན་དུ་པདྨ་ཆེན་པོ་ལྗང་གུ། མེར་ཧཱུ་ལུ་ཧཱུ་ལུ་སེར་སྐྱ། སྲིན་པོར་རིགས་ལྡན་དཀར་པོ། རླུང་དུ་དུང་སྐྱོང་སེར་པོ།

ཐམས་ཅད་ཀྱང་སྟོད་མིའི་རྣམ་པ། ཐལ་མོ་སྦྱར་བ་སྦྲུལ་མགོ་བདུན་གྱི་གདེངས་ཀ་ཅན། སྨད་སྦྲུལ་གྱི་རྣམ་པར་འདུག་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པའི་གཡོན་དུ་རང་འདྲའི་ཡུམ་སྦྲུལ་མགོ་གསུམ་གྱི་གདེངས་ཀ་ཅན་དེ་དག་གི་སྟེང་གི་བར་སྣང་ལ་སྤྲིན་ཆེན་པོ་བརྒྱད་ནི། ཤར་དུ་སྒྲོགས་པ། ལྷོར་གཡོ་བ། ནུབ་ཏུ་དྲག་པོ། དབང་ལྡན་དུ་འཐུག་པོ། མེར་གང་བ། སྲིན་པོར་འབེབས་པ། རླུང་དུ་གཏུམ་པོ་རྣམས་ཏེ།
སྦྲུལ་མགོ་གཅིག་པའི་རྣམ་པ། སྨད་སྤྲིན་དུ་འཁྲིགས་པ། ཁ་དོག་ཀླུ་དང་འདྲ་བ། གློག་ཕྲེང་འཁྱུག་ཅིང་འབྲུག་སྒྲ་དྲག་པོ་སྒྲོགས་བཞིན་པའོ། ། གཞན་ཡང་རི་བརྒྱད། མཆོད་རྟེན་བརྒྱད། མེ་བརྒྱད། དཔའ་བོ་དང་མཁའ་འགྲོ་དང་། འབྱུང་པོ་ལ་སོགས་པ་བསམ་གྱིས་མི་ཁྱབ་པས་བསྐོར་བ། ཞེས་དང་།
ལུང་རྣམ་ངེས་སུ་ཁ་སྦྱོར་ལས། ཕྱི་རོལ་དུ་དུར་ཁྲོད་བརྒྱད་ཀྱིས་ཡོངས་སུ་བསྐོར་བའི་དཀྱིལ་འཁོར་བསམས་ཏེ། དེར་དབང་པོ་ལ་སོགས་པའི་འབྱུང་པོ་ཆེན་པོ་བརྒྱད་པོ་འཇིགས་པར་བྱེད་པ་དགོད་པར་བྱའོ། ། ཤར་དུ་ཧ་རི་བཱ་པ་ལ། ། ལྷ་ཡི་ཚོགས་ནི་ཡང་དག་བྲི། ། ལྷོ་རུ་ཙུ་ཏའི་ཤིང་ལ་ནི། ། གཤིན་རྗེའི་གཙོ་བོ་དབང་ཕྱུག་བྲི། ། ནུབ་ཏུ་ཨ་ཤྭ་ཀ་གནས་སུ། ། སྤྲིན་གྱི་རྒྱལ་པོ་དེ་ནས་བགོད། ། དེ་བཞིན་བྱང་དུ་བྱང་ཆུབ་ཤིང་། །
གནོད་སྦྱིན་སྡེ་དཔོན་མཉམ་པར་གཞག ། དེ་བཞིན་མེར་ནི་ཀ་རཉྫ། ། དྲང་སྲོང་ཚོགས་ཀྱིས་ཡང་དག་ཁྱབ། ། བདེན་བྲལ་ལ་ཊ་ཛ་ཊར་ནི། ། སྲིན་པོ་ལ་སོགས་དེ་ནས་བགོད། ། རླུང་དུ་བ་ལིངས་ལ་ར་ནི། ། རླུང་གི་བདག་པོ་ཡང་དག་བྲི། ། དབང་ལྡན་པ་ཏསྡྱ་ལར་ནི། ། ཡི་དྭགས་ཚོགས་ནི་ཡང་དག་བྲི། ། དྲག་བཅས་དབང་བཅས་ཉེ་དབང་བཅས། །
ཟླ་བཅས་ཉི་མ་གཤིན་རྗེའི་ཆ། ། རྒྱས་བཏབ་རྨོངས་བཅས་ཟོས་བྱས་ཤིང་། ། ཐལ་བའི་དངོས་བཅས་འཚོ་བར་བྱེད། ། ཅེས་དང་། སྡོམ་འབྱུང་ལས། རྡོ་རྗེ་རྭ་བ་ནང་དུ་སྟེ། ། དུར་ཁྲོད་བརྒྱད་ཀྱིས་བརྒྱན་པ་འོ། ། གཏུམ་དྲག་དེ་བཞིན་ཚང་ཚིང་འཁྲིགས། ། རྡོ་རྗེ་འབར་བ་ཀེང་རུས་ཅན། ། དབང་ལྡན་དུ་ནི་མི་བཟད་བཞད། །
བྱིན་ཟ་རུ་ནི་བཀྲ་ཤིས་མཆོག ། མུན་པ་དྲག་པོ་བདེན་བྲལ་དུ། ། རླུང་ཕྱོགས་ཀི་ལི་ཀི་ལིའི་སྒྲ། ། ཤར་དུ་ཤིར་ཤ་ཨ་ཤྭ་ཤིང་། ། ཀཾ་ཀེ་ཁྱད་པར་ཙུ་ཏའི་ཤིང་། ། པ་ཏ་དེ་བཞིན་ཀ་རཉྫ། ། ལ་ཏ་པར་ཀ་པར་ཐི་བ། ། དབང་པོ་དེ་བཞིན་ནོར་རྒྱས་དང་། ། ཀླུ་དབང་དེ་ནས་གཤིན་རྗེའི་བདག ། དབང་ལྡན་དང་ནི་བྱིན་ཟ་དང་། །
སྲིན་པོའི་དབང་པོ་རླུང་གི་བདག ། ནོར་རྒྱས་འཇོག་པོ་ཉིད་ཀྱང་སྟེ། ། ཀརྐོ་ཊ་དང་པདྨ་ཉིད། ། དབང་ཆེན་ཧཱུ་ལུ་ཧཱུ་ལུ་དང་། ། རིགས་ལྡན་དང་ནི་དུང་སྐྱོང་དང་། ། སྒྲོགས་པ་དང་ནི་ཆེར་སྒྲོགས་པ། ། དྲག་དང་གཡོ་དང་བརྟན་དེ་བཞིན། ། གང་བ་དང་ནི་དེ་བཞིན་འབེབས། ། གཏུམ་པོ་འདི་དག་སྤྲིན་གྱིས་བདག ། རྣམ་པ་སྣ་ཚོགས་གཞན་རྣམས་དང་། །
ཁྲ་དང་འུག་པ་བྱ་རྒོད་དང་། ། ལྕེ་སྤྱང་ལྕེ་སྤྱང་མོ་དང་ནི། ། འོལ་བ་དང་ནི་འོལ་བ་མོ། ། སེང་གེའི་གདོང་དང་སྟག་གི་གདོང་། ། དྲག་ཅིང་གཏུམ་པའི་གདོང་ཅན་མ། ། སྦྲུལ་དང་བ་ལང་མགོ་ཅན་དང་། ། མགོ་གཉིས་ལ་སོགས་ཕྱོགས་སུ་རྒྱུ། ། ཀེང་རུས་དང་ནི་མདུང་གིས་ཕུག ། འཕྱང་དང་ཕྱེད་ཚིག་པ་དང་མགོ ། ཐོད་པ་བྱིན་པ་མགོ་རྡུམ་དང་། །
རྩིགས་པའི་མགོ་དང་རུས་པ་དང་། ། རིག་འཛིན་གྲུབ་པ་དུ་མ་དང་། ། དམ་ཚིག་སྤྱོད་པའི་རྣལ་འབྱོར་པ། ། རྣལ་འབྱོར་མ་ཡི་ཚོགས་རྣམས་དང་། ། གནོད་སྦྱིན་རོ་ལངས་སྲིན་པོའི་ཚོགས་རྣམས་ཀྱི། ། ཀི་ལི་ཀི་ལི་ཆེན་པོ་སྒྲོགས་རྣམས་དང་། ། གྲུབ་ཆེན་རྫུ་འཕྲུལ་ཡང་དག་པར། ། ཐོབ་པའི་སློབ་དཔོན་གྱི་ནི་ཚོགས། ། དུར་ཁྲོད་དབུས་སུ་བལྟ་བར་བྱ། ། ནོར་རྒྱས་བུ་ནི་ཤར་དུ་སྟེ། །
འཇོག་པོ་བྱང་དུ་དགོད་པར་བྱ། ། ནུབ་ཀྱི་ཕྱོགས་སུ་སྟོབས་ཀྱི་རྒྱུ། ། ལྷོ་ཡི་ཕྱོགས་སུ་པདྨ་སྟེ། ། དབང་ལྡན་དུ་ནི་པདྨ་ཆེ། ། མེ་མཚམས་དུང་སྐྱོང་དགོད་པར་བྱ། ། བདེན་བྲལ་དུ་ནི་རིགས་ལྡན་སྟེ། ། རླུང་གི་མཚམས་སུ་འཁྱིལ་པ་འོ། ། སྤྲིན་གྱི་དབང་ཕྱུག་རྒྱལ་པོ་བརྒྱད། ། ཕྱོགས་བརྒྱད་ནས་ནི་དགུག་པར་བྱ། ། སྒྲ་སྒྲོགས་རྨོངས་པ་དེ་བཞིན་ནོ། །
དྲག་པོ་འཁྱིལ་པ་དུང་སྐྱོང་དང་། ། གཏུམ་པོ་ཆེར་སྒྲོགས་རབ་གང་བ། ། བརྒྱད་པོ་རྒྱལ་པོ་ཞེས་བྱ་འོ། ། ཤར་ལ་སོགས་པའི་ཕྱོགས་དགོད་པ། ། ཇི་བཞིན་ཕྱོགས་ཀྱི་མདོག་ཏུ་གསལ། ། ཞེས་དང་། མཁའ་འགྲོ་རྒྱ་མཚོ་ལས། གཏུམ་དྲག་ཚང་ཚིང་དེ་བཞིན་དུ། ། འབར་བ་འཁྲིགས་པ་ཀེང་རུས་ཅན། ། འཇིགས་སྡེ་ཕྱོགས་སུ་གཡོན་བསྐོར་ནས། །
ཨཊྚ་ཊེ་རྒོད་དབང་ལྡན་དུ། ། དཔལ་གྱི་གནས་ནི་བསྲེག་ཟེར་ཏེ། ། མུན་པ་དྲག་པོ་བདེན་བྲལ་དུ། ། རླུང་དུ་ཀི་ལི་ཀི་ལི་སྒྲོགས། ། དུར་ཁྲོད་བརྒྱད་པོ་རྣམས་སུ་ཡང་། ། ཤིང་དང་ཕྱོགས་སྐྱོང་ཀླུ་དབང་སྟེ། ། ཞེས་དང་། ཚིག་དོན་རྣམ་ངེས་སུ། ཕྱི་རོལ་དུ་དུར་ཁྲོད་བརྒྱད་ནི། གཞལ་ཡས་ཁང་གི་ཕྱི་རོལ་རྡོ་རྗེ་རྭ་བའི་ནང་དུ་རྒྱུད་རྣམས་ལས་གསུང་ཤིང་།
དེ་མི་གསལ་བར་མཁས་གྲུབ་དུ་མས་མཐུན་པར་གསུངས་པ། གཏུམ་དྲག་ལ་སོགས་པ་དང་། ཁྱད་པར་ཀླུ་དང་སྤྲིན་རྣམས་ནི། ཛ་ལན་དྷ་ར་ལ་སོགས་པའི་མཁས་གྲུབ་དུ་མས་བཤད་པ་ལྟར་རམ། ཡང་ན་མངོན་བརྗོད་དང་། གདན་བཞི་ལས་གསུངས་པ་ལྟར། དབང་པོ་ནས་བརྩམས་ཏེ་ཕྱོགས་ཀྱི་མདོག་ཅན་དང་། སྡོམ་འབྱུང་ལས། རྣམ་པ་སྣ་ཚོགས་གཞན་རྣམས་ཞེས་པས་བསྡུས་པ་མཁས་གྲུབ་རྣམས་ཀྱིས་རྒྱུད་གཞན་གྱི་རྗེས་སུ་འབྲངས་ནས། གསུངས་པའི་ཕྱིར་དང་།
མཆོད་རྟེན་ལ་སོགས་པ་སྟེ། རྣམ་ཤེས་བརྒྱད་དང་། མིག་རྣ་སྣ་ཁ་མགྲིན་པ་ལྟེ་བ་བཤང་གཅིའི་ལམ་སྟེ་བུ་ག་བརྒྱད། དེ་ལ་རྟེན་པའི་རྩ་བརྒྱད། དེའི་ནང་གི་ཐིག་ལེ་བརྒྱད། རྣམ་པར་དག་པའི་དུར་ཁྲོད་བརྒྱད། ཤིང་བརྒྱད། དེའི་རྩ་བར་ཕྱོགས་སྐྱོང་བརྒྱད། ཡལ་གའི་གསེབ་ནས་ལུས་ཕྱེད་ཕྱུང་བའི་ཞིང་སྐྱོང་བརྒྱད། འོག་གི་ཆུ་བརྒྱད།
ཀླུ་བརྒྱད། སྟེང་གི་སྤྲིན་བརྒྱད། བར་གྱི་རི་བརྒྱད། མཆོད་རྟེན་བརྒྱད། མེ་བརྒྱད། རོ་ལ་སོགས་པ་དང་བཅས་པའི་དུར་ཁྲོད་དོ། ། ཞེས་དང་། བདུད་བཞི་ནི། ཉོན་མོངས་པའི་བདུད་དང་། ཕུང་པོའི་བདུད་དང་།
འཆི་བདག་གི་བདུད་དང་། ལྷའི་བུའི་བདུད་རྣམས་སོ། ། དེ་ཡང་རིམ་པ་ལྟར། ཉོན་མོངས་པ་དང་། ཉེ་བའི་ཉོན་མོངས་པ་དང་། ཉེ་བར་ལེན་པའི་ཕུང་པོ་ལྔ་དང་། རང་དབང་མེད་པར་སྲོག་འགག་པ་དང་། ནག་ཕྱོགས་ཀྱི་བརྒྱ་བྱིན་དང་། བདུད་སྡིག་ཅན་ལ་སོགས་པའོ། ། དང་པོ་གསུམ་ནི་རང་རྒྱུད་ཀྱིས་བསྡུས་པ་ཡིན་ཀྱང་།
རྣམ་པ་མཚོན་པ་དང་། ཕྱི་མ་ནི་གཞན་རྒྱུད་ཀྱིས་བསྡུས་པའི་བདུད་དོ། ། ཇི་ལྟར་མཚོན་ན། ཉོན་མོངས་པའི་ནང་ནས་སྲེད་པ་འདོད་ཆགས་ཉིད་ཀུན་འབྱུང་གི་གཙོ་བོ་ཡིན་པའི་ཕྱིར་དང་། དབང་ཕྱུག་ཀྱང་ཆགས་སྡང་ཅན་ཡིན་ལ། ཁ་དོག་དམར་པོ་ཡང་ཆགས་པ་མཚོན་བྱེད་ཡིན་པའི་ཕྱིར་རོ། ཚངས་པ་དཀར་པོས་ཕུང་པོའི་བདུད་མཚོན་སྟེ། ཚངས་པའི་ལུས་འོད་ཀྱི་རང་བཞིན་དྭངས་པ་ཡང་འདུ་བྱེད་ཀྱི་སྡུག་བསྔལ་ཡིན་པའི་ཕྱིར་རོ། ། ཁྱབ་འཇུག་སྔོན་པོས་འཆི་བདག་གི་བདུད་མཚོན་ཏེ། རང་དབང་མེད་པར་སྲོག་འགག་པ་འཆི་བདག་ཡིན་ལ།
ཁྱབ་འཇུག་ཀྱང་གཞན་ལ་འཚེ་ཞིང་སྲོག་གཅོད་པའི་ཕྱིར། བརྒྱ་བྱིན་གྱིས་ལྷའི་བུའི་བདུད་མཚོན་སྟེ། ལྷའི་བུ་རྣམས་ནི་དམག་གི་ལས་ལ་དགའ་བ་ཡིན་ལ། བརྒྱ་བྱིན་ཡང་དམག་ལ་དགའ་བ་ཡིན་པའི་ཕྱིར་རོ། ། དེའི་ཕྱིར་དེ་བཞི་གདན་དུ་བྱས་པ་ནི། བཅོམ་ལྡན་འདས་ཀྱི་བཅོམ་པ་མཚོན་པ་ཡིན་ནོ། ། དབང་ཕྱུག་ལ་སོགས་པའི་བདག་ཉིད་ཀྱང་གདན་དུ་བྱས་པ་ཡིན་ཏེ། དེ་ནི་བཅོམ་ལྡན་འདས་དཔལ་ཧེ་རུ་ཀ་ཉིད་འཇིག་རྟེན་ཐམས་ཅད་ལས་མཆོག་ཏུ་བྱ་བར་ཤེས་པར་བྱ་བའི་ཕྱིར་རོ། ། ལྷ་མོ་རྣམས་ཀྱི་གདན་ཡང་། དེ་བཞི་དང་།
གཤིན་རྗེ་དང་། ནོར་བདག་དང་། སྲིན་པོ་དང་། ཐག་བཟང་རིས་སོ། ། ཚངས་པ་གཙོ་བོས་གདན་དུ་བྱས་པའི་ཕྱིར། འཁོར་གྱི་བྱས་པ་དགོས་པ་མེད་དོ་སྙམ་ན། གཙོ་བོས་ཐོད་པ་བཟུང་བའི་ཕྱིར། འཁོར་གྱིས་བཟུང་བ་དོན་མེད་པར་འགྱུར་ཞིང་། གཙོ་འཁོར་རྒྱུད་ཐ་དད་པ་དག་གིས་ཀྱང་། རང་རང་གི་ཕྱི་ནང་གི་དབང་ཕྱུག་ལ་སོགས་པ་བཏུལ་བ་ཡོད་པའི་ཕྱིར་རོ། །
དེ་ལྟར་ན་ཕུང་པོའི་བདུད་ཟག་བཅས་ཀྱི་གཟུགས་མཛེས་པ་གཟུགས་ཁམས་ཀྱི་ཚངས་པ་དཀར་པོ་དང་། ལྷའི་བུའི་བདུད་དམག་ལ་དགའ་བའི་སེར་པོ་ནག་ཕྱོགས་ཀྱི་བརྒྱ་བྱིན་དང་། འཆི་བདག་གི་བདུད་མཚོན་པ་གསོད་པ་ལ་དགའ་བའི་ཁྱབ་འཇུག་ནག་པོ་དང་། ཉོན་མོངས་གཞན་ལས་ཆེ་ཞིང་། ཀུན་འབྱུང་གཙོ་བོ་སྲེད་ལེན་མཚོན་པའི་དྲག་པོ་དབང་ཕྱུག་དམར་པོ་རྣམས་གཡས་པར་རྟག་པའི་མཐའ་གནོན་པ་མཚོན་བྱེད་གན་རྒྱལ་དང་། གཡོན་པ་རྣམས་ཆད་པའི་མཐའ་གནོན་པ་མཚོན་བྱེད་ཁས་ཕུབ་དང་། གཙོ་འཁོར་གྱི་གདན་གྱི་ཁྱད་པར། གཙོ་བོའི་ཐམས་ཅད་དང་། འཁོར་གྱི་སོ་སོའམ། ཡང་ན་གཙོ་བོའི་གདན་གཟུགས་ཁམས་ཀྱི་ཚངས་པ།
རི་རབ་ཀྱི་བརྒྱ་བྱིན། གཞན་འཕྲུལ་དབང་བྱེད་ཀྱི་ཉེ་དབང་བདུད་སྡིག་ཅན་དྲག་པོ། ལྷ་ཆེན་དབང་ཕྱུག་ཆེན་པོ་སྟེ། རྩ་བའི་ལྷ་ཆེན་ཡིན་ནོ། ། འཁོར་གྱི་གདན་འདོད་ཁམས་ཀྱི་ཚངས་པ། ཕྱོགས་སྐྱོང་གི་བརྒྱ་བྱིན། ཉེ་དབང་གི་ཁྱབ་འཇུག དྲག་པོ་ནི་དབང་ལྡན་སྟེ། སྤྲུལ་པའི་ཕྱོགས་སྐྱོང་ཡིན་ནོ། ། ཁྱད་པར་མཚམས་ཀྱི་གདན།
གཤིན་རྗེ་ནི་ཡ་མ་ཆོས་རྒྱལ། ནོར་བདག་ནི་རྣམ་ཐོས་སྲས། སྲིན་པོ་ནི་ཕྱོགས་སྐྱོང་། ཐག་བཟང་རིས་ནི་ལྷ་མ་ཡིན་གྱི་དབང་པོ། ཞེས་གསུངས་སོ། ། དེ་ལ་དགག་པ་དེ་དག་ལས་འགའ་ཞིག་ནི་འཐད་པ་མ་ཡིན་པས། སོ་སོར་ཕྱེ་སྟེ་བརྗོད་པར་བྱའོ། ། དེ་ཡང་། རྩིག་པའི་རྩ་བ་ནས་ཐོག་གི་བར་དུ་རྒྱ་དཔངས་མཉམ་པ་ནི། ཆོས་རྗེ་གཟུངས་པ་སོགས་བཞེད་ལ།
རྩིག་པའི་རྒྱ་ཕྱེད་དཔངས་ཡིན་ན། ཏོག་མན་ཆད་ཀྱང་གཞལ་ཡས་ཁང་གི་རྒྱ་དཔངས་མི་མཉམ་པར་འགྱུར་བ་ནི་ཤིན་ཏུ་མི་འཐད་དེ། འདི་ལྟར། རྩིག་པའི་དཔངས་ལ་ཆ་ཆེན་བཞི་དང་། ཕ་གུ། དྲྭ་ཕྱེད། མདའ་ཡབ་རྣམས་ལ་ཆ་ཆེན་གཅིག་དང་། རྒྱ་ཕིབ་ཀྱི་དཔངས་ལ་ཆ་ཆེན་གཉིས་དང་། ཏོག་ལ་ཆ་ཆེན་གཅིག་སྟེ། ཆ་ཚང་ཞིང་ཤིན་ཏུ་མཛེས་པ་ཡིན་ལ།
དེ་ལྟར་ཡིན་པ་ཡང་སྒོ་གཉིས་ནས་ཡིན་ཏེ། དུས་ཀྱི་འཁོར་ལོ་ལས། དཀྱིལ་འཁོར་དང་། སྦྱིན་སྲེག་གི་ཐབ་ཀྱི་ཚད་དག་པ་སྦྱར་བ་ལྟར། འདིར་ཡང་ཆ་ཙམ་བསྟུན་ན། ཐབ་རང་རང་གི་རྒྱ་ཕྱེད་དཔངས་དང་། དེའི་སྟེང་དུ་ཁ་ཁྱེར་རང་རང་གི་དཔངས་ཀྱི་སུམ་ཆའི་ཚད་ཙམ་དུ་མཛད་པས། དཀྱིལ་འཁོར་ལ་ཡང་རྒྱ་ཕྱེད་རྩིག་པའི་དཔངས་དང་། དེའི་སུམ་ཆའི་ཚད་ཙམ་ཕ་གུ་ནས་པུ་ཤུའི་བར་ལ་ཆ་ཕྲན་ལྔ་སྟེ། རིག་པ་དང་པོའོ། །
གཉིས་པ་ནི། ཁོ་བོའི་དཔལ་ལྡན་བླ་མ་དམ་པའི་ཞལ་ནས། ཕྱོགས་རེར་རྩིག་པ་ལ་ལོགས་བརྟེན་པའི་ཀ་བ་གཉིས་གཉིས་སྦོམས་སུ་ཆ་ཕྲན་གཅིག་པ། དཔངས་སུ་ཆ་ཆེན་བཞི་པ། ཕྱོགས་ཀྱི་མདོག་ཅན། རིགས་བཞིའི་མཚན་མས་སྤྲས་པའོ། ། ཀ་བའི་དཔངས་ཚད་དེ་ལྟར་ཡིན་པར་ཡང་། ཀོ་ས་ལར། སྒོ་རེ་རེའི་ཐད་ཀར་ཀ་བ་གཉིས་གཉིས་ཏེ། མཐའ་གཅིག་ནི་རྡོ་རྗེའི་ཐིག་ལ་བརྟེན་པ།
གཅིག་ནི་དཀྱིལ་འཁོར་གྱི་ལྟེ་བ་ལ་བརྟེན་ཏོ། ། ཞེས་གསུངས་པས། ཀ་བ་བསྙལ་བའི་ཚེ་རྩ་ཐིག་ནས་ཚངས་ཐིག་གི་བར་སླེབས་པར་བཞེད་པ་ལྟར་རོ། ། སྔར་བཤད་པ་ལྟར་གྱི་བྲེ་ཕུལ་ཞུ་ཐུང་ཞུ་རིང་རྣམས་དྲིལ་བས་དཔངས་སུ་ཆ་ཕྲན་གཉིས་ཡོད་ལ། ཁ་དོག་དང་མཚན་མ་ཀ་བ་ལྟ་བུའོ། ། དེའི་སྟེང་གདུང་ཟླུམ། ཞེང་དང་དཔངས་སུ་ཆ་ཕྲན་གཅིག་པ་ཟླུམ་པོར་འཁོར་བ། དེ་དང་ཐད་མཉམ་དུ་རྡོ་རྗེའི་གདུང་བཞི་མིག་མངས་རིས་ཐལ་གདུང་དུ་བྲིས་པའོ། ། སྟེང་འོག་ཏུ་ཕལ་ཁ་སྒྲིགས་པས་དཔངས་མི་མཉམ་པ་མེད་པ། གདུང་སྣ་ཀ་བ་བརྒྱད་ཀྱི་སྟེང་དུ་འབབ་པའོ། །
ཞེས་གསུངས་པས། དེ་ལྟར་བྱས་པ་ལས། རྩིག་རྩ་ནས་པུ་ཤུའི་རྩེའི་བར་ལ་ཆ་ཆེན་ལྔ་དང་ཆ་ཕྲན་གཅིག་འབྱུང་སྟེ། རིགས་པ་གཉིས་པའོ། ། ཀ་ཞུའི་དཔངས་དེ་ལྟར་འབྱུང་བ་ནི་དྲྭ་བའི་གནས་གྱེན་དུ་འཕགས་པས་ངེས་པར་དགོས་པ་སྟེ་དྲྭ་བའི་གནས་ལ་དཔྱད་པས་ཤེས་པར་འགྱུར་བས་འོག་ཏུ་དཔྱོད་པར་འགྱུར་རོ། ། རྩིག་པ་བརྩེགས་པ་དང་། སྒོ་འགྱོགས་གྱེན་ལངས་བྱེད་པ་ནི། སྔ་རབས་པ་དག་ཞེས་ཟེར་མོད། ཇི་ལྟར་དགག་པར་བརྗོད་པ་དེ་ཁོ་ན་ལྟར་རོ། ། རྩིག་པའི་སྟེང་ན་ཕ་གུ་ཆ་ཕྲན་ཕྱེད་འཕྱར་བར་འདོད་པ་ལ་དགག་པ་མཛད་པ་ནི་མི་རིགས་ཏེ།
ཁྱེད་རང་གི་ལུགས་ལ་ཡང་ཕ་གུ་ལ་འཕྱར་མེད་ན་དྲྭ་བ་འདོགས་པ་མི་རྙེད་པའི་ཕྱིར་དང་། སྒོ་ཁང་ཕྱི་མ་ལ་ཕ་གུ་དང་བྱ་འདབ་འབྱུང་བའི་རྒྱུ་མཚན་མེད་པས། བྱ་འདབ་ཐུག་པར་དགོས་པའི་གནས་མེད་པའི་ཕྱིར་དང་། ཨ་བྷ་ཡས། སྒོ་ཁང་ཕྱི་མ་ལ་བྱ་འདབ་བཞེད་ཀྱང་ཁྱེད་རང་ཡང་ཚད་མར་མི་བཞེད་པའི་ཕྱིར་རོ། ། འཕྱང་བ་ནི་དཔྱངས་པ་ཡིན་ལ་ཞེས་སོགས་ཀྱང་མ་ཡིན་ཏེ། མདའ་ཡབ་ལས་དཔྱངས་པ་ཞེས་བརྗོད་ཀྱང་རུང་མོད། དེས་མདའ་ཡབ་དང་། དྲྭ་བ་གནས་གང་དུ་བྱེད་ངེས་པ་མི་རྙེད་ལ། ཕ་གུ་ལ་འཕྱང་པ་ཞེས་བརྗོད་པས།
ཕ་གུའི་སྟེང་ཐད་ཁོ་ནར་མདའ་ཡབ་དང་དྲྭ་བ་ཡོད་པར་ངེས་པའི་དགོས་པ་ཁྱད་པར་ཅན་ཡོད་པའི་ཕྱིར་དང་། དྲྭ་བའི་གནས་ཀྱང་། དུས་ཀྱི་འཁོར་ལོ་ལས། ཁམས་རྣམས་ཀྱིས་ཀྱང་ཁང་པ་བརྩེགས། ། ཞེས་གསུངས་ཤིང་། སྡོམ་གྱི་དཀྱིལ་འཁོར་ལ་ཡང་། ཁང་པ་བརྩེགས་པའི་ཐ་སྙད་གསུངས་པས། ནམ་མཁའ་ལ་སོགས་པའི་ཁམས་ལྔ་རྣམ་པར་དག་པའི་རྩིག་པ་དང་། རིན་ཆེན་སྣམ་བུ་དང་། དྲྭ་བ་དང་།
བ་ཀུ་ལི་དང་། ཀྲ་མ་ཤིརྵ་ལྔ་རྩེག་ཏུ་བཞེད་པ་ཡིན་ལ། འདིའི་ཐ་སྙད་དང་བསྟུན་ན། རྩིག་པ་དང་། ཕ་གུ་དང་། དྲྭ་བ་དང་། མདའ་ཡབ་དང་། པུ་ཤུའོ། ། དེའི་ཕྱིར་དྲྭ་བའི་གནས་ཁྱད་པར་དུ་ཕ་གུ་ལས་སྟེང་དུ་འཕགས་དགོས་པས། ཀ་ཐུང་གི་ཕྲེང་བ་ནི་མི་འདོད་བཞིན་དུ་ཁས་ལེན་དགོས་པར་འགྱུར་བའི་ཕྱིར་དང་།
ཨ་བྷ་ཡ་ཚད་མར་བྱས་ནས་ཀ་ཐུང་བྱེད་པར་ཁས་བླངས་པ་མེད་པའི་ཕྱིར་དང་། ཤརྡྷའི་བཞེད་པ་བརྗོད་པས། རྣམ་པ་ཐམས་ཅད་དུ་དེའི་ལུགས་བཞིན་འདོད་མི་དགོས་པའི་ཕྱིར་དང་། དེའི་ལུང་གིས་སྒྲུབ་པ་ནི་ཆ་མཐུན་པ་རྣམས་སྒྲུབ་པ་ཡིན་པས། མི་འགལ་བའི་ཕྱིར་དང་། དེ་ལྟར་ན་ཡང་འགལ་ན། ཁྱེད་རང་གིས་ཀྱེའི་རྡོ་རྗེ་འདིར། དོན་གྱི་ཆ་ལ་དུས་ཀྱི་འཁོར་ལོའི་ལུང་གིས་བསྒྲུབ་པ། དུས་ཀྱི་འཁོར་ལོའི་བཞེད་པ་ཐམས་ཅད་མི་འགོག་ན་ནི། གཙོ་བོ་ཀྱེའི་རྡོ་རྗེ་ཡང་།
འདིར་ཞལ་བཞི་ཕྱག་ཉེར་བཞི་པར་འདོད་དགོས་པ་སོགས་ཧ་ཅང་ཐལ་བ་དུ་མ་བྱུང་ལ་དེ་ལྟར་ཡང་མི་བཞེད་པས། ཆ་འགའ་ཞིག་འགོག་ལ་འགའ་ཞིག་སྒྲུབ་པ་ནི་ནང་འགལ་ཆེན་པོར་ཐལ་བར་འགྱུར་བའི་ཕྱིར་དང་། ཕ་གུ་ལ་གདུང་སྣ་ཚོགས་གཏད་ནས་གཞལ་ཡས་ཁང་ཕུབ་པས་ནང་གསལ་བར་བྱེད་པའི་དགོས་པ་མི་བསྒྲུབ་པ་དང་། སྣང་བ་གསལ་བར་བྱེད་པ་ནི་སྐར་ཁུང་གིས་བསྐོར་བས་འགྲུབ་པ་ཁོ་བོ་ཅག་གི་ཐུན་མོང་མ་ཡིན་པའི་ཕྱིར་དང་། རྡོ་རྗེ་འབྱུང་བ་ལས་ཀྱང་། སྒོ་བཞི་དང་། སྐར་ཁུང་གིས་ཡོངས་སུ་བསྐོར་བ་ཞེས་འབྱུང་ཞིང་། སྐར་ཁུང་བཞིས་བསྐོར་བ་ཞེས་འཆད་དགོས་པ་ཡང་མེད་པས་མ་བཤད་པའི་ཕྱིར། མཚུངས་པ་དེ་དག་ནི་གྱི་ན་ཙམ་ཡིན་པའི་ཕྱིར་དང་། རྩིག་ལོགས་ཀྱི་རྒྱན།
དུས་ཀྱི་འཁོར་ལོ་ལས། དོ་ཤལ་གྱི་དག་པ་ལས་ལོགས་སུ། ཡན་ལག་དགུའི་ཕྲེང་བས་བརྒྱན། ། ཞེས་གསུངས་ལ། དེའང་ཐབ་ཀྱི་ཕྱི་ལོགས་ལ་པདྨའི་འདབ་མ་དང་། སོར་མོའི་ཕྲེང་བ་སོགས་ཀྱིས་བརྒྱན་པར་གསུང་པ་ལྟར་མིན་ཞིང་། འདིར་སཾ་བྷུ་ཊི་ལས། དེ་བཞིན་གསེར་གྱི་རྒྱན་བྱུང་བ། ། རིན་ཆེན་བདུན་གྱིས་རྣམ་པར་སྤྲས། ། ཞེས་གསུངས་པས།
ཇི་ལྟར་རིགས་པར་རིན་པོ་ཆེའི་ཕྲ་ཚོམས་ཀྱིས་བརྒྱན་པ་ཡིན་པའི་ཕྱིར་དང་། དོ་ཤལ་གྱི་རྒྱན་དགོས་པ་མེད་པའི་ཕྱིར་དང་། ཤར་དུ་ཞེས་པ་རྒྱུད་སྡེ་རྣམས་སུ་གསལ་བར་བཤད་པ་ཁོ་བོས་མ་མཐོང་ལ། མཁའ་འགྲོ་རྒྱ་མཚོ་ལས། རིན་ཆེན་ཕྲེང་ཕྱེད་སྣམ་བུ་འོ། ། མགོ་བོའི་ཕྲེང་བ་དེ་ཡི་ཕྱེད། ། མུན་པ་དག་ཀྱང་དེ་བཞིན་སྟེ། ། ཞེས་གསུངས་པ་ལ། རིན་ཆེན་ཕྲེང་ཕྱེད་ཤར་བུ་དང་། ། ཞེས་འདོན་པ་དག་སྣང་མོད།
དེ་ནི་མ་བརྟག་པ་ཁོ་ན་སྟེ། དེ་ལྟར་ན་ཤར་བུ་དང་། མགོ་ཕྲེང་དང་། མུན་པ་སྟེ། དྲྭ་བའི་ཕྱི་རོལ་དུ་ཡང་། རིམ་པ་གསུམ་འདོད་དགོས་པ་ལས། སུ་ཡང་མི་བཞེད་པའི་ཕྱིར་དང་། རང་བློས་བཅོས་པ་ཡིན་ན། གསུང་རབ་ལ་དབང་བཟོས་པར་འགྱུར་བའི་ཕྱིར་དང་། དེ་ལྟར་མ་ཡིན་ན་ཡི་གེ་པ་དག་གི་སྐྱོན་དུ་ཟད་པའི་ཕྱིར་དང་།
གྲགས་པ་ལྟར་བྱེད་ན་ཡང་མདའ་ཡབ་ཀྱི་གནས་དེའི་ཐད་ཀའི་ཕྱི་རོལ། བྱི་རྩེའི་རྩེ་མོ་ལ་ཤར་བུ་འདོགས་པས། དྲྭ་བའི་གནས་སུ་ཤར་བུ་འབྱུང་བ་བཞད་གད་ཡིན་པའི་ཕྱིར་རོ། ། འོན་ཀྱང་རྗེ་བཙུན་གོང་མས་ཤར་བུའི་ཐ་སྙད་འདིར་གསུངས་པ་མེད་ལ། འཕགས་པ་རིན་པོ་ཆེས། གཤེད་དམར་གྱི་མངོན་རྟོགས་སོགས་སུ་གསུངས་པ་ནི་ལུགས་གཞན་ཡིན་ནོ། ། མདའ་ཡབ་ཀྱི་གདུང་སྣ་ཞེས་སོགས་ཀྱང་མ་ཡིན་ཏེ། མདའ་ཡབ་ཀྱི་ཕྱམ་རྩེ་ནི་ཕྱི་ཚེ་ཡིན་པས་དེ་གདུང་མ་ཡིན་པའི་ཕྱིར་དང་། མདའ་ཡབ་མཆོད་རྟེན་གྱི་རྣམ་པ་ཞེས་རྗེ་ས་སྐྱ་པ་བཞེད་པར་གྲགས་མོད། ཁོ་བོས་ཁོང་མ་མཐོང་ཞིང་།
ཁྱད་པར་འདིར་ནི། མངོན་རྟོགས་རྒྱས་འབྲིང་དབང་ཆུ་སོགས་ལས། དྲྭ་བ་མདའ་ཡབ་མུན་པའམ་པུ་ཤུ་ཞེས་པ་འབྱུང་བས། མཁའ་འགྲོ་རྒྱ་མཚོ་ལས་འབྱུང་བ་ཇི་ལྟ་བ་བཞིན་དུ་བཞེད་པ་ཡིན་ལ། དེ་ཡང་། ཀྲ་མ་ཤརྵི་ཞེས་པ། དྲང་ཐད་དུ་བསྒྱུར་ན། ཀྲ་མ་ནི་རིམ་པ། ཤརྵི་ནི་མགོ་བོ་སྟེ། མགོ་བོའི་རིམ་པ་ཞེས་པར་འགྱུར་ལ།
དེ་ཉིད་ལོ་ཙཱ་བ་རྣམས་ཀྱིས། འགའ་ཞིག་གི་མགོ་ཕྲེང་དུ་བསྒྱུར་བས། དོན་ལ་གདུང་ཟླུམ་གྱི་སྟེང་ནས་ཕྱིར་འོང་པའི་གདུང་སྣ་ཕྱི་རོལ་དུ་སྣང་བ་ལ། འཛི་པ་ཏྲའམ། ཆུ་སྲིན་མ་ཀ་རའི་མགོ་བོའི་རྣམ་པར་བྱས་པའི་ཕྲེང་བ་ཉིད་ཡིན་ལ། པུ་ཤུ་ནི་མགོ་ཕྲེང་དེ་ཉིད་ཀྱི་སྟེང་ཐད་དུ། རིན་པོ་ཆེའི་དྲྭ་བ་སེང་མའི་རྣམ་པ་ཅན་ཉིད་དེ། སེང་མ་དེ་དག་གི་ཁྱད་པར་དུ་བྱས་ནས། མུན་སྣམ་ཞེས་པའི་མིང་གིས་གསུངས་པ་ཡིན་ལ། གདགས་པའི་བསྟན་བཅོས་དང་བསྟུན་ན།
གྱེན་ལ་འཐོན་པའི་མདའ་ཡབ་དང་། ཐུར་དུ་འཕྱང་པའི་མདའ་ཡབ་ཞེས་འབྱུང་བས་མགོ་ཕྲེང་ནི་ཐུར་དུ་འཕྱང་བའི་མདའ་ཡབ་ཡིན་ལ། པུ་ཤུ་ནི་གྱེན་དུ་འཐོན་པའི་མདའ་ཡབ་ཡིན་པས། གཉིས་ཀ་ལ་ཡང་མདའ་ཡབ་ཞེས་བརྗོད་དུ་རུང་བ་ཡིན་ནོ། ། མགོ་ཕྲེང་གི་སྟེང་ནས་བྱི་ཚེ་འདོད་སྣམ་ཁེབས་པ་ཚད་དུ་བ་གམ་མམ། བྱ་འདབ་ཀྱི་རྣམ་པར་ཕྱིར་བྱུང་བ་ཡིན་ལ། དེའི་རྩེ་ལ། ཐུར་དུ་ཤར་བུ་དང་། སྟེང་དུ་མདའ་ཡབ་གྲགས་པ་ལྟར་བྱེད་པར་འདོད་ན་ཕྱིས་ཀྱི་བླ་མ་རྣམས་མཛད་པས་བྱས་ཀྱང་འགལ་བ་མེད་དོ། ། དེའི་ཕྱིར་མདའ་ཡབ་དང་པུ་ཤུ་གཅིག་ཡིན་ན་ཞེས་སོགས།
ཕྱོགས་སྔ་མ་རྟོགས་པའི་དགག་པ་ཡིན་པའི་ཕྱིར་དང་། འདིར་གཞལ་ཡས་ཁང་ཡོད་དོ་ཅོག་གི་མཚན་ཉིད་འཆད་པ་མ་ཡིན་པས་ཁྱབ་མཚུངས་པས་མི་གནོད་པའི་ཕྱིར་དང་། རྒྱུག་སྣ་ལ་ཕྱམ་རྩེ་ཞེས་བརྡ་འདོགས་པ་ཡང་སྣང་བས་ཚིག་ཙམ་ལ་རྩོད་པ་ཡིན་པའི་ཕྱིར་དང་། ལྟ་ན་སྡུག་གི་ལྕགས་རིའི་སྒོ་ཚད་ཀྱིས་གཞལ་ཡས་ཁང་གི་ཚད་མཇལ་བ་ནི། བུ་སྟོན་ཆོས་རྗེ་སོགས་བཞེད་མོད། འདིར་ནི་སྒོ་ཁང་གི་རྩིག་པ་རྣམས་གཞལ་ཡས་ཁང་མའི་རྩིག་པ་ལས་དམའ་བར་བཞེད་པའི་རྒྱུ་མཚན་མེད་ཅིང་། བར་སྐབས་བགེགས་པར་བྱེད་པ་གཞན་ཡང་ཡོད་པར་མ་བཤད་པས། རེ་ཐེམ་དང་བཅས་པའི་སྒོ་རྩིག་དཔངས་དང་མཉམ་པར་བཞེད་པ་ཡིན་པས། གདགས་པ་ལ་མ་ལྟོས་པར་གྲུབ་པའི་ཕྱིར་དང་། ཐིག་ཚད་ལ་ཇི་ལྟར་ཡོད་པ་ལས་གཞན་དུ་མི་རུང་ན།
ཕ་གུའི་ཤར་མཐའ་ནས། ནུབ་མཐའི་བར་ལ་ཡང་ཆ་ཆེན་བཅུ་ཡོད་པར་འདོད་དགོས་ཤིང་། དེ་ལྟ་ན་རྩིག་པ་ལས་ཕྱིར་ཆ་ཕྲན་གསུམ་གསུམ་འཕྱར་དགོས་པས་ཆ་ཕྲན་ཕྱེད་འཕྱར་བ་ལ་ཡང་དགག་པ་བྱེད་པ་གྱི་ན་ཡིན་པའི་ཕྱིར་དང་། ཕ་གུ་ནི་དེ་ལས་གཞན་དུ་བྲི་བའི་གནས་མ་བྱུང་བས་དེ་ལྟར་བྱས་ཀྱི་བསྒོམ་པའི་ཚེ་དེ་ལྟར་མ་ཡིན་ན། རྟ་བབས་ཀྱི་ཀ་བ་ལ་ཡང་མཚུངས་པའི་ཕྱིར་དང་། དེ་གཉིས་ལ་མཚུངས་མི་མཚུངས་ཀྱི་ཁྱད་པར་འབྱེད་པའི་དོན་མཐུན་གྱི་ལུང་རིགས་ཅི་ཡང་མེད་པའི་ཕྱིར་དང་། མཆོད་རྟེན་མགོ་བོ་ལྔ་པ་བལྟ་བ་ནི། ཁོ་བོ་ཅག་སྐབས་འདིར་བཞེད་པ་མ་ཡིན་པའི་ཕྱིར་དང་། སློབ་དཔོན་སངས་རྒྱས་གསང་བའི་དཀྱིལ་འཁོར་གྱི་རྣམ་གཞག་ནི་ཚད་མ་ཡིན་མ་ཡིན་ད་དུང་བརྟག་པར་བྱ་བ་ཡིན་པའི་ཕྱིར་དང་། རང་བློ་དང་མི་མཐུན་པས་ཚད་མ་མ་ཡིན་ན།
དེ་ལས་གཞན་ཡང་དུ་མ་ཞིག་ཚད་མ་མ་ཡིན་པར་བསྒྲུབ་དགོས་པར་འགྱུར་བའི་ཕྱིར་དང་། རྟ་བབས་སྒོ་ཁང་གི་མདུན་དུ་བྱེད་པ་ནི། བུ་སྟོན་ཆོས་རྗེ་སོགས་དུ་མ་དག་བཞེད་མོད། རྟ་བབས་ནི་སྒོ་ཁང་གི་སྟེང་ལོགས་ཐམས་ཅད་ཀྱི་རྒྱན་ཡིན་པས། མདུན་ཁོ་ན་བརྒྱན་པར་ཁོ་བོ་ཅག་མི་བཞེད་པའི་ཕྱིར་དང་། ལེགས་གྲུབ་ཀྱི་ལུང་དེ་ཡང་། ཁྱེད་གསུང་པ་ལྟར་ཡིན་པའི་ཕྱིར་དང་། རྟ་བབས་ནི་སྒོ་རྒྱན་དང་ཐོག་ཕུབ་གཉིས་ཀ་ཡིན་པས། ཀ་བ་རིང་པོས་འདེགས་དགོས་པའི་ཕྱིར་དང་། དེའི་ཕྱིར་རྗེ་བཙུན་ཆེན་པོས་སྒོའི་སྟེང་བཀབ་པ་ནི་རྟ་བབས་ཏེ།
ཀ་བ་བཞིས་མཐོ་བར་བཏེག་པ། ཞེས་གསུངས་པ་ཡིན་པའི་ཕྱིར་དང་། རྟ་བབས་ཀ་བ་གཉིས་མ། དེང་སང་འདོད་པ་མང་བར་སྣང་མོད། ཐམས་ཅད་གསང་བའི་རྒྱུད་དང་འགལ་བའི་ཕྱིར་དང་། རྟ་བབས་ཀ་བ་བཞི་པོ་ནི། ། ཞེས་སྐྱུར་ཀྱང་། རྟ་བབས་དང་། རེ་རེ་ཞིང་ཡང་ཀ་བ་བཞི་རེ་སྟེ། ། ཞེས་བཤད་པས་ཆོག་པའི་ཕྱིར་དང་།
ཀ་བར་བཅས་པའི་རྟ་བབས་བཞི། ། ཞེས་བྱ་བ་ནི་ཤིན་ཏུ་གསལ་ཏེ། བཞི་ཞེས་བྱ་བ་ནི་མཐའི་གསལ་བྱེད་ཡིན་པས། དེའི་ཕྱིར་བཅས་པའི་དོན་ཀ་བ་ཡོད་པ་ཙམ་མ་ཡིན་པར་ཀ་བ་བཞི་བཞི་དང་བཅས་པའི་རྟ་བབས་བཞི་ཞེས་བྱ་བ་ཡིན་པའི་ཕྱིར་དང་། ཀ་བའི་གྲངས་སྟོན་མ་ཡིན་ན། རྟ་བབས་ཁོ་ན་སྨྲོས་པས་ཆོག་པའི་ཕྱིར་དང་། ཁྱད་པར་གཞན་ཡང་ཡོད་པས་ཀ་བ་ཁོ་ན་སྨྲོས་པ་ལ་རྒྱུ་མཚན་མེད་པར་འགྱུར་བའི་ཕྱིར་དང་། དེའི་ཕྱིར་མན་ངག་མེད་པར་ཡི་གེ་ལ་བལྟ་བ་ཙམ་རྣམས་ཀྱིས་རྟོགས་པ་མ་ཡིན་པའི་ཕྱིར་དང་། ཁོ་བོ་ཅག་ནི་རྗེ་བཙུན་གྱིས་གསུངས་པ་ལྟར་ཐོག་ཕུབ་མ་བཞེད་ཀྱི་འབག་དང་དབུ་རྒྱན་དང་། ཐིག་ཤིང་རྣམས་གང་ཡང་མི་བཞེད་པའི་ཕྱིར་དང་།
འགའ་ཞིག་སྣམ་བུ་བཅུ་གཅིག་ལས། མདུན་གྱིས་ཀ་བ་བཞིའི་སྟེང་དུ་ཕྱོགས་གསུམ་ལ་རྭ་བ་ལྟར་བསྐོར་ནས། སྣམ་བུ་བཞིས་སྟེང་ནས་ཐོག་ཕུབ་ལྟར་བྱས་ཏེ། ཞྭ་གྱོན་པ་ལྟར་བྱེད་མོད། དེ་ལྟ་བུ་ཡང་ཁོ་བོ་ཅག་སྐབས་འདིར་བཞེད་པ་མ་ཡིན་ནོ། ། འོན་ཀྱང་བླ་རེ་ཕུབ་པས་ཆོག་པ་རྟ་བབས་ཀྱི་ཁྱད་ཆོས་ལ་ངེས་པར་དགོས་ན་ཕྱོགས་འདི་ལ། འབུབས་སུ་རུང་བ་ཁོ་ནའོ། ། གཞན་ཡང་བང་རིམ་བཞི་རིམ་གྱིས་ཕྲ་བར་བྱེད་པ་ལ་སྒྲུབ་བྱེད་མེད་དེ། ཞེས་སོགས་ཀྱང་མ་ཡིན་ཏེ། བང་རིམ་བཞི་པ་ལ་ཐེམ་སྐས་ཀྱི་མིང་གིས་གསུངས་པས།
ཐེམ་པ་དག་གི་རྣམ་པ་ལྟར་བྱ་བ་ཡིན་ལ། ཐེམ་པ་དག་སྟེང་རིམ་གྱིས་ཞུམ་པར་འཇིག་རྟེན་ལ་ཡང་གྲགས་པའི་ཕྱིར་དང་། དད་བྱེད་གོ་ཆས་སྐས་དང་། གླང་རྒྱབ་ལ་སོགས་པ་གསུང་པ། དེ་དག་ཇི་ལྟར་རིགས་པར་བྱ་བའི་དོན་ཡིན་གྱི་བགྲངས་པ་དེ་དག་གཞི་གཅིག་ལ་ལྡན་དགོས་པར་བཞེད་པ་མ་ཡིན་པའི་ཕྱིར་དང་། གྲངས་བཅུ་གཅིག་འབྱུང་བས་སྣམ་བུ་བཅུ་གཅིག་བྱེད་པར་མི་གྲུབ་པའི་ཕྱིར་དང་། གསེར་ལ་སོགས་པའི་སྣམ་བུ་བཅུ་གཅིག་ནི་འཕགས་ཡུལ་ན་ཡང་བཞེད་པ་དུ་མ་ཡོད་པར་སྣང་མོད་ཀྱི། འདིར་ཁོ་བོ་ཅག་མི་བཞེད་པའི་ཕྱིར་དང་། གླང་རྒྱབ་ཞེས་པ་སྣམ་བུ་དུམ་བུར་བཅད་པའི་བར་སྟོང་ལ་མིང་བཏགས་པ་དེ་ནི། རྗེ་བཙུན་གོང་མ་རྣམས་ཀྱིས་ཀྱང་སྐབས་འདིར་མ་གསུངས་པས་མི་བཞེད་པའི་ཕྱིར་དང་།
བྲིས་པ་བཞིན་བྱེད་ན་ཞེས་པ། རྟ་བབས་ཀྱི་ཀ་བའི་ཚད་བྲིས་པ་ལྟར་དུ་འདོད་པ་ཁྱེད་རང་ལ་ཡང་མཚུངས་པའི་ཕྱིར་དང་། འདུལ་བ་ལས་རྟ་བབས་ཀ་བའི་སྒོ། ཞེས་བཤད་པས་ཀ་བ་གཉིས་ཁོ་ནས་གང་དང་ཡང་མ་འབྲེལ་བར་བཏེག་པ་ཡོད་པའི་ཕྱིར་དང་། རྟ་བབས་ཀྱི་ཁང་པ་ཞེས་པ་ནི་བསྒྲུབ་བྱ་ཡིན་པའི་ཕྱིར་དང་། སྣ་ཚོགས་རྡོ་རྗེའི་ལྟེ་བ་བརྒྱར་ཆ་ཆེན་བཅུ་གཉིས། དཔངས་སུ་རྭ་གསུམ་ལྔའི་དབྱེ་བས། ཆ་ཆེན་གཅིག་པའམ་གཉིས་པ། ལྟེ་བའི་ཀ་བའི་ཐད་ཀ་དང་དབུས་ནས་ཐོན་པའི་རྭ་རྣམས་ནི། རྩ་བ་ཆ་ཕྲན་གཉིས་པ།
སྦོམས་སུ་ཆ་ཆེན་གཅིག་པ། དབུས་རྭའི་རྩེ་མོ་ཆ་ཕྲན་གཅིག་པ། ཕྱོགས་རྭ་རྣམས་འབྱིན་གྱིས་ཕྲ་བ་གུག་པའི་ཆ་དབུས་རྭའི་རྩེ་ལས་ཅུང་ཟད་ཀྱིས་དམའ་བར་རེག་པ་སྟེ། དེ་རྣམས་ཀྱང་ཉི་གདན་ལ་བྱིང་བ་མ་ཡིན་པར་ཚང་བར་སྟེང་དུ་སྣང་བ་ཡིན་ལ། རྭ་ལྔ་མའི་ཚེ་གཡས་གཡོན་གྱི་རྭ་གཉིས་གཉིས་སྟེང་འོག་ཏུ་བརྩེགས་པའོ། ། བློར་ཞེས་པས་ཕྱི་ནང་དུ་འདོད་པ་ནི་བྲི་བྱ་དང་འཁྲུལ་བའོ། ། དེ་ལྟ་བུའི་ལྟེ་བའི་སྟེང་དུ་གཞལ་ཡས་ཁང་རྟ་བབས་དང་བཅས་པ་བསྒོམས་པས། སྒོ་ཁང་དང་རྟ་བབས་ཀྱི་འོག་རྣམས་རྡོ་རྗེ་རྭས་འབོར་སྐྱོང་དུ་འགྱུར་བ། ཕྱོགས་སྔ་མེད་པའི་ཐལ་བ་ཡིན་པའི་ཕྱིར་དང་། ཤིང་ཆེན་པོ་སོགས་ནི།
སཾ་བྷུ་ཊི་ལ་སོགས་པ་འབྱུང་བ་དང་། དོན་གཅིག་ལ་མིང་གི་རྣམ་གྲངས་སམ། འགའ་ཞིག་ཏུ་ཡུལ་དེ་ན་ཤིང་དུ་མ་ཡོད་པའི་ནང་ནས་གཙོ་བོར་གང་སྨྲོས་ཀྱི་ཁྱད་པར་ཡིན་པས་འགལ་བ་མེད་པའི་ཕྱིར་དང་། དེ་ལྟ་མ་ཡིན་ན་སཾ་བྷུ་ཊི་ལས་འབྱུང་བ་དང་། སྡོམ་འབྱུང་ལས་འབྱུང་བ་ལྷོ་དང་ཤར་ལྷོ་དང་དབང་ལྡན་མ་གཏོགས་པ་གཞན་ཐམས་ཅད་མི་མཐུན་པ་ཁོ་ན་ཡིན་པའི་ཕྱིར་དང་། སཾ་བྷུ་ཊི་ཉིད་ལས་ཀྱང་། ཤིང་བརྒྱད་པོ་ཡུལ་གང་ན་གནས་འཆད་པར། རྡུལ་བྲལ་གནས་ལ་ཙུ་ཏ་གནས། ། ཀོ་ཀ་ཎ་རུ་ཟླ་བའི་སྙིང་། ། ཀ་རཉྫ་གནས་ཙ་རི་ཏྲར། །
ཨཊྚ་ཧ་སར་ཀ་དམ་པ། ། ལྷ་མོའི་མཁར་དུ་བྷ་ཏྲ་གནས། ། ཧ་རི་ཀེ་ལར་ཧ་རི་གནས། ། ཨུ་རྒྱན་ཨ་ཤོ་ཀ་ནི་གནས། ། ཛ་ལན་དྷ་རར་གསེར་ཤིང་གནས། ། ཞེས་གསུངས་ལ་དེ་དག་ཀྱང་། གོང་དུ་གསུངས་པའི་དོན་ཤིང་བརྒྱད་པོ་ཡིན་པས། ཕྱོགས་རེ་བའི་བློས་རྟོགས་པ་མ་ཡིན་པའི་ཕྱིར་དང་། རྡོ་རྗེ་མཁའ་འགྲོ་ལས་ཀྱང་། གནས་དེ་དག་ན་གནས་པའི་ཤིང་དང་།
ཞིང་སྐྱོང་འཆད་པ་ན། རྡུལ་བྲལ་དུ་ནི་ཕྱི་མོ་སྟེ། ། བ་དན་གྱི་ནི་ཕྱག་རྒྱ་རྣམས། ། ཞི་བའི་གཟུགས་ཅན་ལྷ་མོ་སྟེ། ། ཨ་མྲའི་ཤིང་ལ་བརྟེན་ཏེ་གནས། ། སོ་ས་རར་ནི་མི་ཡི་ཁ། ། ཤ་ཟ་མོ་ནི་ཡང་དག་བཤད། ། ཞིང་དང་ལྷ་མོ་ཆེན་མོ་ནི། ། ཤལ་མ་ལི་ཡི་ཤིང་ལ་གནས། ། ཙ་རི་ཏྲ་ཡི་ཡུལ་དུ་ནི། །
ཀ་རཉྫ་ལ་གནས་ནས་ནི། ། བྱ་བ་ཀུན་མཛེས་ཞེས་བྱ་བ། ། ཤཀྟི་རྩིགས་པའི་སྐྱེ་གནས་འབྱུང་། ། ཨཊྚ་ཧ་སའི་ཡུལ་དུ་ནི། ། ཞི་བའི་གདོང་ཞེས་གྲགས་པ་སྟེ། ། ལྷ་མོ་རྒྱལ་བའི་སྐྱེ་གནས་འབྱུང་། ། ཀ་དམ་པ་ཡི་ཤིང་ལ་བརྟེན། ། དེ་ཝི་ཀོ་ཊར་སྣ་འཆུས་མ། ། སྟོབས་པོ་ཆེ་ཡི་སྐྱེ་གནས་འབྱུང་། ། ལྷ་མོ་ལག་ན་མདུང་ཅན་སྟེ། །
བྷ་ཏྲའི་ཤིང་ལ་རྟེན་ཏེ་གནས། ། ཀྵརི་ཀེ་རར་འཇིག་རྟེན་མ། ། གཏུམ་མོ་སྔོན་མོ་སྟོབས་ཆེན་མ། ། ལྷ་མོ་ཆེན་མོ་རལ་གྲིའི་ལག ། པ་ལའི་ཤིང་ལ་ཡང་དག་གནས། ། ཨུ་རྒྱན་ཡུལ་དུ་ལྷ་ཆེན་མོ། ། གསང་བའི་སྐྱེ་གནས་ལས་བྱུང་བ། ། ལྷ་མོ་ཆེན་མོ་ལྕགས་སྒྲོགས་ཐོགས། ། ཨ་ཤྭ་ཀ་ཡི་ཤིང་ལ་བརྟེན། ། ཛ་ལན་དྷ་རར་གཏུམ་མོ་ནི། །
ཞི་བའི་སྐྱེ་གནས་ལས་བྱུང་བ། ། ལག་ན་ཟངས་གྲི་ཐོགས་ཏེ་འཕྱར། ། གསེར་ཤིང་ལ་ནི་བརྟེན་ཏེ་གནས། ། ཞེས་ཅུང་ཟད་མི་འདྲ་བར་གསུངས་ལ། མཁའ་འགྲོ་རྒྱ་མཚོ་ལས། དེ་ལ་ལྷན་སྐྱེས་འཁོར་ལོ་ཡི། ། དུར་ཁྲོད་རྣམས་ནི་བཤད་བྱ་སྟེ། ། གཏུམ་དྲག་ཚང་ཚིང་དེ་བཞིན་དུ། ། འབར་བས་འཁྲིགས་པའི་ཀེང་རུས་ཅན། ། འཇིགས་སྡེ་ཤར་ལ་སོགས་པ་ཡི། །
ཕྱོགས་སུ་གཡོན་བསྐོར་ཡོངས་སུ་གནས། ། ཨ་ཊ་ཊ་རྒོད་དབང་ལྡན་དུ། ། དཔལ་གྱི་ནང་ནི་བསྲེག་ཟར་ཏེ། ། མུན་པ་དྲག་པོ་བདེན་བྲལ་དུ། ། རླུང་དུ་ཀི་ལི་ཀི་ལི་སྒྲོགས། ། དུར་ཁྲོད་དྲག་པོའི་གཟུགས་རྣམས་ནི། ། རོ་ལངས་འབྱུང་པོ་ལྕེ་སྤྱང་སྒྲ། ། རིམ་པ་འདི་ཡིས་གནས་པ་སྟེ། ། དུར་ཁྲོད་བརྒྱད་པོ་རྣམས་སུ་ཡང་། ། ཤིང་དང་ཕྱོགས་སྐྱོང་ཀླུ་དབང་སྟེ། །
ཤིར་ཤིང་ཁྱབ་གནས་ཀཾ་ཀེ་ལཾ། ། ཙུ་ཏའི་ཤིང་དང་ནྱ་གྲོ་ཏ། ། དེ་བཞིན་ཀ་རཉྫ་ཀ་ཉིད། ། ལ་ཏ་པར་ཀ་པར་ཐི་བ། ། དབང་པོ་ནོར་སྦྱིན་དེ་བཞིན་དུ། ། ཀླུ་དབང་དང་ནི་གཤིན་རྗེ་བདག ། དབང་ལྡན་དེ་ནས་བསྲེག་ཟ་དང་། ། སྲིན་པོའི་དབང་པོ་རླུང་བདག་པོ། ། ནོར་རྒྱས་འཇོག་པོ་དེ་བཞིན་དུ། ། སྟོབས་ཀྱི་རྒྱུ་དང་པདྨ་ཉིད། །
པད་ཆེན་ཧུ་ལུ་ཧུ་ལུ་དང་། ། རིགས་ལྡན་དང་ནི་དུང་སྐྱོང་ངོ་། ། སྒྲོགས་པ་དང་ནི་འུར་སྒྲོགས་དང་། ། དྲག་པོ་འཁྱིལ་པ་འཐུག་དེ་བཞིན། ། གང་བ་ཆར་འབེབས་གཏུམ་པོ་སྟེ། ། འདི་རྣམས་སྤྲིན་གྱིས་བདག་པོ་འོ། ། ཞེས་གསུངས་ཏེ། དེ་ལྟར་ན། དེ་དག་ཐམས་ཅད་དུ། ཕལ་ཆེར་མི་མཐུན་པ་ཁོ་ན་གསུང་བཞིན་དུ་ཁ་སྦྱོར་དང་།
མཁའ་འགྲོ་རྒྱ་མཚོ་དང་། སྡོམ་འབྱུང་ལ་སོགས་པར་བྱང་ཤར་དུ་པ་ཏས་ཐ་ལ། ཞེས་སོགས་སུ་མཐུན་པར་འཆད་པ་ནི། བཞད་གད་ཁོ་ན་ཡིན་པའི་ཕྱིར་དང་། དོན་གཅིག་ན་ཤིང་ཆེན་པོ་སོགས་ཀྱང་། དགག་མི་ནུས་པའི་ཕྱིར་དང་། ད་ལྟར་མཐོང་བའི་རྒྱུ་འདི་དག་དུ་མ་བྱུང་བས་མ་བཤད་པར་མ་ངེས་པའི་ཕྱིར་དང་། དགེ་བསྙེན་ནི། དགེ་འདུན་ལ། འདུས་པར་འཁྲུལ་ཞེས་པ་འབྲེལ་མེད་ཡིན་པའི་ཕྱིར་དང་།
སཾ་བྷུ་ཊིར་འབྱུང་བའི། ལྷའི་ཚོགས་ནི་སོགས། ཞིང་སྐྱོང་ཡིན་པར་ཁས་བླངས་པ་མེད་པའི་ཕྱིར་དང་། མིང་མཚུངས་པས་དེ་དེ་ཡིན་པར་མི་འགྲུབ་པའི་ཕྱིར་དང་། བིརྺ་པའི་སྲོལ་མན་ངག་ལུགས་ལ་དེ་ལྟར་བྱུང་བ། ནག་པོ་པ་དང་མཐུན་པ་ཡིན་གྱི། བིརྺ་པའི་མན་ངག་ལུགས་ལ། དུར་ཁྲོད་ཀྱི་བཤད་པ་མེད་པར་ནག་པོ་པ་ནས་བླངས་པའམ། ཡང་ན་དེང་སང་གི་རྩོམ་པ་པོ་རྣམས་ལྟར་རང་གི་བློ་དང་མཐུན་པ་རྒྱུ་མཚན་དུ་བྱས་ནས་སྣ་ཚོགས་བསྡུས་ནས་བཞག་པ་ལྟ་བུ་མ་ཡིན་པའི་ཕྱིར་དང་། མཐུན་པས་དེའི་ལུགས་བཞག་པ་ཡིན་ན།
ཁྱེད་རང་གི་ཕྱོགས་ཀྱི་ཤིང་རྣམས་ནག་པོ་པ་ཚད་མར་བྱས་ནས་བཞག་པར་འགྱུར་བའི་ཕྱིར་དང་། ཞིང་སྐྱོང་གླང་མགོ་ཅན་སོགས་སུ་འདིར་ཡང་བཞེད་པའི་ཕྱིར་དང་། གླང་མགོ་ཅན་ལ་གླང་མགོ་ཅན་དུ་མིང་གདགས་སུ་མི་རུང་ཞེས་ནི་སྨྲས་པ་མེད་པའི་ཕྱིར་དང་། ཀླུ་སྤྲིན་གྱི་ཁ་དོག་རྒྱུད་ལས་འབྱུང་བ་དོར་ནས། གཞན་དག་གི་བཤད་པ་བྱེད་པ་བཞད་གད་ཡིན་པའི་ཕྱིར་དང་། ཇི་བཞིན་ཕྱོགས་ཀྱི་མདོག་ཏུ་གསལ། ། ཞེས་པས་སྤྲིན་རྣམས་ཕྱོགས་མདོག་ཏུ་གསུངས་ཀྱི། དེས་ཀླུའི་ཁ་དོག་ཀྱང་སྟོན་པའི་ངེས་པ་མེད་པའི་ཕྱིར་དང་། ཤར་ལ་སོགས་པའི་ཕྱོགས་དགོད་པ། ། ཞེས་གསུངས་པས་ཀླུའི་ཁ་དོག་ཀྱང་ཕྱོགས་གཅིག་ཏུ་སྟོན་ན།
ཤར་ཕྱོགས་པ་ཐམས་ཅད་ཀྱི་ཁ་དོག་དེས་སྟོན་པར་འགྱུར་བའི་ཕྱིར་དང་། ཚངས་པ་སོགས་ཀྱི་ཁ་དོག་ནི། རྒྱུད་འདི་དག་ཏུ་མི་གསལ་ཡང་། རྒྱུད་ལྡན་གྱི་ཞལ་གྱི་གདམས་པ་ཉིད་ཚད་མ་ཡིན་པའི་ཕྱིར་དང་། ཁྱེད་ཀྱི་ཞི་རྒྱས་སོགས་ཀྱི་མདོག་ཞེས་པ་ནི་རང་དགའ་བ་ཡིན་པའི་ཕྱིར་དང་། བདུད་ལངས་པ་སོགས་ནི་ཁོ་བོ་ཅག་ཀྱང་འགོག་པའི་ཕྱིར་དང་། ཞབས་རེས་བདུད་རེ་གནོན་པ་མཚུངས་པར་གནོན་པའི་དོན་ཡིན་པས་བརྩེགས་གདན་མི་རིགས་ན། ཁྱེད་རང་གིས་ཞབས་བཞིས་རིམ་པ་ལྟར་བདུད་བཞི་མནན་པར་མཚུངས་པའམ། ཡང་ན་ཞབས་ཐམས་ཅད་ཀྱིས་བདུད་བཞི་མཚུངས་པར་མནན་པ། ཞེས་པའི་ཕྱི་མ་ལ་སྒྲུབ་བྱེད་རྣམ་དག་མེད་པར་མཚུངས་པའི་ཕྱིར་དང་།
བརྩེགས་པ་མ་ཡིན་གྱི་ཉ་བཤིབས་པ་ལྟར་ཡིན་ནོ་ཞེ་ན། དེའང་སྒྲུབ་བྱེད་བསྒྲུབ་བྱ་དང་མཚུངས་པ་ཡིན་པའི་ཕྱིར་དང་། མཚོ་སྐྱེས་ཀྱིས། གཅེར་བུ་ཞབས་གཡས་བརྐྱང་པས་བཞུགས་པ། ཕུང་པོ་དང་། ཉོན་མོངས་པ་དང་། འཆི་བ་དང་། ལྷའི་བུའི་བདུད་བཞི་མཉམ་པར་མནན་ནས། ཉི་མའི་དཀྱིལ་འཁོར་དུ་རོལ་པའི་ཚུལ་གྱིས་བཞུགས་པར་བསམ་མོ། ། ཞེས་གསུངས་ཀྱི།
སོ་སོར་སྦྱར་ནས་བཤད་པ་ཁོ་བོས་མ་མཐོང་ཞིང་། ཡོད་ཀྱང་། འདིར་མཚོ་སྐྱེས་ཚད་མར་བྱས་ནས། སྐབས་གཞན་དུ་དེ་ཉིད་འགོག་པ་འགལ་བའི་ཕྱིར་དང་། དུས་འཁོར་ལས། ཉོན་མོངས་པ་དབང་ཕྱུག་ཅེས་གསུངས་པ་ནི། བདུད་དང་ཉོན་མོངས་པ་གཉིས་སུ་ཕྱེ་ནས། བདུད་འདོད་ལྷ་དང་། ཉོན་མོངས་པ་དབང་ཕྱུག་ཞེས་བཞེད་ཀྱི། བདུད་བཞིའི་ནང་མཚན་ཉོན་མོངས་པའི་བདུད་ཡིན་པར་བཞེད་པ་མ་ཡིན་པའི་ཕྱིར་དང་།
དུས་འཁོར་བཞིན་བྱེད་ན་དབང་ཕྱུག་དཀར་པོར་བཤད་པས། དམར་པོ་ཞེས་པ་གྱི་ན་ཡིན་པའི་ཕྱིར་རོ།། །། བཞག་པ་མི་འཐད་དེ། སྒོ་ཁང་གཉིས་པའི་ཕྱི་རོལ་དུ་ཀ་བ་གཉིས་འཛུགས་ན། ཀ་བ་གཉིས་པའི་ཚེ་རྟ་བབས་ཀྱི་ཕྱི་མཐའ་འདེགས་མཁན་མེད་པར་བར་སྣང་ལ་མི་གནས་པའི་ཕྱིར་དང་། གལ་ཏེ་རྟ་བབས་སྒོ་སྟེང་དུ་བྱེད་ན། རྟ་བབས་བསྙལ་མའི་ཀ་ཐིག་གི་དཀྱུས་ཚད་ལ། ཞེས་སོགས་ཀྱི་ཀླན་ཀ་རང་ཉིད་ཀྱིས་ལེན་པར་འགྱུར་བའི་ཕྱིར་དང་། བཞི་པ་ཁོ་ནའི་ཡིན་ན། གཉིས་པའི་ཀ་བ་གང་དུ་འཛུགས་མ་བཤད་པས།
མི་ངེས་པར་འགྱུར་བའི་ཕྱིར་དང་། བསྡུས་པ་ལ་ཀ་བ་གཉིས་ཀྱིས་ཆོག་ན། གང་དང་ཡང་མ་འབྲེལ་བའི་རྟ་བབས་ཀྱི་ཀ་བ། ཞེས་སོགས་རང་ལ་ཡང་མཚུངས་པའི་ཕྱིར་དང་། སྒོ་ཁང་ནས་གདུང་སྣ་རྒྱུགས་པ་དང་འབྲེལ་བར་བྱེད་ན། དེ་ཐད་ན་གདུང་མེད་པས་སྣ་རྒྱུག་རྒྱུ་མེད་པའི་ཕྱིར་དང་། ཡོད་དུ་ཆུག་ཀྱང་དེ་ལྟར་བྱེད་པའི་སྒྲུབ་བྱེད་རྣམ་དག་མེད་པའི་ཕྱིར་དང་། རྟ་བབས་སྣམ་བུ་བཞི་མ་དང་། བཅུ་གཅིག་མའི་མིང་དབྱིབས་དེ་དག་ནི། དེ་ལྟར་མ་ཡིན་པར།
དབང་ཆུའི་རྩོད་སྤོང་དུ་བཤད་ཟིན་པའི་ཕྱིར་དང་། རྟ་བབས་ནི། སྒོ་ཕུབ་དང་རྒྱན་ཡིན་པས། སྣ་ཚོགས་རྡོ་རྗེའི་ལྟེ་བ་ལ་རྫོགས་པར་རིགས་ཀྱི། ཁྱེད་ཀྱི་ལྟར་ན། སྣ་ཚོགས་རྡོ་རྗེའི་གདན་དུ་གྱུར་པའི་ཉི་མ་ལ་ཡང་རྫོགས་པར་དཀའ་བའི་ཕྱིར་དང་། དུར་ཁྲོད་དུ་བཀོད་པའི་ཤིང་དེ་དག་ནི། ཁ་སྦྱོར་གྱི་ལུགས་ཀྱང་མ་ཡིན་ཏེ། ཁ་སྦྱོར་ལས་ཕྱོགས་ཀྱི་ཤིང་ལ་ལ་དེ་ལྟར་མི་བཞེད་པའི་ཕྱིར་དང་། སྡོམ་འབྱུང་དང་།
མཁའ་འགྲོ་རྒྱ་མཚོའི་ལུགས་ཀྱང་མ་ཡིན་ཏེ། དེ་དག་ལས་མཚམས་ཀྱི་ཤིང་ལ་ལ་དེ་ལྟར་དུ་མི་བཞེད་པའི་ཕྱིར་དང་། ཀླུ་རྣམས་ཀྱི་ཁ་དོག་ནི་ཁྱེད་རང་ལྟར་མ་ཡིན་པའི་ཕྱིར་དང་། རྒྱུད་དུ་འབྱུང་བ་དོར་ནས། ཛ་ལན་དྷ་ར་ཚད་མར་བྱེད་ན། ནག་པོ་པ་ཡང་ཚད་མར་བྱེད་དགོས་པར་མཚུངས་པའི་ཕྱིར་དང་། ཁྱད་པར་དུ་སྤྲིན་གྱི་ཁ་དོག་རྒྱུད་ལས་བཤད་བཞིན་དུ་དེ་ཉིད་དོར་ནས། ཀླུའི་མདོག་ལྟར་བྱེད་པ་ནི་ཧ་ཅང་མི་རིགས་པ་ཁོ་ན་ཡིན་པའི་ཕྱིར་དང་། བརྒྱ་བྱིན་དང་བདུད་སྡིག་ཅན་ལྷའི་བུའི་བདུད་ཡིན་ན། བརྒྱ་བྱིན་ཁོ་ན་ལྷའི་བུའི་བདུད་ཀྱི་མཚོན་བྱེད་དུ་འཇོག་པའི་རྒྱུ་མཚན་མེད་པའི་ཕྱིར་དང་།
དབང་ཕྱུག་ཆགས་སྡང་ཅན་ཡིན་ལ། ཁ་དོག་དམར་པོས་ཆགས་པ་མཚོན་ན། སྡང་བ་མཚོན་པས་ནག་པོར་ཡང་བྱེད་དགོས་པར་མཚུངས་པའི་ཕྱིར་དང་། ཚངས་པའི་ལུས་འོད་ཀྱི་རང་བཞིན་དྭངས་པ་ཡང་འདུ་བྱེད་ཀྱི་སྡུག་བསྔལ་ཡིན་པས་ཕུང་པོའི་བདུད་མཚོན་ན། བསམ་གཏན་གོང་མ་རྣམས་ཀྱི་ལུས་འོད་ཀྱི་རང་བཞིན་དྭངས་པ་ཡང་འདུ་བྱེད་ཀྱི་སྡུག་བསྔལ་ཡིན་པས། དེ་དག་ཀྱང་འདིར་ཕུང་པོའི་བདུད་ཀྱི་མཚོན་བྱེད་དུ་རིགས་པའི་ཕྱིར་དང་། གཞན་ལ་འཚེ་ཞིང་སྲོག་གཅོད་པས་འཆི་བདག་གི་བདུད་མཚོན་ན། གཤིན་རྗེ་དང་། སྲིན་པོ་སོགས་ཀྱང་འདིར་འཆི་བདག་གི་བདུད་ཀྱི་མཚོན་བྱེད་དུ་རིགས་པའི་ཕྱིར་དང་། ལྷའི་བུ་རྣམས་ཁྱད་པར་དུ་དམག་ལ་དགའ་བའི་རྒྱུ་མཚན་མེད་པའི་ཕྱིར་དང་།
དམག་ལ་དགའ་བས་ལྷའི་བུའི་བདུད་མཚོན་ན། ལྷ་མ་ཡིན་གྱི་དབང་པོ་རྣམས་ཆེས་དམག་ལ་དགའ་བས། དེ་དག་ཀྱང་འདིར་ལྷའི་བུའི་བདུད་ཀྱི་མཚོན་བྱེད་དུ་རིགས་པའི་ཕྱིར་དང་། གཙོ་འཁོར་རྒྱུད་ཐ་དད་པ་དག་གིས་ཀྱང་རང་རང་གི་ཕྱི་ནང་གི་དབང་ཕྱུག་ལ་སོགས་པ་བཏུལ་བ་ཡོད་པས་ཡིན་ན། རེ་རེ་ཞིང་ཡང་བདུད་བཞི་ཀ་གདན་དུ་བྱེད་པར་རིགས་པའི་ཕྱིར་དང་། གཡས་པ་གན་རྒྱལ་དང་། གཡོན་པ་ཁ་ཕུབ་ཡིན་ན། མངོན་རྟོགས་སུ། ཚངས་པ་དཀར་པོ། དབང་པོ་སེར་པོ།
ཉེ་དབང་སྔོན་པོ། དྲག་པོ་དམར་པོ་རྣམས་གན་རྒྱལ་དུ་སྒྱེལ་བ། ཞེས་པ་བཞད་གད་ཡིན་པའི་ཕྱིར་དང་། ཉེ་དབང་གཞན་འཕྲུལ་དབང་བྱེད་ཀྱི་བདུད་སྡིག་ཅན་ཡིན་ན། ཁྱབ་འཇུག་ཡིན་པར་འགལ་བའི་ཕྱིར་རོ།། །། འོ་ན་རང་གི་ལུགས་ལ་ཚངས་པ་སོགས་དེ་དག་བདུད་བཞིའི་མཚོན་བྱེད་དུ་འཇོག་པའི་རྒྱུ་མཚན་ཅི་ཡིན་ཞེ་ན། རྗེ་ས་ཆེན་གྱིས། སྔོན་འབྱུང་གི་རྣམ་འཕྲུལ་དུ། སྔོན་བྱུང་བ་ཁམས་གསུམ་ལ། གཟུགས་མེད་པའི་ཁམས་ལ་ནི་བདག་པོ་མེད་ལ།
གཟུགས་ཁམས་ཀྱི་བདག་པོ་ཚངས་པ་དང་། འདོད་པའི་ཁམས་རྒྱ་ཆེ་བའི་བདག་པོ་འདོད་པའི་དབང་ཕྱུག་ཆེན་པོ་དང་། འདོད་པའི་ཁམས་རྒྱ་ཆུང་བའི་བདག་པོ་གཞན་འཕྲུལ་དབང་བྱེད་ཀྱི་བདུད་སྡིག་ཅན་དང་། རི་རབ་ཀྱི་རྩེ་མོ་མན་ཆད་གླིང་བཞིའི་བདག་པོ་དབང་ལྡན་ན་གནས་པ་དྲག་པོ་འདོད་པའི་དབང་ཕྱུག་ཆེན་པོ། འཁོར་འཇིག་རྟེན་པ་ཆེན་པོ་བརྒྱད་དང་། རང་གི་ཆུང་མ་བརྒྱད་དང་ལྡན་པ། འཇིག་རྟེན་པ་ཆེན་པོ་རྣམས་ཀྱང་། རང་རང་གི་ཆུང་མ་རེ་རེ་དང་། འཁོར་བསམ་གྱིས་མི་ཁྱབ་པ་དང་ལྡན་པ་རྣམས་དང་། དེ་བཞིན་གཤེགས་པ་སྤྲུལ་པའི་སྐུ་ལ་ཐོ་འཚམས་ཞིང་འགྲན་པའི་ཕྱིར།
དམག་ཀུན་ཏུ་འདྲེན་པ་ན། བཅོམ་ལྡན་འདས་ཉིད་ཁྲོ་བོའི་སྐུར་སྤྲུལ་ཏེ། དྲག་པོའི་ཆུང་མ་བརྒྱད་དང་མིང་མཐུན་པ་དང་། བཛྲ་གཽ་རཱི་ལ་སོགས་པའི་ལྷ་མོ་བརྒྱད་སྤྲུལ་ནས། གཙོ་བོ་ཆེན་པོ་གསུམ་དང་། དྲག་པོའི་འཁོར་ཆེ་ཤོས་བརྒྱ་བྱིན་བཅོམ་ལྡན་འདས་ཉིད་ཀྱིས་མནན། དྲག་པོ་ཉིད་འཁོར་ལྷག་མ་བདུན་དང་བཅས་པ་ནི་ལྷ་མོ་བརྒྱད་ཀྱིས་མནན། དབང་ཕྱུག་གི་ཆུང་མ་བརྒྱད་དང་། འཁོར་ཆེན་པོ་བརྒྱད་ཀྱི་ཆུང་མ་བརྒྱད། དེ་དག་གི་འཁོར་སྟོབས་པོ་ཆེ་བསམ་གྱིས་མི་ཁྱབ་པ་དང་བཅས་པ་ནི།
ཕྲིན་ལས་པའི་ཚུལ་དུ། དུར་ཁྲོད་བརྒྱད་དུ་བསྐྲད་ནས་སངས་རྒྱས་ཀྱི་བསྟན་པ་རྒྱས་པར་མཛད་པ་ཡིན་ནོ། ། ཞེས་གསུངས་པས། ཁམས་གསུམ་ན་གཙོ་བོར་གྱུར་པ་རྣམས་འདིར་གདན་དུ་མཛད་པ་ཡིན་ལ། དེ་ལ་འདོད་ཁམས་ཀྱི་གཙོ་བོ་རྣམས་ནི། གཙོ་འཁོར་ཉོན་མོངས་པའི་བདུད་ཀྱིས་མཚོན་བྱེད་དུ་སྦྱར་བྱ་ཡིན་པས། དེ་ལས་གཞན་གཟུགས་མེད་པའི་ཁམས་ལ་ནི། ཕུང་པོ་ལྔ་ཚང་བར་ཡང་མི་ལྡན་ཞིང་། གཙོ་འཁོར་གྱི་ཐ་སྙད་ཀྱང་མེད་ལ། བསམ་གཏན་གོང་མ་གསུམ་པོའང་།
ཕུང་པོ་ལྔ་དང་ལྡན་ཡང་། གཙོ་འཁོར་གྱི་ཐ་སྙད་མེད་པས། དེ་དག་གི་གཙོ་བོ་གདན་དུ་བྱེད་རྒྱུ་མེད་ལ། ཕུང་པོ་ལྔ་དང་ལྡན་ཞིང་གཙོ་འཁོར་གྱི་ཐ་སྙད་ཡོད་པའི་གཙོ་བོ་ནི། ཚངས་པ་ཁོ་ན་ཡིན་པས། དེ་ཉིད་ཕུང་པོའི་བདུད་ཀྱི་མཚོན་བྱེད་དུ་བཞག་པ་ཉོན་མོངས་པའི་ནང་ནས་སྲེད་པ་འདོད་ཆགས་ཉིད་ཀུན་འབྱུང་གི་གཙོ་བོ་ཡིན་ཞིང་། ཁྱད་པར་འདོད་ཁམས་ཀྱི་འདོད་ཆགས་ཀྱི་གཙོ་བོ་འཁྲིག་པ་ནི། གཉིས་གཉིས་འཁྱུད་པ་ཉིད་མཐར་ཐུག་པ་ཡིན་པས། དེ་ནས་སུམ་ཅུ་རྩ་གསུམ་པ་མན་ཆད་ཁོ་ན་ལས་གཞན་ལ་མེད་ལ། དེ་དག་གི་གཙོ་བོར་གཅིག་པུར་གྱུར་པ་ནི།
བརྒྱ་བྱིན་ཡིན་པས་ཉོན་མོངས་པའི་བདུད་ཀྱི་མཚོན་བྱེད་དུ་བཞག བདུད་སྡིག་ཅན་ནི། བཅོམ་ལྡན་འདས་ལ། བདག་གི་དོན་དུ་མྱ་ངན་ལས་འདའ་བར་མཛད་དུ་གསོལ། ཞེས་གསོལ་བ་འདེབས་པར་བྱེད་པ་པོ་ཡིན་ཞིང་། འདོད་ཁམས་རྒྱ་ཆུང་བའི་གཙོ་བོ་ཡིན་པའི་ཕྱིར། འཆི་བདག་གི་བདུད་ཀྱི་མཚོན་བྱེད་དུ་བཞག དྲག་པོ་ནི། དྲི་མེད་འོད་ལས། དེ་བཞིན་དུ་ལྷའི་བུ་རྣམས་ཀྱི་ཚིག་ནི།
ལྷའི་དྲིན་གྱིས་ཐམས་ཅད་དགེ་བར་འགྱུར་རོ། ། ཞེས་པ་སྟེ། སེམས་ཅན་རྣམས་ཀྱི་དེ་ལྟ་བུ་ལ་སོགས་པའི་མ་རིག་པའི་འཇུག་པ་ནི་ལྷའི་བུའི་བདུད་ཀྱི་ཚིགས་སོ། ། གལ་ཏེ་སྐྱེ་བ་གཞན་གྱི་བསོད་ནམས་དང་སྡིག་པ་དག་མ་རྟོགས་པར་ལྷའི་བུའི་བདུད་ཀྱི་ཚིག་རྣམས་ཀྱིས། སེམས་ཅན་གྱི་དགེ་བ་དང་མི་དགེ་བར་འགྱུར་ན། སྔར་བསགས་པའི་དགེ་བ་དང་མི་དགེ་བ་ཐམས་ཅད་དོན་མེད་པར་འགྱུར་ཏེ། ཞེས་གསུངས་ཤིང་། དབང་ཕྱུག་པ་དག ཡོན་ཏན་ནོར་ལྡན་ཚེ་ཐུང་དང་། ། ངན་པར་སྤྱོད་རྣམས་ཚེ་རིང་དང་། །
གཏོང་ལྡན་དབུལ་བ་མཐོང་བས་ན། ། དབང་ཕྱུག་གིས་བྱས་གསལ་བ་ཡིན། ། ཞེས་ཟེར་ཞིང་འདོད་ཁམས་རྒྱ་ཆེ་བའི་བདག་པོ་ཡིན་པའི་ཕྱིར་ལྷའི་བུའི་བདུད་ཀྱི་མཚོན་བྱེད་དུ་བཞག་པ་ཡིན་ནོ། ། དུས་ཀྱི་འཁོར་ལོ་འདོད་ལྷ་ཁོ་ན་ལ་བདུད་བཞི་འཇོག་པར་མཛད་པ་ཡང་ཡོད་པས། མཐའ་གཅིག་ཏུ་ངེས་པ་མ་ཡིན་ནོ། ། འོ་ན་བརྒྱ་བྱིན་དབང་ལྡན་ན་གནས་པའི་དྲག་པོ་དབང་ཕྱུག་གི་འཁོར་ཆེ་ཤོས་མ་ཡིན་ནམ། ཅིའི་ཕྱིར་དྲག་པོ་ལས། བརྒྱ་བྱིན་སྨྲོས་སམ་ཞེ་ན། དེ་བཞིན་གཤེགས་པའི་སྤྲུལ་པའི་སྐུ་ལ་ཐོ་འཚམས་པའི་ཚེ། དབང་ལྡན་གྱི་དྲག་པོས་གཙོ་བོ་བྱས་པ་ཡིན་གྱི།
གཏན་དུ་བའི་གཙོ་བོ་ནི་དབང་པོ་ཁོ་ན་ཡིན་ནོ།། །། དེ་ནས་བརྟེན་པ་ལྷ་བསྐྱེད་པ་ནི། ཞེས་སོགས་སུ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། དམ་ཚིག་པ་བསྐྱེད་པ་ལ། མངོན་བྱང་ལྔ་ལས་བསྐྱེད་པ། རྡོ་རྗེ་ཆོ་ག་གསུམ་ལས་བསྐྱེད་པ། སྙིང་པོ་ཚིག་ཙམ་ལས་བསྐྱེད་པ། དབུགས་ཀྱི་སྤྲོ་བསྡུ་ལས་བསྐྱེད་པ་སྟེ་བཞི་ཡིན་ཅིང་མངོན་བྱང་ལས་བསྐྱེད་པ་ལ།
ཨཱ་ལི་ཀཱ་ལི་ལ་མ་ལྟོས་པ་དང་། ལྟོས་པ་གཉིས། ལྟོས་པ་ལ། མི་མཉམ་སྦྱོར་དང་། མཉམ་སྦྱོར་གཉིས། དེ་རེ་རེ་ལ་ཡང་མངོན་བྱང་ལྔ་ལྔ་སྟེ། དེ་ཡང་མ་ལྟོས་པའི་མངོན་བྱང་ལྔ་ནི། ཟླ་བའི་དཀྱིལ་འཁོར་ཟླུམ་པོ། མེ་ལོང་ལྟ་བུའི་ཡེ་ཤེས་མངོན་བྱང་དང་པོ། ཉི་མའི་དཀྱིལ་འཁོར་མཉམ་པ་ཉིད་ཀྱི་ཡེ་ཤེས་གཉིས་པ།
བར་དུ་ཕྱག་མཚན་ས་བོན་གྱིས་མཚན་པ་སོ་སོར་རྟོག་པའི་ཡེ་ཤེས་གསུམ་པ། དེ་རྣམས་རོ་གཅིག་ཏུ་འདྲེས་པ་བྱ་བ་ནན་གྱི་ཡེ་ཤེས་བཞི་པ། དེ་ལས་སྐུ་ཡོངས་སུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་ལྔ་པ། དེ་ལྟར་ཡང་རྩ་རྒྱུད་ལས། དེ་ཡི་སྟེང་དུ་ཟླ་བ་ཡིན། ། ཟླ་བའི་སྟེང་དུ་ས་བོན་ཉིད། ། ཕྱི་ནས་བདུད་ལས་རྒྱལ་བའི་མནན། ། གཉིས་འདུས་པ་ལས་བདེ་ཆེན་པོ། ། ཞེས་གསུངས་སོ། ། མཉམ་སྦྱོར་གྱི་མངོན་བྱང་ནི།
དང་པོ་སངས་རྒྱས་ཀྱི་མཚན་བཟང་པོ་སོ་གཉིས་ཀྱི་ངོ་བོ། ཨཱ་ལི་ཕྲག་གཉིས་ཞུ་བ་ལས་བྱུང་བའི་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས། གཉིས་པ་སངས་རྒྱས་ཀྱི་དཔེ་བྱད་བཟང་པོ་བརྒྱད་བཅུའི་ངོ་བོ། ཀཱ་ལི་ཕྲག་གཉིས་ལས་བྱུང་བའི་ཟླ་བའི་དཀྱིལ་འཁོར་མཉམ་པ་ཉིད་ཀྱི་ཡེ་ཤེས། གསུམ་པ་ཟླ་བ་བརྩེགས་པའི་ནང་དུ་ཕྱག་མཚན་ས་བོན་གྱིས་མཚན་ཅིང་། འོད་ཟེར་འཕྲོ་བ་སོ་སོར་རྟོག་པའི་ཡེ་ཤེས། བཞི་པ་དེ་ལས་འོད་ཟེར་འཕྲོས་བསྡུས་བྱ་བ་གྲུབ་པའི་ཡེ་ཤེས། ལྔ་པ་དེ་ལས་རྒྱུ་རྡོ་རྗེ་འཆང་དཀར་པོ་ཁོ་ནའི་སྐུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས། མི་མཉམ་སྦྱོར་ནི། ཨཱ་ལི་ཕྲག་གཉིས་ལས་བྱུང་བའི་ཟླ་བ་ཟླུམ་པོ་མེ་ལོང་ཡེ་ཤེས།
དེ་ལྟར་ཀཱ་ལི་ཕྲག་གཉིས་ཞུ་བ་ལས་བྱུང་བའི་ཉི་མ་མཉམ་པ་ཉིད་ཡེ་ཤེས། བར་དུ་ཕྱག་མཚན་ས་བོན་གྱིས་མཚན་པ་སོ་སོར་རྟོག་པའི་ཡེ་ཤེས། དེ་ལས་འོད་ཟེར་སྤྲོ་བསྡུ་མེད་ཅིང་། དེ་རྣམས་རོ་གཅིག་ཏུ་འདྲེས་པ་བྱ་གྲུབ་ཡེ་ཤེས། དེ་ལས་རྒྱུ་རྡོ་རྗེ་འཆང་ནག་པོ་ཁོ་ནའི་སྐུ་རྫོགས་པ་ཆོས་དབྱིངས་ཡེ་ཤེས་སོ། ། དེ་ཡང་མཉམ་སྦྱོར་ལས་རྒྱུ་རྡོ་རྗེ་འཆང་དཀར་པོ་དང་། མི་མཉམ་སྦྱོར་གྱི་ནག་པོ། གཡས་ན་གླང་པོ་རྟ་བོང་གླང་རྔ་མོང་། མི་དང་ཤ་ར་ཝ་བྱི་ལ། གཡོན་ན་ས་ཆུ་མེ་རླུང་སོགས་འཛིན་པ།
མི་མགོ་སྐམ་རློན་གྱི་ཕྲེང་བ་ཅན། རུས་པའི་རྒྱན་དྲུག་གིས་བརྒྱན་པ། ཞབས་མདུན་མ་གཉིས་གཡས་བརྐྱང་། གཡོན་བསྐུམ། རྒྱབ་མ་གཉིས་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ། གདན་གནོན་ཚུལ་ཡང་བརྩེགས་གདན་ལྟར་ན། འོག་ཏུ་ཚངས་པ་སེར་པོ། དེའི་སྟེང་དུ་དབང་པོ་དཀར་པོ། དེའི་སྟེང་དུ་ཉེ་དབང་སྔོན་པོ། དེའི་སྟེང་དུ་དྲག་པོ་ནག་པོ་རྣམས་མགོ་གཡས་སུ་སྟན་པའི་སྟེང་དུ།
ཞབས་བཞིའི་མདུན་མ་གཉིས་གཡས་བརྐྱང་པས་དྲག་པོའི་སྙིང་ག་ན་གནས་པ། གཡོན་བསྐུམ་པས་བརླ་ལ་རེག་པ། རྒྱབ་མ་གཉིས་གཡོན་བརྐྱང་བས་དྲག་པོའི་སྙིང་ག་དང་། གཡས་བསྐུམ་པས་གཡོན་པའི་བརླ་ལ་རེག་པའི་གར་སྟབས་ཀྱིས་བཞུགས་པ། བཀྲམ་གདན་གྱི་ལྟར་ན། གཟུགས་ཁམས་ཀྱི་ཚངས་པ་གཏི་མུག་གི་རང་བཞིན་ལ། ཞབས་ཕྱེད་ཀྲུང་ཟུང་འཇུག་གིས་མནན་པ། ངོ་བོ་ཉིད་ཀྱི་རྒྱའོ། ། དྲག་པོ་འདོད་ཁམས་ལ་དབང་བྱེད་པའི་དབང་ཕྱུག་འདོད་ཆགས་ཀྱི་རང་བཞིན་གཡས་བརྐྱང་བས་དེའི་སྙིང་ག་ནས་མནན་པ་ནི། གཡས་སྟོང་པ་ཞེ་སྡང་གི་ངོ་བོ་སྟེ།
འདོད་ཆགས་ཀྱི་རང་བཞིན་གསལ་བ་ལ་སྟོང་པའི་རྒྱའོ། ། དབང་པོ་སུམ་ཅུ་རྩ་སུམ་གྱི་བརྒྱ་བྱིན་ཕྲག་དོག་དང་ང་རྒྱལ་གྱི་རང་བཞིན་ལ། སྙིང་གར་ཡུམ་གྱི་ཞབས་གཡོན་པས་མནན་པ་ནི། གཡོན་པ་འདོད་ཆགས་ཀྱི་རང་བཞིན་ཡིན་པས་འབྲས་བུ་ལ་རྒྱུའི་རྒྱའོ། ། གར་གྱི་ཉམས་དགུ་ལས། སྒེག་པ་ནི་རྒྱན་སྣ་ཚོགས་པ་དང་། བཞུགས་ཚུལ་དུ་མ་སྟེ། སྐུ་ལྟ་བས་མཆོག་མི་ཤེས་པས་འདོད་ཆགས་ཅན་འདུལ་ལ། དཔའ་བ་ནི་བདུད་བཞི་མཉམ་པར་མནན་ནས་སྐུ་ཆེ་བས་བརྗིད་པ་སྟེ། ཞེ་སྡང་ཅན་འདུལ་ཞིང་།
མི་སྡུག་པ་ནི་གཏི་མུག་ཅན་ལ་བྱེ་བྲག་ཏུ་སྣང་བ། ཞལ་སྨིན་པ་དང་། དཔྲལ་བ་བསྡུས་ཤིང་། ཁྲོ་བོའི་རྣམ་འགྱུར་དུ་མ་དང་ལྡན་པ་སྟེ་གཏི་མུག་ཅན་འདུལ་ལོ། ། ཧ་ཧ་ཞེས་རྒོད་པ་ནི་རབ་ཏུ་དགའ་ཞིང་ཆགས་པའི་བཞད་སྒྲས་འདོད་ཆགས་ཅན་འདུལ་ལ། ཧཱུྃ་དང་ཕཊ་ལ་སོགས་པའི་དྲག་ཤུལ་གྱི་ང་རོས། ཞེ་སྡང་ཅན་འདུལ་ཞིང་། རྟག་ཆད་དུ་འཛིན་པ་འཇིགས་པར་བྱེད་པའི་སྟོང་པ་ཉིད་ཟུང་དུ་འཇུག་པའི་སྒྲ་གསུངས་ཏེ། གཏི་མུག་ཅན་འདུལ་བའོ། ། སྙིང་རྗེ་ནི་སེམས་ཅན་རྗེས་སུ་འཛིན་པ་སྟེ།
འདོད་ཆགས་ཅན་འདུལ་ལ། དམ་པ་ནི་བྱམས་པ་ཆེན་པོས་ཁྲོ་བར་མཛད་པ་སྟེ། ཞེ་སྡང་ཅན་འདུལ་ཞིང་། ཟུང་དུ་འཇུག་པ་ཞི་བ་ཆེན་པོའི་ཐུགས་གཏི་མུག་ཅན་འདུལ་བར་བྱེད་པའོ། ། ཞེས་ཟེར་རོ། ། དེ་ཡང་རིགས་པ་མ་ཡིན་ཏེ། ཨོཾ་ལ་སོགས་པ་ལས་བསྐྱེད་པ་ཡང་སྙིང་པོ་ཚིག་ཙམ་ལས་བསྐྱེད་པ་མ་ཡིན་པའི་ཕྱིར་དང་། མངལ་ནས་བསྐྱེད་པ་ཡང་ཁྱེད་ལྟར་ན་དེ་ཐམས་ཅད་མ་ཡིན་པའི་ཕྱིར་དང་། དེ་ཉིད་ས་བོན་ལས་བསྐྱེད་པ་ཡིན་པས་ཚིག་ཙམ་ལས་བསྐྱེད་པར་འདུ་ན། དབུགས་ལས་བསྐྱེད་པ་ཡང་།
དེར་འདུ་བར་མཚུངས་པའི་ཕྱིར་དང་། ཡི་གེ་ལ་མ་ལྟོས་པའི་མངོན་བྱང་ནི། བསྐྱེད་རིམ་གྱི་སྐབས་སུ་ཡང་མི་གསུངས་ཤིང་། དེ་ལྟར་འབྱུང་བའི་རིགས་པ་ཡང་མེད་པའི་ཕྱིར་དང་། དེའི་སྟེང་དུ་ཟླ་བ་ཡིན་ཞེས་སོགས་ཀྱིས། ཡི་གེ་ལ་མ་ལྟོས་པའི་མངོན་བྱང་གྲུབ་ན། ཨཱ་ལི་ཀཱ་ལི་མཉམ་སྦྱོར་བ། ། ཞེས་སོགས་ཀྱིས་ཟླ་ཉི་ལ་མི་ལྟོས་པའི་ཨཱ་ལི་ཀཱ་ལིའི་མངོན་བྱང་ཡང་ཡོད་པར་མཚུངས་པ་དང་། ཟླ་ཉི་གཉིས་འདུས་ཞེས་པ་འདི་ཟླ་ཉི་ས་བོན་ལས་འདུས་པར་སྟོན་པའི་སྐབས་སྟོབས་གང་ཡང་མེད་པའི་ཕྱིར་དང་། ཡོད་ན་རང་ལྷའི་ས་བོན་ཕྱག་མཚན་ནི།
ཞེས་པའི་སྐབས་སུ་ས་བོན་ཡང་ཕྱག་མཚན་ལ་འདུས་ནས་མི་གསལ་བར་མཚུངས་ལ། དེ་ལྟར་ན་ཕྱག་མཚན་ས་བོན་གྱིས་མཚན་པར་འདོད་པ་འགལ་བའི་ཕྱིར་དང་། འདིར་ཟླ་བ་གཉིས་འདྲ་བས་མཉམ་སྦྱོར་དང་། ཉི་ཟླ་གཉིས་མི་འདྲ་བས་མི་མཉམ་སྦྱོར་ཡིན་ན། ཡབ་ཡུམ་དག་ཀྱང་མི་འདྲ་བ་ཡིན་པས། ཡུམ་མཉམ་པར་སྦྱོར་བ་ཞེས་བཤད་པ་ཀུན་མི་འཐད་པར་འགྱུར་བ་དང་། ཐབས་ཤེས་གཉིས་ཀྱང་མི་འདྲ་བས་ཐབས་ཤེས་རབ་མཉམ་པར་སྦྱོར་བ་ཞེས་པ་ཡང་མི་འཐད་པར་འགྱུར་བ་དང་། རྡོ་རྗེ་དང་པདྨ་ཡང་མི་འདྲ་བས། རྡོ་རྗེ་དང་པདྨ་མཉམ་པར་སྦྱོར་བ་ཞེས་བྱ་བ་ཡང་མི་འཐད་པར་འགྱུར་བ་དང་། ཨཱ་ལི་ཀཱ་ལི་ཡང་མི་འདྲ་བས།
ཨཱ་ལི་ཀཱ་ལི་མཉམ་སྦྱོར་བ། ། ཞེས་བྱ་བ་ཡང་མི་འཐད་པར་འགྱུར་བ་སོགས་ཐམས་ཅད་མི་འཐད་པར་འགྱུར་བའི་ཕྱིར་དང་། ཡི་གེ་ལས་བྱུང་གོང་བུ་ལ། ། ཧཱུྃ་ཕཊ་རྣམ་པ་དོད་མི་བྱ། ། ཞེས་པའི་དོན། མཉམ་སྦྱོར་གྱི་ཕྱག་མཚན་ལ་ཧཱུྃ་ཕཊ་རྣམ་པ་འདོད་མི་བྱ། ཞེས་བྱ་ལ་སོགས་པའི་དོན་མ་ཡིན་པར་འོག་ནས་ལེགས་པར་སྒྲུབ་པའི་ཕྱིར་དང་། ཉི་ཟླ་ཁ་སྦྱོར་ལ་ཡང་རྒྱུད་འདི་ཉིད་ནས། ཨཱ་ལི་ཟླ་བ་ཀཱ་ལི་ཉི། ། ས་བོན་ནང་དུ་སོན་གྱུར་པ། །
དེ་ཉིད་སེམས་དཔའ་ཞེས་བྱར་བརྗོད། ། རང་གི་ལུས་མཚུངས་རྣམ་པར་སྤྲོ། ། ཞེས་པའི་འོད་ཟེར་སྤྲོ་བསྡུ་ཡོད་པའི་ཕྱིར་དང་། ཛ་ལན་དྷ་ར་བས་ཀྱང་། དེའི་རྗེས་སུ་འབྲངས་ནས། ཉི་ཟླ་ཁ་སྦྱོར་གྱི་དབུས་སུ། ཧཱུྃ་ཨཾ་ལས་བྱུང་བའི་གྲི་ཐོད་ཧཱུྃ་ཨཾ་གིས་མཚན་པ། སོ་སོར་རྟོག་པའི་ཡེ་ཤེས་ས་བོན་ལས་འོད་ཟེར་མཐའ་ཡས་པ་འཕྲོས་ཏེ། ཕྱོགས་བཅུའི་འཇིག་རྟེན་གྱི་ཁམས་མཐའ་ཡས་པ་སྦྱངས་ནས་བླངས་ཏེ། དེ་ཉིད་དུ་ཞུགས་ནས།
ཐམས་ཅད་གཅིག་ཏུ་གྱུར་པ་བྱ་བ་གྲུབ་པའི་ཡེ་ཤེས་ཞེས་གསུངས་ཤིང་། ཨ་ཝ་དྷུ་ཏི་པས་ཀྱང་། ཟླ་ཉི་ཁ་སྦྱོར་གྱི་དབུས་སུ་ཕྱག་མཚན་གཉིས་ལས། ཕྱག་མཚན་ས་བོན་གྱིས་མཚན་པ་སོ་སོར་རྟོག་པའི་ཡེ་ཤེས། ས་བོན་གཉིས་ལས་འོད་ཟེར་འཕྲོས་པས། དེ་བཞིན་གཤེགས་པ་ཐམས་ཅད་གསལ་བར་བྱས་ནས། དེ་རྣམས་འོད་ཟེར་གྱིས་བཀུག་ཅིང་། རང་ལ་ཐིམ་ཞེས་གསུངས་པ་དང་། དེ་ལྟར་འཕགས་ཡུལ་གྱི་སློབ་དཔོན་ཕལ་ཆེར་ཡང་འདོད་པ་དང་། ཟླ་བ་ཁ་སྦྱོར་འདི་ཉིད་ལས།
རྟག་པ་ཕྱི་མར་གསུངས་པའི་སྙིང་པོ་ཀྱེའི་རྡོ་རྗེ་ཡང་བསྐྱེད་པར་འདོད་ན། དེར་ཀྱེའི་རྡོ་རྗེ་ནག་པོས་མངལ་འབྱིན་མཛད་པས། རྒྱུ་རྡོ་རྗེ་འཆང་སྐུ་མདོག་ནག་པོར་བཞེད་པའི་ཕྱིར་དང་། རང་དགར་རྒྱུད་རྣམས་འཁྲུགས་པར་བྱེད་ན་ཧ་ཅང་ཐལ་བའི་ཕྱིར། བཟང་པོ་ཡོངས་བཟུང་དང་རིན་ཆེན་འབར་བ་ལ་ཚད་མར་བྱེད་ན། དེ་ཉིད་ལས་ཉི་ཟླ་ཁ་སྦྱོར་ལས་བསྐྱེད་པའི་རྒྱུ་རྡོ་རྗེ་འཆང་དཀར་པོར་བཤད་པའི་ཕྱིར་དང་། ཚད་མར་མི་བྱེད་ན་དཀྱིལ་འཁོར་གྱི་ཆོ་ག་དེ་དག་ཚད་མར་བྱེད་པ་དུ་མ་ཞིག་མཐོང་བ་དང་འགལ་བའི་ཕྱིར་དང་། འདིར་ཤ་ར་བྷ་དང་། བྱི་ལ་ཕྱག་མཚན་ཡིན་ན། བསྟོད་པ་ལ་ཁྱི་དང་མ་ཧེར་བཤད་པ་དང་འགལ་བའི་ཕྱིར་དང་།
འབྱུང་བཞི་རིམ་པ་བཞིན་འཛིན་པ་དང་། རྩ་རྒྱུད་དང་བསྟོད་པར་རླུང་དང་མེ་ཞེས་བཞེད་པ་དང་འགལ་བའི་ཕྱིར་དང་། སྤྱི་བོར་སྣ་ཚོགས་རྡོ་རྗེ་དང་། རིགས་བདག་དང་། སྟག་ལྤགས་ཆད་པའི་ཕྱིར་དང་། ནོར་བུའི་མགུལ་རྒྱན་དང་། ཐལ་ཆེན་ནི་རུས་རྒྱན་མ་ཡིན་པས་རུས་པའི་རྒྱན་དྲུག་ལས་གཉིས་ལྷག་པའི་ཕྱིར་དང་། ཡང་ན་ནོར་བུ་དང་ཐལ་ཆེན་ཆད་པའི་ཕྱིར་དང་། ཞབས་མགོ་བརླ་ལ་འབྱར་བ་ཡིན་ན། ཞབས་བཞི་པོས་བདུད་བཞི་པོ་རྣམ་པར་མནན་པ་འགལ་བའི་ཕྱིར་དང་།
གདན་ལ་ཐད་སོར་བཞུགས་པས་གཡས་གཡོན་བརྐྱང་བ་གཉིས། དྲག་པོའི་སྙིང་གར་སྟབས་མི་འགྲིག་པའི་ཕྱིར་དང་། ཕྱེད་ཀྲུང་གི་ཞབས་བརླ་ལ་སྦྱར་བས་ཚངས་པ་མནན་པ་མ་ཡིན་པའི་ཕྱིར་དང་། གཡས་པ་ཞེ་སྡང་གི་ངོ་བོ་དང་། གཡོན་པ་འདོད་ཆགས་ཀྱི་ངོ་བོར་མི་འགྲུབ་ཅིང་། ཞབས་བཞི་དང་བདུད་བཞི་རྒྱས་གདབ་བྱ་འདེབས་བྱེད་བྱེད་པའི་སྒྲུབ་བྱེད་རྣམ་དག་ཀྱང་མེད་པའི་ཕྱིར་དང་། མི་མགོ་རློན་པ་དང་། ཞབས་འདེབས་པ་ལ་སོགས་པའི་བཞུགས་ཚུལ་ནི་སྒེག་པར་མི་གྲུབ་པའི་ཕྱིར་དང་། སྐུ་ཆེ་བས་རི་རབ་ལྟར་དཔའ་བར་མི་གྲུབ་ཅིང་། དཔའ་བོ་ནི་གཙོ་བོར་ང་རྒྱལ་ཅན་འདུལ་བ་ཡིན་པའི་ཕྱིར་དང་།
མི་སྡུག་པ་ནི་ཞེ་སྡང་ཅན་ལའང་སྣང་བས། གཏི་མུག་ཅན་ལ་བྱེ་བྲག་ཏུ་སྣང་བ་མི་འགྲུབ་ཅིང་། ཁྲོ་བོའི་རྣམ་འགྱུར་དུ་མ་དང་ལྡན་པ་ནི་གཙོ་བོར་འཇིགས་པར་བྱེད་པའི་ཉམས་ཡིན་པའི་ཕྱིར་དང་། རྒོད་པ་ཡང་ཞལ་བཞད་པ་ཡིན་པས་གསུང་ཙམ་མ་ཡིན་པའི་ཕྱིར་དང་། ཡིན་ན་དེ་ཉིད་གར་གྱི་རྣམ་འགྱུར་ཡིན་དགོས་པ་ལས་གར་མ་ཡིན་པ་གར་གྱི་རྣམ་འགྱུར་དུ་འགལ་བས། གར་གྱི་ཉམས་སུ་འགལ་བའི་ཕྱིར་དང་། དྲག་ཤུལ་ནི་ལུས་ཚན་ཤུགས་ཆེ་བའི་ཁྱད་པར་ཡིན་གྱི། ང་རོ་མ་ཡིན་པ་དང་། ཡིན་ན་གར་ཡིན་པར་འགལ་བ་དང་། ཤུགས་ཆེ་ཞིང་ཁྲོ་བོའི་རྣམ་འགྱུར་མ་རུང་པ་ཉིད་འཇིགས་པར་བྱེད་པའི་ཉམས་ཡིན་གྱི།
སྟོང་ཉིད་ཀྱི་སྒྲ་ནི་འཇིགས་པའི་གར་མ་ཡིན་པའི་ཕྱིར་དང་། དེས་ན་འཇིགས་པའི་ཉམས་ཀྱིས་གཏི་མུག་ཅན་འདུལ་བར་ཡང་མི་འགྲུབ་པའི་ཕྱིར་དང་། སྙིང་རྗེ་སོགས་གསུམ་ཡང་གར་གྱི་ཉམས་ཡིན་པས། ཡིད་མ་ཡིན་པའི་ཕྱིར་དང་། ཁྱད་པར་རྔམ་པ་ནི་ཡ་མཚན་གྱི་ཉམས་སུ་ཕྱི་ནང་གི་གཞུང་ལས་མཐུན་པར་གསུངས་ཀྱི། ཟ་བ་ལ་རྔམ་པ་ལྟ་བུ་ལ་མི་བཞེད་པའི་ཕྱིར་དང་། ཞེས་དང་། རང་ལུགས་བཞག་པར་མངོན་རྟོགས་སུ། ཞབས་བཞི་སྐྱིལ་ཀྲུང་ཕྱེད་པ་བསྣོལ་བའི་གར་སྟབས་ཀྱིས་བཞུགས་པ། ཞེས་དང་།
རྣམ་ངེས་སུ། ཉི་མར་ཞབས་གཡས་བརྐྱང་དང་བསྐུམ། ། ཞེས་བཤད་པའི་ཚུལ་ལྟར། མདུན་མའི་ཞབས་གཡས་ཤེས་རབ་ཀྱི་རང་བཞིན་ཅན་བརྐྱང་པ་སྟེ། ཆོས་ཐམས་ཅད་ལ་སྤྲོས་པས་ཟག་བཅས་ཀྱི་ཕུང་པོའི་བདུད་འཇོམས་པའི་ཆེད་ཀྱི་སྤང་གཉེན་དང་། ཞབས་གཡོན་པ་ཐབས་འདོད་ཆགས་ཀྱི་རང་བཞིན་ཅན་བསྐུམ་པ་སྟེ། འཛག་པ་བཀག་པས་དབང་ཕྱུག་གི་མིང་ཅན་ཉོན་མོངས་པའི་གཙོ་བོ་འདོད་ཆགས་ལམ་དུ་བསྒྱུར་བའི་ཚུལ་གྱིས་ཞེན་པ་ཞར་ལ་སྤངས་པ་དུག་བདུད་རྩིར་བསྒྱུར་བའི་སྤང་གཉེན་དང་། རྒྱབ་མའི་ཞབས་གཡས་ཤེས་རབ་ཀྱི་རང་བཞིན་བསྐུམ་པ་སྤྲོས་པ་ཐམས་ཅད་བཀག་པས་བརྒྱ་བྱིན་ལྟ་བུའི་བདུད་ཀྱང་། རྒྱུ་རྣམ་རྟོག་རྟག་ཏུ་སྤངས་པས་འབྲས་བུ་བར་ཆད་བཅོམ་པར་གྱུར་པ་རྒྱུད་པའི་སྤང་གཉེན་དང་། ཞབས་གཡོན་པ་ཐབས་བདུད་རྩི་འཆི་མེད་ཀྱི་རང་བཞིན་ཅན་བརྐྱང་པ་སྟེ།
རྟག་ཏུ་རྒྱུན་མི་འཆད་པས། ཁྱབ་འཇུག་གི་མིང་ཅན་འཆི་བདག་བཅོམ་པར་གྱུར་པ་དངོས་ཀྱི་སྤང་གཉེན་ནོ། ། ཞེས་དང་། དེ་ཡང་། ཞབས་གཡས་བརྐྱང་དང་བསྐུམ། ཞེས་པས་གཡས་ཉིད་བརྐྱང་བ་དང་བསྐུམ་པ་ཡིན་ལ། དེས་ན་མདུན་མའི་ཞབས་གཡས་བརྐྱང་བ་དང་རྒྱབ་ཀྱི་གཡས་བསྐུམ་པ་སྟེ། དེས་ན་རིམ་པ་ལྟར། མདུན་མའི་གཡོན་བསྐུམ་པ་དང་། རྒྱབ་མའི་གཡོན་བརྐྱང་པར་ཞར་གྱིས་འཕངས་པ་ཡིན་ནོ། །
ཡིད་འཕྲོག་ཅིང་ཡིད་ཙམ་འཛུམ་པ་ཡོད་པ་ནི་སྒེག་པ་སྟག་ལྤགས་འཕྱང་ཞིང་གཟེངས་མཐོ་ལ། བདུད་མནན་པ་ནི་དཔའ་བ། ཁྲོ་གཉེར་ཤིན་ཏུ་བསྡུས་པ་སོགས་ནི་མི་སྡུག་པ། ཞལ་བཞད་པ་ནི་རྒོད་པ། ཚན་ཤུགས་ཆེ་ཤིང་ཧཱུྃ་སྒྲ་སྒྲོགས་པ་ནི་དྲག་ཤུལ། སྐྱི་གཡའ་ཞིང་ལྟ་བས་མི་ཕོད་པ་ནི་འཇིགས་རུང་། ཆ་ལུགས་སོགས་ཡ་མཚན་ཆེ་བ་ནི་རྔམ་པ། གཡས་ཞལ་དཀར་པོ་ཞི་ཞིང་དེས་པ་ནི། ཞི་བ་དང་སྙིང་རྗེའི་ཉམས་ཏེ། དེ་ལྟར་ན།
གར་དགུའི་ཉམས་དང་ལྡན་པ་ཡིན་ནོ། ། ཞེས་དང་། ཡུམ་གྱི་བཞུགས་ཚུལ་ལ། དུས་ཀྱི་འཁོར་ལོ་ལས་འབྱུང་བ་ལྟར། ཡབ་ཀྱི་བཞུགས་སྟངས་དང་མཐུན་པར་ཞབས་གཉིས་ཀ་གདན་ལ་རེག་པས་བཞུགས་པའང་། ཡང་ན་བདེ་མཆོག་ལས་འབྱུང་བ་ལྟར་བྱིན་པ་གཉིས་ཀྱིས་བཅོམ་ལྡན་འདས་ལ་འཁྱུད་པའི་ཚུལ་དུ་བཞུགས་པ་ཡིན་གྱི། ཞབས་གཡོན་ཡབ་དང་མཉམ་པར་བརྐྱང་ཞིང་། གཡས་པའི་ཡབ་ཀྱི་བརླ་སྟེང་ནས་འཁྱུད་པ་ནི། རྒྱུད་གང་ལས་ཀྱང་མ་བཤད་པའི་ཕྱིར་མི་རིགས་སོ། ། ཞེས་གསུངས་སོ། །
དེ་ལ་ཕྱོགས་སྔ་མ་དེ་དག་ནི་ཕལ་ཆེར་ཆོས་རྗེ་གཟུངས་པའི་མངོན་རྟོགས་བཤད་པ་དང་། ལ་ལ་དག་གཞན་ལས་ཀྱང་ཅི་རིགས་སུ་བླངས་ནས་འགོད་པར་མཛད་པར་སྣང་ཞིང་། ཕྱོགས་སྔ་མ་ལོངས་པ་ཡང་དུ་མ་སྣང་མོད། སོ་སོར་དཔྱད་པར་བྱའོ། ། དེ་ལ་དགག་པ་ཕལ་ཆེར་ནི་མི་འཐད་དེ། ཨོཾ་ལས་བསྐྱེད་པ་སྙིང་པོ་ཚིག་ཙམ་ལས་བསྐྱེད་པ་མ་ཡིན་པའི་སྒྲུབ་བྱེད་མེད་པའི་ཕྱིར་དང་། ལྗོན་ཤིང་ལས་མངོན་བྱང་ལས་བསྐྱེད་པ་སོགས་བཞི་ལས་མ་གསུངས་ཀྱང་། སློབ་དཔོན་རིན་པོ་ཆེས། སཾ་བྷུ་ཊིའི་ཊཱི་ཀར། དེ་ལྟ་བུའི་དངོས་གཞི་ལ་དམ་ཚིག་པ་བསྐྱེད་པའི་ལྷ་རྣམས་བསྐྱེད་ཆོག་ལ།
ཚུལ་མི་འདྲ་བ་ལྔ་སྟེ། མངོན་བྱང་ལས་བསྐྱེད་པ་དང་། རྡོ་རྗེ་ཆོ་ག་ཡན་ལག་གསུམ་མམ་བཞི་ལས་བསྐྱེད་པ་དང་། སྙིང་པོ་ཚིག་ཙམ་ལས་བསྐྱེད་པ་དང་། དབུགས་ཀྱི་སྤྲོ་བསྡུ་ལས་བསྐྱེད་པ་དང་། འབྱིན་པའི་ཚུལ་གྱིས་བསྐྱེད་པའོ། ། ཞེས་གསུངས་པས་ཕྱོགས་རེ་ཙམ་མཐོང་བ་ལ་ཞེན་པའི་དགག་པ་ཡིན་པའི་ཕྱིར་དང་། དེའི་ཕྱིར་མངལ་ནས་བསྐྱེད་པ་ཚིག་ཙམ་ལས་བསྐྱེད་པར་བསྡུ་དགོས་པ་མེད་པའི་ཕྱིར་དང་། ཨཱ་ལི་ཀཱ་ལི་ལ་མ་ལྟོས་པའི་མངོན་བྱང་ནི། དེའི་སྟེང་དུ་ཟླ་བ་ཡིན་ཞེས་སོགས་ཀྱིས་ཤིན་ཏུ་གསལ་བར་བསྟན་པའི་ཕྱིར་དང་།
བསྐྱེད་རིམ་གྱི་སྐབས་སུ་ཞེས་སོགས་ནི། གང་ཞིག་ཡོད་པ་མི་མཐོང་མེད་མཐོང་བ། ། ཞེས་པ་ལྟ་བུ་ཡིན་པའི་ཕྱིར་དང་། དེ་ལྟར་འབྱུང་བའི་རིགས་པ་ནི་གདུལ་བྱའི་དབང་པོའི་རིམ་པ་དག་གིས་ཡིན་པའི་ཕྱིར་དང་། མཉམ་སྦྱོར་ཞེས་པ་འདིར་ཟླ་བ་ཁ་སྦྱོར་ཡིན་པས། ཡི་གེ་ཙམ་ལས་སྙིང་པོར་བྱེད་པ་དག་གིས་མི་རྟོགས་པའི་ཕྱིར་དང་། དེའི་ཕྱིར་དངོས་བསྟན་ལ་ཟླ་ཉི་ལ་མ་ལྟོས་པའི་ཨཱ་ལི་ཀཱ་ལིའི་མངོན་བྱང་བསྟན་པ་བཞད་གད་ཡིན་པའི་ཕྱིར་དང་། མཉམ་སྦྱོར་དང་ཟླ་བ་གཉིས་བརྩེགས་ནི་འདིར་མིང་གི་རྣམ་གྲངས་ཡིན་པའི་ཕྱིར་དང་། ཐལ་བ་ཉིད་ནི་ཁྱེད་རང་ཉིད་ལ་མཚུངས་ཏེ། འཁོར་ལོ་ས་དང་ཆུ་ནི་སྔོན། །
ཞེས་སོགས་ཀྱིས་འཁོར་ལོ་འོག་ཏུ་བྱེད་པར་གྲུབ་ན། ཨཱ་ལི་ཀཱ་ལི་མཉམ་སྦྱོར་བ། ། ཞེས་སོགས་ཀྱིས་ཟླ་ཉི་ལ་མི་ལྟོས་པའི་ཨཱ་ལི་ཀཱ་ལིའི་མངོན་བྱང་ཡང་ཡོད་པར་མཚུངས་པའི་ཕྱིར་དང་། ཟླ་ཉི་གཉིས་འདུས་ཞེས་པ་ཟླ་ཉི་ས་བོན་ལ་འདུས་པར་ཁས་བླངས་པ་མེད་པའི་ཕྱིར་དང་། འདིར་ཟླ་བ་གཉིས་འདྲ་བས་མཉམ་སྦྱོར་དང་ཞེས་སོགས་ཀྱི་དགག་པ་ཡང་མི་འཐད་དེ། མངོན་བྱང་གི་ཐད་འདིར། གཉིས་པོ་སོ་སོར་ངེས་པར་བྱ་བའི་ཕྱིར་བརྡ་དེ་ལྟར་དུ་བཏགས་ཀྱིས། ཁྱབ་པ་བཟུང་པ་མེད་པའི་ཕྱིར་དང་། དེ་ལྟ་ན་ཡང་ཁྱབ་པ་གཟུང་བར་འགྱུར་ན། ཁྱེད་རང་གིས།
རྒྱས་པ་ཉི་ཟླ་ཁ་སྦྱོར་གྱི་མངོན་བྱང་། འབྲིང་པོ་ཟླ་བ་ཁ་སྦྱོར་གྱི་མངོན་བྱང་། བསྡུས་པ་རྡོ་རྗེ་གསུམ་གྱི་ཆོ་ག་ལ་སོགས་པའོ། ། ཞེས་བཤད་པ། གཉིས་བརྩེགས་པས་ཁ་སྦྱོར་ཡིན་ན། གདན་ལ་སྐྱེས་བུ་འདུག་པའང་། གདན་དང་སྐྱེས་བུ་གཉིས་བརྩེགས་པ་ཡིན་པས་ཁ་སྦྱོར་དུ་འགྱུར་བའི་ཕྱིར་དང་། རྟ་ལ་སྐྱེས་བུ་ཞོན་པའང་ཁ་སྦྱོར་དུ་འགྱུར་བའི་ཕྱིར་དང་། ལྷའི་གདན་པདྨ་དང་ཉི་མ་བརྩེགས་པའང་ཁ་སྦྱོར་དུ་འགྱུར་བའི་ཕྱིར་དང་། སྐྱེས་བུ་དག་གི་རྒྱབ་གཉིས་སྤྲད་ནས་བརྩེགས་ནའང་ཁ་སྦྱོར་དུ་འགྱུར་བའི་ཕྱིར་དང་།
དེ་བཞིན་དུ་གཞན་དག་ལ་ཡང་འགྱུར་བ་སོགས་ཧ་ཅང་ཐལ་བ་མང་པོར་འགྱུར་བའི་ཕྱིར་དང་། ཧཱུྃ་ཕཊ་རྣམ་པར་འདོད་མི་བྱ། ། ཞེས་སོགས་ཀྱི་དོན། མཉམ་སྦྱོར་གྱི་ཕྱག་མཚན་ལ་ཧཱུྃ་ཕཊ་སོགས་ཀྱིས་མ་མཚན་པའི་དོན་ཡིན་པར། རྗེ་བཙུན་གོང་མ་རྣམས་ཀྱིས་ལེགས་པར་བསྒྲུབས་པའི་ཕྱིར་དང་། རང་གི་ལུས་མཚུངས་རྣམ་པར་སྤྲོ། ། ཞེས་པའི་དོན་འཁོར་གྱི་ལྷ་མོ་སྤྲོ་བ་ལ་སྦྱོར་བ་ཡིན་པའི་ཕྱིར་དང་། དེ་ལྟར་གསུངས་པའི་རྗེས་སུ་འབྲངས་ནས་མི་ཐུབ་ཟླ་བས་ཀྱང་དེ་ལྟར་དུ་བཞེད་པའི་ཕྱིར་དང་། ཛ་ལན་དྷ་ར་ལ་ཚད་མར་བྱེད་ན། མི་ཐུབ་ཟླ་བ་ཡང་ཚད་མར་མཚུངས་པའི་ཕྱིར་དང་།
འཕགས་ཡུལ་གྱི་སློབ་དཔོན་ཕལ་ཆེར་འདོད་པའི་རྒྱུ་མཚན་མེད་པའི་ཕྱིར་དང་། ཟླ་བ་ཁ་སྦྱོར་ལས་བསྐྱེད་པ་ནི། རྒྱུ་རྡོ་རྗེ་འཆང་དཀར་པོ་ཁོ་ན། ཞེས་སྨྲས་བཞིན་དུ་ཀྱཻ་རྡོ་རྗེ་ནག་པོས་ཞེས་སོགས་གྱི་ན་ཡིན་པའི་ཕྱིར་དང་། མི་མཉམ་སྦྱོར་ལས་ནག་པོ་ཁོ་ན་བསྐྱེད་པར་གཉིད་ཀྱི་རྨི་ལམ་དུ་ཡང་མི་སྨྲ་བས། ཕྱོགས་སྔ་མ་ལོངས་ཤིང་། དགག་པ་དེ་དག་རང་གིས་རང་ལ་སྨྲ་བར་འགྱུར་བའི་ཕྱིར་དང་། ཤ་ར་བ་སོགས་ནི་གོང་དུ་བརྗོད་ཟིན་པས། ཡང་མི་བརྗོད་ལ། མེ་དང་རླུང་ཞེས་པ་ནི།
གུར་ལས། ས་ནི་དང་པོ་ནོར་སྦྱིན་མཐའ། ། དབང་ཕྱུག་བརྒྱད་ནི་རྩོལ་བར་མཛད། ། ཞེས་འབྱུང་ལ། དབང་ཕྱུག་བརྒྱད་ནི། སློབ་དཔོན་ཆེན་པོ་ཟླ་བ་གྲགས་པས། སྐུ་ཡི་དབང་ཕྱུག་གསུང་གི་དབང་ཕྱུག་དང་། ། དེ་བཞིན་དུ་ནི་ཐུགས་ཀྱི་དབང་ཕྱུག་དང་། ། རྫུ་འཕྲུལ་ཀུན་ཏུ་འགྲོ་བའི་དབང་ཕྱུག་དང་། ། ཅི་འདོད་ཕྲིན་ལས་ཡོན་ཏན་བརྒྱད་པའོ། །
ཞེས་གསུངས་པས། སྐུ་དང་ས་གཞན་གྱི་རྟེན་བྱེད་པར་མཚུངས། གསུང་དང་ཆུས་གཞན་འཛིན་པར་མཚུངས། ཐུགས་དང་མེས་གསལ་བར་མཚུངས། རྫུ་འཕྲུལ་དང་རླུང་གཡོ་བར་མཚུངས། ཀུན་འགྲོ་དང་ཟླ་བའི་འོད་ཟེར་ཐམས་ཅད་ལ་འཇུག་པར་མཚུངས། ཅི་འདོད་བྱེད་པ་དང་ཉི་མས་གཞན་སྨིན་པར་བྱེད་པར་མཚུངས། ཕྲིན་ལས་དང་གཤིན་རྗེ་མཐུ་དང་ལྡན་པར་མཚུངས། ཡོན་ཏན་དང་ནོར་སྦྱིན་གཞན་གྱི་དབུལ་བ་སེལ་བར་མཚུངས་པས་དབང་ཕྱུག་བརྒྱད་ཀྱི་གོ་རིམ་དང་བསྟུན་པར་བཞེད་པ་ཡིན་པའི་ཕྱིར་དང་། སྤྱི་བོར་སྣ་ཚོགས་རྡོ་རྗེ་འདིར་ཆད་པ་མེད་པའི་ཕྱིར་དང་།
རིགས་བདག་འདིར་ཆད་དགོས་པའི་རྒྱུ་མཚན་མེད་པའི་ཕྱིར་དང་། ངེས་པར་དགོས་པ་ན། ཁྱེད་རང་གིས་ཀྱང་ཆད་པའི་ཕྱིར་དང་། གཙོ་བོ་ལ་སྟག་ལྤགས་རྒྱུད་འདིར་གསུང་པ་མེད་པའི་ཕྱིར་དང་། ཁྱེད་རང་གི་སྟག་ལྤགས་ཡོད་པའི་སྒྲུབ་བྱེད་དུ། འདིར། དགོ་བ་སྟག་གི་ལྤགས་པ་ཉིད། ། ཅེས་པ་དང་། གུར་ལས། སྟག་གི་ལྤགས་པ་རྣམ་པར་ལྡན། །
ཞེས་པས་འཁོར་བའི་གཡུལ་ལས་རྒྱལ་བའི་དཔའ་བོར་གྱུར་པ་མཚོན་པས་སྟག་གི་ལྤགས་པའི་ཤམ་ཐབས་གྲོལ་བ་ཅན་ནོ། ། ཞེས་གསུངས་པ། བརྟག་གཉིས་ཀྱི་ལུང་དེས། འདིར་གཙོ་བོ་ལ་སྟག་ལྤགས་ཡོད་པར་གྲུབ་ན། ཁ་ཊྭཱཾ་ག་གཟུགས་ཤེས་རབ་སྟེ། ། ཐབས་ཀྱི་གཟུགས་ཀྱིས་ཅང་ཏེའུ་ཉིད། ། ཞེས་པས། འདིར་གཙོ་བོ་ལ། ཁ་ཊྭཱཾ་ག་དང་། ཅང་ཏེའུ་ཡང་ཡོད་པར་འགྱུར་བའི་ཕྱིར་དང་།
འོ་ན་སྐབས་དེ་ནས། ཕྱག་རྒྱ་ལྔ་བཤད་པ་ཡང་གཙོ་བོ་ལ་བརྒྱན་པར་མི་རིགས་སོ་ཞེ་ན། དེ་ནི་མི་མཚུངས་ཏེ། ཕྱི་མའི་ལྔ་པར། ཕྱག་རྒྱ་ལྔ་ནི་འཛིན་ལྷ་ལ། ། བདག་མེད་མ་ནི་ཉིད་ཀྱིས་ཞུས། ། ཞེས་གསུངས་པའི་ཕྱིར་དང་། གུར་ལས་འབྱུང་བ་ཐམས་ཅད་འདིར་སྦྱོར་ན། གཽ་རཱི་ཡང་ལྕགས་ཀྱུ་འཛིན་པ་ལ་སོགས་པར་བྱེད་དགོས་པའི་ཕྱིར་དང་། ནོར་བུ་མགུལ་རྒྱན་རུས་པ་ལས་གཞན་མ་ཡིན་པའི་ཕྱིར་དང་།
ཁྱེད་ཀྱིས་རུས་རྒྱན་མ་ཡིན་པའི་སྒྲུབ་བྱེད་དུ། ཀྱེའི་རྡོ་རྗེ་ལ་ཐབས་ཀྱི་རིན་པོ་ཆེ་དང་། ཤེས་རབ་ཀྱི་རུས་པའི་རྒྱན་གཉིས་ཀ་ཡོད་པས། རྒྱན་གྱི་ཐབས་ཤེས་གཉིས་མེད། དེའང་། འཁོར་ལོ་སྣ་ཆ་ནོར་བུ་དང་། ། ལག་གདུབ་དང་ནི་སྐ་རགས་ཉིད། ། ཅེས་གསུངས་པའི་ནོར་བུས་རིན་པོ་ཆེའི་རྒྱན་དང་། གཞན་རྣམས་ཀྱིས་རུས་པའི་རྒྱན་བསྟན། ཞེས་བཞེད་པར་སྣང་མོད།
རྒྱན་ལྔ་པོ་དེ་དག་གི་རྒྱས་བཤད་དུ། སྒོམ་པ་པོ་ཡིས་རྣམ་འཛིན་པ། ། རྣ་བ་དག་ལ་རྣ་ཆ་བཟང་། ། སྤྱི་བོར་འཁོར་ལོ་རྣམ་པར་འཛིན། ། ལག་པ་དག་ལ་ལག་གདུབ་གཉིས། ། སྐེད་པ་ལ་ཡང་སྐ་རགས་ཉིད། ། རྐང་པར་དེ་བཞིན་རྐང་གདུབ་བོ། ། ལག་པའི་རྩ་བར་དཔུང་རྒྱན་ཉིད། ། མགྲིན་པར་རུས་པའི་ཕྲེང་བ་སྟེ། ། ཞེས་གསུངས་པས་དངོས་སུ་བཀག་པ་ཡིན་པའི་ཕྱིར་དང་།
རུས་པའི་ཚངས་སྐུད་ཀྱང་བཞེད་པས། བརྗོད་བདེ་བའི་ཕྱིར་རུས་པའི་རྒྱན་དྲུག་ཅེས་བརྗོད་ཀྱི། ཐལ་ཆེན་རུས་པ་ཡིན་པའམ། ཡང་ན་ཐལ་ཆེན་གྱི་རྒྱ་མི་འདོད་པ་མ་ཡིན་པའི་ཕྱིར་དང་། རྒྱུད་ལས་བདུད་བཞི་མཉམ་པར་མནན་པར་ཙམ་གསུངས་ཀྱི། ཞབས་བཞིས་བདུད་བཞི་མནན་ཞེས་མ་གསུང་ལ། དེ་ལྟ་ནའང་། གཙོ་བོ་ཡབ་ཡུམ་ནི་ཉི་མ་དང་། འོད་ཟེར་ལྟར་ཐ་དད་མ་ཡིན་པས། ཡབ་ཡུམ་གཉིས་ཀའི་ཞབས་བཞིས་མཉམ་པར་མནན་པ་ཡིན་པའི་ཕྱིར་དང་།
ཕྱེད་ཀྲུང་བསྣོལ་བ་དེ་ཉིད། ཆོས་རྗེ་གཟུངས་པའི་བཞེད་པ་ཡིན་ཀྱང་། བརྐྱང་པ་གཉིས་དྲག་པོའི་སྙིང་ཁར་འཛོམས་པར་བཤད་པ་མེད་པའི་ཕྱིར་དང་། བཤད་དུ་ཆུག་ཀྱང་། སྐྱིལ་ཀྲུང་ཕྱེད་པའི་རྐྱང་པ་ཕུར་རྩེ་ལྟར་དྲག་པོའི་སྙིང་གར་འཛོམས་པའི་ཕྱིར་དང་། ཕྱེད་ཀྲུང་གིས་བརླ་ལ་སྦྱར་བས་ཚངས་པ་མནན་ཞེས་སྨྲས་པ་མེད་པའི་ཕྱིར་དང་། གཡས་ཞེ་སྡང་དང་གཡོན་འདོད་ཆགས་ཀྱི་ངོ་བོར་མི་གྲུབ་ན། ཁྱེད་རང་གིས་ཞབས་གཡོན་པ་ཐབས་འདོད་ཆགས་ཀྱི་རང་བཞིན་ཅན་བསྐུམ་པ་སྟེ། ཞེས་པ་འགལ་བ་ཡིན་པའི་ཕྱིར་དང་། རྒྱུ་ལ་འབྲས་བུའི་རྒྱས་གདབ་ཅིང་། །
འབྲས་བུ་ལ་ཡང་རྒྱུའི་རྒྱས་གདབ། ། ཅེས་གསུངས་ཤིང་། སྦྱང་གཞི་ལ་སྦྱོང་བྱེད་ཀྱིས་རྒྱས་གདབ་པ་ཤིན་ཏུ་རིགས་པའི་ཕྱིར་དང་། རྒྱན་དང་། བཞུགས་ཚུལ་དུ་མས་སྒེག་པ་ལ། མགོ་རློན་དང་། ཞབས་འདེབས་པ་ངེས་པར་དགོས་པའི་ཤེས་བྱེད་མེད་པའི་ཕྱིར་དང་། དུ་མ་དང་ཐམས་ཅད་ཅེས་པའི་ཁྱད་པར་ཙམ་ཡང་མ་ཕྱེད་པར་འགྱུར་བའི་ཕྱིར་དང་། རྒྱན་དང་བཞུགས་ཚུལ་དེ་དག་ནི་མི་སྡུག་པའི་ཉམས་ཡིན་པ་མ་རྟོགས་པར་འགྱུར་བའི་ཕྱིར་དང་། སྐུ་ཆེ་བས་རི་རབ་ལྟར་དཔའ་བར་མི་གྲུབ་ན།
གཟེངས་མཐོ་བས་ཀྱང་། ཤྭ་བའི་རྭ་ལྟར་དཔའ་བར་མི་གྲུབ་པའི་ཕྱིར་དང་། ཞེ་སྡང་ཅན་འདུལ་བར་སྨྲས་ཀྱི་གཞན་མི་འདུལ་ཞེས་སྨྲས་པ་མེད་པའི་ཕྱིར་དང་། རྡོ་རྗེ་གུར་ལས། གཏི་མུག་མནན་པའི་འགྲོ་གཟིགས་ནས། ། གཏི་མུག་ཐམས་ཅད་ཟད་པར་མཛད། ། རྡོ་རྗེ་སེམས་དཔའ་རྒྱལ་པོ་ཆེ། ། ཞེ་སྡང་རྡོ་རྗེ་ཕྱག་འཚལ་ལོ། ། ཞེས་དང་། རྡོ་རྗེ་རྟག་པའི་འཁོར་རྣམས་ལ། །
གདུག་པ་རྣམས་ཀྱིས་འཁྲུལ་པ་འདོད། ། ཅེས་དང་། གདུག་པ་རྣམས་འཆིང་རྣམ་པར་འགུགས། ། ཞེས་དང་། གདུག་པ་རྣམས་ནི་དཀྲི་བར་འདོད། ། ཅེས་དང་། གདུག་པ་རྣམས་ནི་འགུགས་པར་འདོད། ། ཅེས་རྡོ་རྗེ་མཁའ་འགྲོ་ལ་སོགས་པའི་འཁོར་རྣམས་ལས། ཁྱད་པར་དུ། གདུལ་བྱ་ལ་གདུག་པའི་སྒྲ་སྦྱར་ཏེ།
གསུང་པ་ལྟར་ཡིན་པས། བྱེ་བྲག་ཏུ་སྣང་བར་མི་གྲུབ་པའི་སྐྱོན་མེད་པའི་ཕྱིར་དང་། ཁྲོ་བོ་རྣམ་འགྱུར་དུ་མ་དང་ལྡན་པ་འཇིགས་པར་བྱེད་པའི་ཉམས་ཡིན་པས་མི་སྡུག་པ་མ་ཡིན་ན། ཁྲོ་གཉེར་ཤིན་ཏུ་བསྡུས་པའང་འཇིགས་པར་བྱེད་པའི་ཉམས་ཡིན་པས། མི་སྡུག་པ་མ་ཡིན་པར་མཚུངས་པའི་ཕྱིར་དང་། རྒོད་པ་དང་དྲག་ཤུལ་གསུང་ཙམ་མ་ཡིན་ཞིང་། ཡིན་ན་གར་གྱི་ཉམས་སུ་འགལ་ན། ཀུན་སྤྱོད་ལས། ཡན་ལག་ཅན་དང་ཚིག་ཅན་དང་། ། སྡུད་དང་དེ་བཞིན་སྙིང་སྟོབས་ཅན། །
གར་གྱི་ཚུལ་ནི་བཞི་པོ་འདི། ། དེ་ཉིད་མཐོང་བས་ཤེས་པར་བྱ། ། ཞེས་ལུས་ཉམས་དང་། ངག་ཉམས་དང་། ཡིད་ཉམས་ཀྱི་གར་ཡོད་པ་གསུངས་པ་ལའང་དགག་པ་བརྗོད་པར་འགྱུར་བའི་ཕྱིར་དང་། དེང་སང་གི་སྐྱེ་བོ་མ་སྦྱངས་པ་རྣམས་ཀྱིས་གར་ཞེས་བྱ་བ་ནི་འདིའོ་ཞེས་སེམས་པར་བྱེད་པ་དེ་ཙམ་ཞིག་ཡིད་ཀྱི་ཡུལ་དུ་བྱས་པར་འགྱུར་བའི་ཕྱིར་དང་། སྟོང་ཉིད་ཀྱི་སྒྲ་བསྒྲགས་པས་སྐྲག་པ་མི་བཟད་པ་སྐྱེ་བ་དུ་མ་ཡོད་པའི་ཕྱིར་དང་། འཇིགས་པའི་སྒྲ་ཡིན་པ་ལ་འགལ་བ་མེད་པའི་ཕྱིར་དང་། སྙིང་རྗེ་སོགས་གསུམ་ཡང་འདིར་གར་གྱི་ཉམས་ཡིན་པར། གོང་གི་ལུང་གིས་འགྲུབ་པའི་ཕྱིར་དང་།
རྔམ་པ་ནི་ཡ་མཚན་གྱི་ཉམས་ཡིན་ན། སྒེག་པ་ལ་སོགས་པའི་ཡ་མཚན་ཇི་སྙེད་པ་ཐམས་ཅད་ཀྱང་རྔམ་པའི་ཉམས་སུ་འགྱུར་བའི་ཕྱིར་དང་། རྗེ་བཙུན་ཆེན་པོས། ཉམས་དགུ་ལ་བཤད་པ་བསམ་གྱིས་མི་ཁྱབ་པ་གཅིག་འབྱུང་ཡང་། སྐབས་འདིར་བདག་གི་བླ་མ་འདི་ཙམ་ཞིག་གསུངས་ཏེ། ཞེས་གསུངས་པས། གོང་གི་དེ་དག་དུ་ངེས་པར་དམ་བཅས་པ་ཡང་མ་ཡིན་པའི་ཕྱིར་རོ།། །། བཞག་པ་མི་འཐད་དེ། ཞབས་བཞི་སྐྱིལ་ཀྲུང་ཕྱེད་པ་བསྣོལ་བའི་གར་སྟབས་ཀྱིས་བཞུགས་ན། ཞབས་བཞིས་བདུད་བཞི་མཉམ་པར་མནན་པར་མི་གྲུབ་པའི་ཕྱིར་དང་།
མཐོ་ལྔ་རྣམ་པར་རྒྱས་པའི་བརྐྱང་བསྐུམ་ལ། སྐྱིལ་ཀྲུང་ཕྱེད་པ་ཞེས་ཟེར་ན། རྡོ་རྗེ་འཇིགས་བྱེད་ལ་སོགས་པ་ཡང་། སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ་ཡིན་པར་འགྱུར་བའི་ཕྱིར་དང་། འདིར་སྲུང་འཁོར་གྱི་ཁྲོ་བོ་རྣམས་ཀྱང་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པར་འགྱུར་བ་དང་། དེ་ལྟར་ཡིན་ན། དེ་དག་ལ་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ་ཞེས་མི་བརྗོད་པར། འདི་ལ་བརྗོད་པའི་རྒྱུ་མཚན་མེད་པའི་ཕྱིར་དང་། གཽ་རཱི་ལ་སོགས་པའི་ལྷ་མོ་རྣམས་ཀྱང་མཐོ་ལྔ་རྣམ་པར་རྒྱས་པས་བརྐྱང་བསྐུམ་གྱིས་བཞུགས་པར་རིགས་པའི་ཕྱིར་དང་། སཾ་བྷུ་ཊི་ལས་སྐྱིལ་ཀྲུང་ཕྱེད་པའི་གར་སྟབས་ཀྱི་མཚན་ཉིད་གསུང་པ་མ་རྟོགས་པར་འགྱུར་བའི་ཕྱིར་དང་།
མཚོ་སྐྱེས་ཚད་མར་བྱེད་ན། སྐབས་གཞན་དུ་འགོག་པ་འགལ་བའི་ཕྱིར་དང་། ཚུལ་འདི་ལྟ་བུས་ཡིད་འཕྲོག་ཅེས་མ་བཤད་པས་མ་ངེས་པའི་ཕྱིར་དང་། ཤ་སྦྲང་སོགས་འགའ་ཞིག་མི་གཙང་བས་ཡིད་འཕྲོག་པ་དག་ཀྱང་ཡོད་པའི་ཕྱིར་དང་། ལུས་ཚན་ཤུགས་ཆེ་བ་དྲག་ཤུལ་ཡིན་པས། ཧཱུྃ་སྒྲ་སྒྲོགས་པས་དོན་མེད་པའི་ཕྱིར་དང་། ཚུལ་འདི་ལྟ་བུས་སྐྱི་གཡའ་ཞིང་ལྟར་མི་ཕོད་ཅེས་མ་བཤད་པས། མི་ངེས་པའི་ཕྱིར་དང་། གཡང་ས་ཆེན་པོ་ཡང་། སྐྱི་གཡའ་ཞིང་བལྟ་བར་མི་ཕོད་པ་ཡིན་པའི་ཕྱིར་དང་།
གཡས་ཞལ་དཀར་པོ་ཞི་ཞིང་དེས་པ། སྙིང་རྗེ་དང་། ཞི་བ་ཡིན་ན། ཁྱེད་རང་གི་མངོན་རྟོགས་འབྲིང་པོའི་རྒྱུ་རྡོ་རྗེ་འཆང་ལ་གར་དགུའི་ཉམས་མ་ཚང་བར་འགྱུར་བའི་ཕྱིར་དང་། ཚང་བར་མི་འདོད་ན། སྒེག་ཅིང་དཔའ་བ་མི་སྡུག་པ། ། ཞེས་སོགས་དེ་སྐབས་སུ་བཤད་པ་གྱི་ན་ཡིན་པའི་ཕྱིར་དང་། ཞལ་རེ་རེ་ཞིང་སྤྱན་གསུམ་གསུམ་དང་ལྡན་པ་མཆེ་བ་ཟླ་ཕྱེད་བརྩེགས་པ་ཞེས་བཤད་ནས། ཡང་གཡས་ཞལ་ཞི་བར་འཆད་པ་འགལ་བའི་ཕྱིར་དང་། སཾ་བྷུ་ཊི་ལས།
སྐྱིལ་ཀྲུང་ཕྱེད་པ་བྱས་ནས་ནི། ། ཉིད་ཀྱི་བརླ་སྟེང་གཡོན་པར་མནན། ། ཞེས་མདོར་བསྟན་ནས། རྒྱས་པར་འཆད་པའི་སྐབས་སུ། ཕྱག་རྒྱ་ཆེན་པོའི་ཕྱེད་ཀྲུང་ཟ་བ་ཞེས་བྱ་ནི། སྟན་མཐོན་པོ་ལ་འདུག་པ་སྟེ། རྐང་པ་གཡོན་པ་ས་ལ་བཞག་པར་བྱ་སྟེ། དེའི་བརླ་ལ་གཡས་པའི་རྐང་པས། སེམས་དཔའི་སྐྱིལ་མོ་ཀྲུང་གི་སྦྱོར་བས་བགོད་དོ། ། དེའི་རྐང་པའི་མཐིལ་གྱིས།
ཡང་གཡོན་པའི་བརླ་མཉམ་པར་སྦྱོར་བར་བྱེད་པའི་སྦྱོར་བས་མནན་པར་བྱའོ། ། ཞེས་གསུངས་ལ། དེའི་ཞེས་པ་ནི་ཉིད་ཀྱི་ཞེས་པ་ལ་སྙེགས་པ་སྟེ། གཞན་རྣམས་ནི་ཡུམ་གྱིའོ། ། དེའི་ཕྱིར་ཡུམ་གྱི་བཞུགས་ཚུལ་འདིར་བཞེད་པ་ཉིད་སཾ་བྷུ་ཊིའི་བཞེད་པ་ཐུན་མོང་མ་ཡིན་པ་ཡིན་པའི་ཕྱིར་རོ། ། ཡང་ཁ་ཅིག གཡོན་གྱི་ཕྱག་མཚན་བརྒྱད་ཀྱི་ཐད་དུ། ཕྱག་མཚན་ནི་ཉིན་འབྱུང་གིས། ས་གསེར་མདོག་རིན་ཆེན་བུམ་པས་ཕྱག་ན་དྲེལ་བ། ཆུ་ལྷ་དཀར་པོ་ཀླུའི་གདེངས་ཀ་བདུན་དང་།
ཞགས་པ་དང་དུང་འཛིན་པ། རླུང་ལྷ་ནམ་མཁའི་མདོག་ཅན། ལག་གཉིས་རླུང་དར་འཛིན་པ། མེ་ལྷ་དམར་པོ་ཕྱག་བཞི། དགང་གཟར་ཤིང་དབྱུག བགྲང་ཕྲེང་སྤྱི་བླུགས་འཛིན་པ། ཟླ་བ་དཀར་པོ་ཕྱག་གཉིས་པ་པདྨ་ལ་གནས་པའི་ཟླ་དཀྱིལ་འཛིན་པ། ཉི་མ་དམར་པོ་ཕྱག་གཉིས་པདྨ་ལ་གནས་པའི་ཉི་དཀྱིལ་འཛིན་པ། མཐར་བྱེད་ནག་པོ་དབྱུག་པ་དང་མདུང་འཛིན་པ། གནོད་སྦྱིན་སེར་པོ་བེ་ཅོན་དང་ལྕགས་ཀྱུ་འཛིན་པར་བཤད།
འདི་ཙམ་སྤྲོས་པས་བསྒོམ་མི་ནུས་ན། འདི་རྣམས་དབང་ཕྱུག་བརྒྱད་དུ་བཤད་པས་གཡས་མཆོག་སྦྱིན་གཡོན་མི་འཇིགས་པ་སྦྱིན་པར་བསྒོམས་ནས་འོང་ངམ་བརྟག བྲིས་སྐུ་ཁ་ཅིག་ལ་ཐལ་སྦྱར་དང་། ཁ་ཅིག་ལས་ཆོས་འཆད་བྲིས་སྣང་སྟེ། དོན་སྟོན་རྒྱུ་ཅི་ཡང་མི་སྣང་ངོ་། ། ཞེས་འཆད་དོ། ། དེ་ནི་མ་ཡིན་ཏེ། རྒྱ་གཞུང་ལྟར་འདིར་བྱེད་པའི་རྒྱུ་མཚན་མེད་པའི་ཕྱིར་དང་། མཆོག་སྦྱིན་དང་མི་འཇིགས་པ་སྦྱིན་པ་ནི། རང་བཟོ་ཡིན་པའི་ཕྱིར་དང་།
དབང་ཕྱུག་བརྒྱད་ཟད་མི་ཤེས་པར་རྩོལ་བ་མཚོན་པས། ནམ་མཁའ་མཛོད་ཀྱི་ཕྱག་རྒྱ་བཅས་པ་ལ། ཐལ་སྦྱར་དང་ཆོས་འཆད་དུ་འཁྲུལ་པ་ཡིན་པའི་ཕྱིར་རོ།། །། ཡང་། ཨཱ་ལི་ཀཱ་ལི་མཉམ་སྦྱོར་བ། ། རྡོ་རྗེ་སེམས་དཔའ་ཉིད་ཀྱི་གདན། ། ཡི་གེ་ལས་བྱུང་གོང་བུ་ལ། ། ཧཱུྃ་ཕཊ་རྣམ་པར་བདོད་མི་བྱ། ། སེམས་དཔའི་གཟུགས་བརྙན་ལས་བྱུང་བའི། ། དཀྱིལ་འཁོར་བདག་པོར་རྣམ་པར་བསྒོམ། །
ཕྱག་མཚན་ཞལ་སོགས་གོང་མ་བཞིན། ། ཟླ་བ་ཆུ་ཤེལ་ནོར་བུའི་འོད། ། ཅེས་པའི་འགྲེལ་པར། དག་ལྡན་དུ། དེ་ལྟར་སྦྱང་གཞི་དང་། སྦྱོང་བྱེད་ལམ་དང་འབྲས་བུའི་དབྱེ་བས་ལྷ་མོ་རྣམས་མངོན་པར་བྱང་ཆུབ་པ་ལྔ་ལས་བསྐྱེད་པར་གོ་ནས། འདི་སྙམ་དུ་རྟོགས་ཏེ། ཅི་ལྷ་མོ་རྣམས་ཀྱི་མངོན་པར་བྱང་ཆུབ་པ་འདི་ཉིད་ལྟར། ཡབ་ཀྱི་མངོན་པར་བྱང་ཆུབ་པའང་ངེས་སམ་སྙམ་ན།

མ་ཡིན་ནོ་ཞེས་བསྟན་པའི་ཕྱིར། ཨཱ་ལི་ཀཱ་ལི་མཉམ་སྦྱོར་བ། ། ཞེས་སྨྲོས་སོ། ། འདི་ལ་སྤྱི་དོན་གསུམ་སྟེ། མི་འདྲ་བའི་ཁྱད་པར་དང་། དེའི་དགོས་པ་དང་། འདིར་འབྱུང་བའི་རྒྱུ་མཚན་ནོ། ། དང་པོ་ནི་མངོན་བྱང་ལྔ་ཀ་མི་འདྲ་བ་ལས། དང་པོ་ཨཱ་ལི་ཀཱ་ལི་ལས་ཟླ་བའི་དཀྱིལ་འཁོར་ཟུར་གསུམ་པ་ཨཱ་ལིས་མཚན་པ་ཡིན་པས། དང་པོ་མི་འདྲ་སྟེ། དཔལ་ཁ་སྦྱོར་ལས།
གྲུ་གསུམ་རྒྱ་ཆེའི་རང་བཞིན་ཅན། ། སངས་རྒྱས་ཀུན་གྱི་ཡོན་ཏན་གནས། ། འདི་ཡང་ཨ་སོགས་གཟུགས་ཀྱིས་ནི། ། སངས་རྒྱས་ཡོན་ཏན་འཇུག་པར་འགྱུར། ། ཤེལ་དང་ཟླ་བ་ལྟ་བུར་ནི། ། དེ་ཡི་སྟེང་དུ་འཇུག་པར་འགྱུར། ། ཞེས་བྱ་བ་དང་། གྲུ་གསུམ་དུ་བསྒོམ་པའང་། དེ་ལ་ཟླ་བའི་དཀྱིལ་འཁོར་ནི། ། གྲུ་གསུམ་ཉིད་དུ་བསྒོམ་པར་བྱ། །
ཞེས་སོ། ། གཉིས་པའང་མི་འདྲ་སྟེ། ཀཱ་ལི་བརྒྱད་ཅུ་ལས་མཉམ་པར་སྦྱོར་བ་སྟེ། དེ་ཡང་ཟླ་བ་གྲུ་གསུམ་ཀཱ་ལིས་བརྒྱན་པའོ། ། ཡང་གསུངས་པ། ཟླ་བའི་སྟེང་དུ་ཡང་ཟླ་བ། ། བྱང་ཆུབ་ཟླ་བ་གཉིས་པ་ཅན། ། སངས་རྒྱས་ཡོན་ཏན་ཀ་སོགས་ཀྱིས། ། སྐར་མདའ་འདིར་ཡང་འཇུག་པར་འགྱུར། ། ཞེས་སོ། །
གསུམ་པ་ཡང་མི་འདྲ་སྟེ། དེ་ལྟ་བུའི་ཟླ་བ་གཉིས་ནི། རྡོ་རྗེ་སེམས་དཔའ་ཉིད་ཀྱི་གདན་སྟེ། བསྐྱེད་པའི་རིམ་པའི་བཞིའོ། ། དེའི་སྟེང་དུ། ཡི་གེ་ལས་བྱུང་གོང་བུ་ལ། ། ཧཱུྃ་ཕཊ་རྣམ་པ་བདོད་མི་བྱ། ། ཧཱུྃ་ལས་བྱུང་བའི་རྡོ་རྗེ་རྩེ་ལྔ་པ་དཀར་པོ་ཧཱུྃ་གིས་མཚན་པའོ། ། དེ་ལྟར་ཡང་། བྱང་ཆུབ་སྤྱོད་པ་བླ་ན་མེད། །
དེ་ཡི་ས་ནི་རྟོགས་པ་སྟེ། ། ཟླ་བའི་དཀྱིལ་འཁོར་དབུས་སུ་ནི། ། རྡོ་རྗེ་ངེས་པར་རྟག་པར་བྱ། ། ཞེས་སོ། ། བཞི་པའང་མི་འདྲ་སྟེ། དེ་ལས་འོད་སྤྲོ་བ་དང་། བསྡུ་བ་བྱས་པ་ལས་གཅིག་ཏུ་གྱུར་པའོ། ། ཡང་གསུངས་པ། རྡོ་རྗེ་སེམས་དཔའ་རྡོ་རྗེ་ནི། ། རྩེ་མོ་ལྔ་པ་འོད་ཟེར་ཅན། །
ཞེས་བྱ་བ་དང་། འདིས་ནི་སྔགས་ཀྱི་རྣལ་འབྱོར་གྱིས། ། སྤྲོ་བ་དང་ནི་བསྡུ་བ་བྱ། ། ཞེས་སོ། ། ལྔ་པ་ཡང་མི་འདྲ་སྟེ། སེམས་དཔའི་གཟུགས་བརྙན་ལས་བྱུང་བའི། ། དཀྱིལ་འཁོར་བདག་པོ་རྣམ་པར་བསྒོམ། ། ཕྱག་མཚན་ཞལ་སོགས་གོང་མ་བཞིན། ། ཟླ་བ་ཆུ་ཤེལ་ནོར་བུའི་འོད། ། ཅེས་བྱ་བ་སྟེ།
སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་སྟེ། ཡང་གསུང་པ། རྡོ་རྗེ་ཡོངས་གྱུར་དེ་མ་ཐག ། རྣམ་པ་ཀུན་གྱི་མཆོག་ལྡན་པའི། ། ཟླ་བའི་ཁ་དོག་མཉམ་འོད་ཀྱི། ། རྡོ་རྗེ་སེམས་དཔའ་བསམ་པར་བྱ། ། ཞེས་གསུངས་པ་ལྟ་བུའོ། ། དེ་ལྟ་བུའི་མངོན་པར་བྱང་ཆུབ་པ་ལྔ་པོ་དེ་ནི། འདི་ཡིན་ཏེ། སེམས་སོ་སོར་རྟོག་པ་དང་།
དེ་གསལ་བར་བྱེད་པ་དང་། དེ་བརྟན་པར་བྱེད་པ་དང་། ཤིན་ཏུ་བརྟན་པར་བྱེད་པ་དང་། རྡོ་རྗེའི་སྐུར་གྱུར་པའོ། ། དེ་ནས་ཡེ་ཤེས་ལྔར་འགྱུར་རོ། ། ཞེས་བྱ་བར་དགོངས་སོ། ། གཉིས་པ་དེ་ལྟར་བསྒོམ་པའི་དགོས་པ་ནི། འདིས་གསང་བའི་དབང་མཚོན་ལ། ལྷ་མོ་རྣམས་ཀྱིས་ཤེས་རབ་ཡེ་ཤེས་ཀྱི་དབང་མཚོན་ནོ། ། དེ་ལ་གསང་དབང་གི་དུས་སུ་སློབ་མ་ལ་རྣམ་པར་རྟོག་པའི་གྲྭ་ཟུར་དང་བཅས་པས་ཟུར་གསུམ་པའོ། །
ཤེས་རབ་ཡེ་ཤེས་ཀྱི་དུས་སུ་མི་རྟོག་པས་ཟླུམ་པོའོ། ། གསང་དབང་ལ་གཉིས་ཀའི་བྱང་ཆུབ་ཀྱི་སེམས་དཀར་བ་དང་ལྡན་པས་ན་གཉིས་ཀ་ཟླ་བའོ། ། ཤེས་རབ་ཡེ་ཤེས་ཀྱི་ཤེས་རབ་ལ་ཉི་མ་ལྟར་དམར་ཞིང་། ཐབས་ཀྱི་དཀར་བས་ན་ཟླ་བ་དང་ཉི་མའོ། ། གསང་དབང་གི་བྱང་ཆུབ་ཀྱི་སེམས་ནི། མཐེ་བོང་སྲིན་ལག་དག་གིས་ནི། ། སློབ་མའི་ཁར་ནི་ལྟུང་བར་བྱ། ། ཞེས་གཉིས་བྱུང་བས་ན། མི་འགེགས་པས་ཧཱུྃ་ཕཊ་མེད་པའོ། ། ཤེས་རབ་ཡེ་ཤེས་འགེགས་པས་ན་ས་བོན་ཡོད་པའོ། །
གསང་དབང་གི་ཐིག་ལེ་སྤྲོ་བས་ན། འོད་འཕྲོ་བའོ། ། ཤེས་རབ་ཡེ་ཤེས་འཛིན་པས་ན་འོད་མི་འཕྲོ་བའོ། ། གསང་དབང་གིས་བྱང་ཆུབ་ཀྱི་སེམས་ཐིག་ལེ་ལ་བརྟེན་པའམ། རང་བཞིན་བརྒྱད་ཅུའི་རྟོག་པའི་དྲི་མ་དང་བྲལ་བ་ན་དཀར་པོའོ། ། ཤེས་རབ་ཡེ་ཤེས་ཀྱི་བདེ་བ་གནག་ཅིང་ཞེས་བྱ་བ་ལ་སོགས་པས་དཀར་བ་མ་ཡིན་པའོ། ། ཞེས་བྱ་བ་ལ་དགོངས་སོ། ། ཞེས་བླ་མ་གསུངས་སོ། ། གཞན་ཡང་འདི་ལ་དངོས་པོའི་གནས་ལུགས་སམ། འབྲས་བུའི་རྒྱུད་ཀྱི་དབང་དུ་བྱས་པའམ།
རྒྱུའི་རྒྱུད་ལ་སྦྱར་བའམ། དེ་ལས་གཞན་ལ་སྦྱར་བ་སོགས། དགོངས་པ་མང་སྟེ། དབྱིངས་དང་ཡེ་ཤེས་རྒྱས་གདབ་ཕྱིར། ། རང་བཞིན་གྱིས་དག་རྒྱུ་འབྲས་ཕྱིར། ། ཐིག་ལེའི་རིམ་ཕྱི་ལུས་སེམས་ཕྱིར། ། དབང་ཕྱིར་དགོངས་པ་བསམ་ཡས་ཕྱིར། ། ཞེས་བྱ་བ་སྟེ། བླ་མ་རྗེ་བཙུན་རེ་ཤིག་སྐབས་འདིར་མི་གསུངས་པས་མི་བྲིའོ། ། ཡང་གསུངས་པ།
སྐབས་འདིར་གསུང་བའི་རྒྱུ་མཚན་ཅི་ཡིན་སྙམ་ན། སྐབས་འདིར་ལྷའི་བསྐྱེད་ཆོག་མི་འདྲ་བ་སྟོན་པའི་སྐབས་ཡིན་ལ། དེ་ལ་ལྷ་མོ་རྣམས་དང་ཐུན་མོང་གི་བསྟན་ནས། རྒྱུའི་རྡོ་རྗེ་སེམས་དཔའ་བསྐྱེད་པའང་། དེ་དང་མཚུངས་སམ་རྟོགས་ན། དེ་དང་མི་མཚུངས་པ་ཡང་ཡོད་དོ། ། ཞེས་བསྟན་པའི་ཕྱིར་འདིར་བསྟན་ཏོ། ། དེ་བས་ན་ཕྱི་མའི་ལྔ་པ་ལས། བདག་གི་དཀྱིལ་འཁོར་ཁྱོད་གསུངས་ན། ། ཁྱོད་ཀྱི་དཀྱིལ་འཁོར་ཇི་ལྟར་ལགས། །
ཞེས་ཞུ་བ་ཡང་རིགས་ལ། ཞུས་པའི་ལན་གྱི་སྐབས་སུ་ཡང་། ཚོགས་གཉིས་བསགས་པ་དང་། སྲུང་འཁོར་ལེའུ་གསུམ་པར་གསུངས་པ་དང་། གཞལ་ཡས་ཁང་པའི་རྒྱུ་འབྱུང་བ་ལ་སོགས་པ་ནས། མངོན་པར་བྱང་ཆུབ་པའི་བར་འདིར་གསུངས་པས། དེར་ཤེས་པས་ན། གཞལ་ཡས་ཁང་གི་ཁྱད་པར་ཙམ་དང་། ལྷན་ཅིག་སྐྱེས་དགའི་རང་བཞིན་ལས། ། དེ་ལ་དབུས་སུ་ང་ཡོད་དེ། །
ཞེས་ལྷའི་རྣམ་པ་ཙམ་ལས་བསྐྱེད་པ་རྒྱས་པར་མ་གསུངས་པས་ན། རིག་པ་འདི་འདིར་ཤེས་པར་ནུས་སོ། ། འོ་ན་སློབ་དཔོན་སྦྱང་དཀའ་ཟླ་བས་ཡན་ལག་དྲུག་པར། བདུན་གྱི་བདུན་པ་མཉམ་ཉིད་ལྡན། ། ཅེས་མི་མཉམ་སྦྱོར་བའི་མངོན་པར་བྱང་ཆུབ་པ་གསུངས་པ། ཇི་ལྟར་དྲང་ཞེ་ན། བདེན་མོད་ཀྱི། རིགས་བསྡུས་པའི་སྒྲུབ་ཐབས་སུ། འདི་ཉིད་གསུངས་ལ། ཡན་ལག་དྲུག་གི་ཐུན་མོང་གི་ཆོ་ག་ལ་དགོངས་ཏེ་བསྟན་པའོ། །
དེས་ན་ཉམས་སུ་ལེན་པར་འདོད་པས། ཆོ་ག་བླ་མའི་གསུངས་བཞིན་བྱའོ། ། འདི་ལ་སློབ་དཔོན་ཤཱནྟི་པ་དང་། དམ་ཚིག་རྡོ་རྗེ་པས། བདག་མེད་མའི་མངོན་པར་རྟོགས་པ་ཉིད་ཀྱི་འཇུག་བསྡུས་ཏེ་འཆད་པ་ན། ཧཱུྃ་ཕཊ་མི་བདོད་པ་ནི། ཨོཾ་ལ་དགོངས་པའོ། ། དཀྱིལ་འཁོར་བདག་པོ་ནི་བདག་མོར་བསྒྱུར་རོ། ། གོང་མ་བཞིན་ནི། ཆོས་ཀྱི་བརྡས་འཆད་པར་འགྱུར་བའམ།
དམ་ཚིག་རྡོ་རྗེ་ལུ་གུ་རྒྱུད་མ་བཞིན་དུའོ། ། ཞེས་འཆད་དོ། ། ཟླ་བ་ཆུ་ཤེལ་ནོར་བུའི་འོད། ། གདན་གྱི་ཟླ་བ་དང་འོད་ཅེས་འཆད་དོ། ། དེ་ནི་ཡང་དག་པ་མ་ཡིན་ཏེ། གཞུང་དང་ཡང་འགལ་ཏེ། དོན་དང་ཡང་འགལ་ལོ། ། དང་པོ་ནི། ཉི་ཟླ་ཁ་སྦྱོར་བ་ནི། མི་མཉམ་སྦྱོར་བ་ཡིན་པས།
མཉམ་སྦྱོར་བ། ཞེས་བྱ་བ་དང་འགལ་ལ། བདག་པོ་མོར་བསྒྱུར་ནའང་། ཧ་ཅང་ཐལ་ཞིང་། ཕྱག་མཚན་ཞལ་སོགས་གོང་མ་བཞིན། ཞེས་སྦྱོར་ན། ཁྱད་པར་དུ་ཟླ་བའི་འོད་ཅེས་སྨྲོས་པ་དོན་མེད་ལ། ཟླ་བའི་གདན་ཡང་མི་རིགས་ཏེ། འདི་དག་ནི་ཁྲོ་མོ་ཡིན་ལ། ཁྲོ་བོ་ཁྲོ་མོ་རྣམས་ནི་འབར་བའི་ཕྲེང་བ་འཁྲིགས་པའི་འོད་ཅེས་བྱ་བ་ཉི་མར་བཤད་པ་དང་འགལ་བར་འགྱུར་རོ། །
གཉིས་པ་དོན་དང་ཡང་འགལ་ཏེ། སྔར་མ་བཤད་པའི་སྔོན་བྱུང་མེད་ཅིང་། བཤད་པ་ཉིད་འཆད་ན་ཟློས་པར་འགྱུར་ལ། སྦྱང་གཞི་དང་སྦྱོང་བྱེད་འཆོལ་པར་འགྱུར་རོ། ། ཡང་སློབ་དཔོན་པདྨ་བ་དང་། ནག་པོ་སྤྱོད་པ་བ་དང་། བྷ་ཝ་པ་རྣམས་ནི་རྒྱུ་རྡོ་རྗེ་འཛིན་པར་འཆད་ལ། དེའང་བདག་མེད་མ་དང་འབྲེལ་པར་འཆད་དེ། རྡོ་རྗེ་གུར་ལས། བྷྲཱུྃ་ལས་གནས་ནི་བསམ་ནས་སུ། །
རྣམ་པ་ལྔ་ནི་རབ་བརྟག་བྱ། ། ཡེ་ཤེས་ལྔ་ལས་འབྱུང་བ་ཡི། ། སེམས་དཔའི་གཟུགས་བརྙན་བསྒོམ་པར་བྱ། ། རྡོ་རྗེ་སེམས་དཔའ་ལས་བྱུང་བའི། ། རིག་མའི་སྐྱེས་བུ་བསྒོམ་པར་བྱ། ། ཞེས་གསུངས་སོ། ། ཞེ་ན། དེ་ཉིད་མ་ཡིན་ཏེ། རིག་མའི་སྐྱེས་བུ་ཞེས་པ་ཉིད་ཀྱང་ཡབ་ཡིན་ལ། གཞན་ཡང་ལྷ་མོ་རྣམས་ཀྱི་མངོན་པར་བྱང་ཆུབ་པ་རྫོགས་ཟིན་པའི་ཕྱིར་དང་།
ཕྱི་མའི་ལྔ་པ་ལས་མངོན་པར་བྱང་ཆུབ་པ་མ་བསྟན་པའི་ཕྱིར་རོ། ། དེས་ན་སྔར་བཤད་པ་ཉིད་བླང་བར་རིགས་སོ། ། ཞེས་གསུངས་པ་ལ།། །། འཁྲུལ་སྤོང་མཁན་པོའི་རྩ་རྒྱུད་ཀྱི་ཊཱིཀྐར། འདི་དག་ཐམས་ཅད་ནི་སྨྲ་བ་ཡང་དག་པ་མ་ཡིན་ཏེ། ཉེས་པ་མི་ཟད་པ་དུ་མའི་གནས་སུ་གྱུར་པའི་ཕྱིར་རོ། ། དེ་ཡང་འདི་ལྟར། མི་མཉམ་སྦྱོར་ཞེས་བྱ་བའི་ཐ་སྙད་དང་དོན་གང་ཡང་རྒྱུད་དང་། ཚད་ལྡན་གྱི་གཞུང་གང་ནས་ཀྱང་ཟུར་ཙམ་ཡང་མ་བཤད་ཅིང་། ཟླ་ཉི་མི་མཚུངས་པས་མཉམ་སྦྱོར་དུ་འགལ་ན།
སྒྲུབ་པ་པོ་ཕྱག་རྒྱ་དང་མཉམ་པར་སྦྱར་བ་དང་། ལྷ་ཡབ་ཡུམ་མཉམ་པར་སྦྱར་བ་ཐམས་ཅད་ཀྱང་འགལ་བར་འགྱུར་ཏེ། དེ་དག་ཕན་ཚུན་མི་མཚུངས་པའི་ཕྱིར་རོ། ། སཾ་བྷུ་ཊི་ལས། ཟླ་བ་ཉིས་བརྩེགས་གསུངས་པའི་ལུང་དེ་དག་ནི། བདེ་མཆོག་རྡོ་རྗེ་སེམས་ཀྱི་མངོན་བྱང་ལྔ་སྟོན་པའི་ལུང་ཡིན་པས། དེས་སྐབས་འདིར། ཨཱ་ལི་ཀཱ་ལི་མཉམ་སྦྱོར་བ། ། ཞེས་པའི་དོན་ཟླ་བ་ཉིས་བརྩེགས་ལ་སྦྱོར་དགོས་པར་མི་འགྲུབ་ལ། ཕྱག་མཚན་རྡོ་རྗེ་རྩེ་ལྔ་པ་དཀར་པོ་ལ་ཧཱུྃ་གིས་མཚན་པ་མི་བྱེད་པ་ཙམ་ཞིག
ཧཱུྃ་ཕཊ་རྣམ་པའང་བདོད་མི་བྱ། ། ཞེས་པའི་དོན་དུ་སྨྲས་པས་ནི། ཕཊ་བདོད་མི་བྱ་ཞེས་པ་ལ། ཁོ་བོ་ཅག་གིས་སྔོན་ཆད་ལན་གཅིག་ཀྱང་མ་བལྟས་སོ། ། ཞེས་གསལ་བར་བྱས་ཤིང་། ཡབ་ཀྱི་མངོན་བྱང་གི་སྐབས་སུ་ཕྱག་མཚན་ལ་ས་བོན་གྱིས་མཚན་པ་བྱར་མི་རུང་ཞིང་། ཡུམ་གྱི་སྐབས་སུ་བྱེད་པའི་ཁྱད་པར་གསུང་པ་ལ། རྡོ་རྗེ་འཆང་གིས་དགོངས་པའི་ཁྱད་པར་ཇི་ལྟ་བུ་ཞིག་གཟིགས་པ་ཡང་སྨྲ་དགོས་སོ། ། ཕྱག་མཚན་ཞལ་སོགས་གོང་མ་བཞིན། ། ཞེས་པས།
སྔར་ཆར་འབེབས་ཀྱི་ཧེ་རུ་ཀ་དང་སྦྱར་བས་ནི། རང་གི་ངང་ཚུལ་ཆེས་གསལ་བར་བྱས་ཏེ་སྔར་ཆར་འབེབས་ཀྱི་ཧེ་རུ་ཀའི་སྐབས་སུ། ཕྱག་མཚན་གཅིག་ཀྱང་མ་བཤད་པའི་ཕྱིར་རོ། ། ཁ་སྦྱོར་ལས། རྡོ་རྗེ་ཡོངས་གྱུར་དེ་མ་ཐག ། རྣམ་པ་ཀུན་གྱིས་མཆོག་ལྡན་པ། ། ཟླ་བའི་ཁ་དོག་མཉམ་འོད་ཀྱི། ། རྡོ་རྗེ་སེམས་དཔའ་བསམ་པར་བྱ། ། ཞེས་གསུངས་པའི་ལུང་གིས། འདིར།
ཟླ་བ་ཆུ་ཤེལ་ནོར་བུའི་འོད། ། ཅེས་པ་ཀྱེའི་རྡོ་རྗེ་ཕྱག་བཅུ་དྲུག་པ་དཀར་པོར་བསྐྱེད་པ་བསྟན་པར་བསྒྲུབ་པ་ནི། དེ་ལས་འབྲེལ་མེད་ཆེ་བ་ཅི་ཞིག་ཡོད་དེ། ཁ་སྦྱོར་གྱི་ལུང་དེ་ནི། རྡོ་རྗེ་ཡོངས་སུ་གྱུར་པ་ལས། བདེ་མཆོག་རྡོར་སེམས་ཞལ་གསུམ་ཕྱག་དྲུག་པ་བསྐྱེད་པར་སྟོན་པའི་ལུང་ཡིན་པའི་ཕྱིར་རོ། ། ཚོགས་གཉིས་བསོག་པ་དང་། སྲུང་འཁོར་ལེའུ་གསུམ་པར་གསུང་པ་ལ་སྙེགས་པས་ཆོག་པའི་ཕྱིར། ཕྱི་མའི་ལེའུ་ལྔ་པར། ཡབ་ཀྱི་དཀྱིལ་འཁོར་སྟོན་པའི་སྐབས་སུ།
དེ་དག་བཤད་མི་དགོས་ན། ཡབ་ཀྱི་མངོན་བྱང་ལྔ་ཡང་། སྔར་ལེའུ་གསུམ་པར། མངོན་བྱང་ལྔ་ཀ་བཤད་པ་ལ་སྙེགས་པས་ཆོག་པའི་ཕྱིར་དང་། སླར་ཡང་འདིར་ཡབ་ཀྱི་མངོན་བྱང་བཤད་ཅི་དགོས། ཞེས་པའི་མགོ་མཚུངས་སུ་ཞིག་གིས་བཟློག་པར་ནུས། ཤཱནྟི་པས། བདག་པོ་ཞེས་པ་ལ་བདག་མེད་མ་ཞེས་པའི་འབྲུ་ནོན་བྱས་པ་ལ། ཧ་ཅང་ཐལ་བས་སྐྱོན་བརྗོད་ནས། སླར་ཡང་རང་ཉིད་ཀྱིས་རིག་མའི་སྐྱེས་བུ་ཞེས་པ་ཡབ་ལ་བྱེད་པའི་འབྲུ་ནོན་བྱེད་པ་རང་གི་ཚིག་ལ་ཅོ་འབྲི་བར་བྱེད་པ་ཡིན་ནོ། །
ཁྲོ་མོ་ཡིན་པས་ཟླ་གདན་མི་རིགས་དགོས་ན། གཤིན་རྗེའི་གཤེད་ལ་སོགས་པའི་དཀྱིལ་འཁོར་དུ་མར། ཙ་ཙི་ཀ་ལ་སོགས་པའི་ཁྲོ་མོ་ཤིན་ཏུ་དྲག་མོ་དུ་མ་ལ་ཟླ་གདན་བཤད་པ་ཐམས་ཅད་ཀྱིས་མ་ངེས་སོ། ། གཞན་ཡང་བརྗོད་པར་བྱ་བ་མང་མོད་ཀྱི། རེ་ཤིག་བཞག་གོ ། སཾ་བྷུ་ཊི་ལས་འབྱུང་བའི་རྡོར་སེམས་བདེ་མཆོག་རྡོར་སེམས་སུ་སྒྲུབ་པའི་སྒྲུབ་བྱེད་དུ། བརྟག་པ་གསུམ་པའི་རབ་བྱེད་བཞི་པ་ལས་བདེ་མཆོག་རྡོར་སེམས་ཞལ་གསུམ་ཕྱག་དྲུག་དངོས་སུ་གསུངས་པའི་ལྷ་ཉེར་བརྒྱད་ལ་མན་སྙེས་བླ་མའི་མན་ངག་གི་ཆ་བཞད་ལ་སོགས་ལྷ་མོ་བརྒྱད་ཁ་བསྐང་པས་གཙོ་བོ་ཡབ་ཡུམ་སོ་སོར་བགྲངས་པའི་ལྷ་སོ་བདུན་གྱི་དཀྱིལ་འཁོར་འདི་ཀྱཻ་རྡོར་གྱི་དཀྱིལ་འཁོར་དུ་འདོད་པ་ནི། གནས་མ་ཡིན་པའི་ལོག་པར་རྟོག་པ་སྟེ། དེ་ལྟར་ན་འདི་དང་ཁྱད་པར་ཅུང་ཟད་ཀྱང་མེད་པའི་བདེ་མཆོག་རྡོ་རྗེ་མཁའ་འགྲོ་ནས་བཤད་པའི་རྡོ་རྗེ་སེམས་དཔའི་དཀྱིལ་འཁོར་ཡང་། ཀྱཻ་རྡོ་རྗེའི་དཀྱིལ་འཁོར་དུ་ཁས་ལོངས་ཤིག་ཅེས་ཟེར་རོ། །
དེ་དག་ནི་བྱུང་རྒྱལ་ཁོ་ནར་སྨྲ་བ་སྟེ། མི་མཉམ་སྦྱོར་ཞེས་བྱ་བའི་དོན། འདིར་ཉི་ཟླ་ཁ་སྦྱོར་ལ་བཞེད་པས། མི་མཉམ་སྦྱོར་གང་ལ་ཟེར་བ་ཙམ་ཡང་ཡིད་ཡུལ་དུ་མ་ཤར་བར་ཟད་པའི་ཕྱིར་དང་། ཡང་ན་ཉི་ཟླ་ཁ་སྦྱོར་གྱི་མངོན་བྱང་རྒྱུད་སྡེ་དུ་མ་དག་ལས་གསུངས་པ་ཐམས་ཅད་བརྟན་མ་མཐོང་བར་ཟད་པའི་ཕྱིར་དང་། ལྷ་ཡབ་ཡུམ་མཉམ་པར་སྦྱར་བ་ཕན་ཚུན་མི་མཚུངས་པ་ཡིན་ན། བརྟག་གཉིས་ལས། བཅོམ་ལྡན་འདས་ཇི་ལྟ་བ་དེ་བཞིན་དུ་ཤེས་རབ་སྟེ། ཞེས་དང་། རྡོ་རྗེ་གུར་ལས།
རང་མཚུངས་རིག་མས་ལུས་ཕྲད་ལྡན། ། ཞེས་པའང་མི་འཐད་པར་འགྱུར་བའི་ཕྱིར་དང་། ཟླ་བ་ཉིས་བརྩེགས་ཞེས་པའི་ཐ་སྙད་ཀྱང་མི་འཐད་པར་ཐལ་ཏེ། ཟླ་བ་ཁ་སྦྱོར་གྱི་མངོན་བྱང་ལས། ཟླ་བ་ཉིས་བརྩེགས་ཞེས་པའི་ཐ་སྙད་རྒྱུད་དང་ཚད་ལྡན་གྱི་གཞུང་གང་ནས་ཀྱང་ཟུར་ཙམ་ཡང་མ་བཤད་པའི་ཕྱིར་དང་། ཟླ་བ་གཉིས་སྟེང་འོག་ཏུ་བརྩེགས་པ་ལ་ཟླ་བ་ཉིས་རྩེག་གི་ཐ་སྙད་འཇུག་ན། ཟླ་བ་དང་ཉི་མ་མི་མཉམ་པ་གཉིས་སྦྱར་བ་ལ་མི་མཉམ་སྦྱོར་ཞེས་པའི་ཐ་སྙད་འཇུག་པའི་ཕྱིར་དང་། ཁྱད་པར་ཁྱེད་ཀྱི་སྨྲ་བ་དེ་དག་ལ། ཁོ་བོའི་དཔལ་ལྡན་བླ་མ་རྡོ་རྗེ་འཆང་ཆེན་པོས་འདི་སྐད་ཅེས་གསུང་སྟེ། འདི་དག་ནི་ཆེས་ཤིན་ཏུ་མི་འཐད་པས།
གོ་རིམ་བཞིན་དུ་དགག་པར་བྱའོ། ། དེ་ལ་མི་མཉམ་སྦྱོར་ཞེས་བྱ་བའི་ཐ་སྙད་རྒྱུད་ལས་དངོས་སུ་མི་གསལ་ཡང་། ཟླ་བ་ཉིས་རྩེག་གི་མངོན་བྱང་ལ། མཉམ་སྦྱོར་གྱི་ཐ་སྙད་རྒྱུད་ལས་དངོས་སུ་གསུངས་པས། ཉི་ཟླ་ཁ་སྦྱོར་ལ་མི་མཉམ་སྦྱོར་གྱི་ཐ་སྙད་བྱེད་པ་ཤུགས་ལས་འགྲུབ་ལ། དེའི་ཕྱིར་ཉི་ཟླ་ཁ་སྦྱོར་གྱི་མངོན་བྱང་ལ་མི་མཉམ་སྦྱོར་དུ་བཤད་མོད། དེའི་སྒྲུབ་བྱེད་དུ་ཟླ་ཉི་མི་མཚུངས་པ་དངོས་ཤུགས་གང་ལ་ཡང་བཀོད་པ་མེད་པས། སུན་འབྱིན་དེ་དག་ནི་ཁས་བླངས་མེད་པའི་ཐལ་བ་འབའ་ཞིག་དུ་ཟད་དོ། ། འོ་ན་མི་མཉམ་སྦྱོར་གྱི་ཐ་སྙད་གང་ལས་བཏགས་སྙམ་ན། སྤྱིར་མངོན་བྱང་འདི་དག་ནི་ཕྱི་ནང་གི་སྦྱང་གཞི་དང་བསྟུན་ནས་དཔལ་ལྡན་བླ་མ་དམ་པས་ཞིབ་ཏུ་གསུང་པ་བཞིན་ཤེས་པར་བྱ་དགོས་ལ།
ཁྱད་པར་དུ་མི་མཉམ་སྦྱོར་གྱི་མངོན་བྱང་དང་པོ་གཉིས་ཀྱི་སྦྱང་གཞི། ཕྱི་རོལ་དུ་ཟླ་བའི་དཀྱིལ་འཁོར་དཔག་ཚད་ལྔ་བཅུས་འཁོར་བ་དང་། ཉི་མའི་དཀྱིལ་འཁོར་དཔག་ཚད་ལྔ་བཅུ་རྩ་གཅིག་གིས་འཁོར་བ་ཡིན་པས། གནམ་སྟོང་གི་ཚེ་དེ་གཉིས་བརྩེགས་པ་ཡང་མི་མཉམ་པ་ཡིན་ལ། ནང་དུ་མའི་མངལ་དུ་ལུས་འགྲུབ་པའི་རྒྱུ་ཐིག་ལེ་དཀར་དམར་གཉིས་ཚོགས་པ་ན་ཡང་། འོག་གི་དཀར་པོ་ཆུང་ལ། སྟེང་གི་དམར་པོ་ཆེ་བས་མི་མཉམ་པ་ཡིན་ཞིང་། རྒྱུ་མཚན་དེའི་ཕྱིར་ན། འདི་དག་ལ་དགོངས་ནས་ཉི་ཟླ་ཁ་སྦྱོར་ལ་མི་མཉམ་སྦྱོར་ཞེས་བྱ་ལ། ཟླ་བ་ཁ་སྦྱོར་ལ་སྦྱང་གཞི་སྦྱོང་བྱེད་ལ་དེ་ལྟ་བུའི་མི་མཉམ་པའི་ཆ་ཤས་མེད་པས།
མཉམ་སྦྱོར་དུ་གསུངས་པ་ཡིན་ཏེ། ཀུ་མུད་ཏི་ལས་ཨཱ་ལི་ཀཱ་ལི་དག་གི་མཉམ་པས་ཟླ་བ་མི་མཉམ་པ་མེད་པའི་ངོ་བོ་ཡིན་ལ། རང་གི་ས་བོན་ཡོངས་སུ་གྱུར་པའི་ཟླ་བ་ཀུན་ཏུ་སྦྱོར་བ་ནི། ཨཱ་ལི་ཀཱ་ལི་མཉམ་སྦྱོར་བའོ། ། དེ་གཅིག་ཏུ་གྱུར་པ་ལྷ་མོའི་ཡན་ལག་དང་། ཉིང་ལག་གི་གཟུགས་གྲུ་གསུམ་གྱི་ཟླ་བ་གཉིས་ནི་གདན་ནོ། ། ཞེས་གསུངས་པའི་དགོངས་པ་ཡང་འདི་ཉིད་ཡིན་པར་གསལ་ལོ། ། དགོངས་གཞི་དེ་ལ་དགོངས་ནས་ཐ་སྙད་དེ་ལྟར་གསུངས་ཀྱང་ཁྱབ་པ་འཛིན་པ་ནི་མ་ཡིན་ཏེ། སྒྲ་བཤད་ཕལ་མོ་ཆེ་ལ་ཁྱབ་པ་མི་རྩི་བའི་ཕྱིར་རོ། ། གཞན་ཡང་སཾ་བྷུ་ཊི་ལས་ཟླ་བ་ཉིས་རྩེག་གསུངས་པའི་ལུང་དེ་དག་ནི་བདེ་མཆོག་རྡོར་སེམས་ཀྱི་མངོན་བྱང་ལྔ་སྟོན་པའི་ལུང་ཡིན་པས་དེ་སྐབས་འདིར།
ཨཱ་ལི་ཀཱ་ལི་མཉམ་སྦྱོར་བ། ། ཞེས་པའི་དོན་ཟླ་བ་ཉིས་རྩེག་ལ་སྦྱོར་དགོས་པར་མི་གྲུབ་ཅེས་ཟེར་བ་ཡང་འཐད་པ་མ་ཡིན་ཏེ། སཾ་བྷུ་ཊིའི་ལུང་དེ་རྡོར་སེམས་ཀྱི་མངོན་བྱང་ལྔ་སྟོན་པའི་ལུང་ཡིན་པ་བདེན་མོད་ཀྱི། བདེ་མཆོག་གི་མངོན་བྱང་ལྔ་སྟོན་པའི་ལུང་ཡིན་པའི་སྒྲུབ་བྱེད་གང་ཡང་མེད་ཅིང་། དེ་ཉིད་སྐབས་འདིར་སྦྱོར་བར་མི་གོ་བ་ནི། དཔལ་ལྡན་བིརྺ་པ་ཡབ་སྲས་ཀྱི་བཤད་སྲོལ་འདི་དང་། འདི་ལྟ་བུ་རྣམ་པར་དག་པ་ལ་མ་བརྟེན་པར་རྟོག་གེའི་དྲེགས་པས་རྒྱུད་ལ་རང་དགར་ཞུགས་པ་ཁྱེད་ལྟ་བུ་ལ་རྒྱུད་གསུམ་གྱི་རྩ་བཤད་སྦྱོར་ཚུལ་ཟབ་མོ་འདི་ལྟ་བུ་མི་འབྱུང་བ་ཆོས་ཉིད་ཡིན་པས་བདེན་མོད། འདིར་ནི་རྩ་བཤད་དེ་ལྟར་སྦྱོར་བ་དཔལ་ལྡན་བིརྺ་པ་ཡབ་སྲས་ཀྱི་མན་ངག་གྲུབ་ཆེན་མི་ཐུབ་ཟླ་བས་ཀུ་མུད་ཏིར་གསུངས་པའི་དགོངས་པའང་ཡིན་པས། ཁྱེད་ཀྱི་སྨྲས་པ་དེ་དག་གནོད་བྱེད་དུ་འཇུག་པ་མ་ཡིན་ལ། ལུང་དེ་དག་ཀྱཻ་རྡོ་རྗེར་རྡོར་སེམས་ཀྱི་བསྐྱེད་ཆོག་སྟོན་པའི་སྐབས་ཡིན་པས་འདིར་སྦྱོར་བ་ལེགས་པ་ཡིན་ནོ། །
ཡང་ཕྱག་མཚན་རྡོ་རྗེ་རྩེ་ལྔ་པ་དཀར་པོ་ལ་ཧཱུྃ་གིས་མཚན་པ་མི་བྱེད་པ་ཙམ་ཞིག ཧཱུྃ་ཕཊ་རྣམ་པར་བདོད་མི་བྱ། ། ཞེས་པའི་དོན་དུ་སྨྲས་པས་ནི། ། ཕཊ་བདོད་མི་བྱ་ཞེས་བྱ་བ་ལ། ཁོ་བོ་ཅག་གིས་སྔོན་ཆད་ལན་གཅིག་ཀྱང་མ་བལྟས་སོ། ། ཞེས་གསལ་བར་བྱས་ཞེས་ཟེར་བ་ཡང་མ་བརྟགས་པར་སྨྲས་པ་སྟེ། གཞུང་དེའི་དོན་ཕྱག་མཚན་ལ་ཧཱུྃ་གིས་མཚན་པ་ཡིན་ཞེས་གསུངས་ཀྱི། དེ་ཙམ་ཡིན་གྱི་གཞན་མ་ཡིན་ནོ་ཞེས་དངོས་ཤུགས་གང་ལ་ཡང་མ་གསུངས་ཤིང་། ཕཊ་བདོད་མི་བྱ་ཞེས་པའི་འབྲུ་ནོན་གསང་དབང་ལ་སྦྱར་བའི་སྐབས་སུ། ཤིན་ཏུ་གསལ་བར་གསུང་བཞིན་དུ།
དེ་ལྟར་སྨྲ་བ་ནི། རང་ཉིད་ཀྱིས་སྔོན་ཆད་དག་ལྡན་ལ་ལྟ་རྟོག་ཞིབ་མོ་ཚར་གཅིག་ཀྱང་མ་བྱས་སོ། ། ཞེས་གསལ་བར་བྱས་པར་མཚུངས་པས། ཁས་བླངས་མེད་པའི་ཐལ་བ་ཡིན་ལ། ཧཱུྃ་ཕཊ་གཉིས་ཀས་མ་མཚན་པར་བསྟན་པས། ཧཱུྃ་གིས་མ་མཚན་པ་ཞར་ལ་འགྲུབ་པ་མ་གོ་བའི་སྨྱོན་ཚིག་ཏུ་ཟད་དོ། ། ཡང་ཡབ་ཀྱི་སྐབས་སུ་ཕྱག་མཚན་ལ་ས་བོན་གྱིས་མཚན་པ་བྱར་མི་རུང་ཞིང་། ཡུམ་གྱི་སྐབས་སུ་བྱེད་པ་ཞེས་སོགས་ཀྱང་བབ་ཅོལ་ཁོ་ནར་སྨྲ་བ་ཡིན་ཏེ་མཉམ་སྦྱོར་གྱི་སྐབས་འདིར་ས་བོན་གྱིས་མ་མཚན་པར་གསུངས་ཀྱི་ཡབ་ཀྱི་སྐབས་སུ་ས་བོན་གྱིས་མཚན་པ་མི་མཉམ་སྦྱོར་གྱིས་བྱེད་པས་བྱར་མི་རུང་ངོ་ཞེས་སུ་ཞིག་སྨྲས། དེ་བས་ན་འདི་ནི་བྱུང་རྒྱལ་དུ་སྨྲ་བ་ཁོ་ནར་ཟད་དོ། ། ཡང་།
ཕྱག་མཚན་ཞལ་སོགས་གོང་མ་བཞིན། ། ཞེས་པ་སྔར་ཆར་འབེབས་ཀྱི་ཧེ་རུ་ཀ་དང་སྦྱར་བས་ནི། རང་གི་ངང་ཚུལ་ཆེས་གསལ་བར་བྱས་ཏེ། སྔར་ཆར་འབེབས་ཀྱི་ཧེ་རུ་ཀའི་སྐབས་སུ། ཕྱག་མཚན་གཅིག་ཀྱང་མ་བཤད་པའི་ཕྱིར། ཞེས་ཟེར་བ་ཡང་། མཁས་གྲུབ་ཚད་ལྡན་གྱིས་མཛད་པའི་གཞུང་ལུགས་མཐོང་རྒྱ་ཆུང་པའི་རླབས་འཆོལ་ཏེ། འདི་ལྟར་ཀུ་མུད་ཏི་ལས། གོང་མ་བཞིན་ཞེས་བྱ་བ་ནི། སྔོན་གྱི་ལྟ་བུ་ནི་གོང་མ་བཞིན་ཏེ།
ཆར་དབབ་པའི་ཆོ་གར་བཞེངས་པའི་དཔལ་ཧེ་རུ་ཀ་ལྟ་བུའི་ཕྱག་དང་ཞལ་དང་མཚན་མ་ལ་སོགས་པ་རྣམས་ཀྱིས་མཚོན་པར་འགྱུར་བའོ། ། ཡང་ཁྱད་པར་ནི་ཡོད་དེ། དེ་ནག་པོའོ། ། འདི་ནི་ཟླ་བ་ཆུ་ཤེལ་གྱི་ནོར་བུའི་འོད་ཟེར་ལྟར་དཀར་བ་ཞེས་བྱ་བའི་དོན་ཏོ། ། ཞེས་དང་། བྷ་ཝ་བྷ་ཏྲས། གོང་མ་བཞིན་ཞེས་བྱ་བ་ལ་སོགས་པ་ལ། གོང་མ་ནི་ཧེ་རུ་ཀ་གསུམ་པོ་སྟེ། ཇི་ལྟར་ལེའུ་གཉིས་པར། ཞལ་བརྒྱད་དང་།
ཕྱག་བཅུ་དྲུག་པ་གསུངས་པ་དང་། ལེའུ་གསུམ་པར་ཕྱག་བཞི་པ་ལ་སོགས་པ་དང་། ལྡན་པའི་ཕྱག་བཞི་པ་དང་། ཕྱག་དྲུག་པ་ལ་སོགས་པ་དང་། ལྡན་པའི་ཕྱག་དྲུག་པ་གསུངས་སོ། ། དེས་ན་ཡང་སྔར་དང་འདྲ་བའི་གོང་མ་བཞིན་ནོ། ། ཞེས་དང་། ཌཾ་ག་ད་ཤའི་ཁ་སྦྱོར་དྲི་མེད་ལས། སྔར་བཞིན་ཞེས་པ། སྔར་གྱི་ཕྱག་བཞི་དང་།
ཕྱག་དྲུག་པ་དང་། ཕྱག་བཅུ་དྲུག་པ་རྣམས་བཞིན་ཏེ། ལེའུ་གཉིས་པར་ཞལ་བརྒྱད་པ། ཞབས་བཞི་ལ། ཞེས་པ་ལ་སོགས་པ་གང་གསུངས་པ་དང་། ཞེས་གསུངས་པ་རྣམས་ཀྱིས་ཀྱང་། གོང་མ་བཞིན་ཞེས་པ། ཆར་འབེབས་ཀྱི་ཧེ་རུ་ཀ་ལ་སྦྱར་བས། རྒྱ་བོད་ཀྱི་མཁས་གྲུབ་ཚད་ལྡན་དེ་ཙམ་ཞིག་ལ་ཐེ་ཚོམ་མེད་པར་རྒོལ་བའི་སྙིང་ཁམ་ཆེན་པོ་བསྐྱེད་པ་ནི་ཤིན་ཏུ་འཇིགས་སུ་རུང་བའི་གནས་སོ། ། འོ་ན་ཆར་འབེབས་ཀྱི་སྐབས་སུ།
ཕྱག་མཚན་ཇི་ལྟར་བསྟན་སྙམ་ན། སྐབས་འདིར་ཕྱག་མཚན་ཞལ་སོགས་ཞེས་པའི་ཕྱག་མཚན་ལག་ཆ་ལ་ཟེར་བ་མིན་གྱི། ཕྱག་དང་མཚན་མ་དང་། ཞལ་ཞེས་སོ་སོར་བགྲང་བ་ཡིན་པ་གོང་དུ་དྲངས་པའི་ཀུ་མུད་ཏིའི་ལུང་གིས་ཤིན་ཏུ་གསལ་བའི་ཕྱིར་རོ། ། ཡང་ཁ་སྦྱོར་ལས། རྡོ་རྗེ་ཡོངས་གྱུར་དེ་མ་ཐག ། ཅེས་སོགས་ཀྱི་ལུང་གིས་འདིར། ཟླ་བ་ཆུ་ཤེལ་ནོར་བུའི་འོད། ། ཅེས་པས། ཀྱེ་རྡོར་ཕྱག་བཅུ་དྲུག་པ་དཀར་པོ་བསྐྱེད་པར་སྒྲུབ་པ་ནི།
བདེ་མཆོག་རྡོར་སེམས་སེམས་བསྐྱེད་པའི་ལུང་ཡིན་པས། དེ་ལས་འབྲེལ་མེད་ཆེ་བ་ཅི་ཞིག་ཡོད། ཅེས་ཟེར་བ་ཡང་ཤིན་ཏུ་མི་འཐད་དེ། ཀུ་མུད་ཏི་ལས། འདི་ནི་ཟླ་བ་ཆུ་ཤེལ་གྱི། ། ནོར་བུའི་འོད་དེ། དཀར་བ་ཞེས་བྱ་བའི་དོན་ཏོ། ། ཡང་རྨ་བྱའི་མཇུག་སྒྲོའི་མཐའི་ནོར་བུ་དང་མཚུངས་པའི་ནོར་བུ་ཞེས་མི་ཤེས་པ་དག་གིས་འཆད་པ་ནི་མ་ཡིན་ཏེ། དེའི་ཚེ་ཟླ་བ་ཆུ་ཤེལ་ནོར་བུའི་འོད། ། ཞེས་བྱ་བའི་ཁྱད་པར་ནི་དོན་མེད་དེ།
ཕྱག་མཚན་ཞལ་སོགས་གོང་མ་བཞིན་ཞེས་བྱ་བས་ནི། ནག་པོ་ཉིད་དུ་ཡང་སྒྲུབ་པར་ནུས་པའི་ཕྱིར་རོ། ། འདི་ལས་དཀར་མོ་ལ་སོགས་པ། ། ཁ་དོག་དབྱེ་བས་སོ་སོ་ཡིན། ། ཞེས་བྱ་བ་དེ་ཡང་དེའི་ཚེ་མི་རིགས་སོ། ། དེའི་ཕྱིར་བཅོམ་ལྡན་འདས་ནི་དཀར་པོ་ཉིད་དེ། ནག་པོ་མ་ཡིན་ནོ། ། ཡང་གསུངས་པ། རྡོ་རྗེ་ཡོངས་གྱུར་དེ་མ་ཐག ། རྣམ་པ་ཀུན་གྱི་མཆོག་ལྡན་པའི། །
ཟླ་བའི་ཁ་དོག་མཉམ་འོད་ཀྱི། ། རྡོ་རྗེ་སེམས་དཔའ་བསམ་པར་བྱ། ། ཞེས་གསུངས་པས། ཟླ་བ་ཆུ་ཤེལ་ནོར་བུའི་འོད། ། ཅེས་པས་རྒྱུ་རྡོ་རྗེ་འཛིན་པ་ཕྱག་བཅུ་དྲུག་པ་དཀར་པོ་བསྐྱེད་པར་སྟོན་པའི་སྒྲུབ་བྱེད་དུ། སཾ་བྷུ་ཊིའི་ཀྱེ་རྡོར་རྡོར་སེམས་ཀྱི་སྐབས་ཀྱི་ལུང་དྲངས་པ་ཡང་འབྲེལ་མེད་དུ་འགྱུར་བའི་སྐྱོན་ཡོད་ཅིང་། དེར་མ་ཟད། ཟླ་བ་ཆུ་ཤེལ་ནོར་བུའི་འོད། ། ཅེས་པའི་གཞུང་འདིས། སཾ་བྷུ་ཊིའི་ལུང་ལ་ལྟོས་མི་དགོས་པར་ཡང་།
རྒྱུ་རྡོ་རྗེ་འཛིན་པ་སྐུ་མདོག་དཀར་པོར་བསྟན་པ་ཡིན་ཏེ། ཁ་སྦྱོར་དྲི་མེད་ལས། འོན་ཀྱང་། ཟླ་བ་ཆུ་ཤེལ་ནོར་བུའི་འོད། ། སེམས་དཔའི་གཟུགས་བརྙན་ལས་ཡང་དག་པར་བྱུང་བའི་རྒྱུ་རྡོ་རྗེ་འཆང་ཉིད་ཀྱི་ཕྱིར་ཏེ་རྒྱུ་རྡོ་རྗེ་འཆང་གི་རྩ་བའི་ཞལ་དང་། སྐུ་མདོག་ཀྱང་དཀར་པོ་ཡིན་ལ། འབྲས་བུ་རྡོ་རྗེ་འཆང་གི་སྐུ་མདོག་ནག་པོ་ཉིད་དོ། ། ཞེས་གསུངས་པ་དང་། བྷ་ཝ་བྷ་ཏྲས། དེས་ན་ཡང་ཕྱག་བཅུ་དྲུག་པ་དང་།
ཕྱག་བཅུ་དྲུག་པའི་རྡོ་རྗེ་འཆང་བ་ནི། ཕྱག་དྲུག་པ་དང་། ཕྱག་བཅུ་དྲུག་པའི་དཔལ་ཧེ་རུ་ཀའི་རྒྱུར་གྱུར་པ་དག་སྟེ། རྩ་བའི་ཞལ་ནི་དཀར་པོ། གཡས་པ་ནི་ནག་པོ། གཡོན་པ་ནི་དམར་པོ། ལུས་ཐམས་ཅད་ནི་དཀར་པོའོ། ། དེ་ཉིད་གསུངས་པ་ལ། ཟླ་བ་ཆུ་ཤེལ་ནོར་བུའི་འོད། ། ཅེས་པ་སྟེ།
ལུས་ཐམས་ཅད་ནི་དཀར་པོ་ཡིན་ནོ། ། ཞེས་དང་། ནག་པོ་པའི་དྲན་པའི་འབྱུང་གནས་ལས། ཟླ་བའི་གཟུགས་ཅན་ནོར་བུའི་འོད། ། ཅེས་པ་ནི་སྐུ་མདོག་དཀར་པོའོ། ། ཞེས་དང་། པདྨའི་མྱུ་གུས། དེའི་སྐུ་ནི་ཟླ་བའི་ཁ་དོག་འདྲའོ། ། ཞེས་གསུངས་ལ། གཞན་ཡང་སློབ་དཔོན་དཔལ་འཛིན་གྱིས་དགྲ་ནག་གི་འགྲེལ་པར།
ཏིང་ངེ་འཛིན་གྱི་དོན་བསྟན་པའི་ཕྱིར། ཟླ་བ་རྡོ་རྗེ་སྦྱོར་བ་ཡིས། ། ཞེས་བྱ་བ་ལ་སོགས་པ་ལ། ཨ་ལ་སོགས་པ་དབྱངས་ཀྱི་ཡི་གེ་བཅུ་དྲུག་ཉིས་འགྱུར་དུ་བྱས་པ་ཤེས་རབ་ཀྱི་བདག་ཉིད་ཅན་གྱི་ཟླ་བའོ། ། དེའི་སྟེང་དུ་ཀ་ལ་སོགས་པ་ཡི་གེ་སུམ་ཅུ་རྩ་བཞི་དང་། ཌཌྷ་ད་དྷ་ཡ་ལ་བསྣན་པས་ཡི་གེ་བཞི་བཅུ་ཉིས་འགྱུར་དུ་བྱས་པའི་ཐབས་ཀྱི་བདག་ཉིད་ཅན་གྱི་ཟླ་བ་གཞན་ནོ། ། དེ་དག་གཉིས་ཀ་ཡང་རོ་མཉམ་པར་འགྱུར་བའི་ཟླ་བ་དང་། དེ་ལས་གྱུར་པའི་ཤེས་རབ་དང་། ཐབས་ཀྱི་བདག་ཉིད་ཅན་ཡིན་པའི་ཕྱིར། དཀར་ལ་དམར་བའི་ཧཱུྃ་ལས་སྐྱེས་པ་ནོར་བུ་དམར་པོ་ལྟ་བུའི་རྡོ་རྗེའོ། །
དེའི་སྦྱོར་བ་ཁྱད་པར་ཅན་ལས། ཉི་དང་མཚུངས་པའི་ཤེས་རབ་ཀྱིས་འཁྱུད་པའི་རྡོ་རྗེ་འཆང་གི་རྣམ་པ་ཅན་དཀར་ལ་དམར་བ་གཡོན་བརྐྱང་བ། གཡས་སྔོ་བ། གཡོན་དམར་བ། རོལ་ཅིང་ཁྲོ་བ། ཕྱག་གཡས་པ་རྣམས་ན་རྡོ་རྗེ་དང་རལ་གྲི་དང་གྲི་གུག་བསྣམས་པ། ཕྱག་གཡོན་པ་རྣམས་ན་འཁོར་ལོ་དང་པདྨ་དང་ཐོད་པ་བསྣམས་པ། ཞི་བ་དང་། ཐ་མལ་པ་རྗེས་སུ་འཛིན་པས་ཞི་བ། ཤིན་ཏུ་གདུག་པ་ཅན་རྗེས་སུ་འཛིན་པས་ཁྲོ་བོའི་གཟུགས་ཅན་ནོ། །
ནག་པོར་ལ་ལ་འདོད་དོ། ། དེ་ནི་མི་འཐད་དེ། གང་གི་ཕྱིར་ཐམས་ཅད་རྗེས་སུ་གཟུང་བའི་ཕྱིར་རྣམ་པར་གནས་པ་ཡིན་ལ། ནག་པོ་ཉིད་ནི་ཞེ་སྡང་ལ་སྤྱོད་པ་རྗེས་སུ་འཛིན་པའི་དོན་ཡིན་པའི་ཕྱིར་རོ། ། གཞན་ཡང་རྒྱུད་གཞན་ནས་བསྟན་པ་དང་ཡང་འགལ་བ་ཡིན་ཏེ། དེ་ཡང་དགེས་པའི་རྡོ་རྗེ་ལས། ནོར་བུ་ཆུ་ཤེལ་འོད་འདྲ་ཞིང་། ། ཞེས་གསུངས་པ་དང་། དཔལ་འདུས་པའི་དོན་ཡེ་ཤེས་ཞབས་ཀྱི་ཞལ་མངའ་ནས་ཀྱིས་ཀྱང་། ཟླ་བ་རྒྱས་པའི་མདངས་ལྟར་དཀར་བ་ལ། །
གཡས་དང་གཡོན་པའི་ཞལ་ནི་སྔོ་དང་དམར། ། ཞེས་གསུངས་པས། དེའི་ཕྱིར་ཟླ་བ་རྡོ་རྗེ་སྦྱོར་བ་ཡིན་ཏེ། ཐབས་དང་ཤེས་རབ་སྙོམས་པར་འཇུག་པ་ཡོངས་སུ་གྱུར་པ་ལས་གཤིན་རྗེ་མཐར་བྱེད་བསྒོམ་པར་བྱའོ། ། ཞེས་གསུངས་པས་སོ། ། འདིར་གྲུབ་ཆེན་དཔལ་འཛིན་གྱིས། རྒྱུ་རྡོ་རྗེ་འཛིན་པ་དཀར་པོར་བསྒོམ་པའི་རྒྱུ་མཚན་དུ། ཟླ་བ་ཆུ་ཤེལ་ནོར་བུའི་འོད། ། ཅེས་པ་འདི་དྲངས་པས། ཟླ་བ་མཉམ་སྦྱོར་གྱི་རྒྱུ་མཚན་དུ།
ཨཱ་ལི་ཀཱ་ལི་མཉམ་སྦྱོར་བ། ། ཞེས་པ་འགོད་པར་ཡང་སེམས་སོ། ། གཞན་ཡང་། ཟླ་བ་ཆུ་ཤེལ་ནོར་བུའི་འོད། ། ཅེས་པས་རྒྱུ་རྡོ་རྗེ་འཛིན་པའི་སྐུ་མདོག་དཀར་པོར་བསྟན་པར་མི་གྲུབ་ན། རི་ཁྲོད་མ་དཀར་མོར་བསྒོམ་པ་ཡང་། རི་ཁྲོད་མ་ནི་ཟླ་ནོར་འོད། ། ཅེས་པ་འདི་ལས་ལྷག་པའི་སྒྲུབ་བྱེད་མེད་པས། གཞུང་འདིས་ཀྱང་དཀར་མོར་མི་འགྲུབ་པར་མཚུངས་སོ། ། ཡང་ཚོགས་གཉིས་བསོག་པ་དང་།
སྲུང་འཁོར་ལེའུ་གསུམ་པར་གསུངས་པས། བརྟག་པ་ཕྱི་མར་ཡབ་ཀྱི་དཀྱིལ་འཁོར་གྱི་སྐབས་སུ་བཤད་མི་དགོས་ན། ཡབ་ཀྱི་མངོན་བྱང་ཡང་། ལེའུ་གསུམ་པར་གསུང་པ་འདིར་བཤད་མི་དགོས་པར་ཐལ་བའི་མགོ་མཚུངས་སུ་ཞིག་གིས་བཟློག་པར་ནུས། ཞེས་ཟེར་བ་ཡང་། ཞིབ་ཏུ་མ་བརྟགས་པར་སྨྲ་བ་ཡིན་ཏེ། རྩ་རྒྱུད་ཀྱི་སྐབས་འདིར་ཚོགས་བསགས་སོགས་མི་འདྲ་བ་མེད་པས། གོང་དུ་གསུངས་པ་ལ་དགོངས་ནས་འོག་ཏུ་མ་གསུངས་པ་ཡིན་ལ། ཡབ་ཀྱི་མངོན་བྱང་ལེའུ་གསུམ་པར་གསུངས་པ་དང་། འདིར་གསུང་པ་གཉིས་ཆེས་ཤིན་ཏུ་མི་འདྲ་བའི་ཕྱིར།
འདིར་གསུང་པ་ཤིན་ཏུ་ཡང་རིགས་ལ། མི་འདྲ་བའི་རྒྱུ་མཚན་ཡང་དེར་མི་མཉམ་སྦྱོར་ཡིན་ལ། འདིར་མཉམ་སྦྱོར་ཡིན་པའི་ཕྱིར་རོ། ། དེའི་ཕྱིར། ཡུམ་གྱི་མངོན་བྱང་བཤད་མ་ཐག་པ་ལས། ཡབ་ཀྱི་མི་འདྲ་བའི་ཁྱད་པར་བསྟན་པའི་ཕྱིར། གཞུང་འདིར་བསྟན་པར་བཤད་པའང་ལེགས་པ་ཡིན་ཏེ། ཀུ་མུད་ཏི་ལས། ཇི་ལྟར་ལྷ་མོ་རྣམས་ཀྱི་རྣམ་པ་ལྔ་པོ་ངེས་པར་སྦྱོར་བ་འདི་ཉིད་ལྷན་ཅིག་སྐྱེས་པ་བཅོམ་ལྡན་འདས་ཀྱི་ཡང་ཅི་ལྟ་བུའམ་ཞེ་ན། མི་འདྲ་བ་བསྟན་པའི་ཕྱིར།
ཨཱ་ལི་ཀཱ་ལི་ཞེས་བྱ་བ་ལ་སོགས་པ་གསུངས་ཏེ། ཞེས་གསུངས་པས་སོ། ། ཡང་ཤཱནྟི་པས། བདག་པོ་ཞེས་བྱ་བ་ལ་བདག་མེད་མས་འབྲུ་ནོན་བྱས་པ་ལ། ཧ་ཅང་ཐལ་བའི་སྐྱོན་བརྗོད་ནས་སླར་ཡང་། རང་ཉིད་ཀྱིས་རིག་མའི་སྐྱེས་བུ་ཡབ་ལ་ཟེར་བའི་འབྲུ་ནོན་བྱེད་པ་ནི། རང་གི་ཚིག་ལ་ཅོ་འདྲི་བར་བྱེད་པའོ། ། ཞེས་ཟེར་བ་ཡང་། ཕྱོགས་སྔ་མའི་འདོད་ཚུལ་མ་གོ་བཞིན་དུ། བྱུང་རྒྱལ་དུ་སྨྲ་བར་ཟད་དེ།
བདག་པོ་མོར་བསྒྱུར་བ་ནི། འབྲུ་ནོན་ཕྱིན་ཅི་ལོག་ཏུ་མངོན་སུམ་གྱིས་གྲུབ་ལ་རིག་མའི་སྐྱེས་བུ་ཞེས་ཡང་ཡང་དུ་གསུངས་པ་རྣམས་ནི། རིག་མའང་ཡིན་ལ་སྐྱེས་བུའང་ཡིན་པའི་གཞི་མཐུན་གྱི་བསྡུ་བ་མ་ཡིན་གྱིས། རིག་མའི་ཡབ་སྐྱེས་བུ་ཞེས་གཞི་ཐ་དད་ཀྱི་བསྡུ་བ་ཡིན་པས། རིག་མའི་སྐྱེས་བུ་ཞེས་པའི་ཚིག་ཉིད་ཀྱིས། ཡབ་ཏུ་ལེགས་པར་འགྲུབ་པའི་ཕྱིར་རོ། ། དེ་ལྟར་མ་ཡིན་ན། སཾ་བྷུ་ཊི་ལས། གང་དུ་རིག་མའི་སྐྱེས་བུ་གྲུབ་པ་དེར། ། ཞེས་བྱ་བ་དང་།
གུར་ལས། རང་གི་རིག་མའི་སྐྱེས་བུའི་བདག ། ཅེས་སོགས་ཇི་ལྟར་དྲང་། དེས་ན་འདི་ལྟ་བུའི་རྟོག་དཔྱོད་ཀྱིས། རང་གིས་ངང་ཚུལ་གསལ་བར་བྱས་པ་མ་ཡིན་ནམ། ལེགས་པར་སོམས་ཤིག ཡང་ཁྲོ་མོ་ཡིན་པས་ཟླ་གདན་མི་རིགས་ན། གཤིན་རྗེ་གཤེད་ལ་སོགས་པའི་དཀྱིལ་འཁོར་དུ། ཙ་ཙི་ཀ་ལ་སོགས་པའི་ཁྲོ་མོ་ཤིན་ཏུ་དྲག་མོ་དུ་མ་ལ་ཟླ་གདན་བཤད་པ་ཐམས་ཅད་ཀྱིས་མ་ངེས་སོ། ། ཞེས་ཟེར་བ་ཡང་མཐོང་རྒྱ་ཆུང་བ་སྟེ།
བྷ་ཝ་བྷ་ཏྲས། ཉི་མའི་དཀྱིལ་འཁོར་བཅོ་ལྔའི་གདན་དུ་ཡོངས་སུ་གྱུར་པ་དེ་རུ་རོ་བཅོ་ལྔ་བསམ་ཞེས་པའི་དོན་ནོ། ། ཉི་མའི་གདན་རྣམས་ཀྱང་། ལྷ་མོ་རྣམས་ཁྲོས་པའི་བདག་ཉིད་ཅན་ཡིན་པའི་ཕྱིར་ཡིན་གྱི། ཟླ་བའི་གདན་ནི་སྟོན་པའི་ཚིག་མེད་པའོ། ། ཞེས་གསུངས་པ་ལ་ཡང་སུན་འབྱིན་རྒྱས་པར་སྨྲོས་ཤིག གཞན་ཡང་བརྗོད་པར་བྱེད་པ་མང་མོད་ཀྱི་རེ་ཞིག་བཞག་གོ་ཞེས་ཟེར་བ་ཡང་། དེ་ལྟ་བུའི་སུན་འབྱིན་གྱི་རིགས་པ་ལྟར་སྣང་འབའ་ཞིག་གི་ཕྲེང་བ་ཁྱེད་ལ་སྨྲ་རྒྱུ་མང་དུ་ཡོད་པ་བདེན་མོད། ཇི་སྐད་དུ། ངན་སྐྱུགས་ཁྲོན་པ་སུ་ཞིག་སློང་། །
སྐྱུགས་པ་མཁས་པ་སུ་ཞིག་མྱང་། ། ཞེས་པའི་ཚུལ་དུ་སྣང་བས། རེ་ཞིག་བཞག་པ་ཤིན་ཏུ་ཡང་ལེགས་སོ། ། ཞེས་དང་། བདེ་མཆོག་རྡོར་སེམས་ཞེས་སོགས་ལ། འདི་ནི་བླ་མ་གོང་མ་རྣམས་ཀྱིས། རྡོ་རྗེ་མཁའ་འགྲོའི་ལེའུ་དང་། གསུམ་པ་དང་། བཅུ་གཉིས་པའི་བཤད་རྒྱུད་དུ་གསུང་པ་ཙམ་ལ་འཁྲུལ་ནས་རྟོག་དཔྱོད་མ་བྱས་པར་བབ་ཅོལ་དུ་སྨྲས་པ་སྟེ། དེ་ཡང་།
སཾ་བྷུ་ཊིའི་རྡོར་སེམས་ནི། དཀར་པོ་ཞལ་གསུམ་ཕྱག་དྲུག་པ་ཡིན་ཏེ། སཾ་ཊིར། རྡོ་རྗེ་སེམས་དཔའ་རྣམ་པ་ཀུན་གྱི་མཆོག་དང་ལྡན་པ་ཟླ་བའི་ཁ་དོག་གི་འོད་ལྟ་བུ་སྟེ། ཟླ་བའི་དཀྱིལ་འཁོར་གྱི་སྟེང་ན་བཞུགས་ཤིང་། རྒྱན་ཐམས་ཅད་ཀྱིས་བརྒྱན་པ། དཔའ་བོ་ཤེས་རབ་དང་། དགའ་བ་གཅིག་པུ་མཛེས་པས། རྡོ་རྗེ་དང་དྲིལ་བུ་དང་། རལ་གྲི་དང་།
ལྕགས་ཀྱུ་དང་། ཐོད་པ་དང་ཞགས་པ་འཛིན་པ་ཉིད་དོ། ། གཡས་པ་ནི་ཁ་དོག་ནག་པོ། གཡོན་པ་ནི་པདྨ་ར་གའི་འོད་དོ། ། ཞལ་གསུམ་པ་དང་། ཕྱག་དྲུག་པ་ཉིད་དང་། སྤྱན་གསུམ་པ་དང་། བཟང་པོའི་གཟུགས་ཅན་ཏེ། རང་གི་རིག་མའི་པདྨ་ལ་བཞུགས་པ། དགེས་པའི་དཀྱིལ་འཁོར་བསྒོམ་པར་བྱའོ། །
ཞེས་གསུངས་ལ། རྡོ་རྗེ་མཁའ་འགྲོ་ལས་ནི་འདི་དང་མི་འདྲ་བར་གསུངས་ཏེ། དེ་ཉིད་ཀྱི་རྒྱུད་ལེའུ་དང་པོ་ལས། དེའི་དབུས་སུ་ཚུལ་བཞིན་དུ། ། རྡོ་རྗེ་སེམས་དཔའ་བཞག་པར་བྱ། ། ཟླ་བའི་མདོག་ཅན་འཛུམ་དང་བཅས། ། འོད་ཟེར་དམར་པོ་འཁྲུགས་པ་ལས། ། སངས་རྒྱས་ཕྲེང་བས་མཛེས་པ་སྟེ། ། རྒྱན་ཀུན་གྱིས་ནི་མཛེས་པར་ཀླུབས། ། ཞལ་བཞི་ཕྱག་བཞི་སྤྱན་གསུམ་དང་། །
ཞེས་སོགས་གསུངས་ལ། ལེའུ་གསུམ་པར། རྡོ་རྗེ་མཁའ་འགྲོ་བསྒོམ་བྱ་བ། ། ཞལ་བཞི་ཕྱག་ནི་བཞི་པ་སྟེ། ། ཞེས་དང་། ལེའུ་བཅུ་གཉིས་པར། རྡོ་རྗེ་སེམས་དཔའ་དེ་བཞིན་གཤེགས། ། སྐུ་མདོག་སྔོན་པོ་འཇིགས་ཆེན་པོ། ། ཐོད་པའི་ཕྲེང་བས་རྣམ་པར་ཀླུབས། ། ཞལ་བཞི་པ་ལ་ཕྱག་བཞི་པ། །
ཞེས་གསུངས་པས། འདི་དང་ཞལ་གསུམ་ཕྱག་དྲུག་པ་གཉིས་ཁྱད་པར་ཅུང་ཟད་ཀྱང་མེད་དོ། ། ཞེས་སྨྲ་བའི་འཁྲུལ་གཞི་ཙམ་ཡང་མེད་པའི་ཕྱིར་རོ། ། ཞེས་གསུངས་སོ།། །། དབྱིངས་དང་ཡེ་ཤེས་རྒྱས་གདབ་ཕྱིར། ། ཞེས་སོགས་ལ། བླ་མ་སྔ་མ་དག་གིས། འདི་ལ་གཉིས། རྒྱུད་གསུམ་སོ་སོར་སྦྱར་བ་དང་། ཐུན་མོང་དུ་སྦྱར་བའོ། །
དང་པོ་ལ་གསུམ། འབྲས་རྒྱུད་ལ་སྦྱར་བ། ཐབས་རྒྱུད་ལ་སྦྱར་བ། རྒྱུ་རྒྱུད་ལ་སྦྱར་བའོ། ། དང་པོ་ལ་གསུམ། མཉམ་སྦྱོར་དབྱིངས་ཀྱིས་བཤད་པ། མི་མཉམ་སྦྱོར་ཡེ་ཤེས་ཀྱིས་བཤད་པ། རྒྱས་གདབ་དབྱེར་མེད་དུ་བཤད་པའོ། ། དང་པོ་ནི་དབྱིངས་དང་ཞེས་ཏེ་དབྱིངས་རང་བཞིན་དང་། སྤང་བྱ་གློ་བུར་གྱི་དྲི་མས་དག་པས།
གཉིས་ཀ་ཟླ་བ། དེས་རྣམ་ཐར་སྒོ་གསུམ་མཚོན་པས་ཟུར་གསུམ། ཡེ་ཤེས་དེ་དག་སྐུའི་རྣམ་པར་འབྱུང་བ་ན་མཚན་དཔེའི་རྣམ་པར་འབྱུང་བས་ཨཱ་ལི་ཀཱ་ལི་ལས་བསྐྱེད་པ། དེ་ལྟ་བུའི་དག་པ་གཉིས་ལྡན་ཆོས་སྐུ་དེ། ས་བཅུ་པས་ཀྱང་རྟོགས་པར་དཀའ་བས་མངོན་བྱང་གསུམ་པ་རྡོ་རྗེ། དེ་རིགས་ལྔ་ཡེ་ཤེས་ལྔའི་ཚུལ་དུ་སྣང་བས་རྩེ་ལྔ་པ། ངོ་བོ་སྤྲོས་བྲལ་དེ་གཞན་གྱིས་བསྐྱེད་བྱ་མ་ཡིན་པའི་ཧཱུྃ་ཕཊ་ཀྱིས་མ་མཚན་པ། སྐུ་གཉིས་སྤྲོས་པའི་རྟེན་བྱེད་པས་འོད་ཟེར་སྤྲོ་བསྡུ་ཡོད་པ། ཆོས་སྐུ་རང་བཞིན་གྱི་འོད་གསལ་བས་སྐུ་མདོག་དཀར་པོ་སྟེ། དེ་སྐད་དུ་ཡང་།
དབྱིངས་ནི་རང་བཞིན་རྣམ་དག་དང་། ། སྤང་བྱ་གློ་བུར་རྣམ་དག་ལ། ། དག་པ་གཉིས་ལྡན་ཆོས་སྐུ་སྟེ། ། ཤིན་ཏུ་རྣམ་དག་ཟབ་པའི་ཕྱིར། ། ས་བཅུ་པས་ཀྱང་རྟོགས་དཀའ་བའི། ། མཚོན་བྱེད་རྡོ་རྗེ་རྩེ་ལྔ་པ། ། རིགས་ལྔ་ཡེ་ཤེས་ལྔར་སྣང་ཡང་། ། ངོ་བོ་ཆོས་སྐུ་སྤྲོས་དང་བྲལ། ། ཐོག་མ་ཐ་མ་མེད་པའི་མཆོག ། དེ་ལ་སྐྱེ་མཆེད་གཞན་མེད་པས། །
ཕྱག་མཚན་ས་བོན་མ་མཚན་ལ། ། དེ་ཡང་སྐུ་གཉིས་བརྟེན་བྱེད་པས། ། འོད་ཟེར་སྤྲོ་དང་བསྡུ་བ་འོ། ། རང་བཞིན་འོད་གསལ་གཞིར་གྱུར་པས། ། སྐུ་མདོག་དཀར་པོར་ངེས་པ་ཡིན། ། ཨ་དང་ཀ་སོགས་མཚན་པ་དང་། ། ཡབ་ཀྱི་རྣམ་པར་ངེས་པ་འོ། ། ཞེས་སོ། ། གཉིས་པ་ནི། ཡེ་ཤེས་ཞེས་པ་སྟེ།
རྒྱུ་དུས་ཀྱི་ཕུང་པོ་ལྔ་གནས་གྱུར། ལོངས་སྐུ་ཡེ་ཤེས་ལྔའི་རང་བཞིན་ཡབ་ཡུམ་ཞལ་སྦྱོར་དུ་བཞུགས་པས། མངོན་བྱང་དང་པོ་གཉིས་ཟླ་ཉི་ཁ་སྦྱོར། དེའི་སྤྲུལ་སྐུའི་སེམས་ཅན་ཀུན་གྱི་དོན་མཛད་པས་མངོན་བྱང་གསུམ་པ་རྡོ་རྗེར་མ་ངེས་ཤིང་། ཐོད་པ་དང་སྣ་ཚོགས་རྡོ་རྗེ་དང་། གྲི་གུག་སོགས་ཕྱག་མཚན་དུ་མ། ལོངས་སྐུ་ས་བདུན་མན་ལ་སྦས་པས་ཕྱག་མཚན་ལ་ས་བོན་གྱིས་མཚན་པ། སྤྲུལ་སྐུ་མཆོག་འབྲིང་ཐ་གསུམ་ལས་གཞན་སྤྲོ་མི་དགོས་པས་འོད་ཟེར་སྤྲོ་བསྡུ་མེད་པ། ལོངས་སྐུ་ཡེ་ཤེས་ལྔའི་རང་བཞིན་ཡིན་པས་སྐུ་མདོག་དཀར་པོ་ཁོ་ནར་མ་ངེས་ཏེ། སྣ་ཚོགས་པའོ། །
དེ་སྐད་དུ་ཡང་། ཡེ་ཤེས་རྒྱུ་དུས་ཕུང་པོ་ལྔ། ། གནས་འགྱུར་ལོངས་སྤྱོད་རྫོགས་པའི་སྐུ། ། ཡེ་ཤེས་ལྔ་ཡང་ངོ་བོ་སྟེ། ། ཡབ་ཡུམ་ཞལ་སྦྱོར་དུ་སྣང་བས། ། ཉི་ཟླ་གཉིས་སུ་སྣང་བ་ཡིན། ། སྤྲུལ་སྐུའི་སེམས་ཅན་སྣ་ཚོགས་ཀྱིས། ། དོན་མཛད་རྡོ་རྗེས་མ་ངེས་སོ། ། ལོངས་སྐུ་ས་བདུན་མན་ཆད་ལ། ། སྦས་པ་མཚོན་ཕྱིར་ཕྱག་མཚན་ལ། །
ས་བོན་གྱིས་ནི་མཚན་པ་འོ། ། སྤྲུལ་སྐུ་རིགས་གསུམ་ལས་གཞན་མེད། ། དེས་ན་འོད་ཟེར་སྤྲོས་བསྡུས་མེད། ། ཉི་ཟླ་ཟུང་འཇུག་ཐབས་ཤེས་ཡིན། ། དེས་ན་སྐུ་མདོག་རྣམ་པ་སོགས། ། གཅིག་པ་ཁོ་ནར་མ་ངེས་སོ། ། ཞེས་སོ། ། གསུམ་པ་ནི། འབྲས་བུ་སྐུ་གཉིས་དབྱེར་མེད་དུ་གནས་པ་ནི་རྒྱས་གདབ་པའི་དོན་ཏེ། དེ་སྐད་དུ་ཡང་།
རྒྱས་གདབ་སྐུ་གསུམ་དབྱེར་མེད་དོ། ། ཞེས་སོ། ། གཉིས་པ་ལམ་ལ་སྦྱར་བ་ལ་གཉིས། གྲོལ་བྱེད་ལ་སྦྱར་བ་དང་། སྨིན་བྱེད་ལ་སྦྱར་བའོ། ། དང་པོ་ལ་གཉིས། རྫོགས་པའི་རིམ་པ་ལ་སྦྱར་བ་དང་། བསྐྱེད་པའི་རིམ་པ་ལ་སྦྱར་བའོ། ། དང་པོ་ལ་གཉིས། རང་བྱིན་རླབས་ལ་སྦྱར་བ་དང་།
དཀྱིལ་འཁོར་འཁོར་ལོ་ལ་སྦྱར་བའོ། ། དང་པོ་ནི། རང་བཞིན་གྱིས་དག་རྒྱུ་ཞེས་ཏེ། རྫོགས་རིམ་རང་བྱིན་རླབས་བསྒོམ་པ་ན། ཆོས་ཐམས་ཅད་རང་བཞིན་རྣམ་དག་ལ་དག་པར་ཤེས་པས་གཉིས་ཀ་ཟླ་བ། འཁོར་ལོ་བཞི་གསལ་བཏབ། གཏུམ་མོའི་མེ་སྦར་བས་ལྟེ་སྤྱིའི་འཁོར་ལོ་བཞུ་བཏུལ་མེད་པས། ཨཱ་ལི་ཀཱ་ལིས་མཚན་པ། སྙིང་མགྲིན་གྱི་འཁོར་ལོའི་ཡི་གེ་རྣམས་བསྲེགས་པས་ས་བོན་གྱིས་མ་མཚན་པ། མེ་དེས་དེ་བཞིན་གཤེགས་པའི་རྒྱུད་ལ་འགྲོ་འོང་བྱེད་པས་འོད་ཟེར་སྤྲོ་བསྡུ་བྱེད་པ།
སྤྱི་བོའི་ཧཾ་ལས་བྱང་སེམས་ཟླ་བ་ལྟར་དཀར་བ་བབས་པས་དཀར་པོ། རང་བྱུང་ཡེ་ཤེས་དེ་མཚན་རྟོག་གིས་མི་ཕྱེད་པས་མངོན་བྱང་གསུམ་པ་རྡོ་རྗེར་བསྒོམ་པ་སྟེ། དེ་སྐད་དུ་ཡང་། རང་བཞིན་གྱིས་དག་ཐབས་རྒྱུད་དེ། ། ཆོས་རྣམས་རང་བཞིན་སྤྲོས་བྲལ་ལ། ། ལམ་དུ་བསྒོམ་པའི་ཉམས་མྱོང་གིས། ། དག་ལ་དག་པར་ཤེས་པ་དང་། ། འཁོར་ལོ་བཞི་རྫོགས་འབར་འཛག་གིས། ། དུས་སུ་ལྟེ་བ་བདེ་ཆེན་ལ། ། ཡི་གེ་རྫོགས་པར་བགོད་པ་དང་། །
བཞུ་བཏུལ་མེད་པར་གསལ་བས་ན། ། ཟླ་བ་ཨཱ་ལི་ཀཱ་ལིས་མཚན། ། མེ་འབར་སྙིང་མགྲིན་ཡི་གེ་རྣམས། ། བསྲེགས་པས་ཕྱག་མཚན་ས་བོན་མེད། ། ཕྱོགས་བཅུའི་དེ་བཞིན་གཤེགས་སྐུ་ལ། ། འགྲོ་འོང་བྱེད་པས་འོད་ཟེར་སྤྲོས། ། བྱང་སེམས་ཟླ་བའི་རྣམ་པར་བབས། ། དེ་ཕྱིར་སྐུ་མདོག་དཀར་པོར་ངེས། ། དེ་ལས་སྐྱེས་པའི་ཡེ་ཤེས་ནི། ། མཚན་རྟོག་གིས་ནི་མི་ཕྱེད་པས། །
མངོན་བྱང་གསུམ་པ་རྡོ་རྗེར་ངེས། ། རང་བཞིན་གྱིས་དག་མཉམ་སྦྱོར་རྒྱུ། ། ཞེས་སོ། ། གཉིས་པ་ནི། འབྲས་ཕྱིར་ཞེས་པ་སྟེ། རང་བྱིན་རླབས་སྔོན་དུ་སོང་བས་ཐིག་ལེ་ལ་དབང་ཐོབ་པར་བྱས། འབྲས་བུ་ཕོ་ཉའི་ལམ་བསྒོམ་པ་ན། སྒྲུབ་པོ་དང་། ཕྱག་རྒྱའི་ཐིག་ལེ་དཀར་དམར་ཟླ་ཉི་དེ་རྡོ་རྗེ་དང་པདྨའི་རྩ་འཁོར་དུ་འབེབས་པས་ཨཱ་ལི་ཀཱ་ལིས་མ་མཚན་པ། ཕྱིར་འཛག་པ་བཀག་གྱེན་ལ་འདྲེན་པས་ཕྱག་མཚན་ས་བོན་གྱིས་མཚན་པ།
ཁམས་གཉིས་ཡབ་ཡུམ་གྱི་རང་གནས་སུ་འཇོག་པས། འོད་ཟེར་སྤྲོ་བསྡུ་མེད་པ། དེ་ལས་སྐྱེས་པའི་ཡེ་ཤེས་ཀྱང་སྣ་ཚོགས་སུ་སྐྱེ་བས་སྐུ་མདོག་སྣ་ཚོགས་བསྒོམ་པ་སྟེ། དེ་སྐད་དུ་ཡང་། འབྲས་བུ་ཞེས་བྱ་ཕོ་ཉ་ཡི། ། ལམ་ལ་གནས་སྐབས་གསུམ་ཀ་རུ། ། ཐིག་ལེ་དཀར་དམར་གཉིས་ལ་བརྟེན། ། དགོས་པའི་ཕྱིར་ན་ཉི་ཟླར་ངེས། ། དེ་ཡང་རྩ་སྒོར་འབེབས་མཚོན་པས། ། ཨཱ་ལི་ཀཱ་ལིས་མ་མཚན་ནོ། །
འགྱུར་བ་བཀག་ནས་ཡར་འདྲེན་པས། ། ཕྱག་མཚན་ས་བོན་གྱིས་མཚན་ཏོ། ། ཁམས་གཉིས་རང་སར་འཇོག་པའི་ཕྱིར། ། འོད་ཟེར་གྱི་ནི་སྤྲོ་བསྡུ་མེད། ། དེ་ལས་སྐྱེས་པའི་ཡེ་ཤེས་ཀྱང་། ། བདེ་བ་གནག་ཅིང་བདེ་བ་སེར། ། ཞེས་སོགས་སྣ་ཚོགས་སུ་སྐྱེ་བས། ། སྐུ་མདོག་རྣམ་པ་མ་ངེས་སོ། ། ཉེ་རྒྱུའི་བསྒོམ་ཚུལ་དེ་ལྟ་བུས། ། འབྲས་བུ་ལ་ནི་ཉེ་བའི་ཕྱིར། །
འབྲས་བུ་ཞེས་ནི་བསྟན་པ་ཡིན། ། ཞེས་སོགས། གཉིས་པ་བསྐྱེད་པའི་རིམ་པ་ལ་སྦྱར་བ་ནི། ཐིག་ལེའི་རིམ་ཕྱིར། ཞེས་པ་སྟེ། དབང་དང་སྦྱང་གཞིའི་དབང་གིས། བསྐྱེད་རིམ་ལའང་མི་མཉམ་པ་དང་། མཉམ་སྦྱོར་གཉིས་སུ་འགྲུབ་སྟེ། མངལ་དུ་མ་ཞུགས་པར་ཕའི་བྱང་སེམས་ལ་བུ་ཚའི་ལུས་འགྲུབ་པ་ཡང་ཡོད་ལ། དེ་དང་མཐུན་པར་མཉམ་སྦྱོར་བསྟན་ཏོ། །
འོན་ཀྱང་བུ་མོ་བསྐྱེད་མི་སྲིད་པའི་ཕྱིར། ཡུམ་གྱི་དཀྱིལ་འཁོར་མཉམ་སྦྱོར་ལས་བསྐྱེད་པ་མ་གསུངས་ཏེ། དེ་སྐད་དུ་ཡང་། ཐིག་ལེའི་རིམ་པ་ཐབས་ཕྱོགས་ལ། ། ཟག་བཅས་བདེ་བ་བསྐྱེད་པ་ལ། ། གཞན་ལ་རག་ལས་མེད་པའང་སྲིད། ། ཕ་ཡི་བྱང་སེམས་རྐྱང་པ་ལས། ། བུ་ཚའི་ཕུང་ཁམས་བསྐྱེད་པའང་སྲིད། ། འོན་ཀྱང་བུ་མོ་བསྐྱེད་མི་སྲིད། ། ཡབ་ཀྱི་ཕྱོགས་ལས་གཉིས་འབྱུང་བས། །
དེས་ན་མཉམ་སྦྱོར་བསྐྱེད་ཆོག་བསྟན། ། ཤེས་རབ་ཟག་བདེ་བསྐྱེད་པ་ལ། ། ཟུང་འཇུག་མེད་ན་མི་འབྱུང་བས། ། མ་ཡི་ཁམས་ནི་རྐྱང་པ་ལ། ། བུ་ཚ་བསྐྱེད་པ་མི་སྲིད་དོ། ། དེས་ན་ཡུམ་གྱི་ཕྱོགས་ལ་ནི། ། མཉམ་སྦྱོར་ཆོ་ག་མ་བསྟན་ཏོ། ། ཞེས་སོགས། གཉིས་པ། སྨིན་བྱེད་དབང་ལ་སྦྱར་ན།
དབང་ཕྱིར། ཞེས་པ་སྟེ། དག་ལྡན་དུ་འབྱུང་བ་ཇི་ལྟ་བ་བཞིན་དུ་ཡིན་པས་ཡང་མི་བརྗོད་དོ། ། གསུམ་པ་རྒྱུ་རྒྱུད་ལ་སྦྱར་བ་ནི། ལུས་སེམས་ཕྱིར། ཞེས་པ་སྟེ། ལུས་ནི་ལས་དབང་གིས་བསྒོས་པའི་བག་ཆགས་ཀྱིས་རྐྱེན་བྱས། འབྱུང་བ་ལྔ་དང་། ཉོན་མོངས་པ་ལྔ་སོགས་སྐྱེ་བ་དང་། འགའ་ཞིག་སྨོན་ལམ་གྱིས་དབང་གི་སྐྱེ་བ་ཡང་ཡོད་དེ།
སྦྱང་གཞི་དེའི་གཉེན་པོར་མི་མཉམ་སྦྱོར་གྱི་མངོན་བྱང་གསུངས་ཏེ། རྒྱུ་དུས་སུ་ལུས་འགྲུབ་པ་ན། ཕ་མའི་བྱང་སེམས་དཀར་དམར་གཉིས་ཚོགས་པས་ན་མངོན་བྱང་ལའང་ཟླ་ཉི་དང་། བར་དོའི་རྣམ་ཤེས་འོང་ནས་ཁམས་གཉིས་ཀྱི་བར་དུ་གནས་པ་ནི་ཉི་ཟླའི་བར་དུ་ས་བོན་དང་ཕྱག་མཚན། དེ་ལས་མངལ་གྱི་གནས་སྐབས་བཅུར་ལུས་འགྲུབ་པ་ནི། མངོན་བྱང་བཞི་པ་རོ་གཅིག་ཏུ་འདྲེས་པ། དེ་ལས་ལུས་གྲུབ་པ་ནི་ལྷ་སྐུ་བསྐྱེད་པ་སྟེ། མདོར་ན་མི་མཉམ་སྦྱོར་ལས་བསྐྱེད་པ་ནི་ལུས་འགྲུབ་པ་དང་ཆོས་མཚུངས་སོ། ། སེམས་ནི་རང་བཞིན་འོད་གསལ་ཏེ། སྦྱང་གཞི་དེའི་གཉེན་པོར་མཉམ་སྦྱོར་གསུངས་ཏེ།
སེམས་རང་བཞིན་རིག་ཙམ་དུ་གནས་པ་ཟླ་བ་དང་པོ། དེ་གསལ་བར་རྟོགས་པ་གཉིས་པ། དེ་གཉིས་ངོ་བོ་སྟོང་ཉིད་དུ་གནས་པ་ཟླ་བ་གཉིས་སྟེང་རྡོ་རྗེ། གསལ་སྟོང་ཟུང་འཇུག་དེས་འཁོར་འདས་གཉིས་ཀྱི་རྒྱུ་བྱེད་པ་ནི་འོད་ཟེར་སྤྲོ་བསྡུ། སྤྲོས་བྲལ་དེ་ཁོ་ན་ཉིད་མཐོང་བ་ལྷ་སྐུ་བསྐྱེད་པའོ། ། དེ་སྐད་དུ་ཡང་། ལུས་ནི་འབྱུང་བ་བཞི་ལ་སོགས། ། ལས་དང་སྨོན་ལམ་སོགས་ལས་གྲུབ། ། སེམས་ཀྱི་རང་བཞིན་ཆོས་ཉིད་ནི། ། འོད་གསལ་བར་ནི་གྲུབ་པ་འོ། །
མི་མཉམ་མཉམ་པས་མཚོན་པར་གསལ། ། ཅེས་སོ། ། གཉིས་པ་ཐུན་མོང་དུ་སྦྱར་བ་ནི། དགོས་པ་བསམ་ཡས་ཕྱིར། ཞེས་པ་སྟེ། དང་པོར་མཉམ་སྦྱོར་ལ་སྦྱར་ན། རྒྱུ་སེམས་ཉིད་རང་བཞིན་གྱིས་རྣམ་པར་དག་པ་ཐོག་མཐའ་དབུས་གསུམ་དང་བྲལ་བ། རྣམ་ཐར་སྒོ་གསུམ་གྱི་རང་བཞིན་ཏེ། དེ་ཉིད་བསམ་རྒྱུ་མེད་པས་བསམ་ཡས་པ། ལམ་རང་བྱིན་རླབས་ལས་བྱུང་བའི་རང་འབྱུང་གི་ཡེ་ཤེས་ཉམས་སྐྱོན་ཅན་གསུམ་ལ།
ཉོན་མོངས་དང་རྣམ་རྟོག་སོགས་ཉམས་བསམ་གྱིས་མི་ཁྱབ། གསལ་ཞིང་ཡངས་ལ་རང་འབྱུང་གི་ཡེ་ཤེས་ལ་གསལ་སྟོང་གི་ཉམས་བསམ་གྱིས་མི་ཁྱབ་པ། འབྲས་བུ་དབྱིངས་དང་ཡེ་ཤེས་རོ་གཅིག་པ་དེ་ཉིད་སར་གནས་པའི་བྱང་ཆུབ་སེམས་དཔའ་རྣམས་ཀྱིའང་ཡུལ་མ་ཡིན་པས་བསམ་གྱིས་མི་ཁྱབ། མི་མཉམ་སྦྱོར་ལ་སྦྱར་ན་རྒྱུ་སེམས་ཅན་གྱི་དུས་ན་རྣམ་རྟོག་བསམ་གྱིས་མི་ཁྱབ་པ་ཡོད་ལ། དེས་བསྐྱེད་པའི་ལས་ཀྱང་བསམ་གྱིས་མི་ཁྱབ། དེ་དག་ལས་བྱུང་བའི་ལུས་ཀྱང་བསམ་གྱིས་མི་ཁྱབ། ལམ་དཀྱིལ་འཁོར་འཁོར་ལོ་ལས་བྱུང་བའི་ལྷན་སྐྱེས་ཀྱི་ཡེ་ཤེས་ཀྱང་སྐད་ཅིག་དང་པོ་གསུམ་ལ་མཚན་མ་དང་རྣམ་རྟོག་བསམ་གྱིས་མི་ཁྱབ། སྐད་ཅིག་བཞི་པ་ལ་བདེ་སྟོང་གི་ཉམས་བསམ་གྱིས་མི་ཁྱབ། འབྲས་བུ་ལོངས་སྐུ་ལ་ཟག་མེད་ཀྱི་བདེ་བ་བསམ་གྱིས་མི་ཁྱབ། སྤྲུལ་སྐུ་གསུམ་གྱིས་གདུལ་བྱ་གསུམ་གྱི་དོན་མཛད་པ་བསམ་གྱིས་མི་ཁྱབ་པའི་ཕྱིར་བསམ་ཡས་པའོ། །
ཞེས་གསུངས་ལ། འདི་དག་ཀྱང་གོང་གི་དག་ལྡན་གྱི་ལུང་དེ་དག་ལ། བསྟན་བཅོས་དེ་ཉིད་འདུས་པ་ལས། དགག་པ་བརྗོད་པ་ནི། དེ་དག་ནི་མ་ཡིན་ཏེ། མི་འདྲ་བའི་ཁྱད་པར་དེ་དག་ནི་མཉམ་སྦྱོར་དང་མི་མཉམ་སྦྱོར་གྱི་ཁྱད་པར་དུ་འགྱུར་གྱི། ཡབ་ཡུམ་གྱི་མངོན་བྱང་གི་ཁྱད་པར་དུ་ངེས་པར་མི་འགྱུར་བའི་ཕྱིར་དང་། འདིར་འབྱུང་བའི་རྒྱུ་མཚན་ཡང་། སྤྱིར་གཟུང་བྱ་མིན་གྱི། མཉམ་སྦྱོར་འབྱུང་བའི་རྒྱུ་མཚན་ཞེས་སྨྲོས་དགོས་པའི་ཕྱིར་དང་།
ཞེས་དང་། མཉམ་སྦྱོར་དབྱིངས་ལ་སྦྱོར་ན། ཡེ་ཤེས་ལྔའི་ངོ་བོར་གྱུར་པ་གསལ་བར་གྱུར་པ་ཡིན་པ་འགལ་བའི་ཕྱིར་དང་། དེ་ཡང་དབྱིངས་ནི་འདུས་མ་བྱས་སུ་འདོད་པའི་ཕྱིར་དང་། རྡོ་རྗེ་དེ་བཞིན་ཉིད་ཀྱི་བསྐྱེད་བྱ་སུ་ཡིན་ན། ཧཱུྃ་ལས་བྱུང་བ་འགལ་བའི་ཕྱིར་དང་། དེ་ཡང་ཐ་སྙད་དུ་རྒྱུ་འབྲས་གཞན་དུ་འདོད་པའི་ཕྱིར་དང་། གཟུགས་སྐུའི་རྟེན་ཡོད་པས་འོད་ཟེར་སྤྲོ་བསྡུ་ཡོད་ན། ཡེ་ཤེས་ལོངས་སྐུ་མཚོན་བྱེད་ཀྱང་སྤྲུལ་སྐུའི་རྟེན་བྱེད་པས་འོད་ཟེར་སྤྲོ་བསྡུ་ཡོད་པར་མཚུངས་པའི་ཕྱིར་དང་། སྤྱི་བོའི་འཁོར་ལོ་བཞུ་བཏུལ་མེད་པ་དྲི་མ་མཐའ་དག་སྤང་པ་ཡང་།
སྐུ་མདོག་དཀར་བ་ཡིན་ན་ཡེ་ཤེས་ལ་སྦྱར་བའི་ཚེ་ཡང་དྲི་མ་མཐའ་དག་སྤངས་པས་དཀར་པོར་མཚུངས་པའི་ཕྱིར་དང་། དབྱིངས་དག་པ་གཉིས་གཉིས་ལྡན་ཡང་ས་བདུན་པ་མན་ཆད་ཀྱི་ཡུལ་མ་ཡིན་པས་ཧཱུྃ་གིས་མཚན་པར་འགྱུར་བའི་ཕྱིར་དང་། ཡེ་ཤེས་ཀྱི་ཆོས་ཉིད་ཡིན་པས། སེམས་དཔའ་ཡིན་ན་ཧ་ཅང་ཐལ་བའི་ཕྱིར་དང་། དབྱིངས་ལས་ཀྱང་འོད་ཟེར་གཞན་མེད་པས་འོད་ཟེར་སྤྲོ་བསྡུ་མེད་པར་མཚུངས་པའི་ཕྱིར་དང་། སྤྱི་བོའི་འཁོར་ལོ་བཞུ་བཏུལ་མེད་པར་གསལ་བས་ཕྱག་མཚན་ས་བོན་ཀྱིས་མཚན་པ་དང་། སྙིང་མགྲིན་གྱི་འཁོར་ལོ་ཧཱུྃ་དང་། ཨ་ལ་སོགས་པ་རང་གི་ཡི་གེ་བཀོད་པ་རྫོགས་པས་ཨཱ་ལི་ཀཱ་ལིས་མཚན་པ་དང་། ཡེ་ཤེས་དེས་རྟོགས་པའི་འགྱུ་བ་བཅད་པས་འོད་ཟེར་བསྡུ་བ་མེད་པ་དང་། དེ་ཉིད་མི་འགྱུར་བས་སྐུ་མདོག་ནག་པོར་མཚུངས་པའི་ཕྱིར་དང་།
ཐིག་ལེ་དཀར་དམར་རྩ་གཉིས་སུ་འབེབས་པས་ཕྱག་མཚན་ས་བོན་གྱིས་མཚན་པ་དང་། འཕོ་བ་བཀག་ནས་ཡར་འདྲེན་པས་ཨཱ་ལི་ཀཱ་ལིས་སྟེང་དུ་མ་མཚན་པ་དང་། རང་ལུས་ཐབས་ལྡན་རྫོགས་ནས་དཀྱིལ་འཁོར་འཁོར་ལོ་གཙོ་བོར་བསྒོམ་པ་ཡིན་པས་རླུང་ལས་རྒྱལ་བའི་ཚེ་ཐིག་ལེ་གྱེན་འདྲེན་བྱེད་པས་སྤྲོ་བསྡུ་ཡོད་པ་དང་། དགའ་བ་བཞི་པས་རྣམ་རྟོག་གི་དྲི་མ་མེད་པར་བྱེད་པས་སྐུ་མདོག་དཀར་པོར་མཚུངས་པའི་ཕྱིར་དང་། ཁ་སྦྱོར་ལྟར་ན་ཟླ་བ་ཁ་སྦྱོར་ལ་ཨཱ་ལི་ཀཱ་ལིས་མཚན་པར་གསུངས་པའི་རྒྱུ་མཚན་དེ་ཉིད་ཉི་ཟླ་ཁ་སྦྱོར་ལ་ཡང་མཚུངས་པའི་ཕྱིར་དང་། དེའི་སྒྲ་ཇི་བཞིན་པར་བྱེད་ན། དང་པོ་ཟླ་བ་ལྟར་བལྟས་ནས། སངས་རྒྱས་ཀུན་གྱི་ཡོན་ཏན་འདིར། ། ཨ་སོགས་གཟུགས་ཀྱིས་འཇུག་པར་འགྱུར། ། ཞེས་གསུངས་པས་ཟླ་བ་ཁ་སྦྱོར།
ཨཱ་ལི་ལས་མ་སྐྱེས་པ། ཨཱ་ལིས་མཚན་པ་སོགས་ཡིན་པ་དང་། ཨཱ་ལི་ཉིད་ཟླ་བ་དང་། ཀཱ་ལི་ཉིད་ཉི་མ་ཡིན་པར་གསུངས་པས་ཉི་ཟླ་ཁ་སྦྱོར་ཀཱ་ལི་ལས་འབྱུང་བ་དང་། མཚན་པ་གཉིས་ཀ་མ་ཡིན་པའི་ཕྱིར་དང་། དེས་ན་རྒྱས་པར་བྱེད་ན། གཉིས་ཀ་ཨཱ་ལི་ཀཱ་ལིས་མཚན་པ་ཡིན་ཅིང་། བསྡུས་ན། དེ་དག་སྟོན་པའི་རྒྱ་གཞུང་ཕལ་ཆེར་ལས་བཤད་པ་བཞིན། ཁ་སྦྱོར་གཉིས་ཀ་དེ་དག་ལས་བྱུང་ཡང་དེ་དག་གིས་མཚན་པ་མི་སྨྲོས་པའི་ཕྱིར་དང་།
གསང་བ་ནོར་བུ་ཐིག་ལེ་ལྟར་ན། ཟླ་བ་ཁ་སྦྱོར་ལ་ཡང་། དེ་ལ་ཨ་ལ་སོགས་པའི་དབྱངས་ནི་མེད་པའི་ཚུལ་དུ་བཞག་གོ ། ཞེས་པས་སྟོང་པ་ཤེས་རབ་ཀྱི་ཚུལ་གྱིས་གཟུགས་མི་མཐོང་བར་བཞག་པས་དངོས་སུ་ཨཱ་ལིས་མ་མཚན་དང་། ཀ་ལ་སོགས་པའི་ཡི་གེ་བདུད་རྩིའི་ཚུལ་དུ་བཞག་གོ ། ཞེས་པས་ཐབས་བདེ་བ་ཆེན་པོའི་གཟུགས་བདུད་རྩི་དཀར་ལ་དམར་བའི་མདངས་ཅན་གྱི་ཚུལ་དུ་བཞག་པར་གསུངས་པས། མཚན་མ་མཚན་ཅི་རིགས་སུ་ཡོད་པའི་ཕྱིར་དང་། ཐིག་ལེའི་རིམ་ཕྱིར་ཞེས་པར་ཡང་། རྒྱུད་ཕོ་མོའི་བཀོད་པ་ཕལ་ཆེར་རིམ་པ་ལྟར་སྟེང་འོག་གི་ཚུལ་གྱིས་འཇུག་པ་ཡིན་པས། སྟེང་ནས་འབྱུང་བའི་ཐིག་ལེ་མས་འབབ་ཡིན་ཞེས་པ་དང་།
འོག་ནས་འབྱུང་བའི་ཐིག་ལེ་ཡས་འབབ་ཡིན་ཞེས་པ་ཡང་ཤིན་ཏུ་འགལ་བའི་ཕྱིར་དང་། སྒྲུབ་ཐབས་མདོར་བྱས་ལས། མངོན་བྱང་གི་ཉི་མ་འོག་དང་། ཟླ་བ་སྟེང་དུ་བཞེད་པའི་ཕྱིར་དང་། ལུས་སེམས་ཕྱིར་ཞེས་པ་རང་བཞིན་རྣམ་དག་ལ་སྦྱོར་ན་ལུས་ཀྱི་འོད་གསལ་ཡང་ཆོས་སྐུ་ཡིན་པ་དང་། གློ་བུར་དྲི་བྲལ་ལ་སྦྱོར་ན་སེམས་ཀྱི་དྲི་མ་ཡང་འོད་གསལ་མ་ཡིན་པའི་ཕྱིར་དང་། ཨཱ་ལི་དཔེ་བྱད་བརྒྱད་ཅུ་ཀཱ་ལིའི་མདངས་གཟུགས་རྣམ་པ་གང་དུ་ཡང་མ་གྲུབ་པའི་ཕྱིར་དང་། ཟླ་བའི་དཀྱིལ་འཁོར་སོགས་ཁ་དོག་དང་དབྱིབས་ཀྱི་རྫས་ནི་བློ་མ་ཡིན་པས་མེ་ལོང་ཡེ་ཤེས་སོགས་སུ་མི་གྲུབ་པའི་ཕྱིར་དང་། མེ་ལོང་ཡེ་ཤེས་སོགས་སུ་མོས་པ་ཡིན་གྱི། ཡེ་ཤེས་མ་ཡིན་ན།
ཡེ་ཤེས་ཡིན་པས་བསྒོམ་པ་འགལ་བའི་ཕྱིར་དང་། ཟླ་བ་ཡང་མཉམ་སྦྱོར་དུ་མཚུངས་པའི་ཕྱིར་དང་། རྟོག་པའི་གྲྭ་ཟུར་ནི་ཟླ་བའི་ཟུར་མ་ཡིན་པའི་ཕྱིར་དང་། རྟོག་པ་ཡོད་པས་ཟླ་བ་གྲྭ་ཟུར་ཅན་དུ་འཇོག་ན། བསྐྱེད་རིམ་གྱི་མངོན་བྱང་བསྒོམ་པ་ལ་ཡང་རྣམ་རྟོག་ཡོད་པས་ཟླ་ཉི་གཉིས་ཀ་གྲྭ་ཟུར་ཅན་དུ་ཐལ་བའི་ཕྱིར་དང་། གསང་དབང་གི་ཚེ་ཡུམ་གྱི་བྱང་སེམས་དཀར་བ་ལ་ནི་ཉིན་བར་གྱི་ཐིག་ལེ་ཞེས་པ་དང་འགལ་བའི་ཕྱིར་དང་། རྒྱུ་རྐྱེན་ཡང་མེད་ཅིང་། གསང་དབང་གི་ཚེ་རྟོག་པ་སྣ་ཚོགས་འཆར་བ་མི་འགལ་བས། ཁ་དོག་སྣ་ཚོགས་དང་། ཤེས་རབ་ཡེ་ཤེས་ཀྱི་རང་བཞིན་བརྒྱད་ཅུའི་རྟོག་པ་དང་བྲལ་བས་དཀར་པོ་ཞེས་གསུངས་པའི་ཕྱིར་དང་།
བསམ་ཡས་ཕྱིར་ཞེས་པ་གཉིས་ཀ་ལ་འཇུག་པས། མི་འདྲ་བའི་དགོས་པའི་ཁྱད་པར་དུ་མི་རིགས་པས་བརྗོད་འདོད་ཙམ་གྱིས་བྱས་པར་མཚུངས་པའི་ཕྱིར་རོ། ། ཞེས་དང་། རང་ལུགས་བཞག་པར། མངོན་རྟོགས་སུ། དབུས་ཀྱི་གདན་གྱི་སྟེང་དུ་སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་སྙིང་པོ། ཤེལ་གྱི་ཕྲེང་བ་ལྟ་བུའི། ཨ་ཨཱ། ཨི་ཨཱི། ཨུ་ཨཱུ།
རྀ་རཱྀ། ལྀ་ལཱྀ། ཨེ་ཨཱཻ། ཨོ་ཨཽ། ཨཾ་ཨཿ ཕྲག་གཉིས་ཞུ་བ་ལས་བྱུང་བའི་ཟླ་བའི་དཀྱིལ་འཁོར་ཟུར་གསུམ་པ། ཨཱ་ལིས་མཚན་པ་མེ་ལོང་ལྟ་བུའི་ཡེ་ཤེས། དེའི་སྟེང་དུ་དཔེ་བྱད་བརྒྱད་ཅུའི་སྙིང་པོ། མིག་དམར་གྱི་རྣམ་པ་ལྟ་བུའོ། ། ཀ་ཁ་ག་གྷ་ང་།
ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ། ཕྲག་གཉིས་ཞུ་བ་ལས་བྱུང་བའི་ཟླ་བའི་དཀྱིལ་འཁོར་གྲུ་གསུམ་པ་ཀཱ་ལིས་མཚན་པ་མཉམ་པ་ཉིད་ཀྱི་ཡེ་ཤེས། དེའི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་འོད་དང་བཅས་པ་སོ་སོར་རྟོག་པའི་ཡེ་ཤེས། དེ་ལས་འོད་འཕྲོས་སེམས་ཅན་ཐམས་ཅད་གྱི་སྡིག་སྒྲིབ་སྦྱངས། རྡོ་རྗེ་སེམས་དཔའི་གོ་འཕང་ལ་བཀོད།
ཚུར་འདུས་ཟླ་བ་རྡོ་རྗེའི་ཧཱུྃ་དང་བཅས་པ་གཅིག་ཏུ་འདྲེས་པ་བྱ་བ་གྲུབ་པའི་ཡེ་ཤེས། དེ་ཡོངས་སུ་གྱུར་པ་ལས་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ། རྒྱུ་རྡོ་རྗེ་འཛིན་པ་སྐུ་མདོག་དཀར་པོ་ཞེས་དང་། རྣམ་ངེས་སུ། དང་པོ་ལ་རྒྱས་པ་ནི། གང་བསྒོམ་པའི་དོན། ཇི་ལྟར་བསྒོམ་པའི་ཚུལ། དེ་ལྟར་བསྒོམ་པའི་འཐད་པའོ། ། དང་པོ་ནི། གདན་དགུ་སོ་སོའི་སྟེང་དུ།
མངལ་སྐྱེས་སྦྱོང་བའི་དབང་དུ་བྱས་ན། ཕའི་མཐེ་བོང་ནས་སྤྱི་གཙུག་གི་བར་ཁྱབ་པའི་ཨཱ་ལི་ཕྲག་གཉིས་ཕོ་མོ་སྙོམས་འཇུག་རྡོ་རྗེའི་རྩེ་མོ་ནས་པདྨར་བྱུང་བ། འོད་དུ་ཞུ་བ་ལས་བྱུང་བའི་ཟླ་བའི་དཀྱིལ་འཁོར་ཉ་གང་པ་ལྟ་བུ། གང་རྫོགས་པའི་སངས་རྒྱས་ཀྱི་མཚན་སོ་གཉིས་ཀྱི་སྙིང་པོ་ཨཱ་ལི་སོ་གཉིས་འཇུག་པས་མཚན་པར་གྱུར་པ་མེ་ལོང་ཡེ་ཤེས་ཀྱི་སྙིང་པོ་ཅན་ནམ། ཡེ་ཤེས་དངོས་སུ་མོས་པ་ནི་གཙོ་བོར་དབྱིངས་ཟླ་བ་ལས་བྱང་ཆུབ་པ་སྟེ་དང་པོའོ། ། དེ་ནས་མའི་ལུས་ལ་ཡོད་པའི་ཀཱ་ལི་ཕྲག་གཉིས་ཞུ་བ་ལས་བྱུང་བའི་ཉི་མའི་དཀྱིལ་འཁོར་འོད་ཟེར་རྒྱས་པ། གང་རྫོགས་པའི་སངས་རྒྱས་ཀྱི་དཔེ་བྱད་བརྒྱད་ཅུའི་སྙིང་པོ་ཀཱ་ལི་བརྒྱད་ཅུ་འཇུག་པས་མཚན་པར་འགྱུར་བ་མཉམ་ཉིད་ཡེ་ཤེས་ཀྱི་སྙིང་པོ་ཅན་ནམ། ཡེ་ཤེས་དངོས་སུ་མོས་པ་ནི་གཙོ་བོར་ཡེ་ཤེས་ཉི་མ་ལས་བྱང་ཆུབ་པ་སྟེ་གཉིས་པའོ། ། དེ་ཡང་ཟླ་བ་དཀར་ཞིང་དྲི་མ་མེད་པས་དབྱིངས་མཚོན་ལ། ཉི་མ་དམར་ཞིང་འོད་རྒྱས་པས་ཡེ་ཤེས་མཚོན་པ་ཡིན་ནོ། །
འོ་ན་མཚན་དང་དཔེ་བྱད་ཀྱི་སྙིང་པོ་ཨཱ་ལི་ཀཱ་ལི་དག་ཟླ་ཉི་ལ་འཇུག་པར་འགྱུར་ན་ནམ་གྱི་ཚེ་ཚུལ་ཇི་ལྟར་ཞུགས་ཏེ་མཚན་པ་ཡིན་ཞེ་ན། འོག་ཏུ་ཉི་ཟླའི་དབུས་སུ། བར་དོའི་ནཱ་ད་ཞུགས་པས། ས་བོན་དང་ཕྱག་མཚན་ས་བོན་གྱིས་མཚན་པ་གྲུབ་པའི་དུས་ན། དེ་དག་གི་འོད་ཀྱིས་རྫོགས་པའི་སངས་རྒྱས་ཐམས་ཅད་ཀྱི་མཚན་དང་དཔེ་བྱད་རྣམས། ཨ་ལིའི་རྣམ་པར་ཞུ་བས་མཚན་དཔེའི་སྙིང་པོར་གྱུར་པའི་ཨཱ་ལི་ཀཱ་ལི་དག་རིམ་པ་ལྟར། ཟླ་ཉི་ལ་ཞུགས་ཏེ། ཀུན་རྫོབ་ཕ་མའི་ཁུ་ཁྲག་གི་ཟླ་ཉི་ལ་དོན་དམ་རང་གི་རྡོ་རྗེ་ཟླ་ཉི། ཨཱ་ལི་ཀཱ་ལི་ཐབས་ཀྱི་བདག་ཉིད་དམ་ཚིག་པ་དང་། རྒྱལ་བ་རྣམས་ཀྱི་རྡོ་རྗེ་ཟླ་ཉི།
ཨཱ་ལི་ཀཱ་ལི་ཤེས་རབ་ཀྱི་བདག་ཉིད། ཡེ་ཤེས་པ་གཉིས་སུ་མེད་པར་གྱུར་པས་མཚན་པ་ཡིན་ནོ། ། དེའི་ཕྱིར་ཁ་སྦྱོར་ལས། འདིར་ཡང་ཨ་སོགས་གཟུགས་ཀྱིས་ནི། ། སངས་རྒྱས་ཡོན་ཏན་འཇུག་པར་འགྱུར། ། ཞེས་པ་དང་། སངས་རྒྱས་ཡོན་ཏན་ཀ་སོགས་ཀྱིས། ། སྐར་མདའ་འདི་ཡང་འཇུག་པར་འགྱུར། ། ཞེས་ཟླ་བ་བསྒོམ་པའི་ཚེ་འཇུག་པར་འགྱུར་བར་བསྟན་པས། བར་དོ་ཞུགས་པའི་ཚེ་ན་ཞུགས་ཏེ་མཚན་པར་བསྟན་པ་ཡིན་ལ།
མན་ངག་འདི་མི་ཤེས་པ་དག་གིས་ནི། ཟླ་ཉི་ལ་ཨཱ་ལི་ཀཱ་ལི་འཇུག་པར་འགྱུར་ཞེས་པའི་དོན་དང་། ཟླ་ཉི་ལ་ཨཱ་ལི་ཀཱ་ལིས་མཚན་པའི་དོན་མ་རྟོགས་པ་ཡིན་ནོ། ། དེ་ནས་ཟླ་ཉི་དབུས་མའི་བར་དུ། རང་གི་ཐུན་མོང་མ་ཡིན་པ་བཅུད་ཀྱི་ལས་དང་། འབྲེལ་པ་གཙོ་བོར་གྱུར་པའི་བར་དོའི་ནཱ་ད་ཕྲ་མོ་ཞུགས་པ་ལས་རིམ་གྱིས་ཐབས་ཀྱི་ཧཱུྃ་དང་། ཤེས་རབ་ཀྱི་ཨཾ་ལས་བྱུང་བའི་ཐོད་པ། དཔྲལ་བར་ཧཱུྃ་གིས་མཚན་པ་དང་། གྲི་གུག་ཡུ་བ་ལ་ཨཾ་གིས་མཚན་པ་སོ་སོར་འབྱེད་པའི་ཡེ་ཤེས་ཀྱི་སྙིང་པོ་ཅན་ནམ། ཡེ་ཤེས་དངོས་སུ་མོས་པ་ནི་དབྱིངས་དང་ཡེ་ཤེས་ཟུང་དུ་འཇུག་པ།
ཡིག་འབྲུ་དང་ཕྱག་མཚན་ལས་བྱང་ཆུབ་པ་བསྟན་པ་སྟེ་གསུམ་པའོ། ། འདིར་ཡང་ཐོད་པ་དང་གྲི་གུག་ལ་ཧཱུྃ་ཨཾ་གིས་མཚན་པ་ནི། རང་གི་བྱང་ཆུབ་ཀྱི་སེམས་མི་ཤིགས་པ་ཐབས་ཤེས་རབ་ཀྱི་རྟེན། དུས་མེ་ལ་རྒྱལ་བའི་བྱང་ཆུབ་ཀྱི་སེམས་མི་ཤེས་པ་ཐབས་ཤེས་ཀྱི་དུས་མེས་རྒྱས་བཏབ་པ་བསྟན་པ་ཡིན་ནོ། ། དེ་ནས་ཧཱུྃ་ཨཾ་ལས་འོད་ཟེར་དཔག་ཏུ་མེད་པ་རང་གི་ལུས་དང་མཚུངས་པ་སྤྲོས། འཕགས་པ་ཐམས་ཅད་བདེ་བ་ཆེན་པོས་མཆོད། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། ཐམས་ཅད་ཚུར་འདུས་གཟུགས་ཅན་དེ་ཐམས་ཅད་འོད་ཀྱི་རྣམ་པར་ཞུ་ནས། འབར་བའི་ཐིག་ལེ་གཅིག་ཏུ་གྱུར་པ། བྱ་བ་གྲུབ་པའི་ཡེ་ཤེས་ཀྱི་སྙིང་པོ་ཅན་ནམ།
ཡེ་ཤེས་དངོས་སུ་མོས་པ་ཕྲིན་ལས་སྤྲོ་བསྡུ་ལས་བྱང་ཆུབ་པ་སྟེ་བཞི་པའོ། ། དེ་ནས་ཐིག་ལེ་དེ་ཉིད་ཡོངས་སུ་གྱུར་པ་ལས་བདག་ཉིད་རྒྱུ་རྡོ་རྗེ་འཛིན་པ་སྐུ་མདོག་ནག་པོ། ཞེས་དང་། འབྲིང་པོ་ཟླ་བ་ཁ་སྦྱོར་གྱི་མངོན་བྱང་ནི། སྔར་བཤད་པ་ལྟར་ཨཱ་ལི་ཕྲག་གཉིས་ཞུ་བ་ལས་བྱུང་བའི་ཟླ་བའི་དཀྱིལ་འཁོར་གྲུ་གསུམ་པ་ཨཱ་ལིས་མཚན་པ་མེ་ལོང་ལྟ་བུའི་ཡེ་ཤེས་ཀྱི་རང་བཞིན་ཅན། དེའི་སྟེང་དུ་ཀཱ་ལི་ཕྲག་གཉིས་སྔར་བཤད་པའི་སྐར་མ་མིག་དམར་གྱི་རྣམ་པ་ལྟ་བུ་ལས་བྱུང་བའི་ཟླ་བའི་དཀྱིལ་འཁོར་དམར་པོ་གྲུ་གསུམ་པ་ཀཱ་ལིས་མཚན་པ་མཉམ་པ་ཉིད་ཀྱི་ཡེ་ཤེས་ཀྱི་རང་བཞིན་ཅན། དེ་དག་གི་དབུས་སམ་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་འོད་དང་བཅས་པ་སོ་སོར་རྟོག་པའི་ཡེ་ཤེས་ཅན། སྔར་ལྟར་སྤྲོ་བསྡུས་ཟླ་བ་རྡོ་རྗེ་དང་བཅས་པ་གཅིག་ཏུ་གྱུར་པ་བྱ་བ་གྲུབ་པའི་ཡེ་ཤེས་ཅན། དེ་ཡོངས་སུ་གྱུར་པ་ལས་ཆོས་ཀྱི་དབྱིངས་ཀྱི་ཡེ་ཤེས་ཅན་རྒྱུ་རྡོ་རྗེ་འཛིན་པ་དཀར་པོའོ། ། དེ་ཐམས་ཅད་དེ་ཉིད་འདུས་པ་དང་།
ཁ་སྦྱོར་སོགས་ལས་ཨོཾ་ཙིཏྟ་ཞེས་པ་ལ་སོགས་པའི་སྔགས་དང་བཅས་པ་གསུངས་ཤིང་། ཤིན་ཏུ་རྒྱས་པར་བྱེད་ན། འདིར་ཡང་དེ་ལྟར་སྔགས་རྣམས་དང་བཅས་ཤིང་རིགས་ལྔ་སོ་སོའི་སྐབས་སུ་བབས་པའི་ང་རྒྱལ་བརྟན་པར་བསྐྱེད་པར་བྱའོ། ། ཞེས་དང་། ཇི་ལྟར་བསྒོམ་ཚུལ་ནི། འོ་ན་ཟླ་བ་ལ་སོགས་པ་འདི་དག་མེ་ལོང་ལྟ་བུ་སོགས་ཡིན་པས་བསྒོམ་པ་ཡིན་ན་ནི། གྲུབ་ཟིན་བསྒྲུབ་པར་འགྱུར་ལ། མ་ཡིན་ན་སྤྲང་པོ་རྒྱལ་པོར་བསྒོམ་པ་ལྟར་བསྒོམས་ཀྱང་མི་འགྲུབ་བོ་སྙམ་ན། ཁ་ཅིག་ན་རེ། ཡིན་ནས་བསྒོམ་ན།
འདི་ལ་འབྲས་བུ་དངོས་ཡིན་པ་དང་། ཆོས་ཉིད་དམ་རྣམ་པ་ཡིན་པ་གཉིས་ལས། ཕྱི་མ་སྟེ། རྣམ་པ་ཟླ་བར་བསྒོམ་པས་བསྒོམ་སླ་བས་རྣམ་པ་ལམ་དུ་བྱེད་པ་ཞེས་བྱ། དེ་ཉིད་མེ་ལོང་ཡེ་ཤེས་སོགས་སུ་མོས་པ་བྱས་པས་ལན་གཅིག་དེ་ཐོབ་པར་བྱེད་པས། མོས་པ་ལམ་དུ་བྱེད་པ་ཞེས་སོགས་སྤྲོས་ཏེ་འཆད་དོ། ། དེ་ནི་མ་ཡིན་ཏེ། རྣམ་པ་དེ་ཉིད་མེ་ལོང་ལྟ་བུའི་ཡེ་ཤེས་ཡིན་ན་ནི། ད་ལྟ་ཐོབ་ཟིན་པའི་རྣམ་པ་ལ་ཡོངས་སུ་མོས་པས་དུས་ཕྱིས་ཐོབ་མི་དགོས་པར་འགྱུར་བའི་ཕྱིར་དང་། མ་ཡིན་ན་ནི་ཡིན་ནས་བསྒོམ་ཞེས་པ་དང་འགལ་བའི་ཕྱིར་དང་།
སྤྱོད་བསྡུས་ལས་གསུངས་པའི་གཉུག་མའི་མེ་ལོང་སོགས་ཀྱི་དོན་མ་གོ་བར་ཟད་པའི་ཕྱིར་རོ། ། འོ་ན་ཇི་ལྟར་ཞེ་ན། མེ་ལོང་ལྟ་བུའི་ཡེ་ཤེས་སོགས་ལ། གཞི་ལམ་འབྲས་བུའི་གནས་སྐབས་གསུམ་ལས། གཞི་ལམ་གྱི་མེ་ལོང་ལྟ་བུའི་ཡེ་ཤེས་སོགས་ནི་ཡིན་ཀྱང་། མ་གྲུབ་བསྒྲུབ་པའི་ཕྱིར་བསྒོམ་པ་མ་ཡིན་གྱི། གྲུབ་ཟིན་དུ་འགྱུར་བ་དང་། ཁྱད་པར་དུ་བྱ་བའི་ཕྱིར་ཡིན་ལ། དེ་དག་འབྲས་བུའི་མེ་ལོང་ལྟ་བུའི་ཡེ་ཤེས་སོགས་མ་ཡིན་ཀྱང་། ཟན་གྱི་ལིངྒ་ལ་དགྲ་བོར་བསྒོམ་ནས་དྲག་ལས་བྱས་པས་དགྲ་བསད་པ་སོགས་འགྲུབ་པ་ལྟར།
དེ་དག་ལ་འབྲས་བུའི་མེ་ལོང་ཡེ་ཤེས་སོགས་སུ་མོས་པ་མཐར་ཕྱིན་པ་ན། དེ་འགྲུབ་པའི་ཕྱིར་མོས་པ་ལམ་དུ་བྱེད་པའོ། ། དེས་ན་སྤྲང་པོ་རྒྱལ་པོར་བསྒོམ་པའི་ཚུལ་ཡང་མི་འགལ་ཏེ། སོ་སོ་སྐྱེ་བོ་ཡིན་ཡང་བསྐྱེད་རིམ་ལྟ་བུའི་ལམ་ལ་བརྟེན་ནས་བདག་ཉིད་རྫོགས་པའི་སངས་རྒྱས་དངོས་སུ་བསྒོམ་པ་བཞིན་ནོ། ། དེ་ཡང་རྫོགས་པའི་སངས་རྒྱས་ཀྱི་མེ་ལོང་ཡེ་ཤེས་ནི། འདི་ཉིད་ཡིན་སྙམ་དུ་འབྲས་བུ་ད་ལྟ་ཉིད་ནས་བསྒོམ་པས་འབྲས་བུ་ལམ་དུ་བྱེད་པའོ། ། དེས་བདག་གི་རྒྱུ་དེ་ལ་ཚོགས་རྫོགས་ཤིང་སྒྲིབ་པ་དག་པའི་རྟེན་འབྲེལ་དུ་འགྱུར་པས། བྱིན་རླབས་ལམ་དུ་བྱེད་པའོ། ། དེས་ན་རྣམ་པ་དེ་ལ་ངོ་བོར་ཞེན་པས། ཞེན་པས་འཇུག་པའི་ལམ།
ཐབས་དེས་སངས་རྒྱས་ཀྱི་ཐུགས་རྗེས་མི་བསླུ་བས། འབྲེལ་པས་མི་བསླུ་བའི་ལམ་ཞེས་བྱའོ། ། དེ་ལྟར་བསྒོམ་པའི་འཐད་པའི་མངོན་བྱང་ལྔ་ལས་དང་པོ་འདིར། མཚན་གྱི་སྙིང་པོའི་ཨཱ་ལི་ལས་བསྐྱེད་པ་ནི། དེ་ཉིད་སྐུའི་རྣམ་པར་འབྱུང་བ་ནི། མཚན་གྱི་རྣམ་པར་འབྱུང་བས་ཡིན་ལ། ཨཱ་ལིས་མཚན། འབྲས་བུའི་མཚན་གྱིས་ཨཱ་ལིས་རྒྱས་གདབ་ཅིང་བྱིན་གྱིས་རློབས་པ་ཡིན་ཏེ། ཁ་སྦྱོར་ལས། སངས་རྒྱས་ཀུན་གྱི་ཡོན་ཏན་འདིར། །
ཨ་སོགས་གཟུགས་ཀྱིས་འཇུག་པར་འགྱུར། ། ཞེས་རྒྱལ་བ་ཀུན་གྱི་མཚན་གྱི་ཡོན་ཏན་ནི། གཉུག་མའི་ཟླ་བ་འདིར་སྙིང་པོ་ཨ་སོགས་ཀྱི་གཟུགས་ཀྱིས་འཇུག་ཞེས་སོ། ། རྣམ་པ་ཟླ་བ་བསྒོམ་པ་ནི། ཟླ་བ་དང་འདྲ་བས་ཏེ། གཞི་ལམ་གྱི་ནི། ཁ་སྦྱོར་ལས། བྱང་ཆུབ་སེམས་ནི་འོད་གསལ་བ། ། དག་པའི་ཤེལ་གྱི་འོད་དང་མཉམ། ། ཞེས་པའམ།
འབྲས་བུ་ནི། དེའི་སྟེང་དུ། ཁ་སྦྱོར་དང་རྡོ་རྗེ་རྩེ་མོ་ལས། ཡིད་གཉིས་ཀུན་ལས་རྣམ་གྲོལ་བ། ། རྣམ་པར་རྟོག་པའི་རབ་རིབ་འཕྲོག ། ཉོན་མོངས་དྲི་མ་ཀུན་ལས་འདས། ། ཟླ་མཚུངས་སེམས་ནི་ཟླ་བ་ཉིད། ། ཞེས་པས་དྲི་མ་དང་བྲལ་བར་འདྲ་བས་སོ། ། ཅིའི་ཕྱིར་མེ་ལོང་ཡེ་ཤེས་ཞེས་བྱ་ཞེ་ན། གཞི་ལམ་གྱི་སྐབས་སུ་སྣང་ལ་འཛིན་པའམ།
འབྲས་བུའི་དུས་སུ་ཆོས་ཐམས་ཅད་གསལ་ཞིང་དྭངས་ལ་རྙོག་པ་མེད་པར་རྟོགས་པ་མཐར་ཐུག་པའོ། ། དེ་ནི་གཟུགས་ཕུང་དང་ཀུན་གཞིའི་རྣམ་ཤེས་རྣམ་པར་དག་པས། མངོན་བྱང་གཉིས་པར། དཔེ་བྱད་ཀྱི་སྙིང་པོ་རྒྱུ་ཀཱ་ལི་ལས་བསྐྱེད་པ་ནི། ཉི་མ་དེ་ཉིད་སྐུའི་རྣམ་པར་འབྱུང་བ་ན་དཔེ་བྱད་ཀྱི་རྣམ་པར་འབྱུང་བ་ཡིན་ལ། དེ་ཡང་ཀཱ་ལིས་མཚན་པ་ནི་འབྲས་བུའི་དཔེ་བྱད་ཀྱི་ཀཱ་ལིས་རྒྱས་གདབ་ཅིང་བྱིན་གྱིས་བརླབས་པ་ཡིན་ཏེ། ཁ་སྦྱོར་ལས། སངས་རྒྱས་ཡོན་ཏན་ཀ་སོགས་ཀྱིས། ། སྐར་མདའ་འདི་ཡང་འཇུག་པར་འགྱུར། ། ཞེས་པ་དང་།
དེ་ཉིད་འབྲས་བུའི་ཀཱ་ལི་ཡིན་པར་ཡང་། ནོར་བུ་གསང་ཐིག་ལས། ཀ་ལ་སོགས་པའི་ཡི་གེ་འདི་རྣམས་གང་ལས་འབྱུང་བ་ལགས། ཇི་ལྟ་བུའི་རང་བཞིན་དང་། གང་གིས་སྤྲུལ་པ་ཉོན་ཅིག་ཀ་སྒྲོགས་པ། ཞེས་བྱ་བའི་འཇིག་རྟེན་གྱི་ཁམས་ནས་འོངས་ཏེ། སངས་རྒྱས་ཀྱི་ཡོན་ཏན་བལྟ་བ་ཡིན་ཞིང་། དེ་དག་ཐམས་ཅད་རྣམ་པར་སྣང་མཛད་ཀྱི་རང་བཞིན་དེ་བཞིན་གཤེགས་པའི་སྐུ་སྟེ། ནམ་མཁའ་དང་མཉམ་པའི་སྐུ་ཞེས་བྱ་བའི་དོན་ཏོ། ། མི་ཕྱེད་པའི་རང་བཞིན་དང་།
དྭང་བའི་རང་བཞིན་ཟླ་བའི་དཀྱིལ་འཁོར་གྱི་གཟུགས་ཀྱིས་གདུགས་སུ་གྱུར་བ། ས་ཕྱོགས་མཐའ་དག་ཁྱབ་པ། སྐྱེ་བ་དང་། རྒ་བ་དང་། ན་བ་དང་། འཆི་བ་དང་། སྡུག་བསྔལ་དང་། ཡིད་མི་བདེ་བ་དང་། གདུང་བ་ལ་སོགས་པ་འགོག་པར་བྱེད་པ། བདུད་རྩིའི་རང་བཞིན་འཛག་པ།
འཇིག་རྟེན་གསུམ་གྱི་རྣམ་པར་རྟོག་པ་འཕྲོག་པ། ཤིན་ཏུ་འབྱམ་པ་ཅན། སྐར་མ་ལ་སོགས་པའི་གཟུགས་ཀྱིས་དེ་ལ་འཇུག་ཏེ། ཇི་ལྟར་སྐར་མ་དྲི་མ་མེད་ཅིང་། འོད་དང་ལྡན་པ་དེ་བཞིན་དུ། དེ་ཡང་སངས་རྒྱས་ཀྱི་ཡོན་ཏན་ནི་དྲི་མ་མེད་པ་ཞེས་བྱ་བའི་དོན་ཏོ། ། ཞེས་སོ། ། གཉིས་པ་ཉི་མར་བསྒོམ་པའང་། ཉི་མ་དང་འདྲ་བ་སྟེ། རྡོ་རྗེ་ཕྲེང་བ་ལས།
གཉུག་མའི་བྱང་སེམས་ཀྱི་ཡི་གེ་ཡང་། མེ་དང་ཉི་མ་འདྲ་བས་ན། ། ཞེས་པས་མཚོན་པ་དང་། དེ་ཉིད་འབྲས་བུའི་ཡང་། དེའི་དབང་གིས་སྙིང་རྗེས་སེམས་ཅན་རྗེས་སུ་འཛིན་པས་དམར་བ་ལས་སྣང་བར་བྱེད་པའམ། ཉོན་མོངས་པའི་མུན་པ་འཇོམས་པ་སྟེ། དེ་ཉིད་ལས། སྙིང་རྗེའི་སྡུག་པ་ཡང་དག་འབྱུང་། ། སེམས་ཅན་རྗེས་སུ་འཛིན་པ་པོ། ། དགེ་བའི་ཆོས་ཀྱི་ཡང་དག་གང་། །
ཉོན་མོངས་ཐམས་ཅད་ངེས་པར་གནོན། ། ཞེས་སོ། ། ཅིའི་ཕྱིར་མཉམ་པ་ཞེས་བྱ་ཞེ་ན། གཞིའི་སྐབས་སུ་བདག་གཞན་གཉིས་སུ་མི་འཛིན་པར་མཉམ་པར་གྱུར་པའམ། ལམ་དང་འབྲས་བུའི་སྐབས་སུ། བདག་གཞན་མཉམ་པ་ཉིད་དུ་རྟོགས་པ་སྟེ། དེ་བཞིན་གཤེགས་ཀུན་ཡེ་ཤེས་ཏེ། ། རང་གི་དང་ནི་འགྲོ་བའི་ཡང་། ། དངོས་ཉིད་གཅིག་པར་ཐུགས་ཆུད་པས། ། མཉམ་ཉིད་ཡེ་ཤེས་ཞེས་བྱ་འོ། །
ཞེས་པ་སྙིང་པོའི་དངོས་པོ་ཚུལ་གཅིག་པས་མཉམ་པའོ། ། དེ་ནི་ཚོར་བ་དང་། ཉོན་ཡིད་རྣམ་པར་དག་པའོ། ། གསུམ་པར་ཕྱག་མཚན་བསྒོམ་པའམ། གཙོ་བོར་རང་གིས་བྱང་ཆུབ་ཀྱི་སྒོ་གསུམ་མཚོན་པར་བྱེད་པས། འདྲ་བའི་ཕྱིར་རོ། ། དེ་ཉིད་ལས། བྱང་ཆུབ་སྤྱོད་དང་དེ་བཞིན་དུ། ། ཡེ་ཤེས་དག་པ་ཟག་པ་མེད། ། དེ་ཕྱིར་དཀྱིལ་འཁོར་ནང་གནས་པ། །
དེ་ཡི་རང་གི་ཕྱག་མཚན་རྟག ། ཅེས་སོ། ། ཅིའི་ཕྱིར་སོ་སོར་རྟོག་པ་ཞེས་བྱ་ཞེ་ན། གཞི་ལམ་གྱི་ནི་ཆོས་རྣམས་ལ་འདྲེས་པར་བྱེད་པའམ། ཐམས་ཅད་དུ་རང་བཞིན་འོད་གསལ་གྱི་ཆོས་རྣམས་ཕན་ཚུན་སོ་སོར་ཁྱབ་ཅིང་། འབྲས་བུའི་གདུལ་བྱ་ལ་ཆོས་ཀུན་མ་འདྲེས་པར་འབྱེད་ཅིང་སྟོན་པ་སྟེ། དེ་ཉིད་ལས། གདོད་ནས་དག་ཅིང་སྐྱེ་བ་མེད། ། རང་བཞིན་གྱིས་ནི་འོད་གསལ་བ། ། ཕན་ཚུན་ཁྱབ་པའི་ཡེ་ཤེས་ལས། །
སོ་སོར་རྟོག་པ་ཅན་ཞེས་བཤད། ། ཞེས་སོ། ། དེ་ནི་འདུ་ཤེས་དང་ཡིད་རྣམ་པར་དག་པའོ། ། མངོན་བྱང་བཞི་པར་སྤྲོ་བསྡུ་གཅིག་ཏུ་གྱུར་པ་ནི། གཞི་ལ་གཉུག་མའི་བྱང་སེམས། སྤྲོ་བསྡུས་ཡོན་ཏན་འཛིན་ཅིང་ལུས་ཐམས་ཅད་སྲོག་གི་སྙིང་པོ་ཅན་ཏེ། གཅིག་པར་བྱེད་པ་དང་། ལམ་འབྲས་ཀྱི་སངས་རྒྱས་ཀྱི་མཛད་པའི་རྣམ་ཐར་དང་། སངས་རྒྱས་ཐམས་ཅད་མཛད་པ་རོ་གཅིག་པ་ཉམས་སུ་ལེན་པའོ། ། ཅིའི་ཕྱིར་བྱ་བ་གྲུབ་པའི་ཡེ་ཤེས་ཞེས་བྱ་ཞེ་ན།
སངས་རྒྱས་ཐམས་ཅད་ཀྱི་མཛད་པ་ཕྲིན་ལས་སྒྲུབ་པ་སྟེ། དེ་གཉིས་ཀའི་དབང་དུ་བྱས་ནས། དེ་དག་ལས། ཀུན་ནས་ཀུན་ཏུ་སངས་རྒྱས་ཀྱི། ། སངས་རྒྱས་མཛད་པ་ལ་འཇུག་པ། ། སངས་རྒྱས་ཐམས་ཅད་མཛད་གཅིག་པས། ། བྱ་བ་གྲུབ་པ་ཞེས་བཤད་དོ། ། ཞེས་སོ། ། དེ་ནི་འདུ་བྱེད་དང་། སྒོ་ལྔའི་རྣམ་ཤེས་རྣམ་པར་དག་པའོ། །
མངོན་བྱང་ལྔ་པ་ནི། ཁམས་དཀར་དམར་དང་བཅས་པའི་ནུས་པ་གཅིག་ཏུ་འདྲེས་ནས་སྲོག་གིས་གཟུང་བའི་ལུས་སྐྱེ་མཆེད་དང་བཅས་པ་རྫོགས་པ་ལྟ་བུ་ཡིན་ལ། ཅིའི་ཕྱིར་ཆོས་ཀྱི་དབྱིངས་ཀྱི་ཡེ་ཤེས་ཞེས་བྱ་ཞེ་ན། འཁོར་བ་དང་མྱ་ངན་ལས་འདས་པའི་ཆོས་རྣམས་ཀྱི་དབྱིངས་སམ། སྐུ་རང་བཞིན་ལྷན་ཅིག་སྐྱེས་པ་གདོད་ནས་དག་པའི་ཕྱིར་རམ། འབྲས་བུ་ནི། དེའི་སྟེང་དུ་གློ་བུར་གྱི་སྒྲིབ་པ་ཐམས་ཅད་ལས་གྲོལ་བ་སྟེ། དེ་དག་ལས། གང་ཚེ་ཉོན་མོངས་ཤེས་བྱའི་སྒྲིབ། ། ཐམས་ཅད་གྲོལ་ལས་དེ་ཡི་ཚེ། །
རྣལ་འབྱོར་པ་མཆོག་རྡོ་རྗེ་ཅན། ། ཤིན་ཏུ་རྣམ་དག་ཅེས་བཤད་དོ། ། ཞེས་པ་ལྟར་རོ། ། དེ་ནི་རྣམ་ཤེས་དང་། ཡིད་ཀྱི་ཁམས་རྣམ་པར་དག་པའོ། ། ཞེས་གསུངས་སོ། ། དེ་ལ། དགག་པ་དེ་དག་ནི་ཤིན་ཏུ་མི་རིགས་ཏེ། ཁྱད་པར་དེ་དག་མཉམ་སྦྱོར་དང་མི་མཉམ་སྦྱོར་གྱི་ཁྱད་པར་དུ་སྨྲས་ཀྱི། ཡབ་ཡུམ་གྱི་མངོན་བྱང་གི་ཁྱད་པར་དུ་སྨྲས་པ་མེད་པའི་ཕྱིར་དང་།
འདིར་འབྱུང་བའི་རྒྱུ་མཚན་ཞེས་པ། ཨཱ་ལི་ཀཱ་ལི་མཉམ་སྦྱོར་བ། ། ཞེས་སོགས་ཀྱིས་འཕྲོས་ཡིན་པས། དེ་ཉིད་མཉམ་སྦྱོར་འབྱུང་བའི་རྒྱུ་མཚན་དུ་མི་གོ་ན། མཉམ་སྦྱོར་འབྱུང་བའི་རྒྱུ་མཚན་ཞེས་བརྗོད་ཀྱང་། གོ་བའི་ངེས་པ་མེད་པའི་ཕྱིར་དང་། མཉམ་སྦྱོར་དབྱིངས་ལས་སྦྱོར་ཀྱང་། ཡེ་ཤེས་དང་དབྱེར་མེད་པའི་ཆ་བརྗོད་པ་ལ་འགལ་བ་མེད་པའི་ཕྱིར་དང་། དབྱིངས་འདུས་མ་བྱས་ཡིན་པར་ཁས་བླངས་པ་མེད་པའི་ཕྱིར་དང་། རྡོ་རྗེ་དེ་གཞན་གྱི་བསྐྱེད་བྱ་མ་ཡིན་པས་ཧཱུྃ་ཕཊ་ཀྱིས་མ་མཚན་པ་ཞེས་སྨྲས་ཀྱི།
རྡོ་རྗེ་དེ་བཞིན་གྱི་བསྐྱེད་བྱ་སུ་ཡིན་ཞེས་སྨྲས་པ་མེད་པའི་ཕྱིར་དང་། ཆོས་སྐུ་ལས་སྤྲོས་ན་གཟུགས་སྐུར་འགྱུར་ལ། ལོངས་སྐུ་ལས་སྤྲོས་ཀྱང་གཟུགས་སྐུ་ལས་གཞན་མ་ཡིན་པས། དེ་ཙམ་གྱི་ཆ་ནས་འཇོག་པ་ཡིན་པའི་ཕྱིར་དང་། སྤྱི་བོའི་འཁོར་ལོ་བཞུ་བཏུལ་མེད་པ་དྲི་མ་མཐའ་དག་སྤངས་པ་དཀར་བ་ཡིན་ཞེས་པ་ཁོ་བོ་ཅག་གིས་ཁས་བླངས་པ་མེད་པའི་ཕྱིར་དང་། ཡེ་ཤེས་ཀྱི་ཆོས་ཉིད་ཡིན་པས་སེམས་དཔའ་ཡིན་ཞེས་ཀྱང་སྨྲ་བ་མེད་པའི་ཕྱིར་དང་། སྤྱི་བོའི་འཁོར་ལོ་དབྱངས་དང་གསལ་བྱེད་ཡང་དག་འདྲེས་ཞེས་པས། ས་བོན་ཁོ་ན་ཙམ་ལ་སྦྱར་དུ་མི་རུང་མོད། རུང་ཡང་། སྙིང་མགྲིན་གྱི་འཁོར་ལོ་བསྲེགས་ནས་མི་གནས་པ།
ཨཱ་ལི་ཀཱ་ལིས་མཚན་པར་སྦྱར་དུ་མི་རུང་བའི་ཕྱིར་དང་། རྡོ་རྗེ་གུར་ལས། སྦུ་གུའི་ནང་དུ་ཕཊ་ཀྱིས་ནི། ། ཡེ་ཤེས་མ་ལྟུང་ཡང་དག་གནས། ། ཞེས་བྱང་སེམས་འཛག་པ་འགེགས་པའི་དོན་དུ་རྡོ་རྗེ་ནོར་བུ་ཕཊ་ཀྱིས་མཚན་པར་གསུང་པ། འཛག་པ་བཀག་ན་ཡར་འདྲེན་པ། ཡི་གེས་མ་མཚན་པས་མཚོན་པ་མི་འགྲིག་པའི་ཕྱིར་དང་། ཁ་སྦྱོར་ལས་དབྱངས་གསལ་གྱིས་མཚན་པར་གསུངས་པ། ཉི་ཟླ་ལ་མཚུངས་ཀྱང་དབྱངས་གསལ་དངོས་སུ་དགོད་དགོས་པའི་ཤེས་བྱེད་མེད་པའི་ཕྱིར་དང་། ངེས་པར་འགོད་དགོས་ན།
མཉམ་སྦྱོར་ལ་ཡང་དབྱངས་གསལ་གྱིས་མ་མཚན་པ་ཡང་ཡོད་པར་ཁྱེད་རང་གིས་བསྒྲུབས་པ་དང་དངོས་འགལ་ཡིན་པའི་ཕྱིར་དང་། རྩ་བཤད་སྡེབས་ནས་འཆད་པས། དངོས་བསྟན་ལ་ཟླ་བ་ཁ་སྦྱོར་དབྱངས་གསལ་ལས་མ་བསྐྱེད་པ་གྱི་ན་ཙམ་ཡིན་པའི་ཕྱིར་དང་། ཉི་ཟླ་ཁ་སྦྱོར་དབྱངས་གསལ་ལས་བྱུང་བ་དང་མཚན་པ་གཉིས་ཀ་མ་ཡིན་ན། བྱུང་ཞིང་མཚན་པར་ལན་གཅིག་མ་ཡིན་པར་འཆད་པ་ཐམས་ཅད་འགལ་བའི་ཕྱིར་དང་། ཐིག་ལེའི་རིམ་པས་རྒྱུ་མཚན་དེ་ལྟར་མ་ཡིན་ན། འདིར་ཟླ་བ་འོག་ཏུ་འབྱུང་བ་ལ་རྒྱུ་མཚན་ཅི་ཡང་མེད་པར་འགྱུར་བའི་ཕྱིར་དང་། སྒྲུབ་ཐབས་འདོར་བྱས་ལས་བཤད་པ་ལྟར་ན། དེ་སྐབས་ཀྱི་ཟླ་ཉི་དག དབྱངས་གསལ་ལས་འབྱུང་བ་དང་མཚན་པ་གཉིས་ཀ་མ་བཤད་པས།
འདིར་ཨཱ་ལི་ཀཱ་ལི་ལ་མ་ལྟོས་པའི་མངོན་བྱང་ལ་དགག་པ་བརྗོད་པ་གྱི་ན་ཡིན་པའི་ཕྱིར་དང་། ལུས་ཀྱི་རང་བཞིན་འོད་གསལ་ཞེས་བཤད་པ་ཁོ་བོ་ཅག་གིས་གང་དུའང་མ་མཐོང་བའི་ཕྱིར་དང་། རྒྱུ་རྒྱུད་ལ་སྦྱར་བས། གློ་བུར་དྲི་བྲལ་ལ་སྦྱོར་ན་ཞེས་པ་དོན་མེད་པའི་ཕྱིར་དང་། མཚན་སོ་གཉིས་ཨཱ་ལི་དང་། དཔེ་བྱད་བརྒྱད་ཅུ་ཀཱ་ལི་ཡིན་ཞེས་སྨྲས་པ་མེད་པའི་ཕྱིར་དང་། ཟླ་བའི་དཀྱིལ་འཁོར་སོགས་ཁ་དོག་དང་དབྱིབས་ཀྱི་རྫས་དེ་དག་ཁྱེད་རང་ལྟར་ན་ཡེ་ཤེས་ཡིན་ནམ་མ་ཡིན། དང་པོ་ལྟར་ན་ནི། འགལ་བའི་ཁུར་ཡིན་ལ། གཉིས་པ་ལྟར་ན་ཡང་ཁྱེད་རང་གི་གཞི་ལམ་གྱི་མེ་ལོང་ཡེ་ཤེས་སོགས་ནི་ཡིན་ཀྱང་།
ཞེས་བཤད་པ་དང་དངོས་འགལ་ཡིན་པའི་ཕྱིར་དང་། ཡང་ན་གཞི་ལམ་གྱི་ཡེ་ཤེས་ཡིན་ན་བློ་ཡིན་མི་དགོས་པར་འགྱུར་བའི་ཕྱིར་དང་། རྟོག་པའི་གྲྭ་ཟུར་ཟླ་བའི་ཟུར་ཡིན་པར་སྨྲས་པ་མེད་པའི་ཕྱིར་དང་། ཉིན་པར་གྱི་ཐིག་ལེ་ཞེས་པས། ཡུམ་གྱི་ཐིག་ལེ་དམར་བར་མི་འགྲུབ་པའི་ཕྱིར་དང་། བསམ་ཡས་ཕྱིར་ཞེས་པ་གཉིས་ཀ་ལ་འཇུག་ཀྱང་། བསམ་ཡས་ཚུལ་སོ་སོར་བཤད་པས། མི་འདྲ་བའི་དགོས་པའི་ཁྱད་པར་དུ་འགྱུར་བའི་ཕྱིར་དང་། དབྱིངས་དག་པ་གཉིས་ལྡན་ས་བདུན་པ་མན་ཆད་ཀྱི་ཡུལ་མ་ཡིན་པས་ཞེས་སོགས་བར་སྐབས་སུ་ལན་མ་བརྗོད་པ་དེ་དག་ཡང་འདིར་སྐྱོན་དུ་འགྱུར་བ་མ་ཡིན་ཏེ་འགྱུར་ན། ཁྱེད་རང་གིས་རྫོགས་རིམ་ལ་སྦྱར་བ་ལ།
རང་བྱིན་རླབས་ལ་སྦྱར་བ་ནི། དང་པོར་གཏུམ་མོ་འབར་ཞིང་། དེ་ནས་ཟླ་བ་འཛག་པ་ནི་ཉི་ཟླ་ཁ་སྦྱོར། དེ་ནས་རྗེས་སུ་ཟླ་བ་སྟོབས་སུ་གྱུར་པ་ཟླ་བ་ཁ་སྦྱོར་རོ། ། དེ་བཞིན་དུ་དཀྱིལ་འཁོར་འཁོར་ལོ་ལ་སྦྱར་ན། ཡབ་ཡུམ་མཉམ་པར་སྦྱར་ནས་འཛག་པ་ཉི་ཟླ་ཁ་སྦྱོར། དེ་ནས་ཟླ་བ་ཉི་མར་བཏང་སྟེ་ཟླ་བས་གྱེན་དུ་དྲངས་པས་ཟླ་བ་སྟོབས་སུ་གྱུར་པ་ཟླ་བ་ཁ་སྦྱོར་རོ། ། ཞེས་གསུངས་པ། རྗེས་སུ་ཟླ་བ་སྟོབས་སུ་གྱུར་པ་ཟླ་བ་ཁ་སྦྱོར་ཡིན་ན། དང་པོར་འབར་བ་སྟོབས་སུ་གྱུར་པ་ཉི་མ་ཁ་སྦྱོར་དུ་མཚུངས་པའི་ཕྱིར་དང་།
ཟླ་བས་གྱེན་དུ་དྲངས་པས་ཟླ་བ་སྟོབས་སུ་གྱུར་པ་ཟླ་བ་ཁ་སྦྱོར་ཡིན་ན། དང་པོར་གཏུམ་མོ་གྱེན་དུ་འབར་བས་ཉི་མ་སྟོབས་སུ་གྱུར་པ་ཉི་མ་ཁ་སྦྱོར་དུ་མཚུངས་པའི་ཕྱིར་དང་། གཞན་ཡང་ཉི་ཟླ་ཁ་སྦྱོར་གྱི་མངོན་བྱང་དང་པོ་དྲི་མ་དང་བྲལ་བར་འདྲ་བས་ཟླ་བར་བསྒོམ་ན། གཉིས་པ་ཡང་དྲི་མ་དང་བྲལ་བར་འདྲ་བས་ཟླ་བར་བསྒོམ་པར་མཚུངས་པའི་ཕྱིར་དང་། མངོན་བྱང་གཉིས་པ་ཉོན་མོངས་པའི་མུན་པ་འཇོམས་པས་ཉི་མར་བསྒོམ་ན། དང་པོ་ཡང་ཉོན་མོངས་པའི་མུན་པ་འཇོམས་པས་ཉི་མར་བསྒོམ་པར་མཚུངས་པའི་ཕྱིར་དང་། ཁྱད་དེ་དག་ཡོད་ཀྱང་གཙོ་ཆེ་བའི་སྒོ་ནས་བཞག་པ་ཡིན་ན་དགག་པ་མཛད་པའི་ངལ་བ་ལྟ་བུར་བྱེད་པ་ཙམ་དུ་འགྱུར་བའི་ཕྱིར་རོ།། །། བཞག་པ་མི་འཐད་དེ། མངོན་རྟོགས་སུ་ཉི་ཟླ་རྣམས་ཀྱི་ས་བོན་སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་སྙིང་པོ་སོགས་སུ་བཤད་ནས། རྣམ་ངེས་སུ།
ཀུན་རྫོབ་ཕ་མའི་ཁུ་ཁྲག་གི་ཨཱ་ལི་ཀཱ་ལི་ཡིན་པར་འཆད་པ་འགལ་བའི་ཕྱིར་དང་། མཚན་དཔེའི་གྲངས་དང་བསྟུན་པའི་ཕྱིར། ཕྲག་གཉིས་ཞེས་པ་ཐོབ་ན། གསལ་བྱེད་སོ་བཞི་ཕྲག་གཉིས་ལས་བརྒྱད་ཅུ་འབྱུང་བ་མ་ཡིན་པའི་ཕྱིར་དང་། སྙིང་པོ་ཞེས་པ། ངོ་བོ་མཚན་དཔེ་ཡིན་པ་ལ། རྣམ་པ་ཨཱ་ལི་ཀཱ་ལིར་ཡོད་པ་ལ་ཟེར་ན། ཁོ་བོ་ཅག་ལ་དགག་པ་བརྗོད་པ་གྱི་ན་ཙམ་ཡིན་པའི་ཕྱིར་དང་། ངོ་བོ་མཚན་དཔེའི་རྒྱུའམ་ས་བོན་ཡིན་པ་ལ་ཟེར་ན། རྣམ་པ་མི་འདྲ་བ་ཙམ་གྱིས་དེ་དག་ཡིན་པར་མི་གྲུབ་ལ།
རྒྱུ་མཚན་གཞན་ཡང་མེད་པའི་ཕྱིར་དང་། མཚན་དཔེ་དངོས་ཡིན་པ་ནི་ཁྱེད་རང་གིས་བཀག་པའི་ཕྱིར་དང་། བསྣུན་པ་དང་སྙིང་པོར་ཕྱེ་བའི་སྙིང་པོ་ལ་ཟེར་ན། མཚན་དཔེ་རྣམས་བསྣུན་པར་མི་རིགས་པའི་ཕྱིར་དང་། སཾ་བྷུ་ཊི་ལས། འདིར་ཡང་སྐར་མའི་རྣམ་པས་ནི། ། སངས་རྒྱས་ཡོན་ཏན་ཀ་སོགས་ཀྱིས། ། གཟུགས་ཀྱི་གཟུགས་བརྙན་ལྟ་བུ་ཡི། ། རྣལ་འབྱོར་གྱིས་ནི་འཇུག་པར་འགྱུར། ། ཞེས་ཟླ་བའི་སྟེང་དུ་གསལ་བྱེད་གཟུགས་བརྙན་ལྟ་བུ་བསྒོམ་པའི་རྣལ་འབྱོར་གྱི་སྟོབས་ཀྱིས་སངས་རྒྱས་ཀྱི་ཡོན་ཏན་ཀ་སོགས་ཀྱི་རྣམ་པས་འཇུག་ཞེས་བཞེད་ཀྱི།
ནཱ་དའི་རྣལ་འབྱོར་གྱིས་འཇུག་ཅེས་དངོས་ཤུགས་གང་ལས་ཀྱང་བསྟན་པ་མེད་པའི་ཕྱིར་དང་། འགྱུར་ཞེས་པ་ནི་གསང་བ་ནོར་བུའི་ཐིག་ལེ་ལས་ཀ་སྒྲོགས་པ་ཞེས་བྱ་བའི་ཡུལ་ནས་འོངས་ཏེ། ཞེས་པ་ལྟར་འོད་ཟེར་གྱིས་སྤྲོ་བསྡུས་སྤྱན་འདྲེན་པའི་དམིགས་པ་སོགས་ལ་མི་ལྟོས་པར་གཟུགས་བརྙན་ལྟ་བུའི་རྣལ་འབྱོར་ལ་གནས་པ་ཙམ་གྱིས་འབད་མེད་དུ་བྱོན་ཏེ་འཇུག་པར་འགྱུར་ཞེས་པའི་དོན་ཡིན་པའི་ཕྱིར་དང་།

དེའི་ཕྱིར་རྡོ་རྗེ་འཆང་གི་བརྒྱུད་པའི་མན་ངག་དང་ལྡན་པའི་དཔལ་ལྡན་ས་སྐྱ་པ་ཁོ་ན་ལ་རྒྱུད་སྡེ་རྒྱ་མཚོའི་ཟབ་དོན་གྱི་སྙིང་པོ་རྣམས་སྣང་གི་གཞན་དག་ནི་རང་གི་བློ་ལ་སྣང་བའི་གཟུགས་བརྙན་ཙམ་ལ་མངོན་པར་ཞེན་ནས་དྲེགས་པའི་ང་རོ་སྒྲོགས་པར་བྱེད་པ་ཙམ་དུ་ཟད་པའི་ཕྱིར་རོ། ། གཞན་ཡང་རྣམ་པ་དེ་ཉིད་མེ་ལོང་ལྟ་བུའི་ཡིན་ན། ཞེས་སོགས་ཀྱང་འཐད་པ་མ་ཡིན་ཏེ། མེ་ལོང་ལྟ་བུའི་ཡེ་ཤེས་ཡིན་ན། འབྲས་བུའི་དུས་ཀྱི་མེ་ལོང་ལྟ་བུའི་ཡེ་ཤེས་ཡིན་མི་དགོས་པའི་ཕྱིར་དང་། ཁྱེད་རང་ལྟར་ན་ཡང་། གཞི་ལམ་གྱི་མེ་ལོང་ལྟ་བུའི་ཡེ་ཤེས་དེ་མེ་ལོང་ལྟ་བུའི་ཡེ་ཤེས་ཡིན་ན། ད་ལྟ་ཐོབ་ཟིན་པས་ཕྱིས་མེ་ལོང་ལྟ་བུའི་ཡེ་ཤེས་ཐོབ་མི་དགོས་པར་འགྱུར་བ་དང་། མ་ཡིན་ན་གྲུབ་ཟིན་མངོན་དུ་འགྱུར་བ་ཞེས་པ་དོན་མེད་པའི་ཚིག་ཡིན་པའི་ཕྱིར་རོ། ། འདིར་ཁོ་བོའི་དཔལ་ལྡན་བླ་མ་དམ་པས་འདི་སྐད་ཅེས་གསུངས་ཏེ། དེ་ལ་དོན་ནི་འདི་ཡིན་ཏེ།
གཞི་ལམ་འབྲས་བུའི་མེ་ལོང་ཡེ་ཤེས་གསུམ་ཀ་ཡང་མེ་ལོང་ཡེ་ཤེས་ཡིན་པས་ཡིན་ནས་བསྒོམ་ཞེས་བྱ་ལ། ཡིན་ཚུལ་ཡང་གཞིའི་སྐབས་སུ་ཆོས་ཉིད་ཡིན་པ། ལམ་གྱི་སྐབས་སུ་རྣམ་པ་ཡིན་པ། འབྲས་བུའི་སྐབས་སུ་འབྲས་བུ་དངོས་ཡིན་པ་རྣམས་གཙོ་ཆེ་བའི་སྒོ་ནས་སོ་སོར་བཞག་གི འབྲས་བུའི་སྐབས་སུ་ཆོས་ཉིད་མ་ཡིན་པ་ནི་མ་ཡིན་ནོ། ། དེ་ལྟར་ཡིན་ནས་བསྒོམ་ཀྱང་ད་ལྟ་ཐོབ་ཟིན་པས། རྣམ་པ་ཡེ་ཤེས་སུ་མོས་པས་དུས་ཕྱིས་ཐོབ་མི་དགོས་པར་འགྱུར་བའི་སྐྱོན་མེད་དེ། གཞི་ལམ་གྱི་མེ་ལོང་ཡེ་ཤེས་དེ་ད་ལྟ་ཉིད་དུ་ཡོད་པས་མེ་ལོང་ཡེ་ཤེས་ད་ལྟ་ཉིད་དུ་ཡོད་པ་ཡིན་ཀྱང་། རྣམ་པ་སོགས་ལ་འབྲས་བུའི་མེ་ལོང་ཡེ་ཤེས་སུ་མོས་པ་བྱེད་དགོས་པས། མེ་ལོང་ཡེ་ཤེས་སུ་མོས་པ་ཡང་ཡིན་ཅིང་།
དེ་ལ་བརྟེན་ནས་འབྲས་བུའི་མེ་ལོང་ཡེ་ཤེས་ཐོབ་དགོས་པས། མ་འོངས་པ་ན་མེ་ལོང་ཡེ་ཤེས་ཐོབ་པར་འགྱུར་པ་ལ་ཡང་འགལ་བ་ཅི་ཡང་ཡོད་པ་མ་ཡིན་ནོ། ། དེས་ན་ལམ་བྱེད་ཀྱི་གནད་བཞི་དང་། ལམ་རྣམ་པ་གཉིས་པོའི་བཤད་པ་དེ་དག་སྐྱོན་མེད་པས་ལེགས་པར་གྲུབ་བོ་ཞེས་གསུངས་སོ།། །། ཡང་དག་ལྡན་ལས། ད་ནི་འདིར་རྗེ་བཙུན་རྣལ་འབྱོར་གྱི་དབང་ཕྱུག་ཆེན་པོའི་གདམས་ངག་རྗེ་བླ་མས་སྦས་ཏེ་གསུངས་པ་བརྩེ་བས་བསམ་པས་བྲི་བར་བྱའོ། ། དེ་ལ་འདིར་འཁྲུགས་མེད་པར་ལེའུ་བརྒྱད་པ་དང་སྡེབས་ཏེ་བརྗོད་ན། ཐོག་མར་གང་ཟག་རྟོགས་པ་མཆོག་ཏུ་གྱུར་པའམ། རྡོ་རྗེ་སློབ་དཔོན་དུ་དབང་ཐོབ་ཅིང་། དད་པ་ཆེན་པོ་དང་ལྡན་ཡང་།
བློ་གྲོས་ཤིན་ཏུ་དམན་པར་གྱུར་པས་བསྒོམ་པར་བྱ་བ་ནི། བསོད་ནམས་དང་ཡེ་ཤེས་ཀྱི་ཚོགས་རྒྱས་བསྡུས་གང་ཡང་རུང་བ་བསྒོམ་ནས་བསྲུང་བའི་འཁོར་ལོ་དང་། ཆོས་ཀྱི་འབྱུང་གནས་ཀྱི་ནང་དུ་སྐད་ཅིག་ཙམ་གྱིས་གཞལ་ཡས་ཁང་བསྒོམ་པ་ནི། འཁོར་ལོ་ཇི་ལྟར་སྔར་གསུངས་པ། ། ཞེས་བྱ་བ་ཚིགས་སུ་བཅད་པ་གཅིག་གིས་བསྟན་ཏོ། ། དེ་ནས་བདུད་བཞིའི་གདན་གྱི་སྟེང་དུ་སྐད་ཅིག་ཙམ་གྱིས་རྒྱུ་རྡོ་རྗེ་འཛིན་པ་ནག་པོའི་རྣམ་པར་བསྐྱེད་པ་གསལ་གདབ་པར་བྱ་སྟེ། འདོད་ཆགས་ཆེན་པོ་རྗེས་ཆགས་པས། ། ཞེས་བྱ་བ་ལ་སོགས་པས་ཚིགས་སུ་བཅད་པ་དྲུག་གིས་བསྟན་ཏོ། ། དེ་ནས་མཁའ་གསང་བྱིན་གྱིས་རླབས་ནས། སྙོམས་པར་ཞུགས་པའི་སྒྱུ་མའི་བདེ་བའི་སྒྲས་དེ་བཞིན་གཤེགས་པ་ཐམས་ཅད་སྤྱན་དྲངས་ནས་ཞལ་དུ་ཞུགས་སྙིང་གར་ཞུ།
དབང་གི་གནས་སུ་ཐིག་ལེར་བབས། ཐིག་ལེ་ཙམ་ལས་ལྷ་མོ་བརྒྱད་དུ་གྱུར་ནས་ཕྱོགས་མཚམས་བརྒྱད་དུ་སྤྲོ་བ་ནི། གྲོང་ཁྱེར་ཉམས་དགར་ཁྱོད་དང་ང་། ། ཞེས་བྱ་བ་ལ་སོགས་པ་ཚིགས་སུ་བཅད་པ་དྲུག་གིས་བསྟན་ཏོ། ། དེ་ནས་རྒྱུ་རྡོ་རྗེ་འཛིན་པ་འོད་དུ་ཞུ་ནས་གླུ་ཡིས་བསྐུལ་བ་ནི། དེ་ནས་རྡོ་རྗེ་ཆགས་ཆེན་ལས། ། ཞེས་བྱ་བ་ལ་སོགས་པ་གསུམ་གྱིས་བསྟན་ཏོ། ། དེའི་སྐད་ཅིག་ལ་འབྲས་བུ་འཛིན་པ་ནི། གླང་པོ་རྟ་བོང་། ཞེས་བྱ་བ་ལ་སོགས་པ་ཚིགས་སུ་བཅད་པ་གསུམ་གྱིས་བསྟན་པའོ། །
ཆོ་ག་ལྷག་མ་རྣམས་ནི་སྔ་མ་དང་འདྲའོ། ། མངོན་པར་རྟོགས་པ་དང་པོའོ། ། ཡང་ཡས་རིམ་དུ་སྦྱར་ན་རྟོགས་པ་སྔ་མ་ལས་ཅུང་ཟད་དམའ་བ་དང་། མས་རིམ་དུ་སྦྱར་ན་བློ་གྲོས་ཐ་ལྟག་ཙམ་དུ་གྱུར་པས། ས་བོན་ཙམ་ལས་བསྐྱེད་པ་ནི། གཞལ་ཡས་ཁང་གདན་དང་བཅས་པ་བསྐྱེད་པ་ཡན་ཆད་སྔ་མ་དང་འདྲ་ལ། དབུས་ཀྱི་གདན་གྱི་སྟེང་དུ་ཧཱུྃ་དང་ཨཾ་ལས་གཙོ་བོ་རྒྱུ་རྡོ་རྗེ་འཛིན་པ་བསྐྱེད་པ་ནི། ཨྃ་དང་ཧཱུྃ་གིས་རྡོ་རྗེ་ཆེ། ། ཞེས་བྱ་བ་ལ་སོགས་པ་ཚིགས་སུ་བཅད་པ་གཅིག་ཡིན་ནོ། ། དེ་ནས་མཁའ་གསང་བྱིན་གྱིས་བརླབས་པ་དང་།
མཁར་ཐིག་ལེར་གྱུར་པའི་བར་ནི་སྔ་མ་དང་འདྲ་ལ། ཐིག་ལེ་ས་བོན་བརྒྱད་དུ་གྱུར་ནས་ས་བོན་ལས་ལྷ་མོར་གྱུར་ཏེ་ཕྱིར་སྤྲོ་བ་ནི། གྃ་ཙྃ་ཞེས་བྱ་བ་ལ་སོགས་པ་ཚིག་རྐང་གཉིས་ཀྱིས་བསྟན་ཏོ། ། དེ་ནས་རྒྱུ་རྡོ་རྗེ་འཛིན་པ་འོད་དུ་ཞུ་ནས་བསྐུལ་བ་ལས་འབྲས་བུ་རྡོ་རྗེ་འཛིན་པར་བཞེངས་པ་ས་བོན་ཙམ་ལས་བསྐྱེད་པ་ནི། ། བདག་པོའི་ས་བོན་དག་གིས་ནི། ། ཞེས་བྱ་བ་ལ་སོགས་པ་ཚིགས་སུ་བཅད་པ་ཕྱེད་དང་གཉིས་ཀྱིས་བསྟན་པ་ཡིན་ནོ། ། ཆོ་ག་ལྷག་མ་རྣམས་ནི་སྔ་མ་དང་འདྲའོ། ། མངོན་པར་རྟོགས་པ་གཉིས་པའོ། ། དཀར་མོའི་གཡས་ན་གྲི་གུག་སྟེ། ། ཞེས་བྱ་བ་ལ་སོགས་པ་ཚིགས་སུ་བཅད་པ་བརྒྱད་ཀྱིས་ནི།
ཆོ་ག་གང་གིས་བསྐྱེད་ནའང་བསྐྱེད། ལྷ་མོ་རྣམས་ཀྱི་ཕྱག་མཚན་དང་སྐུ་མདོག་དང་། གདན་རྣམས་བསྟན་པ་ཡིན་ནོ། ། ད་ནི་གང་ཟག་བློ་འབྲིང་དུ་གྱུར་པས་བསྒོམ་པའི་མངོན་པར་རྟོགས་པ་ནི། ལེའུ་བརྒྱད་པས་ཁ་བསྐང་སྟེ། བརྗོད་པར་བྱ་སྟེ། དེ་ལ་ཡང་ཚོགས་ཀྱི་ཞིང་སྤྱན་དྲངས་པ་དང་། ཡན་ལག་བཞིའི་གཞལ་ཡས་ཁང་གདན་དང་བཅས་པ་བསྐྱེད་པའི་བར་དུ་ནི་མངོན་པར་རྟོགས་པ་འཁྲུགས་ཅན་དུ་བསྟན་པ་དང་འདྲ་ལ། གདན་གྱི་སྟེང་དུ་ཨཱ་ལི་ཀཱ་ལི་སྤངས་པའི་མངོན་བྱང་ལྔ་ལས་རྒྱུ་རྡོ་རྗེ་འཛིན་པ་བསྒོམ་ཞིང་། འཁོར་གྱི་ལྷ་མོ་རྣམས་ནི་ཨཱ་ལི་ཀཱ་ལི་སྤངས་པའི་ཟླ་བའི་བར་དུ་དབང་གི་གནས་ནས་ས་བོན་སྤྲོས་པ་ལས་མངོན་བྱང་ལྔར་བསྒྲུབས་ཏེ།
བསྐྱེད་པའམ། ས་བོན་ལས་ལྷ་མོར་བསྒྲུབས་ཏེ། སྤྲོ་བ་གང་རུང་བྱའོ། ། ཡང་ལྷ་མོ་ལ་མངོན་བྱང་མེད་པའི་ཚེ་འབྲས་བུ་རྡོ་རྗེ་འཛིན་པའང་ས་བོན་ནས་བསྐྱེད་དོ། ། དེའི་ས་བོན་སྤངས་པ་ནི། དེའི་སྟེང་དུ་ཟླ་བ་ཡིན། ཞེས་བྱ་བ། ཨཱ་ལི་ཀཱ་ལི་སྤངས་པའི་གཞུང་དེ་ཉིད་ཡིན་ནོ། ། ཆོ་ག་ལྷག་མ་རྣམས་ནི་སྔ་མ་དང་འདྲའོ། ། མངོན་པར་རྟོགས་པ་གསུམ་པ་སྟེ།
འཁོར་གྱི་ལྷ་མོའི་བསྐྱེད་ཆོག་མི་འདྲ་བ་གཉིས་ཡོད་པས་ན། སྒྲུབ་པའི་ཐབས་གཉིས་ཡིན་ནོ། ། གང་ཟག་ཏིང་ངེ་འཛིན་གྱི་རྟོགས་པ་ནི་མེད་ལ། བློ་གྲོས་དང་ལྡན་པས་བསྒོམ་པར་བྱ་བ་ནི་གཉིས་ཏེ། མངོན་པར་བྱང་ཆུབ་པ་མི་མཉམ་པར་སྦྱོར་བ་དང་། མཉམ་པར་སྦྱོར་བའོ། ། དང་པོ་ནི་ཆོ་ག་ཐམས་ཅད་འདས་མ་ཐག་པ་དེ་ཉིད་དང་འདྲ་བ་ལ། ཉི་ཟླའི་རྒྱུ་ནི་ཨཱ་ལི་ཀཱ་ལི་ལས་གྱུར་པ་ཡིན་ཏེ། ཨཱ་ལི་ཟླ་བའི་གཟུགས་ཀྱིས་གནས། ། ཞེས་བྱ་བ་ལ་སོགས་གསུངས་སོ། །
དེ་ལ་འཁོར་རྣམས་ཀྱང་མངོན་བྱང་ལས་བསྐྱེད་པར་གྱུར་པ་དེའི་ཚེ། རྒྱུ་རྡོ་རྗེ་འཛིན་པ་ནག་པོར་བྱ་སྟེ། མངོན་པར་རྟོགས་པ་རྒྱས་པ་ཞེས་གསུངས་ལ། འཁོར་རྣམས་ས་བོན་ལས་སྐུར་གྱུར་ཏེ་ཕྱོགས་མཚམས་སུ་སྤྲོ་བ་དེའི་ཚེ། རྒྱུ་རྡོ་རྗེ་འཛིན་པ་དཀར་པོར་བྱ་སྟེ། མངོན་པར་རྟོགས་པ་འབྲིང་པོ་ཞེས་གསུངས་སོ། ། དེ་ལ་མངོན་པར་རྟོགས་པ་རྒྱས་པ་ཡན་ཆད་ཚུལ་བཞི་ནི། རྣལ་འབྱོར་གྱི་དབང་ཕྱུག་པདྨ་བཛྲ་སྙིང་རྗེ་ཆེན་པོ་དང་ཚུལ་མཚུངས་ལ། མངོན་པར་རྟོགས་པ་འབྲིང་པོ་ནི། སློབ་དཔོན་ཌོཾ་བྷི་ཧེ་རུ་ཀའི་རྗེས་སུ་འབྲང་བ་དང་ཚུལ་མཚུངས་པ་ཡིན་ནོ། །
སྒྲུབ་ཐབས་བཞི་པའོ། ། མངོན་པར་བྱང་ཆུབ་པ་མཉམ་པ་ཉིད་ལས་བསྐྱེད་པར་འདོད་ན། ཚོགས་ཀྱི་ཞིང་སྤྱན་དྲངས་བ་ནས་གདན་བསྐྱེད་པ་ཡན་ཆད་ནི་སྔ་མ་དང་འདྲ་ལ། གདན་གྱི་དབུས་སུ་ལེའུ་བརྒྱད་པར་བཤད་པ་བཞིན། ཟླ་བ་གྲུ་གསུམ་ཉིས་རྩེག་གི་མངོན་བྱང་ལས་རྒྱུ་རྡོ་རྗེ་འཛིན་པ་བསྐྱེད། འཁོར་གྱི་ལྷ་མོ་རྣམས་ནི་མངལ་ནས་ས་བོན་ནམ་སྐུ་ཡོངས་སུ་རྫོགས་པ་བསྐྱེད་ཀྱང་རུང་། གཙོ་ཆེ་བ་ནི་ཨཱ་ལི་ཀཱ་ལི་ལས་ཉི་ཟླ་གྲུབ་པའི་བར་དུ་དབང་གི་གནས་ནས་ཐིག་ལེ་རྐྱང་པའམ། ས་བོན་སྤྲོས་པའི་མངོན་བྱང་མི་མཉམ་སྦྱོར་རྫོགས་པ་ལས་བསྐྱེད་པར་བྱ་སྟེ། དེ་ཡང་ལེའུ་བརྒྱད་པ་ལས། ཨཱ་ལི་ཀཱ་ལི་མཉམ་སྦྱོར་བ། །
ཞེས་བྱ་བའི་ཚིགས་སུ་བཅད་པ་གཉིས་ཀྱིས། གཙོ་བོ་བསྐྱེད་པའི་རྗེས་ཁོ་ན་ལ། ཐབས་དང་ཤེས་རབ་རང་བཞིན་ལས། ། ཞེས་བྱ་བ་ཚིགས་སུ་བཅད་པ་ཕྱེད་དང་གཉིས་ཀྱིས་འཁོར་བསྐྱེད་པ་བསྟན་པ་ཡིན་ནོ། ། ཆོ་ག་ལྷག་མ་རྣམས་ནི་སྔ་མ་དང་འདྲའོ། ། མངོན་པར་རྟོགས་པ་ལྔ་པའོ། ། ཆོ་ག་འདི་རྣམས་སྔར་མ་བརྗོད་ཀྱང་ལེའུ་བརྒྱད་པའི་སྟེང་དུ་ཡང་དྲན་ཞིང་བརྗོད་པར་བྱའོ། ། དེ་ལྟ་ན་ལེའུ་བརྒྱད་པར་ཡང་ཡབ་ཀྱི་མངོན་རྟོགས་གསུངས་པའི་ཕྱིར། ཁྱོད་ཀྱི་དཀྱིལ་འཁོར་ཇི་ལྟར་ལགས། ། ཞེས་པའི་དྲི་བ་མི་འཐད་དོ་ཞེ་ན།
ཆོ་ག་ཙམ་གསུངས་ཀྱང་། ཕྱག་མཚན་ལ་སོགས་པ་དང་། འཁོར་གྱི་རྣམ་འཕྲུལ་རྒྱས་པར་མ་གསུངས་པས། ཞུ་བ་འབྱུང་བ་ཡིན་ནོ། ། མངོན་པར་རྟོགས་པ་ལྔ་པ་འདི་ལ་ཡང་འཁོར་གྱི་ལྷ་མོ་མངོན་བྱང་ལས་བསྐྱེད་པ་དང་། མི་བསྐྱེད་པའི་བྱེ་བྲག་གིས་རྒྱས་འབྲིང་གཉིས་སུ་འགྱུར་རོ། ། དེ་ལྟར་ན་མཉམ་སྦྱོར་གྱི་རྒྱས་འབྲིང་གཉིས་དང་། མི་མཉམ་སྦྱོར་གྱི་རྒྱས་འབྲིང་གཉིས་པོ་འདི་ནི། གང་ཟག་ལས་དང་པོ་པ་ནས་ཐམས་ཅད་ཀྱིས་བསྒོམ་པར་བྱ་བ་ཡིན་ནོ། ། དེ་ལ་གོང་འོག་གི་རྒྱས་པ་གཉིས་ཀྱི་འབྲས་བུ་རྡོ་རྗེ་འཛིན་པ་ནི་མངོན་བྱང་ལས་བསྐྱེད་ལ།
འབྲིང་པོ་གཉིས་ནི་གླུས་བསྐུལ་མ་ཐག་ས་བོན་ལས་བསྐྱེད་པ་ཡིན་ནོ། ། མངོན་པར་རྟོགས་པ་འབྲིང་པོ་རྣམས་ཀྱི་འབྲས་བུ་རྡོ་རྗེ་འཛིན་པ་བཞེངས་པ་དང་། འཁོར་གྱི་ལྷ་མོ་དབྱུང་བ་གཉིས་ཀྱི་ལུང་ནི། མངོན་པར་རྟོགས་པ་གཉིས་པ་ས་བོན་ལས་བསྐྱེད་པས་ཟིན་པ་ཡིན་ནོ། ། ད་ནི་མངོན་པར་རྟོགས་པ་དེ་དག་གི་གྲངས་ཅུང་ཟད་བརྗོད་ན། མངོན་པར་རྟོགས་པ་ལྔའི་དང་པོ་དང་གཉིས་པ་ལ་ནི་དབྱེ་བ་མེད་ལ། འོག་མ་གསུམ་འབྲས་བུ་རྡོ་རྗེ་འཛིན་པ་བཞེངས་པ་ལ་བཞེངས་ལུགས་གཉིས་ཡོད་ཅིང་། འཁོར་གྱི་ལྷ་མོ་ལ་ཡང་མངོན་བྱང་ཡོད་མེད་གཉིས་ཡོད་པས་མངོན་པར་རྟོགས་པ་དྲུག་ཏུ་འགྱུར་ལ། འཁོར་གྱི་ལྷ་མོ་ལ་ཡང་ཉི་ཟླའི་བར་དུ་ཐིག་ལེ་སྤྲོ་བ་དང་། ས་བོན་སྤྲོ་བ་གཉིས།
འཁོར་ལ་མངོན་བྱང་མེད་པ་ལ་ཡང་མངལ་དུ་ལྷ་མོར་གྱུར་ནས་སྤྲོ་བ་དང་། ས་བོན་སྤྲོ་བ་ལས་ལྷ་མོར་གྱུར་པ་སྟེ་གཉིས་ཀྱིས་ཕྱེ་བས་བཅུ་གཉིས་སུ་འགྱུར་བས། མངོན་པར་རྟོགས་པ་དང་པོ་གཉིས་དང་བཅུ་བཞི་ཡོད་དོ། ། མངོན་པར་རྟོགས་པའི་རབ་ཏུ་དབྱེ་བ་བསྟན་ཟིན་ཏོ། ། ཞེས་གསུངས་པ་ལ། བསྟན་བཅོས་དེ་ཉིད་འདུས་པ་ལས། དེ་རྣམས་ནི་ཕལ་ཆེར་མི་འཐད་དེ། ཕྱིའི་གཞལ་ཡས་ཁང་དང་། གཙོ་བོ་སྐད་ཅིག་མའི་འཁོར་མངལ་འབྱིན་བྱེད་པ་ལ་སྒྲུབ་བྱེད་མེད་པའི་ཕྱིར་དང་། ཁྱད་པར་དབང་བརྟུལ་གྱིས་དེ་ལྟར་བསྒོམ་པའི་སྦྱང་གཞི་ཡང་མེད་པའི་ཕྱིར་དང་།
མངོན་རྟོགས་གཉིས་པ་ལ་ཡང་སྒྲུབ་བྱེད་མེད་པའི་ཕྱིར་དང་། ཨཱ་ལི་སྤངས་པའི་མངོན་བྱང་བཀག་ཟིན་པའི་ཕྱིར་དང་། སྒྲ་ཇི་ལྟ་བ་བཞིན་བྱེད་ན། ཨཱ་ལི་ཀཱ་ལི་མཉམ་སྦྱོར་བ། ། རྡོ་རྗེ་སེམས་དཔའ་ཉིད་ཀྱི་གདན། ། ཞེས་པ་འདིར། ཟླ་བ་སྤངས་པའི་ཨཱ་ལི་ཀཱ་ལི་མཉམ་སྦྱོར་གྱི་མངོན་བྱང་ཡང་ཡོད་པར་མཚུངས་པའི་ཕྱིར་དང་། ཉི་ཟླ་ཁ་སྦྱོར་གྱི་མངོན་བྱང་རྒྱས་པའི་ཚེ། རྒྱུ་རྡོ་རྗེ་འཆང་ནག་པོ་དང་། འབྲིང་པོའི་ཚེ་དཀར་པོར་བྱེད་པའི་ཁྱད་པར་གྱི་སྒྲུབ་བྱེད་ཀྱང་མེད་པའི་ཕྱིར་དང་།
གཙོ་བོ་ཟླ་བ་ཁ་སྦྱོར་དང་། འཁོར་རྣམས་ཉི་ཟླ་ཁ་སྦྱོར་ལས་བསྐྱེད་པ་ལ་ཡང་སྒྲུབ་བྱེད་མེད་པའི་ཕྱིར་དང་། ཨཱ་ལི་ཀཱ་ལི་མཉམ་སྦྱོར་བ། ། རྡོ་རྗེ་སེམས་དཔའ་ཉིད་ཀྱི་གདན། ། ཞེས་པ་ནི། ཡུམ་གྱི་རྒྱུ་རྡོ་རྗེ་འཛིན་པའི་དབང་དུ་བྱས་པར་བསྒྲུབས་ཟིན་པའི་ཕྱིར་དང་། ཟླ་བ་ཉི་མའི་རབ་དབྱེ་བས། ། ཞེས་སོགས་ཀྱིས་ཀྱང་ཡུམ་གྱི་དབང་དུ་བྱས་པའི་ཕྱིར་དང་། སྔར་ཡབ་ཀྱི་དཀྱིལ་འཁོར་བཤད་ན། ཁྱོད་ཀྱི་དཀྱིལ་འཁོར་སྔར་མ་འཚལ། །
ཞེས་པ་དང་འགལ་བའི་ཕྱིར་དང་། འབྲས་བུ་རྡོ་རྗེ་འཛིན་པ་མངོན་བྱང་ལས་བསྐྱེད་པ་ལ་ཡང་སྒྲུབ་བྱེད་མེད་པའི་ཕྱིར་དང་། མི་བསྐྱེད་པ་ལ་སྒྲུབ་བྱེད་མེད་ན་བསྐྱེད་པའི་སྒྲུབ་བྱེད་འགོག་པ་ཡིན་གྱི། མི་བསྐྱེད་པའི་སྒྲུབ་བྱེད་འགོད་པ་མ་ཡིན་པའི་ཕྱིར་རོ། ། ཞེས་གསུངས་སོ།། །། དེ་དག་ནི་རིག་པ་མ་ཡིན་ཏེ། ཕྱིའི་གཞལ་ཡས་ཁང་དཀྲོང་བསྐྱེད་བྱེད་པ་ནི། རྩ་རྒྱུད་ལས། འཁོར་ལོ་ཇི་ལྟར་སྔར་གསུངས་པ། ། དོ་ཤལ་དོ་ཤལ་ཕྱེད་པས་བརྒྱན། །
མཚམས་བཞི་པ་ལ་སྒོ་བཞི་པ། ། རྡོ་རྗེ་སྲད་བུས་ཡང་དག་བརྒྱན། ། ཞེས་པས་བསྟན་ལ། གཙོ་བོ་སྐད་ཅིག་གིས་བསྐྱེད་པ་ཡང་། འདོད་ཆགས་ཆེན་པོ་རྗེས་ཆགས་པས། ། ལྷན་ཅིག་སྐྱེས་དགའི་རང་བཞིན་ལས། ། ཁྱོད་དང་ལྷན་ཅིག་བཞིན་བཟང་མ། ། དེ་ལ་དབུས་སུ་ང་ཡོད་དེ། ། ཞལ་བརྒྱད་པ་ལ་ཞབས་བཞི་པ། ། ཕྱག་ནི་བཅུ་དྲུག་དག་གིས་བརྒྱན། །
བདུད་བཞི་མཉམ་པར་མནན་པ་ཉིད། ། འཇིགས་པ་ཡང་ནི་འཇིགས་པ་པོ། ། མགོ་བོའི་ཕྲེང་བའི་དོ་ཤལ་མཛད། ། ཉི་མར་བཞུགས་ཤིང་རོལ་མོར་བཅས། ། ཁ་དོག་ནག་པོ་འཇིགས་པ་པོ། ། སྣ་ཚོགས་རྡོ་རྗེ་སྤྱི་བོར་འཛིན། ། ཉིད་ཀྱི་ཞལ་ནས་ཧཱུྃ་སྤྲོ་ཞིང་། ། ཐལ་བས་ལུས་ལ་བྱུགས་པ་ཉིད། ། བདག་མེད་ལྷན་ཅིག་མཉམ་སྦྱོར་ཞིང་། ། དགའ་བ་གཉིས་ནི་སྙོམས་འཇུག་པས། །
རྦ་རླབས་མེད་པའི་བདེ་བ་ཐོབ། ། རློམ་སེམས་མེད་པའི་རང་བཞིན་ཅན། ། རྩ་བའི་ཞལ་ནི་ནག་པོ་ཆེ། ། གཡས་པ་ལ་ནི་ཀུནྡ་མཚུངས། ། གཡོན་པ་དམར་ཞིང་ཆེར་འཇིགས་པ། ། སྤྱི་བོའི་ཞལ་ནི་བརྩེགས་པ་ཅན། ། སྤྱན་ནི་ཉི་ཤུ་རྩ་བཞིས་ཆེས། ། ལྷག་མའི་ཞལ་ནི་བུང་བ་བཞིན། ། ཞེས་པས་བསྟན་ཅིང་། དེའི་འཁོར་མངལ་འབྱིན་བྱེད་པ་ཡང་།
གྲོང་ཁྱེར་ཉམས་དགར་ཁྱོད་དང་ང་། ། དགའ་བས་ཤིན་ཏུ་རོལ་པ་ལས། ། དཀར་མོ་དབང་པོའི་ཕྱོགས་ཕྱུང་ནས། ། ཤར་གྱི་སྒོ་རུ་ཡང་དག་གནས། ། བསྲུབ་དང་བསྲུབ་པའི་སྦྱོར་བ་ལས། ། ཆོམ་རྐུན་མ་ཡང་ཕྱུང་ནས་ནི། ། ཕྱུང་ནས་ལྷོ་ཡི་སྒོ་རུ་ནི། ། ཆོམ་རྐུན་མ་ནི་སྒོ་སྲུང་མ། ། བོལླ་ཀ་ཀོ་ལར་སྦྱོར་བས། ། རོ་ལངས་མ་ནི་ཕྱུང་ནས་ནི། །
ཕྱུང་ནས་ནུབ་ཀྱི་སྒོ་རུ་ནི། ། བདུད་འཇོམས་མ་ནི་རྣམ་པར་གནས། ། དགའ་བ་ཆེན་པོའི་སྙོམས་འཇུག་པས། ། གྷསྨ་རི་ཡང་ཕྱུང་ནས་ནི། ། ཕྱུང་ནས་བྱང་གི་སྒོ་ལ་ནི། ། འཇིགས་པའི་གཟུགས་ཅན་མ་ཉིད་གནས། ། གཉིས་ཀྱིས་བསྐྱོད་པའི་སྦྱོར་བ་ལས། ། པུཀྐ་སི་ཡང་ཕྱུང་ནས་ནི། ། ཕྱུང་ནས་དབང་ལྡན་མཚམས་སུ་ཡང་། ། དྲག་པོའི་གཟུགས་ཅན་མ་ཉིད་གནས། །
ཡང་ནི་བསྲུབ་པའི་སྦྱོར་བ་ཡིས། ། མཆོད་པའི་མཚམས་སུ་རི་ཁྲོད་མ། ། སྲིན་པོའི་མཚམས་སུ་གདོལ་པ་མོ། ། རླུང་གི་མཚམས་སུ་གཡུང་མོ་ཉིད། ། ཅེས་པས་བསྟན་ལ། གཞུང་འདི་དག་གོ་རིམ་བཞིན་འབྲེལ་ཆགས་སུ་གནས་པ་ནི། ཕྱིའི་གཞལ་ཡས་ཁང་དང་། གཙོ་བོ་སྐད་ཅིག་མའི་འཁོར་མངལ་འབྱིན་བྱེད་པའི་སྒྲུབ་བྱེད་རྣམ་དག་ཡིན་པའི་ཕྱིར་དང་། དཀྲོང་བསྐྱེད་ཀྱི་སྦྱང་གཞི་རྫུས་བསྐྱེད་ཀྱི་བག་ཆགས་སྦྱོང་བ་ཡིན་ལ། དབང་བརྟུལ་ལ་རྫུས་སྐྱེས་ཀྱི་བག་ཆགས་སྦྱང་དགོས་ཡོད་པས།
དབང་བརྟུལ་གྱི་དེ་ལྟར་བསྒོམ་པའི་སྦྱང་གཞི་ཡོད་པའི་ཕྱིར་དང་། མངོན་རྟོགས་གཉིས་པ་ས་བོན་ལས་བསྐྱེད་པ་ནི། ཨྃ་དང་ཧཱུྃ་གིས་རྡོ་རྗེ་ཆེ། ། ཁུ་བའི་གཟུགས་ལས་བཞེངས་ནས་ནི། ། ཞབས་རྣམས་ས་ལ་འདེབས་པ་དང་། ། ལྷ་དང་ལྷ་མིན་སྡིགས་པར་མཛད། ། གྃ་ཙྃ་བྃ་གྷྃ་པྃ་ཤྃ་ལྃ་ཌྃ། ། འདི་ཡི་ས་བོན་ཕྱུང་བ་དང་། ། བདག་པོའི་ས་བོན་དག་གིས་ནི། ། ཨྃ་ཧཱུྃ་སྔོན་པོ་འབར་འཇིགས་པས། །
མ་མོའི་འཁོར་ལོ་གྲོང་ཉམས་དགར། ། ཁ་དོག་ནག་པོ་འཇིགས་ཆེན་པོ། ། བདག་མེད་བདེ་བ་སྦྱིན་པ་པོ། ། གཙོ་བོ་འདི་ལྟར་བསྒོམ་པ་ཉིད། ། ཞེས་པས། རྒྱུ་རྡོ་རྗེ་འཛིན་པ་ས་བོན་ལས་བསྐྱེད་པ་དང་། འཁོར་གྱི་ལྷ་མོ་ས་བོན་ལས་བསྐྱེད་པ་དང་། འབྲས་བུ་རྡོ་རྗེ་འཛིན་པ་ས་བོན་ལས་བསྐྱེད་པ་རྣམས་རིམ་པ་བཞིན་དུ་བསྟན་པར་བཞེད་པས། མངོན་རྟོགས་གཉིས་པ་ལ་སྒྲུབ་བྱེད་ཡོད་པའི་ཕྱིར་དང་། དེ་རྣམས་སྒྲུབ་བྱེད་མ་ཡིན་ན་ཁྱེད་རང་གིས་རྣམ་ངེས་སུ།
བསྡུས་པ་རྡོ་རྗེ་ཆོ་ག་ཡན་ལག་གསུམ་ལས་བསྐྱེད་པ་ནི། ཐུགས་ཕྱག་མཚན། གསུང་ཡིག་འབྲུ། སྐུ་རྫོགས་པར་བསྐྱེད་པ་སྟེ། གཙོ་བོར་སྐུ་ཀྱེ་རྡོ་རྗེ་ལ་སོགས་པ་དང་། འདིར་ཡང་ལས་སྒྲུབ་པའི་ཆོ་ག་ཡིན་ནོ། ། གཞན་ཡང་མངལ་ནས་དངོས་སུ་བསྐྱེད་པ་དང་། སྒོང་ང་ལས་དངོས་སུ་བསྐྱེད་པ་དང་། སྙིང་པོ་ཚིག་ཙམ་ལས་བསྐྱེད་པ་དང་། ས་བོན་ལས་བསྐྱེད་པ་དང་།
དབུགས་ཀྱི་སྤྲོ་བསྡུ་ལས་བསྐྱེད་པ་དང་། རྫུས་སྐྱེས་སྦྱོང་བྱེད་སྐད་ཅིག་གིས་བསྐྱེད་པ་རྣམས་ཡོད་དོ། ། ཞེས་གསུངས་པའི་ས་བོན་ལས་བསྐྱེད་པ་ལ་ཡང་སྒྲུབ་བྱེད་མེད་པར་ཐལ་བའི་ཕྱིར་དང་། ཨཱ་ལི་སྤངས་པའི་མངོན་བྱང་སོགས་དེ་དག་གོང་དུ་ལེགས་པར་བསྒྲུབས་ཟིན་པའི་ཕྱིར་དང་། མངོན་བྱང་མཉམ་སྦྱོར་གྱིས་ཚེ་རྒྱས་འབྲིང་གང་ཡིན་ཡང་། རྒྱུ་རྡོ་རྗེ་འཆང་སྐུ་མདོག་ནག་པོར་བསྐྱེད་དུ་མི་རུང་ལ། ཡན་ལག་དྲུག་གི་ཆིངས་ཀྱིས་འཆིང་བའི་ཚེ་ཡང་རྒྱུ་རྡོ་རྗེ་འཆང་དཀར་པོ་ཁོ་ནར་བསྐྱེད་པ་ཡིན་ཏེ། རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ཡིན་པའི་ཕྱིར་དང་། རྒྱུ་རྡོ་རྗེ་འཆང་གཞིར་བྱས་ལ་དཀར་པོ་ལས་གཞན་ལ་རྡོ་རྗེ་སེམས་དཔའི་ཐ་སྙད་འདིར་གསུངས་པ་མེད་པའི་ཕྱིར་དང་། འོ་ན་འབྲས་བུ་རྡོ་རྗེ་འཆང་ཡང་དཀར་པོར་རིགས་སོ་ཞེ་ན།
རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་གི་གཙོ་བོ་ནི་རྒྱུ་རྡོ་རྗེ་འཆང་ཉིད་ཡིན་ཏེ། ང་རྒྱལ་འཛིན་པའི་ཆོ་ག་ཡང་དེ་ཉིད་ཁོ་ན་ལ་བྱེད་པའི་ཕྱིར་དང་། དེ་ལྟ་བུའི་དགོས་པ་ཁྱད་པར་བ་མེད་པའི་ཚེ་རྒྱུ་རྡོ་རྗེ་འཆང་ནག་པོ་ཉིད་ཡིན་ཏེ། རྩ་རྒྱུད་ལས། ཁ་དོག་ནག་པོ་འཇིགས་ཆེན་པོ། ། ཞེས་འབྱུང་པའི་ཕྱིར་དང་། འདིར་རྗེ་བཙུན་གྱིས་འབྲིང་པོ་ལ་རྒྱུ་རྡོ་རྗེ་འཆང་དཀར་པོ་ཁོ་ན་དང་། རྒྱས་པ་ལ་མི་མཉམ་སྦྱོར་གྱི་ཚེ་ནག་པོ་ཁོ་ནར་གསུངས་པ་ནི། མངོན་རྟོགས་འབྲིང་པོ་ཆིངས་གཞན་གྱིས་འཆིང་དུ་རུང་ཡང་། རྒྱུད་པའི་ཕྱག་ལེན་ལ་ཡན་ལག་དྲུག་གིས་བཅིངས་པ།
དེ་ཉིད་གཞན་དུ་མི་བསྒྱུར་བའི་དབང་དུ་མཛད་པ་ཡིན་པའི་ཕྱིར་དང་། དེ་བཞིན་དུ་རྒྱས་པ་ལ་ཡང་ཡན་ལག་དྲུག་གིས་བཅིང་དུ་རུང་ཡང་། བསྙེན་སྒྲུབ་བཞི་ཆིངས་ཀྱིས་བཅིངས་པ། དེ་ཉིད་གཞན་དུ་མི་འགྱུར་བའི་དབང་དུ་མཛད་པ་ཡིན་པའི་ཕྱིར་དང་།། །། རྒྱུ་མཚན་དེ་དག་མ་རྟོགས་པར་འཁྲུལ་སྤོང་མཁན་པོ་སོགས་ཀྱང་བབ་ཅོལ་མི་ཟད་པ་དུ་མ་སྨྲ་བར་བྱེད་མོད། རང་གི་མ་རྟོགས་པ་རྒྱུ་མཚན་དུ་བཀོད་པ་ཙམ་དུ་ཟད་པའི་ཕྱིར་དང་། ཨ་ལི་ཀ་ལི་མཉམ་སྦྱོར་བ་ཞེས་སོགས་ཡུམ་གྱི་ཕྱོགས་ལ་སྦྱོར་བའི་བཤད་པ་ཡང་ཡོད་མོད། བཀའ་སྲོལ་འདི་ལ་དེ་ཉིད་མི་འཐད་པར་རྗེ་བཙུན་གྱིས་ལེགས་པར་བསྒྲུབ་པའི་ཕྱིར་དང་། དེའི་ཕྱིར་ཟླ་བ་ཉི་མ་རབ་དབྱེ་བས་ཞེས་སོགས་ཡབ་ཀྱིས་དཀྱིལ་འཁོར་གྱི་དབང་དུ་བྱས་པར་གྲུབ་པའི་ཕྱིར་དང་། མངོན་བྱང་ཙམ་བཤད་པས།
དཀྱིལ་འཁོར་ཡོངས་སུ་རྫོགས་པར་བཤད་པར་མི་འགྱུར་བའི་ཕྱིར་དང་། ཐབས་དང་ཤེས་རབ་རང་བཞིན་ལས། ། འདི་ལྟར་ཐམས་ཅད་རྫོགས་པ་ཉིད། ། ཅེས་པས་འབྲས་བུ་རྡོ་རྗེ་འཆང་ཡང་མངོན་བྱང་ལས་བསྐྱེད་པ་བསྟན་པའི་ཕྱིར་དང་། རྒྱུ་རྡོ་རྗེ་འཛིན་པ་དང་འཁོར་གྱི་ལྷ་མོ་མངོན་བྱང་ལས་བསྐྱེད་ནས། འབྲས་བུ་རྡོ་རྗེ་འཛིན་པ་ཁོ་ན་མངོན་བྱང་ལས་མི་བསྐྱེད་པའི་སྒྲུབ་བྱེད་རྣམ་དག་ཅི་ཡང་མེད་པའི་ཕྱིར་རོ།། །། ཡང་འདི་ལ་བོད་ཀྱི་འཁྲུལ་སྤོང་མཁན་པོས། རྩ་རྒྱུད་ཀྱི་ཊཱི་ཀར། འདི་ལ་ཡང་མངོན་བྱང་མཉམ་སྦྱོར་དང་། མི་མཉམ་སྦྱོར་ལ་སོགས་པའི་རྣམ་གཞག་ནི།
གོང་དུ་ལེའུ་བརྒྱད་པར་དཔྱད་ཟིན་ལ། ལས་དང་པོ་པ་དབང་རྟུལ་གྱིས་མངོན་རྟོགས་བསྒོམ་པའི་ཚུལ་ལྷ་ཐམས་ཅད་དཀྲོང་བསྐྱེད་བྱེད་པ་དང་། བློ་དེ་ལས་གོང་དུ་གྱུར་པའི་རིམ་ཅན་དུ་མངོན་བྱང་ལ་སོགས་པ་ལས་བསྐྱེད་པར་འདོད་པ་ནི། གྲུབ་ཆེན་མར་མེ་མཛད་བཟང་པོས། ནང་པར་ལངས་ནས་སྔ་བར་ནི། ། ལེགས་ཟློས་དང་པོའི་ལས་ཅན་ཡིན། ། ཞེས་སོགས་ཀྱིས་ལས་དང་པོ་པ་དང་ཡེ་ཤེས་ཅུང་ཟད་བབས་པ་དང་། ཡེ་ཤེས་ལ་ཅུང་ཟད་དབང་ཐོབ་པ་དང་། ཡེ་ཤེས་ལ་ཡང་དག་པར་དབང་ཐོབ་པའི་གང་ཟག་བཞིའི་ནང་ནས་ལས་དང་པོ་པའི་སྐབས་སུ། སྒྲུབ་ཐབས་རྣམས།
ས་བོན་དང་། ཕྱག་མཚན་སོགས་ལས་རིམ་གྱིས་བསྐྱེད་ནས། བསྒོམ་པ་ལས་བསླབ་པ་དང་། ཡེ་ཤེས་ཅུང་ཟད་བབས་པས། དཀྱིལ་འཁོར་གྱི་ལྷ་རགས་པ་ཐམས་ཅད་ཀྱི་རྣམ་པ་སྐད་ཅིག་ཙམ་གྱིས་མངོན་སུམ་དུ་གསལ་བར་འཆར་བ་ན། རགས་པ་རྣམས་སྐད་ཅིག་ཙམ་གྱིས་དཀྲོང་བསྐྱེད་བྱེད་ཅིང་། ཕྲ་བ་སྐྱེ་མཆེད་ཀྱི་ལྷ་མོ་ལ་སོགས་པ་རྣམས་རིམ་གྱིས་བསྒོམ་པ་དང་། ཡེ་ཤེས་ལ་ཅུང་ཟད་དབང་ཐོབ་པ་དཀྱིལ་འཁོར་གྱི་ལྷ་ཕྲ་རགས་ཐམས་ཅད་མངོན་སུམ་དུ་གསལ་བར་འཆར་ནུས་པ་ན། ཕྲ་རགས་ཐམས་ཅད་སྐད་ཅིག་ཙམ་གྱིས་དཀྲོང་བསྐྱེད་བྱས་ནས་བསྒོམ་པར་གསུངས་ཤིང་། ཚུལ་དེ་ཉིད་གྲུབ་ཆེན་དཔལ་འཛིན་དང་།
ཤཱནྟི་པ་དང་། མན་ངག་སྙེ་མ་སོགས་ཀྱིས་རྒྱས་པར་བཤད་པའོ། ། གྲུབ་ཆེན་དང་ཆེན་པོ་དག་གི་ལུགས་ལས་བཟློག་སྟེ་འཆད་པར་སྣང་ལ། དབང་པོ་རྟུལ་པོས་མངོན་རྟོགས་རྒྱས་པར་བསྒོམ་མི་ནུས་པས། ནུས་ཀྱང་རྣམ་པ་ཡེ་འཆར་མི་ནུས་པ་ཞིག་ལ་བྱེད་ན་ནི། བླ་མེད་ཀྱི་རྒྱུད་ཀྱི་ཆེད་དུ་བྱ་བའི་གདུལ་བྱ་ལ་ཇི་ལྟ་བུ་ཞིག་དགོས་པ་གཞིར་མི་འཇོག་པར། ད་ལྟའི་མི་རང་དགའ་བ། ཐེག་པ་དམན་པའི་ཆེད་དུ་བྱ་བའི་གདུལ་བྱ་ལས་ཀྱང་། དབང་པོ་རྟུལ་བ་དག་གི་བློའི་འཆར་ཚུལ་གཞིར་བྱས་ནས། བླ་མེད་ཀྱི་རྒྱུད་དོན་འཆད་པར་འདུག་པས་ཤིན་ཏུ་ཡ་མཚན་ནོ། །
ཨཾ་དང་ཧཱུྃ་གིས་རྡོ་རྗེ་ཆེ། ། ཞེས་སོགས་རྒྱུ་རྡོ་རྗེ་འཛིན་པ་ས་བོན་ལས་བསྐྱེད་པ་ལ་འཆད་པ་ནི། ཁུ་བའི་གཟུགས་ལས་བཞེངས་ནས་ནི། ། ཞེས་པ། སྔར། རིག་མར་བཅས་པར་ཞུ་བར་གྱུར། ། ཅེས་རྒྱུ་རྡོ་རྗེ་འཛིན་པ་ཞུ་ནས་ཁུ་བར་གྱུར་པ་དེ་ཉིད་ལ། གླུས་བསྐུལ་ནས། ཁུ་བའི་གཟུགས་ལས་འབྲས་བུ་རྡོ་རྗེ་འཛིན་པར་བཞེངས་པ་ལ། ཤིན་ཏུ་གསལ་བས་རྒྱུད་ཀྱི་ཚིག་དོན་བཟློག་སྟེ་བཤད་པར་འགྱུར་ལ།
འཁོར་རྣམས་མངོན་བྱང་ལས་བསྐྱེད་པ་ན་རྒྱུ་རྡོ་རྗེ་འཛིན་པ་ནག་པོར་བྱ་དགོས་པ་དང་། འཁོར་རྣམས་མངལ་དུ་ས་བོན་ལས་བསྐྱེད་དེ། སྤྱིར་སྤྲོ་བ་ནི་རྒྱུ་རྡོ་རྗེ་འཛིན་པ་དཀར་པོར་བྱ་དགོས་པ་ཡང་། ལུང་དང་རིགས་པ་གང་གིས་བསྒྲུབ་པ་སོམས་ཤིག མཚོ་སྐྱེས་ཀྱིས་ལྷ་མོ་བརྒྱད་ཀྱང་མངོན་བྱང་ལས་བསྐྱེད་པར་བཤད་ཅིང་། རྒྱུ་རྡོ་རྗེ་འཛིན་པ་ནག་པོར་བཤད་ལ། མི་ཐུབ་ཟླ་བས། མངལ་དུ་ལྷ་མོ་བརྒྱད་ས་བོན་ལས་བསྐྱེད་དེ་ཕྱིར་སྤྲོ་བ་བཤད་ཅིང་། རྒྱུ་རྡོ་རྗེ་འཛིན་པ་དཀར་པོར་བཤད་པའི་ཕྱིར་རོ། ། སྙམ་པ་ལས་གཞན་མི་སྣང་ངོ་། །
དེ་ལྟར་ན་རྒྱུ་རྡོ་རྗེ་འཛིན་པ་ནག་པོར་བྱས་པ་ན་ལྷ་མོ་བརྒྱད་མངོན་བྱང་ལས་བསྐྱེད་དགོས་པར་འགྱུར་ཏེ། མཚོ་སྐྱེས་ཀྱིས་རྒྱུ་རྡོ་རྗེ་འཛིན་པ་ནག་པོར་བཤད་ཅིང་། འཁོར་གྱི་ལྷ་མོ་བརྒྱད་མངོན་བྱང་ལས་བསྐྱེད་པར་གསུངས་པའི་ཕྱིར། དེ་ཉིད་འདོད་ན། མངོན་རྟོགས་ཚུལ་བཅུ་བཞི་པའི་ཚུལ་དང་པོ་ལ། རྒྱུ་རྡོ་རྗེ་འཛིན་པ་ནག་པོ་དང་། ལྷ་མོ་བརྒྱད་ས་བོན་དང་མངོན་བྱང་གང་ལ་ཡང་མ་ལྟོས་པའི་དཀྲོང་བསྐྱེད་བྱེད་པར་སྨྲས་པ་དངོས་སུ་ཉམས་སོ། ། ཚུལ་དེ་ལྟ་བུ་གཞན་ཡང་རྣམ་པར་དཔྱོད་པ་འཇུག་པའི་སྒོ་དུ་མ་སྣང་བས་ཇི་ལྟར་བཞག་པ་དཀའ་བར་སྣང་ངོ་། ། ཞེས་ཟེར་རོ།། །། དེ་དག་ནི་གྱི་ན་སྟེ།
ལས་དང་པོ་ལ་བཞིར་ཕྱེ་བའི་དབང་འབྲིང་སོགས་གསུམ། ཡེ་ཤེས་ཅུང་ཟད་བབས་པ་སོགས་ཡིན་པར་ཁས་བླངས་པ་མེད་པས་རྗེས་སུ་བརྗོད་པ་ཙམ་ཡང་མི་ཤེས་པར་ཟད་པའི་ཕྱིར་དང་། དབང་བསྐུར་བ་ཕྱིན་ཅི་མ་ལོག་པ་ཐོབ་པ་མན་ཆད། རིམ་གཉིས་ཀྱི་རྣལ་འབྱོར་ལ་བརྩོན་པར་མ་བྱས་ན། དམ་ཚིག་ཉམས་པར་འགྱུར་བས། ལེགས་པར་འབད་པ་བྱེད་དགོས་ལ། དེའང་དེ་མ་ཐག་ཉིད་ནས་མངོན་རྟོགས་རྒྱས་པ་ལ་སོགས་པའི་ཚུལ་ཤེས་པར་དཀའ་བས། དེ་ལྟ་བུའི་གང་ཟག་དང་། ཅུང་ཟད་འབད་པ་བྱས་ཀྱང་། སྤྲོས་པ་ཆུང་བའི་ཚུལ་རྣམས་བློ་ཡུལ་དུ་འཆར་སླ་ཞིང་བརྟན་ལ་སྤྲོས་པ་ཆེ་བ་རྣམས་རེ་ཤིག་ཟིང་ཟིང་པོའི་རྣམ་པར་གྱུར་ནས་ཅུང་ཟད་མི་བརྟན་པ་དག་གི་གང་ཟག་ཀྱང་ཡོད་པས།
དེ་ལྟ་བུའི་གང་ཟག་གི་ངོར་བསྡུས་པ་བརྟན་པར་བཞེད་ཀྱི། བློ་ཡུལ་དུ་འཆར་མི་འཆར་ཙམ་ལ་བཞག་པ་མ་ཡིན་པས། ཐོས་པ་ཙམ་ལྷུར་ལེན་པའི་བློའི་ངོས་ནས་སྨྲས་པར་ཟད་པའི་ཕྱིར་དང་། ཨཾ་དང་ཧཱུྃ་གིས་རྡོ་རྗེ་ཆེ། ། ཞེས་པ། འབྲས་བུ་རྡོ་རྗེ་འཛིན་པ་ལ་སྦྱོར་བའི་བཤད་པ་དག་ཀྱང་ཡོད་མོད། རྡོ་རྗེ་འཛིན་པ་ལ་སྦྱོར་བ་ལ་ཡང་འགལ་བ་མེད། ། ཁུ་བའི་སྐད་དོད། ཤུ་ཀྲ་ཞེས་པ། ཞུ་བ་ལ་ཡང་འཇུག་པས།
ཨྃ་ཧཱུྃ་ཞུ་བ་ལས་རྡོ་རྗེ་ཅན་བཞེངས། ཞེས་བྱ་བ་ཡིན་པའི་ཕྱིར་དང་། འཁོར་རྣམས་མངོན་བྱང་ལས་ཞེས་སོགས་ནི། ཡི་གེ་ཙམ་ལ་བརྟེན་པས། རྗེ་བཙུན་ས་སྐྱ་པའི་ཐུགས་ཀྱི་བཞེད་པ་ཇི་ལྟ་བུ་ཞིག་ཡིན་པ་བློའི་ཡུལ་དུ་གཏན་མ་ཤར་བའི་བབ་ཅོལ་ཏེ། གོང་དུ་དེ་ཉིད་འདུས་པའི་བཞེད་པ་དང་ལྷན་ཅིག་བཀག་ཟིན་པའི་ཕྱིར་རོ།། །། ཡང་འཁྲུལ་སྤོང་མཁན་པོས་བྱས་པའི་རྩ་རྒྱུད་ཀྱི་ཊཱིཀྐར། འདི་དག་ཏུ་བདག་མེད་མ་དང་སྦྱོར་བ་ཙམ་བཤད་པ་མ་གཏོགས་བདག་མེད་པའི་སྐུ་མདོག་ཕྱག་མཚན་སོགས་མ་བཤད་པ་ནི། སྔར་བདག་མེད་མ་རང་གིས་དཀྱིལ་འཁོར་གྱི་རྩེ་མོ་ལ་ཇི་ལྟར་གསུངས་པ་ལས་ཁྱད་པར་མེད་པར་དགོངས་སོ། ། དེའི་ཕྱིར་ཁ་ཊྭཱཾ་ག་འཛིན་པ་དང་།
སྟག་ལྤགས་ཡོད་པ་དགོངས་ཏེ། སྒྲུབ་ཐབས་ཡན་ལག་དྲུག་པ་དང་། ཀུ་མུད་ཏི་གཉིས་ཀ་རུ། ལྷ་མོ་ཞལ་གཅིག་ཕྱག་གཉིས་མ། ། གནག་ཅིང་མགོ་སྐྱེས་སྟེང་དུ་སེར། ། གྲི་གུག་ཐོད་པ་ཁ་ཊྭཱཾ་ག ། འཛིན་ཅིང་སྟག་ལྤགས་ཤམ་ཐབས་ཅན། ། ཞེས་གསུངས་པ་ལྟར་རོ། ། བདག་མེད་མའི་དཀྱིལ་འཁོར་གྱི་རྩེ་མོར་དངོས་སུ་ཡབ་དང་སྦྱོར་བ་མེད་པས་ཡབ་མཚོན་པའི་ཁ་ཊྭཱཾ་ག་དང་། སྨད་དཀྲིས་ཀྱི་སྟག་ཤམ་རིགས་ལ།
འདིར་ཡབ་དངོས་སུ་ཡོད་པས་དེ་མཚོན་པའི་ཁ་ཊྭཱཾ་ག་མི་དགོས་ཤིང་ཡབ་དང་སྙོམས་པར་འཇུག་པར་སྟག་ཤམ་མི་རིགས་སོ་ཞེ་ན། ཁ་ཊྭཱཾ་ག་ནི་ཡབ་མཚོན་པ་འབའ་ཞིག་གི་ཆེད་དུ་མ་གསུངས་ཏེ། སྟོང་པའི་རྣམ་པ་ཁ་ཊྭཱཾ་ག ། ཞེས་གསུངས་ལ། གུར་གྱི་ལེའུ་དགུ་པ་ལས། རྡོ་རྗེ་སེམས་དཔའི་རྒྱ་ཆེན་དང་། ། དེ་ནས་སྟག་པའི་རྒྱ་ཉིད་དང་། ། རྡོ་རྗེ་ཆོས་ཀྱི་རྒྱ་ཆེན་དང་། ། རིན་ཆེན་རྟོག་གི་འོད་བྱེད་དང་། ། རིན་ཆེན་འོད་ཀྱི་རྣམ་མཛེས་པའོ། །
དོན་གྲུབ་པའི་ཕྱག་རྒྱ་རྣམས། ། སྟག་གི་ལྤགས་པའི་སྨད་དཀྲིས་ཅན། ། དབུ་སྐྲ་མ་འདྲེས་གྱེན་དུ་བརྫེས། ། ཆགས་པའི་སྦྱོར་བས་བསྒོམ་བྱ་སྟེ། ། ཞེས་རིགས་བསྡུས་ཀྱི་གཙོ་བོ་ཡབ་ཡུམ་སྙོམས་པར་འཇུག་པའི་ཆགས་པའི་སྦྱོར་བས་གནས་པར་བསྒོམ་པའི་ཡུམ་ལྔ་སྟག་ལྤགས་ཅན་དུ་གསུངས་པས་དངོས་སུ་མ་ངེས་ལ། སྙོམས་པར་འཇུག་པས་གནས་པ་དག་གིས་སྟག་ཤམ་སྨད་ལ་ཇི་ལྟར་དཀྲི་བའི་ཚུལ་ནི། རྣལ་འབྱོར་རྫོགས་ཕྲེང་ལས། རྒྱབ་ཀྱི་ཆ་སྟག་གི་ལྤགས་པའི་སྨད་དཀྲིས་ཅན། ཞེས་གསུངས་པ་ལྟར། རྒྱབ་ནས་དཀྲིས་པའི་ལག་པ་གཡས་དང་།
རྐང་པ་གཡས་ཀྱི་ལྤགས་པ་མདུན་དུ་འདུད་པའོ། ། འགྲེལ་པའི་ལུགས་དེ་ལྟར་ཡིན་ཀྱང་། ཁ་ཊྭཱཾ་ག་དང་སྟག་ལྤགས་མེད་པ་མན་ངག་ཡིན་ནོ། ། ཞེ་ན། མན་ངག་ཡིན་པར་སྨྲ་བ་ནི། གཞན་ལས་ཟབ་པར་འདོད་པར་སྣང་ལ། བདག་མེད་མ་ཁ་ཊྭཱཾ་ག་དང་སྟག་ཤམ་འཛིན་པ་ལས་མི་འཛིན་པར་ཟབ་པར་ལུང་རིགས་གང་ལས་གྲུབ་སོམས་ཤིག འདིས་ནི་འདི་འདྲའི་རིགས་དུ་མ་ཞིག་སུན་དབྱུང་བར་བྱའོ། ། ཞེས་ཟེར་རོ། ། དེ་ཡང་མ་ཡིན་ཏེ།
མི་ཐུབ་ཟླ་བས་བཤད་པས་ཚད་མར་བྱེད་ན་མཚོ་སྐྱེས་རྡོ་རྗེ་སོགས་ཀྱིས་མ་བཤད་པས་ཚད་མར་བྱེད་དགོས་པར་མཚུངས་པའི་ཕྱིར་དང་། མི་ཐུབ་ཟླ་བས་གསུངས་པ་ལྟར་ནཱ་རོ་པ་འགྲེལ་ཆེན་ལས་ཀྱང་བཤད་ཅིང་། སློབ་དཔོན་རྡོ་རྗེ་དྲིལ་བུ་པས་ཀྱང་ཞལ་སྦྱོར་གྱི་ཚེ་ཡུམ་ལ་སྟག་ཤམ་ཡོད་པར་གསུངས་མོད། དེ་ཉིད་སློབ་དཔོན་ཀུན་གྱི་ལུགས་ལ་བཞེད་དགོས་པ་མ་ཡིན་ཏེ། ཀུ་མུད་ཏི་དང་། ནཱ་རོ་འགྲེལ་ཆེན་མ་གཏོགས་པའི་རྩ་རྒྱུད་ཀྱི་འགྲེལ་པ་གཞན་རྣམས་ནས། ཡབ་ཡུམ་ཞལ་སྦྱོར་གྱི་ཚེ། ཡུམ་ལ་སྟག་ཤམ་དང་ཁ་ཊྭཱཾ་ག་མ་བཤད་པ་ཤས་དག་ཡིན་པའི་ཕྱིར་རོ། ། གལ་ཏེ་དེ་ནི་གོང་དུ་བཤད་པ་ལྟར། བདག་མེད་མ་རྐྱང་པའི་སྐབས་སུ་ཁ་ཊྭཱཾ་ག་དང་སྟག་ཤམ་བཤད་པས།
དེ་དང་ཁྱད་མེད་པ་ལ་དགོངས་ནས་མ་བཤད་པ་ཡིན་ནོ་སྙམ་ན། རྒྱུད་ཀྱི་བཤད་པའི་སྐབས་སུ་འཁྱོག་བཤད་འགྲོར་ཆུག་མོད། བདག་མེད་མ་ཡབ་དང་ཞལ་སྦྱོར་གྱི་ཚེ་རྣམ་པ་ཀུན་དུ་ཁ་ཊྭཱཾ་ག་དང་། སྟག་ཤམ་ངེས་པར་དགོས་ན། རྒྱུད་བཤད་མ་ཡིན་པ་ཡབ་ཡུམ་ཞལ་སྦྱོར་གྱི་སྒྲུབ་ཐབས་རྣམས་སུ་གསུངས་པར་རིགས་པ་ལ། སློབ་དཔོན་མཚོ་སྐྱེས་རྡོ་རྗེས་མཛད་པའི་སྒྲུབ་ཐབས། དེའི་འགྲེལ་པ་ཛ་ལན་དྷ་རི་པས་མཛད་པའི་དག་པ་རྡོ་རྗེའི་སྒྲོན་མ། བྱང་ཆུབ་སྙིང་པོས་མཛད་པའི་སྒྲུབ་ཐབས། གཉིས་མེད་རྡོ་རྗེས་མཛད་པའི་སྒྲུབ་ཐབས། ཤཱནྟི་པས་མཛད་པའི་སྒྲུབ་ཐབས་འཁྲུལ་སྤོང་།
དཔའ་བོ་རྡོ་རྗེས་མཛད་པའི་རིན་ཆེན་འབར་བ། ནག་པོ་པས་མཛད་པའི་སྒྲུབ་ཐབས་དེ་ཉིད་གསལ་བ། ཡན་ལག་མེད་པའི་རྡོ་རྗེས་མཛད་པའི་སྒྲུབ་ཐབས། ཇོ་བོ་རྗེས་མཛད་པའི་སྒྲུབ་ཐབས་རིན་ཆེན་སྒྲོན་མ། འཇམ་དཔལ་ཡེ་ཤེས་ཀྱིས་མཛད་པའི་སྒྲུབ་ཐབས་མངོན་རྟོགས་དོན་གསལ་སོགས་ཡབ་ཡུམ་ཞལ་སྦྱོར་གྱི་སྒྲུབ་ཐབས་དུ་མ་ཞིག་ལས། ཡུམ་ལ་ཁ་ཊྭཱཾ་ག་དང་། སྟག་ཤམ་མ་གསུངས་པས། ངེས་པར་ཁོ་ནར་དགོས་པ་མ་ཡིན་ནོ། ། ཡང་ཁ་ཊྭཱཾ་ག ཡབ་མཚོན་པ་ཁོ་ན་མ་ཡིན་པ་བདེན་མོད།
སྟོང་པའི་རྣམ་པ་ཁ་ཊྭཱཾ་ག ཞེས་པས་ཁ་ཊྭཱཾ་གས་ཡབ་མཚོན་པ་དགག་པར་མི་ནུས་ཏེ། ནུས་ན། ཐབས་ཀྱིས་རོ་ནི་རྣམ་པར་རྟག ། ཅེས་པས་རོ་གདན་གྱིས་ཤེས་རབ་སྟོང་ཉིད་མཚོན་པ་ཡང་དགག་ནུས་པར་མཚུངས་སོ། ། གལ་ཏེ་དེ་ཉིད་འདོད་ན། རྩ་རྒྱུད་ལས། དང་པོར་རོ་ནི་རྣམ་བསྒོམ་པ། ། ཆོས་ཀྱི་དབྱིངས་ཀྱི་བདག་ཉིད་དོ། ། ཞེས་པ་ཇི་ལྟར་གྲངས་སོམས་ཤིག
གུར་ལས་གསུང་པའི་ཚིག་དེ་ནི་ཡབ་ཀྱི་རྒྱན་ཆས་སྟོན་པའི་སྐབས་ཡིན་ཞིང་། ཕྱག་རྒྱ་རྣམས་སྟག་གི་ལྤགས་པའི་སྨད་དཀྲིས་ཞིང་ཞེས་པའི་ཚིག་འགྲེལ་ནི་རང་གིས་བྲིས་པར་ཟད་ལ། གལ་ཏེ་འགྱུར་གཞན་དག་ལ་ཡོད་ནས་ཡུམ་ལ་སྦྱོར་དགོས་ཀྱང་། གུར་ལས་བཤད་པ་ཐམས་ཅད་འདིར་བྱེད་དགོས་པའི་རྒྱུ་མཚན་མེད་ཅིང་། སློབ་དཔོན་མཚོ་སྐྱེས་རྡོ་རྗེ་ལ་སོགས་པ་གོང་དུ་བཤད་པའི་གྲུབ་ཆེན་དེ་ཙམ་ཞིག་གིས། ཡབ་ཡུམ་ཞལ་སྦྱོར་གྱི་ཚེ་ཡུམ་ལ་ཁ་ཊྭཱཾ་ག་དང་། སྟག་ཤམ་མ་བཤད་པ་དེ། སློབ་དཔོན་དེ་དག་གི་མན་ངག་ཡིན་ནམ་མིན། མ་ཡིན་ནོ་ཞེས་སྨྲ་ན་ནི། མངོན་སུམ་ལ་སྨྱོན་པར་སྣང་བས་རྒྱང་འཕན་ལས་ཀྱང་ཆེས་བླུན་པར་འགྱུར་ལ།
མན་ངག་ཡིན་ན། མན་ངག་ཡིན་པར་འདོད་པ་ནི། གཞན་ལས་ཟབ་པར་འདོད་པར་སྣང་ལ། བདག་མེད་མ་ལ་ཁ་ཊྭཱཾ་ག་དང་སྟག་ཤམ་འཛིན་པ་ལས་མི་འཛིན་པར་ཟབ་པར་ལུང་རིགས་གང་ལས་སྒྲུབ་སོམས་ཤིག། །། དེ་ནས་འཁོར་གྱི་ལྷ་མོ་དབྱུང་བར་བྱ་བའི་ཕྱིར། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། ཡུམ་གྱི་མཁའ་ཨ་ལས་པདྨ་དམར་པོ་འདབ་མ་བརྒྱད་པ། ཟེའུ་འབྲུ་ལ་ཨས་མཚན་པ་བསྐྱེད་ལ།
ཨོཾ་པདྨའི་སྔགས་ཀྱིས་བྱིན་གྱིས་བརླབས། རང་གི་རྡོ་རྗེ་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ། ལྟེ་བ་ལ་ཧཱུྃ་གིས་མཚན་པ་བསྐྱེད་ལ་ཨོཾ་བཛྲ་གྱི་སྔགས་ཀྱིས་བྱིན་གྱིས་བརླབས། དེ་ནས་སྙོམས་པར་ཞུགས་པའི་བདེ་བ་ཆེན་པོའི་སྒྲ། ཧ་ཧ་སི་སི་ཀུན་དྷུ་རུ་བཛྲ་དྷྲིཀ ཞེས་བྱ་བའི་སྒྲ་གྲགས་པ་དང་། ཐུགས་ཀའི་ཧཱུྃ་ལས་རྩ་བའི་རླུང་ལྔ་དང་། ཡན་ལག་གི་རླུང་ལྔ་འོད་ཟེར་གྱི་རྣམ་པས་སྣ་སྒོ་ནས་ཕྱིར་འཕྲོས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས། ཤངས་བུག་གཡོན་དང་ཞལ་དུ་ཞུགས།
ཐུགས་ཀར་འོད་དུ་ཞུ། ཡབ་ཀྱི་གསང་བའི་གནས་བབས། ཡུམ་གྱི་མཁར་ཐིག་ལེ་བརྒྱད་དུ་གྱུར། ཐིག་ལེ་རྣམས་གྃ་ཙྃ་བྃ་གྷྃ་པྃ་ཤྃ་ལྃ་ཌྃ་རྣམས་སུ་གྱུར། དེ་ནས་ལྷ་མོ་བརྒྱད་དུ་གྱུར་ནས་ཕྱོགས་ཀྱི་པད་འདབ་ལ་གནས་པའི་གདན་སོ་སོ་ལ་ཞུགས་པར་གྱུར། ཅེས་པ་དང་། དེ་ནས་ཡབ་ཡུམ་སྙོམས་པར་ཞུགས་པས་ཐིག་ལེར་གྱུར་ཏེ། རྗེས་ཆགས་ཀྱིས་ང་རྒྱལ་འཛིན་པ་དང་། ཞུ་བ་གླུས་བསྐུལ་བ་ལས་འབྲས་བུ་རྡོ་རྗེ་འཛིན་པ་བཞེངས་ཏེ། ལྷ་སོ་སོའི་ཐུགས་ཀའི་ས་བོན་ལས་འོད་འཕྲོས་སྣོད་ཐམས་ཅད་གཞལ་ཡས་ཁང་དང་།
བཅུད་ཐམས་ཅད་ལྷ་དགུའི་ངོ་བོར་གྱུར། དེ་ནས་མིག་ལ་སོགས་པར། མྃ་ཌྃ་བྃ་སོགས་ལས་བྱུང་བའི་གཏི་མུག་རྡོ་རྗེ་མ་ལ་སོགས་པའི་སྐྱེ་མཆེད་སོགས་བྱིན་གྱིས་བརླབ་པར་བྱའོ། ། ཞེས་ཟེར་རོ། ། དེ་ཡང་མ་ཡིན་ཏེ། ཨ་ལས་པདྨ་བསྐྱེད་པ་སོགས། རྒྱུད་གཞན་ནས་བཤད་པས་འདིར་བྱེད་ན། འདི་ནས་བཤད་པའི་ཨོཾ་པདྨ་ཞེས་སོགས་ཀྱང་གཞན་དུ་བྱེད་པར་རིགས་པར་འགྱུར་བའི་ཕྱིར་དང་། འདིར་ཆོས་འབྱུང་ནི། གྲུ་གསུམ་པ་ཡིན་ལ།
ངེས་པར་འདབ་མ་བརྒྱད་བྱེད་པའི་སྒྲུབ་བྱེད་རྣམ་དག་ཀྱང་མེད་པའི་ཕྱིར་དང་། རྒྱུད་འདི་ཉིད་ལས་རྡོ་རྗེའི་སྤྱི་བོར་ཨོཾ་གྱིས་རྣམ་པ་ཞེས་པའི་མན་ངག་ཀྱང་འཆད་པའི་ཕྱིར་དང་། བདེ་བའི་སྒྲ་ཡང་། སྟེང་ཞལ་གཉིས་ཧ་ཧ་ཞེས་པ་དང་། འོག་ཞལ་གཉིས་ནས་སི་སྒྲ་འབྱིན་པར་གསུངས་ཀྱི་ཀུན་དྷུ་རུ་བཛྲ་དྷྲིཀ་ཅེས་པ་སྙོམས་པར་འཇུག་པའི་རྡོ་རྗེ་འཛིན་པར་གྱུར་པ་ཉིད་གསང་བའི་སྒྲ་ཡིན་པའི་སྒྲུབ་བྱེད་རྣམ་དག་ཅི་ཡང་མེད་པའི་ཕྱིར་དང་། རྒྱུད་འདི་ཉིད་ལས་གཾ་ལ་སོགས་པ། འདི་ཡི་ས་བོན་ཕྱུང་ཞེས་བཞེད་པས། མངོན་རྟོགས་འབྲིང་པོ་ལྟར་ན། རྡོ་རྗེ་ནས་གྃ་ལ་སོགས་པའི་རྣམ་པའི་ས་བོན་ཉིད་པདྨར་ཕྱུང་བ་ཡིན་གྱི། ཐིག་ལེ་ཙམ་ཕྱུང་བ་མ་ཡིན་པའི་ཕྱིར་དང་།
ཙཎྜ་ལིའི་ས་བོན་ལྃ་བྱེད་པ་ཡང་། ཡི་གེ་ནོར་བ་ཡིན་པའི་ཕྱིར་དང་། དཀར་མོ་སོགས་ཀྱང་ཤར་གྱི་སྒོར་གནས་ཞེས་པ་དང་། ལྷོའི་སྒོར་སྤྲོས་ཞེས་པ་དང་། ཆོམ་རྐུན་མ་ནི་སྒོ་སྲུང་མ། ། ཞེས་པ་དང་། ནུབ་ཀྱི་སྒོ་རུ་གནས་ཞེས་པ་དང་། བྱང་གི་སྒོ་རུ་གནས་ཞེས་པ་བཞེད་ཅིང་། མཁས་གྲུབ་ཕལ་ཆེར་ཡང་དེ་ལྟར་བཞེད་ལ། རིན་ཆེན་རྩེ་མོས་ཀྱང་།
གདན་གྱི་སྐབས་སུ། སྒོ་མཚམས་སུ་ཡང་། པདྨ་དང་ཟླ་བའི་སྟེང་དུ་ཚངས་པ་ལ་སོགས་པའི་གདན་ཞེས་པ་དང་། འཁོར་ལོ་བསྐྱེད་པའི་སྐབས་སུ། ཤར་སྒོར་ཚངས་པ་ལ་གཽ་རཱི་ཞེས་པ་དང་། ལྷོ་སྒོར་དབང་པོའི་སྟེང་དུ་ཙཽ་རཱི་ཞེས་པ་ལ་སོགས་པ་བཞེད་པའི་གླེགས་བམ་ཙམ་ཡང་མི་ངེས་པར་ཟད་པའི་ཕྱིར་དང་། དཀྱིལ་འཁོར་དུ་གནས་ཀྱང་། ཤར་སྒོའི་ཐད་དུ་གནས་པ། ཤར་སྒོར་གནས་པར་བྱེད་པ་དང་། སྒོ་སྲུང་མ་ཞེས་བྱེད་ན།
ཧ་ཅང་ཐལ་བའི་ཕྱིར་དང་། ལྷ་འགྱེལ་ནས་འབྲི་བའི་རས་བྲིས་ལ། དབུའི་གཙུག་ཏོར་གྱིས་ཤར་སྒོར་ཉེ་བར་སླེབས་པས། དེ་ལྟར་བྱེད་ན་གཤེད་དམར་ལྷ་ལྔ་ལ་སོགས་པའི་འཁོར་གྱི་ལྷ་རྣམས་ཀྱང་ཤར་སྒོར་གནས་པར་མཚུངས་པ་ལ་སོགས་པ་ཧ་ཅང་ཐལ་བའི་ཕྱིར་དང་། གཞུང་འགའ་ཞིག་ཏུ་པད་འདབ་ལ་གནས་པར་བཤད་པས་འདིར་བྱེད་ན་སྒྲུབ་ཐབས་ཀྱི་ལག་ལེན་འགལ་བ་དུ་མ་བསྒོམ་དགོས་པར་འགྱུར་བ་དང་། འདིར་ཐིག་ལེ་ཞུ་བའི་སྔོན་དུ། གུར་ལས། དྲི་ཟ་མཉམ་པར་ཞུགས་པ་ནི། ། ཁུ་བ་རྗེས་སུ་དྲན་པར་བྱ། ། ཞེས་པའི་མན་ངག་གི་གཙོ་བོ་འཆད་པའི་ཕྱིར།
མངོན་རྟོགས་ཀྱི་ཡན་ལག་གི་གཙོ་བོ་ཉམས་པར་འགྱུར་བའི་ཕྱིར་དང་། འདིར་སྣོད་བཅུད་ཁྱད་པར་དུ་སྦྱོང་བའི་སྒྲུབ་བྱེད་རྣམ་དག་ཀྱང་མེད་པའི་ཕྱིར་དང་། ཞེ་སྡང་ནི་དྭེ་ཥ་ཞེས་པས། འདིར་ས་བོན་དྭཾ་ཡིན་པ་དང་། སེར་སྣ་ལ་པི་ཤུ་ཞེས་པས་པཾ་ཡིན་པའི་ཕྱིར་རོ། ། ཞེས་དང་། རང་ལུགས་བཞག་པར། འདིར་རྒྱལ་བ་ཡེ་ཤེས་པ་རྣམས་སྤྱན་འདྲེན་པ་ནི་མ་ཡིན་ཏེ། ཕྱིས་དེ་མ་ཐག་ཡེ་ཤེས་པ་སྤྱན་འདྲེན་མི་དགོས་པར་འགྱུར་བས་སོ། ། དེས་ན།
སྙོམས་འཇུག་གི་སྒྲ་དང་། སྙིང་གའི་རླུང་ངམ་འོད་ཟེར་སྣ་ཚོགས་པ་སྣ་སྒོ་ནས་འཕྲོས། སངས་རྒྱས་དམ་ཚིག་པ་ཐམས་ཅད་སྤྱན་དྲངས། སྤྱི་གཙུག་གམ། སྣ་བུག་གཡོན་ནམ། ཁའམ་ལྷ་མོ་རང་རང་གི་གནས་ནས་ཞུགས་ཏེ། ཞེས་གསུངས་སོ། ། དེ་ལ་དགག་པ་མི་འཐད་དེ། ཨ་ལས་པདྨ་བསྐྱེད་པ་སོགས། ཡི་གེ་དེ་དག་གིས་མཚན་པར་གསུངས་པས།
བསྐྱེད་པའང་དོན་གྱིས་བསྟན་པར་བླ་མའི་མན་ངག་གིས་གསལ་བར་བྱེད་པ་ཡིན་པའི་ཕྱིར་དང་། ངེས་པར་པད་འདབ་བརྒྱད་ཁོ་ན་བྱེད་པར་ཁས་བླངས་པ་མེད་པའི་ཕྱིར་དང་། སྤྱི་བོར་ཨོཾ་ཞེས་པ་ཡི་གེ་འདིར་མི་གསལ་ཡང་། གཞན་དུ་བསྟན་པ་ལྟར་བཞེད་པས། འཆད་པ་མེད་པའི་ཕྱིར་དང་། ཀུན་དྷུ་རུ་སོགས་ཀྱི་སྒྲ་གྲགས་པར། འཕགས་པ་རིན་པོ་ཆེས་གསུངས་ཤིང་། གོང་མའི་ཡི་གེ་གཞན་དུ་སྐབས་འདིར་མི་གསལ་ཡང་། སྙོམས་འཇུག་གི་རྡོ་རྗེ་འཛིན་པར་གྱུར་པ་ཉིད་གསང་བའི་སྒྲ་ཡིན་པར་སྨྲས་པ་མེད་པའི་ཕྱིར་དང་། གྃ་ལ་སོགས་པའི་ས་བོན་ཕྱུང་བ།
རྡོ་རྗེ་ནས་ཕྱུང་བ་ཁོ་ན་ལ་སྦྱོར་བའི་རྒྱུ་མཚན་མེད་པའི་ཕྱིར་དང་། ཁྱེད་རང་ལྟར་ན་རྒྱས་པའི་སྐབས་སུ། ས་བོན་ཟླ་ཉིའི་བར་དུ་སྤྲོས་པ་ལས་བསྐྱེད་པར་བཤད་པས། འཁོར་གྱི་ལྷ་མོ་རྣམས་ཡུམ་གྱི་ཐིག་ལེ་ལས་གཏན་ལྟོས་མི་དགོས་པར་འགྱུར་བའི་ཕྱིར་དང་། དེ་ལྟར་ཡིན་པའི་ཤེས་བྱེད་རྣམ་དག་ཅི་ཡང་མེད་པའི་ཕྱིར་དང་། ཡུམ་གྱི་མཁར་ཐིག་ལེ་བབས་ནས། དཀར་དམར་གཉིས་ཀ་འདྲེས་པ་ལས། ས་བོན་སོ་སོར་འགྱུར་བའི་དོན་མ་རྟོགས་པར་འགྱུར་བའི་ཕྱིར་དང་། ཙཎྜ་ལིའི་ས་བོན། རྒྱ་དཔེ་ལ་ཡང་ཅི་རིགས་སུ་ཡོད་པར་གྲགས་མོད།
དེ་ལྟར་ནའང་། མིང་གི་ཐ་མ་ཐིག་ལེས་བརྒྱན་པར་བྱས་པ་ཡིན་པས་འགལ་བ་མེད་པའི་ཕྱིར་དང་། དཀར་མོ་སོགས་སྒོར་གནས་པ་ཡང་བཞེད་པས། ཤར་གྱི་སྒོར་ནི་ཡང་དག་གནས། ། ཞེས་སོགས་ཀྱིས་མི་གནོད་པའི་ཕྱིར་དང་། འདབ་མར་གནས་པ་དག་ཀྱང་བཞེད་མོད་རྒྱུ་མཚན་དབང་ཆུའི་རྩོད་སྤོང་དུ་བསྟན་པ་ལྟར་ཡིན་པའི་ཕྱིར་དང་། རིན་པོ་ཆེ་རྩེ་མོ་ཚད་མར་བྱེད་ན། དབང་ཆུ་ཆེན་མོར། རྡུལ་ཚོན་གྱིས་བྲི་བའི་ཐད་དུ། ལྷ་མོ་རྣམས་ཀྱི་ཕྱག་མཚན་པདྨའི་འདབ་མ་ལ་འགོད་པར་གསལ་བར་གསུངས་པ།
གླེགས་བམ་ཙམ་ཡང་མ་མཐོང་བར་མཚུངས་པའི་ཕྱིར་དང་། རྗེ་བཙུན་གྲགས་པས་ཀྱང་། བཀྲ་ཤིས་ཀྱིས་ཚིགས་སུ་བཅད་པར། སྣ་ཚོགས་པདྨའི་འདབ་མར་བདེ་བར་བཞུགས། ། ཞེས་གསུངས་པའང་ཡོད་པའི་ཕྱིར་དང་། འདིར་རིན་པོ་ཆེ་རྩེ་མོར་ཚད་མར་བྱེད་ལ། གཞན་དུ་རྣམ་གྲངས་དུ་མས་འབད་ནས་འགོག་པར་བྱེད་པ་འགལ་བའི་ཕྱིར་དང་། ཤར་སྒོའི་ཐད་དུ་གནས་པས་ཤར་སྒོར་གནས་པ་ཡིན་པར་ཁས་བླང་དགོས་པ་མེད་པའི་ཕྱིར་དང་། ཐིག་ལེར་ཞུ་བའི་སྔོན་དུ། བར་སྲིད་བཞུགས་པ།
རྗེ་བཙུན་གྱི་མངོན་རྟོགས་འབྲིང་པོར་ཤིན་ཏུ་གསལ་བར་གསུངས་པས་འཆད་པ་མེད་པའི་ཕྱིར་དང་། རྒྱས་པ་འདི་ནི་ཡན་ལག་དྲུག་གིས་བཅིངས་པ་མ་ཡིན་ཞིང་། འདིར་མི་འབྱུང་བ་ནི། མི་མཉམ་སྦྱོར་གྱི་མངོན་བྱང་གསུམ་པར། ཕྱག་མཚན་ས་བོན་གྱིས་མཚན་པས་སྐབས་དོན་འགྲུབ་པའི་ཕྱིར་རོ། ། འདིར་མི་དགོས་ཞེས་བླ་མ་དག་གསུང་ལ། འགའ་ཞིག་ནི་མངོན་པར་རྟོགས་པ་རྒྱས་པ་འདི་ཉིད་མཚོ་སྐྱེས་དང་ཚུལ་མཚུངས་པ་ཡིན་ལ། ས་ཆེན་གྱིས་མཚོ་སྐྱེས་ཀྱི་ཊཱི་ཀར། འབྲིང་པོ་དང་འདྲ་བར་སྲིད་འཇུག་པ་སྐབས་འདིར་གསུངས་པས། འདིར་ཡང་ཤེས་པར་ནུས་སོ། །
ཞེས་བཞེད་པས། སྐྱོན་ཀྱི་གོ་སྐབས་མེད་པའི་ཕྱིར་དང་། སྣོད་བཅུད་ཁྱད་པར་དུ་སྦྱོང་བ་ནི། རྡོ་རྗེ་གུར་ལས། ཐམས་ཅད་རྣམས་ཀྱི་སྔགས་འདི་ཡིས། ། སྙིང་ག་ཡེ་ཤེས་གནས་སུ་བཀོད། ། ཡེ་ཤེས་སེམས་དཔའ་རབ་སྦྱོར་བས། ། སངས་རྒྱས་བྱང་ཆུབ་ཐོབ་པར་འགྱུར། ། རང་སྔགས་ཡི་གེ་རྫོགས་པ་དང་། ། ཕྱག་རྒྱ་དང་ནི་ཕྱག་མཚན་རྟག །
སྤྲོ་དང་བསྡུ་བ་བྱས་པ་ནི། ། དཀྱིལ་འཁོར་རྣམས་ཀྱི་འབྱུང་གནས་ཉིད། ། ཅེས་སེམས་དཔའ་སུམ་བརྩེགས་དང་། ཁྱད་པར་དུ་སྤྲོ་བསྡུའི་སྦྱོར་བ་ཏིང་ངེ་འཛིན་སེམས་དཔའི་ཁྱད་པར་གྱི་ལས་སུ་བསྟན་ལ། སྤྲོ་བསྡུས་བྱ་བ་གང་བསྒྲུབ་པ་ནི། དེ་ཉིད་ལས། ཞེ་སྡང་རྒྱལ་པོ་རྒྱལ་པོ་ཆེ། ། སྐྱོན་རྣམས་ཐམས་ཅད་ཟད་པར་མཛད། ། སྤྲོ་བའི་སྦྱོར་བས་བསྒོམ་པར་བྱ། ། བསྡུ་བ་ཡང་ནི་ཡང་དག་བཤད། །
ཅེས་སོགས་རིགས་ལྔ་ཀ་ལ་སྦྱར་ཏེ། རྒྱས་པར་གསུངས་པས། དེ་ཉིད་མི་བྱེད་པ་ནི། ཏིང་ངེ་འཛིན་སེམས་དཔའི་ཁྱད་པར་གྱི་ལས་ཀྱི་གཙོ་བོ་ཉམས་པས་མན་ངག་མེད་པ་ཡིན་པའི་ཕྱིར་དང་། ས་ཆེན་གྱི་མཚོ་སྐྱེས་ཊཱིཀྐར། རྣ་བ་གཉིས་སུ། དྭཾ་སྔོན་མོ་ལས། ཞེས་གསུངས་པས་མངོན་པར་རྟོགས་པ་འདི་དག་དུ་ཕྱིས་ཡི་གེ་པ་དག་གིས་སྐྱོན་ཞུགས་པར་ཟད་པའི་ཕྱིར་དང་། ཡང་མཚོ་སྐྱེས་ཊཱི་ཀར། སྣ་སྒོར་མཾ་སེར་པོ་ལས།
མ་སུརྻ་བཛྲི། ཞེས་བརྗོད་པས། སེར་སྣ་རྡོ་རྗེ་མ་ཞེས་གསུངས་པས། རྡོ་རྗེ་ཉི་མའམ། ཡང་ན་སེར་སྣ་ལ་འཇུག་པའི་མིང་གི་རྣམ་གྲངས་གཞན་དག་ཀྱང་ཡོད་པས། པི་ཤུ་ཁོ་ནར་མ་ངེས་པའི་ཕྱིར་རོ།། །། བཞག་པ་མི་འཐད་དེ། ཁྱེད་རང་གིས་མངོན་རྟོགས་ཀྱི་དབུར། སངས་རྒྱས་དང་བྱང་སེམས་ཐམས་ཅད་རྡོ་རྗེ་སེམས་དཔའ་ཡབ་ཡུམ་གྱི་རྣམ་པར་སྤྱན་དྲངས། ཛཿཧཱུྃ་བཾ་ཧོཿས་གཉིས་སུ་མེད་པར་གྱུར།
ཅེས་བཤད་པས་སངས་རྒྱས་དང་བྱང་སེམས་ཐམས་ཅད་དེར་བཅུག་ཟིན་པས་འདིར་འཇུག་རྒྱུ་མེད་པར་འགྱུར་བའི་ཕྱིར་དང་། དེ་ནས་དེའི་བར་ལ་གསར་དུ་སངས་རྒྱས་པ་དུ་མ་ཡོད་པས་མི་འགལ་ན། འདི་ནས་ཡེ་ཤེས་པ་བཞུགས་པའི་བར་ལ་ཡང་གསར་དུ་སངས་རྒྱ་བ་ཡོད་པ་འགོག་མི་ནུས་པའི་ཕྱིར་དང་། རྣམ་པ་མི་མཚུངས་པས་འགལ་བ་མེད་ན། འདིར་ནི་གདུལ་བྱའི་དོན་དུ་ཇི་ལྟར་བཞུགས་པའི་རྣམ་པ་སྣ་ཚོགས་པས་འཇུག་ལ། འོག་ཏུ་འདི་ཉིད་ཀྱི་དཀྱིལ་འཁོར་གྱི་རྣམ་པས་འཇུག་པས། མི་དགོས་པའི་ཞིབ་ཆར་སྣང་བའི་ཕྱིར་རོ།། །། དེ་ནས་ཡེ་ཤེས་ཀྱི་འཁོར་ལོ་དགུག་ཞུགས་བྱ་བའི་བར་སྔོན་དུ་སྣོད་བཅུད་སྦྱངས་པ་ནི། ཞེས་སོགས་ལ། འཁྲུལ་སྤོང་མཁན་པོས་རྩ་རྒྱུད་ཀྱི་ཊཱི་ཀ་ལས།
དེས་ན་བོད་ཀྱི་སྒྲུབ་ཐབས་དུ་མ་ཞིག་ལས། སེམས་དཔའ་སུམ་བརྩེགས་འཆད་པ་ནི་ནོར་པ་ཆེན་པོ་ཡིན་ལ། དེ་མེད་པ་མན་ངག་ཏུ་སྨྲ་བ་ནི། བསྐྱེད་རིམ་གྱི་ཟབ་གནད་གཅིག་མེད་པ་མན་ངག་གི་ཁྱད་ཆོས་སུ་སྨྲ་བ་སྟེ། རང་གི་མན་ངག་སུན་འབྱིན་པའོ། ། ཞེས་ཟེར་རོ། ། དེ་ཡང་མ་བརྟགས་པ་ཁོ་ན་ཡིན་ཏེ། དཔལ་གསང་བ་འདུས་པ་ལས། སངས་རྒྱས་དཀྱིལ་འཁོར་དབུས་གནས་པར། ། རྡོ་རྗེ་མི་བསྐྱོད་རྣམ་པར་བསྒོམ། །
སྙིང་གར་ཡི་གེ་ཧཱུྃ་བསྒོམ་ནས། ། སེམས་ནི་ཐིག་ལེར་གྱུར་པར་བཞག ། ཅེས་གསུངས་ཤིང་། དེའི་འགྲེལ་པ། སྒྲོན་མ་གསལ་བ་ལས། དེ་བཞིན་དུ་རང་གི་སེམས་ཁམས་གསུམ་པའི་སེམས་ཀྱི་ངོ་བོ་ཉིད་མི་བསྐྱོད་པར་བསྒོམ་པར་བྱའོ། ། དེ་ནས་ཁམས་གསུམ་པའི་དམ་ཚིག་སེམས་དཔའི་སྙིང་གར། ཡི་གེ་ཧཱུྃ་ཡེ་ཤེས་སེམས་དཔའ་བསྒོམ་ནས། སེམས་ནི་ཐིག་ལེར་གྱུར་པར་བཞག ། ཅེས་བྱ་བ་དམ་ཚིག་སེམས་དཔའི་སྙིང་གར་གནས་པའི་ཡེ་ཤེས་སེམས་དཔའ་ཞེས་གྲགས་པ་ལ།
རང་གི་སེམས་ཐིག་ལེར་གྱུར་པའི་ཏིང་ངེ་འཛིན་སེམས་དཔའི་གཟུགས་ཅན་བཞག་པར་བྱའོ། ། ཞེས་རང་གི་སྙིང་གར་ས་བོན་བཀོད་པས་སེམས་དཔའ་སུམ་བརྩེགས་ཀྱི་དོན་ཚང་བར་འགྱུར་བར་བཤད་པའི་ཚུལ་མ་རྟོགས་བཞིན་དུ་བྱུང་རྒྱལ་དུ་སྨྲས་པའི་ཕྱིར་རོ། ། དེ་ནས་གཙོ་བོ་འབའ་ཞིག་གི་ཐུགས་གའི་ས་བོན་ལས། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། དེ་ལ་ཁ་ཅིག་ན་རེ། དང་པོར་སྤྱིར་སྤྱན་འདྲེན་པའི་སྔགས་དང་ཕྱག་རྒྱས་དེ་ནས་རང་གི་སྙིང་ག་ནས་གཽ་རཱི་ལྕགས་ཀྱུ་ཐོགས་པ་སྤྲོས། ལྕགས་ཀྱུས་ཡེ་ཤེས་པ་རྣམས་ཀྱི་ཐུགས་ཀར་རེག་པས་གཞལ་ཡས་ཁང་པའི་ནང་དུ་བྱོན། ཙཽ་རཱི་ཞགས་པ་ཐོགས་པ་སྤྲོས་མགྲིན་པར་ཞགས་པས་རེག་པས་བདག་ལ་ཐིམ། བཻ་ཏ་ལི་ལྕགས་སྒྲོག་ཐོགས་པ་སྤྲོས།
ཞབས་ལ་ལྕགས་སྒྲོག་གི་རེག་པས་བདག་ལ་མཉེས་བཞིན་དུ་མི་འབྲལ་བར་བསམ། གྷསྨ་རི་དྲིལ་བུ་ཐོགས་པ་སྤྲོས། དྲིལ་བུའི་སྒྲས་བསྐུལ་ཏེ། བདག་གི་དབང་དུ་གྱུར་པར་བསམས་ལ། རྡོ་རྗེ་ཁུ་ཚུར་གྱི་གཡོན་པའི་མཐེའུ་ཆུང་ལ། གཡས་པའི་མཛུབ་མོ་མདུད་པ་ལྕགས་ཀྱུ་དང་། རྡོ་རྗེ་ཁུ་ཚུར་གཉིས་ཀྱི་རྒྱབ་རྩེ་སྤྲད་དེ་མིག་དང་ལྡན་པར་བྱས་པ་བཞག་པ་དང་། རྡོ་རྗེ་ཁུ་ཚུར་གཉིས་ཀྱི་མཐེའུ་ཆུང་གཉིས་དང་མཛུབ་མོ་གཉིས་ལུ་གུ་རྒྱུད་དུ་སྦྲེལ་བ་ལྕགས་སྒྲོག་དང་། རྡོ་རྗེ་ཁུ་ཚུར་རྒྱབ་སྤྲད་ནས་མཉམ་ཏེ་མནན་པའི་ཕྱག་རྒྱ་དང་བཅས་ལ། ཨོཾ་ཨེ་ཧྱེ་ཧི་ཞེས་པ་ལ་སོགས་པ་བརྗོད་པར་བྱའོ། །
ཞེས་ཟེར་རོ། ། དེ་ཡང་མ་ཡིན་ཏེ། གུར་ལས། འདིར་རྗེས་ཆགས་ཀྱི་རྡོ་རྗེས་ཡེ་ཤེས་པ་དགུག་པར་གསུངས་པ་འཆད་པའི་ཕྱིར་དང་། བསྙེན་པ་དང་མངོན་རྟོགས་འབྲིང་པོ་ལ་སོགས་པའི་སྐབས་སུ། མཉམ་གཞག་གི་སྐབས་འདིར་སྔགས་དང་ཕྱག་རྒྱས་དངོས་སུ་སྤྱན་འདྲེན་པ་སོགས་ལྷག་པར་བཀག་ཟིན་པའི་ཕྱིར་དང་། ཡུན་རིང་པོར་བསྒྲུབས་ཀྱང་མ་འགྲུབ་ན། སྒོ་བ་བཞིའི་ལྕགས་ཀྱུའི་འགུགས་པ་ལ་སོགས་པ་ནི། དྲག་ཤུལ་གྱི་སྒྲུབ་པར་བཞེད་པས་ཀུན་ཏུ་དྲག་ཤུལ་བྱ་བ་མ་ཡིན་པའི་ཕྱིར་དང་། བྱེད་ན་ལྕགས་ཀྱུས་ཐུགས་གར་རེག་ཙམ་དང་།
ཞགས་པར་མགྲིན་པར་རེག་ཙམ་བྱེད་པ་ལ་སོགས་པ་ནི་ནོར་བས་རྒྱུད་ཀྱི་དགོངས་པ་མ་ཡིན་གྱི། འོད་ཀྱི་ལྕགས་ཀྱུའི་ཐུགས་གར་འདེབས་པ་དང་། ཞགས་པས་མགྲིན་པར་འཆིང་བ་ལ་སོགས་པ་ཡིན་པའི་ཕྱིར་དང་། སྙིང་ག་ནས་གཽ་རཱི་སྤྲོ་བ་ལ་སོགས་པའི་བསྒྲུབ་བྱེད་མེད་པ་དང་། ལྕགས་སྒྲོག་གི་སྐབས་སུ། མཛུབ་གཉིས་གདུབ་ཞེས་པ་ཙམ་གསུངས་ཀྱི། མཐེའུ་ཆུང་གདུབ་བུ་ལྟར་མི་བཞེད་པའི་ཕྱིར་དང་། ཨེ་ཧྱེ་ཧི་སོགས་ལན་གཉིས་ལ་སོགས་པ་བྱེད་པའི་སྒྲུབ་བྱེད་ཀྱང་མེད་པའི་ཕྱིར་རོ། ། ཞེས་དང་། མངོན་རྟོགས་འབྲིང་པོར།
ཡང་སྔར་ལྟར་ཡབ་ཡུམ་གཉིས་སྙོམས་པར་ཞུགས་པའི་སྒྲས། རང་འདྲ་བའི་ཡེ་ཤེས་ཀྱི་འཁོར་ལོ་བསྐུལ་ཏེ། ཨོཾ་ཧྱེ་ཧི་བྷ་ག་ཝན། མ་ཧཱ་ཀཱ་རུ་ཎི་ཀ་ཧེ་བཛྲ་ས་པ་རི་ཝཱ་ར། ཨོཾ་བཛྲ་གཽ་རཱི་ཨ་ཀརྵ་ཡ་ཛཿ ཨོཾ་བཛྲ་ཙཽ་རཱི་པྲ་ཝེ་ཤ་ཡ་ཧཱུྃ། ཨོཾ་བཛྲ་བཻ་ཏ་ལི་བྷནྡྷ་བཾ། ཨོཾ་བཛྲ་གྷསྨ་རཱི་ཝ་ཤཾ་ཀུ་རུ་ཧོ། ཞེས་པས་དགུག་ཞུགས་བཅིང་མཉེས་བྱའོ། ། ཞེས་དང་།
རྣམ་ངེས་སུ། དེ་ནས། ཨོཾ་རྡོ་རྗེ་གཽ་རཱིས་ཁུག་ཅེས་པ་དང་། ཆོམ་རྐུན་མས་རབ་ཏུ་ཕོབ། རོ་ལངས་མས་ཆིངས། ཟ་ཕོད་མས་དབང་དུ་མཛོད། ཞེས་པས་སྔགས་དང་ཕྱག་རྒྱ་དང་། རྣལ་འབྱོར་ལག་ལེན་དུ་བཤད་པ་ལྟར་བྱའོ། ། ཞེས་གསུངས་སོ། ། དེ་དག་ཀྱང་འཐད་པ་མ་ཡིན་ཏེ།
གུར་ལས། ཕྱི་ནས་རྗེས་ཆགས་རྡོ་རྗེ་སྟེ། ། ཡེ་ཤེས་རྣམ་པར་བཞུགས་པ་དང་། ། ཞེས་གསུངས་པ། ཡེ་ཤེས་པ་བཞུགས་པ། རྗེས་སུ་ཆགས་པ། རྡོ་རྗེ་སེམས་དཔའི་ཡན་ལག་ཏུ་སྡུད་པའི་ཚིག་ཡིན་པའི་ཕྱིར་དང་། འགྱུར་གཞན་དག་ལས། རྡོ་རྗེ་རྗེས་སུ་མཉེས་བྱེད་དང་། ། ཞེས་ཀྱང་འབྱུང་བའི་ཕྱིར་དང་།
རྗེས་ཆགས་ཀྱི་ཡེ་ཤེས་པ་སྤྱན་འདྲེན་པ་ཡིན་ན། ཕྱི་ནས་རྗེས་ཆགས་རྡོ་རྗེ་ཡིས། ། ཞེས་གསུང་རིགས་པར་འགྱུར་བའི་ཕྱིར་དང་། སྔགས་ཀྱིས་དངོས་སུ་སྤྱན་མི་འདྲེན་ན། ཨོཾ་ཨེ་ཧྱེ་ཧི་སོགས་བརྗོད་པར་བཤད་པ་གྱི་ན་ཡིན་པའི་ཕྱིར་དང་། ཕྱག་རྒྱས་སྐབས་འདིར་སྤྱན་འདྲེན་པ་རྗེ་བཙུན་གྱི་མངོན་རྟོགས་འབྲིང་པོར་མ་བཤད་པའི་ཕྱིར་དང་། དྲག་ཤུལ་ཀུན་ཏུ་བྱ་བ་མ་ཡིན་ན། ཨོཾ་བཛྲ་གཽ་རཱི་ཞེས་སོགས་བརྗོད་པ། རང་གིས་བརྗོད་པའི་ཀླན་ཀ་རང་ཉིད་ཀྱི་ལེན་པར་སྣང་བའི་ཕྱིར་དང་། གུར་ལས་རྡོ་རྗེ་ཀྱེ་བ་དཀར་མོ་ཆེ། །
རྡོ་རྗེ་ཞགས་པ་ཆོམ་རྐུན་མ། ། རྡོ་རྗེ་དྲིལ་བུ་གྷསྨ་རི། ། སངས་རྒྱས་རྣམས་ནི་དབང་དུ་བྱེད། ། བཟླས་དང་བསྒོམ་ལ་མངོན་དགའ་བའི། ། དངོས་གྲུབ་གལ་ཏེ་མི་སྟེར་ན། ། དེ་ཚེ་མཁའ་འགྲོ་མ་བཞི་ཡིས། ། སངས་རྒྱས་རྣམས་ནི་སྟོབས་ཀྱིས་བསྒྲུབ། ། ཅེས་གསུངས་པས། དྲག་ཤུལ་གྱི་སྒྲུབ་པའི་སྐབས་སུ་དཀར་མོ་སོགས་ཀྱིས་དགུག་ཞུགས་བྱ་བར་གསུངས་པ་ཡིན་གྱི། དེ་ལས་གཞན་དུ་མི་བྱ་བར་གསུངས་པ་ནི་མ་ཡིན་ཏེ།
གུར་ཉིད་ལས། གཏོར་མའི་སྐབས་སུ། དཀར་མོས་དགུག་པར་བྱས་ནས་ནི། ། ཆོམ་རྐུན་མས་ནི་ཞགས་པས་བཅིང་། ། རོ་ལངས་མས་ནི་སྒྲོག་བཅིངས་པས། ། གྷསྨ་རི་ནི་དྲིལ་བུས་དབང་། ། ཞེས་དང་། སྦྱིན་སྲེག་གི་སྐབས་སུ། ལྕགས་ཀྱུ་ཉིད་ཀྱིས་དགུག་པར་བྱ། ། ཞགས་པ་ཡིས་ནི་བཞུགས་བྱ་ཞིང་། །
ལྕགས་སྒྲོག་གིས་ནི་ཞབས་དག་བཅིང་། ། དྲིལ་བུ་འཁྲོལ་བས་དབང་དུ་བྱས། ། ཞེས་དང་། བུམ་པ་སྟ་གོན་གྱི་སྐབས་སུ། ཨོཾ་བཛྲ་གཽ་རཱི་ཨ་ཀརྵ་ཡ་ཛཿ ཨོཾ་བཛྲ་ཙཽ་རཱི་པྲ་ཝེ་ཤ་ཡ་ཧཱུྃ། ཨོཾ་བཛྲ་བཻ་ཏ་ལི་བནྡྷབཾ། ཨོཾ་བཛྲ་གྷསྨ་རི་ཝ་ཤཾ་ཀུ་རུ་ཧོ། འདི་ནི་ཡེ་ཤེས་པ་དགུག་པའི་ཆོ་གའོ། ། ཞེས་དང་།
མངོན་རྟོགས་ཀྱི་ལས་ཀྱི་སྐབས་སུ། ལྕགས་ཀྱུ་ཡིས་ནི་ཡང་དག་དགུག ། ལྕགས་སྒྲོག་གིས་ནི་རྐང་པ་བཅིངས། ། ཞགས་པས་མགྲིན་པ་དམ་པར་བཅིང་། ། རྡོ་རྗེ་ཡིས་ནི་དགུག་པར་བྱ། ། ཞེས་གསུངས་པ་རྣམས་མ་རྟོགས་པར་འགྱུར་བའི་ཕྱིར་དང་། ལྕགས་ཀྱུས་ཐུགས་གར་རེག་པ་སོགས་བྱེད་པ། ནོར་པ་ཡིན་པའི་རྒྱུ་མཚན་མེད་པའི་ཕྱིར་དང་། ལྕགས་ཀྱུ་ཐུགས་གར་འདེབས་པ་སོགས། དུས་འཁོར་ལས་སྐབས་འདིར་གསུང་པས་བྱེད་ན་འདིར་གསུངས་པ་ཡང་།
དེར་བྱེད་དགོས་པར་མཚུངས་པའི་ཕྱིར་དང་། རྒྱུན་གྱི་རྣལ་འབྱོར་དང་། དྲག་ཤུལ་གྱི་སྒྲུབ་པའི་དམིགས་པའི་ཁྱད་པར་མ་ཕྱེད་པར་འགྱུར་བའི་ཕྱིར་དང་། སྙིང་ག་ནས་གཽ་རཱི་སྤྲོ་བ་ལ་རྒྱུ་མཚན་མེད་ན། ཁྱེད་རང་གི་མངོན་རྟོགས་འབྲིང་པོར། མཆོད་པ་དོན་ཡོད་གྲུབ་པའི་ཡན་ལག་གི་སྐབས་སུ། རང་གི་སྙིང་གའི་ཧཱུྃ་ལས་གཽ་རཱི་ལ་སོགས་པའི་མཆོད་པའི་ལྷ་མོ་བརྒྱད་སྤྲོས་ཏེ་ཞེས་པ་གྱི་ན་ཡིན་པའི་ཕྱིར་དང་། དེའི་ཚེ་སྤྲོ་ལ། འདིར་སྤྲོར་མི་རུང་བའི་ཁྱད་པར་འབྱེད་པའི་ལུང་རིགས་ཅི་ཡང་མེད་པའི་ཕྱིར་དང་། འདིར་རྗེ་བཙུན་གོང་མའི་བཞེད་པས།
རྩ་རྒྱུད་ལས་རང་གི་སྙིང་གར་ས་བོན་བསམ་མོ། ། ས་བོན་ལས་འོད་ཟེར་ནག་པོ་ལྕགས་ཀྱུའི་རྣམ་པའི་གཟུགས་ཀྱིས་ཕྱུང་ནས། དེས་ན་ཁམས་གསུམ་ལ་བཞུགས་པའི་སངས་རྒྱས་ཐམས་ཅད་སྤྱན་དྲངས་ལ། ཞེས་གསུངས་པའི་ཤུགས་ལ་གྲུབ་པར་བཞེད་པའི་ཕྱིར་དང་། དེ་ཙམ་གྱིས་དགུག་གཞུག་གི་ལྷ་མོ་ཐུགས་ཀ་ནས་སྤྲོ་བ་མི་གྲུབ་ན། མཆོད་པའི་ལྷ་མོ་སྙིང་ག་ནས་སྤྲོ་བ་ལ་རྒྱུ་མཚན་གཏན་མེད་པར་འགྱུར་བའི་ཕྱིར་དང་། ལྕགས་སྒྲོག་གི་ཕྱག་རྒྱ་ཡང་། རྒྱུད་དེ་ཉིད་འདུས་པ་ལས། མཛུབ་མོས་ལྕགས་ཀྱུ་བཅིང་བ་ནི། མཐེའུ་ཆུང་སྦྲེལ་བའི་གསལ་ཁ་མི་སྣང་ཡང་།
དཔལ་མཆོག་གི་འགྲེལ་པར། སློབ་དཔོན་ཀུན་དགའ་སྙིང་པོས། རྒྱུད་དེའི་དོན་འཆད་པ་ན། དེ་ནས་འདི་དག་གི་ཕྱག་རྒྱ་བཤད་པར་བྱ་སྟེ། རྡོ་རྗེ་ཁུ་ཚུར་གཉིས་ལས་བྱུང་བའི་མཛུབ་མོ་ལྕགས་ཀྱུར་བཅིངས་ལ། མཐེའུ་ཆུང་ལྕགས་ཀྱུ་ཆེན་པོར་བྱ་བ་ནི། རྡོ་རྗེ་ལྕགས་ཀྱུའི་ཕྱག་རྒྱའོ། ། འཁྲིག་མ་མདུད་པ་ནི་ཞགས་པའིའོ། ། མཐེའུ་ཆུང་དང་མཛུབ་མོ་མདུད་པ་ནི་ལྕགས་སྒྲོག་གིའོ། ། རྒྱབ་གཉིས་མཉམ་སྟེ་མནན་པ་ནི་རྡོ་རྗེ་འབེབས་པའི་ཕྱག་རྒྱའོ། །
ཞེས་གསུངས་པས། མཐེའུ་ཆུང་སྦྲེལ་བ་རྒྱུད་དེའི་དགོངས་པ་ལ་གནས་པར་གྲུབ་པའི་ཕྱིར་དང་། ཨེ་ཧྱེ་ཧི་ལ་སོགས་ལན་གཉིས་བརྗོད། མངོན་པར་རྟོགས་པ་འདིར་མ་བྱུང་ཡང་། སྔགས་དང་པོ་ནི་སྤྱིར་སྤྱན་འདྲེན་པའི་དུས། བྱང་ཤར་རམ། ཤར་གྱི་དུར་ཁྲོད་ཀྱི་སྟེང་གི་ཆའམ། རྡོ་རྗེ་བླ་རེའི་སྟེང་ངམ། གཞལ་ཡས་ཁང་གི་སྟེང་དུ་ཚུར་བྱོན་ཞེས་པ་ཡིན་ལ། སྔགས་གཉིས་པས་ནི།
ལྷ་རྣམས་ཀྱི་སྨིན་མཚམས་སམ། སྤྱི་གཙུག་གམ། ཤར་སྒོའི་ནང་ངམ། སྲུང་འཁོར་གྱི་ནང་དུ་ཚུར་བྱོན་ཞེས་པ་ཡིན་པས་སྐྱོན་ཅི་ཡང་ཡོད་པ་མ་ཡིན་པའི་ཕྱིར་རོ།། །། དེ་ནས་དབང་བསྐུར་ནི། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། རིགས་ལྔ་སྔགས་དང་ཕྱག་རྒྱས་སྤྱན་དྲངས། དེ་ནས་སློབ་མ་དབང་བསྐུར་བའི་སྐབས་སུ།
རྒྱུད་དེ་ཉིད་ལས། མཆོད་དང་བསྟོད་པ་ཇི་བཞིན་ནོ། ། ཞེས་པས། དེ་ལ་སྔགས་དང་ཕྱག་རྒྱ་ལ་སོགས་པས་མཆོད། ཞེ་སྡང་རྡོ་རྗེ་ལ་སོགས་པས་བསྟོད་པ་སོགས་བྱས་ནས། ལམ་དུས་ཀྱི་དབང་རྒྱས་འབྲིང་བསྡུས་པ་ལས། འདིར་བསྡུས་པའི་ལུགས་དབང་བཞི་ཆུ་རྒྱུན་གཅིག་མ་ཞེས་གྲགས། དེ་ལ་བུམ་དབང་གི་དུས་སུ། རྒྱན་དྲུག་གི་དག་པ་གསལ་འདེབས་པའི་རྒྱུ་མཚན། དེས་ལུས་ཀྱི་དྲི་མ་དག་ཅིང་།
ལུས་ལྷར་བསྐྱེད་པ་ལ་དབང་བས། དེའི་མཐར་ཐུག་རྒྱན་དྲུག་གི་དག་པ་རྗེས་སུ་དྲན་པ་ཡིན་པས་སོ། ། གསང་དབང་གིས་དུས་སུ་འཁོར་ལོ་བཞིས་རྒྱས་འདེབས་པའི་རྒྱུ་མཚན། དེས་ཡིད་ཀྱི་དྲི་མ་དག་ནས། ཡིད་དབང་དྲུག་པོ་ཡུལ་དྲུག་ལ་ལྷུག་པར་བཞག་པ་ལ་དབང་བས། མཐར་ཐུག་མངོན་པར་ཤེས་པ་དྲུག་སྐྱེ་བས་སོ། ། དབང་བཞི་པའི་དུས་སུ། རིགས་བདག་གི་རྒྱས་འདེབས་པའི་རྒྱུ་མཚན། དེས་སྒོ་གསུམ་གྱི་དྲི་མ་དག་པས། དབང་རྫོགས་པས།
ལམ་རྫོགས་པ་ལ་དབང་བས། ལམ་དེས་མཐར་ཐུག་ཆོས་ཐམས་ཅད་ལ་རྒྱས་འདེབས་པས་སོ། ། ཞེས་ཟེར་རོ། ། དེ་ཡང་མ་ཡིན་ཏེ། སྔར་བཤད་པ་ལྟར་སྔགས་དང་ཕྱག་རྒྱས་སྤྱན་དྲངས་བ་སོགས་ནི། བསྙེན་པ་དང་། མངོན་རྟོགས་འབྲིང་པོའི་སྐབས་སུ་ལྷག་པའི་ཕྱིར་དང་། རིགས་ལྔ་ཡང་འདིར་ཡུམ་དང་བཅས་ལ། ཞལ་གཅིག་ཕྱག་གཉིས་པར་བྱེད་པར་རིགས་ཀྱི། ཞལ་བརྒྱད་ཕྱག་བཅུ་དྲུག་པར་བྱེད་པའི་ཤེས་བྱེད་མེད་པའི་ཕྱིར་དང་།
ཕྱག་བཅུ་དྲུག་པར་བྱེད་ན་ཡང་། གུར་ལས་འབྱུང་བ་ལྟ་བུའི་ཕྱག་མཚན་བྱེད་པ་རིགས་ཀྱི། འཁོར་ལོ་བརྒྱད་ལ་སོགས་པའི་ཕྱག་མཚན་འཛིན་པའི་སྒྲུབ་བྱེད་རྣམ་དག་མེད་པའི་ཕྱིར་དང་། བུམ་པའི་ཆུ་རྒྱུན་གཅིག་ལ་དབང་བཞི་ཀ་ཐོབ་པར་བྱེད་པའི་རྒྱུ་མཚན་རྣམ་དག་མེད་པའི་ཕྱིར་དང་། འདིར་མཚོ་སྐྱེས་ལས་དབང་བཞི་བཤད་པ་ཡང་ཆུ་རྒྱུན་གཅིག་མའི་དོན་མ་ཡིན་པའི་ཕྱིར་དང་། བུམ་དབང་གིས་བསྐྱེད་རིམ་བསྒོམ་པ་ལ་དབང་བས། རྒྱན་དྲུག་གི་དག་པ་བསྒོམ་ན་གཙོ་བོར་བསྐྱེད་རིམ་ཉིད་འདིར་བསྒོམ་པར་རིགས་ཤིང་། བསྐྱེད་རིམ་གྱི་མཐར་ཐུག་རྒྱན་དྲུག་གི་དག་པ་དྲན་པ་ཡིན་པའི་སྒྲུབ་བྱེད་མེད་པའི་ཕྱིར་དང་། སྐབས་འདིའི་དབང་ནི། བསྐྱེད་རིམ་གྱི་དབང་ཡིན་པས།
འདིས་གཏུམ་མོ་བསྒོམ་པ་ལ་དབང་བ་དང་། འཁོར་ལོ་བསྒོམ་པའི་རྫོགས་རིམ་འདིར་བྱེད་པ་ནོར་བའི་ཕྱིར་དང་། སེམས་ཡུལ་ལ་ལྷག་པར་འཇུག་པས་སྐྱེ་མཆེད་ཀྱི་ལྷ་བསྒོམ་དགོས་ན་ཧ་ཅང་ཐལ་ཞིང་། འདིར་ཡང་སྔ་མའི་རིགས་པས་དཀྱིལ་འཁོར་འཁོར་ལོ་བསྒོམ་པ་ལ་དབང་བའི་ཕྱིར་བདེ་སྟོང་གི་ཡེ་ཤེས་བསྒོམ་པར་རིགས་པ་དང་། གཞན་དུ་མེ་ཐིག་བསྒོམ་པའི་སྐབས་སུ་ཡང་། མཐར་མངོན་ཤེས་དྲུག་སྐྱེ་བས་སྐྱེ་མཆེད་བྱིན་བརླབས་བསྒོམ་པར་རིགས་པར་འགྱུར་བ་དང་། དང་པོར་ཁྲུས་བྱེད་པའི་ཚེ་ན་ཡང་སྒོ་གསུམ་གྱི་དྲི་མ་དག་པས་དབང་བཞི་རྫོགས་པར་འགྱུར་བའི་ཕྱིར་དང་། སྐབས་དེར་དག་པར་མོས་པ་ཙམ་ཡིན་གྱི་དག་པ་དངོས་མ་ཡིན་ན། འདིར་ཡང་མཚུངས་པའི་ཕྱིར་དང་། དབང་བཞི་པའི་ལམ་གྱི་མཐར་ཐུག་ཆོས་ཐམས་ཅད་ལ་རྒྱས་འདེབས་པས་རིགས་བདག་གི་རྒྱས་འདེབས་པར་འབྲེལ་ན།
རྒྱན་དྲུག་གི་རྒྱས་འདེབས་པར་ཡང་མཚུངས་པས། བླུན་པོའི་ངན་རྟོག་གི་ཕྲེང་བ་རང་དགའ་བ་ཁོ་ནར་ཟད་པའི་ཕྱིར་རོ། ། འོ་ན་ཇི་ལྟར་ཞེ་ན། འདིར་དབང་བསྐུར་བའི་ཚུལ་ལ་གསུམ། རྒྱས་པ་དང་། འབྲིང་དང་། མདོར་བསྡུས་པའོ། ། དེ་ལ་རྒྱས་པ་ལ་ཡང་གཉིས་ཏེ། ཆོ་ག་རྒྱས་པ་དང་། དབང་རྒྱས་པའོ། །
དེ་ལ་ཆོ་ག་རྒྱས་པ་ནི། དེ་ནས་རང་གི་སྙིང་གའི་ཧཱུྃ་ལས་ཞེས་པ་ལ་སོགས་པ་ཁོ་བོས་མངོན་རྟོགས་རྒྱས་པར་བཤད་པའོ། ། དབང་བཞི་རྒྱས་པ་ནི། བསྐྱེད་རིམ་གྱི་དབང་བཞི་ལེན་ཅིང་། དབང་བསྐུར་བ་སྟེ། དེ་ཡང་ཐུན་མོང་བ་ནི། ཁ་སྦྱོར་ལས། དང་པོ་དགའ་བ་དཔའ་བོ་སྟེ། ། མཆོག་ཏུ་དགའ་བ་རྣལ་འབྱོར་མ། ། ཤིན་ཏུ་བདེ་དགའ་ཐམས་ཅད་ངེས། །
དེ་བདེ་ཐབས་ལས་ཡང་དག་རིག ། དང་པོ་དགའ་བ་ཙམ་ཉིད་དེ། ། གཉིས་པའི་གྲངས་ལས་མཆོག་དགའ་ཉིད། ། གསུམ་པ་དགའ་བྲལ་ཞེས་བྱར་བཤད། ། བཞི་པ་ལྷན་ཅིག་སྐྱེས་པར་བརྗོད། ། དེ་ཡང་དབང་ནི་རྣམ་པ་བཞི། ། དང་པོ་ལ་ནི་བུམ་པའི་དབང་། ། གཉིས་པ་ལ་ནི་གསང་བའི་དབང་། ། གསུམ་པ་ཤེས་རབ་ཡེ་ཤེས་ཏེ། ། བཞི་པ་ཡང་ནི་དེ་བཞིན་ནོ། །
ཞེས་གསུངས་སོ། ། དེ་ལ་དགའ་བ་བཞི་ནི། དང་པོར་ཡབ་ཡུམ་རྣམས་བདུད་རྩིའི་ཆུས་བཀྲུས་ཤིང་། དབང་བསྐུར། རྒྱན་སོགས་ཀྱིས་སྤྲས་ནས་ལྷན་ཅིག་འདུས་པ་དགའ་བ་ཙམ། དེ་ནས་གསང་གནས་བྱིན་གྱིས་བརླབས་པའི་དབང་པོ་གཉིས་སྦྱར་བས་བདེ་བ་མཆོག་པ་ནི་མཆོག་དགའ། དེ་ནས་མཚན་ཉིད་ཐེག་པ་དང་ཐུན་མོང་བའི་ལྟ་བས་ཞེན་ཆགས་གཅོད་པ་ནི་དགའ་བྲལ། དེ་ནས་ལྷའི་བདེ་བ་མྱོང་བ་ལ། གང་དུ་ཡང་རྣམ་པར་མི་རྟོག་པའི་བདེ་བ་ནི་ལྷན་ཅིག་སྐྱེས་པའི་དགའ་བའོ། ། དེ་ལ་དང་པོ་ནི་བུམ་པའི་དབང་སྟེ།
ཁྲུས་དང་རྒྱན་ལ་སོགས་པས་དབང་བསྐུར་བའོ། ། གཉིས་པ་ནི་གསང་བའི་དབང་སྟེ། བདེ་བ་མྱོང་ཞིང་ཟ་བས་སོ། ། གསུམ་པ་ནི་ཤེས་རབ་ཡེ་ཤེས་ཏེ། ཤེས་རབ་མའི་བདེ་བ་ལ་ཞེན་པ་འཇིག་པའི་ཡེ་ཤེས་བསྐྱེད་པའོ། ། བཞི་པ་ནི་ཚིག་དབང་བཞི་པ་སྟེ། དེ་ལྟར་ཉམས་སུ་མྱོང་བའི་བདེ་བ་ལ། ཚིག་གི་སྒོ་ནས་རྣམ་པར་མི་རྟོག་པ་ལ་བཞག་པའོ། ། དེ་ལྟར་བསྐྱེད་རིམ་གྱི་དབང་བཞི་ཡོད་པར་ཡང་། རྡོ་རྗེ་ཕྲེང་བ་ལས།
ཤེས་རབ་ཡེ་ཤེས་ཀྱི་དབང་གི་སྐབས་སུ། བསྐྱེད་པའི་རིམ་པ་བསྒོམ་པ་ཡི། ། འདི་ནི་གདམས་ངག་ལས་ནི་ཤེས། ། རིག་པ་འདི་ནི་དོར་བྱས་ན། ། ཐབས་གཞན་གྱིས་ནི་སངས་མི་རྒྱ། ། བརྟུལ་ཤུགས་རྣམས་ཀྱི་མཆོག་གིས་མཆོག ། རིག་པའི་བརྟུལ་ཤུགས་བུ་ཡིས་སྤྱོད། ། ཅེས་གསུངས་པ་ལས་ཤེས་ཤིང་། ཕྱག་རྒྱ་ཆེན་པོ་ཐིག་ལས་ཀྱང་། བསྐྱེད་རིམ་གྱི་དགའ་བ་བཞི་དང་།
དབང་བཞི་བསྟན་ཏོ། ། ཐུན་མོང་མ་ཡིན་པའི་བསྐྱེད་རིམ་གྱི་དབང་བཞི་ནི། དང་པོར་ཡབ་ཡུམ་ཆགས་པ་རྒྱས་ཏེ། དགའ་བས་ཕན་ཚུན་རྒོད་ཅིང་། བདེ་བའི་ཆོས་སུ་སྨྲ་བ་རྡོ་རྗེ་སློབ་དཔོན་གྱི་དབང་། དེ་ནས་མཆོག་ཏུ་དགའ་བས་ཕོ་མོ་ཕན་ཚུན་ཆགས་པས་མིག་ཞུ་བ་ལ་བལྟ་ཞིང་འོ་བྱེད་པས་ལྕེ་འཇིབ་ཅིང་རོ་མྱང་བ་ནི་ཤིན་ཏུ་གསང་བའི་དབང་དང་། དེ་ནས་ཁྱད་པར་དགའ་བས་ཕན་ཚུན་ལག་པ་བྱིན་གྱིས་བརླབས་ནས་བསྡམས་པ་ལ་སོགས་པས་བཅིངས་ཅིང་། ནུ་མ་ཉེད་པར་བྱེད་པ་ཤེས་རབ་ཡེ་ཤེས་དང་། དེ་ནས་གསང་གནས་བྱིན་གྱིས་བརླབས་ནས་ཐབས་ཤེས་རབ་ཀྱི་སྟེང་འོག་གཉིས་སྦྱར་ཞིང་འཁྱུད་པས་རླུང་གི་བདེ་བ་ཉམས་སུ་མྱོང་བ་དབང་བཞི་པ་སྟེ། འདོད་ཁམས་པའི་བདེ་བ་ལམ་དུ་བྱེད་པ་ལྟ་བུའོ། །
དེ་ལྟར་དབང་གི་ཚུལ་འདི་ནི། རྗེས་སུ་རྣལ་འབྱོར་གྱི་རྒྱུད་སྒྱུ་འཕྲུལ་དྲྭ་བ་སོགས་ལས་གཙོ་བོར་སྟོན་པ་ཡིན་ནོ། ། ཡང་དབང་དང་པོ་དེ་དང་འདྲ་བ་ལ་དེ་བས་ཀྱང་མཆོག་ཏུ་དགའ་བས་ཕན་ཚུན་གསང་བའི་གནས་རྡོ་རྗེ་འབར་བ་དང་། པདྨ་བཤེར་བ་ལ་ལྟ་བ་ནི་བག་མེད་པ་ལྟ་བུ་ཤིན་ཏུ་གསང་བའི་དབང་དང་། ཐབས་ཀྱི་ལག་པའི་སོར་མོ་ཤེས་རབ་ཀྱི་པདྨ་ལ་བཅངས་ནས་གསང་བའི་བདེ་བ་བསྐུལ་ཞིང་། ཤེས་རབ་ཀྱི་ལག་པ་རྡོ་རྗེ་ནོར་བུ་ལ་བཅངས་ནས་དགའ་མགུར་བྱེད་པ་ནི། བག་མེད་ཉེད་པའི་བདེ་བའི་ཤེས་རབ་ཡེ་ཤེས། དེ་ནས་ཐབས་ཤེས་རབ་ཀྱི་སྟེང་འོག་འཁྱུད་ཅིང་། སྦྱར་བས་ཞུ་བདེ་ལྷན་ཅིག་སྐྱེས་པའི་བདེ་བ་ནི་དབང་བཞི་པ་སྟེ། དེ་ལ་བུམ་དབང་སློབ་དཔོན་གྱི་མཚན་ཉིད་པ་དང་།
གཞན་གསུམ་ནི་རྗེས་མཐུན་པ་ཡིན་ཏེ། འདི་ནི་བདེ་བ་ཆེན་པོའི་ཡེ་ཤེས་ཟབ་མོའི་སྐལ་བ་དང་མི་ལྡན་ཀྱང་། རྒྱུད་ཀྱི་དབང་བསྐུར་བ་བཞི་ངེས་པར་འདོད་ཅིང་། མ་བྱིན་ན་ལོག་པར་ལྟུང་བ་རྣམས་ལ་བསྐུར་བར་བྱ་བ་ཡིན་པས། ཚོགས་བཤད་ཀྱི་དབང་བསྐུར་བ་ཡིན་ལ། དོན་དུ་ན་རྡོ་རྗེ་སློབ་དཔོན་གྱི་དབང་བསྐུར་བ་ཡིན་ཏེ། འོག་ནས། ཤེས་རབ་བཅུ་དྲུག་ལོན་པ་ལ། ། ལག་པ་དག་གིས་ཡང་དག་འཁྱུད། ། རྡོ་རྗེ་དྲིལ་བུ་མཉམ་སྦྱོར་བས། །
སློབ་དཔོན་དབང་དུ་རབ་ཏུ་བརྗོད། ། ཅེས་གསུངས་སོ། ། དེ་ནས་འཛག་པ་བཀག་ནས། བདེ་སྟོང་ཡུན་རིང་ཞིག་བསྒོམས་པས་ལུས་ཐམས་ཅད་བྱང་སེམས་ཀྱིས་གང་བས། གཙུག་ཏོར་དུ་རྫོགས་པ་ལས་རིགས་བདག་གིས་དབུ་བརྒྱན་ནས་སེམས་ཅུང་ཟད་ཟིན་པ། བསྐྱེད་རིམ་པ་དབང་རྣོན་གྱི་དབང་བཞིའོ། ། ཞེས་གསུངས་སོ། ། དེ་ལ་དག་པ་དེ་དག་ཕལ་ཆེར་མི་འཐད་དེ། སྔགས་ཀྱི་སྤྱན་དྲངས་པ་ཁྱེད་རང་གིས་ཀྱང་ལྷག་པའི་ཕྱིར་དང་། ཕྱག་རྒྱས་སྤྱན་དྲངས་པ་ནི་འབྲིང་པོར་བཤད་པ་མེད་པའི་ཕྱིར་དང་།
རིགས་ལྔ་ཞལ་གཅིག་ཕྱག་གཉིས་པ་ཁོ་ནར་རིགས་པའི་རྒྱུ་མཚན་མེད་པའི་ཕྱིར་དང་། རྒྱུ་མཚན་མེད་ཀྱང་རིགས་ན། ཞལ་བཞི་ཕྱག་བཅུ་གཉིས་པར་རིགས་པའི་ཕྱིར་དང་། ཞལ་བརྒྱད་ཕྱག་བཅུ་དྲུག་པའི་སྐབས་སུ། ཞལ་བརྒྱད་ཕྱག་བཅུ་དྲུག་པ་མི་རིགས་པའི་སྒྲུབ་བྱེད་ཅི་ཡང་མེད་པའི་ཕྱིར་དང་། གུར་ལས་བྱུང་བ་ལྟ་བུའི་ཞལ་ཕྱག་མི་བྱེད་པར་སྨྲས་པ་མེད་པའི་ཕྱིར་དང་། འཁོར་ལོ་བརྒྱད་འཛིན་པ་སོགས་གུར་ལས་མ་བཤད་པའི་རྒྱུ་མཚན་མེད་པའི་ཕྱིར་དང་། དེ་དག་རྡོ་རྗེ་གུར་གྱི་དགོངས་པ་ཐུན་མོང་མ་ཡིན་པ། ཁོ་བོས་དབང་ཆུའི་རྩོད་སྤོང་དུ་ལེགས་པར་བསྒྲུབ་ཟིན་པའི་ཕྱིར་དང་། བྱང་ཆུབ་སེམས་ཀྱི་ཆུ་རྒྱུན་གཅིག་ལ་རྟོག་པ་རྣམས་རིམ་གྱིས་འགག་ཅིང་།
དགའ་བ་རྣམས་རིམ་པར་སྐྱེ་བ་ལྟར། བུམ་པའི་ཆུ་རྒྱུན་གཅིག་ལ་ཡང་། དྲི་མ་རྣམས་རིམ་པས་དག དེའི་ཚེ་དབང་རྣམས་ཀྱང་རིམ་པས་ཐོབ་པ་དོན་ལ་གནས་པའི་ཕྱིར་དང་། དེ་ལྟ་མ་ཡིན་ན་ཁྱེད་རང་གིས་མངོན་རྟོགས་སུ། དབང་བསྐུར་བས་སྐུ་ཐམས་ཅད་གང་། དྲི་མ་ཐམས་ཅད་དག་ཞེས་པ་ལའང་། རྒྱུ་མཚན་ཅི་ཡང་མེད་པར་མཚུངས་པའི་ཕྱིར། སྐབས་འདིར་དྲི་མ་ཐམས་ཅད་དག་ན་དབང་ཐམས་ཅད་མ་ཐོབ་པ་འགལ་བའི་ཕྱིར་དང་། མཚོ་སྐྱེས་ཀྱི་དབང་བཞི་བཤད་པ་ཡང་།
ཡི་གེ་ཙམ་ལ་ཞེན་པས་མི་རྟོག་པའི་ཕྱིར་དང་། དེས་མ་བཤད་ཀྱང་། འདིར་བིརྺ་པའི་མན་ངག་ལ་ཡོད་པའི་ཕྱིར་དང་། འདི་དག་ཏུ་རྒྱས་འདེབས་བྱེད་སོ་སོར་དྲན་པར་བྱེད་པ་ཡིན་པས། བསྐྱེད་རིམ་འདིར་རྒྱས་འདེབས་བྱེད་མ་ཡིན་པའི་ཕྱིར་དང་། རྒྱས་འདེབས་བྱེད་ཀྱི་ཆ་ནས་མཐར་ཐུག་ཏུ་བཞག་པ་ཡིན་པའི་ཕྱིར་དང་། སྐབས་འདིར་བསྐྱེད་རིམ་ཁོ་ནའི་དབང་ཡིན་པའི་སྒྲུབ་བྱེད་མེད་པའི་ཕྱིར་དང་། བསྐྱེད་རིམ་གྱི་སྐབས་ཡིན་པས་བསྐྱེད་རིམ་ཁོ་ནའི་དབང་ཡིན་ན་ཁྱེད་རང་གིས་དུས་ཀྱི་འཁོར་ལོ་སྐབས་འདིར་དབང་བཞི་རྫོགས་པར་བསྐུར་བར་བཤད་པའང་མི་འཐད་པར་འགྱུར་བའི་ཕྱིར་དང་། བསྐྱེད་རིམ་ལ་གསང་དབང་དང་། ཤེས་རབ་ཡེ་ཤེས་དང་།
དབང་བཞི་པ་རྣམས་ཡོད་ན། དེ་དག་གི་ལམ་བཞི་ཡང་ཡོད་པར་མཚུངས་པའི་ཕྱིར་དང་། སེམས་ཡུལ་ལ་ལྷག་པར་འཇུག་པས། ཞེས་སྨྲས་པ་མེད་པའི་ཕྱིར་དང་། ལྷག་པར་འཇུག་པས་སྐྱེ་མཆེད་ཀྱི་ལྷ་བསྒོམ་པ་ཧ་ཅང་ཐལ་ན། ཡུལ་ལ་བསྟན་མི་འཇུག་ན། སྐྱེ་མཆེད་ཀྱི་ལྷ་བསྒོམ་པ་དགོས་པ་མེད་པའི་ཕྱིར་དང་། སྔ་མའི་རིགས་པས་མཚུངས་པས། བདེ་སྟོང་བསྒོམ་པར་རིགས་པ། ལམ་དང་ལྟ་བའི་ཁྱད་པར་མ་ཕྱེད་པར་འགྱུར་བའི་ཕྱིར།
མེ་ཐིག་ལས་མངོན་ཤེས་དྲུག་སྐྱེ་བ་དང་། དཀྱིལ་འཁོར་འཁོར་ལོའི་ལམ་གྱིས་མངོན་ཤེས་དྲུག་སྐྱེ་བ་མྱུར་བུལ་གྱི་ཁྱད་པར་ཤིན་ཏུ་ཆེ་བའི་ཕྱིར་དང་། ཁྲུས་ཀྱི་ཚེ་ཡང་དྲི་མ་ཐམས་ཅད་དག་དབང་ཐམས་ཅད་ཐོབ་པར་མོས་པ་བྱེད་པར་བཞེད་པའི་ཕྱིར་དང་། དེའི་ཚེ་དེ་ལྟར་བསྒོམ་དུ་མི་རུང་བའི་ལུང་རིགས་ཅི་ཡང་མེད་པའི་ཕྱིར་དང་། སྦྱང་གཞི་སྦྱོང་བྱེད་ཐམས་ཅད་རིགས་དང་། རིགས་བདག་ཏུ་འབྲེལ་བ་ཡིན་ལ། དེ་ཐམས་ཅད་རྒྱན་དྲུག་དང་འབྲེལ་བའི་རྒྱུ་མཚན་མེད་པའི་ཕྱིར་རོ། ། བཞག་པ་མི་འཐད་དེ། ཁ་སྦྱོར་གྱི་ལུང་དེ་དག་བསྐྱེད་རིམ་གྱི་དབང་བཞི་སྟོན་པའི་ལུང་མ་ཡིན་ཞིང་། དང་པོ་དཔའ་བོ་དང་།
གཉིས་པ་རྣལ་འབྱོར་ལ། ཞེས་སོགས་ཀྱི་ཚིག་དོན་གྱི་ཕྱོགས་སུ་མ་ཕྱིན་པའི་བཤད་པ་ཡིན་པའི་ཕྱིར་དང་། ཁ་སྦྱོར་དུ་ཐུན་མོང་བ་ཙམ་བསྟན་ནས། རྣལ་འབྱོར་རྒྱུད་ཀྱི་ནང་མཚན་རྗེས་སུ་རྣལ་འབྱོར་དུ་ཐུན་མོང་མ་ཡིན་པ་བསྟན་པར་བཞེད་པ་གོ་ལོག་པའི་བཤད་པ་ཡིན་པའི་ཕྱིར་དང་། ཕྱག་རྒྱ་ཆེན་པོ་ཐིག་ལེ་ལས། དགའ་བ་ལ་སོགས་ཉིད་ལས་ནི། ། བདེ་བ་གཉིས་དགེས་ཤེས་པར་བྱ། ། དེ་ཡི་རིམ་པ་ཡང་དག་གཉིས། ། དད་པས་ཉོན་ཅིག་བདག་གིས་བཤད། ། སྣང་བ་རེག་བྱ་སྦྱོར་བ་དང་། །
འགྲོ་བ་དེ་ནི་བཞི་པ་འོ། ། རིམ་པ་ཡིས་ནི་ཤེས་པར་བྱ། ། བསྐྱེད་པའི་རིམ་པའི་ཕྱོགས་སུ་ནི། ། ཤེས་རབ་མ་ཡི་ལྟ་བ་ཡིས། ། གཉིས་ཀའི་འདོད་ཆགས་འབྱུང་བར་འགྱུར། ། དེ་ཚེ་དགའ་བ་འབྱུང་བ་སྟེ། ། རྣམ་པ་སྣ་ཚོགས་སྐད་ཅིག་ལྡན། ། གང་ཚེ་དེ་དང་ལྷན་ཅིག་ཏུ། ། དད་པས་རེག་བྱ་ཡོད་གྱུར་ན། ། དེ་ཚེ་མཆོག་གི་དགའ་བ་ནི། །
དྲི་མ་མེད་པ་འབྱུང་བར་འགྱུར། ། ཡང་ནི་དབང་པོ་གཉིས་ཕྲད་ལས། ། གང་ཚེ་དེ་དང་ལྷན་ཅིག་སྦྱོར། ། དེ་ཚེ་ཚངས་པའི་དགའ་བ་ནི། ། གསལ་བར་འབྱུང་བར་གྱུར་པ་འོ། ། གང་ཚེ་དབང་པོ་གཉིས་ཤིང་ལས། ། ཡང་དག་པ་ཡི་མེ་འབར་ན། ། དེ་ཚེ་རང་བཞིན་དགའ་བ་ནི། ། སྲིད་པ་མེད་པར་འབྱུང་བར་འགྱུར། ། ནུ་མ་རེག་པ་ལྟ་བས་ནི། །
འདོད་པ་དེ་ནི་དང་པོར་དགའ། ། ཕྱི་ནས་དེ་དངོས་རྒྱས་པ་ནི། ། གང་ཚེ་ངེས་པར་ཡིན་པར་འགྱུར། ། དེ་ཚེ་དེ་སྐད་ཅིག་གིས་རྒྱས། ། མཆོག་གི་དགའ་བ་བྱེད་པ་འོ། ། གང་ཚེ་དེ་ནི་ཤིན་ཏུ་ཡི། ། འདོད་ཆགས་མེ་ནི་འབར་གྱུར་ན། ། དེ་ཚེ་འབར་བ་ཐིག་ལེ་ནི། ། ཆད་པའི་དགའ་བ་འབབ་པ་འོ། ། རྡོ་རྗེ་པདྨ་རོལ་པ་བྱེད། །
དེ་བཞིན་འཆད་པའི་དགའ་བ་འོ། ། དེ་ནི་བསྐྱེད་པའི་རིམ་པ་ཡིན། ། ཨུ་ཏའི་ཡེ་ཤེས་དང་བྲལ་ལོ། ། ཡང་ནི་གང་ཚེ་ཨུ་ཏ་ནི། ། སྐད་ཅིག་གཅིག་ནས་གཅིག་ཏུ་འགྲོ། ། དེ་ཚེ་ཨུ་ཏའི་ཐིག་ལེ་ནི། ། གསུམ་གྱི་རྣམ་པར་དག་པར་འགྲོ། ། དེ་ནས་དེ་རུ་རང་བཞིན་དགའ། ། རྡོ་རྗེ་ལྟ་བུའི་བདེ་བ་བྱེད། ། དེ་ནི་བཅོམ་ལྡན་ཤེས་རབ་མ། །
རྫོགས་པའི་རིམ་པའི་ཕྱོགས་ཡིན་ནོ། ། ཨུ་ཏའི་སྒྲས་ནི་བདེ་བར་བསྟན། ། ལེགས་དགེས་དབང་མོ་དེ་ནི་བདག ། དེ་རུ་སྦྱོར་བ་བཞི་རྣམས་ནི། ། རྒྱས་པར་བདག་གིས་བཤད་པར་བྱ། ། འདོད་དང་འདར་དང་འགྲོ་བ་དང་། ། དགའ་བ་དང་ནི་བཞི་ཡིན་ཏེ། ། དེ་ནི་དང་པོའི་སྦྱོར་བ་ཡིན། ། དེ་ནི་དགའ་བའི་དོན་ཡིན་ནོ། ། རྒྱས་དང་མདུང་དང་འབྱུང་བ་དང་། །
མཆོག་གི་དགའ་བ་བཞི་ཡིན་ཏེ། ། དེ་ནི་སྦྱོར་བ་གཉིས་པ་ཡིན། ། མཆོག་གི་དགའ་བའི་དོན་ཡིན་ནོ། ། འབར་དང་ཐིག་ལེ་ཉོས་པ་དང་། ། ཚངས་པའི་དགའ་དང་བཞི་ཡིན་ཏེ། ། དེ་ནི་སྦྱོར་བ་གསུམ་པ་ཡིན། ། ཚངས་པའི་དགའ་བའི་དོན་ཡིན་ནོ། ། ཨུ་ཏ་དང་ནི་ཚུལ་དང་ཉིད། ། རང་བཞིན་དགའ་བ་བཞི་པ་འོ། ། དེ་ནི་སྦྱོར་བ་བཞི་པ་ཡིན། །
བཅུ་དྲུག་དགའ་བའི་བྱེ་བྲག་གོ ། བཞི་རྣམས་གཞན་མིན་འདི་རུ་ནི། ། རབ་ཀྱི་དོན་ནི་འདི་ལྟར་འགྱུར། ། ཞེས་གསུངས་པས། དགའ་བ་དང་པོ་གསུམ་ལ་བསྐྱེད་པའི་རིམ་པ་དང་། ལྷན་སྐྱེས་ལ་རྫོགས་པའི་རིམ་པ་ཞེས་པའི་ཐ་སྙད་གསུངས་ཀྱི། བསྐྱེད་རིམ་གྱི་དགའ་བ་བཞི་ཞེས་གཏན་གསུང་པ་མེད་པའི་ཕྱིར་དང་། རྡོ་རྗེ་ཕྲེང་བའི་དོན་ཡང་། ཕྱག་ཐིག་ལས་གསུངས་པ་ལྟར། ཤེས་རབ་ཡེ་ཤེས་ཀྱི་སྐབས་འདིར།
བསྐྱེད་པའི་རིམ་གྱི་དགའ་བ་གསུམ་གྱི་མཐར། ལྷན་སྐྱེས་ཀྱི་ཡེ་ཤེས་ཉམས་སུ་མྱོང་བར་འགྱུར་བ་བླ་མའི་མན་ངག་ལས་ཤེས། ཞེས་པའི་དོན་ཡིན་གྱི། བསྐྱེད་རིམ་ལ་དགའ་བཞི་ཡོད་པར་དངོས་ཤུགས་གང་ལས་ཀྱང་བསྟན་པ་མེད་པའི་ཕྱིར་དང་། ཁྱད་པར་དབང་བཞི་རྒྱས་ཤིང་ཟབ་པ་མཐར་ཐུག་སྟོན་པ་དུས་ཀྱི་འཁོར་ལོ་ལས། འགྱུར་དང་འགྱུར་དང་དེ་བཞིན་འཛག ། དེ་ནས་གཞན་ནི་མི་འཛག་པའོ། ། ཞེས་བུམ་པའི་དབང་ལ། སྐར་འཛིན་གྱི་ནུ་མ་ལ་རེག་པ་ལས་བྱང་ཆུབ་ཀྱི་སེམས་འགྱུར་བའི་བདེ་བར་རང་རིག་པ་བུམ་དབང་དུ་གསུང་གི་བུམ་དབང་དུ་དགའ་བཞི་བསྐྱེད་པའི་དབང་བཞི་གཏན་གསུངས་པ་མེད་པའི་ཕྱིར་དང་། བརྟག་གཉིས་ལས།
ཤེས་རབ་བཅུ་དྲུག་ལོན་པ་ལ། ། ཞེས་སོགས་གསུངས་པས་ཀྱང་། ཕྱག་རྒྱ་ལ་འཁྱུད་ཙམ་གྱི་བདེ་བ་ཉམས་སུ་མྱོང་བ་བུམ་དབང་དུ་བཞག་གི འཁྱུད་ན་གསང་གནས་སྤྲོད་དགོས་པས་མ་ཁྱབ་ཅིང་སྤྲོད་དུ་ཆུག་ཀྱང་དགའ་བཞིའི་བསྐྱེད་པས་མ་ཁྱབ་པས། དགའ་བཞི་བསྐྱེད་པའི་དབང་བཞི་སྟོན་པ་མ་ཡིན་པའི་ཕྱིར་དང་། རྡོ་རྗེ་དྲིལ་བུ་མཉམ་སྦྱོར་བ། ། ཞེས་པ། དམ་ཚིག་གཞན་གཉིས་སྟོན་པའི་ཚིག་ཡིན་གྱི། མཁའ་གསང་སྦྱོར་བར་སྟོན་པའི་ཚིག་མ་ཡིན་པའི་ཕྱིར་དང་། དེའི་ཕྱིར་རང་དགའི་བཤད་པ་རྒན་པོའི་དཔྲལ་གཉེར་ལྟ་བུ་དག་གིས་རྒྱུད་སྡེ་རྒྱ་མཚོའི་བཞིན་མཛེས་སློང་པར་བྱེད་པ་ཙམ་དུ་སྣང་བའི་ཕྱིར་རོ།། །།
མངོན་པར་རྟོགས་པ་འབྲིང་པོར། སྐབས་འདིར། བདུད་རྩི་མྱང་བ་འོད་དཔག་མེད་པའི་ཡན་ལག་འབྱུང་བ། དེ་ལ་བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། ཡྃ་ལས་རླུང་གི་དཀྱིལ་འཁོར། རྃ་ལས་མེའི་དཀྱིལ་འཁོར། ཨོཾ་ཨཱཿཧཱུྃ་ལས་མི་མགོའི་སྒྱིད་བུ་གསུམ་གྱི་སྟེང་དུ་ཨ་ལས་ཐོད་པ་དཀར་པོ་ཡངས་ཤིང་རྒྱ་ཆེ་བ། དཔྲལ་བ་རང་ལ་བསྟན་པའི་ནང་དུ། ཨ་ལས་ཟླ་བའི་དཀྱིལ་འཁོར།
དེའི་སྟེང་དུ་ཤར་དུ་གོ་ལ་བ་གླང་གི་ཤ། ལྷོར་ཀུ་ལས་ཁྱིའི་ཤ། ནུབ་ཏུ་ད་ལས་རྟའི་ཤ། བྱང་དུ་ཧ་ལས་གླང་པོའི་ཆེའི་ཤ། དབུས་སུ་ན་ལས་མིའི་ཤ། དེ་རྣམས་ཀྱི་སྟེང་དུ། ཤར་དུ་བྷྲཱུྃ་ལས་དྲི་ཆེན། ལྷོར་ཨྃ་ལས་རཀྟ། ནུབ་ཏུ་ཛྲིཾ་ལས་བྱང་ཆུབ་ཀྱི་སེམས། བྱང་དུ་ཁྃ་ལས་ཀླད་པ།
དབུས་སུ་ཧཱུྃ་ལས་དྲི་ཆུ། དེ་རྣམས་ཀྱི་སྟེང་དུ། ཤར་དུ་བྷྲཱུྃ་མེ་ལོང་ལྟ་བུའི་ཡེ་ཤེས། ལྷོར་ཨྃ་མཉམ་པ་ཉིད་ཀྱི་ཡེ་ཤེས། ནུབ་ཏུ་ཛྲིཾ་སོ་སོར་རྟོག་པའི་ཡེ་ཤེས། བྱང་དུ་ཁྃ་བྱ་བ་གྲུབ་པའི་ཡེ་ཤེས། དབུས་སུ་ཧཱུྃ་ཆོས་ཀྱི་དབྱིངས་ཀྱི་ཡེ་ཤེས། དེའི་མཐར་གཡོན་བསྐོར་དུ། ཨ་ཨཱ། ཨི་ཨཱི།
ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨ། གཡས་བསྐོར་དུ། ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ།
ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ། ཡ་ར་ལ་ཝ་ཌ་དྡྷ་དེའི་སྟེང་དུ་ཨོཾ་དཀར་པོ་མགོ་མཐུར་དུ་ལྟ་བའི་སྟེང་དུ། རྃ་ལས་ཉི་མ་ལ་གནས་པའི་ཧཱུྃ་ལས་རྡོ་རྗེ་དཀར་པོ་ལྟེ་བ་ལ་ཧཱུྃ་གིས་མཚན་པ་ལས་འོད་ཟེར་འོག་ཏུ་འཕྲོས། རླུང་གཡོས། མེ་སྦར། ཤ་ལྔ་བདུད་རྩི་ལྔ་ཡེ་ཤེས་ལྔ་དང་བཅས་པ་ཞུ། རླངས་པ་ཨོཾ་དང་ཧཱུྃ་ལ་ཕོག
ཨོཾ་ལས་བདུད་རྩིའི་རྒྱུན་འཛག ཐོད་པར་ལྷུང་བའི་རླངས་པ་དང་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས། སངས་རྒྱས་ཐམས་ཅད་ཀྱི་བདུད་རྩི་ཧེ་རུ་ཀ་ཞལ་གཅིག་ཕྱག་གཉིས་པའི་རྣམ་པར་བཀུག རྡོ་རྗེ་ལ་ཐིམ་པས། རྡོ་རྗེ་ཉི་མ་དང་། ཨོཾ་དང་བཅས་པ་ཐོད་པའི་ནང་དུ་ལྷུང་ནས་རྫས་ཐམས་ཅད་ཞུ་སྟེ། ཁ་དོག་དང་། དྲི་དང་། རོ་དང་། ནུས་པ་ཕུན་སུམ་ཚོགས་པའི་བདུད་རྩིར་བསྐྱེད་ལ།
ཨོཾ་ཨཱཿཧཱུྃ་ཞེས་པ་དང་། ཧ་ཧོ་ཧྲཱིཿ ཞེས་བརྗོད་པས་བྱིན་གྱིས་བརླབས་ཏེ། གཡོན་པའི་མཐེབ་སྲིན་གྱིས་ལན་གསུམ་དཀྲུགས་ལ། དབུས་ནས་བླངས་ཏེ་གཏོར་ཞིང་མཆོད་དོ། ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། དེ་བཞིན་དུ་ཡབ་ཡུམ་དང་ལྷ་མོ་རྣམས་ཀྱི་སྙིང་པོའི་མཐར། ཨོཾ་ཨཱ་ཧཱུྃ་བཏགས་ལ་འབུལ་ལོ། ། ཞེས་ཟེར་རོ། ། དེ་རྣམས་ནི་རིགས་པ་མ་ཡིན་ཏེ།

བསྒྲུབ་པར་བྱེད་པ་རྣམ་དག་མེད་པའི་ཕྱིར་དང་། རྒྱུད་འདི་ལས། བཟའ་བ་མི་འཆི་བཅུ་ཕྱེད་དེ། ། ཞེས་པས་བཏུང་བ་ཡང་མི་འཆི་བཅུ་ཕྱེད་དུ་རིགས་པའི་ཕྱིར་དང་། གཞན་དུ་ན་བཅུ་ཕྱེད་ངེས་པར་བཟུང་བ་དོན་མེད་པའི་ཕྱིར་དང་། ནང་མཆོད་བདུད་རྩི་མྱང་བ་གསལ་བར་སྟོན་པ་མངོན་བརྗོད་ཡིན་ལ། དེ་ལས་ཀྱང་ལུགས་དེ་རྣམས་གང་ཡང་མ་གསུངས་པའི་ཕྱིར་དང་། བདུད་རྩི་ཡང་། འདིར་རང་གི་མྱང་བར་གསུངས་ཀྱི། གཞན་ལ་འབུལ་བའི་སྒྲུབ་བྱེད་རྣམ་དག་ཀྱང་མེད་པའི་ཕྱིར་རོ། ། འོ་ན་ཇི་ལྟར་ཞེ་ན།
རང་གི་ལྷ་ཞེས་པ་ལ་སོགས་པ་སྟེ། རང་གི་ལྷ་ནི། འོད་དཔག་མེད་དང་ཆོས་རྣམས་བདུད་རྩི་འཁོར་གསུམ་གྱི་ཆོས་རྣམས་དང་། རྡོ་རྗེ་ནི་སྔར་ལྟར་ཤ་ཆེན། ཆུ་ནི་དྲི་ཆུ། རྣམ་སྣང་ནི་དྲི་ཆེན། སྦྲང་རྩི་ནི་རཀྟ། རྐང་མར་ནི་རང་གི་མིང་གིས་སྨྲོས་ཏེ། དེ་ལྟར་བདུད་རྩི་ལྔའོ། ། དེ་ཉིད་སྒྲུབ་ཚུལ་ཡང་།
ཡྃ་ལས་རླུང་། རྃ་ལས་མེའི་དཀྱིལ་འཁོར་གྱི་སྟེང་དུ་ཨ་ལས་བྱུང་བའི་ཐོད་པ་དཀར་པོ་རྒྱ་ཆེ་བར། བྷྲཱུྃ་ཨྃ་ཛྲིཾ་ཁྃ་ཧཱུྃ་ཞེས་པ། ཡེ་ཤེས་ལྔའི་ལྷས་བྱིན་གྱིས་བརླབས་པའི་དབུས་སུ་རྒྱས་པར་བྱེད་ན། ཁ་སྦྱོར་ལས། གཏོར་མ་དབྱངས་ཀྱི་བཅུ་གསུམ་ལས་བྱུང་བ། ། ཞེས་སོགས་གསུངས་པས། ཨོཾ་ལས་བྱུང་བའི་ཟླ་བའི་དཀྱིལ་འཁོར་ཡོངས་སུ་རྫོགས་པའི་དབུས་སུ་ཨཱ་ལི་ཀཱ་ལི་གཡོན་དང་གཡས་སུ་བསྐོར་བ། ཨཱ་ལི་ལས་འོད་འཕྲོས་དཔའ་བོ་ཐམས་ཅད་སྤྱན་དྲངས། ཀཱ་ལི་ལས་འོད་འཕྲོས་མཁའ་འགྲོ་མ་ཐམས་ཅད་སྤྱན་དྲངས།
སྟེང་དུ་ལྷ་ཡབ་ཡུམ་སྙོམས་འཇུག་མཛད་པས། བྱང་ཆུབ་ཀྱི་སེམས་དཀར་དམར་གྱི་ངོ་བོར་ཞུ། དེ་ནས་ཧཱུྃ་ཞེས་བརྗོད་པས་འོག་ནས་རླུང་གཡོས་མེ་སྦར། ཨ་ཞེས་པས་བདུད་རྩི་བསྐོལ། ཨོཾ་ཞེས་པས་དེའི་སྟེང་དུ་ཟླ་བ་བྱང་ཆུབ་སེམས་དང་བཅས་པ་ཞུ་བ། ཆུ་ཤེལ་ལམ། གྲུབ་པའི་དངུལ་ཆུ་ལྟ་བུར་གྱུར། ཧ་ཧོ་ཧྲཱིཿཞེས་པས། ཁ་དོག་དྲི་རོ་ཕུན་སུམ་ཚོགས་པར་གྱུར་ཏེ། རང་གི་ལྕེ་ཧཱུྃ་ལས་རྡོ་རྗེ་སྦུ་གུ་ཅན་དུ་བྱས་ནས།
ཨོཾ་ཨཱཿཧཱུྃ་ཞེས་པས་མྱངས་ཏེ། རྒྱས་པར་གཏོར་མའི་སྐབས་སུ་འཆད་དོ། ། ཞེས་དང་། ལུང་རྣམ་ངེས་སུ། མངོན་བརྗོད་ལས། རང་གི་ལྷ་ཡི་སྦྱོར་བ་ཡིས། ། ཆོས་རྣམས་ཐམས་ཅད་རབ་ཏུ་རྟག ། རྡོ་རྗེ་ཆུ་དང་རྣམ་སྣང་དང་། ། སྦྲང་རྩི་མར་དང་ལྷན་ཅིག་སྦྱར། ། ལྷ་ཡི་དམ་ཚིག་སྦྱོར་བ་དང་། །
སྙིང་གར་ཡེ་ཤེས་དེ་ཉིད་དོ། ། བདག་པོ་དབུ་རྒྱན་ལ་བསྒོམས་ལ། ། ཅི་བདེ་བར་ནི་བཟའ་བ་དང་། ། ལྷ་ཡི་གཟུགས་སུ་གྱུར་ནས་སུ། ། འདོད་ལྷ་འགྲོ་བའི་བདག་པོར་བསྐྱེད། ། བཟའ་བའམ་ནི་བཏུང་བ་ཡིས། ། ནད་དང་རྒས་པ་རྣམ་པར་སྤོང་། ། ཞེས་དང་། རླུང་དང་མེ་ཡི་དཀྱིལ་འཁོར་གྱི་སྟེང་དུ། ཨ་ལས་བྱུང་བའི་ཐོད་པ།
ཡེ་ཤེས་ཀྱི་བདུད་རྩིས་ཡོངས་སུ་གང་བ། ཟླ་བའི་ཆ་བཅུ་དྲུག་པ་ལས་ཡི་གེ་ཧཱུྃ་དང་ཨཱ་དང་ཨོཾ་གྱིས་བྱིན་གྱིས་བརླབས་ལ་ཞེས་དང་། ཡེ་ཤེས་ཐིག་ལེ་ལས། རང་ལྕེ་པད་འདབ་དབུས་མ་རུ། ། ཧཱུྃ་བྱུང་རྡོ་རྗེ་དཀར་པོ་བཀོད། ། ཕྱི་ནང་བདག་ཉིད་ཐམས་ཅད་ཀུན། ། འཁོར་ལོ་དེ་ཡིས་རབ་ཚིམས་བྱ། ། ཞེས་དང་། མངོན་རྟོགས་འབྲིང་པོར། དེ་ནས་ནང་མཆོད་ཨ་མྲི་ཏ་དང་།
སྭ་བྷ་ཝའི་སྔགས་ཀྱིས་བསང་སྦྱང་བྱས་ཏེ། སྟོང་པའི་ངང་ལས་རླུང་གི་དཀྱིལ་འཁོར། རྃ་ལས་མེའི་དཀྱིལ་འཁོར་གྱི་སྟེང་དུ། ཀྃ་ལས་ཐོད་པ་དཀར་པོ་ཡངས་ཤིང་རྒྱ་ཆེ་བ། དཔྲལ་བ་རང་ལ་བསྟན་པ། ཤར་དུ་བྷྲཱུྃ་ལས་དྲི་ཆེན། ལྷོར་ཨྃ་ལས་རཀྟ། ནུབ་ཏུ་ཛྲིཾ་ལས་བྱང་སེམས། བྱང་དུ་ཁྃ་ལས་ཤ་ཆེན། དབུས་སུ་ཧཱུྃ་ལས་དྲི་ཆུ་སྟེ།
དེ་རྣམས་ཡེ་ཤེས་ལྔའི་རང་བཞིན། དེའི་སྟེང་དུ་ཨོཾ་ལས་ཟླ་བའི་དཀྱིལ་འཁོར་གྱི་དབུས་སུ་ཨཱ་ལི་ཀཱ་ལི། ཨཱ་ལི་ལས་འོད་འཕྲོས་དཔའ་བོ་ཐམས་ཅད་སྤྱན་དྲངས། ཀཱ་ལི་ལས་འོད་འཕྲོས་མཁའ་འགྲོ་ཐམས་ཅད་སྤྱན་དྲངས། སྟེང་དུ་ལྷ་ཡབ་ཡུམ་སྙོམས་འཇུག་མཛད་པས། བྱང་ཆུབ་ཀྱི་སེམས་དཀར་དམར་གྱི་ངོ་བོར་ཞུ། འོག་ནས་རླུང་གཡོས་མེ་སྦར། བདུད་རྩི་བསྐོལ་ཞིང་། དེའི་སྟེང་དུ་ཟླ་བ་བྱང་སེམས་དང་བཅས་པ་ཞུ་བས་ཆུ་ཤེལ་ལམ། གྲུབ་པའི་དངུལ་ཆུ་ལྟ་བུར་གྱུར།
ཞེས་གསུངས་སོ། ། དེ་ལ་མི་མགོའི་སྒྱིད་བུ་སྐབས་འདི་དག་ཏུ་མི་གསལ་ཡང་། བླ་མའི་རྣལ་འབྱོར་གྱི་ཡིག་ཆ་སོ་སོར་འབྱུང་བས་འགལ་བ་མེད་ཅིང་། མངོན་པར་རྟོགས་པ་འདི་དག་དུ་ཤ་རེ་རེའི་སྟེང་དུ་བདུད་རྩི་ལྔ་ཚན་རེ་རེ་བསྒོམ་པར་གསུངས་ཀྱང་། རིན་པོ་ཆེ་རྩེ་མོས། སཾ་བྷུ་ཊིའི་ཊཱི་ཀར། འདི་དག་ཀྱང་ཤ་རེ་རེའི་སྟེང་དུ་ལྔ་ཀ་བསྒོམ་པའམ། ཤ་རེ་དང་བདུད་རྩི་རེ་བསྒོམ་པ་གང་རུང་བྱ་བའོ། ། ཞེས་གསུངས་ལ། འཕགས་པ་རིན་པོ་ཆེའི་ཟོར་ཡང་བའི་ཕྱིར་ཕྱི་མའི་ཁུགས་སུ་མཛད་པ་ཡིན་ནོ། །
ཡ་ར་ལ་ཝ་ཌ་དྡྷ། བླ་མ་དམ་པའི་ཡིག་ཆ་ལ་ལར་འབྱུང་མོད། མངོན་བྱང་གི་ངག་རྒྱུན་ཡི་གེ་པ་དག་གིས་ཤོར་བར་ཟད་དོ། ། དགག་པ་དེ་དག་ནི་ཤིན་ཏུ་མི་འཐད་དེ། ཐོག་མར་རླུང་མེ་བསྒོམ་པ་ནི། རྡོ་རྗེ་གུར་ལས། རྡོ་རྗེའི་དཀྱིལ་འཁོར་དབུས་གནས་པར། ། རྡོ་རྗེ་ཕུང་པོ་རྣམ་པར་བསྒོམ། ། དེ་ནས་རྡོ་རྗེ་འཚེད་པ་བསམ། ། ཞེས་དང་།
སཾ་ཊིར། བུད་པ་འབར་བ་ཉིད་དང་ནི། ། ཞེས་པས་བསྟན། མི་མགོའི་སྒྱིད་བུ་ནི་རྒྱུད་འདི་དག་དུ་མི་གསལ་ཡང་། སྡོམ་འབྱུང་ལས། མདུན་དུ་ཡྃ་ཡིག་གིས་རླུང་གི་དཀྱིལ་འཁོར། དེའི་སྟེང་དུ་རྃ་ལས་མེའི་དཀྱིལ་འཁོར། དེར་ཡི་གེ་ཨ་དཀར་པོ་ལས་བྱུང་བའི་པདྨའི་སྣོད། ཐོད་པ་གསུམ་གྱི་སྒྱིད་བུ་ལ་གནས་པ། ཞེས་པས་བསྟན།
ཨ་ལས་ཐོད་པ་དཀར་པོ་དུམ་བུ་གསུམ་པ་བསྒོམ་པ་ནི། སཾ་ཊིར། ཨོཾ་གྱིས་མཚན་པའི་པདྨའི་སྣོད། ། ཅེས་དང་། གསང་བ་འདུས་པའི་ལེའུ་བཅོ་བརྒྱད་པ་ལས། དེ་ཡི་གོང་དུ་ཨ་ཡིག་ལས། ། ཡང་དག་བྱུང་བའི་པདྨའི་སྣོད། ། ཅེས་དང་། སྡོམ་འབྱུང་ལས། དུས་གསུམ་སྒྲུབ་པའི་དངོས་གྲུབ་འགྱུར། །
ཞེས་པས་བསྟན། དེར་ཟླ་བའི་དཀྱིལ་འཁོར། སཾ་བྷུ་ཊི་ལས་གསུངས་པ་ལྟར། ཨོཾ་ལས་བསྐྱེད་པའམ། ཡང་ན་ཟླ་བའི་ས་བོན་ཨ་ཡིག་ཡིན་པར་རྒྱུད་སྡེ་དུ་མ་ལས་གསུང་པས། སྤྱི་དང་མཐུན་པར་ཨ་ཡིག་ལས་བསྐྱེད་ཀྱང་འགལ་བ་མེད་པར་དགོངས། དེར་ཤ་ལྔ་དང་བདུད་རྩི་ལྔ་བསྒོམ་པ་ནི། སཾ་ཊིར། ཡེ་ཤེས་ལྕགས་ཀྱུའི་རབ་དབྱེ་བས། ། ཞེས་དང་།
དང་པོར་སྐྱེ་དགུའི་བདག་པོ་སྟེ། ། ཞེས་སོགས་དང་། རྩ་རྒྱུད་ལས། དེ་ལ་དམ་ཚིག་བཟའ་བྱ་བ། ། ན་དང་ག་ཧ་དང་པོ་དང་། ། མཐའི་ཤ་དང་དང་པོའི་ཤྭ། ། ཀྱཻའི་རྡོ་རྗེའི་དངོས་གྲུབ་ཕྱིར། ། བདུད་རྩི་ལྔ་ཡང་དེ་བཞིན་བཟའ། ། ཞེས་དང་། ཁྱད་པར་དུ་བདུད་རྩི་མྱང་བ་ལ་ཤ་ལྔ་ངེས་པར་དགོས་པར།
རྡོ་རྗེ་གུར་ལས། ག་དང་ཧ་ཞེས་བྱ་བ་དང་། ། དང་པོ་མཐར་ཡང་ཤ་ལྡན་པའི། ། རབ་ཏུ་གསལ་བ་དམ་པོ་ཉིད། ། དངོས་གྲུབ་ཐམས་ཅད་རབ་སྟེར་བ། ། ཆོ་གས་རྡོ་རྗེ་བདུད་རྩི་མྱང་། ། ཞེས་པས་བསྟན། གཞན་ཡང་གསང་འདུས་ལེའུ་བཅོ་བརྒྱད་པ་ལས་ཀྱང་། བདུད་རྩི་ལྔ་རྣམས་བཟའ་བར་བྱ། ། ཞེས་དང་།
དེ་བཞིན་སྟོབས་ལྔ་བཟའ་བ་ཡང་། ། ཞེས་གསུངས། དེར་ཡེ་ཤེས་ལྔའི་ངོ་བོ་ཡི་གེ་འབྲུ་ལྔའི་རྣམ་པར་བསྒོམ་པ་ནི། སཾ་ཊིར། རིགས་ལྔ་རྣམས་ཀྱི་སྔགས་འདི་དག ། ཡེ་ཤེས་ལྔ་ཡི་རབ་དབྱེ་བས། ། ཞེས་པས་བསྟན། དེའི་མཐའ་སྐོར་དུ། དབྱངས་གསལ་བསྒོམ་པ་ནི། སཾ་ཊིར།
ཨཱ་ལི་ཀཱ་ལི་མཉམ་སྦྱོར་བས། ། ལྷ་ཀུན་དེ་ནས་ཚིམས་པར་བྱ། ། ཞེས་པས་བསྟན། དེ་ཡི་སྟེང་དུ་ཨོཾ་ཡིག་བསྒོམ་པ་ནི། སཾ་ཊིར། ཨོཾ་གྱིས་མཚན་པ་ཞེས་དང་། གསང་འདུས་ལེའུ་བཅོ་བརྒྱད་པ་ལས། ཨོཾ་ཡིག་གིས་མཚན་བདུད་རྩི་རྣམས། ། དེ་ཡི་དབུས་སུ་འབབ་པར་བསྒོམ། ། ཞེས་པས་བསྟན།
དེའི་སྟེང་དུ་ཉི་མ་ལ་གནས་པའི་ཧཱུྃ་ལས་རྡོ་རྗེ་ཧཱུྃ་གིས་མཚན་པ་བསྒོམ་པ་ནི། བརྟག་གཉིས་ལས། རྡོ་རྗེ་ཐོད་པའི་སྦྱོར་བ་ཡིས། ། སྐྱེ་བོ་གང་དང་གང་རྣམས་ཀྱི། ། ཤ་ནི་མཁས་པས་བཟའ་བྱ་ལ། ། སེམས་ཅན་དེ་བཞིན་དབང་དུ་འགྱུར། ། ཞེས་དང་། གསང་བ་འདུས་པའི་བཅོ་བརྒྱད་པ་ལས། ཧཱུྃ་ཡིག་ལས་བྱུང་རྡོ་རྗེ་ནི། ། བར་སྣང་གནས་ལ་བསམ་པར་བྱ། །
ཞེས་དང་། མི་ཐུབ་ཟླ་བས། ཉི་དབུས་ཧཱུྃ་བསམ་རྡོ་རྗེ་སྟེ། ། འབར་བ་དང་ནི་སྤྲོས་པ་ཡི། ། བདུད་རྩི་རབ་ཏུ་སྒྲུབ་པར་བྱ། ། ཞེས་པས་བསྟན། དེར་རླུང་མེས་རྫས་རྣམས་བསྐོལ་བ་ནི། སཾ་ཊིར། བུད་པ་འབར་བ་ཉིད་དང་ནི། ། ཁྱད་པར་དུ་ནི་བསྐོལ་བ་ཉིད། །
ཅེས་དང་། གསང་འདུས་བཅོ་བརྒྱད་པ་ལས། སྦར་དང་དེ་བཞིན་བསྲེག་པ་དང་། ། སྣང་བར་བྱ་དང་གཟུགས་མཐོང་བ། ། སྔགས་ཀྱི་ལུས་སུ་རབ་སྦྱོར་བས། ། ཞེས་པས་བསྟན། ཧཱུྃ་ལས་འོད་འཕྲོས་པས་ཡེ་ཤེས་ཀྱི་བདུད་རྩི་བཀུག་པ་ནི། སཾ་ཊིར། ལྕེ་ཧཱུྃ་དེ་ཉིད་ཁྱད་པར་ལས། ། ཡེ་ཤེས་ལྕགས་ཀྱུའི་རབ་དབྱེ་བས། །
ཡིད་ཀྱིས་ཐམས་ཅད་དགུག་པ་འོ། ། ཞེས་པས་བསྟན། དེ་ནས་ཁ་དོག་དྲི་རོ་ཕུན་སུམ་ཚོགས་པར་གྱུར་པ་ནི། སཾ་ཊིར། ཤེལ་གྱི་གཟུགས་ཀྱིས་བསྐྱེད་བྱ་ཞིང་། ། ཞེས་དང་། གསང་འདུས་བཅོ་བརྒྱད་པར། ཤེལ་དང་མཚུངས་པར་སྣང་གྱུར་ཅིང་། ། ཡེ་ཤེས་ཉི་མ་ལྟ་བུར་བཞག ། ཅེས་པས་བསྟན།
ཨོཾ་ཨཱཿཧཱུྃ་བརྗོད་པ་ནི་སཾ་ཊིར། པདྨའི་དབང་ཕྱུག་གཟུགས་གསེར་མདོག ། གཟི་བརྗིད་དྲི་ཆུ་རྣམ་སྣང་དང་། ། རྡོ་རྗེ་དབང་ཕྱུག་མྱང་བ་ནི། ། ལག་ན་རྡོ་རྗེ་ལྷ་གསུམ་དག ། རྣམ་པ་གསུམ་དུ་ཤེས་པར་བྱ། ། ཞེས་པས་བསྟན། ཧ་ཧོ་ཧྲཱིཿཞེས་བརྗོད་པས་ནི། དེ་ཉིད་ལས། ཧ་ཡིས་ཁ་དོག་འཕྲོག་པར་བྱེད། །
ཧོས་ནི་དྲི་ནི་འཇིག་པར་བྱེད། ། ཧྲཱིས་ནི་བརྩོན་འགྲུས་འཇིག་པར་བྱེད། ། རིམ་པ་འདི་ནི་བརྗོད་པར་བྱ། ། རྣམ་གསུམ་ལན་གསུམ་བརྗོད་པས་ནི། ། གསུམ་གྱིས་ལྷ་རྣམས་ཚིམས་པར་བྱ། ། ཞེས་པས་བསྟན་ཏེ། སྒྲུབ་བྱེད་རྣམ་པར་དག་པ་ཡོད་པའི་ཕྱིར་དང་། དྲི་ཆེན་དང་ཀླད་པ་བཏུང་བ་མ་ཡིན་པས། བདུད་རྩི་ལྔ་བཏུང་བར་འདོད་པ་གྱི་ན་ཡིན་པའི་ཕྱིར་དང་། རྩ་རྒྱུད་ལས།
བདུད་རྩི་ལྔ་ཡང་དེ་བཞིན་བཟའ། ། ཞེས་པ་ཡང་མི་འཐད་པར་ཐལ་བའི་ཕྱིར་དང་། རྒྱུད་འདི་དག་དུ་འབྱུང་བ་དོར་ནས། མངོན་བརྗོད་བཞིན་བྱེད་པའི་རྒྱུ་མཚན་མེད་པའི་ཕྱིར་དང་། བླ་མ་དམ་པས་རྩ་རྒྱུད་ཀྱི་བླ་མ་རྣམས་ལ་ཡང་འབུལ་བར་གསུངས་པ། གཙོ་འཁོར་རྣམས་ལ་རིགས་བདག་གི་ཚུལ་དུ་ཞུགས་པས་འགལ་བ་མེད་པའི་ཕྱིར་རོ།། །། བཞག་པ་མི་འཐད་དེ། རྡོ་རྗེ་ཆུ་དང་རྣམ་སྣང་དང་། ། ཞེས་སོགས་ཀྱིས། བདུད་རྩི་ལྔ་སྟོན་པའི་རྒྱུ་མཚན་མེད་པའི་ཕྱིར་དང་།
ཁྱེད་ཀྱི་དེ་ལྟར་ན། བྱང་སེམས་མ་སྨྲོས་པས་ཆད་པའི་ཕྱིར་དང་། ཤ་ཆེན་མི་དགོས་པར་ལྷག་པའི་ཕྱིར་དང་། མངོན་བརྗོད་ལས་ཨ་ལས་ཐོད་པ་བསྐྱེད་པར་བཤད་པས། ཀཾ་ལས་བསྐྱེད་པ་ནོར་བའི་ཕྱིར་དང་། ཁྱེད་རང་ལྟར་ན། མངོན་བརྗོད་ལས། ཤ་ཆེན་དྲི་ཆུ་དྲི་ཆེན་རཀྟ་རྐང་མར་རྣམས་བདུད་རྩི་ལྔར་བཤད་པས་བྱང་སེམས་ཞེས་པ་ནོར་བའི་ཕྱིར་དང་། རྐང་མར་བྱང་སེམས་མ་ཡིན་པའི་ཕྱིར་དང་། དེའི་ཕྱིར་ཁྱེད་ཀྱི་ལག་ལེན་དེ་ཉིད་མངོན་བརྗོད་ཀྱི་ལུགས་ཀྱང་མ་ཡིན་པའི་ཕྱིར་དང་།
བརྟག་གཉིས་ལས། རྡོ་རྗེ་ཐོད་པའི་སྦྱོར་བ་ཡིས། ། ཞེས་རྡོ་རྗེ་བསྒོམ་པར་གསུངས་པས་ཆད་པའི་ཕྱིར་དང་། རྡོ་རྗེ་གུར་ལས། ག་དང་ཧ་ཞེས་བྱ་བ་དང་། ། ཞེས་སོགས། བདུད་རྩི་མྱང་བ་ལ་ལྷག་པར་ཤ་ལྔ་ཡང་དགོས་པར་གསུངས་པ་ཆད་པའི་ཕྱིར་དང་། སཾ་བྷུ་ཊི་ལས། ཨོཾ་གྱིས་མཚན་པའི་པདྨའི་སྣོད། ། ཅེས་པ།
ཨོཾ་གྱིས་མཚན་པར་གསུངས་པ་ཡང་ཆད་པའི་ཕྱིར་དང་། དེ་ལྟར་ན་རྒྱུད་གསུམ་གྱི་ལུགས་ཀྱང་མ་ཡིན་པའི་ཕྱིར་རོ།། །། ཡང་བསྟན་བཅོས་དེ་ཉིད་འདུས་པ་ལས། འོ་ན་རྒྱས་པར་ཡང་ཡན་ལག་དྲུག་བྱེད་ན། འབྲིང་པོར་འགྱུར་རོ་ཞེ་ན་སྐྱོན་མེད་དེ། ཡན་ལག་དྲུག་པ་སྒྲུབ་ཐབས་འབྲིང་པོ་ཡིན་པའི་སྒྲུབ་བྱེད་མེད་པའི་ཕྱིར་དང་། རྒྱས་པ་ལ་བདུད་རྩི་མྱང་བ་སོགས་མི་བྱེད་ན། ཕྱིས་ཀྱི་ཕྱི་མཆོད་ནང་མཆོད་བསྟོད་པ་རྣམས་ནི། འབྲིང་པོ་ལ་ཡང་བྱེད་པའི་འབྲིང་པོ་ཉིད་ཆོ་ག་རྒྱས་པར་འགྱུར་བའི་ཕྱིར་དང་། ཕྱིས་བྱེད་པ་མ་དག་ན་སྒྲུབ་ཐབས་འབྲིང་པོར་དཀྱིལ་འཁོར་གྱི་འཁོར་གྱི་ལྷ་མོ་བརྒྱད་ལ་མཆོད་པ་དང་བསྟོད་པར་མི་འགྱུར་བའི་ཕྱིར་རོ། །
ཞེས་གསུངས་སོ། ། དེ་ཡང་མ་ཡིན་ཏེ། ཡན་ལག་དྲུག་གི་འཆིང་ན་འབྲིང་པོ་ཁོ་ན་ཡིན་པར་མི་བཞེད་པའི་ཕྱིར་དང་། རྒྱས་པ་བསྙེན་བསྒྲུབ་བཞིས་འཆིང་བ་ལ་བདུད་རྩི་མྱང་བ་སོགས་མི་བྱེད་པས། རྒྱས་པ་ལ་མི་བྱེད་པས་མ་ཁྱབ་པའི་ཕྱིར་དང་། གཙོ་འཁོར་ཐམས་ཅད་མངོན་བྱང་ལས་བསྐྱེད་ན་རྒྱས་པ་དང་། རྒྱུ་རྡོ་རྗེ་འཛིན་པ་ཁོ་ན་ལས་གཞན་རྣམས་མངོན་བྱང་ལས་མི་བསྐྱེད་ན་འབྲིང་པོར་འཇོག་གི མཆོད་བསྟོད་རེ་རེ་ཙམ་བྱེད་མི་བྱེད་ཀྱིས་རྒྱས་འབྲིང་དུ་འཇོག་པ་མ་ཡིན་པའི་ཕྱིར་རོ།། །། ལྷ་མོ་བརྒྱད་ཞལ་བརྒྱད་ལ་བསྡུ་སྟེ། ཞེས་པར།
བསྟན་བཅོས་དེ་ཉིད་འདུས་པ་ལས། ལྷ་མོ་རྣམས་རང་གནས་སུ། ། ཞེས་པ་ནི་ཁ་ཅིག་ཞལ་བརྒྱད་ལ་བསྡུད་པ་ལ་སོགས་པར་བྱེད་ཀྱང་། སྒྲུབ་བྱེད་རྣམ་དག་མ་མཐོང་བས། གསང་བ་འདུས་པར་ཕྱིའི་དཀྱིལ་འཁོར་ནང་ལ་བསྡུད་པའི་ཚུལ་གྱིས། ཡུལ་རྣམས་ནི་དབང་པོར་བསྡུ་བྱ་ཡིན་པས། གཟུགས་རྡོ་རྗེ་རྣམ་པར་དག་པའི་གཽ་རཱི་ནི་མིག་ཏུ་བསྡུ་བ་ལ་སོགས་པ་དང་། ནང་གི་ས་ཁམས་དག་པའི་པུཀྐ་སི་ལ་སོགས་པ་ནི། སྤྱི་བོ་ལ་སོགས་པར་བསྡུའོ། ། ཞེས་གསུངས་སོ། །
དེ་ནི་མི་འཐད་དེ། གསང་བ་འདུས་པ་ལས་གསུངས་པ་ལྟར། འདིར་བྱེད་པའི་ཤེས་བྱེད་མེད་པའི་ཕྱིར་དང་། གཽ་རཱི་མིག་ཏུ་བསྡུད་པར་རིགས་སུ་ཆུག་མོད། པུཀྐ་སི་སྤྱི་བོར་བསྡུད་པའི་རྒྱུ་མཚན་ཅི་ཡང་མེད་པའི་ཕྱིར་དང་། ས་ཁམས་དག་པས་ཡིན་ན་ལྟེ་བར་བསྡུད་པར་རིག་པའི་ཕྱིར་དང་། ཁྱེད་རང་ཉིད་མཚོ་སྐྱེས་ལ་ཚད་མར་བྱེད་པས། མཚོ་སྐྱེས་ཀྱིས་ཀྱང་ཞལ་བརྒྱད་ལ་བསྡུ་བར་བཤད་པའི་ཕྱིར་རོ།། །། རྫོགས་པའི་རིམ་པ་ནི། ཞེས་པར།
འཁོར་ལོ་བཞི་ལ་བརྟེན་པའི་ཙཎྜ་ལིའི་རྣལ་འབྱོར་སོགས་ལ། བསྟན་བཅོས་དེ་ཉིད་འདུས་པ་ལས། དགག་སྒྲུབ་རྒྱས་པར་སྣང་མོད། འདིར་གཙོ་བོ་མ་ཡིན་པས་རེ་ཞིག་བཞག་གོ། །། ད་ནི་མཉམ་པར་གཞག་པ་དང་འབྲེལ་བར་བཟླས་པའི་རྣལ་འབྱོར་བསྟན་ཏེ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། ཡབ་ཀྱི་སྔགས་གསུམ་དང་། མགོ་བོར་ཨོཾ་ཨཱ་དང་།
མཐར་ཧཱུྃ་ཕཊ་སྭཱ་ཧཱ། ཞེས་པའི་སྔགས་བཟླས་སོ། ། ཞེས་ཟེར་རོ། ། དེ་ཡང་མ་ཡིན་ཏེ། ཁ་སྦྱོར་ལས། ཨོཾ་གཽ་རཱི་ཧཱུྃ་སྭཱ་ཧཱ། ཞེས་པ་ལ་འདིར་ཕཊ་སྦྱར་བ་བོར་ནས། རྒྱུད་གཞན་ནས་བཤད་པ་ལྟ་བུའི་སྔགས་འདིར་བྱེད་པའི་སྒྲུབ་བྱེད་རྣམ་དག་མེད་པའི་ཕྱིར་རོ། ། ཞེས་གསུངས་སོ། ། དེ་ནི་མི་འཐད་དེ།
བརྟག་གཉིས་ལས། སྔགས་ཐམས་ཅད་ཀྱི་རྐང་པ་དང་པོར་ཨོཾ་གྱི་རྣམ་པ་དང་། མཐར་ནི་སྭཱ་ཧཱ། ཧཱུྃ་ཕཊ་ཀྱི་རྣམ་པ་ནི་ནང་དུ་བཞག་གོ ། ཞེས་གསུངས་པ་ལྟར་ཡིན་པས། རྒྱུད་གཞན་ལ་ལྟོས་པ་མ་ཡིན་པའི་ཕྱིར་དང་། རྣམ་པ་ཞེས་བྱ་བ་ནི། ཨ་ཀ་ར། ཞེས་པ་སྟེ། ཨའི་ཡི་གེ་ཡང་འབྱུང་ཞེས་ཤུགས་ལ་བསྟན་པ་བླ་མའི་མན་ངག་ལ་རགས་ལས་པ་ཡིན་པའི་ཕྱིར་དང་།
སྐུ་གསུང་ཐུགས་ཡོན་ཏན་ཕྲིན་ལས་ཀྱི་ཡི་གེ་ལྔས་སྤེལ་བར་བྱེད་པ་ལས། གསུང་གི་ཡི་གེ་ཁྱད་པར་དུ་མི་དགོས་པའི་ཤེས་བྱེད་ཅི་ཡང་མེད་པའི་ཕྱིར་དང་། ཁ་སྦྱོར་ལས་གསུང་པའི། ཨོཾ་བཛྲ་གཽ་རཱི་ཧཱུྃ་སྭཱ་ཧཱ། ཞེས་སོགས་ནི། ཡེ་ཤེས་མཁའ་འགྲོའི་ལྷ་རྣམས་ཀྱི་སྔགས་ཡིན་པས། དེ་དག་འདིར་བཟླ་བའི་རྒྱུ་མཚན་ཅི་ཡང་མེད་པའི་ཕྱིར་རོ། ། དེའི་ཕྱིར། རྒྱུད་སྡེ་རྒྱ་མཚོའི་མཐར་ཐུག་གི་དགོངས་དོན་ཕྱིན་ཅི་མ་ལོག་པར་འགྲེལ་པའི་ལེགས་བཤད་སྨྲ་བ་པོ་ནི་བོད་གངས་ཅན་གྱི་རྒྱུད་ན་དཔལ་ལྡན་ས་སྐྱ་པ་ཁོ་ནའོ། ། དེ་དག་གིས་མངོན་པར་རྟོགས་པ་ལ་རྩོད་པ་སྤོང་བ་བསྟན་ཟིན་ཏོ།། །།
དེ་ལྟར་རྣམ་པར་བཤད་པའི་ཆུ་རྒྱུན་འདིས། རྗེ་བཙུན་སྟོབས་ཀྱི་དབང་ཕྱུག་དཔལ་ལྡན་བིརྺ་པའི་ཞལ་གྱི་མན་ངག བསྐྱེད་པའི་རིམ་པའི་ལུས་མཆོག རྗེ་བཙུན་ས་སྐྱ་པའི་ལེགས་བཤད་ཀྱི་རྒྱན་གྱིས་མཛེས་པར་བྱས་པ་ལ། གཞན་དག་གིས་གཞན་དུ་བཏགས་པའི་དྲི་མས་སྦགས་པ་རྣམས་ལེགས་པར་དག་པར་བྱས་པ་ཡིན་ནོ། ། སྒྲུབ་པའི་ཐབས་ལ་རྩོད་པ་སྤོང་བའི་སྐབས་ཏེ་དང་པོའོ།། །། PAGE * MERGEFORMAT 2 གཙང་བྱམས་པ་རྡོ་རྗེ་རྒྱལ་མཚན། གཙང་བྱམས་པ་རྡོ་རྗེ་རྒྱལ་མཚན་གྱིས་མཛད་པའི་རྣམ་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
