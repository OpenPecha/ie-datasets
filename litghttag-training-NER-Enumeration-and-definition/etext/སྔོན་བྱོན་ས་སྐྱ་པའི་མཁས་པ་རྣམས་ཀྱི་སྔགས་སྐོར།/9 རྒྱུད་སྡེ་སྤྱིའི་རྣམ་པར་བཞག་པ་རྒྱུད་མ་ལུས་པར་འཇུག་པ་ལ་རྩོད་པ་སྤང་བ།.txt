སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༩
རྒྱུད་སྡེ་སྤྱིའི་རྣམ་པར་བཞག་པ་རྒྱུད་མ་ལུས་པར་འཇུག་པ་ལ་རྩོད་པ་སྤང་བ།
༄༅། །རྣམ་པར་བཤད་པའི་ཆུ་རྒྱུན་ལོག་པར་སྨྲ་བའི་དྲི་མ་འཁྲུད་བྱེད་ལས། རྒྱུད་སྡེ་སྤྱིའི་རྣམ་པར་བཞག་པ་རྒྱུད་མ་ལུས་པར་འཇུག་པ་ལ་རྩོད་པ་སྤང་བ་བཞུགས།། ན་མོ་གུ་རུ་བྷྱེཿ མཐུ་སྟོབས་དབང་ཕྱུག་དཔལ་ལྡན་བིརྺ་པ། ། རྟག་ཏུ་གཞན་དོན་མཛད་ལ་ཕྱག་འཚལ་ལོ། ། དཔལ་ལྡན་ངན་པར་གྲགས་པའི་ཞབས་པད་ལ། ། གུས་པས་ཕྱག་འཚལ་བརྩེ་བས་གཟུང་དུ་གསོལ། ། མགོན་པོ་ཁྱོད་ཀྱི་ཐུགས་དང་བདག་གི་སེམས། ། དབྱེ་བ་མེད་པར་བྱིན་གྱིས་བརླབ་ཏུ་གསོལ། ། གཉིས་པ་རྒྱུད་བཤད་པ་ལ་གཉིས།
རྒྱུད་སྡེ་སྤྱིའི་རྣམ་པར་བཞག་པ་དང་། རྒྱུད་ཀྱི་བཤད་པ་དངོས་སོ། ། དང་པོ་ལ་སློབ་དཔོན་རྣལ་འབྱོར་གྱི་དབང་ཕྱུག་བསོད་ནམས་རྩེ་མོས་མཛད་པའི་རྒྱུད་སྡེ་སྤྱིའི་རྣམ་པར་བཞག་པ་ཞེས་བྱ་བ་ལ། གཞན་དག་གིས་གཞན་དུ་བཏགས་པ་སྤང་བར་བྱ་བའི་ཕྱིར་འདི་བྲི་བར་བྱའོ། ། དེ་ལ་ཕ་རོལ་ཏུ་ཕྱིན་པའི་ཐེག་པ་ལས་སྔགས་ཀྱི་ཐེག་པ་ཁྱད་པར་འཕགས་པའི་ཚུལ་བསྟན་པར། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། དོན་གཅིག་ན་ཡང་། ཞེས་པ་ལ་སོགས་པའི་ཚུལ་ནི། རྟོགས་པར་བྱ་བ་ཆོས་ཀྱི་དབྱིངས་དེ་བཞིན་ཉིད་དང་།
ཐོབ་པར་བྱ་བའི་འབྲས་བུ་སངས་རྒྱས་དང་། ཐོབ་པར་བྱེད་པའི་ཐབས་བྱང་ཆུབ་ཀྱི་སེམས་ལ་ཁྱད་པར་མེད་ཀྱང་། དེ་ཉིད་བདག་གི་རྒྱུད་ལ་བསྐྱེད་པར་བྱེད་པ་ལ་ཐབས་བཞིས་ཁྱད་པར་དུ་འཕགས་པ་ཡིན་ཏེ། རྟོགས་པའི་ལྟ་བ་ལ་མ་རྨོངས་པ་དང་། བྱང་ཆུབ་སྒྲུབ་པའི་ཐབས་མང་བ་དང་། དཀའ་བ་མེད་པ་དང་། མྱུར་དུ་འགྲུབ་པའི་ཕྱིར་དབང་པོ་རྣོ་བ་ཞེས་བྱའོ། ། དེ་ལ་སྤྱིར་ལྟ་བ་ཞེས་བྱ་བ་ནི། དངོས་པོའི་གནས་ལུགས་ཡིན་ན། དེ་ཕ་རོལ་ཏུ་ཕྱིན་པའི་ཐེག་པར་ལུང་དང་རིགས་པས་གཏན་ལ་ཕབ་སྟེ།
ཇི་ལྟར་ཕབ་ཀྱང་སྤྲོས་པའི་མཐའ་གཅིག་ཏུ་འཛིན་གྱི། རྟོག་མེད་དུ་འགྱུར་བ་མི་སྲིད་པ་དང་། སྔགས་པས་ཡེ་ཤེས་ཕབ་པའམ། དབང་གསུམ་པ་ལ་སོགས་པའི་དུས་སུ་ཡེ་ཤེས་རྒྱུད་ལ་སྐྱེས་པ་ན་སྤྲོས་པ་དང་བྲལ་བར་མངོན་སུམ་དུ་རྟོགས་པའི་ཕྱིར་དང་། ཐབས་མང་བའི་ཚུལ་དུ་ཡང་ཕར་ཕྱིན་པས་སྦྱིན་སོགས་སམ། འཇིག་རྟེན་པ་དང་མཐུན་པའི་ཐབས་ཀྱིས་ཐུན་མོང་སྒྲུབ་ཅིང་། སྔགས་པས་ལྷ་ལ་སོགས་པ་སྒྲུབ་སྟེ། ཐུན་མོང་སྒྲུབ་པར་བྱེད་པའི་ཕྱིར་དང་། མཆོག་སྒྲུབ་ཚུལ་ཡང་། ཕར་ཕྱིན་པས་ཆོས་ཐམས་ཅད་སྤྲོས་བྲལ་ལོ་ཞེས་ཤེས་པ་ཙམ་དང་།
འཇིག་རྟེན་གྱི་ཁམས་སོགས་སྤྱིའི་རྣམ་གཞག་ཙམ་ལས་མེད་ལ། སྔགས་པས་བསྐྱེད་རིམ་ཙམ་ཞིག་བསྒོམ་ཀྱང་། ཕྱག་བཅུ་དྲུག་ལ་སོགས་པ་སྟོང་ཉིད་བཅུ་དྲུག་ལ་སོགས་པར་སྟོན་ཅིང་། དཀྱིལ་འཁོར་གཅིག་ལ་ཡང་ཐམས་ཅད་ཚང་བ་ལ་སོགས་པར་ཤེས་པའི་ཕྱིར་དང་། ཕ་རོལ་ཏུ་ཕྱིན་པ་དཀའ་ཐུབ་དང་དཀའ་སྤྱད་ཀྱི་ལམ་ཡིན་པས་ཚེགས་ཆེ་ལ། སྔགས་པས་སྤྱོད་པ་བདེ་བས་བྱང་ཆུབ་བསྒྲུབ་པ་ཚེགས་ཆུང་བའི་ཕྱིར་དང་། ཕར་ཕྱིན་པས་ཤིན་ཏུ་མྱུར་ཡང་བསྐལ་པ་གྲངས་མེད་གསུམ་དུ་ཐོགས་ལ། སྔགས་པས་མྱུར་དུ་སྐྱེ་བ་འདི་ཉིད་ལ་འགྲུབ་པ་ལ་སོགས་པས་ཁྱད་པར་དུ་འཕགས་པ་ཡིན་ནོ་ཞེས་ཟེར་རོ། ། དེ་ནི་མ་ཡིན་ཏེ། འབྲས་བུ་ལ་ཁྱད་པར་མེད་ན།
མཐར་ཐུག་མ་ཐུག་གི་ཁྱད་པར་ཡོད་པར་ཁས་བླངས་པ་དང་འགལ་བའི་ཕྱིར་དང་། བྱང་སེམས་ལ་ཁྱད་པར་མེད་ན། ཐུན་མོང་མ་ཡིན་པའི་བྱང་སེམས་ཁས་བླངས་པ་དང་འགལ་བའི་ཕྱིར་དང་། ཕར་ཕྱིན་ཐེག་པའི་ལྟ་བས་མུ་བཞིའི་སྤྲོས་པ་ཐམས་ཅད་བཅད་ནས། མི་རྟོག་པ་ལ་འཇོག་པས་སྤྲོས་པའི་མཐའ་ཅིག་ཏུ་འཛིན་པར་མ་ངེས་པའི་ཕྱིར་དང་། ཕར་ཕྱིན་ཐེག་པའི་ལྟ་བས་སྤྲོས་མེད་དུ་འགྱུར་མི་སྲིད་ན། སྤྱིར་འཕགས་པའི་ལམ་དང་། ཁྱད་པར་ས་བཅུ་གཅིག་པ་ཀུན་ཏུ་འོད་ཐོབ་པར་ཁས་བླངས་པ་དང་འགལ་བའི་ཕྱིར་དང་། འདིས་ནི་ཆོས་ཐམས་ཅད་སྤྲོས་བྲལ་ལོ་ཞེས་ཤེས་པ་ཙམ་ལས་མེད་དོ་ཞེས་བྱ་བ་ཡང་བཀག་པའི་ཕྱིར་དང་། དབང་གསུམ་པ་ལ་སོགས་པའི་དུས་སུ་ཡེ་ཤེས་སྐྱེས་པ་ན་སྤྲོས་བྲལ་ཐམས་ཅད་མངོན་སུམ་དུ་རྟོགས་པས་ན།
དོན་གྱི་མཐོང་ལམ་ཐོབ་པར་འགྱུར་བའི་ཕྱིར་དང་། དེ་ལྟ་ན་དེའི་ཚེ་བདེན་པ་མཐོང་བར་འདོད་པ་ཁྱེད་རང་གིས་བཀག་པ་དང་འགལ་བའི་ཕྱིར་དང་། མདོ་ལས་ཀྱང་ནམ་མཁའི་སྙིང་པོ་ལ་སོགས་པ་བསྒྲུབས་ཏེ། སྡིག་སྒྲིབ་ཞི་བ་ལ་སོགས་པའི་ལས་བྱེད་པ་ཡོད་པའི་ཕྱིར་དང་། བསྐྱེད་རིམ་བསྒོམ་པའི་ཚེ་སྟོང་ཉིད་བཅུ་དྲུག་མངོན་སུམ་དུ་འགྱུར་དགོས་པའི་ཕྱིར་དང་། བྱ་རྒྱུད་པ་ལ་སྤྱོད་པ་བདེ་བས་བྱང་ཆུབ་སྒྲུབ་པ་མེད་པའི་ཕྱིར་དང་། ལྟ་བའི་བདེ་བ་ཙམ་གནང་བས་སྐྱོན་མེད་ན། ཕར་ཕྱིན་ཐེག་པ་ལས་བྱང་ཆུབ་སེམས་དཔའ་ཁྱིམ་ན་གནས་པ་ཡང་གནང་བའི་ཕྱིར་དང་། དངོས་པོར་ཞེན་ན་ནི་གསང་སྔགས་པས་ཀྱང་ལྟ་བའི་བདེ་བ་བཀག་ལ། མ་ཞེན་ན་ནི་ཕར་ཕྱིན་ཐེག་པ་ལས་ཀྱང་འཁྲིག་པའི་བདེ་བ་གནང་བའི་ཕྱིར་དང་།
འདོད་ན། ཕར་ཕྱིན་པ་ཤིན་ཏུ་མྱུར་ནའང་བསྐལ་པ་གྲངས་མེད་གསུམ་ཐོགས་ན། སྐར་རྒྱལ་ལ་ཚིགས་བཅད་གཅིག་གིས་བསྟོད་པས། བསྐལ་པ་དགུའི་ཚོགས་འདུམས་པ་དང་། མི་སྐྱེ་བའི་ཆོས་ལ་བཟོད་པ་ཐོབ་པ་ཞག་བདུན་ན་འཚང་རྒྱ་བར་ཁས་བླངས་པ་དང་འགལ་བའི་ཕྱིར་རོ། ། ཁྱད་པར་དུ་བྱ་རྒྱུད་པ་རྣམས་ནི་ཕ་རོལ་ཏུ་ཕྱིན་པའི་ཐེག་པ་ཆེན་པོ་ལས། ལམ་དང་སྤྱོད་པ་བདེ་བར་མ་མཐོང་སྟེ། ཕ་རོལ་ཏུ་ཕྱིན་པའི་བསྲུང་བྱ་ཐམས་ཅད་ཀྱི་སྟེང་དུ་རང་གི་དམ་ཚིག་བསྲུང་དཀའ་བ་དུ་མ་བསྲུང་དགོས་པའི་ཕྱིར་རོ། ། ཞེས་གསུངས་སོ། ། དེ་ནི་མ་ཡིན་ཏེ།
མཚན་ཉིད་ཐེག་པའི་རང་ལམ་ཁོ་ནས་རྫོགས་པའི་སངས་རྒྱས་ཐོབ་པ་མ་ཡིན་ཡང་། དེ་ལ་དམིགས་ནས་འཇུག་པས་འབྲས་བུ་ལ་ཁྱད་པར་མེད་ཅེས་བཞེད་པ་ཡིན་པའི་ཕྱིར་དང་། དབུ་མ་པ་རྣམས། སེམས་ཙམ་པའི་ལྟ་བ་ཁོ་ནས་རྫོགས་བྱང་ཐོབ་པར་མི་འདོད་ཀྱང་། ཐོབ་བྱ་མཐར་ཐུག་རྫོགས་པའི་སངས་རྒྱས་ལས་གཞན་མི་བཞེད་པ་ལྟར་ཡིན་པའི་ཕྱིར་དང་། མཐར་ཐུག་མ་ཐུག་གི་ཁྱད་པར་ཡོད་པ་ན། མཚན་ཉིད་ཐེག་པ་ནས་བཤད་ཚོད་དང་། རྡོ་རྗེའི་ཐེག་པར་བཤད་ཚོད་ལ་ཁྱད་པར་ཡོད་པར་བཞེད་པ་ཡིན་པའི་ཕྱིར་དང་། བཤད་ཚོད་ལྟར་སོ་སོར་ཐོབ་པ་མ་ཡིན་ཀྱང་སྔགས་ཀྱི་ཐུན་མོང་མ་ཡིན་པ་དེ་དག་ཐུན་མོང་དུ་བཤད་བྱ་མ་ཡིན་པའི་ཕྱིར་དང་། སེམས་བསྐྱེད་པ་ནི་གཞན་དོན་ཕྱིར། །
ཡང་དག་རྫོགས་པའི་བྱང་ཆུབ་འདོད། ། ཅེས་པ་ལྟར། གཞན་དོན་དུ་རྫོགས་བྱང་དོན་གཉེར་གྱི་བྱང་ཆུབ་ཀྱི་སེམས་ལ་ཁྱད་པར་ཡོད་པ་མ་ཡིན་པའི་ཕྱིར་དང་། ཐུན་མོང་མ་ཡིན་པར་གཞན་མེད་པར་སྨྲས་པ་མེད་པའི་ཕྱིར་དང་། མུ་བཞིའི་སྤྲོས་པ་བཅད་ནས་མི་རྟོག་པར་འཇོག་མོད། ལུས་ལ་གནད་དུ་བསྣུན་པའི་ཏིང་ངེ་འཛིན་ཁྱད་པར་ཅན་མ་སྐྱེས་ཀྱི་བར་དུ། དེ་ཉིད་དུག་བཅས་ཀྱི་ལྟ་བར་བཞེད་པའི་ཕྱིར་དང་། འཕགས་པའི་ལམ་དང་ཀུན་ཏུ་འོད་ཐོབ་པར་ཁས་བླངས་པ་ནི། སྐལ་དམན་སྐྲག་པ་སྤང་བའི་དོན་དུ་ཡིན་པའི་ཕྱིར་དང་། སྤྲོས་བྲལ་ཙམ་ཞེས་པ་ནི་མཚན་ཉིད་ཐེག་པ་ལ་སྤྲོས་བྲལ་མངོན་དུ་བྱེད་པའི་ཐབས་ཀྱི་གཙོ་བོ་ལུང་དང་རིགས་པའི་སྒོ་ནས་སྤྲོས་པ་དང་བྲལ་བའོ། །
ཞེས་ཤེས་པར་བྱེད་པ་ཙམ་ལས་གཞན་མེད་ལ། རྡོ་རྗེ་ཐེག་པ་ལ་དེ་དག་དང་། ཁྱད་པར་དུ་ལམ་གྱི་གཙོ་བོ་བསྐྱེད་རིམ་དང་། རྫོགས་རིམ་ལ་ཡང་དམིགས་བཅས་དམིགས་མེད་དང་། དམིགས་བཅས་ལ་ཡང་ཙཎྜ་ལི་སོགས་སུ་ཡོད་ཅེས་པ་ཡིན་པས། ཙམ་གྱི་སྒྲས་མང་པོ་འགོག་པ་ཡིན་པའི་ཕྱིར་དང་། དབང་གསུམ་པ་ལ་སོགས་པའི་དུས་སུ་སྐྱེས་པའི་ཡེ་ཤེས་ནི། ཟླ་བ་འདོད་པ་ལ་ཆུ་ནང་གི་ཟླ་བ་ལྟར། དཔེའི་ཡེ་ཤེས་དངོས་སུ་མྱོང་བས་སྤྲོས་བྲལ་མངོན་སུམ་དུ་རྟོགས་ཞེས་བཞེད་ཀྱི། དོན་གྱི་ཡེ་ཤེས་སྤྲོས་བྲལ་མངོན་སུམ་དུ་རྟོགས་ཞེས་ཁས་བླངས་པ་མེད་པའི་ཕྱིར་དང་།
མདོ་ལས་ནམ་སྙིང་སྒྲུབ་ཚུལ་སྔགས་ནས་འབྱུང་བ་ལྟ་བུ་གསུང་པ་མེད་པའི་ཕྱིར་དང་། གསུང་དུ་ཆུག་ཀྱང་། ཉི་ཚེ་བ་དེ་ཉིད་ཙམ་དུ་ཟད་ཀྱི་འཇམ་དཔལ་དང་། ནོར་རྒྱུན་མ་ལ་སོགས་པའི་སྒྲུབ་ཐབས་དཔག་ཏུ་མེད་པ་དེ་ལྟ་བུ་མེད་པའི་ཕྱིར་དང་། སྟོང་ཉིད་བཅུ་དྲུག་ལ་སོགས་པའི་མཚོན་དོན་ཡིན་པར་བཞེད་པས། མངོན་སུམ་དུ་འགྱུར་དགོས་པའི་རྒྱུ་མཚན་མེད་པའི་ཕྱིར་དང་། བྱ་རྒྱུད་པ་ལ་ལྟ་བའི་བདེ་བ་ལམ་བྱེད་གནང་བས། སྤྱོད་པ་བདེ་བས་བྱང་ཆུབ་སྒྲུབ་པའི་ཕྱིར་དང་། བྱ་རྒྱུད་པ་ལ་ལྟ་བའི་བདེ་བ་ལམ་བྱེད་ངེས་པར་ཉམས་སུ་ལེན་དགོས་ལ། ཕར་ཕྱིན་ཐེག་པ་ལ་སྤོང་མི་ནུས་ན་གནང་བ་ཙམ་ཡིན་པས་ཁྱད་པར་ཤིན་ཏུ་ཆེ་བའི་ཕྱིར་དང་།
གཞན་དུ་ན་ཕར་ཕྱིན་ཐེག་པའི་རབ་ཏུ་བྱུང་བ་རྣམས་ལ་ཡང་ཁྱིམ་ན་གནས་པའི་བྱ་བ་རྣམས་ངེས་པར་བྱེད་དགོས་པར་འགྱུར་བའི་ཕྱིར་དང་། དང་པོར་མ་ཞེན་ཀྱང་། ཕར་ཕྱིན་ཐེག་པ་ལས་རབ་ཏུ་བྱུང་བ་ལ་འཁྲིག་པའི་བདེ་བ་གནང་བའི་རྒྱུ་མཚན་མེད་པའི་ཕྱིར་དང་། བྱང་སེམས་ཁྱིམ་པ་ལ། ཞེས་བྱ་བ་ཡིན་ན། དངོས་པོར་མ་ཞེན་ན་ཞེས་པའི་ཁྱད་པར་གྱི་ཚིག་དོན་མེད་པའི་ཕྱིར་དང་། བསྐལ་པ་དགུའི་ཚོགས་འདུམས་པ་སོགས་དོན་གྱིས་གསང་སྔགས་ཀྱི་ལམ་མྱུར་བར་སྟོན་པ་ལ་སྐྲག་པ་སྤང་བ་དང་། སྔགས་ཀྱི་ཟབ་དོན་དག་ཤུགས་ཀྱིས་འཕགས་པའི་ཆེད་དུ་གསུངས་པ་ཡིན་པའི་ཕྱིར་དང་། བྱ་བའི་རྒྱུད་ནི་སྤྱོད་པ་བདེ་བ་མཐར་ཐུག་གནང་བའི་རྒྱུད་མ་ཡིན་པས། ལྟ་བའི་བདེ་བ་ཙམ་གནང་བ་ལ་སྤྱོད་པ་བདེ་བ་ཞེས་པ་ཙམ་བཞེད་ཀྱི།
བསྲུང་བ་དཀའ་བ་དུ་མ་བསྲུང་དགོས་པ་མེད་དོ། ། ཞེས་ཁས་བླངས་པ་མེད་པའི་ཕྱིར་རོ།། །། རྡོ་རྗེ་་་་་་མཁས་གྲུབ་དགེ་ལེགས་དཔལ་གྱིས་མཛད་པའི་བརྟག་གཉིས་འགྲེལ་པར་མཁའ་འགྲོ་མ་རྣམས་ཀྱི་གསང་མཛོད་ལས། བོད་ཀྱི་བླ་མ་སྔ་རབས་པ་ཁ་ཅིག་ཅེས། རྗེ་བཙུན་བསོད་ནམས་རྩེ་མོའི་བཞེད་པ་རྣམས་བཀོད་ནས། དེ་ལ་དགག་པ་བརྗོད་པ་ན། ལུགས་འདི་ནི་ཆེས་ཤིན་ཏུ་ཉེས་པ་དུ་མ་དང་བཅས་པ་སྟེ། ལུང་དང་རིགས་པའི་གནོད་པ་དུ་མའི་སྒོར་གྱུར་པ་དང་། ཚུལ་གསུམ་སྒྲོན་མེའི་གཞུང་དེ་ཉིད་རང་ལུགས་སུ་ཁས་བླངས་ནས་འཆད་པ་ན། དེ་ཉིད་ཀྱི་བཤད་པ་ལས་ཕྱི་རོལ་དུ་འཆད་པའི་ཕྱིར་རོ། །
འདི་ལྟར། གཅིག་དང་དུ་བྲལ་ལ་སོགས་པའི་གཏན་ཚིགས་ཀྱིས་སྟོང་ཉིད་གཏན་ལ་ཕབ་ནས་ཇི་ཙམ་བསྒོམ་ཀྱང་བློ་སྤྲོས་པའི་མཐའ་གཅིག་ཏུ་འཛིན་པ་མ་རྟོགས། མི་རྟོག་པར་འགྲོ་མི་སྲིད་པ་དང་། ཕར་ཕྱིན་ཐེག་པ་ལ་སྟོང་ཉིད་བསྒོམ་ཚུལ་དེ་ཙམ་ཞིག་ལས་མེད་པར་སྨྲས་པས་ནི། ཕར་ཕྱིན་ཐེག་པ་ལ་སྟོང་ཉིད་མངོན་སུམ་དུ་རྟོགས་པའི་མི་རྟོག་པའི་ཡེ་ཤེས་མི་སྲིད་པར་ཁས་བླངས་པ་ཡིན་ལ། དེ་ལྟ་ན་ཕར་ཕྱིན་གྱི་ཐེག་ཆེན་འཕགས་པ་མི་སྲིད་པར་འགྱུར་བས། སྟོན་པ་འདིས་ཕ་རོལ་ཏུ་ཕྱིན་པའི་ཐེག་པའི་ཆོས་ཀྱི་འཁོར་ལོ་རིམ་པ་གསུམ་བསྐོར་བ་ལ་བརྟེན་ནས། དེའི་ཆེད་དུ་བྱ་བའི་གདུལ་བྱ་འཕགས་པ་ཐོབ་པ་མི་སྲིད་པར་སྨྲ་དགོས་པའི་ཕྱིར། སྟོན་པ་དང་། དེའི་བསྟན་པ་དེ་གཉིས་ཀ་དུས་གཅིག་དུ་སྤོང་བའི་བཀུར་པ་མ་འདེབས་ཤིག
ཉན་རང་དགྲ་བཅོམ་མི་སྲིད་ན། ཐར་པ་ལ་བཀུར་པ་འདེབས་པའི་མུ་སྟེགས་དང་ཁྱད་པར་མེད་ལ། སྲིད་ན་དེ་དག་གསང་སྔགས་ཀྱི་འཕགས་པ་ཡིན་ནམ། ཕར་ཕྱིན་ཐེག་པའི་སྟོང་ཉིད་བསྒོམ་ཚུལ་དེས་མི་རྟོག་ཡེ་ཤེས་སྐྱེ་མི་སྲིད་པར་སྨྲ་བ་དང་། ཕར་ཕྱིན་ཐེག་པའི་ལམ་གྱིས་བསྐལ་པ་གྲངས་མེད་གསུམ་ལ་སོགས་པས་འཚང་རྒྱ་བར་སྨྲ་བ་ཁས་བླངས་འགལ་བ་ཇི་ལྟར་མ་ཡིན། སྟོང་ཉིད་མངོན་སུམ་དུ་མ་རྟོགས་པའི་སངས་རྒྱས་ཡོད་པར་ཁས་ལེན་པར་བྱེད། གཞན་ཡང་། བསྒོམ་ཚུལ་དེས་མི་རྟོག་ཡེ་ཤེས་སྐྱེ་མི་སྲིད་པའི་རྒྱུ་མཚན་ཅི་ཞིག་ཡོད། བློ་དེ་ཉིད་གཏན་ཚིགས་ལ་སོགས་པ་སྤྲོས་པ་དུ་མའི་རྣམ་པ་ཅན་ཡིན་པ་དང་། མི་མཐུན་པའི་རྒྱུ་ལས་མི་མཐུན་པའི་འབྲས་བུ་མི་འབྱུང་བའི་ཕྱིར་ཞེ་ན།
འོ་ན་ཡེ་ཤེས་འབེབས་པ་དང་། དབང་གསུམ་པ་བསྐུར་བའི་ཚེ་ཡང་། སློབ་མ་རང་ཉིད་ལྷར་བསྒོམ་པའི་རྐང་འོག་ཏུ་རླུང་གི་དཀྱིལ་འཁོར་བསྒོམ་པ་ལ་སོགས་པ་དང་། རང་དང་རིགས་མ་ལྷར་བསྐྱེད་ཅིང་། དྲི་བ་དྲིས་ལན་བྱེད་པ་དང་། རྡོ་རྗེ་དང་པདྨ་ལ་ཡིག་འབྲུ་བསྒོམ་པ་ལ་སོགས་པ་དེ་དག་ཐམས་ཅད་བློ་སྤྲོས་པའི་རྣམ་པ་ཅན་ཡིན་པས། དེ་དག་ཇི་ལྟར་བསྒོམས་ཀྱང་མི་རྟོག་ཡེ་ཤེས་སྐྱེ་མི་སྲིད་པར་འགྱུར་རོ། ། ཞེས་བརྗོད་ན། ལན་ཅི་ཞིག་ཡོད། གཞན་ཡང་ཚུལ་འདི་ཁས་ལེན་པས།
སེམས་ཅན་ཐམས་ཅད་གདོད་མ་ནས་མི་རྟོག་ཡེ་ཤེས་རྒྱུད་ལ་ཡོད་པའམ། ཡང་ན་སུ་ལའང་མི་རྟོག་ཡེ་ཤེས་སྔར་མ་ཐོབ་གསར་དུ་སྐྱེས་པ་མི་སྲིད་པར་ཁས་བླང་དགོས་ཏེ། མི་རྟོག་ཡེ་ཤེས་ཀྱིས་རིགས་འདྲའི་རྒྱུད་ལས་མི་རྟོག་ཡེ་ཤེས་སྐྱེ་དགོས་པས་ཁྱབ་པར་སྨྲས་པའི་ཕྱིར་རོ། ། གཞན་ཡང་འདི་ལྟར་སྨྲ་བ་ནི། འཕགས་པ་ཐོགས་མེད་ཀྱིས། གསེར་མགར་མཁས་པས་གསེར་ཇི་ཙམ་མེར་བསྲེགས་ཅིང་ཆུས་དཀྲུས་ནས་བརྡུང་བ་སོགས་མང་བ་ཙམ་གྱིས་གསེར་ཤིན་ཏུ་གཉེན་ཏུ་གཉེན་པར་གྱུར་ནས་རྒྱན་གྱི་རྣམ་པ་ཅི་འདོད་པ་བྱར་རུང་བ་ལྟར། ཇི་ཙམ་སོ་སོར་རྟོག་པའི་ཤེས་རབ་ཀྱིས་དཔྱད་བསྒོམ་མང་བ་ཙམ་གྱིས་སེམས་ལས་རུང་དུ་གྱུར་ནས། མི་རྟོག་ཡེ་ཤེས་སྐྱེ་བ་ཆེས་སླ་བར་གསུངས་པ་དང་། འཕགས་པ་འོད་སྲུང་གིས་ཞུས་པའི་མདོ་ལས། ཤིང་འདི་བསྲུབས་པ་ལས་བྱུང་བའི་མེས་ཤིང་བསྲེག་པར་བྱེད་པ་ལྟར།
གཉིས་སྣང་ཅན་གྱི་སོ་སོར་རྟོག་པའི་ཤེས་རབ་ཀྱིས་དཔྱད་ཅིང་བསྒོམ་པ་ལས་བྱུང་བའི་མི་རྟོག་ཡེ་ཤེས་ཀྱིས་གཉིས་སྣང་གི་སྤྲོས་པ་མ་ལུས་པ་གཅོད་པར་གསུངས་པ་ལ་སོགས་པ་མཐའ་དག་ལས་ཕྱི་རོལ་དུ་གྱུར་པ། སོ་སོར་རྟོག་པའི་ཤེས་རབ་ལ་ཞེ་སྡང་བ་དཔྱད་བསྒོམ་དང་། རྟོག་པས་བྱ་དགོས་པའི་ཉམས་ལེན་ཐམས་ཅད་ཀྱི་རྩ་བ་གཅོད་པར་བྱེད་པའི་གཏམ་ཡིན་ཏེ། དབང་གསུམ་པ་ཐོག་མར་བསྐུར་བའི་དབང་དུས་ཀྱི་ཡེ་ཤེས་དེས་སྟོང་ཉིད་མངོན་སུམ་དུ་རྟོགས་ན། སོ་སྐྱེ་དང་འཕགས་པ་གཞི་མཐུན་ཡོད་པར་ཐལ་བ་དང་། དབང་དུས་དེར་མཐོང་སྤངས་མ་ལུས་པར་སྤང་པར་ཐལ་བ་དང་། དབང་གསུམ་པའི་ཡེ་ཤེས་དཔེའི་ཡེ་ཤེས་ཡིན་གྱི་དོན་གྱི་ཡེ་ཤེས་མ་ཡིན་པར་སྨྲ་བ་དང་ཁས་བླངས་འགལ་བ་དང་། དེའི་རྗེས་ཐོབ་ན་བདེན་འཛིན་ཀུན་བཏགས་མངོན་གྱུར་ཀྱང་ཁ་མ་བྲི་བས། མངོན་སུམ་དུ་གནོད་པ་ལ་སོགས་དུ་མ་ཞིག་ཡོད་དོ། ། ཅི་སྟེ་འཕགས་པའི་ཡེ་ཤེས་ཀྱིས་སྟོང་ཉིད་མངོན་སུམ་དུ་རྟོགས་པ་ནི་མིག་ཤེས་ཀྱིས་ནམ་མཁའི་ཟླ་བ་མཐོང་བ་དང་མཚུངས་ལ།
དབང་གསུམ་པའི་ཡེ་ཤེས་ཀྱིས་མཐོང་བ་ནི་མིག་ཤེས་ཀྱིས་ཆུ་ནང་གི་ཟླ་བའི་གཟུགས་བརྙན་མཐོང་བ་དང་མཚུངས་པས། དོན་གྱི་ཡེ་ཤེས་དང་། འཕགས་པའི་ཡེ་ཤེས་སུ་ཐལ་བའི་སྐྱོན་མེད་དོ་ཞེ་ན། དེ་ལྟར་ན་ཟླ་བའི་གཟུགས་བརྙན་མཐོང་བས་ཟླ་བ་མཐོང་བའི་གོ་མི་ཆོད་པ་ལྟར། དབང་གསུམ་པའི་ཡེ་ཤེས་ཀྱིས་སྟོང་ཉིད་གཏན་ནས་མ་རྟོགས་པར་འགྱུར་བས། ཕར་ཕྱིན་ཐེག་པ་བས་རྟགས་ལ་བརྟེན་ནས་སྟོང་ཉིད་རྟོགས་པ་ལས། གནས་ལུགས་རྟོགས་ཚུལ་ཁྱད་པར་འཕགས་པའི་བློ་ཡིན་པ་ཉམས་སོ། ། གལ་ཏེ་གཏན་ནས་མ་རྟོགས་པར་མི་སྨྲའི། སྟོང་ཉིད་ཀྱི་རྣམ་པ་ཤར་བ་ཙམ་ལ་སྟོང་ཉིད་མངོན་སུམ་དུ་རྟོགས་པར་བཏགས་པ་ཡིན་ནོ་ཞེ་ན། འོ་ན་དེ་ཙམ་གྱིས་ཕར་ཕྱིན་ཐེག་པ་བའི་རྟོགས་ཚུལ་ཁྱད་པར་དུ་འཕགས་པར་བསྒྲུབ་མི་ནུས་ཏེ།
གཅིག་དང་དུ་བྲལ་གྱི་རྟགས་ལ་བརྟེན་ནས་སྟོང་ཉིད་རྟོགས་པའི་རྒྱུ་མཚན་གོམས་པར་བྱེད་པའི་བློ་དང་། སྟོང་ཉིད་ཀྱི་རྣམ་པ་ཤར་བ་དང་། མངོན་སུམ་དུ་མ་རྟོགས་པར་མཚུངས་པའི་ཕྱིར་རོ། ། ཕར་ཕྱིན་གྱི་ཐེག་ཆེན་ལས་སྔགས་ཀྱི་ཐེག་པ་ཅི་ཙམ་ནས་མཆོག་སྒྲུབ་པའི་ཐབས་མང་བས་ཁྱད་པར་དུ་འཕགས་ཚུལ་འཆད་པ་ན། བསྐྱེད་རྫོགས་གཉིས་སུ་བསྡུས་ནས་འཆད་པ་ནི། རྒྱུད་སྡེ་འོག་མ་གསུམ་ལ་བསྐྱེད་རྫོགས་གཉིས་ཀ་མེད་པའི་ཕྱིར་མི་འཐད་ལ། གལ་ཏེ་དེ་དག་ལ་ཡང་དེ་གཉིས་ཡོད་ན། བྱ་སྤྱོད་ལ་བདག་བསྐྱེད་ཙམ་ཡང་མེད་པར་སྨྲས་པ་དང་ཁས་བླངས་འགལ་ལོ། ། རབ་སྙིགས་དུས་ཀྱི་ཚེ་གཅིག་དང་། འབྲིང་བར་དོར་སངས་རྒྱ་བ་ལ་སོགས་པའང་བླ་མེད་ཁོ་ནའི་ཁྱད་ཆོས་ཡིན་པའི་ཕྱིར།
གསང་སྔགས་ཙམ་ཕར་ཕྱིན་ཐེག་པ་ལས་ཁྱད་པར་འཕགས་ཆོས་སུ་མི་འཐད་དོ། ། ཚུལ་གསུམ་སྒྲོན་མའི་དོན་མ་ཡིན་པ་ནི། དེ་ཉིད་ཀྱི་ལུགས་བརྗོད་པས་ཤེས་པར་འགྱུར་རོ། ། ཞེས་འཆད་དོ། ། དེ་དག་ཀྱང་རིགས་པ་མ་ཡིན་ཏེ། མཚན་ཉིད་ཐེག་པ་ཁོ་ནའི་ལམ་གྱིས་མི་རྟོག་ཡེ་ཤེས་མངོན་སུམ་དུ་བྱེད་མི་སྲིད་པ་དང་། དེ་ཁོ་ནའི་ལམ་གྱིས་ཐེག་ཆེན་འཕགས་པ་མི་སྲིད་པར་ཁས་བླངས་པས། དེའི་ཆེད་དུ་བྱ་བའི་གདུལ་བྱས་འཕགས་པ་ཐོབ་མི་སྲིད་པར་སྨྲ་དགོས་ན། ཉན་ཐོས་ཀྱི་སྡེ་སྣོད་ཀྱི་ཆེད་དུ་བྱ་བའི་གདུལ་བྱས་རྫོགས་པའི་སངས་རྒྱས་ཐོབ་མི་སྲིད་པར་མཚུངས་པའི་ཕྱིར་དང་། དེ་ལྟར་ན་མཐར་ཐུག་ཐེག་པ་གཅིག་ཏུ་བསྒྲུབ་པའི་ལུང་རིགས་ལ་འབད་པ་བྱེད་པ་ངལ་བར་ཟད་པའི་ཕྱིར་དང་།
ཐོབ་བྱ་དེ་ཐོབ་དགོས་པ་ལ་ལམ་གཞན་གྱི་སྣོན་ཁ་ལ་ལྟོས་དགོས་པས་བཀུར་པ་བཏབ་པར་འགྱུར་ན། ཀུན་རྫོབ་སེམས་བསྐྱེད་ལ་ཡང་བཀུར་པ་བཏབ་པར་འགྱུར་ཏེ། དེའི་ཐོབ་བྱ་ཐོབ་པ་དོན་དམ་སེམས་བསྐྱེད་ལ་ལྟོས་དགོས་པའི་ཕྱིར་དང་། ཉན་རང་དགྲ་བཅོམ་དུ་འགྱུར་བ་དང་། སྟོང་ཉིད་མངོན་སུམ་དུ་རྟོགས་པའི་མི་རྟོག་ཡེ་ཤེས་དགོས་པའི་རྒྱུ་མཚན་མེད་པའི་ཕྱིར་དང་། རྫོགས་པའི་བྱང་ཆུབ་སེམས་ལྟ་དང་པོ་ལ་གནས་ཀྱང་། ། ཐུབ་དབང་གསུང་སྐྱེས་དང་བཅས་རང་སངས་རྒྱས་རྣམས་ནི། ། བསོད་ནམས་དག་གི་དབང་གིས་ཕམ་བྱས་རྣམ་པར་འཕེལ། ། དེ་ནི་རིང་དུ་སོང་བར་བློ་ཡང་ལྷག་པར་འགྱུར། ། ཞེས་འབྱུང་བས།
ཉན་རང་དགྲ་བཅོམ་པ་ལ་ཡང་ཆོས་བདག་མེད་རྟོགས་པ་ཡོད་དགོས་པས་སོ། ། ཞེ་ན། འོ་ན་འཇམ་དཔལ་རྩ་རྒྱུད་ལས། ཐེག་པ་གསུམ་ལ་རབ་འཇུག་པའི། ། དམ་ཆོས་སྔགས་ནི་རབ་ཏུ་བསྐོར། ། ཞེས་གསུངས་ཤིང་། ཉན་ཐོས་དང་། རང་རྒྱལ་ལ་སོགས་པ་སྒྲུབ་པའི་གནས་དང་། དམ་ཚིག་དང་། སྔགས་དང་།
ཕྱག་རྒྱ་རྣམས་རྒྱ་ཆེར་གསུངས་པ་ཆོ་ག་ཇི་ལྟ་བ་བཞིན་དུ་བྱས་ཏེ། བསྒོམ་བཟླས་བྱས་པའི་གྲུབ་པའི་མཚན་མ་ཐོབ་པར་གསུངས་པས། དེ་དག་གི་འབྲས་བུ་ཐོབ་པ་ཡང་། སྔགས་ལ་ལྟོས་པར་དགག་མི་ནུས་པའི་ཕྱིར་དང་། མཚན་ཉིད་ཐེག་པས་གསུངས་པའི་ཉན་རང་གི་ལམ་ཁོ་ནས་ཐོབ་པར་གསུངས་པས། སྔགས་ལ་ལྟོས་མི་དགོས་ན། གང་ཟག་གི་བདག་མེད་རྟོགས་པས་ཐོབ་པར་གསུངས་པས། ཆོས་ཀྱི་བདག་མེད་རྟོགས་མི་དགོས་པར་མཚུངས་པའི་ཕྱིར་དང་། བསྐལ་པ་གྲངས་མེད་གསུམ་ནས་སངས་རྒྱ་བར་བཤད་པ་ནི། ཕར་ཕྱིར་ཐེག་པ་ལས་བསྟན་ཚོད་བརྗོད་པ་ཡིན་པའི་ཕྱིར་དང་།
དེའི་ཕྱིར་སྟོང་ཉིད་མངོན་སུམ་དུ་མ་རྟོགས་པའི་སངས་རྒྱས་ཡོད་པར་ཁས་ལེན་དགོས་པའི་རྒྱུ་མཚན་མེད་པའི་ཕྱིར་དང་། བློ་དེ་ཉིད་གཏན་ཚིགས་ལ་སོགས་པ་སྤྲོས་པ་དུ་མ་ཅན་ཡིན་པ་དང་། ཁྱད་པར་དུ་ཐབས་ཟབ་མོས་ལུས་ལ་གནད་དུ་བསྣུན་པ་མེད་པའི་ཕྱིར་དང་། ཞེས་བཞེད་པ་ཡིན་པའི་ཕྱིར་དང་། ཡེ་ཤེས་འབེབས་པ་དང་། དབང་གསུམ་པ་བསྐུར་བའི་སྤྲོས་པ་དེ་དག་ལུས་ལ་གནད་དུ་བསྣུན་པའི་ཐབས་ཁྱད་པར་ཅན་ཡིན་པའི་ཕྱིར་དང་། མི་མཐུན་པའི་རྒྱུ་ལས་མི་མཐུན་པའི་འབྲས་བུ་མི་འབྱུང་བས། མི་རྟོག་ཡེ་ཤེས་རིགས་འདྲའི་རྒྱུད་ལས་མི་རྟོག་ཡེ་ཤེས་སྐྱེ་དགོས་ཞེས་སྨྲས་པ་མེད་པའི་ཕྱིར་དང་། མི་རྟོག་ཡེ་ཤེས་སྐྱེས་ཞེས་པའི་དོན་ཇི་ལྟར་ཡིན་པ་མ་རྟོགས་པར་ཟད་པའི་ཕྱིར་དང་། སོ་སོར་རྟོག་པའི་དཔྱད་བསྒོམ་གྱིས་མི་རྟོག་ཡེ་ཤེས་སྐྱེ་བར་མཚན་ཉིད་ཐེག་པར་མ་བཤད་ཅེས་སྨྲས་པ་མེད་པའི་ཕྱིར་དང་།
སོ་སོར་རྟོག་པའི་དཔྱད་བསྒོམ་མང་བ་ཙམ་གྱིས་མི་རྟོག་ཡེ་ཤེས་སྐྱེ་སླ་བར་ཁོ་བོ་ཅག་ཤིན་ཏུ་ཡང་བཞེད་པའི་ཕྱིར་དང་། མི་རྟོག་ཡེ་ཤེས་དངོས་སུ་སྐྱེ་བ་ལ་ལམ་གཞན་སྣོན་དགོས་པར་སྨྲས་པས། སོ་སོར་རྟོག་པའི་ཤེས་རབ་ལ་ཞེ་སྡང་བར་འགྱུར་ན། ཁྱེད་རང་གིས་སྔགས་ཀྱི་གཞུང་ཚད་ལྡན་དག་ལས་འཚང་རྒྱ་བར་ངེས་པར་སྔགས་ཀྱི་ལམ་ལ་ལྟོས་དགོས་པར་གསུངས་པ་ནི། དེ་ཉིད་ཁས་བླངས་བར་བྱ་དགོས་སོ། ། ཞེས་བཤད་པའང་མཚན་ཉིད་ཐེག་པ་ལ་ཞེ་སྡང་བ་ཡིན་པར་མཚུངས་པའི་ཕྱིར་དང་། སངས་རྒྱ་བ་སྔགས་ལ་ལྟོས་པ་ནི། རྒྱུད་ཉིད་ལས་གསུངས་ཏེ། རྣམ་སྣང་མངོན་བྱང་ལས། རྫོགས་པའི་སངས་རྒྱས་གང་བཞུགས་དང་། །
གང་དག་འདས་དང་མ་བྱོན་པ། ། དེ་དག་ཀུན་གྱིས་གསང་སྔགས་ཀྱི། ། ཆོ་ག་བཟང་པོ་འདི་མཁྱེན་ནས། ། དཔའ་བོས་བྱང་ཆུབ་ཤིང་དྲུང་དུ། ། ཐམས་ཅད་མཁྱེན་པ་མཚན་མེད་བརྙེས། ། ཞེས་གསུངས་པའི་ཕྱིར་རོ། ། ཞེ་ན། ལྟ་བ་ལྟོས་པ་ཡང་སྔགས་ཀྱི་ལམ་ལ་ལྟོས་དགོས་པར་ཚད་ལྡན་གྱི་གཞུང་ལས་འབྱུང་སྟེ། དྲི་མེད་འོད་ལས། ཇི་ལྟར་མེ་ནི་ཤིང་ལ་རྟག་གནས་ཀྱང་། །
བཅད་དང་དབྱེ་བའི་ཐབས་ཀྱིས་མི་མཐོང་སྟེ། ། རྩུབ་ཤིང་རྩུབ་བསྟན་ལག་པས་རྩུབ་པ་ལས། ། དེ་ལ་གནས་པ་དག་ཀྱང་མཐོང་བར་འགྱུར། ། དེ་བཞིན་སེམས་ཀྱི་རང་བཞིན་འོད་གསལ་བ། ། བསྒོམ་པའི་ཐབས་རྣམས་བདག་གིས་མི་མཐོང་སྟེ། ། དེ་ཉིད་དུ་འདི་རྐྱང་མ་དག་དང་ནི། ། རོ་མ་གཅིག་ཏུ་སྦྱོར་བས་མཐོང་བར་འགྱུར། ། ཞེས་དང་། སློབ་དཔོན་ཆེན་པོ་ཨརྻ་དེ་ཝས། ཆོས་ཀུན་རྨི་ལམ་སྒྱུ་འདྲ་ཞེས། །
སངས་རྒྱས་པ་ཀུན་སྨྲ་མོད་ཀྱི། ། བདག་བྱིན་བརླབས་ལས་ཕྱིར་གྱུར་པའི། ། རྨི་ལམ་སྒྱུ་འདྲར་མཐོང་བ་མེད། ། ཞེས་རྨི་ལམ་ལྟ་བུར་མཐོང་བ་མེད། ། ཅེས་རྨི་ལམ་ལྟ་བུར་མཐོང་བའང་སྔགས་ཀྱི་ལམ་ཁོ་ན་ལ་བརྟེན་དགོས་པར་གསུངས་ན། གཞན་ལྟ་སྨྲོས་ཀྱང་ཅི་དགོས་པའི་ཕྱིར་དང་། གཞན་ཡང་། དབང་གསུམ་པའི་ཡེ་ཤེས་ཀྱིས་སྤྲོས་བྲལ་མངོན་སུམ་དུ་རྟོགས་ཞེས་པ། དཔེའི་ཡེ་ཤེས་མངོན་སུམ་དུ་རྟོགས་ཞེས་བཞེད་པ་ཡིན་གྱི། དོན་གྱི་ཡེ་ཤེས་རྟོགས་ཞེས་ཁས་བླངས་པ་མེད་པའི་ཕྱིར་དང་།
ཟླ་བའི་གཟུགས་བརྙན་དཔེར་བྱས་ཀྱང་རུང་མོད་ཀྱི། སྦྲང་གི་རོ་ཅི་འདྲ་ཞེས་པ་ལ། བུ་རམ་ལྕེ་ཐོག་ཏུ་བཞག་ནས། འདི་འདྲའོ་ཞེས་པ་དང་། ཚིགས་ཙམ་གྱིས་བཀུར་པ་སོགས་ཡིན་པ་བཀག་ནས། མངར་བའོ་ཞེས་བསྟན་པ་ལྟ་བུའི་ཁྱད་པར་ཡོད་པས་ཁྱད་པར་མེད་པར་རྒོལ་བ་མངོན་སུམ་ལ་སྙོན་པར་ཟད་པའི་ཕྱིར་དང་། དེའི་ཕྱིར་རྣམ་བཤད་ཚུལ་མི་མཚུངས་པས། ཕར་ཕྱིན་པ་དང་མཚུངས་སོ་ཞེས་པ། རང་གི་ཞེ་འདོད་ཙམ་གྱིས་སྨྲས་པར་ཟད་པའི་ཕྱིར་དང་། རྒྱུད་སྡེ་འོག་མ་ལ་བསྐྱེད་རྫོགས་མེད་ཀྱང་ལྷ་ལ་དམིགས་པ་སོགས་ཆ་ཤས་ཙམ་ཡོད་པས་སྐྱོན་མེད་པའི་ཕྱིར་དང་།
བྱ་རྒྱུད་ལས་ཀྱང་ཚེས་གཅིག་གིས་འགྲུབ་པར་བཤད་པ་ཡོད་པའི་ཕྱིར་དང་། དེ་སྐད་དུ་ཡང་། འཇམ་དཔལ་རྩ་རྒྱུད་ལས། ཚེ་འདིར་དཀའ་བ་ལེགས་སྤྱད་ཅིང་། ། མས་ལྡན་ཚེ་ནི་འདི་ལ་ཡང་། ། འབད་པ་མེད་པར་སྔགས་རྣམས་འགྲུབ། ། སྐྱེ་བ་འདི་ལའང་འགྲུབ་པར་འགྱུར། ། ཞེས་གསུངས་པའི་ཕྱིར་དང་། འོ་ན་བླ་མེད་དང་ཁྱད་པར་མེད་པར་འགྱུར་རོ་ཞེ་ན། མ་ཡིན་ཏེ།
བྱ་སྤྱོད་ཀྱི་ལུགས་ཀྱི་རྫས་སྔགས་ལ་རྟེན་པའི་རིགས་འཛིན་གྱི་དངོས་གྲུབ་ཐོབ་ནས། ལྷའི་ལོངས་སྤྱོད་ལ་སྤྱོད་བཞིན་བསྒོམས་པས་སངས་རྒྱས་ཐོབ་པར་བཞེད་པ་ཡིན་ཏེ། འཇམ་དཔལ་རྩ་རྒྱུད་ལས། དེ་ནས་རས་བྲིས་བླངས་ཏེ། རྨ་བྱའི་གདན་དེ་ལ་འདུག་ན་ཡུད་ཙམ་གྱིས་ཚངས་པའི་འཇིག་རྟེན་གནོན་པར་འགྱུར་རོ། ། རིག་པ་འཛིན་པའི་འཁོར་བྱེ་བ་ཁྲག་ཁྲིག་བརྒྱ་སྟོང་དང་ལྡན་པའི་རིག་པ་འཛིན་པའི་འཁོར་ལོས་བསྒྱུར་བར་འགྱུར་རོ། ། བར་གྱི་བསྐལ་པ་དྲུག་ཅུར་འཚོ་བར་འགྱུར་རོ། ། ཇི་ལྟར་སྤྱོད་པར་འགྱུར་ཞིང་སྤྱོད་པར་འགྱུར་རོ། ། འགྲོ་བ་ལ་ཐོགས་པ་མེད་པ་དང་། ལྷའི་ཕུན་སུམ་ཚོགས་པ་དང་ལྡན་པར་འགྱུར་རོ། །
འཕགས་པ་འཇམ་དཔལ་མངོན་སུམ་དུ་མཐོང་ཞིང་། དེ་ཉིད་དེའི་དགེ་བའི་བཤེས་གཉེན་དུ་འགྱུར་རོ། ། དེའི་མཐར་སངས་རྒྱས་ཉིད་ཐོབ་པར་འགྱུར་རོ། ། ཞེས་དང་། མི་གཡོ་བའི་རྟོག་པ་ལས། འདིར་ནི་སངས་རྒྱས་ཞིང་རྣམས་སུ། ། རིག་པ་འཛིན་པ་ཐམས་ཅད་ཀྱི། ། འཁོར་ལོས་བསྒྱུར་བའི་མཁའ་ལྡིང་ཡིན། ། བསམ་གྱིས་མི་ཁྱབ་ཡོན་ཏན་བརྙེས། ། བསྐལ་པ་གྲངས་མེད་ཉིད་དུ་འཚོ། །
སངས་རྒྱས་ཡོན་ཏན་བསམ་ཡས་འབྱུང་། ། ཞེས་དང་། རྣམ་སྣང་མངོན་བྱང་ལས། དེས་དེ་རྣམས་ཡིད་རབ་ཏུ་དགའ་ཞིང་ཚེ་རིང་པོ་ཡང་ཐོབ་ནས་འདོད་པའི་ཡོན་ཏན་ལྔ་དག་གི་རྩེ་དགའ་ཉམས་སུ་མྱོང་ལ། སངས་རྒྱས་རྣམས་ལ་མཆོད་ཅིང་། ལམ་འདིར་གྱུར་པས་གང་བསྐལ་པ་དུ་མར་རྩོལ་ཞིང་འབད་དེ། བྱ་དཀའ་བ་རྣམས་བཙམས་ཀྱང་ཐོབ་པར་མི་འགྱུར་བ་དེ། སྔགས་པ་རྣམས་ཀྱིས་ཚེ་ཁོ་ན་ལ་ཐོབ་པར་འགྱུར་རོ། ། ཞེས་གསུངས་ཞིང་། དེའི་རྒྱུད་ཕྱི་མ་ལས།
སྔགས་ཀྱི་སྤྱོད་པ་སྤྱོད་པ་རྣམས་ཀྱིས། ཚེ་འདི་ཉིད་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ། ། དེ་ཅིའི་ཕྱིར་ཞེ་ན། ཚེ་ཞེས་བྱ་བ་ནི་དེ་བཞིན་གཤེགས་པས་སྐྱེ་བ་ལ་འདུ་ཤེས་སུ་བྱ་བ་ལ་གསུངས་ཏེ། བྱང་ཆུབ་སེམས་དཔའ་རྣམས་ཀྱི་འདུ་ཤེས་དེ་ཡང་ཆོས་ཉིད་ཀྱི་ངོ་བོ་ཉིད་ཀྱི་ཏིང་ངེ་འཛིན་ཐོབ་པའི་མངོན་རོལ་ཉིད་དུ་འགག་ཟིན་པའི་ཕྱིར་ཞེས་གསུངས་པའི་ཕྱིར་རོ། ། ལུང་ཕྱི་མ་དེའི་དོན་ནི། སོ་སོ་སྐྱེ་བོའི་རྟེན་ལ་མཐོང་ལམ་ཐོབ་ཅིང་། དེ་ནས་སྐྱེ་འཆིའི་འདུ་ཤེས་ཟད་ཀྱང་རྟེན་དེ་ཉིད་ཁོ་ནས་རྫོགས་པའི་སངས་རྒྱས་ཐོབ་ཅེས་བཞེད་པ་ཡིན་ཏེ། དོན་གཅིག་ན་ཡང་མ་རྨོངས་དང་། ། ཞེས་སོགས་རིགས་པ་མཆོག་གི་རྒྱུད་ལས་གསུངས་སོ། །
ཞེས་ཀྱང་གསུངས་ལ། ད་ལྟ་ཚུལ་གསུམ་སྒྲོན་མ་ན་བཞུགས་པའི་ཁུང་དྲངས་ཀྱི། ཚུལ་གསུམ་སྒྲོན་མའི་ལུགས་བརྗོད་པར་འདོད་ནས་ལུང་སྨྲོས་པ་མ་ཡིན་པའི་ཕྱིར་རོ།། །། ཡང་རྡོ་རྗེ་མཁའ་འགྲོ་རྣམས་ཀྱི་གསང་མཛོད་ལས། རང་གི་ལུགས་རྣམ་པར་བཞག་པ་ནི། གོང་དུ་ཇི་སྐད་བཤད་པའི་ཚུལ་གྱིས་རྒྱ་བོད་ཀྱི་མཁས་པ་དག་གིས་ཀྱང་མང་དུ་དཔྱད་པ་མཛད་དུ་ཟིན་ཀྱང་། ཐམས་ཅད་ཀྱིས་ཕར་ཕྱིན་ཐེག་པ་ལས་སྔགས་ཁྱད་པར་གང་གིས་ཁྱད་པར་དུ་འཕགས་པ་ཙམ་ཞིག་རྣམ་པར་དཔྱད་དུ་ཟིན་གྱི། ཐེག་པ་ཆེན་པོ་དེ་གཉིས་ཐེག་པ་མི་འདྲ་བ་སོ་སོར་རྣམ་པར་འཇོག་པའི་རྒྱུ་མཚན་གང་ཡིན་ཞེས་བྱ་བའི་དཔྱད་པ་ཆེར་མི་སྣང་ངོ་། ། དེ་ལྟ་ན་ཡང་། རྟོག་པ་དང་ལྡན་པ་དག་གིས་ནི་དགོས་པའི་གནད་ཆེ་བ་འདི་ཉིད་དཔྱད་པར་འོས་པ་ཡིན་པས།
འདིར་དོན་དེ་ཉིད་དཔྱད་པར་བྱའོ། ། དེ་ཡང་། དེ་གཉིས་གང་གི་ཆེད་དུ་གསུངས་པའི་གདུལ་བྱའི་གཙོ་བོ་ལ། དབང་པོ་རྣོ་རྟུལ་དང་། མཆོག་དམན་གྱི་ཁྱད་པར་ཡོད་པ་ཙམ་གྱིས་ཐེག་པ་སོ་སོར་འཇོག་མི་ནུས་ཏེ། དེ་ལྟ་མ་ཡིན་ན་རྒྱུད་སྡེ་བཞི་ཡང་ཐེག་པ་མི་འདྲ་བ་བཞིར་བཞག་དགོས་པར་ཐལ་བའི་ཕྱིར་རོ། ། ལམ་ལ་བགྲོད་པ་མྱུར་བུལ་གྱི་ཁྱད་པར་ཡོད་པ་ཙམ་གྱིས་ཀྱང་མ་ཡིན་ཏེ། དེ་ཡིན་ན་ཡང་རྒྱུད་སྡེ་བཞི་ཐེག་པ་བཞིར་འཇོག་དགོས་པའི་ཕྱིར་དང་། ཕར་ཕྱིན་གྱི་ཐེག་པ་ཆེན་པོ་ལ་ཡང་ལམ་བགྲོད་པ་མྱུར་བུལ་གྱི་རིམ་པ་ལྔ་ཡོད་པའི་ཕྱིར། དེ་ལ་ཡང་ཐེག་པ་ལྔར་བཞག་དགོས་པར་འགྱུར་ཏེ།
འདི་ལྟར་ངེས་པ་དང་མ་ངེས་པ་ལ་འཇུག་པ། ཕྱག་རྒྱའི་མདོ་ལས། ཕྱུགས་དང་གླང་པོ་ཆེའི་ཤིང་རྟ་ལྟ་བུའི་འགྲོ་བ་གཉིས་དང་། ཟླ་བ་དང་ཉི་མ་ལྟ་བུའི་འགྲོ་བ་གཉིས་དང་། ཉན་ཐོས་དང་རང་སངས་རྒྱས་ཀྱི་རྫུ་འཕྲུལ་ལྟ་བུའི་འགྲོ་བའི་བྱང་ཆུབ་སེམས་དཔའ་གཉིས་ཡོད་པར་གསུངས་པའི་ཕྱིར་རོ། ། སེམས་བསྐྱེད་དང་ཕར་ཕྱིན་དྲུག་གི་སྤྱོད་པ་ལ་སློབ་པའི་སྒོ་ནས་ཀྱང་། ཐེག་ཆེན་གཉིས་ཐེག་པ་སོ་སོར་བཞག་མི་ནུས་ཏེ། དེ་དག་ལ་དེ་གཉིས་ཁྱད་པར་མེད་པའི་ཕྱིར་རོ། ། ལྟ་བའི་སྒོ་ནས་ཀྱང་མ་ཡིན་ཏེ། འཕགས་པ་ཀླུ་སྒྲུབ་ཀྱིས་དབུ་མའི་བསྟན་བཅོས་དག་ཏུ་གཏན་ལ་ཕབ་པའི་དབུ་མའི་ལྟ་བ་ལས་ལྷག་པ་སྔགས་ལའང་མེད་པའི་ཕྱིར་དང་།
ལྟ་བའི་ཁྱད་པར་གྱིས་ཐེག་པ་སོ་སོར་འཇོག་ནུས་ན། དབུ་སེམས་གཉིས་ཀྱང་ཐེག་པ་སོ་སོར་བཞག་དགོས་པར་ཐལ་བའི་ཕྱིར་རོ། ། འབྲས་བུ་མཆོག་དམན་གྱི་སྒོ་ནས་ཀྱང་དེ་གཉིས་ཐེག་པ་སོ་སོར་བཞག་མི་རིགས་ཏེ། དེ་གཉིས་ཀྱང་གང་གིས་ཆེད་དུ་དམིགས་ནས་ལམ་ཉམས་སུ་ལེན་པའི་མཐར་ཐུག་གི་འབྲས་བུ་སྐྱོན་ཀུན་ཟད་དང་། ཡོན་ཏན་ཀུན་རྫོགས་ཀྱི་སངས་རྒྱས་སུ་ཁྱད་པར་མེད་པའི་ཕྱིར་རོ། ། འོ་ན་འདིར་དེ་གཉིས་ཐེག་པ་སོ་སོར་གང་གི་སྒོ་ནས་བཞག་པར་བྱ་ཞེ་ན། སྤྱིར་ཐེག་པ་སོ་སོར་འཇོག་པ་ནི། ལམ་གྱི་ལུས་ལ་རིགས་མི་འདྲ་བའི་ཁྱད་པར་ཆེན་པོ་ཡོད་པའི་སྒོ་ནས་འཇོག་པ། ཐེག་པ་དམན་པ་དང་། ཐེག་པ་ཆེན་པོ་ལྟ་བུ་དང་།
ལམ་གྱི་ལུས་ལ་རིགས་མི་འདྲ་བའི་ཁྱད་པར་ཆེན་པོ་མེད་ཀྱང་། ལམ་དེ་ཉིད་གང་དུ་ཆེད་དུ་དམིགས་ནས་ཉམས་སུ་ལེན་པའི་ཐོབ་བྱའི་འབྲས་བུ་ལ། མཆོག་ཡོད་པའི་སྒོ་ནས་འཇོག་པ་ཉན་རང་གི་ཐེག་པ་གཉིས་ལྟ་བུའོ། ། དེ་ལྟར་ན་ཡང་འདིར་འབྲས་བུའི་སྒོ་ནས་མི་འཇོག་པ་བཤད་ཟིན་པས། ལམ་གྱི་ལུས་མི་འདྲ་བའི་སྒོ་ནས་འཇོག་གི ལམ་གྱི་ཡན་ལག་རེ་རེ་ཙམ་གྱིས་ཐེག་པ་སོ་སོར་འཇོག་ན་ནི། རྒྱུད་སྡེ་རེ་རེ་ལ་ཡང་ཐེག་པ་མི་འདྲ་བ་དུ་མར་བཞག་དགོས་པར་འགྱུར་རོ། ། དེ་ལ་ལུས་མི་འདྲ་བའི་ལམ་གྱི་ཁྱད་པར་ཇི་ལྟ་བུ་ཞིག་ཡོད་སྙམ་ན། ཐེག་པ་ཆེན་པོ་པ་མཐའ་དག་གིས་མངོན་པར་འདོད་པའི་དོན་གྱི་གཙོ་བོ་ནི། གཞན་གྱི་དོན་ཡིན་གྱི།
རང་གི་ཐོབ་པར་བྱ་བའི་བྱང་ཆུབ་མ་ཡིན་ཏེ། སངས་རྒྱས་ཀྱང་གཞན་དོན་བསྒྲུབ་པའི་ཐབས་སུ་མཐོང་ནས། དེའི་ཡན་ལག་ཏུ་དོན་དུ་གཉེར་བ་ཡིན་པའི་ཕྱིར་ཏེ། རྗེ་བཙུན་བྱམས་པས། སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། ཞེས་གསུངས་པ་ལྟར་རོ། ། དེ་ལྟ་མོད་ཀྱི་གདུལ་བྱ་ལ་དངོས་སུ་སྣང་ནས་དོན་མཛད་པའི་སངས་རྒྱས་ནི། གཟུགས་སྐུ་རྣམ་པ་གཉིས་ཡིན་གྱི། ཆོས་སྐུའི་གདུལ་བྱ་ལ་དངོས་སུ་སྣང་བའི་སྒོ་ནས་ཆོས་སྟོན་པ་ལ་སོགས་པ་ཇི་ལྟར་མཛད་པར་འགྱུར།
འོན་ཀྱང་སྐུ་གཟུགས་ཐོབ་པ་ཡང་ཆོས་སྐུ་མངོན་དུ་མ་བྱས་པར་མི་ནུས་པར་མཐོང་ནས་དོན་དུ་གཉེར་བ་ཡིན་ཏེ། ཆུ་ལེན་པ་ལ་སྣོད་ལ་གུས་པ་བཞིན་ནོ། ། དེ་ལ་ཟབ་མོ་སྟོང་ཉིད་རྟོགས་པའི་ཡེ་ཤེས་ཀྱིས་ཆོས་སྐུ་སྒྲུབ་པ་དང་། རྒྱ་ཆེ་བ་བསོད་ནམས་ཀྱི་ཚོགས་ཀྱིས་གཟུགས་སྐུ་སྒྲུབ་ཅིང་། དེ་འདྲ་བའི་བསོད་ནམས་ཀྱི་ཚོགས་ཀྱང་ཡ་མ་བྲལ་བའི་ཐབས་ཤེས་ཟུང་དུ་འཇུག་པ་དགོས་ཀྱི། གཞན་དུ་ན་སྐུ་གཉིས་གང་ཡང་བསྒྲུབ་ནུས་པར་འདོད་པ་ལ་ཐེག་ཆེན་པ་ཐམས་ཅད་ཁྱད་མེད་མོད་ཀྱི། ཟབ་མོ་སྟོང་པ་ཉིད་མཐར་ཐུག་པ་སྟོང་པ་ཙམ་ནི། ཐེག་པ་ཆེ་ཆུང་གཉིས་ཀའི་ཐུན་མོང་བ་མ་ཡིན་པས། དེའི་ཕྱིར་ཐེག་ཆེན་གྱི་ལམ་གྱི་ཐུན་མོང་མ་ཡིན་པའི་ཁྱད་པར་ནི། གཟུགས་སྐུ་གདུལ་བྱ་ལ་དངོས་སུ་སྣང་ནས་འཁོར་བ་ཇི་སྲིད་པར་འགྲོ་བའི་དོན་མཛད་པའི་ཉེར་ལེན་དུ་གྱུར་པའི་ཐབས་ཀྱི་ཆ་བསོད་ནམས་ཀྱི་ཚོགས་ལ་བྱ་དགོས་སོ། །
དེ་ལྟར་ཡིན་ན་ཡང་། ཕ་རོལ་ཏུ་ཕྱིན་པའི་ཐེག་པ་ལ་ནི། སྦྱིན་པ་དང་། ཚུལ་ཁྲིམས་ལ་སོགས་པའི་བསོད་ནམས་ཀྱི་ཚོགས་ཀྱི་གསལ་བའི་དབྱེ་བ་མཐར་ཐུག་པ་རྣམས། བསྐལ་པ་དུ་མར་བསོག་པ་ན། ཐོབ་བྱ་གཟུགས་ཀྱི་སྐུ་ལ་དམིགས་པའི་འདུན་པ་དང་། སྨོན་ལམ་དང་། མི་དམིགས་པའི་ཤེས་རབ་ཀྱིས་ཟིན་པར་བྱ་བའི་སྒོ་ནས་སྒྲུབ་པ་ཙམ་དུ་ཟད་ཀྱི། གཟུགས་སྐུ་མཚན་དཔེས་བརྒྱན་པ་དང་རྣམ་པ་མཐུན་པར་བསྒོམ་པའི་རིགས་འདྲའི་རྒྱུ་མེད་ལ། ཆོས་སྐུ་ཡུལ་སྟོང་པ་ཉིད་དང་།
ཡུལ་ཅན་ཡེ་ཤེས་རོ་གཅིག་ཏུ་བཞུགས་པའི་སྤྲོས་བྲལ་ཉེ་བར་ཞི་བའི་རྣམ་པ་ཅན་དེ་ལྟ་བུ་དང་རྣམ་པ་མཐུན་པའི་རིགས་འདྲའི་རྒྱུ་ནི། ཕར་ཕྱིན་གྱི་ཐེག་ཆེན་པ་ལ་ཡང་ཡོད་དོ། ། འདིར་སྔགས་ཀྱི་ཐེག་པ་དག་ལ་ནི། ཆོས་སྐུར་མ་ཟད་ཀྱི། གཟུགས་ཀྱི་སྐུ་མཚན་དཔེས་བརྒྱན་པ་ལ་སོགས་པའི་ཡོངས་སུ་དག་པ་བཞི་ཡང་ད་ལྟ་ནས་རྣམ་པ་མཐུན་པར་བསྒོམ་ནས། རིགས་འདྲའི་རྒྱུ་ལ་སློབ་མའི་འབྲས་བུ་ལམ་བྱེད་ཡོད་པས། ཐེག་ཆེན་པ་རྣམས་ཀྱི་དོན་དུ་གཉེར་བྱའི་གཙོ་བོ་གཟུགས་སྐུ་སྒྲུབ་པའི་ཉེར་ལེན་གྱི་རྒྱུ་དང་། ཐེག་ཆེན་པའི་ཐུན་མོང་མ་ཡིན་པའི་ལམ་གྱི་ཁྱད་པར་གྱི་གཙོ་བོ་ཐབས་ཀྱི་དེ་ཉིད་ལ། ལམ་གྱི་ལུས་རིགས་མི་འདྲ་བའི་ཁྱད་པར་དེ་ལྟ་བུ་ཡོད་པའི་ཕྱིར་ཐེག་པ་སོ་སོར་འཇོག་པ་ཡིན་ཏེ། དོན་འདི་ཉིད་རྒྱུད་དང་ཚད་ལྡན་གྱི་སྐྱེས་བུ་དུ་མ་ཞིག་གིས་གསུངས་ཏེ།
རྡོ་རྗེ་གུར་གྱི་ལེའུ་དང་པོ་ལས། གལ་ཏེ་སྟོང་པ་ཐབས་ཡིན་ན། ། དེ་ཚེ་སངས་རྒྱས་ཉིད་མི་འགྱུར། ། རྒྱུ་ལས་འབྲས་བུ་གཞན་མེད་ཕྱིར། ། ཐབས་ནི་སྟོང་པ་ཉིད་མ་ཡིན། ། ལྟ་བ་རྣམས་ལས་ལོག་རྣམས་དང་། ། བདག་ཏུ་ལྟ་བ་ཚོལ་རྣམས་ཀྱིས། ། བདག་ཏུ་འཛིན་པ་བཟློག་པའི་ཕྱིར། ། རྒྱལ་བ་རྣམས་ཀྱིས་སྟོང་པ་བསྟན། ། དེ་ཕྱིར་དཀྱིལ་འཁོར་འཁོར་ལོ་ཞེས། །
བདེ་བའི་ཐབས་ཀྱི་སྡོམ་པ་སྟེ། ། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་ཡུན་མི་རིང་འགྱུར། ། སྟོན་པ་སུམ་ཅུ་མཚན་གཉིས་མཚན། ། མངའ་བདག་དཔེ་བྱད་བརྒྱད་ཅུར་ལྡན། ། དེ་ཕྱིར་ཐབས་དེས་སྒྲུབ་བྱ་དེ། ། ཐབས་ནི་སྟོང་པའི་གཟུགས་ཅན་ནོ། ། ཞེས་གསུངས་པ་ལྟར་རོ། ། དེ་ལ་སྟོང་ཉིད་བསྒོམ་པ་ཁོ་ན་བདག་འཛིན་དང་འགལ་བའི་ལམ། སྤྱིར་སངས་རྒྱ་བའི་ཐབས་ནི།
སྟོང་ཉིད་བསྒོམ་པ་ལས་གཞན་མེད་དོ་སྙམ་དུ་འཛིན་པ་བཟློག་པའི་ཕྱིར་དུ་ཤླཽ་ཀ་དང་པོ་གསུངས་ཏེ། དེ་ལ་ནི་རྒྱུ་སྟོང་ཉིད་བསྒོམ་པ་ལས་གཞན་འབྲས་བུ་གཟུགས་སྐུ་འགྲུབ་པའི་ཐབས་མ་ཚང་བའི་ཕྱིར་ན། སྟོང་ཉིད་བསྒོམ་པ་གཅིག་པུས་འཚང་རྒྱ་བ་མི་སྲིད་ཅེས་བསྟན་ནས། འོ་ན་སྟོང་ཉིད་བསྟན་པའི་དགོས་པ་གང་ཡིན་སྙམ་ན། བདག་མེད་ཀྱི་ལྟ་བ་ལས་ལོག་ནས་བདག་གཉིས་སུ་ལྟ་བ་རྣམས་བདག་འཛིན་ཟློག་ཕྱིར་དུ་ཡིན་པར་ཤླཽ་ཀ་གཉིས་པ་བསྟན་ཏེ། འོ་ན་གཟུགས་སྐུ་སྒྲུབ་པའི་ཐབས་ཁྱད་པར་བ་དེ་གང་ཞེ་ན། རང་ཉིད་ད་ལྟ་ནས་སངས་རྒྱས་སུ་ང་རྒྱལ་བཞག་ནས། དཀྱིལ་འཁོར་གྱི་འཁོར་ལོ་བསྒོམ་ན། མྱུར་དུ་སངས་རྒྱས་ཐོབ་པར་ཤླཽ་ཀ་གསུམ་པས་བསྟན་ཏོ། ། དེའི་རྒྱུ་མཚན་འཆད་པ་ནི་ཤླཽ་ཀ་བཞི་པ་སྟེ།
གཟུགས་སྐུ་མཚན་དཔེས་བརྒྱན་པ་ལ་རིགས་འདྲའི་རྒྱུད་དགོས་པའི་དོན་ཏོ། ། བདག་བསྒྲུབ་པའི་ཐབས་ལས་ཀྱང་། དེ་ནི་དེ་ཁོ་ན་ལྟར་ཡང་མ་ཡིན་ཏེ། རྒྱུ་མི་འདྲ་བའི་གོམས་པ་ལས་རྫོགས་པའི་བྱང་ཆུབ་མངོན་དུ་གྱུར་པ་དང་རྗེས་སུ་མཐུན་པའི་བསྒོམ་པ་མེད་པའི་ཕྱིར་རོ། ། ཞེས་གསུངས་ལ། དེའི་དོན་ནི། སྦྱིན་སོགས་ཐབས་སུ་བཤད་པ་དེ་རྣམས་བླ་ན་མེད་པའམ། གོང་ན་མེད་པའི་ཐབས་སུ་གསུངས་པ་དེ་ནི། དེ་ལྟ་མ་ཡིན་ཏེ། སངས་རྒྱས་ཀྱི་སྐུ་མངོན་དུ་གྱུར་པ་དང་།
རྣམ་པ་རྗེས་སུ་མཐུན་པའི་ལམ་བསྒོམ་པ་མེད་པའི་ཕྱིར་ཏེ། ཐོབ་བྱའི་འབྲས་བུ་དང་རྣམ་པ་ཡེ་མི་མཐུན་པའི་ལམ་ཙམ་ཞིག་བསྒོམ་པར་བྱེད་པའི་ཕྱིར། ཞེས་པའོ། ། དེ་ཉིད་བསྒྲུབ་པ་ནི། བདག་ཉིད་ཀྱི་རང་གི་ངོ་བོ་ཉིད་ཀྱི་ཟབ་པ་དང་རྒྱ་ཆེ་བའི་བདག་ཉིད་ཅན་གྱི་འབྲས་བུ་ནི། རང་གི་རང་བཞིན་ལས་བསྒྲུབ་པར་བྱ་བ་ཡིན་ལ། ཞེས་པ་སྟེ། ཟབ་པ་སྟོང་པ་ཉིད་དང་རོ་གཅིག་ཏུ་གྱུར་པའི་ཐུགས་ཆོས་ཀྱི་སྐུ་དང་། རྒྱ་ཆེ་བ་མཚན་དཔེས་བརྒྱན་པའི་གཟུགས་ཀྱི་སྐུ་ངོ་བོ་གཅིག་པའི་བདག་ཉིད་དུ་དབྱེར་མེད་པ་ནི། རང་གི་བདག་ཉིད་ཀྱི་ངོ་བོ་ཉིད་ཀྱིས།
ཞེས་པས་བསྟན་ལ། དེ་ལྟར་ན་དེ་སྒྲུབ་པའི་ཐབས་དང་། ཤེས་རབ་ཀྱང་དེ་དང་རྣམ་པ་དེ་དང་མཐུན་པ་གཅིག་དགོས་ཏེ། དཔེར་ན། རྒྱལ་བའི་ཐུགས་ཆོས་སྐུ་བསྒྲུབ་པ་ན། རྣལ་འབྱོར་པས་ད་ལྟ་ནས་རང་གི་སེམས་དང་པོའི་དེ་ཁོ་ན་ཉིད་ལ་བཞག་ནས། རྒྱལ་བའི་ཐུགས་དང་རྣམ་པ་མཐུན་པའི་ལམ་བསྒོམ་པ་བཞིན་དུ། གཟུགས་ཀྱི་སྐུ་སྒྲུབ་པ་ན་ཡང་། རང་གི་ལུས་མཚན་དཔེས་བརྒྱན་པའི་རྣམ་པ་ཅན་དུ་སྣང་བའི་རྒྱལ་བའི་སྐུ་དང་རྣམ་པ་རྗེས་སུ་མཐུན་པའི་ལམ་བསྒོམ་དགོས་ཏེ། དེ་གཉིས་བྱེད་དགོས་མི་དགོས་རྣམ་པ་ཀུན་ཏུ་མཚུངས་པའི་ཕྱིར། །
ཞེས་བྱ་བའི་དོན་ཏོ། ། དེའི་ཕྱིར་བདག་སྒྲུབ་པ་ལས། དེ་བས་ན་བདག་མེད་པ་དང་འདྲ་བ། རྒྱ་ཆེ་བའི་རང་གི་ངོ་བོ་ཡང་ཐ་མི་དད་པ་ཉིད་དུ་བསྒོམ་པར་བྱའོ། ། ཞེས་གསུངས་ལ། གྲུབ་ཆེན་དཔལ་འཛིན་གྱིས་ཀྱང་། སྦྱིན་པ་ལ་སོགས་པའི་ཐབས་ཀྱི་སྒོ་ནས་དང་། སྨོན་ལམ་གྱི་སྟོབས་ཀྱིས་འབྱུང་བར་འགྱུར་རོ། ། ཞེས་ཀྱང་བརྗོད་པར་མི་བྱ་སྟེ། གང་གི་ཕྱིར་མ་བསྒོམ་པའི་ལོངས་སྤྱོད་རྫོགས་པ་དང་།
སྤྲུལ་པའི་བདག་ཉིད་དག་ལ་ཡང་ཐེ་ཚོམ་ཟ་བ་ནི། ཇི་ལྟར་སེམས་ངེས་པར་འགྱུར། དེ་ལྟར་སྨོན་ལམ་གྱི་སྟོབས་ཀྱིས་འབྱུང་བར་འགྱུར་རོ་ཞེ་ན། བདག་མེད་པ་ཡང་མ་བསྒོམ་པ་ཉིད་དུ་མངོན་སུམ་ཉིད་དུ་འགྱུར་བས། དེ་བསྒོམ་པའི་ངལ་བས་ཅི་ཞིག་བྱ། གལ་ཏེ་དེ་ནི་བསྒོམ་པ་ཉིད་ཀྱིས་འབྱུང་བར་འགྱུར་རོ་ཞེ་ན། ལོངས་སྤྱོད་པ་དང་སྤྲུལ་པའི་སྐུ་གཉིས་ཀྱིས་ཉེས་པ་ཅི་ཞིག་བྱས་ན། གང་གི་ཕྱིར་དེ་དག་བསྒོམ་པར་མི་བྱ། ཞེས་སོགས་རྒྱ་ཆེར་གསུངས་ལ། དེ་བཞིན་དུ་ཐེག་པ་གསུམ་རྣམ་པར་བཞག་པ་ལ་གསལ་བར་གསུངས་ཤིང་།
རྒྱལ་བས་བྱིན་དང་། ནག་པོ་དམ་ཚིག་གི་རྡོ་རྗེ་དང་། འདུལ་བས་བྱིན་ལ་སོགས་པས་ཀྱང་བཤད་པ་ལ། རྣལ་འབྱོར་གྱི་རྒྱུད་དང་འགྲེལ་པ་དག་ལས་ཀྱང་དོན་དེ་ཉིད་རྒྱ་ཆེར་གསུངས་སོ། ། ཕ་རོལ་ཏུ་ཕྱིན་པའི་ཐེག་པ་བས་ཀྱང་། མ་རིག་བག་ཆགས་ཀྱི་ས་དང་། ཟག་པ་མེད་པའི་ལས་ཀྱི་རྐྱེན་གྱིས་ཡིད་ཀྱི་རང་བཞིན་གྱི་ལུས་མཚན་དཔེས་བརྒྱན་པའི་རྣམ་པ་ཅན་གྲུབ་ནས། དེ་ཉིད་ས་བཅུ་པའི་སྲིད་པ་ཐ་མ་པའི་བར་དུ་ཇེ་བཟང་གིས་འགྲོ་བར་འདོད་མོད་ཀྱང་། མ་རིག་བག་ཆགས་ཀྱི་ས་ནི། ཤེས་བྱའི་སྒྲིབ་པ་ཡིན་པས།
དེས་བསྐྱེད་པའི་ལུས་དེ་ཉིད་ཤེས་རབ་ཀྱི་དངོས་གཉེན་དུ་གྱུར་པའི་ཡེ་ཤེས་དང་། གྲུབ་སྡེ་དབྱེར་མེད་ཀྱི་ངོ་བོ་གཅིག་ཏུ་འགྱུར་བ་མི་སྲིད་པའི་ཕྱིར། ཆོས་སྐུ་དང་གྲུབ་སྡེ་དབྱེར་མེད་ཀྱི་ངོ་བོ་གཅིག་ཏུ་གྱུར་པའི་གཟུགས་སྐུ་དང་། ཇི་བཞིན་དུ་ཆོས་མཚུངས་པའི་རིགས་འདྲའི་རྒྱུར་མི་འཐད་དོ། ། ལུས་དེ་ཡང་ཡིད་ལྟར་ཐོགས་པ་མེད་པའི་ལུས་ཡིན་པས། ཡིད་ཀྱི་རང་བཞིན་ཅན་གྱི་ལུས་ཞེས་བྱའོ། ། ཡེ་ཤེས་དང་ངོ་བོ་གཅིག་པའི་ལུས་ཡིན་པས་དེ་ལྟར་བརྗོད་པ་མ་ཡིན་ཏེ། དེ་ཡང་འཁོར་ལོས་བསྒྱུར་བའི་ལུས་མཚན་དཔེས་བརྒྱན་པ་ལྟ་བུ་ཟག་བཅས་ཀྱི་རྣམ་སྨིན་གྱི་འབྲས་བུར་གྱུར་པ་ལ་རྣམ་པ་མཐུན་པའི་རིགས་འདྲའི་རྒྱུ་མི་དགོས་ཀྱང་། ལམ་ཉམས་སུ་བླངས་པའི་རྒྱུ་མཐུན་གྱི་འབྲས་བུར་གྱུར་པའི་གཟུགས་སྐུ་ལ་རྣམ་པ་མཐུན་པའི་རིགས་འདྲའི་རྒྱུ་དགོས་པས། དེ་གཉིས་མི་མཚུངས་སོ། །
དོན་འདི་དག་ལེགས་པར་རྟོགས་ན། བསྐྱེད་རིམ་སངས་རྒྱས་ཀྱི་རྒྱུ་མ་ཡིན་པ་དང་། གཟུགས་སྐུ་སངས་རྒྱས་མ་ཡིན་པ་ལ་སོགས་པར་འཛིན་པའི་ལོག་རྟོག་གི་ཐ་ཆད་དེ་དག་རང་གི་ངང་གིས་ལྡོག་པར་འགྱུར་རོ། ། ཞེས་འཆད་དོ།། །། དེ་ཡང་ཇི་ལྟ་བ་བཞིན་མ་ཡིན་ཏེ། ཕྱོགས་རེའི་མིག་གིས་བལྟས་པའི་ཆ་ཤས་སྣང་བ་བྲིས་པར་ཟད་པའི་ཕྱིར། དེའང་འདི་ལྟར། ཁྱད་པར་འཕགས་ཚུལ་དཔྱད་པས། ཐེག་པ་མི་འདྲ་བ་སོ་སོར་འཇོག་པའི་རྒྱུ་མཚན་ཡང་ངེས་པའི་ཕྱིར་དང་། སྡོང་པོ་གཅད་པའི་ཡལ་ག་ལྟར།
ཁོ་བོ་ཅག་གི་ལེགས་པར་བཤད་པ་དེ་དག་གི་ནང་དུ་གཞན་དག་གི་ཉེ་ཚེ་བ་ཚུལ་དང་མཐུན་པ་ཐམས་ཅད་འདུ་བའི་ཕྱིར་དང་། རྒྱལ་བའི་ཐུགས་ཆོས་ཀྱི་སྐུ་བདེ་སྟོང་ཟུང་དུ་འཇུག་པ་ཡིན་གྱི། སྟོང་ཉིད་རྟོགས་པའི་ཡེ་ཤེས་ཙམ་མ་ཡིན་ཏེ། རྒྱུ་དཀྱིལ་འཁོར་འཁོར་ལོའི་ལམ་དང་། དེའི་སྨིན་བྱེད་དབང་གསུམ་པ་ཡང་བདེ་སྟོང་ཟུང་འཇུག་བསྐྱེད་པའི་ཐབས་ཁོ་ནར་ཡོད་པའི་ཕྱིར་དང་། རྒྱུ་བདེ་སྟོང་ཟུང་འཇུག་བསྐྱེད་པའི་ཐབས་ཁོ་ན་ལ་འབྲས་བུ་སྟོང་ཉིད་རྟོགས་པའི་ཡེ་ཤེས་ཁོ་ན་ཙམ་འབྱུང་བ་མི་འཐད་པའི་ཕྱིར་དང་། དེའི་ཕྱིར་མཚན་ཉིད་ཐེག་པ་ནས་ཆོས་སྐུའི་རིགས་འདྲའི་རྒྱུ་ཚང་བར་བསྟན་པ་གྱི་ན་ཡིན་པའི་ཕྱིར་དང་། དེར་ཚང་བར་བསྟན་ན་དབང་གསུམ་པ་དང་དེའི་ལམ་ཐམས་ཅད་དོན་མེད་པ་ཡིན་པའི་ཕྱིར་དང་། ཐེག་ཆེན་ཐུན་མོང་མ་ཡིན་པའི་ལམ་གྱི་ཁྱད་པར་གྱི་གཙོ་བོ་ལྷའི་རྣལ་འབྱོར་ཁོ་ན་ཡིན་ན། རྫོགས་རིམ་ལས་བསྐྱེད་རིམ་གཙོ་བོ་ཡིན་པའམ།
འོད་གསལ་ལས་སྒྱུ་ལུས་གཙོ་བོར་བཞེད་དགོས་པར་འགྱུར་བའི་ཕྱིར་དང་། རྡོ་རྗེ་གུར་ལས། དེ་ཕྱིར་དཀྱིལ་འཁོར་འཁོར་ལོ་ཞེས། ། བདེ་བའི་ཐབས་ཀྱིས་སྡོམ་པ་སྟེ། ། ཞེས་པས་དཀྱིལ་འཁོར་གྱི་འཁོར་ལོ་བསྒོམ་ན་མྱུར་དུ་སངས་རྒྱས་ཐོབ། ཅེས་བསྟན་པར་འཆད་པའང་གྱི་ན་ཡིན་པའི་ཕྱིར་དང་། དེ་ལྟ་བུའི་ལོག་རྟོག་དག་འབྱུང་བར་གཟིགས་ན། རྩ་བའི་རྒྱུད་དུ། དཀྱིལ་འཁོར་འཁོར་ལོའི་ཐབས་ཀྱིས་ནི། ། རྟག་ཏུ་ངེས་པར་འབྱུང་བར་འགྱུར། །
ཞེས་གསུངས་པ་ལ་དོགས་པ་གཅད་པའི་ཕྱིར། རྡོ་རྗེ་སྙིང་པོས་དྲི་བ་མཛད་པ་ནི། དེས་ན་རྡོ་རྗེ་སྙིང་པོས་རྣལ་འབྱོར་མ་རྣམས་ལ་བཟོད་པར་གསོལ་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། དཀྱིལ་འཁོར་འཁོར་ལོ་ཅི་ཞེས་བརྗོད། ། སངས་རྒྱས་ཀུན་དག་གྲོང་ཁྱེར་ལ། ། བཅོམ་ལྡན་བདག་ནི་འཁྲུལ་གྱུར་པས། ། རིམ་པ་ཇི་བཞིན་བཤད་དུ་གསོལ། ། ཞེས་ཞུས་པའི་ལན་དུ། བཅོམ་ལྡན་འདས་ཀྱིས་བཀའ་སྩལ་པ།
དཀྱིལ་ནི་སྙིང་པོ་ཞེས་བརྗོད་དེ། ། བྱང་ཆུབ་སེམས་ནི་བདེ་ཆེན་པོ། ། ལེན་པར་བྱེད་པས་དཀྱིལ་འཁོར་ཉིད། ། འདུས་པ་དཀྱིལ་འཁོར་ཉིད་དུ་བརྗོད། ། འཁོར་ལོ་ཞེས་བྱ་ནམ་མཁའི་ཁམས། ། ལུས་ལ་སོགས་པར་རྣམ་པར་སྦྱོང་། ། བོ་ལ་ཀཀྐོ་ལ་སྦྱོར་བས། ། དེ་ཡི་བདེ་བ་ཤེས་པར་འགྱུར། ། ཞེས་གསུངས་པས་རྫོགས་པའི་རིམ་པ་དཀྱིལ་འཁོར་འཁོར་ལོ་སྟོན་པ་ཡིན་གྱི། ལྷའི་རྣམ་པ་ཅན་གྱི་རྟེན་དང་བརྟེན་པའི་དཀྱིལ་འཁོར་གྱི་འཁོར་ལོ་སྟོན་པ་མ་ཡིན་པས།
མན་ངག་མེད་པར་རང་བློས་སྦྱར་བའི་བཤད་པ་ཙམ་ཡིན་པའི་ཕྱིར་དང་། དེའི་ཕྱིར་རྡོ་རྗེ་གུར་གྱི་གཞུང་དེ་དག་གིས་སྟོང་ཉིད་ཁོ་ནས་སངས་རྒྱས་མི་ཐོབ་ཀྱི། རིམ་པ་གཉིས་ཀྱི་རྣལ་འབྱོར་གྱིས་སངས་རྒྱས་ཉིད་དུ་འགྲུབ་ཅེས་སྟོན་པ་ཡིན་པས། ལྷའི་རྣལ་འབྱོར་ཙམ་སྟོན་པར་འདོད་པ་གྱི་ན་ཡིན་པའི་ཕྱིར་དང་། རིམ་གཉིས་ཀྱི་རྣལ་འབྱོར་ཡིན་ན་ལྷའི་རྣལ་འབྱོར་ཡིན་པས་མ་ཁྱབ་པའི་ཕྱིར་དང་། དེའི་ཕྱིར་ལྷའི་རྣལ་འབྱོར་ཁོ་ན་མདོ་སྔགས་ཀྱི་ཁྱད་པར་དུ་འཇོག་པའི་སྒྲུབ་བྱེད་མེད་པའི་ཕྱིར་དང་། བདེ་ཆེན་གྱི་རྣལ་འབྱོར་ཙམ་ཁོ་ན་ཡང་མདོ་སྔགས་ཀྱི་ཁྱད་པར་དུ་འཇོག་པར་མཚུངས་པའི་ཕྱིར་དང་། དུས་ཀྱི་འཁོར་ལོ་ལས། བདེ་ཆེན་གྱི་རྣལ་འབྱོར་མདོ་སྔགས་ཀྱི་ཁྱད་པར་དུ་བཞག་པ་ཡང་ཡོད་པས། ཕྱི་མ་འདི་ཉིད་ལ་ལུང་གི་ནུས་པ་སྟོབས་ལྡན་ཡོད་པའི་ཕྱིར་དང་།
བརྒྱུད་ལྡན་གྱི་བླ་མའི་མན་ངག་བར་མ་ཆད་དུ་འོངས་པའི་ལེགས་བཤད་ཀྱིས། རྒྱུད་སྡེ་རྒྱ་མཚོའི་དོན་ཚང་ལ་མ་ནོར་བར་འབྱེད་པར་ནུས་ཀྱི། གཞན་དག་ནི་ཕྱོགས་རེའི་མིག་གིས་དགག་གྲུབ་བྱེད་པར་ཟད་པའི་ཕྱིར་རོ།། །། ཡང་། རྡོ་རྗེ་མཁའ་འགྲོ་མ་རྣམས་ཀྱིས་གསང་མཛོད་ལས། ཁ་ཅིག་ན་རེ། ཐེག་པ་གཉིས་ཀྱི་ལམ་ལ་མཆོག་སྨན་ཡོད་ན། ཐོབ་བྱའི་འབྲས་བུ་ལ་ཡང་མཆོག་དམན་ཡོད་དགོས་ཏེ། འོ་མས་བཅུས་པ་དང་། ཆུས་བཅུས་པའི་སྐྱུ་རུ་རའི་ཁྱད་པར་བཞིན་ནོ། །
དེ་ལྟ་མ་ཡིན་ན། རྒྱུའི་ཁྱད་པར་དོན་མེད་པ་ཉིད་དུ་འགྱུར་བས། དེའི་ཕྱིར་བཅུ་གཅིག་ཀུན་ཏུ་འོད་ཀྱི་ས་ནི། རྡོ་རྗེ་འཆང་གི་ས་ལས་དམན་པ་ཡིན་ཏེ། ཁ་སྦྱོར་གྱི་རྟག་པ་དང་པོའི་རབ་བྱེད་བཞི་པ་ལས། མདོར་བསྡུས་པས་ནི་སངས་རྒྱས་ཉིད། ། བསྐལ་པ་བྱེ་བ་གྲངས་མེད་པས། ། ཇི་ཉིད་སངས་རྒྱས་གང་ཐོབ་པ། ། གང་གི་བདེན་པའི་བདེ་བས་ཁྱོད། ། སྐྱེ་བ་འདིར་ནི་ཐོབ་པར་འགྱུར། །
ཡང་ན་རྡོ་རྗེ་འཛིན་པ་ཉིད། ། ཅེས་བསྐལ་པ་བྱེ་བ་དང་། གྲངས་མེད་ཀྱིས་ཐོབ་པའི་སངས་རྒྱས་དང་། རྡོ་རྗེ་འཆང་སོ་སོར་བཤད་པའི་ཕྱིར་དང་། ཡང་དེ་ཉིད་ལས། སྐྱེ་བ་འདིར་སངས་རྒྱས་ཉིད་དམ། རྡོ་རྗེ་སེམས་དཔའ་ཐོབ་པར་འགྱུར་ཏེ། གང་དག་བསམ་གྱིས་མི་ཁྱབ་པའི་གནས་མ་ཐོབ་པ་དེ་ནི། དེ་བཞིན་གཤེགས་པ་སྟེ་སངས་རྒྱས་ཡིན་ནོ། ། མཚན་གཞི་མཚོན་པར་བྱེད་པ་ནི།
རྡོ་རྗེ་སེམས་དཔར་ཡང་དག་པར་གསུངས་སོ། ། ཞེས་བཤད་པའི་ཕྱིར་རོ། ། ཞེས་སྨྲས་སོ། ། འདི་ནི་འཐད་པ་མ་ཡིན་ཏེ། ལུང་དེས། བླ་མེད་ཀྱི་ལམ་གྱིས་ཡང་ན་ཕར་ཕྱིན་ནས་བཤད་པའི་བཅུ་གཅིག་ཀུན་ཏུ་འོད་ཚེ་གཅིག་ལ་འགྲུབ་ལ། ཡང་ན་སྔགས་ནས་བཤད་པའི་རྡོ་རྗེ་འཆང་འགྲུབ་ཅེས་སྟོན་པ་མ་ཡིན་པའི་ཕྱིར་དང་། བསྐལ་པ་གྲངས་མེད་ཀྱིས་ཐོབ་པར་བྱ་བའི་སངས་རྒྱས་ཡིན་ན། ཀུན་ཏུ་འོད་ཀྱི་ས་ཡིན་པས་ཁྱབ་པར་ཕར་ཕྱིན་ཐེག་པ་ཡང་མི་འདོད་པའི་ཕྱིར་ཏེ། མངོན་རྟོགས་རྒྱན་ལས།
ས་དགུ་འདས་ནས་ཡེ་ཤེས་ནི། ། གང་གིས་སངས་རྒྱས་སར་གནས་པ། ། དེ་ནི་བྱང་ཆུབ་སེམས་དཔའི་ས། ། བཅུ་པ་ཡིན་པར་ཤེས་པར་བྱ། ། ཞེས་སངས་རྒྱས་དང་རྫོགས་པའི་སངས་རྒྱས་ལ་ཁྱད་པར་ཕྱེ་ནས་གསུངས་པའི་ཕྱིར་རོ། ། དེས་ན་བཅུ་གཅིག་ཀུན་ཏུ་འོད་ཀྱི་ས་དང་། རྡོ་རྗེ་འཆང་གི་ས་གཉིས་དོན་གཅིག་ཅིང་། དེ་གཉིས་མདོ་སྡེ་ལས་གྲངས་མེད་གསུམ་དང་། རྒྱུད་སྡེ་ལས་ཚེ་གཅིག་གིས་འགྲུབ་པར་གསུངས་པའི་དོན་ཡིན་ཏེ། དཔལ་ལྡན་ཞི་བ་འཚོས།
དཔལ་ལྡན་བདེ་བ་ཆེན་པོ་རྡོ་རྗེ་སེམས་དཔའ་འམ། ལམ་གཞན་དག་གིས་བསྐལ་པ་གྲངས་མེད་པ་རྟོགས་པར་བྱ་བ་རྡོ་རྗེ་ཐེག་པའི་ཐབས་དང་ལྡན་པ་རྣམས་ཀྱིས་ཚེ་འདི་ཉིད་ལ་དཀའ་བ་མེད་པར་སྒྲུབ་པར་བྱ་བ། ཞེས་རྡོ་རྗེ་འཆང་ཉིད་ལམ་གཉིས་ཀའི་འབྲས་བུར་གསུངས་པ་ལྟར་རོ། ། ཁ་སྦྱོར་གྱི་ལུང་དེ་ཉིད་ཀྱི་འགྲེལ་པ། མན་ངག་སྙེ་མ་ལས་ཀྱང་། སངས་རྒྱས་ཉིད་ནི་ས་བཅུའི་དབང་ཕྱུག་རྣམས་སངས་རྒྱས་ཉིད་ནི་ཁྱད་པར་གྱི་ལམ་ཐོབ་པ་ཉིད་དོ། ། རྡོ་རྗེ་འཛིན་པ་ཉིད་ནི་ས་བཅུ་གཅིག་གི་དབང་ཕྱུག་ཉིད་དོ། ། ཞེས་གསུངས་སོ། ། དེ་བས་ན་ལུགས་དེ་ནི། རྒྱུད་དོན་མ་རྟོགས་པའི་ཉེས་པའི་ཐོག་མར་རེ་དོགས་ཁས་བླངས་པ་འགལ་བའི་ཉེས་པས་ཀྱང་རེག་སྟེ།
དོན་གཅིག་ན་ཡང་མ་རྨོངས་དང་། ། ཞེས་པའི་དོན་འཆད་པ་ན། སྔགས་དང་ཕར་ཕྱིན་གཉིས་ཀྱི། ཐོབ་བྱའི་འབྲས་བུ་སངས་རྒྱས་ལ་ཁྱད་པར་ཁས་བླངས་པའི་ཕྱིར་རོ། ། རིག་པའི་གནོད་པ་ཟད་མི་ཤེས་པར་འབབ་པར་འགྱུར་ཏེ། འདི་ལྟར་རྒྱུད་སྡེ་བཞིའི་ཐོབ་བྱའི་འབྲས་བུ་རྫོགས་པའི་སངས་རྒྱས་ལ་མཆོག་དམན་གྱི་རིམ་པ་བཞི་ཡོད་པར་འགྱུར་ཏེ། རྒྱུ་ལ་མཆོག་དམན་གྱི་རིམ་པ་བཞི་ཡོད་པའི་ཕྱིར་རོ། ། དེ་བཞིན་དུ་བསྐྱེད་རྫོགས་གཉིས་ཀྱིས་ཐོབ་པར་བྱ་བའི་སངས་རྒྱས་ལ་ཡང་མཆོག་དམན་ཡོད་པ་ལ་སོགས་པར་འགྱུར་ཞིང་། དེ་དག་འདོད་ན། དེ་ཐམས་ཅད་ཐེག་པ་སོ་སོར་འཇོག་དགོས་པར་འགྱུར་ཏེ།
ལམ་དེ་ཉིད་གང་གི་དོན་དུ་བསྒོམ་པའི་ཐོབ་པར་བྱ་བ་ལ་མཆོག་དམན་ཡོད་པའི་ཕྱིར་ཏེ། གཞན་དུ་ན་ཉན་རང་གི་ཐེག་པ་སོ་སོར་འཇོག་དགོས་པའི་རྒྱུ་མཚན་ཅི་ཡང་མེད་པར་འགྱུར་རོ། ། དེ་ལྟར་ན། ཕྱོགས་འདི་ལ་ཐེག་པ་རིམ་པ་དགུ་ལས་ཀྱང་ཆེས་མང་བའི་ཐེག་པ་རིམ་པ་ཁས་བླངས་དགོས་སོ། ། ཕ་རོལ་ཏུ་ཕྱིན་པ་ཁོ་ནའི་ལམ་གྱིས་ཐོབ་པ་ཡང་ཡིན། རྫོགས་པའི་སངས་རྒྱས་ཀྱང་ཡིན་པ་ཡོད་དམ་མེད། མེད་ན་ཕར་ཕྱིན་པ་ཁོ་ནའི་ལམ་གྱིས་ཐོབ་པའི་སངས་རྒྱས་ཆོས་ཅན། ཁྱོད་སྔགས་ཀྱི་ལམ་གྱིས་ཐོབ་པའི་སངས་རྒྱས་ལས་དམན་པ་མ་ཡིན་པར་ཐལ། ཁྱོད་གཞི་མ་གྲུབ་པའི་ཕྱིར། ཡོད་ན་ཕར་ཕྱིན་ཐེག་པའི་ལུགས་ཀྱི་རྫོགས་པའི་སངས་རྒྱས་དེ་ཉིད་སྟོབས་བཅུ་ལ་སོགས་པའི་ཟག་མེད་ཀྱི་ཡོན་ཏན་བརྒྱ་ཞེ་བཞི་དང་།
སྐུ་གསུང་ཕྲིན་ལས་དང་བཅས་པ་ཡོངས་སུ་རྫོགས་པར་བྱམས་མགོན་གྱིས་གསུངས་པ་ལྟར་འཐད་དམ་མི་འཐད། མི་འཐད་ན་བྱམས་མགོན་གྱིས་གསུངས་པ་དེ་ལ་གནོད་པ་ཅི་ཞིག་སྟོན། རྒྱལ་ཚབ་དམ་པ་རྒྱལ་བའི་དགོངས་པ་འགྲེལ་པ་ལ་ཚད་མའི་སྐྱེས་བུ་མ་ཡིན་པར་འགྱུར་རོ། ། འཐད་ན་སྐྱོན་ཀུན་ཟད་ཡོན་ཏན་ཀུན་རྫོགས་སུ་མཚུངས་པ་ལ། མཆོག་དམན་གྱི་ཁྱད་པར་གང་གིས་འབྱེད་སྨྲོས་ཤིག ཡུལ་གཅིག་ཏུ་བགྲོད་པ་ལ། ལམ་བདེ་མི་བདེ་དང་། ཉེ་རིང་གི་ཁྱད་པར་གཉིས་ཡོད་པ་མི་སྲིད་ན། མངོན་སུམ་གྱིས་གནོད་པ་དུ་མ་ཞིག་འབབ་ལ། སྲིད་ན་རྒྱུ་ལམ་ལ་ཁྱད་ཡོད་ན།
ལམ་དེས་བགྲོད་པའི་འབྲས་བུ་ལ་ཁྱད་པར་ཡོད་པར་དམ་བཅའ་བ་གཞི་ནས་ཉམས་སོ། ། དེས་ན་རྫོགས་པའི་སངས་རྒྱས་གཅིག་ཉིད་ཡིན་ཀྱང་། དེ་ཐོབ་པར་བསྐལ་པ་གྲངས་མེད་དུ་མར་ཚོགས་བསོག་དགོས་མི་དགོས་ཀྱི་ཁྱད་པར་བྱུང་བས་ལམ་གྱི་ཁྱད་པར་གྲུབ་བོ། ། རྡོ་རྗེ་འཆང་གི་ས་དེ་བཅུ་གསུམ་པ་ཡིན་པའི་ཕྱིར། བཅུ་གཅིག་ཀུན་ཏུ་འོད་ལས་གོང་དུ་གྱུར་པར་འདོད་དགོས་སོ་ཞེ་ན། འོ་ན་རྡོ་རྗེ་འཆང་གི་གོ་འཕང་ལས་མཆོག་ཏུ་གྱུར་པའི་སངས་རྒྱས་ཡོད་པར་ཐལ། དེ་ས་བཅུ་གསུམ་པ་ཡིན་ཞིང་། བཤད་རྒྱུད་རྡོ་རྗེ་ཕྲེང་བ་ལས་ས་བཅུ་བཞི་དང་། ཡེ་ཤེས་ཐིག་ལེ་ལས་ས་བཅུ་དྲུག་ཀྱང་བཤད་པའི་ཕྱིར། ས་བཅུ་གཉིས་ནི་གནས་སྐབས་ཀྱི་ས་ཡིན་ལ།
བཅུ་གསུམ་པ་རྡོ་རྗེ་འཛིན་པའི་ས་ཡིན་ཞེས་བྱ་བའི་ཁྱད་པར་སྨྲས་པ་ནི་རང་གི་འདོད་པ་ཙམ་ཟད་དེ། ས་འདི་གཏན་ལ་དབབ་པ་ཅུང་ཟད་ཞིབ་པར་འོག་ཏུ་འཆད་པར་འགྱུར་རོ། ། ཞེས་འཆད་དོ།། །། དེ་ནི་རིག་པ་མ་ཡིན་ཏེ། ཕྱོགས་སྔ་མ་དེ་ལྟར་འདི་ཉིད་དང་། སཾ་བྷུ་ཊིའི་ཊཱིཀྐ་གནད་ཀྱི་གསལ་བྱེད་དུ་མདོ་འབྱུང་ལ། འོན་ཀྱང་འགལ་བ་མེད་དེ། ལམ་སོ་སོས་འབྲས་བུ་སོ་སོ་ཐོབ་པར་བཤད་པ་སྐལ་དམན་སྐྲག་པ་སྤང་བའི་ཆེད་དུ་ཡིན་པའི་ཕྱིར་དང་། དོན་ལ་ཐེག་པ་གཉིས་ཀ་དབྱེར་མེད་པར་བླ་མའི་མན་ངག་གིས་བསྟན་པ་ལྟར་ཉམས་སུ་བླངས་པས། ཐོབ་བྱ་མཐར་ཐུག་ཐོབ་པར་བཞེད་པ་ཡིན་པའི་ཕྱིར་དང་།
མཐར་ཐུག་གི་འབྲས་བུ་གཉིས་ཀ་དབྱེར་མེད་དུ་ཉམས་སུ་བླངས་པས་ཐོབ་ཀྱང་། ཀུན་ཏུ་འོད་ཡང་དག་པར་རྫོགས་པའི་སངས་རྒྱས་ཀྱི་ས་དང་། དེའི་གོང་དུ་རྡོ་རྗེ་སེམས་དཔའི་ས་ཞེས་ཐ་སྙད་བྱས་ནས། སྔ་མ་མཚན་ཉིད་ཐེག་པའི་འབྲས་བུར་འཇོག་པ་ནི། མཚན་ཉིད་ཐེག་པ་ལས་བཤད་ཚོད་བསྟུན་པའི་དབང་དུ་བྱས་པ་ཡིན་པའི་ཕྱིར་དང་། འོན་ཀྱང་མཚན་ཉིད་ཐེག་པ་ལས་བཤད་པའི་རྫོགས་པའི་སངས་རྒྱས་ཀྱི་ཡོན་ཏན་མ་ལུས་པ་ནི། མཐར་ཐུག་གི་ས་ཁོ་ན་ལ་ལྡན་པར་བཞེད་པའི་ཕྱིར་དང་། དོན་འདི་དག་ཁོང་དུ་མ་ཆུག་པར་ཅ་ཅོའི་སྒྲ་དབྱངས་ཅི་ཡང་སྒྲོགས་པས་ངལ་བར་ཟད་པའི་ཕྱིར་དང་། བླ་མེད་ཀྱི་ལམ་གྱིས་སྐྱེ་བ་འདི་ལ་བཅུ་གཅིག་ཀུན་ཏུ་འོད་དམ། རྡོ་རྗེ་སེམས་དཔའི་ས་འགྲུབ་ཅེས་པ་གཞུང་ལས་མངོན་སུམ་དུ་སྣང་བཞིན་དུ།
དོན་མ་ཡིན་ཞེས་པ་བྱུང་རྒྱལ་ཙམ་ཡིན་པའི་ཕྱིར་དང་། ཇི་སྲིད་སངས་རྒྱས་གང་ཐོབ་པ། ། ཞེས་པའི་སངས་རྒྱས་ནི། ཡེ་ཤེས་ཐིག་ལེ་ལས་འབྱུང་བའི་ཀུན་ཏུ་འོད་ཀྱི་ས་དང་དོན་གཅིག་པས། ཡང་དག་པར་རྫོགས་པའི་སངས་རྒྱས་ཀྱི་ས་ཡིན་པའི་ཕྱིར་དང་། གཞུང་གི་དོན། བཅུ་གཅིག་ཀུན་ཏུ་འོད་དང་། རྡོ་རྗེ་འཆང་གི་ས་དོན་གཅིག དེ་གཉིས་མདོ་སྡེ་ལས་གྲངས་མེད་གསུམ་དང་། རྒྱུད་སྡེ་ལས་ཚེ་གཅིག་གིས་འགྲུབ་པར་གསུང་པ་ཡིན་ཞེས་པ།
གཞུང་གི་འགྲེལ་མཚམས་ཙམ་ཡང་མི་ཤེས་ཤིང་། ཡང་ན་ཤེས་པའི་དོན་ཡང་བློའི་ཡུལ་དུ་མ་ཤར་བར་ཟད་པའི་ཕྱིར་དང་། ཞི་བ་འཚོས་དེ་ལྟར་གསུངས་སུ་ཆུག་ཀྱང་། ཁོ་བོ་ཅག་གི་ལུགས་ལ་འགལ་བ་མེད་དེ། ལམ་གཉིས་ཀ་ཉམས་སུ་བླངས་པའི་ཐོབ་བྱ་མཐར་ཐུག་བདེ་བ་ཆེན་པོའི་རྡོ་རྗེ་སེམས་དཔར་བཞེད་པ་ཡིན་པའི་ཕྱིར་དང་། ཨ་བྷ་ཡ་རྣམ་པ་ཀུན་ཏུ་ཚད་མར་བྱེད་དགོས་པའི་རྒྱུ་མཚན་མེད་པའི་ཕྱིར་དང་། ཁས་བླངས་འགལ་བའི་ཉེས་པས་ཀྱང་རེག་སོགས་རྣམས། ཕྱོགས་སྔ་མའི་འདོད་པ་མ་རྟོགས་པའི་ཅ་ཅོའི་སྒྲ་དབྱངས་ཡིན་པའི་ཕྱིར་དང་། རྡོ་རྗེ་འཆང་གི་ས་དེ། ས་བཅུ་གསུམ་པ་ཡིན་པའི་ཕྱིར་ཞེས་སོགས་ཀྱང་བབ་ཅོལ་ཙམ་སྟེ།
རྒྱུད་ཀྱི་རྩོད་སྤོང་དུ་རྒྱས་པར་བཀག་པ་ལས་ཤེས་པར་བྱའོ།། །། ཕྱི་རོལ་མུ་སྟེགས་པ་བྱེད་ལ། ལོག་པར་རྟོག་པའི་དབང་གིས་ལོག་པའི་སྤྱོད་པ་བཞི་ཡོད་པས། དེ་དག་རྗེས་སུ་གཟུང་བར་བྱ་བའི་ཕྱིར་བཞིར་དབྱེ་བ། ཞེས་པར། རྡོ་རྗེ་མཁའ་འགྲོ་མ་རྣམས་ཀྱིས་གསང་མཛོད་ལས། འོ་ན་རྒྱུད་སྡེ་བཞིར་འབྱེད་པའི་རྒྱུ་མཚན་གང་ཡིན། རེ་ཤིག་གདུལ་བྱ་ལ་མཆོག་དམན་གྱི་རིམ་པ་ཡོད་པ་ཙམ་གྱིས་མ་ཡིན་ཏེ། དེ་ལྟར་ན་གསང་བ་འདུས་པ་ལྟ་བུ་གཅིག་ལ་ཡང་རྒྱུད་སྡེའི་རིམ་པའི་འཇུག་སྒོ་མི་འདྲ་བ་ལྔར་དབྱེ་དགོས་པར་འགྱུར་ཏེ། གདུལ་བྱ་ལ་པདྨ་དང་ཙནྡན་ལ་སོགས་པའི་གང་ཟག་རིགས་ལྔ་ཡོད་པའི་ཕྱིར་རོ། །
ཐོབ་བྱ་མཆོག་དམན་གྱི་ཁྱད་པར་དང་། ལྟ་བ་སོགས་ཀྱི་ཁྱད་པར་མེད་ཅིང་། ལྷའི་རྣལ་འབྱོར་གྱི་ཡན་ལག་མི་འདྲ་བ་ཙམ་གྱིས་འབྱེད་ན། རྒྱུད་སྡེ་བཞི་ལས་གྲངས་ཆེས་མང་བ་འབྱེད་དགོས་པར་འགྱུར་རོ་སྙམ་ན། འདི་ལ་བོད་ཀྱི་བླ་མ་ཁ་ཅིག་ན་རེ། ཕྱི་རོལ་མུ་སྟེགས་པ་ལ་ལོག་པའི་སྤྱོད་པ་བཞི་ཡོད་པས། དེ་དག་རྗེས་སུ་གཟུང་བའི་ཕྱིར་དུ་རྒྱུད་སྡེ་བཞི་བསྟན་ཏེ། དེ་ཡང་འདོད་ཆགས་ཅན་ལྷ་ཆེན་པོའི་རྗེས་སུ་འབྲང་བ་འདོད་ཆགས་ཆོས་སུ་སྨྲ་བ་དང་། ཞེ་སྡང་ཅན་ཁྱབ་འཇུག་གི་རྗེས་སུ་འབྲང་བ་འཚེ་བ་ཆོས་སུ་སྨྲ་བ་དང་། གཏི་མུག་ཅན་ཚངས་པའི་རྗེས་སུ་འབྲང་བ་གཙང་སྦྲ་ཆོས་སུ་སྨྲ་བ་དང་།
མ་ངེས་པ་དེ་གསུམ་གང་རུང་དང་འཕྲད་ན་དེ་དག་གི་གྲུབ་མཐའ་འཛིན་པ་བཞི་ཡོད་ཅིང་། དེ་དག་གཟུང་བའི་ཕྱིར། རིམ་བཞིན་བླ་མེད་དང་། སྤྱོད་རྒྱུད་དང་། བྱ་རྒྱུད་དང་། བླ་མེད་ཀྱི་རྒྱུད་སྟོན་ཏོ། ། འདི་ཡང་དེ་ཉིད་འདུས་པའི་རྗེས་འབྲང་། སློབ་དཔོན་ཀུན་སྙིང་དང་། རབ་འབྱོར་སྐྱང་ལ་སོགས་པ་བཞེད་དོ། ། ཞེས་ཟེར་བ་མི་འཐད་དེ།
དེ་འདྲའི་གང་ཟག་ཐབས་དེས་འདུལ་བ་སྲིད་པ་ཙམ་ལ་བྱེད་ལ། བླ་མེད་ལྟ་བུ་གཅིག་གིས་ཀྱང་དེ་འདྲ་བཞི་ཀ་འདུལ་བ་སྲིད་པས། དེའི་སྒོ་ནས་རྒྱུད་སྡེ་སོ་སོར་འབྱེད་པའི་རྒྱུ་མཚན་དུ་མི་རུང་ལ། རྒྱུད་སྡེ་དེ་དང་དེའི་གདུལ་བྱའི་གཙོ་བོ་ལ་དེ་དང་དེ་དགོས་པར་འདོད་ན་ཤིན་ཏུ་མི་རིགས་ཏེ། སྔགས་ཀྱི་ཐེག་པའི་ཆེད་དུ་བྱ་བའི་གདུལ་བྱ་ནི། བསྟན་པ་འདིའི་གདུལ་བྱ་མཆོག་ཡིན་པས། དེ་ལ་མུ་སྟེགས་ཀྱི་ལྟ་བ་ལ་ཞུགས་པ་མི་དགོས་པའི་ཕྱིར་དང་། དང་པོ་ནས་ལྟ་བ་ལོག་པ། ལོག་པར་ཞུགས་ནས་ཐེག་པ་བླ་ན་མེད་པའི་ཆེད་དུ་བྱ་བའི་གདུལ་བྱའི་གཙོ་བོར་འགལ་བའི་ཕྱིར་རོ། ། སློབ་དཔོན་ཀུན་སྙིང་གིས་གསང་བ་འདུས་ཀྱི་འགྲེལ་པར།
ཁྱབ་འཇུག་གི་རྒྱུད་ལ་དགའ་བ་ལ། བླ་མེད་ཀྱི་རྒྱུད་སོགས་ཀྱི་ཀུན་སྤྱོད་བསྟན་པར་བཤད་པས་སློབ་དཔོན་དེའི་བཞེད་པ་མིན་ལ། ཡོ་གའི་རྒྱུད་དུ་བླ་མེད་ཀྱི་གདུལ་བྱ་གང་ལ་གསུངས་པ་རྣམས། འོང་དོན་མེད་པས། ཡིད་རྟོན་དུ་མི་རུང་ངོ་། ། ཞེས་འཆད་དོ། ། དེ་ཡང་མ་རྟོགས་པའི་དགག་པ་ཡིན་ཏེ། གཞན་དག་ལ་གྲགས་པ་དག་རྣམ་གྲངས་སུ་བཀོད་པ་ཡིན་གྱི་རང་གི་བཞེད་པ་མཐར་ཐུག་པ་མ་ཡིན་པའི་ཕྱིར་དང་། དེ་སྐད་དུ་ཡང་། འདིར་སྔོན་གྱི་སློབ་དཔོན་རབ་འབྱོར་སྐྱང་དང་།
ཀུན་དགའ་སྙིང་པོ་ལ་སོགས་པ་དག་བཞེད་དོ། ། ཞེས་གྲག་གོ་ཞེས་གསུངས་པ་ཡིན་པའི་ཕྱིར་དང་། འོན་ཀྱང་དགག་པ་དེ་དག་ནི་འཇུག་པ་མ་ཡིན་ཏེ། མུ་སྟེགས་སྤྱོད་པ་དེ་ལྟ་བུ་དང་ལྡན་པ་དག རང་གི་སྤྱོད་པ་དང་མཐུན་པའི་གཞུང་ལུགས་དག་ལ། བཞུགས་པར་ནི་ཆེས་སླ་བའི་ཕྱིར། དེ་དག་རྗེས་སུ་གཟུང་བའི་ཆེད་དུ། རྒྱུད་སྡེ་དེ་དག་བསྟན་པར་བཞེད་ཀྱི། འདུལ་བ་སྲིད་པ་ཙམ་མམ། གཙོ་བོ་ལ་དེ་དག་དགོས་ཞེས་མི་བཞེད་པའི་ཕྱིར།
སྔགས་ཀྱི་གདུལ་བྱ་ལ་མུ་སྟེགས་ཀྱི་ལྟ་བ་ལ་ཞུགས་པ་ངེས་པར་དགོས་པར་ཁས་བླངས་པ་མེད་པའི་ཕྱིར་དང་། དང་པོར་ཞེས་པ་ཚེ་རབས་སྔ་མ་རྣམས་ལ་བྱེད་ན། ལྟ་བ་ལོག་པ་ལ་མ་ཞུགས་པའི་གང་ཟག་མི་སྲིད་པའི་ཕྱིར་དང་། སྐྱེ་བ་འདིར་ལྟ་བ་ལོག་པ་ལ་ཞུགས་ན། བླ་མེད་ཀྱི་གདུལ་བྱའོ། ། གཙོ་བོ་འགལ་བའི་རྒྱུ་མཚན་མེད་པའི་ཕྱིར་དང་། སློབ་དཔོན་ཀུན་སྙིང་གིས་གསང་འདུས་ཀྱི་འགྲེལ་པར། ཁྱབ་འཇུག་ལ་སོགས་པའི་རྒྱུད་ལ་མངོན་པར་དགའ་ཞིང་། ཡུལ་མི་སྤོང་བ་རྣམས་ནི་འདོད་ཆགས་ཀྱིས་འདོད་ཆགས་སྤོང་བ་འདི་ལ་དགའ་བ་བསྐྱེད་པའི་ཕྱིར་ཏེ། འདི་ལྟར་བུད་མེད་བརྟེན་པ་དང་།
བཤང་གཅི་ལ་སོགས་པ་བརྟེན་པས་ཁྱབ་འཇུག་ལ་སོགས་པ་བསྒྲུབ་པར་འདོད་ཅིང་། དེས་བསྟན་པའི་དངོས་གྲུབ་རྩོལ་བ་ལ་ཞུགས་པ་དེ་དག བཙུན་མོའི་གསང་བ་ལ་མངོན་པར་འཇུག་པར་འགྱུར་ཏེ། དེའང་། བྷ་ལ་ལེགས་ལྡན་ཁྱབ་འཇུག་སྟེ། ། བུད་མེད་ཀྱི་ནི་འདོམ་ན་གནས། ། མི་རྣམས་དགའ་བར་བྱེད་པ་ཡིན། ། དེས་ན་སྲིད་མེད་བུ་ཞེས་བྱ། ། ཞེས་གསུངས་ལ། ཁྱབ་འཇུག་ལ་སོགས་པའི་ཞེས་གསུངས་པས།
ཁྱབ་འཇུག་ཁོ་ནར་བཞེད་པའང་མ་རྟོགས་པའི་རྣམ་འགྱུར་ཙམ་ཡིན་པའི་ཕྱིར་དང་། ཁྱབ་འཇུག་གི་རྒྱུད་ལ་མངོན་པར་དགའ་བ་ལ་གསང་འདུས་བསྟན་པར་བཞེད་པར་གསལ་མོད། དེས་དབང་ཕྱུག་གི་རྒྱུད་ལ་དགའ་བ་ལ་བླ་མེད་བསྟན་པར་ཀུན་གྱིས་བཞེད་པར་འགྲུབ་པར་དཀའ་སྟེ། ཀུན་སྙིང་གིས་གསང་འདུས་རྣལ་འབྱོར་རྒྱུད་དུ་བཀྲལ་བར་གྲགས་པའི་ཕྱིར་རོ།། །། ཡང་འདིར་བསྟན་བཅོས་དེ་ཉིད་འདུས་པ་ལས། རྗེ་བཙུན་གྱི་གསུང་དེ་ཉིད་ཕྱོགས་སྔ་མར་བཀོད་ནས། དེ་ནི་མི་རིགས་ཏེ། སྤྱོད་པའི་རྒྱུད་ཀྱི་གཙོ་བོ་རྣམ་སྣང་མངོན་བྱང་དང་། ཕྱག་ན་རྡོ་རྗེ་དབང་བསྐུར་བའི་རྒྱུད་ལ་སོགས་པ་ཕལ་ཆེར་ནི་ཉོན་མོངས་པ་ཐམས་ཅད་འདུལ་བའི་ཕྱིར། ཇི་ལྟར་རིགས་པར་གསུངས་ཀྱི།
གཙོ་བོར་ཞེ་སྡང་ཁོ་ན་འདུལ་བའི་དོན་དུ་གསུང་པ་མིན་པའི་ཕྱིར་དང་། བྱེ་བྲག་འགའ་ཞིག་དེ་ལྟར་གསུངས་པས། སྤྱི་ཁྱབ་ཀྱི་མཚན་ཉིད་དུ་སྨྲ་ན། རྣལ་འབྱོར་རྒྱུད་ཀྱི་ཁམས་གསུམ་རྣམ་རྒྱལ་གྱི་དུམ་བུར་དེ་ལྟར་གསུངས་པས། དུམ་བུ་གཞན་ཡང་དེ་ལྟར་གསུང་པ་ཧ་ཅང་ཐལ་བའི་ཕྱིར་དང་། སློབ་དཔོན་ཀུན་དགའ་སྙིང་པོས་དེ་ཉིད་བསྡུས་པའི་འགྲེལ་པར་ནི། དེ་ལྟར་རྒྱུད་སྡེའི་ཁྱད་པར་འབྱེད་པ་གསུང་དོན་མེད་ཅིང་མ་གསུངས་ལ། གསང་འདུས་འགྲེལ་པར་དབང་ཕྱུག་གི་རྒྱུད་ལ་དགའ་བ་ལ། བླ་མེད་ཀྱི་འདོད་ཆགས་ཀྱི་ཀུན་སྤྱོད་རྣམས་བསྟན་པ་རྒྱས་པར་བཤད་པ་དང་འགལ་བའི་ཕྱིར་རོ། ། ཞེས་གསུངས་སོ། །
དེ་ཡང་མ་ཡིན་ཏེ། ཁྲོ་བོ་རྣམ་པར་རྒྱལ་བའི་རྒྱུད་ནི། རིགས་ཀྱི་རྒྱུད་བདག་པོ་འཁོར་ལོས་བསྒྱུར་བའི་རྒྱུད་ཡིན་པས་གཙོ་བོ་ཡིན་པའི་ཕྱིར་དང་། གཞན་དག་ནི་གོང་དུ་དཔྱད་པ་ལྟར་ཡིན་པས། སྐྱོན་དེ་དག་འཇུག་པ་མ་ཡིན་པའི་ཕྱིར་རོ།། །། སངས་རྒྱས་པ་ལ་གྲུབ་མཐའ་མི་མཐུན་པ་བཞི་ཡོད་པས། དེ་དག་དང་བསྟུན་ཏེ་བསྐྱེད་ཆོག་མི་འདྲ་བ་བཞིས་རྒྱུད་སྡེ་བཞིར་བཞག་པ། ཞེས་པར། རྡོ་རྗེ་མཁའ་འགྲོ་མ་རྣམས་ཀྱིས་གསང་མཛོད་ལས་ཀྱང་། སངས་རྒྱས་པ་ལ་གྲུབ་མཐའ་མི་འདྲ་བ་བཞི་ཡོད་པས།
དེ་དང་བསྟུན་ཏེ་ལྷའི་བསྐྱེད་ཆོག་མི་འདྲ་བ་བཞིས་རྒྱུད་སྡེ་བཞིར་བཞག་པར་སྨྲས་པ་སྟེ། ཉན་ཐོས་གནས་མ་བུ་པ་དང་། ཉི་འོག་བྱེ་བྲག་ཏུ་སྨྲ་བ་དང་། བརྗོད་དུ་མེད་པའི་བདག་ཁས་ལེན་ཅིང་། དེ་བཞིན་དུ་བྱ་བའི་རྒྱུད་ལ། རང་ལྷར་མི་བསྒོམ་པར་ཐ་མལ་དུ་གནས། མདུན་དུ་རས་བྲིས་བཀྲམ། དེ་གཉིས་ཀྱི་བར་གྱི་མདུན་གྱི་ནམ་མཁར། ལྷ་ཡེ་ཤེས་པ་སྤྱན་དྲངས་ནས་བཞུགས་པའི་ཐུགས་ཀར་སྔགས་ཕྲེང་བཀོད་ནས། བཟླས་པ་བྱེད་པ།
ལྷ་རྗེ་བོ་ལྟ་བུ་ལས་དངོས་གྲུབ་ལེན་པའི་ཚུལ་གསུངས་ཏེ། རྟག་མི་རྟག་གང་ཡང་མ་ཡིན་པའི་བདག་དང་འདྲ་བར། རང་དང་བྲིས་སྐུ་གང་ཡང་མ་ཡིན་པའི་ལྷ་ལས་དངོས་གྲུབ་ལེན་པས་སོ། ། ཡང་ཁ་ཆེ་བྱེ་བྲག་ཏུ་སྨྲ་བ་དང་། མདོ་སྡེ་པ་གཉིས་བདག་མི་འདོད་ཀྱང་། གཟུང་འཛིན་རྫས་གཞན་ཁས་ལེན་པས། དེ་དང་བསྟུན་ནས་སྤྱོད་རྒྱུད་ཀྱི་ལྷའི་བསྐྱེད་ཆོག་གསུངས་ཏེ། བདག་ལྷ་དམ་ཚིག་པར་བསྐྱེད། ཡེ་ཤེས་པ་རང་ལས་ལོགས་པར་མདུན་དུ་བཞུགས་པའི་ཐུགས་ཀར། སྔགས་ཕྲེང་སྔགས་བཀོད་ནས་སྔགས་བཟློ་བ།
ལྷ་གྲོགས་པོ་ལྟ་བུ་ལས་དངོས་གྲུབ་ལེན་པའི་ཚུལ་གསུངས་སོ། ། ཡང་འཕགས་པ་རང་སངས་རྒྱས་དག ཡུལ་ཕྱི་དོན་ཡང་། ཤེས་པ་སྐད་ཅིག་མ་ཙམ་བདེན་པར་འདོད་པ་དང་བསྟུན་ནས། རྣལ་འབྱོར་རྒྱུད་ཀྱི་ལྷའི་བསྐྱེད་ཆོག་གསུངས་ཏེ། བདག་དམ་ཚིག་པར་བསྐྱེད། དེ་ལ་ཡེ་ཤེས་པ་བཅུག སླར་གཤེགས་སུ་གསོལ་བའོ། ། ཡང་ཐེག་པ་ཆེན་པོ་པ་དག་ནི། གཟུང་བ་མེད་པས་དེ་འཛིན་མེད། །
ཅེས་སེམས་ཙམ་པའང་འདོད་ལ། དབུ་མ་པའང་འདོད་དོ། ། ཀུན་རྫོབ་ཏུ་ནི་གཟུང་འཛིན་གཉིས་ཀ་འདོད་དོ། ། དེ་དང་མཐུན་པ་ནི། རྣལ་འབྱོར་བླ་ན་མེད་པའི་བསྐྱེད་ཆོག་སྟེ། དང་པོར་བདག་དམ་ཚིག་པར་བསྐྱེད། དེ་ལ་ཡེ་ཤེས་པ་འཇུག་པ། ཀུན་རྫོབ་ཏུ་གཟུང་འཛིན་གཉིས་འདོད་པ་དང་འདྲ་ལ། དོན་དམ་པར་གཉིས་ཀ་མི་འདོད་པ་ལྟར། ཡེ་ཤེས་པ་གཤེགས་སུ་གསོལ་བ་མེད་པའོ། །
དེ་ལྟར་གྲུབ་མཐའ་སྨྲ་བ་བཞི་ཡོད་པ་དང་བསྟུན་ནས། ལྷའི་བསྐྱེད་ཆོག་མི་འདྲ་བ་བཞིའི་སྒོ་ནས་རྒྱུད་སྡེ་བཞིར་བཞག་པ་ནི། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ཀྱི་རྗེས་སུ་འབྲངས་ནས། འཕགས་པ་ཀླུ་སྒྲུབ་ལ་སོགས་པའི་བཞེད་པའོ། ། ཞེས་ཟེར་རོ། ། ཉི་འོག་བྱེ་བྲག་ཏུ་སྨྲ་བ་བརྗོད་དུ་མེད་པའི་བདག་འདོད་པ་གང་ནས་ཀྱང་མ་བཤད་ལ། གྲུབ་མཐའ་སྨྲ་བ་བཞིར་འབྱེད་པ་ན། རང་སངས་རྒྱས་གྲུབ་མཐའ་སྨྲ་བ་བཞིའི་ཡ་རྒྱལ་གཅིག་ཏུ་བྱས་པ་དང་། དབུ་སེམས་གཉིས་ཀ་གྲུབ་མཐའ་སྨྲ་བ་བཞིའི་ཡ་གྱལ་གཅིག་ཏུ་བྱས་ནས། དབུ་སེམས་གཉིས་ཀ་དོན་དམ་པར་འཛིན་པའང་མ་གྲུབ་པར་འདོད་སྙམ་དུ་སྨྲ་བ་ནི།
གཞུང་གི་རྣམ་གཞག་ཐམས་ཅད་ལྡོག་སྟེ་སྨྲ་བར་འདུག་པས། གཞུང་ལུགས་རྣམ་གཞག་རགས་པ་ཙམ་ཆགས་པས་ཀྱང་ནོར་པ་ཆེས་ཆེར་ཤེས་སླ་ལ། འཕགས་པ་ཀླུ་སྒྲུབ་ཀྱིས་དེ་ལྟར་བཤད་པའི་འཁྲུལ་གཞི་ཟུར་ཙམ་ཡང་གང་ནའང་མེད་ཅིང་། ཡེ་ཤེས་རྡོ་རྗེ་ཀུན་ལས་བཏུས་ལས། བྱ་རྒྱུད་ལ་བདག་བསྐྱེད་མེད་པར་བཤད་སྙམ་པར་སྣང་ནའང་། བྱ་རྒྱུད་ལ་བདག་བསྐྱེད་མེད་ན། གོང་དུ་བཤད་པ་ལྟར། སྔགས་དང་། ཕར་ཕྱིན་ཐེག་པའི་ཐུན་མོང་མ་ཡིན་པའི་ཁྱད་པར་གཙོ་བོར་གཟུགས་སྐུའི་རྒྱུའི་ལྷའི་རྣལ་འབྱོར་མ་ཚང་བར་འགྱུར་བ་དང་། རང་ཉིད་འབྲས་བུའི་གནས་སྐབས་དང་རྣམ་པ་མཐུན་པར་བསྒོམ་པའི་འབྲས་བུ་ལམ་བྱེད་མ་ཚང་བས།
འབྲས་བུའི་ཐེག་པ་མ་ཡིན་པར་ཐལ་བ་དང་། འདོད་ཆགས་ལམ་དུ་བྱེད་པའི་ཐབས་མེད་མི་རུང་། རང་ལྷར་བསྒོམ་པའི་རྣལ་འབྱོར་མེད་པས། འདོད་ཆགས་ལམ་བྱེད་ཀྱི་ཐེག་པ་མ་ཡིན་པར་ཐལ་བ་དང་། བྱ་རྒྱུད་ཀྱི་དབང་བསྐུར་བ་དང་། ཡེ་ཤེས་འབེབས་པ་སོགས་ཀྱི་ཚེ། བླ་མ་དང་སློབ་མ་གང་ཡང་ལྷར་བསྒོམ་དུ་མི་རུང་བར་འགྱུར་ཞིང་། ཁྱེད་རང་ཉིད་ཀྱང་དེ་དག་གི་ཚེ་ལྷར་བསྒོམ་པ་དང་ནང་འགལ་བ་དང་། བྱ་བའི་རྒྱུད་བསམ་གཏན་ཕྱི་མ་དང་། རྡོ་རྗེ་གཙུག་ཏོར་ལས་བཟླས་བརྗོད་ཡན་ལག་བཞི་རྣམ་སྣང་མངོན་བྱང་དང་འདྲ་བར་གསལ་བར་བཤད་པར་སངས་རྒྱས་གསང་བས་གསུངས་ཤིང་།
བསམ་གཏན་ཕྱི་མར་བཟླས་བརྗོད་ཡན་ལག་བཞི་འཆད་པ་ན། སྒྲ་དང་སེམས་དང་གཞི་ལ་གཞོལ། ། ཞེས་གསུངས་པའི་གཞི་ནི། ལྷར་བསྐྱེད་པ་ཡིན་པར་འགྲེལ་པས་གསལ་བར་བཤད་པ་དང་། རྡོ་རྗེ་རྣམ་འཇོམས་ཀྱི་རྒྱུད་རྒྱས་པ་ལས། ལྷ་དྲུག་བསྐྱེད་པར་གསལ་བར་གསུངས་པའི་ལུང་། སངས་རྒྱས་གསང་བས་རྣམ་འཇོམས་ཀྱི་འགྲེལ་པར་དྲངས་ནས་རང་ལྷར་བསྐྱེད་པ་རྒྱས་པར་བཤད་པ་དང་། ལེགས་གྲུབ་ཀྱི་མངོན་རྟོགས་ལས། བྱ་བའི་རྒྱུད་ལས་ལྷ་བསྒྲུབ་པའི་རིམ་པ་མ་བསྟན་སྙམ་དུ་བསམ་པར་མི་བྱ་སྟེ། བཅོམ་ལྡན་འདས་ཀྱིས་ཕལ་ཆེར་མ་བསྟན་ཀྱང་།
ཕྱག་ན་རྡོ་རྗེ་དབང་བསྐུར་བ་དང་། དེ་ཁོ་ན་ཉིད་བཅུ་པ་དག་ལས། གཙོ་བོར་བསྟན་ཏོ། ། གཅིག་ཏུ་དངོས་གྲུབ་ཐམས་ཅད་ནི་སྔགས་ཀྱི་ལྷ་དང་། དེ་ཁོ་ན་ཉིད་ལ་རགས་ལས་པ་ཡིན་ལ། དེ་དག་རྣམ་པར་ཉམས་ནས། ཞི་བ་ལ་སོགས་པའི་ལས་རྣམས་འགྲུབ་པར་མི་འགྱུར་བས། བླ་མས་བཤད་པ་དང་། རྒྱུད་ཀྱི་ཁྱད་པར་ཅུང་ཟད་དཔྱད་པ་ལས་ཁོང་དུ་ཆུད་པར་བྱའོ། ། ཞེས་རང་ལྷར་བསྒོམ་པ་དང་།
དེ་ཁོ་ན་ཉིད་བསྒོམ་པ་གཉིས་མེད་ན་དངོས་གྲུབ་མི་འགྲུབ་པས། བྱ་རྒྱུད་ལ་ཡང་དེ་གཉིས་དགོས་པར་བསྒྲུབ་པ་སོགས་ཚད་ལྡན་གྱི་གཞུང་དང་། རྒྱུད་དུ་མ་དང་འགལ་བའི་ཕྱིར་རོ། ། དེའི་ཕྱིར་ཆེས་མི་རིག་གོ ། འོ་ན་ཡེ་ཤེས་རྡོ་རྗེ་ཀུན་ལས་བཏུས་པ་ལས། ཡེ་ཤེས་པའམ་བདེ་བ་དམ་པ་མེད་པ་དང་། བདག་ཉིད་ལྷའི་སྙེམས་པ་མེད་པ་དང་། རྨད་དུ་བྱུང་བའི་སྤྱོད་ཡུལ་མ་ཡིན་པ་དང་། སྐྱོན་གྱི་རྒྱུའི་རྟོག་པས་རབ་ཏུ་སྤྱོད་པས་བསྒྲུབ་པར་བྱེད་པ་ནི་བྱ་བའི་རྒྱུད་ལ་གནས་སོ། ། ཞེས་གསུངས་པ་ཇི་ལྟར་དྲང་ཞེ་ན།
དེས་ནི་བྱ་བའི་རྒྱུད་ལས། རང་ལྷར་བསྒོམ་ནས་ཡེ་ཤེས་པ་འཇུག་པ་མ་བཤད་པ་ཡོད་པར་གསུངས་ཀྱི། བཤད་པ་མེད་པར་མ་གསུང་ལ། དེ་ཡང་བྱ་རྒྱུད་ཀྱི་ཆེད་དུ་བྱ་བའི་གདུལ་བྱའི་གཙོ་བོ་མ་ཡིན་པའི་གདུལ་བྱ་ཕལ་པ། རང་དང་ལྷ་གཅིག་ཏུ་བསྒོམ་པའི་རྣལ་འབྱོར་མ་ཐོག་མ་ནས་གཞུག་མི་ནུས་པ་དང་། མདུན་དུ་ལྷ་བསྒོམ་ནས་བཟླས་པ་བྱེད་པ་སོགས་ལ་ཐོག་མ་ནས་གཞུག་མི་ནུས་པ་དག་རྗེས་སུ་གཟུང་བའི་ཕྱིར་དུ་དེ་ཙམ་ཞིག་སྟོན་གྱི། རང་ལྷར་བསྒོམ་པ་ལ་སོགས་གསལ་བར་མ་བསྟན་པའི་བྱ་རྒྱུད་ཀྱི་རྒྱུད་མང་དུ་ཡོད་ལ། འོན་ཀྱང་རྒྱུད་དེ་དང་དེ་ལ་བྱ་རྒྱུད་ཀྱི་ལམ་གྱི་ལུས་ཡོངས་སུ་རྫོགས་པ་སྟོན་པ་མ་ཡིན་པས། བྱ་རྒྱུད་ཀྱི་ལམ་ལུས་ཡོངས་སུ་རྫོགས་པ་ལ་བསམ་གཏན་ཕྱི་མ་ལས་གསུངས་པ་ལྟར། བཟླས་བརྗོད་ཡན་ལག་བཞི་ཚང་བ་དགོས་པ་ཡིན་ལ།
གདུལ་བྱ་ཕལ་པ་ལམ་ལ་ཐོག་མར་ཞུགས་པ་ནས། ལམ་ལུས་ཡོངས་སུ་རྫོགས་པ་ལ་སློབ་པས་མ་ཁྱབ་ཅིང་། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ཀྱི་དོན་ནི་དེ་ལ་དགོངས་པའོ། ། དེས་ན་སློབ་དཔོན་ཆེན་པོ་སངས་རྒྱས་གསང་བས་ཀྱང་། གསང་བ་ནི་མི་བསྟན་པ་སྟེ། དེ་དག་ནི་འདི་ལྟར་དགོངས་སོ། ། སྔགས་ཀྱི་བསམ་གཏན་དེ་གསང་སྔགས་ཐམས་ཅད་འགྲུབ་པའི་ཡན་ལག་གི་སྙིང་པོར་གྱུར་པ་ཡིན་ཡང་། རྒྱུད་སོ་སོ་དག་ཏུ་རྣམ་པར་ཕྱེ་སྟེ་མ་བསྟན་པ་ནི་སླར་བསྡུད་པ་དང་། སྲོག་དང་རྩོལ་བ་ལ་སོགས་པ་བསྟན་གྱི་ཡན་ལག་རྣམས་ནན་ཏན་དུ་བྱེད་མི་ནུས་པའི་གདུལ་བྱའི་འགྲོ་བ་རྣམས་གཟུང་བའི་ཕྱིར། མི་མངོན་པའི་ཚིག་ཏུ་ནི་ཐམས་ཅད་དུ་ཡང་ཕལ་ཆེར་གསུངས་ཏེ།
ཕྱིས་བཤད་པར་བྱའོ། ། ཞེས་གསུངས་པས་དོན་འདི་ཉིད་གསལ་བར་བཤད་དོ། ། བྱ་སྤྱོད་གཉིས་ཀ་ལ་ཡེ་ཤེས་པ་འཇུག་པ་དགེ་སློང་མ་དཔལ་མོ་དང་། ཤཱནྟི་པ་དང་། ཛེ་ཏ་རི་དང་། ཇོ་བོ་ཆེན་པོ་རྗེ་ལ་སོགས་པ་ཚད་ལྡན་དུ་མས་བཤད་ལ། དེ་ལྟར་མི་རུང་ན་དེའི་རྒྱུ་མཚན་དུ། རང་དང་ལྷ་གཉིས་གཅིག་ཏུ་འཛིན་པ་ལ་མི་མོས་པ་འགོད་དགོས་ཀྱི། གཞན་འགོད་རྒྱུ་མེད་ན་ཡང་། གོང་དུ་བཤད་པ་ལྟར་རང་ལྷར་བསྒོམ་པ་ཡོད་ལ།
དེའི་ཚེ་རང་ལྷ་དངོས་སུ་བསྒོམ་དགོས་པས། རང་དང་ལྷ་ངོ་བོ་གཅིག་ཏུ་བསྒོམ་དགོས་པའི་ཕྱིར་དང་། ཕྱག་རྡོར་དབང་བསྐུར་བའི་རྒྱུད་ལས་ཀྱང་། རང་ལྷ་དངོས་ཀྱི་ང་རྒྱལ་སྤྱོད་ལམ་ཐམས་ཅད་དུ་མི་གཡོ་བའི་དྲན་པ་དགོས་པའི་ཕྱིར་དང་། རྒྱུད་དེ་ལས། རང་གི་ལུས་ངག་ཡིད་གསུམ་དང་། ལྷའི་སྐུ་གསུང་ཐུགས་གཅིག་ཏུ་མོས་དགོས་པར་གསུངས་པའི་ཕྱིར་རོ། ། ཞེས་འཆད་དོ།། །། དེ་དག་ཀྱང་བླ་མ་འགའ་ཞིག་གི་གསུང་ལས་བྱུང་བ་བཀོད་པ་ཡིན་གྱི། རང་གི་ལུགས་མཐར་ཐུག་པ་མ་ཡིན་ལ།
དགག་པ་དེ་དག་ནི་རིགས་པ་མ་ཡིན་ཏེ། དུས་ཀྱི་འཁོར་ལོ་ལས། གང་ཞིག་དེ་ཉིད་གང་ཟག་ཅེས་བྱ་ལུས་ལ་གནས་པར་སྨྲ་བ་དེ་ནི་རང་བཞིན་དག་གིས་ཉམས། ། ཞེས་བྱེ་བྲག་ཏུ་སྨྲ་བ་བརྗོད་དུ་མེད་པའི་བདག་འདོད་པར་གསུངས་ལ། ཁ་ཆེ་བྱེ་བྲག་ཏུ་སྨྲ་བ་ནི་དོན་རྟོག་པ་སྤོང་ཕྱིར་དང་། ཞེས་སོགས་དང་མཐུན་པའི་སྒོ་ནས། འཕགས་པ་རང་རྒྱལ་བ་དག་ཞེས་བཏགས་པ་ཡིན་པའི་ཕྱིར་དང་། སེམས་ཙམ་པའང་འདོད་ཅེས་པས་དབུ་སེམས་གཉིས་གྲུབ་མཐའ་སྨྲ་བ་བཞིའི་ཡ་གྱལ་གཅིག་ཏུ་འགྱུར་བའི་རྒྱུ་མཚན་མེད་པའི་ཕྱིར་དང་། གཟུང་བ་མེད་པས་དེ་འཛིན་མེད་ཀྱི་འཛིན་པ་དང་། གཟུང་འཛིན་གཉིས་མེད་ཀྱི་རང་གི་གཏན་མི་མཚུངས་པས།
སེམས་ཙམ་གཟུང་བ་མེད་པའི། དེར་འཛིན་མེད་ཀྱི་འཛིན་པ་དོན་དམ་པར་གྲུབ་པར་འདོད་པ། ཆེས་ཤིན་ཏུ་གཞུང་ལུགས་ཀྱི་རྣམ་གཞག་མ་ཆགས་པར་འགྱུར་བའི་ཕྱིར་དང་། ཀླུ་སྒྲུབ་སོགས་བཞེད་དོ། ། ཞེས་གསུངས་སོ། ། ཞེས་བྲིས་ཀྱི་ཀླུ་སྒྲུབ་ཀྱིས་བཤད་དོ། ། ཞེས་སྨྲས་པ་མེད་པའི་ཕྱིར་དང་། ཡེ་ཤེས་རྡོ་རྗེ་ཀུན་ལས་བཏུས་ལས། བྱ་རྒྱུད་ལ་བདག་བསྐྱེད་མེད་པར་གསུངས་པས། མེད་པར་མི་འགྲུབ་ན།
སངས་རྒྱས་གསང་བས་བཤད་པས་ཡོད་པར་མི་འགྲུབ་པའི་ཕྱིར་དང་། སངས་རྒྱས་གསང་བའི་བཞེད་པ་ཇི་ལྟར་ཡིན་པ་འོག་ནས་འཆད་པའི་ཕྱིར་དང་། བདག་བསྐྱེད་མེད་པས། གཟུགས་སྐུའི་རྒྱུ་ལྷའི་རྣལ་འབྱོར་དང་། འབྲས་བུ་ལམ་བྱེད་མ་ཚང་བའི་རྒྱུ་མཚན་མེད་པའི་ཕྱིར་དང་། སྔགས་ཀྱི་ཐེག་པ་ཡིན་པས། ལྷའི་རྣལ་འབྱོར་ཐམས་ཅད་ཚང་དགོས་ན། བསྐྱེད་རིམ་ཀྱང་འདིར་བཞེད་དགོས་པར་འགྱུར་བའི་ཕྱིར་དང་། ལྷ་ཕོ་མོ་ཕན་ཚུན་ཆགས་པའི་རྣམ་པ་ལ་གུས་པས། དེའི་གོ་འཕང་ཐོབ་པར་འདོད་པས་གྲུབ་པར་འདོད་པ་བསྒྲུབ་པར་བྱེད་པའི་ཕྱིར།
ཆགས་པ་ལམ་བྱེད་ཀྱི་ཐེག་པ་ཡིན་པའི་རྒྱུ་མཚན་མེད་པའི་ཕྱིར་དང་། དབང་བསྐུར་དང་ཡེ་ཤེས་པ་དེ་འབེབས་པའི་ཚེ་ལྷར་བསྒོམ་དགོས་པའི་ཚད་མ་མེད་པའི་ཕྱིར་དང་། བྱེད་པར་བཤད་པ་དེ་དག་ནི་རྒྱུད་སྡེ་གཞན་དང་ཁྱད་པར་དུ་བྱས་པ་ཡིན་པའི་ཕྱིར་དང་། རྡོ་རྗེ་གཙུག་ཏོར་སོགས་ལས་བཟླས་བརྗོད་ཡན་ལག་བཞི་བཤད་པ་དེ་དག་ལས། བསྟན་བཅོས་དེ་ཉིད་འདུས་པ་ལས། སློབ་དཔོན་དེ་དག་ནི། སྤྱི་རྒྱུད་ལས་བྱ་བའི་རྒྱུད་དང་། རྣལ་འབྱོར་གྱི་རྒྱུད་གཉིས་སུ་འདུས་ཏེ། རྣམ་སྣང་མངོན་བྱང་དང་ཕྱག་ན་རྡོ་རྗེ་དབང་བསྐུར་བའི་རྒྱུད་ལ་སོགས་པ་བྱ་བའི་རྒྱུད་དུ་མཛད་དེ། དེ་དག་གི་བསམ་གཏན་མཆོག་གསལ་བར་བྱེད་པ་བསམ་གཏན་ཕྱི་མ་ཡང་བྱ་བའི་རྒྱུད་དུ་མཛད་ལ།
དེའི་རྩ་རྒྱུད་རྡོ་རྗེ་གཙུག་ཏོར་ཡང་བྱ་རྒྱུད་དུ་བཞེད་པ་དང་། དེ་ལྟ་བུ་དང་མཚུངས་པའི་བྱ་བའི་རྒྱུད་རྣམས་ལས་བདག་བསྐྱེད་ཙམ་གསུངས་ཀྱང་། བཟླས་བསྒོམ་ཡན་ལག་བཞི་སོགས་གསལ་བར་མ་གསུངས་པ་དང་། ཆོ་གའི་ཆིངས་རྣམ་སྣང་མངོན་བྱང་སོགས་དང་མཐུན་ཤས་ཆེ་ཡང་། བདག་བསྐྱེད་གསལ་བར་མ་བསྟན་པ་རྣམས་རྣམ་སྣང་མངོན་བྱང་རྩ་བཤད་ལ་སོགས་པ་འདི་དག་གིས་གསལ་བར་བྱ་བར་དགོངས་པ་ཡིན་པའི་ཕྱིར་དང་། དེས་ན་རྡོ་རྗེ་གཙུག་ཏོར་གྱི་རྒྱུད་ཀྱང་བྱ་སྤྱོད་གཉིས་སུ་ཕྱེ་བའི་བྱ་རྒྱུད་ཡིན་པར་ཚད་ལྡན་གང་ནས་མ་བཤད་པའི་ཕྱིར་དང་། གསུང་ན་བྱ་སྤྱོད་གཉིས་ལ་རྣལ་འབྱོར་གྱི་མན་ངག་ཟབ་མི་ཟབ་གྱི་ཁྱད་པར་སོགས་མེད་པར་འགྱུར་བས་གཉིས་སུ་ཕྱེ་བ་དོན་མེད་པའི་ཕྱིར་དང་། སླར་བསྡུད་པ་དང་། སྲོག་དང་། རྩོལ་བ་བསྡམས་པ་ལ་སོགས་པའི་བསམ་གཏན་གྱི་ཡན་ལག་བཞི་ལ་སོགས་པ་རྩེ་གཅིག་ཏུ་ནན་ཏན་བྱེད་མི་ནུས་པའི་གདུལ་བྱའི་འགྲོ་བ་རྣམས་གཟུང་བའི་ཕྱིར་གསུངས་པའི་རྒྱུད་དེ་ཉིད།
འདིར་བྱ་སྤྱོད་གཉིས་སུ་ཕྱེ་བའི་བྱ་བའི་རྒྱུད་ཡིན་པས། དོན་གྱིས་གཉིས་སུ་ཕྱེ་བའི་རྒྱུད་ནི། བདག་བསྐྱེད་ཀྱི་ལྷ་སོགས་ཡན་ལག་བཞི་ལྡན་བསྟན་པར་འདོད་པ་མ་ཡིན་པར་གྲུབ་ཟིན་པའི་ཕྱིར་དང་། ལྷ་བསྒོམ་པ་ལ་རང་ལྷར་བསྒོམ་པས་ཀྱང་མ་ཁྱབ་པའི་ཕྱིར་དང་། ལྷ་དྲུག་བསྒོམ་པར་གསུངས་པས་བདག་བསྐྱེད་འགྲུབ་པའི་རྒྱུ་མཚན་མེད་པའི་ཕྱིར་དང་། ཡེ་ཤེས་རྡོ་རྗེ་ཀུན་ལས་བཏུས་ལས། བྱ་རྒྱུད་ཀྱིས་གཞུག་ཚུལ་གསུངས་པ་དེ་ཉིད་བྱ་རྒྱུད་ཀྱི་ཐ་ཤལ་འགའ་ཞིག་ཙམ་གྱི་གཞུག་ཚུལ་ཡིན་པའི་སྒྲུབ་བྱེད་མེད་པའི་ཕྱིར་དང་། གཞན་དུ་ན་རྒྱུད་གཞན་གྱི་གཞུག་ཚུལ་དེ་རྣམས་ཀྱང་ཐ་ཤལ་ཁོ་ནའི་དབང་དུ་བྱས་པར་མཚུངས་ལ། དེ་ལྟར་ན། རྒྱུད་བདེ་མཆོག་རྣམས་ཀྱི་གཞུག་ཚུལ་དེ་མི་གསུང་བར་འགྱུར་བ་ལས།
དེའི་རྒྱུ་མཚན་ཅུང་ཟད་ཀྱང་མེད་པའི་ཕྱིར། ཞེས་གསུངས་ལ། འདིར་རྡོ་རྗེ་གཙུག་ཏོར་བྱ་སྤྱོད་གཉིས་སུ་ཕྱེ་བའི་བྱ་རྒྱུད་དུ་འཇོག་པ་ནི།

བྱ་རྒྱུད་དང་མཐུན་ཤས་ཆེ་བས་བྱ་རྒྱུད་དུ་བཞག་པ་ཡིན་ཞིང་། དེའི་ཤུགས་ཀྱིས་བསམ་གཏན་ཕྱི་མ་ཡང་བྱ་རྒྱུད་དུ་བཞག་པ་ཡིན་པའི་ཕྱིར་དང་། དགེ་སློང་མ་དཔལ་མོ་སོགས་ཀྱིས་བཤད་པ་དེ་དག རྒྱུད་སྡེ་འོག་མར་བཤད་པའི་ལྷ་གོང་མའི་ཆོ་ག་སྒྲུབ་ཏུ་རུང་བ་ལ་དགོངས་ནས་གསུངས་པ་ཡིན་གྱི། བྱ་རྒྱུད་ཀྱི་ཆོ་ག་མ་ཡིན་པའི་ཕྱིར་རོ།། །། སྐབས་འདིར་བསྟན་བཅོས་དེ་ཉིད་འདུས་པ་ལས། རྗེ་བཙུན་གྱི་གསུང་དེ་ཉིད་ཕྱོགས་སྔ་མར་བཀོད་ནས། དེ་ནི་མི་རིགས་ཏེ། ཡེ་ཤེས་སེམས་དཔའ་འདོད་ལ། དེ་རས་བྲིས་ཀྱང་མ་ཡིན། བདག་ཀྱང་མ་ཡིན་པ་ནི་སྤྱོད་པ་སོགས་ཀྱང་འདོད་པས།
བསྐྱེད་ཆོག་དང་པོ་དེ་ཉིད་མདོ་སྡེ་པ་དང་བསྟུན་པར་ཡང་འགྱུར་བའི་ཕྱིར་དང་། ཉི་འོག་བྱེ་བྲག་སྨྲ་བ་དག་ཀྱང་གཟུང་འཛིན་བདེན་པ་འདོད་པས། སྤྱོད་རྒྱུད་ཀྱི་བསྐྱེད་ཆོག་དེ་དག་ཉི་འོག་པ་དང་ཡང་བསྟུན་པར་འགྱུར་བའི་ཕྱིར་དང་། དམ་ཚིག་པ་ལ་ཡེ་ཤེས་པ་འཇུག་པ་ནི། གཟུང་བ་མེད་ལ་འཛིན་པ་ཡོད་པའི་གྲུབ་མཐའ་དང་ཆ་འདྲ་བ་ཙམ་ཡིན་པའི་ཕྱིར་དང་། ཀུན་རྫོབ་ཏུ་གཟུང་འཛིན་གཉིས་འདོད་པས་འདྲ་བ་ཡིན་ན། བླ་མེད་ཀྱི་བསྐྱེད་ཆོག་ཀྱང་རང་རྒྱལ་དང་བསྟུན་པར་འགྱུར་བའི་ཕྱིར་དང་། དམ་ཚིག་པ་ལ་ཡེ་ཤེས་པ་བཅུག་པ་ནི། སྤྱོད་རྒྱུད་པའང་འདོད་པའི་ཕྱིར་དང་། གཞན་དུ་ན།
ཡེ་ཤེས་སེམས་དཔའི་བདེ་བ་མེད་པ་ཞེས་པ་འདི། བྱ་རྒྱུད་པ་ཁོ་ནའི་ཁྱད་པར་དུ་མི་འགྱུར་བའི་ཕྱིར་དང་། རང་རྒྱལ་འཛིན་པ་ཡོད་པ་ནི་སེམས་བདེན་པར་འདོད་པ་ཙམ་ཡིན་ན། དེ་ལྟར་ནི་སེམས་ཙམ་པའང་འདོད་པའི་ཕྱིར་དང་། ཡེ་ཤེས་པ་གཤེགས་གསོལ་མི་འདོད་པ་ཉིད། གཟུང་འཛིན་གཉིས་ཀ་དོན་དམ་པར་མི་འདོད་པ་དང་འདྲ་བར་མི་འགྲུབ་པའི་ཕྱིར་དང་། ཡེ་ཤེས་པ་སྒྲུབ་པའང་མི་འདོད་ན་ནི་ཁས་བླངས་འགལ་བའི་ཕྱིར་རོ། ། དེས་ན་དེ་དག་ནི་མི་འགྲིག་པ་འགྲིག་པའི་བབ་ཅོལ་མི་ཟད་པ་སྨྲ་བ་ཙམ་དུ་ཟད་དོ། ། ཞེས་གསུངས་སོ།། །། དེ་དག་ཀྱང་སྐྱོན་དུ་འཇུག་པ་མ་ཡིན་ཏེ།
ཡེ་ཤེས་སེམས་དཔའ་ཡེ་ཤེས་རས་བྲིས་ཀྱང་མ་ཡིན། བདག་ཀྱང་མ་ཡིན་པ་སྤྱོད་རྒྱུད་སོགས་བཞེད་ཀྱང་། དེ་ཉིད་ཁྱད་པར་དུ་འཕགས་པར་བཟུང་ནས་དངོས་གྲུབ་ལེན་པ་མེད་པའི་ཕྱིར་དང་། ཉི་འོག་པ་གཟུང་འཛིན་བདེན་པ་བ་བཞེད་ཀྱང་། རང་གི་གྲུབ་མཐའ་གཙོ་བོར་གང་འཛིན་གྱི་སྒོ་ནས་འཇོག་པ་ཡིན་པའི་ཕྱིར་དང་། དམ་ཚིག་པ་ལ་བཞུགས་པ་གཟུང་བ་མེད་ལ་འཛིན་པ་ཡོད་པའི་ཆ་དང་སྦྱོར་བ་མ་ཡིན་པའི་ཕྱིར་དང་། ཀུན་རྫོབ་ཏུ་གཟུང་འཛིན་གཉིས་འདོད་པ་ཡིན་ཀྱང་། བླ་མེད་ལ་ཁྱད་པར་གཞན་བཤད་པ་མ་རྟོགས་པར་ཟད་པའི་ཕྱིར་དང་། སྤྱོད་རྒྱུད་ལ་ཡེ་ཤེས་པ་དེ་དག་གི་དམ་ཚིག་པ་ལ་ཡེ་ཤེས་པ་གཞུག་པ་ཡོད་ཀྱང་། མདུན་གྱིས་ཡེ་ཤེས་པ་ལ་དངོས་གྲུབ་ལེན་པར་གཙོ་བོར་བྱེད་པའི་ཕྱིར་དང་།
རང་རྒྱལ་ཞེས་པ་བཏགས་པ་ཡིན་གྱི། དོན་ལ་སེམས་ཙམ་པའི་ལྟ་བ་ཡིན་པར་གོང་དུ་བཤད་པ་ལྟར་ཡིན་པའི་ཕྱིར་དང་། དམ་ཚིག་པ་ལ་ཡེ་ཤེས་པ་བཅུག་པ་ཀུན་རྫོབ་ཏུ་གཟུང་འཛིན་འདོད་པ་དང་སྦྱར་ནས། ཡེ་ཤེས་པ་གཤེགས་སུ་གསོལ་བས། ཡི་དམ་ཐ་དད་དུ་མི་འདོད་པ། དོན་དམ་དུ་གཟུང་འཛིན་གཉིས་མི་འདོད་པ་དང་ཆ་འདྲ་བ་ཙམ་དུ་བཞེད་པ་ཡིན་པའི་ཕྱིར་དང་། དེ་བཞིན་དུ་རྣལ་འབྱོར་རྒྱུད་ལ་ཀུན་རྫོབ་སྔ་མ་དང་འདྲ་ལ། ཡེ་ཤེས་པ་གཤེགས་སུ་གསོལ་བ། གཟུང་འཛིན་གཉིས་ལས་གཟུང་འཛིན་གཉིས་མེད་ཀྱི་རང་རིག་འདོད་པ་དང་ཆ་འདྲ་ཞེས་བཞེད་པ་ཡིན་པའི་ཕྱིར་རོ།། །། འདོད་ཁམས་ཀྱི་སེམས་ཅན་གྱི་ཕྱིར་གསང་སྔགས་གསུངས་པ་ལས།
ཞེས་པར། རྡོ་རྗེ་མཁའ་འགྲོ་མ་རྣམས་ཀྱིས་གསང་མཛོད་ལས། ཡང་གཟུགས་ཁམས་ཡན་ཆད་འདོད་ཆགས་དང་བྲལ་བའི་གང་ཟག་འདུལ་བར་བྱ་བའི་དོན་དུ་ཕ་རོལ་ཏུ་ཕྱིན་པའི་ཐེག་པ་བསྟན་ཅིང་། གཞན་འཁྲུལ་དབང་བྱེད་ལ་སོགས་པ་བལྟས་པས་ཚིམས་པའི་འདོད་ཆགས་ཅན་ལ་ལྷ་ཕོ་མོ་ཕན་ཚུན་བལྟས་པ་ཙམ་གྱིས་ཚིམས་པའི་དགའ་བ་ལམ་དུ་བྱེད་པ་བྱ་བའི་རྒྱུ་དང་། དགའ་ལྡན་པ་ལ་ལག་བཅངས་ཀྱིས་ཚིམས་པའི་ཆགས་པ་ཅན་ལ་ལྷ་ཕོ་མོ་ཕན་ཚུན་ལག་པ་བཅངས་པ་ཙམ་གྱིས་ཚིམས་པའི་དགའ་བྲལ་ལམ་དུ་བྱེད་པའི་རྣལ་འབྱོར་གྱི་རྒྱུད་དང་། སུམ་ཅུ་རྩ་གསུམ་པ་མན་ཆད་དབང་པོ་གཉིས་སྦྱོར་གྱིས་ཚིམས་པའི་ཆགས་པ་ཅན་ལ་ལྷ་ཕོ་མོ་ཕན་ཚུན་སྙོམས་པར་འཇུག་པས་ཚིམས་པའི་ལྷན་ཅིག་སྐྱེས་དགའི་བདེ་བ་ལམ་དུ་བྱེད་པ་བླ་མེད་ཀྱི་རྒྱུད་བསྟན་པས་བཞིར་ངེས་པར་སྨྲ་བའང་། རྣ་བར་མི་འོང་སྟེ། རྒྱུད་སྡེ་བཞི་དང་དེའི་གདུལ་བྱའི་གཙོ་བོ་ལ་ལྷ་དེ་དང་དེ་དགོས་པར་སྨྲ་ན་ནི། རང་ཉིད་ཀྱིས་མི་རིགས་བཞི་དགོས་པར་སྨྲ་བ་དང་འགལ་ཞིང་། བླ་མེད་ཀྱི་ལམ་ཐུན་མོང་མ་ཡིན་པ་ལ།
ཐོག་མ་ནས་འཇུག་པའི་གདུལ་བྱའི་གཙོ་བོ་ལ། འཛམ་གླིང་གི་མི་མངལ་སྐྱེས་ངེས་བཟུང་དུ་དགོས་པ་རྒྱུད་སྡོམ་འབྱུང་དང་། རྣམ་གཞག་རིམ་པ་སོགས་ལ་གསུངས་པས། སུམ་ཅུ་རྩ་གསུམ་པའི་ལྷ་ཡང་དེའི་ཐོག་མའི་གདུལ་བྱའི་གཙོ་བོར་སྨྲས་པ་ཆེས་མི་འཐད་ལ། དགའ་བ་བཞི་བླ་མེད་ཁོ་ནའི་ཁྱད་ཆོས་ཡིན་པས། རྒྱུད་སྡེ་འོག་མ་གསུམ་ལ་དགའ་བ་དང་པོ་གསུམ་གྱི་ལམ་བྱེད་འདོད་པ་གནས་མ་ཡིན་པའི་ལོག་རྟོག་ཡིན་ཞིང་། ཕར་ཕྱིན་ཐེག་པའི་ཆེད་དུ་བྱ་བའི་གདུལ་བྱ་གཟུགས་ཁམས་ཡན་ཆད་འདོད་པ་ནི། གསུང་རབ་ཀྱི་བརྡ་རགས་པ་ཙམ་ཆགས་པ་རྣམས་ཀྱིས་རྟོགས་སླའོ། ། ཞེས་འཆད་དོ།། །། ཕྱོགས་སྔ་མ་དེ་དག་ནི།
བུ་སྟོན་རིན་པོ་ཆེའི་རྒྱུད་སྡེ་སྤྱི་རྣམ་གྱི་ལུགས་བཀོད་པར་སྣང་ལ། འདིར་ནི་ལྷ་དེ་དག་ལ་བལྟས་པས་ཚིམ་པ་སོགས་ཀྱི་ཆགས་པ་ཡོད་ལ། དེ་ཙམ་གྱི་བདེ་བ་སྣང་བ་ཞེས་བཞེད་ཀྱི། གདུལ་བྱའི་གཙོ་བོ་ལ་ལྷ་དེ་དང་དེ་དགོས། ཞེས་གསུངས་པ་མེད་ལ། རྒྱུད་སྡེ་འོག་མ་ལ་དགའ་བ་དང་པོ་གསུམ་གྱི་ལམ་བྱེད་ཡོད་པ་དང་ཕར་ཕྱིན་པའི་གདུལ་བྱ་གཟུགས་ཁམས་ཡན་ཆད་དུ་ཁས་བླངས་པ་མེད་དོ།། །། སྐབས་འདིར་བསྟན་བཅོས་དེ་ཉིད་འདུས་པ་ལས། ས་ཞལ་གཉིས་ཀའི་གྲུབ་མཐའ་ཐུན་མོང་མ་ཡིན་པར་བྱས་ཏེ། བུ་སྟོན་གྱི་ལུགས་དེ་དག་བཀོད་ནས། དེ་ནི་གྱི་ན་སྟེ།
འདིར་ཆགས་བྲལ་གྱི་ཚུལ་ནི། མིར་སྐྱེས་ནས་རབ་ཏུ་བྱུང་སྟེ། སོ་ཐར་གྱི་སྡོམ་པ་གཟུང་ནས། ཐར་པ་འདོད་པ་མཚན་ཉིད་ཐེག་པའི་ཆོས་སྤྱོད་པ་ལ་བཞེད་ཀྱི། གཟུགས་ཁམས་ཡན་ཆད་ཀྱི་ཆོས་ལ་མི་བཞེད་པའི་ཕྱིར་དང་། ཆགས་ལམ་པའི་འདོད་ཆགས་ཀྱང་། འདོད་ཁམས་པའི་འདོད་ཆགས་ཉིད་ཡིན་པ་འོག་ནས་འགོག་པའི་ཕྱིར་དང་། བྱ་རྒྱུད་རྣམས་ནི་ཕལ་ཆེར་མི་ལ་གསུངས་པར་མཐོང་ཞིང་། ཁྲུས་དང་བཟླས་པ་ལ་སོགས་པའི་ལག་ལེན་ཕལ་ཆེར་ཀྱང་། མི་ཉིད་ཀྱིས་བྱ་བ་ལ་སོགས་པར་གསུངས་པས།
བྱ་རྒྱུད་པའི་གདུལ་བྱ་གཞན་འཕྲུལ་དབང་བྱེད་པ་ལས་གཞན་མང་བ་ལ་སོགས་པ་སྔར་བཤད་པ་རིགས་པའི་ཕྱིར་དང་། མན་ངག་སྙེ་མ་ལ་ཚད་མར་བྱེད་ན། གཞན་འཕྲུལ་དབང་བྱེད་པའི་བདེ་བ་ལྟ་བུ་ཞེས་བཤད་ཀྱི། བདེ་བ་ཉིད་ཅེས་མ་བཤད་པའི་ཕྱིར་དང་། དགའ་བ་མཆོག་དགའ་དགའ་བྲལ་གྱི་རྣམ་གཞག་ཀྱང་། རྒྱུད་སྡེ་འོག་མ་གསུམ་གྱི་གདུལ་བྱ་ལ་མ་གྲགས་པའི་ཕྱིར། ཞེས་གསུངས་སོ། ། དེ་ཡང་རིགས་པ་མ་ཡིན་ཏེ། གྲུབ་མཐའ་དེ་གཉིས་ལ་ཁྱད་པར་ཆེན་པོ་ཡོད་པས། གཉིས་ཀའི་འདོད་པ་གཅིག་ཏུ་འདུ་བ་མ་ཡིན་པའི་ཕྱིར།
རྗེ་བཙུན་གྱི་གསུང་ལ་སྐྱོན་དེ་དག་རིགས་པ་མིན་ཏེ་རྒྱུ་མཚན་གོང་དུ་བཤད་པ་ལྟར་ཡིན་པའི་ཕྱིར་རོ།། །། གྲངས་དང་གོ་རིམ་ངེས་པར། བསྟན་བཅོས་དེ་ཉིད་འདུས་པ་ལས། དེ་ནི་མ་ངེས་ཏེ། སྤྱིར་ལྟོས་པ་ཙམ་གྱི་དབང་དུ་བྱེད་ན། རྣལ་འབྱོར་བླ་མེད་ལ་ཡང་ཕྱིའི་དཀྱིལ་འཁོར་དུ་དབང་བསྐུར་བ་སོགས་ཀྱི་ལུས་ངག་གི་བྱ་བ་ལ་ལྟོས་དགོས་པ་དང་། ཉེ་རྒྱུའི་དབང་དུ་བྱེད་ན་ཡང་། ལུས་སྐྱིལ་ཀྲུང་སོགས་དང་། ལུས་ངག་གི་འཁྲུལ་འཁོར་ལ་སོགས་པ། ཕྱིའི་བྱ་བ་ལ་ཅུང་ཟད་ལྟོས་པའི་ཕྱིར་རོ། །
ཞེས་གསུངས་སོ།། །། དེ་ནི་གཞན་དག་གི་ལྟོས་པའི་སྒྲ་བརྗོད་པ་རྣམས་ལ་སྐྱོན་དུ་འཇུག་གི འདིར་ནི་དེ་ལྟ་མ་ཡིན་ཏེ། ཁྲུས་ལ་སོགས་པ་ལ་དགའ་བ་ཞེས་གསུངས་པའི་ཕྱིར་རོ།། །། རྒྱུད་སྡེ་བཞིར་གྲངས་ངེས་པ་ལ་རྩོད་པ་སྤང་བའི་ཕྱིར། ཡང་། ལྔར་འདོད་པ་ལུགས་བཞིན། ཞེས་པར། བསྟན་བཅོས་དེ་ཉིད་འདུས་པ་ལས། རྣལ་འབྱོར་བླ་མ་དང་།
རྣལ་འབྱོར་བླ་ན་མེད་པའི་རྒྱུད་ཀྱིས་དབྱེ་བས་སོ། ། ཞེས་པ་འདིར་རྣལ་འབྱོར་བླ་མ་ཞེས་པ། ཕ་རྒྱུད་གསང་འདུས་སོགས་ལ་བྱེད་ན། དེའི་རྒྱུད་ཀྱི་དབྱེ་བ་མ་རྒྱུད་བདེ་མཆོག་སོགས་མ་ཡིན་པའི་ཕྱིར་དང་། རྣལ་འབྱོར་བླ་མ་ཞེས་པ་སྤྱིར་བཟུང་ན་ནི། དབྱེ་གཞི་དབྱེ་བའི་ཡ་རྒྱལ་དུ་མི་རིགས་པའི་ཕྱིར་དང་། བླ་མ་དང་བླ་ན་མེད་པ་ཡང་ཁྱད་པར་མེད་པས། དཔལ་ཆེན་བིརྺ་པ་ལ་སོགས་ཀྱི་བཞེད་པ་དེ་ལྟར་མ་ཡིན་པའི་ཕྱིར་དང་། རྒོད་དང་ཞེས་པ་ལ་སོགས་པའི་དོན་ནི། རྒོད་པ་དག་པ་སློབ་དཔོན་ཉིད། །
ཅེས་སོགས་བསྐྱེད་རིམ་གྱི་དབང་བཞི་སྟོན་པའི་རྒྱུད་བཞིས་དགོངས་པ་མ་བསྒྲགས་པ། རྫོགས་རིམ་གྱི་དབང་རྣམས་ཡིན་པའི་ཕྱིར་དང་། གཞན་དུ་ན་བལྟ་བ་གསང་དབང་དང་། ལག་བཅངས་ཤེས་རབ་ཡེ་ཤེས་ཀྱི་དབང་དུ་བཤད་པས་རྫོགས་རིམ་གྱི་དབང་མཚན་ཉིད་པ་ཡིན་ན་ཧ་ཅང་ཐལ་བའི་ཕྱིར་རོ། ། ཞེས་གསུངས་སོ།། །། དེ་ནི་རིགས་པ་མ་ཡིན་ཏེ། བླ་མ་ཞེས་པ་འདིར། ཀྱེ་རྡོར་མ་གཏོགས་པའི་བླ་མེད་ཀྱི་རྒྱུད་ཐམས་ཅད་བསྡུད་པས་གསང་འདུས་སོགས་ཕ་རྒྱུད་ཁོ་ན་ལ་ཟེར་མི་དགོས་པའི་ཕྱིར་དང་། སྤྱིར་བཟུང་ནས་དབྱེ་གཞི་དབྱེ་བའི་ཡ་གྱལ་དུ་བགྲངས་པ་མེད་པའི་ཕྱིར་དང་། རྣལ་འབྱོར་མ་དང་།
རྣལ་འབྱོར་མའི་རྒྱུད་ཅེས་གསུངས་ཀྱི། བླ་མ་དང་བླ་ན་མེད་པ་ཞེས་པ་ཡི་གེ་ནོར་བ་ལ་བྲིས་པར་ཟད་པའི་ཕྱིར་དང་། སློབ་དཔོན་བྷ་ཝ་པ་ལ་སོགས་པ་བཞེད་ཅེས་གསུངས་ཀྱི། བིརྺ་པ་བཞེད་ཅེས་ཀྱང་མ་གསུང་པའི་ཕྱིར་དང་། རྒོད་པ་དག་པ་སློབ་དཔོན་ཉིད། ། ཅེས་སོགས་ཀྱིས་བསྐྱེད་རིམ་གྱི་དབང་བཞི་སྟོན་པ་མ་ཡིན་པར་མངོན་རྟོགས་ཀྱི་རྩོད་སྤོང་དུ་བསྟན་ཟིན་པའི་ཕྱིར་དང་། བལྟ་བ་དང་ལག་བཅངས་སོགས། དོན་དུ་མར་བཤད་དུ་ཡོད་མོད། དབང་གཉིས་པ་དང་གསུམ་པ་མཚན་ཉིད་པ་ལ་སྦྱར་བ། རྒྱུད་ཀྱི་རྩོད་སྤོང་ལས་སྟོན་པ་ལྟར་ཡིན་པའི་ཕྱིར་རོ།། །།
རྒྱུད་སྡེ་དྲུག་ཏུ་འདོད་པའང་། ཞེས་པར། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། བདེ་མཆོག་རྩ་རྒྱུད་ལས། ཇི་སྲིད་མདོ་བྱ་སྤྱོད་པ་ནི། ། རྣལ་འབྱོར་གསང་མཐའི་དབྱེ་བ་ལས། ། སེམས་ཅན་མོས་པས་འཇུག་པ་རྣམས། ། དེ་དང་དེ་ལ་དགའ་བ་ཡིན། ། ཞེས་གསུང་པའི་རྗེས་སུ་འབྲང་ནས།
སློབ་དཔོན་ཀམྤ་ལ་སོགས་པས་(Dརྒྱུད་སྡེ་དྲུག་)ཏུ་བཞེད་དེ། (Eམདོ་སྡེ་རྟོགས་པའི་རྒྱུད་དང་། བྱ་བ་དང་། སྤྱོད་པ་དང་། རྣལ་འབྱོར་དང་། རྣལ་འབྱོར་གསང་བ་སྟེ་གསང་འདུས་ལ་སོགས་པ་དང་། གསང་བའི་མཐའ་སྟེ། དྲུག་པ་དཔལ་བདེ་མཆོག་གི་རྒྱུད་)དོ། ། དེ་ལྟར་དྲུག་ཏུ་དབྱེ་བ་ཡང་། ཆོས་ཀྱི་རྣམ་གྲངས་སྟོན་པ་ཙམ་དུ་ཟད་ཀྱི།
བཞི་པོ་ཉིད་ལས་མ་འདས་ཏེ། རྟོགས་པའི་རྒྱུད་ནི་དངོས་གྲུབ་ཕྲ་མོ་སྟོན་པ་ཙམ་ལ་དགོངས་ནས་ལོགས་སུ་བྱས་ཀྱི། ཕྱིའི་བྱ་བ་སྟོན་པ་དམན་པ་འཛིན་པས་བྱ་བའི་རྒྱུད་ཡིན། ཞེས་ཟེར་རོ། ། དེ་ཡང་མ་ཡིན་ཏེ། མདོ་སྡེ་རྟོགས་པའི་རྒྱུད་དུ་བཞེད་པའི་སྒྲུབ་བྱེད་མེད་པའི་ཕྱིར་དང་། གསང་མཐའ་ཞེས་པ་འདིས། གསང་བ་དང་། གསང་བའི་མཐའ་གཉིས་སྟོན་པར་མི་འགྲུབ་པའི་ཕྱིར་དང་། འཐད་དུ་ཆུག་ཀྱང་།
རྒྱུད་སྡེ་དྲུག་ཏུ་མི་འདུ་བའི་ཕྱིར་དང་། དེས་ན་སློབ་དཔོན་ཀམྤ་ལ་སོགས་པའི་བཞེད་པ་ཡང་མ་ཡིན་པའི་ཕྱིར་ཏེ། ཀམྤ་ལ་ནི། འཕགས་པ་ལྷ་ཡང་ཚད་མར་བྱེད་པའི་ཕྱིར་རོ། ། ཞེས་གསུངས་སོ།། །། དེ་ཡང་རིག་པ་མ་ཡིན་ཏེ། མདོ་ཞེས་བྱ་བ་ནི། ཡེ་ཤེས་རྡོ་རྗེ་ཀུན་ལས་བཏུས་ལས་འབྱུང་བ་ལྟར། རྟོགས་པའི་རྒྱུད་ལ་བཞེད་པར་སྐབས་སུ་བབས་པའི་ཕྱིར་དང་། དེའི་ཕྱིར་མདོ་སྡེ་རྒྱུད་སྡེ་གཉིས་སུ་ཕྱེ་བའི་མདོ་སྡེར་བཞེད་པ་མ་ཡིན་པའི་ཕྱིར་དང་།
གསང་བ་དང་། གསང་མཐའ་གཉིས་མི་བྱེད་ན། མཐའ་སྦྱོར་བའི་རྒྱུ་མཚན་མེད་པའི་ཕྱིར་དང་། འཕགས་པ་ལྷ་ཡང་ཚད་མར་བྱེད་པས། ཀམྤ་ལ་མི་བཞེད་པར་མི་གྲུབ་པའི་ཕྱིར་རོ།། །། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། བདེ་མཆོག་རྩ་རྒྱུད་ལས། མདོ་སྡེ་བྱ་བ་སྤྱོད་པ་དང་རྣལ་འབྱོར་གསང་མཐའི་དབྱེ་བ་ཉིད་དོ། ། ཞེས་གསུངས་པས་དེས། བྱ་སྤྱོད་རྣལ་འབྱོར་གྱི་རྒྱུད་གསུམ་དང་།
གསང་བ་རྣལ་འབྱོར་ཕ་བླ་མེད་དང་། གསང་མཐའ་མ་བླ་མེད་དང་། དབྱེ་བས་མའི་ཡང་མ་བླ་མེད་བསྟན་པས་རྒྱུད་སྡེ་དྲུག་ཏུ་འདོད་པ་ནི། བྱ་བ་དང་། སྤྱོད་པ་དང་། རྣལ་འབྱོར་དང་། གསང་མཐའ་སྟེ། གསང་སྔགས་ཀྱི་མཐར་ཐུག་བླ་མེད་དང་བཅས་པས་རྒྱུད་སྡེ་བཞིར་དབྱེ་བ་ཉིད་ཅེས་པའི་དོན་ཡིན་པ་ལ། གསང་མཐའི་དབྱེ་བ་ཞེས་པ་སྟེ། གསང་བ་དང་།
མཐའ་དང་། དབྱེ་བ་དང་གསུམ་ཞེས་འཆད་པ། བུམ་པའི་མཚན་ཉིད་ཅེས་པ་ལ། བུམ་དང་། པ་དང་། མཚན་ཉིད་དང་གསུམ་ཞེས་པའི་འབྲུ་གནོན་པ་དང་ཁྱད་པར་མེད་པས་བཞད་བགད་ཀྱི་གནས་སོ། ། ཞེས་འཆད་དོ།། །། དེ་ནི་ཕྱོགས་སྔ་མ་ཅི་སྨྲ་གཏོལ་མེད་པར་བྱུང་རྒྱལ་དུ་སྨྲ་བ་སྟེ། འདིར། མདོ་སྡེ་རྟོགས་པའི་རྒྱུད།
བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་གྱི་རྒྱུད། རྣལ་འབྱོར་གསང་མཐའི་རྒྱུད་ཅེས་བཞེད་ཀྱི། གསང་བ་དང་། མཐའ་དང་། དབྱེ་བ་གསུམ་སོ་སོར་བཤད་པ་མེད་པའི་ཕྱིར་དང་། བདེ་མཆོག་རྩ་རྒྱུད་ཊཱིཀྐར། གསང་བ་སྟེ་བླ་ན་མེད་པའི་རྒྱུད་དང་། དབྱེ་བ་ཉིད་ནི་མའི་ཡང་མ་བླ་ན་མེད་པ་འཁོར་ལོ་བདེ་མཆོག
ཅེས་གསུངས་པ་ནི། མཐའ་ལ་ཕྱི་དང་ཁྱད་པར་གཉིས་སུ་ཕྱེ་ནས། ཁྱད་པར་བླ་མའི་ཡང་མ་བླ་ན་མེད་པ་ཞེས་འཆད་པ་ཡིན་པས། དེའི་ཕྱིར་ཉིད་སྒྲ་འབྱུང་བ་མི་ཤེས་པར་ཟད་པའི་ཕྱིར་རོ།། །། ཡང་དེ་ཉིད་འདུས་པ་ལས། ཁ་ཅིག་ན་རེ། རྒྱུད་གཞན་གྱི་ལུགས་ཀྱིས། སྤྲུལ་པའི་སྐུ་ད་ལྟ་ཉིད་ཡུལ་ན་མི་བཞུགས་པར་འདོད་ལ། བདེ་མཆོག་གི་ལུགས་ཀྱིས། ད་ལྟ་ཡུལ་ཉེར་བཞི་ན་བཞུགས་པར་འདོད་པས།
གཞན་ལས་དངོས་གྲུབ་ཉེར་འདོད་པ་དང་། ཡང་རྒྱུད་ཀྱི་རྗོད་བྱེད་ཀྱི་ཚིག་གཞན་ནི། ཕྱི་སྤྲུལ་པའི་སྐུ་གཞན་དང་། བྱང་ཆུབ་སེམས་དཔའ་རྣམས་ཀྱི་གསལ་བར་བྱས་པ་ཡིན་པས། རྟོགས་པ་བླ་མ་ཡིན་ལ། བདེ་མཆོག་གི་རྒྱུད་ནི་ཐོག་མའི་སངས་རྒྱས་ཀྱིས་གསུངས་པ་ཁོ་ན་ལས་མ་བཅོས་པས་བརྡ་དང་། སྒྲ་ཉམས་པ་ལ་སོགས་པ་དུ་མར་གནས་པས། བླ་མའི་མན་ངག་མ་གཏོགས་པ་གཞན་གྱིས་བཤད་དུ་མི་བཏུབ་པས། སློབ་དཔོན་ཤཱནྟི་པ་ལྟ་བུ་ཐམས་ཅད་མཁྱེན་པ་གཉིས་པར་གྲགས་པས་ཀྱང་འགྲེལ་པ་བརྩམ་པར་མ་ནུས་སོ། ། དེ་བས་ན་རྗོད་བྱེད་རྟོགས་དཀའ་བ་ཙམ་ལ་དགོངས་ནས་ལོགས་སུ་བྱའོ། །
ཞེས་ཟེར་རོ། ། དེ་ནི་མ་ཡིན་ཏེ། རྒྱུད་གཞན་རྣམས་ཀྱི་ལུགས་ཀྱིས། སྤྲུལ་སྐུ་ད་ལྟ་མི་ཡུལ་ན་བཞུགས་པར་མི་འདོད་པའི་སྒྲུབ་བྱེད་མེད་པའི་ཕྱིར་དང་། ཐེག་ཆེན་གྱི་མདོ་ལས་ཀྱང་། ནམ་མཁའ་ཇི་སྙེད་ཁྱབ་གྱུར་པ། ། སྐུ་ཡིས་ཀྱང་ནི་དེ་སྙེད་ཁྱབ། ། ཞེས་བཞེད་པའི་སྤྲུལ་སྐུ་ཉིད། སྐུ་འདིར་མི་འཛིན་པའི་སྒྲུབ་བྱེད་མེད་པའི་ཕྱིར་དང་། གཞན་དུ་ན་སྤྲུལ་སྐུའི་ཞིང་བརྒྱ་ཡོངས་སུ་འཆད་པར་འགྱུར་བའི་ཕྱིར་དང་།
དུས་འཁོར་དང་། དགེས་རྡོར་ལས་ཀྱང་། བདེ་མཆོག་དངོས་གྲུབ་མྱུར་བའི་སྒྲུབ་བྱེད་མེད་པའི་ཕྱིར་དང་། ཁ་སྦྱོར་དང་། རྡོ་རྗེ་ཕྲེང་བ་ལ་སོགས་པ་ཡང་རྟོགས་དཀའ་བར་མཚུངས་པའི་ཕྱིར་རོ། ། ཞེས་གསུངས་སོ། ། དེ་ཡང་མ་ཡིན་ཏེ། འདི་དག་ནི། བདེ་མཆོག་གི་རྒྱུད་ལས་འབྱུང་བའི་དོན་འཆད་པའི་སྐབས་ཡིན་པས། རྒྱུད་དེ་ཉིད་ཀྱི་ཆེ་བ་དབྱུང་བའི་ཚིག་ཡིན་པའི་ཕྱིར་རོ།། །།
བཞིར་ངེས་པའི་འཐད་པ་ལ། ཞེས་པར། བསྟན་བཅོས་དེ་ཉིད་འདུས་པ་ལས། འགའ་ཞིག་ན་རེ། སེམས་ཅན་རིགས་བཞིར་ངེས། སྤང་བྱ་དྲི་མ་བཞིར་ངེས་པ་བཞིན་སྦྱོང་བྱེད་དང་དབང་དང་ལམ་བཞིར་ངེས་པས། རྒྱུད་སྡེ་བཞིར་ངེས་སོ། ། ཞེས་ཟེར་རོ། ། དེ་ནི་མི་འཐད་དེ། དེ་ལྟར་ན་སྤྱོད་རྒྱུད་གསང་དབང་གིས་འབྱེད།
རྣལ་འབྱོར་རྒྱུད་ཤེས་རབ་ཡེ་ཤེས་ཀྱིས་འབྱེད་པར་ཧ་ཅང་ཐལ་བའི་ཕྱིར་རོ། ། ཞེས་གསུངས་སོ།། །། དེ་ནི་མ་ཡིན་ཏེ། སྤྱོད་རྒྱུད་སོགས་གསང་དབང་སོགས་ཀྱིས་འབྱེད་ཀྱང་། བླ་མེད་ནས་གསུང་པའི་གསང་དབང་སོགས་ཀྱིས་འབྱེད་དགོས་པས་མ་ཁྱབ་པའི་ཕྱིར་རོ། ། དེ་ལྟ་བུའི་རྣལ་འབྱོར་བླ་ན་མེད་པའི་རྒྱུད་ལ་གསུམ་དུ་དབྱེ་བ་ནི། ཞེས་སོགས་ལ། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། བོད་ཀྱི་བླ་མ་ཁ་ཅིག ཕ་རྒྱུད་མ་རྒྱུད་གཉིས་མེད་ཀྱི་རྒྱུད་རྣམས་ཕན་ཚུན་འགལ་བ་གསུམ་དུ་ཁས་བླངས་ནས།
འདི་སྐད་བདག་གིས་ཐོས་ཀྱི་རྒྱུད་ཀྱི་མགོ་དྲངས་པ་ཕ་རྒྱུད། གསང་བ་མཆོག་གིས་དགེས་པ་སོགས་ཀྱིས་མགོ་དྲངས་པ་མ་རྒྱུད་དུ་ནག་པོ་སྤྱོད་པས་བཤད་པས། གསང་འདུས་ཕ་རྒྱུད། བདེ་མཆོག་མ་རྒྱུད། ཀྱཻ་རྡོ་རྗེ་ནི་རྩ་རྒྱུད་དུ་འདི་སྐད་བདག་ཐོས་ཀྱིས་མགོ་དྲངས་པ་ལ། བཤད་རྒྱུད་གུར་ལས། གསང་བ་མཆོག་གིས་དགེས་པ་དང་། སཾ་བྷུ་ཊི་གཉིས་ཀ་འབྱུང་བའི་ཕྱིར། ཀྱཻ་རྡོ་རྗེ་ནི་ཐབས་དང་ཤེས་རབ་གཉིས་སུ་མེད་པའི་རྒྱུད་དོ། ། ཞེས་རྗོད་བྱེད་སྒྲའི་ཁྱད་པར་གྱིས་རྒྱུད་གསུམ་སོ་སོར་འཇོག་པར་འདོད་དེ།
དེ་ལྟ་ན་བདེ་མཆོག་ཀྱང་གཉིས་སུ་མེད་པའི་རྒྱུད་དུ་ཐལ་ཏེ། རྩ་རྒྱུད་ལས་གསང་བ་མཆོག་གིས་དགེས་པ་དང་། ཐུན་མོང་མ་ཡིན་པའི་བཤད་རྒྱུད་མངོན་བརྗོད་བླ་མ་ལས། འདི་སྐད་བདག་གིས་ཐོས་དང་། ཐུན་མོང་གི་བཤད་རྒྱུད་སཾ་ཊི་ལས་གཉིས་ཀ་སྨྲོས་པའི་ཕྱིར་རོ། ། ཞེས་བརྗོད་ན་ལན་མེད་དོ། ། བརྗོད་བྱ་དོན་གྱི་ཁྱད་པར་ལ་བསྐྱེད་རིམ་དང་། རྫོགས་རིམ་དང་། རྗེས་སྤྱོད་རྣམ་དག་གི་ཁྱད་པར་གསུམ་ལས། དང་པོ་ནི།
རྡོ་རྗེ་གུར་ལས། འདི་དེ་སངས་རྒྱས་ཐམས་ཅད་ཀྱིས། ། མཁའ་འགྲོ་མ་ཡི་དམ་པའི་ཚོགས། ། མཁའ་འགྲོ་མང་པོ་རབ་བསྒྲུབ་ཕྱིར། ། མཁའ་འགྲོ་མ་ཡི་རྒྱུད་བཤད་དོ། ། ཞེས་གསུངས་པས། དཀྱིལ་འཁོར་གང་དུ་དེ་བཞིན་གཤེགས་པ་མཁའ་འགྲོ་མའི་བསྐུར་སྟོན་ཅིང་། གཙོ་མོ་བྱས་པའམ། འཁོར་མོ་ཚོགས་ཤས་ཆེ་བ་མ་རྒྱུད་ཀྱི་འཇོག་བྱེད་དུ་བསྟན་ལ། དེས་ཚུལ་དེ་ལས་བཟློག་པ་ཕ་རྒྱུད་ཀྱི་འཇོག་བྱེད་དུ་བསྟན་ནོ། །
ཞེས་ཟེར་བ་ནི། ལུང་དེའི་དོན། དེའི་གོང་དུ་བཤད་པའི་ཀྱེ་རྡོར་གྱི་རིགས་བསྡུས་མཁའ་འགྲོ་ལྔ་པོ་དེའི་དཀྱིལ་འཁོར་རབ་ཏུ་སྒྲུབ་པའི་ཕྱིར་དུ་མཁའ་འགྲོ་མ་རྡོ་རྗེ་གུར་གྱིས་རྒྱུད་བཤད། ཅེས་པ་ཡིན་ལ། མ་རྒྱུད་ཙམ་གྱི་འཇོག་བྱེད་སྟོན་པ་ལ་སྦྱོར་བ་འབྲེལ་མེད་ཆེན་པོའོ། ། རྫོགས་རིམ་གྱི་ཁྱད་པར་ནི། དཀྱིལ་འཁོར་འཁོར་ལོའི་རྫོགས་རིམ་གཙོ་བོར་སྟོན་པ་མ་རྒྱུད། ཕྲ་མོ་དང་ཐིག་ལེའི་རྣལ་འབྱོར་གཙོ་བོར་སྟོན་པ་ཕ་རྒྱུད། གཉིས་ཀ་སྟོན་པ་གཉིས་མེད་རྒྱུད་དོ། ། ཞེས་ཟེར་རོ། །
དཀྱིལ་འཁོར་འཁོར་ལོ་ཞེས་པ། ཕྱག་རྒྱའི་ལམ་ལ་ཟེར་བ་འདུག་ལ། དེ་ཉིད་ཀྱཻ་རྡོར་དང་། བདེ་མཆོག་གཉིས་ཀ་ལས་རྒྱས་པར་བཤད་ཀྱང་། ཐེག་ལེའི་རྣལ་འབྱོར་ནི་ཀྱཻ་རྡོ་རྗེར་ལས་བདེ་མཆོག་རྒྱས་པར་འཆད་ཅིང་། ཕྲ་མོའམ་རྒྱས་མི་རྒྱས་ཁྱད་པར་མེད་པས། བདེ་མཆོག་མ་རྒྱུད་དང་། ཀྱཻ་རྡོར་མ་རྒྱུད་ལ་སོགས་པའི་གཉིས་མེད་ཀྱི་རྒྱུད་ལ་སོགས་པར་མི་གྲུབ་བོ། ། རྣམ་དག་གི་ཁྱད་པར་ནི། གསང་འདུས་སོགས་ཕུང་ཁམས་སྐྱེ་མཆེད་ཀྱི་རྣམ་དག་ཙམ་སྟོན་པ་ཕ་རྒྱུད།
བདེ་མཆོག་སོགས་རྩའི་རྣམ་དག་གཙོ་བོར་སྟོན་པ་མ་རྒྱུད། ཀྱཻ་རྡོར་ལས་གཉིས་ཀ་གསུངས་པས་གཉིས་མེད་ཀྱི་རྒྱུད་དོ། ། ཞེས་ཟེར་བའམ། ཀྱཻ་རྡོར་ལས། གཟུགས་ཕུང་རྡོ་རྗེ་མ་ཡིན་ཏེ། ། ཞེས་སོགས་བཤད་པ་ལྟར། བདེ་མཆོག་ལས་ཀྱང་། གཟུགས་ཕུང་སོགས་བཅུ་བདུན་དང་། ལྷ་བཅུ་བདུན་ངོ་བོ་དབྱེར་མེད་དུ་བསྐྱེད་པའི་ཕུང་ཁམས་སྐྱེ་མཆེད་བྱིན་བརླབས་སོགས་ཡོད་ལ། དེ་མ་གཏོགས་ཀྱཻ་རྡོར་བདེ་མཆོག་ལ་ཕུང་ཁམས་སྐྱེ་མཆེད་གྱི་རྣམ་དག་སྟོན་མི་སྟོན་གྱི་ཁྱད་པར་ཅུང་ཟད་ཀྱང་མེད་པས།
བདེ་མཆོག་ཀྱང་མ་རྒྱུད་མ་ཡིན་པར་དེ་ལས་དོན་གཞན་པའི་གཉིས་མེད་ཀྱི་རྒྱུད་དུ་ཐལ་བ་བཟློག་ཏུ་མེད་དོ། ། ཡང་། ཞུ་བ་པོ་གདུལ་བྱའི་ཁྱད་པར་ནི། གསང་བ་འདུས་པ་ལ་སོགས་པར། དེ་ནས་བྱམས་པ་ལ་སོགས་པའི་བྱང་ཆུབ་སེམས་དཔའ་རྣམས་ཀྱིས་གསོལ་པ། ཞེས་བྱ་བ་ལ་སོགས་པ་གསུངས་པ་ལྟར། ཞུ་བ་པོ་ཕོས་བྱས་པ་ཕ་རྒྱུད། བདེ་མཆོག་ཕག་མོས་ཞུས་པས་མ་རྒྱུད། ཀྱཻ་རྡོར་ནི། བརྟག་པ་དང་པོ་རྡོ་རྗེ་སྙིང་པོ་དང་།
བརྟག་པ་ཕྱི་མ་བདག་མེད་མས་ཞུས་པས་གཉིས་སུ་མེད་པའི་རྒྱུད་དོ། ། ཞེས་ཟེར་བ་ལའང་། གསང་འདུས་ཀྱང་གཉིས་མེད་ཀྱི་རྒྱུད་དུ་ཐལ་ཏེ། རྩ་རྒྱུད་ཕོས་ཞུས་ལ། བཤད་རྒྱུད་ལྷ་མོས་ཞུས་ལ། སྤྱན་མ་སོགས་ཀྱིས་ཞུས་པའི་ཕྱིར་རོ། ། ཞེས་སྨྲས་ན་ལན་ཅི་ཞིག་སྨྲར་ཡོད། ཡང་། ཀྱཻ་རྡོ་རྗེ་མ་རྒྱུད་ལས་དོན་གཞན་པའི་གཉིས་མེད་ཀྱི་རྒྱུད་ཡིན་ན། རྣལ་འབྱོར་མ་རྒྱུད་ཀྱེ་རྡོ་རྗེ། །
ཞེས་གསུང་པ་དང་འགལ་ལོ། ། ཞེས་པའི་སྐྱོན་སྤོང་བ་ན། གཉིས་མེད་ཀྱི་རྒྱུད་ལ་ཤེས་རབ་ཀྱང་ཚང་དགོས་པས་མ་རྒྱུད་དུ་བཤད་པས་མི་འགལ་ལོ། ། ཞེས་ཟེར་རོ། ། དེ་ལྟ་ན་གཉིས་མེད་ཀྱི་རྒྱུད་ལ་ཐབས་ཀྱང་ཚང་དགོས་པས། ཀྱཻ་རྡོ་རྗེ་ཕ་རྒྱུད་དུ་བཤད་ཀྱང་། ཁས་བླངས་དགོས་པར་མཚུངས་པས་རྒྱུད་གསུམ་ཕན་ཚུན་འགལ་བར་སྨྲས་པ་དང་། ཀྱཻ་རྡོ་རྗེ་གསུམ་ཀའི་གཞི་མཐུན་དུ་ཁས་ལེན་པ་འགལ་འདུའི་ཕུང་པོའོ། ། ཞེས་འཆད་དོ།། །། དེ་དག་ནི་རིགས་པ་མ་ཡིན་ཏེ།
སློབ་དཔོན་ནག་པོ་པས་གསུངས་པ་ལ་དངོས་སུ་རྒོལ་བར་ཟད་པས། ཁྱེད་རྒྱ་གཞུང་ལ་ཚད་མ་བྱེད་པ་དང་འགལ་བའི་ཕྱིར་དང་། འགའ་ཞིག་ཚད་མར་བྱེད་ལ། འགའ་ཞིག་ཚད་མར་མི་བྱེད་ན། ཚད་མར་བྱེད་པ་དེ་དག་ལ་སྒྲུབ་བྱེད་གཞན་དག་འགོད་དགོས་པའི་ཕྱིར་དང་། དེ་ལྟ་ན་ཁྱེད་རང་གིས་རྒྱ་གཞུང་ལས་མ་བཤད་པའི་ཕྱིར་རོ། ། ཞེས་སོགས་བཀོད་པ་དུ་མ་སྣང་བ་དེ་དག་ལ་སྒྲུབ་བྱེད་མ་བཀོད་པའི་ཕྱིར། རྩ་བ་ཙམ་དུ་འགྱུར་བའི་ཕྱིར་དང་། ནག་པོ་པས་རྒྱུད་གཉིས་པོ་བདེ་སྟོང་སྦྱོར་བ་བརྗོད་བྱའི་གཙོ་བོར་བྱེད་པར་མཚུངས་པས། འཇོག་བྱེད་དུ་བཤད་པ་མི་ཁེགས་པའི་ཕྱིར་དང་།
འདིར་ནི། བླ་མེད་ཀྱི་རྩ་རྒྱུད་དང་གཞན་དག་ལ་ཡང་ཇི་ལྟར་རིགས་པར་ཁྱབ་ཀྱང་། གཙོ་བོ་ཕ་མ་གཉིས་མེད་ཀྱི་རྒྱུད་གསུམ་གྱི་རྩ་རྒྱུད་ཀྱི་དབང་དུ་བྱས་པ་ཡིན་པའི་ཕྱིར་དང་། རྡོ་རྗེ་གུར་དང་། བརྟག་གཉིས་རྩ་རྒྱུད་འབུམ་ལྔར་གླེགས་བམ་གཅིག་ཡིན་པས། རྒྱུད་གཅིག་ཉིད་དུ་གླེང་གཞི་དེ་གཉིས་ཀ་ཡོད་པའི་རྩ་རྒྱུད་ནི་འདི་ཁོ་ན་ཡིན་པའི་ཕྱིར་དང་། མངོན་བརྗོད་བླ་མར། རྣལ་འབྱོར་རྒྱུད་ཀྱི་གླེང་གཞི་ཡི་གེ་བཞི་བཅུ་སྨྲོས་པའི་ཕྱིར་ཞེ་ན་རྟགས་མི་གྲུབ་ལ། འདི་སྐད་བདག་ཐོས་ཙམ་ཁས་བླངས་པ་མེད་པ་ལ་ཐལ་བ་འཕེན་པར་འཐད་པའི་ཕྱིར་དང་། གཞུང་གཅིག་གིས་དོན་དུ་མ་སྟོན་པ་བླ་མའི་མན་ངག་གིས་ཕྱེ་ནས་བཤད་པ་ཁོ་བོ་ཅག་གི་ཁྱད་ཆོས་ཡིན་པའི་ཕྱིར་དང་།
ཐིག་ལེའི་རྣལ་འབྱོར་ཀྱེ་རྡོར་ལས་བདེ་མཆོག་རྒྱས་པས། ཀྱཻ་རྡོར་གཉིས་མེད་ཀྱི་རྒྱུད་དུ་མི་འགྱུར་བའི་རྒྱུ་མཚན་མེད་པའི་ཕྱིར་དང་། རྒྱས་པར་བསྟན་ན་གཙོ་བོར་བསྟན་པ་ཡིན་པས་ཁྱབ་པ་མེད་པའི་ཕྱིར་དང་། བདེ་མཆོག་ནས་ཕུང་ཁམས་སྐྱེ་མཆེད་ཀྱི་རྣམ་དག་མ་བསྟན་ཞེས་སྨྲས་པ་མེད་པའི་ཕྱིར་དང་། བརྟག་གཉིས་ཀྱི་བརྟག་པ་གཉིས་ཀ་གླེགས་བམ་གཅིག་ཡིན་ལ། ལྷ་མོ་བཞིས་ཞུས་རྩ་རྒྱུད་དང་གླེགས་བམ་གཅིག་མིན་པའི་ཕྱིར་དང་། ཀྱེ་རྡོར་གཉིས་མེད་ཀྱི་རྒྱུད་དུ་འཇོག་པའི་འཇོག་བྱེད་ཐུན་མོང་མ་ཡིན་པ། བརྟག་པ་དང་པོ་ཕ་རྒྱུད་དང་། ཕྱི་མ་མ་རྒྱུད་དུ་བཞེད་པ་འདི་ཉིད་ཡིན་པས། ཀྱཻ་རྡོར་ཕ་རྒྱུད་དུ་ཐལ་བ་བརྟག་པ་དང་པོ་ལྟར་འདོད་པ་ཡིན་པའི་ཕྱིར་དང་།
རྣལ་འབྱོར་མ་རྒྱུད་ཀྱཻ་རྡོ་རྗེ། ། ཞེས་པ་བརྟག་པ་དང་པོར་འབྱུང་བ་ནི། ཟུང་འཇུག་དུ་སྟོན་པར་བྱ་བའི་ཆེད་དུ་ཡིན་པའི་ཕྱིར་རོ། ། བསྟན་བཅོས་དེ་ཉིད་འདུས་པར་ནི། དོན་འདི་དག་ཕལ་ཆེར་ལ། ས་ཞལ་ཐུན་མོང་དུ་བྱས་ཏེ་དགག་པ་མཛད་མོད་ཀྱི། སྐབས་དོན་རྣམས་སྔ་མ་ཉིད་ཁོང་དུ་ཆུག་པས་གྲུབ་པའི་ཕྱིར། མང་དུ་དོགས་པས་བཞག་གོ ། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། རང་ལུགས་བཞག་པར།
ཐབས་ཤེས་གཉིས་སུ་མེད་པའི་རྒྱུད་ཅེས་པའི་ཐབས་ཤེས་དང་། ཕ་རྒྱུད་དང་ཐབས་རྒྱུད། མ་རྒྱུད་ཤེས་རབ་ཀྱི་རྒྱུད་གཅིག་ཏུ་བྱས་པའི་ཐབས་ཤེས་ནི། ཐབས་ཤེས་ཞེས་པའི་མིང་འདྲ་ཡང་དོན་མི་འདྲ་བ་ལ། དེ་ལྟར་མ་གོ་བར་ཅལ་ཅོལ་དུ་མའི་ང་རོ་དབྱངས་སུ་བསྒྲགས་པ་ཡིན་ཏེ། དེ་ཡང་རྣལ་འབྱོར་བླ་མེད་པའི་རྒྱུད་ཅེས་པའི། རྣལ་འབྱོར་གྱི་དོན་ནི། ཐབས་ཤེས་གཉིས་སུ་མེད་པར་སྦྱོར་བ་ཡིན་ཞིང་། དེའི་ཐབས་ནི་ལྷན་ཅིག་སྐྱེས་པའི་བདེ་ཆེན་དང་། ཤེས་རབ་ནི་སྟོང་ཉིད་རྟོགས་པའི་བློ་ཡིན་པར་མང་དུ་གསུང་པ་ལྟར་ཡིན་ལ།
དེ་འདྲ་བའི་ཐབས་ཤེས་ཀྱི་དབང་དུ་བྱས་ན། བླ་མེད་ཀྱི་རྒྱུད་ཐམས་ཅད་ཐབས་ཤེས་གཉིས་སུ་མེད་པའི་རྒྱུད་ཡིན་པར་ཁྱད་པར་མེད་ཅིང་། རྣལ་འབྱོར་ཆེན་པོའི་རྒྱུད་ཅེས་པའི་རྣལ་འབྱོར་གྱི་དོན་ཞུས་པའི་ལན་སྟོན་པ་ན། འདུས་པའི་རྒྱུད་ཕྱི་མ་ལས། ཐབས་དང་ཤེས་རབ་སྙོམས་འཇུག་པ། ། རྣལ་འབྱོར་ཞེས་ནི་མངོན་པར་བརྗོད། ། འདུས་པ་སྦྱོར་བར་གསུང་པ་སྟེ། ། སངས་རྒྱས་ཐམས་ཅད་མངོན་བརྗོད་དེ། ། བཤད་མ་ཐག་པའི་ཐབས་ཤེས་དེ་འདྲ་བའི་དབང་དུ་བྱས་ན། ཤེས་ཆེ་ཆུང་གི་སྒོ་ནས་ཀྱང་ཐབས་ཤེས་སོ་སོ་བའི་རྒྱུད་དུ་བཞག་ཏུ་མི་རུང་ལ།
གལ་ཏེ་དེའི་སྒོ་ནས་ཐབས་ཤེས་རབ་སོ་སོ་བའི་རྒྱུད་དུ་འཇོག་ན། གསང་འདུས་ཕ་རྒྱུད་དུ་མི་འགྱུར་ཞིང་། ཀྱཻ་རྡོར་ཤེས་རབ་ཀྱི་རྒྱུད་དུ་མི་འགྱུར་ཏེ། གཉིས་ཀས་ཀྱང་དེ་འདྲ་བའི་ཐབས་ཤེས་རབ་གཉིས་སུ་མེད་པར་སྦྱོར་བ་བརྗོད་བྱའི་གཙོ་བོར་བྱེད་པ་ལ་ཁྱད་པར་མེད་པའི་ཕྱིར་ཞེས་དུས་འཁོར་འགྲེལ་ཆེན་ལས་གསུངས་ཏེ། ཇི་སྐད་དུ། རང་གི་ངོ་བོས་ནི་ཐམས་ཅད་ཤེས་རབ་དང་ཐབས་ཀྱི་བདག་ཉིད་ཅན། རྣལ་འབྱོར་གྱི་རྒྱུད་ཉིད་དེ། དེ་བཞིན་དུ་དགེས་པའི་རྡོ་རྗེ་ལས་གསུངས་པ། ཧེ་ནི་སྙིང་རྗེ་ཆེན་པོ་སྟེ། ། བཛྲའང་ཤེས་རབ་བརྗོད་པར་བྱ། །
ཤེས་རབ་ཐབས་ཀྱི་བདག་ཉིད་རྒྱུད། ། དེ་ནི་ང་ཡིས་བཤད་ཀྱི་ཉོན། ། ཞེས་གསུངས་པའི་ཕྱིར། དགེས་པའི་རྡོ་རྗེ་ནི་ཤེས་རབ་ཀྱི་རྒྱུད་དུ་མི་འགྱུར་ཏེ། ཤེས་རབ་ཀྱི་རྒྱུད་ཉོན་ཞེས་གསུངས་པ་མེད་པའི་ཕྱིར་རོ། ། དེ་བཞིན་དུ་འདུས་པ་ལས། ཐབས་དང་ཤེས་རབ་སྙོམས་འཇུག་པ། ། རྣལ་འབྱོར་ཞེས་པར་མངོན་པར་བརྗོད། ། འདུས་པ་སྦྱོར་བར་གསུངས་པ་སྟེ། ། ཐབས་དང་ཤེས་རབ་མངོན་བརྗོད་དེ། །
ཞེས་གསུངས་པའི་ཕྱིར། འདི་ནི་ཐབས་ཀྱི་རྒྱུད་དུ་མི་འགྱུར་རོ། ། དེ་བཞིན་དུ་དང་པོའི་སངས་རྒྱས་ལས་གསུངས་པ། ཐབས་ཀྱིས་ལུས་ཀྱི་རྣལ་འབྱོར་མིན། ། ཤེས་རབ་གཅིག་པུས་འགྱུར་མ་ཡིན། ། ཐབས་དང་ཤེས་རབ་སྙོམས་འཇུག་པ། ། དེ་བཞིན་གཤེགས་པས་རྣལ་འབྱོར་གསུངས། ། ཞེས་སོ། ། ཞེས་གསུངས་ཤིང་། རྡོ་རྗེ་སྙིང་འགྲེལ་ལས་ཀྱང་དེ་ལྟར་གསུངས་སོ། །
འོ་ན་ཕ་རྒྱུད་མ་རྒྱུད་རིམ་བཞིན་དོན་གཅིག་ཏུ་བྱས་པའི་ཐབས་ཤེས་སོ་སོ་བའི་དོན་གང་ཡིན་ཞེ་ན། གུར་གྱི་ལེའུ་བཅུ་གསུམ་པ་ལས། བཅོམ་ལྡན་འདས་ཇི་ལྟར་ན་རྣལ་འབྱོར་མའི་རྒྱུད་ཀྱི་མཚན་རབ་ཏུ་འཇུག་པ་ལགས། རྡོ་རྗེ་འཛིན་གྱིས་གསུངས་པ། ཤེས་རབ་ཕ་རོལ་ཕྱིན་པའི་ཐབས། ། འདི་ནི་རྣལ་འབྱོར་མ་བརྗོད་དོ། ། ཕྱག་རྒྱ་ཆེན་པོ་རབ་སྦྱོར་བས། ། གང་ཕྱིར་དེ་ཉིད་ལ་འཇུག་པ། ། རྣལ་འབྱོར་མ་ཡི་རྒྱུད་ཅེས་བྱ། ། ཞེས་མ་རྒྱུད་སྤྱིའི་དབང་དུ་བྱས་པའི་འཇོག་བྱེད་གསལ་བར་གསུངས་ཏེ།
དེའི་དོན་ནི། ཕྱག་རྒྱ་ཆེན་པོ་ལྷན་ཅིག་སྐྱེས་པའི་ཡེ་ཤེས་དང་། སྟོང་པ་ཉིད་གཉིས་དབྱེར་མི་ཕྱེད་པར་སྦྱོར་བའི་སྒོ་ནས་དེ་ཁོ་ན་ཉིད་ལ་འཇུག་པའི་ཐུགས་ཆོས་སྐུ་བསྒྲུབ་པའི་རིགས་འདྲའི་རྒྱུ་སྟོང་ཕྱོགས་ཤེས་རབ་ཀྱི་ལམ་རྩལ་དུ་བཏོན་ནས་འཆད་ཅིང་། ཀུན་རྫོབ་སྒྱུ་མའི་སྐུ་སྒྲུབ་ཚུལ་རྩལ་དུ་བཏོན་ནས་འཆད་པའི་བླ་མེད་ཀྱི་རྒྱུད་དང་། དེ་འདྲ་བའི་རྒྱུད་ཀྱི་སྟེ་རྟོགས་པའི་བླ་མེད་ཀྱི་རྒྱུད་རྣམས་ནི་མ་རྒྱུད་དོ། ། དེ་ལྟར་ན་སྟོང་ཕྱོགས་ཤེས་རབ་ཆ་ཡིན་པས་མ་ཞེས་བརྗོད་དོ། ། ཡང་། མཁའ་འགྲོ་རྒྱ་མཚོ་ལས། རྣལ་འབྱོར་རྣམས་ལ་རྒྱུད་རྒྱལ་དུ། ། དེ་དང་དེ་ཡི་ཆོག་དབྱེ་ཤེས། །
འོད་གསལ་སྒྱུ་མ་དག་གིས་ནི། ། སྒྱུ་མ་འཇིག་རྟེན་ལ་བཤད་དོ། ། ཞེས་པས། རྣལ་འབྱོར་རྒྱུད་དམ། ཕ་རྒྱུད་ཀྱི་འཇོག་བྱེད་བསྟན་ཏེ། དེའི་དོན་ནི། བླ་མེད་ལ་རྣལ་འབྱོར་དང་རྣལ་འབྱོར་མའི་རྒྱུད་གཉིས་སུ་ཕྱེ་བའི་ཡ་གྱལ་གྱི་རྣལ་འབྱོར་རྒྱུད་རྒྱལ་རྣམས་ལ་གསུངས་པའི་དེ་དང་དེའི་ཆོ་གའི་དབྱེ་བ་མ་ཤེས་པས་དེ་ལྟར་ཉམས་སུ་བླངས་པ་ལས། སྟོང་པ་སྔ་མ་གསུམ་དང་བཅས་པའི་འོད་གསལ་ཏེ། སྟོང་པ་བཞིའི་བཞོན་པའི་རླུང་འོད་ཟེར་ལྔ་ལས་སྒྱུ་མའི་སྐུ་སྒྲུབ་ཚུལ་ལོ། ། རྡོ་རྗེ་འཆང་བདག་གིས་གདུལ་བྱའི་འཇིག་རྟེན་ལ་རྒྱས་པར་བཤད་དོ། །
ཞེས་བྱ་བ་ཡིན་ལ། དེ་འདྲ་བའི་སྒྱུ་མའི་རྒྱུ་དེ་ཡང་། གཟུགས་སྐུའི་རིགས་འདྲའི་རྒྱུ། སྣང་ཕྱོགས་ཐབས་ཀྱི་ཆ་ཡིན་པས་ཕ་ཞེས་བྱའོ། ། དེ་ལྟར་ན་བདེ་སྟོང་གི་ཡེ་ཤེས་རྩལ་དུ་བཏོན་ནས་འཆད་པར་མ་ཟད། སྟོང་པ་བཞིའི་བཞོན་པའི་རླུང་ལས་སྒྱུ་མའི་སྐུ་སྒྲུབ་ཚུལ་ཀྱང་རྩལ་དུ་བཏོན་ནས་འཆད་པའི་རྒྱུད་དངོས་སམ། དེའི་སྡེར་རྟོགས་པའི་བླ་མེད་ཀྱི་རྒྱུད་ཡིན་པ་ཞེས་བྱ་བ་ནི་ཕ་རྒྱུད་ཀྱི་འཇོག་བྱེད་དོ། ། གྲུབ་ཆེན་ནག་པོ་སྤྱོད་པས། བསྐྱེད་དང་རྫོགས་བྱུང་རིམ་པ་ཡིས། ། ཞེས་སོགས་ཀྱི་དོན་ཡང་འདི་ཁོ་ན་ལྟར་ཡིན་ཏེ།
སྒྱུ་མའི་སྐུ་བསྐྱེད་པ་སྟོང་པ་བཞི་ལས་འབྱུང་བའི་རིམ་པ་ཡང་གཙོ་བོར་སྟོན་པ་དང་། གདོད་མ་ནས་རྫོགས་པའི་དེ་ཁོ་ན་ཉིད་ལ། བདེ་ཆེན་གྱི་ཡེ་ཤེས་ཀྱིས་དམིགས་ནས་འབྱུང་བའི་རིམ་པ་ཙམ་ཞིག་གཙོ་བོར་སྟོན་པ་གཉིས། རྒྱུ་གཉིས་ཀྱི་འཇོག་བྱེད་དུ་བཤད་པ་ཡིན་ཏེ། ཞེས་འཆད་དོ།། །། དེ་དག་ནི་རིགས་པ་མ་ཡིན་ཏེ། རྡོ་རྗེ་གུར་ལས། ཕྱག་རྒྱ་ཆེན་པོའི་སྦྱོར་བ་ལས། ། གང་ཕྱིར་དེ་ཉིད་བརྟེན་པ་ཡིན། ། རྣལ་འབྱོར་མ་ནི་རྡོ་རྗེ་གུར། །
རྣལ་འབྱོར་མ་ཡིས་རྒྱུད་ཅེས་བཤད། ། ཅེས་འབྱུང་བས། དཀྱིལ་འཁོར་འཁོར་ལོ་གཙོ་བོར་སྟོན་པ་རྣལ་འབྱོར་མའི་རྒྱུད་ཡིན། ། ཞེས་པར་གསལ་གྱི། སྟོང་ཉིད་དང་ལྷན་སྐྱེས་སྦྱར། ཞེས་པ་དོན་མ་ཡིན་པའི་ཕྱིར་དང་། ཕྱག་རྒྱ་ཆེན་པོ་ལྷན་ཅིག་སྐྱེས་པའི་ཡེ་ཤེས་ཡིན་ན་བདེ་སྟོང་ཟུང་འཇུག་ཡིན་ལ། དེས་བདེ་བ་ཙམ་དུ་བཟུང་ནས་སྟོང་ཉིད་ལོགས་ནས་སྦྱོར་བར་འདོད་པ་རྒྱུད་དོན་ལས་ཕྱིན་ཅི་ལོག་ཏུ་གྱུར་པ་ཡིན་པའི་ཕྱིར་དང་། སྟོང་ཉིད་ཞེས་པ་སྟོན་པའི་ཚིག་ཀྱང་ཟུར་ཙམ་ཡང་མེད་པའི་ཕྱིར་དང་། བདེ་སྟོང་ཟུང་དུ་འཇུག་པ་སྟོང་ཕྱོགས་ཤེས་རབ་ཀྱིས་ཆ་ཡིན་པའང་།
བཞད་བགད་ཡིན་པའི་ཕྱིར་དང་། རྣལ་འབྱོར་རྒྱུད་དུ་སྒྱུ་ལུས་བཤད་ཅེས་པས། ཕ་རྒྱུད་ཀྱི་འཇོག་བྱེད་དུ་མི་གྲུབ་པའི་ཕྱིར་དང་། གྲུབ་ན་ནག་པོ་པས་རྣལ་འབྱོར་པས་རྒྱུད་དུ་འདི་སྐད་བདག་བཤད་ཅེས་པའང་། ཕ་རྒྱུད་ཀྱི་འཇོག་བྱེད་དུ་མཚུངས་པའི་ཕྱིར་དང་། འོད་གསལ་ཞེས་པ། འོད་གསལ་ཉིད་ལ་མི་སྦྱོར་བར། སྟོང་པ་བཞིའི་བཞོན་པའི་རླུང་ཞེས་པ། ཡོད་པའི་སྒོ་བོར་ནས་མེད་པའི་སྲང་འཆག་པ་ཡིན་པའི་ཕྱིར་དང་། རིམ་པ་ཙམ་ལ་སྙད་བཏགས་པར་སྣང་མོད།
ལྟར་སྣང་ཙམ་ཡིན་པའི་ཕྱིར་དང་། འོད་གསལ་དང་སྒྱུ་མ་གཉིས་ཀ་བཤད་པ་ལ། སྒྱུ་མ་ཁྱད་པར་དུ་འཇོག་གི འོད་གསལ་མི་འཇོག་པའི་རྒྱུ་མཚན་མེད་པའི་ཕྱིར་དང་། དེའི་ཕྱིར་སྣང་ཕྱོགས་ཐབས་ཀྱི་ཆ་ཞེས་པའང་བབ་ཅོལ་ཁོ་ན་ཡིན་པའི་ཕྱིར། མ་རྒྱུད་ཀྱི་འཇོག་བྱེད་དུ་སྟོང་ཕྱོགས་ཤེས་རབ་ཀྱི་ལམ་རྩལ་དུ་བཏོན་ནས་འཆད་ཅིང་། ཀུན་རྫོབ་སྒྱུ་མའི་སྐུ་རྩལ་དུ་བཏོན་ནས་མི་འཆད་པ། ཞེས་སྨྲོས་ནས། ཕ་རྒྱུད་ཀྱི་འཇོག་བྱེད་དུ་བདེ་སྟོང་གི་ཡེ་ཤེས་རྩལ་དུ་བཏོན་ནས་འཆད་པར་མ་ཟད། སྒྱུ་ལུས་ཀྱང་རྩལ་དུ་བཏོན་ནས་འཆད་པ་ཞེས་པ།
བདེ་སྟོང་གི་ཡེ་ཤེས་རྩལ་དུ་སྟོན་ནས་མི་འཆད་པར་སྨྲ་དགོས་པ་ནོར་བའི་ཕྱིར་དང་། ནོར་བ་མ་ཡིན་ན། འཇོག་བྱེད་དེས་བཞག་པའི་ཕ་རྒྱུད། གཉིས་སུ་མེད་པའི་རྒྱུད་དུ་ཐལ་ཏེ། གཉིས་ཀ་རྩལ་དུ་བཏོན་ནས་འཆད་པའི་ཕྱིར། གཉིས་ཀ་རྩལ་དུ་བཏོན་ནས་འཆད་པས། གཉིས་མེད་ཀྱི་རྒྱུད་དུ་མི་འགྱུར་ན། བདེ་སྟོང་རྩལ་དུ་བཏོན་ནས་འཆད་པའང་མ་རྒྱུད་དུ་འགྲུབ་པའི་རྒྱུ་མཚན་མེད་པའི་ཕྱིར་རོ།། །། ཧེ་བཛྲ་ནི་ཐབས་ཤེས་གཉིས་སུ་མེད་པ་སྟེ། ཞེས་པར།
རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། དགེས་པའི་རྡོ་རྗེ་རྣལ་འབྱོར་རྒྱུད། དང་པོ་རྒྱལ་བ་རྣམས་ཀྱིས་བཤད། ། ཕྱི་ནས་རྣལ་འབྱོར་མ་ཡི་རྒྱུད། ། དེ་ནི་མོ་གཟུགས་བསྡུད་ཕྱིར་རོ། ། ཞེས་གསུངས་པས། འབུམ་ལྔ་དགེས་པའི་རྡོ་རྗེ། སྔར་རྒྱལ་བ་རྣམས་ཀྱིས་བཤད་པའི་ཕྱིས་ནས། རྣལ་འབྱོར་མའི་རྒྱུད་གསུངས་པ་ནི། གདུལ་བྱ་བུད་མེད་ཀྱང་འདུ་བའི་ཕྱིར་གསུངས་པ་ཡིན་ནོ། །
ཞེས་པས། རྡོ་རྗེ་གུར་གསུང་པའི་དགོངས་པ་སྟོན་གྱི། མ་རྒྱུད་སྤྱིའི་འཇོག་བྱེད་སྟོན་པ་ག་ལ་ཡིན། ཞེས་འཆད་དོ།། །། དེ་ནི་གྱི་ན་སྟེ། འབུམ་ལྔ་དགེས་པའི་རྡོ་རྗེ་རྣལ་འབྱོར་རྒྱུད་ཡིན་པའི་སྒྲུབ་བྱེད་མེད་པའི་ཕྱིར་དང་། མ་རྒྱུད་སྤྱིའི་འཇོག་བྱེད་ཡིན་ཞེས་ཀྱང་སྨྲས་པ་མེད་པའི་ཕྱིར་དང་། ཚིག་དེ་དག་གི་དོན་ཇི་ལྟར་ཡིན་པ་ནི་འོག་ནས་འཆད་པའི་ཕྱིར་རོ།། །། བསྟན་བཅོས་དེ་ཉིད་འདུས་པ་ལས། འགའ་ཞིག་ན་རེ།
རྒྱུད་འདི་མ་རྒྱུད་ཡིན་ཏེ། གུར་ལས། ཀྱཻ་རྡོར་མ་རྒྱུད་དྲུག་གི་ནང་དུ་གསུངས་པའི་ཕྱིར་དང་། ཐབས་མི་གཡོ་ཞིང་། རྣལ་འབྱོར་མ་ཀུན་ཏུ་གཡོ་བ་ལ་སོགས་པའི་མ་རྒྱུད་ཀྱི་མཚན་ཉིད་ཐམས་ཅད་ཚང་བའི་ཕྱིར་རོ་ཞེས་ཟེར་རོ། ། དེ་ནི་མ་ཡིན་ཏེ། གུར་ལས། ཀྱཻ་ཡི་རྡོ་རྗེ་རྣལ་འབྱོར་རྒྱུད། ། དང་པོ་རྒྱལ་བ་རྣམས་ཀྱིས་བསྟན། ། ཕྱི་མ་རྣལ་འབྱོར་མ་རྒྱུད་ནི། །
དེ་ནི་བུད་མེད་བསྡུ་ཕྱིར་རོ། ། ཞེས་རྣལ་འབྱོར་རྒྱུད་དུ་གསུངས་པས། རྣལ་འབྱོར་རྒྱུད་དུ་ཡང་མཚུངས་པའི་ཕྱིར་དང་། རྒྱུད་དེའི་དོན་ནི། བརྟག་པ་དང་པོ་རྣལ་འབྱོར་གྱི་རྒྱུད། བརྟག་པ་ཕྱི་མ་རྣལ་འབྱོར་མ་རྒྱུད་ཡིན་པར་བཞེད་པ་ཡིན་པའི་ཕྱིར་དང་། དེ་ལྟ་ན་རྒྱུད་དེའི་རྗོད་བྱེད་ལས་བརྩམས་ནས། བརྟག་པ་དང་པོ་ཕ་རྒྱུད་དང་། ཕྱི་མ་མ་རྒྱུད་ཡིན་པས་ཀྱང་། ཁ་སྦྱོར་གཉིས་མེད་ཀྱི་རྒྱུད་ཡིན་པའི་ཕྱིར་དང་།
བརྗོད་བྱ་ལ་བརྩམས་ནས། རྒྱུ་རྒྱུད་ཀྱི་རྩ་བའི་སྐབས་སུ། རྒྱུད་གཞན་དག་ལས། རྐྱང་མ་ཐབས་སུ་གསུང་པ་ལ། འདིར་ཤེས་རབ་ཏུ་གསུངས་ནས། ཐབས་ཤེས་རབ་གཉིས་མེད་དང་། རོ་མ་ཐབས་སུ་གསུངས་ནས། ཐབས་ཤེས་གཉིས་མེད་དུ་དང་། རྒྱུད་གཞན་ལས་དབུ་མ་ནམ་མཁའི་ཁམས་སུ་གསུངས་པ་ལ། འདིར་ཤེས་རབ་ཟླ་བ་འབབ་པར་བཤད་པ་ཞེས་གསུངས་ཤིང་།
འདིས་མཚོན་ནས། དོན་གྱིས། ཐབས་ཀྱི་ཉི་མ་འབབ་བཤད་པ། ། ཞེས་ཀྱང་བཞེད་པས། དེར་ཐབས་ཤེས་ཁ་སྦྱོར་དང་། རྒྱུད་གཞན་ལས་ལྟེ་བའི་མེ་དཔྱིད་ཅེས་གསུངས་པ་ལ། འདིའི་བཤད་རྒྱུད་ལས་ཐིག་ལེར་གསུང་ནས་ཐབས་ཤེས་རབ་གཉིས་མེད་དང་། སྙིང་གའི་བདུད་རྩི་ཐིག་ལེར་གསུང་པ་ལ། འདིར་དཔྱིད་དུ་གསུངས་ནས། ཐབས་ཤེས་གཉིས་མེད་དང་།
ཐབས་རྒྱུད་ཀྱི་མངོན་རྟོགས་ཀྱི་སྐབས་སུ། བརྟག་པ་དང་པོ་རྣལ་འབྱོར་གྱི་རྒྱུད་ཀྱི་སྐབས་སུ་རྣལ་འབྱོར་མའི་དཀྱིལ་འཁོར་གསུངས་ནས། ཐབས་ཤེས་གཉིས་མེད་དང་། བརྟག་པ་ཕྱི་མ་རྣལ་འབྱོར་མ་རྒྱུད་ཀྱི་སྐབས་སུ། རྣལ་འབྱོར་གྱི་དཀྱིལ་འཁོར་གསུངས་ནས་ཐབས་ཤེས་གཉིས་མེད་དང་། རྣལ་འབྱོར་མ་གཙོ་མོའི་སྐབས་སུ། གཙོ་བོ་གསུངས་ནས། དེའི་ཐབས་ཤེས་གཉིས་མེད་དང་། རྟེན་དཀྱིལ་འཁོར་གྱི་སྐབས་སུ་ཕྱི་ནང་གསང་གསུམ་གཉིས་མེད་དུ་བསྲེས་ཏེ། ཕྱི་རོལ་དུ་ཡང་དབང་གི་ས་ལ་མཚོ་དང་།
དེ་ལ་རྒོད་པ་ཁའི་མེ་དང་། དེ་རྣམས་ཀྱི་སྟེང་ན་རླུང་མཐོང་ཞིང་། ནང་ལུས་ལ་ལྟེ་བ་ས། སྙིང་ག་ཆུ། མགྲིན་པ་མེ། སྤྱི་བོ་རླུང་གི་འཁོར་ལོ་དང་། གསང་བ་བུམ་སེམས་ལ་དེ་སྐྱེ་བ་ན། དང་པོར་རིག་པ་སྲ་བ་སའི་ཁམས། དེ་ནས་བཤེར་བ་ཆུ། དེ་ནས་དྲོ་བ་མེ་ལས་མཐར་ཕྱིན་བྱེད་བཀོད་པ་ལྟར།
འབྱུང་བ་རིམ་བརྩེགས་བསྒོམ་ནས། དེ་རྣམས་དབྱེར་མེད་དུ་འདྲེས་པའི་ཕྱི་ནང་གསང་བའི་གཞལ་ཡས་ཁང་བསྒོམ་པ། རྟེན་གྱི་ཐབས་ཤེས་གཉིས་མེད་དང་བརྟེན་པ་ལྷའི་སྐབས་སུ། རྒྱུད་ལ་ལྷ་ཐམས་ཅད་ཟླ་ཉི་ཁ་སྦྱོར་གྱི་མངོན་བྱང་ལས་བསྐྱེད་པ་རྒྱུའི་ཐབས་ཤེས་གཉིས་མེད་དང་། ངོ་བོའི་སྐབས་སུ། གཽ་རཱི་ལྟ་བུ་གཟུགས་ཀྱི་གནས་སུ། སེམས་ཀྱི་རིགས་ཀྱི་ཁ་དོག་གིས་རྒྱས་བཏབ་པས། ལུས་དང་སེམས་ཀྱི་ཐབས་ཤེས་གཉིས་སུ་མེད་དང་། ཙཽ་རཱི་ལྟ་བུ་སེར་སྣའི་གནས་སུ་འདོད་ཆགས་ཀྱི་ཁ་དོག་གིས་རྒྱས་བཏབ་པ་དང་། བཻ་ཏ་ལཱི་ལྟ་བུ་འདོད་ཆགས་ཀྱི་གནས་སུ་སེར་སྣའི་རིགས་ཀྱི་ཁ་དོག་གིས་རྒྱས་བཏབ་པ་རྒྱུ་དང་འབྲས་བུའི་ཐབས་ཤེས་གཉིས་མེད་དེ།
ཕལ་ཆེར་ཕྱག་མཚན་ཕྱི་དང་ནང་གཉིས་ཡོད་པས། ཕྱག་མཚན་གྱི་ཐབས་ཤེས་གཉིས་མེད་དང་། ཐབས་ཀྱི་རིན་པོ་ཆེ་དང་། ཤེས་རབ་ཀྱི་རུས་པའི་རྒྱན་གཉིས་ཀ་ཡོད་པས། རྒྱན་གྱིས་ཐབས་ཤེས་གཉིས་མེད་དང་། པུཀྐ་སི་ལྟ་བུ་ལུས་ཀྱིས་གནས་སུ་སེམས་ཀྱི་རིགས་བདག་གིས་རྒྱས་བཏབ་པ་ལ་སོགས་པ་འབྲས་བུ་རིགས་བདག་གི་ཐབས་ཤེས་དབྱེར་མེད་དང་། རྫོགས་རིམ་རང་བྱིན་བརླབས་སུ། སྤྱི་བོ་དང་མགྲིན་པའི་ཨེ་ཝཾ་ཁ་སྦྱོར། སྙིང་ག་དང་ལྟེ་བའི་ཨེ་ཝཾ་ཁ་སྦྱོར་བཞི་པོ་རེ་རེ་ལ་ཡང་དབྱངས་དང་། གསལ་བྱེད་ཀྱི་ཨེ་ཝཾ་ཁ་སྦྱོར།
དེ་ཐམས་ཅད་དུ་རླུང་སེམས་ཐིག་ལེ་ཁ་སྦྱོར། ལྟེ་འདབ་ཀུན་ཏུ་རྣམ་ཤེས་ཡེ་ཤེས་ཀྱི་ལྷ་ཡབ་ཡུམ་འབར་འཛག་གི་ཐབས་ཤེས་ཁ་སྦྱོར་དང་། དཀྱིལ་འཁོར་འཁོར་ལོའི་སྐབས་སུ། ཡས་འབབ་མས་རྟེན་གྱི་སེམས་ཀྱི་དགའ་བ་སོ་གཉིས་ཀྱི་ཁ་སྦྱར་ལ་སོགས་པ་མདོར་ན་ཐབས་དང་ཤེས་རབ་ཀྱི་རྒྱུད་རྣམས་ལས་མ་གྲགས་པའི་ཐབས་ཤེས་ཁ་སྦྱོར་གྱི་ཚུལ་དུ་མ་གསུངས་ཤིང་། གསུངས་པ་ལྟར་བསྒོམ་པར་བྱེད་པའི་ཉམས་ལེན་ཀྱང་ཡོད་པའི་ཕྱིར་རོ། ། ཞེས་གསུངས་སོ།། །། དེ་ལ་ཕྱོགས་སྔ་མ་དེ་ནི། བུ་སྟོན་པའི་བཞེད་པ་ཡིན་ལ། བཤད་པ་དེ་དག་ལས་འགའ་ཞིག་ནི་མ་ཡིན་ཏེ། ཟླ་བ་འབབ་པར་བཤད་པས།
ཉི་མ་འབབ་པར་དོན་གྱིས་མཚོན་པའི་རྒྱུ་མཚན་མེད་པའི་ཕྱིར་དང་། བཤད་རྒྱུད་ལས་བཤད་པས་དེའི་རྩ་རྒྱུད་གཉིས་མེད་དུ་འགྱུར་ན། ཁ་སྦྱོར་བཤད་རྒྱུད་དུ་བྱེད་པའི་བདེ་མཆོག་ཀྱང་གཉིས་མེད་དུ་འགྱུར་བའི་ཕྱིར་དང་། དཔྱིད་དང་ཐིག་ལེའི་ངོས་འཛིན་དེ་དག་ནི་ཁ་སྦྱོར་ལས་གསུངས་ཀྱི། རྩ་རྒྱུད་ལས་མ་བཤད་པའི་ཕྱིར་དང་། གཽ་རཱི་སོགས་ཀྱི་ཁ་དོག་གི་རྒྱས་བཏབ་དེ་ཁོ་ན་ལྟར་ཡིན་ན། གྷསྨ་རཱི་ལ་ཡང་དེ་ལྟ་བུའི་བཤད་པ་འཇུག་དགོས་པའི་ཕྱིར་དང་། རིན་པོ་ཆེའི་རྒྱན་ནི་འདིར་མི་བཞེད་པ་མངོན་རྟོགས་རྩོད་སྤོང་དུ་བསྟན་ཟིན་པའི་ཕྱིར་དང་། རང་བྱིན་རླབས་ཀྱི་ཁ་སྦྱོར་དེ་དག་ཅི་རིགས་པས་བཤད་རྒྱུད་དུ་གསུངས་ཀྱི་རྩ་རྒྱུད་འདིར་མ་གསུང་པའི་ཕྱིར་དང་། དཀྱིལ་འཁོར་འཁོར་ལོའི་སྐབས་ཀྱི་མས་བསྟན་པའི་དག་པའི་དགའ་བ་ནི།
རྩ་རྒྱུད་འདིར་མ་བསྟན་ཅིང་། བཤད་རྒྱུད་གཉིས་ལས་ཀྱང་མ་གསལ་བའི་ཕྱིར། འདིར་ནི་ཁྱད་པར་དུ་ཡེ་ཤེས་ཐིག་ལེའི་རྒྱུད་ལས་ཤེས་པས་བྱ་བ་ཡིན་པའི་ཕྱིར་རོ།། །། རྒྱུད་སྤྱིའི་ངེས་ཚུལ་ངེས་པར་བསྟན་བཅོས་དེ་ཉིད་འདུས་པ་ལས། བཤད་པའི་རྒྱུད་ལ་ཁ་ཅིག་ན་རེ། མི་གསལ་བ་གསལ་བར་བྱེད་པ། མ་ཚང་བ་ཁ་སྐོང་བ། ཚུལ་མི་འདྲ་བ། དོན་བསྡུས་པ། ཆ་མཐུན་པ།
ངེས་ཤེས་བསྐྱེད་པ། ཚིག་དང་དོན་རྣམ་པར་འབྱེད་པ་སྟེ། བདུན་གྱི་སྒོ་ནས་བཤད་རྒྱུད་དུ་གྱུར་པ་ཡིན་ནོ། ། ཞེས་ཟེར་རོ། ། དེ་ནི་མ་ངེས་ཏེ། བདུན་པོ་རེ་རེས་ཀྱང་བཤད་རྒྱུད་དུ་འགྱུར་ན་ནི། གསང་འདུས་སོགས་ཚུལ་མི་འདྲ་བ་བྱ་རྒྱུད་སོགས་ཀྱིས་བཤད་རྒྱུད་དུ་ཧ་ཅང་ཐལ། བདུན་ཀ་ཚང་བ་དགོས་ན། བཤད་རྒྱུད་ཕལ་ཆེར་ལ་མ་ཁྱབ་པར་འགྱུར་བ་དང་། འཁྲུགས་སྡེབ་པ་ཆད་ཅིང་།
ཚིག་དོན་རྣམ་པར་འབྱེད་པ་ཡང་ངེས་ཤེས་བསྐྱེད་པ་ཡིན་ཅིང་། དེ་ཡང་མི་གསལ་བར་བྱེད་པ་ཡིན་པས་གཉིས་ལྷག་ལ། ཚུལ་མི་འདྲ་བ་བཤད་རྒྱུད་ཡིན་པ་ནོར་ཞིང་མིང་གི་ཚུལ་མི་འདྲ་བ་ཙམ་ཡིན་ན་ནི་ཆ་མཐུན་པར་འགྱུར་ལ། ཆ་མཐུན་ཀྱང་མི་གསལ་བ་གསལ་བར་བྱེད་པ་ལོགས་པའི་མཚན་ཉིད་ལྔ་པོ་གང་ཡང་མེད་ན་བཤད་རྒྱུད་དུ་མི་གྱུར་ཅིང་། ཡོད་ན་ནི་ལོགས་སུ་སྨྲོས་དགོས་པའི་ཕྱིར་རོ། ། ཞེས་གསུངས་སོ།། །། དེ་ཡང་རིགས་པ་མ་ཡིན་ཏེ། བཤད་རྒྱུད་དུ་འགྱུར་བ་ལ། དེ་དག་དགོས་པར་བཞེད་ཀྱི། དེ་དག་དང་ལྡན་པས་བཤད་རྒྱུད་དུ་བསྒྲུབ་པ་མ་ཡིན་པའི་ཕྱིར།
རེ་རེས་ཀྱང་བཤད་རྒྱུད་དུ་འགྱུར་བས་གསང་འདུས་བྱ་རྒྱུད་ཀྱི་བཤད་རྒྱུད་དུ་འགྱུར་ཞིང་རྒྱུ་མཚན་མེད་པའི་ཕྱིར་དང་། འཁྲུགས་སྡེབ་པ་ནི། འཁྲུགས་ནས་མི་གསལ་བ་ཡིན་པས། བསྡེབས་ནས་གསལ་བར་བྱེད་པའི་ཕྱིར། མི་གསལ་གསལ་བར་བྱེད་འདུ་ལ། ཆ་མཐུན་པས་ངེས་ཤེས་བསྐྱེད་པ་ཞེས་གཅིག་ཏུ་བཞེད་ཀྱི། ངེས་ཤེས་བསྐྱེད་པ་ལོགས་སུ་མི་འབྱེད་པའི་ཕྱིར་དང་། དེའི་ཕྱིར་བདུན་ཞེས་པ་ཡི་གེ་ནོར་བ་ལ་བྲིས་པར་ཟད་པའི་ཕྱིར་དང་། མི་གསལ་བ་ནི་སྦས་ནས་མི་གསལ་བ་ཡང་ཡོད་ལ། ཚིག་དོན་རྣམ་པར་འབྱེད་པ་ནི།
བཤད་བྱའི་ལུས་ཚང་བར་གསུང་པ་ཉིད་རྒྱས་པར་འབྱེད་པ་ཡིན་པས་མི་མཚུངས་པའི་ཕྱིར་དང་། ཚུལ་མི་འདྲ་བ་ནི། ལྷ་དེ་ཉིད་དང་། ཆོ་ག་དེ་ཉིད་ཡིན་པའི་སྐུ་མདོག་དང་ཕྱག་མཚན་མདོར་བསྟན་རྒྱས་བཤད་མི་འདྲ་བ། ཚུལ་མི་འདྲ་བའི་བཤད་པའི་བཤད་དོ། ། ཞེས་གསུངས་པ་མ་ཤེས་པར་ཟད་པའི་ཕྱིར་དང་། མིང་གི་ཚུལ་མི་འདྲ་བ་ཞེས་པ་ནི། ཚུལ་མི་འདྲ་བ་དང་། ཆ་མཐུན་པའི་ཁྱད་པར་མི་འབྱེད་པར་ཟད་པའི་ཕྱིར་དང་། ཆ་མཐུན་པས་ངེས་ཤེས་བསྐྱེད་པ་ལ་བཞེད་ཀྱི།
དེས་མི་གསལ་བ་གསལ་བར་བྱེད་དགོས་པའི་རྒྱུ་མཚན་མེད་པའི་ཕྱིར་རོ།། །། བྱེ་བྲག་ཏུ་ཀྱཻ་རྡོར་གྱི་རྒྱུད་གཏན་ལ་དབབ་པ། ཞེས་པར། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། ཁ་ཅིག ཕམ་མཐིང་པའི་ལུགས་ཀྱིས། རྒྱུད་རྒྱས་པ་ལ་བརྟག་པ་སུམ་ཅུ་རྩ་གཉིས་པ། དེ་ལས་བསྡུས་པ་བརྟག་པ་བཅུ་གཉིས་པ། དེ་ལས་བསྡུས་པ་བརྟག་པ་དགུ་པ། དེ་ལས་བསྡུས་པ་བརྟག་པ་གཉིས་པ་འདི་ཡིན་པར་བཞེད་དོ། །
ཞེས་ཟེར་བ་ལ་ཡིད་རྟོན་མི་སྣང་ལ། ཞེས་དང་། ཁ་ཅིག་རྩ་རྒྱུད་རྒྱས་པ་འབུམ་ཕྲག་བདུན་པ། དེ་ལས་བསྡུས་པ་འབུམ་ཕྲག་ལྔ་པ། ཞེས་ཟེར་ཀྱང་། འབུམ་ཕྲག་བདུན་པ་ཞེས་བྱ་བའི་ཀྱེ་རྡོ་རྗེའི་རྩ་རྒྱུད་གང་དུ་ཡང་མ་བཤད་དོ། ། ཞེས་འཆད་དོ།། །། དེ་དག་ཀྱང་རིགས་པ་མ་ཡིན་ཏེ། ཕམ་མཐིང་པ་ལས་བླ་མ་མལ་ལ་བརྒྱུད་དེ་འོང་པའི་གསུངས་རྒྱུན་བར་མ་ཆད་པ་ཡིན་པས། ཡིན་བསྟན་ཡེ་ཤེས་ཐིག་ལེ་ལས།
ཇི་ལྟར་རྒྱུད་ཀྱི་རིམ་པ་བཞུགས། ། དཔལ་དང་ལྡན་པའི་རིགས་ཆེན་རྒྱུད། ། བདུན་འབུམ་གྱི་ནི་མཚན་ཞེས་བྱ། ། དེ་ནི་གཙོ་བོ་རྩ་བའི་རྒྱུད། ། སྐུ་བརྒྱད་བདག་ཉིད་རབ་ཀྱི་མཆོག ། དེ་བརྟག་ཀྱཻ་ཡི་རྡོ་རྗེ་ནི། ། འབུམ་ལྔ་ཡི་ནི་མཚན་ཞེས་བྱ། ། དཔལ་ལྡན་ཕྱག་ཆེན་ཐིག་ལེ་ནི། ། དེ་ཡི་ཕྱི་མའི་རྒྱུད་དུ་དྲན། ། ཡེ་ཤེས་སྙིང་པོ་གྲགས་པའི་རྒྱུད། །
དེ་ཕྱི་མའི་ཕྱི་མ་འོ། ། དགའ་མོ་ཡེ་ཤེས་ཐིག་ལེའི་སྒྲ། ། བཤད་པའི་རྒྱུད་རྣམས་གསང་བ་ཆེ། ། གྲུབ་པ་ངེས་བསྟན་ཐིག་ལེ་ནི། ། ཞལ་བཟང་མོ་དེ་སྙིང་པོ་དང་། ། དེ་ཁོ་ན་ཉིད་སྒྲོན་མའི་མཚན། ། འབྲས་བུའི་རྒྱུད་གྲགས་འཆད་པར་འགྱུར། ། དེ་བདུན་དུ་ནི་བདག་གིས་བཤད། ། ཤིན་ཏུ་རྨད་དུ་བྱུང་བའི་རྒྱུད། ། ལྷ་མོ་བརྒྱད་པོ་སྐུ་དང་བྲལ། །
དེ་ཕྱིར་སྨྲ་བར་མི་བཏུབ་བོ། ། དེ་ལྟར་རིམ་པ་ཐམས་ཅད་ནི། ། ལྷ་མོ་དེ་ཉིད་ཤེས་པར་བྱ། ། ས་བོན་ལས་ནི་མྱུ་གུ་བཞིན། ། རྒྱུད་ཀུན་རིམ་ཤེས་རིམ་པས་སོ། ། ཞེས་གསུངས་པ་མ་མཐོང་བར་ཟད་པའི་ཕྱིར་རོ།། །། ཡང་རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། ཡང་ཁ་ཅིག་ན་རེ། འདི་རྒྱུད་རྒྱས་པ་བརྟག་པ་སུམ་ཅུ་རྩ་གཉིས་ཡོད་པ་ལས། རྡོ་རྗེ་གུར་དུ་བརྟག་པ་སུམ་ཅུའི་མཚན་དངོས་སུ་སྨྲོས་ནས།
དེའི་རྗེས་སུ། མཁའ་འགྲོ་མཁའ་འགྲོ་མ་རྣམས་ཀྱིས། ། དག་པའི་སྙིང་པོ་ཡོངས་བསྡུས་པ་འོ། ། རྡོ་རྗེ་མཁའ་འགྲོས་གསུངས་པ་སྟེ། ། འདི་ནི་རྒྱུད་ཀྱི་ངེས་པ་འོ། ། ཞེས་གསུངས་པས། སོ་གཅིག་པ་དང་། སོ་གཉིས་པ་བསྟན་ཏེ། འདིའི་བརྟག་པ་གཉིས་པོ་ཡིན་ནོ། ། ཞེས་ཟེར་བའང་མི་འཐད་དེ།
རྒྱུད་གཅིག་ལ་བརྟག་པ་སོ་གཉིས་ཡོད་པའི། སོ་གཅིག་པ་ལ་འདི་སྐད་བདག་ཐོས་ཀྱི་གླེང་གཞི་འབྱུང་བ་ཆེས་འགལ་ཞིང་། དེ་ལ་སྐྱོན་མེད་ན། ལེའུ་རེའི་མགོར་འདི་སྐད་བདག་ཐོས་ཀྱི་གླེང་གཞི་རེ་སྦྱར་ཡང་དགག་ཏུ་མེད་པ་ཐལ་བའི་ཕྱིར་དང་། མིང་ཡང་མི་མཐུན་པའི་ཕྱིར་རོ། ། དེ་བས་ན་བྷ་ཝ་བྷ་དྲའི་འགྲེལ་པ་ལས། དེ་ལ་དགེས་པའི་རྡོ་རྗེ་ཞེས་བྱ་བ་ནི། རྒྱུད་གཞན་ཉིད་དུ་གྱུར་པ་སྟེ། དགེས་པའི་རྡོ་རྗེ་ལས་ཕྱུང་བ་ནི་མ་ཡིན་ཏེ། ཞེས་བཤད་པའི་དོན།
དགེས་པ་རྡོ་རྗེའི་རྒྱུད་རྒྱས་པའི་བརྟག་པ་གཉིས་ཟུར་དུ་ཕྱུང་བ་ནི་མ་ཡིན་གྱི། རྒྱུད་རྒྱས་པ་ལས་ལོགས་པའི་རྒྱུད་གཞན་ཡིན་ནོ། ། ཞེས་བྱ་བ་ཡིན་ཞིང་། དེ་ལྟར་འཐད་ལ། རྡོ་རྗེ་སྙིང་འགྲེལ་ལས། དཔལ་ལྡན་རྡོ་རྗེ་སྙིང་པོ་ཡིས། ། རྣལ་འབྱོར་པ་ཡི་ལམ་ཐོབ་བྱེད། ། འབུམ་ཕྲག་ལྔ་ཡི་རྒྱུད་ཆེན་ལས། ། ཉུང་ངུའི་རྒྱུད་འདི་ལེགས་ཕྱུང་བ། ། ཞེས་པ་ལ་སོགས་པ་རྒྱུད་རྒྱས་པ་ལས་ཕྱུང་བར་གསུངས་པ་རྣམས་ནི།
རྒྱུད་རྒྱས་པ་ལས་བརྗོད་བྱའི་དོན་དང་། ཚིག་ཉུང་ངུར་བསྡུས་ཤིང་། བཏུས་ཏེ་ལོགས་སུ་གླེང་གཞི་དང་བཅས་པའི་རྒྱུད་དུ་མཛད་ནས་གསུང་པ་ལས་ཕྱུང་ཞེས་གསུངས་པ་ཡིན་པས་མི་འགལ་ལོ། ། དེ་ལ་རྩ་རྒྱུད་རྒྱས་པ་ནི་བརྟག་པ་སུམ་ཅུ་རྩ་གཉིས་པ། ལེའུ་སྟོང་ཕྲག་སུམ་ཅུ། ཤླཽ་ཀ་འབུམ་ཕྲག་ལྔ་པ་སྟེ། འབུམ་ལྔ་དགེས་པའི་རྡོ་རྗེ་ཞེས་བྱ་བ་ཡིན་ལ། བརྟག་པ་རྣམས་ཀྱི་མཚན་ཉིད། གུར་ལས། རྡོ་རྗེ་སྙིང་པོ་མངོན་བྱང་ཆུབ། །
བརྟག་པའི་རྒྱལ་པོ་དང་པོ་སྟེ། ། རྫུ་འཕྲུལ་བརྟག་པ་གཉིས་པའོ། ། རྡོ་རྗེ་གུར་ནི་གསུམ་པ་འོ། ། བཞི་པ་སྣ་ཚོགས་བརྟག་པ་ཞེས། ། རྡོ་རྗེ་བརྟག་པ་ལྔ་པའོ། ། བརྟག་པ་དྲུག་པ་སྟོབས་པོ་ཆེ། ། བརྟག་པ་བདུན་པ་མི་གཡོ་མགོན། ། གཟུངས་ཀྱིས་བརྟག་པ་དང་པོ་སྟེ། ། དགུ་པ་མཁའ་འགྲོ་ཀུ་རུ་ཀུལླེ། ། འཇིག་བྱེད་བརྟག་པ་བཅུ་པ་འོ། །
རྣམ་པར་སྣང་མཛད་བཅུ་གཅིག་པ། ། དངོས་གྲུབ་བརྟག་པ་བཅུ་གཉིས་པ། ། སྒྲོལ་མའི་བརྟག་པ་བཅུ་གསུམ་པ། ། རྡོ་རྗེ་ཕག་མོར་བཅུ་བཞི་པའོ། ། བཅོ་ལྔ་པ་ནི་གཟི་བརྗིད་དེ། ། བདག་མེད་བརྟག་པ་བཅུ་དྲུག་པ། ། བཅུ་བདུན་པ་ནི་གཤིན་རྗེ་གཤེད། ། ཧཱུྃ་མཛད་བཞི་ནི་བཅོ་བརྒྱད་པ། ། སོ་སོར་འབྲང་མ་བཅུ་དགུ་པ། ། སྦྱིན་སྲེག་བརྟག་པ་ཉི་ཤུ་པ། །
རབ་གནས་ཉི་ཤུ་གཅིག་པ་སྟེ། ། དཀྱིལ་འཁོར་ཆེན་པོའི་བརྟག་པ་ནི། ། ཉི་ཤུ་རྩ་གཉིས་པ་རུ་བརྗོད། ། གཏོར་མའི་བརྟག་པ་ཉི་ཤུ་གསུམ། ། ཉི་ཤུ་བཞི་པ་སྟ་གོན་ནོ། ། མངོན་པར་རྟོགས་པ་ཉི་ཤུ་ལྔ། ། དེ་བཞིན་ཕྱག་རྒྱ་ཉི་ཤུ་དྲུག ། བྱེད་པ་ཉི་ཤུ་བདུན་པ་འོ། ། ཀླུ་ནི་ཉི་ཤུ་བརྒྱད་པ་སྟེ། ། གར་གྱི་དབང་ཕྱུག་བརྟག་པ་ནི། །
སུམ་ཅུར་གཅིག་གིས་མ་ཚང་བ། ། བརྟག་པ་སུམ་ཅུ་པར་ཡང་བཤད། ། ཅེས་པས་བརྟག་པ་སུམ་ཅུའི་མཚན་ཉིད་དངོས་སུ་བསྟན་ལ། སྟོང་ཕྲག་སུམ་ཅུའི་གྲངས་ཀྱིས་ནི། ། ཞེས་པས་ལེའུའི་གྲངས་བསྟན་ཅིང་། ། མཁའ་འགྲོ་མཁའ་འགྲོ་མ་རྣམས་ཀྱིས། ། རྒྱ་མཚོ་ཆེན་པོ་འབུམ་ཕྲག་ལྔ། ། ཞེས་པ་ནི། ཤླཽ་ཀ་འབུམ་ཕྲག་ལྔ་པར། བརྟག་པ་དང་ལེའུའི་གྲངས་སྔར་སྨྲོས་པ་དེ་ནི།
མཁའ་འགྲོ་དང་མཁའ་འགྲོ་མའི་རྒྱ་མཚོ་ཡིན་ནོ། ། ཞེས་བྱ་བ་ཡིན་གྱི། མཁའ་འགྲོ་མཁའ་འགྲོ་མ་ཞེས་པས་བརྟག་པ་ཐ་མ་གཉིས་ཀྱི་མིང་བསྟན་པ་མ་ཡིན་ནོ། ། ཞེས་འཆད་དོ།། །། དེ་དག་ནི་ཤིན་ཏུ་མི་རིག་སྟེ། གང་གི་རྒྱུད་ཐམས་ཅད་ཀྱི་དོན་བསྡུས་པར་བཞེད་པའི་ཕྱིར། གླེང་གཞི་ངེས་པར་སྨྲོས་རིགས་པའི་ཕྱིར་དང་། ལེའུ་རེ་རེས་ཀྱང་ཐམས་ཅད་ཀྱི་དོན་བསྡུས་པར་བཞེད་པ་མ་ཡིན་པས། ལེའུ་རེ་རེའི་མགོར་འདི་སྐད་བདག་ཐོས་བརྗོད་དགོས་པའི་རྒྱུ་མཚན་མེད་པའི་ཕྱིར་དང་། མཁའ་འགྲོ་མཁའ་འགྲོ་མ་རྣམས་ཀྱིས། །
ཞེས་པ་བརྟག་པ་ཐ་མ་གཉིས་ཀྱི་མཚན་མ་ཡིན་ན། བརྟག་པ་ཐ་མ་གཉིས་ཀྱི་མཚན་མ་བསྟན་པར་འགྱུར་བའི་ཕྱིར་དང་། བརྟག་པ་གཞན་གྱི་མཚན་སྟོན་ལ། ཕྱི་མ་གཉིས་ཁོ་ནའི་མཚན་མི་སྟོན་པའི་རྒྱུ་མཚན་ཡིན་པའི་ཕྱིར། ཕྱག་རྒྱ་ཆེན་པོ་ཐིག་ལེའི་འགྲེལ་པར། སུམ་ཅུ་པ་ནི་ཕྱག་ན་རྡོ་རྗེའི་བརྟག་པ། སོ་གཅིག་པ་ནི་མཁའ་འགྲོའི་བརྟག་པ། སོ་གཉིས་པ་ནི་མཁའ་འགྲོ་མའི་བརྟག་པ། ཞེས་གསལ་བར་གསུངས་པའི་ཕྱིར་དང་། མི་དབང་ཨིནྡྲ་བྷུ་ཏིའི་འགྲེལ་པར།
དེ་ལྟར་རྩ་ནི་སུམ་ཅུ་གཉིས། ། དགེས་པའི་རྡོ་རྗེ་ཀུན་ནས་གཙོ། ། དེ་རྣམས་ལས་བྱུང་རྟོག་པ་ནི། ། སུམ་ཅུ་རྩ་གཉིས་བདག་གིས་བརྗོད། ། མི་ཕྱེད་མ་སོགས་དང་པོ་ནི། ། རྡོ་རྗེ་སྙིང་པོ་མངོན་བྱང་ཆུབ། ། རྟོག་པའི་རྒྱལ་པོ་རུ་ནི་བརྗོད། ། གཉིས་པ་སྒྱུ་འཕྲུལ་རྟོག་པ་སྟེ། ། གསུམ་པ་སངས་རྒྱས་གར་མཁན་ནོ། ། བཞི་པ་རྣལ་འབྱོར་རྟོག་པ་སྟེ། །
ལྔ་པ་རྡོ་རྗེའི་རྟོག་པ་འོ། ། དྲུག་པ་སྟོབས་པོ་ཆེ་ཡི་སྟེ། ། བདུན་པ་མི་གཡོ་བ་རྟོག་པ། ། བརྒྱད་པ་གཟུགས་ཀྱི་རྟོག་པ་འོ། ། དགུ་པ་རིགས་ནི་བྱེད་མ་ཡིན། ། བཅུ་པ་མཁའ་འགྲོ་མ་ཉིད་ཀྱི། ། བཅུ་གཅིག་པ་ནི་འབྱུང་འདུལ་བྱེད། ། བཅུ་གཉིས་པ་ནི་རྣམ་སྣང་མཛད། ། དངོས་གྲུབ་རྟོག་པ་སྒྲོལ་མ་ཡིན། ། རྟོག་པ་འདི་ནི་བཅུ་གསུམ་པ། །
རྡོ་རྗེ་ཕག་མོ་བཅུ་བཞི་པ། ། བཅོ་ལྔ་པ་ནི་མེ་ལྷ་ཡི། ། བདག་མེད་རྟོག་པ་བཅུ་དྲུག་པ། ། བཅུ་བདུན་པ་ནི་གཤིན་རྗེ་དགྲ། ། བཅོ་བརྒྱད་པ་ནི་ཧཱུྃ་མཛད་ཀྱི། ། བཅུ་དགུ་པ་ནི་ཕྱིར་ཟློག་པ། ། སྦྱིན་སྲེག་རྟོག་པ་ཉི་ཤུ་པ། ། ཉི་ཤུ་གཅིག་ནི་རབ་གནས་ཀྱི། ། དཀྱིལ་འཁོར་ཆེན་པོའི་རྟོག་པ་ནི། ། ཉི་ཤུ་གཉིས་པ་ཉིད་དུ་འདོད། །
ཉི་ཤུ་གསུམ་པ་གཏོར་མའི་རྟོག ། ཉི་ཤུ་བཞི་པ་ལྷག་གནས་ཀྱི། ། ཉི་ཤུ་ལྔ་པ་མངོན་རྟོགས་ཀྱི། ། དེ་བཞིན་རྒྱས་བཏབ་ཉི་ཤུ་དྲུག ། ཉི་ཤུ་བདུན་པ་བྱེད་པ་ཡི། ། ཉི་ཤུ་བརྒྱད་པ་ཀླུ་ཡི་འོ། ། དེ་བཞིན་ཉི་ཤུ་རྩ་དགུ་པ། ། པདྨ་གར་དབང་ཕྱུག་རྟོག་པ། ། སུམ་ཅུ་པ་ནི་དབྱངས་རྟོག་པ། ། རྣལ་འབྱོར་རྒྱུད་ཀྱི་རྟོག་པ་ཉིད། །
སུམ་ཅུ་རྩ་གཅིག་པ་རུ་འདོད། ། སྲིད་མཐར་ཕྱིན་པ་རྣལ་འབྱོར་མའི། ། རྟོག་པ་སུམ་ཅུ་གཉིས་བརྗོད་དོ། ། དེ་ལྟར་རྩ་རྣམས་ལས་བྱུང་བ། ། དུས་ཀྱི་ལོངས་སྤྱོད་ལ་ནི་སྤྱོད། ། ཅེས་ཤིན་ཏུ་གསལ་བར་གསུངས་པ་རྣམས་མ་མཐོང་བར་ཟད་པའི་ཕྱིར་དང་། འབུམ་ལྔ་ལས་ཐ་དད་དུ་གྱུར་པའི་བསྡུས་རྒྱུད་གཅིག་ཡོད་ན། ཡེ་ཤེས་ཐིག་ལེའི་རྒྱུད་ཀྱི་རྣམ་གྲངས་འཆད་པའི་ཐད་དུ་གསུང་རིགས་པའི་ཕྱིར་དང་། རྡོ་རྗེ་གུར་དང་། སཾ་བྷུ་ཊི་གཉིས་ལས་ཀྱང་མ་གསུངས་པས་སྐྱོན་མེད་དོ་སྙམ་ན།
རྡོ་རྗེ་གུར་ནི་འབུམ་ལྔའི་ནང་མཚན་ལས་གཞན་མ་ཡིན་པས། ལོགས་སུ་གསུང་མི་དགོས་པའི་ཕྱིར་དང་། སཾ་བྷུ་ཊི་ཐུན་མོང་གི་བཤད་རྒྱུད་ཡིན་པས་མ་གསུང་པ་ཡིན་པའི་ཕྱིར་རོ། ། ཡང་རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། འདི་ལ་བླ་མ་སྔ་མ་ཁ་ཅིག མཁའ་འགྲོ་མ་རྡོ་རྗེ་གུར་གྱི་རྒྱུད་འདི་ནི། འབུམ་ལྔ་དགྱེས་པའི་རྡོ་རྗེ་ལས་བསྡུས་པའི་རྒྱུད་མ་ཡིན་གྱི། འབུམ་ལྔ་དགྱེས་པའི་རྡོ་རྗེ་ལས། སྙིང་པོ་འདི་ནི་ཡོངས་བསྡུས་པའོ། ། ཞེས་པ་ཡང་།
འབུམ་ཕྲག་ལྔ་པ་ལས། སྙིང་པོ་ཀྱེའི་རྡོ་རྗེའི་རྒྱུད་བརྟག་པ་གཉིས་པ་འདི་ནི་ཡོངས་བསྡུས་པའོ། ། ཞེས་བྱ་བའི་དོན་ཡིན་ལ། རྩ་རྒྱུད་རྒྱས་པ་ནི་འབུམ་ཕྲག་ལྔ་པ་ཡིན་ཞིང་། དེའི་བརྟག་པ་དང་པོ་སུམ་ཅུ་འཆད་པའི་བཤད་རྒྱུ་གུར་གྱི་ལེའུ་དང་པོ་བཅུ་བཞི་ཡིན་ལ། རྒྱུད་རྒྱས་པའི་བརྟག་པ་ཐ་མ་གཉིས་ནི་བརྟག་གཉིས་འདི་ཡིན་ཞིང་། དེ་འཆད་པར་བྱེད་པ་གུར་གྱི་ལེའུ་བཅོ་ལྔ་པ་ཡིན་ཏེ། ལེའུ་འདིར་བརྟག་གཉིས་འདིའི་གླེང་གཞི་ལ་སོགས་པའི་དོན་རྣམས། དེ་ལྟར་རྒྱུད་རྣམས་ཐམས་ཅད་ནི། ། བཙུན་མོའི་ཆོས་ལ་གནས་པ་ནི། །
ཁྱོད་ཀྱི་སྤྱན་སྔར་བདག་གིས་ནི། ། དུས་གཅིག་པ་ཡི་དུས་སུ་ནི། ། བདག་ཉིད་ཀྱིས་ནི་འདི་ཐོས་ནས། ། རྒྱས་པ་ཉིད་དུ་རབ་ཏུ་དབྱེ། ། ལྟ་སྟངས་དགུག་དང་བརྡ་ཆེན་དང་། ། དོན་བྱེད་པ་དང་ཆར་སོགས་སོ། ། ཞེས་སོགས་ཀྱིས་འཆད་པའི་ཕྱིར་རོ། ། ཞེས་འཆད་དོ། ། ཤིན་ཏུ་མི་འཐད་དེ། གུར་གྱི་ལེའུ་བཅོ་ལྔ་པའི་ལེའུ་དེའི་དོན་ནི།
དེའི་གོང་དེ་མ་ཐག་ཏུ། ཧེ་རུ་ཀ་གསུམ་དང་། ཀུ་རུ་ཀུལླེའི་ཞལ་ཕྱག་གི་གྲངས་དང་། ཁ་དོག་ལ་སོགས་པ་བསྟན་ནས། དེ་དག་དང་གཞན་ཡང་། ལྟ་སྟངས་དགུག་དང་བརྡ་ཆེན་དང་། དོན་བྱེད་དང་ཆར་དབབ་པ་ལ་སོགས་པ་རྒྱུད་བསྡུས་པའི་དོན་རྣམས། ཐམས་ཅད་ནི་རྒྱུད་རྒྱས་པ་ལས་རྒྱས་པ་ཉིད་དུ་རབ་ཏུ་དབྱེ་བ་ཡང་། རྡོ་རྗེ་བཙུན་མོའི་བྷ་ག་ལ་བཞུགས། བཅོམ་ལྡན་འདས་ཁྱོད་ཀྱི་སྤྱན་སྔར་རྡོ་རྗེ་སྙིང་པོ་བདག་གིས་དུས་གཅིག་ན་ཐོས།
ཞེས་བྱ་བ་ཙམ་ཡིན་པས། རྒྱུད་བསྡུས་པའི་གླེང་གཞིའི་བཤད་བྱེད་ཅེས་པའི་བཤད་རྒྱུད་ལུང་དེ་ཡིན་པར་སྨྲ་བ་འབྲེལ་མེད་ཡིན་པའི་ཕྱིར་དང་། དེ་ནས་མཁའ་འགྲོ་མའི་རྒྱལ་པོ་རྡོ་རྗེ་གུར་གྱི་རྒྱུད་ཀྱི་ནང་དུ་འབུམ་ཕྲག་ལྔ་བྲིས་པ་ཡང་དག་པར་བཤད་པར་བྱའོ། ། ཞེས་པ་ལ། འགྱུར་གཞན་དུ། དེ་ནས་རྒྱལ་པོ་རྡོ་རྗེ་འཛིན། ། མཁའ་འགྲོ་མ་ནི་རྡོ་རྗེ་གུར། ། འབུམ་ལྔ་དག་ལས་ངེས་བསྡུས་དང་། ། མཐའ་ཡས་རྒྱུད་དུ་རབ་ཏུ་དབྱེ། ། ཞེས་པ་གསུངས་པ་དང་དངོས་སུ་འགལ་བའི་ཕྱིར་དང་།
རྡོ་རྗེ་གུར་གྱི་རྒྱུད་འདིར། བུད་མེད་རྣམས་ཇི་ལྟར་བསྡུ་བར་བྱ། ཞེས་བྲིས་པའི་ལན་སྟོན་པ་ན། རྒྱུད་གཞན་གྱི་ནི་སྙིང་པོ་ཡི། ། མཁའ་འགྲོ་མ་ཡི་རྒྱུད་བཤད་དོ། ། ཞེས་པའི་རྒྱུད་ཀུན་ཞེས་པ། རྒྱས་པ་འབུམ་ཕྲག་ལྔ་པ་དང་། དེའི་སྙིང་པོ་བསྡུས་པའི་མཁའ་འགྲོ་མའི་རྒྱུད་ཅེས་པ་གུར་ཡིན་པའི་ཕྱིར་དང་། འབུམ་ལྔ་དགེས་པའི་རྡོ་རྗེ་ལས། སྙིང་པོ་འདི་ནི་ཡོངས་བསྡུས་པའོ། །
ཞེས་པའང་གུར་དང་འབྲེལ་གྱི། བརྟག་གཉིས་ལ་འཆད་པ་སྐབས་དང་ཤིན་ཏུ་མ་འབྲེལ་བའི་ཕྱིར་རོ། ། ཞེས་འཆད་དོ།། །། དེ་དག་ནི་རིགས་པ་མ་ཡིན་ཏེ། རྡོ་རྗེ་གུར་འབུམ་ལྔ་ལས་བསྡུས་པའི་རྒྱུད་མ་ཡིན་པར་ཁས་བླངས་པ་མེད་པའི་ཕྱིར་དང་། བརྟག་གཉིས་འབུམ་ལྔ་ལས་བསྡུས་པའི་རྒྱུད་དུ་ཁས་བླངས་པས། གུར་འབུམ་ལྔ་ལས་བསྡུས་པའི་རྒྱུད་མ་ཡིན་པར་ཁས་བླངས་མི་དགོས་པའི་ཕྱིར་དང་། དེ་རྣམས་རྡོ་རྗེ་སྙིང་པོས་ཐོས་སམ་མ་ཐོས་སྙམ་པའམ། ཐོས་ནའང་ལན་གཅིག་ཐོས་སམ། དུ་མ་སྙམ་པའི་དོགས་པ་བཅད་དགོས་པ་མེད་པས།
རྡོ་རྗེ་སྙིང་པོ་བདག་གིས་དུས་གཅིག་ན་དེ་རྣམས་ཐོས་ཞེས་པ་ཙམ་གཅིག་སྟོན་པ་ལ། སྐབས་དོན་མེད་པའི་ཕྱིར་དང་། མན་ངག་མེད་པ་དག་གིས་འདི་ལྟ་བུའི་ལེགས་བཤད་རྟོགས་པ་མ་ཡིན་པའི་ཕྱིར་དང་། དེ་ནས་རྒྱལ་པོ་རྡོ་རྗེ་འཛིན། ། སོགས་དང་འགལ་བའི་རྒྱུ་མཚན་མེད་པའི་ཕྱིར་དང་། མཁའ་འགྲོ་མཁའ་འགྲོ་མ་རྣམས་ཀྱིས། ། ཞེས་སོགས་བརྟག་གཉིས་ཁོ་ནའི་ཡིན་པས། འབུམ་ལྔ་དགེས་པའི་རྡོ་རྗེ་ལས། ། ཞེས་སོགས་དེ་དང་འབྲེལ་ཆགས་གསུང་པ་ཡིན་པའི་ཕྱིར་དང་། ཁྱེད་རང་ལྟར་ན།
རྡོ་རྗེ་གུར་རྩ་རྒྱུད་འབུམ་ལྔ་ལས་བསྡུས་པའི་རྒྱུད་ཡིན་ཞེས་ཟློས་བུར་གསུངས་པར་འགྱུར་ཏེ། འབུམ་ལྔ་དགེས་པའི་རྡོ་རྗེ་ཞེས་པས་ཀྱང་དེ་ཉིད་བསྟན་ཅིང་། དེས་ན་རྒྱལ་པོ་རྡོ་རྗེ་འཛིན། ། སོགས་ཀྱིས་ཀྱང་དེ་ཉིད་བསྟན་པའི་ཕྱིར་རོ།། །། ཐུན་མོང་བ་ནི་སཾ་བྷུ་ཊི་སྟེ། ཞེས་པར། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། འདི་ལ་བོད་ཀྱི་བླ་མ་ཁ་ཅིག རྒྱུད་འདི་རྒྱལ་པོ་ཨིནྡྲ་བྷུ་ཏིས། རྒྱུད་སྡེ་འབུམ་ཕྲག་སུམ་ཅུ་རྩ་དྲུག་གི་བཤད་རྒྱུད་དུ་འདོད།
ད་ལྟ་དངོས་སུ་ངོ་སྤྲད་རྒྱུ་ཡོད་པ། རྒྱུད་སྡེ་བཅུ་དྲུག་གི་བཤད་རྒྱུད་ཡིན་པར་ཤེས་པར་བྱའོ། ། ཞེས་ཟེར་བ་ནི། རྒྱལ་པོ་ཨིནྡྲ་བྷུ་ཏིས་བྱས་ཟེར་བའི་འགྲེལ་པ་ལས། འདིར་རེ་ཤིག་རྣལ་འབྱོར་དང་། རྣལ་འབྱོར་མའི་རྒྱུད་རྒྱས་པ་འབུམ་ཕྲག་སུམ་ཅུ་རྩ་དྲུག་ལས་ཕྱུང་བ། རྒྱུད་ཉུང་ངུ་བརྟག་པ་བཅུ་གཅིག་གི་བདག་ཉིད་ཅན། ཁ་སྦྱོར་ཐིག་ལེ་ཞེས་བྱ་བ་ནི་བརྗོད་པར་བྱེད་པའོ། ། ཞེས་རྒྱུད་འབུམ་ཕྲག་སུམ་ཅུ་རྩ་དྲུག་པ་རྒྱུད་རྒྱས་པ་དང་། འདི་དེ་ལས་ཕྱུང་བའི་ཉུང་ངུའི་རྒྱུད་དུ་བཤད་པའི་དོན་མ་ངེས་པའི་ནོར་པ་སྟེ།
རྒྱུད་སྡེ་བཅུ་དྲུག་གི་བཤད་པའི་དོན་མ་ངེས་པའི་ནོར་པ་སྟེ། རྒྱུད་སྡེ་བཅུ་དྲུག་གི་བཤད་རྒྱུད་དུ་འགྲོ་བ་ལའང་ཤེས་བྱེད་ཅིའང་མི་སྣང་ངོ་། ། ཞེས་དང་། འདིར། འཇིགས་བྱེད་དང་གདན་བཞིའི་ཡེ་ཤེས་མཁའ་འགྲོ་མ་ལ་སོགས་པ་མང་པོ་ཞིག་གི་བཤད་པ་ཐོར་པ་རེ་བྱུང་ཙམ་གྱིས། འདི་རྒྱུད་སྡེ་དེ་དག་གི་བཤད་རྒྱུད་དུ་བྱེད་པ་ནི། ཆོས་མ་ངེས་པ་སྟེ། དེ་ལྟར་ན་དུས་འཁོར་དང་གསང་འདུས། བདེ་མཆོག སྒྱུ་འཕྲུལ་དྲྭ་བ་གཤིན་རྗེ་གཤེད་ལ་སོགས་པའི་བཤད་རྒྱུད་དུ་ཐལ་བ་ལ་སོགས་པ་དུ་མ་ཞིག་ཡོད་པའི་ཕྱིར།
ཞེས། དེ་ན་འདི། ཀྱཻ་རྡོར། བདེ་མཆོག་གཉིས་ཀྱི་བཤད་རྒྱུད་ཡིན་ལ། ཞེས་དང་། བརྟག་པ་དང་པོའི་རབ་བྱེད་བཞི་པ་ལས། བདེ་མཆོག་རྡོར་སེམས། ཞལ་གསུམ་ཕྱག་དྲུག་དངོས་སུ་གསུངས་པའི་ལྷ་ཉེར་བརྒྱད་ལ། མན་སྙེ་བླ་མའི་མན་ངག་གིས། བཞད་མ་ལ་སོགས་ལྷ་མོ་བརྒྱད་ཁ་བསྐང་པས།
གཙོ་བོ་ཡབ་ཡུམ་སོ་སོར་བགྲངས་པའི་ལྷ་སོ་བདུན་གྱི་དཀྱིལ་འཁོར་གྱི་ཀྱཻ་རྡོར་གྱི་དཀྱིལ་འཁོར་དུ་འདོད་པ་ནི། གནས་མ་ཡིན་པའི་ལོག་རྟོག་སྟེ། དེ་ལྟ་ན་འདི་དང་ཁྱད་པར་ཅུང་ཟད་ཀྱང་མེད་པའི་བདེ་མཆོག་རྡོ་རྗེ་མཁའ་འགྲོ་ནས་བཤད་པའི་རྡོ་རྗེ་སེམས་དཔའི་དཀྱིལ་འཁོར་ཡང་། ཀྱཻ་རྡོར་གྱི་དཀྱིལ་འཁོར་དུ་ཁས་བླངས་ཤིང་། ཞེས་འཆད་དོ།། །། དེ་དག་ནི་ཤིན་ཏུ་མི་རིགས་ཏེ། རང་གི་རྩ་རྒྱུད་འབུམ་ཕྲག་སུམ་ཅུ་རྩ་དྲུག་ལས་ཕྱུང་བར་གསུངས་པས། རྒྱུད་སྡེ་འབུམ་ཕྲག་སུམ་ཅུ་རྩ་དྲུག་གི་བཤད་རྒྱུད་ཡིན་པར་འདོད་པ་འགོག་མི་ནུས་པའི་ཕྱིར་དང་། རྒྱུད་སྡེ་བཅུ་དྲུག་གི་བཤད་རྒྱུད་དུ་འགྱུར་བའི་རྒྱུ་མཚན། གཞུང་སོ་སོའི་ཐད་དུ་རྒྱས་པར་བཤད་པ་ལས་ཤེས་པའི་ཕྱིར་དང་།
འཇིགས་བྱེད་དང་། གདན་བཞི་སོགས་ཀྱི་བཤད་པ་བྱུང་བ་ཙམ་གྱིས་དེ་དག་གི་བཤད་རྒྱུད་དུ་ཁས་བླངས་པ་མེད་པའི་ཕྱིར་དང་། ཁྱེད་རང་ལྟར་ན། དེ་དག་གི་བཤད་པ་བྱུང་བས་དེ་དག་གི་བཤད་རྒྱུད་དུ་མི་འགྱུར་ན། ཀྱཻ་རྡོར་དང་། བདེ་མཆོག་གི་བཤད་རྒྱུད་དུ་ཡང་འགྱུར་བའི་རྒྱུ་མཚན་མཚུངས་པའི་ཕྱིར་དང་། དུས་འཁོར་བཤད་རྒྱུད་དུ་གསུངས་པའམ། བླ་མ་རྒྱུད་པའི་མན་ངག་ལས་གྲགས་པ་མེད་པའི་ཕྱིར་དང་། སཾ་བྷུ་ཊི་ཉིད་ལས། ཐོག་མའི་ཞུ་བར་རྒྱུད་ཐམས་ཅད་ཀྱི་གླེང་གཞི་གསང་བ་ཡང་དག་པར་སྦྱོར་བ་ལས་བྱུང་བའི་མཚན་ཉིད་ཉན་པར་འཚལ་ལོ། །
ཞེས་ཞུས་པའི། རྒྱུད་ཐམས་ཅད་ཅེས་པ་ངོས་འཛིན་པའི་ཐད་དུ། རྒྱུད་དང་ཐམས་ཅད་དེ་ནི་རྒྱུད་ཐམས་ཅད་དོ། ། རྒྱུད་ཐམས་ཅད་ཀྱི་སྒྲས་ནི་འདུས་པ་ལ་སོགས་པའོ། ། དེ་རྣམས་ཀྱི་གླེང་གཞི་ནི་འབྱུང་བར་ངེས་པ་ཞེས་བྱ་བའི་དོན་ཏོ། ། ཞེས་གསུངས་པ་མ་མཐོང་བར་ཟད་པའི་ཕྱིར་དང་། དེའི་ཕྱིར་ཀྱཻ་རྡོ་རྗེ་དང་། བདེ་མཆོག་ཁོ་ནའི་བཤད་རྒྱུད་དུ་འདོད་པ་གྱི་ན་ཙམ་ཡིན་པའི་ཕྱིར་དང་། རྡོ་རྗེ་མཁའ་འགྲོ་ལས་འབྱུང་བའི་རྡོར་སེམས། སམྦུ་ཊི་རྡོར་སེམས་ཀྱང་ཁྱད་པར་ཅུང་ཟད་ཙམ་ཡང་མེད་པར་འདོད་པའང་གནས་མ་ཡིན་པ་ལ་འདོད་པར་རྟོགས་པ་སྟེ།
མངོན་པར་རྟོགས་པའི་རྩོད་སྤོང་དུ་བཀག་ཟིན་པའི་ཕྱིར་རོ།། །། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས་བླ་མ་ཁ་ཅིག དཔལ་ཡེ་ཤེས་སྙིང་པོ་ཞེས་བྱ་བའི་རྒྱུད། ཕྱག་ཆེན་ཐིག་ལེའི་ཡང་རྒྱུད་ཕྱི་མར་འདོད་མོད་ཀྱང་། ཡིད་རྟོན་པར་དཀའོ། ། ཞེས་འཆད་དོ།། །། དེ་ཡང་མ་ཡིན་ཏེ། ཡེ་ཤེས་ཐིག་ལེའི་རྒྱུད་ཀྱི་ལུང་མ་མཐོང་བར་ཟད་པའི་ཕྱིར་རོ།། །། གསང་སྔགས་ཇི་ལྟར་བསྡུས་པའི་ཚུལ་ལ། ཞེས་པར།
བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། དཔལ་སྡོམ་པའི་རྒྱུད་མ་ཞེས་བྱ་བ་ལས། ང་ནི་འདི་ལས་མི་སྣང་ནས། ། ལོ་ནི་བརྒྱ་དང་བཅུ་གཉིས་ན། ། བསྟན་པའི་སྙིང་པོ་དམ་པ་ཞིག ། ལྷ་གནས་གསུམ་དུ་གྲགས་པ་དེ། ། འཛམ་གླིང་ཤར་ལྷོའི་ཕྱོགས་མཚམས་ན། ། དཔལ་ཞེས་བྱ་བའི་རི་བོ་ལ། ། ཐུགས་རྗེ་མཐུན་པའི་བྱིན་བརླབས་ཀྱིས། །
རྒྱལ་པོ་ཛ་ཞེས་བྱ་བ་ལ། ། ལག་ན་རྡོ་རྗེ་སྣང་བར་བྱེད། ། མི་ལ་སྐལ་ལྡན་དམ་པ་རྣམས། ། བྱང་ཆུབ་མཆོག་ཏུ་འགྲུབ་འགྱུར་པས། ། དེ་ལ་རྟག་ཏུ་གུས་པར་བྱོས། ། ཞེས་འབྱུང་བ་ཡོད་དོ། ། དེ་བས་ན་ཤཱཀྱ་ཐུབ་པ་མྱ་ངན་ལས་འདས་ནས། ཤར་ལྷོའི་ཕྱོགས་ཟ་ཧོར་གྱི་ཡུལ། དབུ་རྒྱན་ཞེས་བྱ་བར། རྒྱལ་པོ་ཛ་ཞེས་བྱ་བའམ།
ཨིནྡྲ་བྷུ་ཏི་ཞེས་བྱ་བའི་ཁང་པའི་སྟེང་དུ། གསེར་གྱི་གླེགས་བམ་ལ་བཻ་ཌཱུརྻ་བཞུ་བས་བྲིས་པའི་པོ་ཏི་དཔག་ཏུ་མེད་པ་བབས་སོ། ། དེ་རྒྱལ་པོས་བལྟས་པས་ཤེས་ཏེ། སྒྲུབ་པས་གྲུབ་པ་ཐོབ་བོ། ། ཞེས་ཟེར་རོ། ། ཁ་ཅིག་ན་རེ། རྒྱལ་པོས་མ་ཤེས་ཏེ། དགེ་སློང་ཀུ་ཀུ་རི་པ་སྤྱན་དྲངས་ནས་བལྟས་པས། དེས་ཀྱང་མ་ཤེས་ཏེ། རྡོ་རྗེ་སེམས་དཔའ་ཞལ་མཐོང་གི་ལེའུ་ཤེས།
སྒྲུབ་པས་རྡོ་རྗེ་སེམས་དཔའི་ཞལ་མཐོང་སྟེ། དེས་རྒྱུད་སྡེ་བཅོ་བརྒྱད་ཐམས་ཅད་ཤེས་སོ། ། དེས་ནས་རྒྱལ་པོ་ལ་སོགས་པ་འཁོར་དང་བཅས་པས་གྲུབ་པ་ཐོབ་བོ། ། ཞེས་གཞན་ལ་འཕེལ་ལོ། ། ཞེས་ཟེར་བ་ལ་སོགས་པའི་གཏམ་རྒྱུད་མང་པོ་ཡོད་དེ་མ་བྲིས་སོ། ། ཇི་ལྟར་མི་བྲིས་སོ། ། ཇི་ལྟར་མི་བྲི་ཞེ་ན། འདི་ནི་རང་བཟོ་མཁན་གྱིས་རང་བཟོར་སྦྱར་བ་ཅི་ཡང་རུང་བར་སྨྲ་བའི་ཕྱིར་རོ། ། འདི་རང་བཟོ་ཇི་ལྟར་ཡིན་ཞེ་ན། གླེགས་བམ་ལས་བལྟས་ནས་སྒྲུབ་པས་གྲུབ་ན།
གསང་སྔགས་རང་ཉིད་ལེན་པ་ནི། ། ལུས་ཅན་དམྱལ་བ་འབའ་ཞིག་རྒྱུ། ། ཞེས་བཤད་པ་དང་འགལ་ལ། བླ་མ་མེད་པར་གྲུབ་པ་མེད་པར་བཤད་པ་དང་འགལ་ལོ། ། གཞན་ཡང་ཤར་ལྷོའི་ཕྱོགས་མཚམས་ཞེས་ཟེར་བ་དེ། ཨུ་རྒྱན་གྱི་ཡུལ་ཡིན་ཞེས་ཟེར་བ་འདི། འཇིག་རྟེན་གྱི་གྲགས་པ་དང་མངོན་སུམ་དུ་འགལ་ལོ། ། འོ་ན་གསང་སྔགས་ཀྱི་ཐེག་པ་ཇི་ལྟར་བསྡུས་ཞེ་ན། བདག་གི་བླ་མ་ལ་ཇི་ལྟར་ཐོས་པ་དེ་ལྟར་རྒྱུད་ནའང་སྣང་བ་ཡིན་ཏེ། དཔལ་ཡེ་ཤེས་ཐིག་ལེའི་རྒྱུད་ལས།
མ་འོངས་པའི་དུས་སུ་གསང་བའི་རྒྱུད་སྐལ་བ་དང་ལྡན་པའི་སེམས་ཅན་ལ་སུས་བཤད་པ་བྱེད། བཀའ་སྩལ་པ། ཕྱག་ན་རྡོ་རྗེ་མགོན་པོས་བཤད་པ་བྱེད་དོ། ། ཞེས་བྱ་བ་དང་། གསང་བའི་སྒྲོན་མེ་ཞེས་བྱ་བ་རྣལ་འབྱོར་མའི་རྒྱུད་ལས། གསང་བ་ཆེན་པོའི་རྒྱུད་ཤེས་པ་དང་། བཤད་པ་མ་འོངས་པ་ན་སུས་བྱེད། བཀའ་སྩལ་པ། ནུབ་ཕྱོགས་ཨུ་རྒྱན་གྱི་ཡུལ་དཔལ་རྡོ་རྗེ་ཆེན་པོའི་གནས་སུ། ཨུ་རྒྱན་གྱི་རྒྱལ་པོ།
ཨིནྡྲ་བྷུ་ཏི་ཞེས་བྱ་བས་ཤེས་པ་དང་། བཤད་པ་དང་སེམས་ཅན་ལ་གསལ་བར་བྱེད་དོ། ། གསོལ་པ། རྒྱལ་པོ་ཨིནྡྲ་བྷུ་ཏི་དེ་ས་དུའི་དབང་ཕྱུག་ལགས། བཀའ་སྩལ་པ། དཔལ་ཡེ་ཤེས་ཐིག་ལེའི་རྒྱུད་ཀྱི་རྒྱལ་པོ་ལས། གང་ཞིག་བསྟོད་པ། ཕྱག་ན་རྡོ་རྗེ་ཡེ་ཤེས་ཀྱི་སྐུ་ས་བཅུའི་དབང་ཕྱུག་དེ་ཉིད་ཀྱིས་སྤྲུལ་པའི་སྐུ་ནི། ས་བཅུའི་དབང་ཕྱུག་གོ ། ཞེས་བཤད་དོ། །
དེ་བས་ན་བསྡུས་པའི་གནས་ནི་ཨུ་རྒྱན་ནོ། ། སྡུད་པ་པོ་ནི་ཕྱག་ན་རྡོ་རྗེའོ། ། དུས་ནི་བཅོམ་ལྡན་འདས་མྱ་ངན་ལས་འདས་པ་ཉིད་ཀྱི་དུས་སུའོ། ། ཚུལ་ཇི་ལྟར་བསྡུས་ན། བཅོམ་ལྡན་འདས་ཀྱིས་རྣམ་པར་འཕྲུལ་པ་མཛད་པས། འདོད་ཆགས་དང་ལྡན་པ་ཉིད་དུ་བསྟན་ནས། ཆགས་ཅན་གྱི་སེམས་ཅན་འདུན་པར་མཛད་དེ། སྐལ་བ་དང་ལྡན་པ་ཐམས་ཅད་ལ་དབང་བསྐུར་ནས་རྒྱུད་སྨིན་པར་མཛད་པ་ལ། ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་གསུངས་པ་སྟེ། དཔལ་གསང་བ་གྲུབ་པ་ལས།
ཡེ་ཤེས་སྒྱུ་མའི་རང་བཞིན་ཐུགས་རྡོ་རྗེ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་བརྒྱན་པས་བསྐུར་ནས། འདི་སྐད་བདག་གི་ཐོས་པ་ཞེས་བྱ་བ་ལ་སོགས་པས། དོན་དམ་པའི་དེ་ཁོ་ན་དང་། སངས་རྒྱས་དང་། བྱང་ཆུབ་སེམས་དཔའ་རྣམས་ལ་བདག་ཉིད་སྟོན་ཏོ། ། ཞེས་པ་ལྟར་རོ། ། ཞེས་ཟེར་རོ། ། དེ་ལ་ཕྱོགས་འགའ་ཞིག་རིག་པ་མ་ཡིན་ཏེ། དཔལ་སྡོམ་པའི་ལུང་དོན་དེ་རྣམས་ཀྱི་འཆད་ཚུལ་ནི། རྒྱུད་བསྡུས་ཚུལ་ཡིན་པར་མི་བྱེད་པའི་ཕྱིར་དང་།
སྐྱེ་བ་སྔ་མར་དམ་ཚིག་མ་ཉམས་པ་ཡིན་ན། འདིར་ལས་འཕྲོ་བཟང་པོས་གླེགས་བམ་བལྟས་ནས་འགྲུབ་པ་ཡང་མི་འགལ་བའི་ཕྱིར་དང་། ཚེ་འདིར་ཡང་དམ་ཚིག་གིས་མ་ཉམས་པ། སྟེགས་མཁན་གྱི་སྐྱེ་བ་སྔ་མའི་བླ་མ་ཡང་བླ་མ་ཡིན་པའི་ཕྱིར་དང་། ཟ་ཧོར་གྱི་ཡུལ་དེ་ལ་ཨུ་རྒྱན་ཞེས་པ་ནི། རྒྱལ་པོའི་མིང་གིས་འཕྲུལ་པས། ཕྱོགས་འདི་ལ་ནོར་པ་ཅུང་ཟད་ཡོད་པའི་ཕྱིར་དང་། ཡེ་ཤེས་ཐིག་ལེའི་ལུང་དེ་ནི། རྒྱུད་འཆད་པར་འགྲུབ་ཀྱང་། བསྡུས་པར་མི་འགྲུབ་ཅིང་།
གནས་ཨུ་རྒྱན་ཉིད་དུ་ཇི་ལྟར་བསྡུས་པའི་སྒྲུབ་བྱེད་མེད་པའི་ཕྱིར་དང་། ཨིནྡྲ་བྷུ་ཏི་དེས་བཅོམ་ལྡན་འདས་མྱ་ངན་ལས་འདས་རྗེས་ཕྱག་ན་རྡོ་རྗེས་བསྡུས་པར་རྣལ་འབྱོར་མའི་རྒྱུད་ནས་གསུང་པ་དང་འགལ་བའི་ཕྱིར་དང་། ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོ་ཞེས་པ་ནི། གསང་འདུས་གསུང་པ་པོ་རྡོ་རྗེ་འཆང་ཆེན་པོ་ཡིན་པར་གསང་འདུས་ལས་བཤད་ཀྱི། ས་བཅུའི་དབང་ཕྱུག་ཕྱག་ན་རྡོ་རྗེ་མ་ཡིན་པའི་ཕྱིར་དང་། གསང་བ་སྒྲུབ་པའི་ལུང་དེས་ཀྱང་། རྒྱུད་བསྡུས་པ་པོ་རྡོ་རྗེ་འཆང་ཆེན་པོར་བཞེད་པའི་ཕྱིར་ཞེས་གསུངས་པའོ། ། དེ་དག་ཀྱང་རིགས་པ་མ་ཡིན་ཏེ། དཔལ་སྡོམ་པའི་ལུང་དེའི་དོན། ཕྱོགས་སྔ་སྨྲ་བ་པོ་དག་གིས་སྡུད་པའི་དོན་དུ་འཆད་ཀྱིན་ཡོད་པར་གསལ་བའི་ཕྱིར་དང་།
རང་གི་ལུགས་ཀྱིས་བསྡུས་པའི་དོན་མ་ཡིན་པར་འོག་ནས་བཤད་པའི་ཕྱིར་དང་། སྐྱེ་བ་སྔ་མར་དམ་ཚིག་ཐོབ་ལ་མ་ཉམས་པ་ཡིན་ན། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། ཞེས་པ་ལྟར། འདིར་ཡང་ངེས་པར་དབང་ཐོབ་དགོས་པར་བཞེད་པའི་ཕྱིར་དང་། ཡེ་ཤེས་ཐིག་ལེའི་དོན། མ་འོངས་པའི་དུས་སུ་རྒྱུད་འཆད་པར་གཞན་ཡང་ཡོད་མོད་ཀྱི་ཕྱག་ན་རྡོ་རྗེ་བྱེ་བྲག་ཏུ་སྨྲོས་པ་ནི། བཀའ་བསྡུ་བ་བྱས་ཏེ་འཆད་ཅེས་པར་བཞེད་པ་ཡིན་པའི་ཕྱིར་དང་། གསང་བའི་སྒྲོན་མའི་ལུང་དེས།
ཨུ་རྒྱན་དུ་བསྡུས་པར་གྲུབ་པའི་ཕྱིར་དང་། ཨིནྡྲ་བྷུ་ཏིས་མཛད་པའི་བདེ་མཆོག་རྩ་རྒྱུད་ཀྱི་འགྲེལ་པ་ལས། ཨུ་རྒྱན་གནས་སུ་ཨིནྡྲ་བྷུ་ཏི་ཡིས། ། བདེ་ཆེན་ཡེ་ཤེས་མཆོག་ཏུ་ཞུས་པའི་དུས། ། སྐད་ཅིག་གིས་ནི་དཔལ་ལྡན་དུས་སྐད་ཀྱི། ། དཀྱིལ་འཁོར་ཆེན་པོར་སྡེ་བརྒྱད་ལྷ་མིར་བཅས། ། དབང་དུ་བསྡུས་ཏེ་རིམ་པར་འཇུག་པ་ནི། ། སྒོ་བཞི་ནས་དྲངས་ལྷ་ཁྱམས་གནས་པ་ལ། ། ལྷ་ཆེན་བཞི་ལ་སོགས་པ་འཇུག་པར་མཛད། ། རྒྱལ་པོ་ཨིནྡྲ་བྷུ་ཏི་འཁོར་བཅས་ལ། །
དབང་བསྐུར་བྱིན་བརླབས་གསང་མཚན་བླ་མེད་ཆོས། ། ལྐོག་གྱུར་དག་ཏུ་རྡོ་རྗེ་ཐེག་མཆོག་གི ། ཆོས་ཀྱི་འཁོར་ལོ་བསྐོར་བར་མཛད་པའོ། ། ཕྱིས་དུས་རིམ་པར་ལུང་བསྟན་བསྡུས་པ་པོ། ། རི་བོ་མཆོག་རབ་བྱང་ཤར་ལྷ་གནས་མཆོག ། ལྕང་ལོ་ཅན་གྱི་ཕོ་བྲང་ཆེན་པོར་ནི། ། རྒྱུད་རྣམས་མ་ལུས་སེམས་དཔའ་ཆེན་པོའི་ཚོགས། ། བྱེ་བ་ཕྲག་ནི་དགུ་བཅུ་རྩ་དྲུག་པོ། ། འདུས་ཏེ་རྗེ་བཙུན་གསང་བའི་བདག་པོ་ལ། ། གསོལ་བ་བཏབ་ཚེ་འདི་སྐད་བདག་ཐོས་ཞེས། །
རབ་ཏུ་གསུངས་པ་གསེར་གྱི་ཤོག་བུ་ལ། ། བཻ་ཌཱུརྻའི་ཞུན་མས་ཡི་གེར་བཀོད། ། དེ་ནས་མ་འོངས་དུས་ལ་དགོངས་ནས་ནི། ། ཨུ་རྒྱན་གནས་སུ་ཀླུ་ལས་གྱུར་པ་ཡི། ། མཁའ་འགྲོ་མ་ཡི་ཚོགས་ལ་བྱིན་གྱིས་བརླབས། ། དྷརྨ་གྷ་ཛ་གསང་བའི་ཆོས་ཀྱི་མཛོད། ། དཔལ་ལྡན་རང་བྱུང་ཕོ་བྲང་གནྡྷ་ལིར། ། མཁའ་འགྲོའི་དབང་ཕྱུག་མངོན་པར་དགའ་མ་སོགས། ། བྱིན་བརླབས་དབང་བསྐུར་ཕྱི་རབས་སྐལ་ལྡན་ལ། ། རྗེས་གནང་ཉེ་བར་གདམས་པ་ལུང་བསྟན་པའོ། །
ཞེས་རྣལ་འབྱོར་མའི་རྒྱུད་ལས་གསུངས་པའི་དོན་ཏོ། ། ཞེས་གསུངས་ལ། ལུང་དེ་ལས། གཏན་ལ་དབབ་པའི་བསྡུ་བ་སངས་རྒྱས་མྱ་ངན་ལས་འདས་རྗེས་སུ་བྱས་པ་ཡིན་པར་བཤད་པ་མེད་པའི་ཕྱིར་དང་། འདི་སྐད་བདག་ཐོས་ཀྱི་བསྡུས་པ་ནི། གཏན་ལ་དབབ་པའི་སྒོ་ནས་བསྡུས་པ་ཡིན་ལ། དེ་ནི་ཤུགས་ལ་གསུང་གི་དངོས་སུ་མི་གསལ་ལ་གླེགས་བམ་དུ་བྲིས་པའི་སྒོ་ནས་བསྡུ་བ་ཉིད་འདིར་གསལ་བར་བཤད་པ་ཡིན་ཞིང་། དེའི་ཕྱིར་ཨུ་རྒྱན་དུ་བསྡུས་པ་དང་། ལྕང་ལོ་ཅན་དུ་བསྡུས་པ་གཉིས་མི་འགལ་ཏེ། གཏན་ལ་དབབ་པ་དང་།
གླེགས་བམ་དུ་བྲིས་པའི་ཁྱད་པར་ཡིན་པའི་ཕྱིར་དང་། ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོ་རྡོ་རྗེ་འཆང་ཡིན་པ་འདིར་སྐྱོན་དུ་མི་འགྱུར་བའི་ཕྱིར་དང་། བསྡུས་པ་པོ་དེ་ཉིད་ས་བཅུའི་དབང་ཕྱུག་གི་ཚུལ་བསྟན་པ་ཡིན་གྱི། དོན་ལ་དེ་ལྟ་མ་ཡིན་པའི་ཕྱིར་དང་། གསང་བ་གྲུབ་པའི་ལུང་དོན་དེ་ལྟ་བུར་ཁོ་བོ་ཅག་ཀྱང་བཞེད་པའི་ཕྱིར་རོ།། །། ཡང་། བསྟན་བཅོས་དེ་ཉིད་འདུས་པ་ལས། བླ་མ་གོང་མ་དག་ནི། གནས་ཨུ་རྒྱན་དུ། སྡུད་པ་པོ་ཕྱག་ན་རྡོ་རྗེས།
དུས་བཅོམ་ལྡན་འདས་བཞུགས་པའི་དུས་ཉིད་དུ། སྔགས་ཀྱི་རྒྱུད་སྡེ་མཐའ་དག་བསྡུས་ནས་རྒྱལ་པོ་ཨིནྡྲ་བྷུ་ཏི་འཁོར་དང་བཅས་པ་ལ་བྱིན་ཏེ། དེ་དག་གིས་ཀྱང་དངོས་གྲུབ་ཐོབ་པར་གྱུར་པས། རང་བཞིན་གྱི་གྲུབ་པའི་དཔའ་བོ་དང་རྣལ་འབྱོར་མ་ཞེས་བྱའོ། ། དེ་ནས་ཨུ་རྒྱན་གྱི་ཡུལ་དེ་སྟོང་ནས། མཚོ་ཆེན་པོ་ཀླུས་གང་བ་ཞིག་ཏུ་གྱུར་ལ། དེ་ནས་ཡང་ཕྱག་ན་རྡོ་རྗེས་རྒྱུད་མཐའ་དག་གླེགས་བམ་དུ་བྲིས་ནས། མཚོའི་ཀླུ་དེ་རྣམས་སྨིན་པར་མཛད་ནས། དེ་ལ་གཏད་དོ། ། དེ་ནས་ཀླུ་དེ་རྣམས་རིམ་གྱིས་མིའི་གཟུགས་སུ་བསྒྱུར་ཏེ།
མཚོའི་འགྲམ་དུ་གྲོང་ཁྱེར་བྱས་ནས། རྡོ་རྗེ་ཐེག་པ་ཉམས་སུ་བླངས་པས། ཕལ་ཆེར་གྲུབ་པ་བརྙེས་ནས་སྐྱེས་པ་དཔའ་བོ་དང་། བུད་མེད་རྣམས་མཁའ་འགྲོ་མར་འགྱུར་ཏེ། དེ་ནས་རིམ་གྱིས་ཡུལ་ལ་སོགས་པར་སྔགས་འཕེལ་ལོ། ། ཞེས་ལྷན་ཅིག་སྐྱེས་གྲུབ་ཀྱི་འགྲེལ་པ་ལས་འབྱུང་ངོ་། ། ཞེས་གསུངས་ཡང་། ལྷན་ཅིག་སྐྱེས་གྲུབ་གྱི་འགྲེལ་པ་ལས་མི་འབྱུང་གི རྣལ་འབྱོར་མ་སྙིང་པོའི་རྒྱུད་ལས་གསུངས་པའི་ཕྱིར་རོ། ། ཞེས་གསུངས་སོ།། །།
དེ་ལ་དེ་ནས་རིམ་པར་ཡུལ་དབུས་ལ་སོགས་པར་སྔགས་འཕེལ་ལོ་ཞེས་མ་བྲིས་ལ། དེའང་རིམ་གྱི་རིམ་གྱིས་འགྱུར་ཏེ། འདིའི་གཏམ་ནི་ལྷན་ཅིག་སྐྱེས་གྲུབ་ཀྱི་འགྲེལ་པ་ལས་གསལ་ལོ། ། ཞེས་གསུངས་པས། གོང་གི་དེ་དག་ལྷན་ཅིག་སྐྱེས་གྲུབ་གྱི་འགྲེལ་པ་ལས་འབྱུང་ཞེས་བྱ་བ་མ་ཡིན་ཏེ། རིམ་གྱི་རིམ་གྱིས་འགྱུར་ཞིང་རྒྱུད་པའི་ལོ་རྒྱུས་ལྷན་ཅིག་སྐྱེས་གྲུབ་ཀྱི་འགྲེལ་པ་ལས་འབྱུང་ངོ་། ། ཞེས་བཞེད་པ་ཡིན་ནོ། ། རྣལ་འབྱོར་མ་སྙིང་པོའི་རྒྱུད་ནི། ཨིནྡྲ་བྷུ་ཏིས་བདེ་མཆོག་རྩ་རྒྱུད་ཀྱི་འགྲེལ་པར་ལུང་དྲངས་པ་དེ་ཉིད་དོ།། །། རྒྱུད་ཀྱི་མཚན་དོན་བརྗོད་པར་བྱའོ། །
ཞེས་པར། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། སྤྱིར་རྒྱུད་ཅེས་བྱ་བ་གང་ཡིན་པ་བསྟན་པ་དང་། དེ་ལ་གསུམ་དུ་དབྱེ་བ་དང་། གསུམ་པོ་སོ་སོའི་ངེས་ཚིག་རྣམ་པར་བཞག་པའི་ཚུལ་ལས། སྤྱི་རྒྱུད་ཅེས་བྱ་བ་ནི། རང་གི་སེམས་ཉིད་གཉིས་སུ་མེད་པའི་ཡེ་ཤེས་འདི་ཉིད་ལ་རྒྱུད་ཅེས་བྱ་སྟེ།

ཐོག་མ་མེད་པ་ནས་སངས་རྒྱས་ཀྱི་བར་དུ། ཟག་བཅས་ཀྱི་རྒྱུན་མི་ཆད་པས་ན་རྒྱུད་དོ། ། དེ་ལ་གསུམ་དུ་དབྱེ་བ་ནི། སེམས་དེ་ཉིད་ལ་རྒྱུ་དང་། ཐབས་དང་། འབྲས་བུའི་རྒྱུད་དུ་འགྱུར་ཏེ། དང་པོ་སེམས་འཁོར་བའི་གནས་སྐབས་ནི་རྒྱུ་རྒྱུད། བར་དུ་ལམ་དུ་ཞུགས་པ་ནི་ཐབས་རྒྱུད། ། འབྲས་བུ་ཡེ་ཤེས་ཀྱི་སྐུ་འགྲུབ་པ་ནི་འབྲས་བུའི་རྒྱུད་དོ། ། གསུམ་པ་དེའི་ངེས་ཚིག་བཞག་པ་ལ། རྒྱུད་ཅེས་བྱ་བ་ནི་ད་ལྟ་དངོས་སུ་མེད་ཀྱང་།
སྤྱིར་རྐྱེན་དང་ཕྲད་ན་འབྲས་བུ་སྐྱེད་རུང་གི་ནུས་པ་ལ་བྱ་སྟེ། དཔེར་ན། སྣོད་ན་གནས་པའི་ས་བོན་དང་འདྲའོ། ། དེ་བས་ན། རང་གི་སེམས་དེ་ད་ལྟ་སངས་རྒྱས་དངོས་སུ་མ་གྲུབ་ཀྱང་ཐབས་དང་ཕྲད་ན་སངས་རྒྱས་འབྱུང་བས། སངས་རྒྱས་ཀྱི་རྒྱུ་ཞེས་བྱ་སྟེ། ཧེ་བཛྲ་ལས། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་སྒྲིབ། ། དེ་གསལ་ན་ནི་སངས་རྒྱས་ཉིད། །
ཅེས་གསུངས་པ་ལྟར་རོ། ། དེ་རྒྱུ་རྒྱུད་དུ་ཇི་ལྟར་འགྲོ་ཞེ་ན། གནས་སྐབས་ཀྱི་འགྲོ་བ་རིགས་དྲུག་ལ་སོགས་པ་དང་། ལམ་སྨིན་གྲོལ་དུ་མ་དང་འབྲས་བུ་སྣ་ཚོགས་སུ་འགྱུར་ཡང་། སེམས་ཉིད་ཀྱི་ངོ་བོ་ལ་འགྱུར་བ་མེད་པས། རྒྱུན་མ་ཆད་པར་རྒྱུད་དེ། གུར་ལས། ནམ་མཁའ་ཇི་སྲིད་མི་འཇིག་པ། ། ནམ་མཁའ་ཇི་སྲིད་དེ་སྲིད་སེམས། ། ཞེས་གསུངས་པ་ལྟ་བུའོ། །
ཐབས་ཞེས་བྱ་བ་ནི། རྒྱུ་ལ་གནས་པ་དེ་འབྲས་བུར་འབྱིན་པའི་ཐབས་སུ་གྱུར་པའི་ཐབས་ཏེ། ཆུ་ལུད་ལྟ་བུའོ། ། དེས་ན་རྣམ་གྲོལ་གྱི་ལམ་འཁོར་དང་བཅས་པ་ལ་ཐབས་ཞེས་བྱའོ། ། ཐབས་དེ། རྒྱུད་ཇི་ལྟ་བུ་ཡིན་ཞེ་ན། གདམས་ངག་གི་བརྒྱུད་པ་བར་མ་ཆད་པའི་ཕྱིར་དང་། ཉམས་མྱོང་ཏིང་ངེ་འཛིན་བར་མ་ཆད་པའི་ཕྱིར། འབྲས་བུ་ཞེས་བྱ་བ་ནི། རྒྱུ་ལ་གནས་པ་མངོན་དུ་གྱུར་པ་སྟེ།
མེ་ཏོག་སྨིན་པ་ལྟ་བུའོ། ། དེས་ན་སེམས་ཉིད་སངས་རྒྱས་སུ་གྲུབ་པ་དེ་ལ་འབྲས་བུ་ཞེས་བྱའོ། ། འབྲས་བུ་དེ་རྒྱུད་ཇི་ལྟར་ཡིན་ཞེ་ན། རྟག་ཏུ་རྒྱུན་མི་ཆད་པའི་ཕྱིར་རྒྱུད་དེ། མདོ་སྡེ་རྒྱན་ལས། རང་བཞིན་དང་ནི་རྒྱུན་མི་ཆད། ། རྒྱུན་གྱི་དེ་དག་རྟག་པ་ཉིད། ། ཅེས་གསུངས་ལ། ཆོས་ཀྱི་སྐུ་ནི་རང་བཞིན་གྱི་རྟག་སྟེ། འགྱུར་བ་མེད་པས་རྒྱུད་དོ། །
ལོངས་སྤྱོད་རྫོགས་པ་ནི་ཆོས་ཀྱི་ལོངས་སྤྱོད་རྒྱུན་མི་ཆད་པའི་ཕྱིར་རྒྱུད་དོ། ། སྤྲུལ་པའི་སྐུ་ནི་མཛད་པ་ཕྲིན་ལས་ཀྱི་འཁོར་ལོ་རྒྱུན་མི་ཆད་པའི་ཕྱིར་རྒྱུད་དོ། ། དེ་ལྟར་ཡང་། སཾ་བྷུ་ཊི་ལས། རྟག་པར་མཛད་པ་ཞེས་བྱ་བ་དང་། བཅོམ་ལྡན་འདས་ནི་འོག་མིན་ལས་འཕོ་བར་མི་མཛད་དོ། ། ཞེས་གསུངས་པ་དང་། སེམས་ཅན་གྱི་རྒྱུད་དུ་རྒྱུ་ཞིང་། ཆོས་ཀྱི་སྒོ་དུ་མ་རྗེས་སུ་བསྐོར་ཞིང་སྐྱོང་བའི་རྣམ་པར་དག་པའི་བཅོམ་ལྡན་འདས་འཁོར་བར་ལྷན་ཅིག་ཏུ་བཞུགས་ཏེ། ཞེས་གསུངས་པ་ལྟར་རོ། །
ཞེས་ཟེར་རོ། ། དེ་དག་ནི་མི་རིགས་ཏེ། རང་གི་སེམས་ཉིད་གཉིས་སུ་མེད་པའི་ཡེ་ཤེས་སུ་མི་རིགས་པའི་ཕྱིར་དང་། རིགས་ན་སེམས་ཀྱང་སངས་རྒྱས་སུ་རིགས་པའི་ཕྱིར་དང་། ཐོག་མཐའ་མེད་པའི་ལུས་ངག་ཟག་མེད་དུ་རིགས་པས། ཡེ་ཤེས་ཉིད་ཅེས་པ་ཁྱབ་མཚུངས་པའི་ཕྱིར་དང་། རྫོགས་པའི་སངས་རྒྱས་ཀྱི་བར་དུ་ཟག་བཅས་ཀྱི་སེམས་རྒྱུན་མི་ཆད་ན། ས་བཅུའི་མཉམ་བཞག་ཟག་མེད་ཐམས་ཅད་ཟག་བཅས་སུ་འགྱུར་བའི་ཕྱིར་དང་། འཁོར་བའི་གནས་སྐབས་ནི། ཐག་ཁྲའི་སྦྲུལ་ལྟར་མེད་བཞིན་དུ་སྣང་བ་ཡིན་པས་རྒྱུ་རྒྱུད་དུ་འགལ་བའི་ཕྱིར་དང་།
སེམས་ཅན་ལམ་དུ་ཞུགས་པ་ནི་ལམ་མ་ཡིན་པས་ཐབས་རྒྱུད་མ་ཡིན་པའི་ཕྱིར་དང་། རྒྱལ་བའི་སྤྲུལ་སྐུ་ཡང་འབྲས་བུའི་རྒྱུད་ཡིན་པས་ཁྱེད་རང་ལྟར་ན་ཡེ་ཤེས་ཀྱི་སྐུ་གྲུབ་པ། ཞེས་པ་འབྲས་རྒྱུད་ཀྱི་ངོས་འཛིན་དུ་ཁྱབ་པ་མཚུངས་པའི་ཕྱིར་དང་། དེས་ན། སེམས་ཅན་རྣམས་ནི་སངས་རྒྱས་ཉིད། ། ཅེས་པ་སེམས་ཅན་སངས་རྒྱས་མ་ཡིན་པའི་སྒྲུབ་བྱེད་དུ་མི་འཐད་པའི་ཕྱིར་དང་། འགྱུར་བ་མེད་པས་རྒྱུན་མི་ཆད། ། ཅེས་པ་འདིར་འགྱུར་མེད་ཡིན་ན་དངོས་པོར་འགལ་ཞིང་། རྒྱུན་མ་ཆད་ན་དངོས་པོ་ཡིན་དགོས་པས་དེ་དག་ཀྱང་ཁས་བླངས་འགལ་བ་ཡིན་པའི་ཕྱིར་དང་། རྒྱུ་ལ་འབྲས་བུ་གནས་ན།
ཟན་ཟ་བ་མི་གཙང་བ་ཡིན་པར་འགྱུར་བའི་ཕྱིར་དང་། རྟག་ཏུ་རྒྱུན་མི་ཆད་པའི་ཕྱིར་རྒྱུད་ཡིན་པའི་ཤེས་བྱེད་དམ། ངོས་འཛིན་དུ་ཆོས་སྐུ་རང་བཞིན་གྱི་རྟག་པ་འགྱུར་མེད་ཡིན་པས། རྒྱུད་ཅེས་པ་ནི། འགྱུར་མེད་རྒྱུན་མི་ཆད་པ་མི་སྲིད་པས་འགལ་བའི་ཕྱིར་དང་། སྤྲུལ་སྐུ་ཡང་ཆོས་ཀྱི་ལོངས་སྤྱོད་རྒྱུན་མི་ཆད་པ་དང་། ལོངས་སྐུ་ཡང་ཆོས་ཀྱི་འཁོར་ལོ་རྒྱུན་མི་ཆད་པ་ཡིན་པས། སོ་སོའི་ངེས་གཟུང་དོན་མེད་ཅིང་། གཙོ་ཆེ་ཆུང་གི་ཁྱད་པར་ཡང་མི་རིགས་པའི་ཕྱིར་དང་། སེམས་ཅན་གྱི་རྒྱུད་དུ་རྒྱུ་ཞིང་།
ཞེས་པ་ལ་སོགས་པ་ནི། རྒྱུ་རྒྱུད་ཀྱི་བདེ་གཤེགས་སྙིང་པོ་རང་བཞིན་ལྷུན་གྲུབ་ཀྱི་དབང་དུ་མཛད་ཀྱི། རྒྱལ་བའི་སྤྲུལ་སྐུ་ཡིན་པའི་རྒྱུ་མཚན་མེད་པའི་ཕྱིར་དང་། དཔེ་དོན་དེ་དག་ཀྱང་ཁྱབ་ཆུང་བའི་ཕྱིར་དང་། དཔེ་ཁྱབ་ཆུང་སྟེ། ས་བོན་དྲུག་པོ་རང་གི་རིགས་རྒྱུན་མ་ཆད་པ་འབྲས་བུ་དེར་གནས་གྱུར་པ་མ་ཡིན་པའི་ཕྱིར་དང་། ཁྱེད་རང་རྒྱུ་འབྲས་ངོ་བོ་གཅིག་ལ་ལྡོག་པ་ཐ་དད་ཙམ་དུ་འདོད་པའི་ཕྱིར་རོ། ། དོན་ཁྱབ་ཆུང་སྟེ། རྒྱུའི་སྐུ་དང་། གསུང་དང་།
ཐུགས་ཀྱི་རྡོ་རྗེ་གསུམ་ཀ་ལམ་གྱིས་སྨིན་པར་བྱས་ཏེ། ཅི་རིགས་པར་སྐུ་གསུམ་དུ་གནས་འགྱུར་བ་ཡིན་པས། སེམས་ཀྱི་རང་བཞིན་འོད་གསལ་ཉིད་རྒྱུ་རྒྱུད་དུ་དམིགས་ཀྱིས་བསལ་མི་དགོས་པའི་ཕྱིར་དང་། ལུས་ལ་སོགས་པའི་དཀྱིལ་འཁོར་བཞི་ནི། ཆུ་ལུད་ལྟ་བུ་ཡིན་པས། སྐུ་བཞིའི་འབྲས་བུར་གནས་འགྱུར་བ་མ་ཡིན་པ་ཐལ་བའི་ཕྱིར་རོ། ། ཞེས་གསུངས་སོ།། །། དེ་ནི་རིགས་པ་མ་ཡིན་ཏེ། སེམས་ཉིད་གཉིས་སུ་མེད་པའི་ཡེ་ཤེས་སུ་མི་རིགས་ན། རིན་ཆེན་སེམས་ལས་ཕྱིར་གྱུར་པའི། །
སངས་རྒྱས་མེད་ཅིང་སེམས་ཅན་མེད། ། རྣམ་པར་ཤེས་པའི་གནས་དོན་དམ། ། ཕྱི་རོལ་གྱུར་པ་ཅུང་ཟད་མེད། ། ཅེས་གསུངས་པས། གཉིས་མེད་ཀྱི་ཡེ་ཤེས་བཞི་མ་གྲུབ་པར་འགྱུར་བའི་ཕྱིར་དང་། སངས་རྒྱས་སུ་རིགས་པའི་ཐལ་བ་ཡིན་པ་འགོག་མི་ནུས་པའི་ཕྱིར་དང་། ཟག་བཅས་ཀྱི་སེམས་རྒྱུན་ཞེས་པ། གླེགས་བམ་དུ་མར་འབྱུང་མོད། ཡི་གེ་པ་དག་གི་སྐྱོན་ནམ། མི་མཁས་པ་དག་གི་མཆན་བཏབ་པ་དསྐྱུས་སུ་ཤོར་བར་སྣང་བའི་ཕྱིར་དང་།
འཁོར་བ་རྒྱུད་དུ་འགལ་ན། ཅི་ཕྱིར་འདི་ནི་རྒྱུད་ཕྱི་མ། ། རྒྱུད་ནི་རྒྱུན་ཆགས་ཞེས་བྱ་སྟེ། ། འཁོར་བ་རྒྱུད་དུ་འདོད་པ་ཡིན། ། ཞེས་གསུངས་པ་ལ་སྐྱོན་བརྗོད་པར་ཟད་པའི་ཕྱིར་དང་། སེམས་ཅན་ལམ་དུ་ཞུགས་པའི་གནས་སྐབས། སེམས་ཉིད་ལམ་གྱི་ངོ་བོར་སྐྱེས་པ་ལ། ཐབས་ཀྱི་རྒྱུད་ཅེས་བཞེད་པ་ཡིན་པའི་ཕྱིར་དང་། གཞན་དུ་ན་རྒྱུད་གསུམ་པོ་རྒྱུན་ཆགས་པ་མ་ཡིན་པར་འགྱུར་བའི་ཕྱིར་དང་། རྒྱལ་བའི་སྤྲུལ་སྐུ་ཡང་ཡེ་ཤེས་ཀྱི་སྐུ་ལས་གཞན་དུ་མི་བཞེད་པའི་ཕྱིར་དང་།
སེམས་ཅན་སངས་རྒྱས་དངོས་མ་ཡིན་པའི་སྒྲུབ་བྱེད་དུ། འོན་ཀྱང་གློ་བུར་དྲི་མས་སྒྲིབ། ། ཅེས་འདྲེན་པ་ཡིན་པའི་ཕྱིར་དང་། འགྱུར་མེད་ཡིན་ན་དངོས་པོར་འགལ་བ་དང་། རྒྱུན་མི་ཆད་པ་དངོས་པོ་ཡིན་དགོས་པས་འགལ། ཁྱེད་རང་གི་མི་ཤིགས་པ། ཁྱད་པར་གསུམ་ལྡན་ཡང་། མི་ཤིགས་ན་དངོས་པོར་འགལ་བ་དང་། རྒྱུན་མི་ཆད་ན་དངོས་པོ་ཡིན་དགོས་པས་འགལ་བར་ཐལ་བའི་ཕྱིར་དང་། རྒྱུ་ལ་འབྲས་བུ་དངོས་གནས་པར་ཁས་བླངས་པ་མེད་པའི་ཕྱིར་དང་།
འགྱུར་མེད་རྒྱུན་མི་ཆད་མི་སྲིད་དེ་ཞེས་པའང་། གོང་གི་དེ་ཉིད་བཟླས་ནས་བྲིས་པའི་ཕྱིར་དང་། སྤྲུལ་སྐུ་ལ་ཐུགས་ལས་ཆུང་ངུ་བཞོལ་བ་དང་། ཚངས་པས་གསོལ་བ་གདབ་པ་ལ་སོགས་པ་ཡོད་པས། ཆོས་ཀྱི་ལོངས་སྤྱོད་རྒྱུན་མི་ཆད་པ་མི་གྲུབ་པའི་ཕྱིར་དང་། ལོངས་སྐུ་ལ་ཆོས་ཀྱི་ལོངས་སྤྱོད་རྒྱུན་མི་ཆད་པར་འདོད་པའི་ཕྱིར་དང་། སེམས་ཅན་གྱི་རྒྱུད་དུ་རྒྱུ་ཞིང་ཞེས་པ། རྒྱུ་རྒྱུད་བདེ་གཤེགས་སྙིང་པོའི་དབང་དུ་མཛད་པ་ཡིན་ན། དེ་ཉིད་ཀྱིས་ཆོས་ཀྱི་སྒོ་དུ་མ་རྗེས་སུ་བསྐོར་ཞིང་སྐྱོང་བར་འདོད་དགོས་པ་ལས། གྱི་ན་ཙམ་གྱི་སྨྲ་བར་ཟད་པའི་ཕྱིར་དང་།
དཔེ་དོན་ཁྱབ་ཆུང་པའི་རྒོལ་བ་དེ་དག་ཀྱང་། འདིར་སྐྱོན་མེད་དུ་མི་གྱུར་ཏེ། མན་ངག་གི་རྩོད་སྤོང་དུ་བསྟན་པ་ལྟར་ཡིན་པའི་ཕྱིར་རོ།། །། རྒྱུད་བཤད་ཐབས་ཀྱི་མན་ངག་བཤད་པར་བྱའོ། ། ཞེས་པར་བསྟན་བཅོས་དེ་ཉིད་འདུས་པ་ལས། རྗེ་བཙུན་གྱི་གསུང་རྣམས་ཕྱོགས་སྔར་བཀོད་ནས། དེ་རྣམས་ནི་ཕལ་ཆེར་མི་རིགས་ཏེ། སྤྱིའི་དོན་ལ་སོགས་པའི་བཤད་པ་གསུམ་པོ་དེ་དག་བརྗོད་པར་བྱ་བའི་དོན་བཤད་བྱ་ཙམ་ཡིན་གྱི། འཆད་བྱེད་ཀྱི་ངག་མ་ཡིན་ན། གདམས་ངག་མ་ཡིན་པར་འགྱུར་བའི་ཕྱིར་དང་།
དེ་ལྟར་གདམས་ངག་དྲུག་གི་བཤད་པ་ཞེས་པ་དང་འགལ་བར་འགྱུར་བའི་ཕྱིར་དང་། ཡི་གེ་སྒྲ་ཡིན་ཀྱང་ཡན་ལག་གི་དོན་དང་། བསྡུས་པའི་དོན་ནི། སྒྲ་ཡིན་མིན་མ་ངེས་པའི་ཕྱིར་དང་། ཡན་ལག་གི་དོན་གྱི་བཤད་པ་ཞེས་སོགས་སྒྲ་ལ་སྦྱོར་ན། སྤྱིའི་དོན་གྱི་བཤད་པ་ཞེས་སོགས་སྒྲ་ལ་སྦྱོར་བར་ཡང་མཚུངས་པའི་ཕྱིར་དང་། སྤྱིའི་དོན་དུ་བཤད་པ་ཞེས་སོགས་སྦྱོར་གྱི། སྤྱིའི་དོན་གྱི་བཤད་པ་ཞེས་སོགས་གཏན་མི་སྦྱོར་ན། སྔར་གདམས་ངག་གི་བཤད་པ་ཞེས་པ་དང་འགལ་བའི་ཕྱིར་དང་། བཤད་པ་ཕྱི་མ་གསུམ་ཡང་ཡན་ལག་གི་དོན་དུ་བཤད་པ་ཞེས་སོགས་མཚུངས་པའི་ཕྱིར་དང་།
ལྷས་བྱིན་དང་སྤྱི་ཞེས་པ་ཉིད། ལྷས་བྱིན་སྤྱི་ཞེས་པར་མི་གྲུབ་པས། དེ་བཞིན་དུ་བསྐྱེད་རིམ་དང་སྤྱི་ཞེས་པ་འདི། བསྐྱེད་རིམ་སྤྱི་ཞེས་པ་མ་ཡིན་པའི་ཕྱིར་དང་། རྫོགས་རིམ་ཀྱང་དངོས་གྲུབ་གཉིས་ཀ་བསྒྲུབ་པ་བསྒོམ་པས། འདིར་སྤྱི་ཡིན་པར་འགྱུར་བའི་ཕྱིར་དང་། ཐུན་མོང་གི་དངོས་གྲུབ་སྒྲུབ་པས་རྫོགས་རིམ་མི་བསྒོམ་ན། རྫོགས་རིམ་པས་ཐུན་མོང་གི་དངོས་གྲུབ་སྒྲུབ་པའི་རྣལ་འབྱོར་བསྒོམ་པ་རྒྱུད་དུ་མ་ལས་བཞེད་ཅིང་། ཁྱེད་རང་གིས་ཀྱང་ཁས་བླངས་པ་དང་འགལ་བའི་ཕྱིར་དང་། ཐུན་མོང་གི་དངོས་གྲུབ་སྒྲུབ་པ་ལ་ཡང་རྫོགས་རིམ་ཉིད་སྟོབས་ཆེ་བར་བཞེད་པའི་ཕྱིར་དང་།
བསྐྱེད་རིམ་ཉིད་རྫོགས་རིམ་པས་ཀྱང་བསྒོམ་པས། སྤྱི་ཡིན་ན། རྫོགས་རིམ་ཡང་བསྐྱེད་རིམ་པས་ཀྱང་བསྒོམ་པས་སྤྱི་ཡིན་པར་མཚུངས་པའི་ཕྱིར་དང་། བསྐྱེད་རིམ་བསྒོམ་པ་བསྐྱེད་རིམ་པ་མ་ཡིན་ན། རྫོགས་རིམ་བསྒོམ་པ་ཡང་རྫོགས་རིམ་པ་མ་ཡིན་པར་མཚུངས་པའི་ཕྱིར་དང་། བསྐྱེད་རྫོགས་ཟུང་འཇུག་བསྒོམ་ཞེས་པ་ལ་ཡང་། རིམ་པ་གཉིས་སྐས་ཀྱི་སྡང་བུ་ལྟ་བུར་བཞེད་པས། རྫོགས་རིམ་པས་ལྷ་ཞལ་ཕྱག་གི་རྣམ་པ་ཅན་བསྐྱེད་པ་ལ། བསྐྱེད་རིམ་ཞེས་པར་བཏགས་པ་ཡིན་པའི་ཕྱིར་དང་། གཞན་དུ་བསྐྱེད་རིམ་པས་ཀྱང་རྫོགས་རིམ་བསྒོམ་ལ།
རྫོགས་རིམ་པ་ཡང་སྤྱི་ཡིན་པའི་མཚུངས་པའི་ཕྱིར་དང་། བསྐྱེད་རིམ་པ་ཕོ་མོ་འཁྲིག་པའི་བདེ་ཆགས་སྤྱོད་པ་ཡང་། འདོད་ཆགས་གསང་བའི་ཆོས་ཀྱི་སྦས་དོན་ཡིན་ཀྱང་བུམ་དབང་ཐོབ་པ་ཙམ་གྱི་ཡང་ཡུལ་ཡིན་པའི་ཕྱིར་དང་། གཞན་དུ་ཡེ་ཤེས་རྡོ་རྗེ་ཀུན་ལས་བཏུས་ལས། འདོད་ཆགས་ཀྱི་ཆོས་གསལ་བར་བྱེད་པའི་རྡོ་རྗེའི་ཚིག་ཐོས་ནས། སྨོད་པར་བྱེད་པ་ལ་ཚིག་དེ་དག་གི་སྤྱི་དོན་གསུང་པར་བཞེད་པ་དང་འགལ་བའི་ཕྱིར་དང་། ལུས་ཀྱི་དཀྱིལ་འཁོར་སོགས་དང་། དོན་དམ་བྱང་སེམས་སོགས་ཀྱི་དཀྱིལ་འཁོར་འདིར་སྦས་དོན་ཡིན་པའི་སྒྲུབ་བྱེད་མེད་པའི་ཕྱིར་དང་། ལུས་ཀྱི་དཀྱིལ་འཁོར་སྟོན་པ་སོགས་ཀྱི་སྒྲ་ཡིན་པས། ལུས་ཀྱི་དཀྱིལ་འཁོར་སོགས་མ་ཡིན་པའི་ཕྱིར་དང་།
བོགས་དབྱུང་དུ་མེད་པས་མཐར་ཐུག་ཡིན་ན། ཕར་ཕྱིན་པའི་སྤྱི་དོན་ལ། བོགས་དབྱུང་དུ་ཡོད་པ་འགལ་བའི་ཕྱིར་དང་། མདོ་ལས་ཆོས་ཀྱི་དབྱིངས་ཀྱིས་ཡེ་ཤེས་བཤད་པ་དང་། མངོན་རྟོགས་རྒྱན་ལས། ངོ་བོ་ཉིད་སྐུ། ལོངས་སྐུ། སྤྲུལ་སྐུ། ཆོས་སྐུ་ཞེས་པ་དང་འགལ་བའི་ཕྱིར་དང་། གཞན་དུ་ན་ཡེ་ཤེས་ཀྱི་སྐུ་དེ།
སྐུ་གསུམ་པོ་གང་ཡང་མ་ཡིན་པས། སྐུའི་ནང་ཚན་མ་ཡིན་པར་འགྱུར་བ་དང་། ཕར་ཕྱིན་ལས། མཁྱེན་པའི་སྐད་ཅིག་གཅིག་གིས་ནི། ། ཤེས་བྱའི་དཀྱིལ་འཁོར་ཀུན་ཁྱབ་ཅན། ། ཞེས་བཞེད་པས། ཤེས་བྱ་གཞན་སྣང་ལས་མི་མཁྱེན་པ་འགལ་བའི་ཕྱིར་དང་། སྔགས་ལས། བདག་རིག་གཞན་རིག་ཐམས་ཅད་པ། ། ཞེས་གསུངས་པས།
ཤེས་བྱ་ཐམས་ཅད་རང་སྣང་དུ་མཁྱེན་པ་མིན་པར་མཚུངས་པའི་ཕྱིར་དང་། འཇིགས་བྲལ་ཟླ་བ་གྲགས་པས། འོད་གསལ་བ་ནི་རབ་སྟོན་དང་། ། ཟུང་དུ་འཇུག་པ་རྫོགས་པ་སྟེ། ། ཞེས་པའི་དོན་གསལ་གྱིས་ལམ་གྱི་མཐར་ཐུག་གི་འོད་གསལ་ཡང་འཛིན་པའི་ཕྱིར་དང་། ཟུང་འཇུག་ལོངས་སྐུ་ཡིན་ན། ཟུང་འཇུག་ཆོས་སྐུ་ཡིན་པར་ཡང་མཚུངས་པའི་ཕྱིར་དང་། ཡན་ལག་གི་དོན་ནི་གཞུང་སོ་སོའི་དོན། ཞེས་པ་ཙམ་ཡིན་པས། དེ་ལ་འཇིག་རྟེན་དང་བསྟན་བཅོས་དང་།
སྒྲ་འཇུག་པའི་རྒྱུ་མཚན་དང་བཅས་པ་དགོས་པའི་སྒྲུབ་བྱེད་མེད་པའི་ཕྱིར་དང་། ཡི་གེའི་དོན་ནི། སྒྲ་པ་རྣམས་ཀྱིས་བཤད་པ་ཉིད་ཡིན་པས། གཞུང་དངོས་ལ་རྒྱུ་མཚན་མི་རྙེད་པར་མ་ངེས་པའི་ཕྱིར་དང་། ན་ནི་མའི་མིང་ཡིག་དང་པོའོ། ། ཞེས་ཀྱང་དངོས་སུ་བཤད་པས་ཆོག་པའི་ཕྱིར་དང་། དེས་ན། ན་ར་ཞེས་པ་མི་སྟེ། དེའི་ཤ་ཡང་བཟའ་བའི་དམ་ཚིག་ཅེས་བཤད་བྱ་ཡིན་པ་དང་། གྲ་ཧ་ཞེས་པ་ཉེ་བར་ལེན་པ་ལ་འཇུག་ཀྱང་།
གྲ་ཧ་ཀ་གཟུང་བ་དང་། གྲ་ཧ་ཙ་འཛིན་པ་ཡིན་པའི་རྒྱུ་མཚན་མེད་པའི་ཕྱིར་དང་། རྐྱེན་ནི་རྗེས་སུ་སྟེར་བ་ཡིན་ལ། ཤུ་ཞེས་པ་འདིར་ཡི་གེ་ཕྲལ། ཤའི་རྗེས་སུ་ཨུ་འབྱུང་བ་ཡིན་པས། ཤ་ལ་ཨུའི་རྐྱེན་སྟེར་ཞེས་པའང་། སྒྲ་ལ་མཁས་པས་ཐོས་སུ་མི་རུང་བའི་ཕྱིར་དང་། བསྡུས་པའི་དོན་ནི་བཤད་ཟིན། འཆད་འགྱུར་གྱི་དོན་བསྡུས་པ་ཉིད་ཡིན་པས། གང་ལ་ཡང་མ་གྲགས་ཤིང་ཡི་གེ་བཤད་དུ་མི་རུང་བ་མ་ཡིན་པའི་ཕྱིར་དང་།
མ་ད་ན་ནི། ཡིད་ཁྱད་པར་དུ་སྦྱིན་པར་བྱེད་པ་ཞེས་བཤད་དུ་རུང་བའི་ཕྱིར་དང་། ཏྲི་པི་ཏ་ཡ། འདིས་ཚིམ་པར་བྱེད་པ། ཞེས་བཤད་དུ་རུང་བ་དང་། ཤིན་ཏུ་སྨད་པའི་ཚིག་ལ་ཡང་ཡི་གེ་བསྣན་ཕྱིས་བཤད་ན། སྔགས་པར་འོས་པར་འགྱུར་བས། ཡི་གེ་བསྣན་ཕྱིས་ཀྱི་ངེས་ཚིག་གིས་བཤད་དུ་མི་རུང་བའི་ཡི་གེ་འགའ་ཡང་མེད་པའི་ཕྱིར་དང་། པྲེ་ཏ་རབ་ཏུ་ཤེས་པ་ཡིན་ན། འདིར་དེ་ལས་གཞན་པའི་ཨེ་ཏ་ཞེས་པ་མེད་པའི་ཕྱིར་དང་།
དེས་ན། པྲ་རབ་ཏུ། ཨེ་ཏ་སོང་བ། ཞེས་པའི་དོན་མ་ཕྱེད་པར་ཟད་པའི་ཕྱིར་དང་། སྐུ་ཀུན་བཏགས་དང་། གསུང་གཞན་དབང་ལ་འཇུག་པའི་ཤེས་བྱེད་མེད་པའི་ཕྱིར་སྐུ་ཟླ་བ་སྙིང་སྟོབས་དང་། གསུང་ཉི་མ་རྡུལ་དང་། ཐུགས་སྒྲ་གཅན་མུན་པ་ཞེས་གྲངས་ཅན་པ་དྲངས་པའི་ཕྱིར་དང་། དཀར་མོ་དབང་ཕྱུག་གི་ཆུ་མ་དང་། རི་དྭགས་མཚན་མ་ཟླ་བ་ཡིན་ན།
བསྡུས་དོན་གྱི་བཤད་པ་ལ་ཡི་གེས་བཤད་དུ་མི་རུང་བ་ཉམས་པའི་ཕྱིར་དང་། གཞན་དུ་ན་བཏགས་མིང་ཐམས་ཅད་ཡི་གེས་བཤད་དུ་མི་རུང་བར་འགྱུར་བའི་ཕྱིར་དང་། གདུལ་བྱའི་ངོར། དཀར་མོའི་གཟུགས་བརྙན་འཛིན་པའི་སངས་རྒྱས་མཁའ་འགྲོ་ལ། དཀར་མོ་ཞེས་བཤད་དུ་རུང་བ་ཡིན་པའི་ཕྱིར་དང་། བརྗོད་བྱ་སྤྱི་དོན་སོགས་སུ་ཡན་ལག་གི་དོན་སོགས་ཀྱིས་འཆད་པའི་ཁྱད་པར་ཡང་བཀག་ཟིན་པའི་ཕྱིར་དང་། བརྗོད་བྱ་མཐར་ཐུག་ཏུ་ཡན་ལག་གི་དོན་གྱི་བཤད་པ་སྤྱི་ཆིངས་ཀྱི་མན་ངག་ཏུ་བྱེད་ན། ཕུང་པོ་ལྔར་བཤད་པ། ཁམས་བཅོ་བརྒྱད་དུ་བཤད་པ་ཞེས་སོགས་ཧ་ཅང་ཐལ་བའི་ཕྱིར་དང་། གཞུང་གི་ཡི་གེ་དང་།
མིང་ཚིག་ལ་འཇུག་པས། ཡི་གེའི་དོན་གྱི་བཤད་པ་ཞེས་བྱ་ན། ཡི་གེའི་དོན་སྟོན་པ་ནི། གཞུང་དངོས་ལ་རྒྱུ་མཚན་མི་རྙེད་པ་མིན་པ་ཉམས་པའི་ཕྱིར་དང་། ཡི་གེའི་དོན་གྱི་བཤད་པ་ལ། རྒྱུད་གཉིས་མི་འདྲ་བར་འབྱུང་བའི་རྒྱུ་མཚན་ཡང་མེད་པའི་ཕྱིར་དང་། རྣལ་འབྱོར་ཆེན་པོའི་རྒྱུད་ལ་ནི། སྒྲ་ཇི་བཞིན་པ་དང་། ཇི་བཞིན་མ་ཡིན་པ་ཡང་ཡོད་པས། རྣལ་འབྱོར་ཆེན་པོའི་རྒྱུད་མཐའ་དྲུག་ཚུལ་བཞི་བཤད་པ་ཡིན་པར་མ་ངེས་པའི་ཕྱིར་དང་།
ལུས་ཐབས་རྒྱུད་སོགས་ཀྱང་ཡོད་ཅིང་། ཁྱད་པར་ལྟར་ན་སྤང་བྱ་ལུས་ཀྱིས་སྤོང་། གཉེན་པོ་ལུས་ཀྱིས་བྱེད་པ་ཡིན་པས། གཙོ་ཆེ་བའི་ཕྱིར་སེམས་ཀྱི་རྒྱུད་རྒྱུན་ཆགས་ལ་དགོངས་ནས་རྒྱུད་གསུམ་དུ་བཤད་པ་མ་ཡིན་པའི་ཕྱིར་དང་། གྲངས་ངེས་སམ། ཚུལ་བཞིའི་བཤད་པ་དེ་ཉིད་རྒྱུད་གསུམ་གྱི་བཤད་པ་ཡིན་པས། དེ་ལས་ལོགས་སུ་འདིར་རྒྱུད་གསུམ་གྱི་བཤད་པ་ཞེས་སྨྲོས་མི་དགོས་པའི་ཕྱིར་དང་། རྒྱུ་ཐམས་ཅད་དེར་འདུས་པས་ལོགས་སུ་སྨྲོས་པ་ཡིན་ན། འདུས་བྱས་དང་འདུས་བྱས་ཀྱི་བཤད་པ། དགེ་མི་དགེ་ལུང་མ་བསྟན་གྱི་བཤད་པ།
ཞེས་སོགས་རྒྱུད་འཆད་པའི་སྤྱི་ཆིངས་མང་ཆེས་པར་འགྱུར་བའི་ཕྱིར་དང་། སྔགས་དབྱིབས་ཆོས་གསུམ་ནི། རྒྱུད་གསུམ་གྱི་ནང་ཚན་ཁྱབ་ཆུང་པ་ཡིན་པས། ཤིན་ཏུ་རྒྱ་ཆེ་བ་མ་ཡིན་པའི་ཕྱིར་དང་། རྒྱུད་གསུམ་པོ་རེ་རེ་ལ་ཡང་དག་པར་གསུམ་གསུམ་དང་། གནས་པ་བཞི་བཞིར་འཆད་པ་ནི། རྒྱུད་གསུམ་གྱི་བཤད་པ་ཉིད་ཡིན་པས། དེ་དང་ཆ་འདྲ་བ་ཉིད་མ་ཡིན་པའི་ཕྱིར་དང་། རྒྱུ་རྒྱུད་དང་། དེ་རྟོགས་པས་གནས་ལུགས་སུ་གཅིག་ན།
དེ་ཐམས་ཅད་གནས་ལུགས་སུ་གཅིག་པར་མཚུངས་པས། གྲངས་བདུན་པ་ཡིན་པར་འགྱུར་བ་དང་། དེ་ལྟར་ན་མི་གསལ་བ་དང་པོ་དང་། བརྗོད་དུ་མེད་པ་བརྒྱད་པ་ཡིན་པ་ཉམས་པའི་ཕྱིར་དང་། གནས་ལུགས་རྟོགས་པ་ཉིད་བསྟན་དུ་མེད་ན་བསྟན་པ་དང་འགལ་ཞིང་། བསྟན་དུ་མེད་པའི་སྒྲུབ་བྱེད་ཀྱང་བརྗོད་དགོས་པ་ལས་མ་བརྗོད་པའི་ཕྱིར། ཞེས་གསུངས་སོ།། །། དེ་དག་ནི་རིགས་པ་མ་ཡིན་ཏེ། གདམས་ངག་ཞེས་པ་ལ། སྤྱིར་ངོས་འཛིན་མང་ཡང་།
འདི་ཨུ་པ་དེ་ཤ ཉེ་བར་མཁོ་བའམ། ཉེ་བར་སྟོན་པས་ན་གདམས་ངག་སྟེ། ཚེགས་ཆུང་ངུས་དོན་གོ་བས་ན། གདམས་ངག་གོ་ཞེས་རྒ་ཐེང་མར་བཤད་པ་ལྟར་བཞེད་པས། གདམས་ངག་ཡིན་ན་ངག་ཡིན་པས་ཁྱབ་མི་དགོས་པའི་ཕྱིར་དང་། སྤྱི་དོན་དུ་བཤད་པ་ཞེས་སོགས་དང་། ཡི་གེའི་དོན་གྱི་བཤད་པ་ཞེས་སོགས་ཁོ་ནར་སྦྱོར་བ་རྒྱུད་ལྡན་གྱི་མན་ངག་བར་མ་ཆད་འོངས་པ་ཡིན་པས། རྟོག་གེའི་སྤྱོད་ཡུལ་མ་ཡིན་པའི་ཕྱིར་དང་། བསྐྱེད་རིམ་ཅི་ཞེས་པ་ནི།
དཔལ་ལྡན་ཟླ་བ་གྲགས་པའི་ལུང་ལས་ཀྱང་གསལ་ཏེ། བསྐྱེད་པའི་རིམ་དང་ལྡན་པ་དག ། ཞེས་གསུངས་པའི་ཕྱིར་དང་། བརྗོད་བྱ་བྱང་ཕྱོགས་འཆད་པའི་ཚེ། མདོ་དང་མཐུན་མོང་མ་ཡིན་པའི་ཕྱིར་དང་། གི་སྒྲ་འབྱུང་གི་བརྗོད་བྱ་བསྐྱེད་རིམ་འཆད་པའི་ཚེ། བསྐྱེད་རིམ་དང་ཐུན་མོང་མི་འབྱུང་བས། བསྐྱེད་རིམ་དང་སྤྱི་ཞེས་པ་ནི། ལྷས་བྱིན་དང་ཐུན་མོང་གི་ལྷས་བྱིན་ཞེས་པ་ལྟ་བུ་ཡིན་པའི་ཕྱིར། ཐུན་མོང་ཁོ་ན་སྒྲུབ་པས་རྫོགས་རིམ་མི་བསྒོམ་པར་ངེས་པའི་ཕྱིར་དང་།
གཉིས་ཀ་སྒྲུབ་པ་བསྒོམ་པས། ཐུན་མོང་ཁོ་ན་སྒྲུབ་པ་མ་ཡིན་པའི་ཕྱིར་དང་། ཐུན་མོང་གི་དངོས་གྲུབ་སྒྲུབ་པ་ཙམ་གྱིས་རྫོགས་རིམ་མི་བསྒོམ་པར་ཁས་བླངས་པ་མེད་པའི་ཕྱིར་དང་། ཐུན་མོང་ཁོ་ན་སྒྲུབ་པ་དང་། ཐུན་མོང་སྒྲུབ་པ་ཙམ་གྱིས་ཁྱད་པར་མ་ཕྱེད་པར་ཟད་པའི་ཕྱིར་དང་། ཐུན་མོང་གིས་དངོས་གྲུབ་རྫོགས་རིམ་གྱི་མ་གྲུབ་ཞེས་ཁས་བླངས་པ་མེད་པའི་ཕྱིར་དང་། བསྐྱེད་རིམ་ཐུན་མོང་གི་དངོས་གྲུབ་ཁོ་ན་སྒྲུབ་པས་ཀྱང་བསྒོམ་པས། སྤྱི་ཞེས་བཞེད་པས། བསྐྱེད་རིམ་རྫོགས་རིམ་པས་ཀྱང་བསྒོམ་པས་སྤྱི་ཞེས་སོགས། སྐབས་དོན་མེད་པའི་རྒོལ་བ་ཡིན་པའི་ཕྱིར་དང་།
བསྐྱེད་རིམ་དང་། ཕོ་མོ་འཁྲིག་པའི་འདོད་ཆགས་སྤྱོད་པས། འདོད་ཆགས་ཆོས་སྦས་ཡིན་ཀྱང་། འདིར་དབང་གོང་མ་ཁོ་ནའི་ཡུལ་མ་ཡིན་པས་སྦས་དོན་དུ་མི་བཞེད་པའི་ཕྱིར་དང་། ཡེ་ཤེས་རྡོ་རྗེ་ཀུན་ལས་བཏུས་ལས་འབྱུང་བ་དང་། འཆད་ཚུལ་ཅུང་ཟད་མི་མཚུངས་པའི་ཕྱིར་དང་། གསང་བའི་ཆོས་ཀྱི་དཀྱིལ་འཁོར་གསུམ་སྦས་དོན་དུ་བསྟན་གྱི་ལུས་ཀྱི་དཀྱིལ་འཁོར་སྦས་དོན་དུ་བཤད་པ་མེད་པའི་ཕྱིར་དང་། ལུས་ཀྱི་དཀྱིལ་འཁོར་ཞེས་པ་ཞར་ལ་འོངས་པ་སྟེ། ལྷག་མ་དཀྱིལ་འཁོར་གསུམ་ད་དུང་ཡོད་པའི་ཕྱིར་དང་། དོན་དམ་བྱང་སེམས་ཀྱི་དཀྱིལ་འཁོར་སོགས་སྦས་དོན་ཡིན་ཏེ།
དབང་གོང་མ་གསུམ་ཁོ་ནའི་ཡུལ་ཡིན་པའི་ཕྱིར་དང་། སྟོན་པ་ཡིན་ན་སྒྲ་ཡིན་པས་མ་ཁྱབ་སྟེ། མིག་ལམ་དུ། གཟུགས་སྟོན་པ་ལྟ་བུ་ཡང་ཡོད་པའི་ཕྱིར་དང་། གོང་དུ་སྦས་དོན་དུ་བཤད་པ་ཞེས་བསྟན་པས། དཀྱིལ་འཁོར་གསུམ་སོགས་སྦས་དོན་དུ་བཤད་པའོ། ། ཞེས་བྱ་བ་ཡིན་པའི་ཕྱིར་དང་། སྤྱི་དོན་གྱི་མཐར་ཐུག་ནི། མཐར་ཐུག་དང་ཉེ་བའི་ཕྱིར་མཐར་ཐུག་ཏུ་བཞག་པ་ཙམ་ཡིན་པའི་ཕྱིར་དང་། མདོ་ལས།
ཕལ་ཆེར་དུ་ཆོས་ཀྱི་དབྱིངས་ཤིན་ཏུ་རྣམ་པར་དག་པ། ཞེས་པ་ལས། ཆོས་ཀྱི་དབྱིངས་ཀྱི་ཡེ་ཤེས་ཞེས་བཤད་པ་མེད་པའི་ཕྱིར་དང་། མངོན་རྟོགས་རྒྱན་ལས། ལུས་རྣམ་གཞག་ཏུ། ཆོས་ཀྱི་སྐུ་དང་དེ་རྣམ་བརྒྱད། ། ཅེས་པ་ལ། དོན་བདུན་ཅུས་རྒྱས་པར་བཤད་པར། ངོ་བོ་ཉིད་ལོངས་རྫོགས་བཅས་དང་། ། དེ་བཞིན་གཞན་པ་སྤྲུལ་པ་ནི། །
ཞེས་གསུམ་དུ་གསུངས་པའི་ཕྱིར་དང་། བཞིར་བཞེད་པ་ཡང་ཡོད་མོད། རྩོད་པ་ཅན་ཡིན་པའི་ཕྱིར་དང་། མཁྱེན་པའི་སྐད་ཅིག་གཅིག་གིས་ནི། ། ཞེས་སོགས་མཐར་ཐུག་གི་འབྲས་བུའི་དབང་དུ་བྱས་པ་ཡིན་པའི་ཕྱིར་དང་། འདིར་གཞན་སྣང་ནས་མི་མཁྱེན་ཞེས་པ། ས་བཅུ་གཅིག་པའི་དབང་དུ་བྱས་པ་ཡིན་པའི་ཕྱིར་དང་། སྔགས་ལས་གཞན་སྣང་དུ་མི་མཁྱེན་པར་ཁས་བླངས་པ་མེད་པའི་ཕྱིར་དང་། ལམ་གྱི་འོད་གསལ་ནི། སྦས་དོན་དུ་འདུ་བས།
འདིར་མཐར་ཐུག་ཏུ་མི་བཞེད་པའི་ཕྱིར་དང་། ཟུང་འཇུག་ཆོས་སྐུ་ཡིན་པར་མཚུངས་པའི་རྒྱུ་མཚན་མེད་པའི་ཕྱིར་དང་། འདིར་གཞུང་སོ་སོ་ལ་ཡན་ལག་གི་དོན་སོགས་གསུམ་ཀས་སོ་སོར་འཆད་པས། ཡན་ལག་གི་དོན་ཞེས་པ་གཞུང་སོ་སོའི་དོན་ཐམས་ཅད་ལ་མི་བཞེད་པའི་ཕྱིར་དང་། དེའི་ཕྱིར་འཇིག་རྟེན་ལ་གྲགས་པ་དང་། བསྟན་བཅོས་ལ་གྲགས་པ་ཞེས་སོགས་ངེས་པར་དགོས་པའི་ཕྱིར་དང་། དབྱིབས་མཐུན་གྱི་བཤད་པ་ཡང་ཡོད་པས། ཡི་གེའི་དོན། སྒྲ་པ་རྣམས་ཀྱི་བཤད་པ་ཉིད་ཙམ་ལ་འདིར་མི་བཞེད་པའི་ཕྱིར་དང་། ནའི་སྒྲ་ལས་ན་ར་ཞེས་པའི་སྒྲ་ལ་དྲངས་ན།
ན་ཡིག་མིའི་མིང་ཡིག་དང་པོར་མི་ངེས་པའམ། ཡང་ན། ན་ཡིག་ཐམས་ཅད་མིའི་མིང་ཡི་གེ་དང་པོར་དགོས་པར་འགྱུར་བའི་ཕྱིར་དང་། འདིར་མི་ཞེས་དངོས་སུ་འཆད་དགོས་པ་ལ། མིའི་མིང་ཡིག་དང་པོར་དངོས་སུ་བཤད་པས་ཆོག་ཅེས་པ་གྱི་ན་ཡིན་པའི་ཕྱིར་དང་། ན་ར་ཞེས་པ་མི་སྟེ། ཞེས་འཆད་ན། ན་ཡིག་ལ་དངོས་སུ་མི་ཞེས་བཤད་པ་ཡིན་པའི་ཕྱིར་དང་། གྲ་ཧ་ཀ་དང་། གྲ་ཧ་ཙ།
གཟུང་འཛིན་ལ། སྒྲ་པ་དག་ལ་གྲགས་པའི་ཕྱིར་དང་། ས་ཆེན་གྱིས་ཨུ་ཤ་ལ་རྐྱེན་དུ་བྱིན་པས་ཤུ་ཞེས་ཀྱང་གསུངས་ལ། འདིར་བཤད་པ་ལྟར་ན་ཡང་། ཉེ་རྒྱུ་དང་པོར་སྟེར་བ་ལྟ་བུ་དག་ཀྱང་ཡོད་པའི་ཕྱིར་དང་། སྔགས་ལས་བཤད་པའི་སྒྲ་སྒྲུབ་དུ་མ་དག སྒྲའི་བསྟན་བཅོས་དང་མཐུན་པའི་ངེས་པ་མེད་པའི་ཕྱིར་དང་། དུས་ཀྱི་འཁོར་ལོ་ལས། ཨེ་ཝཾ་གྱི་སྒྲ་སྒྲུབ་པའི་ཚེ། དང་པོར་ཨ་ཡིག་ནམ་མཁའི་ཁམས་དང་གསང་བའི་པདྨའོ། །
དེའི་འོག་ཏུ་རྣམ་པར་སྤྱད་པ་ཉི་མ་དང་རྡུལ་ལོ། ། དེའི་འོག་ཏུ་ཨ་ཡིག་སྒྲ་གཅན་དང་རྣམ་པར་ཤེས་པ་བདེ་བས་བྱིན་གྱིས་བརླབ་པའོ། ། དེའི་འོག་ཏུ་རྗེ་བཙུན་ང་རོ་ཟླ་བ་དང་ཁུ་བའོ། ། ཨ་ཡིག་ནམ་མཁའི་ཁམས་དང་། སྒྲ་གཅན་རྣམ་ཤེས་འདི་གཉིས་ཀྱི་བར་དུ་རྣམ་པར་སྤྱད་པ་ཉི་མ་དང་རྡུལ་ཉིད། ཨུ་ཉིད་དུ་ཐོབ་སྟེ། དེའི་ཕྱིར་རྣམ་པར་སྤྱད་པ་ཉི་མ་དང་རྡུལ་ཨུ་ཉིད་ཐོབ་པར་གྱུར་པ་ན། དོན་དམ་པའི་བདེན་པ་ལས་ཡོན་ཏན་མེད་དོ། ། ཡོན་ཏན་མེད་པའི་ཕྱིར་ཡ་ཎར་བསྒྱུར་བར་འགྱུར་ཏེ། ཕྱི་མའི་ཨ་ཡིག་སྒྲ་གཅན་དང་།
རྣམ་པར་ཤེས་པ་དང་ལྷན་ཅིག་ཝ་ཉིད་དོ། ། རྗེས་སུ་ང་རོ་ཟླ་བ་དང་ཁུ་བ་དང་ཡང་དག་པར་སྦྱར་ཏེ། དེའི་ཕྱིར་ཝཾ་ཡིག་གོ ། དེ་བཞིན་དུ་དང་པོའི་ཨ་ཡིག་ནམ་མཁའི་ཁམས་དང་། གསང་བའི་པདྨ་ནི་བདུན་པའི་མཐའ་ཅན་ཏེ། ཨ་ཡིག་ཕྱི་རོལ་གྱི་ཨེ་ཡིག་དང་ལྷན་ཅིག་གི་ཡོན་ཏན་དང་ལྡན་པར་འགྱུར་ཏེ། ཨེ་ཡིག་གོ ། ཨེ་ཡིག་ནམ་མཁའི་ཁམས་བརྟེན་པ་དེའི་དབུས་སུ། ཝཾ་ཡིག་རྣམ་པར་བཅད་པ་དང་། ཨ་ཡིག་དང་།
རྗེས་སུ་ང་རོ་དང་། ཉི་མ་དང་། སྒྲ་གཅན་དང་། ཟླ་བ་དང་། རྡུལ་དང་། ཀུན་གཞིའི་རྣམ་པར་ཤེས་པ་དང་། ཁུ་བའི་བདག་ཉིད་བརྟེན་པ་ཡིན་པར་ཕྱི་དང་ལུས་དང་གཞན་ལ་ཡང་རྟོགས་པར་བྱའོ། ། ཞེས་གསུངས་པས། ཨ་ཡིག་སྔ་མ་ཨོར་འགྱུར་ཏུ། ཡ་ཎར་བསྒྱུར་བ་དང་།
ཨེ་ཡིག་རྣམ་དབྱེ་བྱིན་ནས་སྒྲུབ་ཅིང་། ཝཾ་ཡིག་མཁྱེན་པར་སྒྲུབ་པ་སོགས། ཁྱེད་ལྟར་ན་མི་འཐད་པར་ཐལ་བའི་ཕྱིར་དང་། བཤད་ཟིན་འཆད་འགྱུར་གྱི་དོན་བསྡུས་པ་ལ། འདིར་བསྡུས་པའི་དོན་གྱི་བཤད་པ་ཞེས་མི་བཞེད་པའི་ཕྱིར་དང་། ད་ནི་སྦྱིན་པ་ཡིན་དུ་ཆུག་མོད། ཁྱད་པར་ཞེས་པའི་ཚིག་ཀྱང་མེད་ཅིང་། མ་ཡིག་ཡིད་ཡིན་པའི་བསྒྲུབ་བྱེད་མེད་པའི་ཕྱིར་དང་། མ་ཡིན་པས་ཡིད་ཡིན་ན། མ་ར་ཡ་ཞེས་པའི་མ་ཡང་ཡིད་ཡིན་པར་ཐལ་བའི་ཕྱིར་དང་།
དེ་བཞིན་དུ་ཏྲི་པི་ཏ་ལ་ཡང་། འདིས་ཚིམ་པར་བྱེད་པ་ཞེས་པ་ཡིན་པས་སྒྲུབ་བྱེད་མེད་པའི་ཕྱིར་དང་། ཟས་ཀྱི་མིང་དུ་བྱུང་བས་དེ་ལྟར་ཐོབ་ན། མ་ཐན་ལ་ཡང་། འདིས་ཚིམ་པར་བྱེད་པ་ཞེས་པར་མཚུངས་པའི་ཕྱིར་དང་། ཤིན་ཏུ་སྨད་པའི་ཚིག་ལ་ཡི་གེ་ཕྱིས་བསྣན་གྱིས་གཞན་དུ་འཆད་པ་ནི། བསྟན་བཅོས་ལ་གྲགས་པ་ཡིན་ལ། འདི་དག་ནི་འཇིག་རྟེན་དང་བསྟན་བཅོས་གཉིས་ཀ་ལ་མ་གྲགས་པའི་བརྡ་ཡིན་པས་མན་ངག་གིས་འཆད་ཀྱི། དེ་ལྟ་བུའི་འཆད་པ་སྐབས་དོན་མ་ཡིན་པའི་ཕྱིར་དང་། པྲེ་ཏ་ལ།
པྲ་ཏི་རབ་ཏུའོ། ། ཞེས་གསུངས་བཞིན་དུ། འགག་པ་དེ་ལྟར་བྱེད་པ་མི་མཚུངས་པའི་ཕྱིར་དང་། སྙིང་སྟོབས་སོགས་དེ་དག་ཟླ་བ་སོགས་ལ་མི་འཇུག་ཅེས་སྨྲས་པ་མེད་པའི་ཕྱིར་དང་། དོན་དུ་མ་ལ་འཇུག་པའི་ནང་ནས་འདིར་ཀུན་བཏགས་སོགས་ཙམ་སྨྲོས་པ་ཡིན་པའི་ཕྱིར་དང་། སྐུ་ཀུན་བཏགས་དང་། གསུང་གཞན་དབང་ལ་འཇུག་ཅེས་ཁས་བླངས་པ་མེད་པའི་ཕྱིར་དང་། དཀར་མོ་ཞེས་པ་དང་། རི་དྭགས་མཚན་མ་ཞེས་པའི་ཡི་གེའི་དོན་བཤད་པ་དེས། སངས་རྒྱས་མཁའ་འགྲོ་མ་དང་།
དེའི་ཕྱག་མཚན་ལ་མི་གོ་བའི་ཕྱིར་དང་། འཇིག་རྟེན་དང་། བསྟན་བཅོས་ལ་གྲགས་པས་བཤད་དུ་མི་རུང་ཞེས་སྨྲས་ཀྱི། རྟེན་བཤད་དུ་མི་རུང་བར་སྨྲས་པ་ནི་མེད་པའི་ཕྱིར་དང་། བརྗོད་བྱ་སྤྱི་དོན་སོགས་སུ་ཡན་ལག་གི་དོན་སོགས་ཀྱི་བཤད་པ་བསྒྲུབས་ཟིན་པའི་ཕྱིར་དང་། བརྗོད་བྱ་མཐར་ཐུག་ཏུ་ཡན་ལག་གི་དོན་གྱི་བཤད་པ་ལ། ཕུང་པོ་ལྔར་བཤད་པ་སོགས་ཟེར་དགོས་པའི་རྒྱུ་མཚན་མེད་པའི་ཕྱིར་དང་། སྤྱི་དོན་གྱི་མཐར་ཐུག་ཡིན་ཀྱང་། དེ་འཆད་དགོས་པའི་ཚད་མ་མེད་པའི་ཕྱིར་དང་། ཚོགས་གསུམ་ལ་འཇུག་པས་ཡི་གེའི་དོན་གྱི་བཤད་པ་ཞེས་མི་བཞེད་པའི་ཕྱིར་དང་།
ཡི་གེའི་དོན་གྱི་བཤད་པ་རྒྱུད་གཉིས་མི་འདྲ་བ་རྒྱུད་སོ་སོའི་དགོངས་པ་ཡིན་པའི་ཕྱིར་དང་། སྒྲ་ཇི་བཞིན་པ་ཞེས་སོགས་ནི། བཤད་བྱ་དང་འཆད་བྱེད་མ་ཕྱེད་པའི་སྨྲ་བ་ཡིན་པའི་ཕྱིར་དང་། བཤད་པ་ཞེས་པའི་འཆད་བྱེད་ལ་སྦྱོར་ན། ཁོ་བོ་ཅག་གི་ཚུལ་བཞིའི་བཤད་པ་འདིར་འཆད་ཚུལ་གྱི་དབང་གིས་སྒྲ་ཇི་བཞིན་པ་སོགས་ཀྱང་འདུ་བའི་ཕྱིར་དང་། གནད་དུ་སྣུན་པ་ལ་ལུས་ལ་གནད་དུ་སྣུན་པ་གཙོ་བོར་ཁས་བླངས་པས། ཐམས་ཅད་དུ་ལུས་གཙོ་བོ་ཡིན་པའི་རྒྱུ་མཚན་མེད་པའི་ཕྱིར་དང་། དོན་ལ་གཅིག་ཀྱང་འཆད་ཚུལ་གྱི་རྣམ་གྲངས་གཞན་ཡིན་པས་རྣམ་གྲངས་ལ་མཁས་པའི་ཕྱིར་དུ་སྨྲོས་པ་ཡིན་པའི་ཕྱིར་དང་། འདུས་བྱས་དང་འདུས་མ་བྱས་དང་། དགེ་མི་དགེ་ལུང་མ་བསྟན་སོགས་ཀྱི་འཆད་པར་གསུངས་ཤིང་།
དེ་དག་གི་འཆད་པའི་རྒྱུད་པའི་མན་ངག་བར་མ་ཆད་དུ་ཡོད་ན། མང་ཆེ་ཤོས་ཞེས་པའི་ངག་གིས་ཟློག་པར་མི་ནུས་པའི་ཕྱིར་དང་། ལུས་ལ་བུམ་པའི་དབང་བསྐུར་ནས་ལུས་ཉིད་སྤྲུལ་པའི་སྐུར་སྟོན་པར་བྱེད་པའི་བསྐྱེད་པའི་རིམ་པ་དབྱིབས་ཀྱི་བདག་ཉིད། ཅེས་སོགས་དོན་ཡིན་པས་ནང་ཚན་ཁྱབ་ཆུང་ངུ་ཡིན་པའི་རྒྱུ་མཚན་མེད་པའི་ཕྱིར་དང་། རྒྱུད་གསུམ་དང་། ལམ་བཞི་གསལ་བར་བསྟན་པས་དངོས་བསྟན་རྒྱ་ཆེ་ཡིན་པའི་ཕྱིར་དང་། དག་པ་གསུམ་དང་། གནས་པ་བཞི་ཡང་རྒྱུད་གསུམ་དང་དོན་གཅིག་ཀྱང་རྣམ་གྲངས་གཞན་ཡིན་པའི་ཕྱིར་དང་། གསེར་ས་འོག་ན་ཡོད་པ་དང་། དེ་ལག་ཏུ་ཐོབ་པ་གསེར་དུ་གཅིག་ཀྱང་།
དེ་ཐོབ་བྱེད་ཀྱི་ཐབས་རྣམས། གསེར་གང་ཡང་མ་ཡིན་པ་ལྟར་ཐམས་ཅད་གནས་ལུགས་སུ་གཅིག་པ་བཞད་བགད་ཡིན་པའི་ཕྱིར་དང་། བསྟན་དུ་མེད་པ་ཞེས་པའང་། ཡོད་པར་འདོད་པ་འགོག་པ་ཡིན་གྱི། མེད་པར་སྒྲུབ་པ་མིན་པའི་ཕྱིར་དང་། རྡོ་རྗེ་རྩེ་མོ་ལས། ཆོས་ཀུན་གཟུགས་ཅན་མ་ཡིན་ཡང་། ། གཟུགས་སུ་ཡང་ནི་འདི་རུ་བཏགས། ། ཆོས་ཀུན་ཚིག་གི་སྤྱོད་ཡུལ་མིན། ། སྒྲ་རུ་ཡང་ནི་འདི་རུ་བཏགས། །
དེ་བས་ངོ་མཚར་ཆོས་འདི་ལ། ། རྟོག་པས་བཏགས་པ་ཡིན་པར་བཤད། ། ཅེས་གསུངས་པ་ལྟར། ཐ་སྙད་དུ་རྒྱུད་མན་ངག་གིས་བཤད་པར། སྒྲུབ་བྱེད་རྒྱས་པར་བརྗོད་པའི་ཕྱིར་རོ། ། འདིར་མ་བརྗོད་པས། མ་ཁྱབ་པའི་ཕྱིར་རོ།། །། དེ་ལྟར་ན། དཔལ་ལྡན་རྡོ་རྗེ་འཆང་གི་ཞལ་གྱི་མན་ངག ཞལ་ནས་སྙན་དུ་རྒྱུད་དེ་འོངས་པ།
ཡིད་བཞིན་གྱི་ནོར་བུ་རིན་པོ་ཆེ་ལྟ་བུའི་ལེགས་པར་བཤད་པས། རྒྱུད་སྡེ་ཟབ་མོའི་དོན་མ་ལུས་པ་སྣང་བར་བྱས་ནས། འདོད་པའི་དངོས་གྲུབ་ཐམས་ཅད་སྩོལ་བར་བྱེད་པའི་ཕྱིར། བོད་གངས་ཅན་གྱི་རྒྱུད་ཀྱི་བསྟན་པ་རིན་པོ་ཆེའི་མངའ་བདག་དཔལ་ལྡན་ས་སྐྱ་པའི་ལེགས་པར་བཤད་པ་ཁོ་ན་མཆོག་ཡིན་ནོ།། །། དེ་དག་གིས་ནི་རྒྱུད་སྡེ་སྤྱིའི་རྣམ་པར་བཞག་པ་ལ་རྩོད་པ་སྤོང་བ་བསྟན་ཟིན་ཏོ། ། དེ་ལྟར་རྣམ་པར་བཤད་པའི་ཆུ་རྒྱུན་འདིས། རྗེ་བཙུན་མཐུ་སྟོབས་ཀྱི་དབང་ཕྱུག་དཔལ་ལྡན་བིརྺ་པའི་ཞལ་གྱི་མན་ངག རྒྱུད་སྡེ་སྤྱིའི་རྣམ་པར་བཞག་པའི་ལུས་མཆོག རྗེ་བཙུན་དཔལ་ས་སྐྱ་པའི་ལེགས་བཤད་ཀྱི་རྒྱན་གྱིས་མཛེས་པར་བྱས་པ་ལ། གཞན་དག་གིས་གཞན་དུ་བཏགས་པའི་དྲི་མས་སྦགས་པ་རྣམས་ལེགས་པར་དག་པར་བྱས་པ་ཡིན་ནོ། །
རྒྱུད་སྡེ་སྤྱིའི་རྣམ་པར་བཞག་པ་ལ་རྩོད་པ་སྤོང་བའི་སྐབས་ཏེ་བཞི་པའོ།། །། PAGE * MERGEFORMAT 2 གཙང་བྱམས་པ་རྡོ་རྗེ་རྒྱལ་མཚན། རྒྱུད་སྡེ་སྤྱི་རྣམ་གྱི་རྩོད་སྤོང། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
