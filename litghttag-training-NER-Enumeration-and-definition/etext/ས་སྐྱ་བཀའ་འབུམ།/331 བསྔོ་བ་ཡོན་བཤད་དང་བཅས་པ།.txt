ས་སྐྱ་བཀའ་འབུམ།
པོད ༣༣༡
བསྔོ་བ་ཡོན་བཤད་དང་བཅས་པ།
༼ན༽ ༄༅། །བསྔོ་བ་ཡོན་བཤད་དང་བཅས་པ་བཞུགས།། ༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། རྒྱལ་བ་དགྲ་རྒྱལ་ཆོས་ཀྱི་རྒྱལ་པོ་ཡི། ། རྗེས་སུ་རྒྱལ་བའི་སྲས་པོ་གང་འཇུག་པ། ། དེ་ཡིས་དགེ་བ་ཇི་སྙེད་བསྒྲུབས་པ་ཀུན། ། བྱང་ཆུབ་དམ་པ་ཐོབ་པར་བྱ་ཕྱིར་བསྔོ། ། དེ་ལ་སྦྱིན་བདག་འགའ་ཞིག་གིས། ། ཇི་ལྟར་འབྱོར་པའི་བསོད་ནམས་བསགས་ཏེ། གུས་པས་ཕྱག་འཚལ་ཐལ་མོ་སྦྱར་ནས་མདུན་དུ་འཁོད་པ་ལ་འདི་ལྟར་བསྔོ་བ་བྱ་སྟེ།
དེའང་སྦྱོར་བ་དང༌། དངོས་གཞི་དང༌། རྗེས་གསུམ་མོ། ། དང་པོ་ལ་གཉིས། བདག་གི་རྒྱུད་དག་པར་བྱ་བའི་ཕྱིར་སྡིག་པ་བཤགས་པ་དང༌། དགེ་བའི་རྩ་བ་སྤེལ་བར་བྱ་བའི་ཕྱིར་བསོད་ནམས་ལ་རྗེས་སུ་ཡི་རང་བའོ། ། དང་པོ་སྡིག་པ་བཤགས་དགོས་པའི་རྒྱུ་མཚན་ནི། སེམས་མ་དག་པས་བསྔོ་བ་བྱས་ཀྱང་མི་འགྲུབ་སྟེ། དཔེར་ན་སྣམ་བུ་དྲི་མ་ཅན་ལ་ཚོས་མི་ཆགས་པ་བཞིན་ནོ། ། སྡིག་པ་བཤགས་པས་འདག་པའི་འཐད་པ་ཡང་སྡིག་པ་འདུས་བྱས་ཡིན་ལ་འདུས་བྱས་ཐམས་ཅད་མི་རྟག་པའི་ཕྱིར་དང༌།
སྡིག་པ་ཡོད་པར་ཡང་བཅོམ་ལྡན་འདས་ཉིད་ཀྱིས་གསུངས་ལ། བཤགས་ན་འདག་པར་ཡང་བཅོམ་ལྡན་འདས་ཉིད་ཀྱིས་གསུངས་པའི་ཕྱིར་རོ། ། ཞེས་བརྗོད་ལ་རྗེས་ཟློས་བྱེད་དུ་གཞུག་སྟེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས་ཚེ་ཐོག་མ་མེད་པ་ནས་ད་ལྟ་ལ་ཐུག་གི་བར་དུ་འདོད་ཆགས་དང་ཞེ་སྡང་དང་གཏི་མུག་གི་དབང་གིས། ལུས་དང་ངག་དང་ཡིད་ཀྱི་སྒོ་ནས་སྡིག་པ་མི་དགེ་བའི་ལས་བགྱིས་པ་དང༌། བགྱིད་དུ་སྩལ་བ་དང༌། བགྱིས་པ་ལ་རྗེས་སུ་ཡི་རང་བ་དེ་དག་ཐམས་ཅད་སོ་སོར་བཤགས་ཤིང་ཡང་མི་བགྱིད་དོ། ། ཞེས་ལན་གཅིག་གམ་གསུམ་བཟླས་ལ། སྡིག་པ་ཐམས་ཅད་དག་ངེས་སྙམ་པའི་འདུ་ཤེས་བསྐྱེད་དུ་གཞུག་གོ །
དེ་ནས་གཉིས་པ་བསོད་ནམས་ལ་རྗེས་སུ་ཡི་རང་བ་ནི། གཞན་གྱི་དགེ་བ་ལ་རྗེས་སུ་ཡི་རང་བ་མ་བྱས་ན་བདག་རྐྱང་པའི་དགེ་བའི་རྩ་བ་བསྔོས་ཀྱང་འཕེལ་ཆུང་སྟེ། དཔེར་ན་ལུད་མ་བླུགས་པའི་ཞིང་ལ་མྱུ་གུ་བཟང་པོ་མི་སྐྱེ་བ་བཞིན་ནོ། ། རྗེས་སུ་ཡི་རང་བ་བྱས་ན་དགེ་བ་འཕེལ་བའི་རྒྱུ་མཚན་ཡང༌། བསོད་ནམས་ཐམས་ཅད་རང་གི་སེམས་ལ་རག་ལས་ལ། སེམས་རྒྱ་ཆེན་པོ་ལས་བསོད་ནམས་རྒྱ་ཆེན་པོ་འབྱུང་བའི་ཕྱིར་དང༌། བཅོམ་ལྡན་འདས་ཀྱིས་ཀྱང༌། རྗེས་སུ་ཡི་རང་དགེ་བ་དེ་ནི་དེ་ལྟ་མིན། ། ཞེས་བྱ་བ་ལ་སོགས་པ་དུ་མའི་སྒོ་ནས་གསུངས་སོ། ། ཞེས་བརྗོད་ལ་རྗེས་ཟློས་བྱེད་དུ་གཞུག་སྟེ།
ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། གང་དག་ཕྱོགས་བཅུའི་འཇིག་རྟེན་གྱི་ཁམས་ན་སོ་སོ་སྐྱེ་བོ་དང༌། འཕགས་པ་ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་དང༌། བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་དགེ་བའི་རྩ་བ་དེ་དག་ཀུན་ལ་དགའ་ཞིང་རྗེས་སུ་ཡི་རང་བར་བགྱིའོ། ། ཞེས་ལན་གཅིག་གམ་གསུམ་བཟླས་ལ། དེ་དག་གི་དགེ་བའི་རྩ་བ་ཐམས་ཅད་བདག་གི་རྒྱུད་ལ་ཡོད་སྙམ་པའི་ངེས་ཤེས་བསྐྱེད་དུ་གཞུག་གོ ། དེ་ནས་དངོས་གཞི་བསྔོ་བ་དངོས་ལ་གཉིས་ཏེ། གདམས་ངག་བརྗོད་དེ་བློ་བཅོས་པ་དང༌།
ངག་ཏུ་བརྗོད་དེ་ངེས་པ་བསྐྱེད་པའོ། ། དེ་ལ་དང་པོ་གདམས་ངག་འདི་ལྟར་བརྗོད་དེ། བསོད་ནམས་བསགས་པའི་ཚོགས་དག་ནི། ། སེམས་ཅན་རྣམས་ལ་ཡོངས་བསྔོ་བར། ། བཅོམ་ལྡན་ཁྱོད་ཀྱིས་གང་གསུངས་པ། ། དེ་གཞན་བསྟན་བཅོས་ལས་མ་བཤད། ། ཅེས་གསུངས་པས་བསྔོ་བའི་ཐབས་ཁྱད་པར་ཅན་འདི་སངས་རྒྱས་ཀྱི་གསུང་ལས་གཞན་མུ་སྟེགས་བྱེད་ལ་མ་གྲགས་པ་ཡིན། དེ་ལྟ་བུའི་བསྔོ་བ་མ་བྱས་ན། ། ཕལ་ཆེར་དོན་མེད་དོན་ཡོད་དང༌། ། རྣམ་པ་ཀུན་དུ་དོན་ཡོད་པ། །
ཞེས་གསུངས་པས་མོས་པ་སྤྱོད་པའི་དགེ་བ་ཕལ་ཆེར་དོན་མེད་དུ་འགྲོ། ས་དང་པོ་ནས་བདུན་པའི་བར་ལ་དགེ་བ་ཕལ་ཆེར་དོན་ཡོད་དུ་འགྲོ། ས་བརྒྱད་པ་ནས་སངས་རྒྱས་ཀྱི་སའི་བར་ལ་བྱ་བ་བྱས་པ་ཐམས་ཅད་དོན་ཡོད་དུ་འགྲོ་སྟེ། བཅོམ་ལྡན་ཁྱོད་ཀྱི་གཡོ་བ་ལ། ། རྒྱུ་མེད་འགའ་ཡང་མ་མཆིས་ཏེ། ། དབུགས་ཀྱང་སེམས་ཅན་ཐམས་ཅད་ལ། ། ཕན་སླད་ཁོ་ནར་ཡང་དག་དབྱུང༌། ། ཞེས་གསུངས་པས་བཅོམ་ལྡན་འདས་ཀྱི་དབུགས་ཕྱི་ནང་དུ་རྒྱུ་ཡང་གཞན་དོན་ཁོ་ནར་དབྱུང་བས་དོན་མེད་པ་སྐད་ཅིག་ཀྱང་མེད་པ་ཡིན་ནོ། ། དེ་ནས་མོས་པ་སྤྱོད་པའི་དགེ་བ་དོན་ཡོད་པར་བྱ་བའི་ཕྱིར་ཡོངས་སུ་བསྔོ་བ་བྱེད་དགོས་སོ། ། དེ་ལ་གསུམ།
གང་བསྔོ་བར་བྱ་བའི་དགེ་བ། གང་དུ་བསྔོ་བའི་ཡུལ། ཇི་ལྟར་བསྔོ་བའི་ཆོ་གའོ། ། དང་པོ་གང་བསྔོ་བར་བྱ་བའི་དགེ་བའི་རྩ་བ་ངོས་བཟུང་ན། ལེགས་པར་སྦྱར་བའི་སྒྲ་ལས། ཀུ་ས་ལ་མཱུ་ལ་ཞེས་ཟེར་བའི་ཀུ་ས་ལ་ནི་དགེ་བ་མཱུ་ལ་ནི་རྩ་བ་སྟེ། དོན་དུ་ན་རྣམ་སྨིན་བདེ་བ་བསྐྱེད་བས་ན་དགེ་བ། དེའི་རྒྱུ་བསྐྱེད་པས་ན་རྩ་བ་སྟེ། ལོ་ཏོག་གི་རྒྱུ་ས་བོན་འདེབས་པ་བཞིན་ནོ། ། དེའང་ཤིན་ཏུ་རྒྱས་པའི་སྡེ་སྣོད་ལས།
འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་དག ། བཟང་པོ་ཇི་བཞིན་དེ་འདྲའི་ས་དག་ལ། ། ཀུན་ནས་ཀུན་ཀྱང་བཟང་པོར་འགྱུར་བར་ཤོག ། ཅེས་གསུངས་པས་དགེ་བ་དུས་ནམ་བྱས་ཀྱང་རུང༌། གང་ཟག་སུས་བྱས་ཀྱང་རུང༌། དངོས་པོ་ཇི་ལྟ་བུས་བྱས་ཀྱང་བདག་གིས་བསྔོར་རུང་ངོ༌། ། དེ་ལྟ་བུའི་དགེ་བ་དེ་ལ་དབྱེ་ན་དབྱེ་སྒོ་ལྔ་ལས། བྱེད་པ་པོ་གང་ཟག་གིས་དབྱེ་ན། བདག་གིས་བྱས་པའི་དགེ་བ།
གཞན་གྱིས་བྱས་པའི་དགེ་བ། བདག་གཞན་གཉིས་ཀས་བྱས་པའི་དགེ་བའོ། ། བྱས་པའི་དུས་ཀྱི་དབྱེ་ན། འདས་པའི་དགེ་བ། ད་ལྟར་གྱི་དགེ་བ། མ་འོངས་པའི་དགེ་བའོ། ། བྱས་པའི་ཚུལ་གྱིས་དབྱེ་ན། ལུས་ཀྱིས་བྱས་པའི་དགེ་བ། ངག་གིས་བྱས་པའི་དགེ་བ། ཡིད་ཀྱིས་བྱས་པའི་དགེ་བའོ། །
བསོད་ནམས་བྱ་བའི་དངོས་པོས་དབྱེ་ན། སྦྱིན་པ་ལས་བྱུང་བ། ཚུལ་ཁྲིམས་ལས་བྱུང་བ། བསྒོམས་པ་ལས་བྱུང་བའི་བསོད་ནམས་བྱ་བའི་དངོས་པོའོ། ། རྣམ་པར་སྨིན་པས་དབྱེ་ན། འཇིག་རྟེན་པ་དང་མཐུན་པ། ཐར་པ་དང་མཐུན་པ། ཐམས་ཅད་མཁྱེན་པ་ཉིད་དང་མཐུན་པའོ། ། དེ་ལྟར་ཡིན་པ་ལས་ད་རེས་ཀྱི་དགེ་བ་འདི་ཐམས་ཅད་ཚང་དུ་རུང་ཞིང་དེ་ལས་ཀྱང་གཙོ་བོར་སྦྱིན་པ་ལས་བྱུང་པའི་བསོད་ནམས་བྱ་བའི་དངོས་པོ་གཙོ་ཆེ་ལ། དེ་ལ་སྦྱིན་པ་ཉིད་ཀྱི་ནང་དུ་ཕ་རོལ་ཏུ་ཕྱིན་པ་དྲུག་འདུ་སྟེ།
བཅོམ་ལྡན་འདས་ཀྱིས་རྒྱལ་བའི་ཡུམ་ལས། དེ་ལ་སྦྱིན་པའི་ནང་དུ་ཕ་རོལ་ཏུ་ཕྱིན་པ་དྲུག་ཇི་ལྟར་འདུ་ཞེ་ན། ཞེས་བྱ་བ་ལ་སོགས་པ་རྒྱས་པར་གསུངས་སོ། ། སྦྱིན་པ་ལ་ལེགས་པར་སྦྱར་བའི་སྒྲ་ལ། དཱ་ན་ཞེས་བྱ་ལ། དཱའི་སྒྲ་ལས་དྲངས་ན་དཱ་རི་དྲ་ཞེས་བྱ་བ་དབུལ་བའམ་ཕོངས་པ་ལ་འཇུག ནའི་སྒྲ་ལས་དྲངས་ན་ནཱ་ཤ་ན་ཞེས་བྱ་བ་སེལ་བའམ་འདོར་བ་ལ་འཇུག་སྟེ། དོན་དུ་ན་འཇིག་རྟེན་ངད་འཇིག་རྟེན་ལས་འདས་པའི་ཕོངས་པ་འདོར་བས་ན་སྦྱིན་པ་ཞེས་བྱ་བ་ཡིན་ནོ། ། གཞན་ཡང་སློབ་དཔོན་ཨཱརྻ་དེ་བས། འཆི་དང་ཆོས་དང་སྲིད་པ་གཞན། །
སྦྱིན་པའི་སྒྲ་ཡིས་གསལ་བྱེད་པ། ། དེས་ན་བྱང་ཆུབ་སེམས་དཔའ་ལ། ། སྦྱིན་པའི་སྒྲ་ནི་ཤིན་ཏུ་བསྟན། ། ཞེས་གསུངས་པས་སྦྱིན་པའི་སྒྲའི་ཁམས་ལས་དྲངས་ན་འཆི་དང་ཆོས་དང་སྲིད་པ་གཞན་གོ་བར་བྱེད་པ་ཞེས་བྱ་བ་གསུམ་ལ་འཇུག་པས། དེ་ལྟར་ཆོས་ཐམས་ཅད་(Dསྦྱིན་པ)འི་ཁོངས་སུ་འདུ་བ་ཡིན། དེ་ལ་དབྱེ་ན་(Eཟང་ཟིང་གི་སྦྱིན་པ། ཆོས་ཀྱི་སྦྱིན་པ། མི་འཇིགས་པའི་སྦྱིན་པ། བྱམས་པའི་སྦྱིན་པ)་སྟེ་རྣམ་པ་བཞིའོ། ། དེ་ལས་ཟང་ཟིང་གི་སྦྱིན་པ་ནི།
དུས་སུ་སྦྱིན་དང་འགྱོད་པ་མེད་པ་དང༌། ། ཡིད་འོང་སྦྱིན་དང་རྣམ་སྨིན་མི་རེ་བ། ། ཞེས་བྱ་བ་ལ་སོགས་པ་གསུངས་པ་ལྟར་ཆང་དང་དུག་དང་མཚོན་ཆ་དང་མ་འདྲེས་པ། དུས་སུ་སྦྱིན་པ་ལ་སོགས་པ་ཞིག་སངས་རྒྱས་ཀྱི་རྒྱུར་བསྔོར་རུང་བ་ཡིན་ནོ། ། དེ་ལྟ་བུའི་སྦྱིན་པ་དེ་དངོས་པོ་ཆུང་ཡང་བསམ་པ་དང་སྦྱོར་བ་དག་ན་སངས་རྒྱས་ཀྱི་རྒྱུར་འགྱུར་ཏེ། མེ་ཏོག་གཅིག་ནི་རབ་ཕུལ་བས། ། གང་ཞིག་ངན་འགྲོར་ལྟུང་མི་འགྱུར། ། དེ་ལ་དུས་ངེས་བསྟན་པ་ལ། ། མཚན་མིན་ཁྱོད་སྔོན་འདི་འདྲ་ལགས། ། ཞེས་གསུངས་པ་བཞིན་ནོ། །
གཉིས་པ་གང་དུ་བསྔོ་བའི་ཡུལ་ནི། རྣམ་པ་ཐམས་ཅད་མཁྱེན་པ་སངས་རྒྱས་སུ་བསྔོ་སྟེ། རྒྱལ་བའི་ཡུམ་ལས། དགེ་བའི་རྩ་བ་ཐམས་ཅད་རྣམ་པ་ཐམས་ཅད་མཁྱེན་པ་ཉིད་མ་གཏོགས་པ་ཉན་ཐོས་ཀྱི་སའམ། རང་སངས་རྒྱས་ཀྱི་སར་ཡོངས་སུ་བསྔོར་མི་འཇུག་པ་ཡིན་ཞེས་གསུངས་པ་བཞིན་ནོ། ། འོ་ན་ཚེ་རིང་བ་དང་ནད་མེད་པ་དང༌། ལོངས་སྤྱོད་ཆེ་བ་དང༌། རིགས་བཟང་བ་ལ་སོགས་པ་ཕུན་སུམ་ཚོགས་པར་ཡང་བསྔོ་བ་མ་ཡིན་ནམ་སྙམ་ན། ཚེ་རིང་ནད་མེད་པ་ལ་སོགས་པ་རྐྱང་པར་བསྔོས་ན་དམིགས་པ་དམན་པས་འཇིག་རྟེན་པའི་བསྔོ་བར་འགྱུར་བས་དེ་ལྟར་མི་བསྔོ་ལ། སངས་རྒྱས་ཐོབ་པར་བྱ་བའི་དོན་དུ།
ཚེ་རིང་བ་ལ་སོགས་པ་གནས་སྐབས་ཀྱི་འབྲས་བུ་ཕུན་སུམ་ཚོགས་པར་བསྔོ་བ་མི་འགལ་ཏེ། འཚང་རྒྱ་བར་མཉམ་པ་ལ་སྡུག་བསྔལ་བཞིན་འཚང་རྒྱ་བ་བས་བདེ་བ་ཕུན་སུམ་ཚོགས་པར་བརྒྱུད་ནས་འཚང་རྒྱ་བ་སྨོན་ལམ་དང་མཐུན་པའི་ཕྱིར་རོ། ། ཉན་ཐོས་དང་རང་སངས་རྒྱས་ནི་ཐམས་ཅད་མཁྱེན་པའི་གེགས་ཡིན་པས། ནམ་ཡང་བསྔོ་བར་མི་བྱའོ། ། གསུམ་པ་ཇི་ལྟར་བསྔོ་བའི་ཆོ་ག་ནི། ལྟ་བ་ཆོས་ཐམས་ཅད་བདག་མེད་པས་ཟིན་པ་དང༌། ཐབས་བྱང་ཆུབ་ཀྱི་སེམས་ཀྱིས་འཕངས་པའོ། ། དང་པོ་ནི་དོན་དམ་པར་ཆོས་ཐམས་ཅད་རང་བཞིན་མེད་པ་ཡིན་པས། བསོད་ནམས་ཀྱང་འཁོར་གསུམ་ཡོངས་སུ་དག་པའི་ཚུལ་གྱིས་མི་དམིགས་ལ། ཐ་སྙད་ཀུན་རྫོབ་ཏུ་རྨི་ལམ་གྱི་ནང་དུ་བསོད་ནམས་བསགས་པ་ལྟ་བུར་སྣང་ལ་རང་བཞིན་མེད་པར་ཤེས་པར་བྱ་སྟེ།
རྒྱལ་བའི་ཡུམ་ལས། རབ་འབྱོར་དམིགས་པ་དང་བཅས་པའི་འདུ་ཤེས་ཅན་རྣམས་ལ་རྗེས་སུ་མཐུན་པའི་བཟོད་པ་ཡང་དཀའ་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལྟ་སྨོས་ཀྱང་ཅི་དགོས་ཞེས་བྱ་བ་དང༌། ཅི་སྟེ་མཚན་མ་མེད་ན་ཡོངས་སུ་བསྔོ་བ་ཡིན། ། ཞེས་གསུངས་སོ། ། གཉིས་པ་ཐབས་བྱང་ཆུབ་ཀྱི་སེམས་ཀྱིས་འཕངས་པ་ནི། དགེ་བའི་རྩ་བ་ཐམས་ཅད་སེམས་ཅན་ཐམས་ཅད་དང་ཐུན་མོང་དུ་བྱས་ནས་རྣམ་པ་ཐམས་ཅད་མཁྱེན་པའི་སངས་རྒྱས་ཐོབ་པར་བྱའོ་སྙམ་པ་སྟེ། དགེ་བ་གཞན་ཀུན་ཆུ་ཤིང་བཞིན་དུ་ནི། ། འབྲས་བུ་བྱུང་ནས་ཟད་པར་འགྱུར་བ་ཉིད། ། བྱང་ཆུབ་སེམས་ཀྱི་ལྗོན་ཤིང་རྟག་པར་ཡང༌། །
འབྲས་བུ་འབྱིན་པས་མི་ཟད་འཕེལ་བར་བྱེད། ། ཅེས་གསུངས་པས་བྱང་ཆུབ་ཀྱི་སེམས་ཀྱིས་མ་ཟིན་པའི་དགེ་བ་ཐམས་ཅད་འབྲས་བུ་རེ་བྱུང་ནས་ཆུ་ཤིང་ལྟར་འཛད་པར་འགྱུར་ལ། བྱང་ཆུབ་ཀྱི་སེམས་ཀྱིས་ཟིན་པའི་དགེ་བ་འབྲས་བུ་བྱུང་ཡང་དཔག་བསམ་གྱི་ཤིང་ལྟར་མི་ཟད་པར་ཇེ་བཟང་དུ་འགྱུར་བའི་ཕྱིར་རོ། ། དེ་ལྟར་མ་ཤེས་ན། ཕྱི་རོལ་རྐྱེན་གྱིས་མ་རྫོགས་དང༌། ། རང་སྦྱོར་ཕུན་ཚོགས་མེད་པའི་ཕྱིར། ། བསམ་པ་རྣམས་པར་དག་པས་ཀྱང༌། ། ཚུལ་ཁྲིམས་ཕ་རོལ་ཕྱིན་མི་འགྱུར། ། ཞེས་གསུངས་པ་ལྟར་ཐམས་ཅད་མཁྱེན་པའི་རྒྱུར་མི་འགྱུར་ལ། ཐབས་དང་ཤེས་རབ་ཀྱིས་ཟིན་པས་བསྔོས་ན་བཟང་པོ་བཞི་དང་ལྡན་པ་ཞེས་བྱ་བའི་བསྔོ་བར་ཡང་འགྱུར་ཏེ།
དམིགས་པ་བཟང་དང་རྟོན་པ་བཟང༌། ། ཐབས་བཟང་བ་དང་ངེས་འབྱུང་དང༌། ། སྦྱོར་བ་བཟང་པོའི་བདག་ཉིད་ཀྱིས། ། ཡང་དག་སྨོན་ལམ་ཡིན་པར་བཤད། ། ཅེས་གསུངས་པ་བཞིན་ནོ། ། དེ་ལྟ་བུའི་ཚུལ་གྱིས་བསྔོས་ན་ཇི་ལྟར་བསྔོས་པ་བཞིན་དུ་འགྲུབ་སྟེ། དཔེར་ན་རིག་བྱེད་ལས་བྱུང་བའི་མདའ་ལེགས་པར་སྦྱངས་པ་འབེམ་ལ་གང་དུ་གཏད་པར་ཕོག་པ་བཞིན་ནོ། ། དེ་ལྟ་ན་ཁྱེད་ཀྱིས་བསམ་པ་དེ་ལྟར་དུ་བཅོས་པ་གལ་ཆེའོ། ། ཞེས་བརྗོད་ལ་རྗེས་ཟློས་བྱེད་དུ་གཞུག་སྟེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།
གང་དག་ཕྱོགས་བཅུའི་འཇིག་རྟེན་གྱི་ཁམས་ན་འཁོར་བ་དང་མྱ་ངན་ལས་འདས་པས་བསྡུས་པ་དུས་གསུམ་དང་རྗེས་སུ་འབྲེལ་པའི་དགེ་བའི་རྩ་བ་ཅི་བསྒྲུབས་པ་དེ་དག་ཐམས་ཅད་དང༌། ཁྱད་པར་དུ་བདག་མིང་འདི་ཞེས་བགྱི་པས་ཚེ་ཐོག་མ་མེད་པ་ནས་སྦྱིན་པ་ལས་བྱུང་བ་དང༌། ཚུལ་ཁྲིམས་ལས་བྱུང་བ་དང༌། བསྒོམས་པ་ལས་བྱུང་བའི་བསོད་ནམས་བྱ་བའི་དངོས་པོ་ཅི་མཆིས་པ་དང༌། བྱེ་བྲག་ཏུ་དེ་རིང་དགེ་བའི་བཤེས་གཉེན་མཆོད་པ་དང༌། དགེ་འདུན་མཆོད་པ་དང༌། མགོན་མེད་པ་ལ་སྦྱིན་པ་བྱིན་པ་དང༌། འབྱུང་པོ་ལ་གཏོར་མ་བཏང་བ་ལ་སོགས་ཏེ་དུས་གསུམ་དང་རྗེས་སུ་འབྲེལ་པའི་དགེ་བའི་རྩ་བ་ཐམས་ཅད་གཅིག་ཏུ་བསྡུས་ནས་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དང་ཐུན་མོང་དུ་བྱས་ཏེ། རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་མྱུར་དུ་ཐོབ་པར་གྱུར་ཅིག ཅེས་ལན་གསུམ་བརྗོད་དོ། །
གཞན་ཡང་ཐེག་པ་ཐུན་མོང་པ་ལས་གྲགས་པའི་ལུགས་ལམ་ལྔ་དང༌། འབྲེལ་པའི་བསྔོ་བ་ལྟར་བྱེད་ན། སྔར་གྱི་གཅིག་ཏུ་བསྡུས་ཤིང་བཟླུམས་ཏེ་བསྡོམས་ནས་ཞེས་བྱ་བའི་བར་འདྲ་བར་བྱས་ལ། དེ་ནས་སྦྱིན་པ་དམ་པ་སེམས་ཀྱི་རྒྱན་དུ་གྱུར་ཅིག སེམས་ཀྱི་ཡོ་བྱད་དང༌། རྣལ་འབྱོར་གྱི་ཚོགས་དང༌། དོན་གྱི་མཆོག་ཏུ་གྱུར་ནས་ཕ་དང་མ་སྔོན་དུ་འགྲོ་བ་ཅན་གྱི་སེམས་ཅན་ཐམས་ཅད་ཀྱི་སྡུག་བསྔལ་གྱི་རྒྱ་མཚོ་མྱུར་དུ་སྐེམས་པར་གྱུར་ཅིག ཅེས་ལན་གསུམ་བརྗོད་དོ། ། གཞན་རྣམས་འགྲེའོ། ། དེ་དག་གི་རྗེས་ལ་ཡང་འདི་སྐད་ཅེས་བརྗོད་དུ་གཞུག་སྟེ།
དེ་མ་ཐོབ་ཀྱི་བར་དུ་ཡང་རིགས་བཟང་བ་རྣམས་ཀྱི་ནང་ནས་མཆོག་ཏུ་གྱུར་ཅིག གཟུགས་བཟང་བ་རྣམས་ཀྱི་ནང་ནས་མཆོག་ཏུ་གྱུར་ཅིག ཤེས་རབ་ཆེ་བ་རྣམས་ཀྱི་ནང་ནས་མཆོག་ཏུ་གྱུར་ཅིག སྤོབས་པ་ཆེ་བ་རྣམས་ཀྱི་ནང་ནས་མཆོག་ཏུ་གྱུར་ཅིག ཚེ་རིང་བ་རྣམས་ཀྱི་ནང་ནས་མཆོག་ཏུ་གྱུར་ཅིག ནད་མེད་པ་རྣམས་ཀྱི་ནང་ནས་མཆོག་ཏུ་གྱུར་ཅིག ལོངས་སྤྱོད་ཆེ་བ་རྣམས་ཀྱི་ནང་ནས་མཆོག་ཏུ་གྱུར་ཅིག བརྩོན་འགྲུས་ཆེ་བ་རྣམས་ཀྱི་ནང་ནས་མཆོག་ཏུ་གྱུར་ཅིག བསོད་ནམས་ཆེ་བ་རྣམས་ཀྱི་ནང་ནས་མཆོག་ཏུ་གྱུར་ཅིག གཞན་ཡང་རྣམ་པར་སྨིན་པ་ལ་མི་རེ་བའི་སྦྱིན་པ་གཏོང་བར་གྱུར་ཅིག
སྲིད་པར་སྐྱེ་བ་ལ་འདུན་པ་དང་བྲལ་བའི་ཚུལ་ཁྲིམས་བསྲུང་བར་གྱུར་ཅིག སེམས་ཅན་ཐམས་ཅད་ལ་ཞེ་འགྲས་པ་མེད་པའི་བཟོད་པ་བསྒོམ་པར་གྱུར་ཅིག དགེ་བའི་ཆོས་ཐམས་ཅད་མྱུར་དུ་སྡུད་པའི་བརྩོན་འགྲུས་བརྩམ་པར་གྱུར་ཅིག གཟུགས་མེད་པའི་ཁམས་རྣམ་པར་བསལ་བའི་ཏིང་ངེ་འཛིན་ལ་སྙོམས་པར་འཇུག་པར་གྱུར་ཅིག ཐབས་སྙིང་རྗེ་ཆེན་པོ་དང་མ་བྲལ་བའི་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་རྟོགས་པར་གྱུར་ཅིག ལུས་ཀྱི་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བར་གྱུར་ཅིག ངག་གི་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བར་གྱུར་ཅིག ཡིད་ཀྱི་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བར་གྱུར་ཅིག འདས་པའི་དུས་ལ་མ་ཆགས་མ་ཐོགས་པའི་ཡེ་ཤེས་གཟིགས་པ་འཇུག་པར་གྱུར་ཅིག མ་འོངས་པའི་དུས་ལ་མ་ཆགས་མ་ཐོགས་པའི་ཡེ་ཤེས་གཟིགས་པ་འཇུག་པར་གྱུར་ཅིག
ད་ལྟར་གྱི་དུས་ལ་མ་ཆགས་མ་ཐོགས་པའི་ཡེ་ཤེས་གཟིགས་པ་འཇུག་པར་གྱུར་ཅིག མདོར་ན་འདས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཇི་ལྟར་བསྔོས་པ་དང༌། མ་བྱོན་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་ཇི་ལྟར་བསྔོ་བར་འགྱུར་བ་དང༌། ད་ལྟར་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་ཇི་ལྟར་ཡོངས་སུ་བསྔོ་བར་མཛད་པ་དེ་བཞིན་དུ། བདག་ཅག་གིས་ཀྱང་དུས་གསུམ་དང་རྗེས་སུ་འབྲེལ་བའི་དགེ་བའི་རྩ་བ་ཐམས་ཅད་དེ་བཞིན་དུ་ཡོངས་སུ་བསྔོ་བར་བགྱིའོ། ། འཇམ་དཔལ་དཔའ་བོས་ཇི་ལྟར་མཁྱེན་པ་དང༌། ། ཀུན་ཏུ་བཟང་པོ་དེ་ཡང་དེ་བཞིན་ཏེ། ། དེ་དག་ཀུན་གྱི་རྗེས་སུ་བདག་སློབ་ཅིང༌། ། དགེ་བ་འདི་དག་ཐམས་ཅད་ཡོངས་སུ་བསྔོ། ། ཞེས་ལན་གཅིག་གམ་གསུམ་གྱི་བར་དུ་རྗེས་སུ་བརྗོད་དོ། །
གནས་སྐབས་ཀྱིའང་བདག་ཅག་འཁོར་དང་བཅས་པ་ཐམས་ཅད་ཚེ་འདི་ལ་ཡང་ཚེ་རིང་བ་དང༌། ནད་མེད་པ་དང༌། ལོངས་སྤྱོད་ཆེ་བ་དང༌། འཁོར་མང་བ་དང༌། བར་དུ་གཅོད་པ་ཐམས་ཅད་ཞི་བ་དང༌། བསམ་པ་ཐམས་ཅད་ཆོས་དང་མཐུན་པར་མྱུར་དུ་འགྲུབ་པར་གྱུར་ཅིག བསོད་ནམས་འདི་དག་གི་མཐུ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་རྣམ་པར་དག་པའི་བྱིན་རླབས་དང༌། བདག་ཅག་གི་བསམ་པ་རྣམ་པར་དག་པའི་སྟོབས་ཀྱིས་བདག་གིས་བསྔོས་པ་དང་སྨོན་ལམ་བཏབ་པ་དེ་ཁོ་ན་བཞིན་དུ་འགྲུབ་པར་གྱུར་ཅིག དེ་ཁོ་ན་བཞིན་དུ་འགྲུབ་པར་གྱུར་ཅིག
གསུམ་པ་རྗེས་ཀྱི་བྱ་བ་ནི་འདི་སྐད་བརྗོད་དོ། ། ཁྱོད་ཀྱི་བསམ་པ་རྣམ་པར་དག་པའི་སྒོ་ནས་བསོད་ནམས་བསགས་པ་ལ། སྦྱོར་དངོས་རྗེས་གསུམ་ཚང་བའི་བསྔོ་བ་ཕྱིན་ཅི་མ་ལོག་པའི་སྒོ་ནས་མཐར་ཐུག་རྣམ་པ་ཐམས་ཅད་མཁྱེན་པའི་སངས་རྒྱས་སུ་བསྔོས་པས་མཐར་ཐུག་སངས་རྒྱས་ཉིད་ངེས་པར་ཐོབ་ལ། གནས་སྐབས་ཀྱི་ཚེ་འདི་དང་ཕྱི་མའི་ཕུན་སུམ་ཚོགས་པ་ཐམས་ཅད་ཀྱང་འབད་མི་དགོས་པར་འགྲུབ་པ་ཆོས་ཉིད་ཡིན་ཏེ། འབྲས་མཁར་མ་ལོ་ལེགས་ན་ཕུབ་སོག་ཞར་ལས་འབྱུང་བ་ཡིན་པས་ཁྱོད་ཀྱིས་དོན་ཆེན་པོ་འགྲུབ་སྙམ་དུ་དགའ་བ་ཁྱད་པར་ཅན་སྒོམས་ཤིག་ཅེས་བརྗོད་ལ། བདག་གིས་ཀྱང་སླར་ཡང་བདེན་པའི་སྟོབས་བརྗོད་དེ། སངས་རྒྱས་སྐུ་གསུམ་བརྙེས་པའི་བྱིན་རླབས་དང༌། ། ཆོས་ཉིད་མི་འགྱུར་བདེན་པའི་བྱིན་རླབས་དང༌། ། དགེ་འདུན་མི་ཕྱེད་འདུན་པའི་བྱིན་རླབས་ཀྱིས། ། བདག་གིས་བསྔོས་པ་འདི་ཀུན་འགྲུབ་གྱུར་ཅིག །
ཅེས་བརྗོད་ལ་ཕྱག་འཚལ་ཏེ་རང་གི་གནས་སུ་གཏང་ངོ༌། ། ཐུན་མོང་གི་བསྔོ་བ་ནི་རྒྱས་བསྡུས་རང་གི་བློས་དཔྱད་ལ་བྱའོ། ། གལ་ཏེ་ཚེ་འདས་པ་འགའ་ཞིག་གི་དོན་དུ་བསྔོ་བ་བྱེད་ན། འདི་ལྟར་བྱ་སྟེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་ཅག་གིས་དུས་གསུམ་དང་རྗེས་སུ་འབྲེལ་པའི་དགེ་བའི་རྩ་བ་ཅི་བགྱིས་པ་དེ་དག་ཐམས་ཅད་དང༌། བྱེ་བྲག་ཏུ་དེ་རིང་བླ་མ་དང་དཀོན་མཆོག་མཆོད་པ་དང༌། ཕོངས་པ་དང་མགོན་མེད་པ་ལ་སྦྱིན་པ་བཏང་བ་དང༌། འབྱུང་པོ་དང་ཡི་དྭགས་ལ་གཏོར་མ་བྱིན་པ་ལ་སོགས་ཏེ། དགེ་བའི་རྩ་བ་ཅི་བགྱིས་པ་དེ་དག་ཐམས་ཅད་གཅིག་ཏུ་བསྡུས་ཏེ།
ཚེ་འདས་ཤིང་ལུས་བརྗེས་པ་ཆེ་གེ་མོ་ཞེས་བྱ་བས་ཐོག་དྲངས་པའི་ནམ་མཁའི་མཐས་ཀླས་པའི་སེམས་ཅན་ཐམས་ཅད་དང་ཐུན་མོང་དུ་བྱས་ནས་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་མྱུར་དུ་ཐོབ་པར་གྱུར་ཅིག དེ་མ་ཐོབ་ཀྱི་བར་དུ་ཡང་ཚེ་འདས་པ་ལས་ཀྱི་སྟོབས་ཀྱིས་འགྲོ་བ་རིགས་དྲུག་གི་སྲིད་པ་གང་ད་སྐྱེས་སམ་སྐྱེའམ་སྐྱེ་བར་འགྱུར་ན་ཡང་བསོད་ནམས་ཀྱི་མཐུ་འདི་དེའི་རྗེས་སུ་འབྲང་བར་གྱུར་ཅིག རིགས་དྲུག་གི་སྡུག་བསྔལ་ཐམས་ཅད་ཉེ་བར་ཞི་ནས་མཐུན་པའི་ཕྱོགས་ཐམས་ཅད་འགྲུབ་སྟེ་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་མྱུར་དུ་ཐོབ་པར་གྱུར་ཅིག ཅེས་ལན་གསུམ་བརྗོད་ལ་དེ་མ་ཐོབ་ཀྱི་བར་དུ་ཡང་རིགས་བཟང་བ་རྣམས་ཀྱི་ནང་ནས་མཆོག་ཏུ་གྱུར་ཅིག ཅེས་པ་ལ་སོགས་པ་སྔར་བརྗོད་པ་བཞིན་དུ་སྦྱར་རོ། ། གལ་ཏེ་བླ་མའམ་དགེ་བའི་བཤེས་གཉེན་ལ་སོགས་པ་རང་བས་མཆོག་རྣམས་ཀྱི་ཐུགས་དགོངས་རྫོགས་པར་བྱ་བའི་ཕྱིར་བསྔོ་བ་བྱེད་ན། དགོངས་སུ་གསོལ་བ་ལ་སོགས་པ་སྔ་མ་འདྲ་བར་བྱས་ལ། དགེ་བའི་རྩ་བ་འདི་དག་ཐམས་ཅད་གཅིག་ཏུ་བསྡུས་ཏེ། བསམ་པ་དག་པས་བླ་མ་འམ་དགེ་བའི་བཤེས་གཉེན་ལ་འབུལ་གྱི། ཐུགས་བརྩེ་བ་ཅན་གྱི་ཐུགས་རྗེའི་བརྩེ་བས་ཉེ་བར་དགོངས་ནས་བདག་གི་འདྲེན་པ་མཛད་པར་གྱུར་ཅིག
དེ་ལྟར་མཛད་ནས་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱིས་ཇི་ལྟར་དགོངས་པའི་ཡོན་ཏན་དང་ཕྲིན་ལས་ཀྱིས་སེམས་ཅན་ཐམས་ཅད་ཀྱི་འདྲེན་པ་མཛད་པར་གྱུར་ཅིག ཅེས་བརྗོད་པ་ལན་གསུམ་བྱའོ། ། གལ་ཏེ་བླ་མ་འགའ་ཞིག་ལ་སོ་སོ་སྐྱེ་བོ་མཆོག་གི་འདུ་ཤེས་ཙམ་ལས་མ་སྐྱེས་ན་དེ་ལྟར་མཛད་ནས་ཞེས་བྱ་བའི་རྗེས་ལ་ཚིག་འདི་སྐད་ཅེས་བསྒྱུར་ལ་བྱ་སྟེ། ས་དང་ལམ་ཐམས་ཅད་མྱུར་དུ་བསྒྲུབས་ཏེ་ཁམས་གསུམ་གྱི་ཆོས་ཀྱི་རྒྱལ་པོ་ཆེན་པོ་མངོན་དུ་མཛད་ནས། སེམས་ཅན་ཐམས་ཅད་ཀྱི་སྡུག་བསྔལ་གྱི་ཆུ་བོ་སྐམས་ནས་ཐམས་ཅད་མཁྱེན་པའི་གནས་ལ་འཇོག་པའི་འདྲེན་པ་ཆེན་པོ་མཛད་པར་གྱུར་ཅིག གནས་སྐབས་ཀྱིས་གང་ན་བྱང་ཆུབ་སེམས་དཔའི་སྤྱོད་པ་མཛད་པ་དེ་དག་ཐམས་ཅད་དུ་དེ་དང་རྗེས་སུ་མཐུན་པའི་ཐུགས་དགོངས་ཐམས་ཅད་གོང་ནས་གོང་དུ་འཕེལ་བར་གྱུར་ཅིག ཅེས་ལན་གསུམ་བརྗོད་དོ། ། སངས་རྒྱས་སྐུ་གསུམ་བརྙེས་པའི་བྱིན་རླབས་དང༌། ། ཆོས་ཉིད་མི་འགྱུར་བདེན་པའི་བྱིན་རླབས་དང༌། ། དགེ་འདུན་མི་ཕྱེད་འདུན་པའི་བྱིན་རླབས་ཀྱིས། །
བདག་གིས་བསྔོས་པ་དེ་ཀུན་འགྲུབ་གྱུར་ཅིག ། ཅེས་བདེན་པའི་སྟོབས་བརྗོད་དོ། ། དེ་ལྟར་ན་སྤྱིར་བསྔོ་བ་དང༌། བྱེ་བྲག་ཏུ་ཚེ་ལས་འདས་པ་ཐ་མལ་པ་རྣམས་ཀྱི་དོན་དུ་བསྔོ་བ་དང༌། གང་ཟག་མཆོག་རྣམས་ཀྱི་དོན་དུ་བསྔོ་བ་སྟེ། གསུམ་བསྟན་ཏོ། ། འདི་དག་གི་ཚིག་གི་རྒྱས་བསྡུས་ལ་ངེས་པ་མེད་པས་གནས་སྐབས་དང་སྦྱར་ཏེ་མང་ཉུང་རང་གི་བློས་དཔྱད་ལ་བྱའོ། ། དེ་ལྟར་དགེ་བ་བླ་ན་མེད་བསྔོ་བ། ། བླ་མའི་གསུང་དང་གཞུང་ལུགས་མི་འགལ་བར། ། གང་ཟག་ཀུན་གྱིས་བདེ་བླག་གོ་བྱའི་ཕྱིར། །
ཚིག་གི་སྡེབ་སྦྱོར་སྤངས་ཏེ་བདག་གིས་བཀོད། ། དགེ་བ་འདི་ཡིས་བྱ་བ་ཅི་བསྒྲུབས་པ། ། དེ་ཀུན་རྫོགས་པའི་བྱང་ཆུབ་རྒྱུར་གྱུར་ཏེ། ། སྲིད་པའི་གཅོང་རོང་ཤིན་ཏུ་ཉམ་ང་བར། ། འགྲོ་བའི་འགྲོ་རྣམས་བདེ་མཆོག་ཐོབ་པར་ཤོག ། བསྔོ་བ་ཡོན་བཤད་དང་བཅས་པའི་ཡི་གེ རང་གི་སློབ་མས་གསོལ་བ་བཏབ་པའི་ངོར། སྡེ་སྣོད་འཛིན་པ་ཆེན་པོ་ས་སྐྱའི་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ་ཞེས་བྱ་བ་ལ། ཚིག་གི་སྡེབ་སྦྱོར་སྤངས་ཏེ་སྦྱར་བའོ། ། རྫོགས་སོ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
