ས་སྐྱ་བཀའ་འབུམ།
པོད ༦༩
ཆོས་ལ་འཇུག་པའི་སྒོ་ཞེས་བྱ་བའི་བསྟན་བཅོས།
༼ང་༽ ༄༅། །ཆོས་ལ་འཇུག་པའི་སྒོ་ཞེས་བྱ་བའི་བསྟན་བཅོས་བཞུགས།། ༄༅། །ཨོཾ་སྭ་སྟི་སིདྡྷི་རསྟུ། སྣ་ཚོགས་རབ་བཀྲ་དངོས་རྣམས་དེ་ཁོ་ན། ། མཁའ་མཉམ་སྒྱུ་འདྲ་སྙིང་པོ་མེད་མཁྱེན་ནས། ། དེ་མ་རྟོགས་ལ་ཐུགས་རྗེས་ལམ་གསུངས་པ། ། ཐུབ་དབང་མཆོག་ལ་མགོ་བོས་ཕྱག་འཚལ་ལོ། ། མ་ངེས་གཞུག་དང་ངེས་རྣམས་སྤྲོ་བྱ་དང༌། ། རང་བློ་འཕེལ་ཕྱིར་ཆོས་ལ་འཇུག་པའི་སྒོ། ། བཀའ་དང་བསྟན་བཅོས་བླ་མ་བརྒྱུད་གྱུར་པའི། །
མན་ངག་ལ་བརྟེན་ཅི་ནུས་བརྗོད་པར་བགྱི། ། མཁས་པ་རྣམས་ཀྱིས་གཞན་དང་གཞན་དག་ཏུ། ། སོ་སོའམ་བསྡུས་ཏེ་གསལ་བར་གསུངས་མོད་ཀྱི། ། བདག་གཞན་དོན་ཕྱིར་མཁའ་ལྡིང་འཕུར་གྱུར་ཀྱང༌། ། དོན་ལ་འབད་ཕྱིར་བུང་བའང་བློ་གྲོས་སྤྲོ། ། དད་རྗེས་འབྲང་ངམ་ཡང་ན་བློ་གསུམ་གྱི། ། བསྲེག་བཅད་བདར་བཞིན་སྐྱོན་གསུམ་སྤོང་བྱེད་པའི། ། རིག་པའི་མིག་ཅན་ཕྱོགས་ལྟུང་སྤངས་པའི་བློས། ། ལེགས་དཔྱད་འདི་ལ་རྣ་བ་བླགས་ཏེ་ཉོན། ། སྡོམ་ནི།
རང་བཞིན་དང་ནི་དགོས་པ་དང༌། ། དབྱེ་བ་དང་ནི་སྤྱིར་འགྲོ་ཡིན། ། བྱེ་བྲག་ལ་ནི་རྣམ་པ་ལྔ། ། གཉིས་ལས་བརྒྱད་ནི་འཇུག་པའི་སྒོ། ། གཞན་ལ་ཕན་པར་འདོད་པ་རྣམས་ཀྱིས་ཆོས་ལ་འཇུག་པའི་གཏམ་འདི་དག་བརྗོད་པར་བྱ་སྟེ། འདི་སྐད་དུ། གང་ཞིག་འདྲི་ཞིང་དགེ་སློང་ལེགས་པར་འོངས། ། སྟན་ཡང་གདིང་ཞིང་ཚུར་ཤོག་འདུག་པར་གྱིས། ། མི་རྙེད་པ་ནི་རབ་དཀོན་རྙེད་གྱུར་ན། ། གཅིག་ལ་གཅིག་ནི་ཆོས་ཀྱི་གཏམ་ཡང་བྱ། །
ཞེས་གསུངས་སོ། ། དེ་ཡང་ཆོས་ཀྱི་གཏམ་བྱ་མོད། ཆོས་ཞེས་བྱ་བ་འདི་ཅི་ཞེས་རྣམ་པར་རྟོག་པར་གྱུར་ན། སྤྱིར་ཆོས་ཞེས་བྱ་བའི་སྒྲ་ནི་རྣམ་གྲངས་དུ་མ་ལ་འཇུག་སྟེ། ཆོས་ནི་ཤེས་བྱ་ལམ་དང་ནི། ། མྱ་ངན་འདས་དང་ཡིད་ཀྱི་ཡུལ། ། བསོད་ནམས་ཚེ་དང་གསུང་རབ་དང༌། ། འབྱུང་འགྱུར་ངེས་དང་ཆོས་ལུགས་ལའོ། ། ཞེས་བཅུ་ལ་འཇུག་པ་ལས། འདིར་ཆོས་ལུགས་ཀྱི་གཏམ་བྱའོ། །
ཆོས་ལུགས་ཞེས་བྱ་བ་ཅི་ཞེ་ན། རང་རང་གི་ཐབས་དང་ཐབས་ལས་བྱུང་བའི་རྣམ་པར་གཞག་པའི་གཞུང་ལུགས་ཏེ། དེ་ནི་དེ་ལ་བློ་འཆོས་པའི་ཕྱིར་རམ། བློ་འདུལ་བ་བྱེད་པའི་ཕྱིར་ཆོས་ཞེས་བྱའོ། ། ཆོས་ཞེས་བྱ་བ་དེ་ཡིན་མོད། ཐབས་དང་ཐབས་ལས་བྱུང་བ་དེའི་རྣམ་པར་གཞག་པ་དེ་རང་གིས་ཅི་ཞིག་བྱ། འདི་ལ་དགོས་པ་མེད་དོ་སྙམ་ན། དགོས་པ་ཡོད་དེ་སེམས་ཅན་གྱི་ཕུང་པོ་བསམ་གྱིས་མི་ཁྱབ་པ་ཐམས་ཅད་ཀྱང་བདེ་བ་འདོད་ཅིང་སྡུག་བསྔལ་མི་འདོད་པར་མཚུངས་ཏེ། ཇི་སྐད་དུ། འདི་ལྟར་བདག་དང་གཞན་དག་ཀྱང༌། །
སྡུག་བསྔལ་མི་འདོད་མཚུངས་པ་དང༌། ། བདེ་བ་འདོད་དུ་མཚུངས་པས་ན། ། བདག་དང་བྱེ་བྲག་ཅི་ཞིག་ཡོད། ། ཅེས་གསུངས་སོ། ། དེ་ལྟར་བདེན་མོད་ཀྱང་བདེ་བ་ཐོབ་པ་ཉིད་ལ་གཞུང་ལུགས་ཀྱིས་ཅི་ཞིག་བྱ་སྙམ་ན། དགོས་པ་ཡོད་དེ། ཐབས་མེད་པའི་འབྲས་བུ་འདོད་པ་ཙམ་གྱིས་འབྲས་བུ་མི་འཐོབ་སྟེ། དུས་ཚོད་དང་ཆུ་ལུད་ལ་སོགས་པའི་དྲོད་ཚོད་མི་ཤེས་པར་ལོ་ཏོག་ཕུན་སུམ་ཚོགས་པ་མི་འབྱུང་བ་བཞིན་ནོ། ། དེས་ན་འབྲས་བུ་དེ་ཐོབ་པར་བྱེད་པའི་ཐབས་ཀྱི་རྣམ་པར་གཞག་པ་ཤེས་དགོས་སོ། ། གལ་ཏེ་གཞུང་ལུགས་དེ་ལ་གཅིག་ཁོ་ནའམ་དབྱེ་བ་ཡོད་སྙམ་ན།
དབྱེ་བ་ཡོད་དེ། ཇི་ལྟར་དབྱེ་སྙམ་ན་བཞི་སྟེ། གང་ཟག་གི་སྒོ་ནས་དབྱེ་བ་དང༌། མཐར་ཐུག་གི་འབྲས་བུའི་སྒོ་ནས་དབྱེ་བ་དང༌། སྟོན་པའི་སྒོ་ནས་དབྱེ་བ་དང༌། ཆོས་རང་གི་ངོ་བོའི་སྒོ་ནས་དབྱེ་བའོ། ། དང་པོ་ནི་རྣམ་པ་གསུམ་སྟེ། སྲིད་པར་འདོད་པ་དང༌། སྲིད་པ་དང་བྲལ་བར་འདོད་པ་དང༌། དེ་གཉིས་ཀ་མངོན་པར་མི་འདོད་པའོ། །
ཇི་སྐད་དུ། འཕགས་པས་ཀྱང༌། བྱིས་པ་རྣམས་ནི་གཟུགས་ལ་ཞེན། ། བར་མ་རྣམས་ནི་ཆགས་བྲལ་འགྱུར། ། མཁས་པ་རྣམས་ཀྱིས་གཟུགས་ཀྱི་ནི། ། རང་བཞིན་ཤེས་ནས་རྣམ་པར་གྲོལ། ། ཞེས་གསུངས་ཏེ། སེམས་ཅན་གྱི་ཁམས་ན་སེམས་ཅན་འདི་གསུམ་དུ་ངེས་སོ། ། དེ་ལ་སྲིད་པར་འདོད་པ་ནི་གཉིས་ཏེ། ཐར་པའི་ལམ་དང་ཞེ་འགྲས་པ་འཁོར་བ་ཉིད་ཁོ་ནར་འདོད་པ་དང༌།
ཞེ་འགྲས་པ་མེད་ཀྱང་མ་ངེས་ཏེ། ། ལམ་ལ་སྡང་བར་སྲིད་པར་འདོད་པའི་གང་ཟག་གོ ། དེ་དག་ནི་འཇིག་རྟེན་རྒྱང་འཕེན་པ་ལ་སོགས་པ་རྣམ་པ་མང་པོའི་མུ་སྟེགས་པ་དང༌། གྲུབ་པའི་མཐས་བློ་མ་བསྒྱུར་བའི་ལུགས་ཀྱི་བསྟན་བཅོས་ལ་གནས་པ་དང༌། བློ་བསྒྱུར་པ་ཆོས་འདི་པ་ཉིད་ཀྱང་བློ་ཕྱིན་ཅི་ལོག་ཏུ་གྱུར་པ་ཁ་ཅིག་གོ ། དེ་དག་གིས་ཀྱང་རང་གི་འདོད་པའི་དོན་ཅི་རིགས་པ་མངོན་པར་སྒྲུབ་པར་བྱེད་དོ། ། སྲིད་པ་དང་བྲལ་བར་འདོད་པ་ནི་གཉིས་ཏེ། ཐབས་མ་ཡིན་པ་ལ་ཞུགས་པ་དང༌། ཐབས་ལ་ཞུགས་པའོ། ། དང་པོ་ནི་ཆོས་འདི་ལས་ཕྱི་རོལ་དུ་གྱུར་པ་ཙ་ར་ཀ་དང༌།
ཀུན་ཏུ་རྒྱུ་དང༌། གཅེར་བུ་ལ་སོགས་པ་རྣམ་པ་དུ་མའི་མུ་སྟེགས་དང༌། ཆོས་འདི་པ་ཉིད་ཀྱང་དོན་དམ་པ་ཉིད་ལ་མི་མོས་པ་སྟེ། གང་ཞིག་སྤངས་ཀྱང་སྡིག་གྲོགས་བསྟེན་པས་སངས་རྒྱས་ངན་སེམས་ལྡན་གྱུར་དང༌། ། ཕ་མ་དགྲ་བཅོམ་གསོད་ཅིང་མཆོག་ཚོགས་དབྱེ་དང་བྱ་བ་མིན་བྱེད་པ། ། དེས་ཀྱང་ཆོས་ཉིད་ངེས་པར་བསམས་ན་མྱུར་དུ་དེ་ལས་ཐར་འགྱུར་གྱིས། ། གང་གི་ཡིད་ནི་ཆོས་ལ་སྡང་པ་དེ་ལ་ཐར་པ་ག་ལ་ཡོད། ། ཅེས་རྒྱུད་བླ་མ་ལས་ཀྱང་གསུངས་ལ། བཅོམ་ལྡན་འདས་ཀྱིས་སྟོང་པ་ཉིད་ལ་མི་མོས་པ་ནི་མུ་སྟེགས་ཉིད་དང་ཁྱད་པར་མེད་དོ། ། ཞེས་གསུངས་སོ། །
ཐབས་ལ་ཞུགས་པ་ལ་གཉིས་ཏེ། ཉན་ཐོས་ཀྱི་ཐེག་པ་དང་མཐུན་པར་ཡང་དག་པར་ཞུགས་པ་དང༌། རང་སངས་རྒྱས་ཀྱི་ཐེག་པ་དང་མཐུན་པར་ཡང་དག་པར་ཞུགས་པའོ། ། དེ་གཉིས་ཀ་མངོན་པར་མི་འདོད་པ་ནི། ཐེག་པ་ཆེན་པོ་ལ་ཡང་དག་པར་ཞུགས་པ་མཆོག་ཏུ་དབང་པོ་རྣོ་བའི་སེམས་ཅན་ཏེ། གང་དག་འདོད་ཆེན་བཞིན་དུ་འཁོར་བ་ཡང་མི་འདོད་ཅིང༌། མུ་སྟེགས་བཞིན་ཐབས་མ་ཡིན་པ་ལའང་མ་ཞུགས་ལ། ཉན་རང་བཞིན་ཐབས་དང་ལྡན་པར་རྟོགས་པའང་མ་ཡིན་ཏེ། འོན་ཀྱང་འཁོར་བ་དང་མྱ་ངན་ལས་འདས་པ་མཉམ་པ་ཉིད་ཐོབ་པའི་ལམ་དུ་ཞུགས་པ་སྟེ། རྩ་བ་ཡོངས་སུ་དག་པར་གྱུར་པ་ཡིན་ནོ། །
དེ་ལྟར་ན་སེམས་ཅན་གྱི་བསམ་པ་གསུམ་གྱིས་འབྲས་བུ་གསུམ་དུ་འདོད་པའི་ཐབས་ལམ་གསུམ་དུ་དབྱེ་བའོ། ། དེ་སྐད་དུ་ཐེག་པ་ཆེན་པོ་རྒྱུད་བླ་མ་ལས་ཀྱང་གསུངས་སོ། ། ཡང་ལམ་གསུམ་སྟེ། འདོད་ཆེན་པ་ནི་ལོག་པ་ཉིད་དུ་ངེས་པ་ཡིན་ལ། ཐབས་མ་ཡིན་པ་ལ་ཞུགས་པ་ནི་མ་ངེས་པ་ཡིན་ལ། ཐབས་ལ་ཞུགས་པ་དང༌། གཉིས་ཀ་མི་འདོད་པ་ནི་ཡང་དག་པར་ངེས་པའི་སེམས་ཅན་གྱི་ཕུང་པོ་ཞེས་བྱ་སྟེ། དེ་དག་གི་ལམ་གསུམ་ཡང་དེ་བཞིན་ནོ། ། གཉིས་པ་མཐར་ཐུག་གི་འབྲས་བུའི་སྒོ་ནས་ནི་གཉིས་སུ་འགྱུར་ཏེ། འདོད་ཆེན་པ་དང༌།
ཐབས་མ་ཡིན་པའི་ལམ་ལ་ཞུགས་པའི་ལམ་ནི། དེ་དག་གིས་བདེ་བ་བསྐྱེད་པ་དང་སྲིད་པ་དང་བྲལ་བར་བྱེད་པ་ལྟར་སྣང་ཡང༌། གཏན་དུ་བའི་ཐབས་མ་ཡིན་པས་འཁོར་བར་འཁོར་ཞིང་སྐྱེ་བས་འཁོར་བའི་ལམ་ཡིན་ལ། གཞན་ནི་མྱ་ངན་ལས་འདས་པའི་ལམ་ཡིན་ནོ། ། སྔ་མ་འདོད་ཆེན་པའི་ཐབས་ཀྱིས་གཏན་དུ་བའི་བདེ་བ་ཇི་ལྟར་མི་བསྐྱེད་སྙམ་ན། སྡུག་བསྔལ་གྱི་རྒྱུ་མི་ཤེས་ཤིང་འབྲས་བུ་སྤང་བ་ལ་འབད་པ་ཉིད་ཀྱིས་ཏེ། བྱང་ཆུབ་སེམས་དཔའི་སྡེ་སྣོད་ལས་ཀྱང༌། བྱིས་པ་ཀུན་དུ་བསྲུང་བའི་ཕྱིར། ། དབྱིག་པ་དང་ནི་མཚོན་འདེབས་ཤིང༌། ། སྡིག་པ་ཐམས་ཅད་བྱེད་པས་ན། །
དེ་ལ་སྡུག་བསྔལ་འཕེལ་བར་འགྱུར། ། ཞེས་གསུངས་པ་དང༌། སྤྱོད་པ་ལ་འཇུག་པ་ལས་ཀྱང༌། སྡུག་བསྔལ་འདོར་འདོད་སེམས་ཡོད་ཀྱང༌། ། སྡུག་བསྔལ་ཉིད་ལ་མངོན་པར་རྒྱུག ། བདེ་བ་འདོད་ཀྱང་གཏི་མུག་པས། ། རང་གི་བདེ་བ་དགྲ་ལྟར་འཇོམས། ། ཞེས་གསུངས་སོ། ། དེ་བས་ན་སྡུག་བསྔལ་སྤང་བར་འདོད་ཀྱང་སྡུག་བསྔལ་གྱི་རྒྱུ་མི་ཤེས་པས། སྡུག་བསྔལ་བར་འཁོར་རོ། །
རྒྱུ་དེ་ཉིད་ཀྱང་ཉེར་ལེན་གྱི་ཕུང་པོ་ལྔ་བདག་ཏུ་འཛིན་པ་སྟེ། དེ་ཇི་སྲིད་མ་བྲལ་བ་དེ་སྲིད་དུ་འཁོར་ཏེ། རིན་ཆེན་ཕྲེང་བ་ལས། ཇི་སྲིད་ང་ཡི་ཕུང་པོར་འཛིན། ། དེ་སྲིད་དུ་ནི་ང་སྙམ་སྟེ། ། ང་རུ་འཛིན་པ་ཡོད་གྱུར་པ། ། དེ་ལས་ལས་དང་སྐྱེ་བ་ཡིན། ། ཞེས་པ་དང༌། རིགས་པ་དྲུག་ཅུ་པ་ལས་ཀྱང༌། མ་རིག་རྐྱེན་གྱིས་འཇིག་རྟེན་ཞེས། །
གང་ཕྱིར་རྫོགས་པའི་སངས་རྒྱས་གསུང༌། ། དེ་ཕྱིར་འཇིག་རྟེན་འདི་ཡང་ནི། ། རྣམ་པར་རྟོག་པས་ཅིས་མི་འཐད། ། ཅེས་སོ། ། དེ་བས་སྟོང་པ་ཉིད་དང་བྲལ་བས་ན། རེ་ཞིག་དམིགས་པ་དང་བྲལ་བ་ཡང་སྐྱེ་སྟེ། ཇི་སྐད་དུ། སྟོང་པ་ཉིད་དང་བྲལ་བའི་སེམས། ། འགའ་ཞིག་ལ་ནི་བརྟེན་ནས་སུ། ། འགག་པ་སླར་ཡང་སྐྱེ་འགྱུར་ཏེ། །
འདུ་ཤེས་མེད་པའི་སྙོམས་འཇུག་བཞིན། ། ཞེས་གསུངས་སོ། ། དེ་བས་ན་དེ་དག་འཁོར་བའི་ལམ་སྟེ། རྒྱ་ཆེར་རོལ་པ་ལས། སྲིད་སྲེད་མ་རིག་དབང་གིས་སྐྱེ་བོ་རྣམས། ། མི་དང་ལྷ་གནས་ངན་སོང་རྣམ་གསུམ་པོ། ། འགྲོ་བ་ལྔ་པོ་རྣམས་སུ་མི་མཁས་འཁོར། ། དཔེར་ན་རྫ་མཁན་འཕང་ལོ་འཁོར་བ་བཞིན། ། སྲིད་གསུམ་རྒ་དང་ནད་ཀྱིས་སྡུག་བསྔལ་བར། ། འཆི་མེད་རབ་འབར་འདི་ན་མགོན་མེད་པར། །
སྲིད་ལས་བྱུང་ལ་གྲོལ་བ་རྟག་ཏུ་རྨོངས། ། བུམ་པར་ཆུད་པའི་བུང་བ་འཁོར་བ་བཞིན། ། ཞེས་གསུངས་ཏེ། དེས་ན་ལམ་དེ་དག་གི་ནི་མཐར་ཐུག་འཁོར་བའི་ལམ་ཡིན་ནོ། ། ཐབས་ལ་ཞུགས་པ་དང་གཉིས་ཀ་མི་འདོད་པའི་ལམ་ནི། སྡུག་བསྔལ་ལས་འབྱིན་པའི་ལམ་སྟེ། མདོ་ལས་ཀྱང༌། ནད་བརྒྱ་མང་དང་ནད་ཀྱི་སྡུག་བསྔལ་གྱིས། ། འགྲོ་བ་གཙེས་ཏེ་མི་ཡི་རི་དྭགས་བཞིན། ། རྒ་དང་ན་བས་བཅོམ་པའི་འཕྲོ་ལྟོས་ལ། །
སྡུག་བསྔལ་ལས་ནི་འབྱུང་བ་མྱུར་ཤོག་ཅིག ། ཅེས་གསུངས་སོ། ། བྱང་ཆུབ་སེམས་དཔའི་སྡེ་སྣོད་ལས་ཀྱང༌། སྲིད་པའི་གཞི་ལས་སྡུག་བསྔལ་ཀུན། ། ཤིན་ཏུ་འབྱུང་བར་མཐོང་བས་ན། ། རྩ་བ་མེད་ཅིང་གནས་མེད་པའི། ། བྱང་ཆུབ་དམ་པ་རྟོགས་པར་འདོད། ། ཅེས་སོ། ། གསུམ་པ་ནི་སྟོན་པའི་སྒོ་ནས་ཏེ། དེ་ལྟར་ལམ་གཉིས་ཀྱང་འདོད་རྒྱལ་བ་མ་ཡིན་ཏེ།
སྟོན་པ་མཁས་པས་ལེགས་པར་བརྒྱུད་པ་ལས་བྱུང་ངོ༌། ། ལམ་སྔ་མ་ཚངས་པ་ལ་སོགས་པ་དྲང་སྲོང་ཆེན་པོ་རྣམས་ཀྱིས་ལེགས་པར་སྦྱར་ཏེ། ཚངས་པས་ཚེ་ཡི་རིག་བྱེད་དྲན། ། དེ་ཡིས་སྐྱེ་དགུ་རྣམས་ལ་བཤད། ། ཅེས་བྱ་བ་ལ་སོགས་པ་ལྟ་བུ་དང༌། ཡང་ཁ་ཅིག་རིག་བྱེད་ཆེན་པོ་བཞི་ཞེས་བྱ་བ་སྐྱེས་བུས་མ་བྱས་ཤིང་རྟག་པ། སྐྱེ་འཇིག་མེད་པ་དྲང་སོང་རྣམས་ཀྱི་ཐུགས་ལ་བཀྲ་བ་དེ་ལམ་ཡིན་ལ། དེ་སྟོན་པའི་སྟོན་པ་ནི་སེང་གེ་དང༌། འཕྲོག་བྱེད་དང༌། དབྱིག་གི་སྙིང་པོ་ཅན་ལ་སོགས་པར་འདོད་དོ། །
དེ་དག་ཀྱང་རང་ཉིད་འདམ་ལ་གནས་པས་གཞན་འདམ་ལས་འབྱིན་པའི་ནུས་པ་མེད་པས་དམན་པའོ། ། ལམ་གཉིས་པ་སྟོན་པ་ནི་འཇིག་རྟེན་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡིན་ཏེ། ཇི་སྐད་དུ་མདོ་ལས། ཟུག་རྔུས་ཟུགས་པའི་སེམས་ཅན་གྱི། ། སྐྱབས་དང་དཔུང་གཉེན་གྱུར་པ་ཡི། ། ཟུག་རྔུ་འབྱིན་པ་དེ་བཞིན་གཤེགས། ། འཇིག་རྟེན་དུ་ནི་འབྱུང་བར་འགྱུར། ། ཞེས་སོ། ། དེས་ནི་རང་འདམ་ལས་ཐར་བས་གཞན་འདམ་ལས་འབྱིན་པས་སྟོན་པ་ཞེས་བྱ་སྟེ། ཆོས་རྣམས་རང་གིས་རྟོགས་ནས་རབ་སྟོན་པ། །
དེ་བཞིན་གཤེགས་པ་ལྷ་མིའི་སྟོན་པར་བཤད། ། ཅེས་གསུངས་པ་ལྟ་བུའོ། ། བཞི་པ་ནི་ཡང་ཆོས་ལ་དབྱེ་བ་གཉིས་ཏེ། ཀུན་རྫོབ་ཀྱི་རྣམ་པར་གཞག་པ་ཙམ་སྟོན་པའི་ཆོས་དང༌། དོན་དམ་པའི་བདེན་པ་དང་ལྡན་པའི་ཆོས་སོ། ། དེ་བས་ན་མདོ་ལས། ཆོས་ཀྱི་འཁོར་ལོ་ཙམ་ནི་མུ་སྟེགས་པ་ལའང་ཡོད་ཀྱི། ཆོས་དང་ལྡན་པའི་ཆོས་ཀྱི་འཁོར་ལོ་ནི་བདེ་བར་གཤེགས་པའི་གཞུང་ངོ༌། ། ཞེས་གསུངས་སོ། ། ཡང་ཐོས་པ་ལས་བྱུང་བའི་རྣམ་པ་གཏན་ལ་དབབ་པ་ལ་གསུམ་སྟེ།
ཐོས་པ་ལྷུར་ལེན་པ་དང༌། བརྩོན་པ་ལྷུར་ལེན་པ་དང༌། བསྒྲུབ་པ་ལྷུར་ལེན་པའི་ཆོས་སོ། ། དང་པོ་ནི་བྲམ་ཟེའི་གསང་ཚིག་རྣམས་སོ། ། གཉིས་པ་ནི་ཕྱི་རོལ་པའི་རྟོག་གེ་རྣམས་སོ། ། གསུམ་པ་ནི་སངས་རྒྱས་ཀྱི་བཀའོ། ། ཡང་གསུམ་སྟེ། དོན་མེད་པ་དང༌། དོན་ལོག་པ་དང༌། དོན་དང་ལྡན་པའི་བསྟན་བཅོས་ཏེ་སྔ་མ་བཞིན་ནོ། །
ཡང་གསུམ་སྟེ། ངན་གཡོའི་བསྟན་བཅོས་དང༌། སྙིང་རྗེ་མེད་པའི་བསྟན་བཅོས་དང༌། སྡུག་བསྔལ་ལས་ངེས་པར་འབྱུང་བའི་བསྟན་བཅོས་སོ། ། དེ་དག་ཀྱང་གོ་རིམ་བཞིན་སྦྱར་རོ། ། དེ་ལ་སྔ་མ་གཉིས་ནི་ནག་པོ་བསྟན་པ་ཡིན་ལ། ཕྱི་མ་ནི་དཀར་པོ་བསྟན་པ་ཡིན་ནོ། ། དེ་དག་ཀྱང་ཐོས་པ་ལས་བྱུང་བའི་རྣམ་པ་གཏན་ལ་དབབ་པ་ལས་གསུངས་པ་ཡིན་ནོ། ། རྣམ་པར་རྟོག་པ་དང་པོའོ།། །། བདེ་བར་གཤེགས་པའི་ཆོས་ལ་ཇི་ལྟར་འཇུག་ཅིང་རྟོགས་པར་བྱ་ཞེས་རྣམ་པར་རྟོག་པ་གཉིས་ལ་འཇུག་གོ །
ཆོས་ལ་གསུམ་དག་བཤེས་གཉེན་དང༌། ། ཐོས་པ་དང་ནི་ཕན་ཡོན་དང༌། ། ཐེ་ཚོམ་བསལ་བ་རྣམ་པ་ལྔ། ། ཆོས་འདི་པ་ཡི་འཇུག་པའི་སྒོ། ། དང་པོ་ལ་གསུམ་སྟེ། དགོས་པ་དང༌། དབྱེ་བ་དང༌། གོ་རིམ་མོ། ། དང་པོ་ནི་སྔར་བརྗོད་པ་བཞིན་ཏེ། སྡུག་བསྔལ་ཐམས་ཅད་ལས་གྲོལ་བ་མྱ་ངན་ལས་འདས་པའི་གོ་འཕང་གཏན་དུ་བའི་བདེ་བ།
རང་དང་གཞན་གྱི་དོན་རྣམས་ཐོབ་པར་བྱེད་པས་ཏེ། ཤེས་རབ་ཀྱིས་ནི་ཆོས་ཀྱི་རང་བཞིན་ཡོངས་ཤེས་ནས། ། ཁམས་གསུམ་མ་ལུས་པ་ལས་ཡང་དག་འདའ་བར་འགྱུར། ། མི་ཡི་ཁྱུ་མཆོག་འཁོར་ལོ་རིན་ཆེན་བསྐོར་བྱས་ནས། ། སྡུག་བསྔལ་ཟད་པར་བྱ་ཕྱིར་འགྲོ་ལ་ཆོས་ཀྱང་སྟོན། ། ཞེས་བྱ་བ་ལ་སོགས་པ་གསུངས་པ་ལྟ་བུའོ། ། དབྱེ་བ་ནི་གཉིས་ཏེ། མཛོད་ལས། སྟོན་པའི་དམ་ཆོས་རྣམ་གཉིས་ཏེ། ། ལུང་དང་རྟོགས་པའི་བདག་ཉིད་དོ། །
དེ་འཛིན་བྱེད་དང་སྨྲ་བྱེད་པ། ། སྒྲུབ་པར་བྱེད་པ་ཁོ་ན་ཡིན། ། ཞེས་གསུངས་ཏེ། དེ་ལ་རྟོགས་པའི་ཆོས་ནི་གང་ཟག་འཕགས་པ་རྣམས་ལ་འབྱུང་བ་སྟེ། དབྱིངས་གློ་བུར་གྱི་དྲི་མ་ལས་གྲོལ་བ་འགོག་པ་མཐར་ཐུག་དང༌། དེ་སྣང་བ་མེད་པའི་ཤེས་པས་བསྐྱེད་པ་ལམ་མཐར་ཐུག་པའོ། ། ལུང་གི་ཆོས་ནི་དེ་ཐོབ་པར་བྱེད་པའི་ཐབས་སུ་གྱུར་པས་ཏེ། རང་གི་རྣམ་པར་རྟོག་པ་ལ་སྒྲ་སྤྱི་དང་དོན་སྤྱི་འདྲེས་པ་ཅན་གྱི་རྣམ་པར་སྣང་བ་ཡིན་ལ། དེའི་རྐྱེན་བྱེད་པ་སྒྲ་རང་གི་མཚན་ཉིད་དང༌། གླེགས་བམ་ལ་སོགས་པ་ལའང་བཏགས་ཏེ་གཞག་གོ །
དེ་ལའང་དབྱེ་ན་གཉིས། ཆོས་རྣམས་ཐམས་ཅད་བཀའ་དང་བསྟན་བཅོས་གཉིས། ། ལེགས་པར་གསུངས་དང་དེ་ཡི་དགོངས་འགྲེལ་དང༌། ། དེ་ཡི་དབང་གིས་ཤཱཀྱ་སེང་གེ་ཡི། ། བསྟན་པ་དག་ནི་ཡུན་རིང་གནས་པར་འགྱུར། ། ཞེས་གསུངས་པ་ལྟ་བུའོ། ། དེ་ལ་བཀའ་ནི། སངས་རྒྱས་འཇིག་རྟེན་ན་དངོས་སུ་བཞུགས་ཀྱང་རུང་མི་བཞུགས་ཀྱང་རུང་སྟེ། སངས་རྒྱས་ཀྱི་བདག་པོའི་རྐྱེན་གང་ལས་བྱུང་བ་རྣམས་ནི་བཀའོ། ། དེ་ལ་གསུམ་སྟེ།
ཞལ་ནས་གསུངས་པ་དང༌། བྱིན་གྱིས་བརླབས་པ་དང༌། རྗེས་སུ་གནང་བའོ། ། དང་པོ་ནི་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། ། ཞེས་ཤེས་རབ་ཀྱི་ཕ་རོལ་ཏུ་ཕྱིན་པ་སྡུད་པ་གསུངས་པ་ལྟ་བུའོ། ། བྱིན་གྱིས་བརླབས་པ་ལའང་གསུམ་སྟེ། སྐུ་དང༌། གསུང་དང༌། ཐུགས་ཀྱི་བྱིན་གྱིས་བརླབས་པའོ། ། དང་པོ་ནི་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱི་བོར་ཕྱག་བཞག་པས་ཀུན་ཏུ་བཟང་པོའི་རྣམ་པར་ཐར་པའི་མདོ་གསུངས་པ་ལྟ་བུའོ། །
གསུང་གི་ཡང་རབ་འབྱོར་ཁྱོད་ཤེས་རབ་ཀྱི་ཕ་རོལ་ཏུ་ཕྱིན་པ་ལས་བརྩམས་ཏེ་སྤོབས་པ་བྱོས་ཤིག་ཅེས་གསུངས་པས། རབ་འབྱོར་གྱིས་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་རྟོགས་ཏེ་འཆད་པ་ལྟ་བུའོ། ། ཐུགས་ཀྱིའང་བཅོམ་ལྡན་འདས་ཆོས་ཀྱི་རྣམ་གྲངས་ཟབ་མོ་སྣང་བའི་ཏིང་ངེ་འཛིན་ལ་སྙོམས་པར་ཞུགས་པ་ལ། བྱང་ཆུབ་སེམས་དཔའ་སྤྱན་རས་གཟིགས་ཀྱིས་ཤེས་རབ་ཀྱི་སྙིང་པོའི་མདོ་གསུངས་པ་ལྟ་བུའོ། ། རྗེས་སུ་གནང་བའི་བཀའ་ནི། དགེ་སློང་དག་ཁྱེད་ངའི་ཆོས་རྣམས་སྡུད་པར་བྱེད་པ་དེའི་ཚེ། ཐོག་མར་འདི་སྐད་བདག་གིས་ཐོས་པ་ཞེས་ཚིག་གསུམ་གྱིས་གླེང་བསླངས་ལ། མཐར་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། ། ཞེས་བྱ་བས་མཇུག་སྡུས་ཤིག་ཅེས་གསུངས་པ་ལྟ་བུའོ། ། དེ་བཞིན་གཤེགས་པའི་བཀའ་དེའི་རང་བཞིན་ནི།
གང་ཞིག་དོན་ལྡན་ཆོས་དང་ཉེར་འབྲེལ་ཞིང༌། ། ཁམས་གསུམ་ཉོན་མོངས་ཀུན་ནས་སྤོང་བྱེད་གསུང༌། ། ཞི་བའི་ཕན་ཡོན་སྟོན་པར་མཛད་པ་གང༌། ། དེ་ནི་དྲང་སྲོང་གསུང་ཡིན་བཟློག་པ་གཞན། ། ཞེས་རྒྱུད་བླ་མ་ལས་གསུངས་ལ། བརྗོད་བྱ་བླང་དོར་གྱི་དེ་ཁོ་ན་ཉིད་སྟོན་པ་དང༌། རྗོད་བྱེད་ཀྱི་ཚིག་འབྲེལ་པ་དང༌། འབྲས་བུ་ཉོན་མོངས་པ་སྤོང་བ་དང༌། ཞི་བའི་ཕན་ཡོན་སྟོན་པའོ། ། བཀའ་དེ་ལ་བརྟེན་ཏེ་དེ་བཞིན་གཤེགས་པའི་བདག་པོའི་རྐྱེན་ལས་མ་བྱུང་བར་བརྩམས་པ་ཐམས་ཅད་ནི་བསྟན་བཅོས་ཞེས་བྱའོ། །
དེ་ལ་བཀའ་ཡོད་ཀྱང་བདག་གཞན་གྱི་རྟོག་པ་སྤེལ་བའི་ཕྱིར་བཀའ་ལ་བརྟེན་ནས་འཆད་དེ། དེ་ལྟར་ཡིད་ཆེས་ལུང་དང་རིགས་པ་ལ། ། བརྟེན་ནས་བདག་ཉིད་འབའ་ཞིག་དད་ཕྱིར་དང༌། ། གཞན་དག་མོས་དགེ་ཕུན་སུམ་ཚོགས་ལྡན་བློ། ། དེ་དག་རྗེས་སུ་གཟུང་ཕྱིར་འདི་བཤད་དོ། ། གང་ཞིག་རྒྱལ་བའི་བསྟན་པ་འབའ་ཞིག་གིས། ། དབང་བྱས་རྣམ་གཡེང་མེད་ཡིད་ཅན་གྱིས་བཤད། ། ཐར་པ་ཐོབ་པའི་ལམ་དང་རྗེས་མཐུན་པ། ། དེ་ཡང་དྲང་སྲོང་བཀའ་བཞིན་སྤྱི་བོས་བླང༌། ། ཞེས་བྱ་བ་ལ་སོགས་པ་གསུངས་སོ། །
ཆོས་ལ་འཇུག་པའི་གོ་རིམས་ནི། ཐོག་མ་ཉིད་དུ་སྡུག་བསྔལ་ལ་སྡུག་བསྔལ་དུ་ཤེས་ནས། དེ་སྤང་བར་འདོད་ཅིང་བདེ་བའི་གནས་ཐོབ་པར་འདོད་པའི་དད་པ་སྔོན་དུ་འགྲོ་བའོ། ། དད་པ་མེད་པར་ཆོས་ལ་འཇུག་པ་མེད་པས་ན་དང་བ་ལ་སོགས་པའི་དད་པ་གང་རུང་ཅིག་གིས་སྔོན་འགྲོ་བར་བྱེད་དེ། དད་པ་སྔོན་འགྲོ་མ་ལྟར་བསྐྱེད་པས་ཏེ། ། ཡོན་ཏན་ཐམས་ཅད་སྲུང་ཞིང་འཕེལ་བར་བྱེད། ། དོགས་པ་སེལ་ཞིང་ཆུ་བོ་རྣམས་ལས་སྒྲོལ། ། དད་པ་བདེ་བའི་གྲོང་ཁྱེར་མཚོན་པ་ཡིན། ། ཞེས་བྱ་བ་ལ་སོགས་པ་དཀོན་མཆོག་སྒྲོན་མ་ལས་གསུངས་སོ། ། དེ་ལྟར་དད་པས་བསྐུལ་ཏེ་བསླབ་པའི་གཞི་འཛིན་ནོ། །
བསླབ་པ་ལ་གནས་པས་མང་དུ་ཐོས་པ་བྱེད་དོ། ། མང་དུ་ཐོས་པས་བྱ་བ་དང་བྱ་བ་མ་ཡིན་པ་ཐམས་ཅད་ཤེས་པར་བྱས་ནས་སྒོམ་པ་ལ་སྦྱར་རོ། ། དེས་ནི་མངོན་པར་ཤེས་པ་ལ་སོགས་པ་ཐོབ་སྟེ་རིམ་གྱིས་གཞན་གྱི་དོན་ལ་འཇུག་པར་འགྱུར་ཏེ། ཇི་སྐད་དུ། མཛོད་ལས། ཚུལ་གནས་ཐོས་དང་བསམ་ལྡན་པས། ། སྒོམ་པ་ལ་ནི་རབ་ཏུ་སྦྱར། ། ཐོས་སོགས་ལས་བྱུང་བློ་རྣམས་ནི། ། མིང་དང་གཉིས་ཀའི་དོན་ཡུལ་ཅན། ། ཞེས་གསུངས་སོ། །
དེ་ལྟར་དད་པ་དང་བསླབ་པའི་གཞི་སྔོན་དུ་སོང་བས་མང་དུ་ཐོས་པ་བྱེད་དོ། ། དེ་ཡང་དགེ་བའི་བཤེས་གཉེན་བསྟན་པ་ལས་ཡིན་གྱི་རང་དགར་མ་ཡིན་ཏེ། ཀུན་མཁྱེན་གྱིས་སྔར་བླ་མ་བསྟེན། ། སློབ་མ་རང་དགར་མ་ཡིན་ཏེ། ། ལོང་བས་རང་དགར་རི་བོ་ལ། ། འཛེག་པར་ནུས་པ་མ་ཡིན་ཏེ། ། ཞེས་དེ་ཁོ་ན་ལ་འཇུག་པ་ལས་བཤད་དོ། ། དགེ་བའི་བཤེས་གཉེན་གྱི་མཚན་ཉིད་ཀྱང་འདི་ལྟར་ཤེས་པར་བྱ་སྟེ། མདོ་སྡེ་རྒྱན་ལས། བཤེས་གཉེན་དུལ་བ་ཞི་བ་ཉེར་ཞི་བ། །
ཡོན་ཏན་ལྷག་པར་བརྩོན་བཅས་ལུང་གིས་ཕྱུག ། དེ་ཉིད་རབ་ཏུ་རྟོག་པས་སྨྲ་མཁས་ལྡན། ། བརྩེ་བའི་བདག་ཉིད་སྐྱོ་བ་སྤངས་ལ་བསྟེན། ། ཞེས་གསུངས་ཏེ། ཚུལ་ཁྲིམས་ཀྱི་བསླབ་པ་དང་ལྡན་པས་དུལ་བ་དང༌། སེམས་ཀྱི་བསླབ་པ་དང་ལྡན་པས་ཞི་བ་དང༌། ཤེས་རབ་ཀྱི་བསླབ་པ་དང་ལྡན་པས་ཉེ་བར་ཞི་བ་དང༌། སློབ་མ་བས་ཡོན་ཏན་ལྷག་པ་དང༌། ཆོས་སྟོན་པ་ལ་བརྩོན་འགྲུས་དང་ལྡན་པ་དང༌། དེ་ཁོ་ན་ཉིད་མཐོང་བའམ།
དེ་མ་ཡིན་ནའང་ལུང་གིས་ཕྱུག་པ་དང༌། ཆོས་སྟོན་པ་ལ་ཚིག་རྫབ་རྫུབ་དང་བཅས་པའམ། ཟློས་པ་ལ་སོགས་པའི་སྐྱོན་དང་བཅས་པ་མ་ཡིན་ཏེ། སྨྲ་མཁས་ཤིང་བརྩད་ཅིང་དྲིས་ན་ལན་འདེབས་ནུས་པའོ། ། སེམས་ཅན་ཐམས་ཅད་དང་ཁྱད་པར་དུ་སློབ་མ་ལ་བརྩེ་བ་དང༌། ཆོས་སྟོན་པ་ལ་སྐྱོ་བ་སྤངས་པ་སྟེ། དེ་ལྟ་བུའི་དགེ་བའི་བཤེས་གཉེན་དེ་གཞུང་ལུགས་ཐ་དད་པ་ལས་མཚན་ཉིད་བསམ་གྱིས་མི་ཁྱབ་པ་ཅིག་གསུངས་ཀྱང་གཙོ་ཆེ་བའི་དབང་དུ་བྱས་ནས་བརྗོད་དོ། ། དེ་ལྟ་བུའི་དགེ་བའི་བཤེས་གཉེན་གང་དང་གང་དུ་བཞུགས་ཞེས་གཏམ་འདྲི་ཞིང་ཀུན་དུ་བཙལ་ལོ། ། དེ་ལྟ་བུ་རྙེད་པར་གྱུར་ན་ལན་དུ་མར་བསྐོར་བ་བྱས་ཏེ། དེའི་རྐང་པ་ལ་ཕྱག་བཙལ་ནས་མཎྜལ་བྱས་ཏེ།
སྙིམ་པ་མེ་ཏོག་དང་བཅས་པས་ཐལ་མོ་སྦྱར་ནས་ཙོག་ཙོག་པུར་འདུག་སྟེ། དང་བའི་སེམས་དང་བཅས་པས་འདི་སྐད་ཅེས་བརྗོད་དོ། ། ཀྱེ་བཙུན་པའམ་རིགས་ཀྱི་བུ་གསོན་ཅིག ཁྱེད་ལ་བདག་སྡུག་བསྔལ་ལས་འབྱིན་པར་བྱེད་པའི་བླ་མར་གསོལ་གྱི། ཁྱོད་ཀྱི་ཐུགས་རྗེས་གཟུང་དུ་གསོལ། ། ཞེས་ལན་གསུམ་དུ་གསོལ་བ་གདབ་བོ། ། གལ་ཏེ་བདག་ནི་རྒན་ལ། དེ་གསར་བུར་གྱུར་ན་རྐང་པ་ལ་ཕྱག་མི་བཙལ་ལོ། ། དེ་ཅིའི་ཕྱིར་ཞེ་ན། འཇིག་རྟེན་པ་དག་སྨོད་པའི་ཕྱིར་ཏེ་དེས་བསྟན་པ་ལ་གནོད་པའི་ཕྱིར་རོ། །
དེ་བས་ན། ཁྱིམ་པའམ་ནི་གསར་བུ་ལ། ། འཇིག་རྟེན་སྨོད་པ་སྤང་བའི་ཕྱིར། ། དམ་ཆོས་ལ་སོགས་མདུན་བདར་ཏེ། ། བརྟུལ་ཞུགས་འཛིན་པས་བློས་ཕྱག་བྱ། ། ཞེས་གསུངས་པ་ལྟ་བུའོ། ། དགེ་བའི་བཤེས་དེ་ལྷག་པ་ཡི། ། བསམ་པར་བཅས་པས་སློབ་མ་རྣམས། ། ཆོས་ལ་གུས་པར་བྱ་བའི་ཕྱིར། ། ཐོག་མར་བཀའ་ཡི་ཚིག་བརྗོད་བྱ། །
ཞེས་བྱ་བ་བར་སྐབས་ཀྱི་ཚིགས་སུ་བཅད་པའོ། ། ཟླ་བ་སྒྲོན་མ་ལས་གསུངས་པ། ཆོས་ཀྱི་སྦྱིན་པའི་ཆེད་ཀྱི་ཕྱིར། ། གལ་ཏེ་ཁྱོད་ལ་གསོལ་འདེབས་ན། ། རབ་རྒྱས་བདག་གིས་མ་བསླབས་ཚེ། ། ཐོག་མར་ཚིག་དེ་བརྗོད་པར་བྱ། ། ཁྱོད་ནི་ཤེས་ཤིང་མཁས་ཡིན་ན། ། བདག་ཉིད་ཆེན་པོའི་མདུན་དུ་ནི། ། བདག་གིས་ཇི་ལྟར་བཤད་ནུས་ཞེས། ། ཁྱོད་ཀྱིས་དེ་སྐད་བརྗོད་པར་བྱ། །
གལ་ཏེ་སྣོད་ནི་ཤེས་གྱུར་ན། ། གསོལ་བ་མ་བཏབ་བཤད་པར་བྱ། ། ཞེས་སོ། ། ཞར་ལས་འོངས་པའོ། ། དེ་ལྟར་དགེ་བའི་བཤེས་གཉེན་རྙེད་པར་གྱུར་ན། དེ་མཉེས་པར་བྱ་བའི་ཕྱིར་རྣམ་པ་ཐམས་ཅད་ཀྱིས་བསྙེན་བཀུར་བར་བྱ་སྟེ། འཕགས་པ་སྡོང་པོ་བཀོད་པ་ལས། ཇི་སྐད་དུ། ཁུར་ཐམས་ཅད་ཁུར་བས་མི་སྐྱོ་བས་ས་ལྟ་བུའི་སེམས་དང༌། མི་ཕྱེད་པས་རྡོ་རྗེ་ལྟ་བུ་དང༌།
མི་བསྐུལ་བས་ཁོར་ཡུག་ལྟ་བུ་དང༌། ཉམས་སུ་བླངས་པས་བྲན་ལྟ་བུ་དང༌། ང་རྒྱལ་སྤངས་པས་ཕྱག་དར་བ་ལྟ་བུ་དང༌། ཁུར་ཁུར་བས་ཐེག་པ་ལྟ་བུ་དང༌། མི་ཁྲོ་བས་ཁྱིམ་ལྟ་བུ་དང༌། འགྲོ་བས་མི་སྐྱོ་བས་གྲུ་ལྟ་བུ་དང༌། བཤེས་ཀྱི་ངོར་ལྟ་བས་བུ་མཛངས་བ་ལྟ་བུའི་སེམས་བསྐྱེད་པར་བྱའོ། ། བདག་ཉིད་ལ་ནད་པའི་འདུ་ཤེས་དང༌། དགེ་བའི་བཤེས་གཉེན་ལ་སྨན་པའི་འདུ་ཤེས་དང༌། རྗེས་སུ་བསྟན་པ་ལ་སྨན་གྱི་འདུ་ཤེས་བསྐྱེད་པར་བྱའོ། །
ཞེས་བྱ་བ་ལ་སོགས་པ་གསུངས་སོ། ། ཡང་དེ་ཉིད་ལས་འཕགས་པ་ནོར་བཟངས་ཀྱིས། དགེ་སློང་རྒྱ་མཚོའི་རྒྱལ་མཚན་གྱི་རྐང་པ་གཉིས་ལ་མགོ་བོས་ཕྱག་འཚལ་ཏེ། ལན་བརྒྱ་སྟོང་དུ་མར་བསྐོར་བ་བྱས་ནས་བཏུད་དེ་ཕྱག་བཙལ་ནས། ཡང་དང་ཡང་དུ་ལྟ་བ་དང་བསམ་པ་དང་ཆེད་དུ་བརྗོད་པ་དང་ཡོན་ཏན་དྲན་པར་བྱ་བ་དང༌། ཁ་དོག་དང་དབྱིབས་རྗེས་སུ་དྲན་པ་དང༌། རྗེས་སུ་འབྲང་བ་དང༌། སྨོན་ལམ་གྱི་རྗེས་སུ་འཇུག་པར་བྱ་བ་ལ་སོགས་པ་གསུངས་སོ། ། དེ་ལྟར་དགེ་བའི་བཤེས་གཉེན་ལ་བསྙེན་བཀུར་བྱས་པས་དེས་ཆོས་གསུང་བར་འགྱུར་རོ། ། ཉམས་སུ་ལེན་ནོ། །
དེའང་མོས་པ་སྤྱོད་པའི་སར། ཡི་གེ་འདྲི་མཆོད་སྦྱིན་པ་དང༌། ། ཉན་དང་ཀློག་དང་འཛིན་པ་དང༌། ། འཆད་དང་ཁ་ཏོན་བྱེད་པ་དང༌། ། དེ་སེམས་པ་དང་སྒོམ་པའོ། ། ཞེས་ཆོས་སྤྱོད་བཅུ་ལ་གནས་སོ། ། དེ་ཐམས་ཅད་ཀྱང་ཐོས་པ་ལས་འབྱུང་བས་དེའི་ཀུན་དུ་སྤྱོད་པ་བརྗོད་དོ། ། དེའང་བསམ་པའི་ཁྱད་པར་དང༌། སྦྱོར་བ་དང་དངོས་གཞི་དང༌། རྗེས་ཀྱི་བྱ་བའོ། །
དང་པོ་ནི་བདག་གིས་དམ་པའི་ཆོས་ཉན་ཏེ་བསླབས་ལ་བདག་ཉིད་ཀྱིས་མངོན་སུམ་དུ་བྱས་ལ། འགྲོ་བ་ཐམས་ཅད་འདོན་པའི་བསམ་པ་དང༌། དགེ་བའི་བཤེས་གཉེན་དང་ཆོས་ལ་དད་པ་དང་བཅས་པ་དང༌། ཕྱོགས་སུ་འཛིན་པ་སྤངས་པའི་ཡིད་དོ། ། སྦྱོར་བའི་དུས་སུ་ནི་སའི་ཕྱོགས་གཙང་མར་ཕྱག་དར་བྱས་ཏེ་ཆག་ཆག་བཏབ་ནས། ཆོས་ཀྱི་ཁྲི་མཐོ་བ་ཁྱད་དང་བཅས་པ་བཤམས་ཏེ། བསིལ་སྐྱོབ་ལ་སོགས་པ་དང་མཆོད་པའི་ཡོ་བྱད་རྣམས་ཀྱང་བྱའོ། ། དེ་ནས་དགེ་བའི་བཤེས་གཉེན་གྱི་རྐང་པ་ལ་མགོ་བོས་ཕྱག་བཙལ་ཏེ། པུས་མོ་ས་ལ་བཙུགས་ནས་ཐལ་མོ་སྦྱར་ལ་ལན་གསུམ་གྱིས་གསོལ་བ་གདབ་བོ། ། དངོས་གཞིའི་དུས་སུ་ནི།
ཙོག་ཙོག་པུར་འདུག་ཐལ་མོ་སྦྱར་ནས། མགོ་གཡོགས་པ་ལ་སོགས་པ་རྒྱགས་པའི་སྤྱོད་པ་ཐམས་ཅད་སྤངས་ཏེ། ཇི་སྐད་དུ། སྤྱོད་འཇུག་ལས། མི་ན་བཞིན་དུ་མགོ་གཡོགས་དང༌། ། གདུགས་དང་འཁར་བ་མཚོན་ཐོགས་དང༌། ། མགོ་བོ་བཅིངས་པ་དག་ལའང་མིན། ། ཞེས་གསུངས་སོ། ། ལུས་ཀྱི་སྤྱོད་པའོ། ། ངག་སྨྲ་བ་བཅད་དོ། །
སེམས་ནི་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག ཅེས་བཀའ་སྩལ་ཏོ། ། དེའི་དོན་ནི་འདི་ཡིན་ཏེ། ལེགས་པར་ཉོན་ཞེས་བྱ་བ་ནི། སྣོད་ཁས་ཕུབ་ཀྱི་སྐྱོན་སྤངས་པ་སྟེ། སྣོད་ཁས་ཕུབ་པར་ཆུ་མི་འགྲོ་བ་བཞིན། ཉན་པའི་དུས་སུ་ཆོས་ལ་རྣ་བ་མི་གཏོད་པ་སྤོང་བའོ། ། རབ་ཏུ་ཉོན་ཞེས་བྱ་བ་ནི་སྣོད་དྲི་མ་ཅན་སྤང་བ་སྟེ། འདོད་ཆགས་དང་ཞེ་སྡང་དང་ཕྲ་དོག་དང་འགྲན་སེམས་ལ་སོགས་པའི་བསམ་པས་ཆོས་ཉན་ན་དེས་ཕན་པར་མི་འགྱུར་བས་དེའི་སྐྱོན་སྤང་བའོ། ། ཡིད་ལ་ཟུང་ལ་ཉོན་ཞེས་བྱ་བ་ནི།
སྣོད་ཞབས་རྡོལ་གྱི་སྐྱོན་སྤོང་བ་སྟེ། དྲན་པ་ལ་མ་བཞག་ན་ཡིད་ལ་མི་གནས་པས་ཤེས་པར་མི་འགྱུར་བས་སྐྱོན་གསུམ་པོ་སྤངས་ཏེ་མཉན་ཞེས་བྱ་བ་ནི་སེམས་ཀྱི་ཀུན་དུ་སྤྱོད་པའོ། ། རྗེས་ནི་བླ་མའི་རྐང་པ་ལ་ཕྱག་བཙལ་ཏེ་དྲན་པ་དང་བཅས་པས་གནས་དབེན་པར་སོང་ལ། རྣམ་པར་གཡེང་བ་དང་རྨུགས་པའི་བྱ་བ་སྤངས་ཏེ། གང་མཉན་པའི་ཆོས་ལ་ཡང་ཡང་བསམ་མོ། ། བཀླག་པར་བྱའོ། ། བྲི་བར་བྱའོ། ། ཡིད་གཉིས་ཐམས་ཅད་བླ་མ་ལ་འདྲི་བར་བྱའོ། ། ཆོས་ཡོངས་སུ་རྫོགས་ནས་གཏང་རག་དང་བཅས་པས་བླ་མ་མཉེས་པར་བྱའོ། ། གཞན་ཡང་ནམ་མཁའ་མཛོད་ལས།
དམ་པའི་ཆོས་ནི་གཟུང་སླད་དུ། ། གཤེ་དང་མི་སྙན་འཚེ་བ་དང༌། ། ངན་དུ་སྨྲ་བའི་ཚིག་རྣམས་ཀྱང༌། ། བཟོད་པས་དེ་དག་དང་དུ་བླང༌། ། ཞེས་བྱ་བ་ལ་སོགས་པ་གསུངས་སོ། ། ཞར་ལས་འོངས་པ་ཅུང་ཟད་བརྗོད་དགོས་ཏེ། ཆོས་འཆད་པའི་སྤྱོད་པ་ནི་དམ་པའི་ཆོས་པདྨ་དཀར་པོ་ལས་གསུངས་ཏེ། མཁས་པས་དུས་སུ་སེམས་པར་བྱེད་པ་ན། ། ཁང་བུར་ཞུགས་ཏེ་དལ་ཞིང་སྒོ་བཅད་ནས། ། ཆོས་འདི་ཐམས་ཅད་ལ་ནི་ཚུལ་བཞིན་བལྟ། །
ལངས་ནས་ཞུམ་པ་མེད་པའི་སེམས་ཀྱིས་ཤོད། ། མཁས་པས་བདེ་ལ་རྟག་ཏུ་གནས་པར་འགྱུར། ། བདེ་ལ་འདུག་ནས་དེ་བཞིན་ཆོས་ཀྱང་ཉོན། ། གཙང་ཞིང་ཡིད་དུ་འོང་བའི་ས་ཕྱོགས་སུ། ། ཡངས་པའི་སྟན་ནི་རབ་ཏུ་བཤམས་བཏིང་ནས། ། བཟང་པོའི་ཚོན་གྱིས་ལེགས་པར་ཁ་བསྒྱུར་བའི། ། ཆོས་གོས་གཙང་མ་དེ་ནི་རབ་བགོས་ནས། ། རྔུལ་གཟན་ནག་པོ་དེ་བཞིན་བཤམས་བྱས་ལ། ། ཤམ་ཐབས་ཆེ་ཚད་ལེགས་པར་རབ་བགོས་ནས། ། བཅོས་བུའི་རས་རྣམས་ལེགས་པར་རབ་བཏིང་བ། །
རྐང་རྟེན་བཅས་པའི་ཁྲི་ལ་རབ་འདུག་ཅིང༌། ། རྐང་པ་ལེགས་པར་བཀྲུས་ཏེ་སྟེང་འཛེགས་ནས། ། གདོང་དང་བཞིན་གྱི་མདངས་ནི་རབ་སྣུམ་ཞིང༌། ། གོས་ཀྱི་སྟན་དེ་ལ་ནི་རབ་འདུག་ནས། ། སེམས་ཅན་ལྷགས་པར་རྩེ་གཅིག་གྱུར་རྣམས་ལ། ། གདམས་མང་རྣམ་པ་སྣ་ཚོགས་ཉེ་བར་སྟོན། ། ལེ་ལོ་དག་ཀྱང་རྣམ་པར་རབ་སྤངས་ནས། ། སྐྱོ་བའི་རྣམ་པའི་འདུ་ཤེས་བསྐྱེད་མི་བྱ། ། མཁས་པས་མི་དགའ་ཐམས་ཅད་རྣམ་པར་སྤང༌། ། བྱམས་པའི་སྟོབས་ནི་འཁོར་ལ་བསྒོམ་པར་བྱ། །
ཉིན་མཚན་དུ་ཡང་ཆོས་མཆོག་རབ་ཏུ་བསྒོམ། ། མཁས་པས་ད་ནི་བྱེ་བ་ཁྲག་ཁྲིག་དཔེས། ། འཁོར་རྣམས་མགུ་ཞིང་དེ་བཞིན་དགའ་བར་བྱེད། ། དེ་ལ་ནམ་ཡང་འདོད་པ་ཅུང་ཟད་མེད། ། གཞན་དུ་མཁས་པ་རྟག་ཏུ་བདག་ཉིད་དང༌། ། སེམས་ཅན་འདི་དག་སངས་རྒྱས་འགྲུབ་པར་ཤོག ། ཕན་ཕྱིར་འཇིག་རྟེན་ཆོས་གང་བསྟན་པ་དེ། ། བདག་གི་བདེ་བ་ཡོ་བྱད་ཀུན་སྙམ་སེམས། ། ཞེས་འབྱུང་ངོ༌། ། འཕགས་པ་ནམ་མཁའི་མཛོད་ལས་ཀྱང༌།
དུལ་བ་དང་ནི་ཞི་བ་དང༌། ། གྲོལ་བས་གྲོང་དུ་ཞུགས་ནས་ཀྱང༌། ། སེམས་ཅན་གང་དག་ཆོས་ཚོལ་བ། ། དེ་ལ་བདག་ཅག་ཆོས་བསྟན་ཏོ། ། ཞེས་འབྱུང་ངོ༌། ། གཞན་ཡང་བློ་གྲོས་རྒྱ་མཚོ་ལས། ཆོས་ཀྱི་ཁྲི་ལ་འདུག་པའི་དུས་སུ་བདུད་ཚར་བཅད་པའི་ཚིག་འདི་དག་བཀླག་པར་བྱ་སྟེ། ཏདྱ་ཐཱ། ཤ་མེ་ཤ་མ་ཝ་ཏི། ཤ་མི་ཏཱ་ཤ་ཏྲཱུཾ།
ཨཾ་ཀུ་རེ། མཾ་ཀུ་རེ། མཱ་ར་ཛི་ཏེ། ཀ་ར་དེ། ཡུ་ཀེ་ཡཱུ་ཀེ ཏེ་ཛོ་ཝ་ཏེ། ཨོ་ལོ་ཡ་ནི། ནི་ཤ་ཐ། ནིརྨ་ལེ། མ་ལཱ་པཱ་ཎ་ཡེ།
ཁུ་ཁུ་རེ། ཁ་གེ་གྲ་སེ། གྲ་ས་ནི། ཨོཾ་མུ་ཁེ། པཱ་རཾ་མུ་ཁཱི། ཨ་མུ་ཁཱི། ཤ་མི་ཏྲཱ་ནི། སརྦ་གྲ་ཧ་བནྡྷ་ནཱ་ནི། གྲ་ཧི་ཏྭ། སརྦ་པ་ར་བྲ་བ་ཏི་ན།
བི་མུཀྟ་མཱ་བྲ་ཤཱ། སྠཱ་བི་ཏྭཱ། བུདྡྷ་མུ་ཏྲ། ཨ་ནུངྒྷ་ཏི་ཏཱ། པུ་ཙ་རི་ཏ། པ་རི་ཤུདྡྷེ། བི་གཙྪནྟུ། སརྦ་མཱ་ར་ཀརྨ་ཎི། ཞེས་བཟླས་པས་བར་ཆད་ཐམས་ཅད་ཞི་བ་ཡིན་ནོ། ། ཆོས་འཆད་པའི་ཚུལ་ཡང་སྣོད་དང་རྗེས་སུ་འཚམ་པར་བཤད་དེ།
ཟླ་བ་སྒྲོན་མ་ལས། འཁོར་ནི་མང་པོའི་ནང་དུ་ནི། ། གལ་ཏེ་ངང་ཚུལ་ངན་མཐོང་ན། ། ཁྱོད་ཀྱི་ཡོ་བྱད་བསྙུངས་མི་བཤད། ། སྦྱིན་པའི་བསྔགས་པ་བརྗོད་པར་བྱ། ། ཞེས་བྱ་བ་ལ་སོགས་པ་དང༌། ཡང༌། གང་དང་གང་ལ་དང་པོར་ཕན། ། དེ་དང་དེ་ཡི་ཀུན་སྤྱོད་ཀྱིས། ། སྣོད་ཉམས་གྱུར་ལ་ནམ་ཡང་ནི། །
དམ་ཆོས་བསྟན་པར་མི་བྱའོ། ། ཞེས་གསུངས་པ་ལྟ་བུའོ། ། མདོར་ན་བསམ་པའི་ཁྱད་པར་སྙིང་རྗེ་ཆེན་པོ་དང་ལྡན་པ་དང༌། ལུས་ཀྱི་སྤྱོད་ལམ་གཞན་དད་པར་བྱེད་པ་དང༌། ངག་རྫབ་རྫུབ་ལ་སོགས་པ་མ་ཡིན་པས་སྣོད་དང་འཚམ་པར་ཆོས་སྟོན་པའོ། ། སྤྲོས་པས་ཆོག་གོ ། གཞན་ཡང༌། དཀོན་མཆོག་གསུམ་སྐུར་བཟང་ངན་དང༌། ། རིགས་དང་མི་རིགས་སོ་སོར་འབྱེད། ། ཆོས་ནི་ཆོས་མ་ཡིན་ཞེས་པའམ། །
ཆོས་སྨྲ་བ་ལ་སྦོབས་པ་ཡོད། ། མེད་པའམ་གཟུངས་ཐོབ་མེད་ཅེས་པའམ། ། སངས་རྒྱས་མེད་པར་གཟུངས་ཐོབ་མེད། ། ཆོས་སྨྲའི་སྤྱོད་པ་སུན་འབྱིན་པའམ། ། ཆོས་སྨྲ་སྒྲུབ་པ་ཡིན་ཞེས་པའམ། ། བག་མེད་པ་དང་སྤྱོད་ལམ་ངན། ། ཚུལ་ལས་ཉམས་པས་གླེང་བ་དང༌། ། སྤོབས་པས་གོ་བར་མི་བྱེད་དང༌། ། ཆོས་ཀྱིས་ལེགས་པར་མ་བཤད་དང༌། ། ཕན་ཚུན་འགལ་བར་གྱུར་ཅེས་དང༌། །
ཆོས་སྨྲའི་ཚེ་ན་གཏམ་གཞན་སྨྲ། ། དེ་བཞིན་དཀྲུགས་མར་བྱེད་པ་དང༌། ། མ་གུས་སྤྱོད་ཚོགས་ཆོས་སྤང་རྒྱུ། ། ཞེས་བྱ་བར་སྐབས་ཀྱི་ཚིགས་སུ་བཅད་པའོ། ། ཞར་ལས་འོངས་བའི་ཚིག་གོ ། ད་ནི་དཀྱུས་མ་ཉིད་ལ་འཇུག་གོ ། དེ་ལྟར་ཆོས་ཀྱི་རྣམ་པར་གཞག་པ་དང༌། དགེ་བའི་བཤེས་གཉེན་དང༌། ཆོས་མཉན་པ་ལ་དགོས་པའམ་ཕན་ཡོན་གང་ཞིག་ཐོབ་ཅེ་ན། ཆོས་ཀྱི་དགོས་པ་ཤེས་པས་ཆོས་ལ་འཇུག་པར་འགྱུར་རོ། །
དབྱེ་བ་དང་གོ་རིམ་ཤེས་པས་རིམ་པ་མ་ནོར་བར་འཇུག་པར་འགྱུར་རོ། ། གལ་ཏེ་རིམ་པ་བཞིན་མ་ཡིན་ཏེ་ཅིག་ཅར་དུ་ཞུགས་སོ། ། ཞེས་རྟོགས་ན་མ་ཡིན་ཏེ། འཕགས་པ་ལང་ཀར་གཤེགས་པ་ལས། དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་བློ་གྲོས་ཆེན་པོས་གསོལ་བ། བཅོམ་ལྡན་འདས་རང་གི་སེམས་ཀྱི་སྣང་བའི་རྒྱུད་ཅིག་ཅར་རམ། རིམ་གྱིས་འཇུག་པ་ཇི་ལྟར་དག་པར་འགྱུར། བཀའ་སྩལ་པ་བློ་གྲོས་ཆེན་པོ་རིམ་གྱིས་འཇུག་པ་དག་སྟེ་ཅིག་ཅར་ནི་མ་ཡིན་ནོ། ། འདི་ལྟ་སྟེ། ཤིང་ཨ་མྲའི་འབྲས་བུ་རིམ་གྱིས་སྨིན་པར་འགྱུར་གྱིས།
ཅིག་ཅར་ནི་མ་ཡིན་ནོ། ། ཞེས་བྱ་བ་ལ་སོགས་པ་གསུངས་སོ། ། དེ་བས་ན་ལམ་ལས་མི་ཉམས་པའོ། ། དགེ་བའི་བཤེས་གཉེན་བསྟེན་པ་ལ་ཕན་ཡོན་དཔག་ཏུ་མེད་དེ། འཕགས་པ་སྡོང་པོ་བཀོད་པའི་དཔལ་འབྱུང་བའི་རྣམ་པར་ཐར་པ་ལས། དགེ་བའི་བཤེས་གཉེན་གྱིས་ཟིན་པ་ནི་ངན་འགྲོར་མི་ལྟུང་ངོ༌། ། བསླབ་པ་དང་མི་འགལ་ལོ། ། འཇིག་རྟེན་ལས་འཕགས་སོ། ། སྤྱོད་པ་ཐམས་ཅད་ལ་མི་བརྗེད་པར་སྤྱོད་དོ། ། ཉོན་མོངས་པས་ཐུབ་པར་དཀའ་འོ། །
བྱ་བ་དང་བྱ་བ་མ་ཡིན་པ་ཤེས་སོ། ། བག་མེད་པ་ལས་བཟློག་གོ ། འཁོར་བ་ནས་འདོན་ནོ། ། རིགས་ཀྱི་བུ་དེ་ལྟར་ཡིད་ལ་བྱ་བ་རྒྱུན་མ་ཆད་པར་དགེ་བའི་བཤེས་གཉེན་རྣམས་ཀྱི་དྲུང་དུ་འགྲོ་བར་བྱའོ། ། ཞེས་བྱ་བ་དང༌། དགེ་བསྙེན་མི་གཡོ་བའི་རྣམ་པར་ཐར་བ་ལས་ཀྱང༌། རིགས་ཀྱི་བུ་དགེ་བའི་བཤེས་གཉེན་གྱི་བསྟན་པ་ལ་ཞུགས་པའི་བྱང་ཆུབ་སེམས་དཔའ་ལ་སངས་རྒྱས་བཅོམ་ལྡན་འདས་རྣམས་ཐུགས་མཉེས་པར་འགྱུར་རོ། ། ཐམས་ཅད་མཁྱེན་པར་འགྱུར་རོ། ། ཚིག་ལ་ཐེ་ཚོམ་མེད་པ་ལ་དགེ་བའི་བཤེས་གཉེན་རྣམས་མཉེས་པར་འགྱུར་རོ། ། དགེ་བའི་བཤེས་གཉེན་ཡིད་ལ་བྱེད་པ་དང༌།
མ་བྲལ་བ་ལ་དོན་ཐམས་ཅད་འགྲུབ་པར་འགྱུར་རོ། ། ཞེས་འབྱུང་ངོ༌། ། བྱང་ཆུབ་སེམས་དཔའི་སོ་སོར་ཐར་པ་ལས་ཀྱང་གསུངས་ཏེ། ཤཱ་རིའི་བུ་འདི་ལ་བྱང་ཆུབ་སེམས་དཔའ་ནི་མཁན་པོ་དང་སློབ་དཔོན་ལ་གུས་པ་གང་ཡོངས་སུ་མི་གཏོང་བའི་རིན་པོ་ཆེ་དེ་འཇིག་རྟེན་ན་མེད་དོ། ། ཞེས་བྱ་བ་ལ་སོགས་པ་གསུངས་སོ། ། དེ་ལྟར་དགེ་བའི་བཤེས་གཉེན་རྙེད་པས་བསྒོམ་པ་ཁོ་ནར་བྱའི། ཐོས་པ་ལ་དགོས་པ་ཅི་ཡོད་སྙམ་ན། དེའི་ཕྱིར་ཐོག་མར་འདྲེན་པ་ནི་དད་པ་ཡིན་ལ། དེས་ཀུན་ནས་བསླངས་ནས་ཐོས་པ་བྱ་བ་ལ་སོགས་པ་གོ་རིམ་བཞིན་ཏེ་གོང་དུ་བརྗོད་ཟིན་ཏོ། ། ཐོས་པའི་ཕན་ཡོན་བརྗོད་པས་ཀྱང་ཐོས་པ་ལ་སྤྲོ་བར་འགྱུར་ཏེ།
བྱང་ཆུབ་སེམས་དཔའི་སྡེ་སྣོད་ལས། ཇི་ལྟར་མུན་པས་ཁྱབ་སྒྲིབ་པ། ། ཁྱིམ་དུ་ཞུགས་པར་གྱུར་ན་ནི། ། ཡོད་པར་གྱུར་པའི་གཟུགས་རྣམས་ཀྱང༌། ། མིག་གིས་མཐོང་བར་མི་འགྱུར་རོ། ། དེ་བཞིན་དུ་ནི་འདི་ལ་ཡང༌། ། ལ་ལའི་མིག་དག་སྐྱེས་གྱུར་ཀྱང༌། ། དགེ་བ་དང་ནི་སྡིག་པའི་ཆོས། ། མ་ཐོས་པར་ནི་ཤེས་མི་འགྱུར། ། ཞེས་དགག་ཕྱོགས་ཀྱི་སྒོ་ནས་བསྟན་ཏོ། །
ཡང༌། ཐོས་པས་ཆོས་རྣམས་རྣམ་པར་ཤེས། ། ཐོས་པས་སྡིག་པ་གཏན་མི་བྱེད། ། ཐོས་པས་གནོད་པ་སྤོང་བར་བྱེད། ། ཐོས་པས་མྱ་ངན་འདས་པ་ཐོབ། ། ཐོབ་པར་འདོད་པས་ཐོས་པ་འཕེལ། ། ཐོས་པས་ཤེས་རབ་འཕེལ་བར་འགྱུར། ། ཤེས་རབ་ཀྱིས་ནི་དོན་རྣམས་སྦྱོང༌། ། དོན་ཐོབ་ནས་ནི་བདེ་ཐོབ་འགྱུར། ། དོན་ཐོབ་དོན་ནི་ཡིད་རྣོ་སྟེ། །
ཚེ་འདི་ལ་ནི་མྱ་ངན་འདས། ། ཆོས་ལ་སྦྱོར་ཞིང་གཙང་ལ་མཁས། ། ཤིན་ཏུ་བདེ་བ་ཐོབ་པར་འགྱུར། ། བྱང་ཆུབ་སེམས་དཔའི་སྡེ་སྣོད་ནི། ། ཐོས་ནས་ཆོས་ཉིད་གནས་པར་འགྱུར། ། འཇིག་རྟེན་ལ་ནི་སྣང་གྱུར་ནས། ། བྱང་ཆུབ་ཀྱི་ནི་སྤྱད་པ་སྤྱོད། ། ཅེས་བྱ་བ་ལ་སོགས་པ་གསུངས་སོ། ། བློ་གྲོས་རྒྱ་མཚོས་ཞུས་པ་ལས་ཀྱང༌། དེ་བཞིན་གཤེགས་པ་དམ་པའི་ཆོས་འཛིན་པ། །
དྲན་དང་བློ་གྲོས་དང་ནི་རབ་ལྡན་འགྱུར། ། ཤེས་རབ་རྒྱ་ཆེན་ཀུན་ནས་ཡེ་ཤེས་ལྡན། ། མཁས་པས་བག་ཆགས་ཐོས་པས་ཉོན་མོངས་སྤོང༌། ། ཞེས་བྱ་བ་ལ་སོགས་པ་གསུངས་སོ། ། སྡུག་བསྔལ་བྲལ་བར་འདོད་པ་ཡིས། ། ཆོས་ཀྱི་གཞུང་ལ་འཇུག་པར་བྱེད། ། དེ་ཡི་རབ་ཏུ་དབྱེ་ཤེས་པས། ། གང་དག་བླང་དང་དོར་བ་ཤེས། ། བྱེ་བྲག་བདེ་གཤེགས་ཆོས་རྣམས་བཞག ། ལམ་ལ་རིམ་བཞིན་མ་ནོར་འཇུག །
དེ་ལྟའི་བློ་ཡིས་བཤེས་གཉེན་བཙལ། ། དེ་ལས་ཐམས་ཅད་འབྱུང་བར་འགྱུར། ། དེ་ལས་ཐོས་པས་བློ་གྲོས་ཀྱི། ། མིག་གི་བདག་ཉིད་ཤེས་པར་འགྱུར། ། ཕན་ཡོན་གྱིས་ནི་དེ་དག་ལ། ། སྤྲོ་ཕྱིར་ཐོག་མར་དེ་དག་བརྗོད། ། ཅེས་བྱ་བ་ནི་བསྡུ་བའི་ཚིགས་སུ་བཅད་པའོ། ། རྣམ་པར་རྟོག་པ་གཉིས་པའོ།། །། གལ་ཏེ་དེ་ལྟར་སྡུག་བསྔལ་བ་ལས་འབྱིན་པའི་ཐབས་ནི་འདི་དག་གོ་ཞེས་རྣམ་པར་གཞག་མོད། སེམས་ཅན་རྣམས་སྡུག་བསྔལ་ལས་གྲོལ་བར་ཇི་ལྟར་འགྱུར།
དེ་གྲོལ་དུ་ཆུག་ཀྱང་ལམ་འདི་ཉིད་དང་སྐྱོན་དང་བཅས་པ་མ་ཡིན་ནམ། འདི་གསུང་བར་བྱེད་པ་སུ་ཞིག་ཡིན། དེ་གང་དང་གང་ལས་བརྒྱུད་དེ་འོངས་ཐེ་ཚོམ་དུ་འགྱུར་རོ་ཞེས་རྣམ་པར་རྟོག་པ་གསུམ་ལ་འཇུག་གོ ། སྡོམ་ནི། རྒྱུ་དང་དེ་བཞིན་རྐྱེན་དང་ནི། ། གསུམ་ཡིན་ཐབས་སུ་གཞག་པ་དང༌། ། སྟོན་པ་དང་ནི་བརྒྱུད་པ་ལ། ། ཐེ་ཚོམ་བསལ་བའི་གཉིས་ལས་བཞི། ། འདི་ལྟར་རྒྱུ་དང་རྐྱེན་མེད་པར་འབྲས་བུ་མི་འབྱུང་བ་བདེན་མོད། རྒྱུ་མེད་པར་འབྲས་བུ་འབྱུང་བ་མ་ཡིན་ཏེ།
གསེག་མ་ལས་མྱུ་གུ་བཞིན་ནོ། ། རྐྱེན་མེད་པར་ནི་མ་ཡིན་ཏེ། སྐམ་སར་གནས་པའི་ས་བོན་བཞིན་ནོ། ། འདིར་ནི་དེ་ལྟར་མ་ཡིན་ཏེ། སྡུག་བསྔལ་ཐམས་ཅད་དང་བྲལ་བའི་རྒྱུ་ཡང་ཡོད་ལ། རྐྱེན་ཡང་དག་པ་ཡང་ཡོད་དོ། ། རྒྱུ་དེ་གང་ཞེ་ན། སེམས་ཅན་ཐམས་ཅད་ཀྱི་ཆོས་ཉིད་བདག་གཉིས་ཀྱིས་སྟོང་ངོ༌། ། དེ་ནི་རང་བཞིན་དུ་གནས་པའི་རིགས་ཞེས་ཀྱང་བྱའོ། ། རང་བཞིན་ཆོས་ཀྱི་སྐུ་ཞེས་ཀྱང་བྱའོ། །
དོན་དམ་པའི་བདེན་པ་ཞེས་ཀྱང་བྱའོ། ། ཇི་སྐད་དུ། ཐོག་མ་མེད་པ་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་པ། ། དེ་ཡོད་པས་ན་འགྲོ་ཀུན་དང༌། ། མྱ་ངན་འདས་པ་ཐོབ་པའང་ཡིན། ། ཞེས་གསུངས་པ་ཡིན་ནོ། ། འདི་ལྟར་སེམས་ཅན་འདི་ཙམ་ནས་འབྱུང་ཞེས་བྱ་བ་མེད་པས་ཐོག་མ་མེད་དོ། ། དབྱིངས་ནི་རྒྱུའོ། ། གང་གི་ཞེ་ན་ཆོས་རྣམས་ཀུན་ཏེ་འདུས་བྱས་དང་འདུས་མ་བྱས་ཀྱིའོ། །
དེ་ན་འགྲོ་ཀུན་ཏེ་འཁོར་བ་དང༌། མྱ་ངན་འདས་ཀྱི་རྣམ་གྲོལ་ཏེ་ཐམས་ཅད་ཀྱི་རྒྱུ་ཡོད་དོ། ། ཁྱད་པར་དུ་སངས་རྒྱས་ཀྱི་རྒྱུ་ཡོད་པས་རྒྱུད་བླ་མ་ལས་གསུངས་ཏེ། རྫོགས་སངས་སྐུ་ནི་འཕྲོ་ཕྱིར་དང༌། ། དེ་བཞིན་ཉིད་དབྱེར་མེད་ཕྱིར་དང༌། ། རིགས་ཡོད་ཕྱིར་ན་སེམས་ཅན་རྣམས། ། རྟག་ཏུ་སངས་རྒྱས་སྙིང་པོ་ཅན། ། ཞེས་གསུངས་སོ། ། གལ་ཏེ་རང་བཞིན་གྱིས་དག་ན་དྲི་མ་གང་ལས་བྱུང༌། གློ་བུར་དུ་བྱུང་ན་ཡང་འབྱུང་བར་འགྱུར་ལ།
དང་པོ་ནས་གནས་ན་སྦྱང་དུ་མི་རུང་ངོ་ཞེ་ན་གློ་བུར་དུ་བྱུང་བ་མ་ཡིན་པས། སྐྱོན་དང་པོ་མེད་ལ། དང་པོ་ནས་ཡིན་ཡང་སྦྱང་དུ་རུང་བས་གློ་བུར་བ་ཞེས་བཏགས་ཏེ། གསེར་གྱི་དྲི་མ་བཞིན་ནོ། ། དེས་ན། ཐོག་མེད་གྱུར་ཀྱང་ཐ་མ་དང་ལྡན་པ། ། རང་བཞིན་གྱིས་དག་རྟག་པའི་ཆོས་རྣམས་ནི། ། ཐོག་མེད་སྦུབས་ཀྱིས་ཕྱི་སྒྲིབ་མི་མཐོང་སྟེ། ། ཇི་ལྟར་གསེར་གྱི་གཟུགས་ནི་བསྒྲིབས་པ་བཞིན། ། ཞེས་པ་དང༌།
རང་བཞིན་གྱི་དབང་དུ་མཛད་ནས། རང་བཞིན་འགྱུར་བ་མེད་པ་དང༌། དགེ་དང་རྣམ་པར་དག་པའི་ཕྱིར། ། དེ་བཞིན་ཉིད་འདི་གསེར་གྱི་ནི། ། གཟུགས་དང་མཚུངས་པར་བརྗོད་པ་ཡིན། ། ཞེས་རྒྱུད་བླ་མ་ལས་གསུངས་སོ། ། དེ་བས་ན་རྐྱེན་དང་ཕྲད་ན་རྒྱུ་ཡོད་དོ། ། ཞེས་བྱ་བས་ནི་ཐེ་ཚོམ་དང་པོ་བསལ་ལོ། ། རྐྱེན་དེ་ཉིད་རང་གི་ཚུལ་བཞིན་ཡིད་ལ་བྱེད་པ་དང་གཞན་གྱི་སྒྲའོ། ། དང་པོ་ནི་རང་གི་ཆོས་ཐོབ་པ་རྟོགས་པའི་ཆོས་སོ། །
དེ་སྐྱེ་བའི་རྒྱུ་ནི་གཉིས་པའོ། ། དེ་དག་གི་དབྱེ་བ་ནི་སྔར་བརྗོད་ཟིན་ཏོ། ། དེ་ཇི་ལྟར་ཐབས་ཁྱད་པར་དུས་འཕགས་ཤེ་ན། བཀའི་དོན་མངོན་སུམ་པ་མངོན་སུམ་ཚད་མ་དང་མི་འགལ་བས་ཐོག་མར་དགེ་བ་དང༌། ལྐོག་ཏུ་གྱུར་པས་རྗེས་སུ་དཔག་པ་དང་མི་འགལ་བས་བར་དུ་དགེ་བ་དང༌། ཤིན་ཏུ་ལྐོག་ཏུ་གྱུར་པ་ལུང་ཕན་ཚུན་མི་འགལ་བས་ཐ་མར་དགེ་བ་དང༌། ཡང་ན་ཐོས་ནས་དད་པའི་རྒྱུར་གྱུར་པས་ཐོག་མར་དགེ་བ་དང༌། བསམས་ནས་དགའ་བའི་རྒྱུར་གྱུར་པས་བར་དུ་དགེ་བ་དང༌། བསྒོམ་པའི་དུས་ན་བློ་དྲི་མ་མེད་པའི་རྒྱུར་གྱུར་པས་ཐ་མར་དགེ་བ་དང༌། བདེན་པ་གཉིས་སྟོན་པས་དོན་བཟང་བ་དང༌།
གཟུང་སླ་བས་ཚིག་འབྲུ་བཟང་བ་དང༌། བརྗོད་བྱ་ཚང་བར་སྟོན་པས་མུ་སྟེགས་དང་མ་འདྲེས་པ་དང༌། གཉེན་པོ་ཚང་བས་ཡོངས་སུ་རྫོགས་པ་དང༌། རང་བཞིན་གྱིས་དག་པས་མངོན་དུ་བྱེད་པས་ཡོངས་སུ་དག་པ་དང༌། དྲི་མ་མེད་པའི་དག་པ་མངོན་དུ་བྱེད་པས། ཡོངས་སུ་བྱང་བ་དང་ལྡན་པ་ཡིན་ནོ། ། དེའི་ཕྱིར་འདི་ལྟ་བུ་ཐབས་སུ་འགྱུར་ཏེ། གཞན་ནི་ཐབས་མ་ཡིན་པ་ལ་ཞུགས་པས་མྱུ་གུ་དོན་དུ་གཉེར་བ་ལས་ས་བོན་སྐམ་སར་འཇོག་པ་བཞིན་ནོ། ། ཐེ་ཚོམ་གཉིས་པ་བསལ་བའོ། ། དེ་ལྟ་བུའི་ཐབས་སུས་བསྟན་ཞེ་ན།
ཡང་དག་པར་རྫོགས་པའི་སངས་རྒྱས་ཏེ། དེས་རང་གི་མཁྱེན་ནས་གསུངས་ཏེ། བྱང་ཆུབ་སེམས་དཔའི་སྡེ་སྣོད་ལས། རྩ་བ་མེད་ཅིང་གནས་མེད་པར། ། སངས་རྒྱས་ཀྱི་ནི་བྱང་ཆུབ་རེག ། ཇི་ལྟར་རྟོགས་པ་དེ་བཞིན་དུ། ། སྲོག་ཆགས་རྣམས་ནི་ཀུན་ལ་སྟོན། ། ཞེས་གསུངས་སོ། ། སངས་རྒྱས་ཀྱིས་གསུངས་པ་ལ་ཡིད་ཆེས་ཅི་ཡོད་ཅེ་ན། བརྫུན་སྨྲ་བའི་རྒྱུ་མེད་པའི་ཕྱིར་རོ། །
ཐུགས་བརྩེ་བ་ཉིད་དང༌། ཐམས་ཅད་མཁྱེན་པ་ཉིད་ཀྱིས་སོ། ། ཇི་སྐད་དུ། རྣམ་འགྲེལ་ལས། བརྩེ་བས་ལེགས་དང་ཡེ་ཤེས་ལས། ། བདེན་པ་སྟོན་མཛད་སྒྲུབ་བྱེད་བཅས། ། ཞེས་པ་དང༌། ཉེས་པ་ཟད་པ་བརྫུན་གྱི་ཚིག ། སྨྲ་བར་མི་འགྱུར་རྒྱུ་མེད་ཕྱིར། ། ཞེས་གསུངས་སོ།
དེ་དག་ལ་སོགས་པ་སངས་རྒྱས་ཀྱི་ཡོན་ཏན་བསམ་གྱིས་མི་ཁྱབ་མོད། རེ་ཞིག་གཞག་གོ ། གལ་ཏེ་སངས་རྒྱས་དེ་ཉིད་ཀྱིས་རང་བྱུང་དུ་རྟོགས་སམ། འོན་ཏེ་སྔ་མའི་གདམས་ངག་ལ་བརྟེན། དང་པོ་མི་འཐད་དེ། འབད་པ་མེད་པར་འགྱུར་བའི་ཕྱིར་རོ། ། གཉིས་པའང་མི་འཐད་དེ་ཐུག་པ་མེད་པར་འགྱུར་བའི་ཕྱིར་རོ་ཞེ་ན། དེའང་དང་པོ་མ་ཡིན་ལ་གཉིས་པ་འདོད་དོ། ། ཐུག་པ་མེད་པར་འདོད་པ་ཉིད་དེ། འདི་ནི་བསམ་གྱིས་མི་ཁྱབ་པ་སྟེ་ནམ་མཁའི་མཐའ་བཞིན་ནོ། །
གལ་ཏེ་དེ་ལྟར་སངས་རྒྱས་བསམ་གྱིས་མི་ཁྱབ་ན་བསྐལ་པ་འདི་ལ་སངས་རྒྱས་གང་གིས་ཆོས་གསུངས་ཤེ་ན། འདིར་སྐྱེ་དགུ་རྣམས་ཀྱིས་ཚེ་ལོ་བརྒྱད་ཁྲིའི་དུས་སུ་དེ་བཞིན་གཤེགས་པ་འཁོར་བ་འཇིག་འཇིག་རྟེན་དུ་བྱོན་ནོ། ། དེའི་བསྟན་པ་ནུབ་སྟེ། ཚེ་ལོ་དྲུག་ཁྲིའི་དུས་སུ་དེ་བཞིན་གཤེགས་པ་གསེར་ཐུབ་བྱོན་ནོ། ། དེའི་བསྟན་པ་ནུབ་སྟེ་ཚེ་ལོ་བཞི་ཁྲིའི་དུས་སུ་དེ་བཞིན་གཤེགས་པ་འོད་སྲུང་བྱོན་ནོ། ། དེའི་བསྟན་པ་ནུབ་སྟེ་ཚེ་ལོ་བརྒྱ་བའི་དུས་སུ་དེ་བཞིན་གཤེགས་པ་ཤཱཀྱ་ཐུབ་པ་བདག་ཅག་གི་སྟོན་པ་འཇིག་རྟེན་དུ་བྱོན་ནས་ཆོས་ཀྱིས་སྣང་བར་མཛད་དོ། ། གལ་ཏེ་དེ་བཞིན་གཤེགས་པ་ཤཱཀྱ་ཐུབ་པ་འདིས་དང་པོ་བྱང་ཆུབ་མཆོག་ཏུ་སེམས་ཇི་ལྟར་བསྐྱེད། ལམ་ཇི་ལྟར་བསྒྲུབས། མཐར་ཇི་ལྟར་མངོན་པར་བྱང་ཆུབ་ནས་ཆོས་གསུངས་པའི་ཚུལ་ཉན་པར་སྤྲོའོ་ཞེས་རྣམ་པར་རྟོག་ན་ཅུང་ཟད་རྣ་བ་གཏོད་ཅིག་དང་ཁོ་བོས་ལེགས་པར་སྤྲོའོ། ། འདི་ལྟར་དེ་བཞིན་གཤེགས་པ་ཤཱཀྱ་ཐུབ་པ་འདིས་དང་པོར་རིགས་སད་ནས་སྐལ་བ་དང་ལྡན་པར་གྱུར་ཏེ།
དེ་བཞིན་གཤེགས་པ་ཤཱཀྱ་ཐུབ་པ་ཆེན་པོ་ལ་སྨོན་ལམ་གྱིས་ཐོག་མར་བསྐྲུན་ནས། བར་དུ་བསྐལ་པ་གྲངས་མེད་པ་གསུམ་དུ་དེ་བཞིན་གཤེགས་པ་བསམ་གྱིས་མི་ཁྱབ་པ་ལ་ཚོགས་བསྐྲུན་ཏེ། རྡོ་རྗེ་གདན་གྱི་ས་མནན་གྱི་བར་དུ་ཚོགས་ཀྱི་ལམ་ལ་གནས་པ་སོ་སོ་སྐྱེ་བོ་ཆེན་པོ་ཞེས་བྱའོ། ། དེ་ནས་ལམ་ཐམས་ཅད་སྟན་གཅིག་ལ་རྫོགས་པར་བྱས་ཏེ་མངོན་པར་རྫོགས་པར་སངས་རྒྱས་པར་འདོད་དོ། ། དེ་ཡང་མཛོད་ལས། དེ་གྲངས་མེད་གསུམ་ལ་སངས་རྒྱས། ། འབྱུང་ངོ་མར་ནི་འགྲིབ་པ་ནི། ། བརྒྱ་པའི་བར་ལ་དེ་དག་འབྱུང༌། ། ཞེས་པ་དང༌། རྣམ་གཟིགས་མར་མེ་རིན་ཆེན་གཙུག །
གྲངས་མེད་གསུམ་གྱི་ཐ་མར་བྱུང༌། ། དང་པོ་ཤཱཀྱ་ཐུབ་ཆེན་ལ། ། ཞེས་བྱ་བ་དང༌། བསམ་གཏན་མཐའ་རྟེན་གཅིག་ལ་ཀུན། ། དེ་ཡི་འོག་ཏུ་ཐར་ཆ་མཐུན། ། ཞེས་གསུངས་པ་ལྟར་ཁ་ཅིག་འདོད་དོ། ། ཡང་ཁ་ཅིག་རིགས་སད་པ་དང་སྨོན་ལམ་གྱི་ཐོག་མ་བསྐྲུན་པ་འདྲ་ལ། དེ་ནས་ཚོགས་ལམ་ཆེན་པོ་ལ་འཇུག་པ་ན་དེ་བཞིན་གཤེགས་པ་འོད་འཕྲོའི་ཕུང་པོ་ཆེན་པོ་ཞེས་བྱའོ། ། དེ་དག་ལ་སོགས་པས་མཐོང་བའི་ལམ་མཐར་ཕྱུང་ངོ༌། ། གྲངས་མེད་དང་པོའོ། །
གྲངས་མེད་གཉིས་པའི་ཚེ་དེ་བཞིན་གཤེགས་པ་དཀོན་མཆོག་ཡན་ལག་ལ་སོགས་པ་བསྒོམ་པའི་ལམ་ས་བརྒྱད་པའི་བར་དུའོ། ། གྲངས་མེད་གསུམ་པའི་ཚེ་མར་མེ་མཛད་ལ་སོགས་པ་ནས་འོད་སྲུངས་ཀྱི་བར་དུའོ། ། དེས་ས་བཅུ་པ་ལ་གནས་པར་གྱུར་ཏོ། ། དེ་ནས་སྐྱེ་བ་གཅིག་གིས་ཐོགས་པ་དམ་པ་ཏོག་ཏུ་གྱུར་ཏོ། ། དེ་ནས་ཤི་འཕོས་ནས་སྲིད་པ་ཐ་མ་པ་དོན་གྲུབ་ཏུ་གྱུར་ཏེ། དེ་ནས་རྡོ་རྗེ་གདན་གྱི་ས་མནན་ནས་དེ་ཉིད་དུ་མངོན་པར་བྱང་ཆུབ་བོ་ཞེས་འདོད་དོ། ། ཡང་ཁ་ཅིག་རྡོ་རྗེ་གདན་གྱི་ས་མནན་གྱི་བར་དེ་དང་མཚུངས་ལ། དེ་ནས་ཡིད་ཀྱི་ལུས་རང་བཞིན་གྱི་གནས་སུ་བྱང་ཆུབ་ལ། སྤྲུལ་པའི་ལུས་འདིར་བྱང་ཆུབ་བོ་ཞེས་འདོད་དོ། ། ལང་ཀར་གཤེགས་པ་ལས།
གཙང་མའི་རིགས་དག་སྤངས་པ་ཡི། ། འོག་མིན་ཞེས་བྱ་ཉམས་དགའ་དེར། ། ཡང་དག་སངས་རྒྱས་དེར་སངས་རྒྱས། ། སྤྲུལ་པ་པོ་ནི་འདིར་འཚང་རྒྱ། ། ཞེས་འདོད་དོ། ། ཡང་ཁ་ཅིག་དེ་བཞིན་གཤེགས་པ་མར་མེ་མཛད་ཀྱིས་ལུང་བསྟན་པའི་བར་དུ་འདྲ་ལ། དེས་ལུང་བསྟན་ནས། བསྐལ་པ་གྲངས་མེད་གསུམ་ན་མངོན་པར་རྫོགས་པར་བྱང་ཆུབ་སྟེ། དེ་ནས་ཀྱང་སངས་རྒྱས་ཀྱི་མཛད་པ་དཔག་ཏུ་མེད་པ་མཛད་དེ། འདིར་དམ་པ་ཏོག་ཏུ་གྱུར་པ་ལ་སོགས་པའང་སངས་རྒྱས་ཀྱི་མཛད་པ་སྟེ།
དེ་སྐད་དུ། ཤིན་ཏུ་རྒྱས་པ་ལས། དེ་བཞིན་གཤེགས་པ་སྤྱན་ཆེན་པོ་ཞེས་བྱ་བ་འབྱུང་བ་དེ་ཤེས་སམ། ང་ཉིད་དེར་གྱུར་ཏོ་ཞེས་གསུངས་པ་ལྟ་བུའོ་ཞེས་འདོད་དོ། ། གསང་ཆེན་ཐབས་ལ་མཁས་པ་ལས་ཀྱང༌། མར་མེ་མཛད་ཀྱིས་ལུང་བསྟན་པ་ན། ངས་མི་སྐྱེ་བའི་ཆོས་ལ་བཟོད་པ་ཐོབ་སྟེ། བཟོད་པ་ཐོབ་པ་ནི་འདོད་ན་ཞག་བདུན་གྱིས་ཀྱང་བྱང་ཆུབ་ལ། འདོད་ན་བསྐལ་པ་གྲངས་མེད་པའམ་གཏན་དུ་ཡང་གནས་པར་ནུས་སོ། ། ཞེས་གསུངས་པས་དུས་ངེས་པ་མེད་པར་བྱང་ཆུབ་བོ་ཞེས་ཁ་ཅིག་འདོད་དོ། །
དེ་དག་ལ་སོགས་པ་གཞུང་ལུགས་བསམ་གྱིས་མི་ཁྱབ་པ་ཅིག་གནས་སོ། ། དེ་དག་ཀྱང་ཕན་ཚུན་འགལ་བ་མ་ཡིན་ཏེ། གདུལ་བྱའི་བསམ་པ་དང་བསྟུན་ཏེ་གསུངས་པ་ཡིན་གྱི། འདི་ལྟར་ཡང་དག་པར་ན་འདི་ལྟར་གནས་སོ་ཞེས་འགལ་བ་མེད་པའི་ཚུལ་གྱིས་རེ་ཞིག་གཞན་དུ་བཙལ་གྱིས་འདིར་བཞག་གོ ། དེ་ལ་ལུགས་དང་པོ་ནི་འཕགས་པ་ཉན་ཐོས་ཀྱི་ཚུལ་ཡིན་པས་ཐུན་མོང་དུ་གྲགས་པ་མ་ཡིན་ནོ། ། གསུམ་པ་དང་བཞི་པ་དང་ལྔ་པ་ལ་ཡང་ཐེག་པ་ཆེན་པོའི་ཚུལ་གཞན་ཐུན་མོང་དུ་གྲགས་པ་མ་ཡིན་གྱི། དེའང་རེ་ཞིག་བཞག་གིས། འདིར་ལུགས་གཉིས་པ་ཐེག་པ་ཆེན་པོ་ཐུན་མོང་གི་གཞུང་མདོ་སྡེ་བསྐལ་པ་བཟང་པོ་དང༌། རྒྱ་ཆེར་རོལ་པ་ལ་སོགས་པ་ལས་བྱུང་བའི་ལུགས་དེ་བརྗོད་པར་བྱའོ། ། རིགས་སད་སྨོན་ལམ་ཐོག་མ་དང༌། །
གྲངས་མེད་གསུམ་ལ་ལམ་རྣམ་བཞི། ། དེར་གནས་སྐྱེ་བ་གཅིག་གིས་ཐོགས། ། དེ་ནས་མཛད་པ་རྣམས་ཡིན་ནོ། ། འདི་ལྟར་བདག་ཅག་གི་སྟོན་པ་འདི་སོ་སོ་སྐྱེ་བོ་འཆིང་བ་མཐའ་དག་དང་ལྡན་པའི་དུས་སུ། རེ་ཞིག་ལས་ཀྱི་དབང་གིས་སེམས་ཅན་དམྱལ་བའི་གནས་སུ་ཤིང་རྟ་འདྲེན་པའི་གྱད་དུ་གྱུར་ཏོ་ཞེས་ཐོས་སོ། ། དེར་སྐལ་བ་དང་རིགས་དང་ལྡན་པའི་དབང་གིས་སེམས་ཅན་དམྱལ་བའི་གྲོགས་པོ་དེ་རྣམས་ལ་རང་བཞིན་གྱིས་བརྩེ་བར་གྱུར་ཏོ། ། དེ་དེ་ལྟར་གྱུར་པས་དེ་རྣམས་ཀྱི་སྡུག་བསྔལ་འདི་རྣམས་བདག་གི་འཁུར་ན་ཅི་མ་རུང་སྙམ་སྟེ་གཤིན་རྗེའི་སྐྱེས་བུ་རྣམས་ལ་སྨྲས་པ། ཀྱེ་གྲོགས་པོ་དག་འདི་རྣམས་ཀྱི་སྡུག་བསྔལ་བདག་གིས་འཁུར་ན་ཅི་གནང་ཞེས་སྨྲས་པ་དང༌། གཤིན་རྗེའི་སྐྱེས་བུ་ཨ་བམ་ཞེས་བྱ་བས་སྨྲས་པ། སེམས་ཅན་ཐམས་ཅད་རང་རང་གི་ལས་ཀྱི་སྐལ་བ་ལ་སྤྱོད་ན་ཁྱོད་སྤྱི་བརྟོལ་རེ་ཆེ་ཞེས་སྨྲས་ཏེ།
ཐུ་ལུམ་མེ་འབར་བ་ཅིག་མགོ་ལ་བསྣུན་པར་གྱུར་ཏོ། ། སྙིང་རྗེ་ཆེན་པོ་སྐྱེས་པའི་སྟོབས་ཀྱིས་དེའི་ལས་ཟད་པའི་རྒྱུ་བྱས། དེས་རྐྱེན་བྱས་ཏེ། དེ་ནས་ཤི་འཕོས་ནས་སུམ་ཅུ་རྩ་གསུམ་གྱི་ལྷར་སྐྱེས་པར་གྱུར་ཏོ། ། དེ་དེ་ལྟར་རིགས་སད་པ་ལ་གནས་པ་དེ་དེ་ནས་ཡང་ཤི་འཕོས་ཏེ་འཛམ་བུའི་གླིང་འདིར་རྫ་མཁན་གྱི་བུ་ཁྱེའུ་སྣང་བྱེད་ཅེས་བྱ་བར་གྱུར་ཏོ། ། དེའི་ཚེ་འཇིག་རྟེན་གྱི་ཁམས་འདིར་དེ་བཞིན་གཤེགས་པ་ཤཱཀྱ་ཐུབ་པ་ཞེས་བྱ་བ་བྱོན་ནོ། ། ཁྱེའུ་དེའང་དེ་བཞིན་གཤེགས་པ་དེ་ལ་དད་པར་གྱུར་ནས། ཐུག་འཇམ་ཕོར་པ་གང་ཕུལ་ནས་བྱང་ཆུབ་ཏུ་སེམས་བསྐྱེད་དོ། ། སྨོན་ལམ་གྱི་ཐོག་མར་བསྐྲུན་པ། བདེ་བར་གཤེགས་པ་ཁྱེད་སྐུ་ཅི་འདྲ་དང༌། །
སྐུ་ཚེའི་ཚད་དང་ཁྱོད་དང་ཅི་འདྲ་དང༌། ། མཚན་མཆོག་བཟང་པོ་ཁྱོད་དང་ཅི་འདྲ་བ། ། དེ་བཞིན་བདག་ཀྱང་དེ་དང་འདྲ་བར་ཤོག ། ཅེས་སྨོན་ལམ་བཏབ་བོ། ། ཇི་སྐད་དུ། བསྐལ་བ་བཟང་པོ་ལས། ང་ནི་སྔོན་ཚེ་རྫ་མཁན་བུར་གྱུར་ཚེ། ། དེ་བཞིན་གཤེགས་པ་ཤཱཀྱ་ཐུབ་དེ་ལ། ། ཐུག་འཇམ་ཕོར་གང་ཙམ་ཡང་ཕུལ་ནས་ནི། ། དང་པོར་བྱང་ཆུབ་མཆོག་ཏུ་སེམས་བསྐྱེད་དོ། །
ཞེས་གསུངས་པ་ལྟ་བུའོ། ། དེ་ལྟར་སྨོན་ལམ་གྱི་ཐོག་མ་བསྐྲུན་གྱིས་བསྐལ་པ་གྲངས་མེད་པ་གསུམ་དུ་ཚོགས་སོགས་པའི་ནང་དུ་བགྲང་བར་བྱ་བ་མ་ཡིན་ཏེ། ཇི་སྐད་དུ། ངས་ཇི་སྲིད་ཆོས་ཐམས་ཅད་མཉམ་པ་ཉིད་མ་རྟོགས་པ་དེ་སྲིད་དུ་དགེ་བའི་རྩ་བ་ལ་ཡང་དག་པར་ཞུགས་པ་མ་ཡིན་ནོ། ། ཞེས་གསུངས་པ་ལྟ་བུའོ། ། དེ་ལྟར་སྨོན་ལམ་བཏབ་སྟེ་ཚོགས་བསགས་ནས་སྙིང་རྗེ་བླངས་ཏེ་བྱང་ཆུབ་ཀྱི་སེམས་དང་ཆོས་ཐམས་ཅད་ཤེས་ཏེ་དཀོན་མཆོག་གསུམ་ལ་དད་པ་ལ་གནས་པ་ནི་སངས་རྒྱས་རྣམས་ཀྱིས་དམ་པའི་ཆོས་ཀྱི་སྣོད་དུ་རིགས་ཏེ། དེའི་དྲུང་དུ་གཤེགས་ནས་བྱང་ཆུབ་ཀྱི་ལམ་སྟོན་ཏོ། ། ཞེས་བྱང་ཆུབ་སེམས་དཔའི་སྡེ་སྣོད་ལས་གསུངས་ལ། དེའི་ཕྱིར་རང་གི་སྟོབས་ཀྱིས་དེ་བཞིན་གཤེགས་པ་མཐོང་ནས་བསྐལ་པ་གྲངས་མེད་པ་དང་པོ་ལ་འཇུག་པའི་དུས་སུ་འཇིག་རྟེན་གྱི་ཁམས་འདིར་དེ་བཞིན་གཤེགས་པ་འོད་འཕྲོའི་ཕུང་པོ་ཆེན་པོ་ཞེས་བྱ་བ་བྱོན་པར་གྱུར་ཏོ། ། དེའི་དུས་སུ་རྒྱལ་པོ་ཚེ་རྣམ་པར་རྒྱལ་བ་ཞེས་བྱ་བ་ཞིག་ཀྱང་བྱུང་བར་གྱུར་ཏོ། །
དེའི་གྲོང་ཁྱེར་རྣམ་པར་རྒྱལ་བའི་རྒྱལ་མཚན་ཞེས་བྱ་བ་ཞིག་ཡོད་དེ། དེའི་ཚེ་བདག་ཅག་གི་སྟོན་པ་འདི་དེའི་ཚེ་རྒྱལ་པོ་དེའི་བུ་ཁྱེའུ་གཞོན་ནུ་བརྩོན་འགྲུས་སྤྱོད་ཅེས་བྱ་བར་གྱུར་ཏེ། དེ་བཙུན་མོའི་འཁོར་དང་བཅས་ཏེ་སྐྱེད་མོས་ཚལ་དུ་ཕྱིན་ཏོ། ། དེ་ནས་དེ་བཞིན་གཤེགས་པ་དེས་ཁྱེའུ་དེ་སྐལ་བ་དང་ལྡན་པར་མཁྱེན་ནས། དེའི་སྐྱེད་མོས་ཚལ་གྱི་སྟེང་གི་ནམ་མཁའ་ལ་བཞུགས་ཏེ། བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ཚད་མེད་པ་བཞི་དང༌། ཕ་རོལ་ཏུ་ཕྱིན་པ་དྲུག་ལས་བརྩམས་ཏེ་བྱང་ཆུབ་ཀྱི་ལམ་ཡང་བཤད། སངས་རྒྱས་རྣམས་ཀྱི་བསྔགས་པ་ཡང་བརྗོད་དོ། ། ཁྱེའུ་དེས་དེ་ཐོས་ནས་དད་པ་རྙེད་ནས་དེ་བཞིན་གཤེགས་པ་དེ་འཁོར་དང་བཅས་པ་ལོ་བྱེ་བ་ཕྲག་དགུ་བཅུ་རྩ་དྲུག་ཏུ་བསྙེན་བཀུར་རོ། ། དེ་དག་ལ་སོགས་པ་དེ་བཞིན་གཤེགས་པ་དཔག་ཏུ་མེད་པ་བསྙེན་བཀུར་ནས་བསྐལ་པ་གྲངས་མེད་པ་དང་པོ་མཐར་ཕྱིན་ཏོ། །
དེས་ནི་མཐོང་བའི་ལམ་སྐྱེས་སོ་ཞེས་ཁ་ཅིག་འདོད་དོ། ། དེ་ནས་གྲངས་མེད་པ་གཉིས་པ་ལ་འཇུག་པའི་དུས་སུ་དེ་བཞིན་གཤེགས་པ་དཀོན་མཆོག་ཡན་ལག་ཅེས་བྱ་བ་ཞིག་འཇིག་རྟེན་དུ་བྱུང་བར་གྱུར་ཏོ། ། དེའི་དུས་སུ་གྲོང་ཁྱེར་འཛམ་བུའི་ཆུ་བོ་གསེར་ཞེས་བྱ་བ་ཞིག་ཏུ། རྒྱལ་པོ་མཛེས་པར་སྣང་བ་ཞེས་བྱ་བ་ཞིག་ཀྱང་བྱུང་བར་གྱུར་ཏོ། ། དེའི་ཚེ་བདག་ཅག་གི་སྟོན་པ་ནི་དེའི་གནང་ཆེན་ཚོང་དཔོན་ཤེས་རབ་བཟང་པོ་ཞེས་བྱ་བ་ཞིག་ཏུ་གྱུར་ཏོ། ། དེ་བཞིན་གཤེགས་པ་དེས་ཚོང་དཔོན་དེ་བྱང་ཆུབ་སེམས་དཔའི་སྡེ་སྣོད་ཀྱི་སྣོད་དུ་རུང་བར་གཟིགས་ནས་དེའི་དྲུང་དུ་ནམ་མཁའ་ལ་རྫུ་འཕྲུལ་གྱིས་བཞུགས་ནས་སྔ་མ་བཞིན་བཤད་དོ། ། དེ་དད་པར་གྱུར་ཏེ་དེ་བཞིན་གཤེགས་པ་འཁོར་དང་བཅས་པ་ལ་ལོ་སྟོང་དུ་བསྙེན་བཀུར་བྱས་སོ། ། དེ་དག་ལ་སོགས་པ་དེ་བཞིན་གཤེགས་པ་དཔག་ཏུ་མེད་པ་ལ་བསྐལ་པ་གྲངས་མེད་པར་བསྙེན་བཀུར་བྱས་པས་བསྐལ་པ་གྲངས་མེད་པ་གཉིས་པ་མཐར་ཕྱིན་ཏོ། ། དེས་ནི་ས་བརྒྱད་པ་ལ་ཉེ་བར་གྱུར་ཏོ་ཞེས་ཁ་ཅིག་འདོད་དོ། ། དེ་ནས་བསྐལ་པ་གྲངས་མེད་པ་གསུམ་པ་ལ་འཇུག་པའི་དུས་སུ།
དེ་བཞིན་གཤེགས་པ་མར་མེ་མཛད་ཅེས་བྱ་བ་འཇིག་རྟེན་དུ་བྱུང་ངོ༌། ། དེའང་འདི་ལྟར་འཛམ་བུའི་གླིང་འདིར་པདྨོ་ཅན་གྱི་ཚོང་འདུས་ཞེས་བྱ་བར་རྒྱལ་པོ་དགྲ་ཐུལ་ཞེས་བྱ་བ་བྱུང་ངོ༌། ། དེའི་དུས་སུ་བྲམ་ཟེ་མར་མེའི་བདག་པོ་ཞེས་བྱ་བ་ཆོས་དང་མཐུན་པ་ཞིག་བྱུང་ངོ༌། ། དེ་ནས་རྒྱལ་པོ་དེས་བྲམ་ཟེ་དེ་ལ་རྒྱལ་སྲིད་ཕྱེད་བྱིན་ནོ། ། བྲམ་ཟེ་དེའང་མར་མེ་ཅན་གྱི་ཚོང་དུས་ཞེས་བྱ་བ་དེར་གནས་ཏེ་ཆོས་ཀྱི་རྒྱལ་སྲིད་བྱེད་དོ། ། ཡང་དུས་གཞན་ཞིག་ན་བྲམ་ཟེ་མར་མེའི་བདག་པོ་ལ་བུ་ཁྱེའུ་གཟུགས་བཟང་བ་རྒྱན་གྱིས་བརྒྱན་པ་ཞིག་བྱུང་སྟེ། དེའི་ལུས་ལས་འོད་བྱུང་བས་དེའི་མིང་མར་མེ་མཛད་དུ་བཏགས་སོ། ། དེ་བྲམ་ཟེ་མཚན་མཁན་རྣམས་ལ་མཚན་བསྟན་པས་བྱང་ཆུབ་ཏུ་ལུང་བསྟན་ཏོ། ། དེ་མ་མ་རྣམས་ལ་གཏད་དོ། ། དེ་རིང་པོར་མ་ལོན་པར་མཁས་པར་གྱུར་ཏོ། །
དེ་ནས་གནས་གཙང་མའི་ལྷའི་བུ་རྣམས་ཀྱིས་བྱང་ཆུབ་སེམས་དཔའ་མར་མེ་མཛད་ལ་བསྐུལ་བ། བཙུན་མོའི་འཁོར་གྱི་ནང་འདིར་ནི། ། ཡོན་ཏན་འབྱུང་གནས་གྱུར་པ་མེད། ། དྲང་སོང་རྒྱལ་མཚན་བསྣམས་ནས་ནི། ། བྱང་ཆུབ་དམ་པ་རྟོགས་པར་འགྱུར། ། ལང་ཚོ་མྱུར་དུ་འགྲོ་བ་ནི། ། རླུང་གི་ཤུགས་ལས་ལྷག་པར་མགྱོགས། ། དགའ་བ་དེར་ནི་གཟུགས་འཇིག་སྟེ། ། འཇིག་རྟེན་ཡིད་དུ་མི་འོང་བ། ། གྲོགས་པོ་རྒས་པ་མཐུ་ཉམས་ནི། །
རབ་ཏུ་བྱུང་བ་དཀའ་བ་སྟེ། ། ཁྱོད་ནི་ཤིན་ཏུ་དར་ལ་བབ། ། ཁྱོད་ནི་གསལ་བའི་དུས་ཡིན་ནོ། ། ལེགས་སོ་ལེགས་སོ་ཤེས་རབ་ཆེ། ། ལེགས་སོ་ལེགས་སོ་བློ་གྲོས་ཆེ། ། མྱུར་དུ་མངོན་པར་བྱུང་ན་ལེགས། ། ཐུགས་བརྟན་བྱང་ཆུབ་རྟོགས་པར་གྱིས། ། ཞེས་བསྐུལ་ལོ། ། དེ་དད་པས་རབ་ཏུ་བྱུང་བ་དང༌། ། དེ་ཉིད་ཀྱི་ནུབ་མོར་མངོན་པར་བྱང་ཆུབ་པར་གྱུར་ཏེ།
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མར་མེ་མཛད་ཅེས་བྱ་བར་གྱུར་ཏོ། ། དེའི་དགེ་བར་གྲགས་པ་དང་ཚིགས་སུ་བཅད་པ་རྒྱལ་པོ་དགྲ་ཐུལ་གྱིས་ཀྱང་ཐོས་ནས་དེ་བལྟ་བར་འདོད་པར་གྱུར་ཏེ། མར་མེའི་བདག་པོ་ལ་ཕོ་ཉ་བཏང་བ། མར་མེའི་བདག་པོ་ཁྱོད་ཀྱི་སྲས་ཤིག་མངོན་པར་བྱང་ཆུབ་བོ་ཞེས་བདག་གིས་ཐོས་པས། དེ་མཐོང་བར་འཚལ་ནས་ཐུགས་བརྩེ་བས་བདག་གི་དྲུང་དུ་གཤེགས་པར་ཅི་གནང༌། གལ་ཏེ་མི་གཤེགས་ན་བདག་ཉིད་དཔུང་གི་ཚོགས་ཡན་ལག་བཞི་དང་བཅས་ཏེ་མཆིའོ་ཞེས་ཕོ་ཉ་བཏང་ངོ༌། ། དེ་ནས་མར་མེའི་བདག་པོ་འཁོར་དང་བཅས་པ་གྲོས་བྱས་ཏེ་བཅོམ་ལྡན་འདས་ཉིད་ལ་གསོལ་བ་བཏབ་བོ། ། བཅོམ་ལྡན་འདས་ཀྱིས་ཀྱང་གནང་སྟེ། དགྲ་བཅོམ་པ་བྱེ་བ་ཕྲག་བརྒྱད་ཅུ་དང་བྱང་ཆུབ་སེམས་དཔའ་སྟོང་ཕྲག་བརྒྱད་ཅུ་རྩ་བཞི་དང་བཅས་ཏེ་ལྗོངས་རྒྱུ་ཞིང་གཤེགས་སོ། ། མར་མེའི་བདག་པོས་རང་གི་སའི་བར་དུ་ཞབས་འབྲིང་བྱས་ཏེ་སླར་ལོག་གོ །
བཅོམ་ལྡན་འདས་པདྨ་ཅན་དུ་གཤེགས་པ་རྒྱལ་པོ་དགྲ་ཐུལ་གྱིས་ཐོས་སོ། ། ཐོས་པ་དང་པདྨ་ཅན་གྱི་ཚོང་དུས་བརྒྱན་ཏེ། ཡང་རྒྱལ་པོས་བཅའ་བ་བྱས་ཏེ། མཆོད་པའི་ཡོ་བྱད་ཐམས་ཅད་མ་འཚོང་ཞིག མ་སྤྱད་ཅིག རང་རང་ཉིད་ཀྱིས་འབུལ་བ་གྱིས་ཤིག་ཅེས་བཅའ་བབྱས་སོ། ། དེ་ནས་རྒྱལ་པོ་དགྲ་ཐུལ་འཁོར་དང་བཅས་པ་གྲོང་ཁྱེར་ནས་བྱུང་སྟེ། དེ་བཞིན་གཤེགས་པའི་ཞབས་འབྲིང་བྱེད་པར་གྱུར་ཏོ། ། ཡང་དེའི་ཚེ་གངས་རིའི་ངོས་ལ་བྲམ་ཟེ་རིན་པོ་ཆེ་ཞེས་བྱ་བ་གཡོག་ལྔ་བརྒྱ་ཡོད་པ། ཀློག་ཏུ་འཇུག་པའི་མཁན་པོ།
སྔགས་འཆང་བ། རིག་བྱེད་གསུམ་པོ་སྒྲ་ངེས་པར་སྦྱོར་བ་དང་བཅས་པ་ཤེས་པ། ཤེས་པ་གསལ་བ་དང་བཅས་པ། ཡི་གེ་རབ་ཏུ་འབྱེད་པ་དང་བཅས་པ་སྔོན་དུ་བྱང་བ་ལྔ་དང་བཅས་པའི་ཕ་རོལ་ཏུ་ཕྱིན་པ་དང༌། ཚིག་རེ་རེ་ཞིང་ལུང་བསྟན་པ་དང༌། འཇིག་རྟེན་རྒྱང་འཕེན་པ་དང༌། མཆོད་སྦྱིན་གྱི་རྒྱུ་དང༌། སྐྱེས་བུ་ཆེན་པོའི་མཚན་རྗེས་སུ་རྟོགས་པ། རང་གི་ཚིག་རབ་འབྲིང་གསུམ་རིག་པ། སློབ་དཔོན་དུ་གྱུར་པ་ཞིག་གནས་སོ། །
བདག་ཅག་གི་སྟོན་པ་ནི་དེའི་ཉེ་གནས་བྱེད་པ་བྲམ་ཟེ་གཞོན་ནུ་སྤྲིན་ཞེས་བྱ་བ་ཞིག་ཏུ་གྱུར་ཏེ། དེ་བསླབ་པར་བྱ་བའི་གནས་རྣམས་ལོབས་ནས། ཀྱེ་མཁན་པོ་བདག་གིས་རིག་བྱེད་ལོབས་ཏེ་བདག་ཡུལ་དུ་མཆི་ན་བདག་གིས་བགྱི་བ་ཅི་མཆིས་ཞེས་སྨྲས་པ་དང༌། ཁྱེའུ་གཞོན་ནུ་སྤྲིན་ནོར་ཀརྴ་པ་ན་ལྔ་བརྒྱ་བྱིན་ཅིག་ཅེས་སྨྲས་སོ། ། དེས་མཁན་པོའི་རྐང་པ་ལ་ཕྱག་བཙལ་ཏེ་སོང་ངོ༌། ། དེས་མཁན་པོའི་ནོར་བཙལ་ཏེ་མཐར་གྱིས་པདྨོ་ཅན་དུ་སོང་ངོ༌། ། དེས་ཕོ་བྲང་བརྒྱན་པ་མཐོང་ནས་འདི་ཅི་ཞེས་དྲིས་པ་དང༌། མིས་སྨྲས་པ། གཞོན་ནུ་ཁྱོད་ཀྱིས་མི་ཤེས་སམ། དེང་དེ་བཞིན་གཤེགས་པ་མར་མེ་མཛད་འཁོར་དང་བཅས་པ་གཤེགས་པའི་ཕྱིར་བརྒྱན་ཏོ། །
ཞེས་སྨྲས་སོ། ། བྲམ་ཟེ་སངས་རྒྱས་ཀྱི་སྒྲ་ཐོས་པས་དགའ་བ་དང་མགུ་བ་ཆེར་སྐྱེས་ཏེ། སངས་རྒྱས་འབྱུང་བ་ནི་ཨུ་དུམྦཱ་རའི་མེ་ཏོག་དང་འདྲའི། དེ་བས་ན་འགྲོན་བུ་འདི་དག་གིས་མེ་ཏོག་ཉོས་ཏེ་བཅོམ་ལྡན་འདས་ལ་གཏོར་ལ། མཁན་པོའི་ནོར་གུད་ནས་བཙལ་ལོ་སྙམ་མོ། ། ཡང་དེའི་དུས་སུ་བུ་མོ་ཞིག་མེ་ཏོག་ཨུཏྤ་ལ་བདུན་ཁྱེར་ཏེ་སྲང་ནས་སོང་བ་དང༌། བྲམ་ཟེའི་ཁྱེའུས་དེ་ལ། ཀྱེ་བུ་མོ་ཆུའི་མེ་ཏོག་འདི་དག་གང་ནས་རྙེད་ཅེས་དྲིས་པ་དང༌། དེས་སྨྲས་པ། ཆེ་གེ་མོ་ཞིག་ན་ཕྲེང་བ་བྱེད་པའི་ཁང་པ་ནས་ཀརྴ་པ་ན་ལྔ་བརྒྱས་ཉོས་སོ། །
དེས་སྨྲས་པ། འདི་དག་ང་ལ་ཚོངས་ཤིག ། དེས་སྨྲས་པ། དེ་ལྟར་མི་རུང་ངོ༌། ། སླར་སྨྲས་པ། འོ་ན་གཉིས་ཁྱོད་ལ་ཞོག་ལ། ལྔ་ལ་ཀརྴ་པ་ན་ལྔ་བརྒྱ་སྦྱིན་ནོ། ། དེས་སྨྲས་པ། འདིས་ཅི་བྱ། སླར་སྨྲས་པ།
བཅོམ་ལྡན་འདས་ལ་གཏོར་རོ། ། བུ་མོས་སྨྲས་པ། གལ་ཏེ་ཁྱོད་སྲིད་པའི་འགྲོ་བ་འཆི་འཕོ་ཐམས་ཅད་དུ་བདག་གི་ཁྱིམ་ཐབ་ཏུ་དམ་འཆའ་ན་སྦྱིན་ནོ། ། བྲམ་ཟེས་སྨྲས་པ། བུ་མོ་ཐོང༌། ཁྱོད་དེ་སྐད་མ་ཟེར་ཅིག ཁྱོད་ནི་གཡེང་ཞིང་རྒོད་པའོ། ། བདག་གིས་སངས་རྒྱས་ཀྱི་ཆོས་དཀའ་བ་དཔག་ཏུ་མེད་པས་བསྒྲུབ་པའི་བར་ཆད་མ་བྱེད་ཅིག བུ་མོས་སྨྲས་པ། གལ་ཏེ་ཁྱོད་ལུས་ལས་ཤ་ཡུངས་ཀར་གྱི་འབྲུ་ཙམ་དུ་བཅད་དེ་སྦྱིན་ཡང་ཁྱོད་ཀྱི་སྦྱིན་པའི་བར་ཆད་དུ་མི་བྱའོ། །
བྲམ་ཟེས་སྨྲས་པ། དེ་ལྟར་གྱུར་ཅིག ཆུ་ལས་སྐྱེས་པའི་མེ་ཏོག་དག་ང་ལ་བྱིན་ཅིག དེས་ཀྱང་བྱིན་ནོ། ། དེ་ནས་གཞོན་ནུས་བཅོམ་ལྡན་འདས་ག་ལ་བ་དེར་སོང་བ་དང༌། བཅོམ་ལྡན་འདས་འཁོར་དུ་མས་བསྐོར་བ་དང་བཅས་པ་མཐོང་བ་དང་སེམས་དང་བར་གྱུར་ཏོ། ། དེ་ནས་མི་མང་པོ་དག་གིས་གོས་བཟང་པོ་དག་བཅོམ་ལྡན་འདས་འབྱོན་པའི་ལམ་དུ་བཀྲམ་པ་མཐོང་ནས། དེས་བདག་ལ་གོས་མེད་ཀྱི་རི་དྭགས་ཀྱི་པགས་པ་གདིང་ངོ་སྙམ་ནས་བཏིང་ངོ༌། ། དེ་ནས་མི་དག་འདི་འདྲ་བའི་སེམས་ཅན་དཀོན་མཆོག་གི་དྲུང་དུ་རི་དྭགས་ཀྱི་པགས་པ་གདིང་ངམ་ཞེས་འཕྱ་ཞིང་རྟུལ་བར་བྱེད་དོ། ། དེས་ཕྱོགས་ཀྱི་མཐའ་ག་ལ་བ་དེར་སོང་ཏེ་དེར་བཏིང་ནས།
དགོངས་ཤིག་བཅོམ་ལྡན་འདས་དེ་བཞིན་གཤེགས་པ་མར་མེ་མཛད། ཀུན་ནས་སྤྱན་གསོལ་ཅིག རི་དྭགས་ཀྱི་པགས་པ་ལ་ཞབས་བཞག་པར་གསོལ་ཞེས་སེམས་བསྐྱེད་པ་དང༌། བཅོམ་ལྡན་འདས་ཀྱིས་དགོངས་ནས་ཞབས་བཞག་གོ ། དེ་ནས་དགའ་མགུ་རངས་ཏེ་དེ་བཞིན་གཤེགས་པ་ལ་ཨུཏྤ་ལ་ལྔས་གཏོར་རོ། ། དེའི་དུས་སུ་ལྷ་རྣམས་ཀྱིས་ཀྱང་དེ་བཞིན་གཤེགས་པ་ལ་མཆོད་པ་བྱས་སོ། ། དེ་ནས་དེ་ལྟར་སེམས་དང་བས་ལོ་གཉིས་ཀྱི་བར་དུ་རལ་པ་གསེར་གྱི་ཁ་དོག་ལྟ་བུ་བཅོམ་ལྡན་འདས་ཀྱི་སྤྱན་སྔར་བཏིང་བར་བྱས་ནས་བདག་ལུང་བསྟན་ཅིང་དབུགས་དབྱུང་བར་གསོལ་ཞེས་ཡི་དམ་བཅའོ། ། ཅི་སྟེ་བཅོམ་ལྡན་འདས་རལ་པ་ལ་ཞབས་མི་འཇོག་ཅིང་དབུགས་མི་འབྱིན་ན་འདི་ཉིད་དུ་ལུས་བསྐམ་པར་བགྱིའོ། ། ཞེས་ཀྱང་ཡི་དམ་བཅས། དེ་ནས་དེ་བཞིན་གཤེགས་པས་མཁྱེན་ཏེ་རལ་པ་ལ་ཞབས་བཞག་ནས་གཡས་ཕྱོགས་སུ་གཟིགས་ཏེ།
དགེ་སློང་དག་རལ་པ་རྣམས་ལ་རྐང་པ་མ་བཞག་ཅིག དེ་ཅིའི་ཕྱིར་ཞེ་ན། བྲམ་ཟེའི་ཁྱེའུ་འདི་ནི་བསྐལ་པ་གྲངས་མེད་པ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བར་འགྱུར་རོ། ། ཞེས་ལུང་བསྟན་པ་བཀའ་སྩལ་ཏོ། ། དེས་དེ་ཐོས་ནས་དགའ་མགུ་རངས་ཏེ་སྟེང་གི་བར་སྣང་ལ་མངོན་པར་འཕགས་ཏེ་ཏིང་ངེ་འཛིན་བྱེ་བ་ཁྲག་ཁྲིག་དཔག་ཏུ་མེད་པ་ཡང་མངོན་པར་འདུ་བྱས་སོ། ། མངོན་པར་ཤེས་པའི་སྟོབས་ཀྱིས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱིས་ལུང་བསྟན་པ་ཡང་མཐོང་ངོ༌། ། དེ་ལྟར་དབུགས་ཕྱིན་ནས་ནམ་མཁའ་ལས་བབས་ཏེ་བཅོམ་ལྡན་འདས་ཀྱི་དྲུང་དུ་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ་ཚངས་པར་སྤྱོད་དོ། ། དེ་ནི་ས་བརྒྱད་པའི་དུས་ཡིན་ནོ། ། ཞེས་བླ་མ་ཁ་ཅིག་གིའོ། ། གཞན་དག་ནི་སྡེ་སྣོད་ལས་བཅོམ་ལྡན་འདས་མཐོང་ན་ཆོས་ཐམས་ཅད་མཉམ་པ་ཉིད་ཁོང་དུ་ཆུད་དོ། །
ལུང་བསྟན་པའི་ཚེ་མི་སྐྱེ་བའི་ཆོས་ལ་བཟོད་པ་ཐོབ་བོ། ། ཞེས་བྱ་བ་དང༌། ཤཱ་རིའི་བུ་འདས་པའི་དུས་སུ་མར་མེ་མཛད་ཀྱི་ཕ་རོལ་ན་ངས་དཀར་པོའི་ཆོས་ལ་མ་སྤྱད་པ་གང་ཡང་མེད་དེ་སངས་རྒྱས་དེ་དག་གིས་ལུང་མ་བསྟན་ཏོ། ། དེ་ཅིའི་ཕྱིར་ཞེ་ན། ངས་མཚན་མ་དང་བཅས་པ་བཅད་པར་གྱུར་ཏོ། ། ཞེས་གསུངས་པས་ན། འདི་ནི་ས་དང་པོའི་གནས་སྐབས་ཡིན་ནོ་ཞེས་འདོད་དོ། ། དེ་དག་ལ་སོགས་པ་ནས་བརྩམས་ཏེ་བྲམ་ཟེའི་ཁྱེའུ་འོད་ཟེར་ཕྲེང་བར་གྱུར་པས་སངས་རྒྱས་འོད་སྲུངས་ཀྱི་བར་དུ་དེ་བཞིན་གཤེགས་པ་བསམ་གྱིས་མི་ཁྱབ་པ་བསྙེན་བཀུར་བས། བསྐལ་པ་གྲངས་མེད་པ་གསུམ་མཐར་ཕྱིན་ཏོ། ། ཚུལ་དེ་དག་ནི་བྱང་ཆུབ་སེམས་དཔའི་སྡེ་སྣོད་ཀྱི་གཞུང་ལས་གསུངས་སོ། །
དེ་ནས་སངས་རྒྱས་འོད་སྲུངས་བསྙེན་བཀུར་བའི་དུས་སུ་ས་བཅུ་པའི་བྱང་ཆུབ་སེམས་དཔའ་སྐྱེ་བ་གཅིག་གིས་ཐོགས་པ་དེ་འཛམ་བུའི་གླིང་འདི་ནས་ཤི་འཕོས་ནས། དགའ་ལྡན་གྱི་གནས་སུ་ལྷའི་བུ་དམ་པ་ཏོག་དཀར་པོ་ཞེས་བྱ་བར་གྱུར་ཏོ། ། ཞེས་ཐོས་སོ། ། དེ་ནི་སྐྱེ་བ་གཅིག་གིས་ཐོགས་པ་སྟེ་ཤི་འཕོས་ནས་འཚང་རྒྱ་བར་འགྱུར་རོ། ། ཞེས་ལྷ་ཐམས་ཅད་ཀྱིས་ཤེས་ཏེ། དེ་ལ་བསྙེན་བཀུར་བའི་མཆོད་པ་ཆེན་པོ་བྱེད་ཅིང་ཆོས་ཀྱང་ཉན་ཏོ། ། དེ་དེ་ལྟར་གནས་པ་ན་སིལ་སྙན་རྣམས་ལས་ཀྱང་བྱང་ཆུབ་སེམས་དཔའ་ལ་བསྐུལ་བའི་ཚིགས་སུ་བཅད་པ་བྱུང་བར་གྱུར་ཏེ། འདི་ལྟར། བསོད་ནམས་རྒྱ་ཆེ་ཚོགས་མང་དྲན་རྟོགས་དང༌། ། བློ་གྲོས་མཐའ་ཡས་ཤེས་རབ་འོད་མཛད་པ། །
མཚུངས་མེད་སྟོབས་མངའ་མཐུ་རྩལ་རྒྱ་ཆེ་བ། ། མར་མེ་མཛད་ཀྱིས་ལུང་བསྟན་དགོངས་པར་མཛོད། ། ཅེས་བྱ་བ་ལ་སོགས་པས་བསྐུལ་ལོ། ། དེ་ནས་བྱང་ཆུབ་སེམས་དཔའ་མའི་མངལ་དུ་ལོ་བཅུ་གཉིས་ན་འཇུག་པར་འགྱུར་རོ་ཞེས་བསྟན་ཏོ། ། དེའི་ཚེ་ལྷའི་བུ་དག་བྲམ་ཟེའི་ཆ་བྱད་དུ་བྱས་ཏེ། འཛམ་བུའི་གླིང་དུ་མི་རྣམས་རིག་བྱེད་སློབ་དུ་བཅུག་སྟེ། འདི་ལྟར་མཚན་འདི་དག་ནི་སངས་རྒྱས་ཀྱི་མཚན་མའོ་ཞེས་བྱ་བ་ལ་སོགས་པ་སློབ་བོ། ། ཡང་ད་སྟེ་ལོ་བཅུ་གཉིས་ན་སངས་རྒྱས་འཇིག་རྟེན་དུ་འབྱུང་ངོ་ཞེས་གཏམ་དུ་བསྒྲགས་སོ། ། དེའི་གཏམ་རང་སངས་རྒྱས་ཀྱིས་ཐོས་པས་རང་སངས་རྒྱས་དཔག་ཏུ་མེད་པ་ཡུལ་འཁོར་མོ་འཇིག་ཏུ་མྱ་ངན་ལས་འདས་པས་དྲང་སྲོང་ལྷུང་བ་ཞེས་ཀྱང་གྲག་གོ ། དེ་ནས་ལོ་བཅུ་གཉིས་ལོན་པ་དང༌།
བྱང་ཆུབ་སེམས་དཔས་(Dགཟིགས་པ་ལྔ་)ལ་གཟིགས་ཏེ། འཛམ་བུའི་གླིང་དུ་གཤེགས་པར་དགོངས་སོ། ། ལྔ་པོ་འདི་ལྟ་སྟེ། (Eདུས་ལ་གཟིགས་པ་སྟེ་སེམས་ཅན་འདུལ་བའི་དུས་དང༌། གླིང་ལ་གཟིགས་པ་སྟེ་འཛམ་བུའི་གླིང་དང༌། ཡུལ་ལ་གཟིགས་པ་སྟེ་དབུས་དང༌། རིགས་ལ་གཟིགས་པ་སྟེ་རིགས་ཀྱི་ནང་ན་བཙུན་པ་རྒྱལ་པོའི་རིགས་དང༌། ལྔ་པ་བུད་མེད་ལ་གཟིགས་པ་)སྟེ་རིགས་སོགས་ཡོན་ཏན་སུམ་ཅུ་རྩ་གཉིས་དང་ལྡན་པའོ། ། དེ་ལྟ་བུ་འཛོམ་པའི་དུས་སུ་འཛམ་བུའི་གླིང་དུ་བྱོན་པར་དགོངས་སོ། ། དེའི་ཚེ་འཛམ་བུའི་གླིང་ན་ཡུལ་ཆེན་པོ་བཅུ་དྲུག་ཡོད་དོ། །
དེ་དག་ན་རྒྱལ་པོའི་ཕོ་བྲང་བདུན་ཡོད་དེ། མ་ག་དྷཱ་དང་ཀོ་ས་ལ། ། བཱཏྶ་ལ་དང་ཡངས་པ་ཅན། ། འཕགས་རྒྱལ་དང་ནི་བཅོམ་བརླག་དང༌། ། ཧ་རི་པུ་ར་ཞེས་བྱ་བདུན། དེ་དག་ལས་ལ་ལ་ན་རེ་གང་བཙུན། ཁ་ཅིག་ནི་གང་བཙུན་ཞེས་སྨྲས་སོ། ། བྱང་ཆུབ་སེམས་དཔས་སྨྲས་པ། དེ་དག་ཐམས་ཅད་ཀྱི་རིགས་ནི་སྐྱོན་ཅན་ཏེ། སྐྱོན་མེད་པའི་རིགས་ནི་ཀུན་གྱིས་ཤེས་པ་དང་རྒྱུད་ཕུན་སུམ་ཚོགས་པ་ལ་སོགས་པ་དྲུག་ཅུ་རྩ་བཞི་འཕགས་པའོ། །
དེ་བཞིན་དུ་བུད་མེད་ལ་སོགས་པའི་ཡོན་ཏན་ཡང་བསྔགས་ཏེ། དེ་ལྟ་བུ་ནི་སེར་སྐྱའི་གནས་ཞེས་དགོངས་སོ། ། དེ་ལྟར་དགོངས་ནས་རྒྱལ་མཚན་མཐོན་པོའི་ཁང་པར་བྱོན་ཏེ། ལྷ་རྣམས་དགའ་བར་བྱེད་པའི་འཆི་འཕོ་སྤྱང་བའི་ཆོས་ཞེས་བྱ་བ་བཤད་དེ། ཁོ་བོ་ནི་སེམས་ཅན་གྱི་དོན་དུ་འཛམ་བུའི་གླིང་དུ་འགྲོའོ་ཞེས་སྨྲས་སོ། ། ལྷ་རྣམས་ཀྱིས་སྨྲས་པ། བདག་ཅག་གིས་སུ་ལས་ཆོས་མཉན་ཞེས་ཞུས་པ་དང༌། བྱང་ཆུབ་སེམས་དཔའ་བྱམས་པ་ལ་ཅོད་པཎ་བྱིན་ཏེ་དབང་བསྐུར་བ་བྱས་སོ། ། དེ་ནས་ལྷ་རྣམས་ལ་སྨྲས་པ། གྲོགས་པོ་དག་ཁོ་བོ་ཅིའི་གཟུགས་ཀྱིས་འགྲོ་བར་བྱ།
དེ་ནས་ཚངས་རིས་ཀྱི་ལྷའི་བུ་གཟི་བརྗིད་དམ་པ་ཞེས་བྱ་བ་དྲང་སྲོང་ལས་ཤི་འཕོས་པ་ཕྱིར་མི་ལྡོག་པར་ངེས་པ་དེས་སྨྲས་པ། རིག་བྱེད་ཀྱི་གཞུང་ལ་གླང་པོ་ཆེ་ཐལ་ཀར་མཆེ་བ་དྲུག་དང་ལྡན་པ་གསེར་གྱི་དྲྭ་བས་གཡོགས་པའོ་ཞེས་གསུངས་སོ། ། སྐྱེ་བ་གཅིག་གིས་ཐོགས་པའོ། ། དེ་ནས་སྲིད་པ་ཐ་མ་པའི་རྣམ་པར་ཐར་པ་འབྱུང་ངོ༌། ། ལྷ་ལས་བབས་དང་བལྟམས་པ་དང༌། ། རོལ་རྩེད་མཛད་དང་མངོན་པར་འབྱུང༌། ། དཀའ་བ་མཛད་དང་བདུད་བཏུལ་བ། ། བྱང་ཆུབ་སེམས་དཔའི་མཛད་པ་ཡིན། ། བྱང་ཆུབ་པ་དང་འཁོར་ལོ་དང༌། ། གདུལ་བྱ་བཏུལ་དང་མྱ་ངན་འདས། །
གསུམ་པ་ལ་གསུམ་དུད་འགྲོ་དང༌། ། ཉོན་མོངས་ཅན་དང་དྲེགས་བཏུལ་བའོ། ། དེ་ལྟར་སངས་རྒྱས་མཛད་པ་ནི། ། དྲུག་ཡིན་དེ་ལྟར་བཅུ་གཉིས་སོ། ། ཡང་ན་ལྔ་གསུམ་བརྒྱད་དུའམ། ། ཡང་ན་གཉིས་དྲུག་བརྒྱད་ཡིན་ཏེ། ། ཁབ་གནས་པ་དང་བྱང་ཆུབ་དང༌། ། འཁོར་ལོ་བསྐོར་དང་གཞན་སྟོབས་བཏུལ། ། ལྷ་ལས་བབས་དང་དགེ་འདུན་མཐུན། ། སྐུ་ཚེ་བྱིན་བརླབས་མྱ་ངན་འདས། །
ཞེས་བྱ་བས་མཆོད་རྟེན་བརྒྱད་དོ། ། དེ་ནས་བྱང་ཆུབ་སེམས་དཔས་རྫུ་འཕྲུལ་གྱིས་ལུས་དེ་བོར་ཏེ་ལྷུམས་སུ་འཇུག་པར་ཆས་སོ། ། དེའི་དུས་སུ་རྒྱལ་པོ་ཟས་གཙང་མའི་ཁྱིམ་དུ་སྔ་ལྟས་བརྒྱད་བྱུང་ངོ༌། ། ཁང་པ་དགའ་དང་བྱ་མང་བྱུང༌། ། ཤིང་བུ་མེ་ཏོག་ཁ་བྱེ་དང༌། ། ལོངས་སྤྱོད་འཕེལ་ཞིང་སྒྲ་རང་འཁྲོལ། ། གཏེར་རྣམས་ཁ་བྱེ་འོད་གསལ་བའོ། ། ལྷའི་བུ་རྣམས་ཀྱང་བྱང་ཆུབ་སེམས་དཔའ་མངལ་དུ་འཇུག་པ་ནས། སངས་རྒྱས་ཀྱི་བར་དུ་ཞབས་འབྲིང་དུ་ཆས་སོ། ། དེ་ནས་དཔྱིད་ཟླ་ཐ་ཆུངས་ཀྱི་དུས་སྐར་མ་ས་གའི་དུས་རྒྱལ་གྱི་ནམ་གུང་ལ་དར་བའི་དུས་སུ་ཚེས་བཅོ་ལྔའི་གསོ་སྦྱོང་བླངས་བའི་ཚེ་ཞུགས་པར་གྱུར་ཏོ། །
བྱང་ཆུབ་སེམས་དཔའ་ཐམས་ཅད་ཡར་གྱི་ངོ་ལ་མངལ་དུ་འཇུག་པའི་ཕྱིར་རོ། ། དེའི་དུས་སུ་ལྷ་མོའི་རྨི་ལམ་དུ་མཐོང་སྟེ། དེ་རྒྱལ་པོ་ལ་སྨྲས་སོ། ། རྒྱལ་པོས་ཀྱང་བྲམ་ཟེ་རྣམས་ལ་དྲིས་སོ། ། བྲམ་ཟེས་ཀྱང་འཁོར་ལོས་སྒྱུར་བའམ་ཡང་ན་སངས་རྒྱས་སུ་ལུང་བསྟན་ཏོ། ། རྒྱལ་པོས་དགེ་བའི་ཚོགས་ཆེན་པོ་ཡང་བྱས་སོ། ། དེ་ནས་ལྷ་རྣམས་ཀྱིས་བྱང་ཆུབ་སེམས་དཔའི་བཞུགས་ཁང་ཁས་བླངས་པ་དེ་དག་ཏུ་རྫུ་འཕྲུལ་གྱིས་བཞུགས་པར་བྱས་སོ། ། གལ་ཏེ་བྱང་ཆུབ་སེམས་དཔའ་མའི་མངལ་དུ་ཇི་ལྟར་བཞུགས་ཤེ་ན། རྫུ་འཕྲུལ་གྱིས་བཀོད་པའི་ཁང་བུ་ལ་བཞུགས་སོ། ། ཕྱི་ནང་ཐམས་ཅད་ཕན་ཚུན་གསལ་བ་ལ་བཞུགས་སོ། །
ལུས་ལ་ནི་མེར་མེར་པོ་ལ་སོགས་པ་མ་ཡིན་ཏེ། བརྫུས་ཏེ་སྐྱེ་བ་བཞིན་ནོ། ། ཟས་ནི་ཉིང་ཁུ་གསོལ་ལོ། ། གནོད་སྦྱིན་གསང་བ་པ་ལ་སོགས་པས་རྟག་ཏུ་བསྲུང་ངོ༌། ། ཡང་དེའི་དུས་ན་ཡང་བྱང་ཆུབ་སེམས་དཔས་ཆོས་འཆད་དོ། ། དེ་ནི་ནམ་གྱི་གུང་ལ་ནི་སུམ་ཅུ་རྩ་གསུམ་པ་རྣམས་ལའོ། ། ཕྱི་དྲོ་ནི་ཚངས་པ་ལ་སོགས་པ་གཞན་ལའོ། ། ནུབ་མོ་ནི་བྱང་ཆུབ་སེམས་དཔའ་རྣམས་ལ་ཆོས་གསུངས་སོ། ། སེར་སྐྱའི་གྲོང་ཁྱེར་བ་རྣམས་ཀྱང་བདེ་བར་གྱུར་ཏོ། ། ལྷ་ལས་བབས་པའོ།། །།
དེ་ནས་ཟླ་བ་བཅུ་འདས་ནས་བཙའ་བའི་དུས་ལ་བབ་པ་ན། མེ་ཏོག་ཁ་འབུ་བ་ལ་སོགས་པ་སྔ་ལྟས་སུམ་ཅུ་རྩ་གཉིས་བྱུང་ངོ༌། ། དེ་ནས་ཡུམ་ལུམྦིའི་ཚལ་དུ་འགྲོ་བར་དགོངས་ཏེ་ཚལ་བརྒྱན་ཏོ། ། དེར་གཤེགས་པ་དང་ལྷ་དུ་མ་ལྷགས་ཏེ། དེ་རྒྱལ་པོས་མཐོང་བས་སངས་རྒྱས་སུ་འགྱུར་བར་བསམ་མོ། ། དེ་ནས་ཡུམ་གྱིས་ཤིང་པླ་ཀྴའི་སྡོང་པོ་ལ་ཕྱག་གིས་འཇུས་པ་དང་དེའི་དཀུ་གཡས་པ་ནས་རྨ་མེད་པ་ཉིད་དུ་བྱུང་ངོ༌། དེར་ཚངས་པ་ལ་སོགས་པ་ལྷའི་རྒྱལ་པོ་རྣམས་ཀྱིས་ཀ་ཤི་ཀའི་གོས་ཀྱིས་བླངས་ནས། ཀླུའི་རྒྱལ་པོ་རྣམས་ཀྱིས་ཁྲུས་གསོལ་ལོ། ། དེ་ནས་སུས་ཀྱང་བརྟེན་པ་མེད་པར་ཤར་དུ་གོམ་པ་བདུན་བཞུད་དེ། དགེ་བའི་ཆོས་ཐམས་ཅད་ཀྱི་སྔོན་དུ་འགྲོ་བར་བྱའོ། །
ཞེས་གསུངས་སོ། ། ལྷོར་བཞུད་དེ་ལྷ་དང་མི་རྣམས་ཀྱི་སྦྱིན་གནས་སུ་བྱའོ། ། ཞེས་གསུངས་སོ། ། ནུབ་ཏུ་བཞུད་དེ་འདི་ནི་སྐྱེ་བ་ཐ་མ་སྟེ་སྐྱེ་རྒ་ན་འཆི་མེད་པར་བྱའོ་ཞེས་གསུངས་སོ། ། བྱང་དུ་བཞུད་དེ་སེམས་ཅན་གྱི་ནང་ན་བླ་ན་མེད་པར་བྱའོ། ། ཞེས་གསུངས་སོ། ། འོག་ཏུ་བཞུད་དེ་སེམས་ཅན་དམྱལ་བའི་མེ་བསད་པ་དང་བདུད་གཞོམ་པར་བྱའོ། ། ཞེས་གསུངས་སོ། ། གྱེན་དུ་བཞུད་དེ་སེམས་ཅན་ཐམས་ཅད་གྱེན་དུ་བལྟ་བར་བྱའོ། ། ཞེས་གསུངས་སོ། །
དེ་ཐམས་ཅད་ལ་པདྨ་བདུན་བདུན་བྱུང་ངོ༌། ། དེའི་ཚེ་རྒྱལ་པོས་ཀྱང་ཕྱག་བྱས་སོ། ། དེར་ས་གཡོ་བ་དང་འོད་ཀྱིས་ཀྱང་འཇིག་རྟེན་སྣང་བར་བྱས་སོ། ། འདུན་པ་ལ་སོགས་པ་གཡོག་ལྔ་བརྒྱ་དང་གཏེར་ལྔ་བརྒྱ་ཁ་བྱེ་བ་ལ་སོགས་པ་བྱུང་བས་བྱང་ཆུབ་སེམས་དཔའི་མཚན་དོན་གྲུབ་ཏུ་བཏགས་སོ། ། བྱང་ཆུབ་སེམས་དཔའི་འོད་བྱུང་བས། དེའི་ཚེ་རྒྱལ་པོ་བཞིའི་བུ་སྐྱེས་པའི་མིང་ཡང་འོད་ལས་དྲས་ནས་བཏགས་ཏེ་རྒྱལ་པོའི་ཁབ་ཀྱི་རྒྱལ་པོ་པདྨ་ཆེན་པོའི་བུའི་མིང་གཟུགས་ཅན་སྙིང་པོ། ཨརྟ་རའི་རྒྱལ་པོ་ཚངས་བྱིན་གྱི་བུའི་མིང་གསལ་རྒྱལ། ཀོའུ་ཤཱ་མྦཱིའི་རྒྱལ་པོ་ཨ་ནནྟའི་བུ་རབ་སྣང༌། ཨུ་ཛྫ་ཡ་ནིའི་རྒྱལ་པོ་ཤ་ར་ཏའི་བུ་འཆར་པོ་ཞེས་བཏགས་སོ། ། བྱང་ཆུབ་སེམས་དཔའི་འོད་ཀྱིས་སྣང་བར་བྱས་པའི་དུས་སུ་རི་སྐྱིབས་ན་དྲང་སྲོང་ནག་པོ་ཞེས་བྱ་བ་ཚ་བོ་མིས་སྦྱིན་དང་བཅས་པ་ཡོད་པ་དེས་མཐོང་ངོ༌། །
དེ་ནས་ཚ་བོས་སྨྲས་པ། ཉི་མ་ཐམས་ཅད་ཤར་རམ། སྨྲས་པ། ཉི་མའི་འོད་ཚ་འོད་འདི་བསིལ། ། ཀུན་ཏུ་འཇུག་པས་ཐུབ་ཆེན་འོད། ། བྱང་ཆུབ་སེམས་དཔའ་འོད་པོ་ཆ། ། ལྷུམས་ནས་འབྱུང་བར་གདོན་མི་ཟ། ། ཚ་བོས་སྨྲས་པ། འོ་ན་དེ་བལྟའོ། ། སྨྲས་པ།
ད་ལྟ་དེ་ལྷ་མཐུ་བོ་ཆེ་རྣམས་ཀྱིས་བསྐོར་ནས་བལྟ་དཀའ་བས་ཁྱིམ་དུ་གཤེགས་ཏེ་མིང་བཏགས་པ་དང་བལྟའོ། ། དེ་ནས་ཞག་བདུན་འདས་པ་དང་ཚངས་པ་དང་བརྒྱ་བྱིན་ལ་སོགས་པ་རྣམས་བྲམ་ཟེའི་གཟུགས་སུ་བསྒྱུར་ཏེ་གྲལ་གྱི་གོང་དུ་བསྡད་ནས་ཤིས་པ་རྣམས་ཀྱང་བརྗོད་པར་བྱས་སོ། ། དེ་ནས་ཡུམ་གྲོངས་ཏེ་འདི་བྱང་ཆུབ་སེམས་དཔའ་ཐམས་ཅད་ཀྱི་ལུགས་ཡིན་ཏེ། བྱང་ཆུབ་སེམས་དཔའ་དགའ་ལྡན་ན་བཞུགས་པའི་དུས་སུ་ཡུམ་གྱི་ཚེ་བརྟགས་ནས་དེའི་དུས་སུ་ལྷུམས་སུ་ཞུགས་པ་ཡིན་ནོ། ། དེ་ནས་འཁོར་དང་བཅས་པ་རྣམས་གྲོང་ཁྱེར་དུ་གཤེགས་པའི་དུས་སུ། རང་རང་གི་གནས་སུ་སྤྱན་དྲངས་པས་རྫུ་འཕྲུལ་གྱིས་གཤེགས་སོ། ། དེ་ནས་སྐྱེ་དགུའི་བདག་མོ་ཆེན་མོ་ལ་གཏད་དོ། ། དེའི་ཚེ་ཤཱཀྱ་མི་བསྲུན་པ་ཐམས་ཅད་ཐུབ་པ་བཞིན་འདུག་པས་ཤཱཀྱ་ཐུབ་པ་ཞེས་བཏགས་སོ། ། དེ་ནས་ལྷ་ཁང་དུ་ཁྱེར་བས་གནོད་སྦྱིན་ཤཱཀྱ་བསྐྱེད་པས་ཕྱག་བྱས་པས་ལྷའི་ལྷ་ཞེས་བཏགས་སོ། ། དེ་ནས་བྲམ་ཟེ་རྣམས་ལ་མཚན་བསྟན་པས།
བྲམ་ཟེས་ལུང་གཉིས་སུ་བསྟན་ཏོ། ། དེ་ནས་མེས་སྦྱིན་གྱིས་སྨྲས་པ། མཁན་པོ་གཤེགས་སོ། ། སྨྲས་པ། ལེགས་ཀྱིས་འདོང་ངོ༌། ། དེ་ནས་རྫུ་འཕྲུལ་གྱིས་འགྲོ་བར་ཆས་པས་འགྲོ་མ་ནུས་ཏེ་རྐང་པས་འདོང་ངོ༌། ། དེ་ནས་འཕྲིན་སྤྲིངས་པ་དང་ནང་དུ་གཤེགས་ཤིག་ཅེས་སྨྲས་སོ། ། རྒྱལ་པོས་སྨྲས་པ། དོན་ཅི་ལ་འོངས། སྨྲས་པ།
རྒྱལ་ཆེན་བདག་ནི་འདིར་འོངས་པ། ། ཁྱོད་ཀྱི་བུ་ནི་བལྟ་ཕྱིར་ཏེ། ། འཇིག་རྟེན་འདུལ་བ་གཙོ་བོ་ཡི། ། ཐུབ་པ་དེ་ནི་བལྟ་བར་འདོད། ། རྒྱལ་པོས་སྨྲས་པ། ཉལ་ལོ། ། སྨྲས་པ། དེ་བཞིན་དུ་བལྟ་བའོ། ། དེ་ནས་བལྟས་པ་དང་མིག་མི་འཛུམས་པར་ཉལ་ལོ། ། སྨྲས་པ།
རྟགས་རྣམས་ཀྱིས་ནི་རིམ་བཞིན་དུ། ། ནམ་ཕྱེད་ན་ཡང་ཐུན་གཅིག་ཉལ། ། དགོས་པའི་ཕྱིར་ནི་མི་གཟིགས་ཏེ། ། རྟག་པར་སྤྱན་ནི་མི་འཛུམས་སོ། ། ལྷ་བྲམ་ཟེ་རྣམས་ལ་བསྟན་ནམ།

བསྟན་ཏོ། ། ཇི་སྐད་དུ་བསྟན། ལུང་གཉིས་སུ་བསྟན་ཏོ། ། བྲམ་ཟེས་བརྟགས་ཏེ། འདི་ནི་གཉིས་སུ་འགྱུར་ཏེ་གཞན་དུ་མིན། ། ཁྱིམ་ན་གནས་ན་འཁོར་ལོས་སྒྱུར་རྒྱལ་ལམ། ། ཁྱིམ་ནས་ཁྱིམ་མེད་རབ་ཏུ་བྱུང་གྱུར་ན། ། འདྲེན་པ་གཞན་གྱི་དྲིང་ལ་མི་འཇོག་པ། ། འཇིག་རྟེན་འདིར་ནི་མངོན་རྫོགས་བྱང་ཆུབ་འགྱུར། ། ཞེས་བདེན་པར་བསམས་སོ། ། ཡང་དེས་ལེགས་པར་བརྟགས་ནས་སངས་རྒྱས་ཀྱི་མཚན་གསལ་བར་མཐོང་ནས་བྱང་ཆུབ་པར་ངེས་སོ། །
ཇི་ཙམ་ན་སྙམ་ན། ལོ་སུམ་ཅུ་རྩ་ལྔ་ནའོ། ། རང་གི་ཚེ་ལ་བརྟགས་ནས་འཆི་བར་ཤེས་པས་མཆི་མ་བྱུང་ངོ༌། ། དེ་ནས་སྨྲས་པ། ས་བདག་རྟོག་གེ་རྣམས་ཀྱི་བློ་གྲོས་འཁྲུལ། ། དུས་ཀྱི་མཐར་ནི་འཁོར་ལོས་སྒྱུར་མི་འབྱུང༌། ། འདི་ནི་བསོད་ནམས་མཆོག་གི་ཆོས་ཀྱི་མཛོད། ། ཉེས་པ་བཅོམ་ནས་སངས་རྒྱས་སུ་ཡང་འགྱུར། ། མི་གསལ་མཚན་ནི་མི་ཡི་དབང་པོ་སྟེ། ། ཤིན་ཏུ་མཚན་གསལ་ཐུབ་དབང་རྫོགས་སངས་རྒྱས། །
འདི་ནི་མི་མཆོག་ཆོས་ཀྱི་འཁོར་ལོས་སྒྱུར། ། དེ་ལ་རྒྱལ་པོས་སྨྲས་པ། འདི་ནི་མཐོང་ན་དགའ་བ་ཡིན་ན། བཀྲ་མི་ཤེས་པ་མེད་དམ། སྨྲས་པ། གལ་ཏེ་འདི་སྟེང་རྡོ་རྗེའི་ཆར། ། གནམ་ལས་རབ་ཏུ་གནོད་ཕབ་ཀྱང༌། ། ཐུབ་ཆེན་ལུས་ལ་བ་སྤུ་ཡང༌། ། གནོད་པ་ཉིད་དུ་མི་ནུས་སོ། ། མི་དབང་བདག་ནི་ཉེས་པ་ལྡན་མཐོང་ནས། །
ཞི་བ་མ་ཐོབ་དེ་ཕྱིར་བདག་དུ་སྟེ། ། ཆོས་ཀྱི་མཛོད་ཀྱི་མཆོག་ནི་འདིས་ཐོབ་སྟེ། ། བདག་ནི་དོན་མ་གྲུབ་པ་ཡིན་པའི་ཕྱིར། ། དེ་དག་ནད་ལས་བྲལ་ཞིང་བསོད་ནམས་ལྡན། ། གང་གིས་འཇིག་རྟེན་མི་མཐུན་ཆོས་མཆོག་འདི། ། དུས་སུ་ཡང་ནི་གསུང་རབ་ཐོས་གྱུར་པ། ། ཐོས་ནས་དེ་དག་རབ་ཏུ་ཞི་བར་འདོད། ། ཅེས་ལུང་བསྟན་ཏོ། ། དེ་ནས་བྲམ་ཟེ་ལ་བསྙེན་བཀུར་བྱས་ཏེ་བྲམ་ཟེ་གྲོང་ནས་སོང་ངོ༌། ། ཚ་བོ་ལ་འདི་མངོན་པར་བྱང་ཆུབ་པ་ན།
ཁྱོད་རབ་ཏུ་བྱུང་ཞིག་ཅེས་རྗེས་སུ་བསྔགས་པ་བྱས་སོ། ། དེ་ནས་ཡང་བྱང་ཆུབ་སེམས་དཔའ་ལ་དབང་ཕྱུག་ཆེན་པོ་བྲམ་ཟེའི་ཆ་བྱད་དུ་བསྒྱུར་ནས་ཀྱང་ལུང་བསྟན་ཏོ། ། དེ་ནས་སྐར་མ་ནག་པ་ལ་རྒྱན་བྱས་པས་མཛེས་པར་མ་གྱུར་ཏེ་རང་བཞིན་གྱི་རྒྱན་གྱིས་བརྒྱན་ཏོ། ། མཛད་པ་གཉིས་པའོ།། །། དེ་ནས་དེ་བསྐྱེད་བསྲིངས་ཏེ་ཡི་གེ་སློབ་པའི་དུས་ལ་བབ་པ་ན་ཡི་གེའི་གྲར་གཤེགས་སོ། ། དེས་མཁན་པོ་ལ་སྨྲས་པ། མཁན་པོ་བདག་ལ་ལྷའི་ཡི་གེ་ལ་སོགས་པ་གང་སློབ། ཅེས་ཡི་གེའི་མིང་དྲུག་ཅུ་རྩ་བཞི་སྨྲས་སོ། ། མཁན་པོ་ངོ་མཚར་སྐྱེས་ཏེ་སྨྲས་པ། སེམས་ཅན་དག་ལ་ངོ་མཚར་ཆེ། །
བསྟན་བཅོས་ཀུན་ལ་བསླབས་གྱུར་ཀྱང༌། ། འཇིག་རྟེན་རྗེས་སུ་གཟུང་བའི་ཕྱིར། ། ཡི་གེའི་གྲར་ནི་འབྱོན་པར་མཛད། ། བདག་གིས་ནི་དེ་དག་གི་མིང་ཡང་མི་ཤེས་སོ་ཞེས་སྨྲས་སོ། ། དེའི་ཚེ་བྱིས་པ་ཐམས་ཅད་ཀྱིས་ཀྱང་ལེགས་པར་ཤེས་པར་གྱུར་ཏོ། ། དེ་ནས་བྱང་ཆུབ་སེམས་དཔའ་ཞི་བའི་གྲོང་དུ་རང་ཉིད་གཤེགས་ཏེ་འཛམ་བུའི་གྲིབ་མ་ལ་བཞུགས་ཏེ་ཆོས་ལ་སོ་སོར་རྟོག་གོ ། དེའི་ཚེ་དྲང་སྲོང་གཞོན་ནུ་དྲུག་རྫུ་འཕྲུལ་གྱིས་ནམ་མཁའ་ལ་འགྲོ་བའི་ཚེ་བྱང་ཆུབ་སེམས་དཔའི་སྟེང་ནས་འགྲོ་མ་ནུས་ཏེ་ཞབས་ལ་ཕྱག་བཙལ་ཞིང་འདུག་གོ ། དེའི་ཚེ་བྱང་ཆུབ་སེམས་དཔའ་སྟོར་ཏེ་བཙལ་བ་ན། ཉི་མ་ཡོལ་བའི་ཚེ་གྲིབ་མས་མ་བཏང་ཞིང་ལྷའི་བུ་ཕྱག་འཚལ་བའི་བཀོད་པ་མཐོང་བས་རྒྱལ་པོ་ཡི་རངས་ཏེ། ཐུབ་ཆེན་གང་ཚེ་བལྟམས་པ་དང༌། །
གང་ཚེ་འོད་ལྡན་བསམ་གཏན་མཛད། ། འདྲེན་པ་འདི་ལྟར་ལན་གཉིས་སུ། ། མགོན་པོ་ཁྱོད་ཞབས་ཕྱག་འཚལ་ལོ། ། དེ་ནས་ཤཱཀྱ་རྒན་པོ་རྣམས་འདུས་ཏེ་འཁོར་ལོས་སྒྱུར་བའི་གདུང་མི་གཅད་པའི་ཕྱིར་ཁབ་མཛད་པར་ཞུས་སོ། ། བྱང་ཆུབ་སེམས་དཔས་བསམས་པ། འདོད་པའི་ཡོན་ཏན་བདག་འདོད་མ་ཡིན་ཏེ། ། བདག་ནི་བུད་མེད་ཚོགས་དང་མཛེས་མ་ཡིན། ། བསམ་གཏན་ཏིང་འཛིན་བདེ་བས་ཞི་སེམས་སུ། ། བདག་ནི་མི་སྨྲ་ནགས་ཚལ་གནས་པར་བྱ། ། ཡང་དེས་བརྟགས་ནས།
འདམ་དང་ལྗན་ལྗིན་ཁྲོད་ན་པདྨོ་རྣམ་པར་འཕེལ། ། མི་རྣམས་དགའ་བའི་ནང་ན་རྒྱལ་པོ་མཆོད་པ་ཐོབ། ། གང་ཚེ་བྱང་ཆུབ་སེམས་དཔའ་འཁོར་མཆོག་ཐོབ་གྱུར་པ། ། དེ་ཚེ་སེམས་ཅན་བྱེ་བ་ཁྲག་ཁྲིག་འཆི་མེད་འདུལ། ། སྔོན་གྱི་བྱང་ཆུབ་སེམས་དཔའ་མཁས་པར་གང་གྱུར་པ། ། དེ་དག་ཀུན་གྱིས་བཙུན་མོ་སྲས་དང་བཅས་པ་བསྟེན། ། འོན་ཀྱང་འདོད་པས་ཆགས་མེད་བསམ་གཏན་བདེ་བ་ཉམས། ། བདག་ཀྱང་ཡོན་ཏན་དེ་དག་རྗེས་སུ་བསླབ་པར་བྱ། ། ཞེས་གསུངས་ཏེ། ཅང་མི་གསུང་བར་གནང་ངོ༌། །
དེ་ནས་རྒྱལ་པོས་སྨྲས་པ། བཙུན་མོ་ཇི་ལྟ་བུ་བླང༌། བྱང་ཆུབ་སེམས་དཔས་སྨྲས་པ། ཡོན་ཏན་སུམ་ཅུ་རྩ་གཉིས་དང་ལྡན་པ་འདི་དག་བསྔགས་པའོ། ། རྒྱལ་པོས་བྲམ་ཟེ་ལ་བསྒོས་ཏེ། ཁྱོད་སོང་ལ་ཡོན་ཏན་འདི་ལྟ་བུ་དང་ལྡན་པ་ཚོལ་ཅིག འདི་ནི་ཡོན་ཏན་གཙོར་བྱེད་པ་ཡིན་གྱིས་རིགས་ལ་གཙོར་བྱེད་པ་མ་ཡིན་ནོ། ། བྲམ་ཟེས་བཙལ་བ་དང༌། ཤཱཀྱ་ལག་ན་བེ་ཅོན་གྱི་བུ་མོ་ས་འཚོ་མ་ཞེས་བྱ་བ་ཞིག་ལ་ཡོད་པ་མཐོང་ངོ༌། ། དེ་རྒྱལ་པོ་ལ་སྨྲས་པ་དང༌།
དེ་སློངས་ཤིག བྲམ་ཟེས་བསླངས་པ་དང་ཤཱཀྱ་ལག་ན་བེ་ཅོན་གྱིས་སྨྲས་པ། བདག་ཅག་ནི་སྒྱུ་རྩལ་ཤེས་པ་ལ་སྦྱིན་གྱི། ཁྱོད་ཀྱི་གཞོན་ནུས་ནི་ཅང་མི་ཤེས་སོ། ། དེ་རྒྱལ་པོ་ལ་བསྙད་པ་དང༌། རྒྱལ་པོ་ཡིད་མི་དགའ་བར་གྱུར་ཏོ། ། དེ་བྱང་ཆུབ་སེམས་དཔས་མཐོང་སྟེ། ཡབ་ཅི་ནོངས་ཞེས་ལན་གསུམ་གྱི་བར་དུ་དྲིས་ནས་དེས་རྒྱས་པར་བསྙད་དེ། ལག་ན་བེ་ཅོན་གྱིས་ང་ལ་འགྲན་ནོ། ། བྱང་ཆུབ་སེམས་དཔས་སྨྲས་པ།
སྒྱུ་རྩལ་འགྲན་པས་ཆོག་གོ ། རྒྱལ་པོས་སྨྲས་པ། ནུས་སམ། ནུས་སོ། ། དེ་ལྟ་ན་ལེགས་ཀྱི་སང་ནང་པར་འགྲན་ནོ་ཞེས་དྲིལ་བསྒྲགས་སོ། ། དེ་ནས་བྱང་ཆུབ་སེམས་དཔའི་གླང་པོ་ཆེ་ལྷ་སྦྱིན་གྱིས་ཐལ་མོས་བརྒྱབ་སྟེ་བསད་དོ། ། དེ་མཛེས་དགའ་བོས་གྲོང་གི་ཕྱི་རོལ་དུ་བསྐྱུར་རོ། ། བྱང་ཆུབ་སེམས་དཔས་ཤིང་རྟ་ལས་མ་བབས་བཞིན་དུ་ཞབས་ཀྱི་མཐེ་ཆུང་གིས་རྒྱང་གྲགས་ཀྱི་ཚད་དུ་བསྐྱུར་རོ། ། དེ་ནས་སྐྱེ་བོ་མང་པོ་འདུས་པའི་དབུས་སུ། ཐོག་མར་ཡི་གེ་འགྲན་པ་ན།
ཡིག་མཁན་ཀུན་གྱི་བཤེས་གཉེན་གྱིས། ། ཁྱེད་དང་འགྲན་པར་མི་ནུས་ཞེས་སྨྲས་སོ། ། དེ་ནས་རྩིས་འགྲན་པའི་དུས་སུ་ཤཱཀྱ་སྲིད་སྒྲུབ་ཀྱིས་ཀྱང་འགྲན་པར་མ་ནུས་སོ། ། དེ་བཞིན་དུ་མཆོངས་པ་དང༌། རྐྱལ་དང༌། སྟོབས་དང༌། འཕངས་ལ་ཡང་འགྲན་པ་ན་གཞོན་ནུ་གཞན་གྱིས་ལྟ་སྨོས་ཀྱང་ཅི་དགོས། ལག་ན་བེ་ཅོན་གྱིས་ཀྱང་བསྒྲུན་པར་མ་ནུས་སོ། ། དེ་ལྟ་ན་ཡང་ངོ་མཚར་ཅི་ཆེ་སྟེ། འདི་ནི་སའི་སྙིང་པོ་སྔོན་གྱི་སངས་རྒྱས་གདན་ལ་བཞུགས། །
ཞི་གནས་གནམ་རུ་ཐོགས་ཤིང་སྟོང་པའི་མདའ་རྣམས་ཀྱིས། ། ཉོན་མོངས་དགྲ་རྣམས་བཅོམ་སྟེ་ལྟ་བའི་དྲྭ་བ་དྲལ་ནས་སུ། ། བྱང་ཆུབ་ཞི་བ་རྡུལ་མེད་མྱ་ངན་མེད་པ་ཐོབ། ། ཅེས་ལྷ་རྣམས་སྨྲའོ། ། དེའི་ཚེ་ལྷ་རྣམས་ནི་འདི་ནམ་བྱང་ཆུབ་པར་འགྱུར་ཞེས་སེམས་སོ། ། དེ་ནས་བྱང་ཆུབ་སེམས་དཔའ་བཙུན་མོ་ས་འཚོ་མ་ནི་དམ་པ་ཡིན་ལ། དེ་དག་ལ་སོགས་ཏེ་འཁོར་ཉི་ཁྲི་བཞེས་སོ། ། དེ་ནས་བྱང་ཆུབ་སེམས་དཔའ་ལོ་ཉི་ཤུ་རྩ་དགུར་ཁབ་ཏུ་བཞུགས་སོ། ། མཛད་པ་གསུམ་པའོ།། །། དེའི་ཚེ་བྱང་ཆུབ་སེམས་དཔའ་དུས་ལས་མི་འདའ་ཡང༌།
དེ་བཞིན་གཤེགས་པ་རྣམས་ཀྱིས་གླུ་དབྱངས་ཀྱིས་བསྐུལ་བ་ཆོས་ཉིད་ཡིན་ཏེ། སྡུག་བསྔལ་བརྒྱས་གང་སེམས་ཅན་མཐོང་ནས་ནི། ། འགྲོ་བའི་མགོན་དང་གནས་དང་སྐྱབས་གྱུར་ཅིང༌། ། ཕན་བྱེད་མཆོག་དང་དཔུང་གཉེན་གྱུར་ཅིག་ཅེས། ། ཁྱོད་ཀྱིས་སྔོན་གྱི་སྨོན་ལམ་དེ་སྐད་བཏབ། ། དགེ་བས་དཔའ་བོ་སྔོན་གྱི་སྤྱོད་པ་དང༌། ། འགྲོ་ཕན་བྱ་ཞེས་སྨོན་ལམ་དྲན་པར་བྱོས། ། ཞེས་བྱ་བ་ལ་སོགས་པས་བསྐུལ་ལོ། ། དེ་ནས་ལྷ་རྣམས་ཀྱིས་བསྐུལ་བར་གྱུར་ཏོ། ། དེ་ནས་སྐྱེད་མོས་ཚལ་ནས་སྐྱེད་མོས་ཚལ་དུ་གཤེགས་པར་དགོངས་ཏེ།
གྲོང་ཁྱེར་དུ་བྱོན་པ་ན། ཤར་ཕྱོགས་ཀྱི་སྒོར་རྒས་པའི་སྡུག་བསྔལ་གཟིགས་སོ། ། ལྷོ་ཕྱོགས་སུ་ན་བའི་སྡུག་བསྔལ་དང༌། ནུབ་ཕྱོགས་སུ་འཆི་བའི་སྡུག་བསྔལ་གཟིགས་ཏེ། དེ་འགྲོ་བ་ཐམས་ཅད་ལ་ཡང་འབྱུང་བར་ཡང་མཁྱེན་ནོ། ། དེ་ནས་བྱང་ཕྱོགས་སུ་བྱོན་པ་ན་ལྷས་དགེ་སློང་གི་གཟུགས་ཤིག་སྤྲུལ་ལོ། ། བྱང་ཆུབ་སེམས་དཔའ་མཁྱེན་བཞིན་དུ་འདི་ཅི་ཞེས་དྲིས་སོ། ། འདུན་པས་སྨྲས་པ། འདི་ནི་སྡུག་བསྔལ་ལས་གྲོལ་བ་དགེ་སློང་ཞེས་བྱའོ། ། བྱང་ཆུབ་སེམས་དཔའ་ནང་དུ་ལོག་སྟེ་བདག་ཀྱང་ཞག་བདུན་ན་མངོན་པར་འབྱུང་ངོ་ཞེས་བསམས་སོ། །
དེའི་ཚེ་སིལ་སྙན་རྣམས་ལས་ཀྱང་གཞོན་ནུ་ཞག་བདུན་ན་མངོན་པར་འབྱུང་ངོ་ཞེས་བྱ་བའི་སྒྲ་བྱུང་བས། བྱང་ཆུབ་སེམས་དཔའ་ཐམས་ཅད་ཀྱིས་བསྲུངས་སོ། ། དེ་ནས་མངོན་པར་འབྱུང་བར་དགོངས་པའི་ནུབ་གཅིག་སུས་ཀྱང་མ་ཚོར་བར་རྒྱལ་པོ་ཅན་དུ་བྱོན་ཏེ་སྨྲས་པ། ལྷ་གཅིག་བདག་ནི་མངོན་པར་འབྱུང་བའི་དུས་བབ་རིགས། གེགས་ཀྱང་མ་མཛད་མི་དགྱེས་མ་མཛད་ཅིག ཅེས་ཞུས་སོ། ། རྒྱལ་པོས་སྨྲས་པ། བུ་ཁྱོད་ཅི་འདོད་པ་སྦྱིན་ནོ། ། དེ་སྐད་མ་སྨྲ་ཞིག བྱང་ཆུབ་སེམས་དཔས་སྨྲས་པ།
ཡབ་བདག་ནི་སྐྱེ་བ་དང་རྒ་བ་དང་ན་བ་དང་འཆི་བ་མེད་པར་འཚལ་ལོ། ། རྒྱལ་པོས་བསམས་པ། དེ་ནི་བདག་གིས་སྦྱིན་པར་མི་ནུས་ཀྱི། འདི་བཙས་པའི་ཚེའང་ང་སྲིད་པ་ཐ་མར་བྱའོ་ཞེས་སྨྲས་ལ། བྲམ་ཟེ་རྣམས་ཀྱིས་ཀྱང་མངོན་པར་འབྱུང་བར་ལུང་བསྟན་པས། ངེས་པར་འགྲོའོ་ཞེས་བསམས་ནས་སྐད་ཆུང་ངུས་གནང་བ་བྱིན་ནོ། ། དེ་ནས་བྱང་ཆུབ་སེམས་དཔའ་མངོན་པར་འབྱུང་བའི་དུས་སུ་སྨོན་ལམ་འདི་བཞི་བཏབ་བོ། ། སེམས་ཅན་ཐམས་ཅད་ལ་ཆོས་ཀྱི་སྒྲ་བསྒྲགས་པར་བྱའོ། ། མ་རིག་པའི་མུན་པ་བསལ་བར་བྱའོ། ། ང་རྒྱལ་གྱི་རི་བོ་བསྙིལ་བར་བྱའོ། །
སྲེད་པའི་མདུད་པ་དགྲོལ་བར་བྱའོ། ། ཞེས་བསམས་ནས་ཡང་ཁང་པའི་སྟེང་དུ་བྱུང་སྟེ། ནམ་ཕྱེད་ཀྱི་དུས་སུ་སྐར་མའི་རྒྱལ་པོ་རྒྱལ་མངོན་དུ་གྱུར་པ་ན་ཕྱོགས་བཅུའི་སངས་རྒྱས་ཐམས་ཅད་ལ་ཕྱག་བྱས་ཏེ། གསོལ་བ་ཡང་ཡང་བཏབ་ནས། འདུན་པ་ལ་སྨྲས་པ། ང་ཡི་བཀྲ་ཤིས་དོན་ཀུན་གྲུབ་འདི་ནི། ། དོ་ནུབ་གདོན་མི་ཟ་བར་འགྲུབ་འགྱུར་གྱི། ། འདུན་པ་ཕྱི་བཤོལ་མ་བྱེད་ལ་གོར་དུ། ། རྟ་རྒྱལ་རྒྱན་གྱིས་བརྒྱན་པ་ང་ལ་བྱིན། ། ཞེས་རྟ་བླངས་སོ། །
དེ་ནས་ལྷ་རྣམས་ཀྱིས་ཁ་ཅིག་གིས་ནི་སྲུང་མ་རྣམས་མྱོས་པར་བྱས། ཁ་ཅིག་གིས་ནི་བཙུན་མོའི་འཁོར་མི་སྡུག་པར་བྱས་སོ། ། ཁ་ཅིག་གིས་ནི་མཆོད་པ་བྱེད་དོ། ། རྒྱལ་པོ་ཆེན་པོ་བཞིས་ནི་རྟའི་རྐང་ལག་བཞི་ནས་བཏེག་སྟེ་བྱང་ཆུབ་སེམས་དཔའ་འདུན་པ་དང་བཅས་པ་ནམ་མཁའ་ལ་ཁྱེར་ནས་སོང་བ་དང༌། དཔག་ཚད་དྲུག་གི་སར་ནམ་ལངས་སོ། ། དེ་ཉིད་ཀྱིས་ཉིད་ཀྱི་གཙུག་ཕུད་བྲེགས་པར་མཛད་དོ། ། དེ་ནས་རྟ་དང་དབུ་རྒྱན་ལ་སོགས་པ་འདུན་པ་ལ་བྱིན་ཏེ། འདུན་པ། འདི་དག་ཁྱེར་ལ་སེར་སྐྱའི་གྲོང་དུ་སོང་ཤིག ཡབ་ཡུམ་དག་ལ་ང་ཡི་ཚིག་གིས་ནི། །
གཞོན་ནུ་སོང་གི་ཐུགས་ངན་མ་མཛད་ཅིག ། བྱང་ཆུབ་སངས་རྒྱས་ནས་ནི་སླར་ཡང་མཆི་བར་བགྱི། ། དམ་ཆོས་གསན་ནས་ཐུགས་ངན་ཞི་བར་འགྱུར། ། ཞེས་སྨྲོས་ཤིག་ཅེས་སྨྲས་སོ། ། འདུན་པས་སྨྲས་པ། བདག་ལ་ཆད་པས་གཅོད་དུ་མི་མཆི་འམ། སྨྲས་པ། ང་ལ་བྱམས་པ་བཞིན་ཁྱོད་ལ་བྱམས་པར་འགྱུར་གྱི། མ་འཇིགས་ཤིག དེ་ནས་འདུན་པ་ཕྱིར་ལོག་སྟེ།
བཀོད་པའི་གཏམ་རྣམས་སྨྲས་པ་དང༌། བྱང་ཆུབ་སེམས་དཔའི་བྱིན་རླབས་ཀྱིས་མྱ་ངན་ཡང་ཞི་བར་གྱུར་ཏོ། ། དེ་ནས་བྱང་ཆུབ་སེམས་དཔའ་བདག་གོས་བཟང་པོ་འདི་དག་མི་འདོད་ཀྱི་ངུར་སྨྲིག་དག་དགོས་སོ་སྙམ་པ་དང༌། ལྷའི་བུ་རྔོན་པའི་གཟུགས་ཀྱིས་བྱང་ཆུབ་སེམས་དཔའི་གོས་རྣམས་བླངས་ཏེ་ངུར་སྨྲིག་ཕུལ་ལོ། ། དེ་བྱང་ཆུབ་སེམས་དཔས་མནབས་ཏེ་རབ་ཏུ་བྱུང་བར་གྱུར་ཏོ། ། མཛད་པ་བཞི་པའོ།། །། དེ་ནས་བྱང་ཆུབ་སེམས་དཔའ་རིགས་ལྡན་ཅན་དུ་བསོད་སྙོམས་ལ་གཤེགས་སོ། ། དེ་བཞིན་དུ་པདྨོ་ཅན་དུ་གཤེགས་སོ། ། ནམ་གྲུ་ཅན་དུ་གཤེགས་སོ། ། འོད་ལྡན་གྱིས་ཀྱང་མགྲོན་དུ་བོས་སོ། །
དེ་ནས་ཡངས་པ་ཅན་དུ་སྒྱུ་རྩལ་ཤེས་ཀྱི་བུ་རིང་འཕུར་ཞེས་བྱ་བ་བསམ་གཏན་ལ་གནས་པ་ཞིག་ཡོད་དེ། དེ་ལ་ཆོས་ཞུས་པས། ཅི་ཡང་མེད་པ་སྒོམས་ཤིག་ཅེས་བསྒོའོ། ། བྱང་ཆུབ་སེམས་དཔའ་དབང་པོ་རྣོ་བས་ཐོགས་པ་མེད་པར་མངོན་དུ་མཛད་དེ། ད་ཅི་བསླབ། སྨྲས་པ་ཅི་ཡང་མེད་དོ། ། དེ་ནས་བྱང་ཆུབ་སེམས་དཔའ་རྒྱལ་པོའི་ཁབ་ཏུ་རི་སྐྱ་བོ་ལ་གཤེགས་ཏེ་རྒྱལ་པོ་གཟུགས་ཅན་སྙིང་པོ་ལས་བསོད་སྙོམས་བླངས་སོ། ། རྒྱལ་པོ་བྱང་ཆུབ་སེམས་དཔའ་མཚན་གྱིས་བརྒྱན་པས་དད་དེ་ཕྱག་བཙལ་ནས་རྒྱལ་སྲིད་ཕུལ་ལོ། ། བྱང་ཆུབ་སེམས་དཔས་སྨྲས་པ། བདག་ནི་རྒྱལ་སྲིད་བོར་ཏེ་རབ་ཏུ་བྱུང་ངོ༌། །
སྨྲས་པ། ཁྱོད་ཀྱི་ཡབ་ཡུམ་གང༌། ། སྨྲས་པ། རྒྱལ་པོ་ཟས་གཙང་མའོ། ། སྨྲས་པ། དེ་ནི་བདག་གི་སློབ་དཔོན་ཏེ་ཁྱེད་ཀྱི་ཆོས་ཀྱི་བདུད་རྩི་ཐོབ་པ་བདག་ཞུ་བར་འཚལ་ལོ། ། ཞེས་བོས་ཏེ་བསོད་སྙོམས་ཕུལ་ལོ། ། དེ་ནས་རྒྱལ་པོའི་ཁབ་དེ་ཉིད་ན་རངས་བྱེད་ཀྱི་བུ་ལྷག་སྤྱོད་ཅེས་བྱ་བ་ཡོད་དེ། དེ་ནི་བསམ་གཏན་ལ་གནས་པ་ཡིན་ནོ། ། དེ་ལ་གདམས་ངག་ཞུས་པས་འདུ་ཤེས་མེད་འདུ་ཤེས་མེད་མིན་སྒོམས་ཤིག་ཅེས་བསྒོའོ། །
སྨྲས་པ། ཁྱོད་ཀྱིས་སུ་ལ་བསླབས། སྨྲས་པ། ང་ལ་སློབ་དཔོན་གང་ཡང་མེད་དོ། ། དེར་དེ་ལ་བསླབས་པས་མྱུར་དུ་མངོན་དུ་མཛད་དེ། ད་ཅི་བསླབ། དེས་སྨྲས་པ། འདི་ཙམ་དུ་ཟད་དོ། ། དེ་རྣམ་པར་དག་པ་མ་ཡིན་པར་དགོངས་ནས་དེ་ནས་གཤེགས་སོ། ། དེའི་དུས་སུ་བྱང་ཆུབ་སེམས་དཔའ་ལ་དགའ་བའི་འཁོར་ལྔ་ཞིག་རྗེས་སུ་འབྲངས་སོ། །
ཀུན་ཤེས་ཀཽཎྜི་ཎྱ་དང༌། རྟ་ཐུལ་དང༌། རླངས་པ་དང༌། མིང་ཆེན་དང༌། བཟང་ལྡན་རྣམས་སོ། ། དེ་དག་དང་བཅས་ཏེ་རི་ག་ཡའི་མགོར་གཤེགས་སོ། ། དེར་འདོད་པ་ལ་དབེན་པ་ལ་སོགས་པའི་ཆོས་གསུམ་ཐུགས་སུ་ཆུད་དོ། ། དེ་ནས་གྲོང་ཁྱེར་སྟེང་རྒྱས་སུ་གཤེགས་སོ། ། དེའི་ཚེ་བསྔགས་པ་བརྗོད་པ་ལ་སོགས་པའི་དཀའ་ཐུབ་དང༌། སྐྱབས་ལོག་པ་དུ་མ་ཡོད་པས་དེ་དག་རྗེས་སུ་གཟུང་བའི་ཕྱིར་དང༌།
སངས་རྒྱས་འོད་སྲུངས་ཀྱི་དུས་ཀྱི་ངག་གི་སྒྲིབ་པ་སྦྱང་བའི་ཕྱིར་དུ་མཁའ་ཁྱབ་ཀྱི་བསམ་གཏན་ལ་བརྟེན་ཏེ། ལོ་དྲུག་ཏུ་ཅི་ཡང་མི་ཟ་བའི་དཀའ་བ་མཛད་དེ། ལུས་ལ་གོས་ལ་སོགས་པའི་སྐྱོབ་པའང་མེད་དེ། ཉ་མད་ཀུ་རའི་མདོག་དང་འདྲ་བར་གྱུར་ཏོ། ། བ་ལང་རྫི་རྣམས་ཀྱིས་གཙོས་ཀྱང་གཡོ་བ་མེད་དོ། ། བདུད་ཀྱིས་ཀྱང་གླགས་རྙེད་པར་མ་གྱུར་ཏོ། ། དགོན་པ་ཉམས་ནི་དགའ་བ་དང༌། ། ལྟེང་རྒྱས་ཀྱི་ནི་ཤར་ཕྱོགས་ན། ། ཆུ་ཀླུང་ནཻ་རཱ་ཉྫ་ན་དེར། ། སྤང་བའི་ཕྱིར་ནི་བརྩོན་པར་བྱ། །
ཞེས་གསུངས་སོ། ། དེ་ནས་དཀའ་ཐུབ་ལ་སྙིང་པོ་མེད་པར་གཟིགས་ནས། དཀའ་ཐུབ་ཀྱིས་དག་པར་འཛིན་པ་རྣམས་སུན་དབྱུང་བའི་ཕྱིར། ཁ་ཟས་རགས་པ་གསོལ་བར་ཞལ་གྱིས་བཞེས་སོ། ། དེའི་ཚེ་ལྔ་སྡེ་འདི་ནི་ལྷོད་པ་མང་དུ་ཟ་བ་དཀའ་ཐུབ་ལས་ཉམས་པའོ། ། ཞེས་མ་དད་པར་གྱུར་ཏེ། ཡུལ་འཁོར་མོ་འཇིག་ཏུ་སོང་ངོ༌། ། དེ་ནས་བྱང་ཆུབ་སེམས་པས་འདོམ་དཀྲིས་ཀྱི་རས་བླངས་ནས། འདོམ་དཀྲིས་སོ། ། དེ་ནས་ལྷ་རྣམས་ཀྱིས་ངུར་སྨྲིག་གི་ན་བཟའ་ཕུལ་ཏེ་ལུས་ཁྲུས་བྱས་ཏེ་མནབས་ནས་དགེ་སྦྱོང་གི་ཆ་བྱད་དུ་མཛད་དོ། །
དེའི་ཚེ་བྱང་ཆུབ་སེམས་དཔའ་གཟུགས་མཛེས་པས་དགེ་སྦྱོང་མཛེས་པ་ཞེས་གྲག་གོ ། ཡང་དེའི་ཚེ་ཞིང་བའི་བུ་མོ་ལེགས་སྐྱེས་མ་ཞེས་བྱ་བ་ལ་ལྷ་རྣམས་ཀྱིས་རྗེས་སུ་བསྔགས་པ། སང་ནང་པར་ཁྱོད་དགེ་སྦྱོང་ལ་འཚོ་བ་ཕུལ་ཅིག་དང་ཁྱོད་ལ་ཕན་པར་འགྱུར་རོ་ཞེས་བསྔགས་སོ། ། ནམ་ལངས་པ་དང་འབྲས་ཆན་དང་འོ་མར་བཅས་པ་བཤམས་ཏེ་མགྲོན་ཚོལ་དུ་བཏང་བས་བྱང་ཆུབ་སེམས་དཔའ་མཐོང་ནས། གཡོག་མོས་སྨྲས་པ། དགེ་སྦྱོང་མཛེས་པ་སྣང་ངོ༌། ། སྨྲས་པ། དེ་ཉིད་བོས་ཤིག དེ་བོས་པ་དང༌། གསེར་གྱི་སྣོད་དང་བཅས་པ་ཕུལ་ལོ། །
ང་ལ་སྣོད་མི་དགོས་སོ་ཞེས་གསུངས་སོ། ། ཡོན་དང་བཅས་པ་དབུལ་ལོ། ། ཞེས་སྨྲས་པས། དེ་ཁྱེར་ཏེ་ཆུའི་གླིང་ན་གཤེགས་སོ། ། དེར་ཀླུས་ཁྲི་བཤམས་པ་ལ་བཞུགས་ཏེ་འོ་མ་གསོལ་ནས་ལྷུང་བཟེད་ཆུར་བོར་ཏེ། དེ་ལྷས་ཁྱེར་རོ། ། དེས་དབང་པོ་རྒྱས་པར་གྱུར་ནས་མཚན་དང་དཔེ་བྱད་ཐམས་ཅད་གསལ་བར་གྱུར་ཏོ། ། མཛད་པ་ལྔ་པའོ།། །། དེ་ནས་བྱང་ཆུབ་སེམས་དཔའ་བྱང་ཆུབ་ཀྱི་སྙིང་པོར་གཤེགས་པར་དགོངས་སོ། ། དེའི་ལམ་ཐམས་ཅད་ལྷས་བརྒྱན་པར་བྱས་སོ། །
གཤེགས་པའི་དུས་སུ་ལུས་ལས་འོད་བྱུང་སྟེ། སེམས་ཅན་ལ་རེག་པས་སྡུག་བསྔལ་ལས་གྲོལ་བར་གྱུར་ཏོ། ། ཡང་སྟན་གང་ལ་བསྡད་ལ་བྱང་ཆུབ་པར་བྱ་སྙམ་པ་དང༌། རྩྭའི་སྟན་ལ་སྔོན་གྱི་སངས་རྒྱས་རྣམས་བཞུགས་པར་མཁྱེན་ཏེ། ལམ་གྱི་གཡས་རོལ་ན་རྩྭ་འཚོང་བཀྲ་ཤིས་ཙྭ་བརྔ་བ་ལ་བསླངས་པ། བཀྲ་ཤིས་མྱུར་དུ་རྩྭ་དག་ང་ལ་བྱིན། ། དེ་རིང་ང་ལ་རྩ་བྱིན་དོན་ཆེན་འགྱུར། ། དཔུང་དང་བཅས་པའི་བདུད་ནི་བཅོམ་ནས་སུ། ། བྱང་ཆུབ་དམ་པ་ཞི་བར་རེག་པར་འགྱུར། ། ཞེས་གསུངས་སོ། །
དེས་ཀྱང་རྩྭ་ཀུ་ཤ་རྨ་བྱའི་མགྲིན་པ་ལྟར་སྔོ་བ་པང་གང་ཕུལ་ལོ། ། དེ་བྱང་ཆུབ་ཀྱི་སྙིང་པོར་རྩེ་མོ་ནང་དུ་བསྟན། རྩ་བ་ཕྱིར་བསྟན་ནས་མ་འཁྲུགས་པར་བཏིང་ནས་བྱང་ཆུབ་ཀྱི་ཤིང་ལ་བསྐོར་བ་ལན་བདུན་བྱས་ཏེ་སྐྱིལ་ཀྲུང་གཅིག་གིས་བཞུགས་སོ། ། བྱང་ཆུབ་ཀྱི་ཤིང་གི་ལྷ་རྣམས་ཀྱིས་རིན་པོ་ཆེའི་ཁྲི་སོ་སོ་ནས་བཤམས་ཏེ་དེ་དག་ལ་ཡང་བཞུགས་པར་གནང་ངོ༌། ། དམན་མོས་ཀྱི་སེམས་ཅན་རྣམས་ཀྱིས་ནི་རྩྭ་ལ་བཞུགས་པར་མཐོང་ངོ༌། ། དེ་ནས་དམ་བཅའ་བ་མཛད་དེ། སྟན་འདིར་བདག་གི་ལུས་འདི་བསྐམས་ཀྱང་རུང༌། ། པགས་པ་རུས་པའི་ཚོགས་རྣམས་ཞིག་གྱུར་ཀྱང༌། ། བསྐལ་མང་རྙེད་དཀའ་བྱང་ཆུབ་མ་ཐོབ་བར། ། སྟན་འདི་ལས་ནི་ལུས་བསྐྱོད་མི་བྱའོ། །
ཞེས་གསུངས་སོ། ། ཡང་བྱང་ཆུབ་སེམས་དཔས་སྨིན་མཚམས་ནས་འོད་ཟེར་བཀྱེ་སྟེ་སངས་རྒྱས་ཀྱི་ཞིང་ཐམས་ཅད་སྣང་བར་བྱས་སོ། ། དེ་ནས་བྱང་ཆུབ་སེམས་དཔའ་རྣམས་ཀྱིས་བྱང་ཆུབ་སེམས་དཔའ་ལ་མཆོད་པ་བྱས་སོ། ། ཡང་སྨིན་མཚམས་ནས་བདུད་སྐུལ་བར་བྱེད་པའི་འོད་བཀྱེ་སྟེ་བདུད་ཀྱི་གནས་ཐམས་ཅད་མོག་མོག་པོར་བྱས་སོ། ། ཆ་ལང་ལྟ་བུའི་སྒྲ་ཡང་གྲག་གོ ། རང་འདོད་པའི་ལྷ་ངུ་བ་ལ་སོགས་པའི་རྨིས་ལྟས་ངན་པ་སུམ་ཅུ་རྩ་གཉིས་ཀྱང་བསྟན་ཏོ། ། ཡང་ཚིགས་སུ་བཅད་པ་ཡང་བྱུང་སྟེ། སེམས་ཅན་ཤིན་ཏུ་དག་པ་བསྐལ་པ་མང་པོར་སྤྱོད་སྤྱད་པ། ། ཟས་གཙང་སྲས་པོ་རྒྱལ་སྲིད་དག་ནི་རབ་སྤངས་ཏེ། ། ཕན་བྱེད་དེ་ནི་བདུད་རྩི་མངོན་པར་འདོད་པས་འབྱུང༌། །
བྱང་ཆུབ་ཤིང་དྲུང་འོངས་ཀྱིས་དེ་རིང་བསྒྲིམ་པར་གྱིས། ། ཞེས་བྱ་བ་ལ་སོགས་པ་ཡང་བྱུང་ངོ༌། ། དེ་ནས་བདུད་དགའ་རབ་དབང་ཕྱུག་གིས་བདུད་ཀྱི་དམག་ཚོགས་ཤིན་ཏུ་འཇིགས་སུ་རུང་བ། སྒྱུ་མ་ལྟ་བུའི་བློ་ཅན་མ་ཡིན་པ་རྣམས་མཐོང་བ་ཙམ་གྱིས་སྙིང་འགས་པ། ཁ་བཞིན་དམར་ལ་ལུས་པོ་སེར་བ་དང༌། ། ལུས་པོ་དམར་ལ་ཁ་བཞིན་སེར་བ་དང༌། ། མགོ་གཅིག་མགོ་གཉིས་མགོ་གསུམ་ལྡན་པ་དང༌། ། མགོ་སྟོང་བྱེ་བའི་བར་དུ་རབ་ཏུ་མང༌། ། ཞེས་བྱ་བ་ལ་སོགས་པ་འཇིགས་པའི་མཚོན་ཆ་འཛིན་པའི་དམག་ས་ཡ་སྟོང་ཕྲག་སུམ་ཅུ་བྱང་ཆུབ་སེམས་དཔའ་ག་ལ་བ་དེར་ལྷགས་སོ། ། དེ་དག་གི་གཡས་རོལ་ནས་སངས་རྒྱས་ལ་དང་ཅིང་འདུན་པ་རྣམས་གནས་སོ། །
གཡོན་ན་བདུད་ནག་པོའི་ཕྱོགས་རྣམས་འཁོད་དོ། ། ཡང་དེའི་ཚེ་བདུད་ནག་པོའི་ཕྱོགས་དག་གིས་སྨྲས་པ། འདི་ནི་གཅིག་པུ་ཡིན་གྱིས་བདག་ཅག་ནི་ཤིན་ཏུ་མང་གིས་གཞོམ་པ་ལ་ཐོགས་པ་མེད་དོ། ། ཞེས་ཟེར་རོ། ། སངས་རྒྱས་ལ་དད་པའི་བདུད་དག་གིས་སྨྲས་པ། ས་སྟེང་འདི་ན་སེང་གེ་དང༌། ། འཁོར་ལོས་སྒྱུར་ལ་གྲོགས་བྱེད་མེད། ། བྱང་ཆུབ་ངེས་ནས་ཞུགས་པ་ཡི། ། བྱང་ཆུབ་སེམས་དཔའ་གྲོགས་མི་དགོས། ། ཞེས་བདུད་དེ་དག་ཀྱང་ཕན་ཚུན་རྩོད་པར་གྱུར་ཏོ། །
དེ་ལྟར་གྱུར་ཀྱང་བདུད་ཀྱི་རྒྱལ་པོས་བསྐུལ་བའི་དབང་གིས་བྱང་ཆུབ་སེམས་དཔའ་ལ་མཚོན་ཆའི་ཆར་ཕབ་བོ། ། དེ་དག་མེ་ཏོག་གི་ཁང་བུར་གྱུར་ཏེ་སྟེང་གི་ནམ་མཁའ་ལ་འདུག་གོ ། ཡང་བདུད་ཀྱི་རྒྱལ་པོས་བྱང་ཆུབ་སེམས་དཔའ་ལ་སྨྲས་པ། ཀྱེ་ལོང་ཤིག་རྒྱལ་སྲིད་ལ་སྤྱོད་ཅིག ། ཅེས་བྱ་བ་ལ་སོགས་པ་སྨྲས་སོ། ། བྱང་ཆུབ་སེམས་དཔས་སྨྲས་པ། ཁྱོད་ཀྱིས་ཚོགས་བསགས་པས་བདུད་ཀྱི་གནས་སུ་སྐྱེ་བར་གྱུར་ཏོ། ། ཁྱོད་པས་དཔག་ཏུ་མེད་པའི་ཚོགས་ངས་བསགས་པ་ཡིན་གྱིས། དེ་བས་ན་ང་མངོན་པར་འབྱུང་བར་བྱེད་དོ། ། སྨྲས་པ།
ང་ཚོགས་རྫོགས་པའི་དཔང་པོ་ཁྱོད་ཉིད་ཡིན་ན། ཁྱོད་ཚོགས་རྫོགས་པའི་དཔང་པོ་སུ་ཡོད། ཕྱག་གཡས་པ་ས་ལ་བཞག་སྟེ་གསུངས་པ། ས་འདི་རྒྱུ་དང་མི་རྒྱུ་འགྲོ་བ་ཀུན་གྱི་རྟེན་ཡིན་པས། ། བརྟན་མ་དེ་རིང་ང་ཡི་དཔང་གྱིས་ཤིག ། ཅེས་གསུངས་པ་དང༌། སའི་ལྷ་མོ་བརྟན་མ་བྱུང་སྟེ། འདི་ནི་བསྐལ་པ་གྲངས་མེད་པར་ཚོགས་རྫོགས་པ་ཡིན་པས། ཁྱོད་ཀྱིས་བར་ཆད་བྱ་བར་མི་ནུས་སོ་ཞེས་སྨྲས་པ་དང༌། བདུད་ཡིད་ཆད་དེ་གཙང་མའི་རིས་ཀྱི་བདུད་ཀྱི་དམག་དང་བཅས་པ་སླར་ལོག་པར་གྱུར་ཏོ། །
ཤཱཀྱའི་རྒྱལ་པོ་རྟེན་ཅིང་འབྱུང་བའི་ཆོས། ། དངོས་པོ་མེད་པའི་ངོ་བོ་ཉིད་མཁྱེན་ཏེ། ། ནམ་མཁའ་ལྟ་བུའི་སེམས་དང་རབ་ལྡན་པས། ། གཡོན་ཅན་དཔུང་ཚོགས་དག་གིས་རྫི་བ་མེད། ། ཅེས་བྱ་སྟེ། དེའི་ཚེ་ཤིང་གི་ལྷས་ཀྱང་བསྟོད་པ་བརྗོད་དོ། ། བདུད་བཏུལ་བའོ། ། བྱང་ཆུབ་སེམས་དཔའི་མཛད་པ་དྲུག་པ་རྫོགས་སོ།། །། དེ་ནས་ཐོ་རངས་ཀྱི་དུས་སུ་མངོན་པར་རྫོགས་པར་སངས་རྒྱས་ནས་སངས་རྒྱས་ཀྱི་མཛད་པ་དྲུག་འབྱུང་ངོ༌། ། ད་ཡང་སངས་རྒྱས་ནས་ཞིང་ཁམས་ཐམས་ཅད་གཡོ་བ་ལ་སོགས་པ་མཛད་པ་ནི་མཛད་པ་གཅིག་གོ །
ཡང་འོས་སུ་གྱུར་པའི་གདུལ་བྱ་ལ་ཆོས་ཐེག་པའི་བྱེ་བྲག་དང་བསྟུན་ཏེ་གསུངས་པས་འདུལ་བར་གྱུར་པ་འདི་ནི་མཛད་པ་གཉིས་པའོ། ། ཡང་ཤིན་ཏུ་གདུལ་དཀའ་བའི་སྐྱེས་བུ་མུ་སྟེགས་ཀྱི་སྟོན་པ་དྲུག་ལ་སོགས་པའི་ཆོས་ཀྱིས་མི་འདུལ་བ་རྣམས་ལ་རྫུ་འཕྲུལ་གྱི་ཆོ་འཕྲུལ་གྱིས་འདུལ་བར་མཛད་པ་འདི་ནི་མཛད་པ་གསུམ་པའོ། ། ཡང་དུད་འགྲོར་གྱུར་པའི་སེམས་ཅན་སྐྱེ་བུའི་རྒྱལ་པོས་སྦྲང་རྩི་ཕུལ་བ་དང༌། གླང་པོ་ཆེ་ནོར་སྐྱོང་འདུལ་བ་འདི་ནི་དུད་འགྲོའི་དོན་མཛད་པ་དང་མཛད་པ་བཞི་པའོ། ། ཡང་གཏི་མུག་ཤིན་ཏུ་ཤས་ཆེ་བ་རལ་པ་ཅན་ལྟེང་རྒྱས་འོད་སྲུངས། འདོད་ཆགས་ཤས་ཆེ་བ་གཅུང་དགའ་བོ་དང༌། ཞེ་སྡང་ཤས་ཆེ་བ་མིའུ་ཐུང་སོར་ཕྲེང་ཅན་དང༌། ལེ་ལོ་ཤས་ཆེ་བ་ཀུན་དུ་རྒྱུ་རབ་བཟངས་དང་དྲི་ཟའི་རྒྱལ་པོ་རབ་དགའ་སྟེ། དེ་དག་ལ་སོགས་པ་ཉོན་མོངས་པ་ཤས་ཆེ་བ་བཏུལ་བ་འདི་ནི་མཛད་པ་ལྔ་པའོ། ། ཡང་ལེ་ལོ་ཅན་དང་རྟག་པར་འཛིན་པ་རྣམས་ཤེས་བསྐྱེད་པའི་ཕྱིར་མྱ་ངན་ལས་འདའ་བའི་ཚུལ་སྟོན་པར་མཛད་པ་འདི་ནི་དྲུག་པའོ། །
དེ་དག་ཀྱང་དང་པོ་དང་ཐ་མ་ནི་གོ་རིམ་ངེས་པ་ཡིན་ལ། བར་དུ་བཞི་པོ་ནི་འདྲེ་ཞིང་འབྱུང་བས་གོ་རིམ་ངེས་པར་མི་གཞག་གོ ། ཡང་བཞི་པོ་འདི་དག་ནི་ཐམས་ཅད་ཀྱང་ཆོས་ཀྱི་དོན་མཛད་པ་ཡིན་པས་ཆོས་ཀྱི་འཁོར་ལོ་ཞེས་བྱ་བར་ཡང་འདུ་བས། སངས་རྒྱས་ཀྱི་མཛད་པ་གསུམ་དང་བྱང་ཆུབ་སེམས་དཔའི་མཛད་པ་ལྔ་སྟེ་བརྒྱད་ཡིན་ནོ་ཞེས་ཁ་ཅིག་འདོད་དོ། ། དེ་ལ་བྱང་ཆུབ་སེམས་དཔའི་མཛད་པ་ལྔ་ནི། ལྷ་ལས་བབས་པ་དང༌། སྐུ་བལྟམས་པ་དང༌། གཞོན་ནུ་རོལ་རྩེ་མཛད་པ་དང༌། ཁབ་ནས་འབྱུང་བ་དང༌། རྡོ་རྗེའི་གདན་གྱི་ས་མནན་པའོ། །
སངས་རྒྱས་ཀྱི་མཛད་པ་གསུམ་ནི་ཆོས་ཀྱི་འཁོར་ལོ་བསྐོར་བ་དང༌། ཆོ་འཕྲུལ་མཛད་པ་དང༌། མྱ་ངན་ལས་འདས་པའོ། ། དེ་ལ་བྱང་ཆུབ་སེམས་དཔའ་སྲོད་ལ་དཔུང་དང་བཅས་པའི་བདུད་བཏུལ་ཏེ། ཐོ་རངས་ཀྱི་དུས་སུ་བསམ་གཏན་བཞི་ལ་རིམ་པ་བཞིན་སྙོམས་པར་ཞུགས་ནས། རྡོ་རྗེ་ལྟ་བུའི་ཏིང་ངེ་འཛིན་མངོན་དུ་མཛད་ནས་རང་དང་གཞན་གྱི་དོན་མ་ལུས་པར་མངོན་པར་རྫོགས་པར་བྱང་ཆུབ་པར་མཛད་དོ། ། ཡང་ན་གྲོང་ཁྱེར་ཆེན་པོ་སེར་སྐྱར་གནས་པ་ནི་ཁབ་ན་གནས་པའི་མཛད་པ་ཡིན་ནོ། ། ལྷའི་ཡུལ་ནས་འཛམ་བུའི་གླིང་དུ་སྐྱེ་བ་བཞེས་པ་ནི་ཕན་པ་མཛད་པ་སྟེ། མཆོད་རྟེན་ནི་བལྟམས་པ་རྣམ་པར་དག་པ་པདྨ་བརྩེགས་པའི་མཆོད་རྟེན་ནོ། ། དེ་ནས་ཁབ་ནས་བྱུང་ནས་སངས་རྒྱས་པའི་བར་ནི་གནས་ཆེན་པོ་མ་ག་དྷཱ་ར་བྱང་ཆུབ་པ་བྱང་ཆུབ་པའི་མཆོད་རྟེན་ནོ། །
དེ་གཉིས་ནི་བྱང་ཆུབ་སེམས་དཔའི་མཛད་པའོ། ། དེ་ནས་གནས་ཆེན་པོ་བཱ་རཱ་ཎ་སཱིར་ཆོས་ཀྱི་འཁོར་ལོ་བསྐོར་བ་དཔལ་སྒོ་མངས་ཀྱི་མཆོད་རྟེན། དེ་ནས་གནས་ཆེན་པོ་མཉན་ཡོད་དུ་ཆོ་འཕྲུལ་ཆེན་པོ་མཛད་པ་མུ་སྟེགས་ཕམ་མཛད་ཀྱི་མཆོད་རྟེན། དེ་ནས་གནས་ཆེན་པོ་གྲོང་ཁྱེར་གསལ་ལྡན་དུ་ལྷ་ལས་བབས་པའི་མཛད་པ། སུམ་ཅུའི་ལྷས་མཆོད་ཀྱི་མཆོད་རྟེན། གནས་རྒྱལ་པོའི་ཁབ་ཏུ་དགེ་འདུན་དབྱེན་འདུས་པར་མཛད་པས་བྱམས་ངོས་ཀྱི་མཆོད་རྟེན། དེ་ནས་གནས་ཡངས་པ་ཅན་དུ་སྤྲེའུས་སྦྲང་རྩི་ཕུལ་བའི་དུས་སུ་སྐུ་ཚེ་བྱིན་རླབས་ཀྱི་མཆོད་རྟེན། གནས་ཆེན་པོ་རྩྭ་མཆོག་ཏུ་མྱ་ངན་ལས་འདས་པ་མཛད་པ་ཆོས་རྒྱལ་མྱ་ངན་མེད་པའི་མཆོད་རྟེན་ཞེས་བྱ་བ་དྲུག་སྟེ་བརྒྱད་དོ། ། དེ་ལ་འདི་ནི་བྱང་ཆུབ་སེམས་དཔའི་ལུགས་ཀྱི་མཛད་པ་ཡིན་པས་བྱང་ཆུབ་སེམས་དཔའི་མཛད་པའོ་ཞེས་གཞན་དག་འདོད་དོ། ། ལུགས་ལེགས་པ་ཡིན་ནོ། །
མཛད་པ་ལྔ་པ་རྡོ་རྗེ་གདན་གྱིས་མནན་པ་ཡིན་ཏེ། བྱང་ཆུབ་སེམས་དཔའི་མཛད་པ་གཉིས་པ་རྫོགས་སོ།། །། དེ་ལྟར་མངོན་པར་རྫོགས་པར་བྱང་ཆུབ་པའི་ཚེ། འདི་ལྟ་བུ་དག་བྱུང་བར་གྱུར་ཏོ། ། སྐྱེས་བུ་སེང་གེ་དེ་ཡིས་བདུད་དཔུང་བཅས་བཏུལ་ཏེ། ། སྟོན་པ་བསམ་གཏན་བདེ་བ་མངོན་དུ་མཛད་ནས་ནི། ། གང་ཚེ་སྟོབས་བཅུའི་རིགས་པ་གསུམ་པོ་མཉེས་གྱུར་ཏེ། ། ཕྱོགས་བཅུའི་སངས་རྒྱས་ཞིང་མང་བྱེ་བ་གཡོས་པར་གྱུར། ། དེའི་ཚེ་འཇིག་རྟེན་གྱི་ཁམས་དཔག་ཏུ་མེད་པ་ནས་དེ་བཞིན་གཤེགས་པ་ལ་ཆོས་ཉན་པར་འདོད་པའི་བྱང་ཆུབ་སེམས་དཔའ་དཔག་ཏུ་མེད་པ་ལྷགས་ཏེ་ཆོས་ཞུས་སོ། ། ཡང་ལྷ་རྣམས་ཀྱང་རིམ་པ་བཞིན་དུ་ལྷགས་ཏེ་བསྔགས་པ་བརྗོད་པ་དུ་མ་ཡང་བྱས་ཏེ་སྟན་དེ་ཉིད་ལ་ཞག་བདུན་འདས་སོ། །
དེ་ནས་ལྷ་རྣམས་ཀྱིས་དེ་བཞིན་གཤེགས་པ་ལ་ཁྲུས་གསོལ་ཏེ། ཁྲི་ལས་བཞེངས་སོ། ། ཡང་ཞག་བདུན་ཕྲག་གཉིས་པ་དང་གསུམ་པ་དང་བཞི་པ་ལ་དེ་བཞིན་དུ་བཞུགས་སོ། ། དེའི་ཚེ་ངས་མ་རིག་པ་བཅོམ་མོ། ། རིག་པའི་ཡེ་ཤེས་བརྙེས་སོ་ཞེས་བྱ་བ་ལ་སོགས་པ་གསུངས་སོ། ། ཡང་དེའི་ཚེ་བདུད་སྡིག་ཅན་འོངས་ཏེ་སྨྲས་པ། ཁྱེད་མྱ་ངན་ལས་འདས་པའི་དུས་ལ་བབ་བོ་ཞེས་གསོལ་པ་དང༌། བཀའ་སྩལ་པ། ངས་སེམས་ཅན་གྱི་དོན་མ་བྱས་པ་སྡིག་ཅན་ཁྱོད་དེ་སྐད་མ་ཟེར་ཅིག ཡང་བདུད་ཀྱི་བུ་མོས་བསླུ་བར་བརྩམས་པས་དེ་བཞིན་གཤེགས་པས་སེ་གོལ་གཏོགས་པས་དེ་དག་རྒས་པ་བཞིན་དུ་གྱུར་ཏེ།
དེ་ནས་དེ་དག་སྟོན་པ་ཉིད་ལ་སྐྱབས་སུ་སོང་བས་སྡུག་བསྔལ་ལས་གྲོལ་ལོ། ། དེ་ནས་བདུད་ཡི་མུག་སྟེ་རང་གི་གནས་སུ་སོང་ངོ༌། ། དེ་དག་ཀྱང་རྡོ་རྗེ་གདན་གྱི་ས་མནན་པར་བསྡུར་རུང་བ་ཡིན་ནོ། ། དེ་ནས་བདུན་ཕྲག་ལྔ་པ་ལ་ཀླུའི་རྒྱལ་པོ་བཏང་བཟུང་ཅན་དུ་གཤེགས་སོ། ། དེའི་ཚེ་རླུང་ཆེན་པོ་ལངས་པས་ཀླུ་རྣམས་ཀྱིས་དེ་བཞིན་གཤེགས་པའི་སྐུ་ལུས་ལ་བཀབ་བོ། ། དེ་ནས་བདུན་ཕྲག་དྲུག་པ་ལ་ཤིང་ནྱ་གྲོ་དྷ་སྐྱེས་ཀྱི་དྲུང་དུ་གཤེགས་སོ། ། དེའི་ཚེ་ཀུན་དུ་རྒྱུས་དྲིས་པ། འཇིག་རྟེན་ན་གང་ཞིག་བདེ། བཀའ་སྩལ་པ། ཆོས་ཐོས་མཐོང་ན་བདེ་བ་ཡིན། །
ཆོས་ཐོས་པ་ཡང་བདེ་བ་ཡིན། ། སྲོག་ཆགས་འབྱུང་པོ་རྣམས་ལ་སྡོམ། ། གནོད་པ་མི་བྱེད་འཇིག་རྟེན་བདེ། ། སྡིག་པ་རྣམས་ལས་རབ་འདས་པའི། ། འདོད་ཆགས་བྲལ་བའི་འཇིག་རྟེན་བདེ། ། ཞེས་བྱ་བ་ལ་སོགས་པ་གསུངས་སོ། ། དེ་ནས་བདུན་ཕྲག་བདུན་པ་ལ་ཤིང་སྒྲོལ་རྒྱུའི་ཚལ་དུ་བཞུགས་སོ། ། དེའི་ཚེ་ཚོང་པ་ག་གོན་དང་བཟང་སྐྱོང་ཞེས་བྱ་བ་ཚོང་ལ་འགྲོའོ། ། དེའི་ཚེ་ལམ་གྱི་འདྲེན་པ་ནི་གླང་པོ་ཅང་ཤེས་དང་ལེགས་སྐྱེས་ཞེས་བྱ་བ་གཉིས་ཡོད་དེ། གང་དེ་གཉིས་འགྲོ་བའི་ཕྱོགས་དེར་འཇིགས་པ་མེད་ཅིང་དོན་འགྲུབ་པར་འགྱུར་རོ། །
དེ་གཉིས་མི་འགྲོ་བའི་ས་ནི་འཇིགས་པ་དང་བཅས་པའོ། ། དེར་གླང་པོ་ཆེ་དེ་གཉིས་ཀྱིས་དེ་བཞིན་གཤེགས་པའི་སྐུ་མཐོང་བ་དང་དེ་གཉིས་ཕྱག་བཙལ་ཏེ་འགྲོར་མ་འདོད་དོ། ། ཚོང་པ་རྣམ་རྟོག་སྐྱེས་ཏེ་ཕྱོགས་ཀུན་དུ་བཙལ་བ་ན་ཆོམ་རྐུན་པ་ནི་མེད་ལ། དེ་བཞིན་གཤེགས་པའི་སྐུ་མཐོང་ངོ༌། ། མཐོང་ནས་ཀྱང་དད་པར་གྱུར་ནས་ཡོན་གྱི་ཚོགས་རྣམས་ཕུལ་ལོ། ། ཡང་ཚོང་བའི་བ་རྣམས་བཞེས་པས་འོ་མ་རྣམས་མར་དུ་བྱུང་ངོ༌། ། དེར་བྲམ་ཟེ་རྨ་བྱ་ཞེས་བྱ་བ་ཚངས་པར་སྐྱེས་པའི་ལྷའི་བུས། དེ་ལ་ཞལ་ཟས་ཕུལ་ཅིག་དང༌། ། གསོལ་ནས་འཁོར་ལོ་བསྐོར་བར་འགྱུར། ། ཞེས་བྱ་བ་ལ་སོགས་པ་སྨྲས་པས་ཚོང་བས་འོ་མ་རྣམས་ཕུལ་ལོ། །
དེའི་ཚེ་རྒྱལ་པོ་ཆེན་པོ་བཞིས་རྡོའི་ལྷུང་བཟེད་བཞི་ཕུལ་ལོ། ། དེ་དག་ཀྱང་གཅིག་ཏུ་བྱིན་གྱིས་བརླབས་ཏེ་བཞེས་ནས། ང་ཡི་སྲིད་པར་སྣོད་རྣམས་དང༌། ། བཟང་རྒྱས་འབྲས་བུས་བཀང་སྟེ་སྦྱིན། ། དེས་ན་ལྷུང་བཟེད་དབྱིབས་ལེགས་བཞི། ། རྫུ་འཕྲུལ་ཆེན་པོ་ལྷ་བཞིས་བྱིན། ། ཞེས་གསུངས་སོ། ། དེར་འོ་མ་གསོལ་ནས་གཞོང་པ་ཐང་ལ་བོར་བ་ལྷས་ཁྱེར་རོ། ། དེ་ནས་ཚོང་པ་རྣམས་ལ་བཀྲ་ཤིས་ཀྱི་ཚིགས་སུ་བཅད་པ། ལྷ་ཡི་བཀྲ་ཤིས་དོན་གྲུབ་ཅིང༌། །
ཕྱོགས་རྣམས་བཀྲ་ཤིས་བྱེད་པ་དེས། ། ཁྱེད་ཀྱི་དོན་རྣམས་འགྲུབ་གྱུར་ཅིག ། ཐམས་ཅད་མྱུར་དུ་མཐུན་པར་ཤོག ། ཅེས་བྱ་བ་ལ་སོགས་པ་གསུངས་སོ། ། དེ་ནས་ཚོང་པ་རྣམས་བདེ་བར་སོང་ངོ༌། ། དེ་ནས་དེ་བཞིན་གཤེགས་པས་དགོངས་པ། བདག་གིས་ཆོས་རྟོགས་པ་ནི་གཞན་གྱིས་རྟོགས་པར་དཀའ་བས་བསྟན་པའི་འོས་མེད་དོ་ཞེས། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། བདུད་རྩི་ལྟ་བུའི་ཆོས་ཤིག་བདག་གིས་རྙེད། ། སུ་ལ་བསྟན་ཀྱང་གོ་བར་མི་འགྱུར་བས། །
མི་སྨྲ་ནགས་འདབ་གནས་པར་བྱའོ་སྙམ། ། ཡང་ཚིག་འདི་གསུངས་ཏེ། འཇིག་རྟེན་ཀུན་ལ་སྙིང་རྗེ་མཐའ་ཡས་པ། ། གཞན་གྱིས་གསོལ་བ་བཏབ་ལ་ང་མི་སྟོན། ། སྐྱེ་བོ་འདི་དག་ཚངས་ལ་དད་པ་སྟེ། ། དེ་ཡིས་གསོལ་བ་བཏབ་ན་འཁོར་ལོ་བསྐོར། ། ཞེས་གསུངས་ཏེ། འོད་ཕྱུང་བས་ཚངས་པ་གཙུག་ཕུད་ཅན་ལ་རེག་པར་གྱུར་ཏོ། ། ཚངས་པས་བལྟས་པ་དང་དེ་བཞིན་གཤེགས་པ་ཐུགས་ལས་ཆུང་ངུ་ལ་གཞོལ་བར་ཤེས་ནས། འཇིག་རྟེན་མ་རུངས་པར་གྱུར་ཏོ་སྙམ་སྟེ།
དེ་བཞིན་གཤེགས་པའི་དྲུང་དུ་འོངས་ཏེ་ཕྱག་བཙལ་ནས། ཡེ་ཤེས་ཆེན་པོ་མཆོག་གི་དཀྱིལ་འཁོར་བསྒྲུབས་ནས་ནི། ། ཕྱོགས་བཅུ་དག་ཏུ་འོད་ཟེར་རྣམ་པར་འགྱེད་མཛད་དེ། ། ཡེ་ཤེས་ཟེར་གྱིས་མི་ཡི་པདྨ་ཁ་འབྱེད་པ། ། སྨྲ་བའི་ཉི་མ་དེ་རིང་ཅི་སླད་བཏང་སྙོམས་བཞུགས། ། ཞེས་བྱ་བ་ནས་དམ་པ་ཆོས་ཀྱི་རྔ་བོ་ཆེ་ནི་བརྡུང་དུ་གསོལ། ། ཞེས་བྱ་བ་ལ་སོགས་པ་དང༌། ལྷ་རྣམས་ཐམས་ཅད་ལྷག་པར་དཔྱད་པ་བགྱིས་ནས་ནི། ། བདག་ནི་ཆོས་རྒྱལ་ཁྱེད་ལ་གསོལ་བ་འདེབས་པ་ལགས། ། བསོད་ནམས་འདི་ཡིས་བདག་ཀྱང་རབ་ཏུ་མྱུར་བར་ནི། །
ཆོས་ཀྱི་འཁོར་ལོ་དམ་པ་རབ་ཏུ་བསྐོར་གྱུར་ཅིག ། ཅེས་བྱ་བ་ལ་སོགས་པས་གསོལ་བ་བཏབ་པས་ཅང་མི་གསུང་བར་གནང་ངོ༌། ། ཡང་ཆོས་ལ་གུས་པ་བསྐྱེད་པའི་ཕྱིར་ཡང་དང་ཡང་དུ་གསོལ་བ་བཏབ་པའི་དོན་དུ་ཐུགས་ལས་ཆུང་ངུ་ལས་གཞོལ་བར་མཛད་དོ། ། དེ་ཚངས་པས་ཤེས་ཏེ་ཀོའུ་ཤི་ཀ་སྦྲན་ཏེ་འོངས་སོ། ། དེར་ཀོའུ་ཤི་ཀས་གསོལ་བ། ཟླ་བ་ཉ་བ་གཟའ་ལས་ཐར་བ་ལྟར། ། ཐུབ་པ་ཁྱོད་ཀྱི་ཐུགས་ནི་ཤིན་ཏུ་རྣམ་པར་དག ། གཡུལ་ལས་རྣམ་པར་རྒྱལ་བ་བཞེངས་སུ་གསོལ། ། འཇིག་རྟེན་མུན་པར་ཤེས་རབ་འོད་ཕྱུང་གསོལ། ། ཞེས་བྱ་བ་ལ་སོགས་པས་གསོལ་བ་བཏབ་བོ། །
ཡང་ཚངས་པས། ཀུན་དུ་འཚལ་བར་འགྱུར་བར་མཆིས་ལགས་ཀྱི། ། ཐེག་པ་ཆེན་པོ་ཁྱོད་ཀྱིས་བསྟན་དུ་གསོལ། ། ཞེས་བྱ་བ་ལ་སོགས་པ་དང༌། བཀའ་སྩལ་པ། སྐྱེ་དགུ་འདོད་པ་རྣམས་ཀྱིས་བཅིངས། ། རྒྱུན་གྱིས་རབ་ཏུ་བསྡམས་པ་ཡིན། ། ངས་ནི་ཚིགས་ཆེན་པོ་ཡིས་རྙེད། ། དེ་ལྟ་བས་ན་བསྟན་མི་ཕན། ། ཞེས་གསུངས་པ་དང༌།
དེ་དག་ཡིད་མི་དགའ་སྟེ་མི་སྣང་བར་གྱུར་ཏོ། ། དེ་བཞིན་གཤེགས་པ་ནི་ཐུགས་ལས་ཆུང་ངུ་ལས་གཞོལ་བར་གྱུར་ཏོ། ། ཡང་དེའི་ཚེ་མ་ག་དྷཱ་ན་ལྟ་བ་ངན་པ་སྣ་ཚོགས་ཀྱི་ཆོས་ཡོད་དེ། དེ་དག་ལ་སྙིང་བརྩེ་བས་ཡང་ཚངས་པས་ནམ་ཕྱེད་ན། དེ་བཞིན་གཤེགས་པའི་དྲུང་དུ་འོངས་ཏེ་གསོལ་བ། མ་ག་དྷཱ་ཡི་ས་འདིར་སྔོན་ཆད་ཆོས། ། མ་དག་དྲི་མ་རྗེས་སུ་འབྲེལ་པ་བྱུང༌། ། དེ་སླད་ཐུབ་པ་བདུད་རྩིའི་སྒོ་དབྱེ་གསོལ། ། དྲི་མེད་སངས་རྒྱས་ཆོས་ནི་ཉན་ཅིང་མཆིས། ། ཞེས་བྱ་བ་ལ་སོགས་པས་གསོལ་བ་བཏབ་བོ། །
དེ་ནས་དེ་བཞིན་གཤེགས་པས་འཇིག་རྟེན་ལ་གཟིགས་ནས། ལོག་པར་ངེས་པ་དང༌། ཡང་དག་པར་ངེས་པ་དང༌། མ་ངེས་པ་གསུམ་དུ་གནས་ལ། དེ་ལས་མ་ངེས་པ་ལ་གཟིགས་ཏེ། ཚངས་པ་མ་ག་དྷཱའི་སེམས་ཅན་གང་སུ་དག ། སྐལ་བར་ལྡན་ཞིང་རིགས་དང་ལྡན་གྱུར་པ། ། མི་ཚེ་འདུ་ཤེས་རྟག་ཏུ་ཆོས་ཉན་པ། ། དེ་དག་ལ་ནི་བདུད་རྩིའི་སྒོ་དབྱེའོ། ། ཞེས་གནང་བ་བྱིན་ནོ། །
དེས་རངས་པར་གྱུར་ཏེ་ལྷའི་གནས་རྣམས་སུ་སྒྲ་བསྒྲགས་སོ། ། དེ་ནས་བྱང་ཆུབ་ཀྱི་ཤིང་གི་ལྷ་བཞིས་གསོལ་བ། བཅོམ་ལྡན་འདས་ཆོས་ཀྱི་འཁོར་ལོ་གང་དུ་བསྐོར། བཀའ་སྩལ་པ། བཱ་རཱ་ཎ་སཱིར་རོ། ། དེ་ཅིའི་སླད་དུ་ཞེ་ན། བཱ་རཱ་ཎ་སཱི་དེ་ནི་སྔོན་གྱི་དྲང་སྲོང་རྣམས་ཀྱི་གནས། ། ས་དེ་ལྷ་དང་ཀླུ་ཡིས་མངོན་བསྟོད་རྟག་ཏུ་ཆོས་ནི་མངོན་པར་གཞོལ། ། ངས་ནི་སྔོན་ཆད་སངས་རྒྱས་བྱེ་བ་སྟོང་ཕྲག་དགུ་བཅུ་རྩ་གཅིག་དྲན། ། དེ་དག་དྲང་སྲོང་ཞེས་བྱ་གནས་མཆོག་དམ་པ་དེར་ནི་འཁོར་ལོ་བསྐོར། །
དེ་ནས་གང་ལ་ཆོས་བསྟན་དགོངས་པ་དང༌། རངས་བྱེད་ཀྱི་བུ་ལྷག་སྤྱོད་ནི་དབང་པོ་རྣོ་བ་དེ་ལ་གཟིགས་པ་དང་ཤི་ནས་ཞག་བདུན་ནོ། ། དེ་ནས་སྒྱུ་རྩལ་ཤེས་ཀྱི་བུ་རིང་འཕུར་ལ་གཟིགས་ནས་དེ་ཤི་ནས་ཞག་གསུམ་ལོན་ནོ། ། དེ་ནས་ལྔ་སྡེ་ལ་གཟིགས་ནས་དེ་དག་སྔོན་གྱི་སྨོན་ལམ་ཅན་སྐལ་བ་དང་ལྡན་པ་བཱ་རཱ་ཎ་སཱི་ན་ཡོད་པར་གཟིགས་ནས་གཤེགས་པར་དགོངས་སོ། ། མ་ག་དྷཱར་བཞུགས་པའོ། ། དེ་ནས་ལྗོངས་རྒྱུ་ཞིང་གྲོང་ཁྱེར་གསལ་ལྡན་དུ་གཤེགས་སོ། ། དེ་ནས་རི་ག་ཡའི་མགོར་གཤེགས་པའི་ཚེ། རི་ག་ཡ་བྱང་ཆུབ་ཀྱི་སྙིང་པོ་ན་ཀུན་དུ་འཚོ་བ་ཞིག་གིས་རྒྱང་ནས་དེ་བཞིན་གཤེགས་པ་མཐོང་སྟེ་དྲུང་དུ་ཕྱིན་ནས། དགེ་སྦྱོང་ཁྱོད་ནི་དབང་པོ་གསལ་ལོ། ། བཞིན་ནི་རབ་ཏུ་དྭངས་པ་ལ་སོགས་པའི་གཏམ་བྱས་ནས།
ཁྱེད་སུ་ལ་ཚངས་པར་སྤྱོད་ཅེས་དྲིས་པ་དང༌། བཀའ་སྩལ་པ། ང་ལ་སློབ་དཔོན་གང་ཡང་མེད། ། ང་དང་འདྲ་བ་ཡོད་མ་ཡིན། ། ང་ནི་གཅིག་ཏུ་རྫོགས་སངས་རྒྱས། ། བསིལ་བར་གྱུར་པ་ཟག་མེད་ཡིན། ། དེས་སྨྲས་པ། ཁས་འཆེའམ། ང་ནི་འཇིག་རྟེན་དགྲ་བཅོམ་པ། ། ང་ནི་སྟོན་པ་བླ་ན་མེད། །
ལྷ་དང་ལྷ་མིན་དྲི་ཟར་བཅས། ། ང་ནི་དཔེ་ཟླ་གང་ཡང་མེད། ། ངེས་པར་ཁས་འཆེ་འམ། གང་དག་ཟག་པ་ཟད་བརྙེས་པ། ། ང་འདྲ་རྒྱལ་བར་ཤེས་པར་བྱ། ། ང་ནི་སྡིག་པའི་ཆོས་ལས་རྒྱལ། ། དེ་བས་ཉེར་འགྲོ་ང་རྒྱལ་ཡིན། ། དེ་ཡན་ཆད་ནི་མ་ག་དྷཱའི་བྱང་ཆུབ་ཤིང་དྲུང་དུའོ། ། གང་དུ་བཞུད་ཞུས་པ་ལ། ང་ནི་བཱ་རཱ་ཎ་སཱིར་འགྲོ། །
གྲོང་ཁྱེར་གསལ་ལྡན་སོང་ནས་ནི། ། ལོང་བ་ལྟ་བུའི་སེམས་ཅན་ལ། ། མཚུངས་པ་མེད་པའི་འོད་བྱའོ། ། འོན་པ་ལྟ་བུའི་སེམས་ཅན་ལ། ། བདུད་རྩིའི་རྔ་ཆེན་བརྡུང་བར་བྱ། ། འཇིག་རྟེན་དུ་ནི་མ་བསྐོར་བའི། ། ཆོས་ཀྱི་འཁོར་ལོ་བསྐོར་བར་བྱ། ། ཞེས་གསུངས་པ་དང༌། དེས་དེ་བཞིན་དུ་གྱུར་ཅིག་ཅེས་ནས་ལྷོ་ཕྱོགས་སུ་སོང་ངོ༌། ། དེ་བཞིན་གཤེགས་པ་ནི་བྱང་དུ་གཤེགས་སོ། །
དེ་ནས་རི་ག་ཡར་ཀླུ་རྒྱལ་ཤིན་ཏུ་བལྟ་མཛེས་ཀྱིས་བཤོས་དྲངས་སོ། ། དེ་ནས་ལྟེང་རྒྱས་སུ། དེ་ནས་ཙ་ན་ལར། དེ་ནས་ཁ་ལོ་བསྒྱུར་དུ་གཤེགས་ཏེ། དེ་དག་ཏུ་ཁྱིམ་བདག་རྣམས་ཀྱིས་བཤོས་དྲངས་སོ། ། དེ་ནས་གངྒཱའི་འགྲམ་དུ་གཤེགས་སོ། ། དེར་གྲུ་པ་ལ་སྒྲོལ་གསུངས་པས། གྲུ་བཙས་བསླངས་སོ། ། གྲུ་བཙས་མེད་དོ་ཞེས་གསུངས་ནས་ནམ་མཁའ་ལ་གཤེགས་སོ། ། དེར་གྲུ་པ་འགྱོད་པ་སྐྱེས་ནས་རྒྱལ་པོ་ལ་བསྙད་པས།
རྒྱལ་པོ་གཟུགས་ཅན་སྙིང་པོས་བཙུན་པ་ལ་གྲུ་བཙས་མེད་པར་བྱས་སོ། ། དེ་ནས་འཁོར་མོ་འཇིག་ཏུ་གཤེགས་སོ། ། དེར་ལྔ་སྡེས་རྒྱ་རིང་པོ་ནས་འབྱོན་པ་མཐོང་ནས་བཅའ་བ་བྱས་སོ། ། ལྷོད་པ་མང་དུ་ཟ་བ་དེ་བྱུང་གིས་འདི་ལ་སྡུན་ལྡང་དང་ཕྱག་ཀྱང་མི་བྱའོ། སྟན་ལྷག་པ་ཡོད་པས་ཁོ་རང་སྡོད་ན་སྡོད་དུ་བས་སོ་ཞེས་བྱས་ཏེ། ཀུན་ཤེས་ཀོཎྜི་ཎྱ་ནི་ཡིད་ལ་བཅའ་བ་མ་བྱས་པས་མ་གཏོགས་སོ། ། དེ་ནས་དེ་བཞིན་གཤེགས་པ་བྱོན་པའི་མཐུས་བཅའ་བ་རྣམས་རང་ཞིག་པར་གྱུར་ཏོ། ། དེ་ནས་དེ་དག་གིས་གསོལ་པ། ཚེ་དང་ལྡན་པ་བྱོན་པ་ལེགས་སོ། ། གདན་ལ་བཞུགས་སུ་གསོལ་ཞེས་གསོལ་ཏོ། །
དེ་ནས་དེ་བཞིན་གཤེགས་པ་གདན་ལ་བཞུགས་སོ། ། གཏམ་མང་པོ་ཡང་མཛད་དོ། ། ཡང་ལྔ་སྡེས་གསོལ་པ། ཚེ་དང་ལྡན་པ་གོའུ་ཏ་མ། དབང་པོ་རྣམས་ནི་རབ་ཏུ་གསལ་ལོ། ། པགས་པའི་མདོག་ནི་ལེགས་ན། ཁྱོད་ལ་མིའི་ཆོས་བླ་མ་ལས་མཆོག་ཏུ་གྱུར་པ་འཕགས་པའི་ཡེ་ཤེས་མཐོང་བའི་ཁྱད་པར་ཅུང་ཟད་མངོན་དུ་མཛད་པ་ལྟ་མངའ་འམ། དེ་བཞིན་གཤེགས་པས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ལ་ཚེ་དང་ལྡན་པ་ཞེས་མ་བརྗོད་ཅིག ཁྱེད་ལ་ཡུན་རིང་པོར་མི་ཕན་པ་དང་གནོད་པར་འགྱུར་ཏ་རེ།
དགེ་སློང་དག་ངས་ནི་བདུད་རྩི་དང་འཆི་བ་མེད་པའི་ལམ་མངོན་དུ་བྱས་སོ། ། དགེ་སློང་དག་ང་ནི་སངས་རྒྱས་སོ། ། ཀུན་མཁྱེན་པའོ། ། དགྲ་བཅོམ་པའོ། ། དགེ་སློང་དག་ངས་ཁྱེད་ལ་ཆོས་བཤད་ཀྱི་ཚུར་ཤོག་ཉོན་ཅིག རྣ་བ་བློགས་ཤིག ང་ལ་མཉན་ན་ཁྱོད་ཀྱང་ཟག་པ་ཟད་དོ། ། དགེ་སློང་དག་ཁྱེད་དགེ་སློང་གོའུ་ཏ་མ་ལྷོད་པ་མང་དུ་ཟ་བ་ཞེས་མ་བརྗོད་ཅིག ཚུར་ཤོག་ཅེས་གསུངས་པ་དང༌། དེ་དག་མུ་སྟེགས་ཀྱི་རྟགས་དང་ཆ་ལུགས་མི་སྣང་བར་གྱུར་ཏོ། །
དགེ་སློང་གི་དངོས་པོ་བསྙེན་པར་རྫོགས་ནས་ལོ་བརྒྱ་ལོན་པ་ལྟ་བུར་གྱུར་ཏེ། དེ་དག་གིས་ཉེས་པ་ཡང་བཤགས་ཏེ་གུས་པ་ཡང་བསྐྱེད་དོ། ། དེ་ནས་སྔོན་གྱི་སངས་རྒྱས་རྣམས་ཀྱིས་ཆོས་ཀྱི་འཁོར་ལོ་གང་དུ་བསྐོར་ཞེས་དགོངས་པ་དང༌། ས་ཕྱོགས་དེར་ཁྲི་སྟོང་བྱུང་བར་གྱུར་ཏོ། ། དེར་ཁྲི་སྔ་མ་གསུམ་ལ་བསྐོར་བ་བྱས་ཏེ་བཞི་པ་ལ་སྐྱིལ་མོ་ཀྲུང་བཅས་ཏེ་བཞུགས་སོ། ། ཡང་སྨིན་མཚམས་ནས་འོད་བཀྱེ་སྟེ། དེས་འཇིག་རྟེན་གྱི་ཁམས་ཐམས་ཅད་ཁྱབ་པར་བྱས་ཏེ། དེ་ལས་སྒྲ་ཡང་འབྱུང་བ་དེ་ནི་ཐུགས་དམ་བརྟན་པ་སྟེ། བཱ་རཱ་ཎ་སཱིའི་རི་དྭགས་ནགས། ། གཤེགས་ཏེ་འཁོར་ལོ་བླ་ན་མེད། །
ཤིན་ཏུ་རྨད་བྱུང་དཔལ་ལྡན་བསྐོར། ། ཞེས་བྱ་བ་ལ་སོགས་པའི་སྒྲ་གྲགས་པས་ཆོས་འདོད་པའི་བྱང་ཆུབ་སེམས་དཔའ་དུ་མ་དང་ལྷ་དཔག་ཏུ་མེད་པའི་འཁོར་རྣམས་འདུས་པར་གྱུར་ཏོ། ། དེ་ནས་ཐམས་ཅད་ཀྱིས་ཆོས་ཀྱི་དུང་འབུད་དུ་གསོལ་ཞེས་བྱ་བ་ལ་སོགས་པས་གསོལ་བ་བཏབ་བོ། ། ས་བླའི་ལྷ་རྣམས་ཀྱིས་ཆོས་ཀྱི་ཁྱམས་ཀྱང་སྤྲུལ་པར་གྱུར་རོ། ། ཡང་དེར་བྱང་ཆུབ་སེམས་དཔའ་ཆེན་པོ་སེམས་བསྐྱེད་མ་ཐག་ཏུ་ཆོས་ཀྱི་འཁོར་ལོ་བསྐོར་བ་ཞེས་བྱ་བ་དེས། སྔོན་བྲམ་ཟེའི་ཁྱེའུ་སྤྲིན་མར་མེ་མཛད་ཀྱིས་ལུང་བསྟན་པ་དེའི་ཚེ་ས་འདིར་ཆོས་ཀྱི་འཁོར་ལོ་བསྐོར་བར་བསྐུལ་ལོ་ཞེས་སྨོན་ལམ་བཏབ་པས། གསེར་གྱི་འཁོར་ལོ་རྩིབས་སྟོང་དང་ལྡན་པ་ཕུལ་ནས། ཕྱོགས་གང་དག་ནས་སེམས་ཅན་གང་དག་འདིར་ལྷགས་པ། ། དེ་དག་འཇུག་པ་བགྲང་བར་ནུས་པ་མ་ལགས་ཏེ། ། བཏུད་ཅིང་ཐལ་མོ་སྦྱར་ནས་ཞབས་གཉིས་ལ་ནི་གཏུགས་ནས་སུ། །
ཆོས་ཀྱི་འཁོར་ལོ་བསྐོར་ཕྱིར་ཤཱཀྱའི་རིགས་ལ་དགྱེས་པར་བསྐུལ། ། ཞེས་བྱ་བ་ལ་སོགས་པས་གསོལ་བ་བཏབ་བོ། ། དེ་ནས་དེའི་ནུབ་མོ་ནམ་གྱི་ཆ་སྟོད་ལ་ཅང་མི་གསུང་བར་བཞུགས་སོ། ། ནམ་གྱི་གུང་ལ་ཆགས་པར་འགྱུར་བའི་གཏམ་རྣམས་གསུངས་སོ། ། ནམ་གྱི་ཆ་སྨད་ལ་བཀའ་སྩལ་པ། དགེ་སློང་དག་མཐའ་གཉིས་པོ་འདི་དག་ནི་རབ་ཏུ་བྱུང་བས་འཇུག་པར་བྱ་བ་མ་ཡིན་ནོ། ། གང་འདོད་པ་རྣམས་ལ་བསོད་སྙོམས་སུ་སྦྱར་བ་དང༌། ངལ་ཞིང་དུབ་པ་སྟེ་མཐའ་གཉིས་པོ་འདི་དག་ནི་འདོད་ཆགས་དང་བྲལ་བར་མི་འགྱུར་ལ། ཕྱི་མ་ལའང་སྡུག་བསྔལ་བར་འགྱུར་བའོ། ། དེ་བས་ན་མཐའ་གཉིས་པོ་སྤངས་པ་དབུ་མའི་ལམ་ཉིད་ཀྱིས་དེ་བཞིན་གཤེགས་པས་ཆོས་བསྟན་ཏོ། །
དེ་ནི་འདི་ལྟ་སྟེ། འཕགས་པའི་ལམ་ཡན་ལག་བརྒྱད་དོ། ། ཡང་དགེ་སློང་དག་བཞི་པོ་འདི་དག་ནི་འཕགས་པའི་བདེན་པ་བཞི་སྟེ། གང་ཞེ་ན། སྡུག་བསྔལ་བ་དང༌། ཀུན་འབྱུང་བ་དང༌། འགོག་པ་དང༌། ལམ་མོ། ། དེ་ལ་སྡུག་བསྔལ་ནི། སྐྱེ་བ་དང༌།
རྒ་བ་དང༌། ན་བ་དང༌། འཆི་བ་དང༌། ཕྲད་པ་དང་བྲལ་བ། འདོད་པ་བཙལ་ཡང་མ་རྙེད་པ་སྟེ། མདོར་ན་ཉེ་བར་ལེན་པའི་ཕུང་པོ་ལྔའོ། ། དེ་ལ་ཀུན་འབྱུང་ནི། གང་འདི་འབྱུང་བའི་སྲིད་པ་དང༌། དགའ་བའི་ཆགས་པ་དང༌། དེ་དང་དེར་དགའ་བའོ། །
དེ་ལ་སྡུག་བསྔལ་འགོག་པ་ནི་གོང་མ་གསུམ་གྱི་རྗེས་ལ་སྲིད་པ་དང་བྲལ་བ་དང་མ་ལུས་པ་འགོག་པའོ། ། གང་འགོག་པར་འགྲོ་བའི་ལམ་ནི་ལམ་ཡན་ལག་བརྒྱད་དོ། ། དགེ་སློང་དག་བཞི་པོ་འདི་དག་ནི་འཕགས་པའི་བདེན་པ་བཞི་ཞེས་བྱའོ། ། ངས་སྔོན་མ་ཐོས་པའི་ཆོས་ལ་ནི་སྡུག་བསྔལ་ལོ་ཞེས་ཚུལ་བཞིན་ཡིད་ལ་བྱས་ཤིང་མང་དུ་བྱས་པས། ཡེ་ཤེས་སྐྱེས། མིག་སྐྱེས། རིག་པ་སྐྱེས། མང་དུ་ཤེས། ཡིད་གཞུངས་པ། ཤེས་རབ་དང་སྣང་བ་བྱུང་ངོ་ཞེས་ལན་དང་པོ་གསུངས་པས།
ཀུན་ཤེས་ཀཽཎྜི་ཎྱས་དགྲ་བཅོམ་པ་ཐོབ་བོ། ། ཡང་དགེ་སློང་དག་སྡུག་བསྔལ་ཤེས་པར་བྱའོ། ། ཀུན་འབྱུང་སྤང་བར་བྱའོ། ། འགོག་པ་མངོན་དུ་བྱའོ། ། ལམ་བསྟེན་པར་བྱའོ། ། ཞེས་ལན་གཉིས་པའོ། ། ཡང་དགེ་སློང་དག་སྡུག་བསྔལ་ཤེས་སོ། ། ཀུན་འབྱུང་སྤངས་སོ། ། འགོག་པ་མངོན་དུ་བྱས་སོ། ། ལམ་བསྟེན་ཏོ། །
ཡེ་ཤེས་སྐྱེས་ནས་ངས་སེམས་ཅན་གྲོལ་ནས། ཤེས་རབ་རྣམ་པར་གྲོལ་བ་ལ་མི་འཁྲུག་པར་མངོན་དུ་བྱས་ཚུན་ཆད་དགེ་སློང་དག་ང་སངས་རྒྱས་སོ། ། ཞེས་ཁས་འཆེས་ཏེ། ཡེ་ཤེས་མཐོང་བ་སྐྱེས་སོ། ། སྐྱོན་ཟད་དོ། ། ཚངས་སྤྱོད་བསྟན་ཏོ། ། བྱ་བ་བྱས་སོ། ། འདི་ལས་སྲིད་པ་གཞན་མི་ཤེས་སོ་ཞེས་ལན་གསུམ་དུ་བཀའ་སྩལ་ཏོ། ། དགེ་སློང་ལྔ་པོས་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་ཐོབ་བོ། ། དེ་དག་ལ་སོགས་ཏེ་གནས་དེ་དང་དེ་དག་ཏུ་བདེན་པ་བཞི་ནས་བརྩམས་ཏེ་དགེ་སློང་དག་ཁུར་ཡང་ཡོད།
ཁུར་ཁྱེར་བ་པོ་ཡང་ཡོད་དོ། ། ཞེས་གཟུང་བ་དང་འཛིན་པ་ཡོད་པར་གསུངས་ཏེ། དེ་ལྟར་མ་ཡིན་ན་སྐྲག་པར་འགྱུར་བས་སོ། ། དེ་ལྟར་གསུངས་པས་གདུལ་བྱ་ཉན་ཐོས་ཀྱི་རིགས་ཅན་དང༌། རང་སངས་རྒྱས་ཀྱི་རིགས་ཅན་རྣམས་སྨིན་པར་མཛད་དོ། ། དེས་ཡོད་པར་འཛིན་པ་ཤས་ཆེ་བར་གྱུར་པ་ལ། བྱ་རྒོད་ཕུང་པོའི་རི་ལ་སོགས་པར་མཚན་ཉིད་མེད་པའི་ཆོས་ཀྱི་འཁོར་ལོ་ཆོས་ཐམས་ཅད་ངོ་བོ་ཉིད་མེད་པ་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ་ཆོས་ཀྱི་འཁོར་ལོ་གཉིས་པ་བསྐོར་ཏེ། དེ་ཉིད་ལས་ཀྱང༌། ལྷ་རྣམས་ན་རེ་ཀྱེ་མ་འཇིག་རྟེན་དུ་ཆོས་ཀྱི་འཁོར་ལོ་གཉིས་པ་བསྐོར་བ་མཐོང་ངོ་ཞེས་གསུངས་སོ། ། དེ་ལྟར་གསུངས་པས་སྔར་གྱི་ལས་བཟློག་སྟེ་ཐམས་ཅད་མེད་པར་འཛིན་པ་ཤས་ཆེ་བར་གྱུར་ཏོ། །
དེ་ལྟར་ཡོད་པ་དང་མེད་པ་གཉིས་ནི་མཐའ་ཡིན་པས་མཐའ་ཐམས་ཅད་དང་བྲལ་བ་དབུ་མའི་ལམ་སྟེ། མཚན་མ་མེད་པ་རྣམ་པར་རིག་པ་ཙམ་དུ་སྟོན་པའི་ཆོས་ཀྱི་འཁོར་ལོ་མཉན་ཡོད་དང་བྱ་རྒོད་ཕུང་པོ་ལ་སོགས་པར་གསུངས་སོ་ཞེས་འདོད་དེ། ཇི་སྐད་དུ། ལེན་པའི་རྣམ་པར་ཤེས་པ་ཟབ་ཅིང་ཕྲ། ། ས་བོན་ཐམས་ཅད་ཆུ་བོའི་རྒྱུན་བཞིན་འབབ། ། བདག་ཏུ་རྟོག་པར་གྱུར་ན་མི་རུང་ཞེས། ། འདི་ནི་བྱིས་པ་རྣམས་ལ་ངས་མ་བསྟན། ། ཞེས་གསུངས་སོ། ། ཡང༌། ཡོད་པས་མེད་པ་ཡོད་པས་ན། །
འདི་ནི་དབུ་མའི་ལམ་ཡིན་ནོ། ། ཞེས་གསུངས་སོ། ། དེ་ལྟར་རྣལ་འབྱོར་སྤྱོད་པ་དག་གི་གཞུང་ལུགས་སོ། ། ངོ་བོ་ཉིད་མེད་པར་སྨྲ་བ་དག་ན་རེ། དེ་ཉིད་ཚོལ་བས་ཐོག་མར་ནི། ། ཐམས་ཅད་ཡོད་ཅེས་བརྗོད་པར་བྱ། ། འདི་ཉིད་རིག་འདོད་དེ་ནས་ནི། ། ཕྱི་ནས་རྣམ་པར་དབེན་པ་ཉིད། ། ཅེས་གསུངས་པ་ལྟར་ཡིན་པས། བར་པ་རྣམ་པར་རིག་པ་ཙམ་དུ་སྟོན་པ་ཡིན་ལ།
ཐ་མ་ནི་མཚན་ཉིད་མེད་པའི་ཆོས་ཀྱི་འཁོར་ལོ་ཡིན་ནོ་ཞེས་འདོད་དོ། ། དེ་ལྟར་གོ་རིམ་གསུམ་པོ་ཡང་ཁ་ཅིག་ནི་དེ་ལྟར་ངེས་པ་ཁོ་ནར་འདོད་ལ། ཁ་ཅིག་ནི་དེ་བཞིན་གཤེགས་པའི་རྫུ་འཕྲུལ་བསམ་གྱིས་མི་ཁྱབ་པས་ཁ་ཅིག་ཏུ་སྐུའི་བཀོད་པ་མཛད་ལ། ཁ་ཅིག་ཏུ་གསུང་གི་བཀོད་པ་མཛད་པས་ཐེག་པ་གསུམ་ཀའི་ཆོས་དུས་གཅིག་ཉིད་དུ་གསུངས་པའང་རུང་བས། འཛམ་བུ་གླིང་པའི་སྐྱེ་བོའི་གདུལ་བྱ་གཙོ་ཆེ་བའི་དབང་དུ་བྱས་ཏེ་གོ་རིམ་ངེས་པར་གཞག་གོ་ཞེས་འདོད་དོ། ། དེ་ལྟར་རིམ་པ་གསུམ་དུ་བསྐོར་བར་འདོད་པ་ནི་ཐེག་པ་ཆེན་པོའི་ལུགས་ཡིན་ནོ། ། འཕགས་པ་ཉན་ཐོས་དག་ནི་རང་གི་ལུགས་ཀྱི་ཆོས་ཁོ་ནས་གདུལ་བྱ་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་གསུམ་ཀའི་ལམ་གསུངས་ཀྱི། ཐེག་པ་ཆེན་པོ་ཞེས་བྱ་བ་ཆོས་ཐམས་ཅད་སྟོང་པ་ཉིད་དུ་སྟོན་པའམ། རྣམ་པར་རིག་པ་ཙམ་དུ་སྟོན་པའི་གཞུང་ལུགས་དེ་ལྟ་བུ་གསུངས་པར་མི་འདོད་དོ། ། དེའི་ཕྱིར་ཡང་ཐེག་པ་ཆེན་པོའི་ལུགས་ཕྱི་མ་ལེགས་པ་ཡིན་ཏེ།
ཇི་སྐད་དུ། མདོ་སྡེ་རྒྱན་ལས། སྔར་ལུང་མ་བསྟན་ལྷན་ཅིག་བྱུང༌། ། ཞེས་གསུངས་པ་ལྟ་བུའོ། ། དེ་བས་ན་རང་རང་གི་འདོད་པ་སོ་སོར་བྱས་སུ་ཟད་ཀྱི། དེ་བཞིན་གཤེགས་པས་གདུལ་བྱ་སོ་སོ་ལ་གསུངས་པའམ་མ་གསུངས་པ་མེད་དེ། ཇི་སྐད་དུ། ཡིད་འོང་རྡོ་རྗེའི་ཚིག་གཅིག་པུ། ། རྟོག་པ་མེད་ཅིང་འཁྲུལ་མེད་པ། ། གདུལ་བྱའི་བསམ་པའི་དབང་གིས་ནི། །
བྱེ་བྲག་མང་པོར་འགྱུར་བ་ཡིན། ། ཞེས་གསུངས་པ་ལྟ་བུའོ། ། དེ་བས་ན་རང་རང་གི་གཞུང་ལུགས་རེ་རེ་ལ་རིགས་ཅན་གསུམ་ཀའི་ལམ་ཡོད་པར་འདོད་དོ། ། ཇི་ལྟར་ཡང་རུང་སྟེ་དེ་བཞིན་གཤེགས་པས་གདུལ་བྱ་ལ། ཉོན་མོངས་པ་བརྒྱད་ཁྲི་བཞི་སྟོང་ཡོད་པའི་གཉེན་པོར་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་པར་འདོད་དོ། ། ཇི་སྐད་དུ། མཛོད་ལས། ཆོས་ཀྱི་ཕུང་པོ་བརྒྱད་ཁྲི་དག ། གང་རྣམས་ཐུབ་པས་གསུངས་དེ་དག ། སྤྱོད་པ་རྣམས་ཀྱི་གཉེན་པོར་ནི། །
ཆོས་ཀྱི་ཕུང་པོ་གསུངས་པར་མཐུན། ། ཞེས་གསུངས་པ་ལྟ་བུའོ། ། དེ་དག་ཀྱང་གསུང་རབ་ཡན་ལག་བཅུ་གཉིས་སུ་བསྡུས་ཏེ་ཚིག་གི་སྡེབ་སྦྱོར་གྱིས་སོ། ། དོན་ལ་བསམས་ཏེ་སྡེ་སྣོད་གསུམ་དུ་བསྡུ་བར་བྱའོ་ཞེས་བྱ་བར་མཐུན་པ་ཡིན་ནོ། ། དེ་ལྟར་ན་ཆོས་ཀྱི་འཁོར་ལོ་བསྐོར་བ་དང་མཉན་ཡོད་ལ་སོགས་པར་ཆོ་འཕྲུལ་ཆེན་པོ་ཡང་མཛད་པས་འོས་སུ་གྱུར་པའི་གདུལ་བྱ་རྣམས་ཀྱི་དོན་མཛད་དོ། ། དེ་ལྟར་དེ་བཞིན་གཤེགས་པས་ཆོས་ཀྱི་འཁོར་ལོ་དང་ཆོ་འཕྲུལ་ཆེན་པོ་མཛད་པས། འོས་སུ་གྱུར་པའི་གདུལ་བྱ་ཕལ་ཆེར་ཡོངས་སུ་སྨིན་པར་མཛད་ནས་ཡུལ་ཡངས་པ་ཅན་དུ་སྟེ་ཙམ་པ་ལའི་མཆོད་རྟེན་གྱི་དྲུང་དུ་བཞུགས་སོ། ། དེའི་ཚེ་ཀུན་དགའ་བོ་ལ་བཀའ་སྩལ་པ། དེ་བཞིན་གཤེགས་པ་ནི་རྫུ་འཕྲུལ་གྱི་རྐང་པ་མངའ་བས་བསྐལ་བའམ་ལྷག་པར་ཡང་གནས་པར་ནུས་སོ་ཞེས་ལན་གསུམ་གྱི་བར་དུ་གསུངས་ན། ཀུན་དགའ་བོ་ལན་ཅི་ཡང་མ་བྱུང་ངོ༌། །
འདི་ནི་དགོངས་པ་ཅན་ནོ། ། དེའི་ཚེ་བདུད་ཀྱིས་ཞུས་པ། ཀྱེ་གོའུ་ཏ་མ་ཁྱོད་མྱ་ངན་ལས་འདས་པའི་དུས་ལ་བབ་བོ། ། བཀའ་སྩལ་པ། ཟླ་བ་གསུམ་ནས་མྱ་ངན་ལས་འདའོ། ། དེ་ནས་དེའི་ཚེ་འདུ་བྱེད་སྤོང་བའི་ཏིང་ངེ་འཛིན་ལ་སྙོམས་པར་ཞུགས་ནས་བཞེངས་ཏེ་གསུངས་པ། མཉམ་དང་མི་མཉམ་སྲིད་པ་ནི། ། སྲིད་པའི་འདུ་བྱེད་ཐུབ་པས་སྤངས། ། ནང་གི་འདུ་བྱེད་མཉམ་གཞག་པས། ། བཅོམ་པ་སྐྱོང་མཛད་ལས་གཞུང་བཞིན། །
ཞེས་གསུངས་སོ། ། དེའི་ཚེ་ས་གཡོ་བ་ལ་སོགས་པ་བྱུང༌། སྲིད་པ་གསུམ་པོ་ཐམས་ཅད་ན་ཡང་ཟླ་བ་གསུམ་ནས་མྱ་ངན་ལས་འདའོ་ཞེས་གྲགས་པར་གྱུར་པས་སྐལ་བ་དང་ལྡན་པའི་གདུལ་བྱ་དུ་མ་ཡང་འདུས་པར་གྱུར་ཏོ། ། དེ་ནས་དགེ་འདུན་རྣམས་བསྡུས་ཏེ་མི་རྟག་པའི་ཆོས་གསུངས་སོ། ། ཡུལ་ཡངས་པ་ཅན་ལ་གཟིགས་པའི་ཐ་མའོ་ཞེས་གསུངས་སོ། ། དེ་ནས་རུ་ཏ་ནར་གཤེགས་སོ། ། དེ་བཞིན་དུ་མ་ལའི་གྲོང་དང༌། ལོངས་སྤྱོད་ཅན་དང༌། སཱ་ལའི་གྲོང་ལ་སོགས་པ་ནས་རིམ་གྱིས་གཤེགས་ཏེ། ཆུ་བོ་ཧི་ན་བ་ཏའི་འགྲམ་དུ་བཞུགས་ཏེ།
ཆུ་ལྷུང་བཟེད་གང་གསོལ་ལོ། ། དེ་ནས་ཡང་ལམ་ལས་ལོགས་ཤིག་ཏུ་ཅུང་ཟད་གཅིག་བཞུགས་ནས་ཀུན་དགའ་བོ་ལ་བྱང་ཆུབ་ཀྱི་ཡན་ལག་དྲིས་སོ། ། དགེ་སློང་དག་གིས་སྨྲས་པ། སྟོན་པ་ཆོས་དབང་དེ་ཡིས་ཀྱང༌། ། རིན་ཆེན་ཆོས་ནི་གསན་བྱེད་ན། ། དགེ་སློང་ཤེས་རབ་མཆོག་ཏུ་གསུངས། ། འདི་ལ་གཞན་དག་ཅི་ཕྱིར་ཉན། ། ཞེས་སོ། ། དེ་ནས་ཟླ་བ་གསུམ་འདས་ཏེ་ཚེས་བཅོ་ལྔ་ལ་བབ་པ་ན། རྩྭ་ཅན་གྱི་གྲོང་ཁྱེར་གྱད་སྟོབས་པོ་ཆེ་འབྱུང་བའི་གནས།
ཤིང་སཱ་ལ་ཟུང་གི་ཚལ་ག་ལ་བ་དེར་གཤེགས་སོ། ། དེར་རྩྭ་ཅན་གྱི་གྲོང་ཁྱེར་བ་རྣམས་ཀྱིས་ལམ་ཐམས་ཅད་བརྒྱན་ཏེ་མཛེས་པར་བྱས་ཏེ་སཱ་ལ་ཟུང་བཞིའི་ཚལ་གྱི་དབུས་སུ་ཁྲི་བཤམས་སོ། ། དེ་ནས་ཀུན་དགའ་བོ་ལ་བཀའ་སྩལ་པ། ཁྱོད་ཀྱིས་ང་མགུ་བར་བྱས་པས་མ་འོངས་པ་ན་ཁྱོད་གཞན་གྱིས་མགུ་བར་བྱེད་དོ། ། ཞེས་ཀྱང་གསུངས་སོ། ། དེ་ནས་སྔ་དྲོའི་དུས་ཀྱི་ཚེ་དེ་བཞིན་གཤེགས་པས་འོད་བཀྱེ་སྟེ། འཇིག་རྟེན་གྱི་ཁམས་ཐམས་ཅད་གང་བར་བྱས་སོ། ། དེ་དང་དེ་བཞིན་གཤེགས་པ་ཡོངས་སུ་མྱ་ངན་ལས་འདའ་བས་ཐེ་ཚོམ་དུ་བྱ་བ་འདྲི་བ་ཐམས་ཅད་འདིར་ཤོག་ཅིག་ཅེས་སྦྲན་ནོ། ། དེར་ལྷ་དུ་མ་དང་བྱང་ཆུབ་སེམས་དཔའ་དཔག་ཏུ་མེད་པ་འདུས་པར་གྱུར་ཏོ། ། གནས་བརྟན་འོད་སྲུངས་མ་གཏོགས་སོ། །
དེ་ནས་འཁོར་འདུས་པ་རྣམས་ལ་ཅི་དང་ཅིས་འདུལ་བའི་ཆོས་ཀྱིས་དོན་མཛད་དོ། ། ཡང་དེའི་ཚེ་ཤིན་ཏུ་ལེ་ལོའི་མཐར་ཐུག་པ་དྲི་ཟའི་རྒྱལ་པོ་རབ་དགའ་ཞེས་བྱ་བ་ཞིག་སུམ་ཅུ་རྩ་གསུམ་ན་ཡོད་དོ། ། དེ་གདུལ་བའི་ཕྱིར་དེ་བཞིན་གཤེགས་པས་སྤྲུལ་པའི་ལུས་མཛད་དེ་དྲི་ཟའི་རྒྱལ་པོས་རྒྱུན་དུ་ཞུགས་པའི་འབྲས་བུ་ཐོབ་པར་མཛད་དོ། ། དེ་ནས་ཡང་གདུལ་དཀའ་བའི་མཐར་ཐུག་པ་རྩ་ཅན་གྱི་གྲོང་ཁྱེར་གྱི་ཕྱི་རོལ་ན་ཀུན་དུ་རྒྱུ་རབ་བཟང་ཞེས་བྱ་བ་ལྷག་སྤྱོད་ཀྱི་སློབ་མ་ལོ་བརྒྱ་ཉི་ཤུ་ལོན་པ་མངོན་པར་ཤེས་པ་ལྔ་ཐོབ་པ་དེ་ང་རྒྱལ་མ་སྤངས་པར་མྱ་ངན་ལས་འདས་པ་ཐོབ་པར་སེམས་པ་ཅིག་ཡོད་དེ། དེ་གདུལ་བའི་ཕྱིར་ཀུན་དགའ་བོ་ལ་བཀའ་སྩལ་པ། ཁྱོད་སོང་ལ་རབ་བཟང་ལ་དེ་བཞིན་གཤེགས་པ་ཨུ་དུམྦཱ་རའི་མེ་ཏོག་དང་འདྲ་སྟེ། དེ་ནི་དེང་གི་ནམ་གུང་ལ་མྱ་ངན་ལས་འདའི། ཕྱིས་འགྱོད་པའི་སེམས་མ་བྱེད་ཅིག་ཅེས་སྨྲོས་ཤིག ཀུན་དགའ་བོས་སྨྲས་པ་དང༌། དེས་བསམས་པ་ངའི་ཨུ་དུམྦཱ་རའི་ཚལ་འདིར་མེ་ཏོག་གཅིག་བྱུང་བ་དེ་འདིར་བསྐམས་གྱི་དེ་ངེས་པར་བདེན་ནོ་ཞེས་བསམས་ནས།
ཀྱེ་ལེགས་ཀྱིས་ག་ལ་བ་དེར་འདོང་ངོ༌། ། དེ་དེ་བཞིན་གཤེགས་པའི་ཅན་དུ་སོང་བ་དང༌། སྙུན་གསོལ་ནས་འདི་སྐད་དུ་གསོལ་ཏེ། གོའུ་ཏ་མ་ཕྱོགས་འགའ་ཞིག་ཞུའོ་བསྟན་དུ་གསོལ། བཀའ་སྩལ་པ། དྲིས་ཤིག གསོལ་པ། དགེ་སྦྱོང་དང་བྲམ་ཟེ་དག་ན་རེ། བདེ་སྡུག་ཐམས་ཅད་ལས་ཡིན་ཏེ། དེ་ཚུལ་ཁྲིམས་ཀྱིས་ཟད་པས་མྱ་ངན་ལས་འདའ་བ་ཐོབ་བོ་ཞེས་སྨྲ་ན་དེ་ལྟར་ངེས་སམ།
དེ་ལ་བརྩད་པ་དུ་མ་མཛད་ནས་བཀའ་སྩལ་པ། ཐམས་ཅད་སྔོན་གྱི་ལས་མ་ཡིན་ཏེ་རྐྱེན་གྱིའང་ཡོད་དོ། ། འདི་ལྟ་སྟེ། རྒྱལ་པོ་བསད་པས་ནོར་ཐོབ་པའམ། རྒྱལ་པོའི་བུ་བསད་པས་རང་ཉམས་པ་ལ་སོགས་པ་ནི་རྐྱེན་གྱིས་ཡིན་ནོ། ། གལ་ཏེ་ལས་སད་པས་ཟད་པར་མི་འགྱུར་ཏེ། ཐོག་མའི་མཐའ་མེད་པའི་ཕྱིར་རོ། ། དེ་བས་ན་ལམ་བསྒོམས་པས་ཟད་པར་འགྱུར་རོ། ། དེའི་ཕྱིར་སྔར་སེམས་འདུལ་ལོ་ཞེས་བཀའ་སྩལ་ཏོ། ། གསོལ་པ།
བདག་གིས་སེམས་བཏུལ་ལོ། ། བཀའ་སྩལ་པ། ཇི་ལྟར་བཏུལ། འདོད་པའི་འདོད་ཆགས་དང་ཡང་བྲལ། གཟུགས་དང་ཡང་བྲལ་ནས་འདུ་ཤེས་མེད་འདུ་ཤེས་མེད་མིན་ཐོབ་བོ། ། བཀའ་སྩལ་པ། དེ་ནི་འདུ་ཤེས་ཏེ། ལམ་ནི་འདི་ལྟ་བུའོ་ཞེས་སྟོང་པ་ཉིད་བཤད་པ་དང༌། དེ་ཟག་པ་ཟད་པ་ལས་སེམས་རྣམ་པར་གྲོལ་ནས་དགྲ་བཅོམ་པ་ཉིད་ཐོབ་སྟེ། དགེ་སློང་གི་དངོས་པོར་གྱུར་ཏོ། །
དེ་ནས་རབ་བཟང་གིས་དེ་བཞིན་གཤེགས་པ་ལ་བཞུགས་པར་གསོལ་བ་བཏབ་པས་མ་གནང་ནས། རང་ཉིད་སྔར་ཡོངས་སུ་མྱ་ངན་ལས་འདའ་བར་ཞུས་སོ། ། དེར་བཀའ་སྩལ་པ། ང་ཐོག་མར་སངས་རྒྱས་ནས་ཀཽཎྜི་ཎྱས་དགྲ་བཅོམ་པ་ཐོབ་བོ། ། ཐ་མ་མྱ་ངན་ལས་འདའ་ཀར་རབ་ཏུ་བཟང་པོས་དགྲ་བཅོམ་པ་ཐོབ་པས་མཛད་པ་རྣམས་ཡོངས་སུ་རྫོགས་ཀྱིས། ཁྱེད་ཀྱིས་རབ་བཟང་གི་རུས་པ་ལ་མཆོད་རྟེན་གྱིས་ཤིག ཅེས་གསུངས་སོ། ། འཁོར་རྣམས་ཀྱིས་ཀྱང་དེ་བཞིན་དུ་བྱས་སོ། ། དེ་ནས་དེ་བཞིན་གཤེགས་པས་བཀའ་སྩལ་བ། ཀུན་དགའ་བོ་ངའི་སྔོན་དུ་མུ་སྟེགས་ཀྱི་བསྟན་པ་ཡོད་དེ།
ངས་དེ་དག་མེད་པར་བྱས་ནས་སངས་རྒྱས་ཀྱི་མཛད་པ་མཐར་ཕྱུང་ངོ༌། ། ད་ང་མྱ་ངན་ལས་འདའ་བས་ཁྱོད་ཀྱིས་དམ་པའི་ཆོས་རྣམས་ཟུང་ཤིག་ཅེས་རྗེས་སུ་གདམས་སོ། ། དེ་ནས་ཡང་ཀུན་དགའ་བོ་མྱ་ངན་གྱི་ཟིན་པ་ལ་མ་འགགས་པ་སྤྲོ་བ་བསྐྱེད་དེ་ཐེ་ཚོམ་དྲི་བར་བསྒོས་ཏེ། ཀུན་དགའ་བོས་དྲིས་པ། དྲུག་སྡེ་ལ་སོགས་པ་སུས་འདུལ་བ་དང༌། མྱ་ངན་ལས་འདས་ནས་སྟོན་པ་སུས་བྱེད་པ་དང༌། རྟེན་སུས་བྱེད་པ་དང༌། ཆོས་བསྡུ་བ་ཇི་ལྟར་བསྡུ་བ་དང༌། མྱ་ངན་ལས་འདས་ནས་མཆོད་པའི་ཡོ་བྱད་ཇི་ལྟར་བྱ་བ་དང༌། བཞུགས་པ་དང་རིང་བསྲེལ་མཆོད་པའི་བསོད་ནམས་ཀྱི་ཁྱད་པར་དང༌།
མྱ་ངན་ལས་འདས་ནས་ཆོ་ག་ཇི་ལྟར་བྱས་ནས་སྐུ་གདུང་ཇི་ལྟར་ཐོབ་པར་འགྱུར། ཞེས་བྱ་བ་དྲི་བ་བདུན་དྲིས་སོ། ། བཀའ་སྩལ་པ། ངས་བསྟན་པ་བཞིན་ཁྱོད་ཀྱིས་སྟོན་ཅིག དྲུག་སྡེ་རང་གྲོལ་ལོ། ། ཚུལ་ཁྲིམས་སྟོན་པའོ། ། དྲན་པ་ཉེ་བར་གཞག་པ་བཞི་བརྟེན་ནོ། ། ཆོས་བསྡུ་བའི་ཐོག་མར་འདི་སྐད་བདག་གིས་ཐོས་ཞེས་བྱ་བ་ཆུག་ཅིག མཆོད་པའི་ཡོ་བྱད་རྣམས་མེ་ཏོག་དང་སྤོས་དང་མར་མེ་ལ་སོགས་པས་གྱིས་ཤིག དྲུག་པ་བསོད་ནམས་ལ་ཁྱད་པར་མེད་དོ། །
བདུན་པ་ལ་འཁོར་ལོས་སྒྱུར་བའི་རྒྱལ་པོ་བཞིན་ཏེ། དེ་ནི་ཞག་བདུན་དུ་འཇོག་པའོ། ། དེ་ནས་ལྕགས་ཀྱི་སྒྲོམ་བུ་འབྲུ་མར་གྱིས་བཀང་བར་བཅུག་སྟེ་ཞག་བདུན་དུ་འཇོག་གོ ། དེ་ནས་ཕྱུང་ནས་དྲི་ཞིམ་པོས་བཀྲུས་ཏེ་ཤིང་བལ་གྱིས་དཀྲིས་རས་ཡུག་སྟོང་གིས་བཅིངས་ནས་ཡང་སྔར་གྱི་སྒྲོམ་དུ་བཅུག་ནས་མཆོད་པ་དང་བཅས་པས་བསྲེག་གོ ། དེ་ནས་རིང་བསྲེལ་བསྡུས་ནས་ལམ་གྱི་བཞི་མདོར་མཆོད་རྟེན་བྱེད་དོ། ། འཁོར་ལོས་སྒྱུར་བའི་དེ་ལྟ་བུ་སྟེ་དེ་བས་དེ་བཞིན་གཤེགས་པ་དཔག་ཏུ་མེད་པས་ལྷག་གོ་ཞེས་གསུངས་སོ། ། དེ་དག་ལ་སོགས་པ་མཆོད་རྟེན་གྱི་ཐབས་རྣམས་ཀྱང་གསུངས་སོ། ། དེ་ནས་འཁོར་རྣམས་ལ་བཀའ་སྩལ་པ། ཁྱེད་ཐེ་ཚོམ་ཡོད་པ་ཐམས་ཅད་དྲིས་ཤིག དེ་དག་ཐེ་ཚོམ་མེད་པར་ཅང་མི་སྨྲ་བར་གྱུར་ཏོ། །
དེ་དག་ལ་ཐེ་ཚོམ་མེད་པ་ལེགས་སོ་ཞེས་ཀྱང་གསུངས་སོ། ། དེ་ནས་དེ་བཞིན་གཤེགས་པས་ན་བཟའ་ཕུད་ནས་འཁོར་རྣམས་ལ་བསྟན་ཏེ། ངའི་སྐུ་ལ་ལྟོས་ཤིག ངས་དཀའ་བ་དཔག་ཏུ་མེད་པ་སྤྱད་དེ་སྙིགས་མ་ལྔ་འདིར་སངས་རྒྱས་པས། ངའི་སྐུ་མཐོང་བ་དོན་མེད་པར་མ་བྱེད་ཅིག དེ་ནས་ཏ་ལ་བདུན་ཙམ་དུ་ནམ་མཁའ་ལ་འཕགས་ཏེ། ཡང་བསྟན་ཡང་བབས་ཡང་འཕར་བ་ལན་གསུམ་དུ་མཛད་དེ་སྐུ་བསྟན་ནོ། ། དེ་ནས་བསམ་གཏན་དང་པོ་ནས་བརྩམས་ཏེ། འགོག་པ་ཟད་པའི་ཏིང་ངེ་འཛིན་གྱི་བར་དུ་དགུ་པོ་ལ་ཡང་སྙོམས་པར་ཞུགས་ནས་མར་ཡང་བལྟབས་སོ། ། དེ་ནས་ཡང་འཁོར་རྣམས་ལ་སྤྲོས་པ་དང་བྲལ་བའི་ཆོས་གསུངས་ནས།
ཡང་སྔར་བཞིན་དུ་བསམ་གཏན་ལ་བཞུགས་སོ། ། ཡང་སྔར་བཞིན་དུ་འཁོར་རྣམས་ལ་ཆོས་གསུངས་ནས། སྔར་བཞིན་ཏིང་ངེ་འཛིན་ལ་བཞུགས་སོ། ། ཡང་འཁོར་རྣམས་ལ་ཆོས་གསུངས་སོ། ། དེ་ནས་དེ་བཞིན་གཤེགས་པས་དབུ་བྱང་དུ་བསྟན། ཞལ་ནུབ་ཏུ་གཟིགས། རྒྱབ་ཤར་དུ་བསྟན། ཞབས་ལྷོར་བསྟན་ཏེ་གཟིམས་སོ། ། དེ་ནས་བསམ་གཏན་བཞི་པ་ལ་བཞུགས་ཏེ་ཡོངས་སུ་མྱ་ངན་ལས་འདས་སོ། ། དེའི་ཚེ་ས་གཡོ་བ་ལ་སོགས་པའི་ཆོ་འཕྲུལ་དུ་མ་ཡང་བྱུང་ངོ༌། །
དེ་ནས་ཀུན་དགའ་བོ་ལ་སོགས་པ་མྱ་ངན་གྱིས་བརྒྱལ་བ་ལས། མ་འགགས་པས་བསླངས་ཏེ་སྨྲས་པ། མྱ་ངན་མ་བྱེད་ཅིག སངས་རྒྱས་ཀྱི་ཆོས་སེམས་ཅན་ལ་བྱིན་ཏེ་སྡུག་བསྔལ་ལས་བསྒྲལ་བས། དྲིན་བླན་པར་བྱའོ་ཞེས་སྨྲས་སོ། ། དེ་ནས་འཁོར་རྣམས་ཀྱང་རང་རང་གི་སྨྲེ་སྔགས་ཀྱི་ཚིགས་སུ་བཅད་པ་སོ་སོ་ནས་སྨྲས་སོ། ། དེ་ནས་རྩྭ་ཅན་གྱི་གྲོང་པ་རྣམས་ཀྱིས་ཀུན་དགའ་བོ་ལ་མྱ་ངན་ལས་འདས་པ་ལ་ཇི་ལྟར་བྱ་ཞེས་སྨྲས་པ་དང༌། བརྒྱ་བྱིན་གྱིས་གོང་དུ་གསུངས་པ་བཞིན་གྱིས་ཤིག་ཅེས་བསྒོའོ། ། དེ་དག་གིས་ཀྱང་དེ་བཞིན་དུ་བྱས་ནས། གྱད་སྟོབས་པོ་ཆེ་བཞིས་བཏེག་པས་མ་ཐེག་གོ །
དེ་བཞིན་དུ་བཅུ་དྲུག་གིས་ཀྱང་མ་ཐེག་གོ ། ལྷ་དང་བཅས་པ་ཐམས་ཅད་ཀྱིས་མཆོད་པ་དང་བཅས་ཏེ་གསོལ་བ་བཏབ་པས། ཤིང་སཱ་ལའི་ཚལ་ནས་གྲོང་ཁྱེར་དུ་ནམ་མཁའ་ལ་གཤེགས་སོ། ། གྲོང་ཁྱེར་གྱི་སྒོ་ཐམས་ཅད་ནས་གཤེགས་ཏེ། གྲོང་ཁྱེར་ལ་ལན་གསུམ་བསྐོར་ཏེ་བཞུགས་སོ། ། ལྷ་དང་མི་དཔག་ཏུ་མེད་པས་མཆོད་པའི་ཡོ་བྱད་སོ་སོ་ནས་ཀྱང་བཤམས་སོ། ། གནས་དེ་ནི་སངས་རྒྱས་ཐམས་ཅད་ཀྱིས་མྱ་ངན་ལས་འདས་པའི་པུར་ཞུགས་ལ་བཞེན་པའི་ས་སྟེ་མི་འཇིགས་པའི་སའོ། ། དེར་གཤེགས་པའི་ཚེ་ཞག་བདུན་འདས་སོ། ། དེ་ནས་སྒྲོམ་ནས་ཕྱུང་ནས་མཆོད་པ་བྱས་ཏེ་ཡང་བཞུགས་སུ་གསོལ་ཏེ་མཆོད་པ་ཡང་བྱས་སོ། ། དེ་ནས་སྤོས་ཀྱི་ཤིང་བརྩེགས་པའི་ཁྲི་ལ་བཞག་སྟེ།
རིན་པོ་ཆེའི་སྒྲོན་མ་ཤིང་བརྩེགས་ཀྱི་དྲུང་དུ་ཕྱིན་མ་ཐག་ཏུ་རང་ཤིའོ། ། དེ་བཞིན་དུ་སྒྲོན་མ་དུ་མ་བྱས་ཀྱང་ཤིའོ། ། དེའི་ཚེ་གནས་བརྟན་འོད་སྲུངས་ཆེན་པོ་འཁོར་ལྔ་བརྒྱ་དང་བཅས་པ་རྩྭ་མཆོག་ལས་དཔག་ཚད་ལྔ་བཅུ་ན་བྱ་རྒོད་ཕུང་པོར་ཡོད་པས་ས་གཡོས་པས་སངས་རྒྱས་མྱ་ངན་ལས་འདས་པར་ཤེས་ཏེ་འཁོར་རྣམས་ལ་སྨྲས་པ། སངས་རྒྱས་མྱ་ངན་ལས་འདས་ནས་ཞག་བདུན་ལོན་གྱི་འདོང་ངོ༌། ། དེ་ནས་རྫུ་འཕྲུལ་གྱིས་མ་སོང་བར་རྐང་པས་སོང་བས་ཞག་བདུན་གྱིས་རྩྭ་མཆོག་ཏུ་ཕྱིན་ཏོ། ། དེ་ནས་འོད་སྲུངས་ཀྱིས་གྲོང་ཁྱེར་ནས་མཆོད་པའི་ཡོ་བྱད་བླངས་པས་རས་ཡུག་སྟོང་ལ་སོགས་པ་རྙེད་དེ། ནུབ་སྒོ་ནས་ཕྱུང་ནས་ཞུགས་ལ་བཞེན་པའི་སར་སོང་ངོ༌། ། དེར་བརྒྱལ་སངས་ནས་བདག་ཇི་ལྟར་སྒྲོམ་དབྱེ་བར་བགྱི། འཁོར་རྣམས་ཀྱིས་སྨྲས་པ། ཞག་བདུན་གསུམ་ལོན་ཏེ་དེ་ཙམ་ཞིག་གོ །
སྨྲས་པ། རྡོ་རྗེའི་སྐུ་མི་འཇིག་གོ ། ཞེས་ནས་བསྙེན་ཏེ་གསོལ་བ་དང༌། སྒྲོམ་རང་ཁ་བྱེ་སྟེ་སྐུ་བསྟན་ནོ། ། དེ་ནས་དུས་ཏེ་མཆོད་པ་བྱས་ནས་བཀྲུས་ཏེ་སྔར་གྱི་ཡོ་བྱད་དང་འོད་སྲུངས་ཀྱི་རྙེད་པ་རྣམས་ཀྱིས་ཀྱང་དཀྲིས་སོ། ། དེ་ནས་འོད་སྲུངས་ཀྱིས་ད་བདག་གིས་བཅོམ་ལྡན་འདས་ཀྱི་རྐང་པ་ལ་ཕྱག་འཚལ་ཞེས་ཚིགས་སུ་བཅད་དེ་སྨྲས་པ་དང༌། ཞབས་སྒྲོམ་གྱི་ཕྱིར་ཕྱུང་སྟེ་དེ་ལ་ཕྱག་འཚལ་ལོ། ། དེ་ལས་ཀྱང་འོད་བྱུང་ངོ༌། ། དེ་ནས་ཇི་སྙེད་ཀྱི་མེ་སྤར་ཡང་ཚིག་པར་མ་གྱུར་ནས་འོད་སྲུངས་ལ་དྲིས་པ་དང༌། སྨྲས་པ།
གང་གིས་ཀྱང་ཚིག་པར་མི་ནུས་ཀྱི་ཅི་བདེ་བར་སྡོད་ཅིག དེ་ནས་ཐམས་ཅད་ཀྱིས་ལན་བདུན་བསྐོར་བ་དང་ཐུགས་རྗེ་ཆེན་པོའི་ཐུགས་ཀ་ནས་མེ་བྱུང་སྟེ་ཞག་བདུན་དུ་མེ་ཤི་བར་མ་གྱུར་ཏོ། ། དེ་ནས་སོ་སོ་ནས་རིང་བསྲེལ་འདོད་པས་མེ་བསད་ཀྱང་མ་ཤིའོ། ། དེ་ནས་བརྒྱ་བྱིན་འོངས་པ་དང་མེ་རང་ཞི་སྟེ། བརྒྱ་བྱིན་གྱིས་ཚེམས་མཆེ་བ་གཡས་པ་ཁྱེར་རོ། ། མཆེ་བ་གཅིག་སྲིན་པོ་ཤིན་ཏུ་མྱུར་བ་གཉིས་ཀྱིས་བརྐུས་ཏེ་ཁྱེར་རོ། ། དེ་ནས་སོ་སོར་རིང་བསྲེལ་གཏོད་པར་ཆས་པ་དང༌། མ་འགགས་པས་ལེགས་པར་བགོའོ་ཞེས་སྨྲས་པས་སོ་སོར་འཁོད་དོ། ། དེའི་ཚེ་ཚིགས་སུ་བཅད་པ། དེ་བཞིན་གཤེགས་པས་དབང་བསྐུར་ཆེན་པོའི་ཤུགས། །
འཇིག་རྟེན་ཐམས་ཅད་ཀུན་ལ་དབང་བསྐུར་མཛད། ། བདག་ཅག་བསོད་ནམས་ཟད་དེ་རྒྱུ་མེད་པས། ། དེ་བཞིན་གཤེགས་པ་ཡོངས་སུ་གཏང་བར་གྱུར། ། དེ་བཞིན་གཤེགས་པའི་རིན་ཆེན་པུར་སྒྲོམ་ནི། ། གྱད་ཀུན་ལོག་སྟེ་བཏེག་ཀྱང་བསྐྱོད་མ་ནུས། ། ཐུགས་རྗེ་ཆེན་པོའི་ཤུགས་ཀྱིས་འཕགས་པ་ནི། ། མཁའ་ལ་རྩྭ་མཆོག་གྲོང་ཁྱེར་བསྐོར་ཞིང་གཤེགས། ། རྡོ་རྗེ་ལྟ་བུའི་མི་འཇིགས་དབང་བསྐུར་མཐུ། ། ཐམས་ཅད་མེས་ནི་གཞོམ་པར་མ་གྱུར་ཏེ། ། ཐུགས་ཀ་ནས་ནི་བྱམས་པའི་མེ་བྱུང་ནས། །
ཞག་བདུན་བར་དུ་གཞོམ་པར་གྱུར་བ་བསྟེན། ། ཤིང་བལ་བཟང་པོས་སངས་རྒྱས་སྐུ་དཀྲིས་པས། ། མེ་ཆེན་ནང་དུ་ཚིག་པར་མ་གྱུར་ཏོ། ། ཞེས་བྱ་བ་ལ་སོགས་པ་སྨྲས་སོ། ། དེ་ནས་མ་འགགས་པས་རས་ཀྱི་དུམ་བུ་དང་ཤིང་བལ་ཐམས་ཅད་འཁོར་རྣམས་ལ་བགོས་ཏེ་བྱིན་ནོ། ། ཐལ་བ་གཞན་ནི་སོ་སོར་གཏད་དེ་ཁྱེར་རོ། ། དེ་ནས་གྲོང་ཁྱེར་བ་རྣམས་ཀྱིས་གསེར་གྱི་སྒྲོམ་མ་གདྷཱའི་ཁལ་ཕྱེད་ཕྱེད་ཤོང་བ་བརྒྱད་བྱས་ཏེ། དེ་དག་རིང་བསྲེལ་གྱིས་བཀང་སྟེ། རིན་པོ་ཆེའི་ཁྲི་ལ་བཞག་ནས་མཆོད་པ་བྱས་སོ། ། དེ་ནས་རིང་བསྲེལ་ཆ་བརྒྱད་པོ་དེ་དག་བགོས་པའི་ཚུལ་འདུལ་བ་ལས་འབྱུང་བ།
སེར་སྐྱའི་གྲོང་དུ་ཤཱཀྱའི་རིགས། ། ཡངས་པ་ཅན་གྱི་ལིཙྪ་བྱི། ། མཉམ་དགའི་གྲོང་དུ་མ་སྐྱེས་དགྲ། ། འགྲོ་ནའི་གྲོང་དུ་འགྲོ་ནའི་རིགས། ། བཏྶའི་གནས་ཀྱི་མ་ལ་དང༌། ། ཀ་ལ་ཐ་ཡི་བུ་ལུ་ཀ ། རཱ་མའི་གྲོང་དུ་ཀྲོ་དྷ་ཀ ། བིཥྞུ་དཱི་པའི་བྲམ་ཟེའོ། ། ཐུབ་ཆེན་མཆེ་བ་བཞི་གཅིག་ལྷ། ། གནྡྷ་ར་ག་རབ་དགའི་གྲོང༌། །
ཀ་ལིངྒ་ཡི་རྒྱལ་པོའི་ཁབ། ། རཱ་མི་གྲོང་དུ་ཀླུ་རྒྱལ་པོ། ། དེའི་ཚེ་ལྷས་ཚིགས་སུ་བཅད་དེ་སྨྲས་པ། སེར་སྐྱར་སྐྱེས་ནས་མཉམ་དགར་བྱང་ཆུབ་སྟེ། ། ཀ་ཤིར་ཆོས་ཀྱི་འཁོར་ལོ་རབ་ཏུ་བསྐོར། ། མ་ལར་སྙིང་རྗེ་ལྡན་པ་ཤེས་རབ་མཆོག ། རྩྭ་ཅན་གྲོང་དུ་གཤེགས་ནས་མྱ་ངན་འདས། ། ཞེས་མཛད་པ་བཅུ་གཉིས་པའོ།། །། དེ་ལྟར་མཛད་པ་དེ་དག་གོང་དུ་བརྗོད་པའི་ཚུལ་གྱིས་ཐེག་པ་ཆེན་པོའི་ལུགས་གསུམ་ནི་ཤིན་ཏུ་ལྐོག་ཏུ་གྱུར་པའི་ཡང་ལྐོག་ཏུ་གྱུར་པས་ཆེར་མ་གྲགས་ལ་འདིར་སྨོས་པ་དེ་དག་ནི། འཕགས་པ་རྒྱ་ཆེར་རོལ་པ་དང་མྱ་ངན་ལས་འདས་པའི་མདོ་སྡེའི་རྗེས་སུ་འབྲངས་ནས།
གདུལ་བྱ་གཙོ་ཆེ་ལ་སྣང་བའི་རྣམ་པར་འཕྲུལ་པ་དང་བཅས་ཏེ་རྒྱས་པར་བརྗོད་དོ། ། དེའི་ལུགས་ཀྱིས་དེ་བཞིན་གཤེགས་པ་འདི་ཡང་ཤ་ཁྲག་ལས་བྱུང་བ་སྲིད་པ་ཐ་མ་པའི་བྱང་ཆུབ་སེམས་དཔའི་ལུས་ལས་བྱུང་བས་རིང་བསྲེལ་བཞག་པ་ལ་སོགས་པ་མཛད་ཀྱིས། སེང་ལྡེང་གི་ཚལ་པ་ཟུག་པ་ལ་སོགས་པ་ནི་ཆེས་དྲང་བའི་དོན་དུ་འདོད་ལ། འདིའི་ལུགས་དང་ཉན་ཐོས་དང་ཅུང་ཟད་མཚུངས་སོ། ། འཕགས་པ་ཉན་ཐོས་དག་ནི་གཟུང་བ་དང་འཛིན་པ་ཉིད་དོན་དམ་པར་འདོད་པའི་དབང་གིས་དེ་བཞིན་གཤེགས་པའི་སྐུ་དང༌། སྐུ་ཚེའི་ཚད་ལ་སོགས་པའང་ངེས་པར་འདོད་དོ། ། སྲིད་པ་ཐ་མ་པའི་ལུས་ལ་འབྱུང་བ་ཕུང་པོ་ལྷག་མ་བཅས་པའི་མྱ་ངན་ལས་འདས་པ་ཡིན་པས། ཞབས་ལ་སེང་ལྡེང་གི་ཚལ་པ་ཟུག་པའི་སྡུག་བསྔལ་ཀྱང་ངེས་པ་ཉིད་དུ་འདོད་ལ། ཐེག་པ་ཆེན་པོ་བས། སངས་རྒྱས་མྱ་ངན་མི་འདའ་ཞིང༌། །
ཞེས་བྱ་བ་ལ་སོགས་པ་འདོད་པ་ལྟར་མི་འདོད་དེ། ཤ་ཁྲག་གི་ལུས་ལྷག་མ་དང་བཅས་པ་དོར་ནས་རིང་བསྲེལ་ཙམ་བཞག་སྟེ། ལྷག་མ་མེད་པའི་དབྱིངས་སུ་མྱ་ངན་ལས་འདའ་བར་ཡང་ངེས་པར་འདོད་ལ། དེའི་ཚེའི་ཚད་ཀྱང་ངེས་ཏེ། ཆོས་འཁོར་གནས་དང་ཡངས་པ་ཅན། ། ས་དཀར་ཅན་དང་ལྷ་ཡི་གནས། ། བྱིས་པ་གསོད་དང་ཀཽ་ཤཱམྦཱི། ། འབྲོག་གནས་མཆོད་རྟེན་རི་དང་ནི། ། འོད་མའི་གྲོང་དང་སྒྲར་བཅས་དང༌། ། སེར་སྐྱ་ཡི་ནི་གྲོང་ཁྱེར་ཏེ། །
དེ་རྣམས་སུ་ནི་ཐུབ་པ་ཡི། ། སྐྱེས་མཆོག་ལོ་རེ་ལོ་རེ་བཞུགས། ། སྨན་གྱི་ནགས་སུ་ལོ་བཞི་སྟེ། ། འབར་བའི་ཕུག་གི་གནས་སུ་གཉིས། ། རྒྱལ་པོའི་ཁབ་ཀྱི་གྲོང་དུ་ལྔ། ། མཉན་དུ་ཡོད་པར་ཉི་ཤུ་བཞི། ། དཀའ་བ་སྤྱོད་པ་ལོ་དྲུག་སྟེ། ། ཉི་ཤུ་རྩ་དགུ་ཁབ་གནས་སུ། ། རྒྱལ་བ་དེ་ལྟར་བརྒྱད་ཅུ་ལ། ། ཐུབ་མཆོག་དམ་པ་མྱ་ངན་འདས། །
ཐམས་ཅད་མཁྱེན་པ་བཞུགས་པ་ཡི། ། བསོད་ནམས་གནས་ནི་འདི་དག་ལ། ། རྟག་ཏུ་ལུས་དང་ངག་ཡིད་ཀྱིས། ། གུས་པས་བཏུད་དེ་རྟག་ཕྱག་འཚལ། ། དེ་བས་ན་སྟོན་པ་དགྲ་བཅོམ་པ་སློབ་དཔོན་གྱི་རིགས་ཅན་ཞེས་བྱ་བ་སངས་རྒྱས་དེའི་སྐུ་དང༌། ཚེ་དང་འཁོར་དང་ཆོས་ལ་སོགས་པ་ཐམས་ཅད་ཕྱོགས་གཅིག་ཏུ་ངེས་པ་ཁོ་ནའོ། ། ཐེ་ཚོམ་བསལ་བ་གཉིས་པའོ།། །། གལ་ཏེ་དེ་ལྟར་སྟོན་པ་ཡང་ངེས་པ་ཁོ་ནར་བདེན་ཞིང་དེས་ཆོས་གསུངས་མོད། དེའི་གསུང་ཡང་དུད་པ་བཞིན་དུ་མ་གྱུར་ཏམ། འདི་གང་དང་གང་ལས་བརྒྱུད་དེ་འོངས་པ་ཡིན།
ཞེས་རྣམ་པར་རྟོག་པ་གསུམ་པ་འཇུག་གོ ། དེའི་ཐེ་ཚོམ་ནི་འདི་ལྟར་ཆོས་བསྡུ་བ་ལ་སོགས་པའི་ཚུལ་གྱིས་སེལ་བར་བྱེད་པས་དེ་བརྗོད་དགོས་སོ། ། དེའང་ཐེག་པ་ཆེན་པོ་ཁ་ཅིག་ནི་ཡུལ་ལྷོ་ཕྱོགས་ཀྱི་རྒྱུད་དུ་བི་མ་ལ་སམྦྷ་ཝ་ཞེས་བྱ་བར་བྱང་ཆུབ་སེམས་དཔའ་བྱེ་བས་བསྡུས་སོ་ཞེས་འདོད་ལ། ཁ་ཅིག་ཚུལ་གཞན་ཡང་སྨྲ་ལ། ཁ་ཅིག་ནི་ཉན་ཐོས་ཀྱི་ཚུལ་དང་མཚུངས་ལ། དེ་ཉིད་སངས་རྒྱས་ཀྱིས་གསུངས་པ་ལྟར། ཁྱེད་ཉན་ཐོས་ཀྱིས་དེ་ལྟར་མ་རྟོགས་ཀྱི། ཁོ་བོ་ཅག་ལ་ལུགས་གཉིས་ཀ་སྣང་སྟེ། འདི་ལྟར། གང་འོད་སྲུངས་ཆེན་པོ་ལ་སོགས་པས་གཏིང་དཔོགས་མ་ནུས་པ།
དེ་ནི་ཁྱེད་ཀྱིས་མ་རྟོགས་པས། ། བཟུང་ཡང་དམན་པར་སུ་ཞིག་བཞེད། ། ཅེས་གསུངས་པ་ལྟར་འདོད་དོ། ། དེ་བས་ན་ཉན་ཐོས་ཀྱི་བསྡུ་བའི་ལུགས་ཁ་ནས་བརྗོད་པས་རུང་ངོ་ཞེས་བརྗོད་དོ། ། དེ་བས་ན་འཕགས་པ་ཉན་ཐོས་ཀྱི་འདུལ་བའི་གཞུང་ལས་འབྱུང་བ་དེའི་ལུགས་ལ་བསྟན་ཏེ་བརྗོད་ཀྱིས་ཉོན་ཅིག འདི་ལྟར་སངས་རྒྱས་ནི་མཛད་པ་ཡོངས་སུ་རྫོགས་ནས་མྱ་ངན་ལས་འདས་པར་གྱུར་པ་དེའི་ཚེ། བསྐལ་པ་མང་པོ་ཐུབ་པའི་ལྷ་དག་འཕྱ་སྟེ། དབང་དང་ལྡན་པའི་དགེ་སློང་མང་པོ་དག་ནི་མྱ་ངན་ལས་འདས་ན། བཅོམ་ལྡན་འདས་ཀྱི་མདོ་སྡེ་དང་འདུལ་བ་དང་མ་མོ་དག་མ་བཟུང་སྟེ་གསུང་དུད་པ་བཞིན་དུ་མ་གྱུར་ཏམ་ཞེས་སྨྲའོ། ། དེ་འོད་སྲུངས་ཆེན་པོས་ཤེས་ཏེ།
དགེ་སློང་རྣམས་ལ་སྨྲས་པ། ཚེ་དང་ལྡན་པ་དག་ཤེས་པར་གྱིས་ཤིག ཚེ་དང་ལྡན་པ་ཤཱ་རིའི་བུ་མྱ་ངན་ལས་འདས་པའི་ཚེ། དགེ་སློང་སྟོང་ཕྲག་བརྒྱད་ཅུ་མྱ་ངན་ལས་འདས་སོ། ། མཽའུ་གལ་གྱི་བུ་མྱ་ངན་ལས་འདས་པའི་ཚེ་སྟོང་ཕྲག་བདུན་ཅུ་མྱ་ངན་ལས་འདས་སོ། ། བཅོམ་ལྡན་འདས་མྱ་ངན་ལས་འདས་པའི་ཚེ། སྟོང་ཕྲག་བརྒྱད་ཅུ་མྱ་ངན་ལས་འདས་སོ། ། དེ་ནས་བསྐལ་པ་མང་པོ་ཐུབ་པའི་ལྷ་དག་འཕྱ་བས། བདག་ཅག་འདོང་ལ་ཡང་དག་པར་བཤད་པར་བྱའོ། ། དགེ་སློང་རྣམས་ཀྱིས་སྨྲས་པ།
བཤད་པར་བྱ་བ་ལེགས་སོ། ། སྨྲས་པ། དགེ་སྐོས་སུས་བྱེད། པུརྞི་ཀས་བྱེད་དོ། ། འོ་ན་དགེ་འདུན་སྡུས་ཤིག གང་པོས་ཏིང་ངེ་འཛིན་ལས་ལངས་ཏེ་གཎྜཱི་བརྡུངས་ནས་བསྡུས་པས་དགྲ་བཅོམ་པ་ལྔ་བརྒྱར་གཅིག་གིས་མ་ཚང་ངོ༌། ། འོད་སྲུངས་ཀྱིས་སྨྲས་པ། ད་སུ་མ་ཚང༌། དགེ་སློང་དག་གིས་སྨྲས་པ། བ་ལང་བདག་མ་ཚང་ངོ༌། །
འོད་སྲུངས་ཀྱིས་སྨྲས་པ། དེ་ནི་བས་མཐའི་གནས་ལ་དད་པ་སྟེ་ཡུལ་སུམ་ཅུ་རྩ་གསུམ་གྱིས་བས་མཐའ་ན་ཤིང་ཤེརྴ་ཀའི་གཞལ་མེད་ཁང་ན་ཡོད་པས། པུརྞི་ཀ་སོང་ལ་བོས་ཤིག གང་པོས་རྫུ་འཕྲུལ་གྱི་སྟོབས་ཀྱིས་ཕྱིན་ཏེ་ཕྱག་བཙལ་ནས་འོད་སྲུངས་ལ་སོགས་དགེ་འདུན་རྣམས་ལ་བྱ་བ་མང་དུ་མཆིས་པས་གཤེགས་པར་གསོལ་ཞེས་སྨྲས་པ་དང༌། དེས་བསམས་པ། འོད་སྲུངས་ཞེས་ཐོག་མར་སྨྲོས་པས་དེ་བཞིན་གཤེགས་པ་མྱ་ངན་ལས་འདའ་བར་ངེས་ཞེས་བསམས་ནས། ནད་མེད་པར་གྱུར་ཅིག སྙིང་རྗེ་ཆེན་པོ་དང་ལྡན་པའི་སྟོན་པ་མྱ་ངན་ལས་འདས་པའི་དབྱིངས་སུ་མ་གཤེགས་སམ། ཆོས་ཀྱི་འཁོར་ལོ་མུ་སྟེགས་བས་མ་བསྒྱུར་ཏམ། དགེ་སློང་རྣམས་ཀློག་འདོན་པ་ལས་བསྒྱུར་ཏེ་བྲེ་མོའི་གཏམ་གྱིས་དུས་འདའ་བར་མི་བྱེད་དམ།
སད་པར་མཛད་པའི་མགོན་པོས་མ་གཟིགས་སམ། ཞེས་དྲིས་པས། གང་པོས་སྨྲས་པ། གྲུ་ཆེན་རྒྱལ་པོ་དེ་ཞིག་སྟེ། ། ཡེ་ཤེས་རི་ཡང་རྣམ་པར་ཉིལ། ། བསྟན་པ་རབ་མཆོག་ལྡན་པ་ཡི། ། དགེ་སློང་མང་པོ་རྣམས་ཀྱང་ཞི། ། བསྟན་པ་གནས་པར་བྱ་བའི་ཕྱིར། ། ཉན་ཐོས་དགེ་འདུན་ཀུན་ཀྱང་འདུས། ། འདུས་པ་ཀུན་ཀྱང་བློ་ལྡན་ཏེ། །
ཁྱོད་ལབ་སྟོད་ཅིང་རབ་ཏུ་འཁོད། ། ཁྱོད་ཀྱིས་བསྟན་པ་གནས་པའི་ཕྱིར། ། ཁྱེད་ནི་ངེས་པར་འགྲོ་བར་རིགས། ། བདག་ནི་ཕོ་ཉར་འདིར་འོངས་པ། ། རྒྱུ་མེད་པར་ནི་མ་ལགས་སོ། ། ཞེས་བ་ལང་བདག་ལ་སྨྲས་པ། ཆོག་གོ་འགྲོ་བའི་དུས་ནི་མ་མཆིས་སོ། ། འགྲོ་བའི་སྒྲོན་མེ་མགོན་པོ་བཞུགས་པ་ན། ། བདག་གི་དེ་རིང་འགྲོ་བར་རྩོམ་པ་ལས། ། དེ་ནི་མཆོག་ཏུ་ཞི་བར་གཤེགས་ཟིན་ན། །
བློ་ལྡན་སུ་ཞིག་འཇིག་རྟེན་དེར་ཡང་འགྲོ། ། ཆོས་གོས་ལྷུང་བཟེད་རྣམ་གསུམ་ཆོག་འདི་དག ། ཁྱོད་ཀྱིས་དགེ་འདུན་དག་ལ་དབུལ་བར་གྱིས། ། བདག་ནི་ཞི་བ་ཡང་སྲིད་མེད་པར་འགྲོ། ། བདག་གིས་བསམས་པ་འཕགས་ལ་བཟོད་པར་གསོལ། ། ཞེས་བརྗོད་ནས་ཡོངས་སུ་མྱ་ངན་ལས་འདས་ནས། ཡེ་ཤེས་ཀྱི་མེས་ལུས་བསྲེགས་ནས། དེ་ལ་བསིལ་བར་བྱེད་པའི་ཆུའི་རྒྱུན་བཞི་བྱུང་ནས། ཆུ་བོ་དང་པོ་ལས་ཚིགས་སུ་བཅད་པ། ད་ལྟ་དུས་རྣམས་ངན་གྱུར་ཏེ། །
སེམས་ཅན་སོ་སོའི་ལས་དང་ལྡན། ། འགྲོ་བ་ཀུན་འཇུག་མཁྱེན་པ་ཡི། ། སྐྱེ་བོའི་སྒྲོན་མ་རབ་ཏུ་ནུབ། ། ཆུ་བོའི་རྒྱུན་གཉིས་པ་ལས་ཚིགས་སུ་བཅད་པ། འདུས་བྱས་ཕུང་པོ་སྐད་ཅིག་མ་རུ་འཇིག ། སྐྱེས་ལ་སོགས་པའི་སྡུག་བསྔལ་ཆགས་དང་ལྡན། ། སུ་ཡིས་ཀྱང་ནི་བྱས་པ་མེད་པའོ། ། སོ་སོ་སྐྱེ་བོ་དག་ཏུ་སེམས་པར་བྱེད། ། གསུམ་པ་ལས། མཁས་པ་རྟག་ཏུ་བག་ཡོད་པ་རུ་བྱ། །
ཡིད་ཀྱིས་བསོད་ནམས་དག་ནི་རབ་ཏུ་བྱ། ། འབྱུང་པོ་རྣམས་ཀྱིས་བསགས་པའི་མཐའ་འཇིག་ཅིང༌། ། སྲོག་དང་བཅས་པའི་དཔལ་ནི་གཡོ་བར་འགྱུར། ། ཞེས་སོ། ། ཆུ་རྒྱུན་བཞི་པ་ལས། ཐུབ་པ་དེ་ལ་བློ་མཆོག་ཡང་དག་འདུད། ། བདག་གི་དགོས་པ་མ་ལུས་ཀུན་བགྱིས་སོ། ། དད་ཅིང་རབ་ཏུ་གུས་པའི་བླ་མ་དེས། ། ཕྱི་བཞིན་བ་ལང་བདག་ཀྱང་དེ་ལྟར་སོང༌། ། ཞེས་ཆོས་ཀྱི་མདོ་བཞི་འཛིན་པའི་ཚིགས་སུ་བཅད་པ་བྱུང་ངོ༌། །
དེ་ནས་དེའི་རིང་བསྲེལ་བསྡུས་ནས། གང་པོས་འོངས་ཏེ་སྨྲས་པ། མགོན་པོའི་སྐུ་ནི་མེད་པར་དེས་ཐོས་ནས། ། བསོད་ནམས་ལས་ཀྱི་དབང་གིས་རབ་ཏུ་ཞི། ། དེ་ཡི་ཆོས་གོས་རྣམ་གསུམ་འདི་ཡིན་ཏེ། ། དེ་བསམས་དགེ་འདུན་ཚོགས་ལ་བཟོད་པར་གསོལ། ། ཞེས་བྱས་ཏེ་རྒྱས་པར་བཤད་དོ། ། དེ་ནས་འོད་སྲུངས་ཀྱིས་སྨྲས་པ། ཀྱེ་ཚངས་པ་མཚུངས་པར་སྤྱོད་པ་དག་གསོན་ཅིག འཕགས་པའི་ཚུལ་ཁྲིམས་ཇི་བཞིན་རབ་ནུས་ན། །
གཞན་ཡང་དེ་བཞིན་རབ་ཏུ་འདོད་པའི་མི། ། དབང་ཆེན་འདི་དག་ཇི་བཞིན་འཚོགས་ནས་ནི། ། དེ་སྲིད་ཡང་དག་བཤད་པའི་དགོངས་པ་བྱ། ། སླར་ཡང་སྨྲས་པ། བསོད་ནམས་ལས་ཀྱི་གཞིར་གྱུར་བ། ། ཤིརྴའི་གྲོང་མཆོག་བ་ལང་བདག ། ཁྱེད་ཅག་དེ་བཞིན་བསམ་མི་བྱ། ། འདུས་ཏེ་འགྲོ་དོན་ཕྱིར་བླང་བྱ། ། ཞེས་བཅའ་བ་དམ་པར་བྱས་སོ། ། དེ་ནས་ཡང་སྨྲས་པ།
དགེ་སློང་དག་བདག་ཅག་ཆོས་བསྡུ་བ་ནི། ཉམས་དགའི་གྲོང་དུ་མངོན་པར་རྫོགས་པར་བྱང་ཆུབ་བས་དེར་བྱའོ། ། དེ་བཞིན་དུ་ལེགས་སོ་ཞེས་སྨྲས་སོ། ། དེ་ནས་ཆུ་འགྲིམ་པའི་ཞལ་ཏུ་བྱེད་པར་ཀུན་དགའ་བོ་ལ་བསྒོས་ཏེ། སེར་སྐྱའི་གྲོང་ནས་ལྗོངས་རྒྱུ་ཞིང་སོང་ངོ༌། ། དེ་ནས་མ་ག་དྷཱར་སླེབས་ཏེ་འོད་སྲུངས་རྒྱལ་པོའི་ཁབ་ཏུ་སོང་ངོ༌། ། དེ་ནས་མ་སྐྱེས་དགྲ་གླང་པོ་ཆེ་ལས་ལྷུང་བས། འོད་སྲུངས་ཀྱིས་དེ་མ་སྣང་བར་བྱས་ཏེ། སྨྲས་པ། རྒྱལ་པོ་ཆེན་པོ་དེ་ལྟར་མ་མཛད་ཅིག
དེ་བཞིན་གཤེགས་པ་ནི་དུས་ལས་འཁྲུལ་པ་མི་མངའ་བ་ཡིན་གྱི། ཉན་ཐོས་རྣམས་དེ་ལྟར་མ་ཡིན་གྱི་ཁྱེད་སྣང་བར་འགྱུར་ཏ་རེ་ཞེས་བསྒོའོ། ། དེ་ནས་རྒྱལ་པོས་དབྱར་གནས་ཀྱི་ཡོན་བདག་བྱས་ཏེ། གནས་གཞན་དུ་སངས་རྒྱས་དྲན་པར་འགྱུར་བས། བི་མ་ལ་ཡཱ་ན་ཞེས་བྱ་བའི་ཕུག་ཏུ་བྱས་སོ། ། དེ་ནས་རྒྱལ་པོས་འོད་སྲུངས་ལ་སྨྲས་པ། དེ་བཞིན་གཤེགས་པས་མི་བདག་མ་སྦྲོན་ན། ཁྱོད་མྱ་ངན་ལས་འདའ་བའི་ཚེ་བདག་སྦྲོན་ཅིག་ཅེས་སྨྲས་ནས་ཡོན་བདག་བྱས་སོ། ། དེས་ཀྱང་ཁས་བླངས་ཏེ་དབྱར་ཕྱི་མ་ལ་དགེ་འདུན་རྣམས་ཚུལ་དུ་བཞུགས་སོ། །

དེ་ནས་འོད་སྲུངས་ཀྱིས་ཀུན་དགའ་བོ་ལ་བསམས་ཏེ་མ་འགགས་པ་ལ་སྨྲས་པ། ཁྱོད་ཀྱིས་སུས་དགྲ་བཅོམ་པ་ཐོབ་མ་ཐོབ་རྟོགས་ཤིག དེས་བསམས་པ་དང་ཀུན་དགའ་བོའོ། ། དེ་ནས་འོད་སྲུངས་ཀྱིས་དེའི་རྒྱུད་ལ་བརྟགས་པས་སྐལ་བ་ཡོད་པས་སྐྱོ་བས་འདུལ་བར་ཤེས་ནས་དགེ་འདུན་འདུས་པ་དང༌། ཀུན་དགའ་བོ་ལ་སྨྲས་པ། ཚེ་དང་ལྡན་པ་ཁྱོད་དགེ་སློང་གི་དགེ་འདུན་གངས་ཀྱི་གླང་པོ་ལྟར་གནས་པ་རྣམས་ཀྱི་ནང་ནས། ཁྱོད་འདོད་ཆགས་ཀྱི་རྡུལ་ལ་གནས་པ་སྡོད་པར་མི་འོས་ཀྱི་སོང་ཤིག ཀུན་དགའ་བོས་སྨྲས་པ། བདག་ནི་ཚུལ་ཁྲིམས་ཀྱང་མ་འཆལ། ལྟ་བ་ཡང་ཉམས་པ་མ་ལགས་ན་ཅིའི་ཕྱིར་སྐྲོད། འོད་སྲུངས་ཀྱིས་སྨྲས་པ།
ཁྱོད་ནི་ཆོས་ཀྱི་རྒྱལ་པོའི་ཞབས་འབྲིང་བ་ཡིན་པས། ལྟ་བ་དང་ཚུལ་ཁྲིམས་མ་ཉམས་པ་ཅི་ཞིག་མཚར། ཁྱོད་ཀྱིས་ཉེས་པ་འདི་དག་བྱས་སོ། ། ཁྱོད་ཀྱིས་བསྙེན་བཀུར་གསོལ་ཏེ་བུད་མེད་རབ་ཏུ་བྱུང་བས་བསྟན་པ་ལྔ་བརྒྱ་བ་ཕྲག་བཅུ་གནས་པ་ལ། འབྲས་བུའི་དུས་གཅིག་བྲི་སྟེ་རྟགས་ཙམ་འཛིན་པར་གྱུར་ཏེ། ཀུན་དགའ་བོས་སྨྲས་པ། སྐྱེ་དགུའི་བདག་མོ་ནི་བཅོམ་ལྡན་འདས་ཀྱི་ཡུམ་གྱི་དོད་དེ་དྲིན་ཆེ་བའི་ཕྱིར་རོ། ། འོད་སྲུངས་ཀྱིས་སྨྲས་པ། བཅོམ་ལྡན་འདས་ཀྱི་དྲིན་མི་མཁྱེན་པ་མ་ཡིན་ནོ། ། ཡང་དེ་བཞིན་གཤེགས་པ་ལ་བདུད་ཀྱིས་ཁྱེད་མྱ་ངན་ལས་འདའ་བར་ཞུས་པ་ན།
དེ་བཞིན་གཤེགས་པས་ཁྱོད་ལ་དྲིའོ་ཞེས་གསུངས་ནས་ལན་གསུམ་དུ་དྲིས་པས་ཁྱོད་ཀྱིས་ཞུ་བ་མ་བྱས་སོ། ། དེས་སྨྲས་པ། དེའི་ཚེ་ཁོ་བོ་བདུད་ཀྱིས་བྱིན་གྱིས་བརླབས་པས་མ་ཐོས་སོ། ། སྨྲས་པ། དེས་ན་ཉེས་པ་དང་བཅས་སོ། ། ཡང་དེ་བཞིན་གཤེགས་པས་ཕུང་པོ་ལ་མཁས་པ་དྲིས་པ་ན། ཁྱོད་ཀྱིས་ཁམས་ལ་མཁས་པར་སྨྲས་པས་སྒྱུ་ཐབས་ཀྱིས་ལན་བཏབ་བོ། ། ཡང་དེ་བཞིན་གཤེགས་པའི་ན་བཟའ་དྲུབས་པའི་ཚེ་ཁྱོད་ཀྱི་རྡོག་པས་བརྫིས་སོ། ། དེས་སྨྲས་པ། ཁོ་བོ་ལ་གྲོགས་མེད་དོ། །
སྨྲས་པ། ནམ་མཁའ་ལ་སྒྱུར་ན་ལྷས་འཛིན་པ་ལ། དེ་མ་ཤེས་པས་ཉེས་པ་དང་བཅས་སོ། ། ཡང་དེ་བཞིན་གཤེགས་པ་ཞལ་སྐྱེམས་པ་ན་ཁྱོད་ཀྱིས་ཆུ་རྙོག་མ་ཅན་དྲངས་སོ། ། ཀུན་དགའ་བོས་སྨྲས་པ། དེའི་ཚེ་རྒྱལ་ཕྲན་བཻ་ཌཱུརྻ་ཞེས་བྱ་བའི་དམག་གིས་ཆུ་ཐམས་ཅད་བརྫིས་པས་དེ་ལས་མེད་དོ། ། སྨྲས་པ། ནམ་མཁའ་ལ་བཟེད་ན་ལྷའི་བདུད་རྩིས་འགེངས་པ་ལ་དེ་མ་ཤེས་པས་ཉེས་པ་དང་བཅས་སོ། ། དེ་ནས་དེ་བཞིན་གཤེགས་པས་ངའི་དགེ་སློང་གི་དགེ་འདུན་རྣམས་བདེ་བ་ལ་རེག་པར་བྱ་བའི་ཕྱིར་བསླབ་པའི་གནས་ལ་བག་ཡངས་པ་ཡོད་པས་དྲིས་ཤིག་གསུངས་པ་ན་ཁྱོད་ཀྱིས་མ་དྲིས་པས་ད་ལྟ་རྩོད་པ་དང་བཅས་པར་གྱུར་ཏོ། ། ཀུན་དགའ་བོས་སྨྲས་པ།
དེའི་ཚེ་དེ་བཞིན་གཤེགས་པ་མྱ་ངན་ལས་འདའ་བའི་མྱ་ངན་གྱིས་ཟིན་ཏོ། ། དེས་སྨྲས་པ། དེ་བཞིན་གཤེགས་པ་ལ་གྲོངས་པ་མི་མངའ་བས། དེ་ཁྱོད་ཀྱིས་མ་ཤེས་པས་ཉེས་པ་དང་བཅས་པའོ། ། ཡང་ཁྱོད་ཀྱིས་དེ་བཞིན་གཤེགས་པའི་གསང་བའི་གནས་སྦུབས་སུ་ནུབ་པ་སྤྱོད་པ་དམན་པ་ལ་བསྟན་ཏོ། ། དེས་དེ་བཞིན་གཤེགས་པའི་སྐུ་ལ་མཆི་མའི་ཐིགས་པས་མ་རུང་བར་བྱས་སོ། ། དེ་ལྟར་ཁྱོད་ཉེས་པ་བརྒྱད་བྱས་པ་ཡིན་པས་སོང་ཤིག ཀུན་དགའ་བོས་སྨྲས་པ། དེ་བཞིན་གཤེགས་པས་ནི་སྒྲ་གཅན་འཛིན་ནི་ངའི་བུ། ཀུན་དགའ་བོ་ནི་ངའི་གོ་རེ་ལོང༌།
དགེ་སློང་དགེ་འདུན་རྣམས་ལ་གཏད། ཅེས་བདག་ཁྱེད་ལ་གཏད་པ་ཡིན་ནོ། ། འོད་སྲུངས་ཀྱིས་སྨྲས་པ། ཁྱོད་ཉིད་ལ་ཕན་པའི་ཕྱིར་དང་བསྟན་པ་རྒྱས་པར་བྱ་བའི་ཕྱིར་ཆད་པས་བཅད་དོ། ། དེའི་ཚེ་མ་འགགས་པས་སྨྲས་པ། ཀུན་དགའ་བོ་ནི་མང་དུ་ཐོས་པ་ཅན་ཡིན་ན། དེ་མིན་ན་ཇི་ལྟར་བཤད་པར་བྱ། འོད་སྲུངས་ན་རེ། ཡོན་ཏན་དང་ལྡན་པ་ཡོད་མོད། སོ་སོ་སྐྱེ་བོ་དང་མི་གཅིག་གོ །
སླར་ཀུན་དགའ་བོ་ལ་འོད་སྲུངས་ཀྱིས་སྨྲས་པ། ཁྱོད་ཀྱིས་དགྲ་བཅོམ་པ་ཐོབ་པ་ན་འདིར་ཤོག་ཅིག དེ་ནས་ཀུན་དགའ་བོས་དགེ་འདུན་ལ་ཕྱག་བཙལ་ཏེ་མཆི་མ་ཕྱུང་ནས་ཡུལ་བྲྀ་ཛི་ག་ལ་བ་དེར་སོང་ངོ༌། ། དེར་ཀུན་དགའ་བོས་ཁྱིམ་བདག་གི་བུ་བཞི་རབ་ཏུ་ཕྱུང་པ་སྟེ། གདམས་ངག་བྱིན་པས་དེ་དག་གིས་དགྲ་བཅོམ་པ་ཐོབ་བོ། ། དེ་ནས་ཁྱིམ་བདག་བྲྀ་ཛིའི་བུས་མཁན་པོ་དགྲ་བཅོམ་པ་ཡིན་ནམ་མ་ཡིན་མངོན་པར་ཤེས་པས་བལྟས་པ་ན་མ་ཡིན་པར་མཐོང་ངོ༌། ། སྐལ་པ་ཡོད་དམ་མེད་བལྟས་པ་ན་ཡོད་པར་མཐོང་ངོ༌། ། དེས་མཁན་པོ་ལ་སླར་གདམས་པ། གཽ་ཏ་མ་ཁྱོད་ནི་བག་མེད་མ་མཛད་པར། ། མྱ་ངན་འདས་ལ་ཐུགས་བསྐྱེད་མཛད་ནས་ཀྱང༌། །
ཤིང་དྲུང་སྟུག་པོར་ཡང་དག་གནས་མཛོད་ཅིག ། རིང་པོར་མི་ཐོགས་ཞི་བ་ཐོབ་པར་འགྱུར། ། ཞེས་གདམས་སོ། ། དེ་ནས་ཀུན་དགའ་བོས་དེའི་ལྟར་མཉན་ནས། ཞག་བདུན་ན་སྔས་ནང་ཚངས་ཅན་ལ་མ་བརྟེན་པར་བདག་མེད་པའི་བསམ་གཏན་ལ་གནས་པས་དག་བཅོམ་པ་ཐོབ་པར་གྱུར་ཏོ། ། དེ་ནས་བདག་ནི་དགྲ་བཅོམ་པ་རྣམས་ཀྱི་ནང་དུ་འགྲོ་བ་ལ་དབང་ཞེས་བསམས་ཏེ་བི་མ་ལ་ཡཱ་ནིའི་ཕུག་ག་ལ་བ་དེར་སོང་སྟེ། རྒན་པ་རྣམས་ལ་ཕྱག་བཙལ་ཏེ་རང་གི་གནས་སུ་འདུག་གོ ། དེའི་ཚེ་ཀུན་དགའ་བོ་རྒྱང་མ་ནས་འོངས་པ་མཐོང་བས་དགེ་སློང་མང་པོས་དེ་བཞིན་གཤེགས་པའང་རྗེས་སུ་དྲན་པར་གྱུར་ཏོ། ། དེ་ནས་དགེ་འདུན་འདུས་ཏེ་འོད་སྲུངས་ཀྱིས་སྨྲས་པ། ཚེ་དང་ལྡན་པ་དག་མ་འོངས་པ་ན་དགེ་སློང་དག་དྲན་པ་ཉམས་པ་བྱུང་བས་དེ་དག་གི་མདོ་ཙམ་མ་ཡིན་པ་སྡེ་སྣོད་གསུམ་རྒྱས་པར་འཛིན་མི་ནུས་སོ། །
དེའི་ཕྱིར་སྔ་དྲོ་མདོ་ཙམ་བཟླས་པར་བྱའོ། ། ཕྱི་དྲོ་སྡེ་སྣོད་གསུམ་པོ་བཟླས་པར་བྱའོ། ། དགེ་སློང་རྣམས་ཀྱིས་དེ་བཞིན་ནོ་ཞེས་གསོལ་ཏེ། ཆོས་ཀྱི་ཁྲི་བཤམས། དེར་འོད་སྲུངས་བཞུགས་ཏེ། དེ་ལ་བསྐོར་ནས་འདུག་སྟེ་མདུན་དུ་བདར་རོ། ། དེ་ནས་འོད་སྲུངས་ཀྱིས་ཀུན་དགའ་བོ་ལ་སྨྲས་པ། ཚེ་དང་ལྡན་པ་ཀུན་དགའ་བོ་ཁྱོད་ནི་རྣམ་པར་གསལ་བ་ཡིན་ན་མདོ་ཟློས་པར་དད་དམ། ཀུན་དགའ་བོས་སྨྲས་པ་དད་དོ། ། དེ་ནས་འོད་སྲུངས་ཀྱིས་ཐོག་མར་བྱས་ཏེ།
བླ་གོས་རྣམས་སྟན་དུ་བཏིང་སྟེ་ཁྲི་བཤམས་པ་དང༌། ཀུན་དགའ་བོས་ཀྱང་རྒན་པ་ལ་ཕྱག་བཙལ་ཏེ། སེམས་ཅན་ཐམས་ཅད་ལ་སྙིང་བརྩེ་བ་སེམས་ལ་བཞག་སྟེ་ཁྲི་ལ་འདུག་གོ ། འདུག་ནས་ཀྱང་སྔོན་བཅོམ་ལྡན་འདས་ཀྱིས་མདོ་གང་དུ་བཤད་པའི་དྲན་པའི་ཏིང་ངེ་འཛིན་ལ་སྙོམས་པར་ཞུགས་སོ། ། དེའི་ཚེ་ལྷ་རྣམས་ཀྱིས། འཕགས་པ་འདི་ཡང་དོགས་མེད་པར། ། སེང་གེ་སྒྲ་བཞིན་ཆོས་ཀྱང་འཆད། ། ཞི་བའི་ཆོས་འདི་བཤད་པ་ལ། ། དད་པས་ཆོས་འདི་མཉན་པར་གྱིས། ། ཞེས་བྱ་བ་ལ་སོགས་པ་སྨྲས་ཏེ།
ཆོས་ལ་མཉན་པའི་ཕྱིར་ལྷགས་སོ། ། ཡང་འོད་སྲུངས་ཀྱིས་སྨྲས་པ། ཆོས་འདི་ཐམས་ཅད་ནང་ན་མཆོག་གྱུར་པ། ། རྒྱལ་བས་གསུངས་པ་ཚེ་ལྡན་ཁྱོད་ཀྱིས་བཤད། ། སྟོན་པས་གོང་དུ་བཤད་པ་བཞིན། ། འཇིག་རྟེན་ཕན་འདོད་སྡེ་སྣོད་ཤོད། ། ཅེས་གསོལ་བ་བཏབ་བོ། ། དེ་ནས་ཀུན་དགའ་བོས་སྟོན་པ་དྲན་པ་དང་བཅས་པས་གནས་རྣམས་ལ་ཕྱག་འཚལ་ཏེ། དང་པོ་མངོན་པར་བྱང་ཆུབ་པའི་ཕྱོགས་སུ་བལྟས་ཏེ། ཐལ་མོ་སྦྱར་བ་བྱས་ནས།
འདི་སྐད་བདག་གིས་ཐོས་པའི་དུས་གཅིག་ན། བཅོམ་ལྡན་འདས་ཡུལ་འཁོར་མོ་འཇིག་ན་བཞུགས་ཏེ། དགེ་སློང་གི་དགེ་འདུན་ཆེན་པོ་དང་ཡང་ཐབས་ཅིག་གོ ། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་འདི་ལ་འཕགས་པའི་བདེན་པ་ཞེས་བྱ་བ་འདི་ནི་སྔོན་མ་ཐོས་པའི་ཆོས་སོ་ཞེས་སྨྲས་སོ། ། དེའི་ཚེ་ལྷ་དག་འདོད་ཆགས་དང་བཅས་པ་རྣམས་ཀྱིས་སྨྲས་པ། ཀྱེ་མའོ་འཇིག་རྟེན་འདི་ཡང་ནི། ། མི་རྟག་ཕྱིར་ན་ཁྱད་པར་མེད། ། གང་གི་རིན་ཆེན་གཏེར་དེ་ཡི། ། ཡོན་ཏན་རྒྱ་མཚོ་དག་ནི་སྐེམས། །
བདག་གིས་དེ་ལས་མངོན་ཐོས་ཏེ། ། ཆོས་ནི་ཐར་བར་བྱེད་པ་ལ། ། འདི་སྐད་ཐོས་ཞེས་སྦྱོར་བར་བྱེད། ། འདི་ནི་དེ་རིང་བཤད་པ་ཡིན། ། ཞེས་སྨྲས་སོ། ། དེ་ནས་ཀུན་ཤེས་ཀཽཎྜི་ཎྱས་སྨྲས་པ། འདི་ནི་ང་ལ་བཤད་དོ་ཞེས་བྱ་བ་ལ་སོགས་པ་སྨྲས་སོ། ། དེ་ནས་ཐམས་ཅད་སྟན་ལས་ལངས་ཏེ། སྟོན་པའང་ཐོས་པའི་ལམ་དུ་གྱུར་ཏོ། ། ཞེས་ཀྱང་སྨྲས་སོ། །
གཞན་ཡང་ཆོས་ཀྱི་འཁོར་ལོ་གང་དུ་གསུང༌། གཉིས་པའང་དེ་ཉིད་དུ་སྟེ་བདེན་པ་བཞིའོ། ། གསུམ་པའང་དེ་ཉིད་དུ་སྟེ་གཟུགས་ནི་བདག་མ་ཡིན་པའོ་ཞེས་བྱ་བ་ལ་སོགས་པ་བཤད་དོ། ། དེ་བཞིན་དུ་བཅོམ་ལྡན་འདས་ཀྱིས་གནས་གང་དང་གང་དུ་མདོ་གང་དང་གང་བཤད་པ་དེ་དག་ཐམས་ཅད་བཤད་དེ། གང་ཕུང་པོ་ལྔ་སྟོན་པ་དེ་དང་དེ་ཕུང་པོ་ལྔའི་སྡེ་དང༌། དེ་བཞིན་དུ་སྐྱེ་མཆེད་ཀྱི་སྡེ་དང༌། གང་རྟེན་ཅིང་འབྲེལ་བར་འབྱུང་བའི་སྡེ་དང༌། གང་འཕགས་པའི་བདེན་པའི་སྡེ་དང༌། གླེང་གཞིའི་སྡེ་དང༌། བཅོམ་ལྡན་འདས་ཀྱི་བཀའ་མང་བ་རྣམས་བཅོམ་ལྡན་འདས་ཀྱི་སྡེ་དང༌།
ཉན་ཐོས་ཀྱི་བཀའ་མང་བ་ཉན་ཐོས་ཀྱི་སྡེ་དང༌། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་སྟོན་པ་ལམ་གྱི་སྡེ་དང༌། བསླབ་པ་སྟོན་པ་བསླབ་པའི་སྡེ་དང༌། ཚིགས་སུ་བཅད་པ་རིང་པོའི་སྡེ་དང༌། བར་པ་ལ་བར་པའི་སྡེ་དང༌། ཚིགས་སུ་བཅད་པ་གཅིག་ནས་བཅུའི་བར་ལ་གཅིག་ནས་བསྐྱེད་པའི་སྡེ་ཞེས་མིང་དུ་བཏགས་སོ། ། དེ་ལྟར་མདོ་སྡེ་རྣམས་བསྡུས་པ་ལ་ལྷ་རྣམས་ཀྱིས་ཀྱང་བསྔགས་པ་བྱིན། དགྲ་བཅོམ་པ་རྣམས་ཀྱིས་ཀྱང་མཐུན་པར་བསྔགས་སོ། ། དེནས་འོད་སྲུངས་ཀྱིས་སྨྲས་པ། ཁྱོད་ཀྱིས་དེ་སྐད་དུ་ཟད་དམ།
ཀུན་དགའ་བོས་དེ་སྙེད་དུ་ཟད་དོ་ཞེས་སྨྲས་ཏེ་ཁྲི་ལས་བབས་སོ། ། ཡང་འོད་སྲུངས་ཀྱིས་ཁྲི་ལ་འདུག་སྟེ། ཉེ་བ་འཁོར་ལ་སྨྲས་པ། ཨུ་པ་ལི་ཁྱོད་ནི་བཅོམ་ལྡན་འདས་ཀྱིས་འདུལ་བ་འཛིན་པར་གསུངས་ན་འདུལ་བ་སྨྲ་བར་དད་དམ། སྨྲས་པ་དད་དོ་ཞེས་ཁྲི་ལ་འདུག་གོ ། དེ་ནས་གླེང་གཞི་ནི་བཱ་རཱ་ཎ་སཱི་སྟེ། དགེ་སློང་དག་ཤམ་ཐབས་ཟླུམ་པོར་བགོ་བར་བྱའོ། ། གཉིས་པ་ཆོས་གོས་ཟླུམ་པོར་བགོ་བར་བྱའོ། ། གསུམ་པ་གྲོང་ཀ་ལནྟ་ཀར་འཁྲིག་པ་སངས་པའོ། ། དེ་བཞིན་དུ་ཐམས་ཅད་བཤད་དེ་ཕམ་པའི་སྡེ་དང༌།
ལྷག་མའི་སྡེ་དང༌། མ་ངེས་པའི་ཆོས་གཉིས་དང༌། སྤང་བའི་ལྟུང་བ་སུམ་ཅུ་དང༌། ལྟུང་བྱེད་དགུ་བཅུ་ཐམ་པ་དང༌། བསླབ་པའི་ཆོས་མང་པོ་དང༌། རྩོད་པ་ཞི་བར་བྱེད་པའི་ཆོས་བདུན་བཅས་སོ། ། འདི་དག་ནི་གནང་བའོ། ། འདི་དག་ནི་བཀག་པའོ་ཞེས་བྱ་བ་འདུལ་བ་སྨྲས་ཏེ་ཁྲི་ལས་བབས་སོ། ། དེ་ནས་འོད་སྲུངས་ཀྱིས་མ་འོངས་པའི་སེམས་ཅན་ཟབ་མོའི་དོན་ལ་མོས་པར་བྱ་བའི་ཕྱིར་བདག་ཉིད་ཀྱིས་མ་ལྟ་བུ་བཤད་དོ་སྙམ་སྟེ་ཁྲི་ལ་འདུག་སྟེ་སྨྲས་པ། ཚེ་དང་ལྡན་པ་དག་ཤེས་བྱའི་མཚན་ཉིད་ཡོངས་སུ་སྒྲོགས་པ་འདི་ནི་མ་ལྟ་བུའོ། །
འདི་ལྟ་སྟེ། དྲན་པ་ཉེ་བར་གཞག་པ་བཞི་དང༌། ཡང་དག་པར་སྤོང་བ་བཞི་དང༌། ཞེས་བྱ་བ་ལ་སོགས་པ་དང༌། སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་ལ་སོགས་ཏེ། ཆོས་ཀྱི་ཕུང་པོ་དང་ལྡན་པ་འདི་དག་ནི་མ་ལྟ་བུའོ། ། ཞེས་བྱ་བ་ནས་བརྩམས་ཏེ། མ་ལྟ་བུའི་སྡེ་སྣོད་རྒྱས་པར་བསྡུས་སོ། །
དེ་ལྟར་སྡེ་སྣོད་རིན་པོ་ཆེ་གསུམ་བསྡུས་པ་རེ་རེ་ལ་ཡང་དགྲ་བཅོམ་པ་ཐམས་ཅད་ཀྱིས་འདི་ནི་བདག་ཅག་ལ་བཤད་དོ། ། ཞེས་བྱ་བ་ལ་སོགས་པས་མཐུན་པར་བསྟན་ཅིང་ལྷ་རྣམས་ཀྱིས་ཀྱང་རྗེས་སུ་མཐུན་པར་བསྔགས་པ་བྱས་སོ། ། དེ་ནས་ཡང་གནས་བརྟན་འོད་སྲུངས་ཀྱིས་སྨྲས་པ། ཀྱེ་ཧོ་འགྲོ་ལ་ཕན་པའི་ཆོས་གཙུག་ལག ། སྟོབས་བཅུའི་བཀའ་ལ་ཚད་ཡོད་མ་ཡིན་ཀྱང༌། ། འཇིག་རྟེན་ངན་པས་མུན་པ་དག་ཏུ་སྟོན། ། ཡང་དག་བསྟན་པ་བློ་རིག་གསལ་བའི་སྒྲོན། ། ཞེས་སྨྲས་ཏེ། དེས་བསམས་པ། སྟོན་པའི་བཀའ་བཞིན་བྱ་བ་ནི་བྱས།
སེམས་ཅན་མ་ནུས་པ་ལ་ཕན་གདགས་པ་སུས་ནུས། ད་ནི་མྱ་ངན་ལས་འདའ་སྙམ་སྟེ། ངོ་ཚ་མེད་ལ་ཆད་པས་བཅད། ། ངོ་ཚ་ཅན་ལ་ཕན་ཡང་བཏགས། ། བདག་ལ་ཕན་ཡང་ཞི་བྱས་ཀྱི། ། བདག་ནི་མྱ་ངན་འདའ་དུས་བབ། ། ཅེས་སྨྲས་ཏེ། ཀུན་དགའ་བོ་ལ་བསྙེན་ཏེ་སྨྲས་པ། ཚེ་དང་ལྡན་པ་ཀུན་དགའ་བོ་ཤེས་པར་གྱིས་ཤིག བཅོམ་ལྡན་འདས་ཀྱིས་བདག་ལ་བསྟན་པ་གཏད་དེ་མྱ་ངན་ལས་འདས་སོ། །
ད་ནི་བདག་ཀྱང་མྱ་ངན་ལས་འདའ་བས་སྟོན་པའི་བསྟན་པ་ཁྱོད་ཀྱིས་སྐྱོངས་ཤིག ཁྱོད་ཀྱིས་ཀྱང་རྒྱལ་པོའི་ཁབ་ན་དེད་དཔོན་ཞིག་གི་བུ་རྩྭ་ཤ་ན་ཀའི་གོས་ཀྱིས་དཀྲིས་པ་ཞིག་འབྱུང་བས། དེའི་མིང་ཡང་རྩྭ་ཤ་ན་ཀའི་གོས་ཅན་ཞེས་བྱ་བར་གདགས་སོ། ། དེ་ནི་ད་ལྟར་རྒྱ་མཚོ་ལ་སོང་སྟེ་དེ་ཕྱིར་ལོག་པ་དང་སངས་རྒྱས་ཀྱི་བསྟན་པ་ལ་ལོ་ལྔར་མཆོད་སྦྱིན་བྱེད་པས། དེ་རབ་ཏུ་ཕྱུང་ལ་དེ་ལ་བསྟན་པ་གཏོད་ཅིག ཅེས་སྨྲས་ནས། ད་ནི་བདག་འདའ་བར་བྱ་སྙམ་སྟེ། སྐུ་གདུང་གི་མཆོད་རྟེན་བརྒྱད་དང་ཚེམས་མཆེ་བ་བཞི་ལ་ཡང་རྫུ་འཕྲུལ་གྱིས་སོང་སྟེ་མཆོད་པ་བྱས་སོ། ། དེ་ནས་གནས་བརྟན་འོད་སྲུངས་ཀྱིས་རྒྱལ་པོ་མ་སྐྱེས་དགྲ་ལ་སྦྲན་པ་དང་དེ་གཉིད་དུ་སོང་བས་མ་ཚོར་རོ། ། དེ་ནས་བདག་ཉིད་རི་བྱ་རྐང་དུ་སོང་སྟེ།
དེ་བཞིན་གཤེགས་པས་གནང་བའི་ཕྱག་དར་ཁྲོད་ཀྱི་ལྷུང་བཟེད་དང་ཆོས་གོས་དང་བཅས་ཏེ། རི་ཀུ་ཀུ་པཱ་ཏིའི་རྩེ་མོ་ལ་བྲག་ཚལ་པ་བཞི་ཡོད་པའི་དབུས་སུ་འདུག་ནས་སྨོན་ལམ་བཏབ་པ། བདག་གསོན་བཞིན་དུ་འདིར་གནས་པར་གྱུར་ཅིག དེ་ནས་བདག་གི་ལུས་ལ་མེས་མི་ཚིག་པ་ལ་སོགས་པ་གནོད་པ་མེད་པར་གྱུར་ཅིག དེ་ནས་བྲག་བཞི་པོ་འདིས་འགེབས་པར་གྱུར་ཅིག གལ་ཏེ་རྒྱལ་པོ་མ་སྐྱེས་དགྲ་འོངས་ན་དེ་ལ་བསྟན་ཏེ་ཡང་འགེབས་པར་གྱུར་ཅིག དེ་ནས་ཡང་གསོན་བཞིན་དུ་གནས་ཏེ་སངས་རྒྱས་བྱམས་པའི་བསྟན་པའི་ཚེ། འཁོར་འདུས་པ་དང་པོ་དང་གཉིས་པ་དང་གསུམ་པའི་ཚེའང་འདིར་གཤེགས་པར་གྱུར་ཅིག དེའི་ཚེ་དགེ་སློང་རྣམས་ལ་བདག་གི་ལུས་འདི་སྟོན་པར་གྱུར་ཅིག དེའི་ཚེ་དགེ་སློང་མང་པོ་ཕྱག་དར་ཁྲོད་ལ་བརྟེན་ཏེ་དགྲ་བཅོམ་པ་ཐོབ་པར་གྱུར་ཅིག
དེ་ནས་བདག་གིས་ལུས་འདི་རྫུ་འཕྲུལ་གྱིས་པུར་སྦྱོང་བར་གྱུར་ཅིག ཞེས་སྨོན་ལམ་བཏབ་སྟེ་མྱ་ངན་ལས་འདས་སོ། ། དེའི་ཚེ་ལྷ་རྣམས་ཀྱིས་ཀྱང་མཆོད་པ་བྱས་སོ། ། དེའི་ཚེ་ས་ཆེན་པོ་གཡོས་པར་གྱུར་པ་དང༌། དེས་རྒྱལ་པོ་མ་སྐྱེས་དགྲ་གཉིད་སད་པ་དང༌། དེས་བསམས་པ། འཕགས་པ་འོད་སྲུངས་མྱ་ངན་ལས་འདས་ངེས་སྙམ་སྟེ་གནས་བརྟན་ཀུན་དགའ་བོ་ག་ལ་བ་དེར་སོང་ངོ༌། ། དེ་ནས་གནས་བརྟན་ཀུན་དགའ་བོས་རི་ཀུ་ཀུ་པཱ་ཏ་ག་ལ་བ་དེར་རྒྱལ་པོ་ཁྲིད་དེ་འོངས་ནས་འཕགས་པ་འོད་སྲུངས་ཀྱི་པུར་བསྟན་ཏེ། དེ་ནས་རྒྱལ་པོས་འདི་ཞུགས་ལ་བཞེན་པར་བགྱིའོ་ཞེས་སྨྲས་སོ། ། ཀུན་དགའ་བོས་སྨྲས་པ།
རྒྱལ་པོ་ཆེན་པོ་འདི་མི་ནུས་ཏེ་སྨོན་ལམ་གྱི་ཁྱད་པར་འདི་ལྟ་བུ་བཏབ་པའི་ཕྱིར་རོ་ཞེས་སྨྲས་སོ། ། དེ་ནས་ཡང་རི་བཞིས་བཀབ་པར་གྱུར་ཏོ། ། དེ་ནས་རྒྱལ་པོས་ཀུན་དགའ་བོ་ལ་སྨྲས་པ། བཅོམ་ལྡན་འདས་དང་འཕགས་པ་འོད་སྲུངས་ཀྱིས་བདག་ལ་མ་སྦྲེན་ན། འཕགས་པ་ཁྱོད་མྱ་ངན་ལས་འདའ་བའི་ཚེ་བདག་སྦྲོན་ཅིག་ཅེས་གསོལ་ནས་ཡོན་བདག་ཏུ་ཁས་བླངས་སོ། ། འཕགས་པ་འོད་སྲུངས་ཀྱིས་གཞི་བཟུང་སྟེ་དགྲ་བཅོམ་པ་ལྔ་བརྒྱས་ཆོས་བསྡུས་པ་སྟེ་བསྡུ་བ་དང་པོའོ།། །། དེ་ནས་གནས་བརྟན་ཀུན་དགའ་བོ་འཁོར་དང་བཅས་ཏེ་སྨྱིག་མའི་ཚལ་ན་འདུག་གོ ། དེའི་ཚེ་རྩྭ་ཤ་ན་ཀའི་གོས་ཅན་རྒྱ་མཚོ་ལས་ཕྱིར་ལོག་སྟེ། ཀུན་དགའ་བོ་ག་ལ་བ་དེར་སོང་སྟེ་ཕྱག་བཙལ་ནས། འཕགས་པ་བཅོམ་ལྡན་འདས་གང་ན་བཞུགས།
བདག་ལོ་ལྔའི་དུས་སྟོན་བགྱིད་པར་འཚལ་ལོ་ཞེས་ཞུས་སོ། ། ཀུན་དགའ་བོས་སྨྲས་པ། དེ་བཞིན་གཤེགས་པ་མྱ་ངན་ལས་འདས་སོ། ། དེས་དེ་ཐོས་པ་དང་བརྒྱལ་ཏེ་ས་ལ་འགྱེལ་ཏེ། དེ་སངས་པ་དང་ལོ་ལྔའི་དུས་སྟོན་བྱས་སོ། ། དེ་ནས་གནས་བརྟན་ཀུན་དགའ་བོས་དེ་ལ་སྨྲས་པ། བུ་ཁྱོད་སངས་རྒྱས་ཀྱི་བསྟན་པ་ལ་རབ་ཏུ་བྱུང་ཤིག དེས་ཀྱང་དེ་བཞིན་ནོ་ཞེས་སྨྲས་ཏེ་རབ་ཏུ་བྱུང་ངོ༌། ། དེའང་ཐོས་པ་འཛིན་པ་ཞིག་སྟེ་མྱུར་དུ་ཆོས་ཐམས་ཅད་ཁོང་དུ་ཆུད་པར་གྱུར་ཏོ། ། དེ་ནས་ཀུན་དགའ་བོ་སྨྱིག་མའི་ཚལ་ན་འདུག་པའི་ཚེ་དགེ་སློང་ཞིག་གིས་སྨྲས་པ།
ལོ་བརྒྱའི་བར་དུ་གང་འཚོ་བས། ། ཆུ་ལ་ཆུ་སྐྱར་མཐོང་བ་ནི། ། བདག་གི་འཚོ་བ་ཉིན་གཅིག་དགེ ། ཞེས་སྨྲས་པ་དང༌། ཀུན་དགའ་བོས་དེ་ཐོས་ཏེ། དེ་ལ་སྨྲས་པ། བུ་བཅོམ་ལྡན་འདས་ཀྱིས་ནི་དེ་ལྟར་མ་གསུངས་ཏེ། ལོ་བརྒྱའི་བར་དུ་གང་འཚོ་བས། ། སྐྱེ་དང་འཇིག་པ་མ་མཐོང་བས། ། གང་ཟག་གཉིས་ལ་སྟོན་པ་ཡི། །
ས་འདི་རྟག་པར་བཤད་པ་སྟེ། ། མ་དད་ཞེ་སྡང་བློ་ཅན་དང༌། ། དད་པ་ལོག་པར་འཛིན་པའོ། ། མདོ་སྡེ་ལོག་པར་འཛིན་པ་ནི། ། བ་ལང་འདམ་དུ་བྱིང་བ་བཞིན། ། ཞེས་བྱ་བ་ལ་སོགས་པ་བྱས་པས་དེས་ཀྱང་རང་གི་མཁན་པོ་ལ་སྨྲས་སོ། ། མཁན་པོས་སྨྲས་པ། ཀུན་དགའ་བོ་ཡང་རྒས་པར་གྱུར། ། དེའི་དྲན་པ་ཉམས་པར་འགྱུར། ། སེམས་ཅན་རྒ་བས་གཙེས་པ་ནི། །
ནུས་པ་དང་ཡང་བློ་ཡང་རྙིང༌། ། ཞེས་བརྗོད་པ་དང༌། དེས་ཀྱང་སླར་གནས་བརྟན་ཀུན་དགའ་བོ་ལ་སྨྲས་སོ། ། ཀུན་དགའ་བོས་བསམས་པ། འདི་ལ་ནི་བདག་ཉིད་ཀྱིས་མི་ཕན་ལ། ཤཱ་རིའི་བུ་ལ་སོགས་པ་དང༌། དེ་བཞིན་གཤེགས་པས་ཀྱང་ལོ་སྟོང་གི་བར་དུ་བཞུགས་པས་ཀྱང་ཕན་པར་མི་འགྱུར་གྱིས། དེ་བས་ན་བདག་ཀྱང་མྱ་ངན་ལས་འདའ་སྙམ་སྟེ། ཡང་རབ་དེ་དག་སྔར་ཡང་འདས། ། གསར་བུ་དག་ནི་བདག་མི་མཐུན། །
བདག་ནི་གཅིག་པུ་ཏིང་འཛིན་ལ། ། སྒོ་ང་སྐྱེས་བཞིན་གནས་སུ་འདུག ། ཅེས་སྨྲས་ཏེ། རྩྭ་ཤ་ན་ཀའི་གོས་ཅན་ལ་སྨྲས་པ། བུ་བཅོམ་ལྡན་འདས་ཀྱིས་གནས་བརྟན་འོད་སྲུངས་ལ་བརྟན་པ་གཏད་དོ། ། དེས་ཀྱང་ཁོ་བོ་ལ་གཏད་དོ། ། ངས་ཁྱོད་ལ་གཏད་ཀྱིས། ཁྱོད་ཀྱིས་ཀྱང་གྲོང་ཁྱེར་མ་ཏུ་ར་ཏི་མུནྟོ་ཞེས་བྱ་བར་ཡོན་བདག་འབྱུང་བས། དེར་ལྷ་ཁང་གྱིས་ཤིག དེར་དྲི་འཚོང་མ་གུཔྟ་ལ་བུ་ཨུ་པ་གུཔྟ་ཞེས་བྱ་བ་འབྱུང་བས།
དེ་རབ་ཏུ་བྱུང་ཤིག དེ་བཅོམ་ལྡན་འདས་ཀྱིས་ལུང་བསྟན་ཏེ། མྱ་ངན་ལས་འདས་ནས་ལོ་བརྒྱ་ན་མཚན་དང་མི་ལྡན་པ་ཞེས་བྱ་བ་སངས་རྒྱས་ཀྱིས་བསྟན་པ་ལ་བྱ་བ་བྱེད་དོ། ། ཞེས་གསུངས་པས་དེ་ལ་གཏོད་ཅིག རྩྭ་ཤ་ན་ཀའི་གོས་ཅན་གྱིས་སྨྲས་པ། མཁན་པོ་དེ་བཞིན་དུ་བགྱིའོ། ། དེ་ནས་ཀུན་དགའ་བོས་བསམས་པ། ད་ནི་བདག་མྱ་ངན་ལས་འདའ་བར་བྱ་ན་ཡུལ་གང་དུ་མྱ་ངན་ལས་འདའ་ན། དེ་དང་ཡུལ་གཞན་རིང་བསྲེལ་ལ་རྩོད་པ་འབྱུང་བས་ཡུལ་གཉིས་ཀྱི་ཆུའི་སྟེང་དུ་མྱ་ངན་ལས་འདས་ལ། རིང་བསྲེལ་བགོ་བར་བྱ་སྙམ་སྟེ་དེར་གཤེགས་སོ། །
དེའི་ཚེ་རྒྱལ་པོ་མ་སྐྱེས་དགྲ་ལ་རྨི་ལམ་ངན་པ་བྱུང་སྟེ། སད་ནས་རྩྭ་ཤ་ན་ཀའི་གོས་ཅན་གྱི་དྲུང་དུ་སོང་སྟེ། འཕགས་པ་ཀུན་དགའ་བོ་གར་གཤེགས་ཞེས་སྨྲས་པ་དང༌། དེས་སྨྲས་པ། བཅོམ་ལྡན་འདས་ཀྱི་གཅུང་པོ་འདི། ། གསུང་ལས་ཀྱང་ནི་མངོན་པར་ཤེས། ། ཡངས་པ་ཅན་གྱི་གྲོང་ཁྱེར་དུ། ། མངོན་དུ་ཡང་ནི་དེ་རུ་སོང༌། ། དེ་ནས་རྒྱལ་པོས་དེ་མྱ་ངན་ལས་འདའ་བར་ཤེས་ཏེ་དཔུང་དང་བཅས་ཏེ་དེར་དོང་ངོ༌། ། སོང་ནས་ཀྱང་འཕགས་པ་ལ་བདག་ཅན་དུ་གཤེགས་ཞེས་གསོལ་བ་བཏབ་བོ། །
ཡངས་པ་ཅན་གྱི་ལིཙྪ་བྱི་རྣམས་ཀྱིས་ཀྱང་གསོལ་བ་བཏབ་བོ། ། འཕགས་པ་ནི་ཆུའི་དབུས་སུ་རྫུ་འཕྲུལ་གྱིས་བཞུགས་སོ། ། དེའི་ཚེ་ས་གཡོ་བ་ཆེན་པོ་བྱུང་བས་དྲང་སྲོང་ཉི་མའི་གུང་ཞེས་བྱ་བ་འཁོར་ལྔ་བརྒྱ་དང་བཅས་པ་ཡོད་དེ། དེས་ཚོར་ནས་འཕགས་པ་ག་ལ་བ་དེར་འོངས་སོ། ། དེས་འཕགས་པ་ལ་གསོལ་བ། འཕགས་པ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བར་ཞུའོ། ། འཕགས་པས་ཀྱང་སློབ་མ་ཚུར་ཤོག་པར་བསམས་ཏེ་ཆུ་ལས་ལམ་སྤྲུལ་ཏོ། ། དེ་འོངས་ཏེ་གསོལ་བར་བྱས་ཏེ་ས་ཕྱིར་མི་ལྡོག་པར་གྱུར་ཏོ། ། ལན་གསུམ་པོས་དགྲ་བཅོམ་པ་ཐོབ་པར་གྱུར་ཏོ། ། དེས་མཁན་པོ་བདག་ཀྱང་མྱ་ངན་ལས་འདའ་བར་ཞུའོ་ཞེས་ཞུས་པས་མ་གནང་སྟེ།
ཁྱོད་ཁ་ཆེར་སོང་ལ་སངས་རྒྱས་ཀྱི་བསྟན་པ་ཟུང་ཤིག བཅོམ་ལྡན་འདས་ཀྱིས་ཀྱང་ཁ་ཆེ་ནི་ལྷག་མཐོང་དང་རྗེས་སུ་འབྲེལ་བ་ཡིན་གྱིས་ང་མྱ་ངན་ལས་འདས་ནས་ལོ་བརྒྱ་ན་དགེ་སློང་ཉི་མའི་གུང་ཞེས་བྱ་བ་འབྱུང་ངོ་ཞེས་ལུང་བསྟན་པས། ཁྱོད་ཀྱིས་དེ་ལ་བསྟན་པ་གཏོད་ཅིག་ཅེས་ཀྱང་བསྒོའོ། ། དེས་ཀྱང་མཁན་པོ་དེ་བཞིན་ནོ་ཞེས་མཉན་ནོ། ། དེ་ནས་མྱ་ངན་ལས་འདས་ཏེ་རྫུ་འཕྲུལ་གྱིས་པུར་སྦྱངས་ཏེ་རིང་བསྲེལ་ཕྱེད་ཕྱེད་དུ་བགོས་ཏེ། ཡེ་ཤེས་རྡོ་རྗེ་རྣོན་པོས་ནི། ། བདག་གི་ལུས་ཀྱི་རི་ཡང་བཅོམ། ། སྤྲུལ་པ་ཕྱེད་ནི་མི་དབང་ལ། ། ཕྱེད་ནི་དབང་ཕྱུག་བདག་ལ་བྱིན། ། ཞེས་བྱའོ། །
ཉི་མའི་གུང་ནི་ཁ་ཆེར་སོང་སྟེ། དེར་མཚོ་ཡོད་པ་ལ་ཀླུ་རྣམས་བཏུལ་ཏེ་བསྟན་པ་གནས་ཀྱི་བར་དུ་ཡུལ་བྱས། དེར་རི་དྲི་རྒྱས་ནས་གུར་གུམ་ཡང་བླངས་ཏེ་བཏབ་ནས་སངས་རྒྱས་ཀྱི་བསྟན་པ་རྒྱས་པར་བྱས་སོ། ། རྩྭ་ཤ་ན་ཀའི་གོས་ཅན་གྱིས་མཁན་པོས་གསུངས་པ་བཞིན་བྱས་ཏེ། ཨུ་པ་གུཔྟ་ལ་བསྟན་པ་གཏད་དེ་མྱ་ངན་ལས་འདས་སོ། ། དེས་དྷི་དྷི་ཀ་ལའོ། ། དེས་ཀྲྀཥྞ་པ་ལའོ། ། དེས་སུ་དརྴ་ན་ལ་བསྟན་པ་གཏད་དེ་མྱ་ངན་ལས་འདས་སོ། ། དེའི་ཚེ་སངས་རྒྱས་མྱ་ངན་ལས་འདས་ནས་ལོ་བརྒྱ་དང་བཅུ་ལོན་ནོ། ། དེའི་དུས་སུ་ཡངས་པ་ཅན་གྱི་དགེ་སློང་དག་གིས་རང་གི་ལག་པས་ས་བརྐོར་རུང་ངོ༌། །
ཞེས་བྱ་བ་ལ་སོགས་པ་མི་རུང་བའི་གཞི་བཅུ་བྱས་སོ། ། དེའི་ཚེ་ན་ཡངས་པ་ཅན་ཉིད་ན་ཀུན་དགའ་བོའི་སློབ་མ་ཐམས་ཅད་འདོད་ཅེས་བྱ་བ་དགྲ་བཅོམ་པ་རྣམ་པར་གྲོལ་བ་ལ་བསྒོམས་པ། འདོད་པ་ཆུང་བ་ཞིག་ཡོད་དེ། དེའི་སློབ་མ་ཡ་ཤ་ཞེས་བྱ་བ་ཞིག་གྲོང་ཁྱེར་ནོར་ཅན་ན་ཡོད་དོ། ། དེ་སློབ་དཔོན་ཅན་དུ་འོངས་པའི་ལམ་དུ་མི་རུང་བའི་གཞི་བཅུ་ཐོས་སོ། ། དེས་སློབ་དཔོན་ལ་སྨྲས་པ། འདི་ལྟ་བུ་དག་རུང་ངམ། སློབ་དཔོན་གྱིས་སྨྲས་པ། འདི་དག་མི་རུང་སྟེ་གནས་འདི་དང་འདིར་བཅས་སོ་ཞེས་སྨྲས་སོ། ། དེས་སྨྲས་པ།
དེ་ཡལ་བར་འདོར་རམ། སློབ་དཔོན་གྱིས་སྨྲས་པ། མི་འདོར་རོ། ། ཁྱོད་ཀྱིས་གྲོགས་ཚོལ་ཅིག ཁོ་བོ་ཡང་གྲོགས་ཚོལ་དུ་འགྲོའོ་ཞེས་སྨྲས་ནས། དེ་བསམ་གཏན་ལ་ཞུགས་ནས། ཡུལ་ཤལ་པ་ན་གནས་བརྟན་ཤ་ཏ་ཞེས་བྱ་བ་ཡོད་པ་ཅན་དུ་ཕྱིན་ཏོ། ། དངོས་པོ་རྒྱས་པར་བརྗོད་དེ། ཤ་ཏ་ཡང་དེ་བཞིན་དུ་གྲོགས་ཚོལ་དུ་སོང་ངོ༌། ། དེའི་ཚེ་དེའི་སློབ་མའི་ཉེ་གནས་ཀྱི་དྲུང་དུ།
ཡངས་པ་ཅན་གྱི་དགེ་སློང་འོངས་ཏེ་དེ་དག་ལ་སྨྲས་པ། མཁན་པོ་གར་སོང༌། དེས་སྨྲས་པ། གྲོགས་ཚོལ་དུ་སོང༌། ཡངས་པ་ཅན་པས་སྨྲས་པ། ཅིའི་དོན་དུ། དེས་སྨྲས་པ། ཁྱེད་ལ་ཆད་པས་བཅད་པའི་ཕྱིར་རོ། ། ཡངས་པ་ཅན་པས་སྨྲས་པ། ངེད་ཀྱིས་ཅི་བྱས།
དེས་ཞིབ་པར་སྨྲས་སོ། ། ཡངས་པ་ཅན་པས་སྨྲས་པ། དེས་ཅི་ཉེས། དེས་ཞིབ་མོར་སྨྲས་ཏེ་བསྟན་པ་ལ་གནོད་པའི་ཕྱིར་རོ། ། དེ་ནས་ཡངས་པ་ཅན་པ་དག་སྐྲག་ནས་གྲོས་བྱས་པ། ཁ་ཅིག་ན་རེ་རང་ཅག་ཀྱང་གྲོགས་བཙལ་ལོ་ཞེས་ཟེར་རོ། ། ཁ་ཅིག་ན་རེ་རྩོད་པར་འགྱུར་བས་བྲོས་པར་བྱ་ཞེས་ཟེར་རོ། ། ཁ་ཅིག་ན་རེ་བཟོད་པར་གསོལ་ལོ་ཞེས་ཟེར་རོ། ། ཁ་ཅིག་ན་རེ་སློབ་མ་འདི་དག་ལ་བསུག་སྦྱིན་ཞེས་ཟེར་ཏེ། དེ་ལ་མཐུན་ནས་བསུག་བྱིན་ནས་སོང་ངོ༌། །
དེ་ནས་ཚེ་དང་ལྡན་པ་ཡ་ཤ་འོངས་ནས། དེའི་སློབ་མ་དག་གིས་སྨྲས་པ། མཁན་པོ་དེ་དག་ལ་སྐྲག་པར་བགྱིད་མི་འཚལ་ཏེ་བཟློག་ཟིན་ཏོ། ། མཁན་པོས་སྨྲས་པ། ཁྱོད་ཀྱིས་བསུག་ཟོས་སམ། དེ་དག་ཅང་མི་ཟེར་བར་འཁོད་དོ། ། དེ་ནས་འཕགས་པ་ཡ་ཤས་སྔོན་སྨྲས་པའི་གྲོགས་རྣམས་ལ་སྤྲིངས་པ། གྲོགས་པོ་དག་བསླབ་པ་ལ་ལྷོད་པའི་ཕྱོགས་འཕེལ་གྱི་རིངས་པར་འོངས་པར་རིགས་སོ། ། བསྟན་པའི་དགོས་པ་ལ་མ་བཤོལ་ཅིག ཡང་ཚིགས་སུ་བཅད་དེ་སྨྲས་པ།
བགས་ཀྱིས་བྱ་ལ་རིངས་པར་དང༌། ། རིངས་པར་བྱ་ལ་བགས་ཀྱིས་བྱེད། ། ཚུལ་བཞིན་བྱེད་པ་རབ་ཏུ་སྤངས། ། དེ་ནི་བྱིས་པའི་སྡུག་བསྔལ་རྙེད། ། དེ་ནི་གྲགས་པའི་སྐལ་བ་མེད། ། མཛའ་བོ་ལ་ནི་དེས་སྤངས་པའོ། ། དེ་ཡི་དོན་ཀྱང་མི་འཕེལ་ཏེ། ། ཟླ་བ་ཁམ་པ་ཇི་བཞིན་ནོ། ། གང་གིས་དགོས་པ་བགས་ཀྱིས་བྱེད། ། དེ་ལྟར་བློ་ཆེན་རིངས་པར་བྱེད། །
ཚུལ་བཞིན་མ་ཡིན་རབ་ཏུ་སྤངས། ། མཁས་པ་དེས་ནི་བདེ་བ་རྙེད། ། གྲགས་པར་དེ་གྱུར་སྐལ་བ་ཅན། ། གྲོགས་པོ་ལས་ཀྱང་སྤང་མི་འགྱུར། ། དེ་ཡི་དོན་ཀྱང་འཕེལ་བས་ཏེ། ། དཔེ་རུ་ཟླ་བ་ཚེས་པ་འདྲ། ། ཞེས་སྨྲས་ཏེ། ཡ་ཤ་འདུ་ཁང་དུ་ཞུགས་ནས་བས་མཐར་སོང་ནས་བསམ་གཏན་བཞི་པ་ལ་སྙོམས་པར་ཞུགས་ནས་གཎྜཱི་བརྡུངས་སོ། ། དེའི་ཚེ་དགྲ་བཅོམ་པ་བདུན་བརྒྱར་གཅིག་གིས་མ་ལངས་པ་འདུས་ཏེ། ཐམས་ཅད་ཀྱང་གནས་བརྟན་ཀུན་དགའ་བོའི་སློབ་མ་ཤ་སྟག་གོ །
དེའི་ཚེ་ཚེ་དང་ལྡན་པ་ཀུག་ཙ་སོ་མི་ནི་ཞེས་བྱ་བ་དེ་འགོག་པ་ལ་ཞུགས་པས་མ་ཐོས་སོ། ། དེ་ནས་སྙོམས་པར་ཞུགས་པ་ལས་ལངས་པ་དང༌། ལྷ་དག་གིས་སྨྲས་པ། འཕགས་པ་མྱུར་དུ་བཞུད་ཅིག བསྟན་པ་ལ་རྨ་འབྱིན་པའི་དགེ་སློང་སུན་དབྱུང་བའི་ཕྱིར་དགེ་འདུན་ཐམས་ཅད་འདུས་སོ། ། འཕགས་པ་དེའང་སོང་སྟེ། དེ་ལྟར་ན་དགེ་སློང་བདུན་བརྒྱ་འདུས་པར་གྱུར་ཏོ། ། དེ་ནས་འཕགས་པ་ཡེ་ཤེས་ཐོག་མར་དངོས་པོ་བཅུ་པ་བརྗོད་དེ་བཅའ་བ་དག་པར་བཅས་སོ། ། སྡེ་སྣོད་ལྷག་མ་རྣམས་ཀྱང་དག་པར་བྱས་ཏེ་བསྡུས་སོ། ། དགྲ་བཅོམ་པ་བདུན་བརྒྱས་ཡང་དག་པར་བཟླས་པ་ཞེས་བྱས་ཏེ་ཆོས་བསྡུ་བ་གཉིས་པའོ།། །།
ཆོས་བསྡུ་བ་གཉིས་པོ་ཉིད་ནི་འདུལ་བ་ཕྲན་ཚེགས་ཀྱི་གཞི་ལས་ཇི་ལྟར་འབྱུང་བ་བཞིན་བྲིས་པ་ཡིན་ནོ། ། རྒྱལ་པོ་མྱ་ངན་མེད་ཡིན་ཞེས་གཏམ་དུ་གྲག་གོ ། དེ་ནས་ཡང་དུས་ཕྱིས་དགེ་སློང་ལྷ་ཆེན་པོའི་རིང་ལ་སྟོན་པའི་དགེ་སློང་གི་དགེ་འདུན་རྩ་བའི་སྡེ་བཞི་ལ་སྡེ་པ་ཐ་དད་པ་བཅོ་བརྒྱད་དུ་གྱེས་ཏེ་འདི་ལྟར། ཤར་དང་ནུབ་དང་གངས་རི་དང༌། ། འཇིག་རྟེན་འདས་པར་སྨྲ་བ་དག ། རྟག་པར་སྨྲ་པའི་སྡེ་པ་རྣམས། ། ལྔ་ཚན་ཕལ་ཆེན་དགེ་འདུན་སྡེ། ། བཞི་པ་དང་ནི་འོད་སྲུངས་སོ། ། ས་སྟོན་དང་ནི་ཆོས་སྲུང་དང༌། ། མང་ཐོས་གོས་དམར་སློབ་མ་དང༌། །
རྣམ་པར་ཕྱེ་སྟེ་སྨྲ་བ་རྣམས། ། ཐམས་ཅད་ཡོད་པར་སྨྲ་བའི་སྡེ། ། འཇིགས་བྱེད་ཚལ་གནས་རྒྱལ་བྱེད་གནས། ། གཙུག་ལག་ཁང་ཆེན་གནས་བརྟན་པ། ། སར་སྒྲོགས་རི་དང་བསྲུང་བ་པ། ། གནས་མ་བུ་ཡི་སྡེ་པ་རྣམས། ། ཀུན་གྱིས་བཀུར་བ་རྣམ་པ་གསུམ། ། ཡུལ་དོན་སློབ་དཔོན་བྱེ་བྲག་གིས། ། ཐ་དད་རྣམ་པ་བཅོ་བརྒྱད་གྱུར། ། ཞེས་ལྟ་བ་དང་སྤྱོད་པ་མི་མཐུན་པ་དུ་མ་བྱུང་བར་གྱུར་ཏེ།
དེའི་ཚེ་སངས་རྒྱས་མྱ་ངན་ལས་འདས་ནས་ལོ་སུམ་བརྒྱ་ལོན་ནོ། ། དེ་ལྟར་མི་མཐུན་པ་དེ་དག་དག་པར་བྱ་བའི་ཕྱིར་ཁ་ཆེའི་ཡུལ་གྱི་བྱེ་བྲག་ཀུན་པ་ན་ཞེས་བྱ་བའི་དགོན་པ་ཛཱ་ལནྡྷ་རར་ཡོན་བདག་རྒྱལ་པོ་ཀ་ནི་ཀས་བྱས་ནས། གནས་བརྟན་དགྲ་བཅོམ་པ་དགེ་སློང་སེང་གེ་ཞེས་བྱ་བས་གཞི་བཟུང་སྟེ། དགྲ་བཅོམ་པ་ལྔ་བརྒྱ། བྱང་ཆུབ་སེམས་དཔའ་གཟུངས་ཐོབ་པ་ལྔ་བརྒྱ་སོ་སོ་སྐྱེ་བོ་པཎྜི་ཏ་ལྔ་བརྒྱ་སྟེ་སྟོང་ལྔ་བརྒྱ་འདུས་ནས་ཆོས་ཐམས་ཅད་དག་པར་བྱས་སོ། ། དེ་དག་ཡན་ཆད་ནི་ཐོས་པ་འཛིན་པ་ཡིན་ཡང༌། མ་འོངས་པའི་སྐྱེ་བོ་བློ་རྨོངས་པར་གྱུར་པ་དག་དེ་བས་ཀྱང་ལྟ་བ་དང་སྤྱོད་པ་མི་མཐུན་པ་དུ་མ་བྱུང་བས་དེ་སྤང་བར་བྱ་བའི་ཕྱིར། གླེགས་བམ་ལ་ཡི་གེར་བྲིས་སོ། ། འདི་སྐད་དུ་བཅོམ་ལྡན་འདས་ལ་ཉེ་བ་འཁོར་གྱིས་ཞུས་པ། བཅོམ་ལྡན་འདས་འདུལ་བ་ཡི་གེར་མི་བྲི།
འདུལ་བ་དང་འདྲ་བ་ཡི་གེར་མི་བྲི་ཞེས་གསུངས་ན། མ་འོངས་པའི་སེམས་ཅན་དག་དྲན་པ་ཉམས་པར་གྱུར་ན་ཇི་ལྟར་བསྒྲུབ་པར་བགྱི། བཀའ་སྩལ་པ། ཨུ་པ་ལི་དྲན་པ་ཉམས་ན་ལོ་མ་ལ་ཡི་གེར་བྲིས་ཏེ་བཅང་བར་བྱའོ། ། ཞེས་བྱ་བའི་དུས་སུ་གྱུར་ཏོ། ། འདི་ནི་གནས་བརྟན་སེང་གེས་གཞི་བཟུང་སྟེ་དགེ་སློང་སྟོང་ལྔ་བརྒྱས་བསྡུས་པ་ཞེས་བྱ་བ་སྟེ་བསྡུ་བ་གསུམ་པའོ།། །། འདི་ནི་བླ་མ་བརྒྱུད་པའི་གཏམ་རྒྱུད་ལ་བརྟེན་ཏེ་བྲིས་པ་ཡིན་ནོ། ། དེ་ལྟར་ན་ཆོས་བསྡུ་བ་གསུམ་པོ་འདི་ནི་འཕགས་པ་ཉན་ཐོས་ཀྱི་ལུགས་ལས་ཇི་ལྟར་གྲགས་པ་ལྟར་དུ་བྲིས་པ་ཡིན་ཏེ། འཕགས་པ་ཉན་ཐོས་ཀྱི་ལུགས་དང༌། རྟེན་དེ་ལས་དགེ་སློང་གི་དངོས་པོ་ནི་སངས་རྒྱས་ཀྱི་བསྟན་པའི་རྩ་བ་ལྟ་བུར་གྱུར་པའི་ཕྱིར།
དེ་ལྟར་ཐུབ་པ་ཆེན་པོས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དེ་སྙེད་ཅིག་གསུངས་པ་དེ་དག་སྟོན་པའི་སྲས་རྣམས་ཀྱིས་ལེགས་པར་བསྡུས་པའོ། ། བར་བར་དུ་ཆོས་ལ་ལྷད་ཞུགས་པ་རྣམས་ཀྱང་དག་པར་ཞུས་དག་བྱས་ཏེ། སངས་རྒྱས་ཀྱི་བསྟན་པ་རྒྱས་པར་བྱས་པ་ཡིན་ནོ། ། བཀའ་རྣམས་ཀྱི་འབྱུང་བའི་རིམ་པའོ།། །། བཀའ་དེ་དག་ལ་བརྟེན་ནས་གཅིག་ནས་གཅིག་ཏུ་བརྒྱུད་པས། ལེགས་པར་བསླབས་ཤིང་སྦྱངས་ནས། ལེགས་པར་རྟོགས་པའི་སློབ་དཔོན་རྣམས་ཀྱིས་བཀའ་དོན་གསལ་བར་བྱེད་པའི་བསྟན་བཅོས་རྣམས་ཀྱང་རིམ་གྱིས་འཇིག་རྟེན་དུ་ཤར་བར་གྱུར་ཏོ། ། དེ་ལ་བཀའི་རྣམ་པར་འགྲེལ་པ་ལ་ནི་གཉིས་ཏེ། བཀའ་སྤྱིའི་འགྲེལ་པ་དང༌། སོ་སོའི་རྣམ་པར་འགྲེལ་པའོ། །
དང་པོ་ནི་མུ་སྟེགས་བྱེད་ཀྱི་རྒོལ་བ་ངན་པ་ཚར་གཅད་པའི་ཕྱིར་དང༌། ཆོས་ཀྱི་རྗེས་སུ་འབྲང་བ་རྣམས་ཡིད་ཆེས་པར་བྱ་བའི་སྒྲའི་བསྟན་བཅོས་དང་རྟོག་གེའི་ཚུལ་ལོ། ། གལ་ཏེ་དེ་གཉིས་ཕྱི་རོལ་པའི་མ་ཡིན་ནམ་སྙམ་ན། བདེན་ཏེ་དེ་ནི་ལུགས་སྔོན་དུ་གྲགས་པས་ཏེ། དེ་ཉིད་ལ་བརྟེན་ཏེ་བསྟུན་ནས་ཡང་དག་པར་ན་སྒྲ་དང་རིག་པ་ཁྱད་པར་དུ་འདི་ལྟར་འཕགས་སོ་ཞེས་སྟོན་པ་བདེ་བར་གཤེགས་པའི་སྒྲ་དང་ཚད་མ་སྟེ། དགྲ་བཅོམ་པ་ཆོས་སྐྱོབ་དང༌། གནས་བརྟན་དབྱིག་གཉེན་དང༌། བཙུན་པ་ཕྱོགས་ཀྱི་གླང་པོ་དང༌། སློབ་དཔོན་ཆོས་ཀྱི་གྲགས་པ་ལ་སོགས་པ་རྣམས་ཀྱིས་ཚད་མའི་ཚུལ་མཛད་དོ། ། སློབ་དཔོན་ཟླ་གྲགས་དང༌།
ཙནྟྲ་གོ་མི་ལ་སོགས་པ་རྣམས་ཀྱིས་སྒྲའི་བསྟན་བཅོས་མཛད་དོ། ། སོ་སོའི་རྣམ་པར་འགྲེལ་པ་ནི། ནང་རིག་པའི་དོན་གཏན་ལ་འབེབས་པ་སྟེ། སྡེ་སྣོད་གསུམ་འབྱེད་པའོ། ། དེའང་འཕགས་པ་ཉན་ཐོས་ཀྱི་ལུགས་ལས། བཙུན་པ་ཆོས་སྐྱོབ་དང༌། དབྱིག་བཤེས་དང༌། དབྱངས་སྒྲོགས་དང༌། སངས་རྒྱས་ལྷ་ཞེས་བྱ་བ་བྱེ་བྲག་ཏུ་སྨྲ་བའི་གཙོ་བོ་བཞི་དང༌། གཞན་ཡང་བཙུན་པ་རཱ་མ་དང༌།
གོ་ཆ་མཐའ་ཡས་ལ་སོགས་པ་དང༌། མདོ་སྡེ་པའི་བཙུན་པ་དཔལ་ལེན་དང༌། གཞོན་ནུ་ལེགས་དང༌། གནས་བརྟན་བཙུན་པ་ལ་སོགས་པའང་ཡིན་ནོ། ། ཐེག་པ་ཆེན་པོའི་ཚུལ་གསལ་བར་མཛད་པ་ནི། འཕགས་པ་ཀླུ་སྒྲུབ་དང༌། འཕགས་པ་ལྷ་དང༌། བྷ་དྱ་དང༌། སངས་རྒྱས་བསྐྱངས་དང༌། ཟླ་གྲགས་དང༌།
ཡེ་ཤེས་སྙིང་པོ་དང༌། ཞི་བ་འཚོ་ལ་སོགས་པ་དབུ་མའི་ཚུལ་ངོ་བོ་ཉིད་མེད་པར་སྟོན་པ་གསལ་བར་མཛད་པ་དང༌། འཕགས་པ་ཐོགས་མེད་དང༌། དབྱིག་གཉེན་དང༌། བློ་བརྟན་དང༌། ཡོན་ཏན་འོད་དང༌། ཕྱོགས་ཀྱི་གླང་པོ་དང༌། ཆོས་ཀྱི་གྲགས་པ་དང༌། ཤངྐ་ར་ནནྟ་དང༌། ཤེས་རབ་འབྱུང་གནས་སྦས་པ་དང༌།
ཤཱནྟི་བ་ལ་སོགས་པ་རྣམས་རྣམ་རིག་སེམས་ཙམ་གསལ་བར་མཛད་པ་ཡིན་ནོ། ། སློབ་དཔོན་འདི་དག་གིས་ཕྱོགས་གང་དང་གང་གསལ་བར་མཛད་པ་དང༌། འདི་དག་གི་གཏམ་རྒྱུད་རྣམས་ནི་གཞན་དུ་གོ་བར་བྱའོ། ། ཐེག་པ་ཆེན་པོ་གསང་སྔགས་ཀྱི་འབྱུང་བའི་ཚུལ་ཡང་གཞན་དུ་གོ་བར་བྱ་བས་འདིར་རེ་ཞིག་གཞག་གོ ། དེ་ལྟར་བསྟན་བཅོས་མཁན་པོ་དེ་རྣམས་ཀྱིས་རྒྱ་གར་གྱི་ཡུལ་དང༌། ཁ་ཆེ་དང༌། རྒྱ་ནག་དང༌། ལི་ཡུལ་དང༌། བལ་ཡུལ་ལ་སོགས་པ་རྣམས་སུ་སངས་རྒྱས་ཀྱི་བསྟན་པ་རྒྱས་པར་མཛད་པ་ཡིན་ནོ།། །། ཁ་བ་ཅན་གྱི་ཁྲོད་འདིར་སངས་རྒྱས་ཀྱི་བསྟན་པ་ཇི་ལྟར་རྒྱས་པར་གྱུར་སྙམ་ན།
ལྷ་མོ་དྲི་མ་མེད་པས་ཞུས་པ་ལས། གདོང་དམར་ཅན་གྱི་ཡུལ་དུ་སྟོན་པ་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ན་དམ་པའི་ཆོས་རྒྱས་པར་འགྱུར་རོ་ཞེས་གསུངས་སོ། ། དེའང་འདི་ལྟར་རྟོགས་པར་བྱ་སྟེ། བོད་ཀྱི་སྐྱེ་བོ་འདི་དག་ནི་ཁ་ཅིག་ན་རེ་རྒྱལ་པོ་སྐྱ་བསེང་གི་དམག་མི་སྙིང་རྗེ་ཆེ་བ་རྣམས་རི་བྲག་དུ་བྲོས་པར་གྱུར་པ་ལས་འཕེལ་ལོ་ཞེས་ཟེར་རོ། ། ཁ་ཅིག་ན་རེ་སྤྲེའུ་བྱང་ཆུབ་སེམས་དཔའ་ཞིག་ལ་བྲག་སྲིན་མོ་ཞིག་གིས་འདོད་པ་བསྟེན་པར་གསོལ་བ་བཏབ་པ་ལས་འཕེལ་ལོ་ཞེས་ཟེར་ཏེ། གང་ལྟར་ནའང་སྙིང་རྗེ་དང་ལྡན་པ་ཐེག་པ་ཆེན་པོའི་རིགས་ཅན་ནོ། ། དེ་ལྟར་འཕེལ་བ་ལས་དུས་རེ་ཞིག་ན་རྒྱལ་པོ་བྱང་ཆུབ་སེམས་དཔའི་རིགས་ཅན་སྐལ་བ་དང་ལྡན་པ་ལྷ་ཐོ་ཐོ་རི་ཞེས་བྱ་བ་འཁོར་དང་བཅས་པ་སྨིན་པར་བྱ་བའི་ཕྱིར་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཐུགས་རྗེའི་བྱིན་གྱི་རླབས་ཀྱིས་སྤྲུལ་ཏེ། གསེར་གྱི་མཆོད་རྟེན་ཁྲུ་གང་པ་ཅིག་དང༌། པད་ཀོང་ཕྱག་བརྒྱ་པ་ཞིག་ནམ་མཁའ་ལས་རྒྱལ་པོའི་ཁབ་ཀྱི་སྟེང་དུ་བབས་སོ། ། དེ་སྡུག་ཅིང་མཛེས་པས་གཉེན་པོ་གསང་བ་ཞེས་བཏགས་ནས་གསེར་སྐྱེམས་ཀྱི་མཆོད་པས་བཀྲ་ཤིས་པར་གྱུར་ཏོ། །
རྒྱལ་པོའི་མནལ་མལ་དུ་ད་སྟེ་གདུང་རབས་བདུན་ན་འདི་ཤེས་པར་འགྱུར་རོ་ཞེས་བྱ་བ་ཡང་བྱུང་ངོ༌། ། དེ་ནས་གདུང་རབས་བདུན་ནས་འཕགས་པ་སྤྱན་རས་གཟིགས་ཀྱི་རྣམ་འཕྲུལ་གྱི་རྒྱལ་པོ་སྲོང་བཙན་སྒམ་པོ་ཞེས་བྱ་བར་སྤྲུལ་ཏེ་བྱོན་ནས། དགེ་བ་བཅུ་ལས་བརྩམས་ཏེ་ཁྲིམས་བཅས། སྒྱུར་བྱེད་དམ་པ་སམྦྷོ་ཊ་ཞེས་བྱ་བས་བོད་ཀྱི་སྐད་དང་མཐུན་པར་ཡི་གེའང་བྱས་ཏེ། མདོ་དཀོན་མཆོག་སྤྲིན་ལ་སོགས་པ་འགའ་ཞིག་ཀྱང་བསྒྱུར་རོ། ། རྒྱལ་པོའི་བཙུན་མོ་ཀོང་ཇོ་དང་ཁྲི་བཙུན་གྱིས་ཀྱང་མཆོད་གནས་དེ་བཞིན་གཤེགས་པའི་སྐུ་གཟུགས་སྤྱན་དྲངས་སོ། ། རྗེ་འབངས་རྣམས་ཀྱིས་གཙུག་ལག་ཁང་དུ་མ་ཡང་བརྩིགས་ཏེ་དམ་པའི་ཆོས་ཀྱི་སྲོལ་བཏོད་དོ། ། དེ་ནས་གདུང་རབས་ལྔར་ཡང་ཀ་ཆུ་ལ་སོགས་པའི་ལྷ་ཁང་བཞེངས་ཏེ་ཆོས་མ་ནུབ་པར་བྱས་སོ། ། དེ་ནས་ཆོས་ཀྱི་རྒྱལ་པོ་ཁྲི་སྲོང་ལྡེ་བཙན་ཞེས་བྱ་བའི་སྐུ་རིང་ལ། ཟ་ཧོར་གྱི་མཁན་པོ་བོ་དྷི་ས་ཏྭ་དང༌།
ཨུ་རྒྱན་གྱི་མཁན་པོ་པདྨ་སཾ་བྷ་ཝ་ལ་སོགས་པ་སྤྱན་དྲངས་ནས་བོད་ཀྱི་ལྷ་སྲིན་གདུག་པ་ཅན་རྣམས་བཏུལ། སྒྱུར་བྱེད་དམ་པ་བཻ་རོ་ཙ་ན་རཀྵི་ཏ་དང༌། ལྕེ་ཁྱི་འབྲུག་ལ་སོགས་པས་བཀའ་དང་བསྟན་བཅོས་དུ་མ་བསྒྱུར། དཔལ་བྲག་དམར་ལ་སོགས་པ་གཙུག་ལག་ཁང་བརྒྱ་རྩ་བརྒྱད་ཀྱང་བརྩིགས་ཏེ་དམ་པའི་ཆོས་རྒྱས་པར་མཛད་དོ། ། དེའི་སྲས་ཁྲི་ལྡེ་སྲོང་བཙན་ཞེས་བྱ་བའི་སྐུ་རིང་ལ་སྐར་ཆུ་ལ་སོགས་པའི་གཙུག་ལག་ཁང་ཀྱང་བཞེངས། རྒྱ་གར་གྱི་མཁན་པོ་ཛྙཱ་ན་སེ་ན་ལ་སོགས་པ་སྤྱན་དྲངས། སྒྱུར་བྱེད་དམ་པ་ཡེ་ཤེས་སྡེ་ལ་སོགས་པས་སྔར་མ་བསྒྱུར་བ་རྣམས་ཀྱང་བསྒྱུར། བསྒྱུར་བ་རྣམས་ཀྱང་སྐད་གསར་བཅད་ཀྱིས་དག་པར་བྱས་ཏེ་རྒྱས་པར་མཛད་དོ། ། དེའི་སྲས་ཁྲི་གཙུག་ལྡེ་བཙན་གྱི་སྐུ་རིང་ལ་འོན་ཅང་རྡོ་ལ་སོགས་པའི་གཙུག་ལག་ཁང་སྟོང་བཞེངས། འཛམ་བུའི་གླིང་སུམ་གཉིས་ལ་མངའ་མཛད།
རྒྱ་གར་གྱི་མཁན་པོ་ཛི་ན་མི་ཏྲ་ལ་སོགས་པ་སྤྱན་དྲངས། སྒྱུར་བྱེད་དམ་པ་བནྡེ་དཔལ་བརྩེགས་དང་ཀླུའི་རྒྱལ་པོ་རྒྱལ་མཚན་ལ་སོགས་པས་བཀའ་དང་བསྟན་བཅོས་དུ་མ་བསྒྱུར་ཏེ་བསྟན་པ་དར་ཤིང་རྒྱས་པར་མཛད་དོ། ། དེ་ཡན་ཆད་བོད་འབངས་སྐྱིད་ཀྱི་ཉི་མ་འདེ་ཞིང་བཀྲ་ཤིས་པའི་དུས་ཡིན་ནོ།། །། དེའི་མཆེད་ཟླ་རྒྱལ་པོ་གླང་དར་མ་ཞེས་བྱ་བ་ཞིག་བྱུང་སྟེ། དེའི་ཐུགས་སྔོན་མི་དགེ་བ་ལ་གོམས་པའི་སྟོབས་ཀྱིས་སངས་རྒྱས་ཀྱི་བསྟན་པ་ལ་ཞེ་སྡང་བར་གྱུར་ཏེ། དཀོན་མཆོག་གི་དབུ་འཕང་སྨད་དེ་བསྟན་པ་བསྣུབས་སོ། ། ད་དུང་དུ་ལྷ་ཁང་རྣམས་ཀྱང་བཞུགས་ཤིང་བསྟན་པའི་མེ་རོ་ཅུང་ཟད་ཙམ་ལུས་པ་ལ། བྱང་ཆུབ་སེམས་དཔའ་དཔལ་གྱི་རྡོ་རྗེ་ཞེས་བྱ་བས་སྡིག་སྤྱོད་ཀྱི་རྒྱལ་པོ་བཀྲོངས་ནས་ཉིད་ལིའི་ཡུལ་དུ་རྫུ་འཕྲུལ་གྱིས་གཤེགས་སོ། ། རྒྱལ་པོ་དེའི་སྲས་ཁྲི་གནམ་ལྡེ་འོད་སྲུངས་ཞེས་བྱ་བ་དང༌། དེའི་མཆེད་ཟླ་ཡུམ་བརྟེན་གྱིས་རྒྱལ་སྲིད་སོ་སོར་བགོས་ཏེ།
དེ་གཉིས་ཀྱི་སྐུ་རིང་ལ་མདོ་སྨད་ཀྱི་ཁམས་རྨ་ལུང་རྡོ་རྗེ་བྲག་དན་ཏིག་གི་ཡང་དགོན་ན། གཙང་རབ་གསལ་དང༌། གཡོ་དགེ་འབྱུང་དང༌། དམར་བན་ཤཱཀྱ་མུ་ནེ་ཞེས་བྱ་བའི་དགེ་སློང་གསུམ་བཞུགས་སོ། ། དེའི་ཚེ་མདོ་སྨད་དེ་ཉིད་ན་བོན་པོའི་རིགས་སུ་གྱུར་ཀྱང་མོས་པ་སྤྱོད་པའི་བྱང་ཆུབ་སེམས་དཔའ་དགོངས་པ་གསལ་ཞེས་བྱ་བ་ཞིག་བྱུང་སྟེ། དེས་སངས་རྒྱས་ཀྱི་བསྟན་པ་ལ་དད་དེ་སྔར་གྱི་དགེ་སློང་གསུམ་དང༌། རྒྱའི་ཧ་ཤོང་ཀེང་ཝང་དང༌། གིམ་ཕག་དང༌། ཌཱ་པོ་དང་བཅས་པ་ལས་བསྙེན་པར་རྫོགས་པར་བྱས་སོ། ། དེ་དག་ལ་སོགས་ཏེ་མདོ་སྨད་ཀྱི་ཁམས་སུ་བསྟན་པ་ཅུང་ཟད་དར་བར་གྱུར་ཏོ། །
དེ་ནས་རྒྱལ་པོ་འོད་སྲུངས་ཀྱི་སྲས་ཁྲི་དཔལ་འཁོར་བཙན་གྱི་སྐུ་རིང་ལ། སྨན་ལུང་ལ་སོགས་པ་གཙུག་ལག་ཁང་གི་དབེན་ས་བརྒྱད་བཙུགས་སོ། ། དེའི་དུས་སུ་གཙང་པ་མི་གཉིས་དང༌། དབུས་པ་མི་གཉིས་ཀྱིས་མདོ་སྨད་དུ་ཕྱིན་ཏེ་སྡོམ་པ་བླངས་སོ། ། ལོ་སྟོན་རྡོ་རྗེ་དབང་ཕྱུག་དང༌། ཚོང་གེ་ཤེས་རབ་སེང་གེ་དང༌། སླུ་མེས་ཚུལ་ཁྲིམས་ཤེས་རབ་དང༌། འབྲི་རྗེ་ཡེ་ཤེས་ཡོན་ཏན་རྫིང་ཀར་བ་རྣམས་ཏེ། དེ་དག་གིས་དབུས་གཙང་དུ་བསྟན་པ་འོངས་སོ། ། ཁ་ཅིག་ན་རེ་བླ་ཆེན་དགེ་བ་གསལ་ལས་བླངས་ཟེར།
ཁ་ཅིག་ན་རེ་ཐུལ་པ་ཡེ་ཤེས་རྒྱལ་མཚན་ལས་བླངས་ཟེར། དེའི་ཚེ་མཁན་པོས་སྤྲིངས་པ། ལོ་སྟོན་མཐུ་ཆེས་བསྟན་པ་སྲུངས། ། སླུ་མེས་བཙུན་པས་མཁན་པོ་གྱིས། ། ཚོང་གེ་བློ་རྣོ་སྟོན་པར་བསྐོ། ། འབྲིང་དུ་སྐྱོང་མཁས་གནས་བརྟན་གྱིས། ། ཞེས་གདམས་ཀྱང་སྔ་སོར་བྱས་ནས་བསྟན་པ་རྒྱས་པར་དགོངས་ཏེ་སོ་སོར་གཙུག་ལག་ཁང་བརྩིགས་ཏེ་རྒྱས་པར་བྱས་སོ། ། རྒྱལ་པོ་དེའི་སྲས་གཉིས་ཏེ། ཁྲི་བཀྲ་ཤིས་བརྩེགས་པ་དཔལ་དང༌། ཁྲི་སྐྱིད་ལྡེ་ཉི་མ་མགོན་ནོ། །
སྔ་མས་ནི་གཡོར་གཙང་གི་མངའ་མཛད་དོ། ། གཅུང་མངའ་རིས་སྟོད་དུ་གཤེགས་སོ། ། གཅེན་ལ་སྲས་གསུམ་སྟེ། དཔལ་ལྡེ། འོད་ལྡེ། སྐྱིད་ལྡེའོ། ། གཅུང་ལ་གསུམ་སྟེ། ལྡེ་གཙུག་མགོན། བཀྲ་ཤིས་མགོན། དཔལ་ཀྱི་མགོན་ནོ། །
འོད་སྲུངས་ནས་བརྩམས་ཏེ། དེ་ཡན་ཆད་ཀྱི་གངས་ཅན་འདི་ནི་གཙུག་ལག་ཁང་དང༌། གླེགས་བམ་བཞུགས་མོད། བཤད་པའི་བཀའ་ཉམས་པས་གཟུ་ལུམས་དུ་མ་བྱུང་སྟེ། སངས་རྒྱས་ཀྱི་བསྟན་པའི་གཟུགས་བརྙན་ལ་སྤྱོད་པ་ཡིན་ནོ། ། དེ་ནས་འདིར་བསྟན་པ་རྒྱས་ཤིང་དག་པར་བྱ་བའི་ཕྱིར། བྱང་ཆུབ་སེམས་དཔའ་ཐུགས་རྗེ་དང༌། སྨོན་ལམ་གྱི་སྟོབས་ཅན་ཞིག་སའི་བདག་པོ་བཀྲ་ཤིས་མགོན་གྱི་སྲས་སུ་སྐུ་བལྟམས་པ་མཚན་ཡང་ཁྲི་དཔལ་སྲོང་ངེ་ཞེས་བྱའོ། ། དེའི་མཆེད་ཀྱང་ཁྲི་དཔལ་འཁོར་སྡེ་ཞེས་བྱ་སྟེ། དེའང་སྨོན་ལམ་དང་ལྡན་པའོ། །
བྱང་ཆུབ་སེམས་དཔའ་དེ་རབ་ཏུ་བྱུང་སྟེ་མཚན་ཡང་ཡེ་ཤེས་འོད་ཅེས་བྱ་བ་ཡིན་ལ། དེ་ནི་སྙིང་རྗེ་ཆེན་པོ་པདྨ་དཀར་པོ་དང༌། འཇམ་དཔལ་གྱི་རྒྱུད་ཆེན་པོ་ནས་ལུང་བསྟན་ཏེ། ཁ་བ་ཅན་དུ་རྒྱལ་པོའི་རིགས། ། ཡེ་ཤེས་འོད་ཅེས་བྱ་བ་འབྱུང༌། ། ཞེས་པ་དང༌། བྱང་ཕྱོགས་སུ་འོད་ཀྱི་མཐས་བརྒྱན་པ་ཅན་གྱི་དགེ་སློང་འབྱུང་བར་འགྱུར་རོ། ། དེས་ཀྱང་བསྟན་པ་རྒྱས་པར་བྱེད་དོ། ། ཞེས་གསུངས་སོ། ། དེ་བས་ན་སྔོན་གྱི་སྨོན་ལམ་དང༌།
ཐུགས་རྗེའི་དབང་གིས་ནི་ལྷ་རིགས་བྱང་ཆུབ་སེམས་དཔའི་སྤྲུལ་པ་སྟེ། བླ་མ་བྱང་ཆུབ་སེམས་དཔའ་ཡེ་ཤེས་འོད། ། མངའ་རིས་སྟོད་འདིར་གདུལ་བྱའི་དོན་དུ་བྱུང༌། ། ཞེས་བྱའོ། ། དེས་དཔལ་ཐོ་ལིང་གི་གཙུག་ལག་ཁང་བཞེངས། བནྡེ་རིན་ཆེན་བཟང་པོ་ལ་སོགས་པ། བློ་གསལ་བའི་ཁྱེའུ་ཉི་ཤུ་རྩ་གཅིག་ལེགས་པར་སྦྱར་བའི་སྒྲ་སྐད་སློབ་ཏུ་བཅུག་ནས། རྒྱ་གར་གྱི་མཁན་པོ་ཤྲརྡྷཱ་ཀ་ར་ཝརྨ་ལ་སོགས་པ་དང༌། རིན་ཆེན་བཟང་པོ་དཔོན་དང་གཡོག་ཏུ་བཅས་པ་སྤྱན་དྲངས་ནས། སྔར་ཆོས་མ་བསྒྱུར་བ་དང༌།
བསྒྱུར་བ་རྣམས་ཞུས་དག་བྱས། བསྟན་པ་རྒྱས་པར་མཛད་དོ། ། དེའི་མཆེད་ཀྱིས་རྒྱལ་སྲིད་བཟུང་སྟེ། དེས་ཀྱང་ཁ་ཆར་གྱི་གཙུག་ལག་ཁང་བཙུགས་སོ། ། དེའི་སྲས་རྒྱལ་པོ་ལྷ་སྡེས་ཀྱང་དམ་པའི་ཆོས་དུ་མ་བསྒྱུར་བའི་ཡོན་བདག་མཛད་དོ། ། དེའི་སྲས་པོ་བཙུན་པ་བྱང་ཆུབ་འོད་དེ། དེས་ཀྱང་རྒྱ་གར་གྱི་མཁན་པོ་དཱི་པ་ཀ་ར་ལ་སོགས་པ་སྤྱན་དྲངས་ནས། སྒྱུར་བྱེད་རིན་ཆེན་བཟང་པོའི་སྐུ་ཚེའི་སྨད་དེ་དགེ་བའི་བློ་གྲོས་དང༌། བཤེས་གཉེན་བཟང་པོ་ལ་སོགས་པས་དམ་པའི་ཆོས་བསྒྱུར་ཅིང་བཤད་དོ། ། དེའི་ཚེ་རྒྱལ་སྲིད་སྐྱོང་བ་རྒྱལ་པོ་འོད་ལྡེས་མཛད་དེ།
མཁན་པོ་ཛྙཱ་ན་ཤྲཱི་ལ་སོགས་པ་སྤྱན་དྲངས་སོ། ། དེའི་དུས་སུ་རུ་བཞིའི་ས་འདིར། ཆོས་སྐྱོང་བའི་རྒྱལ་པོའི་བཀས་བསྐུལ་བ་མ་ཡིན་པར། སྔོན་གྱི་སྨོན་ལམ་གྱི་སྟོབས་ཀྱིས་རྒྱ་གར་གྱི་མཁན་པོ་སྨྲྀ་ཏི་ཛྙཱ་ན་ལ་སོགས་པ་དང༌། སྒྱུར་བྱེད་དམ་པ་ཏིང་ངེ་འཛིན་བཟང་པོ་དང༌། ཤཱཀྱ་ཡེ་ཤེས་དང༌། ལྷས་བཙས་ལ་སོགས་པ་དུ་མ་བྱུང་སྟེ། བསྟན་པ་དར་ཞིང་རྒྱས་པར་མཛད་དོ། ། དེའི་སྲས་རྒྱལ་པོ་ཙེ་ལྡེའི་སྐུ་རིང་ལ་ནི། རྒྱ་གར་གྱི་མཁན་པོ་ཆེན་པོ་པུ་ཎྱ་ཤྲཱི་དང༌།
ཞི་བ་བཟང་པོ་ལ་སོགས་པ་སྤྱན་དྲངས་སོ། ། དེའི་ཚེ་ལོ་ཙཱ་བ་དགའ་རབ་རྡོ་རྗེ་དང༌། ཆོས་བརྩོན་དང༌། བློ་ལྡན་ཤེས་རབ་ལ་སོགས་པ་བརྒྱ་ཐམ་པ་ཡང་བྱུང་སྟེ་དག་པར་བྱས་པ་ཡིན་ནོ། ། དེ་ལྟར་ཁ་བ་ཅན་གྱི་ཁྲོད་འདིར་ཡང༌། རྒྱལ་བློན་བྱང་ཆུབ་སེམས་དཔའ་རྣམས་དང༌། པཎྜི་ཏ་དང༌། ལོ་ཙཱ་བ་སྐྱེས་ཆེན་ཁྱད་པར་དུ་འཕགས་པ་རྣམས་ཀྱིས་ལེགས་པར་བྱས་པ་ཡིན་པས། གཟུ་ལུམས་དང༌། རང་དགའི་ཆོས་མ་ཡིན་ནོ། །
རྣམ་པར་སྤྲོས་པས་ཆོག་གོ། །། ད་ནི་ཞར་ལས་འོངས་པ་འདི་ཡང་བརྗོད་པར་བྱ་སྟེ། སངས་རྒྱས་མྱ་ངན་ལས་འདས་ནས་དམ་པའི་ཆོས་ལོ་དུར་གནས། དེང་སོང་ཡན་ཆད་ལོ་དུ་སོང་སྙམ་ན། འཛམ་བུའི་གླིང་འདིར་སྟོན་པའི་བསྟན་པ་ལོ་ལྔ་སྟོང་ཞིག་གནས་ཏེ། དེ་ལ་ལོ་ལྔ་བརྒྱ་པ་ཕྲག་བཅུར་བྱས་ཏེ། ལྔ་བརྒྱ་པ་དང་པོ་ལ་དགྲ་བཅོམ་པའི་འབྲས་བུ་ཐོབ་པ་མང༌། གཉིས་པ་ལ་ཕྱིར་མི་འོངས་པ་ཐོབ་པ་མང༌། གསུམ་པ་ལ་རྒྱུན་དུ་ཞུགས་པའི་འབྲས་བུ་ཐོབ་པ་མང་སྟེ། འབྲས་བུའི་དུས་གསུམ་མོ། །
བཞི་པ་ལ་ལྷག་མཐོང་སྒོམ་པ་མང༌། ལྔ་པ་ལ་ཏིང་ངེ་འཛིན་སྒོམ་པ་མང༌། དྲུག་པ་ལ་ཚུལ་ཁྲིམས་ལ་གནས་པ་མང་སྟེ། སྒྲུབ་པའི་དུས་གསུམ་མོ། ། བདུན་པ་ལ་མངོན་པ་ལ་སྤྱོད་པ་མང༌། བརྒྱད་པ་ལ་མདོ་སྡེ་ལ་སྤྱོད་པ་མང༌། དགུ་པ་ལ་འདུལ་བ་ལ་སྤྱོད་པ་མང་སྟེ། ལུང་གི་དུས་གསུམ་མོ། ། བསྟན་པ་གཤའ་མའོ། ། བཅུ་པ་ལ་ནི་རྟགས་དང་མཚན་མ་ལ་བརྟེན་པས་ཏེ།
འདི་ལ་ནི་ལྔ་བརྒྱ་ཐ་མའོ་ཞེས་འབྱུང་ངོ༌། ། འདི་འདས་ནས་འཇམ་བུའི་གླིང་དུ་བསྟན་པ་མི་གནས་སོ། ། སྔར་ལོ་དུ་ལོན་པ་ཡང་འདི་ལྟར་བརྩི་བར་བྱ་སྟེ། སྤྱིར་རྒྱ་གར་གྱི་ལུགས་ལས་བོད་དང༌། རྒྱ་ནག་བཞིན་ལོ་སྐོར་བཅུ་གཉིས་སུ་བརྩི་བ་ནི་མེད་དེ། ལུགས་ཀྱི་བསྟན་བཅོས་ལས་རྒྱལ་པོ་རེས་ལོ་ཚིགས་བཅོས་ནས། གཅིག་གཉིས་ཞེས་བྱ་བ་ལ་སོགས་པའི་བར་ལ་ལོ་ཚིགས་འདི་མ་བཅོས་ཀྱི་བར་དུ་བརྩིའོ།། །། ཁ་ཅིག་ལ་ལོ་དྲུག་ཅུར་བརྩི་བ་ཡོད་དེ། དེ་ཐུན་མོང་ལ་གྲགས་པ་མ་ཡིན་ནོ། ། ལོ་ཚིགས་བཅོས་ཞེས་བྱ་བ་རྒྱལ་པོ་བསོད་ནམས་དང༌།
གྲགས་པ་འདོད་པ། གཏང་ཕོད་ཆེ་བ་ཅིག་གིས་མངའ་རིས་སུ་གཏོགས་སོ་ཅོག་གི་བུ་ལོན་ཐམས་ཅད་རྒྱལ་པོའི་དཀོར་མཛོད་ཀྱིས་བཅལ་ནས་རིན་མེད་པར་བྱས་ཏེ། སྔར་གྱི་ཟོང་དུ་སྤྱོད་པ་རྣམས་བོར་ནས། ཕྱིས་སྤྱོད་པ་རྣམས་གསར་དུ་བྱས་ཏེ། བདག་གིས་མིང་བཏགས་ནས་སྤྱོད་དོ། ། དེ་ནས་བཟུང་སྟེ་ཡང་བརྩི་བ་ཡིན་ནོ། ། འདི་ཡི་གཏམ་ནི་ལུགས་ཆེན་པོ་ཞེས་བྱ་བ་ལས། གཡུལ་བརྟན་འོག་ཏུ་ཉིས་སྟོང་ལོན། ། དགའ་བྱེད་འོག་ཏུ་བརྒྱད་བརྒྱ་སྟེ། ། ཟླ་སྲུང་ཉིས་བརྒྱ་སུམ་ཅུ་གཅིག
རྗེད་མངས་བདུན་བརྒྱ་ཉི་ཤུ་བཞི། ། བལ་གནས་བརྒྱད་བརྒྱ་བཅུ་རྩ་བཞི། ། གོ་ཆ་ཉིས་བརྒྱ་བཞི་བཅུ་གཉིས། ། ཞེས་འབྱུང་སྟེ། ཡུལ་དབུས་ན་སྒྲ་ངན་གྱི་སྲས་ལྔ་བརྒྱའི་གཅེན་འཐབ་པར་དཀའ་བ་ཞེས་བྱ་བ་བལྟམས་པའི་དུས་སུ་རྩོད་དུས་ཀྱི་མགོ་བཟུང་ངོ༌། ། དེའི་དགྲ་ཟླ་རྒྱལ་པོ་སྐྱ་བསེང་གི་སྲས་ལྔའི་གཅེན་གཡུལ་ངོར་བརྟན་པ་ཞེས་བྱ་བས་ལོ་བཅོས་ནས་ལོ་ཉིས་སྟོང་ཉེ་བའི་ཚེ་སངས་རྒྱས་ཤཱཀྱ་ཐུབ་པ་བྱོན་ནོ། ། དེ་བཞིན་གཤེགས་པའི་ལོ་ནི་རྒྱའི་ལུགས་བརྩི་བས་བྱི་བའི་ལོ་ཡིན་ལ། བརྒྱད་ཅུ་རྩ་གཉིས་བྱའི་ལོ་ལ་འདས་སོ། ། ཞེས་ཟེར་ཏེ་འདི་ནི་མ་དག་པ་ཡིན་ནོ། ། འོ་ན་ཇི་ལྟར་བྱ་ཞེ་ན།
རྒྱ་གར་གྱི་ལོ་དྲུག་ཅུའི་མིང་དུ་བྱས་ན་རབ་ཏུ་སྐྱེ་བ་ལ་ལྷུམས་སུ་ཞུགས་ནས་འབྱོར་པ་ལ་བལྟམས་སོ། ། རྒྱ་དང་བོད་ཀྱི་ལོའི་མིང་ནི་མེ་མོ་ཡོས་ལ་ལྷུམས་སུ་ཞུགས་ནས། ས་ཕོ་འབྲུག་ལ་སྐུ་བལྟམས་སོ། ། ཆུ་ཕོ་སྟག་ལ་བྱང་ཆུབ་ནས་མེ་མོ་ཕག་གི་ལོ་རྫོགས་ནས། ས་ཕོ་བྱི་བའི་ལོ་མགོ་རྩོམ་པའི་བར་མྱ་ངན་ལས་འདས་སོ། ། དེ་ནས་ས་ཕོ་བྱི་བ་ནས་བརྩམས་ནས། བརྒྱ་སུམ་ཅུ་རྩ་བདུན་ན་རྒྱལ་པོ་དགའ་བྱེད་བྱུང་ངོ༌། ། ཞེས་རྟོག་གེ་འབར་བ་ལས་འབྱུང་ངོ༌། ། རྒྱལ་པོ་དེས་ལོ་བཅོས་ནས་ལོ་བརྒྱད་བརྒྱ་ན་རྒྱལ་པོ་ཟླ་སྲུང་བྱུང་ངོ༌། ། དེས་ལོ་བཅོས་ནས་ཉིས་བརྒྱ་སུམ་ཅུ་རྩ་གཅིག་ན་རྒྱལ་པོ་རྗེད་མངས་བྱུང་ངོ༌། །
དེས་ལོ་བཅོས་ནས་བདུན་བརྒྱ་ཉི་ཤུ་རྩ་བཞི་ལོན་པ་ན། ལོ་དེའི་འཕྲོ་ནས་བཟུང་སྟེ་བལ་པོས་ཀྱང་བརྩིས་ཏེ། དེ་ནས་ལོ་བརྒྱད་བརྒྱ་སུམ་ཅུ་བཞི་ལོན་བ་ན་རྒྱལ་པོ་འོད་ཟེར་གོ་ཆ་བྱུང་ངོ༌། ། དེས་ལོ་བཅོས་ནས་ཉིས་བརྒྱ་བཞི་བཅུ་རྩ་གཉིས་ལོན་པ་ན། བོད་ཀྱི་རྒྱལ་པོ་ཁྲི་གཙུག་ལྡེ་བཙན་གྱི་སྐུ་རིང་ལ་བརྩིས་ཏེ། བྲན་བློན་ཆེན་པོ་ཞང་ཁྲི་གསུམ་རྗེ་སྟག་སྙ་ལ་སོགས་པ་བརྒྱ་དྲུག་སྤ་བཀོང་ནས་མཇལ་དུམ་ཆུས་གསོན་ཏེ། ཆུ་ཕོ་སྟག་གི་ལོ་ལ་རྒྱ་དང་མཇལ་དུམ་བགྱིས། ཆུ་མོ་ཡིས་བུའི་ལོ་ལ་ཧོར་དང་མཇལ་དུམ་བགྱིས་ཏེ། ཆུ་ཕོ་སྟག་ལོ་འདི་ཕན་ཆད་སངས་རྒྱས་མྱ་ངན་ལས་འདས་ཚུན་ཆད་སྤྱིར་སྡོམ་ན་ལོ་ཉིས་སྟོང་དགུ་བརྒྱ་ལྔ་བཅུ་རྩ་ལྔ་ལོན་ཏེ། སླན་ཆད་ཀྱང་དེ་བཞིན་དུ་བརྩིའོ། །
མེ་ཕོ་འབྲུག་གི་ལོ་ལ་བྲུ་ཞ་ཡུལ་གྱི་མདུན་ས་ཤིབ་པེ་ཅོག་ལ་ཚལ་དུ། སྟོད་ཀྱི་ཆོས་ཀྱི་གཞི་འཛིན་པ་བནྡེ་ཆོས་ཀྱི་བློ་གྲོས་དང༌། ཞང་སྐྱིད་སུམ་རྗེ་ལ་སོགས་པས་བསྡུས་པའི་དུས་སུ་བརྩིས་ན། མྱ་ངན་ལས་འདས་ནས་ལོ་ཉིས་སྟོང་དགུ་བརྒྱ་དྲུག་ཅུ་རྩ་དགུ་ལོན་ནོ། ། ཤིང་མོ་གླང་གི་ལོ་ལ་གཙང་དང་གཡོན་རུའི་བཙན་པོ་ཁྲི་དཔལ་འཁོར་བཙན་གཙང་གྲོམ་པ་ལྷ་རྩེ་ན་བཞུགས་ནས་ཡབ་ཀྱི་མདད་མཛད་པའི་དུས་སུ་བརྩིས་ན། ལོ་སུམ་སྟོང་སུམ་ཅུ་རྩ་བརྒྱད་ལོན་ནོ། ། དེའི་དུས་སུ་རྒྱལ་པོ་མགོན་སྤྱན་འཕན་ཡུལ་བྲག་མཁར་ན་བཞུགས་སོ། ། ཆུ་ཕོ་འབྲུག་གི་ལོ་ལ་ཅོག་ལ་ཡུལ་སྦེག་མཁར་དུ་སྟོད་སྨད་ཀྱི་ཡབ་མཆེད་བྱིང་གདན་འཛོམ་པའི་དུས་སུ་མོལ་བ་ཆེན་པོ་མཛད། རུམ་ཡུལ་པ་སྒམ་གྱི་དབེན་ས་གསར་དུ་བཙུགས་པའི་དུས་སུ་བརྩིས་ན་ལོ་སུམ་སྟོང་ཆིག་བརྒྱ་ཉི་ཤུ་རྩ་ལྔ་ལོན་ནོ། ། མེ་ཕོ་འབྲུག་གི་ལོ་ལ་ལྷ་བླ་མ་ཡེ་ཤེས་འོད་ཡབ་སྲས་དབེན་གནས་པ་སྒམ་བྱམས་སྙོམས་གླིང་དུ་གདན་འཛོམ་མོ། །
ལྷ་སྲས་གཅུང་ལྷ་འཁོར་རབ་ཏུ་གཤེགས། གུ་གེའི་ཡུལ་ན་གནས་པའི་འབངས་ཞང་ཞུང་ཞིག་གིས་གཅེན་གྱི་འཁོས་ཆེན་པོ་མཛད་པའི་དུས་སུ་བརྩིས་པ་ན། སངས་རྒྱས་མྱ་ངན་ལས་འདས་ནས་ལོ་སུམ་སྟོང་ཆིག་བརྒྱ་བཞི་བཅུ་ཞེ་དགུ་ལོན་ཏེ་སླན་ཆད་ཀྱང་འདི་བཞིན་དུ་བརྩིའོ། ། དེ་ལྟར་བརྩིས་པ་ལས་ལོ་བཞི་བསྐྱེད་པ་ནི་རྒྱ་གར་གྱི་རྒྱལ་པོ་རྣམས་ཀྱིས་བརྩིས་པ་དང༌། བཙད་པོ་ཁྲི་གཙུག་ལྡེ་བཙན་གྱིས་བརྩིས་པ་ནི་མཐུན། མར་ཡུལ་དུ་བནྡེ་ཆོས་ཀྱི་བློ་གྲོས་ཀྱིས་བརྩིས་པ་མན་ཆད་མ་མཐུན་པས་གཞུང་སྔ་མ་བཙན་པར་བགྱིས་སོ། ། དེ་ནས་སྟོད་དུ་མངའ་བདག་འོད་ལྡེ་བཙན་གྱིས། བཙད་པོ་བཀྲ་ཤིས་ཁྲི་ལྡེ་བཙན་ཕྱག་ནས་སྤྱན་དྲངས་པའི་ཚེ། སྟོད་ཀྱི་ཆོས་ཉན་པའི་ར་ས་འཛིམས་སུ་བརྩིས་པས་ལོ་སུམ་སྟོང་ཆིག་བརྒྱ་དགུ་བཅུ་ཐམ་པ་ལོན་ནོ། ། དེ་ནས་ས་མོ་ཕག་གི་ལོ་ལ་ལོ་ཙཱ་བ་ཆེན་པོ་བློ་ལྡན་ཤེས་རབ་འདས་ཏེ།
ལྕགས་ཕོ་སྟག་གི་ལོ་ལ་འདུ་བ་ཆེན་པོ་བྱས་པའི་དུས་སུ་བརྩིས་ན་ལོ་སུམ་སྟོང་ཉིས་བརྒྱ་བཞི་བཅུ་རྩ་གསུམ་ལོན་ནོ། ། མེ་མོ་ཕག་གི་ལོའི་མཇུག་ཏུ། ན་ལ་རྩེ་གནས་པོ་ཆེའི་གཙུག་ལག་ཁང་དུ་ཆོས་ལ་འཇུག་པའི་སྒོ་འདི་བྲིས་ཏེ། དེའི་དུས་སུ་བརྩིས་པ་ན་སངས་རྒྱས་མྱ་ངན་ལས་འདས་ནས་ཕག་གི་ལོ་འདི་ཡན་ཆོད་ལོ་སུམ་སྟོང་སུམ་བརྒྱ་ཐམ་པ་ལོན་ནོ། ། ཁ་ཅིག་ལ་འདི་ལས་ལོ་གསུམ་གྱིས་མང་བ་ཡོད་དེ། དེ་ནི་ལོའི་མིང་དང་མི་མཐུན་པས་འདི་བཞིན་བརྩིའོ། ། དེང་སང་ནི་སངས་རྒྱས་ཀྱི་བསྟན་པ་ཆོས་མངོན་པའི་མཇུག་ཏུ་ཉེ་བ་ཡིན་ཏེ། ད་ནི་སངས་རྒྱས་ཀྱི་བསྟན་པ་ལོ་སྟོང་ལྷག་པ་ཙམ་དུ་རྣལ་མར་གནས་སོ། ། ཞར་ལས་འོངས་པ་རྫོགས་སོ།། །། འདིར་སྨྲས་པ་བརྩེ་ཆེན་ལྡན་པ་སྟོན་པས་ལེགས་གསུངས་དགྲ་བཅོམ་དང༌། །
བློ་གསལ་རྣམ་བཤད་མཛད་དང་ས་བདག་སྒྱུར་བྱེད་དང༌། ། ལེགས་བཤད་ལ་གོམས་སྐྱེ་བོ་མཁས་གཞན་དག་གིས་ཀྱང༌། ། བསྟན་པ་དྲི་མ་མེད་པ་ཉི་བཞིན་གསལ་བར་བྱས། ། དེང་སང་ཐུབ་པའི་གསུང་ནི་སྨྲ་བར་བྱེད་པ་ཉུངས། ། སྨྲ་དེའང་རྙེད་ཕྱིར་སྐྱེ་བོ་ཕལ་ཆེར་བསྟན་ལ་སྡང༌། ། འགའ་ཞིག་ཞུགས་ཏེའང་དམན་པ་ལ་མོས་ཐོས་པ་ལས། ། ཕྱིར་ཕྱོགས་གསེར་ལས་ཁྱད་པར་བྱེད་གྱུར་བསྟན་པ་རྙིངས། ། ཉོན་མོངས་ནད་ཀྱིས་གཟིར་རྣམས་སྨན་ལ་མི་བརྟེན་ལ། ། ཀྱེ་མའོ་སྡུག་བསྔལ་རབ་འཇིགས་ཀྱེ་མའོ་བརླག་ལ་ཕྱོགས། ། སྨན་འདིའང་ཟད་ལ་ཐུག་གི་ཐམས་ཅད་མ་ནུབ་པ། །
དེ་སྲིད་ཇི་བཞིན་དོན་རྣམས་འབྱེད་ལ་འབད་པར་གྱིས། ། ད་ནི་དབུས་འགྱུར་ཚལ་དུ་མུ་སྟེགས་རྣམས་འཕེལ་ཞིང༌། ། གངས་ཅན་ཁྲོད་འདིར་ཆོས་ལྟར་བཅོས་པ་དུ་མ་བྱུང༌། ། མཐའ་འཁོབ་སྡིག་སྤྱོད་རྒྱལ་པོས་གཙུག་ལག་ཁང་རྣམས་འཇིག ། ཀྱི་ཧུད་བསྟན་པ་འཇིག་ལ་ཁད་དོ་བརྩོན་འགྲུས་སྐྱེད། ། དེ་ལྟར་ཁོ་བོས་སྨྲས་གྱུར་ཀྱང༌། ། ཉན་པར་བྱེད་པ་ཤིན་ཏུ་ཉུང༌། ། རང་ཡིད་སྒྲོ་འདོགས་གཅད་པའི་ཕྱིར། ། བྱ་བཏང་ཙམ་དུ་སྨྲས་པར་ཟད། ། དེ་ལྟར་ཀུན་ལ་ཕན་པར་མ་གྱུར་ཀྱང༌། །
རང་ཉིད་ལེགས་བཤད་གོམས་པར་བྱ་ཕྱིར་དང༌། ། འགའ་ཞིག་ཉན་ནའང་དེ་ལ་ཕན་པའི་ཕྱིར། ། བསྟན་པའི་མཇུག་འདིར་བྱ་བ་འདི་བྱས་སོ། ། ཆོས་ལ་འཇུག་པའི་སྒོ་འདི་ནི། ། བསྡེབས་ལས་བསོད་ནམས་གང་ཐོབ་པ། ། དེ་ཡིས་འགྲོ་བ་འདིར་ཞུགས་ནས། ། ས་བཅུའི་རྩེ་མོར་འགྱུར་བར་ཤོག ། ཅེས་ཆོས་ལ་འཇུག་པའི་སྒོ་ཞེས་བྱ་བའི་རབ་ཏུ་བྱེད་པ། བློ་གྲོས་རྣམ་པར་དཀའ་བ་དང་ལྡན་པའི་དགེ་བསྙེན་བསོད་ནམས་རྩེ་མོས་སྦྱར་བ་རྫོགས་ཏེ་ལེགས་པར་བྱས་པའོ། ། ཡོངས་སུ་རྫོགས་སོ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
