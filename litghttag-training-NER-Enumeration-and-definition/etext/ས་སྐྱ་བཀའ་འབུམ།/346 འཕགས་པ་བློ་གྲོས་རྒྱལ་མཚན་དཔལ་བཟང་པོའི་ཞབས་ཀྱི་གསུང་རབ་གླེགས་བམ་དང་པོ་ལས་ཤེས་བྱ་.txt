ས་སྐྱ་བཀའ་འབུམ།
པོད ༣༤༦
འཕགས་པ་བློ་གྲོས་རྒྱལ་མཚན་དཔལ་བཟང་པོའི་ཞབས་ཀྱི་གསུང་རབ་གླེགས་བམ་དང་པོ་ལས་ཤེས་བྱ་རབ་ཏུ་གསལ་བ།
༼པ༽ ༄༅། །ཏྲིདྷཱཏུཛགཏོནཱཐཱརྻམཏིདྷྭཛཤྲཱིབྷདྲཔཱདསྱཔྲཝཙནཾཔུསྟཀཿཔྲཐམཱཛྙེཡཔྲཀཱཤནཱམབིཧརཏིསྨ།།
༄༅། །ཁམས་གསུམ་འགྲོ་བའི་མགོན་པོ་འཕགས་པ་བློ་གྲོས་རྒྱལ་མཚན་དཔལ་བཟང་པོའི་ཞབས་ཀྱི་གསུང་རབ་གླེགས་བམ་དང་པོ་ལས་ཤེས་བྱ་རབ་ཏུ་གསལ་བ་ཞེས་བྱ་བ་བཞུགས་སོ།། ༄༅། །རྒྱ་གར་སྐད་དུ་ཛྙེ་ཡ་པྲ་ཀཱ་ཤ་ནཱ་མ། ན་མསྶརྦྦ་བུདྡྷཱ་ཤྩ་བོ་དྷི་ས་ཏྭེ་བྷྱཿ བོད་སྐད་དུ། ཤེས་བྱ་རབ་ཏུ་གསལ་བ་ཞེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། ཛྙེ་ཡཾ་ཀྲ་ལོ་ཀི་ཏ་ཛྙཱ་ནེ་ནཱ་ནྱ་ཏྐྲྀ་པཻ་སུ་དེ་ཤ་ཀཿ པྲ་ཛྙཱ་པྲ་ཎ་མྱ་ཨ་གྲཱ་ཡ་ཛྙེ་ཡ་པྲ་ཀཱ་ཤ་མུ་ཙྱ་ཏེ།
མཁྱེན་པས་ཤེས་བྱ་རབ་གཟིགས་ནས། ། བརྩེ་བས་འགྲོ་ལ་ལེགས་སྟོན་པ། ། ཤེས་རབ་མཆོག་ལ་ཕྱག་འཚལ་ནས། ། ཤེས་བྱ་རབ་ཏུ་གསལ་བ་བཤད། ། སྣོད་དང་བཅུད་ཀྱི་འཇིག་རྟེན་དང༌། ། ལམ་དང་དེ་བཞིན་འབྲས་བུ་དང༌། ། འདུས་མ་བྱས་པའི་ཆོས་རྣམས་ཏེ། ། རྣམ་པ་ལྔ་ནི་བསྡུས་པ་ཡིན། ། དེ་ལ་སྣོད་ཀྱི་འཇིག་རྟེན་མངོན་པར་གྲུབ་པའི་རྒྱུ་ནི་འབྱུང་བ་ཆེན་པོ་བཞིའོ། ། དེའང་ཡོད་ཅིང་འབྱུང་བས་ན་འབྱུང་བའོ། །
ས་ནི་སྲ་བའོ། ། ཆུ་ནི་གཤེར་བའོ། ། མེ་ནི་དྲོ་བའོ། ། རླུང་ནི་གཡོ་བའོ། ། འབྱུང་བ་དེ་དག་གི་ཤིན་ཏུ་ཕྲ་བའི་མཐར་ཐུག་པ་ནི་ཕྲ་རབ་ཀྱི་རྡུལ་ཏེ་གཞིག་ཏུ་མེད་པའི་ཕྱིར་ཆ་མེད་པ་ཉིད་དོ། ། དེ་བདུན་ནི་རྡུལ་ཕྲན་ནོ། ། དེ་བདུན་ནི་ལྕགས་རྡུལ་ལོ། ། དེ་བདུན་ནི་ཆུ་རྡུལ་ལོ། ། དེ་བདུན་ནི་རི་བོང་གི་རྡུལ་ལོ། ། དེ་བདུན་ནི་ལུག་རྡུལ་ལོ། །
དེ་བདུན་ནི་གླང་རྡུལ་ལོ། ། དེ་བདུན་ནི་ཉི་ཟེར་གྱི་རྡུལ་ལོ། ། དེ་བདུན་ནི་སྲོ་མའི་ཚད་དོ། ། དེ་བདུན་ནི་ཤིག་གི་ཚད་དོ། ། དེ་བདུན་ནི་ནས་ཀྱི་ཚད་དོ། ། དེ་དག་འདུས་པ་ལས། སྣོད་ཀྱི་འཇིག་རྟེན་དང་ལུས་གྲུབ་བོ། ། ནས་བདུན་ལ་ནི་སོར་མོ་གཅིག་གི་ཚད་དོ། ། སོར་མོ་ཉི་ཤུ་བཞི་ལ་ནི་ཁྲུ་གང་ངོ༌། ། ཁྲུ་བཞི་ལ་ནི་འདོམ་གང་ངོ༌། །
འདོམ་ལྔ་བརྒྱ་ལ་ནི་རྒྱང་གྲགས་གཅིག་གོ ། རྒྱང་གྲགས་བརྒྱད་ལ་ནི་དཔག་ཚད་གཅིག་གོ ། འདིས་འཇིག་རྟེན་དང་ལུས་ཀྱི་ཚད་རྣམ་པར་གཞལ་ལོ། ། འཇིག་རྟེན་གྱི་ཁམས་འགྲུབ་པའི་རྐྱེན་ནི། དེར་སྐྱེ་བར་འགྱུར་བའི་སེམས་ཅན་རྣམས་ཀྱིས་ལས་མཐུན་པར་བསག་པའི་དབང་ལས་སོ། ། མངོན་པར་འགྲུབ་པའི་ཚུལ་ནི། ནམ་མཁར་སྟོང་པའི་དབྱིངས་སུ་ཕྱོགས་བཅུ་ནས་རླུང་གཡོས་པས། ཕན་ཚུན་ཕུལ་ཏེ་བརྟན་ཞིང་མི་གཡོ་བར་གྱུར་པ། འཇམ་པ་ཞེས་བྱ་བའི་རླུང་གི་དཀྱིལ་འཁོར་ཁ་དོག་སྔོ་སྐྱ་ཤིན་ཏུ་སྲ་བ། རྔམས་སུ་དཔག་ཚད་ས་ཡ་དྲུག་འབུམ་དང༌།
རྒྱར་གྲངས་མེད་པ་དང་ལྡན་པ་ཆགས་སོ། ། དེའི་སྟེང་དུ་རླུང་གཡོས་པའི་དྲོད་ལས་བྱུང་བའི་གསེར་གྱི་སྙིང་པོ་ཅན་ཞེས་བྱ་བའི་སྤྲིན་ལས་ཆར་གྱི་རྒྱུན་ཆེན་པོ་བབ་པ་རླུང་གིས་བརྟེན་པ་ནི། འོག་གི་རྒྱ་མཚོ་སྟེ། རྔམས་སུ་དཔག་ཚད་འབུམ་ཕྲག་བཅུ་གཅིག་དང༌། སྟོང་ཕྲག་ཉི་ཤུ་ཐད་ཀར་དཔག་ཚད་འབུམ་ཕྲག་བཅུ་གཉིས་དང༌། སྟོང་ཕྲག་གསུམ་དང༌། བརྒྱ་ཕྲག་ཕྱེད་དང་ལྔའོ། ། ཆུ་དེ་རླུང་གིས་བསྲུབས་པས། གསེར་གྱི་རྡུལ་སྤྲིས་མའི་ཚུལ་དུ་བརྟན་པར་ཆགས་པ་དབང་ཆེན་གསེར་གྱི་ས་གཞི་སྟེ། རྔམས་སུ་དཔག་ཚད་སུམ་འབུམ་ཉི་ཁྲི་ཡོད་ལ།
སྔར་གྱི་ཆུའི་ཚད་ལ་དེ་སྙེད་ཅིག་བྲི་སྟེ། ཕྱིས་ཆུ་ལ་དཔག་ཚད་འབུམ་ཕྲག་བརྒྱད་གནས་སོ། ། གསེར་དེའི་ཐད་ཀའི་ཚད་ནི་ཆུ་དང་མཉམ་ལ། གཉིས་ཀའི་མཐའ་སྐོར་ནི་སུམ་འགྱུར་ཏེ། དཔག་ཚད་ས་ཡ་ཕྲག་གསུམ་དང༌། དྲུག་འབུམ་ཆིག་ཁྲི་སུམ་བརྒྱ་ལྔ་བཅུའོ། ། རླུང་གི་དཀྱིལ་འཁོར་ནི་འཇིག་རྟེན་གྱི་ཁམས་མི་མཇེད་ལྟ་བུ་གཅིག་གི་གཞི་ཡིན་ལ། ཆུ་དང་སའི་དཀྱིལ་འཁོར་ནི་གླིང་བཞི་རེ་རེའི་གཞི་ཡིན་ནོ། ། དེའི་སྟེང་དུ་སྔ་མའི་ཚུལ་གྱིས་ཆར་གྱི་རྒྱུན་བབས་པ་རྒྱ་མཚོ་ཆེན་པོར་གྱུར་པ་རླུང་གིས་བསྲུབས་པས། ཁམས་རབ་བསྡུས་པ་ལས་རི་རབ་དང༌།
འབྲིང་བསྡུས་པ་ལས་གསེར་གྱི་རི་བདུན་དང༌། ཐ་མ་བསྡུས་པ་ལས་ལྕགས་རི་དང༌། སྣ་ཚོགས་པ་བསྡུས་པ་ལས་གླིང་རྣམས་ཆགས་སོ། ། དེ་ལ་རི་རབ་ཀྱི་རྒྱུ་ནི་ཤར་དངུལ། ལྷོ་བཻཌཱུརྻ། ནུབ་པདྨ་རཱ་ག བྱང་གསེར་གྱི་རང་བཞིན་ལས་གྲུབ་པའོ། ། གཞན་རི་བདུན་ནི་གསེར་འབའ་ཞིག་དང༌། གླིང་རྣམས་ནི་ས་ཤས་ཆེ་བའི་ཁམས་སྣ་ཚོགས་འདྲེས་པ་དང༌། ཁོར་ཡུག་ནི་ལྕགས་ཀྱི་རང་བཞིན་ལས་གྲུབ་པའོ། །
ཚད་ནི་རི་རབ་རྒྱ་མཚོའི་ནང་དུ་དཔག་ཚད་བརྒྱད་ཁྲི་ནུབ་ཅིང༌། སྟེང་དུའང་དཔག་ཚད་བརྒྱད་ཁྲི་འཕགས་ལ། ཀུན་ནས་ལྷུན་ཆགས་པའི་དོན་གྱིས་ལྷུན་པོའོ། ། དེ་ནས་རིམ་པ་བཞིན་དུ་ཤིང་རྟའི་གཉའ་ཤིང་གི་རྣམ་པ་ལྟ་བུར་གནས་པས་གཉའ་ཤིང་འཛིན་ཞེས་བྱ་བ་རྔམས་སུ་དཔག་ཚད་བཞི་ཁྲི་དང༌། དེ་ནས་གཤོལ་མདའི་རྣམ་པ་འདྲ་བས་གཤོལ་མདའ་འཛིན་ཞེས་བྱ་བ་དཔག་ཚད་ཉི་ཁྲི་དང༌། དེ་ནས་སེང་ལྡེང་གི་མདངས་དང་འདྲ་བས་སེང་ལྡེང་ཅན་ཞེས་བྱ་བ་དཔག་ཚད་ཆིག་ཁྲི་དང༌། དེ་ནས་དབྱིབས་མཛེས་པས་བལྟ་ན་སྡུག་ཅེས་བྱ་བ་དཔག་ཚད་ལྔ་སྟོང་དང༌། དེ་ནས་རྟའི་རྣ་བའི་དབྱིབས་དང་འདྲ་བས་རྟ་རྣ་ཅན་ཞེས་བྱ་བ་དཔག་ཚད་ཉིས་སྟོང་ལྔ་བརྒྱ་དང༌། དེ་ནས་རྩེ་མོ་དབུས་ཀྱི་ཕྱོགས་སུ་ཅུང་ཟད་འདུད་པས་རྣམ་འདུད་ཅེས་བྱ་བ་དཔག་ཚད་སྟོང་ཉིས་བརྒྱ་ལྔ་བཅུ་དང༌། དེ་ནས་མུ་ཁྱུད་དུ་གྱུར་པས་མུ་ཁྱུད་འཛིན་ཞེས་བྱ་བ་དཔག་ཚད་དྲུག་བརྒྱ་ཉི་ཤུ་རྩ་ལྔ་དང༌།
དེ་ནས་གླིང་བཞིའི་ཁོར་ཡུག་ཡོངས་སུ་བསྐོར་བས་ཁོར་ཡུག་གི་ལྕགས་རི་དཔག་ཚད་སུམ་བརྒྱ་པོ་ཕྱེད་དང་བཅུ་གསུམ་འཕགས་པ་ཡིན་ལ། དེ་དག་གི་ཐད་ཀའི་ཚད་ཀྱང་རྔམས་དང་མཉམ་པ་ཉིད་དོ། ། གསེར་གྱི་རི་དེ་དག་གི་བར་ན་ཀླུའི་རྒྱལ་པོ་རྣམས་རྩེ་ཞིང་རོལ་པའི་གནས་ཡིན་པས་རོལ་པའི་མཚོ་སྟེ། རི་བརྒྱད་ཀྱི་བར་ན་གནས་པས་བདུན་ནོ། ། དེ་དག་གི་དང་པོ་ལ་རི་རབ་ལ་ཉེ་བ་ནི་གཉའ་ཤིང་འཛིན་གྱི་མཚོ་སྟེ། ཐད་ཀར་དཔག་ཚད་བརྒྱད་ཁྲིའོ། ། གཉིས་པ་ནི། གཤོལ་མདའ་འཛིན་གྱི་མཚོ་སྟེ། དཔག་ཚད་བཞི་ཁྲིའོ། ། གསུམ་པ་ནི་སེང་ལྡེང་ཅན་གྱི་མཚོ་སྟེ།
དཔག་ཚད་ཉི་ཁྲིའོ། ། བཞི་པ་ནི་བལྟ་ན་སྡུག་གི་མཚོ་སྟེ། དཔག་ཚད་ཆིག་ཁྲིའོ། ། ལྔ་པ་ནི་རྟ་རྣ་ཅན་གྱི་མཚོ་སྟེ། དཔག་ཚད་ལྔ་སྟོང་ངོ༌། ། དྲུག་པ་ནི་རྣམ་འདུད་ཀྱི་མཚོ་སྟེ། དཔག་ཚད་ཉིས་སྟོང་ལྔ་བརྒྱའོ། ། བདུན་པ་ནི་མུ་ཁྱུད་འཛིན་གྱི་མཚོ་སྟེ། ཐད་ཀར་དཔག་ཚད་ཆིག་སྟོང་ཉིས་བརྒྱ་ལྔ་བཅུའོ། ། དེ་ཐམས་ཅད་ཡན་ལག་བརྒྱད་དང་ལྡན་པའི་ཆུས་གང་བའོ། །
རི་བརྒྱད་དང་མཚོ་བདུན་པོ་དེ་དག་ནི་གྲུ་བཞིར་གནས་སོ། ། དེའི་ཕྱི་རོལ་ན་བ་ཚྭ་ཅན་གྱི་རྒྱ་མཚོ་ཡོད་དེ། མུ་ཁྱུད་འཛིན་གྱི་རིའི་ངོས་ཀྱི་དཀྱིལ་ནས་ཕྱིའི་ལྕགས་རི་ལ་ཐུག་གི་བར་དུ་དཔག་ཚད་སུམ་འབུམ་ཉི་ཁྲི་ཉིས་སྟོང་ཡོད་ལ། རྒྱ་མཚོའི་ཆུ་དེ་དག་དུམ་བུར་མ་ཆད་ཀྱང༌། རི་རབ་ཀྱི་ངོས་བཞིའི་ཁ་དོག་གི་དབང་གིས་ཤར་ཕྱོགས་ཀྱི་རྒྱ་མཚོ་དཀར་པོ། ལྷོ་སྔོན་པོ། ནུབ་དམར་པོ། བྱང་སེར་པོར་སྣང་བའི་ཕྱིར་རྒྱ་མཚོ་བཞི་ཞེས་བརྗོད་དོ། ། དེའི་མཐའ་སྐོར་གྱི་ཚད་ནི་དཔག་ཚད་ས་ཡ་ཕྲག་གསུམ་དང༌། དྲུག་འབུམ།
བདུན་བརྒྱ་ལྔ་བཅུའོ། ། དེའི་ཕྱི་རོལ་ཏུ་ཁོར་ཡུག་གི་ལྕགས་རི་སྟེ། མཐའ་སྐོར་དུ་ནི་དཔག་ཚད་ས་ཡ་ཕྲག་གསུམ་དང༌། དྲུག་འབུམ་ཉིས་སྟོང༌། དྲུག་བརྒྱ་ཉི་ཤུ་རྩ་ལྔ་ཡོད་དོ། ། དེའི་ལྷོ་ཕྱོགས་ན་འཛམ་བུའི་གླིང་ཡོད་དེ། ཤིང་རྟའི་དབྱིབས་ལྟ་བུའོ། ། དེའི་ཚད་ནི་ངོས་ཆུང་ཤོས་ལྕགས་རི་ལ་བརྟེན་པ་ལ་དཔག་ཚད་ཕྱེད་དང་བཞི་དང༌། ངོས་གཞན་གསུམ་ལ་སྟོང་ཕྲག་གཉིས་གཉིས་ཏེ། མཐའ་སྐོར་ལ་ནི་དཔག་ཚད་དྲུག་སྟོང་དང་ཕྱེད་དང་བཞི་ཡོད་དོ། །
དེའི་ཤར་ན་རྔ་ཡབ་དང༌། ནུབ་ན་རྔ་ཡབ་གཞན་ཞེས་བྱ་བའི་གླིང་གཡོག་གཉིས་ཡོད་དོ། ། འཛམ་བུའི་གླིང་འདིའི་ཡུལ་དབུས་སུ་གྱུར་པ་ནི་མ་ག་དྷཱ་སྟེ། དུས་གསུམ་གྱི་སངས་རྒྱས་འབྱུང་བའི་གནས་སུ་གྱུར་པའོ། ། དེ་ནས་བྱང་དུ་རི་ནག་པོའི་རྒྱུད་དགུ་འདས་པའི་ཕ་རོལ་ན་གངས་རི་དཔལ་དང་ལྡན་པ་ཞེས་བྱ་བ་ཡོད་དོ། ། དེའི་ཕ་རོལ་ན་རི་སྤོས་ཀྱི་ངད་ལྡང་ཞེས་བྱ་བ་ཡོད་དོ། ། དེ་གཉིས་ཀྱི་བར་ན་ཀླུའི་རྒྱལ་པོ་མ་དྲོས་པའི་གནས་མཚོ་མ་དྲོས་པ་ཞེས་བྱ་བ་དབྱིབས་གྲུ་བཞི་ངོས་རེ་ལ་དཔག་ཚད་ལྔ་བཅུ་ལྔ་བཅུ་དང་ཟབས་སུ་ཡང་དཔག་ཚད་ལྔ་བཅུ་ཡོད་པ། མཐའ་སྐོར་དུ་དཔག་ཚད་ཉིས་བརྒྱས་འཁོར་བ། ཡན་ལག་བརྒྱད་དང་ལྡན་པའི་ཆུས་གང་བ་ཡོད་དོ། ། དེ་ལས་ནི་ཆུ་བོ་ཆེན་པོ་བཞི་འབབ་སྟེ།
ཆུ་བོ་གངྒཱ་ནི་ཤར་ནས་བྲག་གླང་པོ་ཆེའི་ཁ་འདྲ་བ་ནས་དངུལ་གྱི་བྱེ་མ་འདྲེན་ཅིང་ཆུ་བྲན་ལྔ་བརྒྱ་དང་བཅས་ཏེ་ཤར་ཕྱོགས་ཀྱི་རྒྱ་མཚོར་འབབ་བོ། ། ལྷོ་ནས་སིནྡྷུ་ནི་བྲག་ཁྱུ་མཆོག་གི་ཁ་འདྲ་བ་ནས་བཻ་ཌཱུརྻའི་བྱེ་མ་འདྲེན་ཅིང་ཆུ་བྲན་ལྔ་བརྒྱ་དང་བཅས་ཏེ་ལྷོ་ཕྱོགས་ཀྱི་རྒྱ་མཚོར་འབབ་བོ། ། ནུབ་ནས་པཀྵུ་ནི་བྲག་རྟའི་ཁ་འདྲ་བ་ནས་ཤེལ་གྱི་བྱེ་མ་འདྲེན་ཅིང༌། ཆུ་བྲན་ལྔ་བརྒྱ་དང་བཅས་པ་ནུབ་ཕྱོགས་ཀྱི་རྒྱ་མཚོར་འབབ་བོ། ། བྱང་ནས་སཱི་ཏཱ་ནི་བྲག་སེང་གེའི་ཁ་འདྲ་བ་ནས་གསེར་གྱི་བྱེ་མ་འདྲེན་ཅིང་ཆུ་བྲན་ལྔ་བརྒྱ་དང་བཅས་ཏེ་བྱང་ཕྱོགས་ཀྱི་རྒྱ་མཚོར་འབབ་བོ། ། ཆུ་དེ་དག་གིས་ནི་མཚོ་མ་དྲོས་པ་ལ་ལན་བདུན་བདུན་གཡས་སུ་བསྐོར་ནས་འབབ་པ་ཡིན་ནོ། ། གཞན་ཡང་རི་སྤོས་ཀྱི་ངད་ལྡན་གྱི་བྱང་ཕྱོགས་སུ་དཔག་ཚད་ཉི་ཤུ་འདས་པ་ན། བྲག་གསེར་གྱི་བྱ་སྐྱིབས་ཅན་ལྷ་མ་ཡིན་གྱི་ངོས་ཞེས་བྱ་བ། ཚད་ནི་ངོས་རེ་རེ་ལ་དཔག་ཚད་ལྔ་བཅུ་ལྔ་བཅུ་ཡོད་པ། མཐའ་སྐོར་ལ་དཔག་ཚད་ཉིས་བརྒྱས་འཁོར་བ།
རྔམས་སུ་དཔག་ཚད་ཕྱེད་དང་བཞི་འཕགས་ཤིང་བྲག་གཡོག་བརྒྱད་སྟོང་དང་བཅས་པ་ཡོད་དོ། ། བྲག་དེའི་བྱང་དུ་དཔག་ཚད་ཉི་ཤུ་འདས་པ་ན། ཤིང་སཱ་ལའི་རྒྱལ་པོ་རབ་བརྟན་ཞེས་བྱ་བ་འདོམ་བཞི་བཅུ་ཐུར་དུ་ཟུག་པ། འདོམ་བརྒྱད་ཅུ་གྱེན་དུ་འཕགས་པ། སཱ་ལའི་སྡོང་པོའི་ཕྲེང་བ་རིམ་པ་བདུན་གྱིས་བསྐོར་བ་ཡོད་དོ། ། ཤིང་དེའི་ཤར་ཕྱོགས་སུ་དཔག་ཚད་ཉི་ཤུ་འདས་པ་ན། རྫིང་བུ་དལ་གྱིས་འབབ་ཅེས་བྱ་བ་དབྱིབས་ཟླུམ་པོ། ཆུ་དང་ཞེང་དུ་དཔག་ཚད་ལྔ་བཅུ་ཡོད་པ། མཐའ་སྐོར་ལ་དཔག་ཚད་བརྒྱ་ལྔ་བཅུས་འཁོར་བ་ཞིག་ཡོད་དོ། ། དེ་ཡང་རྫིང་གཡོག་བརྒྱད་སྟོང་དང་བཅས་པ།
ཡན་ལག་བརྒྱད་དང་ལྡན་པའི་ཆུས་གང་བའི་ནང་ན་པདྨའི་འདབ་མ་མཐུག་སྲབ་བ་ལང་གི་ཀོ་བ་ཙམ། སྡོང་བུ་གཤོལ་མདའ་ཙམ། མེ་ཏོག་ཤིང་རྟའི་འཕང་ལོ་ཙམ་ཡོད་པ། རོ་སྦྲང་རྩི་དང་འདྲ་བ་དག་ཡོད་དེ། བརྒྱ་བྱིན་གྱིས་གཡུལ་ངོར་སྤྱོད་པའི་གླང་པོ་ཆེ་རབ་བརྟན་གླང་པོ་ཆེ་བརྒྱད་སྟོང་གི་འཁོར་དང་བཅས་ཏེ། དགུན་ཟླ་བ་བཞི་ནི་བྲག་གསེར་གྱི་བྱ་སྐྱིབས་ལྷ་མ་ཡིན་གྱི་ངོས་ཞེས་བྱ་བར་གནས་ལ། དཔྱིད་ཟླ་བ་བཞི་ནི་སཱ་ལའི་རྒྱལ་པོ་རབ་བརྟན་གྱི་དྲུང་ན་གནས་ཤིང༌། སྟོན་ཟླ་བ་བཞི་ནི་རྫིང་བུ་དལ་གྱིས་འབབ་ཏུ་གནས་སོ། ། གཞན་ཡང་མཚོ་མ་དྲོས་པ་ན་ཤིང་ཛམྦུ་ཞེས་བྱ་བ་འབྲས་བུ་མངར་པོ་རྫ་མ་ཙམ་དང་ལྡན་པ་དེ་སྨིན་པ་ཆུའི་ནང་དུ་ལྷུང་བ་ལས་ཛམྦུ་ཞེས་བྱ་བའི་སྒྲ་འབྱུང་བ་ཡོད་དེ། དེ་ཀླུའི་རྒྱལ་པོ་རྣམས་ཀྱིས་ཉར་སྤྲུལ་ནས་ཟ་བར་བྱེད་ལ།
མ་ཟོས་པ་རྣམས་ནི་མ་དྲོས་པའི་ཆུ་དང་ཕྲད་པས་ཛམྦུ་ཆུ་བོའི་གསེར་དུ་འགྱུར་རོ། ། ཤིང་དེས་མཚོན་པའི་ཕྱིར་ཛམྦུའི་གླིང་ཞེས་བྱའོ། ། གཞན་ཡང་གླིང་འདིའི་ནུབ་ཕྱོགས་ན། ཨཽ་ཌྱན་རྡོ་རྗེ་ཆེན་པོའི་ཕོ་བྲང་ཞེས་བྱ་བ་རིག་པའི་འཛིན་པ་རྣམས་ཀྱི་གནས་ཡོད་ལ། རྡོ་རྗེ་ཐེག་པ་ཕལ་ཆེར་དེ་ནས་བྱུང་ངོ༌། ། ལྷོ་ཕྱོགས་རྒྱ་མཚོའི་གླིང་ན་རི་གྲུ་འཛིན་ཞེས་བྱ་བ་རྩེ་མོ་ན་འཕགས་པ་སྤྱན་རས་གཟིགས་དབང་ཕྱུག་དང༌། རྩ་བ་ན་རྗེ་བཙུན་མ་སྒྲོལ་མ་བཞུགས་པའི་གནས་ཡོད་དོ། ། ཤར་ཕྱོགས་རི་བོ་རྩེ་ལྔ་ན་འཕགས་པ་འཇམ་དཔལ་བཞུགས་པའི་གནས་ཡོད་དོ། ། གཞན་ཡང་ཡུལ་ཆེན་པོ་བཅུ་དྲུག་དང༌། ཡུལ་ཕྲན་སྟོང་དང༌།
མི་རིགས་མི་འདྲ་བ་སུམ་བརྒྱ་དྲུག་ཅུ་དང༌། སྐད་རིགས་མི་འདྲ་བ་བདུན་བརྒྱ་ཉི་ཤུ་ཡོད་དོ་ཞེས་གྲག་གོ ། ཕྱིའི་རྒྱ་མཚོའི་ཤར་ཕྱོགས་ན་ལུས་འཕགས་པོ་ཞེས་བྱ་བའི་གླིང་དབྱིབས་ཟླ་གམ་དུ་གནས་པ། དེའི་ཚད་ནི་ཁོར་ཡུག་ལ་བརྟེན་པའི་བཅད་ཁམ་གྱི་ངོས་ལ་དཔག་ཚད་སུམ་བརྒྱ་ལྔ་བཅུ་དང༌། ངོས་གཞན་ལ་དཔག་ཚད་སྟོང་ཕྲག་དྲུག་སྟེ། མཐའ་སྐོར་ལ་ནི་དཔག་ཚད་སྟོང་ཕྲག་དྲུག་དང་སུམ་བརྒྱ་ལྔ་བཅུ་ཡོད་དོ། ། དེའི་བྱང་ན་ལུས་ཞེས་བྱ་བ་དང༌། ལྷོ་ན་ལུས་འཕགས་ཞེས་བྱ་བའི་གླིང་གཡོག་གཉིས་ཡོད་དོ། ། གླིང་གསུམ་པོ་དེ་ནི་གླིང་གཞན་པས་ཤིང་ཏཱ་ལ་བདུན་སྲིད་ཀྱིས་གྱེན་དུ་འཕགས་པའི་ཕྱིར་རམ། དེར་སྐྱེས་པའི་མི་རྣམས་གཟུགས་ཆེ་ཞིང་བལྟ་ན་སྡུག་པའི་ཕྱིར་ལུས་འཕགས་ཞེས་བརྗོད་དོ། །
ཕྱིའི་རྒྱ་མཚོའི་བྱང་ན་སྒྲ་མི་སྙན་ཞེས་བྱ་བའི་གླིང༌། དབྱིབས་གྲུ་བཞིར་གནས་པ། དེའི་ཚད་ངོས་རེ་ལ་དཔག་ཚད་ཉིས་སྟོང༌། མཐའ་སྐོར་ལ་དཔག་ཚད་སྟོང་ཕྲག་བརྒྱད་ཀྱིས་འཁོར་བ་ཡོད་དོ། ། དེའི་ནུབ་ན་སྒྲ་མི་སྙན་ཞེས་བྱ་བ་དང༌། ཤར་ན་སྒྲ་མི་སྙན་གྱི་ཟླ་ཞེས་བྱ་བའི་གླིང་གཡོག་གཉིས་ཡོད་དོ། ། དེ་དག་ཏུ་སྐྱེས་པའི་མི་རྣམས་ཀྱི་ལོངས་སྤྱོད་ནི་རང་རང་གི་དཔག་བསམ་གྱི་ཤིང་ལས་འབྱུང་ངོ༌། ། མི་དེ་དག་འཆི་བའི་ཞག་བདུན་གྱི་གོང་རོལ་དུ་དཔག་བསམ་གྱི་ཤིང་ལས་ད་སྟེ་ཞག་བདུན་ནས་འཆིའོ་ཞེས་པའི་སྒྲ་མི་སྙན་པ་འབྱུང་བའམ། པི་ཤཱ་ཙི་ཀ་ཞེས་བྱ་བ་ཤ་ཟའི་སྐད་ཀྱིས་སྨྲ་བའི་ཕྱིར་སྒྲ་མི་སྙན་ཞེས་བརྗོད་དོ། ། ཕྱིའི་རྒྱ་མཚོའི་ནུབ་ན།
བ་ལང་སྤྱོད་ཅེས་བྱ་བ་དབྱིབས་ཟླུམ་པོ། དེའི་ཐད་ཀར་དཔག་ཚད་སྟོང་ཕྲག་ཕྱེད་དང་གསུམ། མཐའ་སྐོར་དུ་དཔག་ཚད་སྟོང་ཕྲག་ཕྱེད་དང་བརྒྱད་ཡོད་དོ། ། དེའི་ལྷོ་ན་གཡོ་ལྡན་ཞེས་བྱ་བ་དང༌། བྱང་ན་ལམ་མཆོག་འགྲོ་ཞེས་བྱ་བའི་གླིང་གཡོག་གཉིས་ཡོད་དོ། ། གླིང་དེ་དག་ན་གནས་པའི་མི་རྣམས་ཤས་ཆེར་བ་ལང་དང༌། རིན་པོ་ཆེ་ལ་ལོངས་སྤྱོད་པའི་ཕྱིར་བ་ལང་སྤྱོད་ཅེས་བརྗོད་དོ། ། གླིང་དང༌། རྒྱ་མཚོ་དང༌། རི་དེ་དག་འོག་ཏུ་དཔག་ཚད་བརྒྱད་ཁྲིར་མཚུངས་ཏེ་གསེར་གྱི་ས་གཞི་ལ་བརྟེན་པའི་ཕྱིར་རོ། །
ཛམྦུ་གླིང་གི་ཁོར་ཡུག་ན་སིངྒ་ལའི་གླིང་དང༌། གསེར་གླིང་དང༌། ཟླ་བའི་གླིང་ལ་སོགས་པ་གླིང་ཕྲན་དུ་མ་ཡོད་པ་ནི་ཛམྦུ་གླིང་དུ་གཏོགས་ལ། གླིང་གཞན་དག་གི་གླིང་ཕྲན་ཡང་དེ་དང་མཚུངས་པ་ཉིད་དོ། ། འདི་ནས་སྟེང་དུ་དཔག་ཚད་བཞི་ཁྲི་འཕགས་པའི་ནམ་མཁའ་ལ་དྭངས་ཤིང་སྒྲིབ་པ་མེད་ལ་ཤིན་ཏུ་བརྟན་པའི་རླུང་གི་དཀྱིལ་འཁོར་གཡས་ཕྱོགས་སུ་འཁོར་བ་ལ་ཉི་མ་དང༌། ཟླ་བ་དང༌། རྒྱུ་སྐར་ལ་སོགས་པ་བརྟེན་ཞིང་དེ་དག་ལ་ནི་ནམ་མཁའ་ལ་རྒྱུ་བའི་ལྷ་རྣམས་གནས་སོ། ། དེ་ལ་ཉི་མའི་དཀྱིལ་འཁོར་ནི་མེ་ཤེལ་ལས་གྲུབ་པ། དཀྱིལ་གྱི་ཐད་ཀར་དཔག་ཚད་ལྔ་བཅུ་རྩ་གཅིག་དང༌། མཐའ་སྐོར་དུ་དཔག་ཚད་བརྒྱ་ལྔ་བཅུ་རྩ་གསུམ་གྱིས་འཁོར་ཞིང༌།
འཕང་དུ་དཔག་ཚད་དྲུག་དང་བཅོ་བརྒྱད་ཀྱི་ཆ་ཡོད་ལ། སྟེང་དུ་གསེར་གྱི་ཁ་ཁྱེར་གྱིས་ཡོངས་སུ་བསྐོར་ཞིང༌། གསེར་དང༌། དངུལ་དང༌། བཻཌཱུརྻ་དང༌། ཤེལ་ལས་གྲུབ་པའི་ལྕོག་བཞི་དང་ལྡན་པ། ལྷའི་བུ་ཉི་མ་འཁོར་དང་བཅས་པའི་གཞལ་ཡས་ཁང་ཡིན་ནོ། ། དེ་རླུང་འགྲོས་ཀྱིས་བསྐྱོད་པས་གླིང་བཞི་ཉིན་ཞག་གཅིག་ལ་འཁོར་བར་བྱེད་དེ། རང་འགྲོས་ཀྱིས་བྱང་དུ་བགྲོད་པའི་ཚེ་ཉི་མ་རིང་ལ། དེའི་ཚེ་དབྱར་འབྱུང་ངོ༌། །
ལྷོར་བགྲོད་པའི་ཚེ་ཉི་མ་ཐུང་ཞིང༌། དེའི་ཚེ་དགུན་དུ་འགྱུར་རོ། ། ལྷོ་བྱང་གི་དཀྱིལ་ནས་བགྲོད་པའི་ཚེ་ཉིན་མཚན་མཉམ་པ་ཉིད་དོ། ། དེ་ལྟར་བགྲོད་པའི་འོད་ཟེར་གྱི་དབང་གིས། ཚ་བ་དང༌། གྲང་བ་དང༌། དབྱར་དགུན་ལ་སོགས་པའི་དུས་ཀྱི་ངེས་པར་འགྱུར་རོ། ། ཉི་མ་དེས་ཟླ་བ་དྲུག་བྱང་དུ་བགྲོད་པ་དང༌། ཟླ་བ་དྲུག་ལྷོར་བགྲོད་པའི་མཚམས་ལ་ཉི་མ་ལྡོག་འཇུག་གི་དུས་ཚིགས་ཞེས་བརྗོད་ཅིང༌། རྒྱུ་སྐར་གྱི་དཀྱིལ་འཁོར་ལན་ཅིག་འཁོར་བ་ལ་ནི་ལོ་གཅིག་ཅེས་བརྗོད་དོ། །
ཟླ་བ་ནི་ནོར་བུ་ཆུ་ཤེལ་ལས་གྲུབ་པ། དཀྱིལ་གྱི་ཐད་ཀར་དཔག་ཚད་ལྔ་བཅུ་དང༌། མཐའ་སྐོར་དུ་དཔག་ཚད་བརྒྱ་ལྔ་བཅུ་དང༌། འཕང་དུ་དཔག་ཚད་དྲུག་དང་བཅོ་བརྒྱད་ཀྱི་ཆ་ཡོད་ལ། གསེར་དང༌། དངུལ་དང༌། བཻཌཱུརྻ་དང༌། ཤེལ་ལས་གྲུབ་པའི་ལྕོག་བཞི་དང་ལྡན་པ། ལྷའི་བུ་ཟླ་བ་འཁོར་དང་བཅས་པའི་གཞལ་ཡས་ཁང་ངོ༌། ། ཟླ་བའི་དཀྱིལ་འཁོར་དེ་ཉི་མ་དང་ཉེ་བ་དང༌།
རིང་བའི་དབང་གི་ཟླ་བ་རང་གི་གྲིབ་མའི་འཕེལ་འགྲིབ་འབྱུང་ཞིང༌། དེའང་ཆ་ཤས་རེ་རེ་འཕེལ་བ་ལས་ནི་ཡར་ངོ་འབྱུང་ལ། ཆ་ཤས་བཅོ་ལྔ་པོ་ཡོངས་སུ་རྫོགས་པ་ལ་ནི་ཉ་གང་བ་ཞེས་བརྗོད་དོ། ། ཆ་ཤས་རེ་རེ་འགྲིབ་པ་ལས་ནི་མར་ངོ་འབྱུང་ལ། རང་གི་གྲིབ་མས་ཆ་ཤས་བཅོ་ལྔ་པོ་ཐམས་ཅད་མི་སྣང་བར་འགྲིབ་པ་ལ་ནི་གནམ་སྟོང་ཞེས་བརྗོད་དོ། ། ཆ་ཤས་རེ་རེའི་འཕེལ་འགྲིབ་ལ་གནམ་ཞག་ཅེས་བརྗོད་ལ། ཉིན་ཞག་ཕྲུགས་རེ་རེ་ལས་ཞག་ཅེས་བརྗོད་ཅིང༌། དེ་ལྟར་སུམ་ཅུ་ལ་ཟླ་བ་གཅིག་ཅེས་བརྗོད་དོ། ། སྐར་མ་རྣམས་ཀྱང་ནམ་མཁའ་ལ་རྒྱུ་བའི་ལྷའི་གཞལ་མེད་ཁང་སྟེ། རྒྱུ་རིན་པོ་ཆེ་ལས་གྲུབ་པ།
དབྱིབས་ཟླུམ་པོ། ཚད་ཤིན་ཏུ་ཆུང་བ་ལ་རྒྱང་གྲགས་གཅིག་དང༌། འབྲིང་ལ་རྒྱང་གྲགས་གསུམ་དང༌། ཤིན་ཏུ་ཆེ་བ་ལ་རྒྱང་གྲགས་དྲུག་གི་ཚད་དེ། མཐའ་སྐོར་ལ་ནི་སུམ་འགྱུར་ཉིད་དོ། ། དེ་དག་ནི་རྒྱལ་ཆེན་རིགས་བཞི་པའི་ཁོངས་སུ་འདུ་བའོ། ། དབུས་ཀྱི་རི་རབ་ལ་ནི་བང་རིམ་བཞི་ཡོད་དེ། ཆུ་མཚམས་ནས་དཔག་ཚད་ཁྲི་འཕགས་པ་ནི་བང་རིམ་དང་པོ་སྟེ། རི་རབ་ཀྱི་ངོས་བཞི་ལས་ཕྱི་རོལ་དུ་དཔག་ཚད་སྟོང་ཕྲག་བཅུ་དྲུག་འཕྱར་རོ། ། དེ་ནས་དཔག་ཚད་ཁྲི་འཕགས་པ་ནི་བང་རིམ་གཉིས་པ་སྟེ།
ཕྱིར་དཔག་ཚད་སྟོང་ཕྲག་བརྒྱད་འཕྱར་རོ། ། དེ་ནས་དཔག་ཚད་ཁྲི་འཕགས་པ་ནི་བང་རིམ་གསུམ་པ་སྟེ། ཕྱིར་སྟོང་ཕྲག་བཞི་འཕྱར་རོ། ། དེ་ནས་དཔག་ཚད་ཁྲི་འཕགས་པ་ནི་བང་རིམ་བཞི་པ་སྟེ། ཕྱིར་སྟོང་ཕྲག་གཉིས་འཕྱར་རོ། ། རི་རབ་ཀྱི་སྟེང་གི་མཚམས་བཞི་ན་འཕང་དུ་དཔག་ཚད་ཕྱེད་དང་ལྔ་འཕགས་ཤིང༌། ཆུ་ཞིང་དུ་དཔག་ཚད་བརྒྱ་ཉི་ཤུ་རྩ་ལྔ། མཐའ་སྐོར་དུ་དཔག་ཚད་ལྔ་བརྒྱས་འཁོར་བའི་ལྕོག་བཞི་ལ། གནོད་སྦྱིན་གསང་བ་པ་རྣམས་གནས་སོ། ། དེའི་དབུས་ན་སུམ་ཅུ་རྩ་གསུམ་པའི་གྲོང་ཁྱེར་བལྟ་ན་སྡུག་ཅེས་བྱ་བ་གསེར་གྱི་རང་བཞིན་ལས་གྲུབ་པ།
གྱེན་དུ་དཔག་ཚད་ཕྱེད་དང་གཉིས་འཕགས་ཤིང༌། ངོས་རེ་རེ་ལ་དཔག་ཚད་ཉིས་སྟོང་ལྔ་བརྒྱ་པ། མཐའ་སྐོར་ལ་དཔག་ཚད་ཁྲིས་འཁོར་བའི་ལྕགས་རིས་བསྐོར་བ་ཡོད་དེ། གཞི་གསེར་གྱི་རང་བཞིན་ལས་གྲུབ་པ། རིན་པོ་ཆེའི་མདངས་མི་འདྲ་བ་བརྒྱ་རྩ་གཅིག་གིས་བཀྲ་བ། ཤིང་བལ་ལྟར་འཇམ་པ་ཡོད་དོ། ། དེའི་ངོས་བཞི་ན་རིན་པོ་ཆེའི་ཀ་བ་ཁྲི་དྲུག་སྟོང་གིས་བཏེག་ཅིང༌། རིན་པོ་ཆེའི་གདུང་དང་ཅམ་ལ་སོགས་པ་དང་བཅས་པའི་རྩིག་སྐྱབས་ཡོད་དོ། ། དེའི་ཕྱོགས་བཞི་ན་སྒོ་ཆེན་པོ་བཞི་དང་བཅས་པའི་སྒོ་གྲངས་སྟོང་དུ་གཅིག་གིས་མ་ཚང་བ་དང༌། སྲང་ཆེན་པོ་བཞི་དང༌།
སྲང་ཕྲན་དུ་མ་དང་བཅས་པ་ཡོད་དོ། ། དེའི་སྒོ་བཞི་ན་ལྷའི་བུ་གོ་ཆ་གྱོན་པ་ལྔ་བརྒྱ་ལྔ་བརྒྱ་བཀོད་དེ་གནས་སོ། ། གྲོང་ཁྱེར་དེའི་དབུས་ན་རྣམ་པར་རྒྱལ་བའི་ཁང་བཟངས་ཞེས་བྱ་བ་བརྒྱ་བྱིན་གྱི་ཕོ་བྲང་གྲུ་བཞི་པ་དཔག་ཚད་ཕྱེད་དང་ལྔ་གྱེན་དུ་འཕགས་ཤིང༌། ངོས་རེ་རེ་ལ་དཔག་ཚད་ཉིས་བརྒྱ་ལྔ་བཅུ་ལྔ་བཅུ་ཡོད་པ། མཐའ་སྐོར་ལ་དཔག་ཚད་སྟོང་གིས་འཁོར་བ་ཡོད་དོ། ། དེ་ལ་གློ་འབུར་དུ་བྱས་པའི་བ་གམ་ཁང་ཞེས་བྱ་བ་བརྒྱ་རྩ་གཅིག་ཡོད། དེ་རེ་རེ་ན་བརྩེགས་ཁང་བདུན་བདུན། དེ་རེ་རེ་ན་ཡོལ་ཁང་བདུན་བདུན། དེ་རེ་རེ་ན་རྫིང་བུ་བདུན་བདུན། དེ་རེ་རེ་ན་པདྨའི་སྡོང་བུ་བདུན་བདུན།
པདྨ་རེ་རེ་ལ་ལྷའི་བུ་དང་བུ་མོ་བདུན་བདུན་གྱིས་གླུ་དང༌། རོལ་མོ་རྣམ་པ་སྣ་ཚོགས་པས་དགའ་བར་བྱེད་པ་དག་ཡོད་དོ། ། གྲོང་ཁྱེར་བལྟ་ན་སྡུག དེའི་ཤར་ཕྱོགས་ན་བཞོན་པ་གནས་པ་ཤིང་རྟ་སྣ་ཚོགས་ཞེས་བྱ་བའི་སྐྱེད་མོས་ཚལ་དཔག་ཚད་སྟོང་གིས་འཁོར་བའི་གྲུ་བཞི་པ་ཡོད་དོ། ། དེ་བཞིན་དུ་ལྷོ་ཕྱོགས་ན་གཡུལ་དུ་འཇུག་པའི་གནས་རྩུབ་འགྱུར་གྱི་ཚལ་ཞེས་བྱ་བ་དང༌། ནུབ་ཕྱོགས་ན་སྤྱོད་ལམ་སྣ་ཚོགས་ལ་འཇུག་པའི་གནས་འདྲེས་པའི་ཚལ་ཞེས་བྱ་བ་དང༌། བྱང་ཕྱོགས་ན་རྩེ་ཞིང་རོལ་པའི་གནས་དགའ་བའི་ཚལ་ཞེས་བྱ་བ་ཚད་སྔ་མ་དང་འདྲ་བ་ཡོད་དོ། ། ཡང་ཚལ་དེ་དག་གི་ཕྱི་རོལ་དཔག་ཚད་ཉི་ཤུ་འདས་པ་ན། ས་གཞི་བཟང་པོ་ཤིང་རྟ་ཅན་དང༌། རྩུབ་འགྱུར་ཅན་དང༌།
འདྲེས་པ་ཅན་དང༌། དགའ་བ་ཅན་ཞེས་བྱ་བ་བཞི་ཡང་ཚད་ཚལ་བཞི་པོ་དང་མཉམ་པ་ཡོད་དོ། ། ཡང་བལྟ་ན་སྡུག་གི་བྱང་ཤར་མཚམས་ན་དཔག་བསམ་གྱི་ཤིང་ཡོངས་འདུ་ས་བརྟོལ་ཞེས་བྱ་བ་རྩ་བ་དཔག་ཚད་ལྔ་བཅུ་ཐུར་དུ་ཟུག་པ། སྟེང་དུ་དཔག་ཚད་བརྒྱ་འཕགས་པ། ལོ་འདབ་ཀྱིས་དཔག་ཚད་ལྔ་བཅུར་ཁྱབ་པ། འདོད་དགུ་ཐམས་ཅད་སྟེར་བའི་དཔག་བསམ་གྱི་ཤིང་ཡོད་དེ། དེའི་འོག་ན་ལྭ་བ་དཀར་པོ་ལྟ་བུ་ཨ་མོ་ལི་ཀའི་རྡོ་ལེབ་ཅེས་བྱ་བ་ཆུ་ཞིང་དཔག་ཚད་ལྔ་བཅུ་མཐའ་སྐོར་དུ་དཔག་ཚད་ཉིས་བརྒྱས་འཁོར་བ་གྲུ་བཞི་པ་ཡོད་དོ། ། བལྟ་ན་སྡུག་གི་ལྷོ་ནུབ་མཚམས་ན་ཆོས་བཟང་ལྷའི་འདུན་ས་ཞེས་བྱ་བ་དཔག་ཚད་དགུ་བརྒྱས་འཁོར་བའི་ཟླུམ་པོ་ཡོད་དེ། དེའི་དབུས་ན་བརྒྱ་བྱིན་ཆོས་སྟོན་པའི་གསེར་གྱི་ཁྲི་བཟང་པོ་དང༌། དེའི་མཐའ་མ་ན་ཉེ་དབང་སུམ་ཅུ་རྩ་གཉིས་ཀྱི་གདན་བཤམས་པ་ཡོད་དོ། །
དེ་ལྟ་བུའི་སུམ་ཅུ་རྩ་གསུམ་གྱི་གནས་ནས་དཔག་ཚད་བརྒྱད་ཁྲི་འདས་པའི་སྟེང་གི་ནམ་མཁར་རླུང་གི་དཀྱིལ་འཁོར་ལ་བརྟེན་པ་རིན་པོ་ཆེའི་གཞི་ལ་འཐབ་བྲལ་གྱི་ལྷའི་གནས་ཡོད་དེ། དེའི་ཚད་ནི་རི་རབ་ཀྱི་སྟེང་གི་ངོས་བས་ཉིས་འགྱུར་གྱིས་ཆེ་བའོ། ། དེའི་སྟེང་ན་དཔག་ཚད་འབུམ་དྲུག་ཁྲི་འདས་པའི་ནམ་མཁར་རླུང་གི་དཀྱིལ་འཁོར་ལ་བརྟེན་པའི་རིན་པོ་ཆེའི་གཞི་ལ་དགའ་ལྡན་གྱི་ལྷའི་གནས་ཡོད་དེ། དེའི་ཚད་འཐབ་བྲལ་བས་ཉིས་འགྱུར་གྱིས་ཆེ་བའོ། ། དེ་ནས་དཔག་ཚད་སུམ་འབུམ་ཉི་ཁྲི་འདས་པའི་སྟེང་གི་ནམ་མཁར་རླུང་གི་དཀྱིལ་འཁོར་ལ་བརྟེན་པའི་རིན་པོ་ཆེའི་གཞི་ལ་འཕྲུལ་དགའི་ལྷའི་གནས་ཏེ། དེའི་ཚད་དགའ་ལྡན་པས་ཉིས་འགྱུར་གྱིས་ཆེ་བའོ། ། དེ་ནས་དཔག་ཚད་དྲུག་འབུམ་བཞི་ཁྲི་འདས་པའི་སྟེང་གི་ནམ་མཁར་རླུང་གི་དཀྱིལ་འཁོར་ལ་བརྟེན་པའི་རིན་པོ་ཆེའི་གཞི་ལ་གཞན་འཕྲུལ་དབང་བྱེད་ཀྱི་ལྷའི་གནས་ཏེ། དེའི་ཚད་འཕྲུལ་དགའ་བས་ཉིས་འགྱུར་གྱིས་ཆེ་བ་ཉིད་དོ། ། དེ་མན་ཆད་ནི་འདོད་པའི་ཁམས་སོ། ། དེའི་སྟེང་ན་བསམ་གཏན་དང་པོའི་གནས་ཡོད་དོ། །
དེ་ལྟར་ན་གླིང་བཞི་དང༌། རི་རབ་དང༌། རི་བདུན་དང༌། ཁོར་ཡུག་དང༌། འདོད་པའི་ལྷའི་གནས་དྲུག་དང༌། བསམ་གཏན་དང་པོ་མན་ཆད་ལ་ནི་གླིང་བཞི་པའི་འཇིག་རྟེན་གྱི་ཁམས་ཞེས་བྱའོ། ། དེ་གཅིག་ནས་བགྲངས་པའི་སྟོང་ལ་ནི་སྟོང་ཆུང་ངུའི་འཇིག་རྟེན་གྱི་ཁམས་ཞེས་བྱ་སྟེ། ལྕགས་རི་ཆེན་པོ་གཅིག་གིས་བསྐོར་རོ། ། སྟོང་ཆུང་ངུའི་འཇིག་རྟེན་དེ་གཅིག་ནས་བགྲངས་པའི་སྟོང་ལ་སྟོང་གཉིས་པ་བར་མའི་འཇིགས་རྟེན་གྱི་ཁམས་ཞེས་བྱ་སྟེ། དེའང་ལྕགས་རི་ཆེན་པོ་གཅིག་གིས་བསྐོར་རོ། །
དེ་གཅིག་ནས་བགྲངས་པའི་སྟོང་ལ་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཞེས་བྱ་སྟེ། ཁོར་ཡུག་དུ་ལྕགས་རི་ཆེན་པོ་གཅིག་གིས་བསྐོར་རོ། ། དེ་ལ་ནི་གླིང་བཞི་པའི་འཇིག་རྟེན་གྱི་ཁམས་བྱེ་བ་ཕྲག་བརྒྱ་ཡོད་དེ། དེ་དག་ནི་ཕན་ཚུན་བཀྲམ་པའོ། ། དེ་དག་གི་ལྕགས་རིའི་བར་ན་གླིང་བར་གྱི་མུན་པ་ཉིན་མོ་དང་མཚན་མོ་མེད་པར་རང་གི་ལག་པ་བརྐྱང་བའང་མི་མཐོང་བ་ཡོད་དོ། ། དེ་ལ་བསམ་གཏན་དང་པོ་ནི་གླིང་བཞི་པའི་འཇིག་རྟེན་དང་ཚད་མཉམ་མོ། ། དེའི་སྟེང་ན་བསམ་གཏན་གཉིས་པ་ཡོད་དེ། སྟོང་ཆུང་ངུའི་འཇིག་རྟེན་དང་ཚད་མཉམ་མོ། ། དེའི་སྟེང་ན་བསམ་གཏན་གསུམ་པའི་གནས་ཡོད་དེ། སྟོང་གཉིས་པ་བར་མའི་འཇིག་རྟེན་དང་ཚད་མཉམ་མོ། །
དེའི་སྟེང་ན་བསམ་གཏན་བཞི་པ་ཡོད་དེ། ། སྟོང་གསུམ་གྱི་འཇིག་རྟེན་དང་ཚད་མཉམ་མོ། ། དེ་དག་གི་བར་ཐག་གི་ཚད་ནི་འོག་མ་འོག་མ་བས་ཉིས་འགྱུར་གྱིས་འཕགས་སོ། ། དེ་དག་ནི་གཟུགས་ཀྱི་ཁམས་ཞེས་བྱའོ། ། གཟུགས་མེད་པའི་ཁམས་ལ་ནི་གནས་གཞན་ལོགས་པ་མེད་དེ། དེར་སྐྱེ་བ་ནི་གང་དུ་ཤི་བ་དེ་ཉིད་དུ་གཟུགས་མེད་པའི་ཏིང་ངེ་འཛིན་དང་ལྡན་པར་སྐྱེ་བའི་ཕྱིར་རོ། ། སྣོད་ཀྱི་འཇིག་རྟེན་བཤད་པའི་སྐབས་ཏེ་དང་པོའོ།། །། ད་ནི་བཅུད་ཀྱི་སེམས་ཅན་བཤད་པ་ལ། དེ་ལ་སེམས་ཅན་གྱི་རིགས་ནི་དྲུག་སྟེ། དམྱལ་བ་དང༌།
ཡི་དྭགས་དང༌། དུད་འགྲོ་དང༌། མི་དང༌། ལྷ་མ་ཡིན་དང༌། ལྷའོ། ། དེ་དག་གི་མིང་གི་དོན་ནི། ལུས་དམྱལ་ཞིང་གཏུབས་པས་ན་དམྱལ་བའོ། ། ཁ་ཟས་ཡིད་ལ་བཏགས་པས་ན་ཡི་དྭགས་སོ། ། དུད་ཅིང་འགྲོ་བས་ན་དུད་འགྲོའོ། ། ཡིད་ཤས་ཆེ་བས་ན་མི་སྟེ།
མ་ནུ་ཥའི་དོན་ཏོ། ། ལུས་དང་ལོངས་སྤྱོད་ཕལ་ཆེར་ལྷ་དང་འདྲ་ཡང་ཅུང་ཟད་དམན་པའམ། ཆང་མེད་པས་ན་ལྷ་མ་ཡིན་ཏེ། ཨ་སུ་རའི་དོན་ཏོ། ། ཚངས་པའི་ལུས་ལས་སྐྱེས་པ་དང༌། བདེ་བ་ལ་རོལ་བ་དང༌། མཆོད་པར་འོས་པས་ན་ལྷ་སྟེ། དེ་ཝའི་དོན་ཏོ། ། དེ་ལ་དམྱལ་བ་ནི་འཛམ་བུའི་གླིང་འདིའི་འོག་ཏུ་དཔག་ཚད་སྟོང་ཕྲག་ཉི་ཤུ་གཞལ་བའི་ཁོང་སྟོང་ན་དཔག་ཚད་སྟོང་ཕྲག་ཉི་ཤུ་པ་གྲུ་བཞིར་གནས་པའི་ལྕགས་ལས་གྲུབ་པ་མེ་འབར་བ་ཡོད་དེ། དེ་ན་ཚ་བའི་དམྱལ་བ་བརྒྱད་རིམ་པ་བཞིན་དུ།
ཡང་སོས་དང༌། ཐིག་ནག་དང༌། བསྡུས་འཇོམས་པ་དང༌། ངུ་འབོད་དང༌། ངུ་འབོད་ཆེན་པོ་དང༌། ཚ་བ་དང༌། རབ་ཏུ་ཚ་བ་དང༌། མནར་མེད་པ་རྣམས་སོ། ། འདི་ལྟར་ཡང་སོས་ནི། སེམས་ཅན་དེ་དག་སྔོན་གྱི་ལས་ཀྱི་མཐུས་ལག་ན་མཚོན་ཆ་སྣ་ཚོགས་ཐོགས་ནས་ཕན་ཚུན་དུ་དགྲར་འདུ་ཤེས་པས་མཚོན་ཆ་རྣམས་འདེབས་ཏེ།
དེ་དག་དུམ་བུ་དུམ་བུར་བྱས་པས། བརྒྱལ་བ་ལྟར་གནས་པ་ན། ནམ་མཁའ་ལས་ཡང་སོས་པར་གྱུར་ཅིག་ཅེས་བྱ་བའི་སྒྲ་འབྱུང་སྟེ། སེམས་ཅན་དེ་དག་ཡང་ལེགས་པར་སོས་པ་དང༌། ཕན་ཚུན་དུ་འཐབ་པར་བྱེད་ལ། ཚེའི་ཚད་ནི་རྒྱལ་ཆེན་རིས་བཞི་པའི་ལྷའི་ཚེ་གཅིག་ལ། ཞག་གཅིག་ཏུ་བརྩིས་པའི་རང་གི་ལོ་ལྔ་བརྒྱ་ཐུབ་པར་སྡུག་བསྔལ་མྱོང་ངོ༌། ། ཐིག་ནག་ནི་དམྱལ་བའི་སྲུང་མ་རྣམས་ཀྱིས་སེམས་ཅན་དེ་དག་གི་ལུས་ལ་ཐིག་ནག་པོ་བཏབ་ནས། སྤྱི་བོ་ནས་རྐང་པའི་མཐིལ་གྱི་བར་དུ་སོག་ལེ་མེ་འབར་བ་དང༌། སྟྭ་རེ་རྣམས་ཀྱིས་གཤེག་པར་བྱེད་པ་ན་ལས་ཀྱི་སྟོབས་ཀྱིས་སྟོད་གཤེག་པ་ན་སྨད་སོས་པར་འགྱུར་ལ།
སྨད་གཤེག་པ་ན་སྟོད་སོས་པར་འགྱུར་བདག་ཡོད་དེ། ཚེའི་ཚད་ནི་སུམ་ཅུ་རྩ་གསུམ་པའི་ལྷའི་ཚེ་གཅིག་ལ་ཞག་གཅིག་ཏུ་བརྩིས་པའི་རང་གི་ལོ་སྟོང་ཐུབ་པར་སྡུག་བསྔལ་མྱོང་བ་དག་ཡོད་དོ། ། བསྡུས་འཇོམས་ནི། སེམས་ཅན་དེ་དག་ལྕགས་ཀྱི་ཐོ་བས་བརྡུང་བ་དང༌། ལྕགས་ཀྱི་རི་ལུག་གི་གདོང་པ་འདྲ་བ་དག་གི་བར་དུ་རྣམ་པར་འཇོམས་ཤིང་འཚིར་བར་བྱེད་དེ། ཕྱིར་གྱེད་པ་ན་རང་སོས་པར་འགྱུར་ལ། ཡང་འཇོམས་པར་བྱེད་པའི་སྡུག་བསྔལ་མྱོང་སྟེ། འཐབ་བྲལ་བའི་ལྷའི་ཚེ་གཅིག་ལ་ཞག་གཅིག་ཏུ་བརྩིས་པའི་རང་ལོ་ཉིས་སྟོང་ཐུབ་པར་འགྱུར་རོ། ། ངུ་འབོད་ནི་ལྕགས་ཀྱི་ས་གཞི་མེ་འབར་བས་འཇིགས་ཏེ། ནགས་ཐིབས་པོར་ཞུགས་པ་ན་མེ་འབར་བ་སྟེ།
དེ་དག་ལོ་མང་པོར་སྲེག་པ་དང༌། ལས་ཀྱི་དབང་གིས་ལྕེ་དཔག་ཚད་སྟོང་ཡོད་པ་ལ་རྭ་དང་རྨིག་པ་ལྕགས་ལས་གྲུབ་པའི་གླང་གིས་དྲུད་པའི་ལྕགས་ཀྱི་ཐོང་གཤོལ་མེ་འབར་བས་རྨོད་པར་བྱེད་པ་དག་ཡོད་དེ། ཚེའི་ཚད་ནི་དགའ་ལྡན་པའི་ལྷའི་ཚེ་གཅིག་ལ་ཞག་གཅིག་ཏུ་བརྩིས་པའི་རང་གི་ལོ་བཞི་སྟོང་ཐུབ་པ་ཡིན་ནོ། ། ངུ་འབོད་ཆེན་པོ་ནི་དེ་ལྟ་བུ་ལ་དེ་བས་སྡུག་བསྔལ་ཉིས་འགྱུར་གྱིས་ཆེ་བ། ཚེ་ཚད་ནི་འཕྲུལ་དགའ་བའི་ལྷའི་ཚེ་གཅིག་ལ་ཞག་གཅིག་ཏུ་བརྩིས་པའི་རང་གི་ལོ་བརྒྱད་སྟོང་ཐུབ་པ་ཡིན་ནོ། ། ཚ་བ་ནི་ལྕགས་ཀྱི་ཁང་པ་མེ་འབར་བ་སུམ་རིམ་གྱི་ནང་ན་སྲེག་ཅིང་འཚེད་པར་བྱེད་དེ། ཚེའི་ཚད་ནི་གཞན་འཕྲུལ་དབང་བྱེད་པའི་ལྷའི་ཚེ་གཅིག་ལ་ཞག་གཅིག་ཏུ་བརྩིས་པའི་རང་གི་ལོ་ཁྲི་དྲུག་སྟོང་ཐུབ་པ་ཡིན་ནོ། ། རབ་ཏུ་ཚ་བ་ནི་དེ་བས་སྡུག་བསྔལ་ཉིས་འགྱུར་གྱིས་ཆེ་བ་སྟེ། ཚེའི་ཚད་ནི་བར་གྱི་བསྐལ་པ་ཕྱེད་ཐུབ་བོ། ། མནར་མེད་པ་ནི་ལྕགས་ཀྱི་ཁང་པའི་ནང་ན་ལུས་མེ་ལྕེ་གཅིག་ཏུ་འབར་ཞིང་སྡུག་བསྔལ་མྱོང་སྟེ།
ཚེའི་ཚད་ནི་བར་གྱི་བསྐལ་པ་གཅིག་ཐུབ་བོ། ། ཚ་བའི་དམྱལ་བ་བརྒྱད་པ་དེ་དག་གི་ཉེ་འཁོར་བ་ངོས་རེ་རེ་ན་དམྱལ་བ་ལྷག་པ་གཞན་བཞི་བཞི་གནས་པས་བཅུ་དྲུག་ཡོད་པ་ནི། འདི་ལྟ་སྟེ། དེ་དག་གི་ཕྱི་རོལ་ན་མེ་མ་མུར་གྱི་འོབས་པུས་མོ་ནུབ་པ་ཙམ་ཡོད་དེ། དེ་ལ་སེམས་ཅན་དམྱལ་བ་པ་དེ་དག་འགྲོ་བ་ན་རྐང་པའི་པགས་པ་དང༌། ཤ་དང་ཁྲག་དག་ཀྱང་གཞོབ་ཏུ་བསྲེགས་ཏེ། རུས་པ་འབའ་ཞིག་ལུས་ཤིང༌། ཡང་རྐང་པ་བཏེག་པ་ན་སླར་ཤ་སྐྱེས་བ་དག་ཡོད་དོ། ། དེ་བརྒལ་བ་ན་རོ་མྱགས་ཀྱི་འདམ་ཞེས་བྱ་བ་མི་གཙང་བའི་འདམ་རྫབ་རྐེད་པ་ནུས་པ་ཙམ་ཡོད་དེ། དེ་ལ་དམྱལ་བ་པ་དག་འགྲོ་བ་ན་སྲིན་བུ་མཆུ་རྣོན་ཞེས་བྱ་བ་ལྕགས་ཀྱི་མཆུས་རུས་པའི་བར་དུ་ཟང་ཐལ་དུ་འབིགས་པ་དག་ཡོད་དོ། །
དེ་དག་གི་ཕྱི་རོལ་ན་མཚོན་ཆའི་སྐོར་ཞེས་བྱ་བ་ཡོད་དེ། དང་པོ་སྤུ་གྲི་བདལ་བའི་ཐང་ཞེས་བྱ་བ་སྤུ་གྲི་གྱེང་ཤིང་ཙམ་གོ་མཚམས་མེད་པར་གཏམས་པའི་ཐང་ཡོད་དེ། དེ་ལ་འགྲོ་བ་ན་ལུས་དུམ་བུ་དུམ་བུར་བྱེད་པ་དག་ཡོད་དོ། ། དེ་ལས་ཐར་བ་ན་རལ་གྲིའི་ལོ་མའི་ནགས་ཚལ་ཞེས་བྱ་བ་ནགས་ཚལ་ཡལ་ག་རལ་གྲི་སོ་རྣོན་པོ་དག་རླུང་གིས་བསྐྱོད་པ་ན་དམྱལ་བ་པ་དེ་དག་གི་ལུས་དུམ་བུ་དུམ་བུར་བྱེད་པ་དག་ཡོད་དོ། ། དེ་དང་ཉེ་བ་ན་ལྕགས་ཀྱི་ཁྱི་མཆེ་བ་ཅན་འཇིགས་སུ་རུང་བ་དག་གིས་སེམས་ཅན་དེ་དག་གི་ལྟོ་བ་རྣམས་དབྲལ་ཞིང་རྒྱུ་ལྟོ་རྣམས་ཟ་བ་དག་ཡོད་དོ། ། དེ་མ་བཟོད་པར་ནགས་ཀྱི་རི་ལ་བྲོས་ནས་ཤལ་མ་རིའི་སྡོང་པོ་ལ་འཛེགས་པ་ན། སྡོང་པོ་ལས་སྐྱེས་པའི་ལྕགས་ཀྱི་ཚེར་མ་སོར་བཅུ་དྲུག་ཡོད་པ་གོ་མཚམས་མེད་པར་སྐྱེས་པས། སེམས་ཅན་དེ་དག་གི་ཤ་དང༌། ཁྲག་དང༌། པགས་པ་རྣམས་ཚེར་མ་དེ་དག་གི་རྩེ་མོ་ལ་བསྒོས་ཏེ།
རུས་པ་དང༌། རྒྱུས་པ་འབའ་ཞིག་ལུས་པར་བྱེད་དོ། ། དེ་རི་དེའི་སྟེང་དུ་འཛེགས་པ་ན། བྱ་ཁྭ་ད་འདབ་འཇིགས་ཞེས་བྱ་བས་དེའི་མིག་ཕྱུང་ཞིང་ཀླད་པ་བརྟོལ་ནས་ཟ་བ་དག་ཡོད་དེ། དེ་མ་བཟོད་པར་ཐུར་དུ་འབབ་པར་བྱེད་དེ། ཐུར་དུ་འབབ་པ་ན་ཁྱི་དེ་དག་གིས་གསོན་པོ་ཁོ་ནར་ཟ་བར་བྱེད་དོ། ། ཡང་མ་བཟོད་པར་རི་ལ་འཛེག་པར་བྱེད་དེ། དེ་དག་ལ་ནི་མཚོན་ཆའི་སྐོར་ཞེས་གཅིག་ཏུ་བགྲང་ངོ༌། ། དེ་ལས་ཐར་བ་ན་ཐལ་ཚན་གྱི་ཆུ་བོ་རབ་མེད་ཅེས་བྱ་བ་ཁྲོ་ཆུ་ཁོལ་བ་ལ་སེམས་ཅན་དམྱལ་བ་པ་དེ་དག་བརྒལ་བ་ན་གཏིང་མ་རྙེད་པར་ཟངས་ཆེན་པོར་ཆུ་བསྐོལ་བའི་ནང་དུ་འབྲས་ཀྱི་ཉག་མ་འཚེད་པ་བཞིན་དུ་འཚེད་པར་བྱེད་པ་དག་ཡོད་དོ། ། དེ་དག་ལ་ན་ཉེ་འཁོར་བའི་དམྱལ་བ་ཞེས་བྱའོ། །
གྲང་བའི་དམྱལ་བ་བརྒྱད་ནི། ཚ་བའི་དམྱལ་བ་བརྒྱད་ཀྱི་བྱང་གི་ཐད་ན་རིམ་པ་བཞིན་དུ་གནས་ཏེ། ཆུ་བུར་ཅན་དང༌། ཆུ་བུར་རྡོལ་པ་ཅན་དང༌། སོ་ཐམ་ཐམ་པ་དང༌། ཨ་ཆུ་ཟེར་བ་དང༌། ཀྱི་ཧུད་ཟེར་བ་དང༌། ཨུཏྤལ་ལྟར་གས་པ་དང༌། པདྨ་ལྟར་གས་པ་དང༌། པདྨ་ཆེན་པོ་ལྟར་ཆེར་གས་པའོ། །
དེ་ལ་ཆུ་བུར་ཅན་ནི་འཁྱགས་པའི་ཕྲེང་བ་འཁྲིགས་པའི་ནང་དུ་སྐྱེས་ཏེ། ཧ་ཅང་གྲང་བས་ལུས་ལ་ཆུ་བུར་རྡོལ་པ་ནི་ཆུ་བུར་རྡོལ་པ་ཅན་ཞེས་བྱ་སྟེ། ཚེའི་ཚད་ནི་ཡུལ་མ་ག་དྷཱའི་བྲེ་བོ་ཆེའི་ཁལ་བརྒྱད་ཅུས་གང་བའི་ཏིལ་གྱིས་སྦྱང་བ་ནས་ལོ་བརྒྱ་བརྒྱ་ན་ཏིལ་རེ་རེ་ཕྱུང་བས་ཏིལ་དེ་དག་ཟད་པ་ན་ཆུ་བུར་ཅན་གྱི་ཚེ་ཟད་དོ། ། ཆུ་བུར་རྡོལ་པ་ཅན་ནི་ཧ་ཅང་གྲང་བས་ལུས་ཀྱི་ཆུ་བུར་རྣམས་རྡོལ་ནས་ཆུ་སེར་འཛག་པ་སྟེ། ཚེའི་ཚད་ནི་སྔ་མ་བས་ཉི་ཤུ་འགྱུར་གྱིས་རིང་ངོ༌། ། སོ་ཐམ་ཐམ་པ་ནི་ཧ་ཅང་གྲང་བས་སོ་བསྡམས་ནས་བསྲོན་པ་སྟེ། ཚེའི་ཚད་ནི་ཆུ་བུར་རྡོལ་བ་བས་ཀྱང་ཉི་ཤུ་འགྱུར་གྱིས་རིང་ངོ༌། ། ཨ་ཆུ་ཟེར་བ་ནི་གྲང་བས་སྨྲེ་སྔགས་སུ་དེ་སྐད་འདོན་པ་སྟེ། ཚེའི་ཚད་ནི་སོ་ཐམ་ཐམ་པས་ཀྱང་ཉི་ཤུ་འགྱུར་གྱིས་རིང་ངོ༌། ། ཀྱི་ཧུད་ཟེར་བ་ནི་གྲང་བས་ཉེན་ནས་ངུ་ཞིང་སྨྲེ་སྔགས་འདོན་པ་སྟེ།
ཚེའི་ཚད་ནི་ཨ་ཆུ་ཟེར་བ་བས་ཀྱང་ཉི་ཤུ་འགྱུར་གྱིས་རིང་ངོ༌། ། ཨུཏྤལ་ལྟར་གས་པ་ནི་ཧ་ཅང་གྲང་བས་ལུས་ཨུཏྤལ་ལའི་འདབ་མ་ལྟར་དུ་མར་གས་པ་སྟེ། ཚེའི་ཚད་ནི་ཀྱི་ཧུད་ཟེར་བ་བས་ཀྱང་ཉི་ཤུ་འགྱུར་གྱིས་རིང་ངོ༌། ། པདྨ་ལྟར་གས་པ་ནི་ཤིན་ཏུ་གྲང་བས་པདྨའི་འདབ་མ་ལྟར་དུ་མར་གས་པ་སྟེ། ཚེའི་ཚད་ནི་ཨུཏྤལ་ལྟར་གས་པ་བས་ཀྱང་ཉི་ཤུ་འགྱུར་གྱིས་རིང་ངོ༌། ། པདྨ་ཆེན་པོ་ལྟར་ཆེར་གས་པ་ནི་ལུས་དེ་བས་ཀྱང་ཆེར་རྣམ་པ་དུ་མར་གས་པ་སྟེ། ཚེའི་ཚད་ནི་པདྨ་ལྟར་གས་པ་བས་ཀྱང་ཉི་ཤུ་འགྱུར་གྱིས་རིང་ངོ༌། ། ཉི་ཚེ་བའི་སེམས་ཅན་དམྱལ་བ་ནི་མིའི་ཡུལ་གྱི་ཐང་སྟོང་པ་ལ་ཉིན་ཞག་རེ་ལ་མཐོ་རིས་ཀྱི་བདེ་བ་དང༌། དམྱལ་བའི་སྡུག་བསྔལ་འདྲེས་མར་མྱོང་བ་དག་ཡོད་དོ། ། དེ་ལྟར་ན་(Eཚ་བའི་དམྱལ་བ་བརྒྱད་དང༌།
གྲང་བའི་དམྱལ་བ་བརྒྱད་དང༌། ཉི་ཚ་བ་དང༌། ཉེ་འཁོར་བ་)སྟེ། (Dདམྱལ་ཁམས་བཅོ་བརྒྱད་)ཅེས་བྱ་བར་གྲགས་སོ། ། ཡི་དྭགས་ནི་གྲོང་ཁྱེར་རྒྱལ་པོའི་ཁབ་ཀྱི་འོག་ཏུ་དཔག་ཚད་ལྔ་བརྒྱ་འདས་པ་ན་ཡི་དྭགས་ཀྱི་གྲོང་ཁྱེར་སེར་སྐྱ་ཞེས་བྱ་བ་ཡོད་དེ། དེ་ན་ཡི་དྭགས་ཀྱི་གཙོ་བོ་ཆོས་ཀྱི་རྒྱལ་པོ་གཤིན་རྗེ་ཞེས་བྱ་བ་འཁོར་སུམ་ཅུ་རྩ་དྲུག་དང་བཅས་པ་ཡོད་དོ། ། དེ་དག་ཀྱང་ཕྱིའི་སྒྲིབ་པ་ཅན་ཞེས་བྱ་བ་ཟས་སྐོམ་གྱི་སྒྲ་ཙམ་ཡང་མི་ཐོས་པ་དང༌། ནང་གི་སྒྲིབ་པ་ཅན་ཞེས་བྱ་བ་ཟས་ཅུང་ཟད་རྙེད་ཀྱང་ཁ་ཁབ་མིག་ལྟར་ཆུང་བས་མི་ཚུད་པ་དང༌། ཆུད་ཀྱང་མགྲིན་པ་རྟ་རྔ་ལྟར་ཕྲ་བས་མི་ཤོང་བ་དང༌། ཤོང་ཡང་ལྟོ་བ་རིའི་གཏོས་ལྟར་ཡངས་པས་མི་ཁེངས་པ་དང༌།
ཁེངས་ཀྱང་རྐང་པ་འཇག་མ་ལྟར་ཕྲ་བས་མི་ཐེག་པའི་སྡུག་བསྔལ་ཅན་དང༌། ཟས་སྐོམ་གྱི་སྒྲིབ་པ་ཅན་ཞེས་བྱ་བ་ཟས་དང༌། སྐོམ་དག་མཐོང་ཡང་གཤིན་རྗེ་མཚོན་ཆ་ཐོགས་པས་བསྲུངས་ནས་མི་ཐོབ་པ་དང༌། ཟས་སྐོམ་ཉིད་ཀྱི་སྒྲིབ་པ་ཅན་ཞེས་བྱ་བ་ཟས་དང༌། སྐོམ་ཟོས་ཤིང་འཐུངས་པ་རྣམས་ལྕགས་ཀྱི་ཐུ་ལུམ་མེ་འབར་བ་དང༌། ཁྲོ་ཆུ་ཁོལ་མར་གྱུར་ནས་ནང་ཁྲོལ་དང་བཅས་ཏེ། ཟང་ཐལ་དུ་འབྱིན་པ་བཞིར་འདུས་སོ། ། དེ་དག་ནི་ཡི་དྭགས་གནས་ན་གནས་པའོ། ། ཚེའི་ཚད་ནི་ཟླ་བ་རེ་ལ་ཞག་གཅིག་ཏུ་བརྩིས་པའི་རང་ལོ་ལྔ་བརྒྱ་ཐུབ་ལ། མིའི་ལོ་ཁྲི་ལྔ་སྟོང་ཐུབ་བོ། །
ཁ་འཐོར་བ་ནི་མིའི་ཡུལ་ན་གནས་པའི་ཡི་དྭགས་རྡུལ་ཁྲོད་ཀྱི་ཤ་ཟར་བགྲང་བ་ལ་སོགས་པ་རྣམས་སོ། ། དུད་འགྲོ་ནི་ཕལ་ཆེར་ཕྱིའི་རྒྱ་མཚོའི་ནང་ན་ཆང་གི་སྦང་མ་ལྟར་བྱིངས་ན་གནས་ཏེ། སེམས་ཅན་ཆེ་བས་ཆུང་བ་ཟ་བ་དང༌། ཆུང་བས་ཆེ་བ་ཟ་བས་ཕན་ཚུན་འཇིགས་པ་དང་བཅས་པ། རྒྱ་མཚོའི་རླབས་ཀྱིས་གཡེངས་པས་གནས་མ་ངེས་པ་དག་ཡོད་དོ། ། ཁ་འཐོར་བ་ནི་མིའི་ཡུལ་དང༌། ལྷའི་ཡུལ་ན་ཡོད་པ་རྣམས་སོ། ། ཚེའི་ཚད་ནི་མཆོག་ཏུ་རིང་བ་ཀླུའི་རྒྱལ་པོ་རྣམས་ལྟ་བུ་བར་གྱི་བསྐལ་པར་གནས་པའོ། ། ཐུང་བ་ནི་སྦྲང་བུ་ལ་སོགས་པ་ཡུད་ཙམ་གཅིག་གོ ། དེ་དག་གི་ལུས་ཀྱི་ཚད་ནི་ངེས་པ་མེད་དོ། །
མི་རྣམས་ནི་གླིང་བཞི་གླིང་གཡོག་བརྒྱད་དེ་བཅུ་གཉིས་དང་གླིང་ཕྲན་རྣམས་ན་གནས་སོ། ། ཚེའི་ཚད་ནི་ཛམྦུ་གླིང་པ་རྣམས་ཀྱི་བསྐལ་པ་དང་པོའི་མི་རྣམས་ནི་ཚེ་ལོ་དཔག་ཏུ་མེད་པ་ཡིན་ལ། དེ་ནས་རིམ་གྱིས་འགྲིབས་ནས། དེང་སང་ནི་ཚེ་ལོ་དྲུག་ཅུ་པ་དང༌། དེ་ནས་རིམ་གྱིས་འགྲིབས་ནས། མ་འོངས་པ་ན་ཚེ་ལོ་བཅུ་པའི་བར་དུ་འབྱུང་ལ། ཡང་མང་དུ་འཕེལ་བར་འགྱུར་བས་ངེས་པ་མེད་དོ། ། བྱང་གི་སྒྲ་མི་སྙན་པ་ནི་ཚེ་ལོ་སྟོང་དུ་ངེས་སོ། ། ཤར་གྱི་ལུས་འཕགས་པོ་བ་ནི་ཚེ་ལོ་ལྔ་བརྒྱ་པའོ། ། ནུབ་ཀྱི་བ་ལང་སྤྱོད་པ་ནི་ཚེ་ལོ་ཕྱེད་དང་སུམ་བརྒྱ་པའོ། །
སྒྲ་མི་སྙན་པ་མ་གཏོགས་པ་ལ་ནི་བར་མ་དོར་འཆི་བ་ཡོད་དོ། ། ལོངས་སྤྱོད་ནི། བྱང་གི་སྒྲ་མི་སྙན་པ་རྣམས་མ་རྨོས་མ་བཏབ་པའི་འབྲས་སཱ་ལུའི་ཟས་དང༌། དཔག་བསམ་གྱི་ཤིང་ལས་གོས་དང་རྒྱན་འབྱུང་ལ། གླིང་གཞན་གསུམ་ནི་ཤ་དང་འབྲུ་རྣམས་ཟ་ཞིང༌། ནོར་དང་རིན་པོ་ཆེ་ལ་སོགས་པ་ལ་ལོངས་སྤྱོད་དོ། ། ལུས་ཀྱི་ཚད་ནི་ཛམྦུ་གླིང་པའི་ལུས་ཀྱི་ཚད་རང་གི་ཁྲུ་བཞི་པ་ཡིན་ལ། ཤར་གྱི་ལུས་འཕགས་པོ་བ་ནི་ཛམྦུ་གླིང་པའི་ཁྲུས་གཞལ་བའི་ཁྲུ་བརྒྱད་དང༌། ནུབ་ཀྱི་བ་ལང་སྤྱོད་པ་ནི་ཁྲུ་བཅུ་དྲུག་དང༌། བྱང་གི་སྒྲ་མི་སྙན་པ་ནི་ཁྲུ་སུམ་ཅུ་རྩ་གཉིས་དང་ལྡན་པ་ཡིན་ལ།
མི་རྣམས་ཀྱི་གདོང་ཡང་རང་རང་གི་གླིང་གི་དབྱིབས་སུ་གནས་སོ། ། གླིང་གཡོག་རྣམས་ནི་རང་རང་གི་གླིང་གི་གཙོ་བོའི་མི་རྣམས་ཀྱི་ལུས་ཕྱེད་ཕྱེད་དང་ལྡན་ནོ་ཞེས་ཟེར་རོ། ། ལྷ་མ་ཡིན་ནི་རི་རབ་ཀྱི་ཆུ་མཚམས་ནས་དཔག་ཚད་ཁྲི་ཆིག་སྟོང་མར་གཞལ་བའི་ཁོང་སེང་ན། འོད་ལྡན་ཞེས་བྱ་བའི་གྲོང་དུ་ལྷ་མ་ཡིན་གྱི་དབང་པོ་སྒྲ་གཅན་འཛིན་ཞེས་བྱ་བ་འཁོར་དང་བཅས་པ་ཡོད་དོ། ། དེ་ནས་དཔག་ཚད་ཁྲི་ཆིག་སྟོང་གཞལ་བར་སྐར་ཕྲེང་ཅན་ཞེས་བྱ་བའི་གྲོང་ན་ལྷ་མ་ཡིན་མགུལ་ཕྲེང་ཅན་ཞེས་བྱ་བ་འཁོར་དང་བཅས་པ་ཡོད་དོ། ། དེ་ནས་དཔག་ཚད་ཁྲི་ཆིག་སྟོང་གཞལ་བར་བརྟན་པའི་གྲོང་ཁྱེར་ནི་ལྷ་མ་ཡིན་གྱི་དབང་པོ་རབ་གནོན་ཞེས་བྱ་བ་འཁོར་དང་བཅས་པ་ཡོད་དོ། ། དེ་ནས་དཔག་ཚད་ཁྲི་ཆིག་སྟོང་གཞལ་བ་ན་ཟབ་པའི་གྲོང་དུ་ལྷ་མ་ཡིན་གྱི་དབང་པོ་ཐག་ཟངས་རིས་ཞེས་བྱ་བ་འཁོར་དང་བཅས་པ་ཡོད་ལ། དེས་ནི་ལྷ་རྣམས་ཀྱི་དབང་པོ་བརྒྱ་བྱིན་ལ་འགྲན་པར་བཟོད་དེ། གྲོང་ཁྱེར་ནི་གསེར་ལྡན་ཞེས་བྱ་བ་དང༌། ཕོ་བྲང་ནི་གཏན་ཅན་ཞེས་བྱ་བ་དང༌།
དཔག་བསམ་གྱི་ཤིང་ནི་ཙི་ཏ་པ་ལི་དང༌། འདུན་ས་ནི་ནོར་བཟང་དང༌། རྡོ་ལེབ་ནི་བཟང་པོ་དང༌། ཚལ་ནི་ཀུན་དགའ་དང༌། རབ་དགའ་དང༌། དགའ་བ་དང༌། ཀུན་ཏུ་རབ་དགའ་ཞེས་བྱ་བ་བཞི་དང༌། ས་གཞི་ནི་ཀུན་དགའ་མ་དང༌། རབ་དགའ་མ་དང༌། དགའ་བ་མ་དང༌།
ཀུན་ཏུ་རབ་དགའ་མ་ཞེས་བྱ་བ་ཡོད་དོ། ། གཡུལ་ངོར་སྤྱོད་པའི་གླང་པོ་ཆེ་ནི་བཟོད་པར་དཀའ་བ་དང༌། སྐྱེད་མོས་ཚལ་དུ་སྤྱོད་པའི་གླང་པོ་ཆེ་ནི་ཏི་སེ་གངས་བརྩེགས་ཞེས་བྱ་བ་དང༌། རྟའི་རྒྱལ་པོ་ནི་བྲག་འཛིངས་ཞེས་བྱ་བ་ཡོད་དོ། ། ལྷ་མ་ཡིན་དེ་རྣམས་ནི་སུམ་ཅུ་རྩ་གསུམ་པའི་ལྷ་རྣམས་དང༌། ལྷ་མ་ཡིན་གྱི་བུ་མོ་དང༌། ལྷའི་བདུད་རྩིའི་ཕྱིར་རྩོད་ཅིང་འཐབ་པའི་དོན་དུ། རི་རབ་ཀྱི་ཁོང་སེང་ནས་འཐོན་ཏེ། གསེར་དང༌། དངུལ་དང༌།
བཻཌཱུརྻ་དང༌། ཤེལ་ལས་བྱས་པའི་གོ་ཆ་སྲ་བ་རྣམས་གྱོན་ཅིང༌། རལ་གྲི་དང༌། མདུང་དང༌། འཕང་མདུང་དང༌། མདའ་གཞུ་རྣམས་ཐོགས་པའི་དཔུང་གི་ཚོགས་ཡན་ལག་བཞིས་བསྐོར་བའི་ལྷ་མ་ཡིན་གྱི་རྒྱལ་པོ་སྒྲ་གཅན་འཛིན་དང༌། མགུལ་ཕྲེང་ཅན་དང༌། རབ་གནོན་དང༌། ཐག་ཟངས་རིས་རྣམས་རེས་འགའ་ནི་གོང་མ་དག་འོང་ལ། རེས་འགའ་ནི་ཐམས་ཅད་འོང་བར་བྱེད་དེ།
དེའི་ཚེ་ལྷའི་དབང་པོ་བརྒྱ་བྱིན་གྱི་སྲུང་མ་ལྔ་ལས། དང་པོ་དཀར་པོ་ལ་དགའ་བའི་ཀླུའི་རྒྱལ་པོ་རོལ་པའི་མཚོ་ལ་གནས་པ་རྣམས་ཀྱིས་ལྷ་མ་ཡིན་གྱི་དམག་དེ་དག་དང༌། གཡུལ་འགྱེད་ཅིང་ཟློག་པར་བྱེད་དོ། ། ཀླུ་དག་གིས་མ་ཐུབ་ན། ཀླུ་དེ་དག་སྲུང་མ་གཉིས་པ་ལག་ན་གཞོང་ཐོགས་ཀྱི་ལྷ་རྣམས་ཀྱི་གནས་སུ་སོང་སྟེ། དེ་དག་དང་བཅས་ནས་གཡུལ་འགྱེད་པར་བྱེད་དོ། ། དེ་དག་གིས་ཀྱང་མ་ཐུབ་ན། དེ་དག་གཉིས་ཀ་སྲུང་མ་གསུམ་པ་ལག་ན་ཕྲེང་ཐོགས་ཀྱི་ལྷ་རྣམས་ཀྱི་གནས་སུ་སོང་སྟེ། དེ་དག་དང་བཅས་ནས་གཡུལ་འགྱེད་པར་བྱེད་དོ། ། དེ་དག་གིས་ཀྱང་མ་ཐུབ་ན་སྲུང་མ་བཞི་པ་རྟག་མྱོས་ཀྱི་ལྷ་རྣམས་ཀྱི་གནས་སུ་སོང་སྟེ།
དེ་དག་དང་བཅས་ནས་གཡུལ་འགྱེད་པར་བྱེད་དོ། ། དེ་དག་གིས་ཀྱང་མ་ཐུབ་ན་དེ་དག་སྲུང་མ་ལྔ་པ་རྒྱལ་པོ་ཆེན་པོ་བཞིའི་ལྷ་རྣམས་ཀྱི་གནས་སུ་སོང་ཞིང༌། དེ་དག་དང་བཅས་ནས་གཡུལ་འགྱེད་པར་བྱེད་དེ། རྒྱལ་པོ་ཆེན་པོ་བཞི་དཔུང་གི་ཚོགས་ཡན་ལག་བཞི་རིན་པོ་ཆེ་སྣ་ཚོགས་ཀྱི་གོ་ཆ་སྲ་བ་གྱོན་ཞིང༌། མཚོན་ཆ་སྣ་ཚོགས་ཐོགས་ནས། འཐབས་པས་ཕལ་ཆེར་ནི་རྒྱལ་པོ་ཆེན་པོ་བཞི་རྒྱལ་བར་འགྱུར་རོ། ། གལ་ཏེ་དེ་དག་གིས་ཀྱང་མ་ཐུབ་ན་དེ་དག་སུམ་ཅུ་རྩ་གསུམ་དུ་སོང་སྟེ། ལྷའི་དབང་པོ་མཁྱེན་པར་མཛོད་ཅིག བདག་ཅག་སྲུང་མ་ལྔ་པོ་དག་གིས་ལྷ་མ་ཡིན་གྱི་དམག་བཟློག་པར་མ་ནུས་ན་ལྷ་མ་ཡིན་རྣམས་བཟློག་པའི་དུས་ལ་བབ་བོ་ཞེས་སྨྲས་པ་དང༌། ལྷ་རྣམས་ཀྱི་དབང་པོ་བརྒྱ་བྱིན་གྱིས་དེ་ལྟར་ཤེས་ནས་གཡུལ་ངོར་སྤྱོད་པའི་གླང་པོ་ཆེ་རབ་བརྟན་ལ་ཞོན་ནས་སུམ་ཅུ་རྩ་གསུམ་པའི་ལྷ་རྣམས་ལ་སྨྲས་པ།
གྲོགས་པོ་དག་ཤེས་པར་གྱིས་ཤིག ལྷ་མ་ཡིན་གྱི་དམག་རི་རབ་ཀྱི་སྟེང་དུ་འཁོད་ཀྱིས། གོ་ཆ་རྣམས་གྱོན་ལ་ཤིང་རྟ་རྣམས་ལོང་ཤིག ལྷ་མ་ཡིན་དང་གཡུལ་བཀྱེབར་བྱའོ། ། ཞེས་བསྒོ་ཏེ། དེ་ནས་སུམ་ཅུ་རྩ་གསུམ་པའི་ལྷའི་བུ་རྣམས་ཀྱིས་རིན་པོ་ཆེ་ལས་བྱས་པའི་གོ་ཆ་རྣམས་གྱོན་ཞིང༌། མཚོན་ཆ་རྣམས་ཐོགས་ཏེ། ཤིང་རྟ་སྣ་ཚོགས་ཅན་གྱི་ཚལ་ནས་ཤིང་རྟ་དང༌། བཞོན་པ་རྣམས་བླངས་ནས་རྩུབ་འགྱུར་གྱི་ཚལ་དུ་ཞུགས་ཏེ། ལུས་དང་ཤེས་པ་རྩུབ་པར་བྱས་ནས།
གྲོང་ཁྱེར་བལྟ་ན་སྡུག་ནས་འཐོན་ཏེ། ལྷ་མ་ཡིན་རྣམས་དང་འཐབ་པར་བྱེད་དོ། ། དེའི་ཚེ་ལྷ་མ་ཡིན་རྣམས་རྒྱལ་ན་ནི་ལྷ་མ་ཡིན་རྣམས་ཀྱིས་ལྷ་རྣམས་གྲོང་ཁྱེར་བལྟ་ན་སྡུག་གི་ནང་དུ་འདེད་པར་བྱེད་དོ། ། ལྷ་རྣམས་རྒྱལ་ན་ནི་རོལ་མཚོ་དང་པོའི་བར་དུ་འདེད་པར་བྱེད་དོ། ། དེ་ལྟར་འཐབ་པ་ན་ལྷ་དང་ལྷ་མ་ཡིན་དེ་དག་མགོ་དང་རྐེད་པ་ཆད་ན་འཆི་བར་འགྱུར་ལ། ཡན་ལག་དང་ཉིང་ལག་ཆད་པ་ནི་སླར་སྐྱེ་བར་འགྱུར་རོ། ། དེའང་འཇིག་རྟེན་ན་སངས་རྒྱས་བཅོམ་ལྡན་འདས་དང༌། རང་སངས་རྒྱས་དང༌། འཁོར་ལོས་སྒྱུར་བའི་རྒྱལ་པོ་འབྱུང་བའི་དུས་ཀྱི་ཚེ་ནི་ལྷ་མ་ཡིན་རྣམས་ལྷ་ལ་འཐབ་པར་མི་སེམས་སོ། ། གལ་ཏེ་འཐབ་པར་བྱེད་ནའང་ལྷ་རྣམས་རྒྱལ་བར་འགྱུར་རོ། །
འཇིག་རྟེན་ན་དགེ་བར་སྤྱོད་པ་མང་ན་ནི་ལྷ་རྣམས་རྒྱལ་བར་འགྱུར་རོ། ། མི་དགེ་བར་སྤྱོད་པ་མང་ན་ནི་ལྷ་མ་ཡིན་རྣམས་རྒྱལ་བར་འགྱུར་རོ། ། དེ་བས་ན་དགེ་བར་སྤྱོད་པ་རྣམས་ལ་ལྷ་རྣམས་སྲུང་བར་བྱེད་པར་འགྱུར་རོ། ། ལྷ་ནི་འདོད་པ་ན་སྤྱོད་པ་དྲུག་དང༌། གཟུགས་ན་སྤྱོད་པ་བཅུ་བདུན་དང༌། གཟུགས་མེད་པ་ན་སྤྱོད་པ་བཞིའོ། ། དེ་ལ་འདོད་པ་ན་སྤྱོད་པ་དྲུག་ནི། རི་རབ་ཀྱི་བང་རིམ་དང་པོ་ལ་ནི་ལག་ན་གཞོང་ཐོགས་པ་རྣམས་གནས་སོ། ། བང་རིམ་གཉིས་པ་ལ་ནི། ཕྲེང་ཐོགས་པའི་ལྷ་རྣམས་གནས་སོ། །
བང་རིམ་གསུམ་པ་ལ་ནི་རྟག་མྱོས་པའི་ལྷ་རྣམས་གནས་སོ། ། གཉའ་ཤིང་འཛིན་གྱི་བྱང་ཕྱོགས་ཀྱི་སྟེང་ན་ལྕང་ལོ་ཅན་ཞེས་བྱ་བའི་ཕོ་བྲང་ན། རྒྱལ་པོ་ཆེན་པོ་རྣམ་ཐོས་ཀྱི་བུ་གནོད་སྦྱིན་གྱི་ཚོགས་ཀྱིས་བསྐོར་བ་དང༌། དེ་བཞིན་དུ་ཤར་ཕྱོགས་སུ་ཡུལ་འཁོར་སྲུང་ཞེས་བྱ་བ་ན། རྒྱལ་པོ་ཆེན་པོ་ཡུལ་འཁོར་སྲུང་ཞེས་བྱ་བ་དྲི་ཟའི་ཚོགས་ཀྱིས་བསྐོར་བ་དང༌། ནུབ་ཕྱོགས་ན་སྣ་ཚོགས་གཟུགས་ཞེས་བྱ་བ་ན། རྒྱལ་པོ་ཆེན་པོ་མིག་མི་བཟང་ཞེས་བྱ་བ་ཀླུའི་ཚོགས་ཀྱིས་བསྐོར་བ་དང༌། ལྷོ་ཕྱོགས་སུ་འཕགས་སྐྱེས་པོ་ཞེས་བྱ་བ་ན་རྒྱལ་པོ་ཆེན་པོ་འཕགས་སྐྱེས་པོ་ཞེས་བྱ་བ་གྲུལ་བུམ་གྱི་ཚོགས་ཀྱིས་བསྐོར་བ་གནས་ལ། གཞན་ཡང་རི་རབ་ཀྱི་བང་རིམ་བཞི་པ་དང༌། གསེར་གྱི་རི་བདུན་དང༌།
ཉི་མ་དང༌། ཟླ་བ་དང༌། སྐར་མ་དང༌། ལྕགས་རི་དང༌། ཛམྦུ་གླིང་གི་རི་དང༌། ལྗོན་ཤིང་ལ་སོགས་པ་ལའང་རྒྱལ་ཆེན་རིས་བཞི་པའི་སྡེར་གཏོགས་པའི་ལྷ་རྣམས་གནས་སོ། ། དེ་དག་ནི་རྒྱལ་ཆེན་རིས་བཞི་པའི་ལྷ་ཞེས་བྱ་བ་སྡེ་གཅིག་ཏུ་བྱེད་དེ། ཚེའི་ཚད་ནི་མི་རྣམས་ཀྱི་ལོ་ལྔ་བཅུ་ལ་ཞག་གཅིག་ཏུ་བརྩིས་པའི་རང་གི་ལོ་ལྔ་བརྒྱ་ཐུབ་བོ། ། ལུས་ཀྱི་ཚད་ནི་རྒྱང་གྲགས་གཅིག་གི་བཞི་ཆའོ། ། སུམ་ཅུ་རྩ་གསུམ་པའི་ལྷ་ནི་རི་རབ་ཀྱི་སྟེང་ན་གནས་སྟེ།
དེ་ན་ལྷ་རྣམས་ཀྱི་དབང་པོ་བརྒྱ་བྱིན་ཞེས་བྱ་བ་རྣམ་པར་རྒྱལ་བའི་ཁང་བཟངས་ན་ལྷ་མ་ཡིན་གྱི་བུ་མོ་དམ་པ་བདེ་སོགས་མ་ལ་སོགས་པ་དང༌། ལྷའི་བུ་མོ་རྣམས་ཀྱིས་འདོད་པའི་ཡོན་ཏན་སྣ་ཚོགས་ཀྱིས་མི་སྐྱོ་བར་བྱེད་པ་ཡོད་དོ། ། གཞན་ཡང་དེ་ལ་གཡུལ་ངོར་སྤྱོད་པའི་གླང་པོ་ཆེ་རབ་བརྟན་ཞེས་བྱ་བ་དང༌། སྐྱེད་མོས་ཚལ་དུ་སྤྱོད་པའི་གླང་པོ་ཆེ་ས་སྲུང་གི་བུ་ཞེས་བྱ་བ་གཉིས་ཀའང་དཔག་ཚད་བདུན་བདུན་གྱིས་འཁོར་བའི་ཚད་དང་ལྡན་པ། གླང་གཡོག་བརྒྱད་སྟོང་བརྒྱད་སྟོང་དང་བཅས་པ་ཡོད་དོ། ། རྟའི་རྒྱལ་པོ་སྤྲིན་གྱི་ཤུགས་ཅན་ཞེས་བྱ་བ་རྟ་གཡོག་བརྒྱད་སྟོང་དང་བཅས་པ་ཡོད་དོ། ། དེ་ནས་གཙོ་བོ་ནོར་ལྷ་བརྒྱད་དང༌། དྲག་པོ་བཅུ་གཅིག་དང༌། ཉི་མ་བཅུ་གཉིས་དང༌། ཐ་སྐར་གྱི་བུ་གཞོན་ནུ་གཉིས་ཏེ།
དབང་པོ་དང་ཉེ་དབང་སུམ་ཅུ་རྩ་གསུམ་ཡོད་པའི་ཕྱིར་སུམ་ཅུ་རྩ་གསུམ་པ་ཞེས་བྱའོ། ། གཞན་ཡང་དེ་ན་ལྷའི་བུ་རྣམས་འདོད་པའི་ཡོན་ཏན་ལ་བག་མེད་པར་སྤྱོད་པ་དང༌། ལྷའི་བུ་དག་འདུས་བྱས་ཐམས་ཅད་ནི་མི་རྟག་པ། ཟག་པ་དང་བཅས་པ་ཐམས་ཅད་ནི་སྡུག་བསྔལ་བ། ཆོས་ཐམས་ཅད་ནི་བདག་མེད་པ། མྱ་ངན་ལས་འདས་པ་ཐམས་ཅད་ཞི་བ་ཡིན་ན། ཅིའི་ཕྱིར་བག་མེད་པར་གནས་ཞེས་བྱ་བའི་བག་མེད་པ་ལས་བསྐུལ་བ་དང༌། ཡང་ལྷ་མ་ཡིན་རྣམས་ཀྱི་དམག་གིས་ཉེ་བར་འཚེ་བར་བྱེད་པ་ན། ཀྱེ་ལྷ་རྣམས་ནི་རྒྱལ་བར་འགྱུར་རོ། ། ལྷ་མ་ཡིན་རྣམས་ནི་ཕམ་པར་འགྱུར་རོ། །
ཞེས་བྱ་བའི་ཉེ་བར་འཚེ་བ་སེལ་བར་བྱེད་པའི་སྒྲ་འབྱུང་བའི་ལྷའི་རྔ་བོ་ཆེ་ཆོས་ཀྱིས་མཐོ་བ་ཞེས་བྱ་བ་ཡོད་དོ། ། གྲོང་ཁྱེར་དང༌། ཕོ་བྲང་དང༌། ཚལ་དང༌། ས་གཞི་དང༌། དཔག་བསམ་གྱི་ཤིང་དང༌། འདུན་ས་དང༌། རྡོ་ལེབ་ལ་སོགས་པ་ནི་བཤད་ཟིན་ཏོ། ། དེ་དག་གི་ཚེའི་ཚད་ནི་མི་རྣམས་ཀྱི་ལོ་བརྒྱ་ལ་ཞག་གཅིག་ཏུ་བརྩིས་པའི་རང་ལོ་སྟོང་ཐུབ་བོ། ། ལུས་ཀྱི་ཚད་ནི་རྒྱང་གྲགས་ཕྱེད་ཡོད་དོ། །
དེ་ནས་སྟེང་དུ་འཕགས་པ་ན་འཐབ་བྲལ་ཞེས་བྱ་བའི་ལྷ་ཡོད་དེ། སུམ་ཅུ་རྩ་གསུམ་མན་ཆད་ལྷ་མ་ཡིན་གྱི་འཐབ་རྩོད་ཡོད་ལ། དེ་ནས་འཐབ་མོ་དང་བྲལ་བའི་ཕྱིར་འཐབ་བྲལ་ཞེས་བྱའོ། ། ཚེའི་ཚད་ནི་མི་རྣམས་ཀྱི་ལོ་ཉིས་བརྒྱ་ལ་ཞག་གཅིག་ཏུ་བརྩིས་པའི་རང་ལོ་ཉིས་སྟོང་ཐུབ་བོ། ། ལུས་ཀྱི་ཚད་ནི་རྒྱང་གྲགས་བཞི་གསུམ་ཡོད་དོ། ། དེ་ནས་སྟེང་དུ་འཕགས་པ་ན་དགའ་ལྡན་པའི་ལྷ་ཞེས་བྱ་བ་ཡོད་དེ། དེ་ན་མགོན་པོ་བྱམས་པས་འཇིག་རྟེན་དང་ཆོས་ཀྱི་རྒྱལ་སྲིད་གཉིས་ཀ་མཛད་ཅིང༌། ཐེག་པ་ཆེན་པོའི་ཆོས་ཀྱི་དགའ་བ་དང་ལྡན་པའི་ཕྱིར་དེ་སྐད་ཅེས་བརྗོད་དོ། ། ཚེའི་ཚད་ནི་མི་རྣམས་ཀྱི་ལོ་བཞི་བརྒྱ་ལ་ཞག་གཅིག་ཏུ་བརྩིས་པའི་རང་ལོ་བཞི་སྟོང་ཐུབ་བོ། ། ལུས་ཀྱི་ཚད་ནི་རྒྱང་གྲགས་གཅིག་གོ །
དེ་ནས་སྟེང་དུ་འཕགས་པ་ན་འཕྲུལ་དགའ་བ་ཞེས་བྱ་བའི་ལྷ་ཡོད་དེ། རང་གིས་སྤྲུལ་པའི་ལོངས་སྤྱོད་ལ་དགའ་བར་སྤྱོད་པའི་ཕྱིར་དེ་སྐད་དུ་བརྗོད་དོ། ། ཚེའི་ཚད་ནི་མི་རྣམས་ཀྱི་ལོ་བརྒྱད་བརྒྱ་ལ་ཞག་གཅིག་ཏུ་བརྩིས་པའི་རང་ལོ་བརྒྱད་སྟོང་ཐུབ་བོ། ། ལུས་ཀྱི་ཚད་ནི་རྒྱང་གྲགས་གཅིག་དང་བཞི་ཆའོ། ། དེའི་སྟེང་དུ་འཕགས་པ་ནི་གཞན་འཕྲུལ་དབང་བྱེད་པ་ཞེས་བྱ་བའི་ལྷ་ཡོད་དེ། གཞན་གྱིས་སྤྲུལ་པའི་ལོངས་སྤྱོད་ལའང་སྤྱོད་པའི་ཕྱིར་གཞན་འཕྲུལ་དབང་བྱེད་པ་ཞེས་བྱ་སྟེ། གཞན་འཕྲུལ་དབང་བྱེད་ཀྱི་གཙོ་བོ་ནི་འདོད་པའི་དབང་ཕྱུག་བདུད་སྡིག་ཅན་ཡིན་ནོ། ། ཚེའི་ཚད་ནི་མི་རྣམས་ཀྱི་ལོ་སྟོང་དྲུག་བརྒྱ་ལ་ཞག་གཅིག་ཏུ་བརྩིས་པའི་རང་ལོ་ཁྲི་དྲུག་སྟོང་ཐུབ་བོ། ། ལུས་ཀྱི་ཚད་ནི་རྒྱང་གྲགས་ཕྱེད་དང་གཉིས་ཡོད་དོ། ། དེ་དག་ལ་ནི་འདོད་པའི་ཁམས་ཀྱི་ལྷ་དྲུག་ཅེས་བྱ་སྟེ།
དེ་ལྟར་ན་མནར་མེད་པ་ནས་བཟུང་སྟེ། གཞན་འཕྲུལ་དབང་བྱེད་མན་ཆད་ལ་འདོད་པའི་ཁམས་ཞེས་བྱ་སྟེ། འདོད་པའི་ཡོན་ཏན་འཁྲིག་པ་དང༌། ཁམ་གྱི་ཟས་ལ་འདོད་ཆགས་དང་བཅས་པའི་ཕྱིར་དེ་སྐད་དུ་བརྗོད་དོ། ། གཟུགས་ཀྱི་ཁམས་ཀྱི་ལྷ་རྣམས་ནི་བསམ་གཏན་བཞིས་བསྡུས་ཏེ། བསམ་གཏན་དང་པོ་དང༌། གཉིས་པ་དང༌། གསུམ་པ་དང༌། བཞི་པའོ། ། བསམ་གཏན་དང་པོ་ལའང་གསུམ་ཡོད་དེ།
ཚངས་རིས་དང༌། ཚངས་པ་མདུན་ན་འདོན་དང༌། ཚངས་པ་ཆེན་པོའོ། ། དེ་དག་གི་ཚེའི་ཚད་ནི་ཚངས་རིས་པ་བསྐལ་པ་ཆེན་པོ་བཞི་ཆའོ། ། ཚངས་པ་མདུན་ན་འདོན་པ་ནི་བསྐལ་པ་ཕྱེད་དོ། ། ཚངས་པ་ཆེན་པོས་ནི་བསྐལ་པ་བཞི་གསུམ་མོ། ། ལུས་ཚད་ནི་དཔག་ཚད་ཕྱེད་དང༌། དཔག་ཚད་གཅིག་དང༌། དཔག་ཚད་ཕྱེད་དང་གཉིས་རིམ་པ་བཞིན་དུ་ཡོད་དོ། ། དེ་དག་གི་གོང་ན་བསམ་གཏན་གཉིས་པའི་ལྷ་རྣམས་ཡོད་ལ།
དེ་ལའང་གསུམ་སྟེ། འོད་ཆུང་དང༌། ཚད་མེད་འོད་དང༌། འོད་གསལ་གསུམ་མོ། ། དེ་དག་གི་ཚེའི་ཚད་ནི་འོད་ཆུང་བ་བསྐལ་པ་ཆེན་པོ་གཉིས་སོ། ། ཚད་མེད་འོད་པ་བཞིའོ། ། འོད་གསལ་བ་བསྐལ་བ་བརྒྱད་དོ། ། ལུས་ཀྱི་ཚད་ནི། འོད་ཆུང་བ་ལ་དཔག་ཚད་གཉིས་དང༌། ཚད་མེད་འོད་པ་ལ་དཔག་ཚད་བཞི་དང༌།
འོད་གསལ་བ་ལ་དཔག་ཚད་བརྒྱད་དོ། ། དེ་དག་གི་གོང་ན་བསམ་གཏན་གསུམ་པའི་ལྷ་རྣམས་ཡོད་ལ། དེ་ལའང་གསུམ་སྟེ། དགེ་ཆུང་དང༌། ཚད་མེད་དགེ་དང༌། དགེ་རྒྱས་པའོ། ། དེ་དག་གི་ཚེའི་ཚད་ནི་དགེ་ཆུང་བས་བསྐལ་པ་བཅུ་དྲུག་དང༌། ཚད་མེད་དགེ་བས་བསྐལ་པ་སུམ་ཅུ་རྩ་གཉིས་དང༌། དགེ་རྒྱས་པ་བསྐལ་པ་དྲུག་ཅུ་རྩ་བཞིའོ། ། ལུས་ཀྱི་ཚད་ནི།
དགེ་ཆུང་བ་དཔག་ཚད་བཅུ་དྲུག་དང༌། ཚད་མེད་དགེ་བ་ལ་དཔག་ཚད་སུམ་ཅུ་རྩ་གཉིས་དང༌། དགེ་རྒྱས་པ་ལ་དཔག་ཚད་དྲུག་ཅུ་རྩ་བཞི་ཡོད་དོ། ། དེ་དག་གི་གོང་ན་བསམ་གཏན་བཞི་པའི་ལྷ་རྣམས་ཡོད་ལ། དེ་ལ་རྣམ་པ་བརྒྱད་དེ། སྤྲིན་མེད་དང༌། བསོད་ནམས་སྐྱེས་དང༌། འབྲས་བུ་ཆེ་ཞེས་བྱ་བ་སོ་སོའི་སྐྱེ་བོའི་གནས་གཞན་གསུམ་དང༌། མི་ཆེ་བ་དང༌། མི་གདུང་བ་དང༌།
གྱ་ནོམ་སྣང་དང༌། ཤིན་ཏུ་མཐོང་བ་དང༌། འོག་མིན་པ་ཞེས་བྱ་བ་འཕགས་པའི་གནས་གཞན་ལྔ་སྟེ། དེ་དག་ལ་ནི་གཙང་མ་རིས་ཀྱི་ལྷ་ལྔ་ཞེས་ཟེར་རོ། ། དེ་དག་གི་ཚེའི་ཚད་ནི་སྤྲིན་མེད་པ་བསྐལ་པ་བརྒྱ་ཉི་ཤུ་རྩ་ལྔའོ། ། བསོད་ནམས་སྐྱེས་པ་བསྐལ་པ་ཕྱེད་དང་སུམ་བརྒྱའོ། ། འབྲས་བུ་ཆེ་བ་བསྐལ་པ་ལྔ་བརྒྱའོ། ། མི་ཆེ་བ་བསྐལ་པ་སྟོང་ངོ༌། ། མི་གདུང་བ་བསྐལ་པ་ཉིས་སྟོང་ངོ༌། ། གྱ་ནོམ་སྣང་བ་བསྐལ་པ་བཞི་སྟོང་ངོ༌། །
ཤིན་ཏུ་མཐོང་བ་བསྐལ་པ་བརྒྱད་སྟོང་ངོ༌། ། འོག་མིན་པ་བསྐལ་པ་ཁྲི་དྲུག་སྟོང་ངོ༌། ། ལུས་ཀྱི་ཚད་ལ་སྤྲིན་མེད་པ་ལ་དཔག་ཚད་བརྒྱ་ཉི་ཤུ་རྩ་ལྔ་དང༌། བསོད་ནམས་སྐྱེས་པ་ལ་དཔག་ཚད་ཕྱེད་དང་སུམ་བརྒྱ་དང༌། འབྲས་བུ་ཆེ་བ་ལ་དཔག་ཚད་ལྔ་བརྒྱ་དང༌། མི་ཆེ་བ་ལ་དཔག་ཚད་སྟོང་དང༌། མི་གདུང་བ་ལ་དཔག་ཚད་ཉིས་སྟོང་དང༌། ཤིན་ཏུ་མཐོང་བ་ལ་དཔག་ཚད་བཞི་སྟོང་དང༌། གྱ་ནོམ་སྣང་བ་ལ་དཔག་ཚད་བརྒྱད་སྟོང་དང༌། འོག་མིན་པ་ལ་དཔག་ཚད་ཁྲི་དྲུག་སྟོང་ཡོད་དོ། །
དེ་ལྟར་ན་ཚངས་རིས་ནས་འོག་མིན་གྱི་བར་ནི་གཟུགས་ཀྱི་ཁམས་ཞེས་བྱ་སྟེ། འདོད་པ་ལ་འདོད་ཆགས་དང་བྲལ་ལ། གཟུགས་ལ་འདོད་ཆགས་དང་མ་བྲལ་བའི་ཕྱིར་རོ། ། གཟུགས་མེད་པ་ནི་ལུས་ཅན་མ་ཡིན་པའི་ཕྱིར་གནས་གཞན་དང༌། ལུས་ཀྱི་ཚད་ནི་མེད་ཀྱི་སེམས་ཀྱི་ཏིང་ངེ་འཛིན་གྱི་བྱེ་བྲག་གིས་རྣམ་པ་བཞིར་འགྱུར་ཏེ། ནམ་མཁའ་མཐའ་ཡས་སྐྱེ་མཆེད་དང༌། རྣམ་ཤེས་མཐའ་ཡས་སྐྱེ་མཆེད་དང༌། ཅི་ཡང་མེད་པའི་སྐྱེ་མཆེད་དང༌། འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་པའོ། ། དེ་དག་གི་ཚེའི་ཚད་ནི་ནམ་མཁའ་མཐའ་ཡས་སྐྱེ་མཆེད་པ་ནི་བསྐལ་པ་ཆེན་པོ་སྟོང་ཕྲག་ཉི་ཤུ་དང༌།
རྣམ་ཤེས་མཐའ་ཡས་སྐྱེ་མཆེད་པ་ནི་བསྐལ་པ་སྟོང་ཕྲག་བཞི་བཅུ་དང༌། ཅི་ཡང་མེད་པའི་སྐྱེ་མཆེད་བསྐལ་པ་སྟོང་ཕྲག་དྲུག་ཅུ་དང༌། འདུ་ཤེས་མེད་འདུ་ཤེས་མེད་མིན་སྐྱེ་མཆེད་བསྐལ་པ་སྟོང་ཕྲག་བརྒྱད་ཅུའོ། ། དེ་ལྟར་ན་བཞི་པོ་དེ་དག་ལ་ནི་གཟུགས་མེད་པའི་ཁམས་ཞེས་བྱ་སྟེ། གཟུགས་ལ་འདོད་ཆགས་དང་བྲལ་ཞིང་གཟུགས་མེད་པ་ལ་འདོད་ཆགས་དང་བཅས་པའི་ཕྱིར་རོ། ། གལ་ཏེ་དེ་དག་གི་ཚེའི་ཚད་ལོ་དང་བསྐལ་པས་འཇོག་ན། དེ་ཉིད་ཀྱི་ཚད་གང་ཞེ་ན། དུས་ཀྱི་ཐུང་མཐའ་ནི་སྐད་ཅིག་མ་ཡིན་ལ། དེ་བརྒྱ་ཉི་ཤུ་ལ་དེའི་སྐད་ཅིག་ཅེས་བྱའོ། ། དེའི་སྐད་ཅིག་དྲུག་ཅུ་ལ་ཐང་ཅིག་གོ །
ཐང་ཅིག་སུམ་ཅུ་ལ་ཡུད་ཙམ་མོ། ། ཡུད་ཙམ་སུམ་ཅུ་ལ་ཉིན་ཞག་གཅིག་གོ ། དེ་སུམ་ཅུ་ལ་ཟླ་བ་གཅིག་གོ ། དེ་བཅུ་གཉིས་ལ་ལོ་གཅིག་གོ ། བསྐལ་པ་ནི་དྲུག་སྟེ། བར་གྱི་བསྐལ་པ་དང༌། ཆགས་པའི་བསྐལ་པ་དང༌། གནས་པའི་བསྐལ་པ་དང༌། འཇིག་པའི་བསྐལ་པ་དང༌། སྟོངས་པའི་བསྐལ་པ་དང༌།
བསྐལ་པ་ཆེན་པོའོ། ། དེ་ལ་བར་གྱི་བསྐལ་པ་ཞེས་བྱ་བ་ནི། ཛམྦུ་གླིང་པའི་མི་རྣམས་ཀྱི་ཚེའི་ཚད་དཔག་ཏུ་མེད་པ་ནས་མར་འགྲིབས་ཏེ། ཚེའི་ཚད་བརྒྱད་ཁྲི་པའི་བར་ནི་ཆགས་པའི་བསྐལ་པས་བསྡུས་ལ། བརྒྱད་ཁྲི་པར་གྱུར་པ་ནས་བཟུང་སྟེ། ཚེ་ལོ་བཅུ་པའི་བར་ནི་བར་གྱི་བསྐལ་པ་དང་པོ་ཞེས་བྱའོ། ། དེ་ནས་བརྒྱད་ཁྲི་པར་འདས་ཤིང་ཡང་བཅུ་པར་བབས་པ་གཉིས་བསྡོམས་པ་ལ་ནི་བར་གྱི་ཁུག་པ་གཅིག་ཅེས་ཟེར་ཏེ། དེ་འདྲ་བ་བཅོ་བརྒྱད་ལ་བར་གྱི་བསྐལ་པ་བཅོ་བརྒྱད་ཅེས་བྱའོ། ། དེ་ནས་ཚེ་ལོ་བཅུ་པ་ནས་བརྒྱད་ཁྲི་པའི་བར་ནི་བར་གྱི་བསྐལ་པ་ཐ་མ་སྟེ། དེ་ལྟར་ན་བར་གྱི་བསྐལ་པ་དང་པོ་དང༌།
ཁུག་པ་བཅོ་བརྒྱད་དང་བར་གྱི་བསྐལ་པ་ཐ་མ་སྟེ། བར་གྱི་བསྐལ་པ་ནི་ཉི་ཤུ་ཡོད་དོ། ། ཆགས་པའི་བསྐལ་པ་ནི་དང་པོར་རླུང་གི་དཀྱིལ་འཁོར་རྩོམ་པ་ནས། མཐར་མནར་མེད་པའི་སེམས་ཅན་གཅིག་ཐོག་མར་སྐྱེས་པའི་བར་ཡིན་ཏེ། དེ་ལ་སྣོད་ཆགས་པ་ལ་བར་གྱི་བསྐལ་པ་གཅིག་སྲིད་ཐོགས་ལ་དེའི་ཚུལ་སྔར་བསྟན་ཟིན་ཏོ། ། བཅུད་ཀྱི་སེམས་ཅན་ནི་སྟོང་གསུམ་མེས་ཞིག་པའི་རྗེས་ལ་ཆགས་པ་ཡིན་ལ། འོད་གསལ་བའི་ལྷ་ལས་བབ་སྟེ། འོད་གསལ་བའི་ལྷ་ཚེ་ཟད་པ་ཤི་སྟེ། ཚངས་པའི་གཞལ་ཡས་ཁང་སྟོང་པར་སྐྱེའོ། ། དེ་གཅིག་པུར་གྱུར་པས་སྐྱོ་སྟེ།
ཀྱེ་མ་བདག་དང་སྐལ་པ་མཉམ་པ་གཞན་དག་ཀྱང་འདིར་སྐྱེས་ན་ཅི་མ་རུང་སྙམ་དུ་སེམས་པར་གྱུར་ཏོ། ། དེ་ལྟར་སེམས་པའི་སྟོབས་ལས་བྱུང་བ་མ་ཡིན་ཡང་དེའི་རྗེས་ལ་ཡང་འོད་གསལ་ནས་ལྷ་ཚེ་ཟད་པ་དག་ཤི་སྟེ། དེར་སྐྱེས་པས་ཚངས་པ་དང་པོར་སྐྱེས་པ་དེའི་བསམ་པ་ལ། འདི་དག་ནི་བདག་གི་འདོད་པ་ལས་བྱུང་ངོ་སྙམ་དུ་སེམས་སོ། ། དེས་ན་དེ་ལ་འཇིག་རྟེན་གྱི་སྤྱི་མེས་ཚངས་པ་ཞེས་ཟེར་རོ། ། དེ་ནས་རིམ་པ་བཞིན་དུ་ཚངས་པ་མདུན་ན་འདོན་དང༌། ཚངས་རིས་དང༌། གཞན་འཕྲུལ་དབང་བྱེད་ནས་རྒྱལ་ཆེན་རིས་བཞིའི་བར་དུ་རིམ་པ་བཞིན་སྐྱེའོ། ། དེ་ནས་བྱང་གི་སྒྲ་མི་སྙན་དང༌། ནུབ་ཀྱི་བ་ལང་སྤྱོད་དང༌།
ཤར་གྱི་ལུས་འཕགས་པོ་དང༌། ལྷོའི་ཛམྦུ་གླིང་དུ་རིམ་པ་བཞིན་སྐྱེའོ། ། དེའི་ཚེ་ཛམྦུ་གླིང་པའི་མི་རྣམས་ཀྱི་ཚེ་ལོ་དཔག་ཏུ་མེད་པ་ཡོད་པའི་ཚེ་ཟས་སུ་བསམ་གཏན་གྱི་དགའ་བ་ཟ་བ་བརྫུས་ཏེ་སྐྱེས་པ། ལུས་ལ་འོད་ཡོད་པ། རྫུ་འཕྲུལ་གྱི་ནམ་མཁའ་ལ་འགྲོ་བ། གཟུགས་ཀྱི་ཁམས་ཀྱི་ལྷ་དང་འདྲ་བར་ཡོད་དོ། ། དེའི་ཚེ་སེམས་ཅན་རོ་ལ་ཆགས་པའི་རང་བཞིན་ཅན་འགའ་ཞིག་གིས་བདུད་རྩི་སའི་བཅུད་ཅེས་བྱ་བ། ཁ་དོག་དཀར་པོ། རོ་སྦྲང་རྩི་དང་འདྲ་བ་དག་ཡོད་པ་ཟོས་ཏེ། གཞན་ལའང་སྨྲས་པས།
སེམས་ཅན་གཞན་དག་གིས་ཀྱང་ཟོས་སོ། ། དེའི་ཚེ་ཁམ་གྱི་ཟས་ཟོས་པས་ལུས་ཀྱི་འོད་ཐམས་ཅད་མེད་པར་གྱུར་པ་ན། སེམས་ཅན་སྤྱིའི་ལས་ལས་གྲུབ་པ། ཉི་མ་དང༌། ཟླ་བ་གླིང་བཞིར་སྣང་བའི་བྱ་བ་བྱེད་པ་བྱུང་ངོ༌། ། དེའི་རྗེས་ལ་སའི་བཅུད་ནུབ་ནས་སའི་ཞག་ཅེས་བྱ་བ་ཆགས་པ་ཁ་དོག་དམར་སེར། རོ་སྦྲང་རྩི་དང་འདྲ་བ་བྱུང་བ་མི་རྣམས་ཀྱིས་ཟོས་སོ། ། དེ་ཡང་ནུབ་པ་དང་མྱུ་གུའི་ཚལ་ཞེས་བྱ་བ་བྱུང་བ་ཟོས་སོ། ། དེའང་ཟད་པ་དང༌། མ་རྨོས་པའི་འབྲས་སཱ་ལུ་དག་བྱུང་སྟེ།
དེ་མི་རྣམས་ཀྱིས་ཟོས་སོ། ། དེ་ནི་ཁམ་གྱི་ཟས་རྩུབ་པ་ཡིན་པས་མི་གཙང་བ་འབྱུང་བའི་དབང་པོ་དག་ཀྱང་དོད་དོ། ། ཡང་སེམས་ཅན་དེ་དག་མ་རྨོས་པའི་འབྲས་དེ་དག་ནམ་འདོད་པ་ན་བླངས་ཏེ་ཟ་བ་ན། སེམས་ཅན་ལེ་ལོ་ཅན་འགའ་ཞིག་གིས་ནང་པར་གྱི་སྐལ་པ་དེ་རིང་བླངས་ཏེ་བསགས་པ་དང༌། གཞན་དག་གིས་ཀྱང་དེ་བཞིན་དུ་བྱས་པས་མ་རྨོས་པའི་འབྲས་ཀྱང་ཟད་དོ། ། དེ་ནས་སོ་ནམ་གྱི་བྱ་བ་ལ་ཞུགས་པ་ན། གཅིག་གིས་བཏབ་པའི་ཞིང་གཞན་གྱིས་བསྡུས་པས་དེ་དག་མ་མཐུན་པར་རྩོད་དོ། ། དེའི་ཚེ་མི་རང་བཞིན་བཟང་པོ་ཅན་ཞིག་ཞིང་དཔོན་དུ་བསྐོས་པ་ན། དེ་སྐྱེ་བོ་མང་པོ་རྣམས་ཀྱིས་བཀུར་བས་རྒྱལ་པོ་མང་པོས་བཀུར་བ་ཞེས་བྱ་བར་གྱུར་ཏོ། ། དེའི་རྒྱུད་རྒྱལ་པོའི་བརྒྱུད་པ་མང་དུ་བྱུང་སྟེ།
རྒྱལ་པོ་མང་པོས་བཀུར་བ་དངོས་ཀྱི་བུ་ནི་འོད་མཛེས་སོ། ། དེའི་བུ་ནི་དགེ་བའོ། ། དེའི་བུ་ནི་དགེ་མཆོག་གོ ། དེའི་བུ་ནི་གསོ་སྦྱོང་འཕགས་ཏེ། དེ་དག་ལ་ནི་བསྐལ་པ་དང་པོའི་རྒྱལ་པོ་ལྔ་ཞེས་བྱའོ། ། རྒྱལ་པོ་གསོ་སྦྱོང་འཕགས་ཀྱི་བུ་ནི་ང་ལས་ནུའོ། ། དེའི་བུ་ནི་མཛེས་པའོ། ། དེའི་བུ་ནི་ཉེར་མཛེས་སོ། ། དེའི་བུ་ནི་མཛེས་ཅན་ནོ། ། དེའི་བུ་ནི་མཛེས་ལྡན་ཞེས་བྱ་བ་བྱུང་སྟེ།
དེ་དག་ལ་ནི་འཁོར་ལོས་སྒྱུར་བའི་རྒྱལ་པོ་ལྔ་ཞེས་བྱའོ། ། མཛེས་ལྡན་གྱི་བུ་ནི་བཏང་བའོ། ། དེའི་བུ་ནི་བཏང་བཟུང་ངོ༌། ། དེའི་བུ་ནི་ཤ་ཀུ་ནིའོ། དེའི་བུ་ནི་ཀུ་ཤིའོ། ། དེའི་བུ་ནི་ཀུ་ཤི་ཆེན་པོའོ། ། དེའི་བུ་ནི་ལེགས་མཐོང་ངོ༌། ། དེའི་བུ་ནི་ལེགས་མཐོང་ཆེན་པོའོ། ། དེའི་བུ་ནི་གནོད་སེལ་ལོ། ། དེའི་བུ་ནི་གསེར་མདོག་གོ །
དེའི་བུ་ནི་སྐལ་ལྡན་ནོ། ། དེའི་བུ་ནི་ངན་སྤང་ངོ༌། ། དེའི་བུ་ནི་ལྷུན་པོའོ། ། དེའི་བུ་ནི་ངེས་འགྲོའོ། ། དེའི་བུ་ནི་རབ་ཏུ་སྒྲ་གྲགས་སོ། ། དེའི་བུ་ནི་རབ་ཏུ་སྒྲ་གྲགས་ཆེན་པོའོ། ། དེའི་བུ་ནི་བདེ་བྱེད་དོ། ། དེའི་བུ་ནི་ཕྱོགས་བདག་གོ ། དེའི་བུ་ནི་རྡུལ་བཟང་ངོ༌། ། དེའི་བུ་ནི་རྒྱས་བྱེད་དོ། །
དེའི་བུ་རྒྱུད་ལ་ལྷ་ཆེན་པོ་བརྒྱད་ཁྲི་བཞི་སྟོང་བརྒྱུད་དེ་བྱུང་ངོ༌། ། ལྷ་ཆེན་པོ་ཐ་མའི་བུ་ནི་མུ་ཁྱུད་དོ། ། དེའི་བུ་ནི་རྒྱལ་བའོ། ། དེའི་བུ་ནི་ལྷུན་པོའོ། ། དེའི་བུ་ནི་འཇིགས་བྱེད་ཤིང་རྟའོ། ། དེའི་བུ་ནི་ཤིང་རྟ་བརྒྱ་པའོ། ། དེའི་བུ་ནི་ཤིང་རྟ་བཅུ་པའོ། ། དེའི་བུའི་རྒྱུད་ལ་ཡུལ་ལྔ་འཛིན་གྱི་རྒྱལ་པོ་ལྔ་སྟོང་བྱུང་ངོ༌། ། དེའི་བུ་ཕྱི་མའི་རྒྱུད་ལ་ཀ་ལིངྒའི་རྒྱལ་པོ་ལྔ་སྟོང་བྱུང་ངོ༌། ། དེའི་བུ་ཕྱི་མའི་རྒྱུད་ལ་ཨསྨ་ཀའི་རྒྱལ་པོ་བདུན་སྟོང་བྱུང་ངོ༌། །
དེའི་བུ་ཕྱི་མའི་རྒྱུད་ལ་སྒྲ་མི་སྙན་གྱི་རྒྱལ་པོ་བརྒྱད་སྟོང་འབྱུང་ངོ༌། ། དེའི་བུ་ཕྱི་མའི་རྒྱུད་ལ་ཐོད་པ་ཅན་གྱི་རྒྱལ་པོ་དགུ་སྟོང་བྱུང་ངོ༌། ། དེའི་བུ་ཕྱི་མའི་རྒྱུད་ལ་གླུ་དབྱངས་ཞེས་བྱ་བའི་རྒྱལ་པོ་ཁྲི་བྱུང་ངོ༌། ། དེའི་བུ་ཕྱི་མའི་རྒྱུད་ལ་མ་ག་དྷཱའི་རྒྱལ་པོ་ཁྲི་བྱུང་ངོ༌། ། དེའི་བུ་ཕྱི་མའི་རྒྱུད་ལ་ཏ་མི་ལིཔྟའི་རྒྱལ་པོ་ཁྲི་ལྔ་སྟོང་བྱུང་ངོ༌། ། དེའི་བུ་ཕྱི་མ་གོའུ་ཏམ་ཞེས་བྱ་བའི་བུ་བུ་རམ་ཤིང་སྐྱེས་ཞེས་བྱ་བ་བྱུང་ངོ༌། ། དེའི་བུའི་རྒྱུད་ལ་བུ་རམ་ཤིང་སྐྱེས་ཀྱི་རྒྱལ་པོ་སྟོང་དང་བརྒྱ་བྱུང་ངོ༌། ། དེའི་ཕྱི་མའི་བུ་ནི་བུ་རམ་ཤིང་པ་འཕགས་སྐྱེས་པོ་ཞེས་བྱ་བ་བྱུང་ངོ༌། ། དེའི་བུ་བཞི་ནི་སྐར་མདའ་གདོང་དང༌། ལག་ན་དང༌།
གླང་པོ་ཆེ་འདུལ་དང༌། རྐང་གདུབ་ཅན་ཞེས་བྱའོ། ། དེ་དག་ལ་ནི་ཤཱཀྱའི་རིགས་ཞེས་བྱ་བར་གྲགས་སོ། ། རྐང་གདུབ་ཅན་གྱི་བུ་ནི་རྐང་གདུབ་ཅན་གྱི་ཞབས་ཞེས་བྱ་བ་བྱུང་ངོ༌། ། དེའི་བུ་ནི་གནས་འཇོག་གོ ། དེའི་བུ་ནི་བ་ལང་གནས་སོ། ། དེའི་བུ་ནི་རྒྱལ་པོ་སེང་གེ་འགྲམ་ཞེས་བྱ་བ་ཡིན་ནོ། ། དེ་ལ་ནི་བུ་བཞི་ཡོད་དེ། ཟས་གཙང་དང༌། ཟས་དཀར་དང༌།
བྲེ་བོ་ཟས་དང༌། བདུད་རྩི་ཟས་སོ། ། རྒྱལ་པོ་ཟས་གཙང་གི་བུ་ནི་བཅོམ་ལྡན་འདས་དང༌། ཚེ་དང་ལྡན་པ་གཅུང་དགའ་བོ་ཡིན་ནོ། ། ཟས་དཀར་གྱི་བུ་ནི་ཚེ་དང་ལྡན་པ་རྒྱལ་བ་དང༌། བཟང་ལྡན་ཡིན་ནོ། ། བྲེ་བོ་ཟས་ཀྱི་བུ་ནི་ཚེ་དང་ལྡན་པ་མིང་ཆེན་དང༌། མ་འགགས་པ་ཡིན་ནོ། ། བདུད་རྩི་ཟས་ཀྱི་བུ་ནི། ཚེ་དང་ལྡན་པ་ཀུན་དགའ་བོ་དང༌།
ལྷས་བྱིན་ཡིན་ནོ། ། བཅོམ་ལྡན་འདས་ཀྱི་སྲས་ནི་གཞོན་ནུ་སྒྲ་གཅན་འཛིན་ཡིན་ནོ། ། ཤཱཀྱའི་རྒྱལ་པོའི་རིགས་ནི་དེས་རྫོགས་ལ། རྒྱལ་པོ་གཞན་གྱི་རིགས་ལས་བྱུང་བ་ཆོས་དང་ལྡན་པ་དག་གིས་སངས་རྒྱས་ཀྱི་བསྟན་པ་ལ་བྱ་བ་བྱས་སོ། ། དེ་བཞིན་གཤེགས་པ་མྱ་ངན་ལས་འདས་ནས་ལོ་བརྒྱ་ལོན་པ་ན། ཡུལ་དབུས་སུ་ཆོས་རྒྱལ་མྱ་ངན་མེད་ཅེས་བྱ་བ་བྱུང་ནས། ཛམྦུའི་གླིང་ཕལ་ཆེ་བ་ལ་མངའ་མཛད་དེ། བཀའ་བསྡུ་བ་བར་པའི་ཡོན་བདག་མཛད་ནས་བདེ་བར་གཤེགས་པའི་བསྟན་པའང་འཕེལ་བར་མཛད་དོ། ། དེ་ནས་ལོ་ཉིས་བརྒྱ་ལོན་པ་ན་ཛམྦུ་གླིང་གི་ནུབ་བྱང་གི་ཕྱོགས་སུ། རྒྱལ་པོ་ཀ་ནི་ཀ་ཞེས་བྱ་བ་བྱུང་ནས་བཀའ་བསྡུ་བ་གསུམ་པའི་ཡོན་བདག་བྱས་ཏེ།
སངས་རྒྱས་ཀྱི་བསྟན་པ་རྒྱས་པར་མཛད་དོ། ། གཞན་ཡང་རྒྱ་གར་དང༌། ཁ་ཆེ་དང༌། ལིའི་ཡུལ་དང༌། ཁུ་སེན་དང༌། བལ་ཡུལ་དང༌། རྒྱ་ནག་དང༌། འཇང་གི་ཡུལ་དང༌། མི་ཉག་གི་ཡུལ་ལ་སོགས་པ་རྣམས་སུ་ཆོས་དང་ལྡན་པའི་རྒྱལ་པོ་རྣམས་ཀྱིས་རང་རང་གི་ཡུལ་དུ་ཆོས་དར་བར་བྱས་སོ། ། སངས་རྒྱས་མྱ་ངན་ལས་འདས་ནས་ལོ་སྟོང་ལྷག་པ་ན་བོད་ཀྱི་ཡུལ་དུ་རྒྱལ་པོའི་ཐོག་མ་གཉའ་ཁྲི་བཙན་པོ་ཞེས་བྱ་བ་བྱུང་ལ།
དེ་ནས་རྒྱལ་རབས་ཉི་ཤུ་རྩ་དྲུག་འདས་པའི་འོག་ཏུ་རྒྱལ་པོ་ལྷ་ཐོ་ཐོ་རི་སྙན་བཙན་ཞེས་བྱ་བ་བྱུང་ཞིང༌། དེའི་ཚེ་སངས་རྒྱས་ཀྱི་བསྟན་པའི་དབུ་བརྙེས་ཏེ། བུ་མོ་དྲི་མ་མེད་བྱིན་ལུང་བསྟན་པའི་མདོ་ལས། ང་ཡོངས་སུ་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ནས་གདོང་དམར་ཅན་གྱི་ཡུལ་དུ་ང་ཡི་བསྟན་པ་འབྱུང་ངོ་ཞེས་ལུང་བསྟན་པ་བཞིན་ནོ། ། དེ་ནས་རྒྱལ་རབས་ལྔ་ནས་རྒྱལ་པོ་སྲོང་བཙན་སྒམ་པོ་ཞེས་བྱ་བ་བྱུང་ལ། དེའི་ཚེ་པཎྜི་ཏ་ཨཱ་ནནྡ་དང༌། ལོ་ཙཱ་བ་ཐོན་མི་སཾ་བྷོ་ཊ་ཞེས་བྱ་བས་ཆོས་བསྒྱུར་ཞིང༌། ལྷ་ས་ལ་སོགས་པའི་གཙུག་ལག་ཁང་བཞེངས། དམ་པའི་ཆོས་ཀྱི་སྲོལ་བཏོད། དེ་ནས་རྒྱལ་རབས་ལྔ་ན་རྒྱལ་པོ་ཁྲི་སྲོང་ལྡེའུ་བཙན་ཞེས་བྱ་བ་བྱུང་ལ།
དེས་སློབ་དཔོན་ཞི་བ་འཚོ་དང༌། པདྨ་འབྱུང་གནས་དང༌། ཀ་མ་ལ་ཤཱི་ལ་སོགས་པའི་པཎྜི་ཏ་དང༌། གྲུབ་པའི་སྐྱེས་བུ་སྤྱན་དྲངས། བཻ་རོ་ཙ་ན་རཀྵི་ཏ་དང༌། འཁོན་ཀླུའི་དབང་པོ་སྲུང་བ་ལ་སོགས་པ་སད་མི་མི་བདུན་ཞེས་བྱ་བ་ལོ་ཙཱ་བ་དང༌། གཞན་ཡང་པཎྜི་ཏ་དང༌། ལོ་ཙཱ་བ་མང་པོས་ཆོས་ཤིན་ཏུ་མང་བ་བསྒྱུར་ཞིང༌། སྡོམ་པ་གསུམ་ཀའི་སྲོལ་འཕེལ་བར་མཛད་དོ། ། དེ་ནས་རྒྱལ་རབས་གསུམ་འདས་པ་ན་རྒྱལ་པོ་རལ་པ་ཅན་ཞེས་བྱ་བ་བྱུང་ལ།
དེས་རྒྱལ་སྲིད་ཤིན་ཏུ་ཡངས་པ་ལ་མངའ་མཛད་ཅིང༌། ཛི་ན་མི་ཏྲ་དང༌། ཤཱི་ལེནྡྲ་བོ་དྷི་ལ་སོགས་པའི་པཎྜི་ཏ་དང༌། སྐ་བ་དཔལ་བརྩེགས་དང༌། ཅོག་རོ་ཀླུའི་རྒྱལ་མཚན་ལ་སོགས་པའི། ལོ་ཙཱ་བ་རྣམས་ཀྱིས་སྔར་འགྱུར་བའི་ཆོས་རྣམས་སྐད་གསར་བཅད་ཀྱིས་གཏན་ལ་ཕབ་ཅིང༌། མ་འགྱུར་བ་རྣམས་གཞི་ནས་བསྒྱུར་ཏེ། བསྟན་པ་ཤིན་ཏུ་རྒྱས་པར་མཛད་དོ། ། དེ་ནས་བོད་ཁམས་སྤྱི་ལ་དབང་བསྒྱུར་བའི་རྒྱལ་པོ་མ་བྱུང་ཡང༌། རྒྱལ་ཕྲན་དང༌།
རྒྱལ་རྒྱུད་ནི་ད་དུང་ཡོད་དོ། ། པཎྜི་ཏ་དང༌། ལོ་ཙཱ་བ་དང༌། དགེ་བའི་བཤེས་གཉེན་མང་དུ་བྱུང་བས་བདེ་བར་གཤེགས་པའི་བསྟན་པ་ནི་ད་ལྟའང་ཅི་རིགས་པར་གནས་སོ། ། སངས་རྒྱས་མྱ་ངན་ལས་འདས་ནས་ལོ་སུམ་སྟོང་ཉིས་བརྒྱ་ལྔ་བཅུ་ལྷག་འདས་པ་ན། བྱང་ཕྱོགས་ཧོར་གྱི་ཡུལ་དུ་སྔོན་བསོད་ནམས་བསགས་པའི་འབྲས་བུ་སྨིན་པ་ཇིང་གིར་རྒྱལ་པོ་ཞེས་བྱ་བ་བྱུང་ལ། དེས་བྱང་ཕྱོགས་ནས་བརྩམས་ཏེ་སྐད་རིགས་མི་གཅིག་པའི་ཡུལ་ཁམས་དུ་མ་དབང་དུ་བྱས་ནས་སྟོབས་ཀྱིས་འཁོར་ལོས་སྒྱུར་བ་ལྟ་བུར་གྱུར་ཏོ། ། དེའི་སྲས་ནི་མོ་གོ་ཏ་ཞེས་བྱ་བ་ག་གན་དུ་ཡོངས་སུ་གྲགས་པ་དེས་རྒྱལ་པོ་མཛད་ཅིང༌། རྒྱལ་སྲིད་ནི་སྔ་མ་བས་ཀྱང་རྒྱས་པར་གྱུར་ཏོ། ། དེའི་སྲས་ནི་གོ་ཡུག་གན་ཞེས་བྱ་སྟེ།
དེའང་རྒྱལ་སྲིད་ལ་དབང་བསྒྱུར་བའི་རྒྱལ་པོར་གྱུར་ཏོ། ། ཇིང་གིར་རྒྱལ་པོའི་སྲས་ཆུང་བར་གྱུར་པ་ནི་དོ་ལོ་ཞེས་བྱ་བ་ཡིན་ཏེ། དེས་ཀྱང་རྒྱལ་པོའི་གོ་འཕང་རྣམ་པར་ཐོབ་ནས་རྒྱལ་ཐབས་བྱས་པ་ཉིད་དོ། ། དེའི་སྲས་ཀྱི་ཐུ་བོ་ནི་མོང་གོ་ཞེས་བྱ་བ་ཡིན་ཏེ། དེས་ཀྱང་རྒྱལ་པོའི་གོ་འཕང་རྣམ་པར་ཐོབ་ནས། རྒྱལ་ཐབས་བྱས་པ་ཉིད་དོ། ། དེའི་གཅུང་ནི་གོ་པེ་ལ་ཞེས་གྲགས་པ་སྟེ། རྒྱལ་པོ་ཉིད་དུ་ཡང་མངའ་གསོལ་ནས་སྔ་མ་དེ་དག་པས་ཆེས་ལྷག་པའི་རྒྱལ་སྲིད་དུ་མ་ལ་དབང་བསྒྱུར་ཞིང༌། བསྟན་པ་རིན་པོ་ཆེའི་སྒོར་ཞུགས་ཏེ། རྒྱལ་སྲིད་ཆོས་བཞིན་དུ་རྣམ་པར་བསྐྱངས་ནས།
སྟོན་པའི་བསྟན་པའང་གསལ་བར་བྱས་པ་ཉིད་དོ། ། དེའི་སྲས་ཀྱི་ཐུ་བོ་ནི་ཇིང་གིམ་ཞེས་བྱ་སྟེ། མཐོ་རིས་ཀྱི་དཔལ་འབྱོར་ཐམས་ཅད་ཀྱིས་འབྱོར་ཞིང་ཆོས་རིན་པོ་ཆེའི་རྒྱན་གྱིས་ཀྱང་མཛེས་པར་སྣང་བའོ། ། དེ་ལ་མཾ་ག་ལ་དང༌། ནོ་མོ་གན་ཞེས་བྱ་བ་ལ་སོགས་པ་མཆེད་ཟླ་རྣམས། རང་རང་གི་ཡོན་ཏན་དང་འབྱོར་པས་འབྱོར་ཞིང༌། སོ་སོའི་སྲས་དང་བརྒྱུད་པ་དང་བཅས་པ་ཉིད་དོ། ། དེ་ལྟར་ཤཱཀྱའི་རྒྱལ་རྒྱུད་ནས་བརྩམས་ཏེ། དེང་སང་གནས་པའི་རྒྱལ་རྒྱུད་ཀྱི་བར་རྣམས་བརྗོད་པའོ། ། དེ་ལྟར་རྒྱལ་པོ་རྣམས་ཀྱི་ཐོག་མ་མང་པོས་བཀུར་བའི་རྒྱལ་པོར་བསྐོས་པ།
དེའི་ཚེ་སེམས་ཅན་དེ་དག་ཕན་ཚུན་གཞན་གྱི་ཞིང་ལ། གཞན་གྱིས་བླངས་པས་མ་བྱིན་པར་ལེན་པ་བྱུང་ངོ༌། ། དེ་དག་རྒྱལ་པོའི་མི་རྣམས་ཀྱིས་དྲིས་པ་ན་མ་བླངས་སོ་ཞེས་བརྫུན་ཡང་སྨྲས་སོ། ། དེ་དག་རྒྱལ་པོའི་མི་རྣམས་ཀྱིས་སྲོག་དང་བྲལ་བར་བྱས་པས། སྲོག་གཅོད་པ་ལ་སོགས་པའི་མི་དགེ་བ་དུ་མ་བྱས་སོ། ། དེའི་ཚེ་མི་དགེ་བ་བྱེད་པའི་སེམས་ཅན་ཤི་འཕོས་པ་རྣམས་དུད་འགྲོར་སྐྱེས་སོ། ། དེ་ནས་ཡི་དྭགས་རྣམས་སུ་སྐྱེས་སོ། ། དེ་ནས་དམྱལ་བ་རྣམས་སུ་རིམ་གྱིས་སྐྱེས་ཏེ། མནར་མེད་པའི་སེམས་ཅན་དམྱལ་བར་སྔོན་མེད་པ་གསར་དུ་སྐྱེས་པ་ན། འཇིག་རྟེན་འདི་ཆགས་པ་རྫོགས་པ་ཡིན་ནོ། །
དེ་ལྟར་མི་དེ་དག་གིས་མི་དགེ་བ་སྤྱད་པས་རིམ་གྱིས་ཚེ་ཐུང་བ་དང༌། ལོངས་སྤྱོད་ཆུང་དུ་སོང་ནས། ཛམྦུ་གླིང་པ་རྣམས་ཀྱི་ཚེ་ལོ་བརྒྱད་ཁྲི་པར་གྱུར་པ་དང༌། མནར་མེད་པའི་དམྱལ་བ་གསར་དུ་སྐྱེས་པ་དུས་མཚུངས་སོ། ། དེ་ལྟར་སེམས་ཅན་གྱི་འཇིག་རྟེན་ཆགས་པ་ལ་བར་གྱི་བསྐལ་པ་བཅུ་དགུ་དང༌། སྣོད་ཆགས་པ་ལ་བར་གྱི་བསྐལ་པ་གཅིག་སྟེ། འཆགས་པ་ལ་བར་བསྐལ་ཉི་ཤུ་ཡོད་དོ། ། ཛམྦུ་གླིང་པའི་ཚེ་ལོ་བརྒྱད་ཁྲི་པ་ནས་གནས་པའི་མགོ་བརྩམས་ནས། འཇིག་རྟེན་འདི་བར་གྱི་བསྐལ་པ་ཉི་ཤུར་གནས་སོ། ། དེ་དག་གི་ཚེ་ལོ་བཅུ་པ་ལ་ནི་མཚོན་གྱི་བསྐལ་པ་ཞག་བདུན་དང༌།
ནད་ཀྱི་བསྐལ་པ་ཞག་བདུན་དང༌། ཟླ་བ་བདུན་དང༌། མུ་གེའི་བསྐལ་པ་ཞག་བདུན་དང༌། ཟླ་བ་བདུན་དང༌། ལོ་བདུན་འབྱུང་བས་མི་ཕལ་ཆེར་ཟད་དེ། ལྷག་མ་ལུས་པ་རྣམས་གཅིག་གིས་གཅིག་མཐོང་བར་གྱུར་པ་ན། ཆེས་དཀོན་པའི་དབང་གིས་ཕན་ཚུན་མཛའ་བ་དང༌། མཐུན་པར་གྱུར་ཏེ། སྲོག་གཅོད་པ་སྤང་བ་ལ་སོགས་པའི་དགེ་བ་སྤྱད་པས་རིམ་གྱིས་ཚེ་དང༌། ལོངས་སྤྱོད་འཕེལ་ཏེ།
ཚེ་ལོ་བརྒྱད་ཁྲི་པར་འགྱུར་རོ། ། དེ་དག་གི་ཡར་འཕེལ་བ་ལ་ནི་འཁོར་ལོས་སྒྱུར་བའི་རྒྱལ་པོ་རྣམས་བྱུང་སྟེ། སེམས་ཅན་རྣམས་ཆོས་ཁྲིམས་ཀྱིས་སྐྱོང་བར་མཛད་དོ། ། མར་འགྲིབ་པ་ལ་ནི་རྫོགས་པའི་སངས་རྒྱས་རྣམས་འཇིག་རྟེན་དུ་བྱོན་ནས། སེམས་ཅན་རྣམས་ཀྱི་འདྲེན་པ་མཛད་དོ། ། འཕེལ་བ་དང༌། འགྲིབ་པ་གཉིས་ཀ་ལ་རང་སངས་རྒྱས་རྣམས་བྱོན་ཏེ། སེམས་ཅན་རྣམས་ཀྱི་བསོད་ནམས་ཀྱི་ཞིང་མཛད་དོ། ། བར་བསྐལ་ཉི་ཤུ་གནས་པའི་རྗེས་སུ་འཇིག་པའི་མགོ་བརྩམས་ལ། དེ་ཡང་དང་པོ་བཅུད་ཀྱི་འཇིག་རྟེན་འཇིག་སྟེ།
འདི་ལྟར་མནར་མེད་པར་གསར་དུ་སྐྱེ་བ་ཆད་ཅིང༌། དེར་སྐྱེས་ཟིན་པ་རྣམས་ཀྱང་ཤི་ནས་ལས་ཟད་ན་འགྲོ་བ་གཞན་དག་དུ་སྐྱེ་ལ། མ་ཟད་པ་རྣམས་དམྱལ་བ་གོང་མ་རྣམས་སམ། འཇིག་རྟེན་གྱི་ཁམས་གཞན་གྱི་དམྱལ་བ་རྣམས་སུ་སྐྱེ་བར་འགྱུར་རོ། ། དེ་ལྟར་དམྱལ་བ་མནར་མེད་པ་སྟོངས་ཏེ། དེ་ནས་རིམ་གྱིས་དམྱལ་བ་གོང་མ་རྣམས་ཀྱང་སྟོངས་ནས། ཡི་དྭགས་རྣམས་སུ་སྐྱེའོ། ། དེ་ལྟར་ཚུལ་དེ་ཉིད་ཀྱིས་ཡི་དྭགས་དང༌། དུད་འགྲོ་རྣམས་ཀྱང་སྟོངས་པར་འགྱུར་རོ། ། མི་རྣམས་ཀྱི་སྒྲ་མི་སྙན་པ་མ་གཏོགས་པ་རྣམས་དང༌།
འདོད་པའི་ལྷ་རྣམས་ལའང་ཆོས་ཉིད་ཀྱིས་ཐོབ་པའི་བསམ་གཏན་སྐྱེས་ཏེ་བསམ་གཏན་དང་པོར་སྐྱེ་བར་འགྱུར་རོ། ། སྒྲ་མི་སྙན་རྣམས་འདོད་པའི་ལྷ་རྣམས་སུ་སྐྱེ་སྟེ། དེར་བསམ་གཏན་དང་པོའི་སེམས་ཐོབ་ནས། བསམ་གཏན་དང་པོར་སྐྱེ་བར་འགྱུར་རོ། ། བསམ་གཏན་དང་པོ་པ་རྣམས་ཀྱང་ཆོས་ཉིད་ཀྱིས་ཐོབ་པའི་བསམ་གཏན་གཉིས་པ་རྒྱུད་ལ་སྐྱེས་ནས། ཤི་འཕོས་ནས་བསམ་གཏན་གཉིས་པར་སྐྱེ་སྟེ། དེ་ལྟར་ན་མནར་མེད་པ་ནས་ཚངས་པའི་འཇིག་རྟེན་གྱི་བར་སྟོངས་པར་འགྱུར་ཏེ། དེ་ལ་བར་གྱི་བསྐལ་པ་བཅུ་དགུ་ཐོགས་སོ། ། དེ་ནས་གླིང་བཞིར་ཉི་མ་བདུན་འཆར་བར་འགྱུར་ཏེ། ཆར་མི་བབ་ཅིང་ཉི་མ་དང་པོས་ནི་ཆུ་ལས་གྱུར་པའི་རྩི་ཤིང་ནགས་ཚལ་རྣམས་སྐེམ་པར་བྱེད་དོ། །
གཉིས་པས་ནི་ལྟེང་ཀ་དང་ཆུ་བྲན་རྣམས་སྐེམ་པར་བྱེད་དོ། ། གསུམ་པས་ནི་ཆུ་བོ་ཆེན་པོ་གངྒཱ་ལ་སོགས་པ་བཞི་ཡང་སྐེམ་པར་བྱེད་དོ། ། བཞི་པས་ནི་མཚོ་མ་དྲོས་པའང་སྐེམ་པར་བྱེད་དོ། ། ལྔ་པས་ནི་ཕྱིའི་རྒྱ་མཚོ་ཡང་པུས་མོ་ནུབ་ཙམ་དུ་བྱེད་དོ། ། དྲུག་པས་ནི་ཕྱིའི་རྒྱ་མཚོའི་ལྷག་མའང་སྐེམ་པར་བྱེད་དོ། ། བདུན་པས་ནི་སྣོད་འདི་མེ་ལྕེ་གཅིག་ཏུ་འབར་བར་བྱེད་དེ། མནར་མེད་པའི་གནས་ནས་ཚངས་པའི་འཇིག་རྟེན་གྱི་བར་རྣམས་མེས་འཇིག་གོ ། དེ་ལ་བར་གྱི་བསྐལ་པ་གཅིག་ཐོགས་ཏེ། དེ་ལྟར་ན་འཇིག་རྟེན་འཇིག་པ་ལ་བར་གྱི་བསྐལ་པ་ཉི་ཤུ་ཐོགས་སོ། ། དེ་ནས་ནི་སྟོངས་པའི་བསྐལ་པ་སྟེ།
དེའང་བར་གྱི་བསྐལ་པ་ཉི་ཤུའི་ཡུན་དུ་སྟོངས་པ་ཡིན་ནོ། ། དེ་ལྟར་ན་ཆགས་པ་དང༌། གནས་པ་དང༌། འཇིག་པ་དང༌། སྟོངས་པའི་བསྐལ་པ་རྣམས་ལ་བར་གྱི་བསྐལ་པ་བརྒྱད་ཅུ་ཡོད་དེ། དེ་དག་ཐམས་ཅད་ལ་ནི་བསྐལ་པ་ཆེན་པ་ཞེས་བྱའོ། ། དེས་ནི་ཚངས་རིས་པ་ལ་སོགས་པའི་ཚེ་ཚད་གཞལ་ལོ། ། སྣོད་འཇིག་པ་དེའང་མེས་འཇིག་པ་དང༌། ཆུས་འཇིག་པ་དང༌། རླུང་གིས་འཇིག་པ་གསུམ་སྟེ།
མེས་འཇིག་པ་ནི་གོང་དུ་བཤད་མ་ཐག་པ་ལྟར་འཇིག་ཅིང༌། ཡང་ཆགས་པ་ལན་བདུན་རིམ་པས་བྱུང་བའི་མཐར། ཆགས་པའི་འཇིག་རྟེན་དེ་ཆུས་འཇིག་སྟེ། དེས་ནི་བསམ་གཏན་གཉིས་པ་མན་ཆད་འཇིག་པར་བྱེད་དོ། ། འོད་གསལ་གྱི་གནས་སུ་སྤྲིན་གྱི་ཕུང་པོ་ཆེན་པོ་འདུས་པ་ལས། ཆར་གྱི་རྒྱུན་བབས་ནས་སྣོད་འདི་ལན་ཚྭ་ཆུའི་ནང་དུ་ཞུ་བ་ལྟར་མེད་པར་བྱས་ཏེ། ཆུ་དེའང་རང་ཉིད་སྐེམ་པར་འགྱུར་རོ། ། དེ་ལྟར་ཆུས་ལན་ཅིག་ཞིག་པའི་རྗེས་ལ་ཡང་སྔ་མ་བཞིན་དུ་མེས་འཇིག་པ་ལན་བདུན་འབྱུང་ངོ༌། ། དེ་ནས་ཡང་ཆུས་འཇིག་སྟེ། དེ་ལྟར་མེས་འཇིག་པ་ལན་བདུན་བདུན་གྱི་རྗེས་ལ།
ཆུས་འཇིག་པ་ལན་རེ་འབྱུང་ཞིང་ཆུས་ལན་བདུན་ཞིག་པའི་རྗེས་ལ་ཡང་མེས་འཇིག་པ་ལན་བདུན་འབྱུང་ངོ༌། ། དེའི་རྗེས་ལའང་ཆགས་པའི་འཇིག་རྟེན་དེ་ནི་རླུང་གིས་འཇིག་སྟེ། དེས་བསམ་གཏན་གསུམ་པ་མན་ཆད་འཇིག་པར་བྱེད་དོ། ། འདི་ལྟར་འཇིག་པར་བྱེད་པའི་རླུང་ཆེན་པོས་རིའི་རྒྱལ་པོ་རི་རབ་ཀྱང་གཏོར་ཡང་དུ་བྱེད་ན། གཞན་རྣམས་ལྟ་ཅི་སྨོས་པའི་རླུང་གིས་འཇིག་ཅིང་འཐོར་བར་བྱེད་དོ། །

བསམ་གཏན་བཞི་པ་ལ་ནི་ཕྱི་རོལ་གྱི་འཇིག་པའི་རྒྱུ་མེད་ཀྱང༌། སེམས་ཅན་དེ་དག་སྐྱེ་བ་ན་གཞལ་ཡས་ཁང་པ་དང་བཅས་ཏེ་སྐྱེ་ལ། ཤི་བ་ན་གཞལ་ཡས་ཁང་དང་བཅས་པའང་འཇིག་པར་འགྱུར་རོ། ། དེ་དག་གིས་ནི་སྣོད་ཀྱི་འཇིག་རྟེན་དང༌། བཅུད་ཀྱི་སེམས་ཅན་དང༌། དེ་དག་ཆགས་འཇིག་དང་བཅས་པ་བཤད་ཟིན་ཏོ། ། ད་ནི་དེ་དག་རྒྱུ་དང་འབྲས་བུར་འབྲེལ་བའི་རྟེན་འབྲེལ་བཤད་པར་བྱ་སྟེ། དེའང་གང་ཞིག་གང་ལ་བརྟེན་ནས་འབྱུང་བ་ནི་རྟེན་ཅིང་འབྲེལ་བར་འབྱུང་བའོ། ། དེ་ལ་ཕྱི་དང་ནང་གི་རྟེན་འབྲེལ་གཉིས་ཡོད་དེ། ཕྱིའི་རྟེན་ཅིང་འབྲེལ་བར་འབྱུང་བ་ནི་སྣོད་ཀྱི་འཇིག་རྟེན་ཇི་ལྟར་གྲུབ་པའི་ཚུལ་སྔར་བཤད་པ་ལྟ་བུ་དང༌། ས་བོན་ལས་མྱུ་གུ་སྐྱེ་བ་ལ་སོགས་པ་ལྟ་བུའོ། །
ནང་གི་རྟེན་ཅིང་འབྲེལ་བར་འབྱུང་བ་ནི། མ་རིག་པ་ཡོད་ན་འདུ་བྱེད་ཡོད་པ་ལ་སོགས་པ་ལུགས་ལས་འབྱུང་བ་དང༌། མ་རིག་པ་འགགས་པས་འདུ་བྱེད་འགག་པ་ལ་སོགས་པ་ལུགས་ལས་བཟློག་པ་གཉིས་སོ། ། ལུགས་ལས་འབྱུང་བ་ལའང་གནས་སྐབས་པའི་རྟེན་ཅིང་འབྲེལ་བར་འབྱུང་བ་དང༌། རྒྱུན་ཆགས་པ་དང༌། འབྲེལ་བ་དང༌། སྐད་ཅིག་མ་དང༌། ཚེ་གསུམ་གྱིས་བསྡུས་པ་དང༌། རྒྱུ་དང་འབྲས་བུའི་ཚུལ་གཉིས་ཀྱིས་བསྡུས་པ་དང༌། ཀུན་ནས་ཉོན་མོངས་པ་གསུམ་གྱིས་བསྡུས་པ་ཞེས་བྱ་བར་ཤེས་པར་བྱའོ། །
དེ་ལ་གནས་སྐབས་པ་ནི་སྐྱེ་བ་སྔ་མའི་ཉོན་མོངས་པ་སྤྱོད་པའི་གནས་སྐབས་ཀྱི་ཕུང་པོ་ལྔ་ལ་མ་རིག་པ་ཞེས་བྱ་སྟེ། མ་རིག་པ་གཙོ་ཆེ་བའི་ཕྱིར་དེ་སྐད་དུ་བརྗོད་དོ། ། འོག་མ་རྣམས་ལའང་གཙོ་བོའི་མིང་གིས་འདུ་བྱེད་ལ་སོགས་པར་བརྟགས་ཏེ་ཐམས་ཅད་དུ་ཕུང་པོ་ལྔ་ལྔ་པ་ཡིན་ནོ་ཞེས་ཤེས་པར་བྱའོ། ། འདུ་བྱེད་ནི་སྐྱེ་བ་སྔ་མའི་ལས་དགེ་བ་དང༌། མི་དགེ་བ་བྱེད་པའི་གནས་སྐབས་ཀྱི་ཕུང་པོ་ལྔའོ། ། རྣམ་པར་ཤེས་པ་ནི་དེ་དག་གིས་འཕངས་པའི་རྣམ་པར་ཤེས་པ་སྐྱེ་བའི་སྲིད་པར་ཉིང་མཚམས་སྦྱོར་བའི་གནས་སྐབས་ཀྱི་ཕུང་པོ་ལྔའོ། ། མིང་དང་གཟུགས་ནི་མངལ་དུ་སྐྱེས་ནས་མིག་ལ་སོགས་པ་མ་དོད་ཀྱི་བར་གྱི་ཕུང་པོ་ལྔ་སྟེ། མིང་ནི་ཚོར་བ་དང༌། འདུ་ཤེས་དང༌། འདུ་བྱེད་དང༌།
རྣམ་པར་ཤེས་པའི་ཕུང་པོ་བཞི་དང༌། གཟུགས་ནི་མངལ་གྱི་གནས་སྐབས་ཀྱི་ནུར་ནུར་པོ་དང༌། མེར་མེར་པོ་དང༌། གོར་གོར་པོ་དང༌། མཁྲང་འགྱུར་དང༌། རྐང་ལག་འགྱུས་པ་སྟེ་ལྔའོ། ། སྐྱེ་མཆེད་དྲུག་ནི་མངལ་དུ་མིག་ལ་སོགས་པ་དོད་པ་ནས་བཟུང་སྟེ། གསུམ་འདུས་ནས་ཡུལ་ཡོངས་སུ་དཔྱོད་མི་ཤེས་པའི་བར་གྱི་ཕུང་པོ་ལྔའོ། ། རེག་པ་ནི་དབང་པོ་དང༌། ཡུལ་དང༌།
རྣམ་པར་ཤེས་པ་གསུམ་འདུས་ནས་ཡུལ་ཡོངས་སུ་དཔྱོད་ནས་བདེ་བ་དང༌། སྡུག་བསྔལ་གྱི་རྒྱུ་མི་ཤེས་པའི་བར་གྱི་ཕུང་པོ་ལྔའོ། ། ཚོར་བ་ནི་བདེ་བ་དང༌། སྡུག་བསྔལ་གྱི་རྒྱུ་ཤེས་པའི་བྱིས་པའི་དུས་ནས་བཟུང་སྟེ། འཁྲིག་པ་ལ་སྤྱོད་མི་ནུས་པའི་བར་གྱི་ཕུང་པོ་ལྔའོ། ། སྲེད་པ་ནི་འཁྲིག་པ་ལ་ལོངས་སྤྱོད་པར་ནུས་པའི་གནས་སྐབས་ཀྱི་ཕུང་པོ་ལྔ་སྟེ། ལང་ཚོ་རྒྱས་པའི་གནས་སྐབས་སོ། ། ལེན་པ་ནི་བདེ་བའི་རྒྱུ་ནོར་དང༌། འབྲུ་ལ་སོགས་པ་ལ་སྲེད་པ་འཕེལ་ཏེ། དེ་དག་ཐོབ་པར་བྱ་བའི་ཕྱིར་ཞིང་ལས་དང༌།
ཚོང་ཁེ་ལ་སོགས་པ་ལ་རྒྱུག་པའི་གནས་སྐབས་ཀྱི་ཕུང་པོ་ལྔའོ། ། སྲིད་པ་ནི་དེ་ལྟར་ལེན་ཅིང་ལས་བྱེད་པ་ན་སྲིད་པ་ཕྱི་མར་འཕེན་པའི་ལས་སོགས་པའི་གནས་སྐབས་ཀྱི་ཕུང་པོ་ལྔའོ། ། སྐྱེ་བ་ནི་འདི་ནས་ཤི་འཕོས་ནས་ཕྱི་མར་ཉིང་མཚམས་སྦྱོར་བའི་གནས་སྐབས་ཀྱི་ཕུང་པོ་ལྔའོ། ། རྒ་ཤི་ནི་སྐྱེ་བ་ཕྱི་མའི་མིང་དང་གཟུགས་ནས་ཚོར་བའི་བར་གཞིའི་གནས་སྐབས་ཀྱི་ཕུང་པོ་ལྔ་ཡིན་ཏེ། གནས་སྐབས་པའི་རྟེན་ཅིང་འབྲེལ་བར་འབྱུང་བ་ནི་བྱེ་བྲག་ཏུ་སྨྲ་བས་འདོད་ལ་དེ་ཉིད་རྒྱུན་ཆགས་པ་དང་འབྲེལ་པའང་ཡིན་ནོ་ཞེས་ཟེར་རོ། ། མདོ་སྡེ་པས་གནས་སྐབས་པའི་རྟེན་ཅིང་འབྲེལ་བར་འབྱུང་བ་མི་འདོད་ཀྱི། རྒྱུན་ཆགས་པ་ནི་འདི་ལྟར་འདོད་དེ། མ་རིག་པ་ནི་རིག་པའི་མི་མཐུན་ཕྱོགས་སུ་གྱུར་པའི་སེམས་ལས་བྱུང་བ་སྟེ། འདུ་བྱེད་ཀུན་ནས་སློང་བའི་རྒྱུའོ། ། འདུ་བྱེད་ནི་དེས་ཀུན་ནས་བསླངས་པའི་ལས་བསོད་ནམས་དང༌།
བསོད་ནམས་མ་ཡིན་པ་དང་མི་གཡོ་བའོ། ། རྣམ་པར་ཤེས་པ་ནི་ལས་དེ་དག་གིས་རྣམ་པར་ཤེས་པ་སྐྱེ་བའི་གནས་སུ་འཕངས་པའོ། ། མིང་དང་གཟུགས་ནི་མངལ་དུ་འཕངས་པའི་ཕུང་པོ་ལྔའོ། ། སྐྱེ་མཆེད་དྲུག་ནི་མིག་ལ་སོགས་པ་དོད་པའོ། ། རེག་པ་ནི་ཡུལ་དང༌། དབང་པོ་དང༌། རྣམ་པར་ཤེས་པ་གསུམ་འདུས་པ་ལས་ཡུལ་ཡོངས་སུ་དཔྱོད་པའི་སེམས་ལས་བྱུང་བའོ། ། ཚོར་བ་ནི་དེ་ལས་སྐྱེས་པའི་བདེ་བ་དང༌། སྡུག་བསྔལ་བ་དང༌། བཏང་སྙོམས་སོ། །
སྲིད་པ་ནི་བདེ་བའི་ཡུལ་ལ་ཆགས་པའོ། ། ལེན་པ་ནི་ཡུལ་དེ་དོན་དུ་གཉེར་བའོ། ། སྲིད་པ་ནི་དེ་དག་གི་ཀུན་ནས་བསླངས་ནས་སྐྱེ་བ་ཕྱི་མ་འགྲུབ་པའི་ལས་སོགས་པའོ། ། སྐྱེ་བ་ནི་ལས་དེས་སྐྱེ་བ་ཕྱི་མར་ཉིང་མཚམས་སྦྱོར་བའོ། ། རྒ་ཤི་ནི་ཚེ་ཕྱི་མར་སྐྱེས་ཤིང་ཚེ་མཐར་ཕྱིན་ནས་ཡང་འཆི་བར་འགྱུར་བ་ཡིན་ལ། འབྲེལ་བའི་རྟེན་འབྲེལ་ཡང་དེ་ཉིད་ཡིན་པར་འདོད་དོ། ། སྐད་ཅིག་མའི་རྟེན་འབྲེལ་ནི་སྐད་ཅིག་ལའང་རྟེན་ཅིང་འབྲེལ་བར་འབྱུང་བའི་ཡན་ལག་བཅུ་གཉིས་ཚང་བ་སྟེ། འགའ་ཞིག་སྲོག་གཅོད་པ་ན་དེར་ཀུན་ནས་སློང་བའི་མ་རིག་པ་ཡང་ཡོད་ལ། འདུ་བྱེད་ནི་སྲོག་གཅོད་པ་ཉིད་ཡིན་པ་དང༌། དེའི་ཚེ་ཡུལ་རིག་པ་རྣམ་ཤེས་དང༌།
ཕུང་པོ་ལྔ་ཡོད་པས་མིང་དང་གཟུགས་དང༌། མིག་ལ་སོགས་པ་སྐྱེ་མཆེད་དྲུག་དང༌། གསུམ་འདུས་ནས་ཡུལ་གཅོད་པ་རེག་པ་དང༌། བདེ་བ་ལ་སོགས་པ་མྱོང་བའི་ཚོར་བ་དང༌། ཤ་ལ་སོགས་པ་ལ་སྲེད་པ་དང༌། དེ་ཤས་ཆེར་འཕེལ་བའི་ལེན་པ་དང༌། སྲོག་གཅོད་པ་དེ་ཉིད་ལས་མཐུ་ལྡན་གྱི་སྲིད་པ་དང༌། སྔར་མེད་སྐྱེ་བ་དང༌། འགྱུར་བ་རྒ་ཤི་ཡིན་པ་བཞིན་ནོ། ། ཚེ་གསུམ་གྱིས་བསྡུས་པ་ལ་མ་རིག་པ་དང༌།
འདུ་བྱེད་ནི་སྐྱེ་བ་སྔ་མས་བསྡུས་ཏེ། རྒྱུའི་ཡན་ལག་གོ ། རྣམ་པར་ཤེས་པ་དང༌། མིང་དང་གཟུགས་དང༌། སྐྱེ་མཆེད་དྲུག་དང༌། རེག་པ་དང༌། ཚོར་བ་ནི་ཚེ་འདིས་བསྡུས་ཏེ་འབྲས་བུའི་ཡན་ལག་གོ ། སྲེད་པ་དང༌། ལེན་པ་དང༌། སྲིད་པ་གསུམ་ཡང་ཚེ་འདིས་བསྡུས་ཏེ་ཕྱི་མ་སྐྱེད་པའི་རྒྱུའི་ཡན་ལག་གོ །
སྐྱེ་བ་དང༌། རྒ་ཤི་ནི་ཚེ་ཕྱི་མས་བསྡུས་ཏེ། འབྲས་བུའི་ཡན་ལག་གོ ། དེ་ལྟར་ན་ཚེ་སྔ་མ་ལ་གཉིས་དང༌། འདི་ལ་བརྒྱད་དང༌། ཕྱི་མ་ལ་གཉིས་ཏེ། བཅུ་གཉིས་ཡིན་ནོ། ། རྒྱུ་དང་འབྲས་བུའི་ཚུལ་ནི་གཉིས་ཏེ། སྔོན་གྱི་མཐའ་པ་དང༌། ཕྱི་མའི་མཐའ་པའོ། །
དེ་ལ་སྔོན་གྱི་མཐའ་པ་ནི་མ་རིག་པ་ཉོན་མོངས་པ་དང༌། འདུ་བྱེད་ལས་ཏེ། དེ་གཉིས་ནི་རྒྱུ་ཡིན་ནོ། ། དེ་གཉིས་ལས་སྐྱེ་བ་འདིའི་རྣམ་པར་ཤེས་པ་དང༌། མིང་དང་གཟུགས་དང༌། སྐྱེ་མཆེད་དྲུག་དང༌། རེག་པ་དང༌། ཚོར་བ་དང་ལྔ་སྐྱེ་སྟེ། འབྲས་བུའི་ཡན་ལག་ཡིན་པས་དེ་ནི་རྒྱུ་དང་འབྲས་བུ་ཚར་གཅིག་ཡིན་ནོ། ། ཚེ་འདིའི་སྲིད་པ་དང༌།
ལེན་པ་ཉོན་མོངས་པ་དང༌། སྲིད་པ་ལས་ཡིན་ཏེ། དེ་གསུམ་ནི་ཕྱི་མའི་རྒྱུ་ཡིན་ནོ། ། དེ་དག་ལས་སྐྱེ་བ་ཕྱི་མའི་སྐྱེ་བ་དང༌། རྒ་ཤི་སྐྱེ་སྟེ། འབྲས་བུའི་ཡན་ལག་ཡིན་པས་དེ་ནི་རྒྱུ་འབྲས་ཚར་གཅིག་སྟེ། དེ་ལྟར་ན་རྟེན་ཅིང་འབྲེལ་བར་འབྱུང་བའི་ཡན་ལག་བཅུ་གཉིས་ཀྱང་རྒྱུ་དང་འབྲས་བུ་ཚར་གཉིས་ཀྱིས་བསྡུས་སོ། ། ཉོན་མོངས་པ་གསུམ་གྱིས་བསྡུས་པ་ནི་མ་རིག་པ་དང༌། སྲེད་པ་དང༌། ལེན་པ་ནི་ཉོན་མོངས་པའི་ཀུན་འབྱུང་ཡིན་ནོ། །
འདུ་བྱེད་དང་སྲིད་པ་ནི་ལས་ཀྱི་ཀུན་འབྱུང་ཡིན་ནོ། ། རྣམ་པར་ཤེས་པ་ལ་སོགས་པ་བདུན་ནི་སྐྱེ་བའི་ཀུན་འབྱུང་ཡིན་ནོ། ། དེའང་ལས་དང་ཉོན་མོངས་པ་ནི་ཀུན་འབྱུང་གི་བདེན་པ་དང༌། སྐྱེ་བའི་ཀུན་འབྱུང་ནི་སྡུག་བསྔལ་གྱི་བདེན་པ་ཡིན་ནོ། ། དེ་དག་གིས་ནི་ལུགས་ལས་འབྱུང་བ་བཤད་པའོ། ། ལུགས་ལས་བཟློག་པ་ནི་མ་རིག་པ་འགགས་པས་འདུ་བྱེད་འགག་ལ་སོགས་པ་སྟེ། མ་རིག་པ་འགག་པ་ནི་བདག་མེད་པ་ཤེས་པའི་ཡེ་ཤེས་ཀྱིས་ཡིན་ལ། དེའང་ལམ་གྱི་བདེན་པ་ཡིན་ནོ། ། མ་རིག་པ་འགགས་པས་སྲིད་པར་སྐྱེ་བའི་རྒྱུའི་ལས་འདུ་བྱེད་འགག་ལ། དེ་འགགས་ན་ལས་ཀྱིས་འཕངས་པའི་རྣམ་པར་ཤེས་པ་དང༌།
མིང་དང་གཟུགས་དང༌། སྐྱེ་མཆེད་དྲུག་དང༌། རེག་པ་དང༌། ཚོར་བ་རྣམས་འགག་ཅིང༌། དེ་དག་འགགས་ན་ཕྱི་མར་སྐྱེ་བའི་ལས་ཀུན་ནས་སློང་བའི་སྲིད་པ་དང༌། ལེན་པ་འགག་གོ ། དེ་དག་འགགས་ན་ཕྱི་མའི་ཕུང་པོ་འགྲུབ་པའི་ལས་མཐུ་ལྡན་གྱི་སྲིད་པ་འགག་གོ ། དེ་འགགས་ན་སྐྱེ་བ་དང༌། རྒ་ཤི་དང༌། སྡུག་བསྔལ་གྱི་ཕུང་པོ་མ་ལུས་པ་འགག་སྟེ།
དེའང་འགོག་པའི་བདེན་པ་ཡིན་ནོ། ། དེ་ལྟར་ན་བདེན་པ་བཞི་ཡིན་ནོ། ། སྣོད་དང་བཅུད་དང་རྟེན་འབྲེལ་དང༌། བདེན་པ་བཞི་པོ་དེ་དག་ཀྱང་གཞི་ལྔས་བསྡུས་ཏེ། གཟུགས་དང༌། སེམས་དང༌། སེམས་ལས་བྱུང་བ་དང༌། མི་ལྡན་པའི་འདུ་བྱེད་དང༌། འདུས་མ་བྱས་སོ། ། དེ་ལ་གཟུགས་ནི་གཟུགས་ཀྱི་ཕུང་པོ་སྟེ།
དེའང་དབང་པོ་ལྔ་དང༌། ཡུལ་ལྔ་དང༌། རིག་བྱེད་མ་ཡིན་པའི་གཟུགས་དང་བཅུ་གཅིག་གོ ། དེ་ལ་མིག་ནི་ཟར་མའི་མེ་ཏོག་ལྟ་བུ་གཟུགས་ཅན་དྭངས་པ་དབང་རྟེན་གྱི་ནང་ན་ཡོད་དོ། ། རྣ་བ་ནི་གྲོ་གའི་འཛེར་བུ་ལྟ་བུ་རྣ་བའི་ནང་ན་ཡོད་དོ། ། སྣ་ནི་ཟངས་ཀྱི་མོ་ཁབ་ལྟ་བུ་སྣའི་ནང་ན་ཡོད་དོ། ། ལྕེ་ནི་ཟླ་བ་ཕྱེད་དུ་བཀས་པ་ལྟ་བུ་ལྕེའི་དབང་རྟེན་གྱི་ནང་དུ་ཡོད་དོ། ། ལུས་ནི་ལུས་བཞིན་དུ་སྤྱི་བོ་ནས་རྐང་པའི་བར་ལ་ཁྱབ་པར་གནས་སོ། ། དེ་དག་ནི་དབང་པོ་ལྔའི་སྤྱོད་ཡུལ་དུ་མ་གྲུབ་སྟེ། དོན་ལྔའི་ནང་དུ་འདུས་པར་ཐལ་བས་སོ། །
དེས་ན་ཡིད་ཆེས་པའི་ལུང་ལས་ཤེས་པར་བྱ་བ་ཡིན་ནོ། ། གཟུགས་ནི་མིག་གི་དབང་པོའི་སྤྱོད་ཡུལ་དུ་གྱུར་པ་སྟེ། ཁ་དོག་དང༌། དབྱིབས་སོ། ། དེ་ལའང་སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དང༌། རིང་པོ་དང༌། ཐུང་ངུ་དང༌།
གྲུ་བཞི་དང༌། ལྷམ་པ་དང༌། མཐོ་བ་དང༌། དམའ་བ་དང༌། ཕྱ་ལེ་བ་དང༌། ཕྱ་ལེ་བ་མ་ཡིན་པ་དང༌། ཉི་མ་དང༌། གྲིབ་མ་དང༌། སྣང་བ་དང༌། མུན་པ་དང༌།
སྤྲིན་དང༌། དུ་བ་དང༌། རྡུལ་དང༌། ཁུག་རྣ་དང༌། ཉི་ཤུའོ། ། སྒྲ་ནི་རྣ་བའི་ཡུལ་ཏེ། རྒྱུད་ཀྱིས་ཟིན་པ་ངག་གི་སྒྲ་དང༌། མ་ཟིན་པ་རྔའི་སྒྲ་ལྟ་བུའོ། ། དེ་རེ་རེ་ལའང་ལུང་དུ་སྟོན་པ་དང༌། མི་སྟོན་པ་གཉིས་གཉིས་ཏེ་བཞི་ཡིན་ལ།
དེ་རེ་རེ་ལའང་སྙན་པ་དང༌། མི་སྙན་པ་གཉིས་སུ་ཕྱེ་བས་བརྒྱད་དུ་འགྱུར་རོ། ། དྲི་ནི་སྣའི་ཡུལ་ཏེ། དྲི་ཞིམ་པ་དང༌། མི་ཞིམ་པ་གཉིས། དེ་རེ་རེ་ལའང་ཤས་ཆེ་བ་མི་མཉམ་པ་དང༌། ཤས་ཆུང་བ་མཉམ་པ་གཉིས་གཉིས་ཏེ་བཞིའོ། ། རོ་ནི་ལྕེའི་ཡུལ་ཏེ། མངར་བ་དང༌། སྐྱུར་བ་དང༌།
ཁ་བ་དང༌། ཚ་བ་དང༌། བསྐ་བ་དང༌། ལན་ཚྭ་སྟེ་དྲུག་གོ ། རེག་བྱ་ནི་ལུས་ཀྱི་དབང་པོའི་ཡུལ་ཏེ། རྒྱུའི་རེག་བྱ་འབྱུང་བ་བཞི་དང༌། འབྲས་བུའི་རེག་བྱ་འཇམ་པ་དང༌། རྩུབ་པ་དང༌། ལྕི་བ་དང༌། ཡང་བ་དང༌།
གྲང་བ་དང༌། བཀྲེས་པ་དང༌། སྐོམ་པའོ། ། རིག་བྱེད་མ་ཡིན་པ་ནི། སྡོམ་པ་དང༌། སྡོམ་པ་མ་ཡིན་པ་དང༌། བར་མའི་གཟུགས་སོ། ། དེ་ལྟར་ན་དེ་དག་གཟུགས་ཀྱི་གཞི་དང༌། གཟུགས་ཀྱི་ཕུང་པོ་ཞེས་བྱ་བ་ཡིན་ནོ། ། སེམས་ནི་རྣམ་པར་ཤེས་པའི་ཚོགས་དྲུག་སྟེ།
མིག་གི་རྣམ་པར་ཤེས་པ་དང༌། རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ཀྱི་རྣམ་པར་ཤེས་པ་དྲུག་གོ ། དེ་དག་ནི་སེམས་ཀྱི་གཞི་དང༌། རྣམ་པར་ཤེས་པའི་ཕུང་པོ་ཞེས་བྱ་བ་ཡིན་ནོ། ། སེམས་ལས་བྱུང་བ་ནི་བཞི་བཅུ་ཞེ་དྲུག་སྟེ། ཉམས་སུ་མྱོང་བའི་ཚོར་བ་དང༌།
མཚན་མར་འཛིན་པའི་འདུ་ཤེས་དང༌། དམིགས་པ་ལ་སེམས་གཡོ་བར་བྱེད་པའི་སེམས་པ་དང༌། དམིགས་པ་ལ་གཏོད་པའི་ཡིད་ལ་བྱེད་པ་དང༌། ངེས་པའི་དངོས་པོ་ལ་ངེས་པའི་མོས་པ་དང༌། དོན་དུ་གཉེར་བའི་འདུན་པ་དང༌། གསུམ་འདུས་ནས་ཡུལ་དཔྱོད་པའི་རེག་པ་དང༌། ཆོས་རབ་ཏུ་རྣམ་པར་འབྱེད་པའི་ཤེས་རབ་དང༌། འདྲིས་པའི་ཡུལ་མ་བརྗེད་པའི་དྲན་པ་དང༌། དམིགས་པ་ལ་རྩེ་གཅིག་པའི་ཏིང་ངེ་འཛིན་ཞེས་བྱ་བ་སེམས་ཐམས་ཅད་ཀྱི་འཁོར་དུ་འབྱུང་བའི་སེམས་ཀྱི་ས་མང་པོ་པ་བཅུ་དང༌། སེམས་དང་བའི་དད་པ་དང༌།
དགེ་བ་ལ་གོམས་པའི་བག་ཡོད་པ་དང༌། སེམས་ལས་སུ་རུང་བའི་ཤིན་ཏུ་སྦྱངས་པ་དང༌། རྩོལ་བ་མེད་པའི་བཏང་སྙོམས་དང༌། ཡོན་ཏན་ཅན་ལ་གུས་པའི་ངོ་ཚ་ཤེས་པ་དང༌། སྡིག་པ་ལ་འཇིགས་པའི་ཁྲེལ་ཡོད་པ་དང༌། ཟག་བཅས་ལ་མ་ཞེན་པའི་འདོད་ཆགས་མེད་པ་དང༌། སེམས་ཅན་ལ་སེམས་མི་འཁྲུག་པའི་ཞེ་སྡང་མེད་པ་དང༌། སེམས་ཅན་ལ་སྙིང་བརྩེ་བའི་རྣམ་པར་མི་འཚེ་བ་དང༌། དགེ་བ་ལ་སྤྲོ་བའི་བརྩོན་འགྲུས་ཞེས་བྱ་བ་དགེ་བའི་སེམས་ཐམས་ཅད་ཀྱི་འཁོར་དུ་འབྱུང་བའི་དགེ་བའི་ས་པ་བཅུ་དང༌། དམིགས་པ་མི་ཤེས་པའི་རྨོངས་པ་དང༌།
མི་དགེ་བ་ལ་གོམས་པའི་བག་མེད་པ་དང༌། དགེ་བ་ལ་མི་སྤྲོ་བའི་ལེ་ལོ་དང༌། སེམས་མ་དང་བའི་མ་དད་པ་དང༌། དམིགས་པ་མི་གསལ་བའི་རྨུགས་པ་དང༌། དམིགས་པ་ལས་གཞན་དུ་འཕྲོ་བའི་རྒོད་པ་ཞེས་བྱ་བ་ཉོན་མོངས་པ་ཅན་གྱི་སེམས་ཐམས་ཅད་ཀྱི་འཁོར་དུ་འབྱུང་བའི་ཉོན་མོངས་པའི་ས་པ་དྲུག་དང༌། ཡོན་ཏན་ཅན་ལ་མ་གུས་པའི་ངོ་ཚ་མེད་པ་དང༌། སྡིག་པ་ལ་མི་འཇིགས་པའི་ཁྲེལ་མེད་པ་ཞེས་བྱ་བ་མི་དགེ་བའི་སེམས་ཐམས་ཅད་ཀྱི་འཁོར་དུ་འབྱུང་བའི་མི་དགེ་བའི་ས་པ་གཉིས་དང༌། གནོད་པ་བྱས་པ་ལ་ཁྲོ་བ་དང༌། དེ་ཉིད་རྒྱུན་དུ་བྱེད་པའི་ཁོན་དུ་འཛིན་པ་དང༌། ཉེས་པ་ཁས་མི་ལེན་པའི་གཡོ་དང༌།
ཡོན་ཏན་ཡོད་པ་ལྟར་འཆོས་པའི་སྒྱུ་དང༌། གཞན་གྱི་ཡོན་ཏན་ལ་མི་བཟོད་པའི་ཕྲག་དོག་དང༌། སྡིག་པ་ལ་ཞེན་པའི་སྟོབས་ཀྱིས་གཞན་གྱིས་གནོད་པ་བྱས་པ་ལ་མི་བཟོད་པའི་འཚིག་པ་དང༌། ཉེས་པ་གསང་བའི་འཆབ་པ་དང༌། ཡོ་བྱད་ལ་དམ་དུ་འཛིན་པའི་སེར་སྣ་དང༌། རིགས་དང་གཟུགས་ལ་སོགས་པ་ལ་ཆེར་ཆགས་པའི་རྒྱགས་པ་དང༌། སེམས་ཅན་ལ་ཐོ་འཚམ་པའི་རྣམ་པར་འཚེ་བ་ཞེས་བྱ་བ་བསྒོམས་པས་སྤང་བར་བྱ་བའི་ཉོན་མོངས་པ་ཅན་གྱི་ཡིད་ཀྱི་རྣམ་པར་ཤེས་པ་ཁོ་ནའི་འཁོར་དུ་འབྱུང་བའི་ཉོན་མོངས་པ་ཆུང་ངུའི་ས་པ་བཅུ་དང༌། སེམས་རྩིང་བར་བྱེད་པའི་རྟོག་པ་དང༌། སེམས་ཞིབ་པར་བྱེད་པའི་དཔྱོད་པ་དང༌། སྔར་བྱས་པ་ལ་ཡིད་གཅགས་པའི་འགྱོད་པ་དང༌།
སེམས་རང་དབང་མེད་པར་བྱེད་པའི་གཉིད་དང༌། སེམས་འཁྲུག་པའི་ཁོང་ཁྲོ་བ་དང༌། ཟག་བཅས་ལ་སྲེད་པའི་འདོད་ཆགས་དང༌། སེམས་ཁེངས་པའི་ང་རྒྱལ་དང༌། དམིགས་པ་ལ་རྩེ་གཉིས་པའི་ཐེ་ཚོམ་ཞེས་བྱ་བ་སྔར་གྱིས་མང་པོ་པ་ལ་སོགས་པ་དེ་དག་ཏུ་ངེས་པ་མེད་པས་མ་ངེས་པ་བརྒྱད་དོ། ། མངོན་པ་ཀུན་ལས་བཏུས་དང༌། ཕུང་པོ་ལྔ་པ་ལས་བཤད་པའི་བཅུ་གཅིག་དགེ་བའི་ནང་ནས་བདེན་པ་བཞི་ཤེས་པའི་གཏི་མུག་མེད་པ་དང༌། ཉི་ཤུ་ཉེ་བའི་ཉོན་མོངས་པའི་ནང་ནས་མི་གཙང་བ་ལ་གཙང་བར་ཤེས་པ་ལ་སོགས་པའི་ཤེས་བཞིན་མ་ཡིན་པ་དང༌། རྩ་བའི་ཉོན་མོངས་པའི་ནང་ནས་དོན་དང་མི་མཐུན་པར་རྣམ་པར་འབྱེད་པའི་ལྟ་བ་རྣམས་ནི་ཤེས་རབ་ཀྱི་ཆ་ལ་བཏགས་པ་དང༌། ཡང་ཉེ་བའི་ཉོན་མོངས་པའི་ནང་ནས་དམིགས་པ་མ་དྲན་པའི་བརྗེད་ངས་ནི།
དྲན་པ་ཉོན་མོངས་པ་ཡིན་པས་དྲན་པ་ལ་བཏགས་པ་དང༌། དམིགས་པ་ལ་གཞན་དུ་འཕྲོས་པའི་རྣམ་པར་གཡེང་བ་ནི་ཏིང་ངེ་འཛིན་ཉོན་མོངས་པ་ཅན་ཡིན་པའི་ཕྱིར་ཏིང་ངེ་འཛིན་ལ་བཏགས་པ་ཡིན་པས་མངོན་པ་མཛོད་དུ་ནི་མ་བཤད་དོ། ། དེ་དག་ནི་སེམས་ལས་བྱུང་བའི་གཞི་སྟེ། ཕུང་པོ་ནི་ཚོར་བའི་ཕུང་པོ་དང༌། འདུ་ཤེས་ཀྱི་ཕུང་པོ་གཉིས་ལོགས་སུ་ཕྱེ་ནས། གཞན་ཐམས་ཅད་ནི་འདུ་བྱེད་ཀྱི་ཕུང་པོའི་ནང་དུ་འདུས་སོ། ། མི་ལྡན་པའི་འདུ་བྱེད་ནི། སེམས་ཅན་གྱི་རྒྱུད་ཀྱི་ཆོས་སྡོམ་པ་ལ་སོགས་པ་དང་ལྡན་པར་བྱེད་པའི་རྫས་གཞན་དུ་གྱུར་པའི་ཐོབ་པ་དང༌། ཆོས་དེ་དག་དང་མི་ལྡན་པར་བྱེད་པའི་རྫས་གཞན་དུ་གྱུར་པའི་མ་ཐོབ་པ་དང༌། སེམས་ཅན་རིས་འདྲ་བར་བྱེད་པའི་ཆོས་སུ་གྱུར་པའི་སྐལ་བ་མཉམ་པ་དང༌།
ལྷ་ཚེ་རིང་པོའི་རྒྱུད་ལ་སེམས་དང་སེམས་ལས་བྱུང་བ་འགོག་པའི་རྫས་སུ་གྱུར་པའི་འདུ་ཤེས་མེད་པ་དང༌། དེའི་རྒྱུར་གྱུར་པའི་སེམས་དང་སེམས་ལས་བྱུང་བ་ཐམས་ཅད་བཀག་ནས་བསྒོམས་པས། སེམས་དང་སེམས་བྱུང་འགོག་པའི་འདུ་ཤེས་མེད་པའི་སྙོམས་འཇུག་དང༌། འོག་ནས་འཆད་པའི་འཕགས་པའི་རྒྱུད་ལ་འདུ་ཤེས་དང༌། ཚོར་བ་འགོག་པའི་རྫས་སུ་གྱུར་པའི་འགོག་པའི་སྙོམས་འཇུག་དང༌། འགྲོ་བ་རྣམས་སྐྱེས་ནས་མ་ཤིའི་བར་དུ་གནས་པའི་སྲོག་གི་དབང་པོ་དང༌། སྔར་མེད་གསར་དུ་འབྱུང་བར་བྱེད་པའི་སྐྱེ་བ་དང༌། དེ་གནས་པར་བྱེད་པའི་གནས་པ་དང༌། འགྱུར་བར་བྱེད་པའི་དགའ་བ་དང༌། འཇིག་པར་བྱེད་པའི་མི་རྟག་པ་ཞེས་བྱ་བ་འདུས་བྱས་ཀྱི་མཚན་ཉིད་བཞི་དང༌།
དོན་གྱི་ངོ་བོ་སྟོན་པའི་མིང་གི་ཚོགས་དང༌། ཁྱད་པར་སྟོན་པའི་ཚིག་གི་ཚོགས་དང༌། དེ་གཉིས་ཀྱི་རྟེན་དུ་གྱུར་པའི་ཡི་གེའི་ཚོགས་ཞེས་བྱ་བ་དངོས་སུ་བཤད་པ་བཅུ་བཞི་དང༌། ཁོང་དུ་བསྡུ་བར་བྱ་བ་དགེ་འདུན་ཕྱོགས་གཉིས་སུ་འབྱེད་པའི་དགེ་འདུན་གྱི་དབྱེན་དང༌། རང་རང་གིས་བྱས་པའི་ལས་ཀྱི་འབྲས་བུ་རང་རང་གི་སྨིན་པར་བྱེད་པ་བུ་ལོན་གྱི་དཔང་པོ་དང་འདྲ་བའི་ཆུད་མི་ཟ་བའི་རྫས་ལ་སོགས་པ་དག་ཀྱང་ཡིན་ཏེ། དེ་དག་ནི་མི་ལྡན་པའི་འདུ་བྱེད་ཀྱི་གཞི་ཞེས་བྱའོ། ། དེ་ལྟར་བཤད་པ་དེ་དག་ནི་བྱེ་བྲག་ཏུ་སྨྲ་བའི་ལུགས་ཏེ། གཟུགས། སེམས། སེམས་ལས་བྱུང་བ་གསུམ་ལས་རྫས་གཞན་དུ་འདོད་ལ།
མདོ་སྡེ་པས་གསུམ་པོ་དེའི་གནས་སྐབས་ལ་བཏགས་པར་འདོད་དོ། ། དེ་ལྟར་ན་ཚོར་བ་དང༌། འདུ་ཤེས་མ་གཏོགས་པའི་སེམས་ལས་བྱུང་བ་བཞི་བཅུ་ཞེ་བཞི་དང༌། མི་ལྡན་པའི་འདུ་བྱེད་དེ་དག་ནི་འདུ་བྱེད་ཀྱི་ཕུང་པོ་ཞེས་བྱའོ། ། འདུས་མ་བྱས་ཀྱི་གཞི་ནི་འོག་ནས་འཆད་པར་འགྱུར་རོ། ། དེ་དག་ལས་གཟུགས་ཀྱི་གཞི་ནི་ཁམས་བཅུ་དང༌། སྐྱེ་མཆེད་བཅུར་བཤད་དེ། རིག་བྱེད་མ་ཡིན་པ་མ་གཏོགས་པའི་མིག་ནས་རེག་བྱའི་བར་བཅུའོ། ། སེམས་ཀྱི་གཞི་ནི་ཁམས་བདུན་དུ་བཤད་དེ། རྣམ་པར་ཤེས་པའི་ཚོགས་དྲུག་དང༌།
ཡིད་ཀྱི་ཁམས་སོ། ། སྐྱེ་མཆེད་འཆད་པའི་ཚེ་ནི་བདུན་པོ་དེ་དག་ཀྱང་ཡིད་ཀྱི་སྐྱེ་མཆེད་གཅིག་ཏུ་བསྡུས་སོ། ། སེམས་ལས་བྱུང་བའི་གཞི་དང༌། མི་ལྡན་པའི་འདུ་བྱེད་ཀྱི་གཞི་དང༌། འདུས་མ་བྱས་ཀྱི་གཞི་དང༌། རིག་བྱེད་མ་ཡིན་པའི་གཟུགས་རྣམས་ནི་ཆོས་ཀྱི་ཁམས་ཞེས་བྱ་བ་དང༌། ཆོས་ཀྱི་སྐྱེ་མཆེད་ཅེས་བྱ་བར་བཤད་དེ། དེ་ལྟར་ན་ཤེས་བྱ་ཐམས་ཅད་ནི་གཞི་ལྔ་དང༌། ཕུང་པོ་ལྔ་དང༌། སྐྱེ་མཆེད་བཅུ་གཉིས་དང༌།
ཁམས་བཅོ་བརྒྱད་ཅེས་བྱ་བ་ཡིན་ནོ། ། བཅུད་ཀྱི་འཇིག་རྟེན་བཤད་པའི་སྐབས་ཏེ། གཉིས་པའོ།། །། ད་ནི་ལམ་བཤད་པར་བྱ་སྟེ། འདི་ལྟར་འདོད་པ་ཆུང་ཞིང་ཆོག་ཤེས་པ་དང་ལྡན་པའི་རིགས་ལ་གནས་པའི་གང་ཟག་དག་གིས། ལུས་འདུ་འཛིས་དབེན་ཞིང༌། སེམས་རྣམ་པར་རྟོག་པ་ལས་བསྲིངས་ནས། དགེ་བསྙེན་ལ་སོགས་པའི་ཚུལ་ཁྲིམས་ལ་གནས་ཏེ་ཐོས་པ་ལ་བརྩོན་པར་བྱའོ། ། དེ་ལྟར་མང་དུ་ཐོས་པ་དང་ལྡན་པ་དེས་ཐོས་པའི་དོན་བསམ་པར་བྱའོ། ། བསམས་ནས་དོན་དེ་དག་བསྒོམ་པར་བྱ་སྟེ།
དེའང་ཐོག་མར་ཞི་གནས་བསྒྲུབ་པའི་ཕྱིར། འདོད་ཆགས་ཤས་ཆེ་ན་མི་སྡུག་པ་དང༌། ཞེ་སྡང་ལ་བྱམས་པ་དང༌། གཏི་མུག་ལ་རྟེན་འབྲེལ་གྱི་རབ་ཏུ་དབྱེ་བ་དང༌། ང་རྒྱལ་ལ་ཁམས་ཀྱི་དབྱེ་བའི་ཏིང་ངེ་འཛིན་བསྒོམ་པར་བྱའོ། ། རྣམ་པར་རྟོག་པ་ཤས་ཆེ་ན་དབུགས་ཕྱི་ནང་དུ་རྒྱུ་བ་བསྒོམ་པར་བྱའོ། ། ཞི་གནས་གྲུབ་པར་གྱུར་པས་ལྷག་མཐོང་བསྒྲུབ་པའི་ཕྱིར། ཕྱི་ནང་གི་ལུས་ཇི་ལྟ་བར་ཤེས་པའི་ལུས་དྲན་པ་ཉེ་བར་གཞག་པ་དང༌། བདེ་བ་དང༌། སྡུག་བསྔལ་དང༌།
བཏང་སྙོམས་ཇི་ལྟ་བར་ཤེས་པའི་ཚོར་བ་དང༌། རྣམ་པར་ཤེས་པའི་ཚོགས་དྲུག་ཇི་ལྟ་བར་ཤེས་པའི་སེམས་དང༌། འདུ་ཤེས་དང༌། འདུ་བྱེད་དང༌། འདུས་མ་བྱས་ཇི་ལྟ་བར་ཤེས་པའི་ཆོས་དྲན་པ་ཉེ་བར་གཞག་པ་བཞི་བསྒོམ་པར་བྱ་སྟེ། དེ་ནི་ཚོགས་ཀྱི་ལམ་ཡིན་ནོ། ། དེ་ནས་ཚོགས་རྫོགས་པ་དང༌། སྦྱོར་བའི་ལམ་དྲོད་ཀྱི་གནས་སྐབས་སུ་སྡིག་པ་སྐྱེས་པ་རྣམས་སྤང་བའི་ཕྱིར་བརྩོན་པ་དང༌། མ་སྐྱེས་པ་རྣམས་མི་བསྐྱེད་པའི་ཕྱིར་བརྩོན་པ་དང༌། དགེ་བ་སྐྱེས་པ་རྣམས་སྤེལ་བའི་ཕྱིར་བརྩོན་པ་དང༌།
མ་སྐྱེས་པ་རྣམས་བསྐྱེད་པའི་ཕྱིར་བརྩོན་པ་ཞེས་བྱ་བའི་ཡང་དག་པར་སྤོང་བ་བཞི་བསྒོམ་པར་བྱའོ། ། དེའི་རྗེས་ལ་སྦྱོར་བའི་ལམ་རྩེ་མོའི་གནས་སྐབས་སུ་དགེ་བའི་ཆོས་ལ་འདུན་པ་དང་ལྡན་པའི་ཏིང་ངེ་འཛིན་དང༌། དགེ་བ་ལ་སྤྲོ་བའི་བརྩོན་འགྲུས་དང༌། དགེ་བ་ཡིད་ལ་བྱེད་པའི་སེམས་པ་དང༌། དགེ་བ་ལ་རྣམ་པར་དཔྱོད་པ་དང་ལྡན་པའི་ཏིང་ངེ་འཛིན་ཞེས་བྱ་བ་རྫུ་འཕྲུལ་གྱི་རྐང་པ་བཞི་བསྒོམ་པར་བྱའོ། ། དེའི་རྗེས་ལ་སྦྱོར་བའི་ལམ་བཟོད་པའི་གནས་སྐབས་སུ་འདོད་པ་དང༌། ཡིད་ཆེས་པ་དང༌། དྭང་བའི་དད་པ་དང༌། དགེ་བ་ལ་སྤྲོ་བའི་བརྩོན་འགྲུས་དང༌། དགེ་བའི་དམིགས་པ་མ་བརྗེད་པའི་དྲན་པ་དང༌།
དགེ་བའི་དམིགས་པ་ལ་རྩེ་གཅིག་པའི་ཏིང་ངེ་འཛིན་དང༌། བླང་དོར་གྱི་གནས་ཤེས་པའི་ཤེས་རབ་ཀྱི་དབང་པོ་ལྔ་བསྒོམ་པར་བྱའོ། ། དེའི་རྗེས་ལ་སྦྱོར་བའི་ལམ་འཇིག་རྟེན་ཆོས་མཆོག་གི་སྐབས་སུ་དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་དེ་དག་ཁྱད་པར་དུ་འཕགས་པ་ཉིད་ཀྱིས་མི་མཐུན་ཕྱོགས་འཇོམས་པའི་ནུས་པ་དང་ལྡན་པའི་སྟོབས་ལྔ་བསྒོམ་པར་བྱའོ། ། དེ་དག་ནི་སྦྱོར་བའི་ལམ་ཞེས་བྱ་བ་ཡིན་ནོ། ། དེའི་རྗེས་ལ་མཐོང་བའི་ལམ་གྱི་སྐབས་སུ་བདེན་པ་བཞི་མངོན་སུམ་དུ་ཤེས་པའི་ཡང་དག་པའི་ལྟ་བ་དང༌། ཡང་དག་པའི་ངག་ཀུན་ནས་སློང་བའི་རྟོག་པ་དང༌།
བདེན་པར་སྨྲ་བའི་ངག་དང༌། མི་དགེ་བ་སྤངས་པའི་ལུས་ཀྱི་ལས་ཀྱི་མཐའ་དང༌། ལོག་པར་འཚོ་བ་སྤངས་པའི་ཡང་དག་པའི་འཚོ་བ་དང༌། དགེ་བ་ལ་སྤྲོ་བའི་རྩོལ་བ་དང༌། དམིགས་པ་མ་བརྗེད་པའི་དྲན་པ་དང༌། རྩེ་གཅིག་པའི་ཏིང་ངེ་འཛིན་ཞེས་བྱ་བའི་འཕགས་པའི་ལམ་ཡན་ལག་བརྒྱད་པ་སྒོམ་པར་བྱེད་དེ། དེ་ནི་མཐོང་བའི་ལམ་ཞེས་བྱའོ། ། མཐོང་བས་སྤང་བར་བྱ་བ་ནི་སེམས་ཀུན་ནས་ཉོན་མོངས་པར་བྱེད་པ་ཀུན་བརྟགས་ཀྱི་རིགས་ཐོབ་པ་དང༌། མཚན་ཉིད་དང་བཅས་པ་སྟེ། འདོད་པའི་ཁམས་ན་སྡུག་བསྔལ་མཐོང་བས་སྤང་བར་བྱ་བའི་འདོད་ཆགས་དང༌།
ཁོང་ཁྲོ་བ་དང༌། ང་རྒྱལ་དང༌། མ་རིག་པ་དང༌། འཇིག་ཚོགས་ལ་ལྟ་བ་དང༌། མཐར་འཛིན་པའི་ལྟ་བ་དང༌། ཚུལ་ཁྲིམས་དང༌། བརྟུལ་ཞུགས་མཆོག་ཏུ་འཛིན་པའི་ལྟ་བ་དང༌། ལྟ་བ་མཆོག་ཏུ་འཛིན་པ་དང༌། ལོག་པར་ལྟ་བ་དང༌། ཐེ་ཚོམ་སྟེ་བཅུ་དང༌།
ཀུན་འབྱུང་མཐོང་བས་སྤང་བར་བྱ་བ་དང༌། འགོག་པ་མཐོང་བས་སྤང་བར་བྱ་བ་གཉིས་ལ་ལྟ་བ་དང་པོ་གསུམ་པོ་མ་གཏོགས་པ་བདུན་བདུན་ཏེ་བཅུ་བཞི་དང༌། ལམ་མཐོང་བས་སྤང་བར་བྱ་བ་ལ་ལྟ་བ་དང་པོ་ག་ཉིས་མ་གཏོགས་པར་བརྒྱད་དེ། སུམ་ཅུ་རྩ་གཉིས་ཡོད་དོ། ། གཟུགས་ཀྱི་ཁམས་ན་ཁོང་ཁྲོ་བཞི་མ་གཏོགས་པ་ཉི་ཤུ་རྩ་བརྒྱད་དང༌། གཟུགས་མེད་པའི་ཁམས་ནའང་དེ་བཞིན་དུ་ཉི་ཤུ་རྩ་བརྒྱད་དེ། དེ་ལྟར་ན་ཁམས་གསུམ་ན་མཐོང་བས་སྤང་བར་བྱ་བ་བརྒྱད་ཅུ་རྩ་བཞི་ཡོད་དོ། ། དེའི་རྗེས་ལ་བསྒོམ་པའི་ལམ་གྱི་གནས་སྐབས་སུ་དགེ་བའི་དམིགས་པ་མ་བརྗེད་པའི་དྲན་པ་ཡང་དག་བྱང་ཆུབ་ཀྱི་ཡན་ལག་དང༌། བླང་དོར་གྱི་ཆོས་རབ་ཏུ་རྣམ་པར་འབྱེད་པ་དང༌། དགེ་བ་ལ་སྤྲོ་བའི་བརྩོན་འགྲུས་དང༌།
ཟག་པ་མེད་པའི་དགའ་བ་དང༌། ལུས་སེམས་ལས་སུ་རུང་བའི་ཤིན་ཏུ་སྦྱངས་པ་དང༌། ལྷུན་གྱིས་གྲུབ་པའི་བཏང་སྙོམས་དང༌། དམིགས་པ་ལ་སེམས་འཇོག་པའི་ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་ཅེས་བྱ་བ་བྱང་ཆུབ་ཀྱི་ཡན་ལག་བདུན་སྒོམ་པར་བྱེད་དེ། དེ་ནི་བསྒོམ་པའི་ལམ་ཞེས་བྱའོ། ། བསྒོམས་པས་སྤང་བར་བྱ་བ་ནི་སེམས་ཀུན་ནས་ཉོན་མོངས་པར་བྱེད་པ་ལྷན་ཅིག་སྐྱེས་པའི་རིགས་ཐོབ་པ་དང༌། མཚན་ཉིད་དང་བཅས་པ་སྟེ། ཉོན་མོངས་པ་ཅན་མ་ཡིན་པའི་ཟག་པ་དང་བཅས་པའི་དགེ་བ་དང༌། ལུང་དུ་མ་བསྟན་པ་ཐམས་ཅད་ཀྱང་ཡིན་ནོ། ། ཉོན་མོངས་པ་ཅན་ལ་འདོད་པ་ན་འདོད་ཆགས་དང༌།
ཁོང་ཁྲོ་དང༌། ང་རྒྱལ་དང༌། མ་རིག་པ་བཞི་ལ་རེ་རེ་ཡང་ཆེན་པོའི་ཆེན་པོ་ལ་སོགས་པ་དགུ་དགུར་ཕྱེ་བས་སུམ་ཅུ་རྩ་དྲུག་དང༌། གཟུགས་ཀྱི་ཁམས་ཀྱི་བསམ་གཏན་དང་པོ་ན་ཁོང་ཁྲོ་བ་མ་གཏོགས་པ་གསུམ་ལ་དགུ་དགུར་ཕྱེ་བས་ཉི་ཤུ་རྩ་བདུན་དང༌། དེ་བཞིན་དུ་བསམ་གཏན་གཉིས་པ་དང༌། གསུམ་པ་དང༌། བཞི་པ་གསུམ་ནའང་ཉི་ཤུ་རྩ་བདུན་བདུན་ཏེ། གཟུགས་ཀྱི་ཁམས་ན་བརྒྱ་དང་བརྒྱད་དང༌། དེ་བཞིན་དུ་གཟུགས་མེད་པ་བཞི་ནའང་ཁོང་ཁྲོ་མ་གཏོགས་པ་གསུམ་ལ་དགུ་དགུར་ཕྱེ་བས་བརྒྱ་དང་བརྒྱད་དེ། དེ་ལྟར་ན་ཁམས་གསུམ་ན་བསྒོམས་པས་སྤང་བར་བྱ་བ་ཉིས་བརྒྱ་ལྔ་བཅུ་རྩ་གཉིས་ཡོད་དོ། །
དེའི་རྫེས་ལ་མི་སློབ་པའི་ཆོས་བཅུ་ཐོབ་པར་འགྱུར་ཏེ། ཡང་དག་པའི་ལྟ་བ་དང༌། རྟོགས་པ་དང༌། ངག་དང༌། ལས་ཀྱི་མཐའ་དང༌། འཚོ་བ་དང༌། རྩོལ་བ་དང༌། དྲན་པ་དང༌། ཏིང་ངེ་འཛིན་དང༌། ཟག་པ་ཟད་པའི་ཐར་པ་ལ་མོས་པའི་ཡང་དག་པའི་རྣམ་པར་གྲོལ་བ་དང༌།
ཟད་པ་དང༌། མི་སྐྱེ་བ་ཤེས་པའི་ཡང་དག་པའི་ཤེས་པ་ཞེས་བྱ་བ་སྟེ། དེ་ནི་མི་སློབ་པའི་ལམ་མོ། ། ལམ་བཤད་པའི་སྐབས་ཏེ་གསུམ་པའོ།། །། ད་ནི་འབྲས་བུ་བཤད་པར་བྱ་སྟེ། སྔར་བཤད་པའི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་པོ་དེ་དག་རང་ཉིད་འཁོར་བ་ལས་ཐར་པར་འདོད་པའི་སེམས་བསྐྱེད་པ་གོམས་པར་བྱས་པས་དབང་པོ་རྣོན་པོ་བརྩོན་པ་དང་ལྡན་པས་མྱུར་ན་སྐྱེ་བ་གསུམ་ན་དགྲ་བཅོམ་པའི་འབྲས་བུ་ཐོབ་པར་འགྱུར་ཏེ། སྐྱེ་བ་དང་པོ་ལ་ནི་ཐར་པའི་ཆ་དང་མཐུན་པའི་དགེ་བ་ཞེས་བྱ་བ་ཚོགས་ཀྱི་ལམ་སྐྱེད་པར་བྱེད་དོ། ། གཉིས་པ་ལ་ནི་ངེས་པར་འབྱེད་པའི་ཆ་དང་མཐུན་པའི་དགེ་བ་ཞེས་བྱ་བ་སྦྱོར་བའི་ལམ་སྐྱེད་པར་བྱེད་དོ། ། གསུམ་པ་ལ་ནི་དགེ་སྦྱོང་གི་ཚུལ་གྱི་འབྲས་བུ་བཞི་སྐྱེད་པར་བྱེད་དེ། དབང་པོ་རྟུལ་པོ་དང༌།
ལེ་ལོ་དང་ལྡན་པ་ལ་ནི་དེ་ལྟར་ངེས་པ་མེད་དོ། ། དེ་ལ་དགེ་སྦྱོང་གི་ཚུལ་ནི་རྒྱུན་དུ་ཞུགས་པའི་འབྲས་བུ་ལ་ཞུགས་པ་ལ་སོགས་པ་བཞིའོ། ། དེའི་འབྲས་བུ་ནི་རྒྱུན་དུ་ཞུགས་པའི་འབྲས་བུ་ལ་གནས་པ་ལ་སོགས་པ་བཞིའོ། ། དེ་ལ་རྒྱུན་དུ་ཞུགས་པའི་འབྲས་བུ་ལ་ཞུགས་པ་ནི་སྦྱོར་བའི་ལམ་མན་ཆད་དུ་སྣོད་དང་བཅུད་ཀྱིས་བསྡུས་པ་འདི་དག་སྡུག་བསྔལ་གྱི་རང་བཞིན་ཡིན་ནོ་ཞེས་ཤེས་པ་དང༌། དེའི་རྗེས་ལ་དེའི་རྒྱུ་ནི་ལས་དང་ཉོན་མོངས་པ་ཀུན་འབྱུང་ལས་འབྱུང་བ་ཡིན་ནོ་ཞེས་ཤེས་པ་དང༌། དེའི་རྗེས་ལ་དེ་འགགས་པའི་འགོག་པ་ནི་ཐར་པ་ཡིན་ནོ་ཞེས་ཤེས་པ་དང༌། དེའི་རྗེས་ལ་དེའི་རྒྱུ་ནི་ལམ་ཡིན་ནོ་ཞེས་གོམས་པར་བྱས་པ་དེའི་རིམ་པ་ལྟར་མཐོང་བའི་ལམ་སྐྱེས་པའི་ཚེ། དང་པོ་ཁོ་ནར་སྡུག་བསྔལ་གྱི་བདེན་པའི་ཆོས་ཉིད་མཐོང་བར་འགྱུར་ཏེ། འགྱུར་བའི་མི་རྟག་པ་དང༌། སྡུག་བསྔལ་གསུམ་གྱིས་ཅི་རིགས་པར་སྡུག་བསྔལ་བ་དང༌།
རྟག་པ་དང་གཅིག་པུའི་བདག་ཕུང་པོ་དང་གཅིག་ཏུ་མེད་པས་སྟོང་པ་དང༌། རྟག་པ་དང་གཅིག་པུའི་བདག་ཐ་དད་ལྡན་པར་མེད་པའི་རྣམ་པ་བཞི་པོ་རྣམས་མངོན་དུ་མཐོང་བའི་ཡེ་ཤེས་བཞི་དང༌། དེའི་རྗེས་ལ་ཀུན་འབྱུང་གི་སྡུག་བསྔལ་གྱི་རྒྱུ་བྱེད་པའི་རྒྱུ་དང༌། སྡུག་བསྔལ་མ་ལུས་པ་འབྱུང་བའི་ཀུན་འབྱུང་བ་དང༌། སྡུག་བསྔལ་ངེས་པར་འབྱུང་བའི་རབ་ཏུ་སྐྱེ་བ་དང༌། སྡུག་བསྔལ་དང་རྗེས་སུ་མཐུན་པའི་རྐྱེན་གྱི་རྣམ་པ་བཞི་མཐོང་བའི་ཡེ་ཤེས་བཞི་དང༌། དེའི་རྗེས་ལ་རྒྱུ་འགགས་པས་འགོག་པ་དང༌། འབྲས་བུ་སྡུག་བསྔལ་གྱི་མེ་གསུམ་ཞི་བའི་ཞི་བ་དང༌། ཟག་བཅས་ལས་ཁྱད་པར་དུ་འཕགས་པའི་གྱ་ནོམ་པ་དང༌། འཁོར་བ་ལས་ཐར་པའི་ངེས་པར་འབྱུང་བ་ཞེས་བྱ་བའི་རྣམ་པ་བཞི་པོ་མཐོང་བའི་ཡེ་ཤེས་བཞི་དང༌།
དེའི་རྗེས་ལ་ལམ་གྱི་བདེན་པ་མཐར་ཕྱིན་པའི་ལམ་དང༌། ཕྱིན་ཅི་མ་ལོག་པར་འཇུག་པས་རིག་པ་དང༌། མི་རྟོག་པའི་ཡེ་ཤེས་འགྲུབ་པའི་རྣམ་པ་ཞེས་བྱ་བ་གསུམ་མཐོང་བའི་ཡེ་ཤེས་གསུམ་སྟེ། བཅོ་ལྔ་ནི་འབྲས་བུ་དང་པོ་ལ་ཞུགས་པ་ཡིན་ནོ། ། བཅུ་དྲུག་པ་ལམ་གྱི་བདེན་པའི་འཁོར་བ་ལས་ཐར་པར་བྱེད་པའི་ངེས་པར་འབྱིན་པའི་རྣམ་པ་གཅིག་མངོན་སུམ་དུ་མཐོང་བའི་ཡེ་ཤེས། བཅུ་དྲུག་པ་ནི་རྒྱུན་དུ་ཞུགས་པའི་འབྲས་བུ་ལ་གནས་པ་ཡིན་ནོ། ། དེའི་རྗེས་ལ་མངོན་སུམ་དུ་མཐོང་ཟིན་པའི་བདེན་པའི་རྣམ་པ་བཅུ་དྲུག་པོ་དེ་དག་གོམས་པར་བྱས་པས་འདོད་པའི་ཁམས་ན་བསྒོམས་པས་སྤང་བར་བྱ་བའི་ཉོན་མོངས་པ་ཆེན་པོའི་ཆེན་པོ་ལ་སོགས་པ་དགུ་ཡོད་པའི་རྣམ་པ་ལྔ་པ་མན་ཆད་སྤངས་པ་ནི་ལན་ཅིག་ཕྱིར་འོང་གི་འབྲས་བུ་ལ་ཞུགས་པ་ཡིན་ལ། དྲུག་པའང་སྤངས་ན་ལན་ཅིག་ཕྱིར་འོང་བ་ཡིན་ཏེ། ཕྱིར་འོང་བ་ནི་འདོད་པའི་ཁམས་སུ་སྐྱེ་བ་ཡིན་ལ། ཉོན་མོངས་པ་ཆུང་ངུ་གསུམ་གྱིས་ནི་འདོད་པར་ལན་ཅིག་ལས་སྐྱེ་བ་མི་སྲིད་པའི་ཕྱིར་རོ། །
དེའི་རྗེས་ལའང་མཐོང་ཟིན་པའི་རྣམ་པ་དེ་དག་བསྒོམས་པས་འདོད་པའི་ཉོན་མོངས་པ་བརྒྱད་མན་ཆད་སྤངས་ན་ཕྱིར་མི་འོང་བའི་འབྲས་བུ་ལ་ཞུགས་པ་དང༌། དགུ་པའང་སྤངས་ན་ཕྱིར་མི་འོང་བའི་འབྲས་བུ་ལ་གནས་པ་ཡིན་ཏེ། འདོད་པའི་ཉོན་མོངས་པ་ཐམས་ཅད་སྤངས་པ་དེ་ནི་འདོད་པར་ལན་ཅིག་ཀྱང་སྐྱེ་བ་མི་སྲིད་པའི་ཕྱིར་རོ། ། དེའི་རྗེས་ལ་ཁམས་གོང་མའི་བདེན་པའི་རྣམ་པ་མཐོང་ཟིན་པ་རྣམས་བསྒོམས་པས་བསམ་གཏན་བཞི་དང༌། གཟུགས་མེད་པ་བཞི་ནི་ཉོན་མོངས་པ་དགུ་དགུ་ཡོད་པའི་བསམ་གཏན་དང་པོའི་ཉོན་མོངས་པ་གཅིག་སྤངས་པ་ནས་བཟུང་སྟེ། སྲིད་པའི་རྩེ་མོའི་བརྒྱད་པ་སྤངས་པའི་བར་ནི་དགྲ་བཅོམ་པའི་འབྲས་བུ་ལ་ཞུགས་པ་ཡིན་ནོ། ། ཁམས་གསུམ་གྱི་ཉོན་མོངས་པ་མ་ལུས་པ་སྤངས་པ་ནི་དགྲ་བཅོམ་པའི་འབྲས་བུ་ལ་གནས་པ་ཡིན་ནོ། ། མདོ་ལས་དཀར་པོ་རྣམ་པར་མཐོང་བའི་ས་ལ་སོགས་པ་བརྒྱད་བཤད་པ་ནི། ཉན་ཐོས་ཀྱི་ཚོགས་ཀྱི་ལམ་ནི་དཀར་པོ་རྣམ་པར་མཐོང་བའི་ས་སྟེ། གཅིག་ཏུ་དཀར་བ་ནི་ཐར་པ་ཡིན་ལ།
དེ་ལ་དམིགས་པའི་དགེ་བ་ཡིན་པས་སོ། ། རིགས་ཀྱི་ས་ནི་སྦྱོར་བའི་ལམ་སྟེ། དེ་ནས་སངས་རྒྱས་སུ་མི་འགྱུར་བར་ཉན་ཐོས་དང༌། རང་རྒྱལ་བར་རིགས་ངེས་པའི་ཕྱིར་རོ། ། བརྒྱད་པའི་ས་ནི། འབྲས་བུ་དང་པོ་ལ་ཞུགས་པ་སྟེ། དགྲ་བཅོམ་པ་ནས་བགྲངས་པའི་བརྒྱད་པ་ན་ཡོད་པའི་ཕྱིར་རོ། ། མཐོང་བའི་ས་ནི་འབྲས་བུ་དང་པོ་ལ་གནས་པ་སྟེ། བདེན་པ་བཞིའི་རྣམ་པ་རྣམས་མངོན་སུམ་དུ་མཐོང་བའི་ཕྱིར་རོ། ། བསྲབས་པའི་ས་ནི་ལན་ཅིག་ཕྱིར་འོང་བའི་འབྲས་བུ་ལ་གནས་པ་སྟེ།
འདོད་པའི་ཉོན་མོངས་པ་ཕལ་ཆེར་སྤངས་པའི་ཕྱིར་རོ། ། འདོད་ཆགས་དང་བྲལ་བའི་ས་ནི་ཕྱིར་མི་འོང་བའི་འབྲས་བུ་ལ་གནས་པ་སྟེ། འདོད་པ་ལས་འདོད་ཆགས་དང་བྲལ་བའི་ཕྱིར་རོ། ། བྱས་པ་རྟོགས་པའི་ས་ནི་དགྲ་བཅོམ་པ་སྟེ། སྡུག་བསྔལ་ཤེས་པ་དང༌། ཀུན་འབྱུང་སྤངས་པ་དང༌། འགོག་པ་མངོན་དུ་བྱས་པ་དང༌། ལམ་རྒྱུད་ལ་བསྟེན་པར་བྱས་ཟིན་པའི་ཕྱིར་རོ། ། ཉན་ཐོས་ཀྱི་ས་ནི་ལན་ཅིག་ཕྱིར་འོང་བ་དང༌། ཕྱིར་མི་འོང་བ་དང༌།
དགྲ་བཅོམ་པའི་འབྲས་བུ་ལ་ཞུགས་པ་གསུམ་ཡིན་ནོ། ། རང་སངས་རྒྱས་ཀྱི་ས་ནི་སྔར་བཤད་པའི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་པོ་དེ་དག་རང་ཉིད་གཅིག་པུ་སངས་རྒྱས་པར་འདོད་པའི་སེམས་བསྐྱེད་པས། བསྐལ་པ་ཆེན་པོ་བརྒྱ་ཐམ་པར་གོམས་པར་བྱས་ནས་སྐྱེ་བ་ཐ་མའི་ཚེ། སངས་རྒྱས་མེད་པའི་འཇིག་རྟེན་དུ་སྐྱེས་ནས། སློབ་དཔོན་གཞན་ལ་ལྟོས་པ་མེད་པར་རང་བྱང་ཆུབ་ཐོབ་པར་འགྱུར་ཏེ། དེ་ལ་ནི་བསེ་རུ་ལྟ་བུ་ཞེས་བྱ་བ་གཅིག་པུར་བཞུགས་པ་ཡོན་ཏན་དང༌། ཕྲིན་ལས་ཁྱད་པར་འཕགས་པ་དང༌། ཚོགས་ན་སྤྱོད་པ་ཞེས་བྱ་བ་མང་པོ་ལྷན་ཅིག་ཏུ་བཞུགས་པའི་འཕགས་པ་རིགས་གཉིས་ཡོད་དོ། ། རྫོགས་པའི་སངས་རྒྱས་ནི་སྔར་བཤད་པའི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་པོ་དེ་དག་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་འདོད་པའི་བྱང་ཆུབ་ཀྱི་སེམས་དང༌། སྙིང་རྗེ་ཆེན་པོ་དང༌།
སངས་རྒྱས་མཉེས་པར་བྱེད་པ་དང༌། གཞན་གྱི་དོན་དུ་ཕ་རོལ་ཏུ་ཕྱིན་པ་དྲུག་ལ་སྤྱོད་པ་དང་ལྡན་པས་བསྐལ་པ་ཆེན་པོ་གྲངས་མེད་པ་གསུམ་དུ་བསྒོམས་པས་བྱང་ཆུབ་ཏུ་འཚང་རྒྱ་བར་འགྱུར་ཏེ། དེ་བཞིན་གཤེགས་པ་ཤཱཀྱ་ཐུབ་པ་ནི་སྔོན་རྫ་མཁན་གྱི་ཁྱེའུ་སྣང་བྱེད་དུ་གྱུར་པ་ན། དེ་བཞིན་གཤེགས་པ་ཤཱཀྱ་ཐུབ་པ་ཆེན་པོ་ཞེས་བྱ་བ་ལས་བྱང་ཆུབ་ཏུ་སེམས་བསྐྱེད་ནས། དེ་ནས་བཟུང་སྟེ། བསྐལ་པ་གྲངས་མེད་པ་གཅིག་ཏུ་སངས་རྒྱས་བདུན་ཁྲི་ལྔ་སྟོང་བསྙེན་བཀུར་བའི་ཐ་མ་ནི། སངས་རྒྱས་རིན་ཆེན་གཙུག་ཏོར་ཅན་ཞེས་བྱ་བ་ཡིན་ནོ། ། དེ་ནས་བཟུང་སྟེ་བསྐལ་པ་གྲངས་མེད་པ་གཉིས་པ་ལ་སངས་རྒྱས་བདུན་ཁྲི་དྲུག་སྟོང་བསྙེན་བཀུར་བའི་ཐ་མ་ནི། སངས་རྒྱས་མར་མེ་མཛད་ཡིན་ནོ། ། དེ་ནས་བཟུང་ནས་བསྐལ་པ་གྲངས་མེད་པ་གསུམ་པ་ལ་སངས་རྒྱས་བདུན་ཁྲི་བདུན་སྟོང་བསྙེན་བཀུར་བའི་ཐ་མ་ནི།
སངས་རྒྱས་རྣམ་པར་གཟིགས་པ་ཡིན་ནོ། ། ཕ་རོལ་ཏུ་ཕྱིན་པ་དྲུག་ཀྱང་སྙིང་རྗེ་ཆེན་པོས་སེམས་ཅན་ཐམས་ཅད་ལ་བདོག་པའི་དངོས་པོ་ཐམས་ཅད་གཏོང་བ་རྒྱལ་བུ་ཐམས་ཅད་སྒྲོལ་གྱི་ཚེ་ནི་སྦྱིན་པའི་ཕ་རོལ་ཏུ་ཕྱིན་པ་རྫོགས་ལ། ཆགས་པ་དང་བཅས་བཞིན་དུ་ཡན་ལག་བཅད་ཀྱང་མི་འཁྲུགས་པར་དྲང་སྲོང་བཟོད་པར་སྨྲ་བར་འགྱུར་བའི་ཚེ་ནི་བཟོད་པ་དང༌། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་རྫོགས་ཤིང་བྲམ་ཟེའི་ཁྱེའུར་གྱུར་པ་ན། སངས་རྒྱས་སྐར་རྒྱལ་མེའི་ཁམས་ལ་སྙོམས་པར་ཞུགས་པ་ལ་རྐང་པ་གཅིག་གིས་འགྲེང་སྟེ། ཞག་བདུན་དུ་སྐོར་བ་བྱེད་ཅིང༌། སྐྱེས་བུ་ཁྱུ་མཆོག་ཁྱོད་འདྲའི་དགེ་སྦྱོང་ཆེན་པོ་གཞན་དག་ལྷ་ཡུལ་ས་ལ་མེད། འཇིག་རྟེན་འདི་ནའང་ཡོད་པ་མ་ཡིན་རྣམ་ཐོས་བུ་ཡི་གནས་ནའང་མེད། ལྷ་ཡི་ཕོ་བྲང་གནས་མཆོག་དག་ནའང་ཡོད་མིན་ཕྱོགས་དང་ཕྱོགས་མཚམས་དག་ནའང་མེད། རི་དང་ནགས་སུ་བཅས་པའི་ས་སྟེང་རྒྱས་པར་ཀུན་ཏུ་བསྐོར་ཀྱང་ཡུལ་གཅིག་ག་ལ་ཡོད།
ཅེས་བསྟོད་པ་ན་བརྩོན་འགྲུས་ཀྱི་ཕ་རོལ་ཏུ་ཕྱིན་པ་རྫོགས་སོ།། །། རྡོ་རྗེ་གདན་དུ་སྲོད་ཀྱི་ཚེ་བདུད་བཏུལ་ནས་ཐོ་རངས་རྡོ་རྗེ་ལྟ་བུའི་ཏིང་ངེ་འཛིན་གྱི་ཚེ་ནི་བསམ་གཏན་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་རྫོགས་པ་ཡིན་ནོ། ། དེ་ལྟར་རྡོ་རྗེའི་གདན་ལ་བཞུགས་ཏེ་བདུད་བཏུལ་བ་ཡན་ཆོད་ནི་བསྐལ་པ་གྲངས་མེད་པ་གསུམ་དུ་བསོད་ནམས་དང༌། ཡེ་ཤེས་ཀྱི་ཚོགས་བསགས་ཤིང༌། སངས་རྒྱས་བསྙེན་བཀུར་ཏེ། ཕ་རོལ་ཏུ་ཕྱིན་པ་དྲུག་རྫོགས་ཀྱང་སོ་སོའི་སྐྱེ་བོ་རང་རྒྱུད་པ་ཡིན་ལ། རྡོ་རྗེའི་གདན་དུ་སྟན་གཅིག་གི་སྟེང་དུ་མཐོང་བ་དང༌། བསྒོམ་པའི་ལམ་བསྐྱེད་དེ། སངས་རྒྱས་པར་འདོད་དོ། །
དེ་ལྟར་ཉན་ཐོས་པའི་ལུགས་ལྟར་ན་ལམ་གྱི་ཚེ་ཆོས་ཀྱི་བདག་མེད་པ་རྟོགས་པ་དང༌། སྟོང་ཉིད་སྙིང་རྗེའི་སྙིང་པོ་ཅན་དང༌། འཁོར་གསུམ་དུ་མི་རྟོག་པའི་སྦྱིན་པ་ལ་སོགས་པ་དང༌། ས་བཅུའི་རྣམ་པར་གཞག་པ་མི་འདོད་ལ། འབྲས་བུའི་ཚེ་ལོངས་སྤྱོད་རྫོགས་པའི་སྐུ་དང༌། ཡེ་ཤེས་བཞི་མི་འདོད་ཀྱི། འོན་ཀྱང་སངས་རྒྱས་ཀྱི་ཆོས་ཐམས་ཅད་ཕུན་སུམ་ཚོགས་པ་དྲུག་གིས་བསྡུས་ཏེ། སྐུ་དང༌། ཡེ་ཤེས་དང༌། སྤངས་པ་དང༌།
གཞན་ལ་ཕན་པ་དང༌། ཐུགས་རྗེ་ཆེན་པོ་དང༌། ཡོན་ཏན་ཕུན་སུམ་ཚོགས་པའོ། ། སྐུ་ནི་གཟུགས་ཀྱི་སྐུ་དང༌། ཆོས་ཀྱི་སྐུ་སྟེ་གཟུགས་ཀྱི་སྐུ་ནི་མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་ཉེ་བར་བརྒྱན་པའི་རང་བཞིན་གྱི་སྐུ་དང༌། དྲི་ཟའི་རྒྱལ་པོ་རབ་དགའ་དང༌། རྒྱལ་པོ་པི་ལིནྟ་གདུལ་བའི་དོན་དུ་དྲི་ཟ་དང༌། འཁོར་ལོས་སྒྱུར་བར་བསྟན་པ་ལྟ་བུ་སྤྲུལ་པའི་སྐུ་སྟེ། དེའང་སངས་རྒྱས་རྣམས་ལ་རིགས་དང༌།
སྐུའི་བོང་ཚད་དང༌། སྐུ་ཚེ་དང༌། ཞིང་དང༌། འཁོར་ལ་སོགས་པ་མི་འདྲ་བ་སྣ་ཚོགས་པ་ཡོད་དོ། ། ཆོས་ཀྱི་སྐུ་ནི་མི་སློབ་པའི་ཆོས་བཅུ་སྟེ། དེ་ལ་ནི་སངས་རྒྱས་ཐམས་ཅད་ཀྱང་ཁྱད་པར་མེད་དོ། ། ཡེ་ཤེས་ཀྱང་ཇི་སྙེད་པ་མཁྱེན་པ་དང༌། ཇི་ལྟ་བ་མཁྱེན་པ་གཉིས་ཏེ། དང་པོ་ནི་ཕུང་པོ་དང༌། ཁམས་དང༌།
སྐྱེ་མཆེད་རྣམས་ཀྱི་རྒྱུ་དང༌། འབྲས་བུ་དང༌། ངོ་བོའི་རྣམ་པ་ཐམས་ཅད་མཁྱེན་པའོ། ། གཉིས་པ་ནི་བདེན་པ་བཞིའི་མི་རྟག་པ་ལ་སོགས་པའི་རྣམ་པ་རྣམས་ཇི་ལྟ་བར་མཁྱེན་པའོ། ། སྤངས་པ་ལའང་གཉིས་ཏེ། ཉོན་མོངས་པའི་སྒྲིབ་པ་སྤངས་པ་དང༌། ཤེས་བྱའི་སྒྲིབ་པ་སྤངས་པའོ། ། དང་པོ་ནི་འདོད་ཆགས་ལ་སོགས་པ་རྩ་བ་དང༌། ཉེ་བའི་ཉོན་མོངས་པའི་ཐོབ་པ་གཉེན་པོས་རྣམ་པར་བཅོམ་པའོ། ། གཉིས་པ་ནི་ཡུལ་དང༌།
དུས་དང༌། རང་བཞིན་གྱིས་བསྐལ་པའི་དོན་མི་ཤེས་པའི་ཐོབ་པ་གཉེན་པོས་བཅོམ་པའོ། ། གཞན་ལ་ཕན་པའང་རྣམ་པ་གཉིས་ཏེ། གདུལ་བྱ་མཐའ་དག་མཐོ་རིས་ལ་འགོད་པ་དང༌། ཐར་པ་ལ་འགོད་པའོ། ། དང་པོ་ནི་སྡིག་པ་སྤངས་ནས། དགེ་བ་ལ་སྦྱོར་བ་ཡིན་ལ། གཉིས་པ་ནི་མི་མཐུན་ཕྱོགས་སྤངས་ནས་ལམ་ལ་སྦྱོར་བའོ། ། ཐུགས་རྗེ་ཆེན་པོ་དང༌། ཡོན་ཏན་ནི་དེ་མ་ཐག་ཏུ་འཆད་པ་ལྟར་ཡིན་ནོ། །
དེ་ནི་སྟོན་པ་སངས་རྒྱས་བཤད་པའོ། ། དེ་ལྟ་བུའི་འཕགས་པ་དེ་དག་ལའང་ཐུན་མོང་དུ་ཡོན་ཏན་སྡེ་ཚན་བཅུ་གཅིག་ཡོད་དེ། ཉོན་མོངས་པ་མེད་པ་དང༌། སྨོན་གནས་ཤེས་པ་དང༌། སོ་སོ་ཡང་དག་པར་རིག་པ་བཞི་དང༌། མངོན་པར་ཤེས་པ་དྲུག་དང༌། བསམ་གཏན་བཞི་དང༌། གཟུགས་མེད་པ་བཞི་དང༌། ཚད་མེད་པ་བཞི་དང༌། རྣམ་པར་ཐར་པ་བརྒྱད་དང༌།
ཟད་པར་གྱི་སྐྱེ་མཆེད་བཅུ་དང༌། ཟིལ་གྱིས་གནོན་པའི་སྐྱེ་མཆེད་བརྒྱད་དང༌། ཏིང་ངེ་འཛིན་གསུམ་མོ། ། དེ་ལ་ཉོན་མོངས་པ་མེད་པ་ནི་བསམ་གཏན་བཞི་པའི་སེམས་ལ་བརྟེན་ཏེ་བདག་ལ་དམིགས་ནས་གཞན་དག་ལའང་ཉོན་མོངས་པ་སྐྱེ་བར་མ་གྱུར་ཅིག་སྙམ་པའི་ཏིང་ངེ་འཛིན་ཏོ། ། སྨོན་གནས་ཤེས་པ་ནི་བསམ་གཏན་བཞི་པའི་སེམས་ལ་བརྟེན་ནས་བདག་གིས་འདི་དག་ཤེས་པར་བྱའོ་སྙམ་དུ་བསམས་ནས་ཤེས་པའོ། ། སོ་སོ་ཡང་དག་པར་རིག་པ་བཞི་ནི་ཆོས་རྣམས་ཀྱི་མིང་ཇི་ལྟ་བར་རིག་པའི་ཆོས་སོ་སོ་ཡང་དག་པར་རིག་པ་དང༌། དོན་ཇི་ལྟ་བར་རིག་པའི་དོན་སོ་སོ་ཡང་དག་པར་རིག་པ་དང༌། ངག་གི་དོན་རིག་པ་ངེས་པའི་ཚིག་སོ་སོ་ཡང་དག་པར་རིག་པ་དང༌། དེ་དག་གི་རིག་པ་ཇི་ལྟ་བར་ཤེས་པའི་སྤོབས་པ་སོ་སོ་ཡང་དག་པར་རིག་པ་བཞིའོ། ། མངོན་པར་ཤེས་པ་དྲུག་ནི།
རི་དང༌། རྩིག་པ་ལ་སོགས་པ་ལ་ཐོགས་པ་མེད་པར་འགྲོ་བ་ལ་སོགས་པའི་རྫུ་འཕྲུལ་གྱི་ཡུལ་ཤེས་པ་དང༌། ཐག་རིང་བ་དང་ཉེ་བ་ན་གནས་པའི་སྒྲ་ཐམས་ཅད་ཐོས་པ་དང༌། འགྲོ་བ་སོ་སོའི་སྐད་ཐ་དད་ཤེས་པའི་ལྷའི་རྣ་བ་དང༌། གཞན་གྱི་སེམས་འདོད་ཆགས་དང་བཅས་པ་ལ་སོགས་པ་ཤེས་པའི་ཕ་རོལ་གྱི་སེམས་ཤེས་པ་དང༌། རང་དང་གཞན་གྱི་སྐྱེ་བ་ཐམས་ཅད་དྲན་པའི་སྔོན་གྱི་གནས་རྗེས་སུ་དྲན་པ་དང༌། རང་གཞན་གྱི་སྐྱེ་བ་དང༌། བར་དོ་དང༌། འཆི་བའི་སྲིད་པ་ཐམས་ཅད་ཤེས་པའི་འཆི་འཕོ་དང་སྐྱེ་བ་ཤེས་པ་དང༌། འཇིག་རྟེན་ལས་འདས་པའི་ལམ་ཐམས་ཅད་ཤེས་པའི་ཟག་པ་ཟད་པ་ཤེས་པ་དྲུག་སྟེ།
དང་པོ་ལྔ་ནི་ཟག་པ་དང་བཅས་པ་དང༌། བསམ་གཏན་བཞི་པོ་དག་ལ་བརྟེན་པ་ཡིན་ལ། ཟག་པ་ཟད་པ་ནི་ཟག་པ་མེད་པ་དང༌། ས་དགུ་པ་ཡིན་པར་ཤེས་པར་བྱའོ། ། (Dབསམ་གཏན་བཞི་)ནི་(Eརྟོག་པ་དང༌། དཔྱོད་པ་དང༌། དགའ་བ་དང༌། བདེ་བ་དང༌། ཏིང་ངེ་འཛིན་གྱི་ཡན་ལག་ལྔ་དང་ལྡན་པའི་བསམ་གཏན་དང་པོ་དང༌། ནང་རབ་ཏུ་དང་བ་དང༌།
དགའ་བ་དང༌། བདེ་བ་དང༌། ཏིང་ངེ་འཛིན་གྱི་ཡན་ལག་བཞི་དང་ལྡན་པའི་བསམ་གཏན་གཉིས་པ་དང༌། བཏང་སྙོམས་དང༌། དྲན་པ་དང༌། ཤེས་བཞིན་དང༌། བདེ་བ་དང༌། ཏིང་ངེ་འཛིན་ཞེས་བྱ་བའི་ཡན་ལག་ལྔ་དང་ལྡན་པའི་བསམ་གཏན་གསུམ་པ་དང༌། ཚོར་བ་བཏང་སྙོམས་དང༌། ལྷུན་གྱིས་གྲུབ་པའི་བཏང་སྙོམས་དང༌།
དྲན་པ་དང༌། ཏིང་ངེ་འཛིན་ཡོངས་སུ་དག་པའི་ཡན་ལག་བཞི་དང་ལྡན་པའི་བསམ་གཏན་བཞི་པ)འོ། ། གཟུགས་མེད་པ་བཞི་ནི་སྦྱོར་བའི་དུས་ན་ནམ་མཁའ་མཐའ་ཡས་སོ་ཞེས་ཡིད་ལ་བྱེད་ཅིང་དངོས་གཞིའི་ཚེ་གཟུགས་མ་གཏོགས་པའི་ཕུང་པོ་བཞི་ལ་དམིགས་པའི་སྙོམས་པར་འཇུག་པ་རྩེ་གཅིག་པ་དང༌། དམིགས་པ་དང༌། རྣམ་པ་དེ་བཞིན་དུ་སྦྱོར་བའི་དུས་ན་རྣམ་པར་ཤེས་པ་མཐའ་ཡས་སོ་ཞེས་ཡིད་ལ་བྱེད་པ་དང༌། དངོས་གཞིའི་དུས་ན་ཅི་ཡང་མེད་དོ་ཞེས་ཡིད་ལ་བྱེད་པ་དང༌། འདུ་ཤེས་རགས་པ་ནི་མེད་ཅིང་ཕྲ་བ་མེད་པ་མ་ཡིན་པ་ཞེས་བྱ་བ་ནི་ནམ་མཁའ་མཐའ་ཡས་སྐྱེ་མཆེད་པ་དང༌། རྣམ་ཤེས་མཐའ་ཡས་སྐྱེ་མཆེད་པ་དང༌། ཅི་ཡང་མེད་པའི་སྐྱེ་མཆེད་པ་དང༌། འདུ་ཤེས་མེད་འདུ་ཤེས་མེད་མིན་སྐྱེ་མཆེད་པ་བཞིའོ། །
འགོག་པའི་སྙོམས་པར་འཇུག་པ་བསྣན་པ་དེ་དག་ལ་ནི་མཐར་གྱིས་གནས་པའི་སྙོམས་པར་འཇུག་པ་དགུ་ཞེས་ཀྱང་བྱའོ། ། ཚད་མེད་པ་བཞི་ནི། བྱམས་པ་དང༌། སྙིང་རྗེ་དང༌། དགའ་བ་དང༌། བཏང་སྙོམས་ཚད་མེད་པ་བཞི་སྟེ། དང་པོ་གཉིས་ནི་ཞེ་སྡང་མེད་པའི་རང་བཞིན་དང༌། གསུམ་པ་ནི་ཡིད་བདེ་བའི་རང་བཞིན་དང༌། བཞི་པ་ནི་མ་ཆགས་པའི་རང་བཞིན་ཡིན་ནོ། ། སྤྱོད་ཡུལ་ནི།
འདོད་པའི་ཁམས་ཀྱི་སེམས་ཅན་ལ་དམིགས་པ་ཡིན་ལ། དེ་དག་གིས་རིམ་པ་བཞིན་དུ་སེམས་ཅན་ལ་གནོད་སེམས་དང༌། རྣམ་པར་འཚེ་བ་དང༌། མི་དགའ་བ་དང༌། ཆགས་སྡང་གི་གཉེན་པོ་བྱེད་དོ། ། རྣམ་པར་ཐར་པ་བརྒྱད་ནི། བསམ་གཏན་དང་པོ་དང་གཉིས་པ་ལ་བརྟེན་ནས་ནང་གཟུགས་ཀྱི་འདུ་ཤེས་དང་ལྡན་པས་ཕྱི་རོལ་གྱི་གཟུགས་རྣམས་ལ་རྣམ་པར་བསྔོས་པ་ལ་སོགས་པ་མི་སྡུག་པར་ལྟ་བ་ནི། གཟུགས་ཅན་གཟུགས་ལ་ལྟ་བའོ། ། ནང་གཟུགས་མེད་པར་འདུ་ཤེས་པས་དེ་ལྟར་ལྟ་བ་ནི་ནང་གཟུགས་མེད་པས་གཟུགས་ལ་ལྟ་བའོ། ། བསམ་གཏན་བཞི་པ་ལ་བརྟེན་ནས།
གཟུགས་ཐམས་ཅད་ལ་སྡུག་པར་ལྟ་བ་ནི་སྡུག་པའི་རྣམ་པར་ཐར་པ་རྫོགས་པར་བྱ་སྟེ་གནས་པའོ། ། དེ་ལྟར་གསུམ་དང་གཟུགས་མེད་པའི་སྙོམས་པར་འཇུག་པ་དགེ་བ་བཞི་དང༌། སྲིད་པའི་རྩེ་མོའི་སེམས་ལ་བརྟེན་ནས། འཕགས་པ་དག་འདུ་ཤེས་དང༌། ཚོར་བ་རགས་པས་སྐྱོ་ནས་ཞི་བར་གནས་པའི་འདུ་ཤེས་ཀྱིས་སེམས་དང༌། སེམས་ལས་བྱུང་བ་འགོག་པ་འགོག་པའི་སྙོམས་པར་འཇུག་པ་སྟེ་བརྒྱད་དོ། ། (Dཟད་པར་བཅུ་)ནི། (Eས་དང༌། ཆུ་དང༌། མེ་དང༌།
རླུང་དང༌། སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དང༌། ནམ་མཁའ་དང༌། རྣམ་པར་ཤེས་པ་)སྟེ། ཟད་པར་གྱི་དོན་ནི་བསམ་གཏན་བཞི་པའི་ཏིང་ངེ་འཛིན་ལ་བརྟེན་ནས་གང་འདོད་པའི་ཕྱོགས་སུ་དེ་དག་བསྒོམས་པའི་སྟོབས་ཀྱིས་ས་ལ་སོགས་པས་ཁྱབ་པར་བྱེད་པའོ། ། དེའང་དང་པོ་བརྒྱད་ནི་མ་ཆགས་པའི་རང་བཞིན་ཡིན་ལ། ཐ་མ་གཉིས་ནི་གཟུགས་མེད་པ།
དང་པོ་ནམ་མཁའ་མཐའ་ཡས་སྐྱེ་མཆེད་དང༌། རྣམ་ཤེས་མཐའ་ཡས་སྐྱེ་མཆེད་གཉིས་ཀྱི་རང་བཞིན་ཡིན་ནོ། ། བྱེད་པའི་ལས་ནི་གསེར་གྱི་ས་གཞི་ལ་བཻཌཱུརྻའི་མིག་མངས་རིས་སུ་བྲིས་པ་ལ་སོགས་པ་སྣ་ཚོགས་པ་སྟོན་པར་བྱེད་པའོ། ། ཟིལ་གྱིས་གནོན་པའི་སྐྱེ་མཆེད་བརྒྱད་ནི། བསམ་གཏན་ལ་བརྟེན་ནས་ནང་གཟུགས་སུ་འདུ་ཤེས་པས་ཕྱི་རོལ་གྱི་གཟུགས་ཁ་དོག་བཟང་པོ་དང༌། ངན་པ་རྣམས་ལ་ལྟ་ཞིང༌། དེ་དག་ཞི་གནས་ཀྱིས་ཟིལ་གྱིས་མནན་ནས་ཤེས་ཤིང༌། ལྷག་མཐོང་གིས་ཟིལ་གྱིས་མནན་ནས། མཐོང་བ་དང་པོ་དང༌། དེ་བཞིན་དུ་ནང་གཟུགས་སུ་འདུ་ཤེས་པས་ཕྱི་རོལ་གྱི་གཟུགས་ཆེན་པོ་དང༌།
ཆུང་ངུ་དག་ཟིལ་གྱིས་མནན་ནས་ཤེས་ཤིང་མཐོང་བ་གཉིས་པ་དང༌། ཡང་ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་ཁ་དོག་བཟང་པོ་དང༌། ངན་པ་དག་ཟིལ་གྱིས་མནན་ཅིང༌། མཐོང་བ་གསུམ་པ་དང༌། ཆུང་ངུ་དང༌། ཆེན་པོ་ཟིལ་གྱིས་མནན་ནས་ཤེས་ཤིང་མཐོང་བ་བཞི་པ་དང༌། སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དག་ཟིལ་གྱིས་མནན་ནས་ཤེས་ཤིང་མཐོང་བ་ཞེས་བྱ་བ་བཞི་སྟེ་བརྒྱད་དོ། །
ཟིལ་གྱིས་གནོན་པའི་དོན་ནི་རང་བཞིན་གྱི་གཟུགས་དེ་དག་མི་སྣང་བར་བྱས་ནས། སྤྲུལ་པའི་གཟུགས་ཀྱི་དམིགས་པ་དག་ཇི་ལྟར་མོས་པ་བཞིན་དུ་དབང་བསྒྱུར་བའོ། ། བྱེད་ལས་ནི་ཟད་པར་དང་འདྲའོ། ། ཏིང་ངེ་འཛིན་གསུམ་ནི་སྟོང་པ་ཉིད་ཀྱི་ཏིང་ངེ་འཛིན་དང༌། མཚན་མ་མེད་པའི་ཏིང་ངེ་འཛིན་དང༌། སྨོན་པ་མེད་པའི་ཏིང་ངེ་འཛིན་ཏེ། དང་པོ་ནི་སྡུག་བསྔལ་གྱི་བདེན་པའི་སྟོང་པ་དང་བདག་མེད་པའི་རྣམ་པར་རྟོགས་པའི་ཡེ་ཤེས་ཏེ། གང་ཟག་གི་བདག་གིས་སྟོང་པར་རྟོགས་པས་སོ། ། གཉིས་པ་ནི་འགོག་པའི་བདེན་པ་དང༌། ལམ་གྱི་བདེན་པའི་རྣམ་པར་རྟོགས་པའི་ཡེ་ཤེས་ཏེ།
འཁོར་བའི་མཚན་མ་ཉེ་བར་ཞི་བར་རྟོགས་པས་སོ། ། གསུམ་པ་ནི་སྡུག་བསྔལ་གྱི་བདེན་པའི་མི་རྟག་པ་དང༌། སྡུག་བསྔལ་པ་གཉིས་དང་ཀུན་འབྱུང་གི་བདེན་པའི་རྣམ་པ་རྣམས་རྟོགས་པའི་ཡེ་ཤེས་ཏེ། བཞི་དེ་ལྟར་ཤེས་ན་འཁོར་བ་ལ་སྨོན་པ་མེད་པར་རྟོགས་པས་སོ། ། དེ་ལྟ་བུའི་ཡོན་ཏན་དག་ནི། དགྲ་བཅོམ་པ་གཉིས་ཀའི་ཆ་ལས་རྣམ་པར་གྲོལ་བ་དང༌། རང་སངས་རྒྱས་དང༌། སངས་རྒྱས་བཅོམ་ལྡན་འདས་རྣམས་དང༌། ཐུན་མོང་བའི་ཡོན་ཏན་ཡིན་ནོ། ། དགྲ་བཅོམ་པ་ཤེས་རབ་ཀྱིས་རྣམ་པར་གྲོལ་བ་ལ་ནི་ཏིང་ངེ་འཛིན་གསུམ་དང༌།
ཚད་མེད་པ་རྣམས་མ་གཏོགས་པ་མེད་དོ། ། སངས་རྒྱས་ལ་ནི་གཞན་དང་ཐུན་མོང་མ་ཡིན་པའི་ཆོས་བཅོ་བརྒྱད་ཡོད་དེ། སྟོབས་བཅུ་དང་མི་འཇིགས་པ་བཞི་དང༌། དྲན་པ་ཉེ་བར་གཞག་པ་གསུམ་དང༌། ཐུགས་རྗེ་ཆེན་པོའོ། ། དེ་ལ་སྟོབས་བཅུ་ནི། དགེ་བ་ལས་མཐོ་རིས་འབྱུང་བ་གནས་དང༌། ངན་སོང་འབྱུང་བ་གནས་མ་ཡིན་པ་ལ་སོགས་པ་གནས་དང་གནས་མ་ཡིན་པ་མཁྱེན་པ་དང༌། རང་རང་གི་ལས་ལས་འབྲས་བུ་འབྱུང་བའི་ལས་ཀྱི་རྣམ་པར་སྨིན་པ་སྣ་ཚོགས་མཁྱེན་པ་དང༌། སྤང་བྱ་ཉོན་མོངས་པ་དང༌།
བསམ་གཏན་དང༌། ཏིང་ངེ་འཛིན་དང༌། སྙོམས་པར་འཇུག་པ་ཞེས་བྱ་བ་ཀུན་ནས་ཉོན་མོངས་པ་དང༌། རྣམ་བྱང་མཁྱེན་པ་དང༌། ཉན་ཐོས་ལ་སོགས་པ་མོས་པ་སྣ་ཚོགས་མཁྱེན་པ་དང༌། ཉན་ཐོས་ཀྱི་རིགས་ལ་སོགས་པ་ཁམས་སྣ་ཚོགས་མཁྱེན་པ་དང༌། དད་པ་ལ་སོགས་པ་དབང་པོ་མཆོག་དང་མཆོག་མ་ཡིན་པ་མཁྱེན་པ་དང༌། ངན་འགྲོ་དང༌། བདེ་འགྲོ་དང༌། ཐར་པ་ལ་སོགས་པ་ཐམས་ཅད་དུ་འགྲོ་བའི་ལམ་མཁྱེན་པ་དང༌།
སྔོན་གྱི་གནས་རྗེས་སུ་དྲན་པ་མཁྱེན་པ་དང༌། འཆི་འཕོ་དང༌། སྐྱེ་བ་མཁྱེན་པ་དང༌། ཟག་པ་ཟད་པ་མཁྱེན་པའོ། ། མི་འཇིགས་པ་བཞི་ནི། ང་ནི་སངས་རྒྱས་སོ་ཞེས་ཞལ་གྱིས་བཞེས་པ་ལ་རྒོལ་བ་པོ་མེད་པས། མི་འཇིགས་པ་ཐོབ་པ་དང༌། ང་ཡི་ཟག་པ་རྣམས་ཟད་དོ། ། ཞེས་ཞལ་གྱིས་བཞེས་པ་དང༌། འདོད་ཆགས་ལ་སོགས་པ་བར་ཆད་བྱེད་པ་ཉིད་དུ་བརྗོད་པ་དང༌།
ལམ་ངེས་པར་འབྱུང་བ་ཉིད་དུ་བསྟན་པ་ལ་དོན་དང་མཐུན་པའི་རྒོལ་བ་མེད་པས་མི་འཇིགས་པ་ཐོབ་པ་སྟེ། དེ་དག་ཀྱང་རང་གི་དོན་རྟོགས་པ་དང༌། སྤངས་པ་དང༌། གཞན་གྱི་དོན་སྤང་བྱ་དང༌། གཉེན་པོ་སྟོན་པར་བྱེད་པ་ལ་མི་འཇིགས་པ་ཡིན་ནོ། ། དྲན་པ་ཉེ་བར་གཞག་པ་གསུམ་ནི། བདེ་བར་གཤེགས་པ་ཆོས་སྟོན་པ་ན་གུས་པས་ཉན་པར་འདོད་པ་རྣམས་ལ་རྗེས་སུ་ཆགས་པར་མི་འགྱུར་བ་དང༌། གུས་པས་ཉན་པར་མི་འདོད་པ་རྣམས་ལ་ཁོང་ཁྲོ་བར་མི་འགྱུར་བ་དང༌། རེས་འགའ་ཉན་པར་འདོད་པ་དང༌། རེས་འགའ་ཉན་པར་མི་འདོད་པ་རྣམས་ལ་རྗེས་སུ་ཆགས་པ་དང༌།
ཁོང་ཁྲོ་བ་གཉིས་སུ་མི་འགྱུར་བར་མཁྱེན་བཞིན་དུ་བཏང་སྙོམས་སུ་བཞུགས་པ་གསུམ་ཡིན་ནོ། ། ཐུགས་རྗེ་ཆེན་པོ་ནི་འཇིག་རྟེན་ཐམས་ཅད་ལ་ཉིན་མོ་ལན་གསུམ་དང༌། མཚན་མོ་ལན་གསུམ་དུ་སུ་ནི་རྒུད། སུ་ནི་དར། སུ་ནི་གདུལ་བར་བྱ་བའི་དུས་ལ་བབ་སྙམ་དུ་གཟིགས་ནས། དེ་དག་གི་དོན་མཛད་པར་བཞེད་པའོ། ། གཞན་མ་འདྲེས་པ་ཆོས་བཅོ་བརྒྱད་དང༌། བསྲུང་བ་མེད་པ་གསུམ་ལ་སོགས་པ་ཐེག་པ་ཆེན་པོ་ལས་འབྱུང་བ་དག་ནི། ཉན་ཐོས་སྡེ་པ་དག་ལ་མ་གྲགས་པ་ཉིད་དོ། ། འབྲས་བུ་བཤད་པའི་སྐབས་ཏེ་བཞི་པའོ།། །།
ད་ནི་འདུས་མ་བྱས་བཤད་པར་བྱ་སྟེ། འདི་ལྟར་འདུས་མ་བྱས་ནི་ནམ་མཁའ་དང༌། སོ་སོར་བརྟགས་པས་འགོག་པ་དང༌། སོ་སོར་བརྟགས་པ་མ་ཡིན་པའི་འགོག་པ་གསུམ་མོ། ། དེ་ལ་ནམ་མཁའ་ནི་ཐོགས་བཅས་ཀྱིས་བསྒྲིབ་པར་བྱ་བ་དང༌། སྒྲིབ་པར་བྱེད་པ་དག་དང་བྲལ་བ། མངོན་པར་སྐབས་འབྱེད་པའོ། ། རྒྱན་ནམ་མཁའ་ཞེས་བྱ་བ་འཇིག་རྟེན་པས་ནམ་མཁར་ཤེས་པའི་སྔོན་པོར་སྣང་བའི་ཁ་དོག་དང༌། སྒོ་དང་སྐར་ཁུང་ལ་སོགས་པའི་བུ་ག་ནམ་མཁའ་ནི་ཉིན་མོ་སྣང་བ་དང་མཚན་མོ་མུན་པ་ཡིན་པའི་ཕྱིར། གཟུགས་ཡིན་པས་འདུས་མ་བྱས་མ་ཡིན་ལ།
གཟུགས་ཅན་རྣམས་ཀྱི་གོ་འབྱེད་པ་ཐོགས་པ་དང་བྲལ་བ་ནི་ཕྱོགས་ཐམས་ཅད་ན་ཁྱབ་པ་སྟེ། དེ་ནི་འདུས་མ་བྱས་པ་ཡིན་ནོ། ། སོ་སོར་བརྟགས་པས་འགོག་པ་ནི་གཉེན་པོའི་སྟོབས་ཀྱིས་སྤང་བྱ་ཟག་བཅས་དང་བྲལ་བ་སྟེ། དེའང་མཐོང་སྤང་སྤངས་པའི་འགོག་པ་དང༌། བསྒོམ་སྤང་སྤངས་པའི་འགོག་པ་གཉིས་ཏེ། དེ་ལ་ནི་འགོག་པའི་བདེན་པ་ཞེས་བྱའོ། ། སོ་སོར་བརྟགས་པ་མ་ཡིན་པའི་འགོག་པ་ནི། རྐྱེན་མ་ཚང་བའི་སྟོབས་ཀྱི་ཟག་པ་དང་བཅས་པ་དང༌། ཟག་པ་མེད་པའི་ཆོས་དག་རང་ལོག་པའོ། ། འདུས་མ་བྱས་གསུམ་པོ་འདི་དག་ཀྱང་བྱེ་བྲག་ཏུ་སྨྲ་བས་རྫས་སུ་གྲུབ་པར་འདོད་ལ།
མདོ་སྡེ་པས་མེད་པར་དགག་པ་ཙམ་དུ་འདོད་དོ། ། གལ་ཏེ་དེ་བཞིན་ཉིད་ཅེས་བྱ་བ་འདུས་མ་བྱས་གཞན་དག་ཀྱང་ཡོད་པ་མ་ཡིན་ནམ་ཞེ་ན། དེ་ནི་བདག་མེད་པ་ཡིན་ཞིང་ཉན་ཐོས་སྡེ་པ་དག་གིས་ཆོས་ཀྱི་བདག་མེད་པ་མི་འདོད་ལ། གང་ཟག་གི་བདག་མེད་པ་ནི་མི་རྟག་པ་ལ་སོགས་པ་ཆོས་བཅུ་དྲུག་གི་བདག་ཉིད་ཡིན་པའི་ཕྱིར། བདེན་པ་དང་པོ་གསུམ་གྱི་རྣམ་པ་འདུས་བྱས་དང༌། འགོག་པའི་བདེན་པའི་རྣམ་པ་སོ་སོར་བརྟགས་པའི་འགོག་པ་ལས་གཞན་མ་ཡིན་ནོ། ། འདུས་མ་བྱས་བཤད་པ་སྟེ། སྐབས་ལྔ་པའོ།། །། དེ་ལྟར་ན་སྣོད་དང༌། བཅུད་དང༌།
ལམ་དང༌། འབྲས་བུ་དང༌། འདུས་མ་བྱས་ཞེས་བྱ་བའི་ཆོས་ལྔས་ཤེས་བྱ་ཐམས་ཅད་བསྡུས་ཏེ། སྣོད་དང་བཅུད་ནི་སྡུག་བསྔལ་གྱི་བདེན་པ་དང༌། དེ་དག་འགྲུབ་པའི་རྒྱུ་ནི་ཀུན་འབྱུང་གི་བདེན་པ་དང༌། ལམ་དང༌། འབྲས་བུ་ནི་ལམ་གྱི་བདེན་པ་དང༌། འདུས་མ་བྱས་ཀྱི་སོ་སོར་བརྟགས་པའི་འགོག་པ་ནི་འགོག་པའི་བདེན་པ་ཡིན་ནོ། ། ནམ་མཁའ་དང་བརྟགས་མིན་གྱི་འགོག་པ་ནི་བདེན་པ་བཞིར་མ་འདུས་པའི་ཆོས་ཡིན་ནོ། ། དེ་དག་ལས་སྡུག་བསྔལ་དང༌།
ཀུན་འབྱུང་གི་བདེན་པ་དག་ནི་ཟག་པ་དང་བཅས་པ་དང༌། ལམ་གྱི་བདེན་པ་དང༌། འདུས་མ་བྱས་ནི་ཟག་པ་མེད་པ་ཡིན་ནོ། ། དེ་དག་གིས་ནི་འཁོར་བ་དང་མྱ་ངན་ལས་འདས་པ་དང༌། འདུས་བྱས་དང༌། འདུས་མ་བྱས་ཀྱིས་བསྡུས་པའི་ཤེས་བྱ་མ་ལུས་པ་བསྟན་པར་རིགས་པར་བྱའོ།། །། རིགས་གཟུགས་འབྱོར་ལྡན་ཤེས་རབ་ཕུན་ཚོགས་རྒྱལ་སྲས་ཇིམ་གྱིམ་ཞེས་བྱ་བས། ། ཡང་དང་ཡང་དུ་བསྐུལ་བའི་ཞལ་ངོར་བློ་གྲོས་རྒྱལ་མཚན་དཔལ་བཟང་པོས། ། དྲན་པ་ཉེར་གཞག་ཉི་མའི་སྙིང་པོ་གདགས་པའི་བསྟན་བཅོས་ཞེས་བྱ་དང༌། ། ཆོས་མངོན་མཛོད་ཀྱི་རྗེས་སུ་འབྲངས་ནས་རབ་ཏུ་བྱེད་པ་འདི་སྦྱར་རོ། །
ཤེས་བྱའི་དཀྱིལ་འཁོར་སེམས་ཅན་ཁམས་བཞིན་ཕ་མཐའ་ཡས་ཀྱང་རྒྱུད་ལྔ་རུ། ། ཉེ་བར་བསྡུས་བཞིན་སྣོད་བཅུད་ལམ་དང་འབྲས་བུ་དང་ནི་འདུས་མ་བྱས། ། གནས་ལྔར་བསྡུས་ནས་གསལ་བར་བསྟན་པས་གསལ་བར་རྟོགས་བྱེད་གཞུང་འདི་ནི། ། ཤེས་བྱ་རབ་ཏུ་གསལ་བ་ཉིད་ཡིན་མཐོང་ནས་གཞན་ལ་བསྟན་པར་གྱིས། ། འདི་ཡི་ཚིག་དང་དོན་གྱི་ཆ་ལ་འཁྲུལ་པར་གྱུར་དང་དེ་བཞིན་དུ། ། ལེ་ལོའི་དབང་གིས་ཡུན་རིང་འགྱངས་པའི་ནོངས་པ་གང་དེ་མཁས་རྣམས་དང༌། ། བསྐུལ་བ་པོ་ལ་བཟོད་པར་གསོལ་ལོ་དེ་ལས་དགེ་བ་གང་བསྐྲུན་པས། ། བདག་དང་མཁའ་མཉམ་སེམས་ཅན་ཀུན་གྱིས་བླ་མེད་བྱང་ཆུབ་ཐོབ་པར་ཤོག། །། དེ་ལྟར་ཤེས་བྱ་རབ་ཏུ་གསལ་བ་ཞེས་བྱ་བའི་བསྟན་བཅོས་འདི་ནི། རྒྱལ་བུ་བྱང་ཆུབ་སེམས་དཔའ་ཇིམ་གྱིམ་གྱིས་བསྐུལ་བའི་དོན་དུ།
བླ་མ་ཆོས་ཀྱི་རྗེ་དཔལ་ས་སྐྱ་པཎྜི་ཏ་ཆེན་པོའི་ཞབས་རྡུལ་སྤྱི་བོས་བླངས་པ། དགེ་སློང་འཕགས་པ་བློ་གྲོས་རྒྱལ་མཚན་དཔལ་བཟང་པོ་ཞེས་བྱ་བས། ས་ཕོ་སྟག་གི་ལོ་སྟོན་ཟླ་འབྲིང་པོའི་ཉི་ཤུ་གསུམ་སྐར་མ་རྒྱལ་ལ་བབ་པའི་ཉིན་པར་དཔལ་ས་སྐྱའི་ཆོས་གྲྭ་ཆེན་པོར་ཡོངས་སུ་རྫོགས་པར་སྦྱར་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
