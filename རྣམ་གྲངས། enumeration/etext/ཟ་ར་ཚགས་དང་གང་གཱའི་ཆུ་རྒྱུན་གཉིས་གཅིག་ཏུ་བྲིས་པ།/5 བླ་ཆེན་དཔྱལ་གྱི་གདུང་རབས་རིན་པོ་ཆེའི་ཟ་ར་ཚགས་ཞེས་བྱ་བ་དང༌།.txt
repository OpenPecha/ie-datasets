དཔྱལ་གྱི་གདུང་རབས་ཟ་ར་ཚགས་དང་གང་གཱའི་ཆུ་རྒྱུན་གཉིས་གཅིག་ཏུ་བྲིས་པ་ཀུན་གསལ་མེ་ལོང
པོད ༥
བླ་ཆེན་དཔྱལ་གྱི་གདུང་རབས་རིན་པོ་ཆེའི་ཟ་ར་ཚགས་ཞེས་བྱ་བ་དང༌།
༄༅། །བླ་ཆེན་དཔྱལ་གྱི་གདུང་རབས་རིན་པོ་ཆེའི་ཟ་ར་ཚགས་ཞེས་བྱ་བ་དང༌། གདུང་རབས་གང་གཱའི་ཆུ་རྒྱུན་གཉིས་གླེགས་བམ་གཅིག་ཏུ་བྲིས་པ་ལས། ཀུན་གསལ་མེ་ལོང་ཆེ་བ་བཅུ་ལྡན་བཞུགས་སོ། ། དང་པོ། ཀླད་ཀྱི་དོན་བཤད་པ། ༄༅། །ཨོཾ་སྭཱ་སྟི་སིདྷེ། བླ་མ་དང་དཀོན་མཆོག་གསུམ་ལ་གུས་པས་ཕྱག་འཚལ་ལོ། ། མི་འཇིགས་བཞི་ཡི་ཡིད་གཉིས་ཀྱི་ནི་མི་བརྫི་དེ་བཞིན་ཏིང་འཛིན་ཉིད་ཀྱིས་སྡིག་སྒྲིབ་ཞིག ། སྐུ་གསུང་ཐུགས་ཀུན་ཀུན་ཐུབ་བརྟུལ་ཞུགས་ཕུལ་བྱུང་ཟུག་ངུ་དུག་ཀུན་དྲུང་ཕྱུང་ཀུན་ཏུ་བཏུལ། ། དགེ་ལེགས་ལེགས་སྤེལ་བསྙེལ་མེད་ལེགས་མཁྱེན་ཡེ་ཤེས་ཆེར་བརྙེས་བདེ་ཆེན་སྟེར་བྱེད་བརྩེ་ཆེན་བདེ་གཤེགས་ཆེ།།
ཉོན་མོངས་རྟོག་བཅོམ་དོན་མཆོག་ཡོངས་རྟོགས་ཆོས་མཆོག་འཁོར་ལོ་ཡོངས་བསྐོར་མགོན་སྐྱབས་གཙོ་བོ་ཁྱོད་མཆོད་དོ། ། དཔལ་ལྡན་མ་མ་གཡང་ས་ལས་རྒལ་ཆགས་པ་བག་ཆགས་སྤངས་ནའང་ཉམ་ཐག་རྣམས་ལ་ལྷག་པར་ཆགས། ། རྩལ་ལྡན་མ་མ་སྡང་བ་སྤངས་ནའང་བཏང་ན་རྩ་བར་བཅས་པ་བག་ལ་ཉལ་སྤངས་ལ། ། འཕགས་མ་བསམ་རྟག་སྤངས་ནའང་ཡང་དག་ཁམས་རྣམས་རབ་འབྱམས་ཚད་མ་ཡང་དག་མཐའ་ལ་མཉམ་པར་གནས། ། བདག་ཅག་རྣམས་ལ་ཕན་པ་ཤ་སྟག་རྟག་པར་མཛད་མ་མར་གད་མདངས་ལྡན་ལྷ་ལ་ནམ་ཡང་དད། ། དཔལ་རབ་རབ་མང་མང་པོའི་དགྲ་ལས་རྒྱལ་བའི་རྒྱལ་མཚན་དཔལ་ལྡན་བླ་མ་མ་ལུས་ལུས་ཅན་དཔལ། ། གཞོན་ནུར་རབ་བྱུང་རྨད་བྱུང་ཡོན་ཏན་དབང་འབྱོར་གཞོན་ནུའི་ཁྱུ་མཆོག་ཆོས་འདོད་གཞོན་ནུའི་གཉེན། ། ཡེ་ཤེས་ཤེས་བྱ་བྱ་བའི་གནས་ཀུན་ཀུན་མཁྱེན་ཡེ་ཤེས་བཞིན་མཁྱེན་ཡེ་ཤེས་མཆོག་གིས་ཇི་ལྟའང་མཁྱེན། ། སྒོ་གསུམ་ལེགས་སྡོམ་སྡོམ་བརྩོན་བརྩོན་འགྲུས་ཤེས་རབ་དད་ལྡན་རྣམས་ཀྱི་སྟོན་པ་མཆོག་ལ་གུས་ཕྱག་འཚལ། ། འོད་གསལ་ལྷ་ལས་བབས་པ་དཔྱལ་གྱི་རིགས། །
ཆོ་འབྲང་མཆོག་གྱུར་སེ་རྩ་དམར་པོའི་རྒྱུད། ། གངས་ཅན་ཆེ་དགུས་རབ་ཏུ་བསྔགས་པ་ཡི། ། བླ་མའི་ཚོགས་རྣམས་སྤྱི་བོའི་གཙུག་ན་རྒྱལ། ། སྔ་འགྱུར་ཀུན་ལ་མཁས་པའི་སེ་རྩ་བ། ། བསྟན་པའི་གསལ་བྱེད་བསོད་ནམས་རྒྱལ་མཚན་དང༌། ། མ་རིག་མུན་སེལ་ཤེས་རབ་འོད་ཟེར་ཏེ། ། སྔ་དར་ལོ་ཆེན་རྣམ་གསུམ་རྒྱལ་གྱུར་ཅིག ། མདོ་རྒྱུད་མཛོད་འཛིན་ཀུན་དགའ་རྡོ་རྗེ་དང༌། ། དངོས་གྲུབ་ཀུན་མཛེས་ཀུན་དགའ་གྲགས་པ་དང༌། ། སྐད་གཉིས་སྨྲ་བའི་སྐྱེག་རྩ་ལོ་ཙཱ་བ། །
བར་དར་སྒྲ་བསྒྱུར་རྣམ་གསུམ་རྒྱལ་གྱུར་ཅིག ། འཁོར་བའི་སྐྱོན་གྱིས་མ་གོས་པདྨའི་མཚན། ། མཁའ་སྤྱོད་གོ་འཕང་བརྙཻས་པའི་ཆོས་བཟང་དང༌། ། ཡི་དམ་ལུང་བསྟན་ཐོབ་པའི་ཨ་མོ་གྷ། ། ཕྱི་དར་ལོ་ཆེན་རྣམ་གསུམ་རྒྱལ་གྱུར་ཅིག ། མང་ཐོས་ཙམ་གྱིས་ལུས་ཅན་སྡིག་པའི་ཚོགས་འཇོམས་ཤིང༌། ། ཡིད་ལ་དྲན་ན་དང་བའི་དགའ་བ་རྒྱུན་མི་ཆད། ། མཚན་ཙམ་གྱིས་ཀྱང་སྐྱེ་དགུའི་དགེ་ལེགས་འཕེལ་བྱེད་པའི། ། བླ་ཆེན་དཔྱལ་གྱི་གདུང་རབས་བདག་གིས་འདིར་བརྗོད་བྱ། ། གང་གིས་མཛད་པ་ལེགས་སྤྱད་མེ་ཏོག་མཛེས་པ་རྣམས། །
བདག་ཡིད་གུས་པས་ལེགས་བླངས་བློ་གསལ་ལག་པ་ཡིས། ། སྙན་ངག་སྲད་བུའི་སྟར་ལ་ལེགས་ལེགས་ཕྲེང་བ་འདི། ། ཤེས་ལྡན་སྐྱེ་བོ་ཀུན་གྱི་གཙུག་རྒྱན་ལེགས་པར་བྱོས། ། ཚོགས་གཉིས་རབ་རྫོགས་འདྲེན་མཆོག་ཤཱཀྱའི་ཏོག ། དེ་སྲས་མཐུ་བོ་པཎ་ཆེན་ཤཱཀྱའི་མཚན། ། རྒྱལ་བ་གཉིས་པ་རྒྱལ་སྲས་ཆོས་བཟང་ཞབས། ། བཀའ་དྲིན་མཚུངས་མེད་བདེ་གཤེགས་པདྨོ་ཅན། ། གྲུབ་རིགས་ཀུན་གྱི་གཙུག་རྒྱན་ཉི་མ་དཔལ། ། བྱང་ཆུབ་ཐུགས་ཉིད་འབྱོངས་པའི་མཁན་ཆེན་པ། ། ཐུགས་དབང་རྒྱལ་ཚབ་ཉི་མ་རྒྱལ་མཚན་དཔལ། །
ཀུན་མཁྱེན་གཉིས་པ་རྒྱལ་བ་རིན་ཆེན་དཔལ། ། ཕན་བདེའི་འབྱུང་གནས་རྗེ་བཙུན་རིན་པོ་ཆེ། ། མཁས་བཙུན་འགྲན་ཟླ་བྲལ་བ་ཀུན་དགའི་མཚན། ། ཤེས་བྱ་ཐམས་ཅད་གཟིགས་པའི་ཀུན་མཁྱེན་པ། ། གྲུབ་པའི་དབང་ཕྱུག་ཀུན་དགའ་རྒྱ་མཚོ་དང༌། ། གདུལ་བྱའི་རེ་སྐོང་ཆོས་འབྱོར་དཔལ་བཟང་ཞབས། ། འགྲོ་ཀུན་དགའ་མཛད་ཀུན་དགའ་རྒྱལ་མཚན་དང༌། ། བསྟན་པའི་གསལ་བྱེད་ཐར་པའི་རྒྱལ་མཚན་དང༌། ། རིན་ཆེན་ཡོན་ཏན་གཏེར་གྱུར་ཤེས་རབ་མཚན། ། མ་རིག་མུན་སེལ་འོད་སྲུང་རྒྱལ་མཚན་དང༌། །
འཆད་རྩོད་རྩོམ་པའི་སྤོབས་ལྡན་རི་དབང་པ། ། མི་མཐུན་ཕྱོགས་ལས་རྒྱལ་བ་རྡོ་རྗེའི་མཚན། ། མཁས་གྲུབ་ཆེན་པོ་མཉམ་མེད་ནམ་མཁའི་མཚན། ། དུས་གསུམ་རྒྱལ་བའི་སྲས་མཆོག་ངག་དབང་གྲགས། ། དུལ་ཞིང་དགེ་ལ་བརྩོན་པའི་སངས་རྒྱས་པ། ། མཁྱེན་གཉིས་དཀྱིལ་འཁོར་རྒྱས་པའི་ངག་དབང་དཔལ། ། རྩ་རྒྱུད་བླ་མ་སྐུ་དྲིན་ཅན་རྣམས་ལ། ། སྒོ་གསུམ་གུས་པ་ཆེན་པོས་ཕྱག་འཚལ་ལོ། ། སྔོན་ནས་ཚོགས་གཉིས་གོམས་པར་གྱུར་མོད་ཀྱང༌། ། འཁོར་འཁྱམས་འགྲོ་བ་དྲངས་ཕྱིར་སྣང་བརྙན་རྒྱུ། །
ཞིང་འདིར་མཛད་པའི་ཕྲེང་བ་རྒྱུན་མི་ཆད། ། ཞི་འཚོས་གདུལ་བྱ་སྐྱོང་བ་དེ་ལ་འདུད། ། ཟབ་གསལ་སྒྲ་དབྱངས་ཁྱོད་གསུང་འབྲུག་སྒྲ་ཡིས། ། རིགས་དྲུག་རང་རང་དབང་པོ་དུ་མའི་སྐད། ། རྒྱ་ཆེར་སྒྲོག་པ་བདུད་རྩིའི་ཆར་རྒྱུན་ཅན། ། བརྒྱད་ཁྲི་བཞི་སྟོང་མཛད་པ་མངའ་ལ་འདུད། ། བརྗོད་བྲལ་ཆོས་དབྱིངས་འགྱུར་བ་མེད་པའི་མཁའ། ། སྒྲིབ་གཉིས་ཆུ་འཛིན་མ་ལུས་རབ་དྭངས་ནས། ། ཡེ་ཤེས་དོན་གྱི་ནོར་བུ་གསལ་བར་བཞུགས། ། མཁྱེན་བརྩེའི་དཔལ་འབྱོར་བསམ་མི་ཁྱབ་ལ་འདུད། །
བསྟན་པའི་གཙོ་བོ་ཤཱཀྱའི་རྒྱལ་པོ་ཡིས། ། བསྟན་འཛིན་སྐྱེས་བུ་སྐར་ཚོགས་ལྟ་བུའི་དབུས། ། མཚན་མོའི་མགོན་བཞིན་ཀུན་གྱི་འགྲན་བྲལ་བ། ། འོད་གསལ་ལྷ་བབས་དཔྱལ་གྱི་གདུང་རབས་ཀྱི། ། སྐུ་གསུང་ཐུགས་ཀྱི་རྣམ་པར་ཐར་པ་མཆོག ། ལེགས་ཚོགས་མཛད་པ་ཟབ་ཡང་རྒྱ་མཚོ་ལས། ། བློ་དམན་བདག་འདྲས་གཞལ་བྱར་མ་མཆིས་ཀྱང༌། ། ལུགས་མཆོག་འདི་ལ་དད་པ་སྐྱེས་པ་ཡིས། ། རབ་གུས་སློབ་མས་གསོལ་བ་བཏབ་ཕྱིར་དང༌། ། སྐལ་ལྡན་འགའ་ལ་ཕན་པ་སྲིད་སྙམ་ནས། །
ཆུ་ཐིགས་ཟེགས་འཐོར་ལྟ་བུའི་ཆ་ཙམ་ཞིག ། བདག་གི་བློ་གྲོས་བུམ་པས་ལེགས་བླངས་ཏེ། ། སྒྲོ་སྐུར་རང་བཟོའི་ཉེས་སྐྱོན་ཀུན་སྤངས་ནས། ། སྐལ་ལྡན་དང་བའི་གདུང་བ་སེལ་བར་བྱེད། ། གཉིས་པ། གཞུང་གི་དོན་བཤད་པ། ཀ༡ ལྷ་ནས་ལྷར་བབས་པའི་ཆེ་བ་བཤད་པ། དེ་ལྟར་མཉམ་མེད་ཤཱཀྱའི་རྒྱལ་པོའི་གདུལ་བྱའི་ཞིང་སྤྱིར་མི་མཇེད་འཇིག་རྟེན་གྱི་ཁམས། སྒོས་འཛམ་བུའི་གླིང་ཁྱད་པར་འཕགས་པའི་ཡུལ། ཉེ་ལམ་གངས་ཅན་གྱི་ལྗོངས་འདིར།
བསྟན་པ་འཛིན་ཅིང་གསལ་བར་མཛད་པའི་སྐྱེས་བུ་དམ་པ། བསྟན་པའི་གཏད་རབ་བདུན་དང་རྒྱན་དྲུག་དང་མཆོག་གཉིས་དང་གྲུབ་པ་ཐོབ་པའི་རྣལ་འབྱོར་པ་བརྒྱད་ཅུ་ལ་སོགས་པ་རྣམས་ཀྱིས་བསྟན་པའི་བྱ་བ་མང་དུ་མཛད་ཅིང་ཁྱད་པར་གངས་ཅན་གྱི་ཁྲོད་འདིར། ཆོས་རྒྱལ་མི་དབོན་རྣམ་གསུམ་གྱིས་ཆོས་ཀྱི་སྲོལ་གཏོད་པ་ནས་པཎྜི་ཏ་ཞི་བ་འཚོ་དང་གུ་རུ་རིན་པོ་ཆེ་པདྨ་འབྱུང་གནས་ལ་སོགས་པ་པཎ་གྲུབ་དང༌། སཾ་བྷོ་ཊ་ལ་སོགས་པ་ནས་བཟུང་སྟེ་སད་མི་བདུན་ལ་སོགས་པ་བསྟན་པ་སྔ་དར་གྱི་ལོ་ཙཱ་དང་དབུས་གཙང་གི་མི་བཅུ་ལ་སོགས་པ་བསྟན་པ་ཕྱི་དར་གྱི་བསྟན་འཛིན་ལོ་པཎ་མཁས་གྲུབ་སྐར་ཚོགས་ལྟ་བུ་བྱོན་པའི་ནང་ནས་བླ་ཆེན་དཔྱལ་ཞེས་པ་མཚན་ཉི་ཟླ་ལྟར་ཡོངས་སུ་གྲགས་པ། ཕྱིའི་མཛད་པ་དང་ནང་གི་རྟོགས་པ་ལ་འགྲན་པའི་ཟླ་ཐམས་ཅད་དང་བྲལ་བས་མཁས་གྲུབ་རྣམས་ཀྱི་གཙུག་གི་ཅོད་པན་དུ་གྱུར་པའི་མཛད་སྤྱོད་རྒྱུན་གྱི་འཇུག་ངོགས་འདི་ལ། སྐུ་གསུང་ཐུགས་ཀྱི་ཆེ་བའི་ཡོན་ཏན་མཐའ་དག་མངའ་བ་བསམ་གྱིས་མི་ཁྱབ་ཅིང༌། སར་གནས་ཀྱི་སྐྱེས་བུས་བརྗོད་ཀྱི་ལྟ་ཅི་སྨོས། སངས་རྒྱས་ཀྱི་མཛད་པ་ལ་སེམས་ཅན་གྱིས་བློས་དཔག་པར་དཀའ་ནའང་འོན་ཀྱང་ཆེ་ལོང་ཙམ་ཞིག་འདི་ལྟར་རྟོགས་པར་བྱ། དང་པོར་ལྷ་ལས་བབས་པས་རིགས་རུས་ཀྱི་ཆེ་བ་དང་གཅིག ། དེ་ལྟར་ལྷ་ལས་བབས་ནས་དཔྱལ་དུ་གྲགས་ཏེ་མཚན་དོན་གྱི་ཆེ་བ་དང་གཉིས།
རི་བོ་རྩེ་ལྔར་བྱོན་ནས་རྒྱ་རྒྱལ་པོ་དང་གཉེན་དུ་འབྲེལ་བས་ཆོ་འབྲང་ཞང་དབོན་གྱི་ཆེ་བ་དང་གསུམ། དེ་ལས་བོད་རྒྱལ་པོ་སྤྲུལ་པའི་ཆོས་རྒྱལ་གྱི་ཆོས་བློན་ཆེན་པོ་མཛད་པས་ན་ཁྲིམས་གཉིས་མི་དབོན་གྱི་ཆེ་བ་དང་བཞི། སྤྲུལ་པའི་ཆོས་རྒྱལ་གྱིས་དཔྱལ་དཀར་ནག་ཁྲ་གསུམ་དུ་ལུང་བསྟན་པས་ངོ་མཚར་ལུང་བསྟན་གྱི་ཆེ་བ་དང་ལྔ། ལུང་བསྟན་པ་ལས། གཅེན་དགེ་བཤེས་རྒྱལ་པོའི་མཆོད་གནས་སུ་བསྐུར་བས་རྒྱུ་རྐྱེན་རྟེན་འབྲེལ་ཁྱད་པར་འཕགས་པའི་ཆེ་བ་དང་དྲུག ། དེ་ལས་ཀྱང་གསང་སྔགས་ཟབ་ལམ་རྡོ་རྗེ་ཐེག་པར་ཡང་དག་པར་ཞུགས་པས་རྒྱལ་པོའི་སྐུ་སྲུང་བ་ཡིན་པས་གྲུབ་རྟགས་ནུས་མཐུའི་ཆེ་བ་དང་བདུན། དེ་ལས་རིམ་པ་བཞིན་བྱོན་པ་རྣམས་ཀྱིས་གཙང་མྱང་རོའི་མཐིལ་དུ་ལྷ་ཁང་མང་པོ་བཞེངས་ཤིང་རྒྱ་གར་འཕགས་པའི་ཡུལ་ལ་བྱོན། དཀའ་བ་བརྒྱ་ཕྲག་དུ་མ་སྤྱད་ནས་པཎ་གྲུབ་ཚད་ལྡན་བསྟཻན་པ་ལ་གདམས་པ་ཁྱད་པར་ཅན་ཞུས། ཉམས་ལེན་མཐར་ཕྱིན་པ་མཛད་པས་སྦྱངས་པའི་ཡོན་ཏན་གྱིས་ཆེ་བ་དང་བརྒྱད། པཎ་གྲུབ་ཚད་ལྡན་བསྟཻན་པ་རྣམས་ལ།
མདོ་རྒྱུད་མང་དུ་ཞུས་ཤིང་འགྱུར། ཡང་དག་པ་མཛད་ནས་ཆོས་མཁའ་འགྲོའི་ཁ་རླངས་མ་ཉམས་པ་བླངས་ཤིང་དབང་འབྱོར་པས་དམ་ཆོས་རང་འགྱུར་གྱི་ཆེ་བ་དང་དགུ ། མི་མཇེད་ཞིང་དུ་སེམས་ཅན་ཆགས་པ་ནས་མཐར་འཁོར་བ་མ་སྟོངས་ཀྱི་བར་དུ་འགྲོ་བའི་དོན་མཛད་པས་ན་གདུང་རབས་རྒྱུན་མི་ཆད་པའི་ཆེ་བའམ་བསྟན་པ་ཕྱོགས་བཅུར་གསལ་བ་ཕྱོགས་ལས་རྣམ་པར་རྒྱལ་བའི་ཆེ་བ་སྟེ་བཅུ་ལས། དེ་ལ་དང་པོ་ནི། འགྲོ་བ་ལྷ་དང་བཅས་པའི་འཇིག་རྟེན་ཐམས་ཅད་ཀྱི་སྟོན་པ༑ བསྟན་པ་རིན་པོ་ཆེའི་མངའ་བདག ། ཆོས་ཀྱི་རྒྱལ་པོ་ཆེན་པོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་མཁྱེན་བརྩེའི་ཡོན་ཏན་ཐམས་ཅད་གཅིག་ཏུ་བསྡུས་པའི་ངོ་བོ། འཇིག་རྟེན་ན་ཉི་མ་དང་ཟླ་བ་ལྟར་ཡོངས་སུ་གྲགས་པའི་ལྷ་ཆེན་ཟླ་འོད་འབར་བ་ཞེས་བྱ་བ་འདི་ཉིད། བསྐལ་བ་དཔག་ཏུ་མེད་པའི་སྔོན་རོལ་ནས།
མངོན་པར་རྫོགས་པར་སངས་རྒྱས་ཟིན་མོད་ནའང་གཞན་དོན་དུ་བྱང་ཆུབ་སེམས་དཔའི་ཚུལ་བཟུང་སྟེ། འགྲོ་བ་སེམས་ཅན་གྱི་དོན་ལ་འཇུག་ཅིང་དེའང་མ་འོངས་དུས་སུ་འདོད་ཁམས་གཞན་དོན་རྒྱ་ཆེན་པོ་འབྱུང་བར་དགོངས་ནས་རྗེས་སུ་འཛིན་པའི་ཕྱིར་བསམ་གཏན་གཉིས་པའི་གནས་འོད་གསལ་ནས། བསམ་གཏན་དང་པོའི་ཚངས་ཆེན་དུ་བབས། དེ་ནས་གཞན་འཕྲུལ་དབང་བྱེད་ཀྱི་ཕོ་བྲང་རིན་པོ་ཆེ་དུ་མ་ལས་གྲུབ་པ་མཛེས་ཤིང་ཡིད་དུ་འོང་བ་མཆོག་དང་ལྡན་པར་བབས་ཏེ། ཁམས་གོང་མའི་ལྷ་བྱང་ཆུབ་སེམས་དཔའ་ཟླ་འོད་འབར་བ་ཞེས་བྱ་བར་མཚན་བསྔགས་ཏེ། གཟུགས་བཟང་ཞིང་ལྟ་ན་སྡུག་པ་ཁ་དོག་བཟང་པོ་རྒྱས་པ། མཆོག་དང་ལྡན་པ་བདུད་ཀྱི་རིགས་ལས་ཐ་དད་པ་རྣམ་པར་དཀར་བ། བསོད་ནམས་ཀྱི་མཐུ་བསམ་གྱིས་མི་ཁྱབ་པ་དང་ལྡན་པ། ཤེས་རབ་དང་སྙིང་རྗེའི་བདག་ཉིད་ཅན་དེ་ལ། ལྷའི་གྲོགས་པོ་རྣམས་དང་ཤུགས་ཀྱིས་འདུད་པར་བྱེད་ཅིང༌།
ཇི་སྐད་དུ། བསོད་ནམས་དཀར་བ་ཕྱོགས་ཀྱི་ཟླ་བ་གང༌། ། དཔལ་འབྱོར་ཀུན་ཏུ་རྒྱས་བྱེད་འོད་འབར་ཞིང༌། ། ཡོངས་སུ་གྲགས་པའི་རིན་ཆེན་ཆུ་ཤེལ་བརླན། ། ལྷ་ཆེན་ཟླ་འོད་འབར་བ་གང་དེ་རྒྱལ། ། ཞེས་གྲགས་པ་དེ་ཉིད་ཀྱིས་ཕྱ་ཡེ་ལེ་ཁྱབ་པའི་བུ་མོ་ཕྱ་ཟ་ཉི་ཁྲོ་མ་ཁབ་ཏུ་བཞེས་ཤིང་འདོད་ཡོན་དུ་མ་ལ་ལོངས་སྤྱོད་ཅིང་རྩེ་དགའ་ཉམས་སུ་མྱོང་བ་ན་སྤྱན་ཆེར་གྱིས་གཟིགས་པ་ལས། འདོད་པའི་བདེ་བ་ཉམས་སུ་མྱོང་སྟེ་ལྷ་སྲས་ཉི་འོད་ཅེས་པ་འཁྲུངས་ཏེ་དེས་འཕྲུལ་དགའི་གཞལ་མེད་ཁང་ཆེན་པོར་བཀོད་པ་མཐའ་ཡས་པ་དང་ལྡན་པར་བབས་ཏེ། དགེ་བའི་ཆོས་ལ་སེམས་མ་གཡོས་པར་གནས་ཤིང་བསོད་ནམས་ཀྱི་མཐུ་སྨིན་པས་རང་གི་སྤྲུལ་པའི་འདོད་ཡོན་དུ་མ་ལ་ལོངས་སྤྱོད་དེ། ཇི་སྐད་དུ། གཞན་འབྱོར་ཟིལ་གནོན་ཉི་མས་སྐར་མ་བཞིན། །
རང་འབྱོར་ཀུན་སྩོལ་ནོར་བུས་ཀླུ་དབང་བཞིན། ། རྒྱུད་པ་སེལ་བྱེད་འོད་ཀྱི་མུན་པ་བཞིན། ། ལྷ་ཆེན་ཉི་འོད་འབར་བ་རྒྱལ་གྱུར་ཅིག ། ཅེས་པ་འདི་ཉིད་ཀྱིས། ལྷ་གྲགས་ཟོན་གཡག་གི་བུ་མོ་ཐང་ཐང་མའམ་བདུད་བསྐོས་རྗེའི་བུ་མོ་བདུད་མོ་ཟ་ཆུ་རིས་མ་ཁབ་ཏུ་བཞེས་པ་ལས། འཛུམ་པ་དང་བཞད་པའི་བདེ་བ་ཉམས་སུ་མྱོང་སྟེ། ལྷ་སྲས་དཀར་མདངས་ཞེས་པ་འཁྲུངས་ནས། དེའི་དགའ་ལྡན་གྱི་ཕོ་བྲང་ཡིད་དུ་འོང་བ་རུ་བབས་ཏེ། ཆོས་ཀྱི་སྒོ་དུ་མ་ལ་དབང་བསྒྱུར་ཅིང་བདེ་བར་གནས་པ་ན། ཇི་སྐད་དུ།
དྭངས་པའང་མཁའ་ལ་རྒྱུ་སྐར་བཀྲ་བ་བཞིན། ། མདངས་ལྡན་སྐུ་ལ་རིན་ཆེན་རྒྱན་བཀྲ་བཞིན། ། ལེགས་སྒྲའི་གསུང་དང་ཡོན་ཏན་རྒྱན་བཀྲའི་ཐུགས། ། གཟི་ཆེན་སྐར་མདངས་རྒྱལ་པོ་རྒྱལ་གྱུར་ཅིག ། ཅེས་པ་འདི་ཉིད་ཀྱིས་བཙན་ཤུ་བོ་ལག་རིང་གི་བུ་མོ་བཙན་ལྕམ་སྒྲོན་མ་ཁབ་ཏུ་བཞེས་པ་ལས། ལག་འཆང་གི་བདེ་བ་ཉམས་སུ་མྱོང་སྟེ་ལྷ་སྲས་མ་འོད་སྲུང་འཁྲུངས་ཏེ། དེས་མཐའ་བྲལ་གྱི་གཞལ་ཡས་ཁང་མཛེས་པར་བབས་པ་ལས་ཞེས་པ་འདི་ཉིད་ཀྱིས་རྨུ་ཉེར་རྒྱལ་གྱི་བུ་མོ་རྨུ་ཟ་ཁྲི་བཙུན་མ་ཁབ་ཏུ་བཞེས་པ་ལས། འཁྱུད་པའི་ཚུལ་གྱིས་བདེ་བ་ཉམས་སུ་མྱོང་བ་ལས། ལྷ་སྲས་ཁྲི་འོད་ཅེས་པ་འཁྲུངས་ཏེ། དེས་སུམ་ཅུ་རྩ་གསུམ་གྱིས་གཞལ་ཡས་ཁང་མཆོག་དང་ལྡན་པར་བབས་ཏེ།
ཇི་སྐད་དུ། མཆོད་སྦྱིན་ཁྲི་ཕྲག་ཁྲི་ཡི་རབ་བསྒྲུབས་པས། ། དགེ་བདེ་ཁྲི་ཕྲག་ཁྲི་ལ་ལོངས་སྤྱོད་ཅིང༌། ། ལྷ་ཚོགས་ཁྲི་ཕྲག་ཁྲི་ཡི་གཙོ་གྱུར་པ། ། ལྷ་དབང་ཁྲི་འོད་ཅེས་བྱར་རྒྱལ་གྱུར་ཅིག ། ཅེས་པ་འདི་ཉིད་ཀྱིས་སྲིན་པོ་ཁྲག་མེད་ཀྱི་བུ་མོ་སྲིན་ཟ་སྔོན་མོ་ཁབ་ཏུ་བཞེས་པ་ལས་འཁྱུད་ཅིང་སྦྱོར་རླུང་ཡང་མི་རྒྱུ་བའི་ཚུལ་གྱིས་འདོད་པའི་བདེ་བ་ཉམས་སུ་མྱོང་བ་ལས། ལྷ་སྲས་འོད་འདུས་ཞེས་བྱ་བ་འཁྲུངས་ཏེ། དེས་རྒྱལ་ཆེན་རིགས་བཞི་རུ་བབས་ཏེ། འདོད་པའི་ཡོན་ཏན་དུ་མ་ལ་ལོངས་སྤྱོད་ཅིང་གནས་པས་ན། ཇི་སྐད་དུ།
བསོད་ནམས་དཔལ་ལྷོར་ཉི་འོད་འདབ་མ་རྒྱས། ། དྲི་བསུང་སྙན་པའི་འཁོར་འདུས་བུང་བ་ལ། ། ཆོས་ནོར་སྦྲང་རྩིའི་དགའ་སྟོན་འགྱེད་མཛད་པའི། ། འོད་འདུས་པདྨ་མཆོག་གི་ཞབས་པད་བརྟན། ། ཅེས་གྲགས་སོ། ། འདི་རྣམས་ངོ་བོ་བྱང་ཆུབ་སེམས་དཔའ་ཡིན་ཀྱང་ལྷའི་འདོད་ཡོན་ལ་རོལ་ཅིང་རྩེ་བས་ན་ལྷའི་བུ་ཞེས་གྲགས་སོ། ། མ་རིག་མུན་སེལ་མཚན་མོའི་མགོན་གྱུར་པ། ། པདྨོའི་གཉེན་གྱུར་ཟེར་ཕྲག་སྟོང་ལྡན་ཞིང༌། ། ཕུན་ཚོགས་གྲངས་མེད་སྐར་ཚོགས་ཀུན་གྱིས་བསྐོར། ། སྒྲིབ་གཉིས་སྲེག་བྱེད་ཡེ་ཤེས་མེ་ཡིས་བདག །
བློ་མུན་སེལ་བའི་ཁྲི་འོད་དཔལ་འབྱཽར་ཅན། ། འཕྲིན་ལས་ལྷུན་གྲུབ་ལྷ་དབང་པདྨ་མཆོག ། འདོད་པའི་ལྷ་མཆོག་རིགས་དྲུག་རྒྱལ་གྱུར་ཅིག ། ཅེས་བསྡུ་བའི་ཚིགས་སུ་བཅད་པའོ། ། ལྷ་ནས་ལྷར་བབས་པ་རིགས་རུས་ཀྱི་ཆེ་བ་སྟེ་དང་པོའོ།། །། ཀ༢ མཚན་དོན་གྱི་ཆེ་བ་བཤད་པ། གཉིས་པ་ནི་འདོད་ལྷ་རིགས་དྲུག་གི་དོན་མཛད་ཚར་ཟིན་དུ་ཉེ་བ་ནི། རྒྱལ་ཆེན་རིགས་བཞི་པའི་གཙོ་བོ་ལྷ་སྲས་བྱང་ཆུབ་སེམས་པ་འོད་འདུས་དེ་ཉིད་ཀྱིས། སྙིགས་མའི་དུས་ཀྱི་སེམས་ཅན་གདུལ་དཀའ་བ་རྣམས་ལ། དམིགས་པ་མེད་པའི་ཐུགས་རྗེ་ཆེན་པོས་ཉེ་བར་གཟིགས་པ་དང༌།
ཁྱད་པར་རྗེ་བཙུན་འཇམ་དབྱངས་མཆོད་པའི་ཕྱིར་རྒྱའི་རི་བོ་རྩེ་ལྔར་བབས་ཏེ། དེའང་མེ་ཏོག་མང་དུ་བབས་པས་དཔྱལ་བཀྲམ་པ་ལྟ་བུ་འདུག་པ་དང་ལྷ་དེ་བབས་པའི་མཐུས་བྱུང་བར་རྟོགས་ནས་དཔྱལ་ཞེས་བརྗོད་དོ། ། མཚན་དོན་གྱི་ཆེ་བ་སྟེ་གཉིས་པའོ།། །། ཀ༣ ཆོ་འབྲང་ཞང་དབོན་གྱི་ཆེ་བ་བཤད་པ། གསུམ་པ་ནི། འདོད་པའི་སྲེད་པ་མི་མངའ་ཡང༌། ལྷ་ལས་བབས་པའི་གདུང་རྒྱུད་ཁྱད་པར་ཅན་འདི་བསྐྱེད་པར་བྱ་བའི་ཕྱིར། རྒྱའི་རྒྱལ་པོ་ཧྭ་ཤང་བྷ་རིའི་བུ་མོ་རྒྱ་མོ་ཟ་ཧ་རི་མ་ཁབ་ཏུ་བཞེས་པ་ལ་སྲས་གཉིས་འཁྲུངས་ཏེ། གཅེན་གཡུར་རྩེ་དང་གཅུང་ཕོར་རྩེའོ། ། ཇི་སྐད་དུ།
དད་པས་རབ་རྩེས་སངས་རྒྱས་བསྟན་ལ་བཞུགས། ། ཤེས་རབ་རབ་རྩེས་གསང་སྔགས་ཀུན་ལ་མཁས། ། རྩེ་ལྔའི་རིར་བསྒྲུབས་དངོས་གྲུབ་རྩེ་མོ་བརྙེས། ། མཁས་གྲུབ་རྩེར་ཕྱིན་གཡུར་རྩེ་ཕྱག་འཚལ་ལོ། ། ཞེས་པ་དེས་གླང་སྟོན་ཤེས་རབ་གྲགས་པའི་དྲུང་དུ་ཕྱི་བྱ་སྤྱོད་རྣལ་འབྱོར་གྱི་རྒྱུད་གསུམ་བསླབས་པས་མཁས་ཤིང་ནང་བླ་མེད་ཀྱི་རྒྱུད་ལ་ངེས་པ་ཐོབ་ནས་རི་བོ་རྩེ་ལྔར་རིམ་པ་ལྔའི་ཏིང་ངེ་འཛིན་བསྒོམས་པས་ཡེ་ཤེས་ལྔ་གྲུབ་པའི་མཚན་མ་བརྙེས་ཏེ། འབྱུང་བ་ལྔའི་གནོད་པས་མི་བརྫི་བའི་གྲུབ་ཆེན་ཀུན་གྱི་ཕྱི་མོར་གྱུར་པའོ། ། ཡ་རབས་རྩེར་ཕྱྀན་མི་ཡིས་ཆོས་ལུགས་མཁས། ། རང་ཕྱོགས་རྒྱལ་མཐོ་ལྗོན་ཤིང་རྩེ་མོ་བཞིན། ། གཞན་ཕྱོགས་འཇོམས་བྱེད་ཁྱུ་མཆོག་རྭ་རྩེ་བཞིན། ། གཅུང་པོ་ཕོར་རྩེ་ཀུན་ནས་རྒྱལ་གྱུར་ཅིག །
ཅེས་པ་གཅུང་པོ་ཕོར་རྩེ་ནི་ལུགས་ཀྱི་བསྟན་བཅོས་ལ་མཁས་ཤིང་ཡ་རབས་ཀྱི་ཚུལ་ལེགས་པར་སྤྱོད་པ་དེས་ཞ་རྟ་རྒྱལ་གྱི་བུ་མོ་ཀླུ་འདུལ་མ་ཁབ་ཏུ་བཞེས་པ་ལས་སྲས་གཉིས་འཁྲུངས་ཏེ། ཇི་སྐད་དུ། སྐུ་མཛེས་སྟོབས་ཆེན་ཡང་རྩལ་རྒྱས་ཤིང་བརྩེན། ། གསུང་སྙན་བཀའ་བསྒོ་གཞན་གྱིས་བཅོམ་མི་ནུས། ། ཐུགས་སྒམ་བློ་གྲོས་གཞན་པས་ཆེས་ལྷག་པའི། ། དཔའ་བོ་སྟག་གི་ཧ་ལས་རྒྱལ་གྱུར་ཅིག ། དེ་ཡང་གཅེན་པོ་སྟག་གི་ཧ་ལས་ནི་རྒྱ་བོད་ཀྱི་མཚམས་སུ་བཞུགས་ཤིང་རྒྱ་མོ་བོད་ལ་མི་གཏོང༌། བོད་མོ་རྒྱ་ལ་མི་གཏོང༌། ནོར་ལ་བཅའ་སྡུད་པ་དང༌། འཇིགས་སར་རྒྱ་འཛུགས་པ་དང༌།
དམག་གི་ངོ་བཟློག་པ་ལ་སོགས་པ་ཁ་དྲག་བཙན་པར་བྱེད་དོ། ། ཇི་སྐད་དུ། གསང་སྔགས་གྲུབ་པ་བརྙེས་པའི་གཡུར་རྩེ་དང༌། ། དཔལ་འབྱོར་མངའ་ཐང་རྒྱས་པའི་ཕོར་རྩེ་དང༌། ། མཁས་གྲགས་ཆེ་བཙན་འཛོམས་པའི་ཧ་ལས་ཏེ། ། ལྷ་སྲས་མི་ཆེན་རྣམ་གསུམ་རྒྱལ་གྱུར་ཅིག ། ཅེས་བར་སྐབས་ཀྱི་ཚིགས་སུ་བཅད་པའོ། ། རྒྱ་རྒྱལ་པོ་དང་གཉེན་དུ་འབྲེལ་ཚུལ་ཞང་དབོན་ཆོ་འབྲང་གི་ཆེ་བ་སྟེ་གསུམ་པའོ།། །། ཀ༤ མི་དབོན་གྱི་ཆེ་བ་བཤད་པ། བཞི་པ་ནི།
བློ་གྲོས་བཀྲ་བ་སྟག་གི་རི་མོ་བཞིན། ། འབངས་རྣམས་སྐྱོང་བའི་གདངས་སྙན་གླུ་དབྱངས་བཞིན། ། བློན་པོ་སྟག་གི་ཁྲི་གདངས་རྒྱལ་གྱུར་ཅིག ། ཅེས་པ་མིའི་དབང་པོ་འདི་ཉིད་ནི། བོད་རྒྱལ་པོ་ཁྲི་ལྡེ་སྲོང་བཙན་གྱི་སྲས་ལྗང་ཚ་ལྷ་དབོན་ལ་རྒྱའི་རྒྱལ་པོའི་བུ་མོ་གྱིམ་ཤིང་ཀོང་ཇོ་བཙུན་མོར་བླང་བ་སྐྱེལ་བ་ལ་བྱོན་པས་བོད་རྒྱལ་པོས་བྱ་དགའ་དང་གནང་སྦྱིན་ཆེར་གནང་སྟེ་རྒྱ་ཡུལ་དུ་འགྲོར་མ་གནང་བ་བོད་རྒྱལ་པོའི་བློན་པོར་བསྐོས་ཤིང༌། རྒྱལ་པོ་དེའི་སྲས་སམ་གཅུང་པོས་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་བཞེངས་པའི་ཆོས་བློན་ཆེན་པོ་མཛད་དེ། དེ་ཡང་ཆོས་བློན་གྱི་ནང་ནས་ཕྱི་བློན་བཟང་པོ་དྲུག་གི་ནང་ནས་མཆོག་དང་གཙོ་བོ་ལྟ་བུར་གྱུར་ཅིང༌། བསམ་ཡས་ཀྱི་རབ་གནས་མཛད་པའི་དུས་སུ་གླུ་ལེན་པ་ན། སྟག་གི་ཁྲི་གདངས་ཀྱི་ཟླ་བ་ཁྱབ་གང་བྱ་བ་བླངས་ཞེས་གྲགས་སོ། ། དེ་ལ་སྲས་གཅིག་འཁྲུངས་པ་ནི།
ཇི་སྐད་དུ། འཇམ་ལ་སྔོ་བའི་གཡུ་སྐྲ་མཛེས་པ་དཔལ། ། རང་གཞན་བདེ་ལ་སྦྱོར་བ་ཡུལ་གྱི་དཔལ། ། ལེགས་པར་ལམ་བཞུགས་དགེ་ལ་ལེགས་པར་སྤྱོད། ། མེས་ཆེན་གཡུ་སྐྲ་དཔལ་ལེགས་རྒྱལ་གྱུར་ཅིག ། ཅེས་པ། རྗེ་གཡུ་སྐྲ་དཔལ་ལེགས་དེ་ཉིད་ཀྱིས། བཙན་པོ་སད་ན་ལེགས་ཀྱི་ནང་བློན་ཡུན་རིང་དུ་མཛད་ཅིང་ཕ་མ་ལ་སྲིད་ཞུ་ཆེར་བྱེད་པས་བདེ་ལེགས་སུ་གྱུར་ ཏོ། ། བཙན་པོ་ལ་སྟོད་འགྲོའི་ཕྱོགས་སུ་འབྱོན་པའི་ཕྱག་ཕྱི་ལ་གཙང་ལ་བྱོན་ནས་གཅེན་པོ་ལ་སྟོད་ལ་ཐེགས་ནས་བློན་པོས་ཀྱང་ཆུའི་སྨན་ཆུ་ཁར་སྐུ་མཁར་བཏབ། ཕུ་རྭ་ཙ་གྲ་སྐོར་དུ་དབེན་ཚ་བཏབ།
ཚོང་འདུས་མགུར་མོའི་ནེའུ་སིང་ཆེན་མོ་ནས། དཔལ་རྣམས་ཀྱི་ཞུ་རྒྱ་གླིང་ལྷ་ཁང་མན་ཆད་ཆད་རིས་སུ་བཅད་ནས་བཞུགས་ སོ། ། ཇི་སྐད་དུ། ཆོས་རྒྱལ་བཀའ་བརྡ་བསྒྱུར་བ་བློན་པོའི་མཆོག ། ཁྲི་བཞིའི་གཙོ་བོ་སྟག་གི་ཁྲི་གདངས་དང༌། ། འཕྲུལ་གྱི་བློན་ཆེན་གཡུ་སྐྲ་དཔལ་ལེགས་ཏེ། ། སྤྲུལ་པའི་བློན་ཆེན་ཡབ་སྲས་རྒྱལ་གྱུར་ཅིག ། ཅེས་པ་བར་སྐབས་ཀྱི་ཚིགས་སུ་བཅད་པའོ། ། དེ་ལྟར་ཁྲིམས་གཉིས་ཀྱི་བྱང་བ་མང་དུ་བྱས་པས་ཁྲིམས་གཉིས་མི་དབོན་གྱི་ཆེ་བ་སྟེ་བཞི་པའོ།། །། ཀ༥ ངོ་མཚར་ལུང་བསྟན་གྱི་ཆེ་བ་བཤད་པ།
ལྔ་པ་ནི། སྐྱ་ཆུའི་སྨན་ཆུ་མཁར་དུ་སྲས་གསུམ་འཁྲུངས་ཅིང་སྐྱིད་ཅིང་འབྱོར་པའི་ཚེ་བཙན་ལ་སྟོད། འགྲོ་ཕྱོགས་ནས་ཕྱག་ཕེབས་པ་ལ་སྐུ་མཁར་དུ་སྤྱན་དྲངས་ནས་བརྙེས་པ་དང་བཀུར་སྟིས་སྣ་ལེན་བཟང་པོས་མཉེས་པར་མཛད་པས་བཙན་པོའི་གསུང་ནས་ཁྱོད་ལ་བུ་ཚ་དུ་ཡོད་གསུང༌། བློན་པོ་བདག་ལ་བུ་གསུམ་དང་བུ་མོ་གཅིག་བདོག ། ཞུས་པས་བུ་གསུམ་འདིར་བོས་ཤིག་གསུངས། དེར་ཁོ་བོ་ཅུང་ཟད་དཔལ་གྱིས་གོས་དཀར་པོ་གྱོན། བར་པ་དཔལ་ལེགས་མཁན་གྱིས་གོས་ནག་པོ་གྱོན། ཐ་ཆུང་མཁན་ལེགས་བརྩེགས་ཀྱིས་གོས་ཁྲ་བོ་གྱོན་ནས་ལྷའི་དྲུང་དུ་ཕྱིན་པ་ན་ལྷའི་གསུང་ནས་ཁྱོད་ཀྱི་བུ་ཐུ་བོ་གོས་དཀར་པོ་ལ་ཉེ་ཆོས་ལ་དཀར་ཞིང་བློ་རྣོ་ལ་ཡིད་གཞུངས་པས་དགེ་བཤེས་ཀྱི་རིགས་རྒྱུད་རྒྱས་པར་འགྱུར་རོ། ཁྱོད་ཀྱི་བུ་བར་པ་གོས་ནག་པོ་ལ་ཉེ་ཡི་ལུས་སྟོབས་ཆེ་ཞིང་ གཏུམ་ལ་རྒོད་པས། དཔའ་བོའི་རིགས་རྒྱུད་རྒྱས་པར་འགྱུར་རོ། །
ཐ་ཆུང་ནི་གོས་ཁྲ་བོ་ལ་ཉེ་ཡི་ཡུལ་གྱི་ཆོས་ཚིག་ལ་མཁས་ཤིང་སྲིད་ཅིང་འབྱོར་ལ་ལོངས་སྤྱོད་ཆེ་བས། ཡུལ་དཔོན་གྱི་རིགས་རྒྱུད་རྒྱས་པར་འགྱུར་རོ་ཞེས་ངོ་མཚར་གྱི་ལུང་བསྟན་ཐོབ་བོ། ། དེ་ལྟར་རབ་ཏུ་རྒྱས་པས་མྱང་རོང་པའི་མཐིལ་མངའ་རིགས་སུ་བཅད་ནས་ཡུལ་དཔོན་བྱེད་པ་ན། ཕུ་ན་དབེན་རྩ་འབྲོག་དང་བཅས། ། མདའ་ན་ཞིང་ས་ཆུ་དང་བཅས། ། བར་ན་ཁང་ས་ནོར་དང་བཅས། ། དཔྱལ་གྱི་ཡུལ་ཤིང་ས་དཔྱད་ཡིན། ། ཞེས་གྲགས་སོ། ། ཇི་སྐད་དུ། དགེ་ལ་གཅིག་ཏུ་དགྱེས་པའི་ཅུང་བཟང་དཔལ། །
དགྲ་འདུལ་གཅིག་ཏུ་དཔའ་བའི་དཔལ་ལེགས་འཕན། ། གཉེན་སྐྱོང་གཅིག་ཏུ་ངེས་པའི་མཁན་ལེགས་བརྩེགས། ། མཚན་གསུམ་དཔྱལ་མེས་མཆེད་གསུམ་རྒྱལ་གྱུར་ཅིག ། ཅེས་བར་སྐབས་ཀྱི་ཚིགས་སུ་བཅད་པའོ། ། དེ་ཡང་ཕོ་བོ་དཀར་པོའི་རྒྱུད་ཀྱི་རྣམ་ཐར་འོག་ཏུ་ཞིབ་ཏུ་བསྟན་ལ་བར་པ་དཔལ་ལེགས་མཁན་གྱི་རྒྱུད་ནི་སྨད་ཀྱི་སྐོམ་དྲུག་པ་ནི་ཤངས་པ་ལ་སོགས་པ་ཡིན། ཐ་ཆུང་ཁྲ་བོ་མཁན་ལེགས་བརྩཻགས་ཀྱི་རྒྱུད་པ་ནི་སྐྱེར་སྣ་གདོང་གི་ལྕང་ར་གྲུ་བཞི་པ་དང་ར་ཇ་གཡུ་ལུང་པ་དང་ཤབ་བན་སྐྱེ་བ་ལ་སོགས་པའོ། ། ངོ་མཚར་ལུང་བསྟན་གྱི་ཆེ་བ་སྟེ་ལྔ་པའོ།། །། ཀ༦ རྟེན་འབྲེལ་ཁྱད་འཕགས་ཀྱི་ཆེ་བ་བཤད་པ། དྲུག་པ་ནི། ཇི་སྐད་དུ།
པདྨ་དབང་ཆེན་རྒྱུད་འགྲེལ་སྒྲུབ་ཐབས་སོགས། ། ཐོས་པ་བཞིན་བསམ་བསམ་བཞིན་སྒོམ་པ་ནི། ། མཁས་པའི་མཆོག་གྱུར་རྟ་མཆོག་རོལ་བ་དྲུག ། སྔགས་འཆང་ཅུང་བཟང་རོག་རོག་ཕྱག་འཚལ་ལོ། ། ཞེས་པ་དཔྱལ་དཀར་པོའི་རྒྱུད་ཀྱི་མེས་པོ་ཅུང་བཟང་དཔལ་ཏེ། རང་གི་བསོད་ནམས་ཕུན་སུམ་ཚོགས་པ་དེས་རྒྱུ་བྱས། བཙན་པོའི་དྲུང་དུ་གོས་དཀར་པོ་གྱོན་པས་རྐྱེན་བྱས་ཏེ། རྒྱལ་པོའི་ཆོས་བསླབས་ཤིང་བླའི་མཆོད་གནས་སུ་བསྐུར་གསུང་ནས་དབུས་སུ་བྱོན། རྟ་མཆོག་རོལ་པ་དང་པདྨ་དབང་ཆེན་ལ་སོགས་པའི་གསང་སྔགས་ལ་མཁས་ཤིང༌། གྲུབ་པའི་དབང་ཕྱུག་རྟགས་དང་མཚན་མ་བརྙེས་ཤིང༌།
ལྷ་གཅིག་རྒྱལ་པོའི་བླའི་མཆོད་གནས་སུ་མཛད་ནས་ཅུང་བཟང་རོག་རོག་ཅེས་གྲགས་སོ། ། ཇི་སྐད་དུ། རྒྱན་པ་མེད་པར་མདོག་དམར་ལུས་བཟང་མཛེས། ། སྒྲུབ་པ་མེད་པར་ངག་ནུས་བྱིན་རླབས་ཆེ། ། རྩོལ་བ་མེད་པའི་འཕྲིན་ལས་བཞི་གྲུབ་པའི། ། མཁན་པོ་དམ་བཟང་བྱིན་ཆེན་ཕྱག་འཚལ་ལོ། ། དེ་ཡང་ཅུང་བཟང་དཔལ་ལ་སྲས་གཉིས་འཁྲུངས་པའི་ཆེ་བ་དམར་བཟང་དང་ཆུང་བ་བྱིན་ཆེན་ནོ། ། གཅེན་པོས་ཡབ་ཆོས་གསང་སྔགས་ལ་མཐར་ཕྱིན་ནས་ལས་ཁ་ཚར་བརྒྱད་ཅུ་ཚེགས་མེད་དུ་འགྲུབ་བོ། ། རི་བོ་ཆུང་གི་རྒྱབ་ཏུ་དགོན་པ་དམར་ཕུབ་བཏབ་ནས་བཞུགས་སོ། ། མཁན་པོ་བྱིན་ཆེན་གྱི་གདན་ས་ནི།
ཆོས་པ་གླིང་སྟེ་ལྕམ་སྤེའི་ཤར་ན་ཡོད་དོ། ། ཇི་སྐད་དུ། རྟ་མགྲིན་དབང་ཆེན་འགྲུབ་པའི་དམར་བཟང་དང༌། ། བསོད་ནམས་དཔལ་གྱིས་མཐོ་བའི་བྱིན་ཆེན་དང༌། ། གྲུབ་རྟགས་ནུས་པ་ཐོབ་པ་ལྷའི་དཔལ། ། རིགས་འཛིན་གཙོ་བོ་རྣམ་པར་རྒྱལ་གྱུར་ཅིག ། བར་སྐབས་ཀྱི་ཚིགས་སུ་བཅད་པའོ། ། རྒྱུ་རྐྱེན་རྟེན་འབྲེལ་ཁྱད་པར་འཕགས་པའི་ཆེ་བ་སྟེ་དྲུག་པའོ།། །། ཀ༧ གྲུབ་རྟགས་ནུས་མཐུའི་ཆེ་བ་བཤད་པ། བདུན་པ་ནི །
ཇི་སྐད་དུ། ལྷ་ཡི་བྱིན་རླབས་མཐུ་དཔལ་བསམ་མི་ཁྱབ། ། ཉིད་ཀྱི་བྱིན་རླབས་ལྷ་གཅིག་བཙན་པོའི་དཔལ། ། ལྷ་ཡི་གྲུབ་རྟགས་ངོ་མཚར་འགྲོ་བའི་དཔལ། ། མཁན་པོ་ལྷ་ཡི་དཔལ་ལ་ཕྱག་འཚལ་ལོ། ། དེ་ཡང་བྱིན་ཆེན་གྱི་སྲས། མཁན་པོ་ལྷའི་དཔལ་ཏེ། གསང་སྔགས་སྔ་འགྱུར་ལ་མཁས་ཤིང་དངོས་གྲུབ་རྒྱ་ཆེན་པོ་བརྙེས་པའི་རྟགས་སུ་ཆོས་གོས་ཉི་མའི་ཟེར་ལ་ཁེལ་བ་དང༌། ཤ་རྐྱང་དངོས་སུ་སྤྱོད་ཅིང་རོལ་བ་དང༌། གཞན་ཡང་རྫུ་འཕྲུལ་ཐོགས་མེད་མངའ་བས་དེ་དུས་རྒྱལ་པོ་གླང་དར་མ་དང་བོན་པོ་འགྲས་ཏེ།
ཞང་ ཞུང་ནས་མཐུ་གཏོང་བ་ན། སྐུ་སྲུང་ལ་མཁན་པོ་ལྷའི་དཔལ་ལ་རེས་མོས་ གསོད་པའི་ཉིན་མོ། ། རྒྱལ་པོའི་དབུ་ཐོག་ཏུ་བེན་པོས་བཙོ་དང་གནམ་ལྕགས་ཕབ་པའི་ཚེ། གནམ་ལྕགས་ལ་ཕྱག་གི་རྡོ་རྗེ་འཕངས་པས་གནམ་ལྕགས་ཕྱེ་མར་བརླག་ནས་སོང་སྟཻ་ལོ་གསུམ་ནས་རྡོ་རྗེ་རྙེད་པས་རྡོ་རྗེ་ཐོག་འཐབ་ཅེས་གྲགས་ཏེ་ཕྱིས་ཐར་པ་ན་བཞུགས་སོ། ། དེ་ལྟ་བུའི་གྲུབ་རྟགས་དང་ནུས་མཐུ་ལ་རྒྱལ་པོ་མཉེས་ཏེ་ཕུ་གནོད་སྦྱིན་གང་བ་བཟང་པོ་ནས་མདའ་ཅུང་པོ་ཡུ་བ་གདོང་ཡན་ཆད་ཀྱི་མྱང་རོ་ཆུ་རྒྱུད་ཀྱི་སའི་བདག་པོ་དང་མོ་དགུའི་མདའ་བྱིང་གྲོ་ལྷ་ཁང་བཞེངས་ཏེ། རྒྱ་ཕིབས་ཉིས་བརྩེགས་ལ་གསེར་གསེར་ཏོག་ལ་གཡུའི་ཁྱུང་མགོ་ཅན་བཞེངས་སུ་བཅུག་སྟེ། མྱང་རོའི་ལྷ་ཁང་དང་འབངས་ཀྱིས་བཞེངས་པའི་ལྷ་ཁང་ལྷ་སྔ་ཤོས་འདི་ཁོ་ན་ཞེས་སོ། ། རྒྱན་གོང་ལས་ཀྱང་ལོ་བརྒྱའམ་བདུན་ཅུ་ཙམ་གྱི་སྔ་ཞེས་སོ། ། དེ་ཡང་ལང་གྲོ་བ་འཁོན་ཁུས་སྟག་རིང་ཞེས་པ། ནག་མོ་རི་གསེབ་པའི་མངའ་བདག་དེས་ཡོན་བདག་བྱས་པས་ལང་གྲོ་ལྷ་ཁང་ཞེས་སམ་ཡང་ན་ཡབ་མཁན་པོ་བྱིན་ཆེན་གྱི་ཉམས་གྲོ་བའམ་ཞལ་གྲོ་བས་བྱིང་གྲོ་ལྷ་ཁང་ཞེས་གྲགས་སོ། །
ཇི་སྐད་དུ། སྤྱི་རྒྱུད་ཀུན་ལས་བཏུས་དང་བྱ་བའི་རྒྱུད། ། ནང་གི་མ་མོ་ལས་ཏིག་ཀུན་ལ་མཁས། ། ལྷ་ཁང་འཛིན་ཅིང་སྒྲུབ་ཁང་སྒྲུབ་མཛད་པའི། ། དཔྱལ་བན་ཆེན་པོ་དཔལ་བརྩེགས་ཕྱག་འཚལ་ལོ། ། དེ་ཡང་མཁན་པོ་ལྷའི་དཔལ་ལ་སྲས་དཔལ་བརྩེགས་འཁྲུངས་པ་ནི་ཡབ་ཆོས་ལ་མཁས་ཤིང་སྒྲུབ་པ་ལ་བརྩོན་པས། ཡབ་ཀྱི་གདན་ས་ཟིན་པ། ལྷ་གཅིག་དཔལ་འཁོར་བཙན་གྱི་མཆོད་གནས་ཀྱང་མཛད་དོ། ། ཇི་སྐད་དུ། བདེ་གཤེགས་རིན་ཆེན་རིན་ཆེན་ཆོས་ཀྱི་མཛོད། །
དགེ་འདུན་རིན་ཆེན་རིན་ཆེན་འདོད་དགུ་སྩོལ། ། མཁྱེན་རབ་ཆོས་དཔལ་དཔལ་ལྡན་ཐུགས་རྗེ་ཅན། ། དཔྱལ་བན་རཏྣ་ཤྲཱི་ལ་ཕྱག་འཚལ་ལོ། ། ཞེས་པ་དཔལ་བརྩེགས་ལ་སྲས་རཏྣ་ཤྲཱི་འཁྲུངས་པ་ནི་ཡབ་ཆོས་མ་ལུས་པ་ལ་མཁས་ཤིང་གནུབས་སངས་རྒྱས་རིན་ཆེན་ལ་ཐབས་ཀྱི་བཞག་པ། ཀརྨ་མ་ལེའི་རྒྱུད་གནས་བསྒྲུབས་པས་རྟགས་དང་མཚན་མ་བརྙེས་ཤིང་བྱིན་རླབས་ཆེ་བའི་གྲགས་པས་ཕྱོགས་ཐམས་ཅད་དུ་ཁྱབ་པར་གྱུར། ནད་པ་ཤིན་ཏུ་ཉན་པའང་བྱིན་རླབས་དང་བདེན་བདར་ཙམ་གྱི་འཚོ་བ། དགྲ་བགེགས་ཤིན་ཏུ་དར་བའང་སྡང་མིག་དང་སྡིགས་མཛུབ་ཙམ་གྱིས་རླག་པར་བྱེད་པར་འགྱུར་བ་ལ་སོགས་པ། སྐུའི་མཐུ་ཅན་དུ་གྲགས་པའི་ཚེ་བློན་པོ་སྐྱིད་ཞེར་སྨན་ཞོ་ཆུ་མཁར་མོ་ཆེ་ན་བཞུགས་པའི་དུས་སུ་ལྟ་ངན་སྣ་བདུན་དུས་གཅིག་ལ་བྱུང་སྟེ། འཇིགས་ནས་མཁན་པོ་ལ་ཐུགས་དམ་ཞུས་ཤིང་དགོངས་པ་ཞག་བདུན་ཞུས་པས་མྱང་རོར་འབངས་ཀྱི་ཁེང་ལོག་བདུན་དུ་ལོག་སྟེ། ཇོ་བོ་རཏྣ་བྱོན་པས་འཚལ་ཕྱག་རྒྱ་དྲིལ་བུ་བཀྲོལ་བས་འཚལ།
རཀྴའི་འཕྲེང་བ་བཏབ་པས་འཚལ། སྭཱ་ཧྭ་ཧཱུཾ་ཕཊ་བགྲངས་པས་འཚལ་ཅེས་པའི་གྲགས་པ་དང་ལྡན་ཏེ། དེ་ནས་ཐུགས་དམ་ཞུ་རྒྱ་གླིང་ལྷ་ཁང་ཕུག་ཉིས་བརྩེགས་བྱ་སྐྱིབས་གོང་མ་འཆར་བས་འོག་མ་ནོན་པ། དྲྭ་བ་དང་ཏོག་དང་བཅས་པ་བཞེངས་སོ། ། ཇོ་ཇོ་བཟའ་གྲུབ་དཔལ་ལྡན་ཞེས་པ་བུད་མེད་བཟང་སྡུག་ངོ་མཚར་ཅན། ཆོས་ལ་ཡིད་གཞུང་པ་བུད་མེད་ཀྱི་སྐྱོན་བརྒྱད་སྤངས་པ་ཞིག་ཡོད་པ་དེ་ནད་ཀྱིས་ཟིན་ནས། ཇོ་བོ་གདན་དྲངས་ཏེ་ཞག་བདུན་དུ་བྱིན་རླབས་ཞུས་པས་སྣ་ཕུག་ནས་སྨ་གདོན་གྱི་གཟུགས་གཅོང་ཐོན་ནས་ནད་ཅིག་ཅར་དུ་སོས་པས། གུས་པར་གྱུར་ནས་བཙུན་མོ་ཕུལ་བས་ཁབ་ཏུ་བཞེས་ནས་སྲས་མཆེད་ལྔ་འཁྲུངས་ཏེ་ཇི་སྐད་དུ། བསོད་ནམས་མཐུ་ལྡན་དགེ་སློང་ཡོན་ཏན་གསལ། ། ཡོན་ཏན་ཤེས་རབ་སྡོམ་བརྩོན་ཡོན་ཏན་ཕྱུག །
ཡོན་ཏན་ལེགས་པ་ཡོན་ཏན་འཕགས་དབང་ཕྱུག ། ཡོན་ཏན་མངའ་བདག་མཆེད་ལྔ་ཕྱག་འཚལ་ལོ། ། དེ་ཡང་མཐུ་བོ་ཡོན་ཏན་གསལ་ལ་སྲས་མོ་གཉིས་བྱུང་བའི་བུ་རྒྱུད་ནི་སྐྱོ་བ་དང་མཐའ་གཉིས་སོ། ། དེ་འོག་ཡོན་ཏན་ཤེས་རབ་ལ་སྲས་མོ་གཉིས་བྱུང་བའི་བུ་རྒྱུད་ནི་མོང་དང་ར་གཤགས་པ་རྣམས་སོ། ། ལྔ་ཚིགས་བར་པ་ཡོན་ཏན་གྲུབ་ནི་ཚངས་སྤྱོད་ལ་གནས་པ་སྟེ་དེ་གསུམ་གདུང་རབས་ཆད་དོ། ། མཐའ་དག་ཡོན་ཏན་ལེགས་ཀྱི་རྒྱུད་པ་ནི། དཔྱལ་ཐུགས་རྗེ་དང་དོན་གྲུབ་ལ་སོགས་པའོ། ། མཐའ་ཆུང་ཡོན་ཏན་འཕགས་ནི་མཁན་པོ་འཕགས་པ་དབང་ཕྱུག་གོ ། ཐམས་ཅད་ཀྱང་ཡབ་མེས་ཀྱི་ཆོས་གསང་སྔགས་སྔ་འགྱུར་ལ་མཁས་ཤིང༌། ནུས་མཐུ་དང་ལྡན་པ་ལྷ་ཁང་དང་སྒྲུབ་ཁང་མ་ཉམས་པར་འཛིན་པ་ཤ་སྟག་གོ །
དཔལ་ལྡན་རྒྱལ་པོའི་བླ་མ་དཔལ་བརྩེགས་དང༌། ། རྟུལ་ཞུགས་ནུས་མཐུའི་མངའ་བདག་རཏྣ་དཔལ། ། འགྲོ་བའི་དབང་ཕྱུག་ཡོན་ཏན་འཕགས་དབང་ཕྱུག ། མཐུ་ཆེན་སྔགས་པ་རྣམ་གསུམ་རྒྱལ་གྱུར་ཅིག ། བར་སྐབས་ཀྱི་ཚིགས་སུ་བཅད་པའོ། ། གྲུབ་རྟགས་ནུས་མཐུ་ཆེ་བ་སྟེ་བདུན་པའོ།། །། ཀ༨ སྦྱངས་པའི་ཡོན་ཏན་དང༌། དམ་ཆོས་རང་འགྱུར་གྱི་ཆེ་བ་གཉིས་བཤད་པ། བརྒྱད་པ་ནི། ཕན་བདེའི་འབྱུང་གནས་རིན་ཆེན་རྒྱན་མཚན་གང༌། །
དངོས་གྲུབ་འབྱུང་གནས་སྒྲུབ་པའི་རྒྱལ་མཚན་བསྒྲེངས། ། སངས་རྒྱས་འབྱུང་གནས་བསྟན་པའི་རྒྱལ་མཚན་འཛིན། ། སེར་རྩ་འབྱུང་གནས་རྒྱལ་མཚན་ཕྱག་འཚལ་ལོ། ། གསང་བ་སྙིང་པོ་དགོངས་འདུས་ཀུན་བྱེད་སོགས། ། སྔ་འགྱུར་རྒྱུད་འགྲེལ་མཆིམས་ཕུའི་ཕྱག་བཞེས་བཅས། ། སྒྱུ་འཕྲུལ་དྲྭ་བ་ལ་སོགས་གསར་གྱུར་པའི། ། གསང་སྔགས་མཁས་ཤིང་གྲུབ་པ་ལ་ཕྱག་འཚལ། ། ཚོགས་གཉིས་གསེར་གྱི་ཕུང་པོ་བརྗིད་པའི་སྐུ། ། སྐད་གཉིས་སྨྲ་བའི་ཉི་ཟླས་མགུལ་ལ་རྒྱན། ། མཛད་པ་རྒྱ་ཆེའི་ལྷ་ཚོགས་མང་བསྟེན་པའི། །
གསེར་རི་སེར་རྩ་དམར་པོར་ཕྱག་འཚལ་ལོ། ། ཡབ་མེས་ཆོས་མཁས་ཡབ་ཀྱི་གདན་ས་འཛིན། ། མི་ཆོས་རབ་མཁས་འབངས་སྐྱོང་ཡུལ་དཔོན་བྱེད། ། གཅེན་པོ་བླ་མ་མཆོག་ཏུ་སྐུར་སྐྱེད་པའི། ། དཔྱལ་བན་བསོད་ནམས་འདོལ་པོ་ཕྱག་འཚལ་ལོ། ། དེ་ཡང་འདི་སྐད་ཐོས་ཏེ་མཁན་པོ་འཕགས་པ་དབང་ཕྱུག་གི་སྲས་སེར་རྩ་དང་འདོལ་པོའོ། ། གཅེན་པོས་སྨན་ལུང་ན་ཞང་ཅོག་གྲུ་བྱང་ཆུབ་འབྱུང་གནས་བཞུགས་པའི་སྤྱན་སྔར་སློབ་གཉེར་ལ་བྱོན་པ་ན། ཞང་གི་མཚན་འབྱུང་གནས་ རྒྱལ་མཚན་ཞེས་མཚན་གསོལ། ཐོག་མར་ཡི་གེ་དང༌། རྩིས་དང་གསང་བ་སྙིང་པོ།
དགོངས་འདུས། མཆིམས་བུའི་ཕྱག་བཞེས། སྐྱེས་པའི་རབས་ལ་སོགས་པ་བསླབས་པ་ན། ཤེས་རབ་ཆེ་བའི་ཚད་དུ་བྱུང་སྟེ། ཞང་གི་ཞལ་ནས། སློབ་གཉེར་འགྲུས་ཤིང་བློ་གྲོས་ཕུན་ཚོགས་པས། ། མེས་ཆེན་རཏྣའི་གདུང་འཚོབ་ངེས་པར་འགྱུར། ། དེས་ཚེ་སེ་བའི་རྩར་གོས་དམར་གྱོན་ནས། ། ཞུགས་པས་སེར་རྩ་དམར་རུ་ཞེས་གྲགས་སོ། ། ལང་གྲོ་དཀོན་མཆོག་འབྱུང་གནས་དང་ལྷན་ཅིག་ཞང་གི་སྤྱན་སྔར་སློབ་གཉེར་ལ་བྱོན།
གསང་སྔགས་སྔ་འགྱུར་གྱི་རྒྱུད་འགྲེལ་དང་སྒྲུབ་ཐབས་ལས་བྱང་བཅས་པ་དུ་མ་དང་ཁྱད་པར་དུ། ཡང་དག་པའི་ཐུགས་ཀྱི་སྒྲུབ་པ་གཙོར་བོར་བྱེད་པ༑ མཆིམས་བུའི་ཕྱག་བཞེས་དང་བཅས་པ་དགུ་ལ་སོགས་པ་ལུང་ཙམ་ཞིག་ཐོབ་ཅིང་བསླབ་པ་མཐར་མ་ཕྱིན་པ་ན། བླ་མ་སྐུ་གཤེགས་པའི་ལྟས་བྱུང་ཏེ་ དེའི་ཚེ་སློབ་དཔོན་ཟ་རི་དང༌། ལང་གྲོ་དཀོན་མཆོག་འབྱུང་གནས་ལ་སོགས་པས་ཞལ་བསྐོས་ཞུས་པས་ན། ཞང་གི་ཞལ་ནས།
དཔྱལ་བན་འབྱུང་གནས་རྒྱལ་མཚན་འདི། ། ང་དང་དགོངས་པ་མཉམ་པ་ལ། ། གྲུབ་ཐོབ་བརྒྱུད་པ་མ་འབྱུང་བས། ། ང་ཡིས་གདན་ས་ཁོང་ལ་གཏོད། །
ཞེས་ལུང་བསྟན་ནས་གཤེགས་པའི་རྗེས་སུ། དེའི་སློབ་མ་ཚོགས་ནས་ཟ་རིགས་འཕགས་པ་ཡེ་ཤེས་ཀྱི་དྲུང་དུ། རྒྱུད་དྲུག་ལ་ལྷག་བཅུ་གཉིས་ཕྲ་མོ་ཉི་ཤུ་རྩ་གཉིས། མཆིམས་བུའི་ཕྱག་བཞེས་དགུ་ལ་སོགས་པ་མཁས་པར་བསླབ་པའོ། ། དེ་ནས་སྒྲུབ་པ་མཛད་པར་དགོངས་ནས། དང་པོར་ཁྲོན་ཆེ་ལུ་མའི་ཕུག་ཏུ། མཆིམས་བུའི་ཕྱག་བཞེས་དགུ་སྒྲུབ་པ་ལོ་མང་པོ་མཛད་དོ། ། དེ་ནས་པ་དྲོ་སྟག་སེང་གེའི་རྫོང་དུ་བསྐྱེད་རིམ་སྒོམ་ལ་ལོ་གཅིག་མཛད་ནས་ཚུར་བྱོན་ཏེ། དབྱར་ཐང་སེ་བའི་གསེབ་ཏུ་ཚོགས་ཀྱི་མཆོད་པ་བརྒྱ་རྩ་བརྒྱད་ཕུལ་ནས། སེ་ཕུག་གི་འབྲུམ་ནག་ཤུག་གསེབ་ཏུ་རྫོགས་རིམ་མི་རྟོག་པའི་ཏིང་ངེ་འཛིན་ལ་དུས་དྲུག་ཏུ་མཉམ་པར་འཇོག་པ་རང་གི་རྟོགས་པ་མཆོག་ཏུ་གྱུར་ནས།
གཞན་ལ་དགེ་བ་སྤེལ་བའི་ཕྱིར། (Eཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་དང༌། སྟོང་ཕྲག་ཉི་ཤུ་རྩ་ལྔ་པ་དང༌། སྟོང་ཕྲག་བཅོ་བརྒྱད་པ་དང༌། ཁྲི་པ་དང༌། བརྒྱད་སྟོང་པ་དང༌། སྡུད་པ་ཚིགས་སུ་བཅད་པ་དང༌། རྡོ་རྗེ་གཅོད་པ་དང༌། རྣམ་པར་མི་རྟོག་པར་འཇུག་པ་དང༌། ཀཽ་ཤི་ཀས་ཞུས་པ་དང༌།
ཟླ་བ་སྙིང་པོས་ཞུས་པ་དང༌། རབ་ཀྱི་རྩལ་གྱི་རྣམ་པར་གནོན་པས་ཞུས་པ་དང༌། སྒོ་ཉི་ཤུ་རྩ་ལྔ་པ་དང༌། མཚན་བརྒྱ་རྩ་བརྒྱད་པ་དང༌། ཚུལ་བརྒྱ་ལྔ་བཅུ་པ་དང༌། ལྔ་བརྒྱ་པ་དང༌། བཞི་སྟོང་པ་)སྟེ། (Dཡུམ་སྲས་བཅུ་བདུན་)དུ་གྲགས་པ་པོ་ཏི་སུམ་ཅུ་བཞེངས་པ་ན། མཐིང་ཤོག་རབ་སྔོ་དམར་བའི་མདངས་ཅན་ལ། ། བཙོ་མའི་གསེར་གྱི་འཕུལ་ཡིག་མཚར་བ་ནི། །
སྟོན་ཀའི་ནམ་མཁའ་ཆུ་འཛིན་བྲལ་བ་ལ། ། ཉི་མ་འཆར་ཁའི་སྟོད་འཕྲེང་མཛེས་པ་བཞིན། ། ཡང་ན། ཆར་སྤྲིན་ཀུན་ནས་མཐུག་པོའི་དབྱིངས། ། འོད་ཟེར་འབར་བའི་གློག་འཕྲེང་འཁྱུག་པ་བཞིན། ། དབྱིབས་ལེགས་བརྐོས་པ་དངུལ་གྱི་སྤར་བཀབ་ནི། ། གངས་རིའི་བརྩེགས་མ་མཉམ་དུ་དངར་བ་བཞིན། ། ཟ་འོག་དར་དང་བེའུ་ཕྲུག་ཕྱིང་བ་དང༌། ། ཤ་ལྤགས་མཉེན་ལ་བཟོ་རིགས་ཁྱད་འཕགས་པའི། ། ན་བཟའ་སྣ་ལྔའི་གླེགས་བམ་ཀུན་ནས་མཛེས། །
ཡིད་བཞིན་རིན་ཆེན་གབ་རྩེར་བསྩལ་པ་བཞིན། ། ཞེས་པ་དེ་ལྟ་བུའི་བཞེངས་པ་ལ་རབ་གནས་རྒྱ་ཆེར་མཛད་ཅིང༌། འཁོར་གསུམ་ཡོངས་དག་གི་མཆོད་སྦྱིན་ཡང་མཛད་ལ། ལན་གྲངས་བརྒྱ་རྩ་བརྒྱད་དུ་གསུང་ཡང་བསྒྲགས་སོ། ། དེ་ནས་རཱ་ཛ་གད་ཐོག་གི་མཆོད་རྟེན་དཀར་པོ་བཞེངས་པ་ནི། མཆུ་ཞེང་འཚམ་ལ་དཀར་ཞིང་ལྷུན་ཆགས་པ། ། རི་བོ་གངས་ཅན་བཞིན་དུ་ལྷམ་མེར་གདའ། ། རྫ་ཐོག་འཁོར་ལོ་དམར་པོས་བརྒྱན་པ་ནི། ། དུས་མཚམས་སྤྲིན་གྱི་རི་རྩེ་གཡོགས་པ་བཞིན། ། ཞེས་པ་དེ་ལྟ་བུའི་མཆོད་རྟེན་བཞེངས་པ་ལ་རབ་གནས་མངའ་གསོལ་ནས།
འཁོར་གསུམ་ཡོངས་དག་གི་མཆོད་སྦྱིན་རྒྱ་ཆེན་པོ་མཛད་དོ། ། དེ་ནས་རེ་ཞིག་ཅིག་ནས། རིག་པའི་གནས་ལྔ་ལ་མཁས་པའི་པཎྜི་ཏ་ཆེན་པོ་སྨྲྀ་ཏི་ཛྙཱ་ན་ཀིརྟི་ཞེས་པ་རྒྱ་གར་ནས་ལོ་ཙཱ་བ་ཕྲ་ལ་རིང་བ་བྱ་ན་གདན་དྲངས་པ་ལོ་ཙཱ་བ་ལམ་དུ་གྲོངས་ནས་པཎྜི་ཏ་འཁྱམས་པ་དང༌། སྔོན་ལས་ཆུང་ངུ་ཞིག་གི་རྒྱུས། ཤངས་སམ་རྟ་ནག་གང་རུང་གི་ཡུལ་དཔོན་ཕྱུག་པོ་ཞིག་གིས་གྲལ་དུ་བཟུང་ནས། གཤེགས་སུ་མི་གནང་བ་ལ་དཔྱལ་བན་ཆེན་པོས། སྤྲིན་ནག་བསྡུས་པས་ནམ་མཁའི་སྣང་བ་ཉམས། ། གློག་འཕྲེང་དྲག་པོས་འབྲུག་སྒྲས་མི་རྣམས་རྒྱལ། ། རྡོ་ཡི་སེར་བས་གནམ་ལྕགས་སྙིང་པོ་ཅན། ། ཁ་བས་ཡུད་ཙམ་ཞིག་ལ་ཡུལ་ཀུན་བཅོམ། །
ཞེས་པ་དེ་ལྟ་བུའི་དཔྱལ་གྱི་མཐུ་ཆེ་བས་དགྲའི་གྲགས་པ་བཅོམ་སྟེ། ཡུལ་དཔོན་སྲོག་དང་བྲལ་བ་ལ་ཐུག་པར་གྱུར་ཅིང༌། དངངས་པས་ཤིན་ཏུ་རིང་བར་དཔྱལ་བན་ཆེན་པོ་ལ་བཟོད་པར་གསོལ་ཞིང་པཎྜི་ཏ་ཕུལ་ཏེ་དེ་གདན་དྲངས་ནས། སྨན་ལུང་དུ་བྱོན་པ་ལ་སྒྲ་དང༌། ཚད་མ་བསླབས་པ་མཐར་ཕྱིན་ནས་སྒྱུ་འཕྲུལ་དྲྭ་བ་ཁྲི་དྲུག་སྟོང་པ་དེའི་སྙིང་པོ། དེའི་སྙིང་པོ་མཚན་བརྗོད་དེའི་འགྲེལ་པ། བར་པ་འཇམ་དཔལ་གསང་ལྡན་ཀུན་རིག་བསྡུས་པའི་འགྲེལ་པ། སྨྲ་སྒོ་མཚོན་ཆ་ལ་སོགས་པ་མང་དུ་ཞུས་ཤིང་བསྒྱུར་ནས་གཏན་ལ་ཕབ་པ། པཎ་ཆེན་མྱ་ངན་འདས་ནས་གདུང་ཡང་སྨན་ལུང་ན་ཡོད་པར་གྲགས་སོ། ། ཕལ་ཆེར་མདོ་ཁམས་སུ་གཤེགས་པར་འདོད།
དེ་ནས་ལོ་ཙཱ་བ་དགུང་ལོ་བདུན་ཅུ་ལོན་པ་ན་སྐུ་བགྲེས་ཤིང་སྤྱན་མི་གསལ་ཡང༌། ཐུགས་སྟོབས་ཆེ་བས་བཙན་པོའི་སྐུ་ཡོན་ཞུ་བ་དང་གདུང་རྒྱུད་གྱི་དཔལ་བསྐྱེད་པ་དང༌། འགྲོ་བའི་དོན་ཚོགས་བསགས་པའི་ཞིང་བྱ་བའི་ཕྱིར་སྨན་ལུང་འཕྲུལ་གྱི་ལྷ་ཁང་བཞེངས་པ་ནི། ཤིང་བཟོ་བ་ཞུས་ཡོན་སྟོན་པ༑ ལྷ་བཟོ་བ་དར་རྒྱལ་དབང་པོ་དང༌། གསེར་བཟོ་བ་མགོན་བན་ལྷུན་པོས་བྱས་ནས་རྒྱ་ཡི་གཙུག་ལག་ཁང་གནམ་གྱི་ཐེའུ་ལ་དཔེ་བྱས་ཏེ། བྱ་སྐྱིབས་ཉིས་རིམ་རྒྱ་ཕིབས་རྩེ་ལྔ་ནི་རྒྱ་ནག་ལྷུན་པོ་རྩེ་མོ་ལྔ་པ་བཞིན་རེ་རེའང་རྩེ་མོ་ལྔ་ལ་གསེར་ཏོག་ཅན་རྗེ་བཙུན་འཇམ་དབྱངས་རེ་རེ་རྩེར་གསལ་བ་བཞིན། གྲུ་བཞི་ཉིས་བརྩེགས་སྒོ་བཞི་དོད་པ་ནི། འདོད་ལྷའི་ཕོ་བྲང་ཡིད་ཆགས་མཛེས་པ་བཞིན། ། དེ་ནང་རྣམ་པར་སྣང་མཛད་བཞུགས་པ་ནི། །
རྣམ་སྣང་གངས་ཆེན་མཚོ་དང་གཉིས་སུ་མེད། ། གཞལ་ཡས་ཁང་ཆེན་འཕྲུལ་གྱི་གཙུག་ལག་ཁང༌། ། རྣམ་པར་རྒྱལ་བྱེད་དབུས་ན་ལྷ་དབང་བཞིན། ། བསྟན་སྲུང་མཧཱ་ཀཱ་ལ་ལྕམ་དྲལ་ནི། ། མཐུ་ནུས་གཟི་འོད་གཞན་ལས་ཁྱད་པར་འཕགས། ། འཁྲུལ་གྱི་བཟོ་བོ་མཁས་པ་རྣམ་གསུམ་ནི ། ། བི་ཤོ་ཀརྨའི་རྣམ་འཕྲུལ་ཡིན་པར་ངེས། ། ཞུས་པ་དེ་ལྟ་བུའི་ལྷ་ཁང་ནི་དཔྱལ་བན་ཆེན་པོ་དེས་བཀའ་བསྩལ་ཅིང་སྲས་མཆེད་གཉིས་ཀྱི་ལག་ལེན་དང་དཀའ་བ་སྤྱད་ནས་བསྒྲུབས་སོ། ། དེ་ནས་ཡང་དག་པར་རྫོགས་པའི་སངས་རྒྱས་ཀྱི་དུས་མཆོད་པྲ་སྟི་ཧ་ར་ཞེས་པ་རྡོ་རྗེ་གདན་ན་ཇི་ལྟར་བྱེད་པ་བཞིན་བཙུགས་སོ། ། དེའི་གཅུང་པོ་བསོད་ནམས་འདོལ་པོ་ནི།
ཡབ་ཆོས་ལ་མཁས་ཤིང་ཡབ་མེས་གདན་ས་ཆོས་པ་གླིང་བཟུང་ནས་རྒྱས་པར་མཛད་དེ། གཅེན་པོས་བཞེངས་པའི་རིན་པོ་ཆེའི་གསུང་རབ་རྣམས་ལ་གསུང་སྒྲོག་བརྒྱ་ཚར་མཛད་ཅིང༌། རང་གིས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ཁྲི་བརྒྱད་སྟོང་པ་དང༌། འཕགས་པ་བརྒྱད་སྟོང་པ་གསེར་ལ་བཞེངས་ཏེ། དེའི་རྒྱུད་པ་སྤྱན་མངའ་བ་སྟོན་པ་བརྩོན་འགྲུས་པ་སྐུ་མཆེད་དང་ཇོ་སྲས་སྟག་དར་བ་ལ་སོགས་པ་གསལ་བའི་བློ་གྲོས་དགེ་བའི་དལ་ལས། རབ་ཏུ་འབར་བའི་ལེགས་བཤད་ཕྱོགས་བཅུར་འཕྲོ། ། ལུས་ཅན་སྙིང་གི་པདྨ་རྒྱས་མཛད་པའི། ། ནམ་མཁའི་སྙིང་པོ་འདྲ་ལ་ཕྱག་འཚལ་ལོ། ། མཆོག་ཏུ་དཀར་ཆོས་ཡར་ངོ་བཞིན་དུ་རྒྱས། ། རབ་ཏུ་བསིལ་ཟེར་ལུས་ཅན་གདུང་བ་འཇོམས། །
གསུང་རབ་སྙིང་པོ་ཀུན་ད་རྒྱས་མཛད་པའི། ། གཅུང་པོ་ཟླ་བ་འདྲ་ལ་ཕྱག་འཚལ་ལོ། ། དེ་ཡང༌། བླ་མ་ཆེན་པོ་དཔྱལ་བན་སེར་རྩ་མཁའ་དབྱིངས་ལྟ་བུ་ལ། སྲས་གཉིས་ཉི་ཟླ་ལྟ་བུར་སྐུ་འཁྲུངས་ཏེ། གཅེན་གསལ་རབ་སྙིང་པོ་ནི། ཡབ་ཆོས་ཡང་དག་དང༌། ཕུར་པ་དང༌། མཆིམས་བུའི་ཕྱག་བཞེས་དབང་བྱང་དང༌། སྒྲུབ་བྱང་ལ་སོགས་པ་དགུ་ལ་མཁས་ཤིང་སྒོམ་སྒྲུབ་དང༌།
བཟླས་བརྗོད་ལ་བརྩོན་པས་ཡབ་ཀྱི་གདན་ས་ནོན་ཅིང༌། སྐུ་བརྗིད་ལ་གསུང་བརྟན་ཅིང་ཐུགས་སྒམ་པས་ཀུན་གྱི་མཆོད་པའི་གནས་སུ་བསྐུར་བར་གྱུར་ཏོ།། བླ་མ་དེས་ཀྱང་སྐུ་གསུང་ཐུགས་ཀྱི་རྟེན་རྙིང་པ་གསོ་ཞིང་གསར་བ་བཞེངས་པ་དང་ ། སངས་རྒྱས་ཀྱི་དུས་མཆོད་ལ་སོགས་པ་བསྒྲུབས་སོ། ། གཅུང་མཆོག་རབ་སྙིང་པོའི་རྣམ་ཐར་འོག་ཏུ་འཆད། ཇི་སྐད་དུ། བཀའ་དྲིན་མཚུངས་མེད་སེར་རྩ་ལོ་ཙཱ་དང༌། ། བསོད་ནམས་གྲངས་མེད་བསགས་པའི་འདོལ་པོ་དང༌། ། རབ་དཀར་བློ་ལྡན་གསལ་རབ་སྙིང་པོ་སྟེ། ། ཡབ་མེས་བསྟན་འཛིན་རྣམ་གསུམ་རྒྱལ་གྱུར་ཅིག །
ཅེས་བར་སྐབས་ཀྱི་ཚིགས་སུ་བཅད་པའོ། ། སྔགས་འཆང་དགྲ་ལས་རྒྱལ་བའི་བློ་གྲོས་དང༌། ། དད་བརྩོན་དྲན་ལྡན་མཁས་པ་ཤེས་རབ་རྒྱལ། ། ཆོས་བརྩོན་དགེ་བའི་བསླབ་ཆོས་གྲགས་པ་གསུམ། ། ཡབ་མཆེད་ཤེས་རབ་བློ་གྲོས་ཕྱག་འཚལ་ལོ། ། དེ་ཡང་གཅེན་གསལ་རབ་ལ་སྲས་མཆེད་གསུམ་ལས། གཅེན་རྒྱལ་པོའི་བློ་གྲོས་ནི་ལུང་གཉིས་ཀྱི་བསྟན་བཅོས་ལ་མཁས་ཤིང་ཡབ་ཆོས་གསང་སྔགས་སྔ་འགྱུར་ལ་མཁས་པས་གཞུང་བཤད་དང༌། སྒྲུབ་པའི་ཕྱག་བཞེས་མཆིམས་བུའི་ཆོས་དགུ་ལ་ཉམས་ལེན་དང་ཁྱུང་པོ་ལོ་ཙཱ་བ་ཆོས་ཀྱི་བརྩོན་འགྲུས་ལ་ཚད་མ་བསླབས་ནས་ཆོས་གཏམ་དང༌། མོ་ལ་སློབ་པ་ལ་མཁས་པ། གཞན་ནང་ཟིལ་གྱི་ནོན་པས་གང་དུ་ཕེབས་ཀྱང་ཚོགས་དཔོན་མཛད་དེ།
བསོད་ནམས་ཆེ་བས་ཡུམ་བར་པ་དང༌། གཟུངས་འདུས་དང༌། ལང་ཀར་གཤེགས་པ་ལ་སོགས་པ་བཞེངས་ཤིང་ལྷ་ཁང་དང་གསུང་རབ་རྙིང་པ་གསོ་བ་དང༌། མཆོད་པ་ལ་བརྩོན་པའོ། ། བར་བ་ཤེས་རབ་རྒྱལ་ནི། དགེ་བའི་བློ་གྲོས་ཅན་དུ་ཡུལ་གྱི་སྲིད་ཆེ་ཞིང༌། ཡབ་ཆོས་ལ་ཐོས་སྒྲུབ་ཀྱང་ཅི་རིགས་སུ་མཛད་དོ། ། དེའི་བརྒྱུད་པ་དགེ་བཤེས་འཕགས་པ་ལ་སོགས་པའོ། ། གཅུང་པོ་ཆོས་ཀྱི་གྲགས་པ་ནི་ལོ་བརྒྱད་ལ་འབྲི་ཀློག་ལ་མཁས་ཤིང༌། བཅུ་བཞི་ལ་རབ་ཏུ་བྱུང་ནས་ཡབ་ཆོས་བསླབས་ཏེ།
ཉེར་གཉིས་ལ་གསང་འདུས་གསུངས་ཤིང་འཆད་རྩོམ། སྒྲུབ་པ་ལ་བརྩོན་པས་འཕྲིན་ལས་ཆེ་བས་ཐོག་མར་སྨན་ལུང་ལྷ་ཁང་གི་ཁྱམས་དང་སྒོ་ཁང་བརྩིགས་ཤིང༌། དེ་ནས་ཡུམ་བར་པ་སྟོང་ཕྲག་ཉི་ཤུ་ལྔ་པ་དང༌། མདོ་མྱ་ངན་ལས་འདས་པ་དང༌། དཀོན་མཆོག་སྤྲིན་དང༌། ལང་ཀར་གཤེགས་པ་ལ་སོགས་པ་རིན་པོ་ཆེ་ལ་བཞེངས་ལ། དེ་ནས་ས་ཕུགས་ཀྱི་ཀུན་དགའ་རྭ་བ་བཞེངས་ཤིང་བྱམས་ཆོས་བཙུགས་སོ། ། དེ་ནས་སྨན་ལུང་གི་གཙུག་ལག་ཁང་ངོ་མཚར་བའི་རྟེན་དང་མཆོད་ཆ་མང་པོའི་བཞུགས་ས་བཞེངས་སྟེ། སྐུ་གཟུགས་བཞུགས་པ་དེ་བཞིན་གཤེགས་སྐུའི་ཚུལ། ། དམ་ཆོས་འབྱུང་གནས་གསུང་རབ་གཙུག་ལག་ཁང༌། །
ཡེ་ཤེས་ཐུགས་བཞུགས་གཙང་ཁང་པར་བུར་མཐོ། ། ངོ་མཚར་རྟེན་མཆོད་བཀྲ་བའི་གནས་དེ་བཞེངས། ། ཞེས་སོ། ། དེ་ནི་སྡོམ་བརྩོན་ཅན་ཡིན་པས་རྒྱུད་ཆད་ཅེས་ཟེར་རོ། ཁ་ཅིག་ནི་དེའི་རྒྱུད་པ་ཤེས་རིན་པ་ཡིན་ཟེར་རོ། ། བསོད་ནམས་རྒྱན་མཚན་ཡེ་ཤེས་རིན་ཆེན་ཏོག ། རྨད་བྱུང་ཡོན་ཏན་མུ་ཏིག་ཕྲེང་བས་བརྒྱན། ། བསླབ་གསུམ་ལྷབ་ལྷུབ་ཆོས་ཀྱི་སིལ་སྙན་སྒྲོག ། བསྟན་པའི་སྲོག་ཤིང་ཅན་ལ་ཕྱག་འཚལ་ལོ། ། བསོད་ནམས་རྒྱ་མཚོའི་དབུས་ནས་ལེགས་བྱོན་ཞིང༌། །
མི་དབང་རྒྱལ་མཚན་རྩེ་ན་ཉེར་མཛེས་པ། ། འགྲོ་ལ་ཕན་བདེ་ཡིད་བཞིན་སྩོལ་མཛད་པའི། ། རིན་ཆེན་དབང་པོའི་ཏོག་ལ་ཕྱག་འཚལ་ལོ། ། བསོད་ནམས་དཔལ་ཆེ་ལྷ་དབང་སྐད་ལ་མཁས། ། སྡེ་སྣོད་གསུམ་དང་རྒྱུད་སྡེའི་རྒྱལ་མཚན་འཛིན། ། གཏན་ཚིགས་ལ་སོགས་སྣ་ལྔ་ལ་མཁས་པའི། ། སྐད་གཉིས་སྨྲ་བའི་མཆོག་ལ་ཕྱག་འཚལ་ལོ། ། བྱང་ཆུབ་མཆོག་ལ་དགའ་བས་ཐུགས་བསྐྱེད་ནས། ། ཆོས་དཀར་དཀར་ཕྱོགས་བསྟན་པའི་རྒྱན་མཚན་བསྒྲེངས། ། ཐུན་མོང་སྒྲུབ་པའི་སྟོབས་ནུས་ཆེར་བརྙེས་པའི། །
མཐུ་ཆེན་བྱང་ཆུབ་རྒྱན་མཚན་ཕྱག་འཚལ་ལོ། ། དེ་ཡང་དཔྱལ་རྒྱལ་བའི་བློ་གྲོས་ཀྱི་སྲས་མཆེད་གཉིས་ལས། གཅེན་པོ་བླ་མ་བསོད་ནམས་རྒྱན་མཚན་ནི། བྱང་ཆུབ་སེམས་དཔའ་སྐྱེ་བ་བདུན་པ་སྟེ། སྐུ་འཁྲུངས་དུས་ཡང་ལྟས་ཁྱད་པར་ཅན་བྱུང་ཞིང༌། འབྲི་ཀློག་སློབ་མི་དགོས་པར་མཁྱེན་ཅིང༌། ཡབ་ཆོས་གསང་སྔགས་རྙིང་མའི་ཆོས་ལ་མཁས་པར་གྱུར། དགུང་ལོ་བཅུ་དྲུག་ལ་ཡབ་སྐུ་གཤེགས་ནས་དགོངས་རྫོགས་རྟེན་བཞེངས་རྣམས་གྲུབ་ནས་རྙིང་མའི་སྒྲོ་འདོགས་ཆོད་ཀྱང༌། ཐོས་པས་མི་ངོམས་པར་ཆོས་ཀྱི་དོན་དུ་སྲོག་ཀྱང་གཏོང་ཕོད་པས་ཆོས་བཙལ་བའི་ཕྱིར། འགོས་ལོ་ཙཱ་བ་ལ་འཕགས་སྐོར་ཞུ་བར་དགོངས་ནས།
ར་ཙ་སེ་ཕུག་ན་ཁུ་བོ་ཇོ་བཙུན་ཆོས་ཀྱི་གྲགས་པ་བཞུགས་པའི་དྲུང་དུ་བྱོན་ནས་བདག་གི་རྙིང་མའི་སྐོར་ལ་རྒྱུད་དྲུག ། ལེ་ལག་བཅུ་གསུམ། ཕྲན་ཉི་ཤུ་རྩ་བཞི་རྣམས་ལོབས་ལ། ད་གསར་མ་ཞིག་ཉན་དུ་འགྲོ་བར་ཞུ་ཞུས་པས། ཁྱོད་གསར་མ་ཉན་ན་ཡང་དག་དང་མིང་དང་ལྷ་གྲངས་ཀྱང་འདྲ་བར་འདུག་པས་འདི་ཡང་སློབ་པར་འདུན་ན་སློབ་ཤོག་གསུངས་ནས་ཀྱཻི་རྡོ་རྗེའི་རྒྱུད་ཕྱེད་གཏུབ་མ་ཞིག་ཀྱང་གནང༌། དེ་ནས་གཉའ་ནམས་རོང་དུ་ཕེབས། འགོས་ཁུག་པ་ལ་རྟ་དེ་ཕུལ། ཆོས་གསུང་ཙ་ན། ཉན་པས་ཆོག་སྙམ་ནས་བཞུགས་པས། ཉིན་གཅིག་བླ་མ་ལ་བསྙེན་བཀུར་ཞུ་མི་ཞིག་བྱུང་ནས་དེའི་ཕྱག་ཕྱིར་ཕྱིན་ནས་ལོག་པའི་ས་བར་ཡང་ཅིག་ཏུ་སླེབས་པ་དང༌།
ཇོ་སྲས་ཁྱོད་ཅི་ལ་འོངས་པ་ཡིན་གསུངས། བདག་འཕགས་སྐོར་ཞིག་ཞུ་བ་ལེགས་ཞུས་པས་ཁྱོད་ལ་འབུལ་བ་ཅི་ཡོད་གསུང༌། སྔར་ཡང་རྟ་འདི་ཕུལ་བ་ཡིན་ལགས། ད་རུང་ཡུལ་ན་བན་བུན་འདྲ་བདོག་པས་ཞབས་ཏོག་བགྱིད་པར་ཞུ་བྱས་པས་ཁམས་པ་དགེ་སྐྱབས་ཀྱི་འཕགས་སྐོར་ཆོས་ཐུན་རེ་ལ་གསེར་སྲང་དགུ་པའི་འབུལ་བ་བྱས་ཡོད། དེ་མིན་ཚོས་དེ་བས་ཀྱང་འབུལ་བ་མང་བ་ཕུལ། ཁྱོད་ལ་འབུལ་རྒྱུ་མེད་པའི་འཕགས་སྐོར་ཉན་རྒྱུ་མི་འོངས་གསུངས་ནས། རྟ་མཐུར་འཕྲོག་ཆིབས་བསྐྱོད་ནས་གཤེགས་སོང༌། འཕགས་སྐོར་ཐར་ཐོར་མིན་པ་ཚང་མ་བྱུང་བས། བསམ་མནོ་ཞིག་བཏང་བས། རང་ལ་ཡོད་པའི་རྟ་ནི་ཤོར།
དགོས་པའི་ཆོས་ནི་མ་ གནང༌། འོན་ཀྱང་བྱས་པས་ལོ་ཙཱ་བ་འགོས་ལའང་ཆོས་རྣམས་རང་བྱུང་དུ་བྱུང་བ་མ་ཡིན། ལྷོ་བལ་དུ་བྱོན་པས་བྱུང་བ་ཡིན། ང་རང་ཡང་ལྷོ་བལ་དུ་ཕྱིན་ཆོག་སྙམ། ཐུགས་ཀྱི་གོ་ཆ་ཆེར་འཁྲུངས་ཤིང་ཐུགས་རྟོགས་ཆེ་ལ་མི་ལྡོག་པའི་སྤོབས་པ་མངའ་བས། ལྷོ་བལ་དུ་འགྲོ་བའི་གྲོགས་སྒུག་པ་ལ་སྣ་ནམ་ཚོང་འདུས་སུ་ཨ་ཙ་ར་ལ་ཟས་སྐད་ཆུ་སྐད་སློབ་ཀྱིན་བསྡད་པས། ཉིན་གཅིག་ཁམས་པའི་གྲྭ་པ་འགའ་བྱུང༌། ཁྱེད་གར་འགྲོ་དྲིས་པས། དང་པོར་བལ་ཡུལ་དུ་འགྲོ ། དེ་ནས་རྒྱ་གར་དུ་འགྲོ །
བླ་མ་དང་རྟེན་ཁྱད་ཅན་ལ་བྱིན་རླབས་ཞུ་ཟེར། འོ་ན་ང་ཡང་འགྲོ་བླ་མ་ལ་ཁམས་བདེ་བྱས་ལ། ཡོང་གི་བྱས་ནས་བླ་མ་ཅན་ཕྱིན། ཕྱག་འཚལ་ནས། བདག་བལ་པོར་འགྲོ་བར་ཞུས་ནས། བླ་མའི་ཞལ་ནས། བལ་པོར་འགྲོ་བ་ལ་སྲོག་ཕར་ཕྱེད་ཚུར་ཕྱེད་ཡིན། འགྲོ་དང་མི་འགྲོ་ཁྱོད་རང་ལྟོས་གསུངས། ཇོ་མོའི་ཞལ་ནས། དེ་ཙམ་གཤེགས་ཙ་ན།
ཆོས་སྟོན་ཅིག་གསོལ་ལ་བྱོན་ཟེར། དེར་ཆོས་སྟོན་ཟོས་ཕྱིན་ཙ་ན། གྲོགས་རྣམས་སོང་གདའ། འགྲོགས་པར་ཕྱིན་ཕྱིན་ཀྱང་རྗེས་མ་ཟིན་པར་ས་བར་ཡང་ཞིག་ཏུ་ཤིང་སྡོང་པོ་ཞིག་ལ་པོ་ཏི་བཀལ་ནས་གཟིམས། སང་སྔ་མོར་བཞེངས་བྱོན་པས། ཚ་ལམ་གཅིག་ཙམ་དུ་སླེབས་ཙ་ན་པོ་ཏི་ལུས་པ་དྲན་སོས། དེར་ང་བལ་པོར་འགྲོ་བ་ལ། བོད་ཀྱི་དཔེས་ཕན་མི་ཐོགས་སྙམ་ཙ་ན། འོན་ཀྱང་ཆོས་སྤངས་པའི་ལས་གསོག་སྙམ་ནས། ལེན་དུ་བྱོན་པས་རྔོན་པས་རི་དྭགས་བཤོར་བའི་ཕྱིར་ནགས་ལ་མེ་བཅུག་ནས་འདུག་པས།
པོ་ཏི་ཡང་ཚིག་ཡོད་སྙམ་ཙ་ན། པོ་ཏི་ཤིང་སྡོང་དང་བཅས་པ་མ་ཚིག་པ་འདུག་པས་ང་ལ་ཆོས་འདིས་ཕན་ཐོགས་པ་ཞིག་ཡོང་བར་འདུག་དགོངས་ནས་ཅུང་དགའ་བ་ཞིག་བྱུང་གསུངས། དེ་ནས་བྱོན་པས་གྲོགས་ཀྱི་རྗེས་ཡང་ཟིན་བལ་ཡུལ་མཐིལ་དུ་སླེབས། འདི་ན་ཆོས་སུ་མཁས་དྲིས་པས། དཔལ་འཇིགས་མེད་གྲགས་པ་བྱ་བ་ནཱ་རོའི་དངོས་སློབ་ཆོས་རྣམས་བུམ་པ་གང་བྱོའི་ཚུལ་དུ་ཐོབ་པའི་གྲུབ་ཐོབ་ཅིག་པི་པི་ཧ་ར་ན་བཞུགས་ཀྱི་ཡོད་ཟེར། དེར་ཕྱིན་པས་བླ་མ་དང་མཇལ། དཔྱལ་གྱི་འགོ་མཛད་ནས། ཆ་རྐྱེན་བསྡུས་ནས་ཚོགས་འཁོར་བཤམས། མཆེད་གྲོགས་རྣམས་ཆང་གི་མྱོས་ནས་བླ་མ་བཞིན་མི་སྡུག་ཅིང་དམངས་རིགས་ཡིན་པ་དང་བོད་སྐད་མ་ཤེས་པས་རྐྱེན་ཅན་བྱས་ནས་གླུ་བླངས། བླ་མ་བལ་པོ་ཕམ་འཐིང་ཟེར། །
མ་མཐོང་ཙ་ན་སྒྲ་རེ་ཆེ། ། མཐོང་ནས་གམ་དུ་གཏུགས་ཙ་ན། ། གླང་རྒན་དར་གྱིས་གཡོགས་གདའོ། ། ཞེས་པས་དམ་ཚིག་ལ་སེལ་བཞུགས་ནས། གཏོར་མ་ནམ་མཁར་འཕར་བྱུང་བས་སྣོད་མི་ལྡན་པར་དགོངས་ནས་སོང་ཞིག་པའི་བརྡ་དང༌། བཀའ་སྐྱོན་མང་པོ་གསུངས་པས། གླུ་ལེན་མཁན་རྣམས་རང་གནོང་གིས་སྒོ་མི་ཐོབ་པ་ཙམ་དུ་བྲོས་སོང༌། ཇོ་སྲས་གླུ་ལེན་པ་ལ་མ་ཐེ་བས། བླ་མའི་དྲུང་དུ་བསྡད་པས་བླ་མ་བཞིན་མི་སྡུག་ཀྱང་མ་དད་པ་མ་བྱུང་ཅིང༌། དམ་ཚིག་ལ་སེལ་ཀྱང་མ་ཞུགས་པས་རྗེས་སུ་འཛིན་པར་ཞུས་པས་གནང་སྟེ།
དང་པོར་བཅོམ་ལྡན་འདས་མ་བདག་མེད་དཀྱིལ་འཁོར་ཏུ་དབང་བསྐུར་བར་ཞུས། དེ་ནས་དགྱེས་པ་རྡོ་རྗེའི་དཀྱིལ་འཁོར་དུ་དབང་བསྐུར། རྒྱུད་གསུམ་མན་ངག་དང་བཅས་པ་གནང༌། ཀྱཻ་རྡོ་རྗེ་ལ་འགྲེལ་པ་མི་འདྲ་བ་བཅུ་གཉིས་དང་བཅས་པ་གསན་ཅིང༌། བྷ་ཝ་བྷ་དྲས་མཛད་པའི་འགྲེལ་པ་ཡང་བསྒྱུར་བྱའོ། ། གཞན་འགྲེལ་པ་ཕལ་ཆེར་ཐུགས་སུ་ཚུད། གཞན་རྒྱུད་དང་མན་ངག་མང་དུ་གསན། སྒོམ་པ་གཏུམ་མོ་སྦར་བ་ལ་སེམསབཟུང༌། དེ་ནས་བསླབ་ཚིགས་རིང་མོ་ལ་སོགས་པ་ལ་སེམས་བཟུང་ཅིང༌། ཁྲིད་བཀའ་ཐམས་ཅད་ཚར་བར་ཞུས།
ཆོས་ཐུན་རེ་ལ་གསེར་གྱི་མཎྜལ་རེ་ཕུལ། བལ་པོར་བཞུགས། དེ་ནས་བལ་པོའི་རྟེན་རྣམས་ལ་མཆོད་པ་རེ་ཕུལ། བྱིན་རླབས་ཞུས། ཁྱད་པར་དུ་འཕགས་པ་ཤིང་ཀུན་གྱི་དྲུང་དུ་མཎྜལ་ཕུལ། གསོལ་བ་བཏབ། བདག་གི་བསླབ་པའི་ཆོས་འདི་རྣམས། ཟང་ཟིང་ལྟ་ཕྱིར་ལྟ་ཅི་སྨོས། ལུས་སྲོག་ལ་ཡང་མི་ལྟ་བར་དོན་དུ་གཉེར་བ་རྣམས་ལ་སྦྱིན་པར་བྱའོ། ། སེམས་ཅན་ལ་ཕན་པ་རྒྱ་ཆེན་པོ་འབྱུང་བར་ཤོག་སྙམ་དུ་ཐུགས་བསྐྱེད་པའི་ཚེ།
དཔལ་དགྱེས་པ་རྡོ་རྗེའི་རྟེན་དང་བརྟེན་པར་བཅས་པ་ཞལ་གཟིགས་ཤིང་ནམ་མཁའ་ལ་རྩ་བའི་སྔགས་ཀྱི་སྒྲ་སྒྲོག་པར་གསན་ཏེ་བྱིན་རླབས་ཆེར་ཞུགས། དེ་ནས་བོད་དུ་བྱོན། སྐུ་ཚེའི་སྟོད་ལ་སྔགས་རྙིང་མའི་གྲྭ་པ་བཙུགས། བར་དུ་གསར་རྙིང་གཉིས་ཀ་དར། སྐུ་ཚེའི་སྨད་ལ་རྙིང་མ་ནུབ། གསར་མ་དར་བྱུང་བས། ངའི་ཕ་ཆོས་ནུབ་ཏུ་ཕང་གསུང་ནས། གསང་བ་སྙིང་པོ་ཚར་རེའི་གདལ་པོ་ཞིག་ལོང་གསུང་གདའ། དེའི་དུས་མཁའ་འགྲོ་མ་རྡོ་རྗེ་བདུད་འདུལ་མ་ཟེར་བའི་མ་ཇོ་རྒན་མོ་ཞིག་ཡོད་པ་དེས། བླ་མ་ལོ་ཙཱ་བས་ལྷོ་བལ་དུ་བྱོན་པའི་ཆོས་ཀྱི་སྐྱོས་མ་ཞིག་ཞུ་ཟེར་བས།
ཐོག་མར་དབང་གི་རྒྱུད་སྨིན་པར་བྱེད་དགོས་པས་དགྱེས་པ་རྡོ་རྗེའི་དབང་བསྐུར། རྒྱུད་ལ་འགྲེལ་དྲུག་གི་རྗེས་སུ་འབྲང་བའི་བཤད་པ་བཙུགས་སོ། ། དེ་ནས་འབྱོར་པ་དོན་ཡོད་པར་བྱ་བའི་ཕྱིར། དཔལ་རྡོ་རྗེ་སེམས་དཔའ་རྒྱུ་དངུལ་དཀར་བྲེ་ཆེན་བཞི་ཅུ་ཞེ་བཞི་ལ། དངུལ་དཀར་བུར་ལུགས་དང་ཁ་ཆེའི་བཟོ་བོ་མཁས་པས་ཁ་ཆེའི་བཟོ་དང་མཐུན་པར་གར་བུ་མའི་ཚད་དུ་བཞེངས་ཏེ། ཐུགས་ཀ་ན་བཅོམ་ལྡན་འདས་ཐུབ་པ་ཆེན་པོའི་ཆོས་འཁོར་བསྐོར་བའི་དུས་ཀྱི་བཞུགས་ཁྲིའི་དུམ་བུ་དཔྱལ་སེ་རྩ་དམར་རུའི་དབུ་སྐྲ་རིང་བསྲེལ། ཐུགས་དམ་ཕྲེང་བ་རྣམས་བཞུགས་སོ། ། དེ་ལ་ཇི་སྐད་དུ། ལྷུན་པོའི་ཤར་ཕྱོགས་དཀར་བ་ལྷ་སྐུ་བཞིན། ། གང་བའི་ཟླ་བ་དཀར་བ་ཁྱོད་ཞལ་བཞིན། །
རྒྱུད་དཀར་དཀར་ཁྲ་ཁྱོད་ཞལ་འཛུམ་པས་མཛེས། ། གངས་རི་དཀར་པོ་ཁྱོད་སྐུའི་འོད་འཕྲོ་བ། ། དེ་ནས་རཱ་ཛ་སེ་ཕུག་ཏུ་རྒྱའི་མཐིང་ཤོག་ལ། བཙོ་མའི་གསེར་གྱིས་བྲིས་པའི་གསེར་འབུམ་སྟག་སྒྲོ་མ་བཞེངས་པ་ནི། མོ་མན་མདོག་འདྲའི་འོད་ཆགས་མཐིང་ཤོག་ལ། ། དང་གའི་མདོག་འདྲ་བཙོ་མའི་གསེར་ཡིག་ནི། ། ཨུཏྤལ་ཀུན་ནས་རྒྱས་འདྲ་པདྨའི་དབུས། ། ཟེའུ་འབྲུ་གསེར་པོ་སྣུམ་ལ་བརྗིད་ཆགས་པ། ། དེ་ནས་རྒྱུད་འགྲེལ་དང༌། ཆོས་ཕྲན་བསྒྱུར་བ་ལ་སོགས་པ་རྒྱས་པར་རྣམ་ཐར་ལས་ཤེས་པར་བྱའོ། །
རྟེན་གསུམ་བཞེངས་པ་རྣམས་ལ། མཆོད་པ་དང་རབ་གནས་དང་དགའ་སྟོན་ཡང་རྒྱ་ཆེར་མཛད་ནས་དགུང་ལོ་དྲུག་ཅུ་རྩ་བརྒྱད་ལ་ས་གཡོ་བ་དང༌། གནམ་གྲུམ་པ་ལ་སོགས་པའི་ལྟས་དང་བཅས་ནས་དག་པའི་ཞིང་དུ་གཤེགས་སོ། ། གཅུང་པོ་བྱང་ཆུབ་རྒྱལ་མཚན་ནི་སྔགས་ཀྱི་ནུས་པ་དང་མཐུ་དང་བྱིན་རླབས་ཆེ་བས་གཞན་གྱི་མི་བརྫི་ཞིང་ཕ་རོལ་ཟིལ་གྱིས་གནོན་པའི་སྟོབས་ཀྱི་རྒྱ་གར་དང༌། རྒྱ་ནག་གི་བར་དུ་འགྲོ་པོ་ལ་སུས་ཀྱང་མི་འཚེ་བའི་རྒྱ་གཙུགས་སོ། ། ཚོང་དཔོན་མཛད་པས་འབྱོར་པ་མི་ཟད་པ་ལ་ལོངས་སྤྱོད་ཅིང༌། ཆོས་ལ་མཆོད་པ་དང་ཕོང་བ་ལ་སྦྱིན་གཏོང་མཛད་དེ། དཔྱལ་མཐུ་ཆེན་ཞེས་པར་གྲགས་སོ། ། བསྟན་པའི་སྲོག་ཤིང་བསོད་ནམས་རྒྱལ་མཚན་དང༌། ། བྱང་ཆུབ་རྒྱལ་མཚན་མི་མཐུན་ཕྱོགས་ལས་རྒྱལ། །
ནག་པོ་ཞང་ལྷ་འགྲོ་བའི་སྐྱབས་གཅིག་པུ། ། འདྲེན་མཆོག་བླ་མ་རྣམ་གསུམ་རྒྱལ་གྱུར་ཅིག ། ཇི་སྐད་དུ། འགྲོ་ཀུན་དགའ་འབྱུང་དམ་ཆོས་བདུད་རྩིའི་རོས། ། ཡེ་ཤེས་ལུས་རྒྱས་དྲི་མེད་རྡོ་རྗེའི་སྐུ། ། ཀུན་དགའི་གསུང་དང་རྡོ་རྗེའི་རྣལ་འབྱོར་ཐུགས། ། སྐྱེས་མཆོག་རྣམས་ཀྱི་གཙུག་རྒྱན་ཕྱག་འཚལ་ལོ། ། དངོས་གྲུབ་ཀུན་བརྙེས་ལྷན་ཅིག་སྐྱེས་དགའི་བདག ། རྡོ་རྗེ་སློབ་དཔོན་གོ་འཕང་མཆོག་ལ་གནས། ། འཕྲིན་ལས་སྟོབས་ལྡན་དེ་དེའི་ཡབ་མཆེད་པོ། །
དཔྱལ་བན་ནག་པོ་ཞང་ལ་ཕྱག་འཚལ་ལོ། ། དེ་ཡང༌། བླ་མ་བསོད་ནམས་རྒྱལ་མཚན་གྱི་སྲས། ཀུན་དགའ་རྡོ་རྗེ་དེ། ཡབ་ཆོས་གསང་སྔགས་གསར་རྙིང་མ་ལུས་པ་ལ་མཁས་ཤིང་ཡོ་ག་གནུབས་ལུགས་ཀྱང་མཁྱེན་ལ། མྱང་སྟོད་ཁྱུང་རིན་ཆེན་གྲགས་ལ་ཚད་མ་རྣམ་ངེས་ཀྱང་གསན་ཏེ་ཤིན་ཏུ་མཁས་པར་གྱུར་ཀྱང༌། ཡོན་ཏན་གྱིས་ཆོག་མ་ཤེས་པས་བལ་པོར་བྱོན་ཏེ། གནས་ལྔ་པཎྜི་ཏ། ཨ་མ་ར་ཙཎྜ་དང༌། པུ་ཀ་ཤྲཱི་བྷ་དྲ་ལ་སྒྲ་ཚད་མ་སློབ་པ་མཐར་ཕྱིན་ནས།
དགྱེས་རྡོར་དང༌། བདེ་མཆོག་དུས་འཁོར་ལ་སོགས་པའི་རྒྱུད་འགྲེལ་མང་པོ་གསན་ཞིང༌། ཁྱད་པར་དུ། བླ་མ་ཧཾ་ངུ་དཀར་པོའི་དྲུང་དུ། རྡོ་རྗེ་རྣལ་འབྱོར་མའི་བྱིན་རླབས་དང༌། གཞུང་དྲུག་སྦྱིན་སྲེག་དང་བཅས་པའི་ཞལ་གདམས་ཞུས་ནས་བསྒྲུབས་པས་ཡི་དམ་མང་པོའི་ཞལ་གཟིགས་ཤིང་དངོས་གྲུབ་གནང་ལ། བླ་མ་དེ་ཡང་ཐུགས་མཉེས་ནས་ཕག་མོའི་ཐོད་སྐུ་དང་མཻ་ཏྲཱི་པའི་ཕྱི་རོལ་མཆོད་པའི་མཎྜལ། ཁ་ཊྭཾ་ཁ་དང༌། རུས་རྒྱན། ཏིང་ཏིང་ཤགས་ལ་སོགས་པ་བྱིན་རླབས་ཀྱི་གནང་སྦྱིན་དང༌།
ལུང་བསྟན་དང་བཅས་པ་གནང་ནས་བོད་དུ་ཕེབས། ཟབ་པ་དང་རྒྱ་ཆེ་བའི་ཆོས་འཁོར་བསྐོར་བས། བུ་སློབ་ནམ་མཁའི་སྐར་མ་ལྟ་བུར་འདུས་པའི་ནང་ནས་མཆོག་ཏུ་གྱུར་པ་དྲུག་ལ་ཆོ་འཕྲེང་དང༌། མཁྱེན་རབ་མཆོག་ཏུ་གྱུར་པ་ས་སྐྱ་པ་འཁོན་བསོད་ནམས་རྩེ་མོ། མཁས་པའི་མཆོག་ཏུ་གྱུར་པ་འུ་ཡུག་པ། དབྱར་དབུ་མ་པ་དང༌། ནུས་པ་ཆེ་བའི་མཆོག་ཏུ་གྱུར་པ་རང་ལྷས་སྡེང་པ་ཡང་དག་རྡོ་རྗེའོ། ། མཐར་ཕྱིན་གྱི་སློབ་མ་གསུམ་ལ། དྲག་སྔགས་ཀྱི་ནུས་པ་མཐར་ཕྱིན་ནས། གདོན་བགེགས་དང་ལོག་འདྲེན་ཚར་གཅོད་ནུས་པ་དྲན་སྟོན་མཐའ་གྲལ།
ཡི་དམ་གྱི་བསྙེན་སྒྲུབ་མཐར་ཕྱིན་ནས། སློབ་མ་ལ་དངོས་གྲུབ་གཏེར་ནུས་པ་ཧྲིའུ་ཆུང་བ་ལྕེ་མདོ་སྡེ་སེང་གེ ། སྒྲུབ་པའི་རྒྱལ་མཚན་བཙུགས་ནས་རིམ་གཉིས་མཐར་ཕྱིན་ནས་རྟོགས་པ་མངོན་དུ་གྱུར་པ་གཉུབས་རྒྱལ་ཚ་རིན་པོ་ཆེ་འབར་བའི་མཐའ་ཅན་གཉིས་ནི། སྒྲུབ་པ་བཀའ་བརྒྱད་ཀྱི་མན་ངག་དང་ལས་སྦྱོར་ལ་མཁས་པ་སྒྱི་མཁར་ལ་ར་ཇོ་བཙུན་ཁ་ལ་མེ་འབར། ཕག་མོ་གཞུང་དྲུག་གི་བསྐྱེད་རྫོགས་གདམས་པ་ལ་མཁས་པ་ཟ་སྟོན་ཁ་ལ་མེ་འབར། ཚེ་གཅིག་ལུས་གཅིག་ལ་མཆོག་གི་དངོས་གྲུབ་བརྙེས་པ་དཔྱལ་ལོ་ཙཱ་བ་ཀུན་དགའ་གྲགས་སོ། ། དེ་ལ་སོགས་པའི་འགྲོ་བའི་དོན་དཔག་ཏུ་མེད་པ་མཛད་པས། མཆོད་རྟེན་དཀར་པོ་ནས། རྡོ་བུག་པ་ཅན་མན་ལ། ལྷ་དམར་མོ་མི་སྒོམ་པ་དང༌།
ཆང་སྐྱར་བསྐྱུར་མི་འཐུང་བའི་མི་མེད་པ་བྱུང་ངོ༌། ། བླ་མ་དེས། ཁྲི་གསུམ་གྱི་གཙུག་ལག་ཁང་དང་ཅུང་པ་བན་མཚོའི་ལྷ་ཁང་དང༌། སྨན་ལུང་མཆོད་ཁང་ལ་སོགས་པ་བསམ་གྱིས་མི་ཁྱབ་པ་བཞེངས། གསུང་རབ་ནི་རྒྱའི་བཙུན་མོ་གན་ཤོག་སྲབ་འཇམ་ལ། གསེར་ཞུན་མས་བྲིས་པའི་མདོ་མང་ཤིན་ཏུ་མཚར་བ་བཞེངས་པ་ནི། རྒྱ་ཤོག་སྔོན་པོ་ཚོས་ཀྱི་བྱུགས་པ་ལ། ། བཙོ་མའི་གསེར་ཡིག་གསེར་པོ་འོད་འཕྲོ་བ། ། ཀུན་ནས་དྭངས་པ་ཡིད་བཞིན་མཚོ་ཡི་སྟེང༌། ། ངུར་བ་ཁྱུ་ལྡིང་ཕྲེང་དུ་དངར་བ་བཞིན། །
ཞེས་སོ། ། དེ་ནས་ཤངས་བྲག་དམར་དཔལ་གྱི་གཞལ་ཡས་སུ་སྒྲུབ་པ་མཐར་ཕྱིན་པས། ཡི་དམ་གྱི་ལྷ་དཔག་ཏུ་མེད་པའི་ཞལ་གཟིགས། བསྐྱེད་རྫོགས་ལ་བརྟན་པ་ཐོབ། ཁྱད་པར་རྡོ་རྗེ་རྣལ་འབྱོར་མ་དང་དུས་ནམ་ཡང་མི་འབྲལ་བར་གསུང་གླེང་དང་གདམ་པ་ཐོབ། མཁས་བཙུན་བཟང་གསུམ་གྱི་སྙན་པའི་གྲགས་པས་ཁྱབ་པས། དབུས་གཙང་གི་དགེ་བའི་བཤེས་གཉེན་མང་པོ་ལ་གདམ་པའི་གནས་བསྟན་ནས། གདུལ་བྱ་རྟག་འཛིན་ཅན་གདུལ་བའི་དོན་དུ། གཟུགས་སྐུའི་བཀོད་པ་ཆོས་དབྱིངས་སུ་བསྡུས་ནས། དགུང་ལོ་བཞི་བཅུ་རྩ་དྲུག་ལ་བདེ་བ་ཅན་དུ་ཐེགས་སོ། །
འགྲོ་མགོན་ལྕེ་སྒོམ་པའི་གསུང་ནས། དཔྱལ་ལོ་ཙཱ་བ་ཀུན་དགའ་རྡོ་རྗེ་ཁོང་དེང་སང་བདེ་བ་ཅན་ན་གྲྭ་པ་བཅུ་ལྷག་ཙམ་ལ་ཆོས་གསུང་གིན་འདུག ། ཁོ་བོ་རང་ཡང་ལན་འགའ་རེ་མཇལ། ཁོང་ལ་མོས་པ་གཙོ་དེར་གསོལ་བ་ཐོབ་གསུངས། སྐུ་གདུང་ཞུ་བའི་ཁྲག་གི་ངོས་ལ་ཆོས་འབྱུང་གི་ནང་དུ་བཅོམ་ལྡན་འདས་མ་ཞལ་གཉིས་མར་བྱོན་པ་དང༌། སྐུ་གདུང་ལ་བདེ་མཆོག་དང༌། རྣལ་འབྱོར་མ་དང༌། རིང་བསྲེལ་བསམ་གྱིས་མི་ཁྱབ་པ་འཁྲུངས་སོ། ། ནང་རྟེན་དུ་འཇམ་དབྱངས་ཀྱི་སྐུ་འདི་ཉིད། བལ་པོར་ཁྲི་ཡོལ་དང་བཅས་པ་བཞེངས་ཤིང་ཐུགས་ཀ་ན་གྲུབ་ཐོབ་མང་པོའི་གདུང་རིང་བསྲེལ།
པཎ་ཆེན་ཧཾ་ངུ་དཀར་པོའི་དབུ་སྐྲ་ཐུགས་དམ་ཕྲེང་བ། བླ་མ་རང་ཉིད་ཀྱི་རིང་བསྲེལ་བཞུགས་ཤིང༌། རབ་གནས་ཀྱི་དུས་འཇམ་དབྱངས་དངོས་སུ་ཐིམ་པ་དང༌། མེ་ཏོག་གི་ཆར་བབ་ཅིང༌། མི་མ་ཡིན་དང༌། ཆོས་སྐྱོང་གིས་བསུས་པ་ལ་སོགས་པ་བྱུང་བར་གདའོ། ། བསྐྱེད་རྫོགས་ཀུན་ལ་ཉམས་ལེན་མཐར་ཕྱིན་པས། ། ཟག་མེད་དགའ་བཞིའི་བདེ་བས་རྒྱུད་གང་ནས། ། ཟུང་འཇུག་རྡོ་རྗེ་འཛིན་མཆོག་བརྙེས་པ་ཡིས། ། མཚུངས་མེད་ཀུན་དགའ་རྡོ་རྗེ་རྒྱལ་གྱུར་ཅིག །
ཅེས་སོ། ། གཅུང་པོ་བྱང་ཆུབ་རྒྱལ་མཚན་གྱི་སྲས། ནག་པོ་ཞང་ལྷ་སྟེང། འདོད་ལྷ་དང་ཆོས་སྐྱོང་གྲུབ་ཤིང་ལས་མགོན་དྲན་དུ་བཀོལ་བས་དགྲ་བགེགས་ཐམས་ཅད་སྐྲག་པར་བྱེད་པ་དེས། ཡབ་ཀྱི་མཛད་སྲོལ་ཚོང་དཔོན་མཛད་ཅིང༌། དེ་དག་གི་ཁྲི་གསུམ་གྱི་མདུན་དུ། ལས་སྒོ་གསུམ་གྱི་ཚོང་ཟོང་ལ། ཤོ་གམ་བསྡུས་ཤིང༌། ཁམས་པ་དང་རྒྱའི་ཇ་དར་ལ་སུམ་ཅུ་སིག་ལེན་པ་དང༌། ཞོ་ཆུ་ནས་གནས་སྔོན་གྱི་བར་ལ་མེ་ཏོག་ཤར་མ་བསྡུས་པ་ལ་སོགས་པ་ཁ་སྲོལ་བཟང་པོ་ལེན་པའོ། །
དེ་ལ་ནག་པོ་ཞང་ལྷའི་བརྒྱུད་པ་སྲ་པེ་བའོ། ། ཀུན་མཁྱེན་མཁྱེན་རབ་མངའ་ཞིང་ལུས་ཅན་ཀུན། ། དགའ་མཛད་ཐུགས་རྗེས་གཞན་ཕན་གྲུབ་ན་དགའ། ། གྲགས་པའི་སྙན་པས་ས་གསུམ་ཡོངས་གྲགས་པ། ། གཅེན་པོ་ལོ་སྒོམ་མཆོག་ལ་ཕྱག་འཚལ་ལོ། ། བསོད་ནམས་སྟོབས་ལྡན་དགེ་བའི་དཔལ་གྱི་གཞི། ། མངོན་མཐོའི་ངེས་ལེགས་རྒྱུར་གྱུར་ལེགས་སྤྱོད་ཅན། ། ཆོས་དང་ཟང་ཟིང་དཔལ་གྱི་རབ་འབྱོར་པའི། ། ཁྲི་གསུམ་ཇོ་སྲས་དཔལ་ལེགས་རྒྱལ་གྱུར་ཅིག ། རྡོ་རྗེ་འཛིན་པའི་གོ་འཕངས་ཀུན་བརྙེས་ཤིང༌། །
མཐུ་སྟོབས་དྲག་པོའི་རྩལ་གྱིས་འགྲོ་བ་སྒྲོལ། ། རིག་པའི་གནས་ལྔ་སྦྱངས་པ་མཐར་ཕྱིན་པའི། ། གཅུང་པོ་སྐྱེག་ཚ་སྒྲ་སྒྱུར་ཕྱག་འཚལ་ལོ། ། དེ་ཡང་བླ་མ་ཀུན་དགའ་རྡོ་རྗེའི་སྲས་གསུམ་ལས། གཅེན་པོ་བླ་མ་ཀུན་དགའ་གྲགས་ནི། ཡབ་ཆོས་མ་ལུས་པ་ལ་སློབ་དཔོན་གྱི་གོ་འཕང་ཐོབ་ནས། མྱང་སྟོད་བྲང་ཐང་དུ་ཇོ་བཙུན་ཁྱུང་ལ་ཚད་མ་བསླབས་པས་མཁས་པར་གྱུར་ ཀྱང༌། ཆོས་འཚོལ་མི་ངོམས་པ་དང༌། ཡབ་མེས་ཀྱི་བཀའ་སྲོལ་བཀག་པའི་ཕྱིར། རྒྱ་གར་ཡུལ་དབུས་སུ་བྱོན་ནས།
མཁས་གྲུབ་རྣམས་ཀྱི་ཞབས་ལ་བཏུད་ནས། སྒྲ་ཚད་ལ་མཁས་པར་གྱུར་ནས། རྒྱུད་འགྲེལ་དང༌། གདམས་པ་ཟབ་མོ་དུ་མ་ཁོང་དུ་ཚུད་ཅིང་ལོ་བཅུ་གསུམ་བཞུགས་ནས། ད་ནི་བོད་དུ་མཁས་རྣམས་གདན་དྲངས་ལ་འགྲོ་དོན་བྱ་སྙམ་ནས། རི་བོ་བྱ་རྐང་ཅན་དུ་བླ་མ་དང་མཁའ་འགྲོ་ལ་ཚོགས་མཆོད་ཕུལ། གསོལ་བ་བཏབ་པས། བཞིན་བཟང་དལ་ལ་ཡིད་འོང་མ། ། སྔོ་སངས་རུས་པའི་རྒྱན་གྱིས་སྤྲས། ། སྐུ་བཟང་གཟུགས་དང་ལང་ཚོས་བརྒྱན། །
མ་ཡེ་ཤེས་མཁའ་འགྲོ་དངོས་དང་མཇལ། ། དུས་སྐད་ཅིག་ཉིད་ལ་བྱིན་རླབས་ཞུགས། ། བདེ་འབར་དགག་སྒྲུབ་ཞིག་འཛིན་པ་གྲོལ། ། ཉམས་རྟོགས་རྒྱས་སོ། ། དེའི་ཚེ་མཁའ་འགྲོ་མས་ལུང་བསྟན་པ། སྤྲོས་མེད་ཀྱི་སྒྲུབ་པ་ལ་བརྩོན་པར་གྱིས་དང༌། ཚེ་འདི་ཉིད་ལ་མཆོག་གི་དངོས་གྲུབ་ཐོབ་པར་འགྱུར་ཞིང་བུ་ཚ་བོ་ལ་སོགས་པའི་རྒྱུད་པ་ཆུ་བོའི་རྒྱུན་བཞིན་དུ་འབྱུང་ཞིང༌། དབེན་པའི་གནས་ལྷ་རི་སྒང་པོའི་ཡར་ཁུད་ལ་སོགས་པ་ཡང་ལུང་བསྟན་པས་འཇིག་རྟེན་གྱི་གྲགས་པ་སྙིང་པོ་མེད་པ་ཆེད་དུ་མ་བཟུང་བར། བལ་ཡུལ་ལ་སོགས་པའི་གནས་རྣམས་སུ་སྒོམ་ཁོ་ན་མཛད་པས་ལོ་སྒོམ་ཞེས་གྲགས་ལ། བོད་དུ་བྱོན་ནས་ཀྱང་སྤྲོས་པ་དོར་ཏེ་ལྷ་རི་གླང་པོའི་ཡར་ཁུད་དུ་སྒྲུབ་པ་མཛད་པས།
ཕྱག་རྒྱ་ཆེན་པོའི་དངོས་གྲུབ་ཐོབ་ནས་དགུང་ལོ་བཞི་བཅུ་རྩ་བཞི་ལ་མཁའ་སྤྱོད་དུ་བདེ་བར་གཤེགས་སོ། ། བླ་མ་དེའི་ནང་རྟེན་དུ་གདུང་རྟེན་བཀྲ་ཤིས་འོད་འབར་བྱ་རུ་མ་ཆེན་མོ་འདི་ཉིད་བཞེངས་ཏེ། འདི་ཉིད་ཀྱི་ནང་ན་བླ་མ་དེ་ཉིད་རང་གི་སྤུར་ལས་འཁྲུངས་པའི་འཇམ་དབྱངས་སྨྲ་བའི་སེང་གེའི་སྐུ་གཅིག་གིས་ཐོག་དྲངས་པའི་གདུང་རིང་བསྲེལ་བསམ་གྱིས་མི་ཁྱབ་པ་དང༌། མཚན་འབུམ་བཞུགས་སོ། ། བླ་མ་དེའི་སློབ་མའི་གཙོ་བོ་སྨོས་ན་ནི། མཚུངས་པ་མེད་པ་གསུམ་དང༌། འགྲན་ཟླ་བྲལ་བ་གཉིས་ཏེ། གསང་སྔགས་གསར་རྙིང་གི་རྒྱུད་སྡེ་མཐའ་དག་ལ་མཁས་པ་ལོ་རོ་བསོད་ནམས་སེང་གེ་དང༌། རྣལ་འབྱོར་བླ་མེད་ཀྱི་རྒྱུད་སྡེ་མཐའ་དག་ལ་མཁས་པ་རྟག་སྟོན་རྡོ་རྗེ་བཟང་པོ། མན་ངག་དང་བྱིན་རླབས་ཀྱི་ཆུ་རྒྱུན་འབེབས་པ་ལ་མཁས་པ།
རྟག་པ་ཕྱག་ན་རྡོ་རྗེའོ། ། འགྲན་ཟླ་མེད་པ་གཉིས་ནི་མཐུ་དང་ནུས་པ་མཐར་ཕྱིན་པའི་སྒོ་ནས་ཚར་གཅོད་དང་རྗེས་སུ་འཛིན་པ་ལ་ཐོགས་པ་མེད་པ་དཔྱལ་པ་རྟག ། མདོ་སྔགས་ཀྱི་རྒྱ་ཚོའི་ཕ་རོལ་ཏུ་ཕྱིན་ཅིང་མངོན་མཁྱེན་དང་རྫུ་འཕྲུལ་ལ་དབང་སྒྱུར་བ་དཔྱལ་ལོ་ཙཱ་བ་དཔལ་ཆོས་ཀྱི་བཟང་པོའོ། ། བར་པ་ཇོ་དཔལ་གྱི་གཙུག་ལག་ཁང་ཆེན་པོ་ཁྲི་གསུམ་དགེ་འཁོར་དང་བཅས་པ་བསྐྱངས་པས་མངའ་ཐང་ཡང་རྩེར་འཕེལ་ལོ། ། གཅུང་པོ་སྐྱེག་ཚ་རྡོ་རྗེ་དྲག་པོ་རྩལ་ནི། ཡབ་ཆོས་རྣམས་ལ་གཞུང་བཤད་རྣམས་ལག་ལེན་དང་བཅས་པ་མཁྱེན་ཡང༌། ཆོས་ཀྱི་རྒྱུད་ཕྱུག་པར་བྱ་བའི་ཕྱིར། རྒྱ་གར་ཡུལ་དབུས་སུ་བྱོན་ནས། གནས་ལྔ་རིག་པའི་པཎྜི་ཏ་ཆེན་པོ་བྲམ་ཟེ་དཔལ་འཛིན་ཞབས་དང་ནག་པོ་ཞབས་ཆུང་ལ་སོགས་པ་རྣམས་ལ་སྒྲ་ཚད་རྒྱུད་འགྲེལ་དང་བཅས་པ་གདམས་པ་མང་པོ་གསན་ཏེ། ལོ་བཅུ་གཉིས་བཞུགས་ནས་བོད་དུ་བྱོན་ནས་འགྲོ་དོན་མཛད་ཅིང༌།
དགྱེས་པ་རྡོ་རྗེ་ལ་འགྱུར་ཡང་མཛད། གཞན་ཡང་རྒྱུད་འགྲེལ་དུ་མ་འགྱུར་བར་གྲགས་སོ། ། དྲག་སྔགས་སྟག་གི་ང་རོ་བསྒྲགས་པའི་མཐུས། ། དགྲ་བགེགས་སྤྲེའུ་སྟུགས་བྱེད་པ་སྟག་དང༌། ། བདུད་དཔུང་གླང་པོའི་ཀླད་པ་འགེམ་བྱེད་པའི། ། འཇིགས་མེད་སེང་ལས་སྐྱེས་དེ་རྒྱལ་གྱུར་ཅིག ། སངས་རྒྱས་བསྟན་པའི་དཔལ་ཉིད་སངས་རྒྱས་དཔལ། ། ཆོས་ཀྱི་དབང་ཕྱུག་ཆོས་ཀྱི་སྦྱིན་བདག་སྟེ། ། འཕྲིན་ལས་བཟང་པོས་འགྲོ་བ་བཟང་པོ་འདུལ། ། སྐད་གཉིས་སྨྲ་བའི་དབང་ཕྱུག་ལ་ཕྱག་འཚལ། །
ཚུལ་ཁྲིམས་ཕུན་ཚོགས་གཙང་རིགས་རྣམས་ཀྱི་དཔལ། ། ཤེས་རབ་ཕུན་ཚོགས་ཆོས་ཀྱི་སྒོ་རྣམས་འབྱེད། ། ཏིང་འཛིན་ཕུན་ཚོགས་ལྷག་པའི་སེམས་བཟང་པོ། ། སངས་རྒྱས་བསྟན་པའི་བདག་ལ་ཕྱག་འཚལ་ལོ། ། མི་མཐུན་ཕྱོགས་ལས་རྒྱལ་བའི་རྒྱལ་ཆེན་དང༌། ། འགྲོ་བ་ལྔ་ཡི་རྩེ་མོའི་དཔལ་འབྱོར་ཅན། ། མཆེད་ལྔའི་ཐ་ཆུང་ལྔ་རྩེ་མཛངས་པ་དང༌། ། ཡབ་མཆེད་བློ་ཡངས་ནམ་མཁའ་རྒྱལ་གྱུར་ཅིག ། ཚོགས་གཉིས་ཆུས་བརླན་དགེ་བའི་རྩ་བ་དཀར། ། མཁྱེན་རྩེའི་འདབ་རྒྱས་སྙན་པའི་དྲི་བསུང་ཅན། །
དམ་ཆོས་སྒྲ་རྩེའི་འབྱུང་གནས་ལེགས་བཤད་གཏེར། ། གཅུང་པོ་པདྨ་ལོ་ཙཱ་ཕྱག་འཚལ་ལོ། ། དེ་ཡང་གཅེན་པོ་བླ་མ་ཀུན་དགའ་གྲགས་ཀྱི་ཇོ་མོ་མ་ཅིག་བཀྲ་ཤིས་ལྡེམ་ལ་སྲས་ལྔ་འཁྲུངས། བར་པ་འཇམ་དཔལ་ལ་སྲས་གཉིས་སོ། ། དེ་ཡང་བླ་མ་ཀུན་དགའ་གྲགས་ཀྱི་ཆེ་བ་སྟག་སྟེ། ཡབ་ཆོས་རྙིང་མའི་སྐོར་ལ་ཤིན་ཏུ་མཁས་ཤིང་གསར་མའང་ཅི་རིགས་པར་མཁྱེན་ལ། ཁྱད་པར་དུ་དགེ་བའི་བཤེས་གཉེན་བཀའ་གདམས་པ་ཚུལ་ཁྲིམས་དབང་ཕྱུག་ལ། ཁ་འབར་མའི་མན་ངག་ཞུས་པས་མཁའ་འགྲོ་མ་དྲི་མ་མེད་པའི་གཟི་བརྗིད་དང་མཇལ། གཞན་ཡང་འདོད་ལྷ་ཆོས་སྐྱོང་གི་ཞལ་གཟིགས་པས། ལས་མགོན་བྲན་དུ་བཀོལ་བའི་མཐུས།
ཁ་འབར་མའི་གཏོར་མ་དངོས་སུ་གོམ་པ་བདུན་ཙམ་འགྲོ་བ། གསང་སྔགས་གྲུབ་པའི་རྣལ་འབྱོར་པ་ཆེན་པོ་སྨན་ལུང་བླ་མའི་གདན་ས་ནོན་པའོ། ། དེ་འོག་སེང་ལས་སྐྱེས་ནི། སྒྲུབ་པའི་མཐུ་སྟོབས་དང་ཡང་རྩལ་རྒྱས་ཤིང་སྔགས་ཀྱི་ང་རོས་འབྱུང་པོའི་རིགས་སྐྲག་བར་བྱེད་ལ། ཞི་རྒྱས་དབང་དྲག་གི་རས་པས་མཛེས་ཤིང༌། དྲག་པོའི་ལས་ཀྱི་སྡེར་མོས། མ་རུང་ཁྱུ་མཆོག་གི་མགོ་བོ་གཤོག་པར་བྱེད་པ་སྟེ་བན་མཚོའི་ལྷ་ཁང་ལ་སོགས་པར་འཛིན་པའོ། ། བར་པ་ལྔ་ཚིགས་པ་བླ་མ་ཆོས་བཟང་གི་རྣམ་ཐར་འོག་ནས་འབྱུང་བ་ལྟར་རོ། ། མཆེད་ལྔའི་མཐའ་དག་གི་སློབ་དཔོན་རྒྱལ་ཆེན་སྟེ། ཡབ་ཆོས་ཀྱི་སྒྲུབ་པ་ལ་བརྩོན་པས་ངག་ནུས་ཆེ་ཞིང་མི་ཆོས་ལ་མཁས་ཤིང་བསོད་ནམས་ཆེ་བས།
ཚོང་འདུས་ཀྱི་བཅུད་སྡུད་ཅིང་ཁ་ལོ་སྒྱུར་བ་ར་མཚམས་ཀྱི་བདག་པོའོ། ། ཐ་ཆུང་ལྔ་རྩེ་ནི། གཅེན་པོ་བླ་མ་ལོ་ཙྪ་བ་དང་ཐུགས་གཅུགས་པ། རྒན་རབས་ལ་བསྙེན་བཀུར་བྱེད་པ། ཕ་མ་ལ་བྱས་པ་གཟོ་བ། རང་བཞིན་གྱི་རྒྱུད་དྲང་ཤིང་མཛངས་པ། ངག་འཇམ་ཞིང་རྫུན་མེད་པ། དད་བརྩོན་དང་ལྡན་པ་བློ་གསལ་བ་ཡིད་གཞུང་བ་ཆོས་ཕྱིར་དཀའ་བ་སྤྱོད་ནུས་པ་ཞིག་ཡོད་པ། རང་ཉིད་ཀྱང་སློབ་གཉེར་དང་གཅེན་པོ་རྒྱ་གར་ན་བཞུད་པའི་མཐུན་རྐྱེན་གསེར་སྐྱེལ་དུ་བྱོན་པས། གང་གཱའི་འགྲམ་དུ་ཆོམ་རྐུན་པས་དཀྲོང་པའོ། །
ཡང་དཔྱལ་ཇོ་དཔལ་གྱི་སྲས་ཆེ་བ་དགེ་བཤེས་ནམ་མཁའ་ཁྲི་གསུམ་གྱི་བདག་བྱས་སོ། ། གཅུང་པོ་སློབ་དཔོན་པདྨས་ནི། ཡབ་མེས་ཀྱི་ཆོས་མང་པོ་མཁྱེན་ཀྱང་ཆོས་འཚོལ་བ་དང་དགེ་བ་ལ་སྤྲོ་བ། རྣམ་པ་གཅིག་ཏུ་ནི་བདག་གི་ཡབ་སྐུ་མཆེད་གསུམ་ལས་ཁུ་བོ་གཉིས་ཀས་རྒྱ་གར་ལ་བྱོན་འདུག་པ་ལ། ཡབ་ཀྱི་མ་བྱོན་པས་བདག་གིས་དད་དགོས་པའི་ཕྱིར་འགྲོ་སྙམ་སྟེ། རྒྱ་གར་དབུས་འགྱུར་ཚལ་དུ་བྱོན་ནས་པཎྜི་ཏ་བཛྲ་ཀིརྟ་བརྟེན་ནས། གདམས་པ་ཞུས་ཏེ་སློབ་གཉེར་མཛད་པས་མཁས་གྲུབ་ཏུ་གྱུར་ནས་རྒྱ་གར་ཉིད་དུ་བཞུགས་སོ། ། ས་གསུམ་ཀུན་ཏུ་ཁྱབ་པའི་ལོ་སྒོམ་དང༌། ། འཕྲིན་ལས་ལྷུན་གྱིས་གྲུབ་པའི་ཇོ་དཔལ་དང༌། ། སྐད་གཉིས་སྨྲ་བའི་གཙུག་རྒྱན་སྐྱེག་ཚ་དང༌། །
ཉོན་མོངས་ཆུ་འཛིན་བྲལ་བའི་ནམ་མཁའ་དང༌། ། འཁོར་བའི་སྐྱོན་གྱིས་མ་གོས་པདྨའི་མཚན། ། སྒྲ་སྒྱུར་མཁས་པ་རྣམ་ལྔ་རྒྱལ་གྱུར་ཅིག ། ཅེས་བར་སྐབས་ཀྱི་ཚིགས་སུ་བཅད་པའོ། ། སྔ་མ་ཀུན་དགའ་གྲགས་ཀྱི་སྲས་ལྔ་ཚིགས་པ་བླ་མ་མཁས་སྤྱོད་ལོ་ཙཱ་བ་ནི། གང་སྔོན་ཧེ་རུ་ཀ་དཔལ་མཁའ་འགྲོ་ལྔས། ། ཕམ་འཐིང་དང་ནི་ཨུ་རྒྱན་ཡི་རངས་སུ། ། དངོས་སུ་དབང་བསྐུར་ལུང་བསྟན་བྱིན་རླབས་རྒྱུད། ། དཔལ་ལྡན་ཆོས་ཀྱི་བཟང་པོའི་ཞབས་ལ་འདུད། ། ཅེས་པ་འདི་ཉིད་ནི་སྐུ་གཞོན་ནུ་ནས་སྔགས་འཆང་རྒྱལ་པོ་ལ།
སྨན་ལུང་བྲག་རྡོ་རྗེ་བཟང་པོའི་དྲུང་དུ་དགྱེས་པ་རྡོ་རྗེ་དང༌། ཕག་མོ་དང༌། གསང་བ་འདུས་པ་འཕགས་བསྐོར་དང༌། གཞན་ཡང་མན་ངག་མང་པོ་ཐུགས་རྗེས་བཟུང་ཞིང་བླ་མའི་གསུང་ནས། བླ་མ་གོང་མ་རྣམས་ཀྱི་བཀའ་སྲོལ་བརྙེས་པའི་ཕྱིར། བློ་གྲོས་ཆེན་པོས་དོན་ཡོད་པ་བྱ་དགོས་པས་རྒྱ་གར་ལ་འགྲིམ་གསུངས། ལུང་ཡང་བསྟན་བྱུང༌། གསེར་སྡིངས་སུ་སྐུ་རྩེད་མཛད་ཀྱིན་བཞུགས་པས། མ་ཇོ་རྒན་མོ་ཞིག་ཡོད་པ་ན་རེ། ཁྱེད་བླ་མའི་སྲས་ཡིན་པས་རྒྱ་གར་ལ་འབྱོན་དགོས།
ཁྱེད་ཟ་མ་ལ་དགའ། རྩེད་མོ་ལ་དགའ། ཉལ་བ་ལ་དགའ་བས། མིང་ཇོ་སྲས་དགའ་གསུམ་འབར་ཟེར་བ་གྱིས་ཞེས་ཞུས་པས། དེས་སད་བྱེད་ཀྱི་རྐྱེན་བྱས་ནས་བླ་མའི་ལུང་བསྟན་དང༌། ལོ་ཙཱ་བའི་རིགས་ཀྱང་ཡིན། མ་ཡང་དེ་བཞིན་ཁ་གཏོང་གིན་འདུག་སྙམ་ནས། ཐུགས་ལ་གོ་ཆ་ཆེར་བཞེས་ནས་ཅིས་ཀྱང་རྒྱ་གར་དུ་འགྲོ་དགོས་དགོངས་ནས། འབྲིང་མཚམས་ཞང་ལོ་ཙཱ་བ་ལ་འཕྲལ་སྐད་དང༌། ཀློག་ཡིག་བསླབ།
བར་ཆད་བསྲུང་བའི་ཕྱིར་བླ་མ་ལྷ་ལུང་པ་ལ་གསང་བདག་མེ་ལྕེའི་ཕྲེང་བ་ཞུས་ཤིང་བསྙེན་སྒྲུབ་མཐར་སོན་པའི་རྟགས་སུ། ཕྱག་གི་རྡོ་རྗེ་ལ་མེ་དངོས་སུ་འབར་བ་བྱུང༌། ཞ་ལུའི་ཐུགས་རྗེ་ཆེན་པོ་ལ་གསོལ་བ་བཏབ་ལུང་བསྟན་ཞུས་པས་སྤྱན་རས་གཟིགས་ཞལ་འཛུམ་བག་དང་བཅས་པས་ལུང་བསྟན། དེ་ནས་འཕགས་ཡུལ་དུ་འབྱོན་པར་ཆས་པ་དང༌། ཆག་ལོ་ཙཱ་བ་དགྲ་བཅོམ་ཆེན་པོ་རྒྱ་གར་དུ་འབྱོན་པ་དང་རྟེན་འབྲེལ་འགྲིག་ནས། འགྲོགས་ཏེ་བྱོན་པས་གྲོང་ཁྱེར་ཏིར་ཧུ་ཏི་རྒལ། གང་གཱའི་འགྲམ་དུ་མ་སླེབས་པའི་ས་སྟེང་ཞིག་ཏུ་འཇིགས་པ་ལན་གསུམ་བྱུང༌། དེ་ནས་གང་གཱའི་འགྲམ་དུ་ཇག་པ་བྱུང་ནས་བརྡུང་བཤུས་རྒྱོབ་གསོད་ཟེར་བས་འགའ་ཞིག་ནི་འགྱེལ། ལ་ལ་ངུུ༌། ལ་ལ་སྨྲེ་ངག་འདོན།
གྲོགས་དམ་པ་གཉལ་གྱི་ཆག་ལོ་ཙཱ་བ་དང་ཁོ་བོ་གཉིས་གཅེར་བུ་བཤུས་པས། འདི་ལྟ་བུའི་འཇིགས་པ་ཡོང་བ་ཨ་ཙ་མ་སྙམ་པ་བྱུང༌། འོན་ཀྱང་ཐུགས་ལ་དཔའ་སྐྱེད། གྲོགས་རྣམས་དབུགས་ཕྱུང་ཡང་མཛད་དེ་གསུང་མགུར་ལས་ཀྱང༌། གང་གཱའི་འགྲམ་དུ་ཤི་སྐྱིད་ཇག་པ་བྱུང༌། ། འགའ་ཞིག་ས་ལ་འགྲེ་ཞིང་སྨྲེ་ངག་འདོན། ། འགའ་ཞིག་ཆོ་ངེས་འདེབས་ཤིང་བྲང་ལ་རྡུང༌། ། བརྩམ་པའི་དོན་མེད་དུས་མཐའ་ཡིན་ནོ་སྙམ། ། དེ་ཚེ་དེ་རྣམས་ཁོ་བོས་དབུགས་ཕྱུང་ནས། ། འགྲོ་བའི་མགོན་པོ་བྱང་ཆུབ་ཆེན་པོ་དང༌། །
དཀོན་མཆོག་གསུམ་ལ་གསོལ་བ་འདེབས་སུ་བཅུག ། གྲོགས་དམ་པ་གཉལ་གྱི་འཆར་སྒོ་ལ། ། ཁོ་བོ་གཅིག་པུ་དེའི་ཚེ་གཅེར་བུར་བཤུས། ། ལོངས་སྤྱོད་མེད་པས་གཏུམ་པོའི་དོན་མ་གྲུབ། ། ཅེས་གསུང་ཞིང་བྱང་ཆུབ་ཆེན་པོ་དང་དཀོན་མཆོག་གསུམ་ལ་གསོལ་བ་ཐོབ་གསུང༌། དཀོན་མཆོག་གསུམ་གྱི་བཀའ་དྲིན་གྱི་མ་ག་ཏ་རུ་ཕེབས་པས། མཧཱ་བུདྡྷི་དང་མཇལ་བས་འདི་ལས་དགའ་བ་མི་ཡོང༌། འདི་རང་གཅིག་པུ་རང་ལ་དཀའ་བ་སྤྱད་རིན་ཆོག ། ཡིད་བཞིན་གྱི་ནོར་བུ་རིན་པོ་ཆེ་རྙེད་པ་ལས་ལྷག་སྙམ་པ་བྱུང་གསུང༌། བླ་མས་དཀའ་བ་སྤྱད་པའི་ཀུན་སྤྱོད་ཁྱད་པར་ཅན་བཅུ་ཡོད་པའི་དང་པོའོ། །
དེ་ནས་ཡོན་ཏན་གྱི་གཞི་མ་སྒྲ་ཚད་འདི་ཡིན་པས་སློབ་དགོས་དགོངས་ནས། པཎྜི་ཏ་མནྟ་ནི་ཏི་དང་ག་ཡ་སི་ཏ་དང་ཡ་གི་སུ་མ་ཏམ། ཀྲི་ཏ་གྷརྡྷ་བཞིའི་དྲུང་དུ། སྒྲ་ཀ་ལ་པ་དང༌། ཙནྟྲ་པ་དང་གཞོན་ནུ་སྨིན་དྲུག་གི་བསྟན་བཅོས་དང་ཨ་མ་ཀོ་ཤ་འཆི་མེད་མཛོད། མིང་གི་མངོན་བརྗོད། མདོ་སྡེ་སྐྱེ་རབས་ལ་སོགས་པ་གསན་ནས། ཐུགས་སུ་ཆུད་པར་མཛད་ཅིང་ཁྱད་པར་འབྱུང་བའི་སྒྲ་ཚད། རྒྱ་མཚོ་མཐའི་སྐད་ལ་སོགས་པ་སྒྲ་ལ་སྦྱངས་པ་མཆོག་ཏུ་གྱུར་ཏོ། ། ཀུན་སྤྱོད་གཉིས་པར་གྲགས་སོ། །
དེ་ནས་པཎ་ཆེན་ཨ་ནནྟ་ཀ་རའི་དྲུང་དུ། མདོ་སྡེ་སྐྱེ་རབས་དང༌། ཡུམ་སྟོང་ཕྲག་བརྒྱ་པ་དང༌། སྟོང་ཕྲག་ཉེར་ལྔ་པ་དང༌། སློབ་དཔོན་སེང་གེ་བཟང་པོས་མཛད་པའི་བརྒྱད་སྟོང་འགྲེལ་ཆེན་དང༌། ཉི་ཁྲི་ལེ་བརྒྱད། འགྲེལ་པ་དོན་གསལ། སློབ་དཔོན་དབྱིག་གཉེན་གྱིས་མཛད་པའི་ཉི་ཁྲིའི་འགྲེལ་པ་རྣམས་གསན་པ་ལས། ཀུན་སྤྱོད་གསུམ་པའོ། ། མཁས་པའི་ཁྱུ་མཆོག་པཎ་ཆེན་ཤཱཀྱའི་མཚན་ཅན་ལ།
བཟང་པོ་སྤྱོད་པ། ཉི་ཁྲི་གཞུང་འགྲེལ་སྤྱོད་འཇུག ། ནོར་བཟང་གི་རྟོགས་བརྗོད། བདེ་མཆོག་རྩ་རྒྱུད་འགྲེལ་པ་དང་བཅས་པ་ལཱུ་ཧི་པའི་སྒྲུབ་ཐབས་རྣམས་གསན། པཎྜི་ཏ་མུ་ནི་ཤྲཱི་ཐུབ་པ་དཔལ་གྱི་དུང་དུ་གསང་འདུས་འཕགས་སྐོར་མ་ལུས་པ་གསན ། རིམ་ལྔའི་འགྲེལ་པ་ཁོང་རང་གི་མཛད་པའི་ཤེས་རབ་འགྲེལ་ཆུང་རྣམས་གསན་ཀུན་སྤྱོད་བཞི་པའོ། །

རྡོ་རྗེ་གདན་ན་ཐུབ་དབང་གི་ཚེམས་མཆེ་བ་བཞི་ལས། ཞུས་མ་བཞེས་པའི་དྲུང་དུ་ལན་གཉིས་ཀྱི་བར་དུ་གསེར་མོ་མང་པོ་ཕུལ་ནས་བྱིན་རླབས་ཞུས། དུས་དེ་ཉིད་ནས་གནས་དེ་ཉིད་དུ། པཎ་ཆེན་ཤཱཀྱའི་མཚན་ཅན་དྲུང་དགེ་ཚུལ་གྱི་སྡོམ་པ་བླངས་སོ། ། ཀུན་སྤྱོད་ལྔ་པའོ། ། དེ་ནས་བླ་མ་རྡོ་རྗེ་གདན་པ་ནིཥྐ་ལངྐའི་དྲུང་དུ། ཀྱཻ་རྡོ་རྗེའི་རྒྱུད་འགྲེལ་པ་དང་བཅས་པ་རིན་པོ་ཆེའི་ཕྲེང་བ། མངའ་བདག་མི་ཏྲི་པའི་སྒྲུབ་ཐབས་རྣམ་པར་དག་པའི་གཏེར། སྒྲུབ་ཐབས་མདོར་བསྡུས་གཤིན་རྗེ་གཤེད་དམར་པོའི་དབང་རྒྱུད་སྒྲུབ་ཐབས་ཆེ་ཆུང༌། ཤིན་ཏུ་སྤྲོས་མེད་ཀྱི་མན་ངག་གསན་ཅིང༌། བྱང་ཆུབ་ཤིང་ཡལ་ག་ལོ་འབྲས་དང་བཅས་པའི་དྲུང་དུ་པཎ་ཆེན་རྡོ་རྗེ་གདན་པ་ལ།
བྱང་ཆུབ་མཆོག་གི་སྨོན་འཇུག་གཉིས་ཀའི་སྒོ་ནས་ཐུགས་བསྐྱེད། ཐུགས་ཉམས་སུ་བཞེས། ཀུན་སྤྱོད་དྲུག་པའོ། ། པཎྜི་ཏ་ཨ་ནནྟ་ཀ་རའི་དྲུང་དུ། རྡོ་རྗེ་མཁའ་འགྲོ་མ་དང་བདེ་མཆོག་འབྱུང་བ། མཁའ་འགྲོ་ཀུན་སྤྱོད། ཉི་ཁྲི་གཞུང་ལ་སོགས་པ་གསན། ཀུན་སྤྱོད་བདུན་པའོ། ། དེ་ནས་དཔལ་ན་ལེནྡྲ་རུ་བྱོན་ནས། སྡེ་པ་བཞི་ཆར་ཚང་བའི་དགེ་འདུན་ལ་གཎྜི་བརྡུང་བའི་སྟོན་མོ་བསྙེན་བསྐུར་བ་ལན་ལྔ་མཛད།
ཀུན་སྤྱོད་བརྒྱད་པའོ། ། སློབ་དཔོན་ཀླུ་སྒྲུབ་གྱི་ཐུགས་དམ་འཇིག་རྟེན་དབང་ཕྱུག་དང་ ། སློབ་དཔོན་ཙནྡྲ་གོ་མིས་ལུང་བསྟན་པའི་སྒྲོལ་མ་རང་བྱོན། རྡོ་རྗེ་གདན་གྱི་ཆུ་ཁུང་ན་བཞུགས་པའི་སྒྲོལ་མ་རང་བྱོན་རྣམས་ཀྱི་དྲུང་དུ་མཆོད་པ་རེ་ཕུལ་ཅིང་བྱིན་རླབས་ཞུས། གཞན་ཡང༌། ན་ལེནྡྲ་ན་མི་ཡི་དབང་པོའི་མཛད་པ་ལྔ་བརྒྱ་བཞུགས་ཤིང༌། འབར་བའི་ཕུག་དང་རྒྱལ་པོའི་ཁབ་ལ་སོགས་པ་ནའང་མཛད་པ་ཁྱད་པར་ཅན་རེ་རེ་བཞུགས་པ་ལགས། བྱིན་རླབས་ཞུས་ཤིང་མཆོད་པ་རེ་ཕུལ། ཀུན་སྤྱོད་དགུ་པའོ། ། མངྒ་དྷ་རུ་རྒྱལ་པོས་སྤྱན་དྲངས།
ཞབས་སྤྱི་བོར་བླང༌། ལྕགས་རིའི་ནང་ན་གོ་ས་ལ་དང་ཨ་ཏན་པུ་རི་དང༌། ཕུ་ལ་ཧ་རི་ལ་སོགས་པའི་གནས་ཆེན་ལྔ་ཡོད་པའང་བླ་མ་ལ་ཕུལ་ཞིང་རྡོ་རྗེ་གདན་གྱི་བྱང་སྒོའི་སྒོ་སྐྱོང་ཆེན་པོ་ལ་བསྐོས་ཤིང༌། ལོ་ཡང་འགའ་མཛད། དེ་ནས་དབུས་འགྱུར་འཚལ་གྱི་དུད་ཁྲོད་དུ་བྱོན་པས། དཔལ་མགོན་ཕྱག་བཞི་པའི་ཞལ་གཟིགས། ཉམས་མྱོང་ངོ་མཚར་ཅན་བྱུང་གསུང༌། དེ་ནས་རྒྱ་གར་ཤར་ཕྱོགས་ཁ་སརྤ་ཎི་བཞུགས་པའི་གནས་རྒྱ་མཚོའི་ཁྲག་ཅན་དུ་བྱོན། རྒྱལ་པོ་ཧ་རི་ཙནྡྲ་འཁོར་དང་བཅས་པ་ནམ་མཁའ་ལ་གཤེགས་པ་གཟིགས་ནས་རྫུ་འཕྲུལ་ལ་མངའ་བརྙེས་པས་ཕྱིའི་རྒྱ་མཚོ་ཆེན་པོ་ན། རྣམ་པར་སྣང་མཛད་གངས་ཆེན་མཚོ་བཞུགས་པའི་དྲུང་དུ་མཆོད་པ་ཕུལ།
བྱིན་རླབས་ཞུས། སྨོན་ལམ་བཏབ། གཞན་ཡང་སློབ་དཔོན་ཀླུ་སྒྲུབ་དང༌། གྲུབ་ཆེན་ནག་པོ་སྤྱོད་པའི་སྒྲུབ་གནས་ཁྱད་པར་ཅན་ལ་སོགས་པར་སྒྲུབ་པའི་སྲོལ་འཛིན་ཁྱད་པར་ཅན་མང་པོའི་དྲུང་དུ་མཆོད་པ་ཕུལ། བྱིན་རླབས་ཞུས། གསུང་མགུར་ལས་ཀྱང༌། གནས་དང་སྒྲུབ་ཁང་ལ་སོགས་མཁས་པ་ཡིས། ། སྲོལ་འཛིན་འཇགས་ཤིང་དེས་པ་རྣམས་ཀྱང་མཐོང༌། ། ཐོས་བསམ་འབྲས་བུ་བརྩམ་ཕྱིར་དབུས་འགྱུར་དུ། ། ཕྱིན་པའི་ཁྱད་པར་ཀུན་སྤྱོད་བཅུ་པ་རྣམས། །
ཞེས་གསུངས་ལ། དཔྱལ་ཀུན་མཁྱེན་པ་དང༌། འཁོན་ནམ་མཁའ་ཡངས་པའི་ཤེས་རབ་ནི་བླ་མས་ལོ་བཅུ་གཉིས་བཞུགས་པར་བཞེད་ལ། ཁྲོ་ཕུ་ལོ་ཙཱ་བས་ནི་ཆོས་ཕྱིར་ལོ་བཅུ་བཞུགས་པར་བཞེད་དེ། ཁྲོ་བུ་བས་ཐོས་བསམ་སྒྲུབ་པ་ཁོ་ན་ལ་དགོངས་པ་དང་གཞན་རྣམས་ཀྱི་ཡོངས་དྲིལ་ལ་དགོངས་པ་ཡིན་སྙམ། དེ་ནས་བླ་མས་བྱང་ཕྱོགས་ཀྱི་གདུལ་བྱ་སྨིན་ཅིང་གྲོལ་བའི་ཕྱིར། དྲི་མེད་རྡོ་རྗེའི་ཞབས་ལ་གསོལ་བ་བཏབ་ནས། བོད་ལ་སྤྱན་དྲངས་ཏེ་གསེར་སྡིངས་དུ་ཕེབས། ཆོས་ཀྱི་འཁོར་ལོ་བསྐོར་ཞིང༌། ཁྱད་པར་དུ་བླ་མས་ཐོག་དྲངས་བུ་སློབ་མང་པོས་གསོལ་བ་བཏབ་ནས་གཤེད་དམར་གྱི་དབང་ཞུས་ནས།
དྲི་ཟའི་རྒྱལ་པོས་གླུ་དབྱངས་དད་པས་འབུལ། ། གནོད་སྦྱིན་གྲུབ་པ་ལ་སོགས་བསྐོར་ཞིང་འདུད། ། འབྱུང་པོ་ཐམས་ཅད་ཕྱག་འཚལ་སྐྱབས་སུ་འགྲོ ། སྐུ་གཟུགས་ཁྱད་འཕགས་བྱང་ཆུབ་ཆེན་པོ་ལ། ། རིན་ཆེན་བཟང་ལ་ཕུལ་ལེགས་ཟློས་པ་ཡིས། ། སྐུ་ཡོན་སྣ་ཚོགས་རྒྱན་བཀྲས་བརྟེན་པ་ནི། ། ཐུབ་དབང་བྱང་ཆུབ་ཤིང་ལ་བསྐུར་བརྟེན་བཞིན། ། ཞེས་པ་དེ་ལྟ་བུའི་གསེར་སྐུའི་ནང་རྫོངས་ལ་ཐུབ་པ་ཆེན་པོའི་འཕེལ་གདུང་མངྒ་དྷཱའི་རྒྱལ་པོས་ཕུལ་བའི་ཕུལ་ནང་གནས་ཆེན་བརྒྱད་ཀྱི་ས་ལ་ཚེམས་མཆེ་བ་མ་སྐུ་ཁྲུས་གསོལ་བའི་ཆུས་ལྡེ་གུ་བྱས་པ། བྱང་ཆུབ་ཀྱི་ཤིང་ཡལ་ག་ལོ་འབྲས་དང་བཅས་པ། མཧཱ་བྷོ་དྷི་ཞལ་རྩི་ཐུབ་པ་ཆེན་པོའི་བཞུགས་ཁྲིའི་དུམ་བུ་ནམ་བཟའི་དུམ་བུ།
ཤཱ་རིའི་བུའི་སྐུ་གདུང་རིང་བསྲེལ། ཁ་ཆེ་པཎ་ཆེན་གྱི་དབུ་སྐྲ། ཕྱག་སེན། ན་གཟའི་ཚལ་པ། པཎ་ཆེན་མུ་ནེ་ཤྲཱི ། ཀྵརྟི་སརྦ་རྡོ་རྗེ་གདན་པ་རྣམས་ཀྱི་དབུ་སྐྲ། ཕྱག་སེན་ན་བཟའི་ཚལ་པ་ཐུགས་དམ་ཕྲེང་བ། རྡོ་རྗེ་གདན་པ་ནིཥྐ་ལངྐ་དེ་བའི་དབང་གོས། རུས་རྒྱན། གཞན་ཡང་ན་ལེནྡྲ་འབྲི་ཀ་མ་ལ་ཤཱི་ལ་སོགས་པའི་གནས་རྣམས་ཀྱི་རྟེན་ལ་བྱིན་རླབས་ཞུས་པའི་བླ་མ་ཉིད་ཀྱི་ཐུགས་དམ་ཕྲེང་བ་རྣམས།
རྒྱུ་དངུལ་གྱི་མྱང་འདས་མཆོད་རྟེན་འཁྲུ་གང་པ་ཞིག་གིས་ནང་ན་བཞུགས་པ་ཐུགས་ཀ་ན་ཡོད་ཅིང༌། ཁྱད་པར་དཔྱལ་ལོ་རིམ་པར་བྱོན་པ་རྣམས་ཀྱི་སྐུ་གདུང་རིང་བསྲེལ། བླ་མ་ཉིད་རང་གི་རྣམས་སྦྱར། ཆོས་གོས་གསུམ། སྐུ་གདུང་རིང་བསྲེལ། དར་ཚོན་གྱིས་དྲིལ་ནས་བཞུགས། པད་གདན་ལ་མགོན་པོ་སྔོན་འབྱུང་གི་རྒྱུད་དང༌། རྒྱུད་ནས་གསུངས་པའི་སྲོག་སྙིང་དང་བཅས་པ། གཞན་ཡང་འབྲུ་ལྔ། རིན་པོ་ཆེ་ལྔ།
དྲི་ལྔ་ལ་སོགས་པའི་ཞབས་རྫཽངས་ཀྱི་རིམ་པ་ལས་བྱུང་བ་ཇི་བཞིན་པར་བཞུགས་ཡོད། ཆོས་སྐུའི་རྟེན་གདུང་ཁང་བཀྲ་ཤིས་འོད་འབར་ཀེ་ཚང་གསུམ་པ། དབུས་ན་དགྱེས་རྡོར་བདེ་མཆོག་ བཅོམ་ལྡན་འདས་མ་ལ་སོགས་པ་ནང་གི་ལྷ་ཚོགས་རྣམས་དང༌། གཡས་ན་ཤཱཀྱའི་རྒྱལ་པོ་སེང་གེ་སྒྲ ། མི་གཡོ་མགོན། སྒྲོལ་མ་སྤྱན་རས་གཟིགས་ལ་སོགས་པའི་ཕྱིའི་ལྷ་ཚོགས་ཀེ་ཚང་གཡོན་ན་མཆོད་རྟེན་བརྒྱད་པ། བཀྲ་ཤིས་སྒོ་མང་ལྷ་ལས་བབས་པ་ལ་སོགས་པའི་མཆོད་རྟེན་རྣམས་བཞུགས། ནས་འབྲས་ལ་སོགས་འབྲུ་བོལ་ནུབ་ཙམ་བཟང་དྲུག་ལ་སོགས་སྨན་གྱི་རིགས། ཙན་དན་ལ་སོགས་དྲི་བཟང་གྱི་བྱུགས་པའི་སྟེང་ན་བཞུགས་སོ། ། གདུང་ཁང་ཕྱེད་བླ་མས་རྡོ་རྗེ་དྲིལ་བུ་ལ་སོགས་པའི་དབང་རྫས་རྣམས་ནམ་མཁའ་བཞག་ཅིང༌།
ཡི་དམ་གྱི་ཚོགས་གསལ་པོར་མཁའ་ལ་བཀོད་པ་ལ་སོགས་པའི་བྱིན་རླབས་ཀྱི་ཆེ་བ་དང་ངོ་མཚར་བའི་མཛད་པ་མང་དུ་མཛད་ཅིང༌། དེ་དུས་ཀྱི་དབང་ཆས། རྡོ་རྗེ་དྲིལ་བུ། བླ་མ་རང་གི་རུས་རྒྱན། ནཱ་རོའི་རུས་རྒྱན། དབང་བུམ། མཎྜལ། བིར་ཝ་པའི་རུས་རྒྱན། ཀ་པཱ་ལ་རྣམས། ད་ལྟ་ཡང་བཞུགས་པར་གྲགས་སོ། །
བླ་མ་དེ་ཉིད་ལ་གསེར་གྱི་ཐོག་དྲངས་པའི་ཟང་ཟིང་གི་འབུལ་བ་ཡང་བསམ་གྱིས་མི་ཁྱབ་སྟེ། ཞབས་ཏོག་གི་སྒོ་ནས་གཉེས་པར་མཛད་ནས། འགྲོ་བའི་དོན་རྒྱ་ཆེན་པོ་ལ་དགོངས་ནས་སླར་ཡང་རྒྱ་གར་འཕགས་པའི་ཡུལ་ལ་གཤེགས་སོ། ། དེའི་ཕྱིས་སུ་ཁྲོ་ཕུ་ལོ་ཙཱ་བ་ཆེན་པོས་ཁ་ཆེ་པཎ་ཆེན་རྒྱ་གར་ཕྱོགས་ལ་མཛད་ནས་གདན་དྲངས་ཏེ། བྱོན་པའི་དུས་སུ་བླ་མའི་ཐུགས་ལ་ངའི་བླ་མ་སྐུ་ནས་བགྲེས་པས་བྱོན་པ་མི་སྲིད་དམ། འོན་ཀྱང་ཕེབས་པའང་སྲིད་ཅིང་དེང་དུས་བོད་ན་ཁྲིམས་ཡོད་པའི་སྟོབས་ཀྱིས། པཎྜི་ཏ་སུ་ཕེབས་ཀྱང་གསེར་གྱི་འབུལ་བ་བྱེད་པའི་སྲོལ་ཡོད་པས། བླ་མས་ཀྱང་གསེར་གྱི་འབུལ་བ་བྱེད་པ་བསུ་བ་གང་དང་སྤྱི་ལ་བྱོན་པས། པཎ་ཆེན་ལ་སློབ་མ་པཎ་ཆུང་དགུ་དང་བཅས་པ་ཟློ་ལི་ལ་གདན་དྲངས་ནས་འདུལ་ཆུང་དུ་ཕྱག་ཕེབས་པའི་ཚེ། དཔོན་སློབ་གཉིས་མ་གཅིག་བུ་གཅིག་མ་འཕྲད་པ་བཞིན་དུ་གཅིག་ལ་གཅིག་དགྱེས་པར་གྱུར་ཏོ། །
འ་ཞ་རྒྱལ་པོས་པཎ་ཆེན་ལ་ཞབས་ཏོག་བཟང་པོ་མཛད། ཁྲོ་ཆེ་ཉམས་སུ་དགའི་ཆོས་སྡེ་ཕྱག་ཏུ་ཕུལ། དེའི་ཚེ་པཎ་ཆེན་གྱི་བླ་མ་ལོ་ཙཱ་བ་ལ་གནང་ཅིང༌། དེ་ནས་གསེར་སྡིངས་སུ་ཕྱག་ཕེབས། དཔལ་ལྡན་ས་སྐྱ་པཎྜི་ཏ་དཔོན་སློབ་དཔྱལ་ལོ་ཙཱ་བ་དཔོན་སློབ། ཁྲོ་ཕུ་ལོ་ཙཱ་བ་དཔོན་སློབ་ཀྱི་ཐོག་དྲངས། བུ་སློབ་ནམ་མཁའི་སྐར་ཚོགས་ལྟ་བུ་ལ་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་བསམ་གྱིས་མི་ཁྱབ་པ་བསྐོར་ཅིང་སྐལ་ལྡན་གྱི་འགྲོ་བ་རྣམས་སྨིན་གྲོལ་ལ་བཀོད། ཁྱད་པར་བླ་མ་ལོ་ཙཱ་བ་ཉིད་ཀྱི་སྔར་རྒྱ་གར་དུ་པཎ་ཆེན་གྱི་དྲུང་དུ་དུས་ཀྱི་འཁོར་ལོའི་རྒྱུད་འགྲེལ་ཆེན་དྲི་མེད་འོད། སེམས་འགྲེལ་སྐོར་གསུམ་ཨ་བྷ་ཡའི་མན་ངག་སྙེ་མ། རྡོ་རྗེ་འཕྲེང་བ།
མཁའ་སྤྱོད་དཀར་དམར། བདེ་མཆོག་དཀར་པོ། ཕག་མོ་རུས་སྦལ་ཞལ། ཀྱེ་རྡོ་རྗེའི་སྦྱོར་བ་ཡན་ལག་དྲུག་པ། དེའི་རྩ་བ་རྡོ་རྗེའི་ཚིག་རྐང༌། པཎ་ཆེན་རང་གིས་མཛད་པ་དང་ནཱ་རོའི་འགྲེལ་ཆེན་རྣམས་གསན་ཅིང་ནཱ་རོའི་འགྲེལ་ཆེན་ལ་འགྱུར་ཡང་མཛད་པའི་མཇུག་ཏུ་ཉུང་ཆུང་གི་དགོན་པར་བསྒྱུར་ཞེས་པའོ། ། སྔར་གསེར་སྡིངས་ཀྱི་མིང་ལ་ཉུང་ཆུང་དགོན་པ་ཞེས་གྲགས་ལ་ཕྱིས་པཎ་ཆེན་གྱི་ཆོས་ཀྱི་འཁོར་ལོ་བསྐོར་བའི་དུས་སུ། བུ་སློབ་རྣམས་ཀྱི་པཎ་ཆེན་ལ་གསེར་ཞོ་ནོན་དུ་ལོང་པ་གཏོར་བས་ཕྱིས་མི་རྣམས་ཀྱི་རྙེད་པས་གསེར་གྱི་སྡིངས་སུ་སྡིངས་ལ་སོང་འདུག་ཟེར་ནས་གསེར་སྡིངས་ཞེས་མངགས་སོ། ། ཕྱིས་ནཱ་རོ་འགྲེལ་ཆེན་ལ་འགྱུར་མཛད་པ་ན། སྐད་གཉིས་སྨྲ་བ་དཔྱལ་ལོ་ཙཱ་བ་དཔལ་ཆོས་ཀྱི་བཟང་པོས་དཔལ་བཀྲ་ཤིས་གསེར་སྡིངས་ཀྱི་གཙུག་ལག་ཁང་དུ་སྒྱུར་ཅིང་གཏན་ལ་ཕབ་པའོ། །
ཞེས་དང༌། འགྱུར་གཞན་ཡང་གཤེད་དམར་ལྷ་ལྔའི་རྒྱ་གཞུང་བིར་ཝ་པས་མཛད་པ། རྡོ་རྗེ་གདན་པས་མཛད་པ། བདེ་མཆོག་ལཱུ་ཧི་པའི་རྒྱ་གཞུང༌། སྒྲོལ་མ་ཉི་ཤུ་རྩ་གཅིག་གི་བསྟོད་པ་ལ་སོགས་པ་མང་པོ་བསྒྱུར་རོ། ། བཀའ་དང་བསྟན་བཅོས་རྒྱུད་དང༌། འགྲེལ་པ་མང་པོ་བསྒྱུར་བའི་མཁྱེན་པ་དང་སྟོབས་ནུས་མངའ་ཡང་གསུང་མགུར་ལས་འདི་སྐད་དུ ། སྒྲ་དང་སྐད་ལ་ལེགས་པར་སྦྱངས་པ་ཡིན། ། བསྟན་བཅོས་དུ་མ་བསྒྱུར་བའི་ནུས་ཡོད་མོད། ། མངོན་ཞེན་དུག་གི་སྡོང་པོས་ངན་འགྲོར་སྐྱུར། །
འདོད་པའི་ཉོན་མོངས་ཞིང་པས་འཁོར་བར་འཆིངས། ། སྤྲོས་པས་བསམ་གཏན་བར་ཆད་གྱུར་པས་ན། ། དེ་རྣམས་མཐར་ཐུག་འདོད་པས་སྤང་བར་རིགས། ། ཁོ་བོས་དེ་ཕྱིར་གྲོང་ཆོག་བཞིན་དུ་སྤངས། ། གཙང་ཞིང་ཉམས་དགའ་གཡང་ས་ཀུན་དང་བྲལ། ། མཐར་ཐུག་དགེ་སྦྱོར་རང་གི་ངང་གིས་འཕེལ། ། ཐར་པ་གླིང་ཞེས་གྲགས་པའི་དགོན་པ་བཟུང༌། ། ཞེས་གསུང་ཞིང༌། རྣམ་ཐར་གསོལ་འདེབས་ལས་ཀྱང་འདི་སྐད་དུ། བསྟན་བཅོས་དུ་མ་བསྒྱུར་བའི་ནུས་ཡོད་མོད། །
ཆོས་ཕྱིར་སྐྱེས་པའི་ཆགས་སྡང་མེ་འབར་ནས། ། ཐར་བདེའི་བུད་ཤིང་ཁྲེགས་གཟིགས་རབ་སྐྱོ་བས། ། སྤྲོས་སྤངས་རི་ཁྲོད་བརྟེན་ལ་གསོལ་བ་འདེབས། ། ཞེས་འབྱུང་བ་ལྟར། སྤྲོས་པ་དོར་བར་མཛད་ནས་ཐར་པ་གླིང་འདི་དབེན་དགོན་མཛད་པར་དགོངས་ནས། རིའི་ངོ་བོའི་མཚན་ཉིད་ནི། རྒྱབ་རི་བྲག་རི་ལོངས་སྐུའི་སངས་རྒྱས་ཀྱིས་དབུ་རྒྱན་གསོལ་བ་ལྟ་བུ། དེའི་མདུན་དུ་གནས་ཀྱི་རི་ལྷུན་དུ་ཆགས་པ། ཁ་ཤར་དུ་ལྟ་བ། རྩ་བ་ནི་ནེའུ་ལེའི་ཁ་ནས་ནོར་བུ་ཐོན་པ་ལྟ་བུ།
རི་འབུར་སྣུམ་བག་ཅན་གྱིས་གང་བ། མདུན་མར་རྩི་ཤིང་དང༌། ནགས་ཚལ་རྣམས་མཆོད་འབུལ་བཀྲམ་པ་ལྟར་བསྐོས་པ། གཡས་རི་དཔང་པོ་དར་སྐྱོར་གྱི་ཡོལ་བ་བཏགས་པ་ལྟ་བུ་ལ། སྨན་དང་སྤོས་དང་མེ་ཏོག་གི་ཚོགས་དུ་མས་གང་བ༑ བྱ་དང༌། རི་དྭགས་ཀྱི་ཚོགས་ཐམས་ཅད་རང་བཞིན་གྱི་བག་ཕེབས་ཏེ། རྩེ་ཞིང་སྙན་པའི་གསུང་དབྱངས་འགྱུར་སྐད་སྒྲོག་པ། གཡོན་རི་འཇམ་ཞིང་སྤོས་ངད་དང་ལྡན་པ་མཆོད་དར་ལྟར་ལྡིང་བ། དབུས་ཀྱི་རི་ནི།
རྒྱལ་ཆེན་རྣམས་ཐོས་སྲས་ཀྱི་ཕྱག་ན་ནེའུ་ལེ་འཛིན་པ་ལྟ་བུ་ལ་ཕྱོགས་བཅུའི་རི་ནི། འཁོར་རྟབ་བདག་གི་ཚུལ་དུ་ཡོད་པ། དེ་རྣམས་ཀྱི་བར་བར་གྲོང་དང་གྲོང་ཁྱོར་ལ་སོགས་པ་ནི་འདོད་ཡོན་དཔལ་འབྱོར་དུ་མས་གང་བའི་མཆོད་རྫས། གླིང་བཞི་རི་རབ་དང་བཅས་པའི་མཎྜལ་གྱི་བཀོད་པ་དང་ལྡན་པ་ནི་མཆོད་པ་འབུལ་བའི་ཚུལ་དུ་ཡོད་པ། སྒྲུབ་ཆུ་དང༌། རང་བཞིན་གྱི་ལུ་མ་དང༌། ཆུ་མིག་ཐལ་ཐོལ་ཡང་བཻཌཱུརྱའི་ཕྲེང་བ་ལྟར་ཟམ་མ་ཆད་པ། དུས་རྟག་ཏུ་པདྨའི་གཉེན་གྱི་ཟེར་མངའ་བ། བལྟས་པ་ཙམ་གྱིས་ཉམས་དགའ་བ་ཐོས་བསམ་སྒོམ་གསུམ་གྱི་བྱ་བ་ལ་བློ་འཇུག་པ། གནས་དེའི་ས་དབྱིབས་དང༌།
ཁ་དོག་གི་བྱེ་བྲག་ཕུན་སུམ་ཚོགས་ཤིང་ཐ་དད་པས་འཕྲིན་ལས་རྣམ་པ་བཞི་རྩོལ་མེད་དུ་འགྲུབ་ཅིང༌། ཁྱད་པར་སྐལ་ལྡན་དུ་མ་མཆོག་དང་ཐུན་མོང་གི་དངོས་གྲུབ་ཐོབ་ཅིང༌། མདོར་ན་བཤད་སྒྲུབ་ཟུང་དུ་འབྲེལ་བའི་ཆོས་གྲྭ་སྐད་གཉིས་སྨྲ་བའི་འབྱུང་གནས། དཔལ་བྱང་ཆུབ་ཐར་པ་གླིང་འདི་རི་ཁྲོད་ཚུལ་དུ་བཏབ་པའོ། ། དེ་ལ་ཇི་སྐད་དུ། གཡའ་བཟང་དགུང་ལ་སྤྲིན་འཁྲིགས་བྱེད་པའི་འདབས། ། སྣ་ཚོགས་རྩ་རྩི་སྤང་ནགས་ཉམས་དགའི་སྟེང༌། ། བྲག་རི་དཔལ་ལྡན་ལྕགས་དཀར་སྤུངས་པའི་མདུན། ། ཀུན་གྱི་ཡིད་འཕྲོག་ངེས་པར་འབྱུང་བའི་གནས། ། ཆོས་སྤྱོད་ངང་གིས་འཕེལ་བའི་རི་ཁྲོད་འདི། །
སྒོམ་སྒྲུབ་ངང་གིས་འཕེལ་བའི་དབེན་ཚ་སྟེ། ། གྲུབ་ཆེན་ངང་གིས་འབྱོན་པའི་གདན་ས་ལེགས། ། མཁས་བཙུན་ངང་གིས་འདུ་བའི་སྡེ་ཆེན་ཡིན། ། ཞེས་གཟིམ་སྤྱིལ་བསྟན་ནས་བཞུགས་པས། པཎ་ཆེན་གྱི་ཞལ་ནས་ལོ་ཙཱ་བའི་སྒྲུབ་གནས་འདི་ལ་བྱང་ཆུབ་ཐར་པ་གླིང་ཞེས་བྱ་བ་ཡིན་ནོ་གསུངས། དེ་ནས་པཎ་ཆེན་དཔོན་སློབ་རྣམས་མེ་མོ་ཡོས་ལོ་དབུས་ཕྱོགས་ལ་ཕེབས། བླ་མས་སྒྲུབ་པ་རྩེ་གཅིག་མཛད། ལྕགས་མོ་ལུག་ལ་གཙང་ལ་ཕེབས། ཐར་པ་གླིང་དུ་པཎ་ཆེན་སྤྱན་དྲངས། རྙེད་པ་དང་བཀུར་སྟི་ཕུན་སུམ་ཚོགས་པ་དང་ཁྱད་པར་དུ་སྐུ་འདྲ་ཆོས་ར་མ་སྐུ་ཚད་དང་མཉམ་པ་དེའི་ནང་ན་པཎ་ཆེན་རང་གི་དབུ་སྐྲ།
ཚེམས་སྐུ་ཆོས་ཐུགས་དམ་འཕྲེང་བ། གསེར་སྐུ་མཐོ་གང་པ་ཞིག ། བཞུགས་ཁྲི་ལ་བཞུགས་ལྡིང་བཅུག་པའི་སྐུ་འདྲ་ངོ་མཚར་ཅན་བཞེངས་པ་ལ་རབ་གནས་ཀྱང་པཎ་ཆེན་རང་གིས་མཛད་ནས་པཎ་ཆེན་དངོས་སུ་བཞུགས་པ་དང་ཁྱད་པར་མེད་པའི་དབུ་ཞྭ། སྐུ་ཆོས་བཞུགས་གདན། གསོལ་ལྷུང་རྣམས་དང་བཅས་ད་ལྟ་ཡང་གཙང་ཁང་ན་བཞུགས་པ་ལྟར། པཎ་ཆེན་ལ་འབུལ་བ་ཞབས་ཏོག་གིས་མཉེས་པར་བྱས་ནས་ཞ་ལུ་རྒྱན་གོང་དུ་སྐྱེལ་མ་མཛད་པ་ལ་ཕེབས། པཎ་ཆེན་གྱིས་གཙང་ཆུ་མིག་སྣར་གྱི་ལྷས་མོ་ཆེ། ཁྲོ་ཕུ། ས་སྐྱ་རྣམས་སུ་ཆོས་འཁོར་བསམ་གྱིས་ཁྱབ་པ་བསྐོར་ནས་འགྲོ་བའི་དོན་རྒྱ་ཆེན་པོ་ལ་དགོངས་ཏེ། སླར་ཡང་རྒྱ་གར་འཕགས་པའི་ཡུལ་དུ་གཤེགས་སོ། །
བླ་མ་ལོ་ཙཱ་བས་ཡུམ་རྒྱས་པ་རྒྱའི་མཐིང་ཤོག་ལ་འཛམ་བུ་ཆུ་བོའི་གསེར་གྱི་བྲིས་པ་བཅུ་དྲུག་དུམ་བཞེངས་པའི་དུམ་བུ་རེ་རེ་ལ་ན་བཟའ་ལྔ་ལྔས་བརྒྱན། གླེགས་ཤིང་ཨ་ཀ་རུ་ལ་ཟངས་ཀྱི་སྤེན་བཀབ་ཅན་ལ་ཚ་གསེར་གྱི་བྱུགས་པ། དབུ་དུམ་དང་པོ་ལ་གསེར་སྲང་སུམ་ཅུ་སོ་ལྔས་བྲིས་པ། གླེགས་ཤིང་རྣམས་ལ་ཡུམ་ཆེན་མོ་ལ་རིགས་ལྔའི་སངས་རྒྱས་ཀྱི་བསྐོར་བ༑ སངས་རྒྱས་སུམ་ཅུ་རྩ་ལྔས་འཕུལ་དུ་བསྐོར་བ། ཡ་མཚན་ཅན་བཞེངས་པ་འཛམ་གླིང་རྒྱན་ཆེན་དུ་གྲགས་པ་བཞེངས་པ་ནི། ཨུཏྤལ་མདོག་འདྲའི་རྒྱ་ཤོག་དྭངས་པ་ལ། ། གསེར་སྦྱངས་ཡི་གེ་སྒྲོས་ལེགས་དོད་པ་ནི། ། ལྷོ་ཕྱོགས་རོལ་མཚོའི་ཡན་ལག་བརྒྱད་ལྡན་ནགས། ། ལྷུན་ཆགས་གསེར་གྱི་རི་བདུན་དངར་བ་བཞིན། །
ལེགས་བརྐོས་གླེགས་ཤིང་ཟངས་ཀྱི་སྤར་བཀབ་ལ། ། གསེར་གྱིས་བྱུགས་པའི་གླེགས་ཤིང་ཀུན་ནས་བརྒྱན། ། སྐུ་ཆིངས་ན་བཟའ་སྣ་ཚོགས་མཛེས་པས་གཡོགས། ། ནོར་བུ་རིན་ཆེན་སྣ་ཚོགས་གོས་ཀྱིས་དཀྲིས། ། དེ་ན་ཡང་དེ་ཡང་ཤོག་བུ་རྣམས་ཚོགས་འདུས་པས་འབུལ་བ་སྟེ། དཔྱལ་པ་ཆོས་བཞེངས་པ་ན། ཚོང་འདུས་པས་ཤོག་བུ་འབུལ་བའི་ཁ་སྲོལ་ཡོད་པའོ། ། ཆོས་བཞེངས་པའི་རབ་གནས་ཀྱི་དུས་ཀྱང་འཁོར་གསུམ་ཡོངས་དག་གི་མཆོད་སྦྱིན་ཡང་བསམ་གྱིས་མི་ཁྱབ་བོ། ། དེ་ནས་གསེར་འབུམ་སྟག་རི་ལོ་ཙཱ་བས་ཕུལ་བའི་བཅུ་གཉིས་དུམ་ཞིག་དང༌། མདོ་མང་ཞིག་ཕྱག་ཏུ་བྱུང་བ་ཞིག་རོང་ངུར་མིག་ཏུ་གདན་དྲངས།
འཛམ་གླིང་རྒྱན་ཆུང་ནི་འདིར་བཞུགས་པ་ལས་ཕྱིས་དགའ་བ་གདོང་དུ་ཕེབས་པའོ། ། གསུང་རབ་སྐྱ་ཡོད་འབུལ་བ་ནི་གྲངས་མེད་དོ། ། དེ་ནས་སྔོན་གྱི་སྨོན་ལམ་དབང་གིས་རོང་ངུར་མིག་ཏུ་ཕྱག་ཕེབས། དགེ་འདུན་རྣམས་ཀྱིས་གསོལ་བ་དྲག་ཏུ་བཏབ་པ་ལ་བརྟེན་ནས་བླ་མས་ཟང་ཟིང་གི་སྦྱིན་པ་ཆོས་ཀྱི་སྦྱིན་པ་མི་འཇིགས་པ་སྐྱབས་ཀྱི་སྦྱིན་པ་གསུམ་གྱི་སྒོ་ནས་མཐའ་འདུལ་བ་དང་དབུས་ཚད་ལ་ཕེབས་པའི་ཐབས་མཁས་པའི་ཐུགས་རྗེས་སེམས་ཅན་མང་པོའི་དོན་མཛད་པས་དགེ་འདུན་སྡེ་དགོན་ཐམས་ཅད་སྐལ་པ་དང་པོའི་མི་བཞིན་དུ་བདེ་སྐྱིད་བྱམས་སེམས་དང་ལྡན་པས་དེའི་དུས་བླ་མས་མགུར་འདི་བཞེས་སོ།། རང་དོན་མེད་ན་ཐམས་ཅད་བློ་ལྟོས་འཆའ། ། དྲང་པོར་སྨྲས་ན་ཚིག་ལ་བདེན་པར་འཛིན། ། ཕན་སེམས་ཡོད་ན་ཀུན་གྱི་ཕ་བཞིན་བཀུར། ། ཆོས་བཞིན་བྱས་ན་འཚེ་བ་ངང་གིས་བཟློག ། དཔྱལ་བན་སེར་རྩའི་རིགས་གྱུར་པ། ། དགེ་སློང་ཆོས་ཀྱི་བཟང་པོ་ཡིས། །
བྱ་བ་ཅུང་ཟད་བརྗོད་པ་ཡིན། ། མ་འོངས་དུས་ན་སེར་རྩའི་རིགས་གྱུར་པ། ། སྐྱེ་བོ་དམ་པར་འདོད་ན་དེ་ལྟར་གྱིས། ། ཞེས་གསུངས་སོ། ། གཞན་ཡང༌། ཆུ་མིག་པ་དང་ཞ་ལུ་པ་རྩོད་གཞིའི་མེ་ཆེན་པོ་འབར། ཁྲག་གི་ཆར་པ་ཕབ། སེམས་ཅན་མང་པོ་གནོད་ཅིང་བསྟན་པ་འགྲིབ་པ་ལ་ཐུག་པས་བླ་མའི་ཐུགས་རྗེས་ཆར་སྤྲིན་བསྡུས་ནས་རྩོད་པའི་མེ་བསད། ཐབས་མཁས་པའི་ཉི་མས་ཁྲག་གི་ཆར་པ་བཅད། སྟོབས་ལྡན་དཔུང་ནི་ཚོགས་ཀྱིས་མ་རུངས་པ་ཀུན་བཏུལ།
བློ་གྲོས་ཤེས་བྱའི་འོད་ཀྱི་བསྟན་པ་གསལ་བར་མཛད་དོ། ། དེ་ནས་ཐུན་མཚམས་སུ་ཆོས་ཀྱི་འཁོར་ལོ་རེ་རེ་ཙམ་མ་གཏོགས་སྐུ་ཚེ་ཧྲིལ་པོ་སྒྲུབ་པ་ལ་བཞུགས་པས་ཡི་དམ་གྱི་ལྷ་མང་པོ་ཞལ་གཟིགས། ཁྱད་པར་དུ་གསང་འདུས། བདེ་མཆོག ། ཀྱཻ་རྡོ་རྗེ། རྡོ་རྗེ་ཕག་མོ། སེང་གེ་སྒྲ། མཁའ་སྤྱོད་དཀར་དམར། གཤིན་རྗེ་གཤེད་ལ་སོགས་པའི་ལྷ་མང་པོའི་ཞལ་གཟིགས་ཤིང་སྣང་བ་དང་གསུང་གླེང་མང་དུ་བྱུང༌། རྫོགས་རིམ་བསླབ་ཚིགས་རིང་མོ།
དྲིལ་བུ་རིམ་ལྔ། ཕག་མོ་རྡོ་སྒོམ་དྲུག ། ཤིན་ཏུ་སྤྲོས་མེད་ཀྱཻ་རྡོ་རྗེའི་སྦྱོར་བ་ཡན་ལག་དྲུག་པ། རྣམས་ཐུགས་ཉམས་སུ་བཞེས་པས་ཕྱག་རྒྱ་ཆེན་པོའི་དེ་ཁོ་ན་ཉིད་གྲུབ་ཅིང༌། ཐུགས་དམ་མཐིལ་དྲིལ་བུ་རིམ་ལྔ་ལ་མཛད། ཡོན་ཏན་དང་བསྔགས་པ་ཀྱཻ་རྡོ་རྗེ་སྦྱོར་དྲུག་ལ་མཛད་ཅིང༌། འདི་ཉིད་ཀྱི་རྩ་བ་རྡོ་རྗེའི་ཚིག་རྐང་རིན་པོ་ཆེའི་སྒྲོམ་གྱི་ལྡེ་མིག་མཛད། དེའི་འགྲེལ་པ་གཉལ་པ་ཧྲུལ་པོས་ཤིན་ཏུ་ལེགས་པ་ཞིག་མཛད་ནས་དེང་སང་གི་བར་དུ་ཁྲིད་བཀའ་ཡང་ཡོད་པར་གྲགས་སོ། ། དེ་ནས་རྟག་འཛིན་ཅན་མངོན་ཞེན་ལས་བཟློག་པས་དང༌། ལེ་ལོ་ཅན་ཆོས་ལ་བརྩོན་པ་སྐྱེད་པའི་ཕྱིར་དང༌།
ཞིང་གཞན་དུ་འགྲོ་དོན་རྒྱ་ཆེ་བ་ལ་དགོངས་ནས་ས་མོ་གླང་ལོའི་རྒྱལ་གྱི་ཟླ་བ་ལ་སྐུ་ཅུང་ཟད་སྙུང་ཚུལ་བསྟན། བླ་མ་ཉིད་དོན་ལ་གཤེགས་པ་མི་མངའ་ཡང༌། ཁྲོ་ཕུ་ལོ་ཙཱ་བ་དང་ཉེ་གནས་གསོལ་གཟིམ་ལ་སོགས་པས་གསོལ་བ་བཏབ་པ་ལ་བརྟེན་ནས་སྐུ་རིམ་དང་སྨན་དཔྱད་ལ་སོགས་པ་མཛད་པའི་ཚུལ་བསྟན། དེ་ནས་སྐར་མ་གྲེས་ཉ་བའི་ཡར་ཚེས་བརྒྱད་ལ་རྗེ་བཙུན་སེང་གེ་སྒྲ་ལ་གསོལ་བ་བཏབ་པས། དཔལ་འཁོར་ལོ་བདེ་མཆོག་ལྷན་སྐྱེས་རྒྱན་གྱིས་སྤྲས་པ་མདུན་གྱི་ནམ་མཁའ་ལ་བྱོན་པས་ལུང་བསྟན་པ་ནི། རྗེ་བཙུན་ཁྱོད་ནི་ཁྲུམ་ཟླ་ཡར་ངོ་ཡི། ། ཚེས་དྲུག་སྔ་དྲོའི་དུས་སུ་མཁའ་སྤྱོད་ཀྱི། ། གནས་སུ་སྤྱན་འདྲེན་དེ་ཚེ་སྒྲ་དང་འོད། ། འབྱུང་ཆེན་ས་ཡང་ཅུང་ཟད་གཡོ་བར་འགྱུར། ། ཞེས་གསུངས་སོ། །
དེ་ནས་སྒྲོན་གྱི་ཟླ་བའི་མར་ངོའི་ཚེས་བརྒྱད་དང་བཅུ་བཞིའི་དུས་སུ། གསང་བ་འདུས་པ་གཤེད་དམར་ལ་སོགས་པའི་རྟེན་དང་བརྟེན་པའི་དཀྱིལ་འཁོར་གསལ་པོར་གཟིགས་ཤིང་མར་ངོའི་ཚེས་བཅུ་བཞིའི་ནུབ་མོའི་སུམ་ཆ་ཐ་མའི་དུས་མངྒ་དྷའི་མ་ཎི་ཀ་དེར་སྐྱེས་བུས་ལག་པ་བསྐུམ་བརྐྱང་གི་ཡུན་ཙམ་ལ་ཕེབས་ཏེ། རིན་པོ་ཆེའི་སྣོད་དུ་ལྷའི་བདུད་རྩྀ་གསོལ་བར་མཛད། དུས་གསུམ་པོའི་གནམ་སྟོང་ལ་དཀོན་མཆོག་གསུམ་ལ་མཆོད་པ་བསམ་མི་ཁྱབ་པ་དང་ལོངས་སྤྱོད་ལ་ལྟོས་པ་མེད་པ་སྦྱིན་པ་རྒྱ་ཆེན་པོ་ཡང་མཛད། འཁོར་དང་སྙུང་གཡོག་པ་རྣམས་ལ་སྨོན་ལམ་སེམས་བསྐྱེད་དང་བླ་མ་ཉིད་ཀྱིས་འཇུག་པ་བྱང་ཆུབ་ཏུ་སེམས་བསྐྱེད་པའི་ཚེ་བདེ་བར་གཤེགས་པ་རྣམས་བྱོན་ནས། སྒྲ་དང་འོད་དང་མེ་ཏོག་གི་ཆར་ལ་སོགས་པ་སྐྱེ་བོ་ཕལ་པོ་ཆེས་མཐུན་སྣང་དུ་གྱུར་པ་བྱུང་བས། བླ་མས་འདི་སྐད་གསུང༌། སྒྲུབ་པ་ཚུལ་བཞིན་ཉམས་ལེན་ཅིང༌། ། ལྟོས་བྲལ་སྐྱོ་བ་མེད་པ་ཡིས། ། སྦྱིན་པ་རྣམ་བཞི་དུས་ཀུན་ཏུ། །
སེམས་ཅན་དོན་ཀུན་བྱེད་པར་ཤོག ། ཅེས་གསུངས་སོ། ། དེ་ནས་ཁྲུམ་ཟླ་བའི་ཡར་ངོའི་ཚེས་དྲུག་གི་སྔ་དྲོ་སྐྱ་རེངས་ཤར་བའི་དུས་སུ། དཔའ་བོ་དང་དཔའ་མོ་ལ་སོགས་པ་མདུན་གྱི་ནམ་མཁའ་ལ་ལྷགས་ནས་མཆོད་པའི་སྤྲིན་བསམ་གྱིས་མི་ཁྱབ་དང་བཅས་པས་བསུ་བ་གཟིགས། ལྷའི་སྤོས་ཀྱི་དྲི་ཡང་ཕྱོགས་བཅུར་ཁྱབ་པར་གྱུར། བླ་མ་དང་ཡི་དམ་དཔའ་བོ་མཁའ་འགྲོ་ལ་མཆོད་པའི་ཕྱིར། འཁོར་རྣམས་ལ་སྒྲུབ་པའི་མཎྜལ་ཤོམས་གསུངས་པའི་ཞལ་བཀོད་མཛད་པ་ན་དྲུང་ན་ཡོད་པའི་དཔྱལ་ཨ་མོ་གྷ་དང་ཁྲོ་ཕུ་ལོ་ཙཱ་བ་ཆེན་པོ་ཕོ་རོག་པ་མདོ་སྡེ་མགོན་པོ་རྣམས་ལ་མི་རྟག་པའི་ཆོས་གསུངས་ནས་བླ་མ་ཉིད་ཞབས་རྡོ་རྗེའི་སྐྱིལ་ཀྲུང༌། ཕྱག་གཉིས་མཉམ་བཞག་ལ་བསམ་གཏན་གྱི་ཆོས་དྲུག་དང་ལྡན་པས། བདེ་བ་ཆེན་པོའི་འཁོར་ལོའི་གཙུག་ནས་ཆོས་ལྔ་དང་ལྡན་པས་མཁའ་སྤྱོད་དུ་དཔའ་བོ་མཁའ་འགྲོ་སངས་རྒྱས་བྱང་སེམས་མང་པོས་བསྐོར་ནས་དགུང་ལོ་དྲུག་ཅུ་རྩ་བརྒྱད་ལ་བདེ་བར་གཤེགས་ཤིང༌། དེའི་ཚེ་སྒྲ་དང་འོད་དང་མེ་ཏོག་གི་ཆར་དང་འཇའ་གུར་ལ་སོགས་པའི་ངོ་མཚར་བའི་ལྟས་མང་པོ་བྱུང་ལེགས།
དགོང་རྫོགས་དང་ནང་རྟེན་ལ་སོགས་པ་རྣམས་ནི་དཔྱལ་ཨ་མོ་གྷའི་རྣམ་ཐར་ལས་འབྱུང་བ་ལྟར་རོ། ། བླ་མ་དེ་ལ་མཁའ་སྤྱོད་ཀྱི་ཆོས་ལྔ་དང་ལྡན་པ་ནི་རང་བཞིན་གྱི་ཡིད་ཀྱི་ཡིད་ཡོད་པ་དང༌། འབད་རྩོལ་མེད་པར་ཏིང་ངེ་འཛིན་སྐྱེ་བ་དང༌། མངོན་ཤེས་ལྔ་དང་ལྡན་པ་དང༌། རྫུ་འཕྲུལ་གྱི་ཞིང་ཁམས་གཞན་དུ་གཤེགས་ནུས་པ་དང༌། འདོད་ཡོན་ལ་ཆགས་པ་མེད་པར་ལོངས་སྤྱོད་པ་དང༌། ཚེ་བསྐལ་བ་དཔག་ཏུ་མེད་པར་ཐུབ་པ་དང་ལྔའོ། ། རྒྱས་པར་འདོད་ན་རྣམ་ཐར་སྣ་མང་ན་གཟིགས། བླ་མ་དེ་ཉིད་ལ་སློབ་མ་མང་ནའང༌། རག་པ་སྤྱིའི་རྣམ་བཞག་ལ།
དགེ་སློང་ཆེན་པོ་བཞི། དགེ་བརྙེན་ཆེན་པོ་བཞི། མན་ངག་གི་རྒྱུད་འཛིན་དམ་པ་གཉིས་ཐུགས་ཡིད་གཅིག་ཏུ་འདྲེས་པ་གཉིས། སྤྲུལ་པ་གང་ཟག་ཆེན་པོ་གཉིས་ཏེ། དེ་ཡང་ཤེས་བྱ་ཐམས་ཅད་མཁྱེན་པའི་དགེ་སློང་རྐྱང་དུར་བ་འཇམ་དཔལ་ཤེས་རབ་འོད་ཟེར། ཕྱག་རྒྱ་ཆེན་པོའི་རྟོགས་པ་ནམ་མཁའ་དང་མཉམ་པའི་བསམ་གླིང་པ་དགེ་སློང་རྡོག་དར་མ་རྡོ་རྗེ་དང༌། རྒྱུད་སྡེ་མཐའ་དག་ལ་མཁས་པའི་དགེ་སློང་དགའ་ལྡན་པ་ཚུལ་ཁྲིམས་བཟང་པོ། མདོ་སྡེ་སྔགས་ཀྱི་གསུང་རབ་མ་ལུས་པ་ལ་མཁས་ཤིང་བླ་མ་ལ་སངས་རྒྱས་དངོས་ཀྱི་འདུ་ཤེས་དང་ལྡན་པ་ཁྲོ་ཕུ་བ་དགེ་སློང་བྱང་ཆུབ་དཔལ་དང་བཞིའོ། ། དགེ་བརྙེན་བཞི་ནི། མདོ་རྒྱུད་ཐམས་ཅད་ལ་མཁས་པའི་ཕུལ་དུ་ཕྱིན་ནས་མཐུ་སྟོབས་ཀྱི་ནུས་པ་མཐར་ཕྱིན་པ་དཔྱལ་བན་ནག་པོ་ཆོས་བློ།
དྲག་པོ་མངོན་སྤྱོད་ཀྱི་འཕྲིན་ལས་མཐར་ཕྱིན་པས་དགྲ་བགེགས་ཐུལ་བའི་དགེ་བསྙེན་ཕ་ཇོ་རོང་སྟོན་རྣམས་གཙུག་ཕུར་གསུམ་ལ་གྲུབ་པ་བརྙེས་པས་གྲུབ་རྟགས་གྲངས་མེད་སྟོན་ནུས་པ་ཕོ་རོག་མདོ་སྡེ་མགོན་པོ། དམ་པ་ནས་དམ་པར་སྐྱེ་བ་རྒྱུད་ཅིང་དམ་པའི་རིང་ལུགས་འཛིན་པའི་དགེ་བསྙེན་རོང་པ་རྒ་ལོ་དང་བཞིའོ། ། མན་ངག་གི་རྒྱུད་འཛིན་དམ་པ་གཉིས་ནི་བླ་མའི་ཐུགས་ཟིན་པའི་སྒོ་ནས་མན་ངག་གི་གནད་ཕྱུང་སྟེ་གཞན་ལ་སྟོན་ནུས་པ་ཤངས་ཞལ་ངོ་བ་བསོད་ནམས་བཟང་པོ་དང༌། གཉལ་ཧྲུལ་པོ་ཐུགས་ཡིད་གཅིག་ཏུ་འདྲེས་པའི་སློབ་མ་གཉིས་ནི་བླ་མ་ལ་སངས་རྒྱས་དངོས་ཀྱི་མོས་གུས་དང་ལྡན་པའི་སྒོ་ནས། ཞབས་ཏོག་ཚུལ་བཞིན་སྒྲུབ་ ཅིང༌། སྤྱན་སྔར་རྒྱུན་མི་ཆད་པར་བཞུགས་པ་ཉེ་གནས་ཡོན་ཏན་དཔལ་དང༌། བགྲེས་པོ་དཔལ་བཟང་པོའོ། ། སྤྲུལ་པའི་གང་ཟག་ཆེན་པོ་གཉིས་ནི། རྒྱལ་བ་བྱམས་པའི་སྤྲུལ་པ་ཁྲོ་ཕུ་ལོ་ཙཱ་བ་བྱམས་པའི་དཔལ་དང༌། རྗེ་བཙུན་སེང་གེ་སྒྲའི་སྤྲུལ་པ་དཔྱལ་ལོ་ཙཱ་བ་ཨ་མོ་གྷ་དོན་ཡོད་དཔལ་བཟང་པའོ། །
གཞན་ཡང་སྟག་རི་ལོ་ཙཱ་བ་སྐྱོ་སྟོན་རི་བ་དཔལ་ཆེན། སྐྱི་འཁར་ཉི་ཕུག་པ། རྒྱན་གང་པོ་ཨ་མེས་སྤུན་ལ་སོགས་པ་བྱུང་པའོ། ཁྱིམས་བདག་རལ་པ་ཅན་ཞེས་ཀྱང་གྲགས་སོ། ། འཕགས་པའི་སྤྲུལ་པ་འཕགས་པའི་དགེ་སློང་མཆོག ། འཕགས་པའི་ཡུལ་ནས་འཕགས་པའི་གསུང་རབ་བླངས། ། འཕགས་པའི་བསྟན་པ་འཕགས་པའི་སྐད་ཀྱིས་སྤེལ། ། འཕགས་པའི་སྒྲ་བསྒྱུར་འཕགས་པའི་སྤྱི་བོས་འདུད། ། ཅེས་བར་སྐབས་ཀྱི་ཚིགས་སུ་བཅད་པའོ། ། དབེན་པ་ཡིན་ཡང་བཤད་སྒོམ་གཉིས་ཀྱི་འགོ་ཚུགས་པས་གདན་ས་དང་པོར་གྲགས་སོ། །
རང་གཞན་ལུས་ཀུན་ཀུན་ཏུ་དོན་ཡོད་མཛད། ། ངན་འགྲོ་ཀུན་ལ་བདེ་འགྲོའི་དཔལ་སྟེར་ཞིང༌། ། སྲིད་མཚོར་བྱིངས་རྣམས་འདྲེན་པ་བཟང་པོ་གང༌། ། པདྨོ་ཅན་དུ་བདེ་གཤེགས་ཕྱག་འཚལ་ལོ། ། རང་དོན་མཐར་ཕྱིན་གཞན་དོན་ཡོད་པ་ལ། ། མཉེལ་མེད་རྩེ་མཛད་གདུལ་བྱ་དཔལ་ཆེན་པོ། ། བཤེས་གཉེན་བཟང་པོ་མཉམ་མེད་བླ་མ་དང༌། ། སློབ་དཔོན་བྱང་ཆུབ་སྒྲུབ་པའི་མཆོག་ལ་འདུད། ། ཆོས་ཀྱི་དཔལ་བསྐྱེད་སངས་རྒྱས་བསྟན་པ་བསྲུངས། ། ཆོས་མིན་འཇོམས་བྱེད་བློ་གྲོས་ཐོགས་པ་མེད། །
ཆོས་ཀྱི་བློ་གྲོས་གཅིག་ཏུ་དགེ་ཞིང་གསལ། ། སྔགས་གྲུབ་དཔྱལ་བན་ནག་པོ་ཕྱག་འཚལ་ལོ། ། དེ་ཡང་དཔྱལ་པ་སྟག་གི་སྲས་མཆེད་གསུམ་ལས། གཅེན་པོ་བླ་མ་པདྨོ་ཅན་པ་ནི་བླ་མ་ལོ་ཙཱ་བའི་ཐུགས་ཀྱི་སྲས་ཏེ། དེ་ཡང་ཡུམ་གྱི་ལྷུམས་སུ་ཞུགས་པ་ནས་ཡུམ་སྐུ་ལུས་བདེ་ཞིང་ཐུགས་དགྱེས་པ་དང༌། འཁྲུངས་དུས་ཀྱང་ངོ་མཚར་བའི་ལྟས་དང་བཅས་འཁྲུངས་ཏེ། མཚན་ཡང་ཀུན་དགའ་སྙིང་པོ་ཞེས་བཏགས་ལ ༑ ཀུན་མཐུན་ཀུན་ཀྱང་དགའ་བར་བྱས། ། མི་དགའ་གཅིག་ཀྱང་བྱེད་མ་མྱོང། ། ཞེས་མཚན་དོན་ཡང་དེ་ལྟར་དུ་ལྡན་ལ།
དགུང་ལོ་བདུན་པ་ལ་འབྲི་ཀློག་གཉིས་ཀ་རྫོགས་ཤིང༌། དགུང་ལོ་དགུ་པ་ལ་པཎ་ཆེན་རྡོ་རྗེ་གདན་པ་ལ་དགྱེས་མཛད་ཀྱི་རྡོ་རྗེ་སློབ་དཔོན་གྱི་དབང་བསྐུར་བའི་དུས། བླ་མ་དེ་ཉིད་རྡོ་རྗེ་འཆང་དངོས་སུ་གཟིགས། གཞན་ཡང་ལོ་པཎ་གཉིས་ལ་ཆོས་མང་དུ་གསན། ཁྱད་པར་དུ་མཁའ་སྤྱོད་པ་ལ་དགྱེས་རྡོར་གྱི་སྐོར་ན་རོའི་འགྲེལ་ཆེན། ཕག་མོའི་སྐོར་བདེ་མཆོག ། གཤིན་རྗེའི་སྐོར་རྣམས་དང༌། དགུང་ལོ་བཅུ་གཉིས་པའི་དུས་སུ་དགྱེས་པ་རྡོ་རྗེ་ལ་བཤད་པ་ཡང་མཁས་པའི་ཚད་དུ་ཕྱིན། འཁོར་ལོ་སྡོམ་པ་རྡོ་རྗེ་དྲིལ་བུ་པའི་དབང་བསྐུར་ཞུས་པས་དབང་དོན་བརྡ་འཕྲོད་པ་བྱུང་གསུངས། དེ་ནས་དགུང་ལོ་བཅུ་བདུན་ལ་རབ་ཏུ་བྱུང་ནས་མཚན་ཡང་ ( མཚམས་འདིར་མ་དཔེ་ཕྲན་བུ་མ་ཚང༌།
སླར་རྙེད་ཚེ་འདིར་འཇུག་རྒྱུ། ) ལ་གཞལ་ཡས་ཁང་གི་བསྐོར་པ་བླ་མའི་སྐུ་འབག་ལ་ཞིང་ཁམས་མཐའ་ཡས་པའི་བསྐོར་བའི་བཀོད་པ་དང་ལྡན་ནོ། ། དེ་ཡན་ཆོད་ཙམ་གྱིས་ལོ་ཙཱ་བ་རྣམས་སྨན་ལུང་དང་ཁྲི་གསུམ་བན་ཚོ་ར་ཛ་རྣམས་འཛིན་པ་ལས། དཔྱལ་ཨ་མོ་གྷ་འདིས་གཙུག་ལག་ཁང་འདི་ལྟ་བུ་བཞེངས་ནས་འཕྲིན་ལས་ཀྱང་དར་ཞིང་རྒྱས་པས་མྱང་ལ་སྟོད་གཡས་རུ་རོང་གཙང་དབུས་ལྷ་སོགས་འཕྲིན་ལས་ཀྱིས་ཁྱབ་བོ། ཁྱད་པར་སྤ་གྲོར་ཕེབས། ལམ་དུ་ཇོ་མོ་ལྷ་རིས་ལུས་དངོས་སུ་བསྟན་ནས་མཆོད་པ་དང་ཆོས་ཉན་པ་དང༌། ཚོགས་ཁང་བཀྲ་ཤིས་རིང་མོར་ཉམས་མྱོང་ཁྱད་པར་ཅན་དཔོན་སློབ་ཀུན་ལ་བྱུང་བ་དང༌། གཞི་བདག་དངོས་སུ་འདུས་ནས་བཀའ་ཉན་པ་དང༌། མར་མེ་ཅུང་ཟད་ཙམ་ལ་ཡུན་རིང་ཐུབ་པ་དང༌། ལྷོག་པ་བཏུལ་ནས་དེང་སང་གི་བར་དུ་ལྷོག་ནད་མི་འོངས་པ་དང་སྒོམ་ཆེན་པས་བདེ་མཆོག་ཏུ་མཐོང་བ་དང༌།
མཁའ་འགྲོ་དབང་དུ་འདུས་པ་ལ་སོགས་པ་མང་པོ་བྱུང་ཤིང་ཁྱད་པར་དུ་ཡི་དམ་ལྷའི་ཞལ་གཟིགས་པ་ནི། བཅོམ་ལྡན་འདས་ལ་དགྱེས་རྡོར་ཕྱག་གཉིས་པ་དང༌། ཀྱཻ་རྡོ་རྗེ་གཤིན་རྗེ་ལ་སོགས་པའི་ཡི་དམ་དང་བཅས་པ་ཞལ་གཟིགས། ཛམ་བྷ་ལྷ་ནག་པོ་ནོར་རྒྱུན་མ་མགོན་པོ་བེང་ལ་སོགས་པ་མང་དུ་གཟིགས་སོ། ། མཆོད་པ་དང་མཎྜལ་འབུལ་བའི་དུས ། རྗེ་བཙུན་སེང་གེ་སྒྲ་སེང་གེའི་སྟེང་ན་འདུག་པ་ཞལ་གཟིགས་ཤིང༌། རིགས་ཀྱི་བུ་ཁྱོད་སྐྱེ་བ་འདིའི་ཕ་རོལ་ཏུ་པདྨོ་ཅན་ཞེས་བྱ་བའི་འཇིག་རྟེན་དུ་བདེ་བར་གཤེགས་པའི་སྲས་ཉིད་དུ་གདོན་མི་ཟ་བར་འགྱུར་རོ་ཞེས་ལུང་བསྟན་ཏོ། ། མཚན་ཡང་ཞིང་ཁམས་པདྨོ་ཅན་པ་ཞེས་གྲགས་སོ། ། དེ་ལྟར་ངོ་མཚར་བའི་མཛད་པ་མང་མོད་ཀྱང་ཡི་གེས་འཇིགས་ནས་ཆ་ཙམ་དུ་ཟད་དོ། ། དེ་ལྟར་ཆུ་བོ་རྒྱུན་གྱི་རྣལ་འབྱོར་ལ་མཉམ་པར་འཇོག་ཅིང་འགྲོ་དོན་རྒྱུན་མ་ཆད་པར་དབང་བྱིན་རླབས།
མདོ་རྒྱུད་མན་ངག་གི་ཆོས་འཁོར་རྒྱ་ཆེན་པོའི་ཆར་ཆེན་པོས་སྐྱེ་འགྲོའི་ཞིང་ལ་གྲོལ། ལོ་ཏོག་རྒྱས་པར་མཛད་ནས་དགུང་ལོ་དྲུག་ཅུ་རྩ་བརྒྱད་པ་སྦྲུལ་གྱི་ལོ་གྲེས་ཉ་བའི་ཡར་ཚེས་གཅིག་ལ་དཔའ་བོ་དང་དཔའ་མོས་བསུས་སྟེ་པདྨོ་ཅན་དུ་བདེ་བར་གཤེགས་སོ། ། བླ་མ་དེ་ཉིད་ལ་སློབ་མའི་གཙོ་བོ་བསྟན་པའི་སྲོག་ཤིང་ཆེན་པོ་ལྔ་ལས་སྐད་གཉིས་སྨྲ་བའི་དབང་པོ། ཐར་པ་ལོ་ཙཱ་བ་ཉི་མ་རྒྱལ་མཚན་དཔལ་བཟང་པོ་ཤེས་བྱ་ཇི་ལྟ་བ་དང༌། ཇི་སྙེད་པ་མཁྱེན་པ་དགེ་སྡིངས་པ་ཀུན་མཁྱེན་ཆོས་སྐུ་འོད་ཟེར། མདོ་རྒྱུད་ཀྱི་དགོངས་དོན་ཐུགས་སུ་ཆུད་ཅིང༌། བྱང་ཆུབ་ཀྱི་སེམས་འབྱོངས་པ་མཁན་ཆེན་གང་པ་ཡེ་ཤེས། བླ་མའི་གསུང་རྒྱུན་དང་རྣམ་ཐར་ཕྱིན་ཅི་མ་ལོག་པར་སྐྱོང་བ་ཤགས་པ་ལྡེ་སྟོན། ཟག་མེད་ཀྱི་མངོན་ཤེས་མངའ་ཞིང་བླ་མའི་གདན་ས་ནོན་པ་དཔྱལ་ཉི་མ་དཔལ་བཟང་པོ། སྤྱན་རས་གཟིགས་ཀྱི་སྤྲུལ་པ་ཨ་མོ་གྷ། །
སྙན་རྒྱུད་གདམས་པ་འཛིན་པའི་དཔལ་ལྡན་བཟང༌། ། གཞན་དོན་རླབས་ཆེན་འགྲུབ་པའི་སྟོབས་པོ་ཆེ། ། པདྨོ་ཅན་དུ་བདེ་གཤེགས་གང་འདི་རྒྱལ། ། ཞེས་དེ་ལྟར་དུ་ལོ་ཙཱ་བ་འདི་ཡན་གྱི་རིང་ལ། དཀའ་སྤྱད་སྦྱངས་པ་མཆོག་ཏུ་གྱུར་པས་རྩ་བའི་ས་བཅད་བརྒྱད་པ་དང་པཎྜི་ཏ་དང༌། གཞན་ལོ་ཙཱ་བར་དུ་མ་རྒྱུད་པར་ཆོས་མཁའ་འགྲོའི་ཁ་རླངས་མ་ཉམས་པར་དབང་འབྱོར་པས་ན། དམ་ཆོས་རང་འགྱུར་གྱི་ཆེ་བ་དགུ་པའང་རྟོགས་སོ། ། འགྱུར་གྱི་ཞིབ་གསལ་ནི་སྟོང་མཐུན་དང་གསན་ཡིག་ལས་རྟོགས་པར་བྱའོ།། །། ཀ༡༠ གདུང་རབས་རྒྱུན་མི་ཆད་པའི་ཆེ་བ་བཤད་པ། རྩ་བའི་ས་བཅད་བཅུ་པ་ནི།
བར་པ་དཔྱལ་བྱང་ཆུབ་རྒྱལ་མཚན་ནི། ཡབ་ཆོས་ལུགས་ཀྱི་བསྟན་བཅོས་ལ་མཁས་ཤིང༌། བྱང་ཆུབ་ཀྱི་སྒྲུབ་པ་ལ་བརྩོན་པ་ལས། རོང་དུ་ཡོངས་སུ་མྱ་ངན་ལས་འདས་པའོ། ། གཅུང་པོ་སློབ་དཔོན་ཆོས་ཀྱི་བློ་གྲོས་ནི། ཡབ་ཆོས་གསང་སྔགས་གསར་རྙིང་མཐའ་དག་ལ་སྦྱངས་པ་མཐར་ཕྱིན་ནས། སློབ་དཔོན་གྱི་གོ་འཕང་ཐོབ་ནས་ཀྱང༌། རྣམ་སྣང་རིག་པའི་རྭ་བར། དམར་རྡོ་རྗེ་རྩེ་མོའི་དྲུང་དུ་ཚད་མ་རྣམ་ངེས་ཀྱི་བསླབ་པ་མཐར་ཕྱིན་ནས། ཆུ་མིག་རྒྱ་སྒོར་གསུངས་ཏེ་སྨན་ལུང་ཡབ་ཀྱི་གདན་ས་ནོན་པ།
འདོད་ལྷ་དང་ཆོས་སྐྱོང་འགྲུབ་པས། འབྱུང་པོ་ཐམས་ཅད་བྲན་དུ་བཀོལ་བས། དགྲ་གཟན་ཐམས་ཅད་བརླག་པར་བྱེད་པའི་རྣལ་འབྱོར་པ་ཆེན་པོ། མདོ་སྔགས་བསྟན་པའི་གྲུ་ལ་བཤད་སྒྲུབ་བཞུགས། ། དད་བརྩོན་སྤོབས་པའི་ནུས་མཐུས་ཕ་རོལ་ཕྱིན། ། ཕྱིར་རྒོལ་ཆུ་སྲིན་རྦ་ཀློང་ཟིལ་གྱིས་མནོན། ། སྔགས་ཆང་ནག་པོ་ཆོས་བློ་རྒྱལ་གྱུར་ཅིག ། ཅེས་བར་སྐབས་ཀྱི་ཚིགས་སུ་བཅད་པའོ། ། མཁྱེན་བརྩེའི་དབང་ཕྱུག་བླ་ཆེན་སྐུུ་ཡི་སྲས། ། ཆོས་ཀྱི་དབང་ཕྱུག་བཤེས་གཉེན་གསུང་གི་སྲས། །
དངོས་གྲུབ་དབང་ཕྱུག་ཕོ་རོག་ཐུགས་ཀྱི་སྲས། ། སློབ་དཔོན་རྣལ་འབྱོར་དབང་ཕྱུག་དགེ་གྱུར་ཅིག ། ཅེས་པ་པདྨོ་ཅན་པ་ལ་སྲས་གསུམ་འཁྲུངས་པ་ལས། སློབ་དཔོན་དབང་ཕྱུག་འདི་གདུང་རབས་ལྟར་ན་བར་པ་ཡིན་ལགས་ཀྱང་འདིར་མཚན་བསྟོད་འདི་སྔོན་ལ་བྱུང་བ་བཞིན། འདི་ཉིད་ཤིན་ཏུ་མཛེས་ཤིང་ལྟ་ན་སྡུག་པ་ཡིད་དུ་འོང་བ་གཅིག་ལ༑ ཤེས་རབ་དང་དད་བརྩོན་འཛོམས་པ། ཡིད་གཞུང་པ་ཡོད་པས་འགྲོ་མགོན་ཕོ་རོག་པའི་གསུང་ནས། ངའི་བླ་མ་མཁའ་སྤྱོད་ལོ་ཙཱ་བ་དང་དབྱེར་མི་མི་འདུག་གསུངས་ནས ། ཐུགས་ཡིད་གཅིག་ཏུ་འདྲེས་ནས་བླ་མ་ལ་ནན་གྱིས་ཞུས་ནས་བྱ་ཁྱུང་གི་མངའ་བདག་ཏུ་དབང་བསྐུར་རོ། ། མཁྱེན་རབ་དབང་ཕྱུག་ཤེས་བྱའི་དངོས་ཀུན་གསལ། །
ཐུགས་རྗེའི་ཉི་མས་སྐལ་ལྡན་ཆུ་ཤེལ་བརླན། ། དཔལ་ལྡན་གསུང་ཟེར་བཟང་པོའི་ལམ་སྟོན་པའི། ། སྐུུ་ཡི་དཀྱིལ་འཁོར་བརྗིད་ཆགས་ལ་ཕྱག་འཚལ། ། མ་སྒོམས་མཉམ་བཞག་ཉི་མའི་དཀྱིལ་འཁོར་གསལ། ། མ་བཅོས་རྗེས་གཅོད་ཆོས་འདོད་གདུལ་བྱའི་དཔལ། ། མ་འབད་ཐེག་མཆོག་བཟང་པོའི་རྩེར་ཕྱིན་པའི། ། དཔལ་ལྡན་ཉི་མ་མེ་ཤེལ་པདྨ་དང༌། ། གང་བའི་ཟླ་མེ་ཆུ་ཤེལ་ཀུན་ད་དང༌། ། ལྗོན་ཤིང་བཟང་པོ་རི་ཁྲོད་སྐྱེ་བ་དང༌། ། བླ་མ་མཆོག་ཁྱོད་འཇིག་རྟེན་ཀུན་གྱི་མགོན། །
ཞེས་པ་ཉི་མ་དཔལ་འདི་ཉིད་ཐོག་མར་རྒྱ་བོད་གཉིས་ཀྱི་འབྲི་ཀློག་དང་ཐུགས་དམ་ལྷ་བཞི་ཁྱད་པར་ལྷ་བཞིའི་ཆོས་བསྐོར་རྣམས་ཀྱི་དབང་བསྐུར་དང་བྱིན་རླབས་དང༌། རྗེས་གནང་དང༌། བཅས་པ་པདྨོ་ཅན་པ་ལ་ཐོབ་ནས་རྒྱུད་འགྲེལ་མན་ངག་དང་བཅས་པ་ལ་མཁས་པར་གྱུར་ཀྱང་ཆུ་མིག་གི་ཚད་གྲྭ་རྣམ་སྣང་རིག་པའི་ཆོས་སྡེར། སློབ་དཔོན་སྨྲ་བའི་སེང་གེ་དར་མ་མཛེས་དང༌། ཡངས་པའི་བློ་གྲོས་ཆོས་ཀྱི་རྒྱ་མཚོ་འཇམ་པའི་དབྱངས་ལ་ཚད་མ་རྣམ་ངེས་བསླབས་པ་མཐར་ཕྱིན་ནས་གྲྭ་པ་ལ་གསུངས་ཤིང་མཚན་ཉིད་ཀྱི་བསྟན་བཅོས་ལའང་མཁས་པར་གྱུར་ནས་བླ་མའི་གདན་ས་ཐར་པ་གླིང་དགེ་འཁོར་དང་བཅས་པའི་མངའ་བདག་མཛད་ཀྱང་ཁེངས་སྐྱུང་དང༌། ཐོས་པས་མི་ངོམ་པར་ཆོས་འཚོལ་བས་བླ་མ་དགའ་ལྡན་པ་ཚུལ་ཁྲིམས་བཟང་པོ་ལ་གསང་བ་འདུས་པ་རྩ་བའི་རྒྱུད་དང༌། རྒྱུད་ཕྱི་མ་དང༌། བཤད་རྒྱུད་སྡེ་བཞི་དང༌། གཉིས་མེད་རྣམ་རྒྱལ་ལ་དགོས་པའི་རྒྱུད་འགྲེལ་མན་ངག ། ལུང་ཆ་ལག་ཕྱག་ལེན་དང་བཅས་པ་གསན་ཅིང་མཁས་པར་མཛད་ལ།
བླ་མ་རོང་པ་རྒ་ལོ་ལ་དཔལ་དུས་ཀྱི་འཁོར་ལོ་བསྡུས་རྒྱུད་འགྲེལ་པ་ཆ་ལག་དང་བཅས་པ་གསན་ཅིང་ཐུགས་སུ་ཚུད་པར་མཛད་ནས། ལུང་རྟོགས་ཡོན་ཏན་གྱི་རྒྱུད་ཕྱུག་པར་གྱུར་ཏེ་འགྲོ་བའི་དོན་མཛད་ཅིང༌། ཡི་དམ་ལྷའི་ཞལ་གཟིགས་པ་དང༌། མངོན་པར་ཤེས་པའང་ཅི་རིགས་སུ་མངའ་བ། ཐུགས་ཀྱང་ཤིན་ཏུ་གྲོལ་བས། བུ་སློབ་རྣམས་ལ་ཁོ་བོ་ན་ཡིན་ཚ་མིན་མི་སྡོད་པར་འགྲོ་བས་ཁྱེད་རྣམས་དགེ་བའི་བྱ་བ་ལ་འབད་པར་མཛོད་གསུངས་ནས་བསྙུང་བ་མེད་པར་ལྟས་བཟང་པོ་དང་བཅས་ནས་ཞིང་ཁམས་རྣམ་པར་དག་པར་གཤེགས་སོ། ། གཅུང་པོ་བླ་མ་ཆོས་བཟང་གི་རྣམ་ཐར་འོག་ནས་འབྱུང་བ་ལྟར་རོ། ། བླ་མ་ཉི་མའི་མཚན་ཅན་གྱིས། ཡབ་ཀྱི་ནང་རྟེན་དུ། ཇོ་བོ་ཤཱཀྱ་མུ་ནེའི་སྐུ་ཚད་དང་མཉམ་པ་གཙང་ཚོང་འདུས་མགུར་མོར་བཞེངས་ཅིང་རྟེན་གྱི་ནང་ན་བླ་མའི་མཚན་འབུལ།
རྒྱུད་སྡེ་བཞིའི་གཟུངས་སྙིང་པོ་ཉེ་སྙིང་རྣམས་མཐིང་ཤོག་ལ་སྤུར་རུས་ཀྱིས་གྲིས། བྱང་ཆུབ་ཤིང་ལ་འབྲས་དང་བཅས་པ་གནས་ཆེན་བརྒྱད་ཀྱི་ས། ནཱ་རོའི་རུས་རྒྱན་གྱི་ཚལ་བ་བི་པུ་ཏ་ཙནྡྲའི་དབུ་ཞྭ། དབུ་སྐྲ་ན་བཟའི་ཚལ་པ་དཔྱལ་གོང་མ་རྣམས་ཀྱི་རིང་བསྲེལ། བླ་མ་རང་གི་སྐུ་གདུང་རིང་བསྲེལ་རྡོ་རྗེ་དྲིལ་བུ། ཐུགས་དམ་ཕྲེང་བ་ལ་སོགས་པ་དང༌། རིན་པོ་ཆེ་དང་འབྲུ་སྨན་གསོ་དར་ཆོས་སྐྱོང་དང༌། ནོར་ལྷའི་གཟུངས་ནི་རབ་ཏུ་གནས་པའི་ཡི་གེ་བཞིན་དུ་ཡོད་ལགས། ཕྱི་རྟེན་འབུམ་ཁང་ཁང་བུ་ལྟར་ཡོད་པའི་ནང་ན། གསེར་གྱི་མཆོད་རྟེན་དེའི་ནང་ན་གདུང་རིང་བསྲེལ་དང་རྟེན་མང་པོ་བཞུགས།
ལེ་ཚེ་ནུབ་མ་ན་ཐུགས་དམ་ལྷ་བཞི་དང༌། སྟོན་པའི་སྐུ་བླ་མ་ཉིད་ཀྱི་ཕྱག་ཚ་རྣམས་བཞུགས་པའི་ཕྱི་རྟེན་བཞེངས་སོ། ། བླ་མ་དེ་ཉིད་ཀྱི་སློབ་མ་མཆོག་ཏུ་གྱུར་པ་འཁོན་གདུས་བ་གཞོན་ནུ་ཡེ་ཤེས་ནི་གདུང་རྒྱུད་རིན་པོ་ཆེ་དབྱེར་མེད་ཅིང༌། སྐུ་དྲིན་ཤིན་ཏུ་ཆེ་བས་རྣམ་ཐར་ཟུར་གཅིག་སྨོས་ན། སྐུའི་འཁྲུངས་ཡུལ་ནི་གང་གི་དབྱེ་བ་ཡིན་ལགས། སྐུ་གཞོན་ནུ་ནས་ཐར་པ་གླིང་དུ་བྱོན་ནས་རབ་ཏུ་བྱུང་བ་མཛད་ཕར་ཚད་གཉིས། འདུལ་བ་མངོན་པ། རྣམ་འགྲེལ་ལ་སོགས་པ་ལ་ལེགས་པར་སྦྱངས་ནས་མཁས་པར་གྱུར་ཅིང༌། དཔྱལ་པདྨོ་ཅན་པ་ལ། དཔྱལ་ལུགས་ཀྱི་ཐུགས་དམ་བཞིའི་ཐོག་དྲངས་པའི་ཆོས་སྐོར་རྣམས་ཚིག་གཅིག་ཀྱང་མ་ལུས་པར་གསན་ནས་ཐུགས་སུ་ཆུད།
བླ་མ་ཉི་མ་དཔལ་སྐུ་བགྲེས་ཤིང་བླ་མ་རིན་ཆེན་དཔལ་སྐུ་གཞོན་པའི་བར་ལ༑ གདན་ས་ལོ་དྲུག་མཛད་ནས་འཆད་ཉན་དང་དབང་བསྐུར་རྗེས་གནང་ལུང་བྱིན་རླབས་མང་པོ་གནང༌། རྒྱུད་བརྟག་པ་གཉིས་པ་ལ་འགྲེལ་པ་ཡང་མཛད། ཁྱད་པར་བྱང་ཆུབ་ཀྱི་སེམས་འབྱོངས་པའི་རྟགས་སུ། དྲུང་ན་ཡོད་པའི་གདུལ་བྱ་རྣམས་ལ་བྱང་སེམས་ངང་ངམ་ཤུགས་ཀྱིས་སྐྱེ་བ་ལ་སོགས་པའི་ཡོན་ཏན་དང་ལྡན་ཞིང་བདེ་བར་གཤེགས་ནས་ཀྱང་མཁན་ཆེན་པའི་གསུང་འཛིན་པ་ལ་བྱིན་རླབས་འཇུག་གོ ། དེའི་ནང་རྟེན་དུ་ཐུབ་སྐུ་ཤིན་ཏུ་མཚར་བ་བཞེངས་ཤིང༌། རྟེན་གྱི་ནང་ན་བླ་མ་བརྒྱུད་པའི་མཚན་འབུམ་བཀའ་འགྱུར་གྱི་གཟུངས་སྙིང་པོ་སངས་རྒྱས་ཀྱི་རིང་བསྲེལ། མཁན་ཆེན་གང་བ་རང་གྱི་གདུང་རིང་བསྲེལ། གནམ་རྒྱན། སྐུ་ཆོས་ལྷུང་བཟེད།
ཐུགས་དམ་འཕྲེང་བ་ལ་སོགས་པ་བྱིན་རླབས་ཀྱི་རྟེན་དང༌། གཟུངས་བཞུགས་ཀྱི་རྟེན་འབྲེལ་ཚང་བར་བཞུགས་སོ། ། ཕྱི་རྟེན་བཟང་འབུམ་པའི་ནང་ན་གསེར་གྱི་མཆོད་རྟེན་ངོ་མཚར་དང་ལྡན་པའི་ནང་ན་ཡང༌། གང་དང་འདྲ་བ་ལས་བླ་མ་རང་གི་རྡོ་རྗེ་དྲིལ་བུ་དབུ་རྒྱན་ཐོད་པ་རྣམ་སྦྱར་རིན་པོ་ཆེ་སྣ་ལྔ། སྐུ་གསུང་ཐུགས་ཀྱི་རྟེན་མང་པོ་བཞུགས། ལོགས་བྲིས་བླ་མ་བརྒྱུད་པ། རྒྱུད་སྡེ་བཞིའི་ལྷ་ཚོགས་མང་པོ་བཞུགས་སོ། ། ངོ་མཚར་མཚན་དང་ལྡན་པའི་དབང་ཕྱུག་དང༌། ། མ་རིག་མུན་པ་སེལ་བའི་ཉི་མ་དཔལ། ། བྱང་ཆུབ་སེམས་གཉིས་འབྱོངས་པའི་མཁན་ཆེན་པ། །
མཚུངས་མེད་བླ་མ་རྣམ་གསུམ་རྒྱལ་གྱུར་ཅིག ། ཅེས་བར་སྐབས་ཀྱི་ཚིགས་སུ་བཅད་པའོ། ། མཁྱེན་རབ་འཇམ་པའི་དབྱངས་དང་གཉིས་སུ་མེད། ། ཐུགས་རྗེའི་མངའ་བདག་རྗེ་བཙུན་སྤྱན་རས་གཟིགས། ། མཐུ་སྟོབས་དབང་ཕྱུག་ཀུན་མཁྱེན་ལོ་ཙཱ་བ། ། ཉི་མ་རྒྱལ་མཚན་ཞབས་ལ་གུས་པས་འདུད། ། འཕགས་པའི་ཡུལ་ན་ཐུབ་དབང་གཉིས་པ་ཞེས། ། ཁ་བ་ཅན་ན་ཀུན་མཁྱེན་སྒྲ་ཚད་པ། ། བཤད་སྒྲུབ་བསྟན་པའི་རྒྱལ་མཚན་ལེགས་འཛིན་པའི། ། མཁས་གྲུབ་ཁྱོད་ལ་སྤྱི་བོས་ཕྱག་འཚལ་ལོ། །
ཀ་ལ་པ་སོགས་ཕྱི་ནང་ཀུན་རིག་པའི། ། ཁ་བ་ཅན་ན་སྣ་ལྔའི་པཎྜི་ཏ། ། གངས་ཅན་མཁས་མང་དབུས་ན་ལྷམ་མེ་བ། ། ངུར་སྨྲིག་འཛིན་པའི་གཙུག་རྒྱན་དེ་ལ་འདུད། ། ཅེས་པ་ལོ་ཙཱ་བ་འདི་ཉིད་གདུང་རྒྱུད་རིན་པོ་ཆེ་དབྱེར་མེད་ཅིང་དཔྱལ་གྱི་ཐུགས་སྲས་སློབ་མ་དང༌། སློབ་དཔོན་གཉིས་ཀ་ཡིན་ལེགས་ཤིང་ཁྲི་ཐོག་ཏུ་མ་ཕེབས་ཀྱང༌། མཁན་ཆེན་གང་བའི་རྗེས་སུ་འདུལ་ཁང་མཁན་པོ་མཛད་ནས་བཤད་གྲྭ་དང༌། ཟུར་འཆད་མཛད་ནས། སྤྱིར་བསྟན་པ་དང་སྒོས་གདན་ས་འདི་ཉིད་ལ་བཀའ་དྲིན་ཆེ་བའི་མཆོག་ཏུ་གྱུར་པས། རྣམ་ཐར་ཟུར་ཙམ་ཞིག་སྨོས་ན་རིག་པའི་འབྱུང་གནས་རྒྱ་གར་ལ་ཕེབས།
རྒྱ་གར་ཤར་ནུབ་ན་མཁས་པའི་པཎྜི་ཏ་མང་པོ་བསྟེན་ནས་མཁས་པའི་ཡང་མཁས་པ་ཆེན་པོ་གྱུར་ནས་མངྒ་དྷ་རྡོ་རྗེའི་གདན་དུ་བཅོམ་ལྡན་འདས་ཐུབ་པ་ཆེན་པོའི་གདན་ས་ལོ་གསུམ་མཛད་ཅིང༌། མུ་སྟེགས་ཀྱི་རྩོད་པ་བཟློག་པས་བོད་ཀྱི་བཙུན་གཅིག་མར་གྲགས་པ་བྱུང་ངོ༌། ། རྒྱ་གར་དུ་ལོ་བཅུ་བཞི་བཞུགས་ནས་སླར་བོད་དུ་ཕེབས་ནས་ཀྱང་སེམས་ཅན་མང་པོ་སྨིན་གྲོལ་ལ་བཀོད། འདུ་ཁང་མཁན་པོ་དང་སྔགས་ཀྱི་སློབ་དཔོན་མཛད་པས་བཤད་སྒྲུབ་ཟུང་དུ་འབྲེལ་བས་མཁས་གྲུབ་གཉིས་ཀའི་སྙན་གྲགས་ཀྱིས་ས་གསུམ་ཀུན་ཏུ་གྲགས་པས་སློབ་མ་བུ་ཆེན་བསམ་གྱིས་མི་ཁྱབ་པ་འདུས། ཁྱད་པར་མཆོག་ཏུ་གྱུར་པ་བུ་སྟོན་ཐམས་ཅད་མཁྱེན་པ་ལ་སྒྲ་རིག་པ་དང་སྦྱོར་དྲུག་གི་གནད་ཀྱིས་ནང་དོན་རིག་པ་གཏན་ལ་ཕེབས། གཞན་ཡང་དཔྱལ་ལོ་ཙཱ་བ་རིན་ཆེན་དཔལ་བཟང་དང་དཔྱལ་སྟོན་ཨརྱ་ཤྲཱི ། ས་སྐྱ་པ་བླ་མ་མཉམ་མེད་ཆེན་པོ་བདེ་རྒྱས་པ་དོན་ཡོད་དཔལ་བ། ལ་སྟོད་ཤེས་རབ་བཟང་པོ། དབུས་པ་བློ་གསལ། འདུལ་འཛིན་ཚུལ་ཁྲིམས་གཞོན་ནུ།
བླ་ཆེན་ཀུན་རྡོར་བ་ཀུན་མཁྱེན་ཤེས་རབ་རལ་གྲི ། མཁན་ཆེན་ཤེས་རབ་འོད་ཟེར་ལ་སོགས་པ་མཁས་ཤིང་གྲུབ་པ་བརྙེས་པ་མང་དུ་འདུས་ཤིང་གདུལ་བྱ་ཕལ་མོ་ཆེའི་དོན་མཛད་ཅིང་སྐུ་བདེ་བར་གཤེགས་ནས་ཀྱང༌། རྒྱའི་ཧཱུཾ་པཾ་ཧཱུཾ་ཞེས་བྱ་བར་སྐུ་འཁྲུངས་ལ་དེ་ནས་རྒྱ་གར་ཤར་ཕྱོགས་ཆོས་ཀྱི་རྒྱལ་པོར་སྐུ་འཁྲུངས་ཤིང༌། དེ་ནས་གདུལ་བྱ་མ་གཏཽགས་སྐུ་སྐྱེ་བ་མི་ལེན་གསུངས་པར་གདའ། མདོར་ན་ལོ་ཆེན་དེའི་རྣམ་ཐར་ལ་གཞལ་ཚད་མེད་པས་འབྲི་བར་མི་ནུས། སྐབས་དོན་གནས་སྐབས་སུ་ལོ་ཙཱ་བ་དེའི་ནང་རྟེན་སྐུ་འདྲ་གཉིས་ལས་ཆུང་བ་དགུང་ལོ་བཅུ་གཉིས་པའི་ཚད་དང༌། ཆེ་བ་སྐུ་འདྲ་སྐུ་ཚད་དང་མཉམ་པའི་གཟུངས་ཞུགས་སྙིང་པོ་ལ། གཙུག་ཏོར་ན་བླ་མའི་མཚན་འབུམ་སྤུར་རུས་ཀྱིས་བྲིས་པ། ཐུགས་ཀ་ན་བཀའ་འགྱུར་རོ་ཅོག་གི་གཟུངས་སྙིང་པོ། ཡང་སྙིང༌།
སངས་རྒྱས་ཀྱི་རིང་བསྲེལ། ཀླུ་སྒྲུབ་ལ་སོགས་པ་མཁས་གྲུབ་དུ་མའི་རིང་བསྲེལ། བྱང་ཆུབ་ཀྱི་ཤིང་ཡལ་ག་ལོ་འབྲས་དང་བཅས་པ་མཧཱ་བྷོ་དྷི་ཞལ་རྩི་ཐུབ་པ་ཆེན་པོའི་བཞུགས་ཁྲིའི་དུམ་བུ། གནས་ཆེན་བརྒྱད་ཀྱི་ས། པཎྜི་ཏ་ཏྲམ་ཀི་པ་ཀརྞ་ཤྲཱི་ཐུགས་དམ་ཕྲེང་བ། པཎྜི་ཏ་ཨ་མོ་གྷའི་ཕྱག་དཔེ། དབུ་སྐྲ། ཕྱག་སེན། མཁན་ཆེན་པ་རང་གི་སྐུ་གདུང་རིང་བསྲེལ། དབུ་སྐྲ།
དབུ་ཞྭ། ན་བཟའ། ཆོས་གོས་གསུམ། ཐུགས་དམ་ཕྲེང་བ། གཞན་ཡང་ཁྱད་རས་ལ་རྒྱ་བལ་གྱི་རྟེན་ལ་བྱིན་རླབས་ཞུས་པའི་ཕྱག་དཔེའི་ན་བཟའ་དྲི་སྤོས་ཀྱི་བྱུགས་པ་དང༌། སྨན་སྤོས་འབྲུ་དར་རིན་པོ་ཆེ་རྣམས་ཀྱང་ཚང་བར་བཞུགས་སོ། ། བླ་མ་ཉི་མ་དཔལ་གྱི་སྲས་ལྕམ་སྲིང་གསུམ་ལས། ཆེ་བ་རིན་ཆེན་དཔལ་བཟང་ནི་ཇི་སྐད་དུ།
ཕོ་དཔལ་ཆེ་སྐུ་བརྗིད་པ་བདག་གིས་དཔལ། ། གསུང་རབ་དཔལ་གྱུར་གསུང་སྙན་གནང་བའི་དཔལ། །
འགྲོ་བའི་དཔལ་གྱུར་ཐུགས་རྗེ་ཡིད་ཀྱི་དཔལ། ། དཔལ་གྱི་སྐུ་གསུང་ཐུགས་རྒྱན་ཕྱག་འཚལ་ལོ། ། ཚོགས་གཉིས་རིན་ཆེན་སྤུངས་པ་ལྷུན་པོའི་སྐུ། ། དམ་ཆོས་རིན་ཆེན་སྒྲོག་པ་ནོར་བུའི་གསུང༌། ། མཁྱེན་ཆེན་རིན་ཆེན་འབར་བ་ཉི་ཟླའི་ཐུགས། ། དཀོན་མཆོག་རིན་ཆེན་གཅིག་བསྡུས་ཕྱག་འཚལ་ལོ། ། བསྟན་པའི་བརྗིད་ཁུར་གླང་ཆེན་མདོག་བཟང་པོ། ། སྲིད་མཚོ་སྒྲོལ་བའི་དེད་དཔོན་གྲུ་བཟང་པོ། ། བཟང་པོའི་མཐའ་ཅན་བླ་མ་ལ་ཕྱག་འཚལ་ལོ། ། ཞེས་པ་འདི་ཉིད་ཁོ་བོ་ཅག་གི་བླ་མ་དམ་པ་སྟེ།
སྐྱེ་བོ་ཡོངས་ཀྱི་དཔལ་མགོན། དངོས་གྲུབ་འདོད་དགུ་སྩཽལ་བའི་རིན་པོ་ཆེ། ལེགས་ལམ་བཟང་པོ་སྟོན་པའི་བཤེས་གཉེན་ཡང་དག་པ་སྟེ། དགུང་ལོ་བདུན་པ་ལ་འབྲི་ཀློག་རྫོགས་ཤིང༌། དགྱེས་རྡོར། བདེ་ཆོག ། ཕག་མོ། གཤེད་དམར་ཏེ། ཐུགས་དམ་ལྷ་བཞི་དང་ བདེ་མཆོག་དཀར་པོ། ཕག་མོ་སེར་མོ།
མཁའ་སྤྱོད་མ་དམར་མོ། རྗེ་བཙུན་སེང་གེ་སྒྲ་དང་བཞི་སྟེ། ཁྱད་པར་ལྷ་བཞི་ལ་སོགས་དཔྱལ་པའི་ཕ་ཆོས་ཀྱི་དབང་བྱིན་རླབས། ལུང་རྗེས་གནང་དང་བཅས་པ་ཉི་མ་དཔལ་དང་མཁན་ཆེན་གང་པ་ལ་ཐོབ་ཅིང་མཁན་ཆེན་པ་ལ་དགྱེས་པ་རྡོ་རྗེའི་རྒྱུད་བརྟག་པ་གཉིས་པ། རྡོ་རྗེ་རྣལ་འབྱོར་མའི་གཞུང་དྲུག་སྦྱིན་སྲེག་ཕྱག་ལེན་དང་བཅས་པ་ལ་གསན་སྦྱངས་མཛད་ནས། དགུང་ལོ་བཅུ་གཅིག་པ་ལ་ཚོགས་པ་མང་པོ་ལ་གསུངས་ཏེ། དཀྱིལ་འཁོར་གྱི་ཆོ་ག་དང་སྒྲུབ་ཐབས་དང༌། ལས་ཚོགས་དང་བཅས་པའི་ཕྱག་ལེན་ལ་མཁས་པར་མཁྱེན་ཅིང་ཡོན་ཏན་གྱི་རྒྱུད་ཕྱུག་པར་བྱ་བའི་ཕྱིར། འཇམ་པའི་དབྱངས་བློ་གྲོས་རྒྱ་མཚོ་ལ་ཤེར་ཕྱིན་གྱི་བསྟན་བཅོས་མངོན་རྟོགས་རྒྱན་འགྲེལ་པ་དང་བཅས་པ་གསན་ནས་སྦྱངས་པ་དང༌། མཁན་ཆེན་ལོ་ཙཱ་བའི་དྲུང་དུ།
སཾ་སྐྲྀ་ཏའི་སྐད་ཀྱི་ཀློག་ཡིག་དང༌། སྒྲ་མདོ་དང༌། ཁམས་དང༌། རྐྱེན་དང༌། ཏིང་བ་དང༌། སུ་བན་དང༌། ཉེར་བསྒྱུར་ལ་སོགས་པ་སྒྲ་རིག་པའི་མཁས་པར་མཁྱེན་ཅིང༌། སྤྱིར་མཚན་ཉིད་ཀྱི་བསྟན་བཅོས་མངོན་པ་ཀུན་ལས་བཏུས་པ་ལ་མཁས་པར་གྱུར་ནས་དགེ་འདུན་ཚོགས་སུ་གསུངས་སོ། ། ནང་སྔགས་ཀྱི་རྒྱུད་ལ་བྱང་བར་མཛད་པ་ཡང༌། དཔལ་དུས་ཀྱི་འཁོར་ལོ་བསྡུས་པ་སྟོང་ཕྲག་བཅུ་གཉིས་པ་དང༌།
འགྲེལ་པ་དྲི་མ་མེད་པའི་འོད་དང་ལྔ་བསྡུས་ལ་སོགས་ཆ་ལག་དང་བཅས་པ་དགྱེས་པ་རྡོ་རྗེའི་བཤད་རྒྱུད་མཁའ་འགྲོ་མ་རྡོ་རྗེ་གུར་དང༌། དེའི་འགྲེལ་པ་ཆ་ལག་དང་སམྦུ་ཏྲི། དེའི་འགྲེལ་པ་མན་ངག་སྙེ་མ་ལ་སོགས་པ་ཆ་ལག་དང༌། དཀྱིལ་འཁོར་གྱི་ཆོ་ག་རྡོ་རྗེ་ཕྲེང་བ་སྐོར་གསུམ་ལ་སོགས་པ་ནང་གི་ཆོས་མང་དུ་གསན་ཅིང་མཁྱེན་ལ། དགུང་ལོ་བཅོ་ལྔ་པ་ལ་གདན་ས་ཆེན་པོ་འདི་བཟུང་ནས་དབང་ལུང་བྱིན་རླབས་ལ་སོགས་པ་ཚོགས་ཆོས་གསུངས་པ་ལ་སོགས་གདུལ་བྱའི་དོན་རྒྱ་ཆེར་མཛད་ཅིང༌། བླ་མ་གསེར་སྡིངས་པའི་དྲུང་ནས། བདེ་མཆོག་ལ་སོགས་པའི་དབང་བཀའ་ནོད་ཅིང་རྒྱུད་དང་སྒྲུབ་ཐབས་ལ་སོགས་པའི་ལུང་མཐའ་ཡས་པ་ནོད་ལ། ཡང་བླ་མ་སྲེའུ་ཆུང་པ་དང༌། བླ་མ་འགྱེད་ཁ་བ་གཉིས་ལ་དབང་བྱིན་རླབས་དང་ཆོས་ལུང་མང་དུ་ཐོབ་བླ་མ་གྲུབ་ཆེན་ཨུ་རྒྱན་པའི་དྲུང་དུའང་ཟབ་ལམ་རྡོ་རྗེ་གསུམ་གྱི་བསྙེན་སྒྲུབ་ལ་སོགས་པ་མན་ངག་ཟབ་མོ་རྒྱ་མཚོ་ལྟ་བུ་བརྙེས། ཀུན་མཁྱེན་ཆོས་སྐུ་འོད་ཟེར་བའི་དྲུང་དུའང་བདེ་མཆོག་ལ་སོགས་པའི་དབང་རྗེས་གསུམ་གྱི་བྱིན་རླབས་དང་མན་ངག་རྒྱ་མཚོ་ལྟ་བུ་གསན་ནས་ཐུགས་ཉམས་བཞེས།
བསྙེན་སྒྲུབ་དང་མཚན་མེད་ཀྱི་རྣལ་འབྱོར་ལ་རྒྱུན་དུ་གནས་པའི་ངང་ནས། སེམས་ཅན་གྱི་འགྲོ་དོན་རྒྱ་ཆེན་མཛད་པ་ནི་འབྲུག་གི་ལོ་འགོ་ལ་ཆོས་དང་ཟང་ཟིང་ཟུང་དུ་སྦྲེལ་ནས་མཆོད་སྦྱིན་ནི་སྒྲོལ་དང་རཱ་ཛ་དང༌། ལྕགས་དང༌། སྤུག་ཡུལ་དང༌། ཀླུང་ཤོད་དང་བསམ་གླིང་དང༌། མན་ངག་དང༌། སེར་ར་ལ་སོགས་པ་སྟོང་སྐོར་གྱི་དགེ་འདུན་དང༌། སྔགས་པ་སྟོང་ཕྲག་བཞི་དང་སྐྱེ་བོས་ཚོགས་སྟོང་ཕྲག་གཅིག་སྟེ་སྟོང་ཕྲག་ལྔ་ལ་ཚང་བ་གྲལ་འགྱེད་འགྱེད་དང་བཅས་པས་འཁོར་གསུམ་ཡོངས་སུ་དག་པས་རྒྱས་བཏབ་བོ། ། དེ་ལྟར་བླ་མ་དེའི་དཔལ་འབྱོར་དང་སྐུའི་ཡོན་ཏན་གྱི་འཕྲིན་ལས་ནུས་མཐུ་ཆེ་བས་ཧོར་གྱི་རྒྱལ་པོ་སིདྷི་ཕ་ལ་གོ་དན་རྒྱལ་པོ་དང༌། དེའི་བཙུན་མོ་དམ་པ་བྱང་ཆུབ་སེམས་མ་ཆུ་ཧུས་ལུང་དང་འཇའ་ས་བཅས་པ་དང༌།
འཕགས་པ་ཏི་ཤྲི་ཀུན་དགའ་བློ་གྲོས་རྒྱལ་མཚན་དཔལ་བཟང་པོའི་ལུང་གིས་དགེ་བཤེས་རིན་ཆེན་དཔལ་བཟང་འདི་དཔྱལ་པའི་གདུང་རྒྱུད་རྣམ་པར་དག་པ་ཡིན་ཅིང༌། སྐུའི་ཡོན་ཏན་དང་སྟོབས་མངའ་ཐང་ཡང༌། གཞན་ལས་ཆེ་བར་འདུག་པས་ལྷ་སྡེ་སྟོང་སྐོར་ཐམས་ཅད་ཀྱི་མཆོག་དང་གཙོ་བོར་བཀོས་པ་ཡིན་ནོ་གསུང་ནས་གནང་སྦྱིན་དང༌། ལུང་འཇའ་ས་དམ་ཁ་དང་བཅས་ནས་གནང༌། བླ་མས་ཀྱང་དཔལ་ལྡན་ས་སྐྱར་ལ་སློབ་མའི་ཚོགས་དང་བཅས་ཕེབས། གསུང་རབ་ཀྱི་འགྲེལ་གཏམ་དང་ཚོགས་སུ་བཤད་པ་མཛད་པས་མཁས་པའི་གྲགས་པས་ས་སྟེང་ཁྱབ་པ་བྱུང༌། དེ་ནས་བཟུང་གདན་སའི་དབྱར་ཆོས་དགུན་ཆོས་ཀྱི་རྒྱུན་ཐམས་ཅད་དཔལ་ལྡན་ས་སྐྱ་ལ་ལེགས་པའི་སྲོལ་ཚུགས། བླ་མ་འདིས་སྐུ་གསུང་ཐུགས་ཀྱི་རྟེན་རྙིང་པ་གསོ་ཞིང་གསར་པ་བཞེངས་པ་ཡང་ཡབ་ཀྱི་ནང་རྟེན་ཐུབ་པའི་སྐུ་མི་ཚད་དང་མཉམ་པ་བཞུགས་ཁྲི་རྒྱབ་ཡོལ་འཕུལ་མ་དང་བཅས་པ་མཚར་མ་བཞེངས་པའི་ཞབས་རྫོངས་དཀར་ཆག་ན་གསལ་ཞིང༌། བྱང་ཆུབ་ཆེན་པོའི་དབུ་ལ་དབུ་རྒྱན་ཤིན་ཏུ་ལེགས་པ་ཀྱཻ་རྡོ་རྗེའི་གཞལ་ཡས་ཁང་མཚར་བ་བྱང་ཆུབ་ཆེན་པོའི་གདན་ཁྲི་བཀོད་ལེགས་གསེར་ཀྱི་བྱུགས་ཤིང༌། གཞན་ཡང་ཡབ་ཀྱི་ཕྱི་རྟེན་ཁང་ཟང་གཉྫི་ར་དང་བཅས་པའི་ནང་ན་གསེར་འབུམ་གསུམ་བཞུགས་པའི་ནང་ནའང་གདུང་རིང་བསྲེལ་མང་པོ་དང༌།
སྐུ་གསུང་ཐུགས་ཀྱི་རྟེན་མང་པོ་བཞུགས་སོ། ། ལྡེབས་ཀྱི་དབུས་ལ་བླ་མ་ཉི་མའི་སྐུ་འབག་ལ་རྒྱུད་པའི་བླ་མས་བསྐོར་བ་དང་རྒྱུད་སྡེ་བཞིའི་ལྷ་ཚོགས་མང་པོ་བཞུགས་སོ། ། སྒོ་གོང་ལ་གྲུབ་ཆེན་བརྒྱད་ཅུའི་བརྒྱུད་བྲྀས། སྒོ་གདོང་ལ་མགོན་པོ་སྟག་བཞོན་ལྕམ་དྲལ་གྱི་བྲིས་སྐུ་ལ་སོགས་པ་ངོ་མཚར་བ་བཞེངས་སོ། ། དེ་ལྟར་ན་བླ་མ་དམ་པ་དེའི་སྐུའི་ཡོན་ཏན་དང་དཔལ་འབྱོར་མངའ་ཐང་འཕྲིན་ལས་ནུས་མཐུ་བསམ་གྱིས་མི་ཁྱབ་པས། གདན་ས་ཆེན་པོ་དང༌། མངའ་འོག་གི་བུ་སློབ་དགེ་དང་བཅས་པ་སྐྱོང་དར་ཐུགས་བརྩེ་ཞིང་སྙོམས་པའི་ཚད་དང་ལྡན་པས་ཡར་ངོ་ཟླ་བའམ། དབྱར་གྱི་ཆུ་བོའམ་དཔག་བསམ་ལྗོན་ཤིང་ལྟར་རྒྱས་པར་མཛད་ནས་བདེ་བར་གཤེགས་པའི་ཚུལ་བསྟན་ནོ། ། དེ་ལྟར་བླ་མ་དེ་མཁས་བཙུན་བཟང་གསུམ་འཛོམས་པས་སློབ་མ་མང་དུ་བྱུང་མོད་ཀྱང་མཆོག་ཏུ་གྱུར་པ་ནི། མཁྱེན་རབ་ཀྱི་དབང་ཕྱུག་འཁོན་ནམ་མཁའ་ཡངས་པའི་ཤེས་རབ།
ལུང་རིགས་གི་དབང་ཕྱུག་འདུལ་འཛིན་ཚུལ་ཁྲིམས་གཞོན་ནུ་དཔལ། མཐུ་སྟོབས་དབང་ཕྱུག་དཔྱལ་ཨརྱ་ཤྲཱི། མདོ་རྒྱུད་མན་ངག་གི་དབང་ཕྱུག་རོང་པ་ཤེས་རབ་སེང་གེའོ། ། འཕགས་པའི་རིགས་འཁྲུངས་འཕགས་པའི་བསྟན་ལ་བཞུགས།། འཕགས་པའི་གསུང་རབ་འཕགས་པའི་སྐད་ལ་སྦྱངས། ། འཕགས་པའི་ཡོན་ཏན་ཁྱད་པར་འཕགས་པས་རྒྱན། ། དཔལ་ལྡན་མདོ་རྒྱུད་པ་ལ་ཕྱག་འཚལ་ལོ། ། ཞེས་པ་བླ་མ་ཨརྱ་ཤྲཱི་ནི། ཡབ་ཆོས་ཐུགས་དམ་ལྷ་བཞིའི་ཐོག་དྲངས་རྣམས་ཀྱི་དབང་བྱིན་རླབས་དང༌། རྒྱུད་འགྲེལ་ཉེར་མཁོ་དང་བཅས་པ་དང༌།
ཕག་མོའི་གཞུང་བདུན་གྱི་གཙོ་བྱས་པའི་དུས་ཆོས་གསུངས་ཤིང༌། བླ་མ་དང་ཡི་དམ་གྱི་བྱིན་རླབས་ཀྱི་སྙུང་ནད་རྩོལ་མེད་དུ་སྦྲགས་ཅིང༌། འབྲི་ཀློག་ལྷ་བྲིས་ལྷར་བཟོ་ལ་སོགས་པ་བཟོ་རིག་གནས་རྣམས་རྩོལ་མེད་རང་བྱུང་དུ་ཕུལ་དུ་ཕྱིན་པར་མཁྱེན་པས། བྲིས་སྐུ་མང་པོ་དང༌། གཤེད་དམར་གྱི་བློས་བསླངས་ལ་སོགས་པ་ཕྱག་ལེན་ཀྱང་མང་དུ་མཛད་ནས་བཞེངས། ཡབ་ཉི་མ་དང་མཁན་ཆེན་གང་པ་གཅེན་པོ་བླ་མ་དཔལ་དང་གསུམ་ལ་དབང་ལུང་རྗེས་གནང་བྱིན་རླབས་དང་བཅས་པ་ཐོབ་ཅིང༌། ཁྱད་པར་ཀྱཻ་རྡོ་རྗེའི་རྒྱུད་དང༌། དེའི་འགྲེལ་པ་ནཱ་རོ་པས་མཛད་པ་ཕག་མོ་བཞུང་དྲུག་གི་སྦྱིན་སྲེག་རབ་གནས་མན་ངག་དང་བཅས་པ་གསན། གཞན་ཡང་ཀུན་མཁྱེན་རོང་པ་དུས་འཁོར་བ་ཤེས་རབ་སེང་གེ་ལ་དུས་ཀྱི་འཁོར་ལོའི་དབང་དང་རྒྱུད་འགྲེལ་བཤད་པའི་ལུང་མང་པོ་གསན། ཐམས་ཅད་མཁྱེན་པ་ཆོས་ཀྱི་འོད་ཟེར་ལ་སོགས་པའི་རྩ་བའི་བླ་མ་དགུ་ཙམ་བསྟེན་ནས་ནག་འཇག་གི་སྐོར་གསུམ་གྱི་དབང་བཀའ།
ལུང་རྒྱུད་ཀྱི་འགྲེལ་པ། ལག་ལེན་དང་བཅས་པ་གསན་ནས་མཁས་པར་མཁྱེན། དཔལ་ལྡན་ས་སྐྱ་རུ་ཕེབས་ནས་རྒྱུད་འགྲེལ་གྱི་བཤད་པ་དང༌། མན་ངག་མང་པོ་གསན་སྦྱོང་མཛད་པས་ཐུགས་དམ་དར་ཆེ་ཞིང་བརྟུལ་ཞུགས་ཀྱི་སྤྱོད་པས་གདོན་བགེགས་ཀྱི་མི་ཚུགས་པ། ཤུགས་འབྱུང་གི་སྤྱོད་པས་དགག་སྒྲུབ་གི་འཛིན་པ་དང་བྲལ་བ། ཐུགས་དམ་སྨིན་པས་བྱིན་རླབས་མཐུ་སྟོབས་ཀྱི་མངའ་བདག་དེས། གཅེན་པོ་ལོ་ཆེན་རིན་ཆེན་དཔལ་བཟང་གི་ནང་རྟེན་ཐུབ་པའི་སྐུ་མི་ཚད་ལ་བཞུགས་ཁྲི་རྒྱབ་ཡོལ་དང་བཅས་པ། རྟེན་གྱི་གཙུག་གཏོར་ན་རྒྱ་གར་གྱི་གནས་ཆེན་བརྒྱད་ཀྱི་ས་ལ་ཐུབ་པའི་ཚེམས་མཆེ་བ་ལ་ཁྲུས་གསོལ་བའི་ཆུས་སྦྱར་བའི་ཐུབ་པའི་སྐུ་དཔྱལ་ལོའི་ཐུགས་དམ་ལྷ་མཛད་པ་ཞིག་བཞུགས་ཤིང༌། གཞན་ཡང་བླ་མ་རྒྱུད་པའི་མཚན་འབུམ་ཐུགས་ཀ་ན་སངས་རྒྱས་ཀྱི་འཕེལ་གདུང༌། བཀའ་འགྱུར་རོ་ཅོག་གི་གཟུངས་སྙིང་རྣམས་སྤུར་རུས་ཀྱི་བྲིས་པ།
མཁན་ཆེན་གང་པའི་གདུང་རིང་བསྲེལ། རྣམ་སྦྱར། སྐུུ་ཆོས། ལྷུང་བཟེད། ཐུགས་དམ་ཕྲེང་བ་ལ་དགོས་པའི་བྱིན་རླབས་ཀྱི་རྟེན། རིན་པོ་ཆེ་སྣ་ཚོགས་ལ་སོགས་པའི་གཟུངས་བཞུགས་ཀྱི་རིགས་མ་ཚང་བ་མེད་པར་ཡོད་ལེགས། ཕྱི་རྟེན་འབུམ་ཁང་ནང་ན་གསེར་གྱི་བྱུགས་པའི་མཆོད་རྟེན་གསུམ་གྱི་ནང་དུའང་སྐུ་གསུང་ཐུགས་ཀྱི་རྟེན་དང༌། བླ་མ་རང་གི་སྐུ་འདྲ་དང༌། གདུང་རིང་བསྲེལ་མང་པོ་བཞུགས་ལེགས། ལྡེབས་ལ་དབུས་སུ་བླ་མའི་སྐུ་འབག་ལ་རྒྱུད་སྡེ་བཞིའི་ལྷ་ཚོགས་ཀྱིས་སྐོར་བ་ངོ་མཚར་དང་ལྡན་པ་བཞེངས་པ་ལ་སོགས་པ་འགྲོ་བའི་དོན་དཔག་ཏུ་མེད་པ་མཛད་ནས་དག་པའི་ཞིང་དུ་ཐེགས་སོ། །
ཤེས་རབ་གཟུངས་སུ་བཀོད་ནས་སྤྲུལ་པའི་སྐུ། ། དུས་གསུམ་རྒྱལ་བ་བསྐྱེད་པའི་ཞིང་དུ་གྱུར། ། འཕགས་མ་སྣ་ཚོགས་ཚུལ་གྱི་འགྲོ་བ་འདྲེན། ། དཔྱལ་གྱི་ལྕམ་མོ་མ་གཅིག་སྟོན་མ་མཆོད། ། ཅེས་བར་སྐབས་ཀྱི་ཚིགས་སུ་བཅད་པའོ། ། དེ་ལ་ལྕམ་མོ་སློབ་དཔོན་མ་སྟོན་མ་ནི་དཔྱལ་གྱི་ཆོས་སྐོར་ཅི་རིགས་པ་མཁྱེན་ནས་རྒྱ་ནག་ལ་བྱོན་ནས་རྒྱལ་པོའི་བཙུན་མོའི་བླ་མ་མཛད། གདན་སར་བྱང་ཆུབ་ཆེན་པོའི་དབུ་ཐོག་ཏུ་བླ་བྲེ་ཐུབ་པ་བདུད་འདུལ་མའི་བཀོད་པ་ཡོད་པ་དང༌། གསུང་རབ་རྣམས་ལ་གདོང་དར་གསུམ་རིམ། ཆོས་སྐྱོང་གྱི་ཕྱྭ་དར་སྐུ་མདོག་དང་མཐུན་པ་ལ་འབྱེད་ལེགས་པར་བྱས་པ་བླ་མ་ཨརྱ་ཤྲཱིའི་དྲུང་དུ་སྐྱོང་དར་བཀྲ་ཤིས་ཁྲ་རིང་ལ་སོགས་པའི་འབུལ་སྐྱེལ་ཕུལ་ནས་རྒྱ་ནག་ཏུ་བཞུགས་སོ། ། རྒྱལ་བའི་རྣམ་འཕྲུལ་རིན་ཆེན་དཔལ་བཟང་དང༌། །
རྟོགས་པ་ནུ་མཐུའི་མངའ་བདག་འཕགས་པ་དཔལ། ། ཡེ་ཤེས་མཁའ་འགྲོའི་ཚུལ་བཟུང་སྟོན་མའི་མཚན། ། ངོ་མཚར་ལྕམ་སྲྀང་རྣམ་གསུམ་རྒྱལ་གྱུར་གཅིག ། ཅེས་བར་སྐབས་ཀྱི་ཚིགས་སུ་བཅད་པའོ། ། ཇི་སྐད་དུ། ཤེས་བྱ་ཀུན་ལ་རང་དབང་འབྱོར་པའི་ཐུགས། ། ཆོས་ཀྱི་སྒོ་ལ་ཀུན་ནས་དབང་བསྒྱུར་གསུང༌། ། མཚན་དཔེ་བཟང་པོས་ཀུན་ནས་བརྒྱན་པའི་སྐུ། ། དཔལ་ལྡན་ཧ་རི་པ་ལ་ཕྱག་འཚལ་ལོ། ། ཞེས་དཔྱལ་པདྨོ་ཅན་པའི་སྲས་ཐ་ཆུང༌།
དྷ་རི་བ་ཆོས་བཟང་ནི་དགུང་ལོ་གཞོན་ནུ་ལ་ཡབ་ཆོས་མ་ལུས་པ་མཁྱེན་ནས་ཀྱང༌། བླ་མ་མི་ཉག་རྒ་ལོ་ཙཱ་བ་ལ་དུས་ཀྱི་འཁོར་ལོའི་བསྡུས་རྒྱུད་དང༌། དེའི་འགྲེལ་པ་དྲི་མ་མེད་པའི་འོད་དང་འགྲེལ་ཆུང་པདྨ་ཅན་དང༌། དབང་མདོར་བསྟན་འགྲེལ་པ་མཆན་དང་བཅས་པ་དང༌། དོན་དམ་སྙེ་མ་ལ་སོགས་པ་མ་ལུས་པར་མཁས་པར་བསླབས་ཏེ། གཞན་ཡང་བླ་མ་གསེར་སྡིངས་པ་ཆོས་ཀྱི་འོད་ཟེར་དང༌། ཞལ་མངའ་བསོད་ནམས་རིན་ཆེན། རི་ཤོང་པ་ཉི་འབུམ་ལ་སོགས་པ་ལ་སྔགས་མང་པོ་ཞུས། འདུལ་གྲྭ་ཆེན་པོ་སྐྱོར་མོ་ལུང་དུ་བྱོན་ནས་བསྙེན་པར་རྫོགས་ཤིང་འདུལ་བ་མདོ་དང༌། སོ་སོར་ཐར་པ་དང༌།
ཀརྨ་ཤ་ཏམ་ལ་སོགས་པ་ལེགས་པར་མཁྱེན། ཞི་བྱེད་དང༌། ཡོ་ག་ཕུར་ལ་སོགས་པའི་ཆོས་ཀྱི་རྣམ་གྲངས་དུ་མས་འགྲོ་བའི་དོན་མཐའ་ཡས་པ་དང་ཁྱད་པར་ལ་རྒྱབ་དང་ ། བྱ་ཁྱུང་ལ་སོགས་པའི་བུ་སློབ་རྣམས་ཀྱི་དོན་མཛད་ནས་ལུག་གི་ལོ་བདེ་བ་ཅན་དུ་གཤེགས་སོ། ། དེའི་སྲས། སངས་རྒྱས་བསྟན་ལ་བྱང་ཆུབ་ཀུན་འབྱུང་གནས། ། རིན་ཆེན་ཆོས་ཀྱི་འདོད་དགུ་སྩོལ་བའི་དཔལ། ། དགེ་འདུན་བཟང་པོས་སྐྱེ་དགུའི་ཡིད་འཕྲོག་པའི། ། མཁྱེན་རབ་བཟང་པོ་དེ་ལ་ཕྱག་འཚལ་ལོ། ། ཞེས་པ་སངས་རྒྱས་འབྱུང་གནས་རིན་ཆེན་དཔལ་བཟང་པོ་དང༌།
འཕགས་པ་རྒྱལ་མཚན་པ་གཉིས་ལས་གཅེན་པོ་སློབ་དཔོན་འཕགས་པ་རིན་ཆེན་པ་ཞེས་བྱའམ། སངས་རྒྱས་འབྱུང་གནས་དཔལ་བཟང་པོ་ནི། གཞོན་ནུ་ལ་ཡབ་ཆོས་མ་ལུས་པ་མཁྱེན་ཏེ། དགུང་ལོ་བརྒྱད་པ་ལ་དགྱེས་པ་གསུངས་ཤིང་སློབ་དཔོན་གྱི་གོ་འཕང་ཐོབ་ཀྱང༌། རིག་པའི་གནས་ལྔ་ལ་མཁས་པའི་མཁན་ཆེན་ཐར་པ་ལོ་ཙཱ་བའི་དྲུང་དུ། མངོན་པ་དང་ཚད་མ་རྣམ་ངེས། རིགས་ཐིགས་ལ་སོགས་པ་ལ་སློབ་པ་མཐར་ཕྱིན་ནས་མཁས་པའི་མདུན་སར་གསུངས་སོ། ། དཔལ་ལྡན་ས་སྐྱར་ཡང་བླ་མ་ཆེན་པོ་འཇམ་དབྱངས་པའི་དྲུང་ནས་ས་སྐྱ་པའི་ཆོས་སྲོལ་ཇི་སྙེད་པ་དང༌། དུས་འཁོར་ལ་སོགས་པའི་རྒྱུད་འགྲེལ་མང་པོ་བསླབས་ཤིང༌། བྱང་ཆུབ་སེམས་དཔའ་ཀུན་སེང་ལ།
ཕར་ཕྱིན་གསན་ཅིང་གསུངས་ཏེ། ཡོན་ཏན་གྱི་རྒྱུད་ཕྱུག་པར་མཛད་ནས་འགྲོ་དོན་ནི་ཉང་ཕྱོགས་ལ་མཛད་དོ། ། གཅུང་པོ་སློབ་དཔོན་འཕགས་རྒྱལ་བ་ནི་ཡབ་ཆོས་ཐུགས་དམ་ལྷ་བཞིའི་ཐོག་དྲངས་པའི་གསང་སྔགས་ཀྱི་ཆོས་ལ་མཁས་ཤིང་དབང་བྱིན་རླབས་དང་རྒྱུད་འགྲེལ་ལ་སོགས་པ་ཐུགས་སུ་ཆུད་ཅིང་མཁྱེན་ལེགས། ས་སྐྱར་ཡང་བླ་མ་སྐུ་མཆེད་དྲུང་དུ། ས་སྐྱ་པའི་ཆོས་སྲོལ་དུ་མ་བསླབ་ལ། རང་ཆོས་ཐུགས་དམ་ལྷ་བཞི་དང་ཡོ་ག་ཕུར་ཞི་བྱེད་ལ་སོགས་པའི་ཕྱག་ལེན་ལ་ཤིན་ཏུ་མཁས་ཤིང་ཐུགས་དམ་ལ་བརྩོན་པ་ དང༌། བསླབ་གསུམ་ལ་གཅེས་སྤྲས་སུ་བྱེད་ཅིང་དུལ་བ་ཡོན་ཏན་གྱི་རྒྱུད་ཕྱུག་ཅིང་མངོན་པར་ཤེས་པ་ཐོགས་མེད་དུ་མངའ་བས་མ་འོངས་ལུང་དུ་སྟོན་ལ་ཁྱད་པར་ཤར་དགའ་བའི་རྒྱལ་བརྒྱུད་ཀྱང་ལུང་བསྟན་ནས་འགྲོ་དོན་ཕལ་ཆེར་མྱང་ཕྱོགས་ལ་མཛད་དོ། ། སྙན་པའི་གྲགས་པ་མཆོག་གི་ཀུན་ཏུ་ཁྱབ། ། ཕན་བདེའི་འབྱུང་གནས་འགྲོ་བའི་བླ་མ་མཁྱེན། ། སྲིད་ཞིའི་དཔལ་ལ་ཀུན་དུ་སྤྱོད་པ་ལ། །
ཀུན་ལ་མཁའ་ལྟར་དག་པའི་ཐུགས་མངའ་བ། ། དགའ་ལྡན་སྐྱོང་མཛད་མི་ཕམ་མགོན་པོ་བཞིན། ། ལེགས་པའི་ལམ་ལ་འགྲོ་བ་འདྲེན་མཛད་པ། ། མཁས་བཙུན་བཟང་སུམ་ལྡན་པ་གང་དེ་རྒྱལ། ། ཡང་དཔྱལ་འཕགས་པ་བའི་སྲས་གཉིས་ཀྱི་གཅེན་པོ་གུ་རུ་གྲགས་པ་འབྱུང་གནས་པ་ནི་ཐུགས་དགོངས་དགེ་ཞིང་དཔྱལ་པའི་ཆོས་སྐཽར་རྣམས་དང༌། ལུང་རྟོགས་ཀྱི་ཆོས་དུ་མས་རྒྱུད་ཕྱུག་ཅིང་བྱིན་རླབས་མཆོག་དང་ལྡན་པའོ། ། གཅུང་པོ་མཁས་བཙུན་ཀུན་ལེགས་པ་ནི་རང་ཆོས་དཔྱལ་ལུགས་ཀྱི་ཆོས་སྐོར་མ་ལུས་པ་དང༌། བུ་ལུགས་ཀྱི་ཆོས་སྐོར་མང་པོ། དྭགས་པོ་བཀའ་བརྒྱུད་དང༌། ཤངས་པ་བཀའ་རྒྱུད་པའི་ཆོས་སྐོར་དང༌།
སྤྱོད་ཡུལ་པའི་གདམས་ངག་དང༌། བཀའ་གདམས་ཀྱི་ཆོས་པའི་ལུང་རྟོགས་ཀྱིས་རྒྱུད་ཕྱུག་པའི་བྱིན་རླབས་དང་ལྡན་པའོ། ། གདུལ་བྱ་ཕལ་ཆེར་མྱང་སྟོད་ཕྱོགས་སུ་མཛད་པའོ། ། འགྲོ་བ་ཀུན་ལ་དགའ་བདེའི་དཔལ་སྩོལ་ཞིང༌། ། རྒྱ་ཆེན་ཚོགས་གཉིས་བཟང་པོ་མཐར་ཕྱིན་པས། ། མཚོ་ལྟར་ཟབ་པའི་དགོངས་པས་འགྲོ་བ་འདྲེན། ། དཔྱལ་སྟོན་འཁྲུལ་ཞིག་ཞབས་པད་སྤྱི་བོར་ལེན། ། ཅེས་པ་གུ་རུ་གྲགས་པ་འབྱུང་གནས་པའི་སྲས་ཀུན་དགའ་རྒྱ་མཚོ་བ་ནི་གཞོན་ནུ་ལ་རབ་ཏུ་བྱུང་ཞིང༌། ཀུན་མཁྱེན་རིན་པོ་ཆེ་ལ་ཐུགས་དམ་ལྷ་བཞིའི་དབང་ལུང༌། ཁྱད་པར་ལྷ་བཞི་ཀྱཻ་རྡོ་རྗེའི་རྒྱུད་གསུམ།
ནཱ་རོའི་འགྲེལ་ཆེན། སྒྲོམ་ལྡེ་རྩ་འགྲེལ། བསླབ་ཚིགས་རིང་མོ། ཞལ་གདམས་བཅུ་གཅིག ། དྲིལ་བུ་རིམ་ལྔ། གཤེད་ཕུར་གཉིས་ཀྱི་རྒྱུད། ཤིན་ཏུ་སྤྲོས་མེད། གསང་འདུས་འཕགས་ལུགས་ལ་སོགས་རང་ཆོས་མ་ལུས་པའི་དབང་ལུང་རྗེ་གནང་ཕྱག་ལེན་དང་བཅས་པ་དཔྱལ་ཀུན་མཁྱེན་རིན་པོ་ཆེ་ལ་ཐོབ། གཞན་ཆོས་ནི། པཎ་ཆེན་དོན་ཡོད་དཔལ་བ།
འཇམ་དབྱངས་ཉི་མ་བསོད་ནམས། ཀུན་མཁྱེན་ཆོས་ཀྱི་དཔལ་བ། མན་ལུང་རིན་པོ་ཆེ། ཏི་ཏི་གྲགས་འོད་པ། བླ་མ་འཕགས་པ་རྣམས་ཀྱི་དྲུང་དུ་གཏུགས་ནས་རང་ཆོས་དང༌། ས་སྐྱ་པ་དང༌། དྭགས་པོ་དང༌། ཤངས་པ། བུ་ལུགས་དང༌། རྔོག་ལུགས་ལ་སོགས་པ་མཁས་པར་མཁྱེན་ཅིང་འདིར་གདན་ས་ཡང་མཛད་ཅིང༌།
ཚོགས་ཆོས་ཀྱང་མང་པོར་གསུང་ལ། གཉིས་འཛིན་ཀྱི་འཁྲུལ་པ་ཞིག་པས་ཕྱོགས་མཐའ་དག་ལ་ཕེབས་དགོས་དང༌། ཁྱད་པར་བྱ་ཁྱུང་ཐར་པ། རོ་གང་ལ་སོགས་པའི་དགོན་གཞིས་རྣམས་སུ། དབང་ལུང་རྗེས་གནང་ཁྲིད་བྱིན་རླབས་མང་དུ་གསུང་ཏེ། འགྲོ་བའི་དོན་དཔག་ཏུ་མེད་པ་མཛད་ནས་བཞུགས་གནས་མཐིལ་བྱ་ཁྱུང་ལ་མཛད། དབེན་དགོན་མཛའ་བྲག་དམར་ལ་མཛད་མྱང་སྟོད་ཕྱོགས་སུ་བཞུགས་སོ། ། རྒྱས་པར་རྣམ་ཐར་ལས་ཤེས་པར་བྱའོ། ། རྒྱུད་སྡེ་རྒྱ་མཚོའི་དབུས་ནས་ལེགས་འོངས་ཏེ། ། ཀུན་ཏུ་དགའ་བཞིའི་དཔལ་ལ་ལོངས་སྤྱོད་ཅིང༌། །
རྣམ་གྲོལ་སྐུ་བཞིའི་ལོ་ཏོག་རྒྱས་མཛད་པའི། ། དཔྱལ་སྟོན་འཁྲུལ་ཞིག་ཆེན་པོ་རྒྱལ་གྱུར་ཅིག ། ཅེས་བར་སྐམས་ཀྱི་ཚིགས་སུ་བཅད་པའོ། ། བླ་མ་དེ་ཉིད་ཀྱི་སྲས་དཔྱལ་སྟོན་ཆོས་རྒྱལ་ཀུན་དགའ་བ་ནི། ཐུགས་དམ་ལྷ་བཞིས་ཐོག་དྲངས་པའི་མ་ལུས་པ་གསན་ནས་རྒྱ་ནག་ལ་ཕེབས། རྒྱལ་པོའི་གུ་ཤྲི་ཐོབ། དངུལ་གི་དམ་ཁ་དང་ལུང་བཟང་པོ་གནང་བས་དཔལ་ཕུན་སུམ་ཚོགས་པ་ལས། དབུས་སུ་བདེ་བར་གཤེགས་སོ། ། དེ་ལ་སྲས་ཆོས་རྒྱལ་རིན་པོ་ཆེ་བ་དང༌། ཕྱོགས་ཀྱི་གླང་པོ་གཉིས་ལས།
ཆོས་རྒྱལ་རིན་ཆེན་པ་ནི། གྲུབ་ཆེན་ཀུན་དགའ་བློ་གྲོས་པའི་དྲུང་དུ་དབང་ལུང་མང་པོ་གསན་ཅིང༌། ཐུགས་སྦྱོང་མཛད་པའི་འཕྲོ་ལ་འབྲུམ་པའི་རྐྱེན་གྱིས་ལྷུན་གྲུབ་བདེ་ཆེན་དུ་བདེ་བར་གཤེགས་སོ། ། གཅུང་པོ་ཕྱོགས་གླང་པ་ནི ། དཔྱལ་ལུགས་ཀྱི་ཐུགས་དམ་ལྷ་བཞིའི་ཐོག་དྲངས་རང་ཆོས་མ་ལུས་པ་དང་ ། ས་དགེ་ལྡན་གཉིས་ཀྱི་གཞན་ཆོས་ལ་སོགས་པའི་ལུང་རྟོགས་ཀྱི་མངའ་བདག ། གསང་སྔགས་རྡོ་རྗེ་འཛིན་པ་ཆེན་པོ་དེ་ཉིད་རོ་ཁེངས་སུ་ཕལ་ཆེར་བཞུགས་པ་ལས ། འགྲོ་དོན་ལ་འབྲོང་རྩེར་ཕེབས་ནས་བདེ་བར་གཤེགས་སོ། ། ནུས་པ་མཐར་ཕྱིན་ཧ་རི་ཆོས་བཟང་ནས། ། སངས་རྒྱས་འབྱུང་གནས་རིན་ཆེན་དཔལ་བཟང་དང༌། །
མངོན་མཁྱེན་མངའ་བདག་དཔྱལ་སྟོན་འཕགས་རྒྱལ་བ། ། རབ་སྙན་གྲགས་པའི་འབྱུང་གནས་གུ་རུའི་མཚན། ། མཁས་བཙུན་བཟང་གསུམ་ལྡན་པའི་ཀུན་ལེགས་པ། ། དངོས་གྲུབ་མཆོག་བརྙེས་འཁྲུལ་ཞིག་ཆོས་རྗེ་དང༌། ། དགའ་བདེའི་དཔའ་རྩལ་ཀུན་དགའི་མཚན་ཅན་དང༌། ། ཆོས་ཀྱི་རྒྱལ་པོ་རིན་ཆེན་བདུན་གྱིས་སྤྲས། ། མདོ་རྒྱུད་སྟོབས་ལྡན་ཡོན་ཏན་ལུས་སྟོབས་རྒྱས། ། ཕྱིར་རྒོལ་འཇམ་དབྱངས་ལུང་རིགས་མཆེ་བ་ཅན། ། རྣམ་སྤྱོད་སྤོབས་པའི་གཟི་འོད་ཕྱོགས་བཅུར་འཕྲོ། ། བསྟན་པའི་ལྗིད་ཀྱི་ཁུར་ཁྱེར་གླང་པོ་ཆེ། །
སྲས་རབས་གཅེན་རྒྱུད་སྤྱི་བོས་ཡང་ཡང་མཆོད། ། ཞེས་པ་འདི་ཡན་གྱི་གཅེན་རྒྱུད་རྫོགས་ལ། དཔྱལ་གྱི་གདུང་རབས་མུ་ཏིག་ཕྲེང་བའི་རིན་ཆེན་འདི། ། བཀྲ་ཤིས་དཔལ་བཟང་དད་པའི་སྲས་བུས་ལེགས་བརྒྱུས་ནས། ། བློ་གསལ་དོན་གཉེར་མཛད་པའི་མགུལ་རྒྱན་མཛེས་པ་འདི། ། དད་བརྩོན་དབོན་པོ་ཚེ་བརྟན་དབང་ཕྱུག་ཐུགས་དགེས་མཛོད། ། ལྷ་ཡིས་རྣལ་འབྱོར་བཟླས་བརྗོད་ལྟ་སྟངས་ཀྱི། ། སྒོ་གསུམ་ཀུན་ནས་སྔགས་འཆང་རྒྱལ་མཚན་དང༌། ། འཕགས་པའི་གདུང་འཚོབ་འདོད་ལྷ་རིན་ཆེན་གྲུབ། ། ཐུགས་ཟབ་ཨརྱ་རིན་ཆེན་རྒྱལ་གྱུར་ཅིག །
ཅེས་པ་སློབ་དཔོན་ཆོས་ཀྱི་བློ་གྲོས་ཀྱི་མཆེད་གཉིས་ལས། སློབ་དཔོན་རྒྱལ་མཚན་ནི། དང་པོ་ནས་ཐོས་བསམ་ལ་གཙོ་བོར་མཛད་ཅིང༌། བསྙེན་སྒྲུབ་ལ་གཙོ་བོར་མཛད་པས། སློབ་དཔོན་གཏད་གསེར་གསུམ་ལ་ཐོགས་པ་མེད་པའི་མཐུ་ཆེན་སྨན་ལུང་ནག་ཚངས་བྱང་དང༌། གསེར་སྡིངས་བན་མཚོ་ལྷ་ཁང་གི་བདག་པོ་སྟེ། གསེར་སྡིངས་བླ་མ་ཉི་མ་དཔལ་ལ་ཕུལ་ལོ། ། སློབ་དཔོན་ཨརྱ་རིན་ཆེན་ནི་ཐུགས་དམ་ལྷ་བཞིའི་དབང་བྱིན་རླབས་རྒྱུད་འགྲེལ་མན་ངག་ཕྱག་ལེན་དང་བཅས་པ་ཐོབ་ཅིང་མཁྱེན་ལ་ཁྱད་པར་ཡབ་ཀྱི་གདམས་པ་ཟབ་མོ་ལ་སྒྲུབ་པར་མཛད་པས་དྲག་པོའི་འཕྲིན་ལས་འགྲུབ་པས། སྨ་ལུང་ནག་ཚང་ལྷོ་དང་ར་མཚམས་དང༌། གདམས་ངག་སེར་ར་ལ་སོགས་པའི་བདག་པོའོ། །
དེ་དག་ཐམས་ཅད་ནི་གང་པ་བྱང་སེམས་མཁན་ཆེན་པ་ལ་བཀའ་དྲིན་ཐོབ་པ་ཤ་སྟག་གོ ། དཔྱལ་ཨརྱ་ཤྲཱི་ལ་སློབ་མ་མང་པོ་ཡོད་པའི་ནང་ནས་མཆོག་ཏུ་གྱུར་པ་ཀུན་དགའ་ཉི་མ་ཞེས་གྲགས་པ་དེ་ཉིད་ལ། ཇི་སྐད་དུ། ཀུན་མཁྱེན་ཀུན་ལ་བརྩེ་བའི་ཐུགས་མངའ་ཞིང༌། ། དགའ་ཆེན་ཉམས་བཞིའི་ཉམས་མྱོང་མཐར་ཕྱིན་ནས། ། ཉི་མ་སྔོན་མེད་ཉི་མ་ལྟར་མཉམ་པའི། ། དཔལ་ལྡན་འགྲོ་བའི་སྤྱི་དཔལ་མཆོག་ཁྱོད་འདུད། ། ཆོས་ཚུལ་ཀུན་ལ་ཐོགས་མེད་མཁྱེན་པ་རྒྱས། ། སྐུ་གསུང་ཐུགས་ཀྱི་ཉེས་སྤྱོད་ལེགས་བསྡམས་ནས། ། ཆོས་ཀུན་སྙིང་པོ་སྐུ་གསུམ་མངོན་གྱུར་པའི། །
ཆོས་སྐྱོང་ལེགས་གྲུབ་སྐུ་དེ་བདུད་ལས་རྒྱལ། ། ཀུན་ནས་དགེ་བའི་ལྷག་བསམ་རྣམ་དག་ཅིང༌། ། ལྷན་ཅིག་སྐྱེ་དགའི་ཉམས་རྟོགས་མཐར་ཕྱིན་པས། ། མཆོག་གི་དངོས་གྲུབ་བར་དོར་རབ་གྲུབ་པའི། ། དཔྱལ་སྟོན་ཀུན་དགའི་མཆོག་ཏུ་གྱུར་ལ་འདུད། ། ཅེས་པ་དཔྱལ་ཀུན་དགའ་ཉི་མ་དཔལ་བཟང་པོ་ནི་ཡབ་ཆོས་གསང་སྔགས་གསར་རྙིང་མ་ལུས་པ་མཁྱེན་པ་དང་གྲུབ་པ་བརྙེས་ལ། གདན་ས་ཆེན་པོ་ས་སྐྱ་རུ་ཕེབས། ཤར་པ་འཇམ་དབྱངས་རིན་ཆེན་རྒྱལ་མཚན། ཀུན་མཁྱེན་རོང་པ་ཤེས་ རབ་སེང་གེ ། སྐྱོ་སྟོན་རི་པ་དཔལ་ཆེན་བླ་ཆེན་ཀུན་དགའ་རྡོ་རྗེ་ལ་སོགས་པའི་མཁས་གྲུབ་དུ་མ་བསྟེན་ཅིང༌།
རྒྱས་པའི་བསྟན་བཅོས་ཚད་མ་རྣམ་འགྲེལ་ལ་སོགས་པའི་ཕྱི་ནང་གི་བཤད་པ་དང༌། མན་ངག་ལག་ལེན་དང་བཅས་པ་གསན་ཅིང་ཚད་མའི་གཞུང་བཤད་པ་སྒྲ་སྙན་ངག་མེ་ལོང་གཞུང་དུས་འཁོར་ལ་སོགས་པའི་རིག་པའི་གནས་ཐམས་ཅད་ཕལ་ཆེར་སློབ་མི་དགོས་པར་རྩོལ་མེད་དུ་མཁྱེན་ཅིང༌། འཆད་རྩོད་རྩོམ་གསུམ་ལ་ཐོགས་པ་མེད་པའི་བློ་གྲོས་ཅན་སྨྲ་བའི་ཟླ་བ་ཞེས་གྲགས་པས། སྙན་པའི་སྒྲས་གངས་ཅན་གྱི་ལྗོངས་ཡོངས་སུ་གང་ཞིང༌། ཀྱཻ་རྡོ་རྗེ་ཕག་མོ་ཆོས་སྐྱོང་གི་སྐོར་རྣམ་རྒྱལ་ལ་སོགས་པ་ལ་བསྟོད་པ་རྩོམ་པར་མཛད། འཇམ་དཔལ་མཚན་བརྗོད་ཀྱི་འགྲེལ་པ་ནཱ་རོ་འགྲེལ་ཆེན་ལ་སོགས་པའི་རྒྱ་བོད་ཀྱི་བཤད་སྲོལ་མི་འདྲ་དུ་མ་མཁྱེན་ཅིང༌། དགུང་ལོ་ཉི་ཤུ་རྩ་བདུན་ནས་ལྔ་ཅུ་ང་བརྒྱད་ཀྱི་བར་ལ་ཚོགས་ཆོས་གསུངས་ཤིང་ཆབ་སྲིད་ཆོས་ཀྱིས་བསྐྱངས་ནས་ཞི་བར་གཤེགས་སོ། ། ཀུན་མཁྱེན་དབང་པོ་འགྲོ་བའི་བླ་མ་ཁྱེད། ། ཆོས་ཀྱི་རྒྱལ་པོར་ཐོག་མེད་ནས་གྱུར་ཡང༌། ། ཤེས་རབ་ཐབས་ཀྱིས་གང་ལ་གང་མོས་ཀྱི། །
དཔལ་ལྡན་འཕྲིན་ལས་བཟང་པོ་མངའ་ལ་འདུད། ། ཅེས་སོ། ། རྒྱས་པ་རྣམ་ཐར་ལས་རྟོགས་པར་བྱའོ། ། བླ་མ་དེ་ཉིད་ལ་གཅུང་པོ་གཉིས་ཀྱི་བསྟོད་པ་གོང་གི་ཤོ་ལོ་ཀ་གསུམ་ཡོད་པའི་འོག་མ་གཉིས་ལས་རྣམ་ཐར་གསལ་པོ་མེད་དོ། ། དཔྱལ་ཀུན་དགའ་ཉི་མའི་སྲས་ཀུན་མཁྱེན་ཆོས་རྒྱལ་ཤེས་རབ་དཔལ་བཟང་པོ་ཞེས་ཡོངས་སུ་གྲགས་པ་དེ་ཉིད་ནི་སྐྱེ་བ་ནས་སྐྱེ་བ་དུ་མར་མཁས་པར་བརྒྱུད་པས་ཐུགས་རབ་བསམ་ལས་འདས་ཤིང༌། ཡབ་ཀྱི་དྲུང་དུ་གསང་སྔགས་མང་དུ་གསན་ཅིང༌། ཁྱད་པར་ལྷ་བཞིའི་ཐོག་དྲངས་པའི་དཔྱལ་གྱི་ཆོས་སྐོར་མ་ལུས་པ་བུམ་པ་གང་བྱོའི་ཚུལ་དུ་དབང་ལུང་རྗེས་གནང་བྱིན་རླབས་བཅས་པའི་རྫོགས་རིམ་གྱི་འཁྲིད་དང་བཅས་པ་གསན། ཁྱད་པར་ཀྱཻ་རྡོ་རྗེའི་འགྲེལ་པ་དྲུག་གི་རྗེས་སུ་འབྲངས། བཤད་བཀའ་ནཱའ་རོ་པས་མཛད་པའི་འགྲེལ་པའི་བཤད་བཀའ། རྫོགས་རིམ་སྒྲོམ་ལྡེ་རྩ་འགྲེལ་ཕུར་བུ་ལ་སོགས་རྙིང་མའི་སྐོར་ཆོས་མ་ལུས་པ་དྭགས་ཤངས་གཉིས་ཀྱི་སྐོར་ཟབ་དོན་མ་ལུས་པ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་པའི་དྲུང་དུ་ས་ལུགས་མ་ལུས་པའི་སྐོར་དང༌།
བུ་ལུགས་ཀྱི་སྐོར་ལ་སོགས་པ་མདོ་སྔགས་ཀྱི་དགོངས་དོན་མཐའ་དག་ཐུགས་སུ་ཆུད་ཅིང་རྟོགས་ནས་ཐུགས་དམ་ལྷ་བཞིའི་ཐོག་དྲངས། དཔྱལ་ལུགས་ཀྱི་ཆོས་སྐོར་མ་ལུས་པ་ལ་འགྲེལ་པ་སྟོང་མཐུན་སྒྲུབ་ཐབས་མདོར་ན་ཕྱག་ལེན་ཙམ་ལ་ཡང༌། གོ་བདེ་ཁྱེར་སླ་བའི་ཡིག་ཆ་མ་མཛད་པ་གཅིག་ཀྱང་མེད་ཅིང༌། མདོར་ན་བླ་མ་དེ་ཉིད་ཀྱི་མཁྱེན་པ་དང་མཛད་པ་མཐའ་ཡས་པས། མཚན་ཡང་ཀུན་མཁྱེན་རིན་པོ་ཆེ་ཆོས་ཀྱི་རྒྱལ་པོ་ཞེས་གྲགས་ལ། དབུས་སུ་གོང་མ་གྲགས་པ་འབྱུང་གནས་ཞེས་པ་དང་རྫོང་བརྗིད་རྒྱལ་མཚན་བཟང་པོ་ལ་དབང་དང་བྱིན་རླབས་མཛད་པའི་ཚེ། བདུད་རྩི་ཡང་ཡང་འཁོལ་ནས་མཆོད་ཆོག་ལ་ཆོས་འབྱུང་དོད་པ་ད་ལྟ་ཡང་ཡོད་པར་གྲགས་སོ། ། དཔོན་ཆེན་རྒྱལ་བ་བཟང་པོས། ཚོང་འདུས་སུ་གདན་དྲངས་ནས་དབང་ ཆོས་མང་པོ་གསན། ཞ་ལུ་པ་སྐུ་ཞང་ཡེ་ཤེས་ཀུན་དགའ་པ་ལ་དབང་ཁྲིད་དུ་མ་གནང་ཅིང་གཞན་ཡང་རྒྱལ་མཁར་རྩེ་བ་ཆོས་རྒྱལ་རབ་བརྟན་ཀུན་བཟང་འཕགས་སྐུ་མཆེད་ལ་དབང་དང་ཆོས་མང་པོ་གསུང༌།
ཏའི་སི་ཏུ་བསོད་ནམས་དཔལ་བ་ཡབ་སྲས་ལ་ཡང་ཆོས་འགྲེལ་མང་པོ་མཛད། གཞིས་ཁ་རིན་ཆེན་སྤུངས་པར་ནམ་མཁའ་རྒྱལ་པོ་སྐུ་མཆེད་ལ་ཡང་དབང་དང༌། ཆོས་འགྲེལ་མང་པོ་མཛད་ཅིང་མཁས་བཙུན་བཟང་གསུམ་འཛོམས་པའི་སྙན་པ་དང༌། གྲགས་པས་ཕྱོགས་ཐམས་ཅད་དུ་ཁྱབ་པ་དང༌། དབུས་གཙང་གི་དགེ་བའི་བཤེས་གཉེན་དང༌། སྡེ་དཔོན་ལ་སོགས་པ་མདོར་ན་འགྲོ་བ་དཔག་ཏུ་མེད་པའི་འདྲེན་མཆོག་ཏུ་གྱུར་ཅིང་གདན་ས་འདི་ཉིད་དུའང༌། དགོན་པའི་ཕྱིའི་ལྕགས་རི་ཆེན་མོ་དང་བླ་བྲང་འོག་མིན་རྩེ་ལ་སོགས་པ་དག་གདན་སའི་ཕྱི་ཐེས་དང་ཡབ་ཉི་མའི་མཚན་ཅན་གྱི་ནང་རྟེན་སྐུ་འདྲ་སྨན་འབྱིན་ལས་གྲུབ་པ་ངོ་མཚར་ཅན་དང་ཕྱི་རྟེན་ཐུགས་དམ་འབུམ་པ་ཆར་ཁེབས། ཆོས་འཁོར་གསེར་གྱི་ཏོག་དང་བཅས་པ་ཟླ་བ་གཅིག་ལ་གྲུབ་པ་མཛད་དོ། ། དེ་ལྟར་ཞིབ་ཏུ་རྣམ་ཐར་དང་བཀའ་འབུམ་གསན་ཡིག་ལ་སོགས་པར་རྟོགས་པར་བྱའོ། ། བླ་མ་དེ་ཉིད་གདུལ་བྱའི་དབང་གིས་བདེ་བར་གཤེགས་པའི་ཚུལ་བསྟན་ཡང༌།
སྐུའི་སྐྱེ་བ་ཞ་ལུ་མཁན་ཆེན་འཁྲུལ་ཞིག་ཚུལ་ཁྲིམས་རྒྱལ་མཚན་དུ་བཞེས་ནས་འགྲོ་དོན་རྒྱུན་ཆད་མེད་དོ། ། བླ་མ་དེ་ཉིད་ལ་སློབ་མའི་མཆོག་བླ་མ་དྲུག་སློབ་དཔོན་བཞི། སྡེ་དཔོན་བདུན་རྣམས་བྱུང་བ་ལས། དང་པོ་དཔྱལ་སྟོན་འཁྲུལ་ཞིག་ཆེན་པོ་འཇམ་དབྱངས་ཐུགས་རྗེ་ཆོས་རྒྱལ། བླ་ཆེན་ཨརྱ་ཤྲཱི ། ཆོས་རྗེ་དོན་ཡོད་རྡོ་རྗེ། འཇམ་དབྱངས་བཀྲ་ཤིས་དཔལ་ལྡན། བླ་ཆེན་འོད་ཟེར་དབང་ཕྱུག་རྣམས་སོ། ། གཉིས་པ། དགའ་ལྡན་པ་སློབ་དཔོན་ཚུལ་ཁྲིམས་རྒྱ་མཚོ།
བདེ་རྒྱས་པ་སློབ་དཔོན་རིན་ཆེན་རྒྱལ་མཚན། མཐོང་སྨོན་པ་སློབ་དཔོན་བསམ་གཏན། མཁར་ལུང་པ་སློབ་དཔོན་དད་པ་དཔལ་བཟང་པོ་རྣམས་སོ། ། གསུམ་པ་སྐུ་ཞང་ཡེ་ཤེས་ཀུན་དགའ་པ ། དཔོན་ཆེན་རྒྱལ་བ་བཟང་པོ། གོང་མ་གྲགས་པ་འབྱུང་གནས། རྫཽང་བརྗིད་རྒྱལ་མཚན་བཟང་པོ། ཆོས་རྒྱལ་རབ་བརྟན་ཀུན་བཟང་འཕགས། དྲུང་ཆེན་དབང་རྒྱལ་འཕགས། སི་ཏུ་བསོད་ནམས་དཔལ།
ནང་སོ་ནམ་མཁའ་རྒྱལ་པོ་རྣམས་སོ། ། ཆོས་རྣམས་ཀུན་གྱི་གནས་ལུགས་ཐུགས་ཆུད་ནས། ། རྒྱལ་བའི་བསྟན་ལ་རྒྱལ་སྲས་མཛད་པ་ཅན། ། ཀུན་མཁྱེན་མཁྱེན་རབ་དབང་ཕྱུག་རྒྱལ་གྱུར་ཅིག ། ཅེས་པ་བླ་མ་དེ་ཉིད་ཀྱི་ནང་རྟེན་སྨན་འབྱིན་ལས་གྲུབ་པའི་སྐུ་འདྲ་སྐུ་ཚད་མ་དང་ཡར་ཀླུང་སྣེ་གདོང་པས་ཐུབ་པ་སྤྲུལ་པའི་སྐུ་རྐང་གང་པ་ཤིན་ཏུ་མཚར་བ་ཐར་པར་བཞུགས་ཤིང༌། ཁྱད་པར་འཕགས་པའི་ཞབས་རྫོངས་གོང་མ་རྣམས་དང་མཐུན་པའི་སྟེང་དུ་བླ་མ་ཉིད་རང་གི་སྐུ་གདུང་རིང་བསྲེལ། ལྷ་སྐུ་བྱོན་པ་སྐུ་ཆོས་རྣམས་བཞུགས་སོ། ། དཔྱལ་གྱི་གདུང་རབས་མཚན་ཉིད་ལྔ་ཕྲག་ལྔ། ། ཞལ་ངོ་ཆེ་ལོང་བཅུ་ཕྲག་ལྔ་དང་བརྒྱད། ། མི་ཡུལ་སྲིད་ཚན་ཉི་ཤུ་ཙམ་དུ་གྱེས། །
ཚན་རེ་རེར་ཡང་ཞལ་ངོ་དཔག་མེད་དར། ། ལྷའི་སྐད་ལ་སྦྱངས་པའི་ལོ་ཙཱ་བདུན། ། དངོས་གྲུབ་ཆེན་པོ་བརྙེས་པ་ལྔ་བཅུའོ། ། ལོ་ཙཱ་བ་འབྱུང་གནས་རྒྱལ་མཚན་གྱི་སྲས་གཉིས་ལས། གཅུང་མཆོག་སྙིང་པོ་ནི་ཡབ་ཆོས་གསང་སྔགས་རྙིང་མ་མཆིམས་ཕུའི་ཕྱག་བཞེས་མ་ལུས་པ་མཁྱེན་ཅིང༌། གསང་བ་འདུས་པ་རྒྱུད་དྲུག་ལ་སོགས་པ་ལ་མཁས་པར་སྦྱངས་ཤིང་སྒྲུབ་པ་ལ་བརྩོན་པས་དངོས་གྲུབ་བརྙེས་ཤིང༌། མཚན་རྟགས་ཀྱང་ཅི་རིགས་སུ་མངའ་འོ། ། དེའང་ཚུགས་ཐུབ་པས་ཞ་ལུ་པ་ལྕེ་བཙུན་གྱི་འབངས་སེ་འོག་དང་གྲུ་སྐྱི་ཞེས་པ་རྒྱ་མཚོ་བཞི་ཡོད་པ་ནས་གས་ཤིང་ཀུན་འཁྲུགས་ནས་མི་བསད་མང་པོ་བྱུང་བ་ལ། དཔྱལ་བན་ཉེ་རིང་མེད་ཅིང་ཐུགས་སྙོམས་པས་ཞི་བའི་བསྡུམས་བྱས་པས་བདེ་བ་ལ་འགོད་ཅིང་ཐམས་ཅད་ཀྱི་སྤྱི་མཆོད་མཛད་དོ། ། དེ་རྗེས་སྲད་པའི་ས་ཆ་རྣམས་བླ་མ་ལ་ཕུལ་ལོ། །
སེ་རྩ་མཆོག་རབ་དེ་ལ་སྲས་དཔྱལ་སྟོན་ཤེས་རབ་བློ་གྲོས་བྱུང་བ་ནི། ཡབ་ཆོས་རྙིང་མའི་སྐོར་མ་ལུས་པ་མཁྱེན་ཅིང་བཞུགས་གནས་ཕལ་ཆེར་ར་རྩ་ཕྱོགས་ལ་མཛད་དོ། ། འདི་ལ་སྲས་གཉིས་བྱུང་བའི་གཅེན་པོ་ལོ་ཙཱ་བ་ཤེས་རབ་འོད་ཟེར་དང་གཅུང་སྒོམ་གྱི་པའོ། ། ལོ་ཙཱ་བས་རྒྱ་གར་ལ་བྱོན་པས་པཎྜི་ཏ་སཏུ་ཀརྟི་ལ་སོགས་པ་མང་པོའི་ཞབས་ལ་གཏུགས་ཏེ།

སྒྲ་ཚད་དང༌། མདོ་སྔགས་ཀྱི་ཆོས་མང་པོ་མཁྱེན་ཅིང༌། བོད་དུ་ཕེབས་ནས་ཀྱང་འགྱུར་མང་པོ་མཛད། ལོ་ཙཱ་བ་བརྒྱ་རྩ་བརྒྱད་ཀྱི་ནང་མཚན་ཡིན། བཞུགས་གནས་སྲད་པོ་ལ་མཐིལ་མཛད་དོ། ། དཔྱལ་སྒོམ་གྱི་པ་ནི། ཡབ་ཆོས་རྙིང་མ་ལ་མཁས་ཤིང་སྒྲུབ་པ་ལ་བརྩོན་པས་གྲུབ་པའི་དབང་ཕྱུག་ཏུ་གྱུར་ཏོ། ། སྔགས་འཆང་ཀུན་གྱི་གཙུག་རྒྱན་མཆོག་རབ་དང༌། ། བློ་གྲོས་མཚུངས་མེད་ཤེས་རབ་བློ་གྲོས་དང༌། ། ཤེས་རབ་འོད་ཟེར་བླ་མ་སྒོམ་གྱི་པ། ། མཚུངས་མེད་བླ་མ་ཡབ་སྲས་རྒྱལ་གྱུར་གཅིག །
ཅེས་བར་སྐབས་ཀྱི་ཚིགས་སུ་བཅད་པའོ། ། བླ་མ་སྒོམ་གྱི་པ་ལ་སྲས་གཉིས་བྱུང་བའི་ཆེ་བ་དཔྱལ་སྟོན་ཡོན་ཏན་རྒྱལ་པོས་ཡབ་ཆོས་གསང་སྔགས་གསར་རྙིང་མ་ལུས་པ་མཁྱེན། ཁྱད་པར་དུ་གྱུར་པ་གསང་བདག་སེང་གེའི་དྲུང་དུ། རྩ་རྒྱུད་གསང་བ་སྙིང་པོ་དང་སངས་རྒྱས་ཐམས་ཅད་ཀྱི་དགོངས་པ་འདུས་པ་དང་ལོ་ཆེན་བཻ་རོའི་རྒྱ་འགྲམ་བོད་འགྲམ་ལ་སོགས་པ་དང་མ་ཤེན་རྒྱལ་གསུམ་ལ་སོགས་པའི་འཕྲིན་ལས་ཀྱི་རིམ་པ་ཅི་རིགས་པར་གསན་ནས། མཁྱེན་རབ་ཀྱི་བདག་པོ་གྱུར་པ་དེ་ལ། སྲས་གསུམ་བྱུང་བའི་ཆེ་བ་གྲུབ་པ་ཤེས་རབ། བར་པ་གྲུབ་པ་དཔལ། ཆུང་བ་དཔྱལ་སྟོན་ཡེ་ཤེས་བསོད་ནམས་སོ། ། བླ་མ་ཡེ་ཤེས་བསོད་ནམས་དེ་ནི་དགེ་སློང་རྣམ་པར་དག་པ་ཡིན་ཞིང་དཔྱལ་ལུགས་ཀྱི་ཐུགས་དམ་ལྷ་བཞི་ལ་སོགས་པའི་ཆོས་མ་ལུས་པ་མཁྱེན། ཁྱད་པར་དུ་ཀྱཻ་རྡོ་རྗེའི་ལ་འགྲེལ་པ་དང་སྟོང་མཐུན་ཡང་མཛད།
སྐྱོ་ར་ལུང་པ་དོན་ཡོད་དཔལ་གྱི་གདན་ས་མཛད་ནས། སྒོམ་སྡེ་རྩ་འགྲེལ་གྱི་སྒོམ་གྲྭ་དང༌། བརྟག་གཉིས་ཀྱི་བཤད་གྲྭ་བཙུགས་སོ། ། ཡོན་ཏན་ཀུན་ལ་མཁས་པའི་རྒྱལ་པོ་དང༌། ། གྲུབ་པ་ཤེས་རབ་གྲུབ་པ་དཔལ་ལ་དང༌། ། ཡེ་ཤེས་བསོད་ནམས་མཁས་པའི་དབང་པོ་སྟེ། ། བླ་མའི་རྒྱལ་ཚབ་རྣམ་བཞི་རྒྱལ་གྱུར་ཅིག ། ཅེས་བར་སྐབས་ཀྱི་ཚིགས་སུ་བཅད་པའོ། ། དཔྱལ་གྲུབ་པ་ཤེས་རབ་ལ་སྨན་ལུང་ནག་ཚང་དུ་སྲས་གཉིས་འཁྲུངས་པ་ལས། དེ་ལ་འདི་སྐད་དུ།
ཤེས་རབ་མཆོག་གྱུར་སྙན་གྲགས་བཟང་པོ་དང༌། ། སྲིད་གསུམ་ཀུན་དགའི་འབྱོར་པ་བཀྲ་ཤིས་ཏེ། ། གཅུང་རྒྱུད་དཔྱལ་དཀར་དྲི་མེད་གྱུར་པ་གང༌། ། རིན་ཆེན་གཏེར་གྱི་ཚུལ་དུ་བཞུགས་པ་རྒྱལ། ། ཅེས་པ་ཆེ་བ་ཤེས་རབ་གྲགས་པ་དང༌། ཀུན་པ་ཇོ་སྲས་ཀུན་དགའ་བཀྲ་ཤིས་ཏེ། བླ་མ་ཤེས་རབ་གྲགས་པས་ཡང་དག་མེ་དམར་དགུ་པ་དང༌། རྡོ་རྗེ་ཕུར་པའི་སྐོར་དང༌། དགྱེས་ཕག་ལ་སོགས་པ་གསར་མའི་ཆོས་ཅི་རིགས་པ་མཁྱེན་ཅིང་བཞུགས་གནས་ཕལ་ཆེར་སྨན་ལུང་སྲད་དཔེར་ལ་མཛད་དོ། ། ཆུང་བ་ཇོ་སྲས་ཀུན་དགའ་བཀྲ་ཤིས་ནི་ངང་རྒྱུད་རིང་ཞིང་བྱམས་བརྩེར་ལྡན་པ་སྦས་པའི་རྣལ་འབྱོར་ཚུལ་དུ་བཞུགས་སོ། །
དེའི་སྲས་མཆེད་གཉིས་ཀྱི་དང་པོ་ནི་སློབ་དཔོན་སངས་རྒྱས་ཆོས་རྒྱལ་ཏེ། གཞོན་ནུ་ལ་ཀུན་མཁྱེན་རིན་པོ་ཆེའི་ཞབས་ལ་གཏུགས་ནས་རབ་ཏུ་བྱུང་ནས་ཐུགས་དམ་ལྷ་བཞིའི་ཐོག་དྲངས་དཔྱལ་པ་རང་གྱི་ཆོས་གསེར་བཙོ་མ་ལྟ་བུ་རྣམས་མ་ལུས་པར་མཁྱེན་ནས་དགྱེས་རྡོར་བཤད་པ་སྟོང་མཐུན་ཆེན་པོ་དང་བཅས་པ་མང་དུ་བཤད་ཅིང༌། སྐུ་མཆེད་ཀྱི་དྲུང་དུ་དབང་རྗེས་གནང༌། ལུང་བྱིན་རླབས་རབ་གནས་སྦྱིན་སྲེག་ལ་སོགས་པ་མ་ལུས་པ་ཐོབ་ཅིང་ཕྱག་ལེན་ལ་ཡང་ཤིན་ཏུ་མཁས་པར་ཐུགས་གཤིས་ལེགས་པས་ཀུན་མཁྱེན་རིན་པོ་ཆེའི་ཐུགས་སྲས་སུ་གྱུར་ནས་གདན་སར་སང་བསྐོས་གནངས་བསྐོས་བདེ་བར་གཤེགས་ཏེ། དེ་ལ་འདིར། སྒྲིབ་གཉིས་སྤྲིན་ཚོགས་མ་ལུས་རབ་སྤངས་ཤིང༌། ། སངས་རྒྱས་ཆོས་ཚུལ་ཀུན་ལ་མཁྱེན་པ་རྒྱས། ། རྒྱལ་བའི་བསྟན་ལ་རྒྱལ་སྲས་མཛད་པ་ཅན། ། ཀུན་མཁྱེན་བླ་མའི་ཐུགས་སྲས་མཆོག་དེ་རྒྱལ། ། ཅེས་པའོ། །
གཉིས་པ་ཆོས་འབྱོར་དཔལ་བཟང་པོ་ནི། ། འགྲོ་བ་དུ་མའི་འདྲེན་པ་དམ་པ་སྟེ། ཀུན་མཁྱེན་རིན་པོ་ཆེ་སྐུ་གནས་བགྲེས་པ། དཔྱལ་སྟོན་འཁྲུལ་ཞིག་ཆེན་པོ་མྱང་སྟོད་ཕྱོགས་སུ་གདུལ་བྱ་རྒྱ་ཆེ་བས། ཁུ་དབོན་གཉིས་བཀའ་བགྲོས་ནས། དགེ་བཤེས་ཆོས་འབྱོར་ནི་རང་རེའང་གདུང་རྒྱུད་རྣམ་དག་ཀྱང་ཡིན། མི་གཤིས་དང༌། ཡོན་ཏན་གྱིས་ཀྱང་ཆོག་པར་ཡོད་ཅིང༌། རང་རེས་གཉིས་ཁམས་བཟང་ཐོག་ལ་གདན་སར་བསྐོས་པ་དྲགས་གསུང་པ་བཞིན་ཐར་པ་གླིང་གི་ཚོགས་ཆེན་པོར་ཚ་ཇ་ཟུང་འབྲེལ་གྱི་བསྙེན་བཀུར་བཟང་པོ་དང་བཅས་པས་གདན་སར་བྱོན་ནོ། ། ཆོས་རྗེ་ཁུ་དབོན་འཇམ་དབྱངས་ཉི་མ་བསོད་ནམས།
བླ་མ་བསོད་ནམས་བཟང་པོ། འཕགས་པ་ཀུན་མཁྱེན་ཡེ་ཤེས། འཇམ་དབྱངས་ཆོས་དཔལ་ཤེས་རབ་རྣམས་དང་རྒྱ་གར་ཤར་ཕྱོགས་ཀྱི་པཎྜི་ཏ་ཆེན་པོ་ཤྲཱི་པུ་ཊ་མཧཱ་པ་མི་ལ་སོགས་པ་བླ་མ་དུ་མའི་ཞབས་རྡུལ་སྤྱི་བོས་བླངས་ནས། སྤྱིར་བཀའ་མདོ་རྒྱུད་དང༌། སྔགས་དོན་སྤྱི་ཁྱབ་དང༌། ཁྱད་པར་དུ་ཐུགས་དམ་ལྷ་བཞི་ཁྱད་པར་ལྷ་བ་གཏོར་ཆེན་དཔྱལ་ལུགས། ཕྱི་ཡུལ་གྱི་གདམས་ངག ། ཕྱག་རྒྱ་ཆེན་པོ་ལྷན་ཅིག་སྐྱེ་སྦྱོར། རྩ་རྒྱུད་བརྟག་གཉིས། སྤྱོད་འཇུག་སྦྱོར་བ་ཡན་ལག་དྲུག་པ་ལ་སོགས་པའི་ཁྲིད་བཀའ་དང་དབང་བཀའ་མང་པོ་གསན།
ཐུགས་དམ་མཐིལ་ཕྱག་རྒྱ་ཆེན་པོ་ལ་མཛད། ཡིད་དམ་ཀྱཻ་རྡོ་རྗེ་དང་ཕུར་པ། གཤེད་དམར། ཕག་མོ་རྣམས་ལ་མཛད། འཕྲིན་ལས་ཀྱང་ཁ་འབར་མ་གདབ་པ་ཙམ་གྱིས་དགྲ་བགེགས་རྡུལ་དུ་རློགས། ཁྱད་པར་ཆོས་སྐྱོང་ལ་མངའ་བརྙེས་ཞིང་ཞལ་གཟིགས། བཀའ་ཉན་ཅིང་ཅི་གསུང་གི་འཕྲིན་ལས་སྒྲུབ་པར་ཁས་བླངས་ཤིང་སྲོག་སྙིང་ཕུལ། གཞན་ཡང་དགའ་ལྡན་པ་ཚུལ་ཁྲིམས་རྒྱ་མཚོ་རྣམས་ལ་ཆོས་ཅི་རིགས་པ་གསན། རྒྱས་པ་གསན་ཡིག་ཆེན་མོར་ལྟ་བར་བྱའོ། ། དབྱར་ཆོས་དགུན་ཆོས་ལ་བརྟག་གཉིས་དང༌།
སྤྱོད་འཇུག་ལ་བཤད་ཆོས་རེས་མོས་མཛད་ཅིང་སྐུ་ཚེ་མཐར་ཕྱིན་པའི་བར་དུ་དཔལ་ཐར་པ་གླིང་ཆབ་སྲིད་བཅས་པའི་མགོན་སྐྱབས་དང་འགྲོ་བ་དུ་མའི་འདྲེན་པ་དམ་པར་གྱུར་པ་དེ་ལ་མཆོག་གྱུར་གྱི་བུ་ཆེན་དུ་བྱུང་ན། མཁྱེན་རབ་གྱི་དབང་ཕྱུག་ཧྲེའུ་ཆུང་བ། སྤྲུལ་སྐུ་རྡོ་རྗེ་སེང་གེ ། དམན་པའི་ས་ལས་རིང་དུ་འཕགས་ཤིང་མཁྱེན་རབ་ནམ་མཁའ་དང་མཉམ་པ་དཔྱལ་སྟོན་འཕགས་པ་ཀུན་དགའ་རྒྱལ་མཚན་དཔལ་བཟང་པོ། མདོ་སྔགས་ཀྱི་གཞུང་ལུགས་རབ་འབྱམས་ལ་མཁས་ཤིང༌། ཁྱད་པར་དུ་ཚངས་སྤྱོད་སྟན་གཅིག་པའི་བརྟུལ་ཞུགས་ལ་གནས་པ། མཁན་ཆེན་བློ་གྲོས་རྒྱལ་མཚན་དཔལ་བཟང་པོ་དཀྱིལ་འཁོར་རྒྱ་མཚོའི་རིགས་བདག་རྡོ་རྗེ་འཛིན་པ་དགེ་སློང་བཀྲ་ཤིས་བཟང་པོ། ཐུགས་དམ་ལྷ་བཞིའི་བསྐྱེད་རྫོགས་ཀྱི་གདམས་ངག་ཟབ་དོན་ཕྱིན་ཅི་མ་ལོག་པར་རྟོགས་པ་བླ་མ་ཆོས་རྒྱལ་བསོད་ནམས་སོ། ། གཞན་ཡང་སློབ་དཔོན་ཤེས་རབ། སློབ་དཔོན་མཁྱེན་རབ།
སློབ་དཔོན་བདེ་ལེགས། སློབ་དཔོན་དམ་ཆོས་ལ་སོགས་པ་གདུལ་བྱ་ཕལ་མོ་ཆེའི་རྣམ་དཀར་ལོ་ཏོག་ལ་ཕན་བདེའི་འབྲས་བུ་སྨིན་པར་མཛད་པའི་བླ་མ་དེ་ལ་འདི་སྐད་དུ། ཆོས་རྣམས་ཇི་སྙེད་ཇི་བཞིན་མཁྱེན་པ་ཅན། ། ཐུགས་རྗེའི་འབྱོར་པས་དཔག་ཡས་གདུལ་བྱ་སྐྱོང༌། ། དཔལ་ལྡན་མངོན་མཐོ་ངེས་ལེགས་འཕྲིན་ལས་ཅན། ། འདྲེན་མཆོག་བཟང་པོ་མཆོག་ཁྱོད་རྒྱལ་གྱུར་ཅིག ། ཅེས་པའམ། ཤེས་རབ་མཆོག་གྱུར་གྲགས་པའི་མཚན་ཅན་དང༌། ། འགྲོ་བའི་དེད་དཔོན་ཀུན་དགའ་བཀྲ་ཤིས་དང༌། ། བྱང་སེམས་ཆེན་པོ་སངས་རྒྱས་ཆོས་རྒྱལ་དང༌། །
མཁས་གྲུབ་ཆེན་པོ་ཆོས་འབྱོར་དཔལ་བཟང་སྟེ། ། གྲུབ་ཆེན་བླ་མ་རྣམས་བཞི་རྒྱལ་གྱུར་ཅིག ། ཅེས་བར་སྐབས་ཀྱི་ཚིགས་སུ་བཅད་པའོ། ། འོག་སྔོན་ཆེན་པོ་ལས། ཡང་དཔྱལ་སྟོན་ཆེན་པོའི་སྲས་གཅིག་གསོལ་བ་བཏབ་པ་བཞག་པ་ནི། དཔྱལ་ཀུན་དགའ་ཆོས་རྒྱལ་ཏེ་ཆོས་རྗེ་ཀུན་མཁྱེན་རིན་པོ་ཆེའི་ཞལ་ནས། འདི་ལ་ངེད་རང་དཔྱལ་པའི་མི་སྤྱད་རྣམས་ཀྱང་ཚང་འདུག་ཅིང༌། དྲུང་གདན་ས་པའི་སྲས་ཡིན་ངེས་སུ་འདུག་པས། ཆོས་རྗེ་རིན་པོ་ཆེ་དེ་ཉིད་དང་བླ་མ་ཨརྱ་པའི་དྲུང་དུ་ཆུང་ངུ་ནས་རབ་བྱུང་མཛད། དགྱེས་ཕག་སོགས་ཡབ་ཆོས་སྔགས་ཕྱི་ནང་དང་མདོ་བསྟན་བཅོས་མན་ངག་གསན་སྦྱོང་མཛད།
དཔྱལ་ཆོས་འབྱོར་དཔལ་བཟང་པའི་དྲུང་དུ་བརྙེན་རྫོགས་མཛད་ནས་དཔལ་ཐར་པ་གླིང་གི་ཚོགས་ཆེན་པོར་བསྙེན་བཀུར་བཟང་པོ་དང་བཅས་ནས་གདན་སར་བྱོན་ནས་ཚོགས་ཆོས་གསུང༌། ཐར་པ་གླིང་དགོན་ཆ་ལག་དང་བཅས་པ་སྐྱོང་ཞིང་མྱང་སྟོད་སྨད་དུ་གདུལ་བྱ་དུ་མའི་འདྲེན་པ་པོ་ལ་བཞུགས་སོ། ། དེ་ལ་འདི་སྐད་དུ། སྲིད་གསུམ་ཀུན་དགའ་དཔལ་ལ་མངའ་བརྙེས་ཤིང༌། ། ཁམས་གསུམ་ཆོས་ཀྱི་རྒྱལ་པོ་སྲིད་སྐྱོང་བ། ། བདེ་ལེགས་རྒྱ་མཚོའི་དཔལ་ལ་འདྲེན་པ་བཞིན། ། ཀུན་སྤྱོད་བཟང་པོས་འགྲོ་བ་འདྲེན་ལ་འདུད། ། ཅེས་པའོ། ། སྒྲིབ་གཉིས་མུན་པའི་ཚོགས་དོང་འཁོར་གྱུར་པའི། ། ཤེས་རབ་བཟང་པོའི་བཀའ་སྲོལ་མི་མཉན་ན། །
ཐུགས་རྗེས་བསྐྱངས་པའི་ཆོས་རྒྱལ་ཡིད་ཅན་གྱིས། ། དཔྱལ་དཀར་གདུང་རབས་མངོན་པར་རབ་དད་པས། ། མགོ་སྔོན་ཆེན་མོ་ཁ་བསྐོང་བགྱིས་པ་ཡིས། ། དགེ་བ་རབ་བསྔོ་ནོངས་པ་བཟོད་པར་གསོལ། ། འདི་ནི་དཔྱལ་རྒྱུད་དྲི་མ་མེད་རྣམས་ཀྱི་རྣམ་པར་ཐར་པ་མདོ་ཙམ་མངོན་པར་བཀོད་པས་ན། མགོ་སྔོན་ཞེས་བྱར་ཀུན་གྱི་རྟོགས་པར་ཤོག ། ཅེས་པ་འདི་ནི་དགེ་བའི་གཤེས་གཉེན་མངྒ་ལཾ་བྷ་དྲས་བསྐུལ་བའི་ངོར། འཇམ་དབྱངས་ཆོས་ཀྱི་མཚན་ཅན་གྱིས་སྦྱར་བའོ། ། ཞེས་གསུང་ལ། གདུང་རབས་ལྟར་ན་བླ་མ་ཆོས་འབྱོར་དཔལ་བཟང་པོའི་སྲས་མཆེད་གཉིས་ལས་གཅེན་རིན་ཆེན་བཟང་དངགཅུང་འཕགས་པ་ཀུན་དགའ་རྒྱལ་མཚན་དཔལ་བཟང་པོའོ། །
འཕགས་པ་ཀུན་དགའ་རྒྱལ་མཚན་པ་ནི། སྐུ་ཚེ་སྔ་མ་ལ་ཡི་དམ་ལྷའི་རྗེས་སུ་བཟུང་བའི་སྟབས་ཀྱི་ཐུགས་རབ་ནམ་མཁའ་དང་མཉམ་པས་གསུང་རབ་ལ་གཟིགས་པ་ཙམ་གྱིས་ཚིག་དོན་གཉིས་ཀ་ཐུགས་སུ་ཆུད་ཅིང་འཆད་རྩོད་རྩོམ་པ་ལ་ཐོགས་པ་མེད་པའི་སྤོབས་པ་ཅན་དེས། ཡབ་ཀྱི་དྲུང་དུ་དཔྱལ་ལུགས་ཀྱི་ཆོས་སྐོར་དྲི་མས་མ་གོས་པའི་གཞུང་ལུགས་རྒྱ་མཚོ་ལྟ་བུ་གསན་ནས་ཉམས་སུ་བཞེས། ཟུར་ཆོས་པ་བླ་མ་འོད་ཟེར་དབང་ཕྱུག་པ་དང༌། སློབ་དཔོན་བཀྲ་ཤིས་བཟང་པོ་རྣམས་ལས་ཉེ་བར་མཁོ་བའི་ཕྱག་ལེན་ལ་སྦྱངས་པ་མཛད། དབུས་སུ་གོང་མ་འཇམ་དབྱངས་ཀུན་དགའ་ལེགས་པའི་ཏི་ཤྲི་ཐོབ། འཕྱོངས་རྒྱས་པ་ནང་སོ་སངས་རྒྱས་སྐྱབས་པ་སྐུ་མཆེད་ཀྱིས་བླ་མའི་ཞབས་སྤྱི་བོར་བླངས། ཆོས་རྒྱལ་རབ་བརྟན་ཀུན་བཟང་འཕགས་ཡབ་སྲས་དང༌། དུས་སི་རིན་ཆེན་འཕགས་པ་སྲས་ཀྱི་བླ་མ་མཛད། བྱིན་རླབས་དང་མཁྱེན་པ་ཆེ་བའི་ཚད་དུ་བྱུང་སྟེ།
དགུང་ལོ་བཅོ་ལྔ་ལ་ཁྲི་ཐོག་ཏུ་ཕེབས་ཏེ། ཡབ་ཀྱི་སྐུ་འདྲ་སྐུ་ཚད་དང་མཉམ་པ་གཙང་ཁང་ན་བཞུགས་པ་དང་འདྲ་འབག་ཆུང་བ་མཆོད་དབྱངས་ལ་གཞི་བྱས་བཞེངས་པ་གཟིམ་ཁང་ན་བཞུགས། བླ་བྲང་ཆེན་པོའི་གཡབ་རིང་སྒོ་ཁང་དང་བཅས་པ་བཞེངས་ཏེ། དགོན་པའི་ཕྱི་ཐེས་ལ་དགོངས་ཤིང་གཞན་དོན་འགྲུབ་ཀྱང་དགུང་ལོ་ཉི་ཤུ་རྩ་ལྔ་ལ་འབྲུམ་པའི་རྐྱེན་གྱིས་བདེ་བར་གཤེགས། འདི་ཉིད་ལ་སྲས་ཐར་པ་རྒྱལ་མཚན་པ་བྱུང་བ་ནི་སྐུ་གཞོན་ནུ་ལ་རབ་ཏུ་བྱུང་བ་མཛད། སློབ་དཔོན་བཀྲ་ཤིས་བཟང་པོའི་དྲུང་དུ། བདེ་མཆོག་གཤེད་དམར། ཕག་མོ་གཞུང་དྲུག ། ཁྱད་པར་བདེ་མཆོག་དཀར་པོ་རུས་སྦལ་ཞབས། སེང་གེ་སྒྲ །
གདུགས་དཀར་རྣམ་རྒྱལ། རྣམ་འཇོམས། ཚེ་དཔག་མེད་ལ་སོགས་པ་ཆོས་མང་དུ་གསན་ཅིང་བསྟན་པའི་བདག་པོ་ཞིག་ཡོང་བ་ཡོད་པ་དེ་སྐུ་གཞོན་ནུ་ལ་བདེ་བར་གཤེགས། འཕགས་པའི་སྤྲུལ་པ་ཀུན་དགའ་རྒྱལ་མཚན་དང༌། ། བསྟན་པ་གསལ་བྱེད་ཐར་པའི་རྒྱལ་མཚན་དང༌། ། འཁྲུལ་ཞིག་ཆེན་པོ་རིན་ཆེན་བཟང་པོ་སྟེ། ། མཚུངས་མེད་བླ་མ་རྣམ་གསུམ་རྒྱལ་གྱུར་ཅིག ། ཅེས་པར་སྐབས་ཀྱི་ཚིགས་སུ་བཅད་པའོ། ། དཔྱལ་སྟོན་ཆོས་འབྱོར་པའི་སྲས་ཆེན་པོ་རིན་ཆེན་བཟང་པོ་སྐུ་གཞོན་དུས་སློབ་གཉེར་མཛད་རྒྱུ་མ་བྱུང་ནའང་སྐུ་བསོད་ཆེ་ཞིང་དཔྱལ་ལུགས་ཀྱི་ཆོས་ཅི་རིགས་སུ་མཁྱེན་ཡང་གདན་ས་ནི་མཛད་སྐུ་ཚེ་མཐར་ཕྱིན་པའི་བར་དུ་བཞུགས་སོ། ། དེ་ཉིད་ལ་སྲས་གསུམ་འཁྲུངས་པའི་ཆེ་བ་དཔྱལ་སྟོན་ཡོན་ཏན་ཤེས་རབ།
བར་པ་ཀུན་བཟང་པ། ཆུང་བ་དཔྱལ་སྟོན་འོད་སྲུང་རྒྱལ་མཚན་ཏེ། བླ་མ་ཡོན་ཏན་ཤེས་རབ་པ་ནི་སློབ་དཔོན་བཀྲ་ཤིས་བཟང་པོའི་དྲུང་དུ་ཐུགས་དམ་ལྷ་བཞིའི་ཐོག་དྲངས་པའི་ཆོས་མང་པོ་གསན་ནས་ཐུགས་ཉམས་སུ་བཞེས་ཤིང་ཕྱག་ལེན་ལ་ཡང་མཁས་པར་མཛད། ཁྱད་པར་ཆོས་སྐྱོང་ལ་མངའ་མཉེས་པས་དྲག་པོའི་འཕྲིན་ལས་ལ་ཐོགས་པ་མེད་ཅིང་ཐུགས་དམ་མཐིལ་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་ལ་མཛད་དོ། ། བླ་མ་འཕགས་པ་བའི་སྐུ་འདྲ་ཁྱད་པར་ཅན་ཡང་བཞེངས་ཤིང༌། གདན་ས་ལོ་བཅུ་གཅིག་མཛད་ནས་བདེ་བར་གཤེགས་སོ། ། བར་པ་ཀུན་བཟང་པ་ནི་ཆོས་སྡེ་དཔལ་འཁོར་སྡེ་ཆེན་དུ་མཁན་ཆེན་དཀོན་མཆོག་བཟང་པོའི་དྲུང་དུ་རབ་ཏུ་བྱུང་ཞིང་ཐུགས་དུལ་བ་བྱམས་སྙིང་བརྩེར་ལྡན་པ་བྱང་སེམས་རྒྱུད་ལ་འབྱོངས་པ་དེ་ཉིད་ཆོས་སྡིངས་པ་དང༌། ཐར་པ་བ་རང་རྩྭ་ཁའི་རྩྭ་ལ་འཁྲུག་ཟིང་བྱུང་བ་ལ་སེམས་འདི་ལྟ་བུའི་ཉོན་མོངས་པའི་དབང་གིས་གནོད་འཚེ་བྱས། སུ་ལ་ཡང་སྲོག་གི་བར་ཆད་བྱུང་ན་མི་རུང་དགོངས། ཉེ་རིང་སྤངས་པའི་སྙིང་རྗེས་ཀུན་ནས་བླངས་ཏེ།
རང་གི་སྐུ་སྲོག་ལ་མ་ལྟོས་པར་བར་མི་མཛད་པ་ན། བར་མི་གཞན་ཞིག་དང་ནོར་ནས་མཚོན་འཕངས་པ་ཕོག་སྟེ་བདེ་བར་གཤེགས་སོ། ། དཔྱལ་སྟོན་འོད་སྲུང་རྒྱལ་མཚན་པ་ནི་མཁན་ཆེན་བློ་གྲོས་རྒྱལ་མཚན་པའི་དྲུང་དུ་ཕར་ཕྱིན་གསན་ནས་ཆོས་སྡེ་དཔལ་འཁོར་སྡེ་ཆེན་དུ་བཤད་གསར་གྱི་གྲྭ་བསྐོར་མཛད་དེ་འཇམ་དབྱངས་དཀོན་མཆོག་བཟང་པོའི་དྲུང་དུ་སྦྱོར་བ་ཡན་ལག་དྲུག་པ་གསན། རི་ཁྲོད་དགའ་ལྡན་དུ་ཆོས་རྗེ་ནམ་མཁའ་ཚུལ་ཁྲིམས་པའི་དྲུང་དུ་བུ་ལུགས་ཀྱི་ཆོས་ཅི་རིགས་དང་བདེ་མཆོག་དང༌། དཔྱལ་ལུགས་ཀྱི་ཕག་མོ་གཞུང་དྲུག་སྦྱིན་སྲེག་དང་བཅས་པ་བློ་སྦྱོང་རྒྱལ་སྲས་བཀའ་འབུམ་ལ་སོགས་པ་གསན། མཁན་ཆེན་ཀུན་དགའ་འོད་ཟེར་བའི་དྲུང་དུ། ཀྱཻ་རྡོ་རྗེ། འཁོར་ལོ་ཆེན་པོ་ཚེ་དཔག་མེད་ཀྱི་དབང་བློ་སྦྱོང་ཞེན་པ་བཞི་བྲལ་ལ་སོགས་པའི་ཆོས་མང་དུ་གསན། ཐར་པ་དང་བྱ་སྐྱུང་ལ་སོགས་པར་ཕུར་པའི་དབང་མོ་ཆེ་ལ་སོགས་པ་ཆོས་ཀྱི་ཆར་ཕབས་པས། གདུལ་བྱ་དཔག་ཏུ་མེད་པའི་དོན་མཛད་དེ།
དགུང་ལོ་དྲུག་ཅུ་རྩ་བཞིའི་བར་དུ་གདན་ས་མཛད་ནས་སྦྲུལ་ལོ་དབོའི་དཀར་ཕྱོགས་ཀྱི་ཚེས་བཅུ་གཅིག་ལ་བདེ་བར་གཤེགས་སོ། ། ཡོན་ཏན་ཀུན་ལ་མཁས་པའི་ཤེས་རབ་དང༌། ། ཀུན་མཁྱེན་བཟང་པོའི་ལམ་མཆོག་ས་ལམ་འཕགས། ། མ་རིག་མུན་སེལ་འོད་སྲུང་རྒྱལ་མཚན་པ། ། མཚན་གསུམ་དཔྱལ་རྒྱུད་མཆེད་གསུམ་རྒྱལ་གྱུར་ཅིག ། ཅེས་བར་སྐབས་གྱི་ཚིགས་སུ་བཅད་པའོ། ། བླ་མ་འོད་སྲུང་རྒྱལ་མཚན་དཔལ་བཟང་པོ་དེ་ལ་སྲས་པོ་ཞིག་ས་མོ་གླང་ལ་སྐུ་འཁྲུངས་པ་ནི། ཇི་སྐད་དུ། གང་གིས་མཁྱེན་པའི་ནམ་མཁའ་ནོར་བུ་ཟེར་ཕྲག་དཔག་མེད་རབ་རྒྱས་པ། ། འཕྲིན་ལས་སྟོབས་ཀྱི་འཆར་ནུབ་བགྲོད་ཚུལ་ཕྱོགས་བཅུའི་ཐུབ་བསྟན་རབ་གསལ་ཞིང༌། །
རྨོངས་པའི་རབ་རིབ་གཏན་བཅོམ་གང་ཞིག་དད་པའི་པདྨོ་ཁ་ཆེ་བའི། ། མཁྱེན་རབ་དབང་ཕྱུག་རབ་འབྱམས་སྨྲ་བ་རིག་པའི་དབང་པོར་གུས་ཕྱག་འཚལ་ལོ། ། ཞེས་པའི་བླ་མ་རིག་པའི་དབང་ཕྱུག་པ་དེ་ཉིད་སྐུ་གཞོན་ནུ་ལ་ཞ་ལུ་མཁན་ཆེན་ཆོས་རྗེ་རིག་འཛིན་རྒྱལ་པོའི་དྲུང་དུ་རབ་ཏུ་བྱུང་བ་མཛད་ནས་བསྟན་བཅོས་ཕར་ཕྱིན་ལ་གྲྭ་སྐོར་མཛད། གསང་འདུས་ཀྱི་དབང་དང་སྦྱོར་བ་ཡན་ལག་དྲུག་པ་གསན། གཞན་ཡང་གང་གི་མཁྱེན་རབ་ཉི་མའི་འོད་སྟོང་ལྡན། ། ཐུབ་བསྟན་གླིང་བཞི་ཁྱོན་དུ་ལེགས་ཤར་བས། ། ཐེག་མཆོག་བསྟན་པའི་པད་ཚལ་རྒྱས་པར་མཛད། ། མཆོག་ཏུ་མཁས་པའི་མཁས་པ་དེ་ལ་འདུད། ། ཅེས་པ་སྐུ་ཞང་ཆོས་རྗེ་མཁྱེན་རབ་དབང་ཕྱུག་དཔལ་བཟང་པོ་ཞེས་ཡོངས་སུ་གྲགས་པ་དེ་ཉིད་ཀྱི་དྲུང་དུ་བསྙེན་རྫོགས་མཛད་ཅིང་རྣམ་སྲས་ཀྱི་རྗེས་གནང་དགོས་འདོད་འབྱུང་བའི་ཞལ་ཤེས་ལ་སོགས་པ་གསན། དེ་ནས་འབྲས་ཡུལ་སྐྱིད་མོས་ཚལ་དུ་ཕེབས།
འཇམ་དབྱངས་ཀུན་དགའ་ཆོས་བཟང་པོའི་དྲུང་དུ། ཕར་ཕྱིན། ཚད་མ་རྣམ་འགྲེལ། འདུལ་བ་ལ་སོགས་པའི་པོ་ཏི་མང་པོ་གསན་ཅིང་ཐུགས་ལ་ཆུད་ཅིང༌། མི་གཡོ་བའི་སྒྲུབ་པ་མཛད་པས་རྟགས་དང་མཚན་མ་བརྙེས་ནས་མཁྱེན་རབ་ནམ་མཁའ་དང་མཉམ་པ་བྱུང་བས། རྩོད་པའི་ཡུལ་ཐམས་ཅད་ལས་རྣམ་པར་རྒྱལ་བའི་ཡུལ་དང༌། རྩོམ་པ་ལ་སྤཽབས་པ་ཉེ་བར་སྒྲུབ་པ་ཐོབ་པས་བསྡུས་དཔེ་ལ་རྩོམ་པ་ཡང་ཤིན་ཏུ་ལེགས་པ་མཛད། གཞན་ཡང་བརྒྱད་སྟོང་གླེགས་བམ་ལ་ཞལ་འདོན་མཛད་ཅིང་རྩེད་ཐང་དང་ཞ་ལུ་གཉིས་སུ་རབ་འབྱམས་ཀྱི་གྲྭ་སྐོར་ཡང་མཛད་པས། ཚིག་དོན་བཟུང་དུ་འབྲེལ་བའི་འབྲུ་བཤད་ལ་མཁས་པ་རྣམས་ངོ་མཚར་སྐྱེས་པས་དབུས་གཙང་དུ་སྙན་པའི་གྲགས་པས་ཁྱབ་ཅིང་མཁས་པའི་ཡང་ལོག་སྨྲའི་རྒོལ་བ་ངན་པ་རིང་ནས་ཟིལ་གྱིས་གནོན་པ་ཆོས་གྲྭ་ཆེན་པོ་གསང་ཕུ་དང་བཀྲ་ཤིས་ལྷུན་པོ། སྣར་ཐང་དང༌།
གསེར་མདོག་ཅན་ལ་སོགས་པར་རྩོད་པའི་འགྲན་པའི་ཟླ་མེད་པ་ཡོངས་སུ་གྲགས་པ་དེ་ཉིད་དེ་ནས་ཐར་པར་ཡབ་གཤེགས་ནས་གདན་ས་ཆེན་པོར་ཕེབས་དགོས་ཞུ་བའི་ཞུ་ཆ་དང༌། ཁྱད་པར་ཞ་ལུ་མཁན་ཆེན་གྱི་གསུང་ནས་ད་ཐར་པར་ཡབ་ཀྱི་གདན་སར་ཕེབས་པ་དྲག་གསུངས་པ་ལ། བདག་འབྲས་ཡུལ་སྐྱིད་མོས་ཚལ་གྱི་མཁན་པོ་བྱེད་པར་ཁས་བླང་ཡོད་ལགས་པས། ཐར་པར་མི་གསུངས་ལགས། བླ་མས་ཡང་བཀའ་ལུང་ནན་ཅན་ཕེབས་ཏེ། སྤྱིར་ཡུལ་ཀྱི་མཁན་པོ་ཡང་འཆད་རྩོད་རྩོམ་པ་ལ་བརྩོན་པས་བསྟན་པ་ལ་ཕན་ནའང་ད་རེས་ཐར་པ་བ་གདུང་རུས་བཙུན་ཞིང་ཆོས་རྒྱུད་ཟབ་པ་དང་ཕྱི་མཆོད་ཁུངས་བཙན་ཡིན་པ་དང༌། ལས་སྨོན་དང་རྐྱཻན་སྟོབས་ལ་དགོངས་ནས་གདན་སར་ཕེབས་གསུངས་པ་བཞིན། སྐད་གཉིས་སྨྲ་བའི་ཆོས་གྲྭ་དཔལ་བྱང་ཆུབ་ཐར་པ་གླིང་དུ་དགེ་འདུན་སྐྱ་སེར་ཡོན་བདག་གི་ཚོགས་ལ་ཚ་ཇ་ཟུང་འབྲེལ་གྱི་བསྙེན་བཀུར་བཟང་པོའི་ཁྲི་སྟོན་དང་བཅས་པས་དགུང་ལོ་སུམ་ཅུ་པ་མེ་མོ་སྦྲུལ་ལ་ཁྲི་ཐོག་ཏུ་ཕེབས་ཏེ། ཆབ་ལོག་རྟོགས་པ་ཀུན་དགེ་བཅུའི་སྤྱོད་པ་ལ་ཞུགས་སུ་བཙུད་ཅིང་རྣམ་པར་དཀར་བའི་མཛད་པ་རྒྱ་ཆེ་བས། འགྲོ་བ་དུ་མའི་མགོན་དང་དཔུང་གཉེན་དུ་གྱུར་པས་དུས་རྟག་ཏུ་སྦྱིན་པ་རྣམ་པ་བཞིས་འགྲོ་བ་ཀུན་གྱི་ཡིད་ཚིམ་པར་གྱུར་ལ།
ཁྲི་ཐོག་ཏུ་ཕེབས་ནས་ཡུན་མི་རིང་བའི་སྐབས་ཤིག་ན། ལུགས་གཉིས་ཀྱི་འདུན་པ་ཆེན་པོ་གཞི་ཁ་རིན་ཆེན་སྤུངས་ནས། ཚོགས་གཉིས་ཀྱི་ལྷུན་པོ་མངོན་པར་མཐོང་བའི་མཛད་པ་རླབས་ཀྱི་སྤྱོད་པའི་བདག་ཉིད་ལེགས་སྤྱད་རྒྱ་མཚོའི་དཔལ་གྱིས་འབྱོར་ཅིང་དད་སོགས་དོན་བཅུའི་སྤྱན་ ཡ ངས་དང་ལྡན་པའི་ལུང་བསྟན་པའི་སྐྱེས་བུ་ཆེན་པོ་ཆོས་ཀྱི་རྒྱལ་པོ་ཆེན་པོ་དོན་ཡོད་རྡོ་རྗེ་བ་དེ་ཉིད། འདོད་དགུའི་དཔལ་འབྱོར་གཏམས་པའི་ཕོ་བྲང་གཞི་ཆེན་དེར་མཇལ་བ་ལ་ཕེབས། ཡོན་མཆོད་གཞན་དང་མི་འདྲ་བའི་འབྲེལ་ཟབ་ལ་དགོངས་ནས་སྡེ་པ་དང་གསུང་གླེང་ཡང་ལུགས་གཉིས་ལ་ཞིབ་ཏུ་བྱུང་བས་ཐུགས་དགྱེས་པའི་བཀའ་ལུང་དང་སྤྱི་མཆོད་ཀྱི་འཇའ་ས་རྒྱབ་སྐྱོར་དང༌། བྱིབས་པ་ལྷ་འཁོར་ཚང་མ་དང་བཅས་པ་ལ་སོགས་ཏེ་གནང་སྦྱིན་ཡང་མང་དུ་བྱུང༌། ཐུགས་འཕྲེང་བའི་རྣམ་འགྱུར་ཡང་ཅུང་ཟད་བྱུང་ངོ༌། ། གཞན་ཡང་རྒྱལ་རྩེ་བ་ཆོས་རྒྱལ་འཕགས་པའི་ཡབ་སྲས་དང་ལྷུན་གྲུབ་རྩེ་ནས་རྒྱལ་ཆེན་ཀུན་གྲགས་པ་ཡབ་སྲས་ལ་སོགས་པ་སྡེ་པ་མི་ཆེན་ཀུན་གྱིས་བཀུར་ཅིང་མཆོད་ལ། འདིར་ཡང་དབང་ དང༌། བྱིན་རླབས་མང་དུ་གསན་ཅིང་གང་དང་གང་འཚམས་པའི་ཐབས་ཀྱི་འགྲོ་བའི་དོན་མཛད་ལ་ཁྱད་པར་མ་འོངས་པ་ལུང་དུ་སྟོན་པ་ཐོགས་པ་མེད་པ།
བདེན་ཚིག་འགྲུབ་པའི་ནུས་པ་མངའ་བས། ཕ་མ་དབུལ་པོ་ཞིག་གི་བུ་བཙུན་པ་བྱེད་པ་ལ་བྱུང་བས་ཁྱོད་ནོར་མི་འདུག་པས་མིང་ནོར་འཕེལ་གྱིས་གསུངས་པས། ཕྱིས་སྐྱིད་ཅིང་འབྱོར་པ་བྱུང་ངོ༌། ། ཡང་ལན་གཅིག་གཟིམ་ཆུང་སྒོ་སྐད་བྱུང་བས་ཁམས་ཕྲུག་ཆུང་ངུ་ཞིག་གིས་ལྟར་ཕྱིན་པ་ན་ཕྱག་འཚལ་གསུང་ཕྱག་ཕུལ་བས་ད་བྱིན་རླབས་ཞུས་གསུང༌། བྱིན་རླབས་སྔོན་ལྟར་ཞུས་པས་དེའི་འོག་ཏུ་ཞུས་གསུང་ནས་གསང་གནས་སུ་མགོ་བོ་མནོན་པ་མཛད་ཟིན་པ་དང་ནོར་འོངས་པ་ཡོད་གསུང་པ་ལ་དེ་ལ་ཕྱིས་ཟང་ཟིང་གི་ནོར་བདག་ཏུ་མ་བཟུང་ཡང༌། ཆོས་ཀྱི་ནོར་ལམ་སྣ་ཟིན་ངེས་ཀྱི་རྣལ་འབྱོར་ཆེན་པོ་ཞིག་བྱུང་ངོ༌། ། ཡང་ལན་གཅིག་གྲྭ་རྐྱང་ཞིག་ལ་ཁྱོད་ལ་བུ་གསུམ་འོང་བ་འདུག་གི་གསུང་དེས་བདག་བུད་མེད་བྱས་པ་མི་བྱེད་ཞུས་པས་མི་བྱེད་ཀྱང་འོང་གསུང་པས་དེ་ལ་བུ་གསུམ་ཡང་བྱུང་ངོ༌། ། གཞན་ཡང་མི་འདི་ལ་མ་འོངས་ན་འདི་འདྲ་ཡོང་གསུངས་པ་རྣམས་ཇི་ལྟ་བ་བཞིན་བྱུང་ངོ༌། ། བླ་མ་དེ་ཉིད་ནི་མངགས་པ་ཐུགས་དམ་ལྷ་བཞི་དང༌། དོ་ཧ་སྐོར་གསུམ་ལ་མཛད་ཐུགས་དམ་མཐིལ་ཕྱག་རྒྱ་ཆེན་པོ་ལ་མཛད།
གསུང་འཆད་ཉན་རྣམས་བརྒྱད་སྟོང་འགྲེལ་ཆེན་དང༌། དོ་ཧ་འཆད་པས་རིན་པོ་ཆེ་ནས་དྲུང་གདན་ས་པ་དཔོན་སློབ་ལ་སོགས་པའི་གྲྭ་པ་བུ་སློབ་ཀྱང་ཕྱོགས་ཕྱོགས་ནས་འདུས་ཤིང་མི་དང་མི་མ་ཡིན་པའི་འགྲོ་བ་དུ་མའི་བུ་སློབ་ཀྱི་རྣམ་དཀར་གྱིས་ས་གཞི་ལ་ཐུགས་རྗེའི་བདུད་རྩིའི་ཆར་བབས་པས་རྟེན་འབྲེལ་གྱིས་བརླན་དྲོད་ལ་བརྟེན་ནས་རྒྱུད་གནས་ཀྱི་ས་བོན་ལ་དད་བརྩོན་གྱི་མྱུ་གུ་འཁྲུངས་ཏེ། ཐོས་བསམ་གྱིས་ལོ་འདབ་སྐྱེས་སྡོང་པོ་སྐྱེས། ཉམས་རྟོགས་ཀྱི་རྩེ་མོ་ལ་རྣམ་གྲོལ་གྱིས་འབྲས་བུ་སྨིན་པར་མཛད། བླ་མ་དེ་ཉིད་སྐུ་སྙུང་བའི་ཚུལ་བསྟན་པ་ན། ཆོས་རྒྱལ་རྒྱལ་བའི་དབང་པོ་དེ་ཉིད་ཕྱོགས་ལས་རྣམ་པར་རྒྱལ་བའི་ཕོ་བྲང་སྨོན་གྲུབ་ཁྱུང་རྩེ་ན་བཞུགས་པའི་དུས། ཐོ་རངས་ཞབས་འཆག་སྐོར་བ་མཛད་པ་ན། ཐར་པའི་སྨན་ལུང་མཆོད་ཁང་ལ་འཇའ་དཀར་པོ་སྣམ་བུ་ཙམ་ཞིག་རྐང་བཙུགས་པ་ལྟར་དུས་གཏན་དུ་ཟུག་པ་གཟིགས་པས་དཔྱལ་པའི་གདུང་རྒྱུད་འདི་གཞན་དང་མི་འདྲ་བ་འདུག་གསུངས་ནས་ཞེ་ས་དང་མི་ཆོས་སྔར་སྡེ་པ་ལ་འབུལ་དགོས་པ་དུས་དེ་ནས་བཟུང་མི་བཞེས་པ་ཚུར་མོས་པ་ཆེན་པོ་མཛད་དོ། ། དེ་ལྟར་ངོ་མཚར་བའི་ལྟས་མང་མོད་ཀྱང་ཡི་གེས་འཇིགས་ནས་ཆ་ཙམ་དུ་ཟད་དོ། ། དེ་ནས་དགུང་ལོ་ཞེ་དྲུག་པ་ཤིང་ཕོ་ཁྱིའི་སྒྲོན་ཟླ་བའི་དམར་ཆའི་ཚེས་བཅུའི་ནུབ་མོ་ལ་བབས་པའི་དུས།
ཕྱོགས་བཅུའི་དེ་བཞིན་གཤེགས་པ་དང་དཔའ་བོ་དང་མཁའ་འགྲོ་མང་པོ་བསུ་བ་ལ་བྱུང་པ་དང༌། རྟག་འཛིན་ཅན་གྱི་སྐྱེ་བོ་སྐྱོ་བ་སྐྱེས་པ་དང༌། ཞིང་འདིའི་གདུལ་བྱ་རྫོགས་པ་དང༌། ཤར་ཕྱོགས་མངོན་པར་དགའ་བའི་གདུལ་བྱ་དུས་ལ་བབས་པ་ཁྱབ་ཆེ་བ་ལ་དགོངས་ཏེ། གཞན་སྣང་གཟུགས་སྐུའི་བཀོད་པ་ཆོས་ཀྱི་དབྱིངས་སུ་ཐིམས་སོ། ། དེར་སྐུ་གདུང་ལས་སྔར་ཚོར་མ་མྱཽང་བའི་དྲི་ཞིམ་པོ་ངད་ལྡན་འབྱུང་བ་རྒྱུན་མི་འཆད་པ་དེ་མཆོད་པའི་བྱེ་བྲག་དུ་མ་དང་བཅས་སྐུ་འབུམ་དུ་བཞུགས་སོ། ། དེ་ནས་དགོངས་རྫོགས་སྐུ་ཚིགས་རྣམས་ཀྱི་ཉིན། ནམ་མཁའ་སྤྲིན་མེད་དུ་དག་པ་ལ་འཇའ་འོད་ཀྱི་བཀོད་པ་འདོད་ཁམས་ཀྱི་ལྷའི་མཆོད་རྫས་ཀྱི་བཀོད་པ་བས་ཀྱང་ཁྱད་པར་འཕགས་པ་ལྟ་བུ་མེ་ཏོག་འདབ་མ་གསུམ་པ་དང་ལྔ་པ་དང་བརྒྱད་པ་ལ་སོགས་ནི་ཁ་དོག་ཕལ་ཆེར་དཀར་པོ་དང་སྣ་ཚོགས་དང་དམར་སེར་ལྗང་ཁུར་འདུག་པ་དབྱིབས་ཚད་ཕུབ་ཙམ་དང་ཁུ་འཕངས་ཙམ་གྱི་ནམ་མཁའ་གང་བ་ནི་མི་ཀུན་གྱི་མཐུན་སྣང་དུ་གྲུབ་པ་བྱུང་ངོ༌། ། དེར་མཆོག་གྱུར་གྱི་བུ་ཆེན་རི་བོ་ཆེ་བའི་གདན་ས་པའི་གཟིགས་པས་སེང་གེ་དཀར་མོ་ཞིག་ལ་ཆིབས་ནས། དཔའ་བོ་དང་མཁའ་འགྲོ་དུ་མས་བསུས་ཏེ་ཤར་ཕྱོགས་མངོན་པར་དགའ་བའི་ཞིང་དུ་ངེས་པར་ཐེགས་ པའོ། །
བླ་མ་དེ་ཉིད་ལ་སྲས་གསུམ་བྱུང་བ་ལས། ཆེ་བ་སྐུ་གཞོན་ནུ་ལ་བདེ་བར་གཤེགས་ཏེ། སྤུར་རུས་ཀྱི་མར་མེ་འཛིན་ཅིང་མི་མ་ཡིན་ཀྱི་བསྐོར་བ་བྱེད་པ་བྱུང་ངོ༌། ། བར་པ་རྡོ་རྗེ་རིན་ཆེན་པ་དེ་ཉིད་ཤིང་མོ་གླང་ལ་སྐུ་འཁྲུངས་ཏེ་ཇི་སྐད་དུ། དམ་པའི་ཞབས་རྟེན་མི་འགྱུར་རྡོ་རྗེའི་སྐུ། ། དྲི་མེད་ཟབ་ལམ་རིན་ཆེན་སྒྲོན་མའི་གསུང༌། ། ཤེས་བྱའི་གནས་ཀུན་རྟོགས་པའི་མཁྱེན་བརྩེའི་ཐུགས། ། སྐུ་གསུམ་ལྷུན་གྲུབ་ཆེན་པོའི་ཞབས་ལ་འདུད། ། ཅེས་པ་དེ་ཉིད་ངོར་པ་མཁན་ཆེན་སངས་རྒྱས་རིན་ཆེན་ལ་རབ་ཏུ་བྱུང་ སྟ ེ། དགུང་ལོ་བཅུ་གསུམ་པ་མེ་མོ་གླང་ལ་གདན་སར་ཕེབས།
དེ་ནས་ཞ་ལུ་མཁན་ཆེན་ལོ་ཙཱ་བ་དེའི་ཞབས་ཀྱི་པདྨོ་ལ་གཏུགས་ཏེ། སྒྲ་རིག་པའི་བསྟན་བཅོས་ལ་མཁས་ཤིང་ལྷ་རིས་དང༌། ལྡེར་བཟོ་ལ་སོགས་པ་བཟོ་རིག་པའི་བསྟན་བཅོས་དང༌། སྙན་ངག་དང༌། ཁྱད་པར་དཔྱལ་ལུགས་ཀྱི་དབང་མན་ངག་ཅི་རིགས་པ་མཁྱེན་ཅིང་ཐུགས་མཁྱེན་པར་ལྡན་པ་དེ་ཉིད་ལྕགས་མོ་ཡོས་ལ་སྐུ་གཤེགས། ཆུང་བ་དཔྱལ་སྟོན་ཀུན་དགའ་རྡོ་རྗེ་བ་དེ་ཉིད་ལྕགས་མོ་རྟ་ལ་སྐུ་འཁྲུངས་ཏེ་སྐུ་གཞོན་ནུ་ལ༑ མགོན་དེས་རྗེ་བཟུང་དམ་པའི་ལམ་བརྙེས་ཤིང༌། ། སྡོམ་པ་གསུམ་ལྡན་རིམ་གཉིས་རྣལ་འབྱོར་ཅན། ། དཔལ་ལྡན་དུས་ཀྱི་འཁོར་ལོ་གསལ་མཛད་པའི། ། འཇིག་རྟེན་མི་མཆོག་རྩ་བའི་བླ་མར་འདུད། །
ཅེས་པ་ཞ་ལུ་མཁན་ཆེན་ལོ་ཙཱ་ཆེན་པོ་དེ་ཉིད་དྲུང་དུ་རབ་ཏུ་བྱུང་ནས་དགའ་བ་གདོང་དུ་རབ་འབྱམས་པ་རིན་ཆེན་གྲུབ་པའི་དགོངས་པ་བསྟུན། རང་ཉིད་ཀྱང་ཐུགས་གཉེར་ལ་མཐུན་འདུན་དྲག་པོ་སྐྱེས་ཤིང་ཞི་ཞིང་དུལ་བ་མཁྱེན་པ་ཡངས་པ་དེས་དལ་འབྱོར་ལ་སྙིང་པོ་མེད་པའི་ཕྱིར་ཐུབ་བསྟན་རྣམ་རྒྱལ་ལ་ཕེབས་ནས་ཕར་ཕྱིན་ཚད་མ་རྣམ་འགྲེལ་འདུ་བ་ལ་སོགས་པའི་པོ་ཏི་མང་པོ་ཡང་ཐུགས་ལ་ཚུད་ཅིང༌། དམིགས་པ་མེད་པའི་སྙིང་རྗེ་ཆེན་པོ་དང་ལྡན་པས་སྨོན་འཇུག་གཉིས་ཀྱི་སེམས་བསྐྱེད་འབྱོངས་པ་བསྟན་པའི་བདག་པོ་ཞིག་ཡོང་བ་ཡོད་པ་དེ་འབྲུམ་པའི་རྐྱེན་གྱིས་དགུང་ལོ་ཉི་ཤུ་རྩ་བཞི་པ་ཆུ་མོ་སྦྲུལ་ལ་དགའ་བ་གདོང་དུ་སྐུ་གཤེགས་ཏེ། ནམ་མཁའ་འཇའ་འོད་ཀྱིས་གང་བ་དང༌། མེ་ཏོག་གི་ཆར་ལ་སོགས་པ་ངོ་མཚར་བའི་ལྟས་དུ་མ་དང་ལྡན་པ་བྱུང་ངོ༌། ། གཞུང་ལུགས་རྒྱ་མཚོ་རྟོགས་པའི་རི་དབང་པ། ། རྣམ་སྤྱོད་ལུང་རིགས་ལྡན་པའི་རྡོ་རྗེ་དང༌། ། བྱང་ཆུབ་སེམས་བསྐྱེད་འབྱོངས་པའི་ཀུན་དགའི་མཚན། ། བདེ་གཤེགས་ཡབ་སྲས་གསུམ་པོ་རྒྱལ་གྱུར་ཅིག ། ཅེས་བར་སྐབས་ཀྱི་ཚིགས་སུ་བཅད་པའོ། །
དཔྱལ་སྟོན་རིན་ཆེན་རྡོ་རྗེ་བ་དེ་ཉིད་ལ་སྲས་པོ་ཞིག་བྱུང་བ། ལྕགས་ཕོ་སྟག་ལ་སྐུ་འཁྲུངས་པ་ངག་དབང་གྲགས་པ་ལྷུན་གྲུབ་པ་འདི་ཉིད་སྐུ་གཞོན་པའི་བར་ལ་དགོན་པའི་འཁུར་བསྣམས་པ་དང་གདུང་རྒྱུད་ལ་བསླབ་སྦྱངས་མཛད་པ་ཡོན་བདག་ཀུན་གྱི་ཡོན་ལ་བསྔོ་བ་སྨོན་ལམ་གྱི་རྒྱས་འདེབས་པ་སོགས་ཀུན་ལ་མཁས་གྲུབ་ཆེན་པོ་ནམ་མཁའི་མཚན་ཅན་འདི་ཉིད་ལ་གསོལ་བ་བཏབ་ཏེ་བཞུགས་པ་ལས་ཉམས་དག་པའི་སེམས་ཅན་དང་བསྟན་པ་ལ་དགོངས་ཏེ་རྗེས་སུ་བཟུང་བ་ནི། ཇི་སྐད་དུ། གང་གི་མཁྱེན་པའི་དཀྱིལ་འཁོར་མཁའ་ལྟར་ཟབ་ཅིང་མུ་མཐའ་མེད་པ་ལ། ། ཐུགས་རྗེའི་ཆུ་འཛིན་འཕྲིན་ལས་འོད་ཀྱི་ཚ་ཟེར་ཀུན་ད་འཕྲོས་པ་ལས། ། མཐའ་ཡས་འགྲོ་བ་སྐར་ཚོགས་གཉིས་འཛིན་ཚ་གྲང་བློ་མུན་ཀུན་ནས་སེལ། ། འགྲོ་བའི་བླ་མ་མཚུངས་མེད་ནམ་མཁའི་མཚན་ཅན་སྤྱི་བོས་ཡང་ཡང་མཆོད། ། ཅེས་པ་འདི་ཉིད་སྤྱིར་བསྟན་པ་དང༌། གདན་ས་འདི་ཉིད་ལ་བཀའ་དྲིན་ཤིན་ཏུ་ཆེ་བས་རྣམ་ཐར་ཆ་ཙམ་ཞིག་དྲན་པར་བྱེད་ན་སྐུའི་འཁྲུངས་ཡུལ་ནི། ཇོ་བོ་དཱི་པཾ་ཀ་ར་ལ་སོགས་པས་ཞབས་ཀྱི་པདྨོས་ཉེ་བར་བཅགས་པའི་མྱང་ཞབས་གཙང་གི་དབུས་འགྱུར་རྒྱན་མཁར་དུ་ཡབ་ཡུམ་རིགས་རྒྱུད་ཅན་གྱི་སྲས་སུ་འཁྲུངས་པའི་ལྟས་ཁྱད་པར་ཅན་དང་བཅས་པར་ཆུ་མོ་གླང་ལ།
སྐུ་འཁྲུངས་ཤིང་སྐུ་སྐྱེ་བ་ནས་སྐྱེ་བ་དུ་མར་དལ་འབྱོར་གྱི་རྟེན་རིན་པོ་ཆེ་འདི་ཐོབ་ཅིང༌། ཆུད་མ་ཟད་པར་མཁས་པ་ནས་མཁས་པར་བརྒྱུད་དེ་འགྲོ་བའི་དོན་མཛད་པ་ནི། བྱང་ཆུབ་སེམས་དཔའི་གདུང་འཛིན་པར་གོར་མ་ཆགས། ཁྱད་པར་ནི་བདག་ཅག་གི་དོན་དུ་ད་ལྟ་གཟུགས་སྐུའི་བཀོད་པ་བསྟན་པ་འདི་ཉིད་དགུང་ལོ་བཅུ་བཞི་པ་ཆུ་ཕོ་སྟག་ལ། ཚུལ་ཁྲིམས་དག་པ་དལ་བའི་ས་ཐོབ་ཅིང༌། ། རྨད་བྱུང་བཤེས་གཉེན་དམ་པས་རྗེས་བཟུང་ནས། ། ཕུན་ཚོགས་དགེ་ལེགས་བརྩོན་པའི་རིན་པོ་ཆེ། ། རཏྣ་ཤྲཱིའི་ཞབས་ལ་གསོལ་བ་འདེབས། ། ཞེས་པ་དེ་ཉིད་ཀྱི་དྲུང་དུ་རབ་ཏུ་བྱུང་ནས་སྒོ་གསུམ་ཐ་མལ་ལས་འདས། དེ་ནས་མེ་ཕོ་རྟ་ལ།
མཁན་སློབ་ཚང་བའི་དབུས་སུ་བསྙེན་པར་རྫོགས་ཤིང་མཁས་པའི་ཆོས་གྲྭ་བྱ་རྒོད་ཤོང་ལ་བསླབ་སྦྱངས་ཕུལ་དུ་ཕྱིན་པ་མཛད་པ་ལ་ཕེབས། པཎྜི་ཏ་འབུམ་ཕྲག་གསུམ་པའི་ཞབས་ལ་གཏུགས་ཏེ། ཕྱི་མཚན་ཉིད་ཀྱི་རིགས་པ་གཏན་ལ་འབེབས་ཤིང་ནང་གསང་སྔགས་ཀྱི་དོན་ཕྱིན་ཅི་མ་ལོག་པར་དགོངས་སོ། ། གཞན་ཡང་ཞ་ལུ་མཁན་ཆེན་དཀོན་མཆོག་ཚུལ་ཁྲིམས་པའི་གསུང་གི་བདུད་རྩིའི་རྒྱ་མཚོ་ཆེན་པོ་དད་པའི་གདུང་ཤུགས་ཀྱིས་བཞེས་ཏེ། རྒྱུད་ཚིམ་པར་མཛད་ནས་གཞན་ལ་རྒྱ་ཆེར་འགྱེད་པའི་བརྩེ་བ་མངའ་ཞིང་རྗེ་དེ་ཉིད་ཀྱི་ཕྱག་ཕྱི་ཡུན་རིང་དུ་མཛད་ཅིང་གཟིམ་མལ་ལྷ་ཁང་གིས་ཞིག་པོའི་ཐུགས་འགན་ཆེན་པོ་ཡང་བཞེས། དེ་ལ་སོགས་པའི་བསླབ་སྦྱངས་དང་དཀའ་སྤྱད་དཔག་ཏུ་མེད་པ་མཛད་པས་རབ་འབྱམས་པ་ཀུན་གྱི་གཙུག་གི་རྒྱན་ལྟ་བུར་གྱུར་པ་ཡིན་ལ། ཐར་པར་བཀའ་རྒྱས་པ་ལ་གསུང་སྒྲོག་མཛད་པ་ལ་ཕེབས་པ་དང༌། འདིར་གདུང་རྒྱུད་ཡབ་སྐུ་གཤེགས། སྲས་སྐུ་གཞོན་པའི་བར་སྐབས་སུ་ཉམ་དག་པའི་གདུལ་བྱ་ཕལ་མོ་ཆེ་དང༌། སྐུ་གསུང་ཐུགས་ཀྱི་རྟེན་རྣམས་ཀྱི་འཛིན་སྐྱོང་ཞབས་ཏོག་ལ་དགོངས་ནས།
དགུང་ལོ་དྲུག་ཅུ་རེ་བཞི་ཞེས་པ་ཆུ་ཕོ་འབྲུག་གི་ལོ་ཁྲི་ཐོག་ཏུ་མངའ་གསོལ་ནས་ཕེབས་ཏེ་ཐམས་ཅད་དད་པ་དང་གུས་པར་བྱེད་ཅིང་མཐུན་སྣང་དུ་གྲུབ་པས་ལོ་ཕྱུགས་ཀྱང་ལེགས། མི་ནད་ཕྱུགས་ནད་ཐམས་ཅད་རྒྱུན་ཆད་བསྐལ་བ་དང་པོའི་མེ་བཞིན་དུ་བདེ་སྐྱིད་དང་ལྡན། བྱམས་སེམས་སྙིང་རྗེ་སྒོམ་པ་སོགས་དང༌། གཞི་བདག་ལ་སོགས་པ་མི་མ་ཡིན་གྱི་ཚོགས་རྣམས་ཀྱང་གདུག་རྩུབ་ཐམས་ཅད་ཞི་བ་ལ་སོགས་པ་བྱིན་རླབས་ཀྱང་ཆེར་བར་བྱུང༌། གཞན་ཡང་གདུལ་བྱ་རང་རང་སོ་སོར་དབང་དང་བྱིན་རླབས་གང་འཚམ་པར་གནང་བ་དབང་པོ་རྣོ་རྟུལ་འབྲིང་གསུམ་གྱི་སྒོ་ནས་བསྟུན་ནས་ཟབ་རྒྱས་འབྲིང་བསྡུས་ཀྱི་སྒོ་ནས་ཆོས་ཀྱི་ཆར་ཆེན་པོས་འགྲོ་བ་ཀུན་གྱི་ཉོན་མོངས་པའི་མེ་ཐམས་ཅད་ཞི་སྟེ་ཡིད་ཚིམས་པར་མཛད་པའི་མཁྱེན་བརྩེ་མངའོ། ། ཞིབ་རྒྱས་སུ་གསུང་ངག་ལས་ཞུ་བར་བྱའོ། ། དེ་ལྟར་དགུང་ལོ་ལྕགས་མོ་གླང་གི་བར་དུ་ཐར་པ་གླིང་དགེ་འཁོར་དང་བཅས་པའི་སྐྱོང་དར་དང་ཁུར་ཆེན་པོ་བསྣམས་ནས་གདུང་རྒྱུད་རིན་པོ་ཆེ་ཁྲི་ཐོག་ཏུ་མངའ་གསོལ་བའི་བཀའ་ལུང་དང༌། འཁུར་བཞེས་ཨེ་ཝཾ་ཆོས་ལྡན་དུ་མཁན་ཆེན་དཀོན་མཆོག་ལྷུན་གྲུབ་པའི་དྲུང་དུ་དབུ་སྐྲ་འབུལ་བ་དང་རབ་ཏུ་བྱུང་བ་ལ་ཕེབས་ཏེ། མཚན་ཡང་བླ་མའི་མཚན་གྱི་མཐའ་ལ་བརྟེན། དཔལ་ངག་གི་དབང་ཕྱུག་གྲགས་པ་ལྷུན་གྲུབ་རྒྱལ་མཚན་དཔལ་བཟང་པོ་ཞེས་མཚན་གསོལ་ཏེ་དགུང་ལོ་བཅུ་གསུམ་པ་ཆུ་ཕོ་སྟག་གི་ཟླའི་དཀར་ཕྱོགས་ཀྱི་གཉིས་པ་སྟོབས་ལྡན་གྱི་སྦྱོར་བ་བཟང་པོ་ལ།
སྐད་གཉིས་སྨྲ་བའི་གདན་ས་ཕྱོགས་ལས་རྣམ་པར་རྒྱལ་བའི་གཙུག་ལག་ཁང་དུ་མཚུངས་མེད་ཆོས་ཀྱི་རྗེ་ནམ་མཁའ་རིན་ཆེན་དཔལ་བཟང་པོས་ཐོག་དྲངས་པའི་དགེ་འདུན་དང༌། ཡོན་བདག་དང་སྐྱ་སེར་སྐྱེ་བོའི་ཚོགས་ཀྱི་སྐོར་བའི་དབུས་སུ་ཁྲི་ཐོག་ཏུ་ཕེབས་ཏེ། ཚ་ཇ་ཟུང་འབྲེལ་གྱི་ཁྲི་སྟོན་ཡང་རྒྱས་པར་གནང༌། ཇི་སྐད་དུ། གསུང་རབ་རྒྱ་མཚོའི་ངག་ལ་དབང་འབྱོར་ཞིང༌། ། ལུང་རྟོགས་ནོར་བུ་གྲགས་པའི་རྒྱལ་མཚན་བཙུགས། ། འཕྲིན་ལས་ལྷུན་གྲུབ་འགྲོ་བའི་གཉེན་གཅིག་པུ། ། སྙིགས་དུས་འགྲོ་ལ་བརྩེ་བས་གཟིགས་སུ་གསོལ། ། ཞེས་སོ། ། དེ་ལྟར་བླ་མ་ཡབ་གཉིས་འགྲོ་བའི་དོན་ལ་སྐུ་ཚེ་བརྟན་པར་བཞུགས་སོ། །
ཐུགས་བརྟན་མཁའ་ཀློང་ཆུ་འཛིན་བྲལ་བ་ལ། ། ཕུན་ཚོགས་གདུང་རབས་སྐར་ཚོགས་བཀྲམ་པའི་དབྱིངས། ། ཁྱད་པར་གྱུར་པའི་ལོ་ཙཱ་ཉི་ཤུ་ལྟར། ། ཁྲི་ཐོག་ཕེབས་པའི་རྒྱུད་དཀར་འཕྲེང་བ་ཡིས། ། འཕྲིན་ལས་སྟོབས་ཀྱིས་འཆར་ནུབ་བགྲོད་ཚུལ་སྟོན། ། སྐྱེ་བ་བཞི་ཡིས་འགྲོ་བའི་མུན་གསལ་ནས། ། བཤད་སྒྲུབ་བསྟན་པ་ཕྱོགས་བཅུར་གསལ་བ་དང༌། ། དགྲ་གཅན་མི་མཐུན་ཕྱོགས་ལས་རྒྱལ་གྱུར་ཅིག ། དེ་ལྟར་གདུང་རབས་རིམ་པར་བྱོན་པ་རྣམས་ནི། ཕྱི་བཀའ་མདོ་རྒྱུད་ཀྱི་རྒྱ་མཚོའི་ཕ་རོལ་ཏུ་སོན་ཅིང༌།
ནང་གནས་ལུགས་ཀྱི་རྟོགས་པ་མངོན་དུ་གྱུར་ཅིང་དམིགས་མེད་སྙིང་རྗེ་ཕྱོགས་མེད་དུ་རྡོལ་བས་འགྲོ་བའི་རྣམ་སྨིན་གྲོལ་ལ་འགོད་ནུས་པ་ཤ་སྟག་སྟེ། འགའ་ཞིག་ནི་ཕྱོགས་ལས་རྣམ་པར་རྒྱལ་བའི་སྒོ་ནས་སེམས་ཅན་གྱི་དོན་མཛད། འགའ་ཞིག་རིག་པ་བརྟུལ་ཞུགས་ཀྱི་སྤྱོད་པའི་སྒོ་ནས་ཨུ་རྒྱན་དང༌། ཤམ་བྷ་ལ་ལ་སོགས་པའི་ཡུལ་ཉི་ཤུ་རྩ་བཞི་དང༌། དུར་ཁྲོད་ཆེན་པོ་བརྒྱད་དང༌། གནས་ལྔ་བཅུ་རྩ་ལྔ་དང༌། གཞན་ཡང་གྲོང་ཁྱེར་དང༌། དུར་ཁྲོད་དང་གཉན་ཁྲོད་རྣམས་ཉུལ་ཞིང་ཕྱི་ནང་གི་དཔའ་བོ་མཁའ་འགྲོའི་དབུས་ན་བཞུགས་ཤིང་འགྲོ་བའི་དོན་མཛད། འགའ་ཞིག་ནི་ཀུ་སུ་ལུ་དང༌། སོ་ཐར་ཉན་ཐོས་ཚུལ་གྱི་གངས་ཁྲོད་དང༌།
གཡའ་ཁྲོད་དང༌། ནགས་ཁྲོད་དང༌། བས་མཐའ་རྣམས་ན་བཞུགས་ཤིང་སྐྱོ་ཤས་དང༌། ངེས་འབྱུང་གི་སྒོ་ནས་རང་གཞན་གྱི་དོན་མཛད། འགའ་ཞིག་ནི་སྨྱོན་པ་དང༌། རྡོལ་པ་དང༌། བུ་ཆུང་ལྟ་བུ་སྤྱོད་པ་སྐྱོང་ཞིང་བཞི་མདོ་དང༌། ཚོང་འདུས་དང༌། སྒོ་སྲང་དང༌། ཐང་ཆེན་དབུས་དང༌།
ཆུ་གླིང་རྣམས་ན་བཞུགས་ཤིང་སྤྱོད་པའི་སྒོ་ནས་སེམས་ཅན་གྱི་དོན་མཛད། འགའ་ཞིག་ནི་ཤིན་ཏུ་སྦས་པའི་ཚུལ་གྱིས་སྐྱེ་བོ་ཕལ་མོ་ཆེའི་དབུས་ན་བཞུགས་ཤིང་རང་གཞན་གྱི་དོན་མཛད། འགའ་ཞིག་ནི་སྤྱིར་ཡང་སེམས་ཅན་བསོད་ནམས་གསོག་པའི་རྟེན་དང་གཙུག་ལག་ཁང་རྙིང་པ་གསོ་ཞིང་གསར་པ་བཞེངས་པ་དང་སྐུ་གསུང་ཐུགས་ཀྱི་རྟེན་བླ་མ་གོང་མ་རྣམས་ཀྱི་དགོངས་པ་ཁྱད་པར་ཅན་རྫོགས་ཐབས་དང༌། ཉེ་བར་ཕྱིས་ཀྱང་བསྟན་པ་རིན་པོ་ཆེ་ཡུན་དུ་གནས་ཤིང་བསྟན་འཛིན་རིན་པོ་ཆེ་རྣམས་སྐུ་ཚེ་རིང་ཐབས་དང༌། འཕྲིན་ལས་དར་ཞིང་རྒྱས་པའི་ཕྱིར་དུ་བཞེངས་ཤིང་སེམས་ཅན་གྱི་དོན་མཛད། འགའ་ཞིག་ནི་སྐུ་གསུང་ཐུགས་དངོས་ཀྱི་ནི་སྐུའི་མཛད་པ་ཐ་མལ་གྱི་ལུས་ལས་འདས་པ། སྤྲུལ་སྐུ་མཚན་དང་ལྡན་དཔེ་བྱད་ལྡན་པ་དང༌། ངུར་སྨྲིག་གོས་དང་ལྡན་ཞིང་འདུལ་དོན་གྱི་སྤྱོད་པ་ལ་གནས་པ་ལས་གདུལ་བྱའི་དང་བ་འདྲེན་པ་དང༌། གསུང་གི་སྒོ་ནས་རིགས་དྲུག་རང་རང་སོ་སོའི་དབང་པོའི་སྒོ་དང་བསྟུན་ནས་ཟབ་པ་དང་རྒྱ་ཆེ་བའི་ཆོས་ཀྱི་ཆར་ཆེན་པོས་ནམ་མཁའི་ཁམས་མཐའ་ཀླས་པའི་སེམས་ཅན་ཐམས་ཅད་ཉོན་མོངས་པའི་མེས་གདུངས་པ་རྣམས། བསིལ་ཞིང་ཡང་དག་པའི་དོན་ཁོ་ན་ཉིད་རྟོགས་པའི་བདུད་རྩིས་ཚིམ་པར་མཛད་པའི་སྒོ་ནས་དོན་མཛད་པ་དང༌།
ཐུགས་མཁྱེན་བརྩེའི་ནུས་པ་བསམ་གྱིས་མི་ཁྱབ་པས་དམིགས་པ་མེད་པའི་སྙིང་རྗེ་ཆེན་པོས་འགྲོ་བ་ཀུན་བུ་བཞིན་དུ་སྐྱོང་བ་འཕྲིན་ལས་བཞི་རྩོལ་མེད་སྒྲུབ་པའི་སྒོ་ནས་སེམས་ཅན་གྱི་དོན་མཛད་པ་སྟེ། མདོར་ན་བཤད་སྒྲུབ་ཀྱི་སྒོ་ནས་སངས་རྒྱས་ཀྱི་བསྟན་པ་དང༌། སེམས་ཅན་གྱི་དོན་མཛད་པ་སོགས་རྣམ་པར་དཀར་བའི་མཛད་པ་འཕྲིན་ལས་རྒྱ་ཆེ་ཞིང་རྒྱུན་མི་ཆད་པའི་མཐུ་ལ་བརྟེན་ནས། ཡངས་པའི་རྒྱལ་ཁམས་ཐམས་ཅད་དུ་ནད་དང༌། མཚོན་དང༌། མུ་གེ་དང༌། མུ་གེའི་བསྐལ་བ་ངན་པ་ཐམས་ཅད་རྒྱུན་ཆད། གདུལ་བྱ་ཕལ་མོ་ཆེ་རྣམས་གནས་སྐབས་ཀྱི་བདེ་སྐྱིད་དང་ལྡན། མཐར་ཐུག་གི་བདེ་བ་བླ་ན་མེད་པའི་བྱང་ཆུབ་ཆེན་པོ་ཐོབ་པ་འགྱུར་བའི་དགོངས་པ་ཕུན་སུམ་ཚོགས་པ་ཤ་སྟག་གོ ། དགེ་ལེགས་ཡོན་ཏན་འབྱུང་བའི་གནས་གཅིག་པུ། །
རྣམ་དག་ལམ་བཟང་སྟོན་པའི་ས་མཁན་མཆོག ། ཚེ་གཅིག་སངས་རྒྱས་སྟོན་པའི་དམ་ཆོས་དེ། ། མ་ནོར་གསལ་བར་སྟོན་པའི་དཔྱལ་དཀར་རྒྱུད། ། རིམ་པར་རྒྱུད་པའི་རྣམ་ཐར་ཆུ་རྒྱུན་ལ། ། སྐུར་འདེབས་ལོག་ལྟའི་སྐྱོན་གྱིས་མ་གོས་ཤིང༌། ། མོས་གུས་དད་པའི་མེ་ཏོག་ལྡན་པ་ཡིས། ། སྐྱེ་བུ་དམ་འདོད་རྣམ་པར་འཇུག་པར་རིགས། ། བདག་ཡིད་དད་པའི་ཆུ་འཛིན་བསྲུབས་པ་ལས། ། བླ་མའི་བྱིན་རླབས་ཆར་རྒྱུན་བབས་པའི་མཐུས། ། གདུང་རབས་ངོ་མཚར་གཏམ་མང་སྤེལ་ལེགས་འདི། །
བློ་ལྡན་མཁས་པ་རྣམས་ཀྱི་གཟིགས་མོར་ཆེ། ། མཛད་པ་འདི་ལ་གནས་གཙང་ལྷ་ཡི་བུ། ། གཞོན་ནུ་མཛེས་པ་འཛུམ་པ་བཞིན་ལྡན་པ། ། གླུ་ལེན་གར་བྱེད་དུང་དང་རྒྱལ་མཚན་འཆར། ། མེ་ཏོག་བསིལ་མ་འཐོར་དང་ཤིས་བརྗོད་བྱེད། ། དུས་གསུམ་སངས་རྒྱས་ཀུན་གྱི་འཕྲིན་ལས་མཆོག ། གཅིག་ཏུ་བསྡུས་པའི་དཔལ་ལྡན་ཡེ་ཤེས་མགོན། ། འགྲོ་དྲུག་སྡུག་པ་འཇོམས་མཛད་ཕྱག་དྲུག་པ། ། བསྟན་པའི་དགྲ་ཀུན་འཇོམས་པར་མཛད་དུ་གསོལ། ། དཔའ་བོ་ཆེན་པོ་ཙན་དན་བེང་ཆེན་འཕྱར། །
སྟག་ལ་ཆིབས་ནས་བསྟན་པའི་རུ་དགྲ་སྒྲོལ། ། ལྷ་མོ་དམར་ནག་རྔམས་ཤིང་ཁྲོས་པའི་ཚུལ། ། དྲེལ་རྟ་བཞོན་ནས་དམ་ཉམས་རྩད་ནས་གཅོད། ། མོན་པ་ཁྲོ་གཏུམ་འཇིགས་པའི་གར་སྟབས་བསྒྱུར། ། དབེན་པའི་བདག་མོ་བར་སྣང་གློ་འགྱུ་བས། ། བཀའ་སྡོད་སྲུང་མ་ཕོ་ཉར་བཅས་པ་ཡིས། ། བར་ཆད་སྲུང་ཞིང་མཐུན་རྐྱེན་སྒྲུབ་པར་མཛོད། ། འདི་སྦྱར་དགེ་བ་གྲགས་པ་བཀྲ་ཤིས་ཀྱིས། ། བསྟན་པའི་རྒྱལ་མཚན་ཕྱོགས་བཅུར་སྒྲེང་བྱེད་ཅིང༌། ། དཔལ་འབྱོར་བཟང་པོའི་དགའ་སྟོན་རབ་བཀྱེ་ནས། །
དཔྱལ་དཀར་གདུང་རྒྱུད་མངོན་པར་མཐོ་གྱུར་ཅིག ། བླ་མ་རྣམས་ཀྱི་བྱིན་རླབས་བཀྲ་ཤིས་དང༌། ། ཡི་དམ་ལྷ་ཡི་དངོས་གྲུབ་བཀྲ་ཤིས་དང༌། ། ཆོས་སྐྱོང་སྲུང་མའི་ནུས་མཐུའི་བཀྲ་ཤིས་དང༌། ། དཀར་ཕྱོགས་ལྷ་ཡི་བདེན་པའི་བཀྲ་ཤིས་ཀྱིས། ། ཉིན་མཚན་ཀུན་ཏུ་བཀྲ་ཤིས་བདེ་ལེགས་ཤོག ། གདུང་རབས་རྒྱུན་མི་འཆད་པའི་ཆེ་བའམ། བསྟན་པ་ཕྱོགས་བཅུར་གསལ་བ་ཕྱོགས་ལས་རྣམ་པར་རྒྱལ་བའི་ཆེ་བ་སྟེ་བཅུ་པའོ།། །། གསུམ་པ། མཇུག་གི་དོན་བཤད་པ།
དཔྱལ་གྱི་གདུང་རབས་མུ་ཏིག་འཕྲེང་བའི་རྣམ་ཐར་མཆོག ། བདག་བློས་གཞལ་བར་དཀའ་བ་ཡོན་ཏན་རྒྱ་མཚོ་ལས། ། སྐལ་ལྡན་དད་པའི་གདུང་སེལ་ཆུ་ཐིགས་ཙམ་ཞིག་འདིས། ། བདག་སོགས་འགྲོ་བ་དུ་མའི་ཕན་བདེའི་གཞི་འགྱུར་ཤོག ། ཨེ་མ་དཔྱལ་གྱི་མཛད་པ་ངོ་མཚར་མཐའ་ཡས་ཀྱང༌། ། རང་ཉིད་བློ་གྲོས་མི་ལྡན་རབ་རིབ་རྨོངས་པའི་བློས། ། འགལ་འཁྲུལ་ལོག་པས་བཅོམ་པ་གང་དང་གང་མཆིས་པ། ། མཁས་རྣམས་ཆོས་དབྱིངས་ཀློངས་སུ་བཟོད་པར་བཞེས་སུ་གསོལ།། འདི་ཡིས་དགེ་བ་དྲི་མེད་གང་ཐོབ་དེས། ། མཁའ་མཉམ་སེམས་ཅན་མ་ལུས་ཚེ་གཅིག་ལ། །
རྒྱལ་བའི་མཛད་པ་ལེགས་སྤྱད་དོན་གཉིས་འགྲུབ་པར་ཤོག ། དཔལ་ལྡན་བླ་མ་དམ་པ་དཔྱལ་གྱི་གདུང་རབས་རིམ་པར་བྱོན་པ་རྣམས་ཀྱི་རྣམ་པར་ཐར་པ་ཆེ་བ་བཅུ་ལྡན་ཞེས་པ་གདུང་རབས་མགོ་སྔོན་ཆེན་པོ་འདི་ཉིད་སྔོན་ཁམས་སྟོན་ཇོ་སྲས་ཀྱི་མགོ་སྔོན་ཙམ་གྱི་བསྡུས་པ་ཞིག་མཛད། ཡང་ཕྱིས་སུ་འཁོན་ནམ་མཁའ་ཡངས་པའི་ཤེས་རབ་ཀྱི་རལ་གྲིས་རང་གི་བླ་མ་དཔལ་རིན་ ཆེན་པའི་བཀའ་ལུང་བཞིན་མགོ་སྔཽན་ཆེན་པོའི་རྩོམ་པ་མཛད། དེའི་རྗེས་སུ་འཇམ་དབྱངས་ཀྱི་རྒྱལ་པོས་དཔྱལ་ཀུན་དགའ་ཆོས་རྒྱལ་ཡན་གྱི་རྣམ་ཐར་ཁ་སྐོང་མཛད། དེའི་རྗེས་སུ་ཀ་པ་བཀྲ་ཤིས་དཔལ་བཟང་གིས་དཔྱལ་རྡོ་རྗེ་རིན་ཆེན་པ་ཡན་གྱི་གདུང་རབས་ཆེན་པོ་རྩོམ་པ་མཛད་པ་རྣམས་གཞིར་བཞག་པའི་སྟེང་དུ། ཁྲི་ཐོག་ཞལ་མངའ་ནས་ཡབ་སྲས་བཞུགས་པའི་དུས་ཐམས་ཅད་གླེགས་བམ་གཅིག་ཏུ་དྲིལ་བ་འདི་རང་བཟོ་དང༌། སྒྲོ་སྐུར་མེད་པར་གུ་རུ་གཉིས་པ་བསྟན་གཉིས་གླིང་པ་དང༌། གསང་སྔགས་གསར་རྙིང་གི་དཀྱིལ་འཁོར་མ་ལུས་པ་མངའ་བ་རྡོ་རྗེ་འཛིན་པ་ཆེན་པོ་རིག་འཛིན་ཚུལ་ཁྲིམས་རྒྱལ་མོ་དང༌། ཕྱི་ནང་གི་ཆོས་ཐམས་ཅད་ལ་འགྲན་ཟླ་དང་བྲལ་བ་མཁས་གྲུབ་ཆེན་པོ་ནམ་མཁའི་མཚན་ཅན་དེ་ཉིད་ཐུགས་སྲས་ཚེ་བདག་རྒྱལ་པོ་ཞེས་བྱ་བ་སྒྲུབ་ཆེན་བཀའ་བརྒྱད་ཀྱིས་གཙོ་བྱས། ཨུ་རྒྱན་ཆོས་ཀྱི་དབང་ཕྱུག་དེ་ཉིད་དང༌།
ཁྱད་པར་དུ་གདུང་རྒྱུད་རིན་པོ་ཆེ་ངག་དབང་གྲགས་པ་ལྷུན་གྲུབ་རྒྱལ་མཚན་དཔལ་བཟང་པོ་ལ་སོགས་པའི་མཁས་གྲུབ་དུ་མའི་ཞབས་རྡུལ་སྤྱི་བོས་ལེན་ཅིང༌། གསུང་ལས་སྐྱེས་པའི་དུས་མཐའི་བྱ་བཏང་པདྨ་རྡོ་རྗེ་ཞེས་བྱ་བའི་གྲུ་རྫིང་ལ་བློ་གསལ་སེམས་དགེ་དད་བརྩོན་ལྡན་པའི་རིན་ཆེན་མིང་ཅན་གྱིས་བསྐུལ་བའི་སྐྱ་ཐང་གཡབ་ཏེ། དཔལ་བྱང་ཆུབ་ཐར་པ་གླིང༌། སྐད་གཉིད་སྨྲ་བའི་ཆོས་གྲྭ་ཆེན་པོ་ཕྱོགས་ལས་རྣམས་པར་རྒྱལ་བའི་གཙུག་ལག་ཁང་དུ། མེ་ཕོ་རྟའི་ལོ་འཕྲུལ་ཆེན་ཟླ་བའི་དཀར་ཕྱོགས་ནས་བརྩམས་ཏེ་ཉའི་བར་ལ་གྲུབ་པར་སྦྱར་བའོ།། །། དགེ་ལེགས་དཔལ་འབར་འཛམ་གླིང་རྒྱན་དུ་བྱོན། ། མངྒ་ལཾ།། །། མཁྱེན་བརྩེའི་འོད་སྣང་ལས། པདྨ་རྡོ་རྗེའི་གསུང་ཆོས་སྐོར། བླ་ཆེན་དཔྱལ་གྱི་གདུང་རབས་རིན་པོ་ཆེའི་ཟ་ར་ཚགས་ཞེས་བྱ་བ།
-PAGE 2--PAGE 3--PAGE 1-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
