ཕྱག་ཆེན་རྒྱ་གཞུང་།
པོད ༢
ཕྱག་ཆེན་རྒྱ་གཞུང་གླེགས་བམ་གཉིས་པའི་དཀར་ཆག
"$ ཨཱཿ ཕྱག་ཆེན་རྒྱ་གཞུང་གླེགས་བམ་གཉིས་པའི་དཀར་ཆག་བཞུགས་སོ། ། ༈ དེ་ཁོ་ན་ཉིད་བཅུ་པ་ཞེས་པའི་རྒྱ་ཆེར་བཤད་པ་སློབ་དཔོན་ལྷན་ཅིག་སྐྱེས་པའི་རྡོ་རྗེས་མཛད། ༈ རྡོ་རྗེའི་ཚིག་ཅེས་བྱ་བ་སློབ་དཔོན་བཛྲ་པ་ཎིས་མཛད། ༈ སྒོམ་རིམ་དྲུག་པ་ཞེས་བྱ་བ་སློབ་དཔོན་བཛྲ་པ་ཎིས་མཛད། ༈ རིན་པ་ཆེའི་འོད་ཅེས་བྱ་བ་སློབ་དཔོན་ནཱ་རོ་པས་མཛད། ༈ གདམས་ངག་རིན་ཆེན་འབྲུ་དགུ་ཞེས་བྱ་བ་པཎ་ཆེན་ཤཱཀྱ་ཤཱི་བྷ་དྲས་མཛད། ༈ ནམ་མཁའ་ལ་བྱོན་པའི་ཚིགས་སུ་བཅད་པ་པཎ་ཆེན་ཤཱཀྱ་ཤྲཱི་སྐུ་འདའ་ཁར་ནམ་མཁའ་ལས་བྱུང་བ་བཞུགས། ༈ ཆུ་འཛིན་གྱི་ང་རོ་ལས་བྱུང་བའི་ཡན་ལག་བདུན་པ་པཎ་ཆེན་ཤཱཀྱ་ཤྲཱི་སྐུ་འདས་ནས་སྤུར་སྦྱོང་བའི་ཚེ་ནམ་མཁའ་ལས་བྱུང་བ་བཞུགས། ༈ སྐུའི་མཛོད་འཆི་མེད་རྡོ་རྗེའི་གླུ་དཔལ་ས་ར་ཧས་མཛད།
༈ གསུང་གི་མཛོད་འཇམ་དབྱངས་རྡོ་རྗེའི་གླུ་དཔལ་ས་ར་ཧས་མཛད། ༈ ཐུགས་ཀྱི་མཛོད་སྐྱེ་མེད་རྡོ་རྗེའི་གླུ་དཔལ་ས་ར་ཧས་མཛད། ༈ སྐུ་གསུང་ཐུགས་ཡིད་ལ་མི་བྱེད་པ་ཞེས་བྱ་བ་དཔལ་ས་ར་ཧས་མཛད། ༈ ཕྱག་རྒྱ་ཆེན་པོ་འཆི་ཀ་མའི་མན་ངག་དཔལ་ས་ར་ཧས་མཛད། ༈ དོ་ཧ་མཛོད་ཅེས་བྱ་བ་ཕྱག་རྒྱ་ཆེན་པོའི་མན་ངག་དཔལ་ས་ར་ཧས་མཛད། ༈ དཔལ་ས་ར་ཧའི་ཚིགས་སུ་བཅད་པ་བཅུ་གཉིས་པའི་རྣམ་པར་བཤད་པ་དཔལ་ས་ར་ཧས་མཛད། ༈ ཀ་ཁའི་དོ་ཧ་ཞེས་བྱ་བ་དཔལ་ས་ར་ཧས་མཛད། ༈ ཀ་ཁའི་དོ་ཧའི་བཤད་པ་དཔལ་ས་ར་ཧས་མཛད། ༈ དེ་ཁོ་ན་ཉིད་ཀྱི་མན་ངག་རྩེ་མོ་དོ་ཧའི་གླུ་ཞེས་བྱ་བ་དཔལ་ས་ར་ཧས་མཛད། ༈ དོ་ཧ་མཛོད་ཅེས་བྱ་བ་སློབ་དཔོན་ནག་པོ་རྡོ་རྗེས་མཛད།
༈ དོ་ཧ་མཛོད་ཀྱི་རྒྱ་ཆེར་འགྲེལ་པ་ཞེས་བྱ་བ་སློབ་དཔོན་ནག་པོ་རྡོ་རྗེས་མཛད། ༈ དོ་ཧ་མཛོད་ཀྱི་དཀའ་འགྲེལ་སློབ་དཔོན་དཔལ་གཉིས་སུ་མེད་པའི་རྡོ་རྗེས་མཛད། ༈ དོ་ཧ་མཛོད་ཀྱི་དཀའ་འགྲེལ་སློབ་དཔོན་ཐར་པའི་འབྱུང་གནས་སྦས་པས་མཛད། ༈ མི་ཟད་པའི་གཏེར་གྱི་མཛོད་ཡོངས་སུ་གང་བའི་གླུ་ཞེས་བྱ་བ་དཔལ་ས་ར་ཧས་མཛད། ༈ སྙན་བརྒྱུད་རྡོ་རྗེའི་ཚིག་རྐང་ཞེས་བྱ་བ་ནཱ་རོ་པཎ་ཆེན་གྱིས་མཛད། ༈ མི་ཟད་པའི་གཏེར་མཛོད་ཡོངས་སུ་གང་བའི་གླུ་ཞེས་བྱ་བ་གཉུག་མའི་དེ་ཉིད་རབ་ཏུ་སྟོན་པའི་རྒྱ་ཆེར་བཤད་པ་དཔལ་ལྡན་གཉིས་སུ་མེད་པའི་རྡོ་རྗེས་མཛད། ༈ དོ་ཧ་མཛོད་ཅེས་བྱ་བ་བིརྺ་པས་མཛད། ༈ ཏིལླི་པའི་དོ་ཧ་ཏིལླི་པས་མཛད། ༈ ཆོས་ཐམས་ཆད་རབ་ཏུ་མི་གནས་པར་སྟོན་པའི་དེ་ཁོ་ན་ཉིད་ཚིགས་སུ་བཅད་པ་ཕྱེད་ཀྱི་འགྲེལ་པ་དཔལ་ཨ་ཝ་དྷཱུ་ཏིས་མཛད། ༈ དངོས་པོ་སྦྱོང་བ་ཞེས་བྱ་བ་སློབ་དཔོན་ཀླུ་སྒྲུབ་ཀྱིས་མཛད།
༈ རྣམ་པར་མི་རྟོག་པའི་རབ་ཏུ་བྱེད་པ་ཞེས་བྱ་བ་སློབ་དཔོན་ཨརྻ་དེ་ཝས་མཛད། ༈ མ་རྟོགས་པ་རྟོགས་པར་བྱེད་པ་ཞེས་བྱ་བ་དཔལ་གཉིས་མེད་རྡོ་རྗེས་མཛད། ༈ སྙིང་པོ་ཀུན་ལས་བཏུས་པའི་རབ་ཏུ་བྱེད་པ་ཤྲཱི་ཨཱ་ནནྡ་བཛྲས་མཛད། ༈ བདུད་རྩི་གྲུབ་པའི་རྩ་བ་ཞེས་བྱ་བ་སློབ་དཔོན་བིརྺ་པས་མཛད། ༈ ཕྱག་རྒྱ་ཆེན་པོའི་མན་ངག་བླ་མ་ཏིལླི་པས་མཛད། ༈ ཕྱག་རྒྱ་ཆེན་པོའི་ཚིག་བསྡུས་པ་པཎ་ཆེན་ནཱ་རོ་པས་མཛད། ༈ བདག་བྱིན་གྱིས་རློབ་པའི་རིམ་པ་དཔལ་ས་ར་ཧས་མཛད། ༈ མན་ངག་གི་ཚིགས་སུ་བཅད་པ་བཅུ་གཉིས་པ་དཔལ་ས་ར་ཧས་མཛད། ༈ སེམས་བརྟག་པ་ཞེས་བྱ་བ་སློབ་དཔོན་ཚུལ་ཁྲིམས་འཕགས་པས་མཛད། ༈ དངོས་པོའི་གནས་ལུགས་བསྒོམ་པ་ཞེས་བྱ་བ་སློབ་དཔོན་བདེ་བའི་རྡོ་རྗེས་མཛད།
༈ ཚིགས་སུ་བཅད་པའི་མཛོད་བཞུགས། ༈ ཚིགས་སུ་བཅད་པ་ལྔ་པ་ཞེས་བྱ་བ་སློབ་དཔོན་ནག་པོ་པས་མཛད། ༈ དཔལ་རྡོ་རྗེའི་གླུ་བཞུགས། ༈ རྣལ་འབྱོར་སྤྱོད་པའི་བསམ་གཏན་ཞེས་བྱ་བ་རྗེ་བཙུན་ཀ་རོ་པས་མཛད། ༈ བིརྺ་པའི་ཚིག་རྐང་བརྒྱད་ཅུ་རྩ་བཞི་པ་དཔལ་བིརྺ་བས་མཛད། ༈ སྤྱོད་པའི་གླུའི་མཛོད་ཀྱི་འགྲེལ་པ་སློབ་དཔོན་ཐུབ་པས་བྱིན་གྱིས་མཛད། ༄༅། །དེ་ཁོ་ན་ཉིད་བཅུ་པ་ཞེས་པའི་རྒྱ་ཆེར་བཤད་པ་བཞུགས་སོ། ། སློབ་དཔོན་ལྷན་ཅིག་སྐྱེས་པའི་རྡོ་རྗེས་མཛད། ༄༅། །རྒྱ་གར་སྐད་དུ། ཏཏྟ་ད་ཤ་ཀ་ཊཱི་ཀཱ།
བོད་སྐད་དུ། དེ་ཁོ་ན་ཉིད་བཅུ་པའི་རྒྱ་ཆེར་བཤད་པ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། གང་དག་ངོ་བོ་བླ་མ་དག་གི་སྙིང་རྗེའི་ཆ་ཡི་མཐུས། ། ཟུང་དུ་འཇུག་པའི་དངོས་པོ་དེ་བཞིན་ཉིད་ནི་ཡང་དག་རྟོགས། ། བླ་མ་དེ་དག་ཉིད་འདུད་རྟག་ཏུ་བརྟག་པར་བྱ་བ་ཡི། ། དེ་ལ་ཕྱག་འཚལ་དེ་ཉིད་བཅུ་པ་ཡང་དག་རྣམ་པར་བཤད། ། དེ་ནས་ཡང་དེ་ལ་སློབ་དཔོན་ཆེན་པོའི་ཚད་མ་དང༌། དབུ་མ་དང༌། ལུང་རྣམས་ཀྱིས་འདིར་རབ་ཏུ་མི་གནས་པའི་དོན་ལ་འཇུག་པའི་རིམ་པ་རྒྱས་པར་ཉེ་བར་རྟོགས་པས་གསང་སྔགས་ཀྱི་ཚུལ་དང་རྗེས་སུ་མཐུན་པ་དང༌།
ཕ་རོལ་ཏུ་ཕྱིན་པ་དག་གི་མན་ངག་མདོར་བསྡུས་པ་བྱེད་པར་འདོད་པས། རབ་ཏུ་བྱེད་པའི་བརྗོད་པར་བྱ་བ་དག་ནི་བསྒྲུབ་པར་བྱ་བ་དང༌། སྒྲུབ་པར་བྱེད་པ་དང༌། དེ་ཁོ་ན་ཉིད་ཀྱི་བདག་ཉིད་དེ། གཞན་ཤེས་རབ་ཀྱི་ཕ་རོལ་ཏུ་ཕྱིན་པ་བརྗོད་པར་བྱ་བའི་ཆོས་ཉིད་བདག་ཉིད། སྐུ་གསུམ་གྱི་རང་བཞིན་དེ་ཉིད་ལ་དང་པོར་ཕྱག་འཚལ་བའི་ཕྱིར། ཡོད་དང་མེད་པའི་སྦྱོར་བ་སྤངས། ། དེ་བཞིན་ཉིད་ལ་ཕྱག་འཚལ་འདུད། ། ཅེས་བྱ་བ་སྨྲས་ཏེ། རང་བཞིན་ཇི་ལྟ་བའི་ཆོས་ནི་དངོས་པོའི་དེ་བཞིན་ཉིད་དེ།
དེ་ལྟ་ན། དངོས་པོའི་དེ་ཁོ་ན་ཉིད་དང༌། ཆོས་ཉིད་དང༌། ཆོས་ཀྱི་དབྱིངས་ཉིད་དང༌། ཡང་དག་པའི་མཐའ་དང༌། དོན་དམ་པ་དང༌། སྟོང་པ་ཉིད་ཅེས་བྱ་བ་ལ་སོགས་པ་ནི་རྣམ་གྲངས་སོ། ། ཇི་སྐད་དུ། མགོན་པོ་བྱམས་པའི་ཞལ་སྔ་ནས་ཀྱང༌། སྟོང་པ་ཉིད་ནི་མདོར་བསྡུས་ན། །
དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་དང༌། ། ཆོས་ཀྱི་དབྱིངས་ནི་རྣམ་གྲངས་སོ། ། ཞེས་པའོ། ། ཡོད་པ་དང་མེད་པ་དག་ཏུ་ཞེན་པ་ནི་ཡོད་པ་དང་མེད་པའི་སྦྱོར་བ་སྟེ། དེ་དག་སྤངས་པ་ནི་བྲལ་བའོ། ། དེ་བཞིན་ཉིད་ལ་ཕྱག་འཚལ་འདུད། ། ཅེས་བྱ་བ་ནི་ཤིན་ཏུ་དང་བས་ཁྱབ་པའོ། ། དེ་ལ་ཡོད་པའི་སྦྱོར་བ་ནི་ཡོད་པ་སྟེ། བདེན་པ་དང༌།
ཡོད་པ་ཉིད་དང༌། དངོས་པོ་དང༌། འཁོར་བ་དང༌། སྐྱེ་བ་དང༌། རྟག་པར་ལྟ་བ་ཞེས་བྱ་བ་ལ་སོགས་པ་རྣམས་དོན་གཅིག་པའོ། ། མེད་པའི་སྦྱོར་བ་ནི་མེད་པ་སྟེ། མི་བདེན་པ་དང༌། མེད་པ་དང༌། དངོས་པོ་མེད་པ་དང༌། མ་སྐྱེས་པ་དང༌།
མྱ་ངན་ལས་འདས་པ་དང༌། ཆད་པར་ལྟ་བ་ཞེས་བྱ་བ་ལ་སོགས་པ་རྣམས་དོན་གཅིག་པའོ། ། དེ་བཞིན་ཉིད་ལ་ནི་ཡོད་པ་དང་མེད་པའི་སྦྱོར་བ་དག་དང་བྲལ་བ་སྟེ། འགྲོ་བ་རྟེན་ཅིང་འབྲེལ་བར་འབྱུང་བའི་མཚན་ཉིད་ཅན་ནོ། ། འདི་ནི་འདིར་དགོངས་པའི་དོན་ནོ། ། དངོས་པོ་ངོ་བོས་སྐྱེ་བ་མེད། ། མ་སྐྱེས་ནམ་མཁའི་མེ་ཏོག་བཞིན། ། མ་སྐྱེས་པ་ཡི་རང་བཞིན་གྱིས། ། སྐྱེས་པ་ཡང་ནི་དེ་བཞིན་བཞེད། ། དེའི་ཕྱིར་དངོས་མེད་དངོས་པོ་མིན། །
སྲིད་མིན་མྱ་ངན་འདས་པ་མིན། ། བདེན་མིན་མི་བདེན་པ་ཡང་མིན། ། རྟག་པ་མ་ཡིན་ཆད་པའང་མིན། ། ཞེས་བྱ་བ་ནི་བསྡུས་པའི་ཚིགས་སུ་བཅད་པའོ། ། དེ་སྐད་དུ་འཕགས་པ་ཀླུ་སྒྲུབ་ཀྱི་ཞལ་སྔ་ནས། གང་གིས་ཡོད་པ་ཉིད་མཐོང་དང༌། ། བློ་ཆུང་རྣམས་ཀྱིས་མེད་ཉིད་དག ། དེ་དག་དངོས་པོའི་མཐའ་མཐོང་བའི། ། ཉེ་བར་ཞི་བ་ཞི་བ་དག ། ཡོད་པ་ཡིས་ནི་རྟག་པར་ལྟ། །
མེད་པ་ཡིས་ནི་ཆད་པར་ལྟ། ། དེ་དག་གཉིས་ལས་རྣམ་གྲོལ་བ། ། ཆོས་འདི་རྒྱལ་བ་རྣམས་ཀྱིས་བསྟན། ། ཡོད་དང་མེད་ལས་རྣམ་པར་འདས། ། གང་གིས་བློ་ཡི་རྟེན་མེད་པར། ། ཟབ་མོ་དེ་ནི་དམིགས་པ་མེད། ། རྐྱེན་གྱི་དོན་ལ་རྣམ་པར་བསྒོམ། ། དབང་པོས་རྣམ་པར་མི་གྲོལ་ཏེ། ། དེ་ཕྱིར་དངོས་པོ་མེད་པས་མིན། ། དངོས་དང་དངོས་མེད་ཡོངས་ཤེས་ན། །
བདག་ཉིད་ཆེན་པོ་རྣམ་པར་གྲོལ། ། སྲིད་དང་སྲིད་མིན་ཡོངས་ཤེས་ན། ། སྲིད་པ་ཉིད་ནི་མྱ་ངན་འདས། ། གཉིས་པོ་འདི་དག་ཡོད་མ་ཡིན། ། སྲིད་པ་ཉིད་ནི་ཡོངས་ཤེས་པ། ། མྱ་ངན་འདས་ཞེས་བསྟན་པ་ཡིན། ། ཞེས་པ་དང༌། ཡོད་པ་དང་མེད་པའི་སྦྱོར་བ་སྤངས་པ་དག་དེ་ཉིད་ཇི་ལྟར་ཞེ་ན། བརྗོད་པར་བྱ་སྟེ། གཅིག་དང་དུ་མ་ཉིད་དང་བྲལ་བའི་ཕྱིར་རེ་ཞིག་འགྲོ་བ་འདི་དག་ཡོད་པ་མ་ཡིན་ཏེ།
རི་བོ་དང༌། ས་དང༌། ཁྱིམ་དང༌། རྒྱ་མཚོ་ལ་སོགས་པ་རབ་ཏུ་ཐ་དད་པའི་ཕྱིར་རབ་ཏུ་སྣ་ཚོགས་པ་འདི་རྣམས་རང་བཞིན་གཅིག་གི་གཟུགས་སུ་མ་གྲུབ་པའོ། ། རི་ལ་སོགས་པའང་གཅིག་མ་ཡིན་ཏེ། སོ་སོའི་ཆ་ཐ་དད་པར་མངོན་སུམ་ལ་སྣང་བའི་ཕྱིར་རོ། ། དེ་ལྟ་ནའང་རྡུལ་ཕྲ་རབ་དབྱེར་མེད་པ་བཟོད་པར་དཀའ་བའི་ལུས་སོ་སོ་བར་གྱུར་པ་ཡིན་ནོ་ཞེ་ན། མ་ཡིན་ཏེ། དེ་རྣམས་ཀྱང་ཕྱོགས་ཀྱི་ཆ་བྱེ་བྲག་གིས་ཐ་དད་པའི་ཕྱིར་རོ། ། དེ་སྐད་དུ་ཀླུ་སྒྲུབ་ཀྱི་ཞལ་སྔ་ནས།
ཕྱོགས་ཀྱི་ཆ་ཤས་ཐ་དད་པས། ། རྡུལ་ཕྲན་གང་ཕྱིར་ཐ་དད་མཐོང༌། ། གང་ལ་ཆ་དང་ཆ་ཅན་བརྟག ། ཇི་ལྟར་དེ་ལ་ཐ་དད་འགྱུར། ། ཞེས་གསུངས་པའོ། ། གཞན་ལས་ཀྱང༌། དྲུག་གིས་ཅིག་ཅར་སྦྱར་བ་ན། ། ཕྲ་རབ་རྡུལ་ཆ་དྲུག་ཏུ་འགྱུར། ། དྲུག་པོ་དག་ནི་གོ་གཅིག་ན། ། གོང་བུ་རྡུལ་ཕྲན་ཙམ་དུ་འགྱུར། །
ཞེས་བཤད་པ་ཡིན་ནོ། ། རྡུལ་ཕྲ་རབ་མ་གྲུབ་པས་ཡང་དག་ཞིག་ཏུ་གཅིག་གྲུབ་པ་ནི་མེད་དོ། ། གཅིག་ནི་མ་གྲུབ་པའི་ཕྱིར་ཡང་དེས་ཡོངས་སུ་བསྐོར་བའི་རྣམ་པའི་གཟུགས་དུ་མ་ཉིད་ཀྱང་འགྲུབ་པར་མི་འགྱུར་རོ། ། གཅིག་ཉིད་དང་དུ་མ་ཉིད་དང་བྲལ་བའི་ཕྱིར་གཟུགས་གཞན་མཐོང་བའོ། འདོད་པར་གང་ཡང་ཡོད་པར་མི་འགྱུར་རོ། ། དེ་སྐད་དུ། གང་གང་དངོས་པོར་ཡོངས་སུ་བརྟག ། དེ་དང་དེ་ལ་གཅིག་ཉིད་མེད། ། གང་ལ་གཅིག་པ་ཉིད་མེད་པ། ། དེ་ལ་དུ་མའང་ཡོད་མ་ཡིན། །
ཞེས་པས་སོ། ། གཅིག་ཉིད་དང་དུ་མ་ཉིད་དང་བྲལ་བའི་རྒྱུ་གཏན་ཚིགས་འདི་ནི་གསུང་རབ་དང་འབྱོར་པ་མ་ཡིན་ནོ་ཞེ་ན། དེ་མ་ཡིན་ཏེ། ཇི་ལྟར་མེ་ལོང་ངོས་ལ་གཟུགས། ། གཅིག་ཉིད་དང་གཞན་རྣམ་སྤངས་པ། ། དེ་ལ་ཡོད་པར་མཐོང་བ་མེད། ། དངོས་པོ་རྣམས་ནི་དེ་བཞིན་འགྱུར། ། ཞེས་བྱ་བ་ལ་སོགས་པ་ལང་ཀར་གཤེགས་པ་ལ་སོགས་པའི་མདོ་ལས་བཅོམ་ལྡན་འདས་ཉིད་ཀྱིས་ཤིན་ཏུ་གསལ་བར་བསྟན་པའི་ཕྱིར་རོ། ། གང་གིས་ཀྱང་འགྲོ་བ་ཡོད་པ་ཉིད་མ་གྲུབ་པའི་ཕྱིར་དེའི་མེད་པའང་མེད་དོ། ། ཡོད་པའི་དངོས་པོ་མེད་པའི་ཕྱིར་མེད་པའི་དངོས་པོ་སྤང་ངོ༌། །
དེ་སྐད་དུ་བཅོམ་ལྡན་འདས་ཀྱིས། ཡོད་པ་མེད་པའི་ཟླས་དྲངས་ཏེ། ། མེད་པའང་ཡོད་པའི་ཟླས་དྲངས་སོ། ། དེ་ཕྱིར་མེད་པ་སྙམ་མི་སེམས། ། ཡོད་པ་ཉིད་དུའང་མི་རྟོག་གོ ། ཞེས་གསུངས་ལ། དེ་སྐད་དུ་ཀླུ་སྒྲུབ་ཀྱི་ཞལ་སྔ་ནས། དངོས་པོ་ཉིད་དུ་ཁས་བླངས་པས། ། རྟག་པ་དང་ནི་ཆད་པར་ལྟ། ། དངོས་མེད་ཉིད་དུ་ཁས་བླངས་པས། །
ཆད་པ་ཉིད་དང་རྟག་པ་མིན། ། ཡོད་ཉིད་ལ་བརྟེན་མེད་པ་ཉིད། ། རིང་པོ་ལ་བརྟེན་ཐུང་ངུ་བཞིན། ། མེད་ཉིད་ལ་བརྟེན་ཡོད་པའི་ཕྱིར། ། དེ་ཕྱིར་གང་ལ་གཉིས་ཀ་མེད། ། ཅེས་པའོ། ། ཡོད་པ་དང་མེད་པའི་སྦྱོར་བ་དང་བྲལ་བའི་ཚིག་གིས་མཐའ་བཞི་དང་བྲལ་བའི་དེ་ཉིད་དེ། དེ་བཞིན་ཉིད་དུ་བསྟན་པ་ཡིན་ནོ། ། ཡོད་པ་དང་མེད་པ་ཉིད་རྣམ་པར་བསྲེས་པ་དགག་པའི་བདག་ཉིད་ཡིན་པའི་ཕྱིར་ཕྱོགས་གཞན་དག་གོ ། ཀྱེ་སྐྱེས་བུ་དེ་ལྟ་ན་ཡོད་པ་དགག་པ་དེ་ཉིད་མེད་པ་བཀག་པར་ཡང་འགྲུབ་པར་འགྱུར་ཏེ།
ཅིའི་ཕྱིར་གཉིས་ཀ་དགག་ཅེ་ན། དེ་བཞིན་དུའང༌། བཅོམ་ལྡན་འདས་ཀྱིས་ཡོད་པ་དགག་པ་དེ་ཉིད་ཀྱིས་འགྲོ་བ་དངོས་པོ་མེད་པ་ཙམ་དུ་གསུངས་པ་ཉིད་ཏིང་ངེ་འཛིན་གྱི་རྒྱལ་པོ་ལ་སོགས་པ་ལས། ཆོས་ཐམས་ཅད་ནི་དངོས་པོ་མེད་པ། མཚན་མ་མེད་པ། མཚན་ཉིད་མེད་པ། ཞེས་བྱ་བ་ལ་སོགས་པའི་ཚིག་གིས་སོ། ། འདིར་ཁ་ཅིག་གིས་ལན་སྨྲས་ཏེ། འདིར་ཆད་པར་སྨྲ་བའང་ཡོད་པའོ། ། དེ་ཡོད་པ་བཀག་པས་མེད་པ་ཉིད་དེ།
འགྲོ་བ་རྣམས་ཆད་པའི་དངོས་པོར་ཁས་བླང་བར་འགྱུར་བས། དེ་བསལ་བར་བྱ་བའི་ཕྱིར་གཉིས་ཀ་དགག་པར་བསྟན་ཏོ་ཞེས་ཟེར་རོ། ། དེ་ལ་ལན་འདི་ནི་རིགས་པ་མ་ཡིན་ཏེ། གཉིས་ཀ་དང་གཉིས་ཀ་མ་ཡིན་པར་སྨྲ་བའང་ཡོད་པ་དེ་དག་བཀག་པས་ཆད་པར་ཐལ་བར་འགྱུར་རོ། ། འདིར་ལན་གཞན་ཉིད་ནི་སྟོང་པ་ཉིད་འབའ་ཞིག་ཏུ་སྨྲ་བས། གང་གི་ཕྱིར་ཡོད་པ་བཀག་པས་མེད་པ་ཉིད་ནམ་མཁའི་མེ་ཏོག་ལྟར་འགྲོ་བར་འགྱུར་བར་ཁས་བླང་བར་འགྱུར་ཏེ། དེའི་འདོད་པ་བསལ་བར་བྱ་བའི་ཕྱིར་ཟུང་དུ་འཇུག་པ་འདི་བསྟན་ཏེ། དེའང་རྟོགས་པར་བྱ་བ་ཉིད་དོ། ། གང་ལའང་སྟོང་པ་ཉིད་འབའ་ཞིག་ཏུ་བསྟན་པ་ནི་དེ་ལའང་ཤེས་རབ་ཀྱི་ཆ་གཙོ་བོར་བསྟན་པའི་ཕྱིར་རོ། ། བདེན་པ་གཉིས་ཟུང་དུ་འཇུག་པ་ཡ་དབྲལ་བར་བྱ་བའི་ཕྱིར་ནི་མ་ཡིན་ནོ། །
གཞན་དག་ནི་གཞན་དུ་ཟློག་པར་བྱེད་དོ། ། བསྟན་པའི་ཕྱིར་དབྱེ་བ་འདིར་སྐྱོན་མེད་དེ། ཁ་ཅིག་གིས་དངོས་པོ་བཀག་སྟེ་དངོས་པོ་མེད་པ་ཙམ་བསྟན་ཏོ། ། ཁ་ཅིག་གིས་ནི་དངོས་པོ་དང་དངོས་པོ་མེད་པ་དང་བྲལ་བའོ། ། ཁ་ཅིག་གིས་ནི་མཐའ་བཞི་དང་བྲལ་བའོ། ། ཡང་དེ་བཞིན་ཉིད་ཐ་དད་པ་ནི་མེད་དོ། ། དེ་ལྟར་ནི་འགྱུར་མོད་ཀྱི། ཅིའི་ཕྱིར་དེ་བཞིན་ཉིད་ཁོ་ན་ལ་ཕྱག་འཚལ་ཏེ། སངས་རྒྱས་བཅོམ་ལྡན་འདས་ལ་མ་ཡིན་ཞེ་ན། ཞེས་བྱ་བ་དེའི་ཕྱིར།
གང་ལ་རྙོག་པ་མེད་པ་ཉིད། ། བྱང་ཆུབ་རྟོགས་པའི་རང་བཞིན་ཅན། ། ཞེས་བྱ་བ་སྨྲས་ཏེ། གང་ལ་ནའང་གང་གི་ཕྱིར་ཏེ། ། དེ་ཉིད་དེ་བཞིན་ཉིད་དོ། ། རྟོགས་པ་ནི་ཁོང་དུ་ཆུད་པའི་སྒོ་ནས་སོ། ། རྙོག་པ་མེད་པ་ཉིད་ནི་དྲི་མ་མེད་པ་ཉིད་དོ། ། བྱང་ཆུབ་རང་བཞིན་ནི་ཡང་དག་པར་རྫོགས་པའི་སངས་རྒྱས་ཉིད་ཀྱི་ངོ་བོ་ཡིན་པ་དེའི་ཕྱིར་དེ་ཉིད་ལ་ཕྱག་འཚལ་བ་ཡིན་ཏེ། ཐ་དད་པ་མེད་པའི་ཕྱིར་རོ། ། ཡང་གང་གི་ཕྱིར་ཆོས་ཀྱི་རང་བཞིན་གྱིས་དྲི་མ་མེད་པ་དང་རྙོག་པ་མེད་པ་ཉིད་མ་འཁྲུལ་བའི་དེ་བཞིན་ཉིད་དོ། །
དེ་ལྟ་ནའང་རང་གི་ངོ་བོ་མ་རྟོགས་པས་ཕྱིན་ཅི་ལོག་གི་ངོ་བོར་གཞག་པའང་ཉོན་མོངས་པ་དང༌། ལས་དང༌། སྐྱེ་བ་རྣམས་ཀྱིས་འཁོར་བ་འབྱུང་བའི་ཕྱིར་རྙོག་པ་རྣམས་ཤིན་ཏུ་སོ་སོར་སྣང་བར་འགྱུར་རོ། ། འདི་རྣམས་ཀྱིས་རང་གི་ངོ་བོ་མ་རྟོགས་པ་ནི་གློ་བུར་གྱི་དྲི་མ་ཞེས་བརྗོད་དོ། ། གློ་བུར་གྱི་དྲི་མ་འདི་དག་ཤིན་ཏུ་སྤངས་པ་ནི་རྣམ་པར་དག་པ་ཞེས་བྱའོ། ། དེ་སྐད་དུའང་མགོན་པོ་བྱམས་པས། ཀུན་ནས་ཉོན་མོངས་མེད་རྣམ་དག ། དེ་ནི་དྲིར་བཅས་དྲི་མ་མེད། ། ཆུ་ཁམས་གསེར་དང་ནམ་མཁའ་བཞིན། ། དག་པ་བཞིན་དུ་དག་པར་འདོད། །
གལ་ཏེ་ཉོན་མོངས་དེ་མ་གྱུར། ། ལུས་ཅན་ཐམས་ཅད་གྲོལ་བར་འགྱུར། ། གལ་ཏེ་རྣམ་དག་དེ་མ་གྱུར། ། འབད་པ་འབྲས་བུ་མེད་པར་འགྱུར། ། ཞེས་པའོ། ། དེ་ལྟར་ཐམས་ཅད་ཀྱང་འདིར་བསྒྲུབ་པར་བྱ་བ་དང་སྒྲུབ་པར་བྱེད་པའི་ཐ་སྙད་རྣམས་ནི་ཀུན་རྫོབ་ཉིད་དོ། ། སངས་རྒྱས་ཉིད་དང་རྡོ་རྗེ་འཛིན་པ་ཉིད་ནི་ཀུན་རྫོབ་པ་ལ་རབ་ཏུ་བསྒྲུབ་པར་བྱའོ། ། ཞེས་གསུངས་རབ་ལས་སོ། ། དོན་དམ་པར་དེ་ལ་དེ་བཞིན་ཉིད་ནི་ཉོན་མོངས་པ་དང་ལྡན་པ་མ་ཡིན་ལ། རྣམ་པར་བྱང་བའང་མ་ཡིན་ཏེ།
དེ་སྐད་དུའང༌། དེ་ཉིད་ཀྱིས། ཉོན་མོངས་མ་ཡིན་མི་མོངས་མིན། ། དེ་ཉིད་དག་དང་མ་དག་མིན། ། ཞེས་པའོ། ། འདིས་ནི་རབ་ཏུ་དབྱེ་བའི་ཡང་བརྗོད་པར་བྱ་བའི་དངོས་པོ་གསུམ་བསྟན་ཏེ། ཡོད་པ་དང་མེད་པའི་སྦྱོར་བ་སྤངས་པ་འདི་དག་ཉིད་ཀྱིས་ཆོས་ཀྱི་བདག་ཉིད་དེ་ཁོ་ན་ཉིད་ཀྱི་དངོས་པོའོ། ། གང་ཡང་རྟོག་པ་མེད་པ་ཉིད་དང་རྟོགས་པ་ཞེས་བྱ་བ་དག་ནི་རྟོགས་པར་བྱ་ཞིང་བསྒོམ་པར་བྱ་སྟེ། དེ་ཉིད་སྒྲུབ་པར་བྱེད་པའི་དངོས་པོའོ། ། བྱང་ཆུབ་ཀྱི་རང་བཞིན་ཞེས་བྱ་བ་འདི་ནི་མངོན་སུམ་དུ་བྱ་བའི་དོན་བསྒྲུབ་པར་བྱ་བའི་དངོས་པོའོ། །
དེ་ལྟར་ནི་འགྱུར་མོད་ཀྱི། ཚད་མ་དང་གཞལ་བྱ་དག་གི་དངོས་པོའང་ཡིན་པའི་ཕྱིར་དངོས་པོ་ལྔ་སྦྱོར་བར་མི་བསྟན་ཞེ་ན། དེ་ནི་བདེན་ཏེ། འོན་ཀྱང་དེ་དག་སྔར་གནས་པའི་ཡོད་པར་ཚད་མས་རབ་ཏུ་གྲུབ་པའི་དེ་བཞིན་ཉིད་འདིར་མན་ངག་གི་སྒོ་ནས་ཟུང་དུ་འཇུག་པར་རབ་ཏུ་སྒྲུབ་པ་ཡིན་ཏེ། དེ་དག་ནི་འདིར་མ་བསྟན་ཏོ། ། གཅིག་དང་དུ་མ་དང་བྲལ་བའི་ཕྱིར། ཞེས་བྱ་བ་ལ་སོགས་པའི་ཡང་རབ་ཏུ་སྒྲུབ་པའི་རིགས་པ་ཉིད་དྲན་པའི་ཕྱིར་རོ། ། གང་གི་ཕྱིར་སྤྱོད་པས་རབ་ཏུ་གྲུབ་པ་ཉིད་དེ་བཞིན་ཉིད་དེ་ཁོ་ན་ཉིད་ལ་སོགས་པའི་པའི་དངོས་པོ་མ་ཡིན་ཏེ། བླ་མ་དམ་པའི་མན་ངག་རྣམས་དང་བྲལ་བས་ཤེས་རབ་ཀྱི་ཆ་འབའ་ཞིག་ནི་ཐབས་དང་བྲལ་བའི་ཕྱིར་རོ། ། གང་འཆད་པར་ནི་འགྱུར་བ་ཡིས། །
བླ་མའི་ངག་གིས་མ་བརྒྱན་པའི། ། དབུ་མའང་འབྲིང་པོ་ཙམ་ཉིད་དོ། ། ཞེས་པས་གཞན་དག་ཏུ་ནི་དངོས་པོ་གསུམ་པོ་འདི་ཉིད་བསྟན་ཏོ། ། འདིར་དབུ་མ་ལ་ནི་ཚད་མ་དང་གཞལ་བྱ་འཇུག་པ་མ་ཡིན་ཏེ། རང་དང་གཞན་ལས་ཞེས་བྱ་བ་ལ་སོགས་པའི་བཤད་པ་རྣམ་པར་དཔྱད་པ་མི་བཟོད་པའི་ཕྱིར་རོ་སྙམ་དུ་སེམས་སོ། ། དེ་ནི་འཐད་པ་མ་ཡིན་ཏེ། ཚད་མ་མེད་པའི་ཕྱིར་བསྒྲུབ་པར་བྱ་བ་དང་སྒྲུབ་པར་བྱེད་པའི་དངོས་པོ་གནས་པར་དཀའོ། ། དེ་རྣམས་ཀུན་རྫོབ་ཉིད་ཡིན་གྱི། དོན་དམ་པར་འགྲུབ་པ་ནི་ཇི་ལྟར་འགྱུར། ། ཞེས་བྱ་བའི་ཚིག་གིས་སོ། །
ཚད་མ་དང་གཞལ་བར་བྱ་བ་མེད་པ་རྣམས་ཀྱང་ཀུན་རྫོབ་ཏུ་ཡོད་པ་ཉིད་ཡིན་ན། དེ་ཇི་ལྟར་རང་དང་གཞན་ལས་ཞེས་བྱ་བ་ལ་སོགས་པར་བརྟག་ཅེ་ན། ཇི་ལྟར་འགྱུར་བ་དེ་ལྟར་ཁས་ལེན་པ་ཡིན་ཏེ། ཕལ་ཆེར་ལམ་འདི་འདིར་ཚད་མ་པ་རྣམས་ཀྱི་གཙུག་གི་ནོར་བུ་ཆོས་ཀྱི་གྲགས་པའི་རྗེས་སུ་འབྲང་བ་སྟེ། དེ་ལ་བརྟེན་ནས་དེའི་ལམ་གྱི་རྗེས་སུ་འབྲངས་ནས་འདི་ཐམས་ཅད་ཀྱི་རྣམ་པར་གཞག་པར་སྦྱར་བ་ཡིན་ཏེ། རང་གི་ཡིད་ཀྱིས་དེ་དག་དགག་པ་ནི་མ་ཡིན་ནོ། ། དེའི་ལམ་གྱི་རྗེས་སུ་འབྲངས་པས་ཀྱང་རང་བཞིན་འགྲུབ་པར་འགྱུར་རོ་ཞེ་ན། མ་ཡིན་ཏེ། ཇི་ལྟར་ཞེ་ན། རེ་ཞིག་ཕྱི་རོལ་གྱི་དོན་རྒྱས་པ་རྣམ་པར་གཞག་དགོས་པའི་དབང་གིས་བྱས་ཀྱང༌།
གོང་མ་གོང་མའི་རིགས་པས་རྩད་ནས་ཕྱུང་བ་ཡིན་ནོ། ། དེ་དག་ཉིད་ཀྱིས་རང་བཞིན་ཡང་རྩ་བ་ནས་དབྱུང་བར་བྱས་པའོ། ། དེ་ཉིད་ཀྱི་སྐབས་དབྱེ་བར་བྱ་སྟེ། ། གང་གིས་དངོས་པོར་རྣམ་དཔྱད་ན། ། དེ་ཉིད་ལ་ནི་དངོས་དེ་མེད། ། གང་ཕྱིར་གཅིག་དང་དུ་མ་དག ། རང་བཞིན་དེ་ལ་ཡོད་མ་ཡིན། ། འདི་དག་དེ་དངོས་ལས་འོངས་པར། ། གང་ཡང་མཁས་པ་རྣམས་ཀྱིས་སྨྲ། ། ཇི་ལྟར་ཇི་ལྟར་དོན་བསམ་པ། །
དེ་ལྟ་དེ་ལྟར་རྣམ་པར་ཉམས། ། དེས་ན་མཚན་ཉིད་སྟོང་པའི་ཕྱིར། ། རང་བཞིན་མེད་པར་རབ་ཏུ་བསྟན། ། ཞེས་བྱ་བ་ལ་སོགས་པ་ཤིན་ཏུ་གསལ་བར་བརྗོད་དོ། ། ཞེས་ཤིན་ཏུ་སྤྲོས་པས་ཆོག་གོ ། སྐབས་སུ་བབ་པའི་ཚིག་གི་རྗེས་སུ་འབྲང་བ་བརྗོད་པར་བྱ་སྟེ། རབ་ཏུ་བྱེད་པ་འདིའི་བརྗོད་པར་བྱ་བ་ནི་དེ་བཞིན་ཉིད་ཀྱི་དེ་ཁོ་ན་ཉིད་དོ། ། དེ་ལ་ཕྱག་འཚལ་བའི་གཙོ་བོ་དག་གིས་དོན་བསྟན་ཏོ། ། རྗཽད་པར་བྱེད་པ་ནི་རབ་ཏུ་བྱེད་པ་ཉིད་དོ། ། འདི་དག་གིས་ནི་ཡང་བརྗོད་པར་བྱ་བ་དང་རྗོད་པར་བྱེད་པའི་མཚན་ཉིད་ཀྱིས་འབྲེལ་བར་དོན་གྱིས་བསྟན་ཏོ། །
རབ་ཏུ་བྱེད་པའི་དགོས་པའང་བརྗོད་པར་བྱ་བའི་དོན་རྟོགས་པའོ། ། དེའི་དགོས་པའི་གཙོ་བོ་ནི་སེམས་ཅན་གྱི་དོན་བྱེད་པའོ། ། གཙོ་བོ་མ་ཡིན་པ་ནི་དེ་ཉིད་བསྒོམས་པས་སངས་རྒྱས་ཉིད་ལ་སོགས་པའོ། ། དེ་སྐད་དུ། གཞན་དོན་ཕུན་ཚོགས་སངས་རྒྱས་རྣམས། ། འབྲས་བུའི་གཙོ་བོ་ལྷག་པར་འདོད། ། སངས་རྒྱས་ཉིད་སོགས་གཞན་དག་ནི། ། དེ་ཡི་དོན་ཕྱིར་འབྲས་བུར་འདོད། ། ཅེས་པའོ། ། དེ་ལྟ་བུར་གྱུར་པའི་ཟུང་དུ་འཇུག་པའི་དེ་བཞིན་ཉིད་བསྒོམ་པ་ཡོངས་སུ་ཤེས་པས་འདོད་པ་དོན་དུ་གཉེར་བ་ཁས་བླང་བར་བྱ་བར་འགྱུར་བ་དག་ཡིན་ཞེས་པ་ལ།
དེ་བཞིན་ཉིད་ནི་ཤེས་འདོད་པས། ། རྣམ་བཅས་མ་ཡིན་རྣམ་མེད་མིན། ། ཞེས་བྱ་བ་སྨྲས་ཏེ། རྣམ་པ་དང་བཅས་པའི་འཇུག་པ་ནི་རྣམ་པ་དང་བཅས་པའི་ཤེས་པའོ། ། རྣམ་པ་དང་བཅས་པའི་གསལ་བ་ནི་རྣམ་པ་མེད་པའོ། ། དེ་ལ་རྣམ་པ་དང་བཅས་པ་ཞེས་བྱ་བའི་སྒྲས་མདོ་སྡེ་པ་དང་བཅས་རྣལ་འབྱོར་སྤྱོད་པ་པ་དག་གཟུང་བའོ། ། རྣམ་པ་མེད་པ་ཞེས་བྱ་བའང་བྱེ་བྲག་ཏུ་སྨྲ་བ་དང་རྣལ་འབྱོར་སྤྱོད་པའི་བྱེ་བྲག་དག་བསྡུས་པའོ། ། འདི་དག་གིས་ནི་རྣམ་པ་དང་བཅས་པ་དང་རྣམ་པ་མེད་པའི་འདོད་པ་བསྡུས་པའོ། ། དེ་བཞིན་ཉིད་ནི་ཤེས་པ་འདོད་པའི་སྐྱེས་བུ་དག་གིས་བླང་བྱ་ཉིད་དག་ཏུ་མི་འགྱུར་ཏེ། གཉིས་ཀས་ཀྱང་རང་བཞིན་དུ་ཁས་བླང་བའི་ཕྱིར་རོ། །
དེའང་དཔྱད་མི་བཟོད་པའི་དེ་ཁོ་ན་ཉིད་ཀྱི་མཚན་ཉིད་དང་བྲལ་བ་ཡིན་ནོ། ། ཇི་ལྟར་ཡང་དག་པའི་ཕྱིར་ཐེག་པ་ཆེན་པོ་ལ་སེམས་ཅན་རྣམས་གཞུག་པའི་ཕྱིར་གནས་པའི་ཁྱད་པར་བསྟན་པར་མཛད་དེ། དེ་ལྟ་ནའང་ཐེག་པ་ཆེན་པོའི་ངེས་དོན་ནི་མ་ཡིན་ཏེ། དྲང་བའི་དོན་ཡིན་པའི་ཕྱིར་རོ། ། གཙོ་བོའི་ངེས་པའི་དོན་ནི་རང་བཞིན་མེད་པ་ཉིད་དེ། དེ་ཉིད་ཐོས་པ་དང་བསམ་པ་དག་གིས་བསྒོམ་པར་བྱ་བས་ངེས་པར་འབྲས་བུ་འབྱུང་བར་འགྱུར་རོ། ། ཇི་སྐད་དུ་ཏིང་ངེ་འཛིན་གྱི་རྒྱལ་པོ་ལས། ངེས་པའི་དོན་གྱི་མདོ་སྡེའི་བྱེ་བྲག་ཤེས། ། བདེར་གཤེགས་ཇི་སྐད་གསུངས་པའི་སྟོང་པ་ཉིད། ། སླར་ཡང་གང་ཟག་སེམས་ཅན་སྐྱེས་བུ་རྣམས། །
ཆོས་རྣམས་ཐམས་ཅད་དྲང་བའི་དོན་དུ་ཤེས། ། ཆོས་བདག་མེད་ལ་སོ་སོར་རྟོག་པར་བྱེད། ། སོ་སོར་རྟོག་པས་གལ་ཏེ་སྒོམ་པར་བྱེད། ། དེ་ཡི་རྒྱུ་ཡིས་མྱང་འདས་འཐོབ་པར་འགྱུར། ། གང་ཡང་གཞན་དག་ཞི་བའི་རྒྱུར་མི་འགྱུར། ། ཆོས་ཀུན་རང་བཞིན་རྟག་ཏུ་སྟོང་པ་ཉིད། ། རྒྱལ་སྲས་དངོས་པོ་རྣམ་པར་བསྒོམ་པ་ནི། ། ཀུན་གྱིས་ཀུན་ཏུ་ཐམས་ཅད་སྟོང་པར་འགྱུར། ། ཉི་ཚེའི་སྟོང་ཉིད་མུ་སྟེགས་ཅན་རྣམས་ཀྱིས། ། ཞེས་པའོ། །
དབུ་མ་ལ་འཇུག་པ་ལས། དེ་ལྟར་གང་ཕྱིར་ཤིན་ཏུ་ཟབ་པའི་དངོས་པོ་ནི། ། གང་གིས་མི་ཤེས་དེ་ནི་རབ་ཏུ་བསྟེན་བྱ་བ། ། ཀུན་གཞི་ཡོད་པའི་གང་ཟག་སྟོང་ཉིད་ཡོད། ། ཕུང་པོ་འདི་ཉིད་ཡང་ནི་འབའ་ཞིག་དང༌། ། འཇིག་ཚོགས་ལྟ་བ་རྣམ་སྤངས་སངས་རྒྱས་ཀྱིས། ། ང་དང་བདག་ཅེས་ཇི་ལྟར་སྟོན་པ་ལྟར། ། དེ་ལྟར་དངོས་པོ་ཐམས་ཅད་རང་བཞིན་མེད་པ་ཡང༌། ། ཡོད་པ་དྲང་བའི་དོན་ནི་སྟོན་པར་འགྱུར། ། ཞེས་གསུངས་པའོ། །
ཡང་ན། རྣམ་བཅས་མ་ཡིན་རྣམ་མེད་མིན། ། ཞེས་བྱ་བ་ནི་རྣལ་འབྱོར་སྤྱོད་པ་པ་དག་གིས་འདོད་པ་ཉིད་བླང་བར་བྱ་བ་མ་ཡིན་ཏེ། ཉེ་བར་ལེན་པའོ། ། དེ་དག་གིས་ཀྱང་གཟུང་བ་དང་འཛིན་པའི་དངོས་པོས་སྟོང་པའི་བདག་ཉིད་དེ་བཞིན་ཉིད་དུ་ཁས་བླང་བའི་ཕྱིར། གང་གི་ཕྱིར་རང་བཞིན་སྟོང་པ་ཉིད་དུ་ཁས་བླངས་པས། རང་བཞིན་མེད་པས་མཚན་ཉིད་དེ་བཞིན་ཉིད་མེད་པའི་ཕྱིར་དྲང་བའི་དོན་དུ་སེམས་ཙམ་དུ་བསྟན་པ་ཡིན་ནོ། ། ཇི་སྐད་དུ། ཀླུ་སྒྲུབ་ཀྱི་ཞལ་སྔ་ནས། འདི་དག་ཐམས་ཅད་སེམས་ཙམ་ཞེས། །
ཐུབ་པས་འདི་དག་བསྟན་པ་ནི། ། འཇིགས་པ་ཡོངས་སུ་སྤང་ཕྱིར་ཏེ། ། རང་གི་མཚན་ཉིད་དེ་དེ་མིན། ། ཞེས་པའོ། ། ཡང་ན། རྣམ་བཅས་མ་ཡིན་རྣམ་མེད་མིན། ། ཞེས་བྱ་བ་ནི་རྣམ་པ་དང་བཅས་པའི་དབུ་མ་པ་དང་རྣམ་པ་མེད་པའི་དབུ་མ་གསལ་བར་བྱ་བའི་གཙོ་བོ་འདི་དག་གོ ། གང་གི་ཕྱིར་དེ་སྐད་དུ་ཞི་བ་འཚོའི་ཞལ་སྔ་ནས་ལ་སོགས་པས་རྣམ་པ་དང་བཅས་པའི་དབུ་མ་པ་ཉིད་ཁས་ལེན་པར་བྱེད་དེ། དེ་སྐད་དུ། བདག་དང་གཞན་སྨྲས་དངོས་པོ་ཡི། །
ཆོས་འདི་དག་ནི་རང་བཞིན་མེད། ། གཅིག་དང་དུ་མའི་རང་བཞིན་ཉིད། ། བྲལ་བའི་ཕྱིར་ན་གཟུགས་བརྙན་བཞིན། ། དངོས་པོ་གང་གང་རྣམ་དཔྱད་ན། ། དེ་དང་དེ་ཡི་གཅིག་འདི་མེད། ། གང་ལ་གཅིག་ཉིད་ཡོད་མིན་ན། ། དེ་ལ་དུ་མ་ཉིད་ཀྱང་མེད། ། གཅིག་དང་དུ་མ་རྣམ་སྤངས་པའི། ། རྣམ་པ་གཞན་དང་ལྡན་པ་ཡི། ། དངོས་པོར་མི་རུང་དེ་གཉིས་ནི། །
ཕན་ཚུན་སྤངས་ཏེ་གནས་ཕྱིར་རོ། ། དེ་ཕྱིར་དངོས་པོ་འདི་དག་ནི། ། ཀུན་རྫོབ་པ་ཉིད་མཚན་ཉིད་འཛིན། ། གལ་ཏེ་འདི་དག་དོན་འདོད་ན། ། དེ་ལ་བདག་གིས་ཅི་བྱར་ཡོད། ། མ་བརྟགས་གཅིག་པུ་ཉམས་དགའ་བའི། ། སྐྱེ་དང་འཇིག་པའི་ཆོས་ཅན་ལ། ། དོན་བྱེད་པ་དག་ནུས་རྣམས་ཀྱིས། ། རང་བཞིན་ཀུན་རྫོབ་ལ་ཡིན་རིག ། རིག་པའི་ལམ་གྱི་རྗེས་འབྲངས་ནས། །
དངོས་པོ་ཀུན་གྱི་རང་བཞིན་འདི། ། གཞན་དག་འདོད་པ་དགག་པ་ཡིན། ། རྩོད་པ་ངན་པའི་གནས་མེད་དོ། ། མ་བརྟགས་པ་ན་ཉམས་དགའ་བའི། ། བདག་རྒྱུ་སྔ་མ་སྔ་མ་ལ། ། བརྟེན་ནས་ཕྱི་མ་ཕྱི་མ་ཡི། ། འབྲས་བུ་དེ་འདྲར་འབྱུང་བ་ཡིན། ། དེ་ཕྱིར་ཀུན་རྫོབ་རྒྱུ་མེད་ན། ། རྒྱུར་མིན་ཞེས་པ་ལོགས་མ་ཡིན། ། གལ་ཏེ་འདི་ཡི་ཉེར་ལེན་པ། །
ཡང་དག་ཡིན་ན་དེར་སྨྲོས་ཤིག ། དེ་ཕྱིར་ཡང་དག་ཉིད་དུ་ན། ། དངོས་པོ་གང་ཡང་གྲུབ་པ་མེད། ། དེ་ཕྱིར་དེ་བཞིན་གཤེགས་རྣམས་ཀྱི། ། ཆོས་རྣམས་ཐམས་ཅད་མ་སྐྱེས་གསུངས། ། དམ་པའི་དོན་དང་མཐུན་པའི་ཕྱིར། ། འདི་ནི་དམ་པའི་དོན་ཞེས་བྱ། ། ཡང་དག་ཏུ་ནི་སྤྲོས་པ་ཡི། ། ཚོགས་རྣམས་ཀུན་དེ་ལས་གྲོལ་ཡིན། ། རྒྱུ་དང་འབྲས་བུའི་དངོས་པོ་འདི། །
ཀུན་རྫོབ་ཉིད་དུ་མ་ལྟོག་པས། ། ཀུན་ནས་ཉོན་མོངས་རྣམ་བྱང་སོགས། ། རྣམ་པར་གཞག་པ་འཁྲུལ་པ་མེད། ། རྒྱུ་དང་འབྲས་བུར་བཅས་པ་ཡང༌། ། ཤེས་པ་འབའ་ཞིག་ཁོ་ན་སྟེ། ། རང་གིས་གྲུབ་པ་གང་ཡིན་པ། ། དེ་ནི་ཤེས་པར་ནུས་མ་ཡིན། ། རང་ཉིད་གྲུབ་པའི་རང་བཞིན་ཡང༌། ། རྨི་ལམ་སྒྱུ་མའི་ངོ་བོ་བཞིན། ། དེ་ཡི་ཕྱིར་ན་གཟུགས་སོགས་སེམས། །
ཕྱི་རོལ་དུ་ཡང་འདོད་པ་མིན། ། སེམས་ཙམ་ལ་ནི་བརྟེན་ནས་སུ། ། ཕྱི་རོལ་དངོས་མེད་ཤེས་པར་བྱ། ། ཚུལ་འདིར་བརྟེན་ནས་དེ་ལ་ཡང༌། ། ཤིན་ཏུ་བདག་མེད་ཤེས་པར་བྱ། ། ཚུལ་གཉིས་ཤིང་རྟར་ཞོན་ནས་སུ། ། རིག་པའི་སྲབ་སྐྱོགས་འཛིན་བྱེད་པ། ། དེ་དག་དེ་ཕྱིར་ཇི་བཞིན་དོན། ། ཐེག་པ་ཆེན་པོའི་ས་ཉིད་ཐོབ། ། ཅེས་པའོ། །
རྣམ་པ་མེད་པའི་དབུ་མའང་ལྭ་བའི་ན་བཟའ་ཅན་ལ་སོགས་པས་ཁས་ལེན་ཏེ། དེ་སྐད་དུ། ཉེར་ལེན་ལས་སྐྱེས་དྲི་མ་ཡིས། ། བདག་ཉིད་དབྱེར་མེད་པར་བསྒྲིབས་ཏེ། ། བློ་ནི་ཤེལ་སྒོང་དག་པ་ལྟར། ། གཞན་གྱི་གཟུགས་སུ་སྣང་བ་ཡིན། ། ཇི་ལྟར་ཤིན་ཏུ་མཁས་པ་ཡིས། ། དེ་ལྟར་འདི་ཉིད་གཉིས་སུ་སྣང༌། ། སེམས་ཀྱི་རྣམ་པ་འཁྲུལ་པའི་ཕྱིར། ། གཟུང་དང་འཛིན་པ་ཐ་དད་དོ། །
བརྟག་སོགས་བདག་ཉིད་མ་ལུས་པ། ། དེ་ཕྱིར་བྱ་བ་གསུམ་དུ་སྣང༌། ། དོན་དུའང་འཛིན་དང་དོན་སྣང་དང༌། ། སྟོང་པ་ཉིད་དང་ལྡན་པ་དག ། དོན་སྟོང་སྣང་བ་རང་བཞིན་དང༌། ། ལོག་པའི་དོན་འཛིན་དངོས་པོ་ནི། ། གཅིག་ཏུ་གླང་ཆེན་གཅིག་པུ་ཡིས། ། སྒྱུ་མའི་རྣམ་པར་འཕྲུལ་བྱེད་དེ། ། གླང་ཆེན་དོན་དང་དེར་སྣང་བ། ། མཁས་པ་ལ་ནི་དེ་དངོས་མེད། །
རང་བཞིན་བརྟག་པ་ལ་སོགས་པ། ། ཇི་ལྟར་གྲངས་བཞིན་ཤེས་པར་བྱ། ། ཡོངས་སུ་རྫོགས་པའི་ཡེ་ཤེས་ནི། ། ཐམས་ཅད་རོ་གཅིག་བདག་ཉིད་དེ། ། ཐོག་མཐའ་མེད་ཅིང་ཆ་མེད་པ། ། རྣམ་པ་མེད་ཅིང་གཟུང་བ་མེད། ། རང་རིག་རྣམ་པར་རྟོག་པར་སྣང༌། ། རྣམ་པར་རྟོག་པ་གཞན་གྱི་རྒྱུ། ། དེ་ཉིད་དོན་དམ་མ་ཡིན་ཏེ། ། རྣམ་པར་རྟོག་པ་བཟློག་པའོ། །
དོན་དམ་ཉིད་ལ་རྣམ་རྟོག་གིས། ། མཁས་པས་རྣམ་རྟོག་གོས་པ་མེད། ། དགེ་བའམ་ནི་མི་དགེ་བའི། ། གང་ཕྱིར་རྣམ་རྟོག་ཐ་དད་པ། ། དེ་དག་བསལ་བར་བྱ་ཕྱིར་དམིགས། ། སླར་ཡང་དེ་ལ་སྟོང་པ་ཉིད། ། གང་ཕྱིར་ལྟ་ཀུན་བྱས་པ་རྣམས། ། སྟོང་པ་ཉིད་ཀྱིས་རབ་ཕྱེ་སྟེ། ། གཟུང་དང་འཛིན་པ་སྤངས་པ་ཡི། ། གལ་ཏེ་སྟོང་པ་ཉིད་དུ་བསྟན། །
འོ་ན་དབྱུ་གུ་གཅིག་ལུགས་དང༌། ། ཁྱད་པར་ཡོད་པར་ཅི་ལྟར་འགྱུར། ། རང་རིག་ལ་གནས་གྱུར་ཅེ་ན། ། དེ་ཕྱིར་འཇིག་ལ་ཐུབ་པ་ཡིས། ། ཆོས་རྣམས་ཐ་དད་བསྟན་ནས་ནི། ། སྟོང་པའི་བདག་ཉིད་བསྟན་པ་ཡིན། ། ཐམས་ཅད་མཚུངས་པར་རབ་ཏུ་དཔྱད་བྱས་ནས། ། ཕྲ་རགས་ལྟ་བས་བློ་ཡིས་མཐར་བྱས་ཏེ། ། སངས་རྒྱས་པ་དང་ཕྱི་རོལ་རྣམ་ཕྱེ་ན། ། གཅིག་ཀྱང་མི་དམིགས་དེ་ཕྱིར་སྟོང་པར་སྨྲ། །
ཞེས་བྱ་བ་ལ་སོགས་པའོ། ། རྣམ་པ་མེད་པར་སྨྲ་བའི་རྣལ་འབྱོར་སྤྱོད་པ་པ་རྣམས་ཀྱང་ཡོངས་སུ་གྲུབ་པའི་ཤེས་པ་དེ་ཉིད་ཁས་ལེན་པར་བྱེད་དེ། དེ་གཟུང་བ་དང་འཛིན་པ་དག་གིས་སྟོང་པ་ཡིན། རང་རིག་པའི་ངོ་བོ་ཉིད་མེད་པ་ནི་མ་ཡིན་ནོ། ། རྣམ་པ་མེད་པར་སྨྲ་བའི་དབུ་མ་པས་ནི་ཡོངས་སུ་གྲུབ་པ་མེད་པའང་རྣལ་འབྱོར་གྱི་ཀུན་རྫོབ་ཀྱི་ངོ་བོ་ཡིན་ཏེ། དོན་དམ་པར་མི་སྐྱེས་པ་ཉིད་དེ་འདི་ནི་བྱེ་བྲག་གོ ། དེའི་ཕྱིར་འདིར་རྣམ་པ་དང་བཅས་པ་དང་རྣམ་པ་མེད་པར་སྨྲ་བའི་ཕྱིར། དེ་བཞིན་ཉིད་ནི་ཤེས་འདོད་པས། ། བླང་བར་བྱ་བ་མ་ཡིན་ནོ། ། གང་གི་ཕྱིར་དབུ་མ་འདིའང་རྣམ་པ་དང་བཅས་པར་སྨྲ་བ་ཉིད་དམ།
རྣམ་པ་མེད་པ་ཉིད་དབྱུང་བ་དག་ནི་མེད་དེ། རྣམ་པར་ཤེས་པ་ལ་བརྟེན་པའི་ཕྱིར་རོ། ། འདི་དག་ནི་ངེས་པའི་དོན་སྟོན་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པར་རྣམ་པར་ཤེས་པ་ཅུང་ཟད་ཀྱང་བསྟན་པ་ཡོད་པ་མ་ཡིན་ནོ། ། གང་གི་ཕྱིར་གཟུགས་ལ་སོགས་པ་མེད་པའི་རྣམ་པར་ཤེས་པ་ནི་སྟོང་པ་ཉིད་དུ་གསུངས་ཏེ། འོན་ཀྱང་ཇི་ལྟར་རྣམ་པར་ཤེས་པ་ནི་རྣམ་པར་ཤེས་པའི་རང་བཞིན་གྱིས་སྟོང་ངོ༌། ། དེ་བཞིན་དུ་གཟུགས་ལ་སོགས་པའང་གསུངས་ཏེ། གང་ལ་སེམས་ཙམ་དུ་བསྟན་པ་དེ་ལའང་གཟུགས་ནི་ཐམས་ཅད་ལ་རག་ལས་པ་ཡིན་པས། གཟུགས་སུ་ཞེན་པ་བཟློག་པའི་ཕྱིར་དེ་ནི་དྲང་བའི་དོན་ཉིད་དོ། ། དེ་སྐད་དུ་མདོ་ལས། རྣམ་པ་སྣ་ཚོགས་སེམས་ཀྱིས་མཐོང་བ་དང༌། །
གང་ལས་ཕྱི་རོལ་དངོས་པོ་མཐོང་བ་མེད། ། གཟུགས་སུ་ཞེན་གང་རབ་ཏུ་བཟློག་པའི་ཕྱིར། ། དེ་ཡང་དྲང་བའི་དོན་ཕྱིར་འདི་ཉིད་དོ། ། སྟོན་པ་ཡིས་ནི་དྲང་བའི་དོན་ཡང་བསྟན། ། མདོ་དང་གཞན་ནས་ཀྱང་ནི་རྣམ་པར་ཕྱེ། ། དྲང་བའི་དོན་བསྟན་ཕྱིར་ན་ལུང་འདི་དག ། ཇི་ལྟར་ནད་ཀྱིས་ན་བ་ལ། ། སྨན་གྱི་རྫས་ནི་རབ་སྦྱིན་ལྟར། ། དེ་བཞིན་སངས་རྒྱས་སེམས་ཅན་ལ། ། སེམས་ཙམ་དུ་ཡང་བསྟན་པ་ཡིན། །
ཞེས་པའོ། ། དེའི་ཕྱིར་ཕུང་པོ་དང༌། ། ཁམས་དང༌། སྐྱེ་མཆེད་རྣམས་དབྱེ་བས་ཐ་དད་པ་ཡིན་ནོ། ། རང་ལས་མ་ཡིན་གཞན་ལས་མིན། ། གཉིས་ཀ་ལས་མིན་རྒྱུ་མེད་མིན། ། དངོས་པོ་གང་དང་གང་ལ་ཡང༌། ། སྐྱེ་བ་ནམ་ཡང་ཡོད་མ་ཡིན། ། རང་བཞིན་ཡོད་མིན་མ་སྐྱེས་ཕྱིར། ། ཇི་ལྟར་རང་ལས་འབྱུང་བར་འགྱུར། །
རང་བཞིན་གྲུབ་པ་མེད་པའི་ཕྱིར། ། གཞན་ལས་ཀྱང་ནི་འབྱུང་བར་འགྱུར། ། རང་ཉིད་ལ་བརྟེན་གཞན་ཉིད་འབྱུང༌། ། གཞན་ཉིད་ལས་ནི་རང་ཉིད་འདོད། ། ལྟོས་པས་དོན་ནི་དེ་དག་འགྲུབ། ། ཚུ་རོལ་ཕ་རོལ་བཞིན་དུ་བསྟན། ། རང་དང་གཞན་དག་མི་རིགས་ཕྱིར། ། གཉིས་ལས་བྱུང་བ་ཡོད་མ་ཡིན། ། རྒྱུ་དང་བྲལ་བར་སྐྱེ་བ་ནི། ། འགའ་ཞིག་གང་ནའང་ཡོད་མ་ཡིན། །
དེ་ཉིད་ཀྱིས་ན་ཡོད་མེད་མིན། ། རྐྱེན་གྱིས་དོན་ལ་སྦྱོར་བའི་ཕྱིར། ། མེད་པ་དག་ནི་གང་ཡིན་རྒྱུ། ། ཡོད་པ་ཡང་ནི་ཇི་ལྟར་སྐྱེ། དངོས་པོ་ཀུན་གྱི་རང་བཞིན་ཉིད། ། སྐྱེས་པ་ནམ་ཡང་ཡོད་མ་ཡིན། ། དེ་ཉིད་ཀྱི་དངོས་ཐམས་ཅད་ཀྱིས། ། འགག་པ་དག་ནི་རིགས་མ་ཡིན། ། རེ་ཞིག་གནས་པའི་དངོས་པོ་ཡིས། ། འགག་པ་རུ་ནི་རིགས་མ་ཡིན། །
མི་གནས་པ་ཡི་དངོས་པོ་གང༌། ། འགག་པ་རུ་ནི་རིགས་མ་ཡིན། ། དངོས་དོན་ལས་གཞན་འཇིག་པ་མེད། ། གཞན་དོན་མ་ཡིན་པར་ཡང་འདོད། ། དོན་གཞན་དངོས་པོར་རྟག་པར་འགྱུར། ། དོན་གཞན་མིན་ཡང་དངོས་པོ་མེད། ། གང་དུ་སྐྱེ་བ་དེ་དེས་ཐོབ། ། མ་སྐྱེས་དེ་ཡི་རང་བཞིན་ཡིན། ། རང་གི་རང་བཞིན་མ་སྐྱེས་པ། ། དེ་ལ་སྐྱེ་ཞེས་ཇི་སྐད་བྱ། །
སྐྱེ་བ་དང་ནི་འགག་པ་དག ། འདུས་བྱས་ཀྱིས་ནི་རྣམ་པར་བརྟག ། རྟེན་ཅིང་འབྲེལ་འབྱུང་འཁོར་ལོ་ཡི། ། ངོ་བོ་ཉིད་དེ་རྟོག་པ་མེད། ། དེ་ལྟར་ན་དེ་ནི་དབུ་མ་པ་འཕགས་པ་ཀླུ་སྒྲུབ་དང༌། འཕགས་པ་ལྷ་དང༌། ཟླ་བ་གྲགས་པ་ལ་སོགས་པས་བཞེད་པ་རྟེན་ཅིང་འབྲེལ་བར་འབྱུང་བའི་མཚན་ཉིད་དེ། དེ་བཞིན་ཉིད་ནི་ཤེས་འདོད་པའི་དོན་ཡིན་པར་འགྱུར་རོ། ། བཅོམ་ལྡན་འདས་ཀྱིས་ཀྱང་དེ་ཉིད་ཀྱི་དོན་ཡིན་པར་མཉམ་པར་བཞག་པ་ལས་གསུངས་ཏེ། གང་ཞིག་རྐྱེན་ལས་སྐྱེས་པ་དེ་མ་སྐྱེས། །
དེ་ལ་སྐྱེ་བའི་རང་བཞིན་ཡོད་མ་ཡིན། ། རྐྱེན་ལ་རག་ལས་དེ་ཉིད་སྟོང་པར་བཤད། ། གང་ཞིག་སྟོང་ཉིད་ཤེས་དེ་བག་ཡོད་ཡིན། ། གང་ཞིག་རྟེན་ཅིང་འབྲེལ་འབྱུང་བ། ། དེ་ལ་རང་བཞིན་ཅུང་ཟད་མེད། ། གང་ལ་རང་བཞིན་ཡོད་མིན་ལ། ། དེ་ལ་སྐྱེ་བ་ནམ་ཡང་མེད། ། གང་གིས་སྐྱེ་བར་འགྱུར་བ་ཡི། ། ཆོས་ནི་ནམ་ཡང་རྙེད་མི་འགྱུར། ། མི་སྐྱེ་བ་ཡི་ཆོས་རྣམས་ལ། །
བྱིས་པ་རྣམས་ནི་སྐྱེ་བར་འདོད། ། ཅེས་བྱ་བ་ལ་སོགས་པའོ། ། དེའི་ཕྱིར། བླ་མའི་ངག་གིས་མ་བརྒྱན་པའི། ། དབུ་མའང་འབྲིང་པོ་ཙམ་ཉིད་དོ། ། ཞེས་བྱ་བ་སྨྲས་ཏེ། བྱེ་བྲག་རྣམ་པར་བཀག་ནས། ལྷག་མ་ཁས་བླང་བའི་ཡུལ་ཡིན་པའི་ཕྱིར། འདིར་བཅོམ་ལྡན་འདས་མ་བླ་མ་དམ་པའི་མན་ངག་གི་རྒྱན་གྱིས་བརྒྱན་པའི་ཟུང་དུ་འཇུག་པའི་དེ་བཞིན་ཉིད་ཀྱི་དགོས་པ་ནི་མཁས་པ་རྣམས་ཀྱི་ཡིད་འཕྲོག་པར་བྱེད་པ་ཉེ་བར་བསྟན་ཏེ། གང་གི་ཕྱིར་ཡང་ཆོས་ཐམས་ཅད་ནི་མ་སྐྱེས་པའི་དེ་ཁོ་ན་ཉིད་དུའོ། །
དེ་ལྟ་ནའང་དེ་ནི་རྟེན་ཅིང་འབྲེལ་བར་འབྱུང་བའི་བདག་ཉིད་ཡིན་པའི་ཕྱིར་ནམ་མཁའི་མེ་ཏོག་བཞིན་ཤིན་ཏུ་མེད་པའི་ཆོས་ནི་མ་ཡིན་ནོ། ། དངོས་པོ་ལས་གཞན་སྟོང་པ་མིན། ། སྟོང་པ་ལས་སྐྱེས་དེ་བཞིན་མིན། ། དེའི་ཕྱིར་རྟེན་ཅིང་འབྲེལ་འབྱུང་དངོས། ། ཁྱོད་ཀྱིས་སྟོང་ཉིད་རབ་ཏུ་བསྟན། ། ཀུན་རྫོབ་སྟོང་པ་ཉིད་དུ་བསྟན། ། སྟོང་པ་ཉིད་དུ་ཀུན་རྫོབ་བོ། ། མེད་ན་མི་འབྱུང་ངེས་པའི་རིགས། ། བྱས་པ་དང་ནི་མི་རྟག་བཞིན། ། ཞེས་པ་ལ་སོགས་པའི་ཚིག་གིས་སོ། །
སྐྱེས་པ་དང་མ་སྐྱེས་པ་དག་གི་ཟུང་དུ་འཇུག་པ་ཉིད་ནི་དེ་ཁོ་ན་ཉིད་དུ་རྟོགས་པར་བྱ་སྟེ། ། མ་སྐྱེས་པ་ཙམ་ནི་མ་ཡིན་ནོ། ། མ་སྐྱེས་པ་ཡི་སྦྱོར་བ་ཡིས། ། སྐྱེ་བ་འདི་ནི་རབ་ཏུ་བཤད། ། ཅེས་གསུང་རབ་ལས་སོ། ། དེའི་ཕྱིར་རབ་རིབ་ཅན་གྱིས་མཐོང་བ་བཞིན་དུ་ཆོས་ཐམས་ཅད་མཐོང་བ་ནི་མི་ཤེས་པའོ། ། རབ་རིབ་ལས་བསལ་བ་ལྟར་རྣམ་པ་ཐམས་ཅད་དུ་མཐོང་བ་མེད་པ་ནི་ང་རྒྱལ་བ་མ་ཡིན་ནོ། ། ཡང་ཐམས་ཅད་དུ་མཐོང་བ་མེད་པ་ལ་ནི་ཀུན་རྫོབ་ཀྱི་བདེན་པ་འབྱུང་བ་མེད་དེ། དེ་མེད་པའི་ཕྱིར་ཇི་ལྟར་ཟུང་དུ་འཇུག་པར་འགྱུར། དེའང་བྱས་པ་ཉིད་དང་མི་རྟག་པ་ཉིད་ལྟར་གཉིས་ཀ་མེད་ན་མི་འབྱུང་བའི་བདག་ཉིད་ཡིན་ཏེ།
ཤིང་དང་ཤིང་ཤ་པ་ལྟར་ནི་མ་ཡིན་ཏེ། ཤིང་ཤ་པ་མེད་ཀྱང་ངཱ་བ་ལ་སོགས་པ་ཡོད་པའི་ཕྱིར་རོ། ། བྱས་པ་ཉིད་དང་མི་རྟག་པ་ཉིད་དག་ནི་ཕན་ཚུན་སྤངས་པ་མ་ཡིན་ནོ། ། དེའི་ཕྱིར་དེ་དག་བསྒྲུབ་པར་བྱ་བ་དང་སྒྲུབ་པར་བྱེད་པ་ཉིད་དུ་སྐྱེས་བུའི་བྱེ་བྲག་གིས་སོ་སོར་གཉིས་ཀའང་མ་སྤངས་པ་ཉིད་ཀྱིས་ཡོད་དོ། ། དེ་བཞིན་དུའང་ཀུན་རྫོབ་དང་དོན་དམ་པ་དག་ཀྱང་ཡོད་དོ། ། དེའི་ཕྱིར་ཆོས་ཀྱི་སྐུ་དབྱིངས་མངོན་དུ་བྱས་པའི་དུས་སུ་བཅོམ་ལྡན་འདས་མ་ལ་ཀུན་རྫོབ་ཏུ་འགོག་པ་དག་ཀྱང་མེད་དོ། ། དེའི་ཕྱིར་ཇི་ལྟར་བརྗོད་པ། དངོས་རྣམས་རང་བཞིན་བྲལ་ཏེ་རང་བཞིན་གཉིས་ཀ་ལས། ། སྐྱེ་བ་ཡོད་མིན་རྒྱུ་ལས་མི་ལྟོས་གང་ལས་མིན། ། གང་གི་གཏི་མུག་མུན་པ་སྤྲིན་གྱི་ཚོགས་མཚུངས་པ། །
འཇིག་རྟེན་པ་ནི་ཡུལ་དེས་ལོག་པར་ངེས་པར་སྣང༌། ། འགའ་ཞིག་ཇི་ལྟར་ལོག་པའི་རབ་རིབ་ཀྱི་སྟོབས་ཀྱིས། ། སྐྲ་ཟླ་གཉིས་དང་རྨ་བྱའི་མཇུག་མ་སྦྲང་བུ་སོགས། ། འཛིན་པ་དེ་ལྟར་མ་ལུས་པ་ཡང་གཏི་མུག་སྐྱོན་གྱིས་ཤེས། ། གང་ཕྱིར་འདུས་བྱས་འདི་ནི་རྣམ་པ་སྣ་ཚོགས་འབྱུང༌། ། རྣམ་རྟོག་གང་གིས་རབ་རིབ་སྟོབས་ཀྱིས་སྐྲ་ཤད་སོགས། ། གཟུགས་ཀྱི་འཁྲུལ་པ་དེ་ཉིད་གང་གིས་མཐོང་བ་མེད། ། དག་པའི་མིག་གིས་དེ་ལྟར་དེ་ཉིད་འདིར་ཤེས་ཏེ། ། དེ་ལྟར་བློ་ཡི་འོད་ཟེར་གསལ་བའི་སྟོབས་ཀྱིས་ནི། ། དེ་ནི་རང་གི་ལག་མཐིལ་སྐྱུ་རུ་ར་བཞིན་རྟོགས། །
མ་ལུས་སྲིད་གསུམ་འདི་དག་གདོད་ནས་མ་སྐྱེས་པ། ། ཐ་སྙད་བདེན་པའི་སྟོབས་ཀྱིས་འགག་པར་འགྱུར། ། ཞེས་པའོ། ། སྐད་ཅིག་སྐད་ཅིག་ཉིད་ལ་འགོག་པ་འདི་དག་ནི། ། རིང་དུ་སོང་བས་འདི་ནི་འཐོབ་པར་འགྱུར་བ་ཡིན། ། ཐབས་ཀྱི་ཕ་རོལ་ཕྱིན་ཐོབ་འབར་བ་སྣང་བ་ཡུད་ཙམ་འདིས། ། སྔར་གྱི་དགེ་བ་ལ་སོགས་ཀྱིས་ཐབས་ཁྱད་པར་འདི་ནི་མི་གཡོ་བ། ། ཕྱིས་མི་ལྡོག་པའི་བདག་ཉིད་ཆེན་པོར་འགྱུར་བ་འདི། ། རྟོག་པ་དེ་ཡང་རྒྱལ་བའི་འགོག་པ་ལ་སོགས་པ། ། མ་ལུས་ཕུང་པོའི་བུད་ཤིང་སྐམ་པོ་འདི་ཞི་བ། །
བསྲེགས་པའི་རང་བཞིན་རྒྱལ་བ་རྣམས་ཀྱི་ཆོས་ཀྱི་སྐུ། ། སྐྱེ་མེད་འགག་པ་མེད་པའི་དུས་འདི་སེམས་འགག་པ། ། འདི་ལ་སོགས་པའི་སྐུ་ནི་མངོན་སུམ་བྱས་པ་ཡིན། ། དེའང་ཁོ་བོ་ཅག་ལ་སོགས་པ་ཟུང་དུ་འཇུག་པར་སྨྲ་བར་འདོད་པ་གང་གིས་ཀྱང་མ་རྟོགས་ཏེ། དེ་ལྟར་ས་བདུན་པ་དང་སངས་རྒྱས་ཀྱི་སས་ནི་ཀུན་རྫོབ་པ་འགོག་པ་དང༌། སེམས་འགོག་པའི་ཚོགས་རྣམས་ནི་ཀུན་རྫོབ་པ་བཀག་པས་དེ་ལ་ཟུང་དུ་འཇུག་པ་དེ་ཉིད་འཐད་པར་མི་འགྱུར་རོ། ། དེ་ལ་གཟུགས་བརྙན་གྱི་ཚུལ་གྱིས་མཐོང་བ་ཉིད་འགོག་ན་དེ་ལ་འགལ་བ་མེད་དོ། ། གང་གི་ཕྱིར་བཅོམ་ལྡན་འདས་ཀྱིས་རང་བཞིན་མེད་པར་རྟོགས་ཏེ། གཟུགས་བརྙན་མཐོང་བ་ཙམ་བཀག་པ་ནི་མ་ཡིན་ནོ། ། འོན་ཀྱང་རང་བཞིན་གྱི་གནས་སྐབས་སོ། །
ཇི་ལྟར་མཐོང་བ་དེ་ལ་ཡོད་མ་ཡིན། ། ཞེས་གསུངས་སོ། ། དེ་ལ་མཐོང་བ་ཞེས་བྱ་བ་ནི་སོ་སོའི་སྐྱེ་བོའི་འོ། ། དེ་ལ་ཡོད་པ་མ་ཡིན་ཞེས་བྱ་བ་ནི་སངས་རྒྱས་ཀྱི་ཡེ་ཤེས་ལའོ། ། དེའང་འཐད་པ་མ་ཡིན་ཏེ། འཇིག་རྟེན་པས་ཀྱང་འདིར་གཟུགས་བརྙན་གྱི་རྟོག་པ་ཉིད་ན་རང་གི་ངོ་བོ་རྟོགས་པའོ། ། ཇི་ལྟར་གཞན་དུ་གཟུགས་བརྙན་མཐོང་བ་ཇི་ལྟར་བྱ་ཞེས་གཉིས་ཀ་འགྲུབ་པ་ཉིད་ཀྱི་དཔེ་ཡིན་པའི་ཕྱིར་རོ། ། དེའི་ཕྱིར་སངས་རྒྱས་ཀྱི་ཡེ་ཤེས་ཉིད་ཀྱང་འགྲོ་བའི་རང་བཞིན་མེད་པ་ཉིད་དེ། གཟུགས་བརྙན་བཞིན་དུ་རབ་ཏུ་སྣང༌། ། ཞེས་བྱ་བའི་ཚིག་གིས་སོ། །
ཡང་བདེན་པ་གཉིས་མི་འཐད་པར་རིགས་པ་མ་ཡིན་ཏེ། དེས་ན་དེ་ཉིད་བརྗོད་པར་བྱ་སྟེ། ཀུན་རྫོབ་ཀྱི་བདེན་པ་ལས་དོན་དམ་པའི་བདེན་པ་ཐ་མི་དད་པའི་ཕྱིར་ཟུང་དུ་འཇུག་པའི་རྣམ་པར་གཞག་པ། བཅོམ་ལྡན་འདས་ཀྱིས་དཀོན་མཆོག་བརྩེགས་པ་ལ་སོགས་པ་ལས། སྟོང་པ་ཉིད་ཀྱི་ཆོས་རྣམས་སྟོང་པ་ཉིད་དུ་མི་བྱེད་དེ། ཆོས་ཉིད་སྟོང་པ་ཉིད་དོ། ། ཞེས་བྱ་བ་ལ་སོགས་པའི་ཚིག་གིས་སོ། ། ཀུན་རྫོབ་ཀྱི་བདེན་པ་འགོག་པའང་ཀུན་རྫོབ་ཀྱི་བདེན་པ་ལས་ཐ་མི་དད་པའི་ཕྱིར་རོ། ། ཡང་འགོག་པ་ཞེས་བྱ་བ་ཁོ་བོ་ཅག་གིས་མ་ཡིན་ཏེ། གཞན་ཉིད་ཀྱི་རང་བཞིན་གྱི་གནས་སྐབས་ནི་ཀུན་རྫོབ་ཀྱིས་འཇིག་པ་མེད་དོ། །
འོན་ཀྱང་ཀུན་རྫོབ་པ་འདི་ཉིད་ཇི་ལྟ་བ་བཞིན་དུ་དེའང་མ་སྐྱེས་པ་ཉིད་དེ། དེ་ཉིད་ཀྱང་འགོག་པ་མ་ཡིན་ནོ། ། དེ་ལྟར་ཁོ་བོ་ཅག་གིས་ཀྱང་ཟུང་དུ་འཇུག་པ་མི་འཐད་པ་ནི་མ་ཡིན་ནོ། ། ཞེས་པའོ། ། དེའང་འཐད་པ་མ་ཡིན་ཏེ། གང་གི་ཕྱིར་སྐྱེས་པ་ཉིད་རྟེན་ཅིང་འབྲེལ་བར་འབྱུང་བ་ཉིད་དེ། དེའང་འགགས་པའི་དུས་སུ་མེད་དོ། ། མོ་གཤམ་གྱི་བུ་ལ་སོགས་པ་མེད་པའི་ཕྱིར་མོ་གཤམ་གྱི་བུ་ལ་སོགས་པ་སྐྱེས་པའི་རང་བཞིན་དུ་འགྱུར་བ་ནི་མེད་དོ། ། དེ་རྟེན་ཅིང་འབྲེལ་བར་འབྱུང་བ་ཁྱིམ་དང་གོས་ལ་སོགས་པ་དེ་ལྟར་ནི་མ་ཡིན་ནོ། ། ཁྱིམ་ལ་སོགས་པ་དང་གཟུགས་བརྙན་ལ་སོགས་པར་བརྟེན་ནས་སྐྱེས་པ་དེ་ཉིད་ཟུང་དུ་འཇུག་པ་དེ་ཉིད་ནི་སྤངས་པ་མ་ཡིན་ནོ། །
མོ་གཤམ་གྱི་བུ་ལ་སོགས་པ་ནི་སྤང་བར་འགྱུར་རོ། ། དེ་བཞིན་དུ་ཀུན་རྫོབ་འགོག་པར་འགྱུར་བའང་མ་ཡིན་ཏེ། ཇི་ལྟར་ན་འཐད་པ་མ་ཡིན་ཏེ། འདིར་ནི་ཆད་པའི་མཐར་ལྟུང་བ་གཞན་ཉིད་དུ་གསུངས་ཏེ། ཆད་པ་ལ་ནི་བྱས་པ་མེད། ། ཆད་པར་ཡང་ནི་རབ་ཏུ་བསལ། ། ཞེས་གསུང་རབ་ལས་སོ། ། གཞན་དག་ནི་སླར་ཡང་བླ་མའི་མན་ངག་གིས་བརྒྱན་པ་བརྗོད་པར་བྱ་སྟེ། ཇི་ལྟར་ཤིན་ཏུ་གཡེང་བས་ཕུང་པོ་དང༌། སྐྱེ་མཆེད་དང༌།
ཁམས་རྣམས་སྟོང་པ་ཉིད་དུ་མཐོང་ངོ༌། ། དེ་ལྟར་ཡང༌། སེམས་ཙམ་ཉིད་ལ་བརྟེན་ནས་ནི། ། ཕྱི་རོལ་དོན་ལ་མི་རྟོག་གོ ། ཞེས་བཅོམ་ལྡན་འདས་ཀྱིས་བསྟན་ཏེ། བསྒོམ་པར་བྱ་བ་དང་རྗེས་སུ་མཐུན་པའི་ཕྱིར་རོ། ། གསང་སྔགས་ཀྱི་ཚུལ་དུ་བསྟན་པའི་དེ་བཞིན་གཤེགས་པའི་ཕྱག་རྒྱའི་རིགས་ཡིན་པའི་ཕྱིར་དང༌། གསལ་བར་འགྱུར་བའི་རིག་པའི་སྟོབས་ཀྱིས་རྣམ་པར་ཤེས་པ་ཉིད་དུ་ཕུང་པོ་དང༌། ཁམས་དང༌། སྐྱེ་མཆེད་ཀྱི་བདག་ཉིད་རྣམ་པར་རིག་པས།
དེའང་ཕལ་ཆེར་རྣམ་པ་དང་བཅས་པ་དང༌། ཅུང་ཟད་རྣམ་པ་མེད་པའང་སྟོང་ཉིད་ཀྱི་ཏིང་ངེ་འཛིན་ཉམས་སུ་མྱོང་བར་འགྱུར་རོ། ། ཡེ་ཤེས་དེའང་རྟེན་ཅིང་འབྲེལ་བར་འབྱུང་བར་འགྱུར་བ་ཡིན་པའི་ཕྱིར་དང༌། རབ་ཏུ་གསལ་བར་འགྱུར་བའི་ཕྱིར་མེད་པ་མ་ཡིན་ནོ། ། དོན་དམ་པར་དངོས་པོའི་ངོ་བོ་མ་སྐྱེས་པའི་ཕྱིར་ཡོད་པ་མ་ཡིན་ནོ། ། འོ་ན་ཇི་ལྟར། གཅིག་ལ་ཡོད་པ་དང་མེད་པ་དག་འདིར་དགག་ཅེ་ན། ། བདེན་ཏེ། ཡོད་པ་ཉིད་དངོས་པོའི་རྟེན་པས་འགག་པའི་ཕྱིར་རོ། ། དེ་སྐད་དུའང༌།
གང་ཡང་དངོས་པོར་སྐྱེ་འགྱུར་བའི། ། དེ་ལ་ཚད་མ་ལ་སོགས་འགྱུར། ། ཞེས་བྱ་བ་དང༌། ། དངོས་པོ་འདི་ནི་རྣམ་རྟོག་འགྱུར། ། ཞེས་པའོ། ། དེ་ལྟར་ཡང་ཚད་མར་བྱ་བར་འགྱུར་བའི་ཚུལ་གྱིས་འདི་དག་གིས་དེ་ལྟར་ཡང་རྣམ་པ་ཐམས་ཅད་ཀྱི་རང་རིག་པའི་ཡེ་ཤེས་ཡོད་པ་ཉིད་རབ་ཏུ་སྒྲུབ་པ་ཡིན་ཏེ། མ་དག་པ་ནི་རང་བཞིན་མེད་པ་མ་ཡིན་ཏེ། མ་སྐྱེས་པའི་རིག་པས་ཀྱང་ཡེ་ཤེས་ཡོད་པར་གསལ་བའི་ཕྱིར་རོ། ། དེ་ལྟར་ཕན་ཚུན་འགལ་བར་འགྱུར་བ་དག་རིགས་པ་མ་ཡིན་ནོ། ། བླ་མ་དམ་པའི་མན་ངག་གིས་བརྒྱན་པ་ནི་ཚད་མས་ཉེ་བར་གཏད་པ་དག་ནི་ཡེ་ཤེས་རང་བཞིན་མེད་པ་དག་གིས་དེའི་བདག་ཉིད་ཉེ་བར་བསྟན་པ་ནི་འགལ་བ་དག་ཉེ་བར་བསྡུས་ནས་རིག་པར་བྱས་པ་ཡིན་ནོ། །
དེ་ལྟར་ཡང༌། རྣལ་འབྱོར་སྤྱོད་པའི་སློབ་དཔོན་གསལ་བའི་རོ་ཡི་རང་རིག་ཡོད་པའི་མཆོག ། ཡོད་པ་སྤངས་པས་མཚན་མའི་བདག་ཉིད་ཆེན་པོ་དཔལ་ལྡན་འདིར་ཡང་གཞན། ། དེ་ལྟར་ཕན་ཚུན་འགལ་བ་སེལ་བར་བྱེད་པ་གཅིག་པུ་བསྟན་པ་གཞན། ། དཔལ་ལྡན་ཟུང་འཇུག་བཅིངས་པ་རྟོགས་པའི་རྒྱལ་སྲས་དག་ནི་རྒྱལ་གྱུར་ཅིག ། དེ་ལྟར་ཡང༌། གང་གི་ཕྱིར་དབུ་མའི་གྲུབ་པའི་མཐའ་སྤངས་པ་དག་ལེགས་པར་གནས་པར་འགྱུར་རོ། ། དབུ་མའི་སྒྲུབ་པར་བྱེད་པ་དག་ཇི་སྲིད་འཁོར་བ་རྒྱུན་མ་ཆད་ཀྱི་བར་དུ་ཐབས་ཀྱི་ཆ་ལེགས་པར་གནས་པར་འགྱུར་རོ། ། དེ་དག་ཀྱང་མ་སྐྱེས་པ་སྟོང་པ་ཉིད་ཀྱི་བདག་ཉིད་ཀྱིས་འབད་པ་མེད་པའི་ཤེས་རབ་ཀྱི་ཆ་ལེགས་པར་གནས་པར་འགྱུར་བའི་ཕྱིར་ཡུང་བ་དང་རྡོ་རྒྱུས་ཀྱི་སྦྱོར་བ་ལྟར། ཟུང་དུ་འཇུག་པ་ཞེས་བྱ་བའི་དེ་ཁོ་ན་ཉིད་གཞན་ཉིད་ནི་དངོས་པོ་དང་དངོས་པོ་མེད་པ་དང་བྲལ་བ་དང༌།
དངོས་པོ་དང་དངོས་པོ་མེད་པའི་བདག་ཉིད་དེ། དེ་སྐད་དུ་བཅོམ་ལྡན་འདས་ཀྱིས། དངོས་དང་དངོས་མེད་བདག་ཉིད་དེ། ། དངོས་དང་དངོས་མེད་རྣམ་པར་སྤང༌། ། ཞེས་པའོ། ། ཀླུ་སྒྲུབ་ཀྱི་ཞལ་སྔ་ནས་ཀྱང༌། དངོས་དང་དངོས་མེད་གཉིས་ལས་འདས། ། འགའ་ཞིག་ཇི་ལྟར་མ་འདས་ཡོད། ། ཤེས་པ་མ་ཡིན་ཤེས་བྱ་མིན། ། ཡོད་པ་མ་ཡིན་མེད་མིན་གང༌། །
གཅིག་ཉིད་མ་ཡིན་དུ་མ་མིན། ། གཉིས་ཀ་མ་ཡིན་གཉིས་མེད་མིན། ། གནས་པ་མེད་པ་གསལ་བ་མེད། ། སེམས་པ་མེད་པ་མཐོང་བ་མེད། ། སྐྱེ་བ་མེད་པ་འཇིག་པ་མེད། ། ཆད་པ་མ་ཡིན་རྟག་པ་མིན། ། དེ་ནི་ནམ་མཁའ་དང་རབ་མཚུངས། ། ཡེ་ཤེས་ཡེ་ཤེས་སྤྱོད་ཡུལ་མིན། ། གང་གིས་རྟེན་ཅིང་འབྲེལ་འབྱུང་བ། ། དེ་ཕྱིར་ཁྱོད་ཉིད་སྟོང་པར་བཞེད། །
དམ་ཆོས་ངོ་བོ་ཇི་བཞིན་དུ། ། དེ་བཞིན་གཤེགས་པ་དེ་དང་མཚུངས། ། དེ་ཡི་དེ་ཉིད་དོན་དམ་པར། ། དེ་བཞིན་ཉིད་ཀྱི་རྗེས་སུ་བཞེད། ། ཡང་དག་བསླུ་བ་མེད་པའི་དོན། ། དེ་རྟོགས་སངས་རྒྱས་ཉིད་དུ་བརྗོད། ། སངས་རྒྱས་རྣམས་དང་སེམས་ཅན་ཁམས། ། དོན་དེ་ཉིད་ལ་ཐ་དད་མེད། ། བདག་ཉིད་དང་ནི་གཞན་ཡང་འདི། ། དེས་ན་ཁྱོད་ཀྱིས་མཉམ་པར་བཞེད། །
ཅེས་གསུངས་པའོ། ། འདིར་ནི་ཚུལ་གནས་པ་ཙམ་ཉེ་བར་བསྟན་ཏེ། བླ་མ་དམ་པའི་མན་ངག་ཉིད་ལས་ཀྱང༌། ཟུང་དུ་འཇུག་པའི་དེ་བཞིན་ཉིད་གསལ་བར་རྟོགས་པར་བྱའོ། ། ད་ནི་དེ་བཞིན་ཉིད་ཀྱི་ངོ་བོ་ཉེ་བར་བསྟན་ནས། སྔར་བསྟན་པའི་དབུ་མའི་བདག་ཉིད་བྱང་ཆུབ་ཀྱི་རང་གི་ངོ་བོ་ཉེ་བར་བསྟན་པའི་ཕྱིར། དངོས་པོ་འདི་ནི་བྱང་ཆུབ་འགྱུར། ། ཆགས་པ་སྤངས་པའི་རང་བཞིན་ཉིད། ། ཅེས་བྱ་བ་སྨྲས་ཏེ། འདི་ནི་ཞེས་བྱ་བ་ནི་མངོན་སུམ་གྱི་ཚད་མར་རབ་ཏུ་གྲགས་པའོ། །
དངོས་པོ་ཞེས་བྱ་བ་ནི་ཕུང་པོ་ལྔའི་བདག་ཉིད་དོ། ། འོ་ན་དངོས་པོ་ཞེས་བྱ་བ་མི་བདེན་པའི་རྣམ་པར་རྟོག་པ་ལས་བྱུང་བ། རྣམ་པར་རྟོག་པའི་བདག་ཉིད་ཁྱོད་ཀྱི་འཁོར་བ་པོ་ཉིད་དེ། དེ་ཇི་ལྟར་བྱང་ཆུབ་ཏུ་འགྱུར། དེ་སྐད་དུ། མི་བདེན་རྟོག་པ་ལས་བྱུང་བ། ། དངོས་པོ་རྟོག་པའི་བདག་ཉིད་དེ། ། བྱིས་པ་རྣམས་ནི་རྨོངས་པའི་བློ། ། འཁོར་བར་འདི་ཉིད་བཤད་པ་ཡིན། ། ཞེས་པའོ། །
དེའི་ཕྱིར། ཆགས་པ་སྤངས་པ་ཞེས་བྱ་བ་སྨྲས་ཏེ། གཟུང་བ་དང་འཛིན་པའི་དངོས་པོ་ནི་ཆགས་པ་ཞེས་ཁ་ཅིག་འདོད་དོ། ། རྣམ་པར་རྟོག་པ་ཙམ་ནི་ཆགས་པ་ཞེས་བྱ་བ་ནི་གཞན་དག་གོ ། དེ་སྐད་དུ། དགེ་བའམ་མི་དགེ་བ་ཡང་རུང༌། ། གང་ཞིག་རྣམ་རྟོག་ཐ་དད་པ། ། ཙནྡན་ལ་སོགས་ཡང་དག་བྱུག ། མེ་ཡིས་བསྲེག་པ་ཉིད་དུ་འགྱུར། ། ཞེས་པའོ། །
དེ་ལྟར་དེའི་ཕྱིར་གཉིས་ཀའང་འདིར་ཆགས་པ་མ་ཡིན་ནོ། ། དེའི་ཕྱིར་རང་བཞིན་ཉིད་ཅེས་བྱ་བ་སྨྲས་ཏེ། གང་འགའ་ཞིག་ཡོད་པ་དང་མེད་པ་ལ་སོགས་པའི་རང་བཞིན་ནོ། ། དེས་གང་ཆགས་པ་ནི་ཞེས་པའོ། ། དེ་དག་སྤངས་ཏེ་གཟུང་བ་དང་འཛིན་པའི་ངོ་བོ་ཉིད་སྟོང་པ་ཉིད་ཀྱིས་སྟོང་པའང་རྣམ་པར་རྟོག་པའི་རང་བཞིན་གྱིས་ཆགས་པ་ཡོད་པ་མ་ཡིན་པའི་ཕྱིར། དེ་ཞེས་བྱ་བ་ནི་བསམ་པའོ། ། དངོས་པོ་ཞེས་བྱ་བ་ནི་རྟེན་ཅིང་འབྲེལ་བར་འབྱུང་བའི་ཚོགས་པ་ལས་ཐོབ་པའི་ལས་བྱ་བ་ཡིན་ཏེ། དེའང་རྣམ་པར་རྟོག་པའམ། རྣམ་པར་མི་རྟོག་པའམ། ཐམས་ཅད་ཉིད་བྱང་ཆུབ་བོ། །
ཇི་སྐད་དུ་བླ་མ་དམ་པ་ཉིད་ཀྱི་ཞལ་སྔ་ནས། བརྟེན་ནས་སྐྱེས་པ་བརྟགས་པས་ཡོངས་སུ་སྟོང༌། ། དངོས་པོ་ཡོད་པ་མ་ཡིན་སྟོང་པའི་ངོ་བོ་ཉིད། ། ཆད་པ་མ་ཡིན་སེམས་ཉིད་སྣ་ཚོགས་འདི་ནི་ངོ་བོ་གཅིག ། གཟུགས་ལ་སོགས་པ་རྒྱལ་བ་ལྔ་ནི་རྒྱལ་གྱུར་ཅིག ། རྣམ་རྟོག་འདི་ཉིད་རྟེན་ཅིང་འབྱུང༌། ། འབྲེལ་བར་བསྒོམ་པ་མ་ཡིན་ནོ། ། དེ་ཉིད་མྱ་ངན་འདས་པ་སྟེ། ། སེམས་ཉིད་འཁྲུལ་པར་མ་བྱེད་ཅིག ། ཀུན་རྟོག་ཞེན་པ་ཀུན་བྲལ་བས། །
ཇི་ལྟར་བདེ་བ་བཞིན་དུ་གནས། ། ཞེས་བྱ་བ་ལ་སོགས་པའོ། ། དེ་ཉིད་རང་བཞིན་ཀུན་གྱི་ཆགས་པ་མ་ཡིན་ན་གང་ལས་སྐྱེ་བར་འགྱུར། ། དེའི་ཕྱིར། ཆགས་པ་ལས་ནི་འཁྲུལ་པ་འབྱུང༌། ། ཞེས་བྱ་བ་སྨྲས་ཏེ། འཁྲུལ་པ་ནི་རང་གིས་སྒྲོ་བཏགས་པའོ། ། ཆགས་པ་ནི་མངོན་པར་ཞེན་པའོ། ། འཁྲུལ་པ་ནི་ཡོད་པ་དང་མེད་པ་ལ་སོགས་པའི་དངོས་པོའི་རང་བཞིན་དུ་སྒྲོ་བཏགས་པས་ཡང་ནས་ཡང་དུ་མངོན་པར་ཞེན་ཏེ། འདིར་ཆགས་པ་དང༌།
སྡང་བ་དང༌། རྨོངས་པ་ཉིད་དོ། ། འཁྲུལ་པ་དེ་ཉིད་གང་ལས་སྤང་བར་བྱ། ། ཞེས་བྱ་བ་དེའི་ཕྱིར། འཁྲུལ་པ་གནས་ནི་མེད་པར་འདོད། ། ཅེས་བྱ་བ་སྨྲས་ཏེ། འདིར་འདིའི་དོན་ནི་ཅུང་ཟད་འདིར་སྐྱེ་བ་བཀག་པས་ཚེར་མ་ཕྱུང་བལྟ་བུ་ནི་མ་ཡིན་ནོ། ། ཇི་སྐད་དུ་བཅོམ་ལྡན་འདས་ཀྱིས། འཇམ་དཔལ། མ་རིག་པ་ནི་ཡོད་པ་མ་ཡིན་པའི་དོན་ཏོ། །
ཞེས་པའོ། ། འདི་ལ་བསལ་བྱ་ཅི་ཡང་མེད། ། བསྣན་པར་བྱ་བའང་ཅུང་ཟད་མེད། ། ཡང་དག་ཉིད་ལ་ཡང་དག་བ་ལྟ། ། ཡང་དག་མཐོང་ན་རྣམ་པར་གྲོལ། ། ཞེས་བྱ་བ་ལ་སོགས་པའི་ཚིག་གིས་སོ། ། ད་ནི་དེ་བཞིན་ཉིད་དེ་ཁོ་ན་ཉིད་དུ་བསྟན་པ་དེའང་དེ་བཞིན་ཉིད་དང་དེ་ཁོ་ན་ཉིད་དག་ཐ་དད་པའོ་སྙམ་དུ་རྟོག་པ་སྟེ། དེའང་དེ་ཁོ་ན་ཉིད་དང་བྲལ་བའམ། ཞེས་དྲི་བ་ནི་དེ་ཉིད་ཅིས་ན་ཞེས་པའོ། ། དངོས་པོའི་རང་བཞིན་ཞེས་པ་ནི་ལན་ནོ། །
དངོས་པོ་ནི་རབ་ཏུ་སྣང་བར་གྱུར་པའོ། ། དེ་ལྟར་སེམས་ཉིད་རབ་ཏུ་སྤྲོས་པའི་རྣམ་པ་དེའི་བདག་ཉིད་ཀྱི་དེ་ཁོ་ན་ཉིད་དོ། ། དངོས་པོའི་རང་བཞིན་ཡང་དེ་ཁོ་ན་ཉིད་ཡིན་ནོ། ། རྟག་པར་ལྟ་བ་ཉིད་ལ་བརྟེན་པར་འགྱུར་བའི་ཕྱིར། དངོས་དང་དངོས་མེད་གང་ཡིན་པ། ། ཞེས་བྱ་བ་སྨྲས་ཏེ། གང་གིས་གང་ལ་སྟེ། གང་གི་ཕྱིར་དངོས་པོ་ནི་རང་གི་ངོ་བོ་ཡིན་པ་དང༌། དངོས་མེད་ནི་སྟོང་པ་ཉིད་དུ་རབ་ཏུ་བསྟན་པའོ། ། ཅིས་ན།
དེའི་ཕྱིར་དངོས་པོའི་རང་བཞིན་གྱི་ངོ་བོ་ཉིད་ནི་དེ་ཁོ་ན་ཉིད་དོ། ། དེ་སྐད་དུ་བཅོམ་ལྡན་འདས་ཀྱིས། གཟུགས་ནི་གཟུགས་ཀྱི་རང་བཞིན་གྱིས་སྟོང་ངོ༌། ། ཞེས་བྱ་བ་ནས་རྣམ་པར་ཤེས་པའི་བར་དུའོ། ། སེམས་དེའང་སེམས་མ་ཡིན་ཞེས་པའོ། ། འོ་ན་གཟུགས་ལ་སོགས་པ་སྟོང་པ་ཉིད་ཀྱི་ཕྱིར་ཆད་པར་ལྟའོ་ཞེ་ན། དངོས་པོ་མེད་པའང་དངོས་པོར་འགྱུར། ། ཞེས་བྱ་བ་སྨྲས་ཏེ། རབ་ཏུ་བསྟན་པ་འདི་ནི་དངོས་པོ་སྟེ། ཟུང་དུ་འཇུག་པའི་དེ་བཞིན་ཉིད་ཀྱི་བདག་ཉིད་ནི་དེ་ཁོ་ན་ཉིད་དེ།
གཞན་དུ་མ་ཡིན་ནོ་ཞེས་བསྟན་པའོ། ། དེ་སྐད་དུ་བཅོམ་ལྡན་འདས་ཀྱིས། ཆོས་ཐམས་ཅད་ཀྱི་རང་བཞིན་གང་ཞེ་ན། གང་རང་བཞིན་མེད་པའོ། ། རང་བཞིན་དང་རང་བཞིན་མེད་པ་དག་ནི་གཉིས་སུ་མེད་པ་འདི་ནི་གཉིས་སུ་མེད་པས་གཉིས་སུ་མི་འགྱུར་བའོ། ། དེ་ལྟར་ནི་འགྱུར་མོད་ཀྱི། བྱང་ཆུབ་ཉིད་ནི་བསྒྲུབ་བྱར་འགྱུར་བ་དངོས་པོའི་རང་བཞིན་དུ་བྱས་ལ། དངོས་པོའི་རང་བཞིན་དུ་དེ་ཁོ་ན་ཉིད་ཇི་ལྟར་བརྗོད་ཅེ་ན། དེའི་ཕྱིར། རྒྱུ་དང་འབྲས་བུའི་རང་བཞིན་གྱིས། །
ཞེས་བྱ་བ་སྨྲས་ཏེ། གང་དེ་བཞིན་ཉིད་བསྟན་པའི་རིགས་པས་བསྒྲུབ་པར་བྱ་བ་དང༌། སྒྲུབ་པར་བྱེད་པ་དང༌། དེ་ཁོ་ན་ཉིད་ཀྱི་བདག་ཉིད་ཀྱིས་ཉེས་པ་མེད་དོ་ཞེས་བྱ་བ་ནི་དངོས་པོའོ། ། ཡང་ན་འབྲས་བུ་ཞེས་བྱ་བ་ནི་དངོས་པོའི་ངོ་བོ་ཡིན་ཏེ། རང་བཞིན་ནི་རྟེན་ཅིང་འབྲེལ་བར་འབྱུང་བ་ཉིད་ཀྱིས་རང་རིག་པ་ཅེས་པ་དགོངས་པའོ། ། རྒྱུ་དང་ཞེས་བྱ་བ་ནི་དེ་བཞིན་ཉིད་དོན་དམ་པར་མ་སྐྱེས་པ་ནི་ལྷན་ཅིག་སྐྱེས་པ་ཡིན་པའི་ཕྱིར་དངོས་པོའི་ངོ་བོའོ། ། དེ་སྐད་དུ། ཆོས་ཀྱི་དབྱིངས་ལས་ཡང་དག་འབྱུང༌། ། མི་མཐུན་ཕྱོགས་ནི་ཅུང་ཟད་མེད། །
ཅེས་པའོ། ། ཡང་བཅོམ་ལྡན་འདས་ཀྱིས། ཆོས་རྣམས་ཐམས་ཅད་དངོས་པོ་མེད། ། ཆོས་མིན་མཚན་ཉིད་རྣམ་པར་སྤངས། ། ཆོས་བདག་མེད་ལས་ཡང་དག་འབྱུང༌། ། བྱང་ཆུབ་ཚུལ་འདི་བསྟན་པའོ། ། ཞེས་གསུངས་པའོ། ། རྒྱུ་དང་འབྲས་བུའི་རང་བཞིན་ཞེས་བྱ་བ་ལ། རང་བཞིན་ཉིད་ནི་གཉུག་མ་སྟེ། ཟུང་དུ་འཇུག་པའི་ངོ་བོའོ། །
དེའི་ཕྱིར་དངོས་པོའི་རང་བཞིན་ཉིད་ནི་དེ་ཁོ་ན་ཉིད་དུ་བསྟན་པའོ། ། འདི་དག་ནི་ཕ་རོལ་ཏུ་ཕྱིན་པའི་མན་ངག་བླ་མ་དམ་པའི་མན་ངག་གིས་བརྒྱན་པའོ། ། དེའང་ཡང་དག་པར་ཤིན་ཏུ་མཉེས་པར་བྱས་པའི་བླ་མའི་ཞལ་གྱི་པདྨ་ཉིད་ལས་གསལ་བར་བྱའི། གཞན་དུ་ནི་མ་ཡིན་ནོ། ། ད་ནི། དངོས་པོ་ཀུན་གྱི་རང་བཞིན་གྱིས། ། དག་པ་དེ་བཞིན་ཉིད་དུ་འདོད། ། ཅེས་བྱ་བའི་ཚུལ་གྱིས་དེ་བཞིན་ཉིད་ཀྱི་བདག་ཉིད་ཀྱིས་ཆོས་ཐམས་ཅད་ཉིད་ལེགས་པར་གནས་པ་ཡིན་ནོ། ། དེ་བཞིན་ཉིད་ཀྱི་དེ་ཁོ་ན་ཉིད་ཀྱང་བསྒོམ་པར་བྱ་བསྒྲུབ་པར་བྱེད་པའི་ཐབས་ཤེས་རབ་ཉེ་བར་བསྟན་པའི་ཕྱིར། དེ་ལྟར་ཆོས་རྣམས་རོ་གཅིག་སྟེ། །
ཐོགས་པ་མེད་ཅིང་གནས་མེད་པར། ། ཇི་ལྟར་འབྱུང་བའི་ཏིང་འཛིན་གྱིས། ། འདི་དག་ཐམས་ཅད་འོད་གསལ་ཏེ། ། ཞེས་བྱ་བ་སྨྲས་ཏེ། དེ་ལྟར་ནི་འདིའི་རིམ་པས་སོ། ། རོ་གཅིག་པ་ནི་དེ་བཞིན་ཉིད་དུ་རོ་གཅིག་པའོ། ། ཆོས་ནི་ཕུང་པོ་དང༌། ཁམས་དང༌། སྐྱེ་མཆེད་རྣམས་སོ། ། གཟུགས་ལ་སོགས་པའི་མཚན་ཉིད་ནི་གཟུགས་ལ་སོགས་པ་རང་གི་མཚན་ཉིད་འཛིན་པའི་ཕྱིར་རོ། །
ཐོགས་པ་མེད་ཅིང་ཞེས་བྱ་བ་ནི་རང་བཞིན་ལ་སྒྲོ་བཏགས་པ་མེད་པའོ། ། གནས་པ་མེད་པར་ཞེས་བྱ་བ་ནི་མ་སྐྱེས་པ་སྟེ། ཡོད་པ་དང་མེད་པ་ལ་སོགས་པའི་རང་བཞིན་ལ་རབ་ཏུ་མི་གནས་པའི་ཕྱིར་རོ། ། རང་བཞིན་གྱིས་འོད་གསལ་བ་ཞེས་བྱ་བ་ནི་རང་བཞིན་གྱིས་དྲི་མ་སྤངས་པས་རང་རིག་པ་སྟེ། རབ་ཏུ་འོད་གསལ་བའི་ཕྱིར་རོ། ། དེ་ལྟར་གྱུར་པའི་དེ་བཞིན་ཉིད་ཀྱི་བདག་ཉིད་ཀྱིས་དེ་ཁོ་ན་ཉིད་ཀྱི་ཆོས་རྣམས་ཇི་ལྟར་མཐོང་ཞེ་ན། དེའི་ཕྱིར། ཇི་བཞིན་འབྱུང་བའི་ཏིང་འཛིན་གྱིས། ། ཞེས་བྱ་བ་སྨྲས་ཏེ། ཞི་གནས་དང་ལྷག་མཐོང་ཟུང་དུ་འཇུག་པ་དང་ལྡན་པའི་ལམ་ནི་ཇི་བཞིན་འབྱུང་བའི་ཏིང་ངེ་འཛིན་ནོ། །
འདི་ཉིད་ནི་སྒྲུབ་པར་བྱེད་པའི་དངོས་པོའོ། ། དེ་ལྟར་དངོས་པོ་གསུམ་དུ་བསྟན་ཏོ། ། དེ་བཞིན་འབྱུང་བ་ཉིད་ཀྱི་ཏིང་ངེ་འཛིན་གྱིས་མངོན་པར་འབྱུང་བ་ནི། ཇི་བཞིན་འབྱུང་བའི་ཏིང་འཛིན་ཡང༌། ། རབ་ཏུ་འཇུག་པའི་སེམས་ཀྱིས་འགྱུར། ། གང་ཕྱིར་དེ་ཡི་གནས་རིག་པས། ། དེ་ཉིད་རྒྱུན་མི་འཆད་ལས་སྐྱེ། ། ཞེས་བྱ་བ་སྨོས་ཏེ། འདི་ལྟར། རེ་ཞིག་བསྒོམ་པར་རབ་ཏུ་གྲགས་པའི་སེམས་ཅན་ཐམས་ཅད་ལ་སྙིང་རྗེ་ཆེན་པོ་ཉེ་བར་བཞག་པས་བྱང་ཆུབ་མཆོག་ཏུ་སེམས་བསྐྱེད་པར་བྱའོ། །
དེའང་རྣམ་པ་གཉིས་ཏེ། དང་པོར་ནི་འདོད་པ་རྣམས་ལ་སྨོན་པའི་མཚན་ཉིད་དོ། ། གཉིས་པར་ནི་འདོད་པའི་རྣམ་པའང་ཕ་རོལ་ཏུ་ཕྱིན་པ་ལ་སོགས་པར་རབ་ཏུ་འཇུག་པའི་རྣམ་པ་བྱང་ཆུབ་སེམས་ཀྱི་མཚན་ཉིད་དོ། ། དེ་སྐད་དུ། སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། སྨོན་དང་འཇུག་པའི་བྱ་བ་ཡིས། ། དེ་ཡི་དབྱེ་བ་རྣམ་པ་གཉིས། ། དེ་ནི་མགོན་པོས་ཡང་དག་བཤད། ། དང་པོར་འདོད་པའི་རྣམ་པ་སྟེ། །
སྦྱིན་ལ་སོགས་པར་འཇུག་རྣམས་ལ། ། གཉིས་པ་རུ་ནི་ཡོངས་སུ་གྲགས། ། ཞེས་བྱ་བའོ། ། འདོད་པའི་རྣམ་པ་ལའང་གསུམ་སྟེ། འདུན་པ་དང་བཅས་པས་འཇུག་པའི་དམ་པའི་ཆོས་ཀྱིས་མངོན་པར་བྱང་ཆུབ་པར་འདོད་པའི་མཚན་ཉིད་དང༌། བསམ་པ་དང་བཅས་པས་འཇུག་པའི་ཕ་རོལ་ཏུ་ཕྱིན་པའི་སྤྱོད་པ་ལ་འདོད་པའི་མཚན་ཉིད་དང༌། ལྷག་པའི་བསམ་པ་དང་བཅས་པས་འཇུག་པའི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་བསྒོམ་པར་འདོད་པའི་མཚན་ཉིད་དོ། ། དེ་ལའང་སེམས་གསུམ་ནི་ཆུང་ངུ་དང༌། འབྲིང་དང༌། ཆེན་པོ་སྟེ།
ལས་དང་པོ་པའི་སས་བསྡུས་པ་ཕ་རོལ་ཏུ་ཕྱིན་པའི་ཚུལ་ནི་མངོན་པར་རྟོགས་པའི་རྒྱན་ལ་སོགས་པ་ལས་བསྟན་ཏོ། ། དེ་ལས་གཞན་འཇུག་པའི་སེམས་ནི་གནས་སྐབས་རྣམ་པ་གསུམ་སྟེ། དེ་ལ་ལས་དང་པོ་པ་འཇུག་པའི་ལམ་གྱིས་བསྡུས་པ་སྦྱོར་བའི་གནས་སྐབས་ཏེ། དེའང་ངེས་པར་འབྱེད་པའི་ཆ་དང་མཐུན་པ་ཞེས་བསྟན་ཏོ། ། དེ་ལ་རྒྱུའི་གནས་སྐབས་ནི་ས་བཅུས་བསྡུས་པ་མཐོང་བ་དང་བསྒོམ་པའི་ལམ་གྱི་སྤྱོད་ཡུལ་ལོ། ། དེ་ནས་ཁྱད་པར་ཅན་གྱི་ལམ་གྱི་སྤྱོད་ཡུལ་སངས་རྒྱས་ཀྱི་སས་བསྡུས་པ་ནི་འབྲས་བུའི་གནས་སྐབས་སོ། ། དེ་སྐད་དུ། མཐའ་དག་པ་ནི་གཉིས་ཀྱིས་ཁྱབ། ། དེ་ལས་གནས་སྐབས་རྣམ་པ་བཞི། ། འབྲས་བུ་རྒྱུ་དང་སྦྱོར་དང་པོའི། །
ལམ་གྱི་གནས་སྐབས་ཐ་དད་པས། ། ཞེས་བྱ་བའོ། ། གང་ནས་བཟུང་ནའང་སྡོམ་པ་འཛིན་པ་སྔོན་དུ་འགྲོ་བས། སྦྱིན་པ་ལ་སོགས་པ་བསོད་ནམས་དང་ཡེ་ཤེས་ཀྱི་ཚོགས་ལ་རབ་ཏུ་འཇུག་པ་དེ་ནི་འཇུག་པའི་སེམས་སོ། ། དེ་སྐད་དུ། འགྲོ་བར་འདོད་པ་འགྲོ་བ་ཡི། ། བྱེ་བྲག་ཇི་ལྟར་ཤེས་པ་ལྟར། ། དེ་བཞིན་གྲངས་བཞིན་ཐ་དད་པ། ། མཁས་པ་ཡིས་ནི་ཤེས་པར་བྱ། ། ཞེས་པའོ། །
དེ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་སྤངས་པ་སྟེ། སྦྱིན་པ་ལ་སོགས་པའི་དགེ་བ་མཐའ་དག་མངོན་པར་འབྱུང་བའི་ཆོས་ཡང་དག་པར་སྡུད་པའི་ཐབས་ནི་བསོད་ནམས་ཀྱི་ཚོགས་སོ། ། ཤེས་རབ་ཀྱི་དེ་ཉིད་ཀྱིས་ཐབས་ཀྱི་དངོས་པོ་ཡོངས་སུ་གཅོད་པས་ཡེ་ཤེས་ཀྱི་ཚོགས་སོ། ། དེ་ལྟ་བས་ན་ཡང་དག་པའི་ཐབས་ཀྱིས་རིག་པའི་ཕྱིན་ཅི་མ་ལོག་པས་ཇི་ལྟ་བ་བཞིན་དུ་རང་དང་གཞན་གྱི་དོན་བྱེད་དོ། ། དེ་ལྟ་ནའང་ཐབས་དང་ཤེས་རབ་དག་གི་དེ་ཉིད་བསྟན་པར་བྱ་སྟེ། ས་ལ་ཞུགས་པས་ཀྱང་ངོ༌། ། དེ་སྐད་དུ་བཅོམ་ལྡན་འདས་ཀྱིས། རྨོངས་པའི་སྐྱེས་བུ་དེ་ནི་འདི་སྐད་སྨྲ་བར་བྱེད། ། ཚུལ་གཅིག་ཉིད་ཀྱིས་བྱང་ཆུབ་འཐོབ་པར་འགྱུར། ། གང་དེ་སྟོང་པ་ཉིད་ཀྱི་ཚུལ་ཡིན་ཏེ། །
ཞེས་པའོ། ། འདིའི་ཡང་ཐབས་ཤེས་རབ་ཀྱི་རང་བཞིན་རྟོག་པས་སྒྲོ་འདོགས་པ་དང་སྐུར་པ་འདེབས་པ་དག་སྤངས་པའི་དབུ་མ་རབ་ཏུ་མི་གནས་པ་རྟོགས་པའོ། ། ཤེས་རབ་ཀྱི་ནི་སྒྲོ་འདོགས་པ་སྤངས་པའི་ཕྱིར་རོ། ། ཐབས་ཀྱིས་ནི་སྐུར་པ་འདེབས་པ་སྤངས་པའི་ཕྱིར་རོ། ། དེ་ལ་དང་པོ་ཐོས་པ་ལས་བྱུང་བའི་ཤེས་རབ་བསྐྱེད་པར་བྱ་སྟེ། ལུང་གི་དོན་ལ་ངེས་པར་བྱའོ། ། དེ་ནས་བསམ་པ་ལས་བྱུང་བའི་རིགས་པ་དང་ལུང་དག་སོ་སོར་བརྟགས་ཏེ། ངེས་པ་དང་དྲང་བའི་དོན་ལ་ངེས་པས་ཡང་དག་པའི་དོན་བསྒོམ་པར་བྱའོ། ། ཡང་དག་པའང་མ་སྐྱེས་པའི་དེ་ཉིད་དོ། ། དེའང་བརྟན་པའི་རིགས་པས་རྟོགས་པར་བྱའོ། །
དེའི་ཕྱིར་རྣལ་འབྱོར་པས་དང་པོ་སེམས་བརྟན་པར་བྱ་བའི་ཕྱིར་ཞི་གནས་གྲུབ་པར་བྱའོ། ། ཞི་གནས་ཀྱིས་ཀྱང་རྙེད་པ་ལ་སོགས་པ་ལ་ལྟོས་པ་དང་བྲལ་བས་ཚུལ་བཞིན་དུ་གནས་ཏེ། སྡུག་བསྔལ་ལ་སོགས་པ་ལ་བཟོད་པས་རྩོམ་པའི་བརྩོན་འགྲུས་བསྐྱེད་པར་བྱའོ། ། དེ་སྐད་དུ། ཚུལ་ཁྲིམས་དང་ལྡན་པ་གང་སྡུག་བསྔལ་བཟོད་པ་ཡིན། ། གང་ལ་བརྩོན་འགྲུས་བརྟན་པ་བག་ཡོད་པ། ། གང་ལ་ཡང་དག་རབ་ཏུ་ལྡན་པ་ཡིས། ། དེ་ཡི་ཏིང་འཛིན་མྱུར་དུ་རྫོགས་པར་འགྱུར། ། ཞེས་པའོ། ། དེའི་ཕྱིར་ཚུལ་ཁྲིམས་ལ་སོགས་པའི་ཞི་གནས་ཀྱི་ཚོགས་ལ་གནས་པས།
ཡིད་དང་མཐུན་པའི་ས་ཕྱོགས་སུ། ལུས་དྲང་པོར་བསྲངས་ཏེ། བདེ་བའི་གདན་ལ་འདུག་ནས། སྙིང་རྗེ་ཆེན་པོ་མངོན་དུ་བྱས་ལ། སེམས་རྩེ་གཅིག་ཏུ་བསྐྱེད་པར་བྱའོ། ། དེ་ལ་རེ་ཞིག་དང་པོར་རྣལ་འབྱོར་པས་ཇི་ལྟར་ནུས་པས་ཕུང་པོ་དང༌། ཁམས་དང༌། སྐྱེ་མཆེད་རྣམས་ཐ་དད་པ་དང༌། གཟུགས་ཅན་དང་གཟུགས་ཅན་མ་ཡིན་པ་ཐ་དད་པའི་ཆོས་ཐམས་ཅད་ཀྱི་འདི་ཉིད་དམིགས་པར་བྱ་སྟེ། གཅིག་དང་དུ་མའི་རང་བཞིན་གྱིས་སྟོང་པ་ཉིད་དུ་ངེས་པར་བྱས་ལ།
དེ་ཉིད་ཀྱི་རྒྱུན་ལ་ཡང་ནས་ཡང་དུ་སེམས་བརླན་པར་བྱའོ། ། ཇི་སྲིད་དུ་ལུས་དང་སེམས་ཤིན་ཏུ་སྦྱངས་པ་ཐོབ་པར་གྱུར་པ་དེ་སྲིད་ཉིད་དུའོ། ། ཤིན་ཏུ་སྦྱངས་པ་ཐོབ་པར་གྱུར་པས་ནི་ཞི་གནས་རྫོགས་པར་འགྱུར་རོ། ། དེ་སྐད་དུ། དངོས་པོ་མཐའ་དག་ཡང་དག་དམིགས་པར་བྱ། ། ཕུང་པོ་ལ་སོགས་ཐ་དད་ངེས་གཟུང་སྟོང་ཉིད་དོ། ། དེ་ལ་རབ་ཏུ་འཇུག་པའི་ཡིད་ནི་ཇི་བཞིན་དུ། ། དེ་སྲིད་བར་དུ་ཏིང་ངེ་འཛིན་དང་རབ་ཏུ་ལྡན། ། ཞེས་པའོ། ། དེ་ནས་སླར་ཡང་ཏིང་ངེ་འཛིན་ལ་གནས་པས་ཤེས་རབ་ཀྱི་མིག་གིས་ཆོས་ཐམས་ཅད་དཔྱད་པར་བྱའོ། །
དཔྱད་ནས་སླར་རིམ་པར་བསྒོམ་པར་བྱའོ། ། དེས་ཐེ་ཚོམ་གྱི་ས་བོན་སེལ་བར་འགྱུར་རོ། ། དེ་བཞིན་དུའང་གང་ཞི་གནས་ལ་དམིགས་པས་ནི་སེམས་བརྟན་པར་འགྱུར་རོ། ། དེ་ཤེས་རབ་ཀྱིས་དཔྱད་པ་ལས་ཡང་དག་པའི་ཡེ་ཤེས་ཀྱི་སྣང་བ་སྐྱེ་བར་འགྱུར་རོ། ། དེ་ལ་མུན་པ་དང་སྣང་བ་བཞིན་དུ་སྟེ། དེས་སྒྲིབ་པ་རྣམས་སྤང་བར་འགྱུར་རོ། ། དེ་ཉིད་ཀྱི་ཕྱིར་འདི་དག་མིག་གི་སྣང་བ་བཞིན་དུ་ཡང་དག་པའི་ཡེ་ཤེས་སྐྱེ་སྟེ། ཕན་ཚུན་སོ་སོའི་ཡོན་ཏན་གྱིས་ངེས་པར་གནས་པའི་ཕྱིར་རོ། ། སྣང་བ་དང་མུན་པ་བཞིན་དུ་ཕན་ཚུན་འགལ་བ་དག་ནི་མ་ཡིན་ནོ། ། ཇི་བཞིན་མཉམ་བཞག་གྱུར་པའི་ཤེས་རབ་ཅེས་བྱ་བའི་ཚིག་གིས་སོ། །
གཅིག་ཏུ་ཤེས་རབ་དང་རྗེས་སུ་མཐུན་པའི་ཞི་གནས་སོ། ། དེའི་དོན་ནི་ཞི་གནས་དང་ལྷག་མཐོང་ཟུང་དུ་འཇུག་པ་དང་ལྡན་པའི་ལམ་སྦྱིན་པ་དང་ཚུལ་ཁྲིམས་ལ་སོགས་པ་ཐབས་དང་ལྡན་པར་འཇུག་པའི་སེམས་ཕ་རོལ་ཏུ་ཕྱིན་པའི་ཚུལ་ལ་རབ་ཏུ་གྲགས་པའོ། ། འདི་ཉིད་ཕུལ་དུ་བྱུང་བས་སྣང་བ་ལ་སོགས་པའི་ཏིང་ངེ་འཛིན་གྱི་རིམ་པས། དྲོད་ལ་སོགས་པ་ངེས་པར་མ་འབྱེད་པའི་ཆ་དང་མཐུན་པར་ཐོབ་པ་ནི་སྦྱོར་བའི་གནས་སྐབས་སོ། ། དེ་ནས་མཐོང་བའི་ལམ་ཐོབ་པ་ནི་རྒྱུའི་གནས་སྐབས་སོ། ། དེ་ནས་བསྒོམ་པའི་རིམ་གྱིས་འབྲས་བུའི་གནས་སྐབས་སོ། ། དེ་ལྟར་དེ་ཉིད་འཇུག་པའི་སེམས་ཕ་རོལ་ཏུ་ཕྱིན་པའི་ཚུལ་གྱིས་རབ་ཏུ་དབྱེ་བ་རྣམས་ནི་ཀ་མ་ལ་ཤཱི་ལ་ལ་སོགས་པས་བསྡུས་པ་དང་རྒྱས་པ་ལ་སོགས་པའི་སྒོ་ནས་བསྟན་ཏེ། དེ་ཉིད་དུ་རྟོགས་པར་བྱའོ། ། འདིར་ནི་རྒྱས་པའི་འཇིགས་པས་མ་བྲིས་སོ། ། དེ་ལྟ་བུར་འཇུག་པའི་སེམས་ནི་འདིར་དགོས་པ་མ་ཡིན་ཏེ།
འདིར་དེ་དཔྱད་པར་བྱ་བ་ཡོངས་སུ་མ་དག་པའི་ཕྱིར་རོ། ། འདིར་ཡང་དཔྱད་པ་མེད་པའི་སེམས་ཀྱིས་མངོན་དུ་བསྒོམ་པར་བྱ་བ་ཉིད་དོ། ། གང་ཡང་ཕ་རོལ་ཏུ་ཕྱིན་པའི་མན་ངག་ནི་བླ་མ་དམ་པའི་མན་ངག་གིས་བརྒྱན་པ་དང་བཅས་པས་ཟུང་དུ་འཇུག་པའི་དབུ་མ་ངེས་པར་རྟོགས་པའོ། ། དེ་ནི་དོན་དམ་པ་སྟོང་པ་ཉིད་རྣམ་པ་ཐམས་ཅད་ཀྱི་མཆོག་དང་ལྡན་པའི་ཤེས་རབ་ཉིད་དོ། ། ལྷུན་གྱིས་གྲུབ་པར་རྒྱུན་གྱིས་འཇུག་པར་འགྱུར་བ་ནི་ཞི་གནས་ཏེ། གཞན་དུ་མ་ཡིན་ནོ། ། ཆོས་རྣམས་ཐམས་ཅད་ཡོངས་ཤེས་ནས། ། བསྒོམ་དུ་མེད་ཉིད་སྒོམ་པ་ཡིན། ། ཞེས་བྱ་བའི་ཚིག་གིས་སོ། ། དེ་ལྟ་བུར་གྱུར་པ་ནི་ཞི་གནས་དང་ལྷག་མཐོང་ཟུང་དུ་འཇུག་པ་དང་ལྡན་པའི་ལམ་མོ། །
འབྲས་བུ་འཐོབ་པར་འགྱུར་བ་ལ་མོས་པར་གྱུར་པ་འཇུག་པའི་སེམས་ནི་འདིར་དགོས་པ་མ་ཡིན་ནོ། ། དེ་སྐད་དུ། ཆོས་ཀྱི་ཕུང་པོ་སྟོང་ཕྲག་རྣམས། ། རྟོག་པ་ཞེས་བྱ་སྟོང་པ་ཉིད། ། རྟོག་པ་འདི་དོན་དཔྱད་པ་ཡིན། ། བླ་མ་དམ་པའི་དཔྱད་པ་མེད། ། ཅེས་པའོ། ། གང་གིས་བུམ་པ་ལ་སོགས་འཛིན། ། བསམ་གཏན་དེ་ནི་དེ་ལ་སྦྱོར། ། རྣམ་པ་ཀུན་གྱི་ལུས་གཅིག་པོ། །
འདི་རྟོགས་རྟོགས་པ་ཆེན་པོར་འགྱུར། ། ཞེས་བྱ་བའང་ངོ༌། ། འདི་དག་ནི་གསལ་བར་བྱ་བའི་ཕྱིར། ། གང་ཕྱིར་འདི་ཡི་གནས་རིག་པས། ། དེ་ཉིད་རྒྱུན་མི་འཆད་ལས་སྐྱེས། ། ཞེས་བྱ་བསྟན་ཏོ། ། དེ་ནི་འཇུག་པའི་སེམས་ཀྱི་གནས་ཟུང་དུ་འཇུག་པ་དེ་བཞིན་ཉིད་ཀྱི་བདག་ཉིད་བླ་མ་དམ་པའི་མན་ངག་གིས་རིག་པ་དེ་ཉིད་སྟོང་པ་ཉིད་དང་སྙིང་རྗེ་དབྱེར་མེད་པ། དོན་དམ་པ་བྱང་ཆུབ་ཀྱི་སེམས་ཀྱི་མཚན་ཉིད་དོ། ། རྒྱུན་མི་འཆད་པ་ནི་སྐད་ཅིག་མ་སོ་སོ་ལ་སྐྱེ་བར་འགྱུར་བའོ། ། དེའི་བདག་ཉིད་ཀྱི་ཕྱིར་རྣལ་འབྱོར་པ་ཞེས་བྱའོ། །
དེ་ལ་དེའི་འཇུག་པ་བྱང་ཆུབ་ཀྱི་སེམས་གང་ཞེ་ན། ཤེས་དང་ཤེས་བྱ་རྣམ་བྲལ་བ། ། འགྲོ་བ་ཉིད་ནི་གཉིས་མེད་འདོད། ། ཅེས་བྱ་བ་སྨྲས་སོ། ། ཡང་གཉིས་མེད་ཅེས་བྱ་བ་ནི་རིག་བྱེད་སྨྲ་བ་ལྟར་རྟག་པ་གཅིག་པུ་ནི་མ་ཡིན་ནོ། ། འོན་ཀྱང་གང་གཅིག་ཀྱང་མ་ཡིན། དུ་མའང་མ་ཡིན་པ་ནི་འདིར་གཉིས་མེད་ཀྱི་དགོངས་པའོ། ། དེ་ལྟར་འགྱུར་བའང་འགྲོ་བ་ཉིད་དངོས་པོ་དང༌། དངོས་པོ་མ་ཡིན་པ་དང༌། འདོད་པ་ཞེས་བྱ་བ་ལ་སོགས་པས་བསྟན་ཏོ། །
དེ་ཉིད་ཇི་ལྟར་འགྱུར་ཞེས་བྱ་བ་ལ་སོགས་པ་ལ། ཤེས་དང་ཤེས་བྱ་རྣམ་བྲལ་བ། ། ཞེས་བྱ་བ་སྨྲས་ཏེ། དང་ཞེས་བྱ་བ་ནི་གང་གི་ཕྱིར་གྱི་དོན་ཏེ། གང་གི་ཕྱིར་ཤེས་དང་ཤེས་བྱའི་རྣམ་པ་དང་བྲལ་བ་ནི་འགྲོ་བའི་བདག་ཉིད་ཡིན་པའི་ཕྱིར་གཉིས་སུ་མེད་པའོ། ། དེ་ལ་ཤེས་དང་ཤེས་བྱ་རྣམ་པར་བྲལ་བ་ནི་རྣལ་འབྱོར་སྤྱོད་པ་པས་རབ་ཏུ་སྒྲུབ་པ་སྟེ། འགྲོ་བའི་ཡེ་ཤེས་ཙམ་དུ་རབ་ཏུ་སྒྲུབ་པར་བྱེད་པའི་ཕྱིར་རོ། ། དེའི་ཡང་ཤེས་པ་ཙམ་འགྲོ་བ་ལ་གསལ་བ་ནི་མ་སྐྱེས་པའི་ཕྱིར་མེད་པ་མ་ཡིན་ནོ། ། རང་བཞིན་མེད་པའི་ཕྱིར་ཡོད་པ་མ་ཡིན་ནོ། ། ཞེས་པའོ། །
ཤེས་པའི་རང་བཞིན་དང་བྲལ་བའི་འགྲོ་བའི་བདག་ཉིད་ནི་དབུ་མ་པས་རབ་ཏུ་སྒྲུབ་པའོ། ། འདི་ལྟ་བུའི་ཐབས་དང་ཤེས་རབ་ཀྱི་བདག་ཉིད་ནི་འགྲོ་བ་ཉིད་ཀྱི་ཤེས་པ་གཉིས་སུ་མེད་པའི་དེ་ཁོ་ན་ཉིད་ཀྱི་བྱང་ཆུབ་ཀྱི་སེམས་སོ། ། དེ་ལྟར་ནི་འགྱུར་མོད་ཀྱི། འགྲོ་བ་ཉིད་ཀྱི་གཉིས་སུ་མེད་པའི་དེ་བཞིན་ཉིད་ཀྱི་བྱང་ཆུབ་ཀྱི་སེམས་ཞེས་བྱ་བ་དེ་ཁོ་ན་ཉིད་དུ་དཔྱོད་པ་ནི་རྣམ་པར་རྟོག་པའི་རྒྱུ་མཚན་གྱིས་ཡིན་པའི་ཕྱིར་དང༌། ཇི་བཞིན་འབྱུང་བའི་ཏིང་ངེ་འཛིན་ཞེས་བྱ་བའང་གཉེན་པོའི་ཕྱོགས་ལ་དཔྱོད་པས་རྣམ་པར་རྟོག་པའི་རྒྱུ་མཚན་ནོ། ། དེ་ཉིད་བྱང་ཆུབ་རྟོགས་པའི་རང་བཞིན་ཅན་ཞེས་པས་འབྲས་བུ་ལ་དཔྱོད་པའི་རྣམ་པར་རྟོག་པའི་རྒྱུ་མཚན་གྱི་ཕྱིར་རོ། ། འདི་དག་ནི་ཡང་རྒྱུ་མཚན་གཞན་གྱིས་མངོན་དུ་གྱུར་པར་གཞན་དུ་སྣང་བར་འགྱུར་ལ། གཞན་ནི་ཡིད་ལ་མི་བྱེད་པས་ཡོངས་སུ་སྤང་བར་བྱ་ཞེས་བཅོམ་ལྡན་འདས་ཀྱིས་བསྟན་ཏེ། རྣམ་པར་མི་རྟོག་པ་ལ་འཇུག་པ་ལས་བསྟན་པ་དང་ཇི་ལྟར་མི་འགལ་ཞེ་ན། དེ་ལ་རེ་ཞིག་ཁ་ཅིག་འདི་སྐད་སྨྲ་སྟེ།
བསྒོམ་པ་འབྱུང་བའི་ཚོགས་པས་དང་པོར་བརྗོད་པ་ཉིད་དེ། བསྒྲུབ་པར་བྱ་བ་དང༌། སྒྲུབ་པར་བྱེད་པ་དང༌། དེ་ཁོ་ན་ཉིད་དོ། ། གཞན་དུ་ན་བསྟན་པ་འབྲས་བུ་མེད་པར་ཐལ་བར་འགྱུར་བའི་ཕྱིར་རོ། ། ཕྱི་ནས་གོམས་པར་གྱུར་ན་ནི་བསྒྲུབ་བྱ་ལ་སོགས་པའི་རྒྱུ་མཚན་སྤང་བར་བསྟན་ཏེ། རྒྱུ་མཚན་ཡང་ནི་ཤེས་པའི་སྦྱོར་བ་སྤངས་པའི་ཕྱིར་རོ། ། ཞེས་བྱའོ། ། དེའི་ཤེས་པའི་དང་པོར་བྱ་བ་ཉིད་དེ། ཇི་ལྟར་འགལ་བར་འགྱུར།
འདི་ནི་རབ་ཀྱི་ལན་མ་ཡིན་ཏེ། འདིས་མ་བཟོད་པས་ལན་ནི་གཞན། ། གཉིས་དང་བྲལ་བར་རློམ་པ་ཡང༌། ། གང་ཕྱིར་དེ་ཉིད་འོད་གསལ་འདོད། ། ཅེས་བྱ་བ་སྨྲས་ཏེ། འདི་ནི་འདིར་དགོས་པ་ཡིན་ཏེ། དེ་ཡོངས་སུ་ཤེས་པས་དེ་ཁོ་ན་ཉིད་དེ། དེ་ཁོ་ན་ཉིད་རྟོགས་པར་བྱ་བའི་ཕྱིར་དཔྱོད་པ་གསུམ་པོ་རྣམ་པར་སྤང་བར་བྱ་བར་བསྟན་པ་ཡིན་ཏེ། མཐའ་བཞི་ཡོངས་སུ་སྤངས་པ་བཞིན་ནོ། ། གཉེན་པོའི་ཕྱོགས་ལ་མི་གནས་ཤིང༌། །
དེ་ཉིད་ལ་ཡང་མི་ཆགས་པས། ། གང་གིའང་འབྲས་བུ་མི་འདོད་པས། ། དེའི་ཕྱིར་ཕྱག་རྒྱ་ཆེན་པོར་ཤེས། ། ཞེས་བྱ་བའི་ཚིག་གིས་སོ། ། འདིར་ཡང་ཕྱག་རྒྱ་ཆེན་པོ་ཞེས་བྱ་བ་ནི་ཕྱག་རྒྱ་ཆེན་པོའི་དེ་ཁོ་ན་ཉིད་ཀྱི་མན་ངག་སྟེ། དངོས་པོའི་དེ་ཁོ་ན་ཉིད་ཡོངས་སུ་ཤེས་པའོ། ། ཡང་དཔྱད་པ་གསུམ་པོ་འདི་རྣམས་ཀྱང་སྟེ། མཐའ་བཞི་ལ་ནི་མཉམ་བརྟེན་ནས། ། མཐའ་བཞི་ལས་ནི་རྣམ་པར་དག ། ཅེས་བྱ་བ་ཉིད་ཀྱིས་དེ་ཁོ་ན་ཉིད་དུ་མ་ཡིན་པས་འགལ་བ་མ་ཡིན་ནོ། །
གཉིས་དང་བྲལ་བ་ནི་གཉིས་སུ་མེད་པའོ། ། རློམ་པ་ནི་དེ་ཁོ་ན་ཉིད་དུ་དཔྱོད་པའི་རྣམ་པར་རྟོག་པའོ། ། འདིའང་འོད་གསལ་བའི་རང་བཞིན་ལས་མེད་པས་རང་བཞིན་གྱིས་རྣམ་པར་དག་པའི་ཕྱིར་རོ། ། དེ་ལྟར་བསྒྲུབ་པར་བྱ་བ་དང་སྒྲུབ་པར་བྱེད་པའང་འོད་གསལ་གྱི་རང་བཞིན་དུ་རྟོགས་པར་བྱའོ། ། ཡང་འདིར་རྒྱུ་མཚན་ཡོངས་སུ་སྤངས་པས་ཡིད་ལ་མི་བྱེད་པ་ཞེས་བྱ་བ་ནི་འདིར་མིག་བཙུམས་པ་ལྟར་བུམ་པ་དང་སྣམ་བུ་ལ་སོགས་པ་ཅིའང་མི་མཐོང་བ་ནི་ཡིད་ལ་བྱེད་པ་མེད་པ་ནི་མེད་དོ། ། ཡང་ན་རྣམ་པར་དཔྱད་པའམ། བླ་མའི་མན་ངག་གིས་དངོས་པོ་མི་དམིགས་པ་ཉིད་ནི་ཡིད་ལ་མི་བྱེད་པའོ། ། དེ་སྐད་དུ། འགྲོ་དང་གནས་དང་འདུག་པ་དང༌། ། ཉལ་བ་ན་ཡང་མཉམ་པར་བཞག །
ཉན་དང་བལྟ་དང་དེ་བཞིན་སྣོམ། ། རེག་པ་དང་ནི་མྱོང་བ་དང༌། ། ཤེས་རབ་མིག་ནི་དག་པ་ཡིས། ། རྣམ་པར་དཔྱད་དང་མན་ངག་ལས། ། ཆོས་རྣམས་ཐམས་ཅད་མ་སྐྱེས་ཕྱིར། ། མཐོང་བ་ཡང་ནི་མི་མཐོང་འགྱུར། ། ཞེས་བྱ་བའོ། ། དེའི་ཕྱིར་རྒྱུ་མཚན་གྱིས་ཡིད་ལ་མི་བྱེད་པར། རྒྱུ་མཚན་མེད་པར་ཡོངས་སུ་ཤེས་པ་ཉིད་དོ། ། ཡང་ནི་རྒྱུ་མཚན་ལ་དཔྱོད་པའི་རྣམ་པར་རྟོག་པ་ཞེས་བྱ་བ་མཚན་མར་འཛིན་པའི་རྣམ་པར་དཔྱོད་པའོ། །
དེའང་མ་སྐྱེས་པ་ཉིད་དེ་རྣམ་པར་དག་པར་བཅོམ་ལྡན་འདས་ཀྱིས་བསྟན་ཏེ། ཇི་སྐད་དུ་བཅོམ་ལྡན་འདས་ཀྱིས་ཏིང་ངེ་འཛིན་གྱི་རྣལ་པོ་ལས། ཡང་དག་ཤེས་ཕྱིར་མཚན་མར་འཛིན། ། ཉེ་བར་འཛིན་པར་ངེས་པར་བསྟན། ། མཚན་མར་འཛིན་པ་མེད་པ་ཡང༌། ། རྣམ་པར་ངེས་ན་བསྟན་པ་ཡིན། ། མཚན་མའི་རང་བཞིན་ཤེས་ན་ཡང༌། ། དེ་ལྟར་མཚན་མ་འབྱུང་མི་འགྱུར། ། མཚན་མ་འདི་ནི་སྤང་བར་བྱ། ། མཚན་མེད་མཐོང་བ་ལ་འཇུག་འགྱུར། །
མཚན་མ་སྤྲོས་པ་ལ་སྤྱོད་པས། ། མཚན་མ་ལས་ནི་གྲོལ་བ་མེད། ། གང་འདི་མཚན་མ་སྐྱེས་པ་ན། ། གང་གིས་མཚན་མ་སྐྱེས་པ་ཡིན། ། མཚན་མ་གང་ལ་གང་གིས་རེག ། གང་གིས་མཚན་མ་འགོག་པར་བྱེད། ། གང་གིས་མཚན་མ་སྐྱེ་འགྱུར་བ། ། བློ་ཡིས་ཆོས་རྣམས་ཐོབ་པ་མེད། ། སེམས་འདི་ཡིས་ནི་དེ་བཞིན་སེམས། ། དེ་ཕྱིར་མཚན་མ་འབྱུང་མི་འགྱུར། །
གང་ལ་མཚན་མ་མ་སྐྱེས་པ། ། ཇི་ལྟར་མཚན་མ་འགག་པར་འགྱུར། ། ཞེས་བྱའོ། ། དེ་ལྟར་གྱུར་པའི་སེམས་མེད་པ་དང༌། རྣམ་པར་རྟོག་པ་མེད་ཅེས་བྱ་བ་ནི་སེམས་དང༌། རྣམ་པར་རྟོག་པ་འདི་ཉིད་དག་ནི་རང་བཞིན་མེད་པའི་ཤེས་པ་དེ་ཁོ་ན་ཉིད་དེ། མེད་པ་ནི་མ་ཡིན་ནོ། ། དེ་སྐད་དུ་ཟུང་དུ་འཇུག་པའི་དབུ་མ་ལས། སེམས་པའི་རྣམ་རྟོག་སྦྱོར་བ་ཡང༌། ། དེ་ནི་བསམ་མེད་རྟོག་པ་མེད། །
རྣམ་པ་ཀུན་མཆོག་ཐམས་ཅད་ཀྱི། ། དབང་པོ་ལས་འདས་རྣམ་པ་མེད། ། དངོས་དང་དངོས་མེད་བདག་ཉིད་དེ། ། དངོས་དང་དངོས་མེད་རྣམ་པར་སྤངས། ། མཐའ་བཞི་དང་ནི་མཉམ་ལྡན་པས། ། མཐའ་བཞི་ལས་ནི་རྣམ་པར་གྲོལ། ། སྣ་ཚོགས་གཞག་པའི་སྣ་ཚོགས་མེད། ། དོགས་པ་མེད་པས་བདེ་བ་ཆེ། ། འབྲས་བུ་དེ་ཉིད་རྣམ་དག་པས། ། དཔྱོད་པ་ཉིད་ནི་དཔྱད་པ་མེད། །
དེ་དང་དེ་སྐྱེས་འཐོབ་པ་རྣམས། ། མ་སྐྱེས་པ་ཡི་རང་བཞིན་ནོ། ། དེ་ཕྱིར་རང་རིག་མ་སྐྱེས་ཕྱིར། ། རང་གིས་མ་སྐྱེས་འདོད་པ་ཡིས། ། དཔྱོད་པའི་མཐའ་ལ་མི་གནས་སོ། ། རྟོག་པ་དེ་ནི་འགྱུར་བ་མེད། ། ཅེས་པའོ། ། ཡང་བླ་མའི་ཞལ་སྔ་ནས། རྣམ་རྟོག་འདི་ནི་རྟེན་ཅིང་འབྱུང༌། ། འབྲེལ་བ་བསྒོམ་པ་མ་ཡིན་ནོ། །
དེ་ཉིད་མྱ་ངན་འདས་པ་སྟེ། ། སེམས་ནི་འཁྲུལ་པར་མ་བྱེད་ཅིག ། ཅེས་དང༌། ཡང༌། ཀུན་རྟོག་དོགས་པ་ཀུན་བྲལ་ནས། ། ཇི་ལྟར་བདེ་བ་བཞིན་དུ་རྒྱུ། ། ཞེས་གསུངས་པའོ། ། དེ་ལྟར་ཡང་བཅོམ་ལྡན་འདས་ཀྱིས། གང་གིས་དེ་ཉིད་འདོད་པ་ཡིས། ། སེམས་པ་ཀུན་ལ་མི་སེམས་པ། །
གང་སེམས་གང་གིས་བསམ་དུ་མེད། ། དེ་ནི་བསམ་དུ་མེད་པར་འགྱུར། ། ཇི་ལྟར་སེམས་ཅན་དེ་བཞིན་སེམས། ། ཇི་ལྟར་སེམས་པ་དེ་བཞིན་རྒྱལ། ། གང་གིས་བློ་ཡིས་བསམ་དུ་མེད། ། སེམས་འདི་ཉིད་ནི་རབ་ཏུ་བསྟན། ། གང་གིས་རྒྱུན་འདིར་སེམས་པ་ནི། ། ནམ་ཡང་འབྱུང་བར་འགྱུར་བ་མེད། ། གང་ལ་སེམས་པ་བསམ་མེད་པ། ། སེམས་པ་ཐམས་ཅད་རྣམ་པར་བྲལ། །
སེམས་པ་ཉིད་ནི་བཀུག་ནས་སེམས། ། རིང་པོའི་དུས་སུ་རྣམ་སེམས་ན། ། སེམས་པ་ཉིད་ནི་ཡིད་བྱེད་པས། ། སེམས་པ་ཟད་པར་འགྱུར་བ་མེད། ། སེམས་པ་འདི་ནི་སེམས་པ་ཆེ། ། ཆོས་ཀྱི་སེམས་པ་བླ་ན་མེད། ། ཆོས་ཀྱི་སེམས་པ་འདི་ཡིས་ནི། ། ཡང་དག་སེམས་ལ་འཇུག་པར་འགྱུར། ། ཞེས་པའོ། ། འདི་དག་ཉིད་ལ་དགོངས་ནས་བླ་མ་རྡོ་རྗེས།
ཡེ་ཤེས་གང་ཞིག་འབད་མེད་པར། ། བསམ་དུ་མེད་ཅེས་དེ་ལ་བརྗོད། ། བསམས་ནས་གང་ཞིག་བསམ་མེད་བྱེད། ། དེ་ནི་བསམ་དུ་མེད་མི་འགྱུར། ། ཞེས་གསུངས་པའོ། ། ཡང་ན་ཐབས་དང་ཤེས་རབ་གཉིས་སུ་མེད་པ་དེ་ཉིད་གཉིས་སུ་མེད་པའི་རྣམ་པར་དབྱེར་མེད་པ་དཔྱད་དུ་མེད་པའི་དེ་ཉིད་ནི་འགྲོ་བ་ཉིད་དོ། ། དེའི་ཕྱིར་ཐབས་དང་ཤེས་རབ་ཀྱི་བདག་ཉིད་ནི་དངོས་པོ་དང་དངོས་པོ་མེད་པ་དག་རོ་མཉམ་པའི་དངོས་པོ་ནི་གཉིས་སུ་མེད་པའི་ཡེ་ཤེས་སོ། ། འདི་ཉིད་ཀྱང་མཆོག་གི་རྣལ་འབྱོར་རོ། ། དེའི་རྣལ་འབྱོར་ཉིད་ནི་རྣལ་འབྱོར་པ་སྟེ། དེའི་སྤྱོད་པ་ཉེ་བར་བསྟན་པའི་ཕྱིར་ཏེ།
དེ་ལྟའི་དེ་ཉིད་ངེས་རྟོགས་ནས། ། ཇི་ལྟ་དེ་ལྟར་གང་དེས་ན། ། རྣལ་འབྱོར་མིག་ནི་རྒྱས་འགྱུར་བས། ། ཀུན་ཏུ་སེང་གེ་དེ་བཞིན་རྒྱུ། ། ཞེས་བྱ་བ་སྨྲས་ཏེ། འདིའི་སྔར་བསྟན་པའི་གཉིས་སུ་མེད་པའི་དེ་ཁོ་ན་ཉིད་དུ་བླ་མ་དམ་པའི་མན་ངག་གིས་ངེས་པར་རྟོགས་པའི་རྣལ་འབྱོར་པས་སོ། ། གསུངས་པར་བྱ་བ་ནི་དེ་ཁོ་ན་ཉིད་ངེས་པར་རྟོགས་པའི་རྒྱུ་ཉིད་དོ། ། རང་འདོད་པའི་སྤྱོད་པའི་རྒྱུར་ཡང་བསྟན་པ་ཡིན་ཏེ། གང་ཞིག་དངོས་མེད་ཤེས་རབ་སྟེ། ། ཐབས་ནི་དངོས་པོའི་མཚན་ཉིད་དོ། །
ཐབས་དང་ཤེས་རབ་སྙོམས་འཇུག་པས། ། རྣལ་འབྱོར་ཞེས་ནི་བྱ་བར་བཤད། ། ཅེས་བྱ་བ་གསུང་རབ་ལས་སོ། ། རྣལ་འབྱོར་གང་ལ་ཡོད་པ་དེ་ནི་རྣལ་འབྱོར་པའོ། ། རྒྱུ་ཞེས་བྱ་བ་ནི་རང་ལ་འདོད་པའི་གནས་པས་རྒྱུ་བར་བྱ་བའོ། ། གང་དེས་ཞེས་བྱ་བ་ནི་ཟས་ཀྱིས་སོ། ། བཟའ་དང་བཟའ་མིན་དེ་བཞིན་དུ། ། ཇི་ལྟར་རྙེད་པ་བཟའ་བར་བྱ། ། འདོད་དང་མི་འདོད་རྣམ་རྟོག་རྣམས། ། འཛིན་པ་འདིར་ནི་མི་བྱའོ། །
ཞེས་ཀྱང་གསུང་རབ་ལས་སོ། །

ཇི་ལྟ་དེ་ལྟར་ཞེས་བྱ་བ་ལ་སོགས་པ་ནི་གང་དང་གང་དེའི་ལུས་དང༌། ངག་དང༌། ཡིད་ཀྱི་རྣམ་པས་སོ། ། དེ་སྐད་དུ་བཅོམ་ལྡན་འདས་ཀྱིས། རྐང་པ་འཁྲུ་བ་དང༌། སོ་རྩི་ཟ་བ་དང༌། འཐོར་འཐུང་འཐུང་བ་དང༌། དྲིལ་ཕྱིས་བྱེད་པ་དང༌། ལག་པས་ཉེད་པ་དང༌། གོས་ཀྱིས་སྨད་འགེབས་པ་དང༌། འབྱུང་བ་དང༌།
སྐད་སྨྲ་བ་དང༌། འགྲོ་བ་དང༌། གནས་པ་དང༌། དགོད་པ་དང༌། ཁྲོ་བ་དང༌། མ་རིག་པ་དང་སྡང་བའི་སེམས། ། སྐད་ཅིག་ཀྱང་ནི་གཞན་སེམས་མེད། ། འགྲུབ་ཕྱིར་དངོས་གྲུབ་འདོད་པ་ཡིས། ། གང་གིས་བློ་ནི་གཞན་མི་བྱ། ། ཞེས་པའོ། །
མིག་ནི་རྒྱས་འགྱུར་ཞེས་བྱ་བ་ནི་ཆོས་ཐམས་ཅད་དེ་བཞིན་ཉིད་ཀྱི་བདུད་རྩིའི་རང་བཞིན་གྱིས་གཉེན་པོའི་ཕྱོགས་མེད་པ་དང༌། དབང་པོ་མ་བསྡོམས་པ་མེད་པ་སྟེ། འདོད་པའི་ལོངས་སྤྱོད་ཐམས་ཅད་ཀྱི་སྒོ་ནས་སོ། ། དེ་སྐད་དུ། དཀའ་ཐུབ་སྡོམ་པ་མི་བཟད་པས། ། བསྙེན་ཀྱང་འགྲུབ་པར་མི་འགྱུར་གྱིས། ། འདོད་པའི་ལོངས་སྤྱོད་ཐམས་ཅད་ལ། ། བསྟེན་ན་མྱུར་དུ་འགྲུབ་པར་འགྱུར། ། ཞེས་པའོ། ། ཡང༌།
ལུས་ངག་ཡིད་ནི་ལེགས་དག་པས། ། ཐོབ་པ་བྱང་ཆུབ་འཐོབ་པར་འགྱུར། ། ཞེས་བྱ་བའོ། ། འོ་ན་གསང་སྔགས་ཀྱི་ཚུལ་གྱིས་རྣལ་འབྱོར་པ་དང་བྱེ་བྲག་ཅི་ཡོད་ཅེ་ན། ཕྱག་རྒྱ་བཞིའི་རྗེས་སུ་འགྲོ་བ་མེད་པའི་ཕྱིར་དང༌། ལྷའི་ང་རྒྱལ་གྱི་བདེ་བ་ཆེན་པོའི་རོ་མེད་པས་བཏང་སྙོམས་ཀྱི་རྣམ་པས་མངོན་པར་བྱང་ཆུབ་པ་དུས་རིང་པོས་རྫོགས་པའི་ཕྱིར་བསྒྲུབ་པར་བྱ་བ་དང་སྒྲུབ་པར་བྱེད་པ་གཉིས་ཀྱི་རྣམ་པས་བྱེ་བྲག་ཉིད་ཤིན་ཏུ་ཆེ་བའོ། ། གཞན་གྱིས་ཕ་རོལ་ཏུ་ཕྱིན་པའི་ཚུལ་གྱི་རྣལ་འབྱོར་པ་ལས་འདི་ཁྱད་པར་ཡོད་དོ། ། བླ་མ་དམ་པའི་གདམས་ངག་གིས་དཔྱད་པའི་སྟོང་པ་ཉིད་ཟུང་དུ་འཇུག་པའི་དེ་བཞིན་ཉིད་ངེས་པར་རྟོགས་པས་ཤིན་ཏུ་ཁྱད་པར་འཕགས་པའི་ཕྱིར་རོ། ། དེའི་ཕྱིར་འདི་ཉིད་དཀའ་བའི་སྤྱོད་པ་མེད་པ་འདི་ཉིད་ནི་སྟོང་པ་ཉིད་དུ་རོ་གཅིག་པའི་དེ་ཁོ་ན་ཉིད་ཤིན་ཏུ་ཤེས་པ་དག་ནི་ཡུལ་གྱི་གྲོང་གིས་སྦྲུལ་འཛིན་པ་ལྟར། སྦྲུལ་ལ་རྩེའང་དེས་མི་འབིགས་པར་མི་འགྱུར་རོ། །
འདི་ཉིད་ལ་དེ་ཁོ་ན་ཉིད་ཀྱི་ཡེ་ཤེས་ཕྱག་རྒྱ་ཆེན་པོ་ཞེས་ཁ་ཅིག་བརྗོད་དེ། ཇི་སྐད་དུ། ཐབས་དང་ཤེས་རབ་མཉམ་སྦྱོར་བས། ། བསྒོམ་པ་ཉིད་ནི་རྣལ་འབྱོར་མཆོག ། ཕྱག་རྒྱ་ཆེན་པོར་མཉམ་སྦྱོར་བས། ། བསྒོམ་པ་རུ་ནི་རྒྱལ་བས་བཤད། ། ཅེས་པའོ། ། ཐབས་དང་ཤེས་རབ་མཉམ་པར་སྦྱོར་བ་སྒོམ་པ་ཙམ་ནི་ཕྱག་རྒྱ་ཆེན་པོ་བསྒོམ་པ་མ་ཡིན་ཏེ། ཕ་རོལ་ཏུ་ཕྱིན་པའི་ཚུལ་དང་སྔགས་ཀྱི་ཚུལ་དག་ཐ་དད་མེད་པར་ཐལ་བར་འགྱུར་བའི་ཕྱིར་རོ། ། ཞེས་སྔགས་པ་དག་གོ །
སྦྱིན་པ་ལ་སོགས་པ་བྱ་བའི་སྒོ་ནས་ཕ་རོལ་ཏུ་ཕྱིན་པའི་ཐེག་པ་དམན་པ་མ་ཡིན་ཏེ། དབང་པོ་རབ་ཀྱིས་དེའི་ཡང་སྦྱིན་པ་ལ་སོགས་པ་ནི་སེམས་ཙམ་ཡིན་པའི་ཕྱིར་རོ། ། དེ་སྐད་དུ། འབྲས་བུར་བཅས་པའི་ནོར་ཐམས་ཅད། ། སྐྱེ་བོ་མ་ལུས་ལ་གཏོང་སེམས། ། དེའི་ཕྱིར་སེམས་ཉིད་དེ་ཉིད་ནི། ། སྦྱིན་པའི་ཕ་རོལ་ཕྱིན་པར་བཤད། ། ཅེས་པའོ། ། ཡང་ན་མིག་ནི་རྒྱས་འགྱུར་བས། ། ཞེས་བྱ་བ་ནི་དེ་བཞིན་ཉིད་ཀྱི་རང་བཞིན་ཆོས་ཐམས་ཅད་རྟོགས་པའི་མིག་འབྲུ་ཚུགས་སོ། །
དེ་སྐད་དུ། སྟོང་པ་ཉིད་ཀྱིས་སྟོང་པ་ལྟར། ། མིག་ནི་འབྲུ་ཚུགས་བྱེད་པར་འགྱུར། ། མགོ་ནི་དམའ་བར་བྱེད་པ་དང༌། ། སེམས་དང་སེམས་བྱུང་བསླན་པར་བྱེད། ། ཅེས་པའོ། ། སེང་གེ་ཇི་བཞིན་ཞེས་བྱ་བ་ནི་སེང་གེ་བཞིན་དུའོ། ། ཀུན་ཏུ་ཞེས་བྱ་བ་ནི་ཐམས་ཅད་ལ་འཇིགས་པ་མེད་པའོ། ། རྗེས་སུ་རྣལ་འབྱོར་པ་རྒྱུ་བར་བྱ་ཞེས་བྱ་བ་ནི་སྤྱོད་ལམ་རྣམ་པ་བཞིར་སྤྱོད་པས་རྒྱུ་བར་བྱའོ། ། དེ་སྐད་དུ།
ལུས་ཀྱི་ལས་ནི་སྤྱོད་ལམ་ཡིན། ། ཞེས་བྱ་བ་ལ་སོགས་པའོ། ། དེ་སྐད་དུ་བཅོམ་ལྡན་འདས་ཀྱིས། བརྒྱ་བྱིན་དང་མཚུངས་ལྷ་མིན་ཡང༌། ། མདུན་ན་ངེས་པར་གནས་གྱུར་ཀྱང༌། ། དེ་ལ་འཇིགས་པར་མི་བྱ་སྟེ། ། སེང་གེའི་ཚུལ་དུ་རྒྱུ་བར་བྱ། ། ཞེས་པའོ། ། སླར་ཡང་དེ་ཉིད་ཀྱི་སྤྱོད་པ། འཇིག་རྟེན་ཆོས་ལས་རྣམ་ལོག་འདིས། །
སྨོན་པའི་བརྟུལ་ཞུགས་ལ་བརྟེན་ནས། ། དམིགས་པ་མེད་པས་ཐམས་ཅད་བྱེད། ། རང་བྱིན་བརླབས་པས་རྣམ་བརྒྱན་པའོ། ། ཞེས་བྱ་བ་སྨྲས་ཏེ། འཇིག་པས་ནི་འཇིག་རྟེན་ཏེ། ཕུང་པོ་ལྔའོ། ། དེའི་ཆོས་ནི་རང་བཞིན་ནོ། ། དེ་ལས་རྣམ་པར་ལོག་པ་ནི་ཤིན་ཏུ་འདས་པའོ། ། རང་བཞིན་དམན་པ་དེ་ཉིད་ཀྱིས་ཀྱང་ཉི་ཚེ་བའི་བདེ་བ་དང༌། སྡུག་བསྔལ་དང༌།
རྙེད་པ་དང༌། མ་རྙེད་པ་དང༌། གྲགས་པ་དང༌། མ་གྲགས་པ་དང༌། བསྟོད་པ་དང༌། སྨད་པ་ཞེས་བྱ་བ་འཇིག་རྟེན་པའི་ཆོས་ཀྱང་ཤིན་ཏུ་འདས་པ་ཉིད་ཡིན་ནོ། ། དེ་སྐད་དུ། གང་ཕྱིར་འཇིག་རྟེན་ལ་བརྟེན་ནས། ། ཕུང་པོར་འཇིག་རྟེན་ངས་བཤད་དོ། ། གང་འདི་བརྟེན་པར་བྱ་བ་ཡིས། །
འཇིག་རྟེན་ཆོས་ལས་རྣམ་པར་གྲོལ། ། བྱང་ཆུབ་སེམས་དཔའ་མཁས་པ་གང༌། ། འཇིག་རྟེན་རང་བཞིན་ཤེས་པ་ཉིད། ། ཕུང་པོ་ཉིད་དང་ཡང་དག་ལྡན། ། འཇིག་རྟེན་ཆོས་དང་མི་ལྡན་པས། ། རྙེད་པ་དང་ནི་མ་རྙེད་པ། ། དེ་བཞིན་གྲགས་དང་མ་གྲགས་པ། ། བསྟོད་དང་སྨད་དང་བདེ་དང་སྡུག ། འཇིག་རྟེན་རྣམས་ཀྱིས་མི་གཡོས་སོ། ། དེ་ནི་དེར་བསྟན་ཤེས་རབ་ཆེ། །
འཇིག་རྟེན་པ་ཡི་ཆོས་མཁས་པ། ། འཇིག་རྟེན་པ་ཡིས་འཇིག་པར་མཐོང༌། ། འདི་ནི་གཡོ་བར་ཡང་མི་འགྱུར། ། འཇིག་རྟེན་གཉིས་ལས་ཀུན་ཏུ་འབྱུང༌། ། ཕྱིན་ཅི་ལོག་ལ་ཀུན་ཏུ་གནས། ། དེ་ལས་འཇིག་རྟེན་འགྲོ་ཤེས་ཉིད། ། མཁས་པས་འགྲོ་བ་འགྲོ་བར་འགྱུར། ། འགྲོ་བ་དྲུག་གི་འཇིག་རྟེན་གང༌། ། འགྲོ་བ་དེ་འདིར་རྣམ་ཤེས་བྱ། ། དེ་ཡིས་འཇིག་རྟེན་འགྲོ་བ་ཐོབ། །
མི་བདེན་སྐྱེ་བོ་འགྲོ་བ་གང༌། ། དཔའ་བོ་དེ་ནི་འཇིག་རྟེན་རྒྱུ། ། གང་གིས་མི་གོས་པདྨ་བཞིན། ། འཇིག་རྟེན་པ་ཡང་ཉམས་མི་འགྱུར། ། ཆོས་དབྱིངས་གང་ཕྱིར་ལེགས་པར་གནས། ། འཇིག་རྟེན་ཆོས་རྣམས་མི་ཤེས་པ། ། དེ་ཉིད་འཇིག་རྟེན་ལ་སྤྱོད་དོ། ། དེ་ཉིད་ལ་ནི་བློ་ལྡན་སྤྱོད། ། འཇིག་རྟེན་མཚན་ཉིད་མེད་པར་ཤེས། ། ཇི་ལྟར་ནམ་མཁའི་མཚན་ཉིད་དེ། །
ནམ་མཁའ་ཡང་ནི་མཚན་ཉིད་མེད། ། དེས་ན་དེ་རྣམས་འགྲོ་བར་ཤེས། ། འཇིག་རྟེན་ཆོས་ཀྱིས་མི་གོས་སོ། ། ཇི་ལྟར་འཇིག་རྟེན་རབ་ཤེས་པ། ། དེ་ལྟར་སྲོག་ཆགས་རྣམས་ལ་འཆང༌། ། འཇིག་རྟེན་པ་ཡང་མི་ཉམས་པར། ། ཆོས་རྣམས་ཀྱི་ནི་རང་བཞིན་ཤེས། ། འཇིག་རྟེན་ཆོས་ནི་འདི་ཉིད་ལ། ། ཕུང་པོའི་རང་བཞིན་ཡོད་མ་ཡིན། ། གང་ཞིག་དེ་ལྟར་རབ་ཤེས་ན། །
དེ་རྣམས་འཇིག་རྟེན་དག་ཏུ་གནས། ། གང་གིས་ཕུང་པོ་ཡོངས་ཤེས་ན། ། མ་སྐྱེས་པ་གང་མི་འབྱུང་བའོ། ། འཇིག་རྟེན་དེ་ཡང་སྤྱོད་པ་ཡིས། ། འཇིག་རྟེན་ལ་ཡང་མི་བརྟེན་ནོ། ། འཇིག་རྟེན་ཆོས་ནི་མི་ཤེས་པའི། ། མི་མཁས་པ་ནི་རྩོད་པར་བྱེད། ། འདི་དག་བདེན་ནམ་བརྫུན་པ་མིན། ། གང་གིས་གཉིས་མེད་མིང་གིས་གནས། ། རྩོད་པ་འདི་ནི་ཡོད་མ་ཡིན། །
དེ་བཞིན་འཇིག་རྟེན་པ་ཡི་ཆོས། ། ང་ཡིས་ཤེས་ནས་ཡང་དག་བསྟན། ། གང་ལ་རྩོད་པ་མེད་པའི་ཆོས། ། གང་ཕྱིར་ཆོས་ནི་སངས་རྒྱས་བསྟན། ། འཇིག་རྟེན་མཉམ་པ་ཉིད་ཤེས་ན། ། འདི་ལ་རྫུན་མེད་བདེན་པའང་མེད། ། བདེན་པའམ་གལ་ཏེ་རྫུན་པའམ། ། གལ་ཏེ་བརྟན་པ་ཐོབ་པ་ན། ། ང་ཡི་མཐའ་རུ་འཛིན་པར་འགྱུར། ། མུ་སྟེགས་དང་ནི་ཁྱད་པར་མེད། །
ཇི་བཞིན་ཆོས་ནི་འབྱུང་བའི་དོན། ། དེ་བཞིན་བདེན་དང་རྫུན་པ་མིན། ། དེ་ཕྱིར་འཇིག་རྟེན་པ་ཡི་ཆོས། ། གང་ཕྱིར་ང་ཡིས་གཉིས་མེད་བསྟན། ། གང་གིས་འཇིག་རྟེན་འདི་ཤེས་པ། ། ཇི་ལྟ་བ་ནི་འཇིག་རྟེན་ཆོས། ། དེ་ནི་བདེན་དང་རྫུན་པ་ཡིས། ། མཁས་པས་ལྟ་བ་མི་ལེན་ནོ། ། ཞེས་པའོ། ། སྨྱོན་པའི་བརྟུལ་ཞུགས་ནི་ཡིད་ཀྱིས་བསམ་པ་མེད་པར་བྱེད་པ་ཉིད་དེ།
དེ་ལ་བརྟེན་པའོ། ། དེ་སྐད་དུ། འགྲོ་བ་བསམ་པ་མེད་པར་འགྲོ་སྟེ། བགེགས་དང་བྲལ་བ་ལ་འཇུག་པ་ཡོངས་སུ་ངལ་བ་མེད་པས་ངལ་སོས་པས་སྐྱེ་བོ་ཡོངས་ཀྱི་གནས་རྣམས་ཡུལ་མེད་དེ། འདོད་པ་དང་མི་འདོད་པ་ལ་འཇུག་པ་རྣམས་ལ་འགྲོ་བ་དང་འོང་བ་རྣམས་གུས་པ་མེད་པ་ནི་ལྷའི་བུ་བཞིན་དུ་གྱུར་ཏེ། རོལ་པས་འཁོར་བར་སྤྱོད་དོ་ཞེས་པའོ། ། ཐམས་ཅད་བྱེད་ཅེས་པ་ནི་འཇིག་རྟེན་པའི་ཆོས་ལས་ཤིན་ཏུ་འདས་པས། ཡང་མྱ་ངན་ལས་འདས་པ་ནི་མ་ཡིན་ནོ། ། ཡང་དེ་ཉིད་འཇིག་རྟེན་ལས་ལ་སྤྱོད་པའོ། ། བཟའ་བ་ལ་སོགས་པ་དང༌།
སྐྱེ་བ་ཡོངས་སུ་འཛིན་པ་ལ་སོགས་པ་རྣམས་བསྟན་པའི་རིག་པས་བྱེད་པའོ། ། དམིགས་པ་མེད་པ་ཞེས་བྱ་བ་ནི་དངོས་པོའི་དེ་ཁོ་ན་ཉིད་ཡོད་པ་དང་མེད་པ་ལ་སོགས་པའི་དམིགས་པ་མེད་པས་དུས་ཐམས་ཅད་དུ་རང་རིག་པའི་བདག་ཉིད་ནི་དམིགས་པ་མེད་པ་སྟེ། རང་རིག་པའང་མ་སྐྱེས་པའི་ཕྱིར་རོ། ། དེ་སྐད་དུ། མ་སྐྱེས་པ་ཡི་དེ་ཉིད་བློ་ཡིས་གང་སྐྱེས་སྐྱེ་བ་དང་བྲལ་ཏེ། ། ཞེས་པའོ། རང་བྱིན་བརླབས་པས་རྣམ་བརྒྱན་པའོ། ། ཞེས་བྱ་བ་ནི་རང་བཞིན་གཉུག་མའི་དེ་ཁོ་ན་ཉིད་དེ་བཞིན་ཉིད་ཀྱི་བདག་ཉིད་ཀྱི་རྣལ་འབྱོར་པའི་སེམས་ཀྱི་རྒྱུན་དེའི་བདག་ཉིད་དུ་བྱིན་གྱིས་བརླབ་པའོ། ། དེ་བཞིན་ཉིད་ཀྱི་རང་བཞིན་ལས་འཕྲོས་པའི་རང་བཞིན་གྱིས་བརྒྱན་པ་ནི་རྒྱན་ནོ། ། དེ་ལྟ་ན་དེ་ཉིད་ཀྱིས་འཇིག་རྟེན་ཆོས་ལས་རྣམ་ལོག་ཅེས་བྱ་བ་ལ་སོགས་པ་ལས་ཁྱད་པར་དུ་བྱ་བ་ལྔའི་རྒྱུའོ། །
འོན་ཀྱང་བདག་ཉིད་ཆེན་པོ་སྦྱོར་བར་བྱའོ། ། ད་ནི་སྐབས་སུ་བབ་པའི་དོན་ཉེ་བར་བསྡུ་བའི་ཕྱིར། རྙོག་མེད་དེ་ཉིད་གང་བསྟན་ཅིང༌། ། གཉིས་སུ་མེད་པས་གང་སྨྲས་དེ། ། མཉམ་དང་མི་མཉམ་སྤངས་པ་ཡི། ། བློ་གཏེར་རྣམས་ཀྱིས་ཤེས་བྱར་རིགས། ། ཞེས་བྱ་བ་སྨྲས་ཏེ། དེ་བཞིན་ཉིད་ངེས་པར་རྟོགས་པའི་བདག་ཉིད་ཡིན་པའི་ཕྱིར་རྙོག་པ་མེད་པ་ཉིད་ཀྱང་ཆོས་རྣམས་ཀྱི་དངོས་པོའི་བདག་ཉིད་དེ། དེའང་ཐབས་དང་ཤེས་རབ་ཐ་མི་དད་པའི་ཕྱིར་གཉིས་སུ་མེད་པའོ། ། འདིར་གཞུང་མཁན་པོའི་མིང་གིས་ཕྱོགས་གཅིག་ཏུ་བསྟན་པས་ནི་རང་གི་མིང་གིས་གཞུང་མཚོན་པའོ། །
དེ་ལྟ་བུར་གྱུར་པའི་ཡང་འདིར་དེ་ཁོ་ན་ཉིད་ཀྱི་སྙིང་པོར་གྱུར་པ་ཉིད་བསྟན་པའོ། ། དེའི་ཕྱིར་མཉམ་པ་དང་མི་མཉམ་པ་ནི་སྤངས་པ་སྟེ། མྱ་ངན་ལས་འདས་པར་འཛིན་པ་དང་འཁོར་བར་འཛིན་པ་བཏང་བའོ། ། བློ་གཏེར་རྣམས་ཀྱིས་ཤེས་བྱར་རིགས། ། ཞེས་བྱ་བ་ནི་མཁས་པ་རྣམས་ཀྱིས་ཏེ། གཞན་དག་གི་སྤྱོད་ཡུལ་མ་ཡིན་པའི་ཕྱིར། དགེ་སློང་དག་གམ་མཁས་རྣམས་ཀྱིས། ། བསྲེགས་བཅད་བདར་བའི་གསེར་བཞིན་དུ། ། ཡོངས་སུ་བརྟགས་ནས་ང་ཡི་བཀའ། ། བླང་བར་བྱ་ཡི་གུས་ཕྱིར་མིན། །
ཞེས་གསུང་རབ་ལས་སོ། ། མཁས་པས་ཡང་འདིར་དཔྱོད་པ་དེས་ཀྱང་དམ་པའི་ཆོས་ཀྱི་རྗེས་སུ་འགྲོ་བས་རབ་ཏུ་འཛིན་པར་བསྟན་ཏོ། ། ཡང་རྟོག་གེ་སྐམ་པོ་འབའ་ཞིག་གིས་བྱས་པའི་དམིགས་པས་ནི་མ་ཡིན་ཏེ། དེ་ཁོ་ན་ཉིད་ཤེས་པའི་སྐལ་བ་མེད་པའི་ཕྱིར་རོ། ། དེ་ཉིད་ཡང་འདིར་རྟོག་གེ་ངན་པས་ཞེས་བྱ་བར་བསྟན་ཏེ། དེ་སྐད་དུའང༌། ཡང་བཅོམ་ལྡན་འདས་ཀྱིས། རང་བཞིན་མ་ཡིན་བརྟག་པ་མིན། ། དངོས་པོ་མ་ཡིན་ཀུན་གཞི་མིན། ། གང་ལ་བྱིས་པའི་རྟོག་པས་བརྟགས། །
རྟོག་གེ་ངན་པ་རོ་དང་འདྲ། ། ཞེས་བྱ་བ་ལ་སོགས་པའོ། ། དེའི་ཕྱིར་རྟོག་གེའི་སྤྱོད་ཡུལ་ཡང་མ་ཡིན་ནོ། ། རྟོག་གེ་སྐམ་པོ་རྣམ་པར་སྤངས། ། ཞེས་བྱ་བ་ལ་སོགས་པ་ནི་མིང་ངོ༌། ། དེ་ཁོ་ན་ཉིད་བཅུ་པའི་རྒྱ་ཆེར་བཤད་པ་པཎྜི་ཏ་ཆེན་པོ་སློབ་དཔོན་ལྷན་ཅིག་སྐྱེས་པའི་རྡོ་རྗེས་མཛད་པ་རྫོགས་སོ། ། རྒྱ་གར་གྱི་མཁན་པོ་བཛྲ་པཱ་ཎི་ལས་མཉན་ཏེ། སླད་ཀྱི་པཎྜི་ཏ་ཀཱ་ལྱན་ཝརྨ་དང༌། ལོ་ཙཱ་བ་ཤཱཀྱའི་དགེ་སློང་ཛྙ་ན་ཨཱ་ཀ་ར་མཚུར་གྱིས་བསྒྱུར་བའོ། །
༄༅། །རྡོ་རྗེའི་ཚིག་ཅེས་བྱ་བ་བཞུགས་སོ། །
སློབ་དཔོན་བཛྲ་པ་ཎིས་མཛད། ༄༅། །རྒྱ་གར་སྐད་དུ། བཛྲ་པ་ད་ནཱ་མ། བོད་སྐད་དུ། རྡོ་རྗེའི་ཚིག་ཅེས་བྱ་བ། རྡོ་རྗེ་འཛིན་པ་ལ་ཕྱག་འཚལ་ལོ། ། རྣམ་པ་ཀུན་གྱིས་བདག་གུས་པས། ། དང་པོར་བླ་མ་མཆོག་ཕྱག་འཚལ། ། སླར་ཡང་རི་ཁྲོད་པ་དེ་བཞིན། ། དགྱེས་པའི་རྡོ་རྗེ་མ་རྒྱུད་དུ། །
དེ་བཞིན་གཤེགས་པས་སྦས་པ་གང༌། ། རྣམ་བཤད་ཕྱག་ན་རིགས་ལྡན་པས། ། ལས་ཀྱི་ཕྱག་རྒྱ་སོགས་སྒྲུབ་ཐབས། ། སློབ་མ་ཡིས་ནི་རྟོགས་ཕྱིར་བྲི། ། སངས་རྒྱས་ཀུན་བདག་སྡོམ་པ་ནི། ། ཨེ་བྃ་རྣམ་པར་རབ་ཏུ་གནས། ། ཡང་དག་དབང་བསྐུར་ཞེས་བྱ་བ། ། གཅིག་པུའི་རྣམ་པ་བདེ་ཆེན་པོ། ། བུམ་པའི་དབང་ནི་དང་པོ་སྟེ། ། གསང་བ་མཆོག་ནི་གཉིས་པ་ཡིན། །
ཤེས་རབ་ཡེ་ཤེས་གསུམ་པ་སྟེ། ། དེ་ལྟར་དེ་བཞིན་བཞི་པ་ཡང༌། ། ཨེ་ཡི་ཆ་བྱད་བཟང་པོ་གང༌། ། དབུས་སུ་བྃ་གྱིས་རྣམ་པར་བརྒྱན། ། བདེ་བ་ཐམས་ཅད་ཀྱི་ནི་གནས། ། སངས་རྒྱས་རིན་ཆེན་ཟ་མ་ཏོག ། དེ་ལས་དགའ་བ་སྐྱེ་བར་འགྱུར། ། སྐད་ཅིག་དབྱེ་བ་ཐ་དད་པས། ། སྐད་ཅིག་ཡེ་ཤེས་བདེ་ཡེ་ཤེས། ། ཨེ་བྃ་རྣམ་པར་རབ་ཏུ་གནས། །
རྣམ་པ་སྣ་ཚོགས་རྣམ་པར་སྨིན། ། རྣམ་ཉིད་དེ་བཞིན་མཚན་ཉིད་བྲལ། ། སྐད་ཅིག་མ་བཞི་ཡང་དག་རྟོགས། ། འདི་ལྟར་རྣལ་འབྱོར་མས་སུ་ཤེས། ། སྣ་ཚོགས་རྣམ་པ་སྣ་ཚོགས་བརྗོད། ། འཁྱུད་དང་འོ་བྱེད་ལ་སོགས་པ། ། རྣམ་པར་སྨིན་པ་དེ་ལས་ལྡོག ། བདེ་བའི་ཡེ་ཤེས་ཟ་བའོ། ། རྣམ་པར་ཉེད་པ་བསྐྱོད་པར་བརྗོད། ། བདག་གིས་བདེ་བ་སྤྱོད་དོ་ཞེས། །
མཚན་ཉིད་བྲལ་བ་གསུམ་ལས་གཞན། ། ཆགས་དང་ཆགས་བྲལ་རྣམ་པར་སྤངས། ། དང་པོར་དགའ་བ་རྣམ་སྣ་ཚོགས། ། མཆོག་ཏུ་དགའ་བ་རྣམ་པར་སྨིན། ། དགའ་བྲལ་དགའ་བ་རྣམ་པར་ཉེད། ། ལྷན་ཅིག་སྐྱེས་དགའ་མཚན་ཉིད་བྲལ། ། དགའ་བ་དང་པོ་འགྲོ་བ་ཉིད། ། དེ་བཞིན་མཆོག་དགའ་འང་འགྲོ་བ་ཉིད། ། དགའ་བྲལ་དགའ་བ་འགྲོ་བ་ཉིད། ། ལྷན་ཅིག་སྐྱེས་པ་གསུམ་མི་དམིགས། །
པདྨའི་ནམ་མཁར་རྡོ་རྗེའི་ཟེའུ་འབྲུ་དག ། རྡོ་རྗེ་སྐྱིལ་ཀྲུང་གིས་མནན་གནས་དག་ཏུ། ། སེམས་ནི་ནོར་བུའི་ནང་དུ་ཆུད་པ་ལྟར། ། ཡེ་ཤེས་གང་སྐྱེས་ཡེ་ཤེས་བརྗོད་མེད་གཟུགས། ། ཤེས་རབ་བཅུ་དྲུག་ལོན་པ་ལ། ། ལག་པ་གཉིས་ཀྱིས་དམ་འཁྱུད་ནས། ། རྡོ་རྗེ་དྲིལ་བུ་མཉམ་སྦྱོར་བས། ། སློབ་དཔོན་དབང་དུ་བཞེད་པ་ཡིན། ། སློབ་དཔོན་གསང་བ་ཤེས་རབ་དང༌། ། དེ་ལྟར་དེ་བཞིན་བཞི་པ་ཡང༌། །
དགའ་བཞི་ཡི་ནི་གྲངས་ཀྱིས་ཀྱང༌། ། དགའ་བ་ལ་སོགས་རིམ་བཞིན་ཤེས། ། དགོད་པའི་དགའ་བ་སློབ་དཔོན་ཏེ། ། བལྟ་བ་དེ་བཞིན་གསང་བའི་དབང༌། ། འཁྱུད་པ་ཤེས་རབ་ཡེ་ཤེས་ཏེ། ། དེ་ཡང་གཉིས་ཀྱིས་གཉིས་སྤྲོད་རྒྱུད། ། སེམས་ཅན་རྣམས་ཀྱི་དངོས་གྲུབ་རྒྱུར། ། དབང་བསྐུར་རྣམ་པ་བཞི་རུ་བཤད། ། བླུགས་ཤིང་འཁྲུད་པ་འདི་ཡིས་ནི། ། དབང་བསྐུར་ཞེས་བྱར་མངོན་པར་བརྗོད། །
སྣ་ཚོགས་སྤངས་པའི་སྐད་ཅིག་མར། ། མཆོག་ཏུ་དགའ་བ་ཡང་དག་རྙེད། ། སྟོན་པས་བཀའ་སྩལ་སེམས་དཔའ་ཆེ། ། བདེ་བ་ཆེན་པོ་ཡང་དག་གཟུང༌། ། ཇི་སྲིད་བྱང་ཆུབ་མ་ཐོབ་བར། ། སེམས་ཅན་དོན་གྱིས་རྡོ་རྗེ་འཛིན། ། འདི་དེ་ཉིད་ཀྱི་ཡེ་ཤེས་ཆེ། ། ལུས་ཀུན་ལ་ནི་རྣམ་པར་གནས། ། བྱང་ཆུབ་སེམས་ནི་ཟླ་བར་འགྱུར། ། བཅོ་ལྔའི་ཆ་ཡི་བདག་ཉིད་ཅན། །
ཨཱ་ལིའི་གཟུགས་ཀྱིས་བདེ་བ་ཆེ། ། རྣལ་འབྱོར་མ་ནི་དེ་ཡི་ཆ། ། དོན་གྱི་བྱ་བ་མི་བྱེད་ཕྱིར། ། ཐམས་ཅད་མཐའ་ནི་འབད་པས་སྤངས། ། བཅུ་དྲུག་གི་ནི་ཆ་མ་ཡིན། ། ལྷན་ཅིག་སྐྱེས་དེའི་ངོ་བོ་གང༌། ། དགའ་བྲལ་དང་པོ་མཆོག་གི་མཐའ། ། སྟོང་ལས་སྟོང་ཉིད་ཧེ་རུ་ཀ ། ཤྲཱི་ནི་གཉིས་མེད་ཡེ་ཤེས་ཏེ། ། ཧེ་ནི་རྒྱུ་སོགས་སྟོང་པའོ། །
རུ་ནི་ཚོགས་དང་བྲལ་བ་ཉིད། ། ཀ་ནི་གང་དུའང་མི་གནས་པ། ། ཁུ་བའི་རྣམ་པ་བཅོམ་ལྡན་འདས། ། དེ་ཡི་བདེ་བ་འདོད་མར་བརྗོད། ། འདི་ནི་གཅིག་དང་དུ་མ་བྲལ། ། སྐད་ཅིག་གཅིག་ལ་མཆོག་ཏུ་དགའ། ། གཉིས་མེད་དང་ནི་གཉིས་ཀྱི་ཚུལ། ། དངོས་དང་དངོས་མེད་བདག་ཉིད་གཙོ། ། བརྟན་དང་གཡོ་བ་ཁྱབ་སྟེ་གནས། ། སྒྱུ་མའི་གཟུགས་ནི་ཉིད་དུ་སྣང༌། །
དཀྱིལ་འཁོར་འཁོར་ལོ་སོགས་ཐབས་དང༌། ། རྟག་ཏུ་དེ་ཉིད་རྟོགས་པར་འགྱུར། ། དཀྱིལ་ནི་སྙིང་པོར་བརྗོད་པ་སྟེ། ། བྱང་ཆུབ་སེམས་ནི་བདེ་ཆེན་པོ། ། ལེན་པར་བྱེད་པ་དཀྱིལ་འཁོར་ཏེ། ། འདུས་པས་དཀྱིལ་འཁོར་དུ་ནི་བརྗོད། ། འཁོར་ལོའི་ཚོགས་ནི་ནམ་མཁའི་ཁམས། ། ཡུལ་ལ་སོགས་པར་རྣམ་སྤྱོད་པའོ། ། རྡོ་རྗེ་པདྨ་སྦྱོར་བ་ཡིས། ། དེ་ཡི་བདེ་བ་རྟོགས་པར་བྱེད། །
ནམ་མཁའི་ཁམས་སུ་བྷ་ག་བསམ། ། དབུས་སུ་བསྒོམ་པར་བྱ་བ་ནི། ། འཁོར་ལོ་སྔོན་འགྲོ་ཚུལ་ཇི་བཞིན། ། ལྷ་རྣམས་ཇི་ལྟར་འབྱུང་བར་བསམ། ། མཁའ་དབྱིངས་ཞེས་བྱའི་པདྨ་ལ། ། བྷ་ག་འདིར་ནི་ཡེ་ཤེས་བརྗོད། ། བསྒོམ་པ་འདིར་ནི་སྙོམས་འཇུག་པ། ། དེ་ཡི་བདེ་བ་འཁོར་ལོར་བརྗོད། ། ཕྱག་རྒྱ་ཆེན་པོ་དབང་བསྐུར་བ། ། ཇི་ལྟར་བདེ་བ་ཆེན་པོ་ཡི། །
དེ་ཉིད་དེ་ཡི་མཐུ་སྟོབས་ཀྱིས། ། དཀྱིལ་འཁོར་གཞན་དུ་མི་འབྱུང་ངོ༌། ། བདེ་བ་ནག་པོ་བདེ་བ་སེར། ། བདེ་བ་དམར་པོ་བདེ་བ་དཀར། ། བདེ་བ་ལྗང་གུ་བདེ་བ་སྔོ། ། བདེ་བ་རྒྱུ་དང་མི་རྒྱུ་ཀུན། ། བདེ་བ་ཤེས་རབ་བདེ་བ་ཐབས། ། དེ་བཞིན་ཀུནྡུ་རུ་སྐྱེས་བདེ། ། བདེ་བ་དངོས་དང་དངོས་མེད་བདེ། ། རྡོ་རྗེ་སེམས་དཔའ་བདེ་ཆེན་བརྗོད། །
དངོས་དང་དངོས་མེད་གཉིས་ཀྱང་ངོ༌། ། དངོས་ཀུན་རྟོགས་ཕྱིར་སངས་རྒྱས་ང༌། ། ལེ་ལོས་ཉེ་བར་བཅོམ་པ་དང༌། ། རྨོངས་པ་རྣམས་ཀྱིས་ང་མི་ཤེས། ། རྡོ་རྗེ་བཙུན་མོའི་བྷ་ག་མཆོག ། བདེ་བ་ཅན་ན་ང་གནས་ཏེ། ། ཨེ་ཡི་ཆ་བྱད་ཀྱི་ནི་གཟུགས། ། སངས་རྒྱས་རིན་ཆེན་ཟ་མ་ཏོག ། འཆད་པ་པོ་ང་ཆོས་ཀྱང་ང༌། ། རང་གི་ཚོགས་ལྡན་ཉན་པ་ང༌། །
འགྲོ་བའི་སྟོན་པ་བསྒྲུབ་བྱ་ང༌། ། འཇིག་རྟེན་འཇིག་རྟེན་འདས་པ་ང༌། ། ལྷན་ཅིག་སྐྱེས་དགའི་རང་བཞིན་ང༌། ། མཆོག་མཐའ་བྲལ་བ་དང་པོ་སྟེ། ། བོ་ལ་ཀཀྐོ་ལ་སྦྱོར་བས། ། རེག་པ་ལས་ནི་སྲ་བའི་རྫས། ། ས་ནི་དེ་ལས་སྐྱེ་བར་འགྱུར། ། བྱང་ཆུབ་སེམས་ནི་ཞུ་བ་ལས། ། ཆུ་ཡི་ཁམས་སུ་ཡང་ནི་འགྱུར། ། བསྐྱོད་པ་ལས་ནི་མེ་ཡིན་ཏེ། །
འགྲོ་བ་རླུང་དུ་རབ་ཏུ་གྲགས། ། བདེ་བ་ཡང་ནི་ནམ་མཁའི་ཁམས། ། ལྔ་པོ་རྣམས་ཀྱིས་ཡོངས་སུ་བསྐོར། ། དེ་ཕྱིར་བདེ་བ་དེ་ཉིད་མིན། ། གང་ཕྱིར་འབྱུང་བ་ཆེ་བདེ་བ། ། ལྷན་ཅིག་སྐྱེས་པའི་ངོ་བོ་གང༌། ། ལྷན་ཅིག་སྐྱེས་པར་ངེས་པར་བཤད། ། ལས་ཀྱི་ཕྱག་རྒྱ་བསྟན་པའོ། ། རང་བཞིན་ཉིད་ནི་མ་སྐྱེས་པ། ། བདེན་པ་མ་ཡིན་རྫུན་པ་མིན། །
ཐམས་ཅད་ཆུ་ཟླ་ལྟ་བུ་སྟེ། ། རྣལ་འབྱོར་མ་རྣམས་ཤེས་པར་འདོད། ། འདི་ལྟ་ལྟེ། གཙུབ་ཤིང་དང༌། གཙུབ་གཏན་དང༌། སྐྱེས་བུའི་ལག་པ་བསྐྱོན་པས་གཙུབས་པ་ལས་གློ་བུར་དུ་མེ་དངོས་སུ་འབྱུང་བ་སྟེ། མེ་དེ་ནི་གཙུབ་ཤིང་ལའང་མི་གནས་ཤིང༌། གཙུབ་གཏན་ལའང་གནས་པ་མེད། སྐྱེས་བུའི་ལག་པ་ལའང་མ་ཡིན་ཏེ། རྣམ་པ་ཐམས་ཅད་དུ་ཡོངས་སུ་བཙལ་ན་གཅིག་ལའང་གནས་པ་མེད་དོ། །
མེ་དེའང་བདེན་པའང་མ་ཡིན། རྫུན་པའང་མ་ཡིན་ཏེ། དེ་ལྟར་ཆོས་ཐམས་ཅད་ཡིད་ལ་གྱིས་ཤིག ། དེ་ལྟར་འཁོར་བ་དེ་ཉིད་དོ། ། དེ་ལྟར། འཁོར་བ་མ་རྟོགས་གཞན་དུ་ནི། ། མྱ་ངན་འདས་པ་མི་ཤེས་སོ། ། འཁོར་བ་གཟུགས་དང་སྒྲ་ལ་སོགས། ། འཁོར་བ་ཚོར་བ་ལ་སོགས་ཏེ། ། འཁོར་བ་དབང་པོ་རྣམས་ཉིད་དོ། །
འཁོར་བ་ཞེ་སྡང་ལ་སོགས་པ། ། ཆོས་འདི་དག་ནི་མྱ་ངན་འདས། ། རྨོངས་པ་ཡིས་ནི་འཁོར་བའི་གཟུགས། ། འཁོར་བ་གཏི་མུག་མེད་པ་དག ། བྱང་ཆུབ་སེམས་ནི་མྱ་ངན་འདས། ། དོན་དམ་ཀུན་རྫོབ་རང་བཞིན་ནོ། ། འདོད་ཆགས་ཞེ་སྡང་གཏི་མུག་མེད། ། ཕྲག་དོག་མེད་ཅིང་སེར་སྣ་མེད། ། ང་རྒྱལ་མེད་ཅིང་ལྟ་བ་མེད། ། སྒོམ་པ་པོ་དང་བསྒོམ་པ་མེད། །
སྣ་ཚོགས་ལྷན་སྐྱེས་རླབས་དང་བྲལ། ། རང་བཞིན་ལྷན་ཅིག་སྐྱེས་ཞེས་བསྟན། ། ཐམས་ཅད་གཅིག་པའི་སྡོམ་པ་ནི། ། རྣལ་འབྱོར་སྙིང་རྗེའི་ཐབས་སུ་འགྱུར། ། ཕྱག་རྒྱ་རྒྱུ་དང་རྣམ་པར་བྲལ། ། སྟོང་ཉིད་སྙིང་རྗེ་དབྱེར་མེད་པར། ། བྱང་ཆུབ་སེམས་ཞེས་བྱ་བར་བརྗོད། ། ཆོས་ཀྱི་ཕྱག་རྒྱ་བསྟན་པའོ། ། སྔགས་བཟླས་དཀའ་ཐུབ་མེད་ཅིང་སྦྱིན་སྲེག་མེད། ། དཀྱིལ་འཁོར་མེད་ཅིང་དཀྱིལ་འཁོར་པ་ཡང་མེད། །
དེ་ཉིད་སྔགས་བཟླས་དཀའ་ཐུབ་སྦྱིན་སྲེག་སྟེ། ། དེ་ཉིད་དཀྱིལ་འཁོར་པ་དང་དཀྱིལ་འཁོར་ཉིད། ། མཉམ་པ་ཉིད་དུ་སེམས་ནི་འདུས་པའི་ཚུལ་ཅན་ནོ། ། དམ་པའི་དགའ་བ་དངོས་དང་དངོས་མེད་དངོས་པོར་ལྡན་པ་མེད། ། ལུས་པོ་མེད་ཅིང་གཟུང་བ་མེད་ལ་འཛིན་པ་མེད། ། ཤ་དང་ཁྲག་ཀྱང་མེད་ཅིང་བཤང་དང་གཅི་བ་མེད། ། མི་གཙང་བ་དང་རྨོངས་མེད་གཙང་སྦྲ་དག་པ་མེད། ། རང་བཞིན་གཟུགས་མེད་བལྟ་བ་མེད། ། སྒྲ་མེད་པས་ན་ཉན་པ་མེད། ། དྲི་ཡང་མེད་ཅིང་སྣོམ་པ་མེད། །
རོ་མེད་མྱོང་བ་པོ་ཡང་མེད། ། རེག་བྱ་མེད་ཅིང་རེག་པ་མེད། ། སེམས་དང་སེམས་ལས་བྱུང་བ་མེད། ། དཔལ་ལྡན་དེ་བཞིན་ཉིད་གཤེགས་ཤིང༌། ། སླར་ཡང་དེ་བཞིན་ཉིད་གཤེགས་པའོ། ། ཤེས་རབ་རིག་པ་འདི་ཡིས་ནི། ། དེ་བཞིན་གཤེགས་པར་མངོན་པར་བརྗོད། ། སྒོམ་པ་པོ་མེད་བསྒོམ་བྱ་མེད། ལྷ་མེད་སྔགས་ཀྱང་ཡོད་མ་ཡིན། ། སྤྲོས་དང་བྲལ་བའི་རང་བཞིན་དུ། །
སྔགས་དང་ལྷ་དག་གནས་པ་ཉིད། ། རྣམ་སྣང་མི་བསྐྱོད་དོན་ཡོད་དང༌། ། རིན་ཆེན་འཁོར་འདས་སྙིང་སྟོབས་ཅན། ། ཚངས་པ་ཁྱབ་འཇུག་ཞི་བ་ཀུན། ། རྣམ་པར་སད་དང་དེ་བཞིན་བརྗོད། ། ཚངས་པ་མྱང་འདས་སངས་རྒྱས་དང༌། ། འཇུག་པས་ཁྱབ་འཇུག་ཉིད་དུ་བརྗོད། ། རྟག་ཏུ་དགེ་བ་ཞི་བ་སྟེ། ། ཐམས་ཅད་བདག་ཉིད་གནས་པ་ཀུན། ། རང་རིག་པ་ཡི་ཡེ་ཤེས་འདི། །
ངག་གི་སྤྱོད་ཡུལ་ལམ་ལས་འདས། ། བྱིན་གྱིས་བརླབས་པའི་རིག་པ་གང༌། ། ཀུན་མཁྱེན་ཡེ་ཤེས་དེའི་རང་བཞིན། ། ཕ་ལས་བདེ་བ་གང་ཐོབ་པ། ། དེ་ཡི་བདེ་བ་རང་གིས་སྤྱོད། ། གང་ཕྱིར་འཆིང་བའི་བདེ་བ་ཉིད། ། དེ་ཡི་བདེ་བ་བསམ་གཏན་བརྗོད། ། སེམས་ཅན་སངས་རྒྱས་གཅིག་པ་ལས། ། འོན་ཀྱང་གློ་བུར་དྲི་མས་བསྒྲིབས། ། དེ་དག་སྤངས་པས་ལྷ་ཉིད་ཀྱི། །
སངས་རྒྱས་ཉིད་ནི་ཐེ་ཚོམ་མེད། ། དེ་ལྟར་དེ་ཉིད་བདེན་རྫུན་མིན། ། གཞན་གྱིས་བརྗོད་མིན་ལྷན་ཅིག་སྐྱེས། ། གང་ལས་ཀྱང་ནི་མི་རྙེད་དེ། ། བླ་མའི་དུས་ཐབས་བརྟེན་པ་ལས། ། བསོད་ནམས་ལས་ནི་རང་གིས་ཤེས། ། ཕྱག་རྒྱ་ཆེན་པོ་བསྟན་པའོ། ། མི་ཤེས་པ་ཡི་འཇིག་རྟེན་གང༌། ། བཙན་དུག་ཟོས་པས་བརྒྱལ་བར་འགྱུར། ། གཏི་མུག་རྣམ་སྤངས་དེ་ཉིད་ཤེས། །
དེ་ཡིས་མྱ་ངན་ཡོངས་གཅོད་འགྱུར། ། དེ་བཞིན་ཐར་པའི་ཐབས་ཤེས་པས། ། དགྱེས་པའི་རྡོ་རྗེ་ཤེས་བྱས་ན། ། མ་རིག་སོགས་པས་གཟུང་མི་ནུས། ། གཏི་མུག་ལ་སོགས་ཀྱིས་མི་འཆིང༌། ། རང་རིག་གིས་ནི་ཡང་དག་རྟོགས། ། སངས་རྒྱས་མ་ཡིན་སེམས་ཅན་མེད། ། དམྱལ་བ་ཡི་དྭགས་བྱོལ་སོང་དང༌། ལྷ་དང་ལྷ་མིན་མི་རྣམས་དང༌། ། བཤང་གཅིའི་སྲིན་བུ་ལ་སོགས་པ། །
རྟག་ཏུ་བདེ་བའི་རང་བཞིན་ལས། ། ལྷའམ་ལྷ་མ་ཡིན་གྱིས་ཀྱང༌། ། དེ་ལྟར་བདེ་བ་མི་ཤེས་སོ། ། འཇིག་རྟེན་ཁམས་འདི་གང་ནས་ཀྱང༌། ། གཞན་དུ་སངས་རྒྱས་མི་རྙེད་དེ། ། སེམས་ཉིད་རྫོགས་པའི་སངས་རྒྱས་ཡིན། ། སངས་རྒྱས་གཞན་དུ་བསྟན་དུ་མེད། ། གདོལ་པ་སྨྱིག་མཁན་ལ་སོགས་པ། ། གསོད་པ་དོན་དུ་སེམས་པ་རྣམས། ། དེ་ཡང་དགྱེས་རྡོར་རྗེར་ཤེས་ན། །
འགྲུབ་སྟེ་འདི་ལ་ཐེ་ཚོམ་མེད། ། བྱིས་པ་མི་ཤེས་པས་བསྒྲིབས་པ། ། བསྒོམ་པ་འདི་ནི་མི་ཤེས་པའི། ། རྨོངས་པ་འདི་རྣམས་འཁོར་བ་སྟེ། ། འགྲོ་དྲུག་སྲིད་པའི་བཙོན་རར་ཆུད། ། རྡོ་རྗེ་སྙིང་པོ་སྙིང་རྗེ་ཆེ། ། དགྱེས་པའི་རྡོ་རྗེའི་ཐབས་ཤེས་པས། ། གང་ཞིག་ཡུལ་རྣམས་རྣམ་སྦྱངས་པ། ། བླ་མེད་གོ་འཕང་འཐོབ་པར་འགྱུར། ། དངོས་པོའི་འཆིང་བས་བཅིངས་པ་འདི། །
དེ་ཡོངས་ཤེས་པས་གྲོལ་བར་འགྱུར། ། དངོས་པོར་མེད་པ་ཡོངས་ཤེས་པས། ། དངོས་པོ་བསྒོམ་མེད་ཤེས་རབ་ཅན། ། དངོས་པོ་བསྒོམ་པ་ཡོངས་ཤེས་པས། ། དངོས་པོ་བསྒོམ་མེད་ཤེས་རབ་ཅན། ། དངོས་པོ་བསྒོམ་པ་ཡོངས་ཤེས་བྱ། ། དེ་ལྟར་ཧེ་རུ་ཀར་བསྒོམས་པས། ། ཡེ་ཤེས་ཆེན་པོ་ལུས་ལ་གནས། ། རྟོག་པ་ཐམས་ཅད་ཡང་དག་སྤངས། ། དངོས་པོ་ཀུན་ལ་ཁྱབ་པ་སྟེ། །
ལུས་གནས་ལུས་ལས་སྐྱེས་པ་མིན། ། ཆོས་འབྱུང་ལས་སྐྱེས་ཡེ་ཤེས་ནི། ། མཁའ་མཉམ་དེ་ནི་ཐབས་དང་ལྡན། ། དེ་ལས་འཇིག་རྟེན་གསུམ་པོ་སྐྱེས། ། ཐབས་དང་ཤེས་རབ་རང་བཞིན་ཏེ། ། དམན་དང་འབྲིང་པོ་མཆོག་དག་དང༌། ། གཞན་རྣམས་གང་རྣམས་དེ་རྣམས་དག ། དེ་དག་ཐམས་ཅད་མཉམ་སྦྱོར་བར། ། དེ་ཉིད་བསྒོམ་པས་བལྟ་བར་བྱ། ། དམན་པ་ཕྲ་བའི་དངོས་པོ་སྟེ། །
མཆོག་ནི་སྲིད་པར་བརྗོད་པ་ཡིན། ། འབྲིང་པོ་གཉིས་པོ་སྤངས་པ་ལས། ། གཞན་རྣམས་ཤེས་པའི་དབང་པོ་དྲུག ། གང་རྣམས་དེ་རྣམས་གཡོ་དང་བརྟན། ། མཉམ་པར་མཚུངས་པའི་རང་བཞིན་ཏེ། ། རོ་མཉམ་དེ་ཉིད་བསྒོམ་པར་བྱ། ། མཉམ་པ་མཚུངས་པར་བརྗོད་པ་ཡིན། ། དེ་ཡི་འཁོར་ལོ་རོར་བཤད་དོ། ། རོ་མཉམ་པ་ཡི་ངོ་བོ་རུ། ། དོན་འདི་ཡིས་ནི་བརྗོད་པའོ། །
འགྲོ་བ་ཐམས་ཅད་ང་ལས་སྐྱེས། ། ང་ལས་གནས་གསུམ་པོ་ཡང་བྱུང༌། ། ང་ཡིས་འདི་དག་ཐམས་ཅད་ཁྱབ། ། ང་ལས་གཞན་པའི་འགྲོར་མ་མཐོང༌། ། དེ་ལྟར་ངེས་ཤེས་རྣལ་འབྱོར་པ། ། ཤིན་ཏུ་མཉམ་བཞག་གོམས་བྱས་ན། ། བསོད་ནམས་ཆུང་བའི་མི་ཡིས་ཀྱང༌། ། དེ་ཉིད་འགྲུབ་འགྱུར་ཐེ་ཆོམ་མེད། ། ཡན་ལག་ཇི་སྙེད་སྒྱུར་བ་དང༌། ། རབ་ཏུ་རྒྱས་པར་སྨྲ་བ་རྣམས། །
དེ་སྙེད་སྔགས་དང་ཕྱག་རྒྱ་རྣམས། ། ཧེ་རུ་ཀ་དཔལ་གོ་འཕང་གནས། ། བཟའ་དང་བཏུང་དང་དེ་བཞིན་འཁྲུས། ། འགྲོ་བའམ་ཉལ་ཡང་བསམ་པར་བྱ། ། དེ་ཉིད་དེ་ནི་རྒྱུན་མི་འཆད། ། ཕྱག་རྒྱ་ཆེན་པོ་མངོན་འདོད་པས། ། གང་ཕྱིར་བརྟན་དང་གཡོ་བའི་དངོས། ། རྩྭ་ལྕུག་འཁྲི་ཤིང་ལ་སོགས་པ། ། བདག་གི་དངོས་པོའི་རང་བཞིན་ལས། ། དམ་པའི་དེ་ཉིད་ངེས་པར་བསྒོམ། །
རང་རིག་པ་ཡིས་བདག་ཉིད་དག ། དག་པ་གཞན་གྱིས་རྣམ་མི་གྲོལ། ། ཡུལ་རྣམས་དག་པའི་རང་བཞིན་ལས། ། རང་གིས་རིག་པའི་བདེ་བ་མཆོག ། དེ་ཉིད་ཤེས་པས་འཇིག་རྟེན་གྲོལ། ། གཟུགས་སོགས་ཡུལ་དང་གཞན་དག་ཀྱང༌། ། རྣལ་འབྱོར་པ་ལ་གང་སྣང་བ། ། དེ་ཀུན་དག་པའི་རང་བཞིན་ཏེ། ། གང་དང་གང་གིས་འཇིག་རྟེན་བཅིངས། ། དེ་དང་དེ་ཡིས་འཆིང་ལས་གྲོལ། །
དེ་ཉིད་རྣམ་སྤངས་འགྲུབ་པ་མིན། ། དེ་ཕྱིར་གཟུགས་མེད་སྒྲ་དྲི་མེད། ། རོ་མེད་སེམས་མེད་རྣམ་པར་དག ། རེག་མེད་ཆོས་མེད་རྣམ་པར་གྲོལ། ། དག་པའི་རང་བཞིན་འགྲོ་བས་ཤེས། ། འགྲོ་བ་སངས་རྒྱས་རང་བཞིན་ཉིད། ། དུག་གི་དུམ་བུ་གང་ཉིད་ཀྱི། ། སྐྱེ་བོ་ཐམས་ཅད་འཆི་བ་སྟེ། ། དུག་གི་དེ་ཉིད་ཤེས་པ་དེས། ། དུག་གིས་དུག་ནི་འཇོམས་པར་བྱེད། །
ཇི་ལྟར་རླུང་གིས་བཟུང་དེ་ལ། ། མ་ཤའི་བཟའ་བ་སྦྱིན་པར་བྱ། ། རླུང་གིས་རླུང་ནི་འཇོམས་བྱེད་དེ། ། བཟློག་པའི་སྨན་དུ་བལྟ་བར་བྱ། ། སྲིད་པ་ཉིད་ཀྱིས་སྲིད་དག་བྱེད། ། རྣམ་རྟོག་སོ་སོར་རྟོག་པ་ཡིས། ། ཇི་ལྟར་རྣ་བར་ཆུ་ཞུགས་པ། ། ཆུ་གཞན་གྱིས་ནི་དབྱུང་བར་བྱ། ། དེ་བཞིན་དངོས་པོའི་རྣམ་རྟོག་ཀྱང༌། ། རྣམ་པར་ངེས་པས་སྦྱོང་བར་བྱེད། །
ཇི་ལྟར་མེ་ཡིས་འཚིགས་པ་ལ། ། སླར་ཡང་མེ་ཡིས་གདུང་བར་བྱ། ། དེ་བཞིན་འདོད་ཆགས་མེས་འཚིགས་པ། ། འདོད་ཆགས་མེ་ཡིས་གདུང་བར་བྱ། ། སྐྱེ་བོ་མི་བཟད་པ་ཡི་ལས། ། གང་དང་གང་གིས་འཆིང་འགྱུར་བ། ། ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། འདོད་ཆགས་ཀྱིས་ནི་འཇིག་རྟེན་བཅིངས། ། འདོད་ཆགས་ཀྱིས་ནི་རྣམ་པར་གྲོལ། །
བཟློག་པའི་བསྒོམ་པ་འདི་རྣམས་ནི། ། སངས་རྒྱས་མུ་སྟེགས་ཀྱིས་མི་ཤེས། ། དམ་ཚིག་ཕྱག་རྒྱ་བསྟན་པའོ། ། ལས་ཀྱི་ཕྱག་རྒྱ་ལ་སོགས་ལྡན། ། རྡོ་རྗེའི་ཚིག་ནི་བཏུ་བྱས་པའི། ། བདག་གིས་བསོད་ནམས་གང་ཐོབ་དེས། ། འགྲོ་བ་རྡོ་རྗེ་འཛིན་ཐོབ་ཤོག ། སློབ་དཔོན་བཛྲ་པཱ་ཎྀའི་ཞལ་སྔ་ནས་མཛད་པའི་རྡོ་རྗེའི་ཚིག་རྫོགས་སོ། ། རྒྱ་གར་གྱི་མཁན་པོ་དེ་ཉིད་དང༌། ལོ་ཙཱ་བ་མཚུར་སྟོན་དགེ་སློང་ཛྷ་ན་ཨཱ་ཀ་ར་དང་གཉན་ཆུང་གིས་བསྒྱུར་བའོ། །
༄༅། །སྒོམ་རིམ་དྲུག་པ་ཞེས་བྱ་བ་བཞུགས་སོ། ། སློབ་དཔོན་བཛྲ་པ་ཎིས་མཛད། ༄༅། །གུ་རུ་ལ་ན་མོ། བཛྲ་གཉིས་སུ་མེད་པའི་རྡོ་རྗེ་ལ་ན་མོ། ། གུ་རུ་བཛྲ་པཱ་ཎྀ་ལ་ན་མོ། ། དང་པོ་ཐུགས་བླ་མ་སྟེ། ། བླ་མའི་མཚན་ཉིད་བརྟག་པར་བྱ། ། རྗེས་སུ་གཟུང་བ་སློབ་མ་སྟེ། ། བླ་མས་ཀྱང་ནི་དེ་བཞིན་བརྟག ། མཚན་ཉིད་ཀུན་ལྡན་བླ་མ་ལ། །
སྒོ་གསུམ་གུས་དང་དངོས་པོ་ཡིས། ། ཞེན་པ་མེད་པར་མཆོད་པར་བྱ། ། ཁྱིམ་པའི་གནས་སམ་དུར་ཁྲོད་དམ། ། ཁྱིམ་གཅིག་རྩའམ་གར་བདེའི་སར། ། ཆོ་གའི་རིམ་པ་བརྩམ་བྱས་ཤིང༌། ། འཇམ་པའི་སྟན་ལ་འཁྲུལ་འཁོར་བཅའ། ། བར་ཆད་བསལ་ཕྱིར་གོ་ཆ་བགོ ། ཚོགས་ཆེན་རྣམ་གཉིས་གསག་པའི་ཕྱིར། ། བླ་མ་སྤྱི་བོར་རྗེས་དྲན་བྱ། ། དབང་པོ་གཉིས་ཀྱི་བྱེ་བྲག་གིས། །
དང་པོར་ལྟ་བ་ཐག་བཅད་དེ། ། ཏིང་འཛིན་ངོ་བོ་བརྟག་པར་བྱ། ། རྟོགས་ཐོབ་དུས་མཉམ་བྱུང་མ་བྱུང༌། ། རང་ལས་བླ་མའི་ཉམས་ལས་ཤེས། ། ཕྱི་རོལ་སྤྱོད་པ་དེ་བཞིན་ཤེས། ། མ་བྱུང་རིམ་པ་ཉམས་སུ་བླང༌། ། རོ་མཉམ་བཞི་ལ་ཐབས་ཀྱིས་བསླབ། ། ཡང་ན་ལུས་ངག་ཡིད་གསུམ་སྦྱང༌། ། མཐའ་མར་འགྲོ་ས་ཤེས་པར་བྱ། ། གལ་ཏེ་དུས་མཉམ་བྱུང་བ་ན། །
གཞི་དང་ལམ་དང་འབྲས་བུ་གསུམ། ། བརྡ་ཡིས་ཕྱེ་ལ་དོན་དུ་དུ་དྲིལ། ། གཞི་གཏན་ལ་འབེབས་པའི་ཆོས་དྲུག་དང༌། གཞི་སྨིན་པར་བྱེད་པའི་ཆོས་གསུམ་དང༌། གཞི་གྲོལ་བར་བྱེད་པའི་ཆོས་གསུམ་སྟེ། གཞི་ལ་བརྡ་ཆོས་བཅུ་གཉིས་བསྟན། ། ལམ་ལ་ཉེ་བ་རིང་བ་དང༌། ། ཉེ་རིང་མེད་པའི་ལམ་དང་གསུམ། ། རེ་རེ་ལ་ཡང་ལྔ་ལྔ་སྟེ། ། ལྔ་གསུམ་བཅོ་ལྔ་ལམ་གྱི་ཆོས། །
འབྲས་བུའི་མཚན་ཉིད་བསྟན་པ་ནི། ། སྐུ་བཞི་རྒྱུན་ཆད་མེད་པ་ལ། ། ངོ་བོ་བསམ་བརྗོད་བྲལ་བ་སྟེ། ། བརྟག་བྱ་སྣ་ཚོགས་མི་འགག་པ། ། ཡིད་བཞིན་ནོར་དང་བུམ་པ་བཟང༌། ། དཔག་བསམ་ཤིང་ཆེན་ལྟ་བུར་འབྱུང༌། ། བསྒོམ་རིམ་དྲུག་པ་ཞེས་བྱ་བའི་དོན་རྫོགས་སོ། ། ༄༅། །རིན་པ་ཆེའི་འོད་ཅེས་བྱ་བ་བཞུགས་སོ། ། སློབ་དཔོན་ནཱ་རོ་པས་མཛད། ༄༅། །རྒྱ་གར་སྐད་དུ།
རཏྣ་པྲ་བྷ་ཝ་ནཱ་མ། བོད་སྐད་དུ། རིན་པོ་ཆེའི་འོད་ཅེས་བྱ་བ། རང་སྣང་རྡོ་རྗེ་སེམས་དཔའ་ལ་ཕྱག་འཚལ་ལོ། ། གསུམ་གསལ་ཐུགས་རྗེས་རིག་པའི་དཔལ། ། སྐུ་གསུམ་རིག་པ་ཉིད་ལྡན་པར། ། དང་བའི་ཚུལ་གྱིས་འདུད་ཕྱག་འཚལ། ། ཐུགས་རྗེ་བྱིན་རླབས་རྣམས་བརྒྱུད་པ། ། འཕགས་པའི་གསུང་དང་བྱིན་རླབས་ཀྱིས། ། རང་སྣང་ཉི་མ་ལྟ་བུར་གསལ། །
གསལ་བྱེད་རིན་ཆེན་སྣང་བ་འདི། ། མཐའ་ཡས་འགྲོ་བ་ཐམས་ཅད་ལ། ། དབྱེར་མེད་ཚུལ་དུ་ལྡན་གྱིས་ཀྱང༌། ། བདག་འཛིན་ལོག་པའི་སེམས་ཀྱིས་དཀྲུགས། ། ས་འོག་བུམ་པ་ཇི་བཞིན་པས། ། རིན་ཆེན་སྣང་བ་རང་འབར་ཡིན། ། འགྲོ་བའི་བླ་མ་འདས་གྱུར་ཀྱང༌། ། འགྲོ་བ་མུན་པ་ལ་གནས་ནས། ། མོས་པའི་རྣལ་འབྱོར་མིག་མེད་ལ། ། སྙིང་པོ་འོད་ཀྱི་དོན་དུ་བཤད། །
གཏིང་ལྟར་མི་གསལ་རིན་ཆེན་ཆེ། ། སྐལ་ལྡན་རྣལ་འབྱོར་མོས་འཇུག་གིས། ། རྟོགས་མེད་མཐོང་བའི་ལམ་རྟོགས་དང༌། ། བགྲོད་མེད་འབྲས་བུ་རང་སྣང་ཡིན། ། པདྨ་གསུམ་གྱི་དཀྱིལ་འཁོར་ན། ། བདེར་གཤེགས་གསུམ་གྱི་སྐུ་ལྡན་པ། ། རྣལ་འབྱོར་འབྲས་བུ་རང་གཞག་ཡིན། ། གཞི་ནས་མ་གཡོས་རང་བཞིན་འགྲུབ། ། ཆོས་ཉིད་སྐུ་ལ་འགྱུར་བ་མེད། ། རང་རིག་བདེ་བ་ཆེན་པོ་ཉིད། །
རྒྱུ་ལ་མི་གནས་མཐར་ཐུག་པ། ། ཐེག་ཆེན་རྫོགས་པའི་འབྲས་བུ་ཡིན། ། རིན་ཆེན་གསུང་གིས་ཤེས་འགྱུར་ཏེ། ། བསམ་མེད་བརྗོད་བྱ་སྙིང་པོའི་དོན། ། ཀུན་གྱིས་བརྗོད་པ་སེམས་ཀྱི་དབྱིངས། ། རང་རང་མོས་པའི་ཤེས་པ་རྟོགས། ། ལམ་གྱི་རྩོལ་བས་འབྲས་བུ་འཚོལ། ། རང་མོས་བསམ་པའི་ས་ལ་གནས། ། སྨན་པའི་འདོད་པས་རེ་བ་འཇོག ། སྙིང་པོའི་ལམ་ལ་འདོད་པ་བྲལ། །
ཡིད་ལ་མི་བྱེད་རང་བཞིན་གནས། ། རིག་པའི་གཟེར་གྱིས་འདའ་བ་མེད། ། བསྒོམ་མེད་དོན་ལ་བྱ་བ་བྲལ། ། ལྟ་བ་མེད་པའི་སྙིང་པོ་ནི། ། རང་གཞག་སེམས་ཀྱི་རིག་པས་ཤེས། ། ཆར་ཡང་དང་ནི་ཐིག་ལེའུ་ཚུལ། ། ཚུལ་ཙམ་མཆོག་དང་གཞན་མཆོག་དོན། ། ཤེས་རབ་གསང་བས་ནཱ་རོ་ལ། ། སྙན་ཁུང་བརྒྱུད་པས་རྒྱུད་གཞིའི་གནད། ། རྡོ་རྗེའི་བཀའ་ནི་རྟོགས་པའི་ལམ། །
བྱེད་པའི་སྒྲ་ལ་གཉེར་བའི་སེམས། ། ཚུལ་བཟང་རྩོལ་ལ་གང་གནས་པ། ། བྱེད་པའི་དོན་དང་ཕྲད་གྱུར་ནས། ། བྱ་བའི་རང་བཞིན་ཤེས་པར་བྱ། ། རྒྱལ་བའི་དགོངས་པ་རིག་པ་ཉིད། ། གསུམ་གྱི་བྱེད་པའི་འོད་ཀྱིས་མཐོང༌། ། གསུམ་གྱི་འོད་གསལ་གཞི་ཡི་ལམ། ། བྱེད་དང་བྲལ་བ་ཉིད་ལ་གནས། ། ལམ་གྱིས་ལམ་གྱི་འབྲས་བུ་མཐོང༌། ། འབྲས་བུ་མཐོང་བ་རྒྱལ་བའི་ཐུགས། །
བསམ་མེད་རང་གཞག་རིག་པའི་ངང༌། ། བདེ་ཆེན་མི་རྟོག་རྒྱུ་བ་བྲལ། ། ཡིད་ལ་མི་བྱེད་སྣང་བ་དག ། རིག་པ་མ་འགགས་ཡེ་ཤེས་གསལ། ། དབང་པོ་པདྨ་རྒྱས་པའི་སེམས། ། འགྲོ་བ་ཀུན་ལ་རང་བཞིན་གནས། ། མཐོང་བ་ལོག་པ་གཞན་ཡོད་ཀྱང༌། ། སྤྲུལ་སྐུ་དངོས་པོ་གཞན་ལས་མིན། ། ཀུན་བཟང་རྒྱལ་བའི་དགོངས་པ་ཉིད། ། སྣང་བའི་དོན་ལ་བཟུང་བྱས་ལ། །
དྲན་པའི་ཚུལ་གྱིས་ཉམས་སུ་བླང༌། ། ཕན་པ་དང་པོའི་དུས་ནའོ། ། རིན་ཆེན་གསུང་གིས་བརྟགས་པ་ལས། ། ཐབས་ཀྱི་བྱེ་བྲག་ཤེས་གྱུར་ན། ། ཐོག་མ་པདྨ་ཇི་བཞིན་ནོ། ། དཀྱིལ་འཁོར་ལྔ་ཡི་ཡེ་ཤེས་འཕྲོ། ། དེ་ལྡན་རྒྱལ་བའི་གྲལ་དུ་གནས། ། ཐུགས་རྗེ་ཀུན་ལྡན་རྙོག་པས་བསླད། ། དྭངས་མ་དུས་གསུམ་འགྱུར་བ་མེད། ། གསང་བའི་པདྨ་སྔགས་ཀྱི་སེམས། །
སྤྱོད་པ་བྲལ་བའི་དུས་ན་ཤེས། ། གཏང་གཞག་རང་བཞིན་བྲལ་བ་ཡི། ། འཁོར་བ་རྣམ་པར་མི་སེམས་ཏེ། ། མྱ་ངན་འདས་པའི་རྒྱུ་བ་བྲལ། ། རྫོགས་པའི་དགོངས་པ་བྱ་བ་མེད། ། དུས་གསུམ་མ་ཡེངས་སྲོག་ཏུ་སེམས། ། བླང་དོར་མི་མངའ་ལྟ་བ་མེད། ། རང་བཞིན་རྒྱལ་བའི་ལྟ་བ་ཡིན། ། མི་རྩོལ་དབུ་མ་དྲང་པོའི་ལམ། ། གང་གིས་མ་བཅོས་ཉིད་ཀྱི་ལ། །
སྙིང་གི་པདྨ་རིན་ཆེན་འོད། ། འོད་གསལ་རིག་པའི་དཀྱིལ་འཁོར་ལྔ། ། ཆགས་པ་ལ་སོགས་ཉོན་མོངས་ལྔ། ། མཐར་ཐུག་ཐ་མའི་དུས་ན་མཐོང༌། ། གང་སྐྱེས་དུས་ན་ཡུལ་མི་སྤྱད། ། མི་འགག་ངོ་བོ་ཉིད་ལ་གཞག ། གསང་བའི་པདྨ་ཆོས་ཀྱི་སྐུ། ། མ་བཅོས་རང་གསལ་གཟུང་འཛིན་བྲལ། ། རྫོགས་པའི་ལོངས་སྤྱོད་བདེ་བའི་སྐུ། ། སྤྲུལ་པ་གང་ལ་ངོས་གཟུང་མེད། །
དབྱེར་མེད་རིག་པ་གཅིག་ལ་གནས། ། འཛིན་དང་བྲལ་བའི་མངོན་སུམ་པ། ། ཆགས་དང་བྲལ་བའི་བདེ་བ་ཆེ། ། ཐ་སྙད་བྲལ་བའི་ཐབས་ཀྱིས་མཚོན། ། རྩོད་དང་བྲལ་བའི་སྤྱོད་པས་བླང༌། ། སྤྲོ་བསྡུ་མེད་པའི་དགོངས་པར་གནས། ། སྣང་བ་རྒྱ་མཚོ་ཆེན་པོ་བཞིན། ། རང་གཞན་རིག་པ་དེ་བཞིན་ནོ། ། ཡོན་ཏན་སྣ་ཚོགས་ནམ་མཁའ་བཞིན། ། དུས་གསུམ་འགྱུར་མེད་ཀུན་ཏུ་བཟང༌། །
སངས་རྒྱས་སེམས་ཅན་གཉིས་སུ་མེད། ། འཁོར་བ་ཉིད་ན་རང་བཞིན་དག ། རིན་ཆེན་དག་པ་ས་ཇི་བཞིན། ། ཅི་ལྟར་བཅོས་ཀྱང་འགྱུར་བ་མེད། ། རང་བཞིན་ཆོས་ཉིད་ངོ་བོ་ལ། ། སྒྲོ་སྐུར་སྤྲོས་པ་རང་གིས་མེད། ། འཛིན་པའི་སྤྱོད་པ་ལོག་པས་བསླད། ། རང་བཞིན་རིག་པའི་དོན་མ་རྟོགས། ། རང་བྱུང་ཀུན་མཁྱེན་རིག་པའི་ཐུགས། ། འགྱུར་མེད་འགྲོ་བ་ཀུན་ལ་གནས། །
མཁའ་འདྲ་ཡེ་ཤེས་ལྷུན་གྱིས་གྲུབ། ། སྒྲུབ་མེད་དངོས་གྲུབ་ཆེན་པོ་ལ། ། བསྲུང་མེད་དམ་ཚིག་རང་གཞག་སྟེ། ། མཐའ་མེད་དབུས་མེད་རིག་པ་གསལ། ། རྒྱལ་བ་ཀུན་གྱི་ངོ་བོ་ལ། ། སེམས་ཅན་ཀུན་གྱི་རང་བཞིན་ཡིན། ། ཡེ་ཤེས་རིག་པ་རྟོགས་གྱུར་ནས། ། ཐུགས་རྗེས་མཛད་པའི་ལམ་ཡང་སྟོན། ། སེམས་ཀྱི་འབྲས་བུ་རང་གཞག་ལ། ། འདོད་པའི་རྩོལ་བས་སྒྲུབ་མ་བྱེད། །
བྱང་ཆུབ་སེམས་ཀྱི་ལམ་ཆེན་ནི། ། རྣམ་དག་ཡེ་ཤེས་དགོངས་པའི་ལམ། ། ཐུན་མོང་འགྲོ་བ་ཡོངས་ལ་ཁྱབ། ། དུས་གསུམ་སངས་རྒྱས་སེམས་ལས་བྱུང༌། ། བགྲོད་མེད་རང་རིག་ཡེ་ཤེས་ལམ། ། རང་འདོད་བལྟས་པས་གྲུབ་པ་མེད། ། རྫོགས་པའི་ལམ་ལ་གང་གནས་པ། ། བསམ་གྱིས་མི་ཁྱབ་རང་གཞག་ལ། ། ཡིད་ལ་མི་བྱེད་ཡེངས་པ་མེད། ། རྣལ་འབྱོར་རྫོགས་པ་བཅོས་མེད་ལ། །
འདོད་རྩོལ་ཐིག་ལེའུ་སྤྲོ་བསྡུ་མེད། ། ཡེ་ནས་རྫོགས་པའི་རྣམ་དག་ལ། ། བསམ་གཏན་ཡན་ལག་ཀུན་དང་ལྡན། ། རླུང་གི་འཇུག་པས་རང་བཞིན་ཞི། ། ཡེ་ཤེས་རྩོལ་མེད་བདེ་བ་ལ། ། དགའ་བ་བཞི་ཡི་བདེ་བ་གནས། ། གང་སྤྱོད་ཐབས་ལ་མ་བསྟེན་ཡང༌། ། རིན་ཆེན་སྣང་བའི་ཐབས་ཀྱིས་ཤེས། ། བརྡ་སྤྲོད་ཚིག་ལ་གནས་གྱུར་ཀྱང༌། ། ཐིག་ལེ་རང་བྱུང་ཉིད་ལ་འཆང༌། །
རྟོགས་སྤྱོད་ཡན་ལག་ཐེ་ཚོམ་བྲལ། ། སེམས་ཀྱི་དགའ་བདེ་རྩོལ་བ་མེད། ། གནས་པ་རྩེ་གཅིག་ཡེངས་པ་མེད། ། བདེ་བའི་མཚན་ཉིད་ཆོས་སྐུར་གནས། ། ཡེ་ཤེས་གསང་བ་ཐབས་ཆེན་གྱི། ། སེམས་ཀྱི་བག་ཆགས་ཐབས་ཆེན་གྱིས། ། གྱུར་པ་གསུམ་ལ་དེ་བཞིན་འགྱུར། ། སེམས་ཀྱི་ཡེ་ཤེས་གཏེར་ཁ་དབྱེ། ། རང་བྱུང་ཡེ་ཤེས་འོད་གསལ་བ། ། རྒྱུ་མེད་རིག་པ་གདོད་ནས་གནས། །
ཡེ་ཤེས་རང་གནས་བདེ་བ་ཆེ། ། ཀུན་མཁྱེན་མེ་ལོང་ལྟ་བུ་ཉིད། ། མ་ལུས་སྣང་བའི་རང་བཞིན་དག ། སེམས་ཀྱི་ཆོས་ཉིད་བདེ་བར་ཤར། ། ཀུན་བཟང་ཉམས་ཤིག་ཅིར་ཡང་མཐོང༌། ། མཐོང་མེད་གསལ་བའི་མེ་ལོང་ཉིད། ། དངོས་པོ་མེད་པའི་རིག་པ་ཡིན། ། འདྲ་འམ་མི་འདྲ་རྒྱུ་གང་ཉིད། ། བདག་གམ་གཞན་ནམ་དེ་ཉིད་གང༌། ། གྲུབ་བམ་མ་གྲུབ་ཅི་ལྟར་སྐྱེ། །
དེ་ལྟར་གྲུབ་ན་ཐུག་པ་མེད། ། དེ་ལྟར་མིན་ན་གང་ཞིག་ནི། ། དེ་གཉིས་དེ་མེད་རི་བོང་རྭ། ། གང་གཞན་རྒྱུ་ལས་གྲུབ་པ་ན། ། གཅིག་དང་དུ་མ་གང་དུ་གྲུབ། ། འཇིག་རྟེན་རྒྱུ་འབྲས་ཆོས་བཞིན་ན། ། ཡང་དག་ཡེ་ཤེས་རྫུན་ནམ་ཅི། ། དེ་ལ་བདག་ལྟ་ལོག་པ་བཞིན། ། སྤང་བྱ་ཉིད་འགྱུར་ཡང་དག་མིན། ། མི་མཐུན་གནས་པའི་ཆོས་ཡིན་ན། །
ཞེན་པ་ཉིད་འགྱུར་དེ་ཉིད་རིགས། ། དེ་ལྟར་མིན་ན་གང་ཞིག་འཐད། ། བསྐྱེད་པའི་རིམ་པར་གང་གནས་པར། ། རྫོགས་པའི་རིམ་པར་གང་འཇུག་པར། ། གང་གིས་གང་ཞིག་ཅི་ལྟར་གནས། ། རྩོལ་བས་བསྐྱེད་པ་དེ་ཉིད་དམ། ། ཡེ་ཤེས་རིག་པའི་དོན་ལ་འཇུག ། དེ་ཉིད་ཡིན་ན་དེ་ལྟ་མོད། ། དེ་ལྟར་མིན་ན་གང་གིས་འཐད། ། ཐམས་ཅད་ཐམས་ཅད་གྲུབ་པའམ། །
མ་ཡིན་དེ་ལ་འཐད་པ་གང༌། ། རྗེས་མཐུན་རྒྱུ་ཡིས་མི་གནས་ན། ། དེང་ནས་རྗེས་མཐུན་ཉིད་དུ་འགྱུར། ། དེ་ནས་སེང་གེའི་ཕྲུ་གུ་བཞིན། ། སྐུ་གསུམ་ལྷུན་གྲུབ་བདེ་བའི་ལམ། ། རྩོལ་བའི་འབྲས་བུ་མཐར་ཕྱུང་ནས། ། འཇིག་རྟེན་ཆོས་ལའང་དེ་བཞིན་ནོ། ། སྤང་བྱ་འབྲས་བུ་ཡིན་པ་ན། ། ཁྱོད་ལ་དག་པའི་ཡེ་ཤེས་གང༌། ། དེ་ལྟ་ཉིད་ན་རྟག་པར་འགྱུར། །
དེས་ན་རང་བྱུང་རྫོགས་པའི་ལམ། ། རྒྱུ་ལ་མི་གནས་རྩོལ་བ་མེད། ། རང་གནས་ཡེ་ཤེས་གདོད་ནས་གྲུབ། ། གྲུབ་པའི་རང་བཞིན་སྐྱེ་མི་དགོས། ། ཡེ་གསལ་ནམ་མཁའི་རང་བཞིན་གསལ། ། གསལ་བྱེད་རྣམ་པ་ཇི་བཞིན་ནོ། ། ཟླ་བ་གཟུགས་འདྲ་གང་གིས་འབྱུང༌། ། དབྱིངས་ཀྱི་འབྲས་བུ་བསམ་མི་ཁྱབ། ། མི་རྟོག་འབར་བའི་དཀྱིལ་འཁོར་ན། ། ཆེ་བའི་སྐུ་གསུམ་མུ་མཐའ་མེད། །
ཡེ་ཤེས་རིག་པ་ཐུག་ཕྲད་དུ། ། རིན་ཆེན་སྣང་བས་གཞག་པར་བྱ། ། བརྗོད་བྲལ་རིག་པ་ཐོག་བབ་ཉིད། ། མ་བཙལ་རང་བྱུང་བདེ་བ་ཉིད། ། ཡི་གེ་མེད་པའི་གསུངས་མཆོག་སྟེ། ། ཀུན་བཟང་རྒྱལ་བའི་དགོངས་པ་སྟོན། ། མི་རྟོག་དོན་མཇལ་གོ་ཞིང་རྟོགས། ། ཡི་གེ་མེད་དང་རིག་པའི་གསུང༌། ། དོན་གྱི་ཆོས་ཉིད་མཇལ་བར་སྟོན། ། གསང་སྔགས་གཏེར་གྱི་མཛོད་འཛིན་ཞིང༌། །
རྒྱལ་བའི་གསང་སྔགས་ཐ་སྙད་བྲལ། ། སྔགས་ཚིག་བྲལ་བའི་མཐུར་ལྡན་ལས། ། གཞི་མེད་པ་ཡི་དོན་གྱིས་འགྲུབ། ། རྒྱུ་མེད་འབྲས་བུ་མཐའ་ཐུག་ཡིན། ། རིག་པ་མཐའ་བྲལ་དཀྱིལ་འཁོར་འདིར། ། ཞེན་མེད་ཚུལ་གྱིས་འཇུག་ན་བདེ། ། དང་པོར་རང་སེམས་ཚུལ་ལ་བརྟག ། རིམ་པ་བླ་མའི་གདམས་ངག་བཞིན། ། དྲོད་དང་ལྡན་ན་བརྡ་དོན་སྤྲད། ། དཀྱིལ་འཁོར་དག་གི་ཡེ་ཤེས་ལ། །
སྒྲ་ཡི་མཐའ་ལ་གཞག་པར་བྱ། ། མྱོང་བ་མེད་པའི་རྣམ་པ་ཡིན། ། ཚོར་བ་བྲལ་བ་རེག་བྱའི་སྒོ། ། ཕྱི་རོལ་ཚུལ་བཞིན་ངེས་པར་འགྱུར། ། ཐ་མར་དྲན་བསམ་རྒྱུ་བ་བྲལ། ། དཔལ་རྟུལ་ཟ་བྱེད་སེམས་ལྟ་བུ། ། ཤེས་པ་དྭངས་གཞག་མ་བརྟུལ་བ། ། སྟག་མོ་ལྟ་བུའི་སེམས་ལ་ནི། ། ཡེ་ཤེས་རོལ་པ་མི་འགག་པ། ། རྩོལ་མེད་ཡེ་ཤེས་རིག་པའི་ངང༌། །
དེས་ན་རང་བཞིན་ཅོག་འཇོག་གོ ། དངོས་པོ་ཅི་ལྟར་སྣང་བ་ཡང༌། ། རང་གི་ཤེས་པ་ཉིད་དུ་མཐོང༌། ། དུས་གསུམ་སངས་རྒྱས་མ་ལུས་པའི། ། ཐུགས་ལ་འཇོག་པའི་མན་ངག་བཅུད། ། རིན་ཆེན་ཤར་བས་རང་ལ་རྫོགས། ། རྩོད་བྲལ་རིག་པ་མི་རྟོག་པ། ། མ་བཅོས་རང་སྣང་བདེ་བ་ཡི། ། ཡེ་ཤེས་ལྷུན་གྲུབ་ཀློང་དུ་ཤར། ། རང་བྱུང་ནམ་མཁའ་ལྟ་བུར་ཁྱབ། །
རང་གསལ་རིག་པའི་ངང་ལ་གནས། ། སྤྲོས་བྲལ་ཡེ་ཤེས་ཐིག་ལེ་ཆེ། ། རྣམ་རྟོག་བྲལ་བའི་རིག་པ་གསལ། ། རང་རིག་ཅིར་ཡང་མི་རྟོག་པ། ། ཡེ་ཤེས་རང་གནས་སེམས་སུ་གསལ། ། ཅིར་ཡང་མི་རྟོག་སེམས་སུ་སྨིན། ། ཇི་ཡང་མ་ཡིན་དམིགས་སུ་མེད། ། རྣམ་རྟོག་སེམས་ཀྱི་རྒྱུ་བ་བྲལ། ། རིག་པའི་ཡེ་ཤེས་འཛིན་པ་བྲལ། ། རང་སྣང་རོལ་པ་བྱང་ཆུབ་སེམས། །
སྒྱུ་མའི་ཡེ་ཤེས་བདེ་བའི་ཀློང༌། ། རང་རིག་ཡེ་ཤེས་འཛིན་པ་ཡིན། ། རང་བྱུང་སྒྱུ་མ་མངོན་སུམ་གསལ། ། ལྷུན་གྲུབ་ཡེ་ཤེས་མ་བཅོས་པ། ། བདེ་བའི་སྒྱུ་མ་རང་རིག་ཉིད། ། ཐམས་ཅད་ཡེ་ཤེས་སེམས་སུ་འཆར། ། རིག་པའི་ཡེ་ཤེས་དོན་གསལ་བ། ། ཐམས་ཅད་ཡེ་ཤེས་ཉིད་དུ་མཐོང༌། ། ཡེ་ཤེས་མ་ཡིན་གང་ཡང་མེད། ། ཁམས་གསུམ་དྭངས་མ་ཡེ་ཤེས་ཉིད། །
ཡེ་ཤེས་རིག་པའི་ཐབས་ཀྱིས་ཤེས། ། འཁྲུལ་པའི་ས་ནས་བརྡ་བཀྲོལ་ཏེ། ། ཡེ་ཤེས་རྒྱལ་བའི་གྲལ་དུ་གཞག ། མ་བཅོས་སྐུ་གསུང་ཐུགས་སུ་གནས། ། རང་རིག་སེམས་ཀྱི་འབར་བ་ཉིད། ། ཡེ་ཤེས་སེམས་ཀྱི་ཕུར་པ་ཐེབས། ། རྣམ་རྟོག་བཞོན་པ་རླུང་དང་བྲལ། ། དངོས་གྲུབ་བདེ་བའི་རང་བྱུང་ཉིད། ། ཐར་པའི་ལམ་མཆོག་བྱང་ཆུབ་སེམས། ། འབྲས་བུ་མཐར་ཕྱིན་རིག་པ་ཉིད། །
རང་བྱུང་སེམས་ཀྱིས་ཅི་བཞིན་ལ། ། རྣམ་པའི་རིག་པ་ཐབས་ཀྱིས་གནས། ། བཅོས་མེད་དགོངས་པ་བདེ་ཆེན་འདི། ། མངོན་སུམ་མཐོང་ལ་ངོས་གཟུང་མེད། ། རང་ཤར་དངོས་སུ་གྲུབ་པ་མེད། ། བདེ་ཆེན་རིག་པ་མ་མཐོང་སྟེ། ། འདི་དང་བྲལ་ན་རྟོག་པ་ཉིད། ། བཀའ་ཡི་དོན་དང་དེ་མི་ལྡན། ། དམུས་ལོང་མདུན་དུ་གཟུགས་སྣང་བཞིན། ། འབྲས་བུ་མཐར་ཕྱིན་ཡོད་མ་ཡིན། །
ཀུན་བཟང་རྒྱལ་བའི་དོན་དང་འགལ། ། རང་གསལ་དགོངས་པའི་ཐུགས་མ་རིག ། འཛིན་པའི་ཆ་ལ་གང་གནས་ཀྱང༌། ། འཁོར་བའི་འབྲས་བུ་ཉིད་དུ་འགྱུར། ། རང་འདོད་དོན་གྱིས་མཐར་མ་ཕྱིར། ། ཡེ་ཤེས་གསང་བའི་བདེ་བའི་ས། ། འདོད་པས་མི་འགྲུབ་ཐོབ་པ་མེད། ། འདོད་མེད་རང་བཞིན་ཉིད་ལས་བྱུང༌། ། ཤེས་པ་རང་ལུགས་སོ་མ་ཉིད། ། ཀུན་བཟང་རྒྱལ་བའི་དགོངས་པའོ། །
ཐ་མལ་ཤེས་པ་འདི་ཉིད་ལ། ། བསམ་པའི་སེམས་མེད་རང་གཞག་ཡིན། ། ངེས་པའི་གཞི་ནི་དོན་ལ་གནས། ། ཡིད་ཆེས་བླ་མ་ཉིད་ལ་གུས། ། རིན་ཆེན་གདམས་ངག་གཏེར་དུ་འཆང༌། ། ལུང་གི་དགོངས་པའི་དོན་གསལ་ཏེ། ། རིག་པ་རང་གསལ་གཏན་ལ་ཕབ། ། མི་འགྱུར་རྡོ་རྗེ་སེམས་དཔའ་འཆང༌། ། སྔོན་པོ་རང་རིག་ཉིད་ཡིན་པས། ། དྲང་བའི་དོན་ལ་སེམས་མི་འཇུག །
ཕྱི་རོལ་འདོད་རྩོལ་སེམས་དང་བྲལ། ། རྫོགས་པའི་བཀའ་ལ་ཡིད་མི་འགྱུར། ། བླ་མ་རིན་ཆེན་སྲོག་ཏུ་འཛིན། ། མོས་པས་རང་གི་འདོད་པ་གཏོང༌། ། རིན་ཆེན་གཏེར་གྱི་ངོ་བོ་ཉིད། ། སྲོག་དང་བྲལ་བའི་ཁ་བཞིན་བསྡོམ། ། རང་སེམས་བྱང་ཆུབ་སེམས་འདི་ལ། ། ཡེ་ཤེས་མ་རིག་ཐ་དད་མེད། ། འཁྲུལ་དང་མ་འཁྲུལ་རིག་པར་གཅིག ། ཞེན་རྟོག་བརྟག་པ་སྣ་ཚོགས་དང༌། །
ཡེ་ཤེས་འོད་གསལ་ངོ་བོ་ཉིད། ། འོད་གསལ་རང་བྱུང་སེམས་སུ་གཅིག ། བྱང་ཆུབ་སེམས་ལ་ངོ་བོ་བྲལ། ། དོན་ལྡན་ཡེ་ཤེས་ཉིད་དུ་མཐོང༌། ། བསམ་པས་བརྟགས་པ་སྣ་ཚོགས་པ། ། བག་ཆགས་ལོག་པའི་རྐྱེན་གྱིས་མཐོང༌། ། རང་རིག་ཡེ་ཤེས་འཇུག་པ་དང༌། ། རྟོག་པའི་བག་ཆགས་དང་པོ་ནི། ། སྒྲིབ་པ་མ་ལུས་བཞིན་གྲུབ་ཅིང༌། ། བྱང་ཆུབ་སེམས་ཀྱི་མཚན་ཉིད་ལ། །
ཐོག་མ་དང་བྲལ་ཐ་མ་མེད། ། ཐོག་མེད་འཁོར་བའི་རང་བཞིན་འདི། ། བྱང་ཆུབ་སེམས་ལ་ཡེ་ནས་དག ། སེམས་ཉིད་ནམ་མཁའ་ལྟ་བུ་ལ། ། གློ་བུར་གཟུགས་བརྙན་སྤྲིན་གྱིས་བསྒྲིབས། ། ངོ་བོ་མ་ཡིན་རྐྱེན་གྱིས་སྣང༌། ། མེ་དང་ལྕགས་ཀྱི་རང་བཞིན་འདྲ། ། རང་བཞིན་བྲལ་བ་མ་ཡིན་ཏེ། ། དུས་གསུམ་མ་ཡིན་ནམ་མཁའ་བཞིན། ། ཆོས་སྐུའི་རང་བཞིན་ཡེ་ནས་དག །
ལོངས་སྤྱོད་རང་གི་བདེ་བ་ཉིད། ། སྤྲུལ་པ་ཆུ་ཟླ་ལྟ་བུར་སྣང༌། ། དབྱེར་མེད་རིག་པ་གཅིག་གི་ངང༌། ། བླང་དོར་གཉིས་བྲལ་མཉམ་པ་ཉིད། ། བྱང་ཆུབ་སེམས་ཀྱི་ཡེ་ཤེས་ལ། ། སྙིང་པོ་མཉམ་ཉིད་ཡེ་སངས་རྒྱས། ། སྙིང་པོའི་དོན་ལ་རྩོལ་བ་མེད། ། དོན་གྱིས་རང་བྱུང་གཉིས་སུ་མེད། ། སེམས་ཀྱིས་རང་རིག་རྟོགས་པ་ཉིད། ། རྣམ་རྟོག་ཡེ་ཤེས་ཉིད་དུ་འབར། །
རྩོལ་མེད་འབྲས་བུ་མཐར་ཐུག་ཉིད། ། བཀའ་ཡི་བཅུད་བསྡུས་སྙིང་པོ་འདིར། ། རྒྱ་མཚོ་བཞིན་དུ་བདུད་རྩི་འདུས། ། སྙིང་པོའི་དོན་ནི་གསལ་བའི་བཅུད། ། གསལ་བའི་སྒྲོན་མེ་སྙིང་པོ་འདི། ། མ་ལུས་འདུས་པའི་འཁོར་ལོ་ཡིན། ། སྙིང་པོ་གསུང་གིས་རྟོགས་བྱ་བ། ། སེམས་ཉིད་རང་བྱུང་སྙིང་པོ་ཉིད། ། ཕྱི་ནང་གསང་བའི་དཀྱིལ་འཁོར་འདུས། ། འབྱུང་འཇུག་མི་མངའ་སྙིང་པོར་གསལ། །
རང་བྱུང་རྫོགས་པའི་དགོངས་པར་གནས། ། ཡེ་ཤེས་སྙིང་པོ་མཁའ་འདྲ་བ། ། མཐའ་དབུས་མི་མངའ་བླང་དོར་མེད། ། མི་ལེན་སྙིང་པོ་བདག་མེད་གསལ། ། བཀའ་ཡི་བཅུད་འདུས་སྙིང་པོ་འདི། ། རིན་ཆེན་སྙིང་པོ་སྨན་ཆེན་རྟོགས། ། འཁོར་བའི་ཟུག་རྔུ་འབྱིན་པའི་མཆོག ། བྱང་ཆུབ་སེམས་ཀྱི་སྨན་མེད་ན། ། རྩོལ་བའི་འཇུག་པ་མཐོ་རིས་རྒྱུ། ། སྨན་ཆེན་རང་ལ་གནས་བཞིན་དུ། །
མི་རྟོགས་གཞན་ནས་འཚོལ་བར་བྱེད། ། རྙེད་པས་རང་སེམས་སྨན་དུ་མཐོང༌། ། རྟོགས་པས་གཞན་ནས་མ་འོངས་ཏེ། ། རང་བྱུང་སྙིང་པོ་ཐོག་མ་མེད། ། སྤྲོས་བྲལ་ནམ་མཁའ་ལྟ་བུར་གནས། ། རྒྱལ་བའི་སྐུ་དང་རང་བཞིན་ལྡན། ། གཟུང་འཛིན་བྲལ་བའི་ངང་ལ་བཞུགས། ། བདེ་བའི་དོན་ལ་མ་ཆགས་རོལ། ། སྣང་བ་ཡེ་ཤེས་རིག་པར་གནས། ། བྱང་ཆུབ་སེམས་ཀྱི་སྨན་ཆེན་འདི། །
ཡེ་ཤེས་རྒྱལ་བའི་དགོངས་པ་སྟེ། ། དུས་གསུམ་སངས་རྒྱས་ལམ་དུ་བདེ། ། བསམ་གྱིས་མི་ཁྱབ་དགོངས་པ་ནི། ། ཤེས་པ་རང་ག་སོ་མ་ཉིད། ། སྙིང་པོའི་དོན་རྟོགས་བྱ་བ་བྲལ། ། རང་གསལ་རིག་པའི་ངང་ལ་བཞུགས། ། བཅོས་མེད་འཛིན་བྲལ་འཕྲོ་འདུ་མེད། ། བྱང་ཆུབ་རྒྱུ་བ་སྙིང་པོ་བྲལ། ། ཀུན་འབྱུང་རིག་པ་འཕོ་འགྱུར་མེད། ། ཐུགས་རྗེ་རང་བྱུང་ཡེ་ཤེས་ཉིད། །
རྩོལ་བྲལ་རང་སྣང་བྱིན་རླབས་འབྱུང༌། ། ཕྱོགས་རིས་མི་མངའ་ཀུན་ལ་ཁྱབ། ། སྙིང་པོ་ཉིད་དུ་ཀུན་སྒྲོལ་མཛད། ། བྱམས་པ་ཆོས་ཉིད་ངང་དུ་བསྐྱལ། ། དགའ་བ་རང་རིག་མི་འབྲལ་བ། ། བླང་དོར་གཉིས་མེད་བཏང་སྙོམས་ཆེ། ། རང་བྱུང་སྙིང་པོ་འཁོར་ལོ་ལ། ། རྟོག་བྲལ་འཁོར་བ་རང་བཞིན་དག ། ཐུགས་རྗེས་སེམས་ཅན་དོན་མི་མཛད། ། དངོས་པོར་མི་མངའ་རང་བྱུང་གནས། །
འོད་གསལ་སྙིང་པོ་རྫོགས་པ་འདི། ། རིན་ཆེན་གསུང་གིས་བརྟགས་པས་ཤེས། ། འགྲོ་དྲུག་སེམས་ཅན་ཐམས་ཅད་ལ། ། ཡེ་གནས་ཡེ་ཤེས་ཉིད་ལྡན་པ། ། བརྟག་པ་གསུམ་གྱིས་ཤེས་པར་འགྱུར། ། མིང་དང་སེམས་ལ་ཡེ་ཤེས་འཚོལ། ། དངོས་པོ་གང་ཡང་རུང་བ་ལ། ། བརྟགས་པས་རང་ལོག་ཤེས་པར་འགྱུར། ། ཡིད་བཞིན་རིན་ཆེན་ནོར་བུ་བཞིན། ། འགྱུར་བ་མེད་པའི་གནས་ལུགས་ལ། །
ཐུན་མོང་དམ་ཚིག་གསུམ་ལྡན་པའོ། ། ལྕེ་མནན་ནང་ཡིག་སྒྲ་ལ་སོགས། ། དེ་བཞིན་གནས་སྐབས་གཞན་དུ་ཡང༌། ། སྙིང་པོའི་ཡེ་ཤེས་གཟུང་བར་བྱ། ། སྙིང་པོའི་གསུང་འདི་དོན་དང་ལྡན། ། སྐལ་ལྡན་རིན་ཆེན་ལྟ་བུ་ཡིས། ། གྲུབ་མཐའ་ངན་ལ་གནས་དུས་སུ། ། འདི་ཡི་དོན་ཀུན་རིག་པར་གྱིས། ། འདི་ཡིས་རང་སེམས་མ་རིག་པར། ། སྒྲའམ་མཚན་མ་གང་གིས་ཀྱང༌། །
རིག་པའི་ཡེ་ཤེས་རྙེད་མི་འགྱུར། ། གཞི་ཉིད་རང་བྱུང་འགྱུར་བ་མེད། ། རྟོགས་པའི་རང་བྱུང་སེམས་ཀྱི་ལམ། ། མ་ཡེངས་བྱང་ཆུབ་སེམས་སུ་གསལ། ། རང་བྱུང་འབྲས་བུ་མཐར་ཕྱིན་པ། ། འགྲོ་དོན་མཛད་ལ་རྟོགས་པས་གྲོལ། ། འོད་གསལ་དབྱེར་མེད་གཅིག་གི་ངང༌། ། བྱང་ཆུབ་སེམས་ཀྱི་རང་བཞིན་འདི། ། བག་ཆགས་འཁྲུལ་པའི་དབང་གིས་ནི། ། བརྟགས་པས་སྣ་ཚོགས་མེད་བཞིན་གྲུབ། །
སེམས་ཀྱི་བག་ཆགས་ཕྱིར་སྣང་ཡང༌། ། རིག་པ་འོད་གསལ་འགྱུར་བ་མེད། ། སྣ་ཚོགས་སྣང་བའི་རང་བཞིན་འདི། ། སྙིང་པོ་གསུང་གིས་བརྗོད་བྱ་སྟེ། ། འཁྲུལ་པ་མ་ཡིན་ལོག་སྣང་བས། ། རང་རིག་བྱང་ཆུབ་སེམས་སུ་བརྗོད། ། རྟོགས་པའི་རྩ་བ་བྱང་ཆུབ་སེམས། ། རང་རིག་སེམས་ལ་རྟོག་པར་འཁྲུལ། ། ཐོག་མ་མེད་དུས་བག་ཆགས་དང༌། ། རིན་ཆེན་གདམས་ངག་རྐྱེན་མེད་པས། །
རྟོག་མེད་སྙིང་པོ་སེམས་ལ་གོམས། ། ཐག་པར་སྦྲུལ་མིན་སྣང་བ་བཞིན། ། ལུས་ངག་སེམས་དབེན་སྒྱུ་མའི་ལུས། ། སྣ་ཚོགས་སྣང་བའི་རང་བཞིན་འདི། ། ཆོས་ཉིད་ཡིན་པར་དབྱེར་མེད་པ། ། ཟུང་དུ་འཇུག་པར་གང་དགོངས་པ། ། གསལ་བའི་སེམས་དེ་ཉིད་ལ་ནི། ། ཆོས་ཉིད་མ་ཡིན་བག་མི་སྣང༌། ། ཐམས་ཅད་སྟོང་པའི་ངོ་བོ་འདི། ། ཡེ་ཤེས་སྙིང་པོ་ཉིད་དུ་མཐོང༌། །
ངོ་བོ་ཉིད་ལ་བརྗོད་པ་ཡིས། ། རང་བཞིན་རྣམ་དག་རིག་པ་ལ། ། བརྗོད་མེད་དོན་དུ་མ་བརྗོད་ན། ། རིག་པའི་དོན་ལ་མཇལ་བ་མེད། ། བརྗོད་པའི་སྒྲ་ལ་སེམས་དང་བས། ། མ་བཅོས་རང་བྱུང་ཆོས་ཉིད་མཐོང༌། ། རང་རིག་སེམས་ལས་དོན་རྟོགས་ནས། ། འཇུག་ཐབས་མི་གཉིས་ཚུལ་གྱིས་གནས། ། ཅིག་ཅར་རྫོགས་པ་བདེ་བ་ཆེ། ། ཕྱོགས་སུ་མ་ལྷུང་གཟུང་བའི་སེམས། །
རྫོགས་པའི་ཡེ་ཤེས་སྙིང་པོ་ལ། ། རིམ་པའི་ལམ་མེད་མཐར་ཕྱིན་ན། ། རང་བྱུང་རྟོགས་པའི་འཇུག་པ་ལ། ། དེ་ཉིད་སྙིང་པོའི་དོན་ལྡན་པས། ། འདོད་པའི་ཚོགས་ལ་ཡིད་མི་འཇུག ། དེ་བཞིན་ཕ་རོལ་ཕྱིན་པ་དྲུག ། རང་བྱུང་རྫོགས་པའི་སེམས་ལ་གནས། ། བསམ་བྲལ་མི་རྟོག་དགོངས་པ་ལ། ། དེ་ཉིད་སྙིང་པོའི་དོན་ལྡན་པས། ། འདོད་པའི་ཚོགས་ལ་ཡིད་མི་འཇུག །
དེ་བཞིན་ཕ་རོལ་ཕྱིན་པ་དྲུག ། རང་བྱུང་རྫོགས་པའི་སེམས་ལ་གནས། ། བསམ་བྲལ་མི་རྟོག་དགོངས་པ་ལ། ། དེ་ཉིད་ཕ་རོལ་ཕྱིན་དྲུག་ལྡན། ། མི་རྟོག་འཛིན་མེད་ཚུལ་ལ་གནས། ། མ་ཡེངས་རིག་པ་རྒྱུན་མི་འཆད། ། དམིགས་མེད་ཤེས་པ་ཕ་རོལ་ཕྱིན། ། སེམས་ཉིད་སྟོང་པ་དངོས་མེད་ལ། ། ཆོས་དང་ཆོས་ཅན་མི་གནས་པས། ། དབྱེར་མེད་བདེན་པ་བཞི་པོའི་དོན། །
དངོས་མེད་ཡེ་ཤེས་འགག་མ་ཡིན། ། བདེན་རྫུན་གཉིས་ཀྱི་མཐར་མི་འཛིན། ། སྙིང་པོའི་དོན་ལ་འདོད་པ་བྲལ། ། ཀུན་བཟང་ཡེ་ཤེས་འོད་གསལ་ལ། ། བསམ་བྲལ་ཡེ་ཤེས་ནམ་མཁའ་འདྲ། ། རྫོགས་པའི་ཡེ་ཤེས་མ་བཅོས་པ། ། མི་འགྱུར་ཆོས་ཉིད་དབྱིངས་ཀྱི་ཐུགས། ། མི་འགག་ཡེ་ཤེས་རིག་པའི་གསུང༌། ། དབྱེར་མེད་ཆོས་སྐུ་གཟུང་འཛིན་བྲལ། ། སྐུ་གསུང་ཐུགས་བྲལ་སྐུ་གསུང་ཐུགས། །
ཕྱི་ནང་མི་མངའ་རང་གསལ་ཉིད། ། འབྱུང་འཇུག་མི་མངའ་རང་བཞིན་གནས། ། དབང་པོ་ངོ་ལ་སྣང་བ་རྣམས། ། ཆོས་ཉིད་བྱང་ཆུབ་སེམས་སུ་མཐོང༌། ། ཉོན་མོངས་ལྔ་པོ་ཡེ་ཤེས་ལམ། ། ཐམས་ཅད་བྱང་ཆུབ་སེམས་ཀྱི་གཞི། ། སངས་རྒྱས་ཉིད་ལས་གཞན་མ་ཡིན། ། དག་པའི་སེམས་པ་བཙལ་མེད་དེ། ། བཙལ་བའི་ཀུན་རྫོབ་གྲུབ་མ་ཡིན། ། དམ་པའི་དོན་ལ་གང་འཇུག་པས། །
གསང་བ་རྫོགས་པའི་དོན་ཉིད་ལ། ། ཆོས་ཉིད་གསང་བ་ཉིད་དམིགས་ན། ། ངེས་པའི་གདམས་ངག་ཟབ་མོ་ཡིས། ། བཙལ་མེད་རང་གཞག་བཙལ་བ་དང༌། ། མི་སྒོམ་རང་ལུགས་བསྒོམ་པ་དང༌། ། མི་གནས་ཚུལ་ལ་འདུག་པ་དང༌། ། གཞན་མེད་མཉམ་བཞག་རང་བྱུང་བདེ། ། མི་རྟོག་དོན་ལ་གྱི་ན་བ། ། དགེ་དང་མི་དགེའི་རྣམ་རྟོག་བྲལ། ། བྱང་ཆུབ་སེམས་ཀྱི་མཚན་ཉིད་དོ། །
རང་བྱུང་བྱང་ཆུབ་བཙལ་བ་མིན། ། བྱང་ཆུབ་འདོད་ལ་བྱང་ཆུབ་སེམས། ། ཡང་དག་དོན་གྱི་སྙིང་པོ་འདི། ། བཙལ་བས་རྙེད་པར་མི་འགྱུར་ཏེ། ། ཞེན་སེམས་ཉིད་ལས་འབྱུང་མི་འགྱུར། ། ཉལ་བའི་བསམ་གཏན་འཁོར་མོར་བདེ། ། མ་ལུས་བྱང་ཆུབ་སེམས་ཀྱི་ངང༌། ། ཆོས་ཉིད་བྱང་ཆུབ་མཉམ་བཞག་ན། ། དངོས་མེད་བྱང་ཆུབ་རང་བྱུང་དང༌། ། འདུས་མ་བྱས་པ་བདེ་བའི་ཀློང༌། །
སེམས་ཉིད་བསམ་མེད་བརྗོད་ལས་འདས། ། ཡེ་ནས་རྣམ་དག་བསམ་དུ་མེད། ། རྫོགས་པའི་རྣལ་འབྱོར་རིག་པ་ཡིན། ། དེ་ལ་མ་བཙལ་གནས་ནས་བསྒོམ། ། རིག་པ་དབྱིངས་ལ་ཡན་བཞག་ན། ། བཙལ་བའི་ནད་བྲལ་བསྒོམ་པ་ཡིན། ། དེ་བས་སྙིང་པོ་དྲི་མ་མེད། ། རིག་པ་འོད་གསལ་ཉིད་དུ་བསྒོམ། ། འོད་གསལ་སེམས་ལ་གནས་གྱུར་ན། ། རྣམ་རྟོག་མཚན་མ་རང་བཞིན་ཞི། །
སྐྱེ་བ་མེད་པའི་ཕྱག་རྒྱ་ཡིས། ། རང་སྣང་ཀུན་བཟང་རོལ་པ་འགྲུབ། ། དངོས་མེད་དངོས་ལ་མི་དམིགས་ཤིང༌། ། དབུ་མའི་སེམས་བྲལ་རྒྱུ་བ་བྲལ། ། སེམས་ཀྱང་རྒྱུ་བ་མེད་པས་ན། ། ཐམས་ཅད་རང་བྱུང་སྟོང་པ་ཉིད། ། སེམས་ཉིད་རིག་པ་རང་བྱུང་ལ། ། འགྱུར་མེད་སྤྱོད་པ་གསལ་བས་ན། ། ཡི་གེ་མེད་པའི་སྙིང་པོ་གསུང༌། ། དམ་པ་བྱང་ཆུབ་སེམས་ལ་གནས། །
རྒྱལ་པོའི་དམ་ཚིག་མ་བཅོས་པ། ། བསྲུང་བ་མེད་པའི་ཚུལ་གྱིས་བསྲུང༌། ། འགྱུར་བ་མེད་པའི་ཕྱག་རྒྱ་ལ། ། འགྱུར་བ་མེད་པའི་དོན་གྱིས་འདེབས། ། མཐའ་དབུས་མེད་པའི་དཀྱིལ་འཁོར་ལ། ། ཡེ་ཤེས་འཕྲོ་འདུ་མེད་པར་གསལ། ། བསམ་བྲལ་རང་གཞག་རྒྱལ་བའི་ཐུགས། ། བྱང་ཆུབ་སེམས་ལ་འདའ་བ་མེད། ། ས་འཛིན་རྣམ་པའི་སེམས་བཞིན་དུ། ། གཞན་ནས་རྙེད་པར་མི་འགྱུར་ཏེ། །
བརྟག་ན་རང་སེམས་ཉིད་ལ་ཐུག ། གཞི་ལ་རང་བཞིན་གཞན་འདོད་བྲལ། ། རང་སེམས་རིག་པ་འགྱུར་བ་མེད། ། ཇི་བཞིན་མི་རྟོག་ཆོས་ཀྱི་སྐུ། ། བྱ་བྲལ་ལྷུན་གྲུབ་ཇི་བཞིན་གནས། ། རང་བྱུང་འོད་གསལ་ཡེ་ནས་དག ། ཅིར་ཡང་མི་དགོངས་བསམ་མི་ཁྱབ། ། ཤེས་རབ་སྙིང་རྗེར་ལྡན་པས་འགྲུབ། ། སྙིང་པོ་བྱང་ཆུབ་རང་བཞིན་ལ། ། བསམ་མེད་རང་གཞག་ཐུགས་སུ་བདེ། །
འཁོར་ལོའམ་རིག་མའི་བདེ་བ་ཡིས། ། རང་གནས་རིག་པ་འཆོལ་བ་ཉིད། ། རྣམ་རྟོག་ཡིན་ཏེ་དོན་ལ་མེད། ། བློན་རིགས་གསུམ་ལས་དམངས་ཀྱིས་ཀྱང༌། ། ཆགས་པའི་འདུ་ཤེས་དྲང་བའི་དོན། ། ངེས་པར་སྤྲོས་བྲལ་རང་བྱུང་སེམས། ། ཆགས་པའི་ལམ་གྱིས་ཤེས་མི་འགྱུར། ། བླང་དོར་མེད་པའི་བརྟུལ་ཞུགས་ཀྱང༌། ། ངེས་པར་བརྟགས་ནས་བླང་དོར་ཉིད། ། རང་རིག་བསམ་བྲལ་གཞག་པ་སྟེ། །
དོན་དངོས་འཛིན་པ་ཞེན་པར་གནས། ། རང་བྱུང་འོད་གསལ་སྙིང་པོ་འདི། ། མཚན་མ་མེད་པའི་རང་བཞིན་བས། ། ཤེས་རབ་ཐབས་ཀྱི་ཆགས་པ་བྲལ། ། ཐིག་ལེ་འདོད་རྩོལ་སྤྲོ་བསྡུ་མེད། ། རང་རིག་རྩོལ་བྲལ་བདེ་བའི་སེམས། ། ཤེས་རབ་ཐབས་ལ་སྙོམས་འཇུག་པས། ། བདེ་བའི་བསམ་གཏན་ཆེན་པོ་ཡིན། ། སྒྱུ་མའི་རོ་ལ་མ་ཆགས་པས། ། ཆགས་མེད་ཡེ་ཤེས་རྫོགས་པའི་ལམ། །
བྱང་ཆུབ་སེམས་ཀྱི་ངང་གསལ་འདི། ། དངོས་མེད་ཤེས་རབ་ཐབས་ཀྱིས་འགྲུབ། ། སྣང་གསལ་འཁོར་ལོར་རིག་པ་འདི། ། ངོ་བོ་མ་གྲུབ་མེ་ཤེལ་འདྲ། ། དངོས་མེད་ཡེ་ཤེས་མཐོང་བས་གྲོལ། ། གཟུགས་སོགས་སྣང་བ་བརྟགས་པ་ཡིན། ། དངོས་པོའི་རང་བཞིན་ཐམས་ཅད་ནི། ། ཆོས་ཉིད་དབྱིངས་ཀྱི་ཐིག་ལེ་ཡིན། ། དེ་ཉིད་སྒྲུབ་པའི་ཐབས་སུ་ནི། ། སྙིང་པོ་རིག་པ་ཉིད་ཤར་བས། །
མཐའ་ཡི་མུན་པ་ངང་གིས་དག ། སྒྲུབ་མེད་རང་བྱུང་སྒྲུབ་པ་འདིས། ། ཁམས་གསུམ་འོད་གསལ་ཐུགས་སུ་བསྒྲུབ། ། རང་སེམས་རིག་པའི་སྤྱོད་པར་བདེ། ། ཡེ་ཤེས་སྤྱོད་པར་རང་གཞག་ཉིད། ། བསལ་ན་འདོད་པའི་མཐའ་མི་འགེགས། ། ཐུགས་རྗེ་ཚོགས་ཀྱི་བསམ་གཏན་འདིར། ། རང་བྱུང་རིགས་པ་རྟོགས་གྱུར་ན། ། འགྲོ་བ་དྲང་ཕྱིར་རྒྱུན་མི་འཆད། ། སྙིང་པོ་སེམས་ཀྱི་དོན་རིག་ན། །
ཡེ་ཤེས་མཐར་ཕྱིན་འབྲས་བུར་གནས། ། མཚན་དང་དཔེ་བྱད་རང་བཞིན་གྲུབ། ། སྤྲུལ་པ་རང་འདོད་ཅིར་ཡང་འབྱུང༌། ། ཆུར་གསལ་རི་བོང་ཅན་བཞིན་ནོ། ། ཡེ་ཤེས་ལུས་ཅན་དེ་བཞིན་གཤེགས། ། མེ་ཤེལ་གཟུགས་ལྟར་འགྲོ་བ་སྒྲོལ། ། ཡེ་ཤེས་རང་བྱུང་དེ་བཞིན་གཤེགས། ། ཡན་ལག་མི་མངའ་རྩིས་ལས་འདས། ། མཐར་ཕྱིན་དགའ་བ་རིག་པར་གསལ། ། དགོངས་པ་རང་གཞག་ཡེ་སངས་རྒྱས། །
རིག་པ་རང་གསལ་ཆོས་རྣམས་ལ། ། གང་ཡང་བསམ་དུ་མེད་པར་གནས། ། དེ་ལྟར་བྱང་ཆུབ་སེམས་ཉིད་ལ། ། མ་རིག་པས་ན་འཁོར་བ་མེད། ། སེམས་ཅན་སྐྱེ་བའི་རྒྱུ་མི་གནས། ། རང་བྱུང་སེམས་ལ་རྟག་པར་བཞུགས། ། སྲིད་པའི་ཆོས་ལ་རྒྱུ་མེད་པས། ། མྱ་ངན་འདས་པའི་ལམ་དང་བྲལ། ། མ་སྐྱེས་པ་ཡི་ཆོས་རྣམས་ལ། ། ནམ་ཡང་སྐྱེ་བར་མི་འགྱུར་ཏེ། །
སངས་རྒྱས་སེམས་ཅན་རང་བཞིན་གཅིག ། སེམས་ཀྱི་ཡེ་ཤེས་གསང་བ་ཉིད། ། སྙིང་པོའི་དོན་ལ་རྨད་དུ་བྱུང༌། ། རང་བྱུང་ཆེ་བའི་བདག་ཉིད་སྐུ། ། རང་རིག་བདེ་བ་རྫོགས་པ་ཆེ། ། ཐུགས་རྗེས་སྣང་བ་སྤྲུལ་པའི་སྐུ། ། ངོ་བོ་མ་གྲུབ་གསང་བའི་སེམས། ། སྣང་དང་མི་སྣང་དབྱེར་མེད་དོ། ། ཡོད་དང་མེད་པ་བྱང་ཆུབ་སེམས། ། སྣང་བ་རང་རིག་ཐ་དད་པས། །
དོན་དང་རྟགས་ལ་སོགས་པ་རྣམས། ། རྣམ་པ་ཐ་དད་བག་ཆགས་སྣང༌། ། ཡང་དག་མ་ཡིན་འཁྲུལ་པའི་སེམས། ། བསམ་པའི་དབང་གིས་དེར་འགྱུར་རོ། ། བདེར་གཤེགས་ཡེ་ཤེས་གསང་བ་དེ། ། མ་མཐོང་རྣམ་རྟོག་སྤྲོས་འཆེལ་བས། ། སྟོང་ཉིད་རིག་པའི་མན་ངག་ཡིན། ། དྲན་རྟོག་རླུང་གི་རྒྱུ་བ་བྲལ། ། མཐའ་རུ་མ་སྐྱེས་བསམ་གཏན་བྱ། ། ཆོས་དང་ཆོས་ཉིད་གང་ཡང་མིན། །
ནམ་མཁའ་ལྟ་བུར་བདག་མེད་པ། ། ཡེ་ཤེས་སྟོང་པའི་ངོ་བོའོ། ། རང་བཞིན་སྟོང་པ་མཚན་མ་མེད། ། རྣམ་ཐར་སུམ་ལྡན་བདེ་བ་ཆེ། ། ཆགས་མེད་བཞི་ཡི་ལམ་ལ་འཇུག ། མཚན་མེད་ངང་ལ་གནས་པ་ན། ། རང་བྱུང་འབྲས་བུ་ངང་གིས་འཆར། ། ཡོན་ཏན་ནམ་མཁའི་མཐའ་དང་མཉམ། ། རང་རིག་ཡེ་ཤེས་སྣང་བ་ལ། ། འབར་བའི་རང་བཞིན་དཀྱིལ་འཁོར་གསལ། །
རྒྱན་གྱི་འཁོར་ལོ་སྐུ་ཡི་ངང༌། ། ཆགས་བྲལ་དག་ལ་རིག་པའི་རྒྱན། ། རང་རིག་གསལ་བ་ཏིང་འཛིན་ཉིད། ། མི་ཟད་འཁོར་ལོ་བསམ་དུ་མེད། ། སྒྲོ་བྲལ་སྟོང་ཉིད་ཞི་གནས་ལ། ། འདུ་ཤེས་འཇུག་མེད་མཉམ་བཞག་ལ། ། མཚན་མེད་ཞི་གནས་ལྷག་མཐོང་འབྲེལ། ། མོས་འཇུག་ལམ་ལ་གང་གནས་ན། ། མི་རྟོག་གསལ་བའི་དོན་གྱིས་གོ ། བསམ་དང་བྲལ་བའི་ཡེ་ཤེས་ནི། །
སྙིང་པོའི་དོན་ལ་རྟོག་པས་འཇུག ། ཐབས་བྲལ་རིག་པ་རྩོལ་བས་འཚོལ། ། ར་གན་གསེར་འདོད་དེ་བཞིན་ནོ། ། འདོད་པའི་སེམས་དང་མ་བྲལ་ན། ། སྙིང་པོའི་དོན་ལ་བདག་འཛིན་བྱེད། ། བདེ་བའི་སེམས་ལ་རེ་བས་ན། ། རྟོགས་པའི་རྗེས་འཇུག་ཞི་གནས་ཡིན། ། རང་ལུས་སེམས་སུ་མ་རྟོགས་པར། ། འདྲ་འབག་ལྷ་ཡི་རྣམ་པ་གཟུང༌། ། ལུས་ཀྱིས་དབེན་པས་ཆོས་ཉིད་འཚོལ། །
རང་ལུས་སེམས་སུ་ཤེས་པས་ན། ། གང་ན་གནས་ཀྱང་སེམས་ཉིད་དབེན། ། སྣང་སྲིད་སེམས་སུ་ཤེས་པས་ན། ། དབང་པོ་ཡན་ལག་ཡེ་ཤེས་གསལ། ། སྙིང་པོའི་དོན་གྱི་རང་བཞིན་ལ། ། ཅིར་ཡང་མི་སྒོམ་གང་ཡང་མིན། ། ཁྱུ་མཆོག་སེམས་ལྟར་མ་བཅོས་པ། ། རང་གཞག་རིག་པའི་འཁོར་ལོ་ཉིད། ། དུས་གསུམ་དུ་ཡང་གཏང་གཞག་མེད། ། གང་ཡང་མི་འཛིན་དགག་པ་མེད། །
སྙིང་པོའི་དོན་གྱི་རང་བཞིན་ལ། ། སྐྱོན་དང་ཡོན་ཏན་གཉིས་མེད་པས། ། རྫོགས་པའི་ལྟ་བར་བླང་དོར་མེད། ། འཇུག་མེད་ཏིང་འཛིན་མ་ཡེངས་པ། ། འོད་གསལ་རྒྱལ་བའི་སེམས་ཉིད་ཡིན། ། རང་བྱུང་ཐུགས་ཀྱིས་མ་བཅོས་པ། ། རྣམ་དག་རྒྱལ་བའི་སྐུ་གསུང་ཐུགས། ། བཙལ་མེད་སྙིང་པོའི་དོན་ལས་བྱུང༌། ། བྱང་ཆུབ་སེམས་ཀྱི་དོན་ཉིད་ལ། ། ངེས་པའི་ཐེག་གཅིག་སྙིང་པོའི་དོན། །
ཕྱག་རྒྱ་རིམ་བཞི་སྦྱོར་བ་དྲུག ། བསམ་པའི་ཐེག་པ་སྣ་ཚོགས་པ། ། དྲང་བ་ཉིད་འགྱུར་ངེས་པ་མིན། ། ངོ་བོ་ཉིད་ལ་མཐོ་དམན་མེད། ། མོས་འཇུག་བསམ་པའི་རྟོག་པ་ཟད། ། སེམས་ཉིད་ཉག་གཅིག་ཕྱོགས་བྲལ་བ། ། དུ་མའི་འབྲེལ་མེད་ལམ་དུ་མིན། ། མ་བཅོས་རྣལ་འབྱོར་རྫོགས་པའི་ལམ། ། མི་གནས་རང་བཞིན་སེམས་སུ་གཅིག ། མ་བགྲོད་མཐར་ཕྱིན་འབྲས་བུ་ལམ། །
རྒྱུ་རྐྱེན་བྲལ་བས་སྐྱེ་འཇིག་མེད། ། གདོད་ནས་རང་བྱུང་སྙིང་པོར་གསལ། ། རིགས་དྲུག་ཇི་ལྟར་སྣང་བ་དང༌། ། མྱ་ངན་འདས་པའི་རང་བཞིན་ལ། ། དབྱེར་མེད་རང་བྱུང་སེམས་སུ་གཅིག ། རིགས་དྲུག་སེམས་ཀྱི་རྟོག་པ་དང༌། ། ཡེ་ཤེས་རང་གསལ་རིག་པ་ཉིད། ། ཁྱད་པར་མེད་དོ་སྙིང་པོར་གཅིག ། ཁམས་གསུམ་འཁོར་བར་སྣང་བ་དང༌། ། མྱ་ངན་འདས་པའི་ཡེ་ཤེས་ཉིད། །
རྟོགས་མ་རྟོགས་ཀྱིས་གཉིས་སུ་བྱུང༌། ། རྟོགས་པས་རང་སེམས་ཉིད་ལ་ཐུག ། གཞན་འདོད་རེ་བའི་རྩོལ་བ་བྲལ། ། རང་སེམས་རྣམ་དག་ཡེ་སངས་རྒྱས། ། ཀུན་བཟང་རྒྱལ་བ་སེམས་ཉིད་བདེ། ། མཐའ་ཡས་འགྲོ་བ་ཐམས་ཅད་ལ། ། རྒྱལ་བའི་ཡེ་ཤེས་རང་ཆས་ལྡན། ། བསམ་བྲལ་རང་ལུགས་ཅིར་མི་དགོངས། ། ཡེ་ཤེས་ནམ་མཁའི་མཐའ་དང་མཉམ། ། ཡིད་ལ་མི་བྱེད་བྱ་བ་བཏང༌། །
འཁོར་བ་མྱ་ངན་འདས་པ་ཡི། ། རྣམ་རྟོག་ཕྲ་རགས་ཅིར་སྣང་ཡང༌། ། རང་གཞག་བསམ་བྲལ་ཉིད་དུ་བདེ། ། ཆུ་ཡི་སྣང་བ་དེ་བཞིན་དུ། ། ཕྲ་རགས་རྣམ་རྟོག་ཡེ་ཤེས་ཉིད། ། རང་རིག་གཉུག་མ་པདྨ་ལྟར། ། འཁོར་བར་གནས་ཀྱང་གདོད་ནས་དག ། མཚན་མའི་རྣམ་པ་ཅི་བྱུང་ཡང༌། ། ཆུ་ཤིང་ལྟ་བུར་སྙིང་པོ་མེད། ། མ་རིག་འཇིབས་པའི་འཁོར་བ་ན། །
རིག་པ་མར་མེ་ལྟ་བུར་གསལ། ། རྣམ་པར་རྟོག་པ་ཅིར་འགྱུར་ཡང༌། ། རང་ཉིད་གཉུག་མ་རྒྱུན་མི་འཆད། ། ནམ་ལངས་སེམས་དང་ནུབ་ཁ་བཞིན། ། ཡེ་ཤེས་དོན་གསལ་དེ་བཞིན་ནོ། ། མ་བསྒྲུབས་རང་གསལ་ངང་གིས་འབྱུང༌། ། སྐལ་ལྡན་རྣལ་འབྱོར་མ་བཅོས་པ། ། སེམས་ཉིད་དེ་ཀ་ལྟར་གནས་ན། ། ལུས་ངག་རྩོལ་བ་ངང་གིས་ཞི། ། བདེ་བའི་ཡེ་ཤེས་མི་རྟོག་པ། །
ཤེས་རབ་གསལ་བའི་སྙིང་པོར་ཕྱིན། ། མཐར་ཕྱིན་རང་བྱུང་མི་རྟོག་པ། ། དྲི་མེད་རྒྱལ་བའི་ཡེ་ཤེས་གསལ། ། རང་གནས་འགྲོ་བ་ཡོངས་ལ་ཁྱབ། ། ནམ་མཁའ་ལྟ་བུར་དབྱེར་མེད་པ། ། འགྲོ་བའི་སེམས་ལས་གཞན་ལ་མེད། ། རྟོག་མེད་ངང་ལས་རང་ཤར་བའི། ། རིག་པ་བདེ་བའི་མཚན་ཉིད་ཅན། ། འཛིན་པ་དག་བྱེད་ཡེ་ཤེས་ནི། ། མ་བཅོས་ངང་གིས་རང་རིག་གསལ། །
ཡེ་ཤེས་ཐིག་ལེའི་དོན་འདི་ནི། ། ཤེས་རབ་གསང་བས་བདག་ལ་བསྟན། ། བདེ་བའི་རང་རིག་རྟོག་པ་བྲལ། ། རང་གནས་ཡེ་ཤེས་འོད་གསལ་སེམས། ། མཐོང་བས་ཐེ་ཚོམ་རྒྱུ་བ་བྲལ། ། ཡེ་ཤེས་ངང་ནས་སྒྲིབ་པ་མེད། ། ཐམས་ཅད་ཡེ་ཤེས་གསལ་མཐོང་བས། ། སྙིང་པོའི་དོན་ལ་གོལ་ས་མེད། ། རྣམ་དག་རིག་པའི་འཁོར་ལོ་འདི། ། རྩོལ་བྲལ་རང་བྱུང་ཡེ་ཤེས་ཡིན། །
རང་བྱུང་ཡེ་ཤེས་ཀུན་གྱི་བདག ། ལུས་དང་བྲལ་བས་ཡན་ལག་མེད། ། སྒྲོ་སྐུར་བྲལ་བའི་དངོས་གཞི་ཅན། ། སྙིང་པོ་ཀུན་བྲལ་ཀུན་གྱི་བདག ། མ་བཅོས་རིག་པའི་ཏིང་འཛིན་གསལ། ། བྱ་བ་མེད་བཞིན་དོན་ཀུན་རྫོགས། ། རང་བྱུང་གཉུག་མ་ཀུན་གྱི་གཞི། ། བགྲོད་མེད་རྣལ་འབྱོར་ལྷུན་གྲུབ་ལམ། ། ཅི་བཞིན་ཀུན་རྫོབ་འབྲས་བུ་ཉིད། ། ཐིག་ལེ་དབྱེར་མེད་གཅིག་གི་ངང༌། །
སེམས་ཀྱི་བྱ་བྲལ་རྫོགས་པའི་གཏེར། ། བདེ་བའི་ཡེ་ཤེས་མི་རྟོག་ཐུགས། ། སྐལ་ལྡན་དང་པོ་ཉིད་ནས་རྫོགས། ། འགྲོ་དྲུག་འཁོར་བའི་རྟོག་པ་དང༌། ། རྒྱལ་བའི་ཡེ་ཤེས་མྱ་ངན་འདས། ། བདེ་ཆེན་རིག་པ་གཅིག་གི་ངང༌། ། རང་བྱུང་ཅི་ཡང་མ་བཅོས་པ། ལྷུན་རྫོགས་སྤྲོས་པ་མེད་པའི་ངང༌། ། བསམ་དུ་མེད་པའི་ཡེ་ཤེས་འདི། ། རྣམ་པར་རྟོག་པའི་རྒྱུ་བ་བྲལ། །
དུས་གསུམ་མི་མངའ་རྒྱུན་མི་འཆད། ། སེམས་ཉིད་བསྒྲུབ་པའི་ལམ་མཆོག་འདི། ། དབྱེར་མེད་ཀུན་ལ་ལྡན་བཞིན་དུ། ། སྣང་བའི་ལམ་མེད་འཁོར་བར་འཁྱམས། ། སྡུག་བསྔལ་རྩོལ་བའི་ནད་ཀྱིས་གདུང༌། ། དེས་ན་སྙིང་པོའི་སྒྲོན་མ་འདི། ། ཕྱི་རབས་རྣལ་འབྱོར་རྣམས་དོན་དུ། ། བླ་མ་འཕགས་པའི་བྱིན་རླབས་དང༌། ། མོས་པའི་མཐུར་ལྡན་བདག་གིས་རྟོགས། ། སྙིང་རྗེས་ཀུན་བསླངས་ཡོངས་ལ་བསྔོ། །
སྙིང་པོའི་དེ་ཁོ་ན་ཉིད་ཀྱི་སྒྲུབ་ཐབས་ཡང་དག་པའི་ས་ལ་གནས་པ་སློབ་དཔོན་ནཱ་རོ་པས་མཛད་པ་རྫོགས་སོ། ། རྒྱ་གར་གྱི་པཎྜི་ཏ་བཛྲ་གུ་ཎ་བྷ་དྲ་དང༌། ལོ་ཙཱ་བ་རིན་ཆེན་རྒྱལ་མཚན་གྱིས་བསྒྱུར་བའོ། །
༄༅། །གདམས་ངག་རིན་ཆེན་འབྲུ་དགུ་ཞེས་བྱ་བ་བཞུགས་སོ། ། པཎ་ཆེན་ཤཱཀྱ་ཤཱི་བྷ་དྲས་མཛད། ༄༅། །རྗེ་བཙུན་སྤྱན་རས་གཟགས་དབང་ཕྱུག་ལ་ཕྱག་འཚལ་ལོ། ། གང་གི་དྲིན་གྱིས་བདག་རྒྱུད་ལ། ། ཆོས་དཀར་སྣང་བ་སྐྱེད་མཛད་པ། ། བླ་མ་རྡོ་རྗེ་ཅན་ཉིད་དང༌། ། དེས་བསྟེན་འཇིག་རྟེན་མགོན་རྒྱལ་འདུད། །
མྱུར་དུ་འཆི་བ་བསམས་ན་ཆགས་ཤིང་བསྡད་ལོང་མེད། ། དཀར་ནག་རྒྱུ་འབྲས་བསམས་ན་ཉེས་སྤྱོད་ཆུང་ལ་འཛེམ། ། འགྲོ་དྲུག་སྡུག་བསྔལ་བསམས་ན་སྲིད་ལ་ངང་མི་ཆག ། འདི་གསུམ་དམ་ཆོས་ལྕག་འདེབས་ཡིན་པས་ཐོག་མར་བསྒོམ། ། དེ་ལ་ཐོག་མ་ཁོ་ནར་གནས་དབེན་པར་ཐ་མལ་གྱི་རྣམ་པར་གཡེང་བ་མཐའ་དག་སྤངས་ལ་ལུས་སེམས་ཁོང་གློད། བསམ་གཏན་གྱི་ཕྱག་རྒྱ་བཅའ། སྤྱི་བོར་བླ་མ་དང༌། སྙིང་གར་ཡི་དམ་གྱི་ལྷ་བསྒོམས་ལ་གསོལ་བ་དྲག་ཏུ་གདབ། དེ་ནས་ཡིད་ནང་དུ་བཀུག་ལ། བདག་དེ་རིང་ངང་མ།
དོ་ནུབ་ཁོ་ནར་མི་འཆི་བའི་གདེང་ཐོབ་པའང་མེད། འཆི་དགོས་ན་རབ་ལའང་ལྷག་མ་ལུས། འབྲིང་པོ་རྣམས་ལའང་འགྱོད་པ་སྐྱེ། ཐ་མར་གྱུར་ན་བཟོད་པའི་ཐབས་མི་འོང༌། དེས་ན་ཉིན་མཚན་རྒྱུན་ཆགས་སུ་དྲན་པས་བཟུང་ལ། དེ་རིང་ངམ། དོ་ནུབ་ཁོ་ནར་འཆི་སྙམ་དུ་བསམ། དེའང་གནས་གང་དུ་འདུག་ཀྱང་དེ་ཉིད་དུ་འཆི་བའི་འདུ་ཤེས། གྲོགས་གང་དང་འགྲོགས་ཀྱང་དེ་དང་མ་བྲལ་བར་འཆི་བའི་འདུ་ཤེས། བྱ་བ་ཅི་བྱེད་ཀྱང་དེ་མ་ཚར་བར་འཆི་བའི་འདུ་ཤེས་བྱ་སྟེ།
བསམ་པ་དེ་རྒྱུན་དུ་བསྒོམས་ན་ཚེ་འདིའི་སྣང་བ་ཅི་ལའང་ཆགས་ལོང་མེད་ཅིང་བསྡད་ལོང་མེད་པས་ཐ་མལ་གྱི་ཞེན་པ་རང་ལོག་ཏུ་འགྱུར་རོ། ། དེ་ལྟར་ང་ཤི་ནས་མེད་ཅིང་བརླག་པར་མི་འགྱུར་ཏེ། སྤྱིར་ལས་རྒྱུ་འབྲས་མི་སླུ་བས་དགེ་སྡིག་ཆུང་ངུ་ལས་བདེ་སྡུག་ཆེན་པོར་འགྱུར། རང་གིས་བྱས་པ་གཞན་ལ་མི་སྨིན། གཉེན་པོས་མ་བཅོམ་གྱི་བར་དུ་ལས་ཆུད་མི་ཟ། དེ་བས་འཁྲུལ་པ་མ་ཟད་ཀྱི་བར་དུ་རྒྱུ་འབྲས་ཕྲ་ཞིང་ཕྲ་བ་ལ་འཛེམ་དགོས་པས། ཕྱི་རོལ་གྱི་དཔེ་དང༌། མདོ་རྒྱུད་བསྟན་བཅོས་ལས་བྱུང་བའི་གཏམ་རྒྱུད་རྣམས་བསམ། དོན་ལེགས་པར་བསྒོམ། ལེགས་པར་བསམས་ན་རང་གི་བསམ་པའི་བྱེ་བྲག་མ་དག་པ་ལས་ཕྱིན་ཅི་ལོག་འཆར་བ་དང༌།
དག་པ་ལས་བཟང་སྣང་འཆར་བ་སྤུ་རིས་ཟིན་པར་ནུས་པ་ཡིན། སྤྱིར་འཁྲུལ་རྒྱུ་བག་ཙམ་ཞིག་བྱུང་ན་ལས་བག་ཙམ་ཞིག་སོག ། དེ་ལས་འབྲས་བུ་ཡུན་རིང་བ་དང་དར་དྲགས་པ་འབྱུང་སྟེ། རྒྱུ་འབྲས་རྟེན་འབྲེལ་བསམ་གྱིས་མི་ཁྱབ་པ་ཡིན། དེས་ན་དོ་གལ་ཅི་ལ་ཐུག་ཀྱང་བརྙས་པར་མི་བྱ་བར་དགེ་སྡིག་ཕྲ་མོ་ནས་ཀྱང་དང་དུ་བླང་ཞིང་སྤང༌། དེ་ལྟར་རྟག་ཏུ་རང་གིས་འདྲིས་པར་བསྒོམས་ན་བློ་ཤིན་ཏུ་ཕྲ་བར་གྱུར་ནས་ལས་འབྲས་ཁྱད་དུ་མི་གསོད་པའི་སྐྱེས་བུ་དམ་པར་འགྱུར་རོ། ། ཡང་ལས་འབྲས་མི་སླུ་བའི་དབང་གིས་དགེ་བ་བཅུ་སྤྱད་པ་ལྟ་བུས་ལྷ་མིའི་དལ་འབྱོར་ཕུན་སུམ་ཚོགས་པ་ཐོབ་ཀྱང་སྡུག་བསྔལ་གྱི་རང་བཞིན་ཡིན། སྤྱིའི་སྡུག་བསྔལ་འདུ་བྱེད་ཀྱི་དང༌། འགྱུར་བའི་དང༌། སྡུག་བསྔལ་གྱི་སྡུག་བསྔལ་གསུམ་བསམ་མོ། །
སོ་སོའི་སྡུག་བསྔལ་སྐྱེ་རྒ་ན་འཆི། འདོད་པ་དང་བྲལ་ཞིང་མི་འདོད་པ་དང་འཕྲད་པ་དང༌། ཡོད་པ་བསྲུང་ཞིང་མེད་པ་བཙལ་གྱིས་མི་རྙེད་པ་ལ་སོགས་པ་དང༌། དགྲ་གཉེན་གོས་ཟས་ལ་སོགས་པའི་དོན་དུ་སྡུག་བསྔལ་དཔག་ཏུ་མེད་པ་དེ་དག་ཅི་རིགས་སུ་དྲན་པར་བྱ། སྒོས་རང་གི་ཉམས་ཐོག་ཏུ་གང་བབ་བའི་འཁོར་བའི་ཉེས་དམིགས་ཐམས་ཅད་བསམ། སྤྱིར་ཡང་ནང་དུ་ཆོས་ལ་བློ་སྣ་འགྲོ་རྒྱུའི་ཐབས་ཀྱིས་མ་ཟིན་ན་གནས་གང་དུ་བསྡད་ཀྱང་བཙོན་ཁང༌། གྲོགས་སུ་དང་འགྲོགས་ཀྱང་བཙོན་རྫི། བྱ་བ་ཅི་བྱས་ཀྱང་བཙོན་ཆས་དང་འདྲ། ད་ལྟ་བློ་སྣ་ཕྱིན་ཅི་ལོག་གིས་བདེ་བར་གཟུང་ཚད་ནི་རྒྱུ་མཚན་བཞིའི་སྡུག་བསྔལ་རང་ཡིན་ཏེ། སྔར་བདེ་བ་ཇི་ཙམ་ཚབས་ཆེ་བ་ལྟར་གྱིས་སླར་སྡུག་བསྔལ་ཚབས་ཆེ།
བདེ་བ་ཐམས་ཅད་སྡུག་བསྔལ་གྱིས་མ་གཙེས་པའམ། སྡུག་བསྔལ་གྱི་ཁོང་ཚང་དུ་མ་ཚུད་པ་མེད། བདེ་བའི་མཐའ་ཐམས་ཅད་སྡུག་བསྔལ་ཡིན་པས་མཐར་ཐུག་སྡུག་བསྔལ་ཉིད་དུ་འགྱུར་བ་ལྟར། ཡང་བདེ་བར་སྣང་བདོ་བའི་དུས་ཉིད་ན་སྡུག་བསྔལ་དུ་འབར་བདོ་བ་ཡིན་ཏེ། སྡུག་བསྔལ་ཉིད་བདེ་བར་རློམས་པར་ཟད་དོ། ། དེས་ན་ཁམས་གསུམ་འདི་དག་གང་ནའང་སྐྱོ་གྲོགས་སྐྲ་རྩེ་ཙམ་ཡང་མེད་པས་ན་འཁོར་བ་ལ་ཡིད་དབྱུང་དགོས། ། དེ་ལྟར་ཡང་དང་ཡང་དུ་བསམས་པས་སྲིད་པའི་ཆོས་ཐམས་ཅད་ཁང་བཟང་མེར་འབར་བ་ལྟ་བུར་རིག་ནས་གང་ལའང་མི་ཆགས་ཤིང་ཞེན་པ་གཏན་བྲལ་དུ་འགྱུར། ཆོས་གསུམ་པོ་དེ་དག་གིས་ནི་སྒྲུབ་པ་ལ་ཚུལ་བཞིན་དུ་འཇུག་པ་ལ་གཞེན་སྐུལ་གྱི་ལྕག་གིས་བཞུ་བ་ཡིན་པས་སྔོན་འགྲོའི་ཡན་ལག་ཏུ་བསྒོམ་པར་བྱའོ། ། ཅིར་སྣང་རང་སར་གཞག་ན་བྱ་བྲལ་ལྷུན་གྱིས་གྲུབ། ། གང་ཤར་ངོ་བོ་གཟུང་ན་རིག་པ་རང་སར་གྲོལ། །
འགྱུ་བའི་རྩད་རྗེས་ཆོད་ན་དྲན་རྟོག་དབྱིངས་སུ་ཡལ། ། འདི་གསུམ་རང་སེམས་གནས་ལུགས་ཡིན་པས་དངོས་གཞིར་བསྒོམ། ། དེའང་སྒྲུབ་པའི་ངོ་བོ་ནི་སྟོང་ཉིད་སྙིང་རྗེ་ཟུང་དུ་འཇུག་པ་ཉམས་སུ་ལེན་པ་ཡིན། དེའང་རྩ་བ་རང་གི་སེམས་ཀྱི་དཀྱིལ་འཁོར་རང་བཞིན་གྱིས་འོད་གསལ་བར་རྟོགས་པ་ལ་རག་ལས་པས། རྣལ་འབྱོར་པ་བློ་རབ་ཏུ་གྱུར་པས་ཤེས་བྱ་ལ་ཤེས་པ་ཅིར་སྣང་ངོས་མི་གཟུང༌། ། ཆེད་དུའང་མི་དགག ། རྒྱུད་ལ་བསྟུད་མར་མི་གཏང་ངོ༌། ། འོན་ཀྱང་ཇི་ལྟར་སྣང་བ་ཉིད་དེ་ལྟར་སྟོང་པ་ཡིན་པས་གང་སྣང་བ་དེ་ཉིད་རང་སར་བཟློག་ལ་གཞག་གོ ། དེ་ལ་བཞག་པས་གཞག་རྒྱུ་མ་རྙེད། གློད་པས་གཏན་ལ་ཕེབ།
རང་སོར་བཏང་བས་རང་གྲོལ་བ་ཡིན། དཔེར་ན་སྦྲང་རྩིའི་ཐིགས་པ་ཉིད་མངར་བ་སྟེ། ལྕེ་ཐོག་ཏུ་བཞག་པ་ཙམ་གྱིས་རོ་མྱོང་གི ། ཀ་ར་དང་བུ་རམ་བཏབ་སྟེ་མངར་པོར་བྱ་མི་དགོས་པ་བཞིན། བཟང་ངན་གྱི་རྣམ་པ་གང་ཤར་ཡང་དེ་ཉིད་རང་བཞིན་གྱིས་ཅིར་ཡང་མ་གྲུབ་པའི་འོད་གསལ་བ་ཡིན། དེས་ན་དེ་ཉིད་རང་སོར་གློད་པས་ཤེས་བྱ་ཤེས་བྱེད་ལ་སོགས་པའི་གཉིས་ཆོས་ཀྱི་བྱ་བྲལ་བློ་འདས་དེ་འབད་རྩོལ་དུ་ལྟོས་མི་དགོས་པར་ལྷུན་གྲུབ་ཏུ་འཆར་རོ། ། རྣལ་འབྱོར་པ་བློ་འབྲིང་དུ་གྱུར་པས་ནི་ཆགས་སྡང་ལ་སོགས་པ་གང་ཤར་གྱི་རྣམ་རྟོག་ཐམས་ཅད་རིག་པ་ཙིར་ཟིན་གྱིས་ཉམས་སུ་བླང་སྟེ། རྣམ་རྟོག་ཐམས་ཅད་གང་དུ་ཤར་བའི་གནས་དེ་ཉིད་ལ་ཡོད་མ་མྱོང་ངོ༌། ། ཤར་བའི་དུས་དེ་ཉིད་ནས་ཡོད་མི་སྲིད། ཤར་བ་ཉིད་ཤར་བའི་ངོ་བོ་དེས་སྟོང་པས་ན་མེ་ལོང་ནང་གི་གཟུགས་བརྙན་དང་འདྲ།
དེ་ངོས་མ་བཟུང་ན་གཤིས་ཀྱིས་སྟོང་ཡང་སྟོང་པའི་བྱ་བ་མི་འགྲུབ་པས་འཆར་མཁན་གྱི་རིག་པ་ངོས་གཟུང་བ་གལ་ཆེའོ། ། བེམས་པོ་ནི་འཆར་མི་ཤེས། ངག་གྲག་པ་ནི་བྲག་ཅ་དང་འདྲ། སེམས་ཡུལ་དུས་ངོ་བོས་སྟོང་པ་ལ་གྲུབ་ཆོས་འགལ། གང་ཤར་བ་ཐམས་ཅད་ཅིར་ཡང་མ་ཤར་བ་ཡིན། ཤེལ་སྒོང་དག་པ་ཟ་འོག་གི་སྟེང་དུ་བཞག་ན་ཁ་དོག་སྣ་ཚོགས་སུ་འགྱུར་བ་ལྟ་བུར་སྣང་ཡང༌། དངོས་པོ་ལ་དཀར་ཞིང་དྭངས་པ་ལས་མ་གཡོས་པ་བཞིན་དུ། མ་འགགས་པའི་ཡུལ་སྣ་ཚོགས་སྣང་བའི་རྐྱེན་དབང་གིས་བློ་བདེ་སྡུག་ལ་སོགས་པ་དུ་མར་ཤར་ཡང༌། རྣལ་མར་ན་རྡུལ་ཙམ་ཞིག་ཀྱང་ཤར་མཁན་མེད་དེ། མ་བཅོས་པའི་རིག་པ་ཉིད་སངས་རྒྱས་ཡིན།
ཡུལ་དུས་ནམ་ཡང་དེ་ལས་མ་གཡོས་སོ། ། དེས་ན་རིག་པ་ངོས་འཛིན་གྱི་མན་ངག་དྲན་པས་བཟུང་ལ། དེ་བསྒོམས་པས་གང་ཤར་གྱི་རིག་པ་ཐམས་ཅད་རང་གིས་རང་ཉིད་ལ་རང་གྲོལ་དུ་འགྱུར་རོ། ། དེའང་དང་པོ་དྲན་པ་བླ་མར་འཆར། དེ་ནས་རིམ་གྱིས་སྣང་བ་བླ་མར་འཆར། མཐར་བདེ་བ་ཆེན་པོ་བླ་མར་འཆར་བ་ཡིན་ནོ། ། རྣལ་འབྱོར་པ་བློ་ཐ་མར་གྱུར་པས་ལུང་མན་ངག་གཉིས་ལ་བརྟེན་ནས་སོ་སོར་རྟོག་པའི་ཤེས་རབ་ཀྱིས་མཚན་ཉིད་གཏན་ལ་ཕབ་སྟེ། དེ་ལ་རྣམ་ཐར་སྒོ་གསུམ་གྱིས་རྒྱུ་དང༌། འབྲས་བུ་དང༌། ངོ་བོ་ཉིད་ཀྱིས་སྐྱེ་མེད་དུ་ཐག་གཅད།
མཚན་མ་སྣ་ཚོགས་ཀྱིས་གཡེང་བའི་ཡིད་རྨི་ལམ་གྱི་མར་མེ་ལྟར་སྐྱེ་འགག་གནས་གསུམ་དང་བྲལ་བར་ཤེས་པར་བྱའོ། ། གཙོ་བོར་དུས་དང་གནས་སྐབས་ཐམས་ཅད་དུ་རིག་པ་འགྲོ་འོང་གི་རྩད་གཅད། ཆོས་དང་བྱ་བ་དོ་གལ་ཅན་གཞན་གྱིས་གཡེང་ན་འདྲ་གཉིས་རླུང་ཁྱེར་གྱི་བདུད་བྱ་བ་ཡིན་པས། རྩད་རྗེས་མ་ཆོད་ཀྱི་བར་དུ་གཞན་གང་ཡང་མི་བྱ་བར་འདི་ཉིད་མགོ་འདོན། ཅི་ཞིག་ལྟར་གོམས་པ་ལ་དབང་ཐོབ་ནས་རང་བཞིན་གྱིས་བྱ་བ་སྣ་ཚོགས་དང་བསྲེས་ཤིང་རྩལ་སྦྱངས་པས་ཆོག ། སེམས་ཀྱི་དེ་ཁོ་ན་ཉིད་མི་ཤེས་པའི་སེམས་ཅན་ལ་སྙིང་རྗེ་བསྐྱེད། དེས་ཀུན་ནས་བསླངས་པའི་སྤྱོད་པ་རླབས་པོ་ཆེ་བྱ། དེ་ལྟར་བསམ་སྦྱོར་གང་བྱེད་ཀྱི་ཚེའང་བྱ་བྱེད་འཆར་མཁན་དེ་རང་རྩད་རྗེས་བཅད་པས་མཚོ་ལ་རླབས་ཞི་བའམ། འཁྱམས་པ་ཆུར་བཅུག་པའམ། ནམ་མཁའ་ལ་སྤྲིན་དྭངས་པ་ལྟར་དྲན་རྟོག་ཐམས་ཅད་དབྱིངས་སུ་ཡལ་ནས་སྣང་སྟོང་དབྱེར་མེད་དུ་འགྱུར་རོ། །
སྤྱིར་ཉམས་ལེན་དེ་གསུམ་ག་ལའང་ཐད་སོར་སེམས་ཀྱི་མཚང་ཚོར་ཙ་ན་རང་ངོ་རང་གིས་ཤེས་ཏེ་ལྟ་བ་རྟོགས།

ལྟ་བས་ཟིན་པའི་ཉམས་མྱོང་དང་ལྡན་པས་བསྒོམ་པ་དེའི་ངང་ལས་བྱམས་པ་ལམ་དུ་བསླངས་པས་སྤྱོད་པ་དྲི་མ་མེད་པ་ཡིན། དེ་ལྟར་མ་ཤེས་པའི་སེམས་ཅན་ལ་སྙིང་རྗེ་བསྐྱེད་ན་བསོད་ནམས་ཀྱི་ཚོགས་རྫོགས། བསམ་སྦྱོར་དེ་ལྟར་བྱེད་པའི་དུས་ཉིད་ན་ཅིའང་བྱེད་པ་མེད་པར་རྟོགས་པས་ཡེ་ཤེས་ཀྱི་ཚོགས་རྫོགས། རྒྱུ་ཚོགས་གཉིས་བསགས་པས་འབྲས་བུ་སྐུ་གསུམ་ཐོབ་པར་ངེས་སོ། ། སྒྲུབ་པ་པོ་ཕལ་ཆེར་གྱིས་སྟོང་པ་ཉིད་བསྒོམ་པའི་ཞོར་ལ་དེ་མ་རྟོགས་པའི་ཡུལ་ལ་སྙིང་རྗེས་སྐྱེས་ཀྱང༌། དེ་དོན་དུ་མི་གཉེར་བས་རྒྱུན་མཐུད་མི་ཤེས། དེར་ཐབས་ཤེས་ཀྱི་ཉམས་ལེན་ཤེད་མ་མཐུད་པས་ཐེག་པ་ཆེན་པོའི་ལམ་མཐར་ཐོན་པར་དཀའ་བ་ཡིན། དེས་ན་རྟོགས་པའི་སྟོབས་ཀྱིས་སྙིང་རྗེ་སྐྱེས་ཕན་ཐབས་ལ་མཁས་པར་བྱས་ལ་དེའི་རྒྱུན་མཐུད། སྙིང་རྗེས་སྟོང་པའི་རྩལ་སྦྱང་ཞིང་ལས་ལ་སྦྱོར། སྟོང་པས་སྙིང་རྗེའི་དུག་དབྱུང་ཞིང་དག་པར་བྱ་སྟེ། གོམས་པ་ཞན་པ་རྣམས་ཀྱིས་དེ་གཉིས་མ་གོམས་པ་ལྟར་རེ་མོས་ཀྱིས་ཟུང་འཇུག་དང༌།
གོམས་པ་ཀློང་དུ་གྱུར་པས་བྱའི་གཤོག་པ་ལྟར་ཅིག་ཅར་དུ་ཟུང་འཇུག་ཏུ་ཉམས་སུ་བླང༌། སྤྱིར་སྟོང་ཉིད་སྙིང་རྗེ་རོ་གཅིག་ཏུ་མཐར་ཕྱིན་པར་འགྱུར་བ་ཅི་ནུས་ཀྱིས་བསྲེ་ཞིང་མཉམ་པར་འཇོག་པའི་གནད་གལ་ཆེ། ཕྱིས་རྟོགས་པ་ལེགས་པར་བརྟག་པ་ན་མཉམ་པར་འཇོག་པ་དང་གཏོང་བའང་ཁྱད་མེད། གསལ་མི་གསལ་འཕེལ་འགྲིབ་དང༌། བརྗེད་པ་དང༌། གཡེང་བ་ལ་སོགས་པའང་མི་དམིགས་ཏེ། དེ་ཐམས་ཅད་རྟེན་འབྲེལ་དུ་གཟུང་བའི་རྣམ་འགྱུར་ཡིན་གྱི། སེམས་ཉིད་གདོད་མ་ནས་འོད་གསལ་བ་སྐྱེ་འགག་མེད་ཅིང་ནམ་མཁའ་དང་འདྲ་བ་ཡིན་ནོ། ། དེས་ན་གཤའ་མར་ངོ་འཕྲོད་པ་ལ་བློས་བྱས་ཀྱི་འགྱུར་བས་མི་སྒྲིབ། རྐྱེན་གྲོགས་སུ་འཆར་བའི་རྒྱུའང་འདི་ཉིད་ལས་ཤེས།
ཆོས་གསུམ་པོ་དེ་དག་ནི་སྒྲུབ་པ་རང་གི་ངོ་བོ་སེམས་ཀྱི་གནས་ཚུལ་ལ་གནད་དུ་བསྣུན་པའི་གདམས་པ་ཡིན་ཏེ། དངོས་གཞིའི་ཉམས་ལེན་དུ་བསྒོམ་པར་བྱའོ། ། ཐུན་མཚམས་དྲན་པས་སྦྱར་ན་མཉམ་རྗེས་རོ་གཅིག་འགྱུར། ། བྱེད་སྤྱོད་རྒྱ་ཡིས་བཏབ་ན་ཅི་བྱས་དགེ་བར་འགྱུར། ། ཅི་བྱས་དགེ་བར་བསྔོས་ན་བསོད་ནམས་མཁའ་དང་མཉམ། ། འདི་གསུམ་ཐབས་མཁས་མདོ་སྡེ་ཡིན་པས་རྗེས་ལ་བསྒོམ། ། དེ་ལ་ནང་དུ་མཉམ་པར་བཞག་པ་ལས་ལངས་ཀྱང༌། རྗེས་ཀྱི་བྱ་བ་ཐམས་ཅད་བར་མ་དོར་མི་ལྷུང་བའི་གདམས་ངག་ནི། སྔར་བརྗོད་པའི་ཉམས་མྱོང་དང་མ་བྲལ་བས་རྗེས་སྤྱོད་ལམ་དྲན་པས་སྔར་འདྲེན་ཕྱིས་བསྙགས་གཉིས་ཀྱིས་མཚམས་སྦྱར་ཏེ། དེ་ལྟར་ན་མི་རྟོག་པར་མཉམ་པར་བཞག་པ་དང༌།
རྗེས་རྟོག་པས་ཡུལ་ལ་སེམས་པ་གཉིས་ཀ་ལོངས་སྤྱོད་དུ་མཚུངས་པར་འགྱུར་རོ། ། དེ་ཉིད་ཀྱི་རྗེས་ལ་བྱ་བ་གཞན་གྱིས་བར་མ་ཆོད་པར་ཕྱི་སྣོད་ནང་བཅུད་ཡང་དག་གི་ཞིང་གི་རྒྱས་བཏབ་སྟེ། དེ་ལྟར་ན་མི་དགེ་བ་དང་ལུང་མ་བསྟན་གྱི་ཆོས་ཐམས་ཅད་ཀྱང་ཐབས་ཁྱད་པར་ཅན་གྱི་དབང་གིས་དགེ་བ་ཟབ་ཅིང་རྒྱ་ཆེ་བ་འགྲུབ་པར་འགྱུར་རོ། ། དེ་བཞིན་དུ་ལུས་ངག་ཡིད་གསུམ་གའི་བྱ་བ་ཅི་བྱེད་ཀྱང་སྙིང་པོ་མེད་པ་ལས་སྙིང་པོ་བླངས་ཏེ། བསམ་སྦྱོར་ཅི་རིགས་ཀྱིས་གཞན་དོན་ཁོ་ནའི་རྒྱུར་འཕང་ངོ༌། ། སྙིང་རྗེ་ཆུང་ངུ་ལས་ཆེན་པོར་འཕོ་བ་སྟེ། ཡུལ་དུས་རྣམས་བསམ་གྱིས་མི་ཁྱབ་པའི་ཚོགས་སུ་བསྐྱེད་དོ། ། འཕེལ་བ་དེ་དག་པར་བྱ་སྟེ། འཁོར་གསུམ་སྤྲོས་བྲལ་གྱི་ཁྲུས་བྱ། དག་པ་དེའང་མི་ཉམས་པར་བྱ་སྟེ།
ཐབས་ཤེས་རབ་ཀྱིས་རྫོགས་པའི་བྱང་ཆུབ་ཏུ་བསྔོ། དེ་ལྟར་ཐ་མལ་དང་རང་ག་ཞེན་རྟོག་ལས་མ་འདྲེས་པར་གཞན་དོན་གྱི་གསོས། ཐབས་ཆེན་པོ་བཞིའི་འཁྲུལ་འཁོར་གྱིས་བསོད་ནམས་ཀྱི་ཕུང་པོ་ནམ་མཁའ་དང་མཉམ་པར་འབྱུང་བར་འགྱུར་རོ། ། ཆོས་གསུམ་པོ་དེ་དག་སྒྲུབ་པ་མཐར་ཕྱིན་པར་བྱེད་པའི་དོན་ཐབས་ལ་མཁས་པ་ཡིན་པས་རྗེས་ལ་བསྒོམ་པར་བྱའོ། ། གདམས་ངག་རིན་ཆེན་འབྲུ་དགུ་ཞེས་བྱ་བ་ཁ་ཆེའི་པཎྜི་ཏ་ཆེན་པོ་ཤཱཀྱ་ཤྲཱི་བྷ་དྲས་མཛད་པ་རྫོགས་སོ། ། ༄༅། །ནམ་མཁའ་ལ་བྱོན་པའི་ཚིགས་སུ་བཅད་པ་བཞུགས་སོ། ། པཎ་ཆེན་ཤཱཀྱ་ཤྲཱི་སྐུ་འདའ་ཁར་ནམ་མཁའ་ལས་བྱུང་བ། ༄༅། །རྒྱ་གར་སྐད་དུ། ཨཱ་ཀ་ཤ་ཨཱ་བ་ཏ་ར་ཤླཽ་ཀ ། བོད་སྐད་དུ།
ནམ་མཁའ་ལ་བྱོན་པའི་ཚིགས་སུ་བཅད་པ། དཔལ་བདེ་མཆོག་འཁོར་ལོ་ལ་ཕྱག་འཚལ་ལོ། ། བརྒྱ་འདས་དང་པོ་ཁྱི་ལོའི་བར། ། སྒྲོག་གི་ཟླ་བ་དཀར་པོའི་ཕྱོགས། ། ཚེ་ལྔ་གཟའ་ནི་སྤེན་པ་ལ། ། འགྲོ་བའི་བླ་མ་མྱ་ངན་འདས། ། དཔའ་བོ་ཆེ་ཁྱོད་མ་འཇིགས་ཤིག ། འཆི་བ་ཅུང་ཟད་རྣམ་རྟོག་སྟེ། ། ཞེས་བྱའི་སྒྲ་ནི་ནམ་མཁའ་ལས། ། མཁའ་འགྲོ་མ་རྣམས་སྒྲོག་པར་བྱེད། །
གཞན་ཡང་གཞལ་མེད་ཁང་དག་ན། ། གདུགས་དང་རྒྱལ་མཚན་ལག་ན་ཐོགས། ། གཞན་ཡང་རོལ་མོ་སྣ་ཚོགས་དང༌། ། གླུ་དབྱངས་རྣམས་ཀྱིས་བསྟོད་པར་བྱེད། ། མྱུར་མགྱོགས་བཞེངས་ཤིག་དཔའ་བོའི་དབང༌། ། བླ་ན་མེད་པའི་འཇིག་རྟེན་ཁམས། ། དེ་ལ་བདེ་མཆོག་དཔལ་ཆེན་པོ། ། སྐུ་བཞི་པོ་ནི་སྣང་བར་བྱེད། ། ཞེས་པའི་སྒྲ་ནི་ནམ་མཁའ་ལས། ། ཐོད་པའི་དུམ་བུ་སོགས་ཀྱིས་བསྒྲགས། །
མགོན་པོ་མཐོང་དང་ཐོས་པར་རིགས། ། བདེ་མཆོག་རང་གི་ཚོགས་དང་ལྡན། ། ལྷ་དང་དྲི་ཟ་ཀླུ་དབང་པོ། ། མང་པོ་དེ་རྣམས་ཡོངས་འདུས་ཏེ། ། རྔ་ཡི་སྒྲ་ནི་སྒྲོག་པར་བྱེད། ། མཁའ་ལས་མེ་ཏོག་ཆར་ཕབ་སྟེ། ། ལྷ་མིན་ཀླུ་ཡི་བུ་མོ་རྣམས། ། མཆོད་པར་བྱས་ནས་མཆི་མ་ཕྱུང༌། ། དེ་ཡི་དུས་སུ་ས་གཞི་ནི། ། རྣམ་པ་དྲུག་ཏུ་གཡོས་པར་གྱུར། །
མ་བྱོན་པའི་སངས་རྒྱས་གསུམ་པར་གྲགས་པ་སའི་སྟེང་ན་འགྲན་ཟླ་དང་བྲལ་བའི་བླ་མ་ཆོས་ཀྱི་རྗེ་ཤཱཀྱ་ཤྲཱི་བྷ་དྲ་སྐུ་མྱ་ངན་ལས་འདའ་ཁར་ནམ་མཁའ་ལས་བྱུང་བའི་ཚིགས་སུ་བཅད་པ་རྫོགས་སོ། ། དེ་དངོས་ཀྱི་ཞལ་སློབ་ཏུ་གྱུར་པ་པཎྜི་ཏ་སཾ་གྷ་མ་ཤྲཱི་བྷ་དྲ་དང༌། ལོ་ཙཱ་བ་དགེ་སློང་རིན་ཆེན་དཔལ་བཟང་པོས་བསྒྱུར་བའོ། ། ༄༅། །ཆུ་འཛིན་གྱི་ང་རོ་ལས་བྱུང་བའི་ཡན་ལག་བདུན་པ། པཎ་ཆེན་ཤཱཀྱ་ཤྲཱི་སྐུ་འདས་ནས་སྤུར་སྦྱོང་བའི་ཚེ་ནམ་མཁའ་ལས་བྱུང་བ། ཀྱེ་ཧོ་བུ་ཚུར་ཉོན། ཨོཾ་ཨོཾ་ཨོཾ། ཨཱཿཨཱཿཨཱཿ ཧཱུྃ་ཧཱུྃ་ཧཱུྃ། ཀྱེ་ཧོ་བུ་ཚུར་ཉོན།
ཨོཾ་ཧྲཱིཿཧ་ཧུ་ཧུ་ཧུཾ་ཧཱུྃ་ཕཊ། འབྲུག་སྒྲ་འུར་འུར་གློག་ཕྲེང་འགྱུའོ། ། ཀྱེ་ཧོ་བུ་ཚུར་ཉོན། ཨོཾ་སྟེ་རང་བཞིན་འོད་གསལ་ཆེ། ། ཀུན་གཞི་རྣམ་དག་སྐྱེ་འགག་མེད། ། ཧེ་རུ་ཀ་དཔལ་སྐུ་གསུམ་དག ། རང་སྙིང་དབུས་སུ་སད་པར་གྱིས། ། ཧྲཱིཿསྟེ་སྟོང་ཉིད་རང་བྱུང་བ། ། ཉོན་མོངས་རྣམ་དག་དེ་བཞིན་ཉིད། ། རྡོ་རྗེ་ཕག་མོ་ཆགས་བྲལ་མའོ། །
ཆགས་ཆེན་ཡིད་ཀྱི་ལུས་ཡིན་ནོ། ། ཧ་སྟེ་བྱ་དང་བྱེད་བྲལ་བ། ། ཡིད་ཤེས་རྣམ་དག་གཞན་མ་ཡིན། ། མཁའ་འགྲོའི་དབང་ཕྱུག་ཀུན་ཏུ་ཁྱབ། ། ནམ་མཁའི་རྣལ་འབྱོར་བླ་ན་མེད། ། ཧ་ནི་སྣ་ཚོགས་ཡུལ་ལས་རྒྱལ། ། སྒོ་ལྔའི་རྣམ་ཤེས་གདོད་ནས་ནི། ། ལཱ་མ་ལུས་མེད་ཤུགས་འཆང་བ། ། ལྷན་ཅིག་སྐྱེས་བྱུང་དགའ་ཆེན་པོ། ། ཧུ་སྟེ་རབ་སྡུག་མཚོན་ཆ་འཇོམས། །
བདེ་ཉམས་ཆགས་བྲལ་འདུས་མ་བྱས། ། དུམ་སྐྱེས་འབར་མ་རབ་འབར་མ། ། དགའ་བྲལ་རང་བྱུང་ཡེ་ཤེས་རྩལ། ། ཧཱུཾ་ནི་མི་སྡུག་མི་གཙང་སེལ། ། སྡུག་བསྔལ་རྣམ་དག་ཡང་དག་མཐའ། ། གཟུགས་ཅན་བདེ་བ་མཆོག་གིས་བརླན། ། མཆོག་ཏུ་དགའ་ཆེན་གསང་བ་ཉིད། ། ཕཊ་ཀྱིས་ཀུན་སྦྱོར་བག་ཆགས་སྤངས། ། བཏང་སྙོམས་རྣམ་དག་ཆོས་ཀྱི་དབྱིངས། ། ཁོ་ན་ཉིད་སེམས་ལྷ་ཚོགས་དཔལ། །
རབ་མགོ་འོད་ཀྱི་བུམ་བཟང་ཡིན། ། ཆུ་འཛིན་གྱི་ང་རོ་ལས་བྱུང་བའི་བྱང་ཆུབ་ཀྱི་ཡན་ལག་བདུན་པ་རྫོགས་སོ། ། མ་བྱོན་པའི་སངས་རྒྱས་ཆོས་རྗེ་ཤཱཀྱ་ཤྲཱི་སྐུ་འདས་ནས་སྤུར་སྦྱོང་བའི་ཚེ་ནམ་མཁའ་ལས་རོལ་མོའི་སྒྲ་བྱུང་བ་ལས། པཎྜི་ཏ་ཕྱེད་དང་ཉིས་བརྒྱས་ཐུགས་ལ་བཟུང་ནས་ཡི་གེར་བཀོད་པ་ཁ་ཆེའི་པཎྜི་ཏ་སཾ་གྷ་མ་ཤྲཱི་བྷ་དྲ་དང༌། ལོ་ཙཱ་བ་བྱམས་པའི་དཔལ་གྱིས་ཉང་སྟོད་ཉན་ཚོར་བསྒྱུར་བའོ། །
༄༅། །སྐུའི་མཛོད་འཆི་མེད་རྡོ་རྗེའི་གླུ་བཞུགས་སོ། ། དཔལ་ས་ར་ཧས་མཛད། ༄༅། །རྒྱ་གར་སྐད་དུ། ཀཱ་ཡ་ཀོ་ཥཱ་མ་རི་ཏ་དེ་བཛྲ་གི་ཏི། བོད་སྐད་དུ།
སྐུའི་མཛོད་འཆི་མེད་རྡོ་རྗེའི་གླུ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཀྱེ་ཧོཿབདག་དང་བྱེད་པ་པོར་འཛིན་རལ་པ་ཅན། ། བྲམ་ཟེ་གཅེར་བུ་སད་ག་པ་དང་ནི། ། ཁོ་ན་ཉིད་གཞིར་འདོད་པའི་རྒྱང་འཕེན་པར། ། ཐམས་ཅད་མཁྱེན་ཞེས་ཟེར་ནས་རང་མ་རིག ། དེས་ནི་བསླུ་བར་འགྱུར་ཏེ་ཐར་ལམ་རིང༌། ། བྱེ་བྲག་པ་དང་མདོ་སྡེ་སྔགས་པ་དང༌། ། རྣལ་འབྱོར་པ་དང་དབུ་མ་ལ་སོགས་ཏེ། ། གཅིག་ལ་གཅིག་སྐྱོན་འགལ་ཞིང་རྩད་པར་བྱེད། །
སྣང་སྟོང་མཁའ་མཉམ་དེ་ཉིད་མི་ཤེས་པར། ། ལྷན་ཅིག་སྐྱེས་ལ་རྒྱབ་ཀྱིས་ཕྱོགས་པར་འགྱུར། ། སྐུ་གསུང་ཐུགས་གསལ་མར་མེར་རས་དང་མར་ནག་བཞིན། ། ཁོ་ན་ཉིད་ལྡན་རང་སྣང་མར་མེ་ལྟ་བུར་གསལ། ། རང་རིག་གསལ་བས་འགྲོ་བ་ཀུན་ལ་ཁྱབ། ། དབྱེར་མེད་ཚུལ་གྱིས་མ་སྐྱེས་པ་ཡི་རང་བཞིན་ཡིན། ། བདག་ཏུ་འཛིན་པ་སེམས་ཀྱི་དྲན་པ་སྣ་ཚོགས་རྒྱུ། ། ངོ་བོ་ཉིད་ལ་སྣང་ཚུལ་ཅིར་ཡང་འཆར། ། མུན་པ་ལྟ་བུའི་བག་ལ་ཀུན་གནས་ཀྱང༌། ། དེ་ཉིད་རྙེད་པའི་རྣལ་འབྱོར་སྒྲོན་མེ་འབར། །
སྙིང་པོའི་དོན་ནི་རྟོག་གེའི་ཡུལ་ལས་འདས། ། མངོན་དུ་མི་གསལ་དྲན་པའི་མཐུ་ཡིས་བསྒྲིབས། ། རྟོག་མེད་ངོ་ཤེས་དྲན་མེད་བདེ་བའི་ལམ། ། བགྲོད་མེད་འབྲས་བུ་བློ་ལས་འདས་པར་སྣང༌། ལྷན་ཅིག་སྐྱེས་པ་ཐུགས་ཀྱི་གཏེར་མཛོད་ནས། ། དག་དང་མ་དག་འཁོར་འདས་གཟུགས་བརྙན་སྣང༌། ། སྣང་ཡང་སྐྱེ་བ་མེད་པའི་ངང་དུ་གཅིག ། དེ་ཉིད་མི་གཡོ་ཐ་སྙད་རང་བཞིན་མེད། ། ཕྱག་རྒྱ་ཆེན་པོ་འགྱུར་མེད་བདེ་ཆེན་དང༌། ། རྒྱུ་ལ་མ་ལྟོས་འབྲས་བུ་བློ་ལས་འདས། །
ཕྱག་རྒྱ་ཆེན་པོ་རྫོགས་པའི་འབྲས་བུ་ཡིན། ། ཐ་སྙད་ལམ་གྱིས་དོན་ལ་མཚོན་ཏེ་སྦྱར། ། བརྗོད་བྱ་རྗོད་བྱེད་མེད་པ་སྙིང་པོའི་དོན། ། ཀུན་གྱིས་བརྗོད་ཀྱང་དྲན་མེད་རིག་པའི་དབྱིངས། ། མོས་པའི་ཤེས་པས་རྟོག་པ་ཐ་དད་ཀྱང༌། ། དྲན་མེད་འདི་ལས་རྫུན་པ་ཡོད་རེ་སྐན། ། ལམ་གྱི་རྩོལ་བས་འབྲས་བུ་སོ་སོར་ཡང༌། ། དྲན་པ་འདི་ལས་བདེན་པ་ཡོད་རེ་སྐན། ། བཏང་སྙོམས་དབང་གིས་རེས་འཇོག་ཐ་དད་ཀྱང༌། ། སྐྱེ་མེད་འདི་ལས་གཉིས་སུ་ཡོད་རེ་སྐན། །
ཡིད་ལ་བྱ་དང་མི་བྱར་སྙད་འདོགས་ཀྱང༌། ། བློ་འདས་འདི་ལས་བཙལ་དུ་ཡོད་རེ་སྐན། ། སྣང་བའི་རྐྱེན་གྱིས་དྲན་པ་སྐྱེས་གྱུར་ཀྱང༌། ། སྟོང་པ་དྲན་མེད་རྐྱེན་ལས་འདའ་བ་མེད། ། རྟོག་མེད་དོན་ལ་བྱ་བྲལ་བལྟ་རུ་མེད། ། རང་བཞག་གཞན་ནས་འཚོལ་བ་ཨ་རེ་འཁྲུལ། ། ཀྱེ་ཧོཿརྡོ་རྗེ་ལྟ་བུར་རྟོགས་དཀའ་ཁོ་ན་ཉིད། ། མི་ཤེས་རྩོལ་བས་སྒྲ་ཕྱིར་འབྲང་སེམས་ཀྱིས། ། བྱ་བ་མེད་དགོངས་པ་ཉག་གཅིག་ཡུལ་ལས་འདས། ། སྐུ་ནི་མི་འགྱུར་ཆོས་ཉིད་ཁོང་སྟོང་ལགས། །
ལུས་ལ་མི་གནས་བྱ་དང་བྱེད་པ་བྲལ། ། ལམ་བསླད་ལམ་གྱི་འབྲས་བུ་མཐོང་མི་འགྱུར། ། སྐྱེ་མེད་ངང་ལས་མི་འབྱེད་རྒྱལ་བའི་ཐུགས། ། དྲན་མེད་ངང་ལ་མཉམ་བཞག་བདེ་བ་ཆེ། ། བདེ་ཆེན་ངང་ལ་མི་རྟོག་རྒྱུན་དུ་གནས། ། ཡིད་ལ་མི་བྱེད་སྣང་བ་རང་སར་དག ། རྐྱེན་ནི་དྲན་པ་མ་འགགས་ཡེ་ཤེས་གསལ། ། རྩ་བ་གཅིག་རྒྱས་སྐྱོན་མེད་པདྨ་བཞིན། ། འགྲོ་བ་ཀུན་ལ་ལྷན་ཅིག་སྐྱེས་བཞིན་གནས། ། གཞན་ཡོད་ལོག་མཐོང་སྟོབས་ཀྱིས་བསླད་མོད་ཀྱང༌། །
ཇི་བཞིན་ཐོག་མ་པདྨའི་མེ་ཏོག་བཞིན། ། ལེགས་མཐོང་སྟོབས་ཀྱིས་ཕྱག་རྒྱ་ཆེ་མི་གཡོ། ། གཟུང་དང་འཛིན་པའི་རྙོག་མས་བསླད་གྱུར་ཀྱང༌། ། དུས་གསུམ་འགྱུར་མེད་རྩ་བ་བདག་ཉིད་ཆེ། ། རྣམ་ཤེས་རླུང་དང་འོག་སྒོ་སྔགས་ལ་སོགས། ། ཡེ་ནས་སྤྱོད་བྲལ་རང་བཞིན་གཏང་གཞག་བྲལ། ། འཁོར་བར་མི་སེམས་མྱ་ངན་འདས་མི་ལྟོས། ། དུས་གསུམ་སྲིད་གསུམ་སྐུ་གསུང་ཐུགས་ལ་འདུས། ། གང་ལ་མི་འབད་བླང་དོར་ལྟ་བ་མེད། ། མཐའ་དབུས་མི་འབྱེད་དབུ་མ་དྲང་པོའི་ལམ། །
བཅས་བཅོས་བྲལ་ན་ཐུགས་ཀྱི་ལམ་མཆོག་བདེ། ། བགྲོད་འཇུག་རིམ་སོགས་ཕ་རོལ་ཕྱིན་པའི་ལམ། ། ཉེ་ལམ་བཞག་ནས་རིང་དུ་འཁོར་བའི་རྒྱུ། ། ལྷན་ཅིག་སྐྱེས་ལ་གཉེན་པོ་འགྲན་ཟླ་བྲལ། ། ཁོ་ན་ཉིད་ལ་སྐུ་བཞི་ཡེ་ཤེས་ལྔ། ། ཉོན་མོངས་ལ་སོགས་ཚོགས་པས་འཁོར་བའི་ལམ། ། ཡུལ་དུ་གང་སྐྱེས་མི་སྤྱོད་ཡུལ་མེད་མཐོང༌། ། ངོ་བོ་ཉིད་ལ་དགའ་དང་མི་དགའ་མེད། ། འཛིན་རྟོག་གཉིས་འདས་མ་བཅོས་ཆོས་ཀྱི་སྐུ། ། དབང་པོ་རང་ཡན་མ་ཟིན་སྟོང་པར་གནས། །
སྨྲ་མེད་ཉམས་སུ་མྱོང་བ་རྒྱུན་མི་འཆད། ། རང་གི་རྒྱུད་ལ་སྦྱར་ཏེ་ཤེས་པར་བྱ། ། དྲི་མ་མེད་པའི་དོན་དམ་ཕྱག་རྒྱ་ཆེ། ། རྒྱ་མཚོ་ནམ་མཁའ་ལྟ་བུའི་ཉམས་མྱོང་འབྱུང༌། ། དབང་པོ་ཡུལ་བྲལ་ལྷུང་བའི་གཡང་ས་མེད། ། དྲན་པས་ཟིན་པས་ཁྱོད་ཉིད་ཆགས་པ་སྟེ། ། རང་བཏང་བཞག་པས་སྤྲོས་པ་སླར་ལ་རྫོགས། ། འཆར་ནུབ་མེད་ན་རྣམ་རྟོག་མུན་པ་ནུབ། ། ཆོས་ཉིད་རོ་མཉམ་བུང་བའི་མེ་ཏོག་མཚུངས། ། སྐྱོན་དང་ཡོན་ཏན་དབྱེར་མེད་ཉིད་དུ་མཚུངས། །
ངོ་མཚར་ཆེ་སྟེ་ཉམས་མྱོང་སྨྲ་མི་བཏུབ། ། བདེ་བ་དབྱེར་མེད་ཆུ་ལ་ཆུ་བཞག་བཞིན། ། ལྷན་ཅིག་སྐྱེས་དང་རྣལ་འབྱོར་དེ་མི་འབྲལ། ། དངོས་གཅིག་བསམ་པས་དུ་མར་དྲན་མཐོང་ཡང༌། ། དྲན་མེད་གཅིག་ཡིན་དུ་མ་ཉིད་དུ་མིན། ། གང་ཚེ་ལྷན་ཅིག་སྐྱེས་དགའ་བདེ་ཆེན་སྟོང༌། ། རྣལ་འབྱོར་སྤྱོད་པ་བློ་ལས་འདས་པར་སྤྱོད། ། ཆགས་ལམ་གཉུག་མའི་དོན་ལ་སྦྱོར་འདོད་ན། ། ནང་དང་ཕྱི་རོལ་མི་དམིགས་བདག་གཞན་མིན། ། དེ་ཉིད་དོན་ཤེས་རང་བཞིན་གྲོལ་བར་བསྟན། །
སྐུ་གསུམ་ཆོས་སྐུར་དབྱེ་བ་མེད་མོད་ཀྱང༌། ། ཉམས་སུ་བླངས་ན་འབྲས་བུ་སོ་སོར་འབྱུང༌། ། ཀྱེ་ཧོཿདབྱེར་མེད་རྟོགས་ན་ལྟ་ངན་མྱུར་དུ་འཇོམས། ། སྐྱེ་མེད་སྟོང་པ་དབྱེར་མེད་ཐུག་ཕྲད་དོན། ། ཡིན་པར་ཤེས་ན་ནགས་འདབ་རྟེན་དང་བྲལ། ། ཐུག་ཕྲད་མ་ཤེས་མཚན་མའི་སྙིང་རྗེ་ནི། ། འཁོར་བའི་གནས་སུ་ཅི་སྤྱད་ཟག་པའི་རྒྱུ། ། སྟོང་དང་སྙིང་རྗེ་དབྱེར་མེད་སྐྱེ་བ་མེད། ། གང་ཞིག་འཁོར་དང་མྱང་འདས་རེ་དོག་བྲལ། ། ལུས་སེམས་མ་རྙེད་དྲན་མེད་རང་དགར་གཞག །
དེ་ཉིད་བློ་ཡིས་མ་རྙེད་རང་བྱུང་ཡིན། ། མཉམ་བཞག་རྗེས་ཐོབ་ཞི་གནས་མཚན་ཉིད་དེ། ། དོན་དམ་མ་ཡིན་བློ་ཡིས་བསྒོམ་དུ་མེད། ། ལུས་ངག་ཡིད་ཀྱིས་རྩོལ་མེད་གཟུགས་སོགས་གསལ། ། སྣ་རྩེ་ལ་སོགས་དབྱིབས་དང་ནམ་མཁའ་དང༌། ། རྩ་བ་ཐེག་པར་མ་སྤྱད་གཉུག་མར་གནས། ། སྣང་བ་ཐམས་ཅད་བདེ་བར་ཡིད་མ་བྱེད། ། དྲན་པས་སྣང་ཙམ་སྒྱུ་མར་ཤེས་ཙམ་གསལ། ། ཟླ་བའི་གཟུགས་བརྙན་ཆ་མེད་གཟུང་བས་སྟོང༌། ། བཙལ་ཡང་མེད་ལ་བལྟས་ཀྱང་མཐོང་བ་མེད། །
སྒྱུ་མར་སྣང་བའི་དྲན་པ་དེ་འདྲ་སྟེ། ། དྲན་པ་མེད་ལས་ཅིར་ཡང་མཐོང་བ་མེད། ། དྲན་པར་སྣང་ཡང་དེ་ལ་འཛིན་པ་མེད། ། དྲན་པས་རེག་ཀྱང་རེག་གི་བསམ་བྲལ་བས། ། བསམ་དུ་མེད་པས་བྲལ་བར་སྐྱེ་བ་མེད། ། དྲན་པ་སྐྱེས་ཀྱང་ཡུལ་ལ་མི་སྤྱོད་པར། ། ཅིར་ཡང་མ་གྲུབ་སྟོང་པའི་རང་སོར་གཞག ། ཇི་ལྟར་བྱས་ཀྱང་ཕྱག་རྒྱ་རྒྱུན་མི་འཆད། ། ཡན་ལག་བཞིར་ལྡན་ཕྱག་རྒྱ་ཆེན་པོ་ནི། ། སྐྱེ་མེད་དེ་དོན་རྟོགས་པའི་ཡན་ལག་དང༌། །
བདེན་གཉིས་ཐ་མི་དད་པའི་ཡན་ལག་དང༌། ། སྣང་བ་སྐྱེ་མེད་ཐུག་ཕྲད་ཉིད་དུ་རྟོགས། ། དྲན་པས་གཟུང་དུ་མེད་པའི་ཡན་ལག་དང༌། ། སྟོང་པ་རྐྱེན་དང་དྲན་མེད་བློ་ལས་འདས། ། དངོས་པོ་དགག་སྒྲུབ་བྲལ་བའི་ཡན་ལག་གོ ། དེ་ཉིད་བཞིར་ལྡན་འདོད་པས་དབེན་པ་དང༌། ། རྟོག་པ་དང་བཅས་དཔྱོད་པར་བཅས་པ་དང༌། ། དགའ་དང་བདེ་དང་དབེན་པར་གནས་ལ་སོགས། ། ཐ་སྙད་དེ་ཉིད་མཚོན་པའི་ཚུལ་དུ་གསུངས། ། བཞིར་ལྡན་རབ་འབྲིང་ཐ་མར་གསུངས་པ་ཡང༌། །
དམན་པའི་དོན་དུ་མཁས་པས་རབ་ཏུ་བཤད། ། ཕྱག་རྒྱ་ཆེན་པོས་གང་ལ་གནས་མི་བྱེད། ། བླང་དོར་བྲལ་བའི་དོན་དུ་དེ་བཞིན་བཤད། ། གཙང་སྨེར་མི་བྱེད་གང་ཡང་དངོས་གྲུབ་དག་ཏུ་བྱེད། ། ལྷན་ཅིག་སྐྱེས་དང་ཡུལ་ལ་གཏུམ་མོ་སྦར་ལ་སོགས། ། དམ་ཚིག་དག་གི་ཁོ་ན་ཉིད་དང་རྣལ་འབྱོར་བསྒོམ། ། དངོས་པོ་ཐམས་ཅད་མཉམ་ཉིད་ཕྱག་རྒྱ་ཆེན་པོ་ལ། ། རྟོག་པ་སྤང་ཞིང་མི་རྟོག་བསྒོམ་པས་ཅི་ཞིག་འགྱུར། ། བླ་མ་ལ་གུས་གསང་བའི་འདུལ་སྡོམ་དེ་རུ་རྫོགས། ། ཕྱི་ནང་གསང་བའི་དབང་བསྐུར་སོ་སའི་མཚན་ཉིད་དང༌། །
བུམ་པ་གསང་བ་ཤེས་རབ་ཡེ་ཤེས་དབང་དག་དང༌། ། ངོ་བོ་ངེས་ཚིག་དབྱེ་བ་ལ་སོགས་ཀུན། ། ཐུན་མོང་མཐུས་བསྐྱེད་ཕྱག་རྒྱ་ཆེ་ལ་རེག་མ་ནུས། ། ཀྱེ་ཧོཿཕྱག་རྒྱ་ཆེ་ལ་འབྲས་བུའི་བདག་ཉིད་སྐུ་གསུང་ཐུགས་ལྡན་པས། ། འབྲས་བུ་དེ་ཡང་སྙིང་པོའི་དོན་ལ་འཐད་ཀྱི་དྲང་དང་ངེས་པའི་དོན་མ་ཡིན། ། ལམ་དང་འབྲས་བུའི་སྙིང་པོ་ཐམས་ཅད་བཅུད་བསྡུས་དང༌། ། ཐེག་ཆེན་བླ་ན་མེད་པ་དངོས་དང་ཐེག་པ་དག་གི་ཁྱད་པར་དང༌། ། ཀུན་གྱི་སྙིང་པོར་གྱུར་པས་གསང་བ་བླ་ན་མེད། ། ཕྱག་རྒྱ་ཆེན་པོ་ངེས་པའི་མཚན་ཉིད་ནི། ། དྲན་དང་མ་དྲན་གཉིས་སུ་མེད་པས་སྐྱེ་མེད་དེ། །
བློ་ལས་འདས་ཤིང་ནམ་མཁའ་ལྟ་བུར་ཅིར་མི་གནས། ། ལས་ཀྱི་ཕྱག་རྒྱའི་དཔེ་དང་ཆོས་ཀྱི་ཕྱག་རྒྱའི་ལམ། ། ཕྱག་རྒྱ་ཆེན་པོ་འབྲས་བུ་དམ་ཚིག་ཕྱག་རྒྱ་གཞན་དོན་ཏེ། ། ཆོས་ཀྱི་ཕྱག་རྒྱ་མན་ཆད་བསྟེན་པས་མཐར་མི་འགྲོལ། ། རེ་དོགས་མཐར་ལྷུང་འདུ་འཛི་བྱ་བའི་སྐྱོན་དུ་འགྱུར། ། ཁོ་ན་ཉིད་ལ་གཉེན་པོ་མེད་དེ་རང་སོར་གཞག ། རྣམ་རྟོག་ཇི་སྙེད་ཤར་ཡང་ལྷུག་པར་རང་ལས་ཤར། ། དྲན་པ་རང་སར་གྲོལ་བས་དྲན་མེད་ལྷུག་པ་ཉིད། ། གང་ཡང་ལོངས་སྤྱོད་སྣང་བར་ཤེས་ཤིང་དྲན་མེད་གསོས། ། རང་བཞིན་ཉམས་རྙེད་སྐྱེ་མེད་དག་དང་ལྡན། །
ཀུན་ལ་ཁྱབ་ཅིང་འབབ་ཆུ་ལྟ་བུར་གནས། ། རྒྱུན་མི་འཆད་པའི་འབབ་ཆུ་ལྟ་བུ་དང༌། ། མར་མེ་ལྟར་གསལ་རང་རིག་བྱང་ཆུབ་སེམས། ། འགོག་པ་མེད་གཞིར་རང་རིག་རང་གིས་སྟོང༌། ། ཡང་དག་ཁོ་ན་ཉིད་ནི་གང་ཞེ་ན། ། གཞན་ན་ཡོད་ན་ཀུན་གྱིས་མཐོང་བར་རིགས། ། རང་ལ་ཡོད་ཀྱང་ལྐོག་གྱུར་བླ་མའི་ཞལ། ། སེམས་ཉིད་སངས་རྒྱས་ཁོ་ན་ཉིད་ཡིན་ཏེ། ། དྲན་པས་བསླད་ཅིང་དེ་ཉིད་གཞན་དུ་བརྟགས། ། སངས་རྒྱས་ཡིན་ཕྱིར་ཡོན་ཏན་གང་ཡིན་ན། །
ཡོན་ཏན་རས་དང་དཀར་པོ་ལྟ་བུ་སྟེ། ། ཁོ་ན་ཉིད་ཀྱི་ཡོན་ཏན་ཕྱག་རྒྱ་ཆེ། ། ངོ་བོ་ཡོན་ཏན་སོ་སོ་ཐ་མི་དད། ། ཕྱག་རྒྱ་ཆེ་དང་བཞི་པ་ལ་སོགས་ཀུན། ། ཡོན་ཏན་སོ་སོ་མ་ཡིན་ཐ་དད་མིན། ། དྲན་མེད་ཡོན་ཏན་རྒྱ་མཚོ་མ་འགུལ་བར། ། དྲན་པར་མི་འགྱུར་ཆུ་ཡི་རྦ་རླབས་མེད། ། སྐྱེ་མེད་ཡོན་ཏན་མི་འགྱུར་བྲག་དང་འདྲ། ། བྲག་ཅ་གྲག་ཙམ་རྗེས་སུ་འབྲང་བ་མེད། ། བློ་ལས་འདས་ཤིང་ཡུལ་དུ་མ་གྱུར་པ། །
ཕྱག་རྒྱ་ཆེན་པོའི་ཡོན་ཏན་ནམ་མཁའ་འདྲ། ། དྲན་པ་སེམས་ཅན་སེམས་ལས་བྱུང་བ་ཡིན། ། དེ་ཕྱིར་སྟོང་པ་གཞན་ནས་བཙལ་མི་དགོས། ། བཞི་རུ་སྣང་ཡང་གཅིག་གི་ཡོན་ཏན་ནོ། ། ཕྱག་རྒྱ་བཞི་རུ་སྣང་བ་ཅི་ཕྱིར་མཚོན། ། གོ་བའི་ཁྱད་པར་དག་གིས་བཞི་རུ་བྱུང༌། ། ཕྱག་རྒྱ་ཆེན་པོ་གསུམ་དུ་རྟོག་མི་བྱེད། ། གང་ལ་མི་གནས་ཆགས་པ་མེད་པར་སྦྱོར། ། མེ་ཏོག་བདུད་རྩི་བུང་བས་འཐུང་དང་འདྲ། ། སོ་སོར་རྟོག་པའི་ཡེ་ཤེས་ཐབས་ཡིན་ཏེ། །
རོ་དང་ཕྲད་ན་རོ་ལ་ཞེན་པ་མེད། ། དེ་ལྟར་ཀུན་གྱིས་ཤེས་པར་མི་འགྱུར་བཞིན། ། སྙིང་པོའི་དོན་གྱིས་འགྲོ་དྲུག་ཁྱབ་མོད་ཀྱང༌། ། འགྲོ་བ་དྲན་པས་བཅིངས་ཏེ་པད་དྲའི་སྲིན། ། སེམས་ལས་དྲན་པ་བྱུང་ཕྱིར་འཁྲུལ་པའི་རྒྱུ། ། ཡིད་ལ་མི་བྱེད་ཤེས་ན་སངས་རྒྱས་ཉིད། ། འཁྲུལ་པ་དེ་ལ་ཐབས་དང་ཤེས་རབ་མེད། ། ཀྱེ་ཧོཿདབྱེར་མེད་ཤེས་ན་ཐབས་མཆོག་ཁོ་ན་ཡིན། ། སངས་རྒྱས་སེམས་ཅན་ཆོས་རྣམས་ཐམས་ཅད་ཀུན། ། རང་གི་སེམས་ཉིད་དག་དང་ལྷན་ཅིག་སྐྱེས། །
ཡིད་ལ་མི་བྱེད་ཡེ་ཤེས་སྐྱེས་ཙ་ན། ། དྲན་པའི་སྣང་བ་ནུབ་སྟེ་བདེན་རྫུན་མེད། ། དེ་ཕྱིར་དེ་ཉིད་ཁོ་ནའི་ཡུལ་མ་ཡིན། ། དཔེར་ན་མིག་གི་ཡུལ་དུ་སྒྲ་མི་སྣང༌། ། རྣམ་པར་མི་རྟོག་དྲན་པའི་ཡུལ་མ་ཡིན། ། སྟོང་པའི་རྐྱེན་གྱིས་དྲན་པ་བསལ་ཙ་ན། ། དྲན་པའི་སྣང་བ་ནུབ་ནས་མཐོང་བ་མེད། ། ཡེ་ཤེས་འོན་ལོང་ལྐུགས་པར་མི་འགྱུར་ཏེ། ། མ་དྲན་པ་ལ་འོན་ལོང་ལྐུགས་རྒྱུ་མེད། ། བེམས་པོ་ལ་སོགས་ཐ་སྙད་ཀུན་དང་བྲལ། །
སྣང་བ་ནུབ་ཅེས་བྱ་བའི་ཐ་སྙད་ནི། ། དྲན་པ་ཕྱགས་ཏེ་དྲན་མེད་གསོས་སུ་སྤུངས། ། དེ་ཉིད་སྐྱེ་མེད་བློ་འདས་ལ་ཕུལ་བས། ། སྨོན་ལམ་དབང་གིས་སྐྱེ་བ་ཕྱིས་མི་བརྒྱུད། ། དེ་ཕྱིར་ཕྱག་རྒྱ་ཆེན་པོ་སྔོན་སོང་ལ། ། སུ་ལ་མི་བརྟེན་གང་ལ་རག་མི་ལས། ། ཆུ་ལ་ཞུགས་དང་ཚོགས་ལ་བཟའ་འགྱེད་པ། ། རིག་བྱེད་གྲོང་ཁྱེར་དཀྲོགས་པ་དག་དང་མཚུངས། ། ཕྱག་རྒྱ་ཆེན་པོ་རང་ལས་གཞན་མེད་ཕྱིར། ། མཆོད་རྫས་དྲན་པ་མགྲོན་དང་མཆོད་གནས་རང་ཤེས་པས། །
མཆོད་པ་རང་གི་དྲན་པ་མེད་ལ་མཆོད། ། བློ་ལས་འདས་ཕྱིར་སྐྱེ་མེད་ཚོགས་ལ་རོལ། ། ཕྱག་རྒྱ་ཆེན་པོ་གཞན་ལ་མི་ལྟོས་ཕྱིར། ། བསྒོམ་བྱ་རང་ལ་སྒོམ་བྱེད་རང་གི་སེམས། ། བློ་འདས་ངང་ལ་དམིགས་པ་ཉིད་དང་བྲལ། ། དེ་ཉིད་འབྲས་བུ་ཡིན་ཕྱིར་གཞན་ལ་རག་མ་ལས། ། སྒོམ་སྒྲུབ་སྔགས་བཟླས་རང་གི་སེམས་ཡིན་ཏེ། ། ཡི་དམ་ལྷ་ཡང་རང་གི་སེམས་ཡིན་པས། ། དེ་ཕྱིར་མཁའ་འགྲོ་ལུང་སྟོན་ལ་སོགས་རང་གི་སེམས། ། སེམས་ནི་དྲན་ཕྱིར་ཅིར་ཡང་སྣང་བར་སྟོན། །
མ་དྲན་པ་དེ་ཐམས་ཅད་དམིགས་སུ་མེད། ། ཕྱག་རྒྱ་ཆེན་པོ་རང་ལས་གཞན་མེད་ཕྱིར། ། སངས་རྒྱས་ཆོས་དང་དགེ་འདུན་ལ་སོགས་པའི། ། ཕ་མ་དཀོན་མཆོག་རང་བཞིན་བྱང་ཆུབ་སེམས། ། མཆོད་དང་བསྙེན་བཀུར་བྱས་ན་དྲན་པའི་རྒྱུན། ། ཐ་དད་མེད་ན་སྐྱེ་མེད་རང་སར་གྲོལ། ། བློ་ལས་འདས་ན་བྱ་དང་མི་བྱ་མེད། ། སངས་རྒྱས་སེམས་ཅན་མཚོན་ཚུལ་སོ་སོར་ཡང༌། ལྷན་ཅིག་དག་ཏུ་སྐྱེས་ཏེ་རིག་མ་རིག ། གང་ཞིག་སྣང་ཡང་དྲན་པར་མི་རྟོག་ན། །
སེམས་ཅན་ཉིད་ནི་འབྲས་བུ་སྐྱེ་བ་མེད། ། གང་ཞིག་མི་སྣང་དྲན་པར་རྟོག་ཅེ་ན། ། སངས་རྒྱས་ཉིད་ཀྱང་ཁམས་གསུམ་འཁོར་བའི་རྒྱུ། ། གང་ཞིག་དྲན་མེད་རྒྱུད་ལ་འཆང་བྱེད་ན། ། སེམས་ཅན་སྣང་ཡང་སངས་རྒྱས་དག་དང་མཚུངས། ། གང་ཞིག་དྲན་པས་སངས་རྒྱས་རྟོགས་འདོད་ན། ། སངས་རྒྱས་སྣང་ཡང་སེམས་ཅན་ཁྱད་པར་མེད། ། དེས་ན་སྣང་རྟོག་གཉིས་ལ་བརྟག་ཏུ་མེད་དེ་བོར། ། བོར་ཡང་རང་ལས་གཞན་མེད་འགྲོ་རྒྱུན་ཆད། ། རང་ལ་ཡོད་སྙམ་རྟོག་གི་དྲན་པས་བསླད། །
སྣང་བ་གསལ་ལ་མི་རྟོག་མ་ཞེན་སེམས། ། དེ་ཕྱིར་ཡོད་དང་མེད་པའི་རྟོག་གཉིས་བྲལ། ། གཉུག་མར་གནས་ན་གང་ལྟར་བྱས་ཀྱང་བདེ། ། དྲན་པ་འོད་གསལ་འཛིན་པའི་སྙིང་པོ་ཅན། ། ཞེན་པ་གཉིས་དང་བྲལ་ཏེ་རང་བཞིན་གཉུག་མར་གཞག ། དེས་ན་ཕྱག་རྒྱ་ཆེན་པོ་ཟུང་དུ་རབ་འཇུག་སྟེ། ། དྲན་པ་དྲན་མེད་སྐྱེ་མེད་ཟུང་དུ་འཇུག ། དྲན་མེད་མི་རྟོག་པ་ཡི་རང་བཞིན་དང༌། ། རྟེན་འབྲེལ་གློ་བུར་སྐྱེ་བའི་དྲན་པ་གཉིས། ། སྐྱེ་བ་མེད་པའི་ངང་དུ་རོ་གཅིག་ཕྱིར། །
དེས་ན་སྐྱེ་དང་སྐྱེ་མེད་བློ་ལས་འདས། ། འོད་གསལ་སྟོང་དང་ཟུང་དུ་འཇུག་ལ་སོགས། ། མ་བཅོས་མ་བྱས་སྐྱེ་མེད་རང་སར་གྲོལ། ། དེ་ལ་སྐུ་གསུམ་ཆོས་སྐུ་ལོངས་སྐུ་དང༌། ། སྣ་ཚོགས་འབྱུང་བས་སྤྲུལ་སྐུ་ཞེས་སུ་བཤད། ། གཉུག་མ་ངོ་བོ་ཉིད་ཀྱི་སྐུ་ཡིན་ཏེ། ། སྟོང་དང་སྙིང་རྗེ་དབྱེར་མེད་སྐྱེ་བ་མེད། ། ལས་ཀྱི་ཕྱག་རྒྱ་ལ་བརྟེན་ཉམས་མྱོང་ནི། ། བཅོས་མ་ཡིན་ཕྱིར་རྐྱེན་གྱི་སྟོབས་ལས་བྱུང༌། ། གཞན་ལ་ལྟོས་ཕྱིར་ཁོ་ན་ཉིད་མ་ཡིན། །
ཆོས་ཀྱི་ཕྱག་རྒྱ་བཅོས་མ་མ་ཡིན་ཀྱང༌། ། ཉམས་སུ་མྱོང་བས་མ་གྲུབ་ཉིད་མི་མཐོང༌། ། ཕྱག་རྒྱ་ཆེན་པོ་ཉམས་སུ་མྱོང་གྱུར་ན། ། དྲན་པ་སྣ་ཚོགས་སྐྱེ་བ་མེད་པར་ཤེས། ། དངོས་པོར་སྣང་བ་ངོ་བོ་ཉིད་ཀྱིས་སྟོང༌། ། སེམས་ཅན་སྐྱེ་བ་མེད་དང་དབྱེར་མེད་དོན། ། སྙིང་རྗེ་ཐབས་ཀྱིས་མཚོན་བྱ་དཔེ་ཡིས་བསྟན། ། སྣ་ཚགས་སྣང་ཡང་བློ་འདས་ཡུལ་མི་གཡོ། ། བདག་ཉིད་རྣལ་འབྱོར་དེ་ཉིད་རྟག་ཏུ་བལྟ། ། སྤྱོད་ལམ་ཐམས་ཅད་ཕྱག་རྒྱ་ཆེ་ལ་གནས། །
དངོས་པོའི་གནས་ལུགས་སྐྱེ་མེད་ངང་དུ་གཞག ། རླུང་གིས་རྐྱེན་བྱས་རྒྱ་མཚོ་དྭངས་པ་ལ། ། རྦ་རླབས་ཆུ་ཡི་གཉེར་མ་གློ་བུར་སྐྱེ། ། དེ་ཉིད་སྔར་གྱི་དྲན་པ་མེད་དང་ནི། ། སྐྱེ་མེད་བློ་འདས་དག་གི་ངོ་མཚར་མཚུངས། ། དེ་ལྟར་ཕྱག་རྒྱ་ཆེ་ལ་སྐྱེས་པ་སྔར་མེད་བཞིན། ། ཕྱིས་ཀྱང་རྐྱེན་གྱི་སྟོབས་ཀྱིས་སྐྱེ་མི་སྲིད། ། སྐྱེ་བ་མེད་དེ་དེ་དང་དབྱེར་མེད་དོ། ། གཟུགས་ཅན་མ་ཡིན་ཀུན་ལ་ཁྱབ་པ་དང༌། ། མི་འགྱུར་བ་དང་དུས་རྣམས་ཐམས་ཅད་པའོ། །
ནམ་མཁའ་ལྟ་བུར་སྐྱེ་འགག་མེད་པ་དང༌། ། ཐག་པར་སྦྲུལ་གཟུང་སྦྲུལ་གྱིས་སྟོང་པ་དང༌། ། ཆོས་སྐུ་ལོངས་སྐུ་སྤྲུལ་སྐུ་དབྱེར་མེད་དེ། ། ངོ་བོ་ཉིད་ནི་བློ་ཡི་ཡུལ་ལས་འདས། ། ཕྱག་རྒྱ་ཆེན་པོ་སྐད་ཅིག་མངོན་སངས་རྒྱས། ། དེ་ཉིད་སེམས་ཅན་དོན་དུ་གཟུགས་སྐུར་བྱུང༌། ། རྒྱུ་མཐུན་འབྲས་བུ་རྣམ་སྨིན་འབྲས་བུ་དང༌། ། དྲི་མ་མེད་པའི་འབྲས་བུས་གཞན་དོན་བྱེད། ། གོ་འཕང་ཁྱད་པར་བརྗོད་ལས་འདས་པར་བཤད། ། ཀྱེ་ཧོཿམ་བཅོས་ཕྱག་རྒྱ་བདེ་བ་ཆེ། །
དྲན་མེད་ཀློང་དུ་རང་ཤར་བས། ། སྐྱེ་མེད་ནམ་མཁའ་ལྟ་བུར་ཁྱབ། ། བློ་ལས་འདས་པའི་ངང་ལ་གནས། ། སྣང་བ་སྤྲོས་བྲལ་བདེ་བ་ཆེ། ། དྲན་མེད་ཅིར་ཡང་མི་རྟོག་པ། ། དྲན་པ་སྣ་ཚོགས་སེམས་སུ་གསལ། ། བརྟགས་ཤིང་བཙལ་ན་དམིགས་སུ་མེད། ། སྐྱེ་བ་མེད་ལ་འཛིན་དང་བྲལ། ། འཛིན་དང་བྲལ་ཞིང་རྒྱུ་བ་མེད། ། དྲན་པ་སྒྱུ་མ་རང་རིག་ཙམ། །
སྒྱུ་མེད་ཐར་མེད་དྲན་མེད་གསལ། ། སྐྱེ་མེད་དོན་དམ་ཀུན་གསལ་བས། ། ཐམས་ཅད་བློ་ལས་འདས་པར་མཐོང༌། ། ཁམས་གསུམ་བློ་འདས་ཡེ་ཤེས་ཉིད། ། ལྷན་ཅིག་སྐྱེས་པ་དེ་ཁོ་ན། ། དྲན་པའི་རྩ་བ་མ་ལུས་ཐག་བཅད་དེ། ། དྲན་མེད་སྐྱེ་བ་མེད་པའི་དབྱིངས་ལ་དགོད། ། དེ་ཉིད་མ་བཅོས་བློ་ཡི་ཡུལ་ལས་འདས། ། དྲན་མེད་སེམས་ཀྱི་རང་འབར་ཉིད་དུ་གསལ། ། གསལ་བས་རྣམ་རྟོག་འཁོར་བའི་གྲོགས་སུ་འགྱུར། །
ཐར་པའི་ལམ་ནི་ཁོ་ན་ཉིད་ཤེས་ནས། ། རང་བྱུང་བསམ་བྲལ་ཇི་བཞིན་ངང་ལ་གཞག ། དྲན་པ་རང་གསལ་དངོས་པོར་གྲུབ་པ་མེད། ། བཅོས་མེད་དགོངས་པ་སྐྱེ་མེད་བདེ་ཆེན་འདི། ། མངོན་སུམ་སྣང་བས་ངོས་གཟུང་གང་ཡང་མེད། ། དྲན་མེད་ཡུལ་དུ་ཅིར་ཡང་མཐོང་བ་མེད། ། རྟེན་དང་བྲལ་བས་སློབ་པ་གང་ཡང་མེད། ། གང་ཡང་ཡིད་ལ་བྱར་མེད་ཕྱག་རྒྱ་ཆེ། ། མཚན་མའི་དྲན་རིག་སྣ་ཚོགས་ཇི་སྙེད་པ། ། དེ་ཉིད་ཕྱག་རྒྱ་ཆེ་ལས་དབྱེ་བ་མེད། །
རྟོག་དང་མི་རྟོག་གཉིས་ཀ་སོ་སོར་མིན། ། རྟག་ཆད་མཐའ་ལ་མི་གནས་སྐྱོན་དང་བྲལ། ། རང་རིག་དེ་ཉིད་རྟོགས་ན་གཞན་ལས་མིན། ། རྟེན་འབྲེལ་མྱ་ངན་འདས་ལམ་བསྟེན་པ་དང༌། ། སྐྱེ་བ་མེད་པར་རྟོགས་ན་ཕྱག་རྒྱ་ཆེ། ། དེ་ཉིད་མི་ཤེས་ལས་ཀྱི་ཕྱག་རྒྱ་དང༌། ། དམ་ཚིག་ཆོས་ལ་སོགས་པ་རྩོལ་འདོད་པས། ། དེ་ཉིད་མཚོན་པའི་དཔེ་ཙམ་དོན་མི་ནུས། ། གཟུང་འཛིན་བྲལ་བའི་ཕྱག་རྒྱ་ཆེར་བསྟེན་པ། ། ཤེས་པ་རང་ལུགས་སོ་མ་ཉིད་ལས་འབྱུང༌། །
འདོད་མེད་རང་གཞག་གཉུག་མའི་ངོ་བོར་གནས། ། ཐ་མལ་སྣང་བའི་ཤེས་པ་འདི་ཉིད་བློ། ། ཡིན་མིན་དྲན་པའི་སེམས་ལ་རང་གཞག་ཡིན། ། ཡིད་ཆེས་རིན་ཆེན་གདམས་ངག་ཡིད་བཞིན་གཏེར། ། ཡིད་ལ་བྱ་དང་མི་བྱ་མེད་པར་གཞག ། རང་རིག་ཕྱག་རྒྱ་ཆེན་པོ་ཉིད་ཡིན་པ། ། ཕྱག་རྒྱ་ཆེན་པོ་ཉིད་ལ་ཉིད་ཀྱིས་བསྟན། ། དྲན་པ་རྟོག་ཚོགས་དོན་ལ་སེམས་མ་འཇུག ། ཕྱི་ནང་བྲལ་བས་རྩོལ་མེད་ཕྱག་རྒྱ་ཡིན། ། ཕྱག་རྒྱ་ཆེན་པོའི་སྲོག་ལྡན་འདོད་པ་མེད། །
འདོད་པ་བྱུང་ན་དེ་ཡང་དྲན་པའི་རྒྱུ། ། རང་སེམས་ཕྱག་རྒྱ་ཆེན་པོ་ལ། ། དྲན་པ་ཞེན་རྟོག་བརྟས་པས་འཁོར་བར་སྐྱེ་བའི་རྒྱུ། ། འོད་གསལ་ཕྱག་རྒྱ་ཆེན་པོ་གཉུག་མའི་ངོ་བོ་ཉིད། ། གང་ཡང་འགྱུར་མེད་བྱང་ཆུབ་སེམས་སུ་གཅིག ། ཁོ་ན་ཉིད་ལ་གཟུང་འཛིན་ངོ་བོ་བྲལ། ། སྣང་བ་དོན་ལྡན་ཡེ་ཤེས་ཉིད་དུ་མཐོང༌། ། བསམ་པས་བརྟགས་པས་དྲན་པའི་ཚོགས་སུ་རྒྱུས། ། སྣང་བ་སྐྱེ་བ་ལོག་པའི་སྟོབས་ཀྱིས་མཐོང༌། ། དྲན་པ་དྲན་མེད་ངང་ལ་ཤེས་འཇུག་པ། །
ལུས་ངག་ཡིད་ཀྱིས་འབད་ཀྱང་དྲན་རྒྱུ་མེད། ། གཉིས་སུ་མེད་ན་འཁོར་བའི་རང་བཞིན་མེད། ། དྲན་པ་སྣ་ཚོགས་འགྱུ་བའི་རང་བཞིན་འདི། ། སྣ་རྩེའི་ཕྱག་རྒྱ་དག་ལ་ཡེ་ནས་མེད། ། དེས་ན་ཕྱག་རྒྱ་ཆེན་པོ་བསམ་མེད་བླང་དོར་གཞག ། ཀྱེ་ཧོཿཕྱི་ནང་ཟབ་དང་མི་ཟབ་བསྐྱེད་རིམ་དང༌། ། ཡོངས་གྲུབ་ངོ་བོ་ཉིད་དང་དབུགས་དབྱུང་དང༌། ། རྒྱས་གདབ་ལས་དང་ཆོས་ཀྱི་ཕྱག་རྒྱ་ནི། ། རྣལ་འབྱོར་ཡོངས་སུ་རྫོགས་པའི་རིམ་པ་སྟེ། ། ཕྱག་རྒྱ་ཆེན་པོ་ངོ་བོ་ཉིད་རིམ་དང༌། །
དམ་ཚིག་ཕྱག་རྒྱ་ཡོངས་སུ་གྲུབ་པའི་རིམ། ། ཀུན་བརྟགས་ཡོངས་སུ་གྲུབ་པའི་རྒྱ། ། ལས་ཀྱི་ཕྱག་རྒྱ་དབང་གི་ངོ་བོ་དང༌། ། དགའ་བ་བཞིར་ལྡན་ཐབས་ཀྱི་རང་བཞིན་ཅན། ། ཆོས་ཀྱི་ཕྱག་རྒྱ་སྣ་ཚགས་སྣང་བ་སྟེ། ། དགའ་བཞིའི་ལྷན་ཅིག་སྐྱེས་པ་བསྟན་པའི་ཕྱིར། ། དགའ་བ་བཞིར་ལྡན་ལྷན་ཅིག་སྐྱེས་པ་ཉིད། ། ཕྱག་རྒྱ་ཆེན་པོ་སྐྱེ་བ་མེད་པ་ལ། ། གཟུང་འཛིན་དང་བྲལ་ངོ་བོ་བློ་ལས་འདས། ། དྲི་མ་མེད་པའི་འབྲས་བུ་མངོན་སངས་རྒྱ། །
དམ་ཚིག་ཕྱག་རྒྱ་མཚན་མའི་རྣལ་འབྱོར་ཏེ། ། འབྲས་བུ་ལྷ་ཡི་དཀྱིལ་འཁོར་འགྲོ་བའི་དོན། ། རྗེ་བཙུན་ཕ་མས་ཐབས་དང་ཤེས་རབ་མཚོན། ། དགའ་བ་བཞིར་ལྡན་དམ་ཚིག་ཕྱག་རྒྱ་ཆེ། ། དེ་ལྟར་ཐབས་ཀྱི་སྦྱོར་བས་ཀུན་འདུལ་ཡང༌། ། ཟབ་མོ་ཆོས་ཀྱི་ཕྱག་རྒྱས་གཏན་ལ་ཕབ། ། སེམས་ཉིད་ཕྱག་རྒྱ་ཆེན་པོ་རང་ལ་བསྟན། ། དགའ་བས་གཟུང་བའི་དྲན་པ་དགར་བ་དང༌། ། མཆོག་དགས་འཛིན་པའི་དྲན་པ་ཕྱེད་གཏང་བ། ། ལྷན་ཅིག་སྐྱེས་དགས་ཡོངས་སུ་དྲན་པ་དགར། །
དགའ་བྲལ་སྣང་བ་སྐྱེ་མེད་དྲན་པ་གསལ། ། དེ་བཞིན་ཟབ་མོ་ཆོས་ཀྱི་ཕྱག་རྒྱ་བསྟེན། ། དགའ་བཞིའི་ཡེ་ཤེས་གང་རུང་སྐྱེ་བ་དང༌། ། ཐ་དད་མེད་ཅིང་ཡོངས་སུ་ཐིམ་པར་གནས། ། རྟོགས་པའི་ཉམས་མྱོང་དག་ལ་གནས་པ་དང༌། ། ཡིད་ལ་མི་དྲན་རྟོགས་པ་ཐ་མི་དད། ། དཔེ་དང་ལམ་དེས་ཐ་དད་འདུལ་བར་བསྟན། ། སེམས་ཉིད་ཕྱག་རྒྱ་ཆེན་པོར་འཆར་བ་ནི། ། སྐྱེ་མེད་སྐྱེ་བའི་རྣམ་སྤྲུལ་ཅིར་ཡང་འཆར། ། བློ་ལས་འདས་པ་མི་སྐྱེ་ངོ་བོར་བསྟན། །
མ་སྐྱེས་པ་དང་སྐྱེ་བའི་ངོ་བོ་གཉིས། ། ཐ་དད་མེད་དེ་གཉུག་མའི་ངོ་བོར་གཞག ། དྲན་པ་སྣ་ཚོགས་གང་ལ་རྒྱུ་བ་འདི། ། དྲན་མེད་འཇུག་པས་རྟོག་པ་མི་དགག་པར། ། ཤེས་པ་རང་ལུགས་བཞག་ན་གནས་པར་འགྱུར། ། སྣང་དང་སྟོང་པ་གཉིས་འཛིན་པ་བྲལ། ། དྲན་པ་མེད་དེ་འདི་འདྲའི་ཡུལ་མེད་པས། ། དྲན་པའི་རྐྱེན་དང་སྣང་སྟོང་ཐ་མི་དད། ། མ་སྐྱེས་མཚན་མ་མེད་པའི་རྣལ་འབྱོར་ལ། ། མཉམ་བཞག་རྗེས་ཐོབ་མེད་དེ་རྒྱུན་གྱི་རྣལ་འབྱོར་ཆེར། །
སྣང་དང་སྐྱེ་བ་དྲན་པ་གང་སྐྱེས་ཀྱང༌། ། དེ་ཉིད་སྟོང་པ་དྲན་མེད་ངང་གནས་པས། ། དྲན་པ་ཡིད་ལ་བྱར་མེད་སྣང་སྟོང་དབྱེར་མི་ཕྱེད། ། དེ་ཉིད་ཐུག་ཕྲད་སྐྱེ་མེད་ཉམས་མྱོང་ལ། ། སྣང་བའི་ངོ་བོ་སྟོང་པ་བདེ་ཆེན་འཆར། ། ཆབ་རོམ་ཆུ་རུ་བཞུ་ནས་བཏུང་དུ་བཏུབ་པ་བཞིན། ། གང་སྣང་སྐྱེ་མེད་བདེ་བ་ཆེན་པོར་ཚོར། ། བཏང་སྙོམས་དྲན་པ་མེད་དེ་རྟོག་པ་མ་བཀག་ཀྱང༌། ། བློ་ལས་འདས་པས་རྨོངས་པ་བསྒོམ་དང་བྲལ། ། འདི་ལ་གནས་ན་བདེ་ཆེན་ཉམས་འབྱུང་སྟེ། །
དང་པོར་སྣང་བ་སྟོང་པའི་ཉམས་མྱོང་འབྱུང༌། ། ཆབ་རོམ་སྣང་ཡང་ཆུ་རུ་ངོ་ཤེས་བཞིན། ། གཉིས་པ་དྲན་པའི་སྣང་བ་མ་འགགས་པར། ། སྟོང་པ་བདེ་བ་ཐ་མི་དད་པར་འབྱུང༌། ། ཆབ་རོམ་ཆུ་རུ་ཞུ་བའི་གནས་སྐབས་བཞིན། ། གསུམ་པ་དྲན་པ་དྲན་མེད་སྐྱེ་བ་མེད་ལ་ཐིམ། ། ཐམས་ཅད་ཐ་མི་དད་པར་བདེ་བ་ཆེན་པོར་གཅིག ། དེ་ཉིད་ཆབ་རོམ་ཐམས་ཅད་ཆུ་རུ་ཞུ་བ་བཞིན། ། ཐམས་ཅད་བདེ་ཆེན་རང་བཞིན་ཐུག་ཕྲད་ཤེས་གྱུར་ན། ། བཅིངས་གྲོལ་དག་གིས་མ་བཟུང་དྲན་པའི་རྗེས་མ་འབྲངས། །
འཇུར་བུས་བཅིངས་པ་བཞིན་དུ་སེམས་མི་སྒྲིམ། ། འཇུར་བུ་ལོད་ན་གྲོལ་བཞིན་སེམས་ཉིད་གར་དགར་གཏང༌། ། ལྡོག་པས་གཟིངས་ལས་འཕུར་བའི་བྱ་རོག་བཞིན། ། དེ་ཉིད་ཤེས་ན་སྣང་བའི་ལོངས་སྤྱོད་ཡིན། ། ལྕགས་ཀྱུས་བཏབ་པས་གླང་ཆེན་ཐུལ་བ་བཞིན། ། བྱ་བྲལ་བཞག་པས་གླང་ཆེན་ལོབས་པ་བཞིན། ། དྲན་པ་དྲན་ངོ་ཤེས་པས་གནོད་པ་མེད། ། སྣང་བ་སྟོང་པར་ངོ་ཤེས་རྟོག་དང་བྲལ། ། སྐྱེ་བ་གནས་པ་དབྱེར་མེད་དྲན་མི་རྒྱུ། ། དེ་ནི་ཁྱིམ་བདག་དགྲ་རྐུན་ངོ་ཤེས་བཞིན། །
སྣང་བ་སྟོང་པར་ལན་ཚྭ་ཆུར་ཐིམ་བཞིན། ། དྲན་པ་དྲན་མེད་ཐིམ་པས་དེ་ཁོ་ན། ། སྐྱེ་བ་རྣམ་པ་གཉིས་ལ་སྐྱེ་རུ་མེད། ། ཐུག་ཕྲད་སྐྱེ་མེད་ཡེ་ཤེས་ཤར་བས་ན། ། དྲན་པ་བློ་ཡི་ཡུལ་མེད་ཕྱོགས་མེད་ཡེ་ཤེས་འཆར། ། སྤྲ་བར་མེ་མཆེད་རང་འབར་མེ་བཞིན་དུ། ། མྱོང་སྣང་སྨྲ་མི་བཏུབ་པ་གཞོན་ནུའི་བདེ་བ་བཞིན། ། སྣ་ཚོགས་སྣང་ཡང་དྲན་པར་མི་འགྱུར་བར། ། དལ་བའི་འབབ་ཆུར་རྦ་རླབས་མི་འབྱུང་བཞིན། ། རང་གི་ངོ་བོ་གསལ་བས་མར་མེ་འདྲ། །
དེ་ལྟར་ཕྱག་རྒྱ་ཆེན་པོ་གང་ལ་མི་བརྟེན་པས། ། བྱ་སར་ཀོན་ནེ་ནམ་མཁར་གནས་བཞིན་དུ། ། རྟོག་པའི་སྤྱོད་པས་བླང་དོར་མི་བྱེད་པར། ། སྲོག་ཆགས་པ་ཏ་རི་བཞིན་ཞེན་ཆགས་མེད། ། བློ་འདས་འབྲས་བུ་འདོད་པ་མེད་སྒྲུབ་པ། ། སྨན་མཆོག་ནང་ནས་བེ་ཏ་ཇི་བཞིན་ཉིད། ། ཀྱེ་ཧོཿདེ་ལྟར་མཁས་པས་ཐབས་ཟིན་དག་གིས་ནི། ། དྲན་པ་དེ་ལ་སྐྱེ་མེད་རྒྱས་བཏབ་སྟེ། ། དྲན་པ་མེད་ལ་དྲན་པའི་རྒྱ་ཡིས་གདབ། ། སྣང་བས་སྟོང་པ་ལ་རྒྱས་གདབ། །
སྟོང་དང་དྲན་མེད་རྒྱ་ཡིས་ཐེབས་པ་ཡིན། ། སྣང་དང་དྲན་པར་སྟོང་པའི་རྒྱ་དང་ནི། ། དྲན་མེད་གནས་པ་དག་གི་རྒྱས་བཏབ་ན། ། སྣང་དང་དྲན་པ་བདེ་བའི་རོར་ཤར་ནས། ། མཚན་མའི་སྒོམ་པས་མ་བཅོས་མཚན་མེད་བློ་ལས་འདས། ། དྲན་དང་སྣང་བ་དག་ལ་སྐྱེ་མེད་རྒྱས་བཏབ་པས། ། སྐྱེ་མེད་དག་ལ་བློ་འདས་རྒྱ་ཡིས་ཐེབས། ། དྲན་པར་དྲན་མེད་བདེ་བའི་རྒྱས་ཐེབས་པས། ། སྟོང་པར་མ་སོང་ཆད་པའི་མཐར་མ་ལྷུང༌། ། གནས་པས་སྐྱེ་བ་དག་ལ་རྒྱས་ཐེབས་པས། །
དངོས་པོར་མ་སོང་རྟག་པའི་མཐར་མ་ལྷུང༌། ། ཐམས་ཅད་བློ་ལས་འདས་ཤིང་སྐྱེ་མེད་པས། ། ཐམས་ཅད་བདེ་བ་ཆེན་པོའི་རྒྱུ་དང་ལྡན། ། དེ་ལྟར་ཤེས་པས་བཏང་སྙོམས་མཐར་མ་ལྷུང༌། ། དྲན་པ་འཁོར་བའི་དངོས་པོ་དང༌། ། དྲན་པ་མེད་པའི་རྟོགས་པ་ལ། ། བཏང་སྙོམས་ལམ་དུ་ཁྱེར་བར་བྱེད་པ་ལ། ། རིག་པས་གཞིགས་ནས་སྟོང་པར་བཏང་སྙོམས་དང༌། ། གཟུང་འཛིན་བྲལ་བའི་རང་རིག་བཏང་སྙོམས་པས། ། བདེན་པ་གཉིས་བྲལ་གཉིས་མེད་བཏང་སྙོམས་བསྒོམ། །
གང་དུ་མ་དྲན་བསམ་གཏན་བཏང་སྙོམས་མཆོག ། ལུང་དུ་མ་བསྟན་བཏང་སྙོམས་བསྒོམ་པ་མེད། ། ཤེས་པ་སོར་གཞག་དྲན་མེད་ཉམས་འཕྲོས་པས། ། དྲན་པའི་མཚན་མ་དྲན་མེད་ལམ་དུ་ཁྱེར། ། བདེ་བ་ལམ་ཁྱེར་བློ་འདས་མ་དམིགས་པ། ། གཉིས་ལ་མི་རྟོག་བདེ་བ་རྒྱུན་མི་འཆད། ། ཀྱེ་ཧོཿཉམས་དང་བྲལ་བས་གཟུང་འཛིན་གཉིས་ལས་གྲོལ། ། དེ་ཉིད་ཕྱག་རྒྱ་ཆེན་པོའི་དོན་མཐོང་འགྱུར། ། འབྲས་བུ་མཐར་ཐུག་རིན་ཆེན་གཏེར་ཆེན་ལས། ། ཕྱག་རྒྱ་ཆེ་ལ་གནས་འདོད་གང༌། །
དྲི་མེད་འབྲས་བུ་རྟོགས་པར་ཤོག ། སྐུའི་མཛོད་འཆི་མེད་རྡོ་རྗེའི་གླུ་ཞེས་བྱ་བ་བཀའ་ཕྱག་རྒྱ་ཆེན་པོ་དཔལ་ས་ར་ཧའི་ཞལ་སྔ་ནས་གསུངས་པ་རྫོགས་སོ། །
༄༅། །གསུང་གི་མཛོད་འཇམ་དབྱངས་རྡོ་རྗེའི་གླུ་བཞུགས་སོ། ། དཔལ་ས་ར་ཧས་མཛད། ༄༅། །རྒྱ་གར་སྐད་དུ། ཝཀ྄་ཀོ་ཥ་ཤྲཱི་རི་པ་ཏ་བཛྲ་གཱི་ཏི། བོད་སྐད་དུ། གསུང་གི་མཛོད་འཇམ་དབྱངས་རྡོ་རྗེའི་གླུ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཀྱེ་ཧོཿཏིང་འཛིན་རྩེ་གཅིག་རོ་སྙོམས་སྤྱོད་པ་ཁྱད་པར་ཅན། །
དངོས་དང་དངོས་མེད་ཡིད་རྟོག་འཁོར་བར་རྒྱུ་བས་གཏང་བར་བྱ། ། སྣང་དང་སྟོང་པ་སྐྱེ་མེད་ཟུང་དུ་འཇུག་པ་དབྱེར་མེད་དེ་ཁོ་ན། ། ཆོས་ཀྱི་དབྱིངས་ཀྱི་རང་བཞིན་ཐམས་ཅད་འབྱུང་ཞིང་ཐིམ་པར་གནས། ། བདག་དང་གཞན་དོན་གཉིས་མེད་དྲན་མེད་གསལ་བའི་ངང༌། ། ཕྱག་རྒྱ་ཆེན་པོའི་རྣམ་གྲངས་དཔག་མེད་བརྗོད་ལས་འདས། ། དངོས་དང་དངོས་མེད་ཡོངས་སུ་བཏང་ན་འཁོར་འདས་མེད། ། རྫིང་བུ་བླ་གབ་མེད་ན་ཕྱོགས་བཞིར་འཁོར་ལོ་ཡང༌། ། བྱིས་པ་མི་ཤེས་རྟེན་འབྲེལ་འཁོར་བར་འཇུག་པའི་རྒྱུ། ། ཤེས་རབ་ཞན་པས་དངོས་འཛིན་བདག་གཞན་དོན་མི་འགྲུབ། ། མར་མེ་འབར་ཡང་དམུས་ལོང་དག་ལ་སྣང་མི་སྲིད། །
བདག་གཞན་དོན་འདོད་དངོས་འཛིན་རང་གིས་རང་ལ་འཆིང༌། ། རྟོག་པ་ཡིན་ཕྱིར་གཏང་མི་གཏང་ལ་བརྟག་པར་བྱ། ། སྣང་མེད་རང་རིག་རྟོག་པའི་ཐ་སྙད་ཀུན་དང་བྲལ། ། ཐབས་དང་བྲལ་ཕྱིར་བདག་དོན་མི་འགྲུབ་མཚན་མར་འགྱུར། ། དབྱེར་མེད་དོན་ལ་གནས་པས་དེ་ཉིད་སྟོན་པ་དང༌། ། ཆོས་ཀྱི་དབྱིངས་ལ་འཇུག་པའི་མཚན་ཉིད་བསྟན་པའོ། ། བླ་མ་ལ་བསྟེན་ལུང་འབྲེལ་གདམས་ངག་རྗེས་སུ་ནོད། ། ལུང་དང་རིགས་པས་མཚན་ཉིད་རང་གིས་རྟོགས་འདོད་པས། ། བླ་མ་བསྟེན་པ་གདམས་ངག་ལྡན་པ་དག་ལས་རྙེད། ། བསྙེན་བཀུར་བྱས་ན་ལྷན་ཅིག་བདེ་བ་མཆོག་འཐོབ་འགྱུར། །
དྲི་མ་དང་བྲལ་བྱ་ཕྱིར་བླ་མའི་ཞབས་ལ་འདུད། ། མཆོད་ན་བྱིན་རླབས་ཆེན་པོ་འབྱུང་བར་རྒྱལ་བས་བཤད། ། ཀྱེ་ཧོཿགྲོང་ཁྱེར་ཙམ་པར་ཨོ་དན་ཀུ་སུ་ནམ་མཁར་སོང་བཞིན་དུ། ། ཐར་པར་འབད་ན་རྒྱལ་བའི་ས་ལ་གདོན་མི་ཟ། ། བརྗོད་བྱ་རྗོད་བྱེད་དབང་བསྐུར་བྱིན་རླབས་སྐྱེ་ཞིང་འཕེལ་བའི་གནས། ། སྔོན་དུ་སློབ་མས་བྱ་དང་སློབ་དཔོན་བྱ་བའི་རིམ་པ་དང༌། ། རྗེས་སུ་སློབ་མས་བྱ་དང་ཟབ་མོ་དབང་བསྐུར་བ། ། ཕྱག་རྒྱ་མཆོད་དང་བསྟོད་པ་དག་གིས་གསོལ་བ་གདབ། ། སྙན་པའི་ཚིག་གིས་གསོལ་གདབ་རིག་པ་རྩལ་དབང་དང༌། ། ཕྱག་རྒྱ་ལ་བརྟེན་གསང་བའི་དབང་བསྐུར་སྡོམ་སྦྱིན་དང༌། །
གནང་བ་སྦྱིན་དང་རྗེས་སུ་སྤྲོ་བ་བསྟན་པ་སྟེ། ། སློབ་མས་རྫས་དབུལ་ཟབ་མོའི་དབང་བསྐུར་དམ་བཅའ་དང༌། ། བསྐྱེད་པའི་རིམ་པ་ལ་སོགས་བསྟན་པ་ནི། ། ངོ་བོ་ཉིད་ཀྱི་རིམ་པ་བསྟན་པ་དང༌། ། ཉམས་མྱོང་བསྒོམ་པར་བྱ་བའི་བརྗོད་བྱ་ལ་སོགས་ཀུན། ། གང་ལ་མི་གནས་བྱ་སར་ཀོན་ནེ་གང་ལ་རྟེན་མི་འཆར། ། འདོད་པ་མེད་པའི་བདེ་བ་དག་ལ་མི་གནས་ཏེ། ། ཡ་ཟུང་མེད་ཕྱིར་གང་ལ་རྟེན་དང་བརྟེན་བྱེད་བྲལ། ། གཉིས་སུ་མེད་དེ་རྣལ་འབྱོར་རང་ལ་ཤར་བའི་ཉམས་མྱོང་བདེ། ། བདག་ཏུ་ལྟ་བའི་དངོས་པོ་བཏང་ན་ནམ་མཁའི་མཐའ་ལྟར་ཡངས། །
མྱ་ངན་འདས་པའི་གྲོང་ཁྱེར་དག་ཏུ་འཇུག་འདོད་ན། ། ཚོགས་དྲུག་ཐུག་ཕྲད་ཤར་བའི་རྒྱུན་གྱི་རྣལ་འབྱོར་ཆེ། ། སྣང་བ་སྟོང་པ་སྐྱེ་མེད་ཐུག་ཕྲད་རྐྱེན་ལ་རག་མ་ལས། ། གཉིས་མེད་གོམས་པས་ལམ་མྱུར་ཟུང་དུ་འཇུག་མི་ལྡོག ། སེམས་ཅན་རང་བཞིན་སངས་རྒྱས་ཡིན་པར་ཤེས་ན་རྩོལ་བ་མེད། ། གང་གིས་རོ་སྙོམས་སྤྱོད་པ་དག་ལ་བརྟེན་ནས་འབྲས་བུ་ཐོབ། ། སྤྱོད་པ་བྱས་ན་འགྲོ་བ་འཁོར་བ་དག་ལས་ཐར་བར་ཐེ་ཚོམ་མེད། ། བདུད་དང་མི་མཐུན་ཕྱོགས་ལས་རྣམ་པར་རྒྱལ་བར་འགྱུར། ། མཚན་མའི་རྣལ་འབྱོར་མི་བྱ་བཏང་སྙོམས་རྣལ་འབྱོར་མིན། ། མཁས་པས་ཡེ་ཤེས་མྱུར་དུ་ཐོབ་ཅིང་སྒྲིབ་པ་ཟད། །
མཚན་མའི་སྤྱོད་པས་དྲང་དོན་མཁས་ཀྱང་རྨོངས་རྣམས་འཆིང༌། ། རོ་སྙོམས་ཕྱག་རྒྱ་ཆེན་པོ་ལ་བརྟེན་ནམ་མཁར་འགྲོ། ། གཉིས་མེད་སྤྱོད་ལམ་རྒྱུན་དུ་བསྟེན་ན་ཚེ་འདིར་ཐོབ། ། སྣང་བ་སྒྱུ་མའི་ཡུལ་ལ་མི་གནས་རྟོག་ཡུལ་མེད། ། འཇིག་རྟེན་ཆོས་བརྒྱད་འཆིང་བར་མི་ནུས་བརྟུལ་ཞུགས་མཆོག ། སྙིང་རྗེ་ཐབས་ཟིན་སྤྱོད་པ་ཆགས་མེད་མཁའ་ལྟར་ཡངས། ། ཕྱག་རྒྱ་ཆེན་པོ་ཡན་ལག་བཞིར་ལྡན་ཐབས་ཀྱི་མཆོག ། བཞིར་ལྡན་ཕྱག་རྒྱ་གཅིག་གི་ཆོ་འཕྲུལ་གཅིག་གི་ངང༌། ། གཉིས་མེད་ངང་ལ་ཕྱག་རྒྱ་ཆེན་པོ་གློད་དེ་གཞག ། བྱང་ཆུབ་སེམས་ལྡན་བཏང་གཞག་མེད་དེ་གླང་ཆེན་འདྲ། །
རྟོགས་པའི་ངོ་བོ་ཟབ་མོ་རྟ་ལྟར་སྣང་འདོད་ན། ། རྟོག་མེད་སྣང་མེད་དོན་ལ་འབད་དེ་རྣལ་འབྱོར་བྱ། ། སྐུ་བཞི་མཐར་ཕྱིན་འབྲས་བུ་བདེ་བ་ཆེན་པོའི་ངང༌། ། སྐྱེ་བར་སྣང་བ་ལམ་གྱི་ལུས་རྣམས་ནི། ། སྐུ་གསུང་ཐུགས་ལྡན་རྟོག་པ་རྣམས་དང་བྲལ། ། ཤེས་དང་ཤེས་བྱ་རང་རྒྱུད་དག་པའི་ཡུལ། ། དངོས་པོའི་རང་བཞིན་སྐྱེ་བའི་རྐྱེན་སྣང་ཡང༌། ། མ་སྐྱེས་པ་ཡི་ཡུལ་ལས་འདས་མ་མྱོང༌། ། དངོས་པོ་དངོས་མེད་བཏང་སྙོམས་ལ་སོགས་ཀུན། ། དབྱེ་བ་མེད་དེ་དྲན་མེད་སྐྱེ་མེད་ཡུལ། །
ཕྱག་རྒྱ་ཆེ་ལ་རྟག་ཏུ་མཚན་ཉིད་བྲལ། ། ཕུང་པོ་དག་པས་གསང་བའི་ཡུལ་ལས་འདས། ། དགའ་བ་བཞི་ཡི་མཚན་ཉིད་ཕྱག་རྒྱའི་ཡུལ། ། རང་རྒྱུད་མ་ཡིན་ཤེས་རབ་ཐབས་དང་བྲལ། ། སྣ་རྩེ་ལ་སོགས་དེ་ཉིད་མ་ཟིན་ན། ། དེ་ཉིད་དག་ལ་སྦྱོར་ཡང་དོན་དམ་མིན། ། རང་རིག་རྡོ་རྗེར་གནས་ཏེ་སེམས་དཔའི་རྣལ་འབྱོར་ནི། ། ཐམས་ཅད་མཁྱེན་པའི་ངོ་བོར་འདི་འདྲར་མེད། ། རྒྱ་མཚོའི་རྦ་རླབས་བྲག་ཅའི་ངོ་བོ་མཚུངས། ། གྲག་ཙམ་ཉིད་ན་གང་དུའང་སླེབ་པ་མེད། །
དམ་ཚིག་གྲུབ་དང་འབྲས་བུ་རྣམ་སྦྱར་བ། ། མཚོན་བྱ་མཚོན་བྱེད་ཚིག་གི་ཐ་སྙད་ལམ། ། དམ་ཚིག་འགལ་དང་ཐབས་སོགས་ཉམས་དག་ནི། ། བློ་ལས་འདས་པའི་ཡུལ་དུ་སླེབ་པ་མེད། ། བརྟུལ་ཞུགས་སྤྱོད་པས་ཕྱི་དང་ནང་འགྱུར་བ། ། ཁོ་ན་ཉིད་དང་ལྡན་ན་ཁྱད་པར་ཅན། ། དེ་ཉིད་མི་ལྡན་དུད་འགྲོ་དག་དང་མཚུངས། ། དེ་ཉིད་སྦས་པ་ལྷན་ཅིག་སྐྱེས་བསྒོམ་པ། ། ཐབས་བྲལ་དམ་ཚིག་འགལ་ཡང་ཉེས་པ་མེད། ། འདི་དང་ཕ་རོལ་གྲངས་ལ་མི་ལྟོས་པར། །
ད་ལྟ་ཉིད་དུ་མངོན་གྱུར་ཕྱག་རྒྱ་ཆེ། ། དེ་ཉིད་སྤངས་ན་ནམ་ཡང་འཕྲད་མི་འགྱུར། ། ཕྱག་རྒྱ་ཆེན་པོ་སྐད་ཅིག་ཐོས་པས་ཀྱང༌། ། སྣོད་དང་ལྡན་མི་ལྡན་ལ་མི་ལྟོས་པར། ། བསྟན་པ་ཙམ་གྱིས་ཚེ་གཅིག་འདི་ཉིད་ཐོབ། ། གང་ཞིག་དྲན་པ་དག་ལ་མ་ཡེངས་པར། ། ལྷན་ཅིག་སྐྱེས་དོན་བསྒོམ་དང་ལྡན་པས་ཐོབ། ། དེ་ཉིད་རང་ཡིན་གཞན་ནས་ཆོས་མི་འཚོལ། ། དུར་ཁྲོད་ཝ་སོགས་འཚོལ་ཕྱིར་ཕྱིན་ཏེ་ཕུང༌། ། ཀྱེ་ཧོཿབྲམ་ཟེ་རིགས་ངན་ཁྱི་འདྲེས་འཚོལ་སློང་བཞིན། །
བཟང་ངན་འདྲེས་པས་གཅིག་ལ་གཅིག་གནོད་དེ། ། མཚན་མའི་རྣལ་འབྱོར་མཚན་མེད་དོན་མི་རེག ། མཚན་མ་མེད་ལ་ལྟོས་པ་ནམ་ཡང་མེད། ། མཚན་མ་དུས་དང་གྲངས་ལ་ལྟོས་པར་འགྱུར། ། བསྐྱེད་དང་རྫོགས་པའི་རིམ་པས་ཁྱད་པར་བསམ་མི་ཁྱབ། ། གཉིས་མེད་འདུས་པའི་རྣལ་འབྱོར་མཆོག་ལྡན་གང༌། ། གང་ཡང་མ་ཤེས་དྲན་མེད་ཡེངས་པའི་ཡུལ། ། དྲན་པའི་རྒྱུར་སྤངས་དེ་ལ་གོམས་པར་བྱ། ། ཐུན་མོང་མ་ཡིན་གསང་སྔགས་ཁྱད་པར་ཅན། ། ཐོག་མ་ཉིད་ནས་བདེན་པའི་ངོ་བོར་གནས། །
དངོས་གྲུབ་འདུས་པས་ལྷན་ཅིག་སྐྱེས་ལ་ཐུག ། དེ་ཉིད་ཁྱད་པར་རང་རིག་ཡུལ་ལས་འདས། ། དེ་ཉིད་བདེ་བའི་གནས་དང་དངོས་པོར་སྟོང༌། ། ཆོས་རྣམས་དག་པས་རང་བཞིན་བདེ་བའི་དོན། ། གང་ལ་མི་གནས་བློ་ཡི་ཡུལ་ལས་འདས། ། ཡུལ་མེད་གནས་མེད་རྟེན་དང་བྲལ་བས་སྟོང༌། ། ཨེ་བྃ་དངོས་གྲུབ་ངོ་བོ་ཉིད་ཀྱི་རྒྱུ། ། རྡོ་རྗེ་འཆང་དང་རང་རིག་བླ་མའི་བཀའ། ། འདུས་པའི་རྒྱུད་དུ་དྲི་མེད་ཕྱག་རྒྱ་ཆེ། ། ཀུན་རྫོབ་ལས་ཀྱི་ཕྱག་རྒྱ་ལ་སོགས་ཀུན། །
འཁོར་ལོས་སྒྱུར་རྒྱལ་རྨོངས་ཀྱི་འཁོར་དང་མཚུངས། ། ཕྱི་ནང་ཟབ་མོ་བསྐྱེད་པའི་རིམ་པ་ཀུན། ། རྫོགས་པའི་ཕྱག་རྒྱ་ཉི་ཟླར་སྐར་ཕྲན་བཞིན། ། དགའ་བྲལ་དགའ་བ་མཆོག་ཏུ་དགའ་ལ་སོགས། ། ལྷན་ཅིག་སྐྱེས་དགའ་འཁོར་ལོའི་རྩ་བ་ཉིད། ། དྲི་མ་མེད་པས་དག་བྱེད་དེ་ཡི་དགོངས་པར་གསལ། ། དེ་ཉིད་ལྡན་པས་རྟག་ཏུ་ཡེ་ཤེས་མྱོང༌། ། དབྱེར་མེད་ཐུགས་ཀྱི་སྟོང་ཉིད་གོ་འཕང་ཡང༌། ། ལུས་ངག་ཐབས་ལྡན་ཐབས་ལ་བརྟེན་བསྒོམ་པ། ། དྲན་པ་སྐྱེད་བྱེད་རྒྱུ་ཅན་འབྲས་བུར་སྨིན། །
ལས་ཅན་དྲང་ཕྱིར་གྲོལ་བའི་ཐབས་ལ་སྦྱོར། ། ལས་ཀྱི་ཕྱག་རྒྱ་ཉམས་མྱོང་བྲོད་པ་སྐྱེས། ། དེ་ཉིད་གོམས་པས་ཉམས་མྱོང་གྲོལ་བའི་ལམ། ། པདྨ་རྡོ་རྗེར་སྦྱོར་བ་མཐོང་འདོད་ན། ། ཆགས་ཆེན་ལམ་གྱིས་དེ་ཉིད་གྲོལ་མི་འགྱུར། ། གཞན་ཡང་ལས་ཀྱི་ཕྱག་རྒྱ་ཉམས་མྱོང་དག་ལ་བརྟེན། ། ཐ་མལ་རང་ལུས་ཕྱག་རྒྱ་ཆེན་པོར་སྦར། ། ཕྱག་རྒྱ་ཆེན་པོས་ཀུན་ཏུ་ཁྱབ་པའི་དཔེ། ། རིན་པོ་ཆེ་དང་ནམ་མཁའ་ལྟ་བུར་མཚུངས། ། ཕུང་པོ་ལྔ་སོགས་གསང་བ་མཆོག་ཏུ་འགྱུར། །
འཇིག་རྟེན་འཇིག་རྟེན་འདས་པ་ལྷན་ཅིག་གནས། ། ཁོ་ན་ཉིད་ནི་བླ་མའི་བཀའ་དྲིན་གྱིས། ། མཚོན་ཞིང་སྒྲུབ་མི་དགོས་པར་རང་ལས་རྙེད། ། ཕྱག་རྒྱ་ཆེན་པོ་མཆོག་ཉིད་དྲི་མ་བྲལ། ། གོ་འཕང་ཐོབ་པར་བྱ་ཕྱིར་སྤྱད་པར་བྱ། ། རྟག་ཆད་གཉིས་མེད་མཉམ་སྦྱོར་གཅིག་ཉིད་གཞག ། ལུང་དང་མན་ངག་རིགས་པས་ཤེས་པར་བྱ། ། ཁོ་ན་ཉིད་ནི་བསྒྲུབས་ན་གདོན་མི་ཟ། ། ཕྱག་རྒྱ་ཆེན་པོ་གསལ་ཏེ་ཤེས་གོམས་ན། ། ཁོ་ན་ཉིད་ནི་རྟོགས་པར་ཐེ་ཚོམ་མེད། །
དེ་ཉིད་ཤེས་ན་གོམས་པའི་སྟོབས་ཀྱིས་སྤྱོད། ། དེ་ཉིད་མ་ཤེས་སྟེང་སྒོ་འོག་སྒོ་དང༌། ། རིག་མ་ལ་བརྟེན་གསུམ་པོ་གཙོར་བྱེད་པ། ། ཆུ་བྱ་ལ་སོགས་ཉ་དང་དུད་འགྲོར་མཚུངས། ། རང་རིག་རྒྱུད་ལ་ཐ་སྙད་འཇལ་བྱེད་དང༌། ། ཕྱི་ནང་གཞིགས་ནས་རང་བཞིན་མེད་འདོད་པ། ། འཇིག་རྟེན་ཅ་ཅོ་ཡིན་མོད་ཁྱད་མེད་མཚུངས། ། བདེན་དང་རྟེན་འབྲེལ་བསྒོམས་ནས་ཐར་འདོད་དང༌། ། དབང་པོ་བསྡོམས་པས་ཐར་ལམ་འདྲེན་འདོད་པ། ། བྱིས་པ་ཆད་པ་སྟོང་པས་བྲིད་དགའ་སྟེ། །
དེས་ན་བྱ་བ་བྱེད་འདོད་མཐར་མེད་རྫུན་གྱིས་བསླུས། ། གྲངས་ཅན་རིག་ཚོགས་གཅེར་བུ་བྱེ་བྲག་འདོད། ། བྱེད་དང་རྒྱུར་ལྟ་ལ་སོགས་གྱི་ནར་འཁྱམས། ། ཀྱེ་ཧོཿདེ་ནས་འཁོར་བ་ཇི་ལྟར་གཏང་བར་འགྱུར། ། རྒྱུ་རྐྱེན་མེད་པས་རྟོགས་ཡུལ་མ་ཡིན་པའི། ། སེམས་ཀྱི་དེ་ཉིད་ཕྱག་རྒྱ་ཆེ་ལ་གནས། ། དེ་ཉིད་སྟོབས་ཀྱི་མཚན་མ་དང་བྲལ་ཞིང༌། ། ཚེ་གཅིག་ཕྱག་རྒྱ་ཆེན་པོ་འཐོབ་པར་འགྱུར། ། ཀྱེ་ཧོཿངོ་མཚར་གསང་བའི་སྤྱོད་ཡུལ་འདི། ། དམན་པའི་དབང་པོ་རྟོགས་ལས་སྐྱེ་མེད་འཆར། །
ཡེ་ཤེས་ལྔ་སོགས་མཚན་ཉིད་རང་ལ་ལྡན། ། དང་པོའི་ལས་ཅན་རིགས་ཀྱིས་ཁོ་ན་མཐོང༌། ། མཚན་མ་ལ་བརྟེན་དྲན་པས་གཡེང་བའི་རྒྱུ། ། ཁོ་ན་ཉིད་ལ་ཕྱི་རོལ་མ་དམིགས་ན། ། མཚན་མའི་སྤྱོད་ཡུལ་དྲན་མེད་ངང་ལ་ཐིམ། ། མཚན་མའི་རྣལ་འབྱོར་ཁམས་གསུམ་འཁོར་བའི་ལམ། ། མཚན་མའི་དངོས་པོ་བག་མེད་ས་བོན་བཅས། ། དྲན་མེད་རྣལ་འབྱོར་ནམ་མཁའི་དཀྱིལ་དང་མཚུངས། ། སོ་སོར་མེད་ན་ངོ་བོར་མ་སྐྱེས་ཕྱིར། ། སྐྱེ་བོ་གཞན་གྱི་བློ་ཡི་སྤྱོད་ཡུལ་མིན། །
དེ་ཉིད་ལྟ་བ་མཁའ་ལ་དཔྱོད་བྱར་མཚུངས། ། དྲན་པ་རྣམ་རྟོག་གཟུགས་སུ་གནས་པ་དང༌། ། དྲན་མེད་ཁམས་གསུམ་དག་པའི་གནས་སུ་སྤངས། ། དེ་ཉིད་མ་སྐྱེས་དངོས་གྲུབ་ཀུན་གྱི་གནས། ། ཕྱི་དང་ནང་རོལ་མི་དམིགས་ཐམས་ཅད་འགྲུབ། ། ཀྱེ་ཧོཿ ཕྱག་རྒྱ་ཆེན་པོ་ཡོན་ཏན་མཆོག་ལྡན་གང༌། ། བླ་མ་མཉེས་པར་བྱ་ཕྱིར་དངོས་གྲུབ་ཀུན་གྱི་གཞི། ། བླ་མ་དཀོན་མཆོག་མི་སྤོང་ཡོན་ཏན་འབྱུང༌། ། གང་ཞིག་དད་པའི་སེམས་ལྡན་བརྒྱ་ལམ་ན། །
རྣལ་འབྱོར་རྣམས་ཀྱིས་གཞུང་འདི་རྟོགས་པར་ཤོག ། གསུང་གི་མཛོད་འཇམ་དབྱངས་རྡོ་རྗེའི་གླུ་ཞེས་བྱ་བ་དཔལ་ས་ར་ཧའི་ཞལ་སྔ་ནས་བསྟན་པ་རྫོགས་སོ། ། ༄༅། །ཐུགས་ཀྱི་མཛོད་སྐྱེ་མེད་རྡོ་རྗེའི་གླུ་བཞུགས་སོ། ། དཔལ་ས་ར་ཧས་མཛད། ༄༅། །རྒྱ་གར་སྐད་དུ། ། ཅིཏྟ་ཀོ་ཥ་ཨ་བཛྲ་གཱི་ཏི། བོད་སྐད་དུ། ཐུགས་ཀྱི་མཛོད་སྐྱེ་མེད་རྡོ་རྗེའི་གླུ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཀྱེ་ཧོཿལྷན་ཅིག་སྐྱེས་པའི་ཡེ་ཤེས་ནི། །
རང་གིས་ཉམས་སུ་མྱོང་བ་དེ་ཁོ་ནའོ། ། རིག་དང་མ་རིག་རང་རིག་གསལ་བ་དེ་ཁོ་ནའོ། ། མར་མེས་མུན་གསལ་རང་རིག་རང་གསལ་རང་ལ་སད། ། འདམ་གྱི་པདྨ་འདམ་ལ་མ་ཞེན་ཁ་དོག་ལེགས། ། གཟུང་འཛིན་དྲི་མ་མ་སྤངས་སྙིང་པོ་གསལ། ། ནགས་ཁྲོད་གནས་པའི་རི་དྭགས་གཅིག་པུར་རྒྱུ། ། རྒྱུ་ལ་མ་ཞེན་འབྲས་བུ་དེ་ཁོ་ན། ། སྣང་དང་མི་སྣང་ཡུལ་མེད་ཞེན་མེད་གསལ། ། དངོས་སྟོང་མ་དྲན་དྲན་མེད་བརྗེད་པ་མེད། ། ལྷན་ཅིག་སྐྱེས་པ་རྣམ་གསུམ་ཉམས་སུ་བདེ། །
ཞེན་པ་མེད་དེ་རྟོག་གེའི་ཡུལ་ལས་འདས། ། སྣ་ཚོགས་དྲན་ཕྱིར་རྗེས་སུ་འབྲང་བ་མེད། ། གསལ་དང་མི་མཉམ་ཡེ་ཤེས་སྙིང་པོ་ཉིད། ། མུན་སེལ་ཉི་མ་སྒྲོན་མེའི་ཁ་དོག་ལྟར། ། རང་རིག་རང་ལ་འབར་ན་འཛིན་རྟོག་ཟད། ། སྒྲིབ་པ་ཟད་ཕྱིར་དྲན་མེད་ཡེངས་པ་མེད། ། གཉིས་དང་ཡོད་མེད་ཐ་དད་མ་སྐྱེད་ཅིག ། ཕྱག་རྒྱ་ཆེན་པོ་བསམ་མེད་བློ་ལས་འདས། ། རང་རིག་རྡོ་རྗེ་འཛིན་པའི་རྣལ་འབྱོར་པ། ། འདའ་ཀ་ལྷན་ཅིག་སྐྱེས་པའི་མར་མེ་ནི། །
ཐབས་དང་ཤེས་རབ་ཟུང་དུ་འཇུག་པའི་དོན། ། སྐྱེ་མེད་འོད་གསལ་སྟོང་པའི་རིས་དང་བྲལ། ། ཁྱད་པར་ཅན་གྱི་ཡེ་ཤེས་ཁོ་ན་ཉིད། ། གཉིས་ལ་མི་ལྟོས་བདེ་བ་རྒྱུན་མི་འཆད། ། རང་བྱུང་རྟོག་མེད་བག་ཆགས་རྩད་ནས་གཅོད། ། སེམས་ཅན་སངས་རྒྱས་ཁྱད་པར་བསམ་བྱས་ཀྱང༌། ། སྤྱོད་ལམ་དག་ན་རྒྱུན་གྱི་རྣལ་འབྱོར་ཆེ། ། དྲན་པའི་རང་བཞིན་བསམ་གྱིས་མི་ཁྱབ་ཀྱང༌། ། གདོད་ནས་དག་པས་དྲན་མེད་ངང་ལ་ཐིལ། ། རང་དོན་སྐྱེ་མེད་གཉིས་བྲལ་རྟོག་པའི་དོན། །
འབྲས་བུ་དག་པས་བློ་འདས་ཡུལ་མེད་བྲལ། ། རྟོགས་པའི་ཐབས་རྒྱུན་རང་བཞིན་ཀུན་ལ་ཁྱབ། ། ཐབས་ཀྱིས་འགྲོ་དོན་སྙིང་རྗེ་བསམ་ཡས་ཀྱང༌། ། ཡེ་ཤེས་རང་བཞིན་སྐྱེ་འགག་མེད་པར་རྟོགས། ། ཐབས་ཀྱིས་བདེ་བ་སྐྱེས་ཀྱང་དེ་མེད་མ་ཟིན་འཆིང༌། ། འགྲོ་བའི་ཡེ་ཤེས་རང་ལ་ལྷན་ཅིག་འབྱུང༌། ། བསྒོམ་བྱ་སྒོམ་བྱེད་དམིགས་པའི་ཡུལ་ལས་འདས། ། སངས་རྒྱས་སེམས་ཅན་བསམ་གྱིས་མི་ཁྱབ་པ། ། སྐྱེ་མེད་རྟོགས་པའི་ཡུལ་ན་བློར་མི་སྣང༌། ། དེ་ཉིད་སད་པས་བདེ་བ་སྟོང་པར་མཚོན། །
བསྒོམ་བྱའི་དངོས་པོ་སྣང་བའི་རྐྱེན་ལས་བྱུང༌། ། མི་རྟོག་རྟོགས་པས་ཀུན་རྫོབ་ཐ་སྙད་གྲུབ། ། གཉིས་སུ་མེད་པའི་སྣང་བ་སྐྱེ་མེད་ལས། ། རང་བཞིན་དག་པ་སྐྱེ་བའི་ཆོ་འཕྲུལ་ཤར། ། བྲལ་དང་མ་བྲལ་མི་རྟོག་བློ་ལས་འདས། ། གཉིས་མེད་རྟོགས་བྱར་སྐྱེ་མེད་ཡུལ་དུ་གྱུར། ། སྟོང་པར་སྨྲ་བས་དེ་ཉིད་རྟོགས་མི་འགྱུར། ། བློ་ལས་འདས་པས་མནོ་བསམ་ཡུལ་མ་ཡིན། ། མཐའ་གསུམ་རྟག་འདོད་དག་གིས་རྙེད་པར་དཀའ། ། དགའ་བ་བཞི་ལ་དམིགས་ཀྱང་དེ་ཉིད་དཀའོ། །
ཚོགས་དྲུག་རང་ཆས་ཡེ་ཤེས་མཆོག་ལྡན་པས། ། གཉིས་མེད་བཅུད་ཀྱི་སྣང་བ་རང་ཆས་འཆར། ། ཀྱེ་ཧོཿཕྱག་རྒྱ་ཆེན་པོ་རྟོག་བྲལ་ཀུན་གྱི་གྱི་གཞི། ། དངོས་གྲུབ་འབྱུང་བས་ངོ་མཚར་རྨད་དུ་ཆེ། ། གཉིས་མེད་རང་རིག་སད་ན་བག་ཆགས་བྲལ། ། གཟུང་འཛིན་བྲལ་བའི་ཕྱག་རྒྱ་ཆེན་པོ་ནི། ། མཚན་ཉིད་བསྟན་པས་ཉན་ཐོས་ལ་སོགས་ས་སྐྲག ། རྩེ་གཅིག་བལྟས་ན་ཡོན་ཏན་མཐར་ཐུག་ལྡན། ། རྩེ་གཅིག་བྱས་ཀྱང་ཅུང་ཟད་བསྒོམ་དུ་མེད། ། རྣམ་རྟོག་རང་འབར་དྲན་མེད་གསོས་སུ་ཞི། །
དྲན་མེད་སྣང་མེད་མེ་ལོང་གཟུགས་བརྙན་འདྲ། ། ཐ་སྙད་བྲལ་བས་སྐྱེ་མེད་བློ་འདས་ལམ། ། མཚན་མའི་དྲན་པ་བག་ཆགས་དྲི་མར་བསྟན། ། ཐོག་མཐའ་བྲལ་ཕྱིར་སྔ་ཕྱིའི་དུས་མི་དམིགས། ། ཀྱེ་ཧོཿདེ་ཕྱིར་དངོས་མེད་ཡེ་ཤེས་རྟོགས་པའི་ལམ། ། ཇི་ལྟར་བག་ཆགས་བྲལ་བའི་ཚུལ་ཞེ་ན། ། གཉིས་སུ་མ་བཟུང་གདོད་མཐའ་བྲལ་བས་ཞི། ། བག་ཆགས་བྲལ་བས་ཕྱོགས་མེད་རྒྱུ་བ་སྟོང༌། ། ཟུང་དུ་འཇུག་པ་སངས་རྒྱས་ངོ་བོ་ཉིད། ། ཤེས་རབ་རྣམ་གསུམ་ཡུལ་དང་ཐབས་སུ་གསུངས། །
དཔེ་དང་བྲལ་བས་མཚན་མའི་ཡུལ་ལས་འདས། ། སྐྱེ་བ་འདི་ལ་དམ་པའི་སྙིང་པོ་ཡིན། ། ཐབས་ཀྱི་སྦྱོར་བས་ཚོགས་དྲུག་རང་སར་ཞི། ། ཕུང་པོ་ལྔ་སོགས་ཡོན་ཏན་དག་པའི་ཞིང༌། ། ཀུན་མཁྱེན་གཉིས་མེད་སྣང་ཡུལ་ཞེན་དང་བྲལ། ། དོན་དམ་སྨྲ་མེད་ཀུན་རྫོབ་རྟོག་གེ་ཙམ། ། མྱ་ངན་འདས་ལམ་འཁོར་བར་སྣང་བ་ཉིད། ། བླ་མ་དམ་པའི་དགོངས་པ་ཐུག་ཕྲད་དུ། ། རྙེད་ནས་འཁོར་བའི་ལམ་ལས་གྲོལ་བར་འགྱུར། ། རྣལ་འབྱོར་དགོངས་པའི་ཉམས་རྙེད་རྫོགས་སངས་རྒྱས། །
མ་ནོར་ལམ་དུ་ལྷན་ཅིག་ཁོ་ན་ཡིན། ། ཀྱེ་ཧོཿགཉིས་མེད་དོན་དུ་གསང་སྔགས་བརྡ་ཡིས་བཀྲོལ། ། ཡོན་ཏན་མི་ཟད་རྒྱ་མཚོར་ནོར་བུ་མཚུངས། ། ཐབས་མཆོག་ཟིན་ན་བཅུ་བཞིའི་ས་ལ་གནས། ། གང་དུ་གནས་ཀྱང་ཡེ་ཤེས་རང་ལས་རྙེད། ། གཏེར་རྙེད་བདག་གཞན་གཉིས་ཀའི་དོན་མི་རྨོངས། ། སྙིང་གི་གྭའུ་པདྨའི་མེ་ཏོག་དཀྱིལ། ། ཐབས་དང་ལྡན་པས་སྦྱོར་བ་དེ་ནས་འགྱེད། ། འཁོར་ལོའི་ཕྱོགས་ཀྱི་རྩ་གནས་གང་དུ་ཡང༌། ། འདོད་དང་བྲལ་བས་ཆགས་མེད་ནམ་མཁའི་ལམ། །
གྱེན་ཐུར་འདྲེན་དང་འཁོར་ལོ་བསྐོར་བ་ཡང༌། ། ཐབས་ཀྱི་འདྲེན་ཚུལ་དོན་གྱི་གཏིང་མི་རྙེད། ། གཟུང་དང་འཕོང་དང་སྦྱར་དང་སྤར་བ་ཡང༌། ། བླུན་པོ་དབུགས་མི་བདེ་དང་ཁྱད་མེད་མཚུངས། ། རྟོགས་པར་འདོད་པས་དེ་ཉིད་རྟག་ཏུ་བལྟ། ། གུས་དང་དང་བས་བླ་མ་དཀོན་མཆོག་བསྟེན། ། གསང་བའི་ཡོན་ཏན་བླ་མ་མཆོག་ལས་འབྱུང༌། ། དོན་དམ་མཚན་ཉིད་ཉོན་མོངས་གཡུལ་ལས་རྒྱལ། ། གསང་བའི་དོན་ཉིད་དོན་དང་རབ་ལྡན་པའི། ། བླ་མ་སློབ་དཔོན་ལུང་དང་རབ་ལྡན་བུ། །
མི་གཉིས་སྒོ་ནས་འགྲོ་བ་གྲོལ་འགྱུར་ཤོག ། ཐུགས་ཀྱི་མཛོད་སྐྱེ་མེད་རྡོ་རྗེའི་གླུ་སྙིང་པོ་གསང་བའི་དོན་ཞེས་བྱ་བ་དཔལ་ས་ར་ཧའི་ཞལ་སྔ་ནས་གསུངས་པ་རྫོགས་སོ། །
༄༅། །སྐུ་གསུང་ཐུགས་ཡིད་ལ་མི་བྱེད་པ་ཞེས་བྱ་བ་བཞུགས་སོ། ། དཔལ་ས་ར་ཧས་མཛད། ༄༅། །རྒྱ་གར་སྐད་དུ། ཀཱ་ཡ་ཝཱཀ྄་ཙིཏྟ་ཨ་མ་ན་སི་ཀ་ར་ནཱ་མ། བོད་སྐད་དུ། སྐུ་གསུང་ཐུགས་ཡིད་ལ་མི་བྱེད་པ་ཞེས་བྱ་བ། མཚན་མ་རབ་ཏུ་མི་གནས་པ་ལ་ཕྱག་འཚལ་ལོ། ། རྡོ་རྗེ་འཛིན་པ་ལ་ཕྱག་འཚལ་ལོ། །
གང་ཞིག་སྐུ་ཡི་ཁྱད་པར་བདུད་བཞི་རབ་ཏུ་འཇོམས་མཛད་ཅིང༌། ། རྣལ་འབྱོར་རྣམ་པར་གྲོལ་བར་མཛད་པ་གང་གིས་ནི། ། འདོད་པའི་དོན་ནི་ཡང་དག་སྦྱིན་པར་གང་གྱུར་པས། ། འགྲོ་ལ་བྱམས་པའི་ཆ་ལུགས་མཆོག་གིས་དོན་སྟོན་པའོ། ། དོན་དམ་རབ་ཏུ་མི་གནས་དགོངས་པ་རྒྱལ་བའི་ཐུགས། ། གང་གི་སེམས་ལ་འདི་ཀུན་བསམ་དུ་མེད་དོ་ཀྱེ། ། ཁྱོད་ནི་ཕྲིན་ལས་ཡན་ལག་མང་པོ་སྟོན་མཛད་ཅིང༌། ། དགྱེས་ཤིང་ནམ་མཁའི་ཁམས་ཀུན་ཐམས་ཅད་འགེངས་པར་བྱེད། ། གསུང་མཆོག་ཡན་ལག་དྲུག་ཅུས་བརྡ་སྐད་སྣ་ཚོགས་སྒྲོགས། ། ཐུགས་ཀྱི་ཁྱད་པར་དགོངས་པ་དབྱིངས་ལས་མི་བསྐྱོད་ཀྱང༌། །
ཐམས་ཅད་ཚིམ་ཞིང་མགུ་ནས་རབ་ཏུ་བསྟོད་པར་བྱེད། ། བྱམས་དང་སྙིང་རྗེས་གདུགས་ཀྱི་དཀྱིལ་འཁོར་གསལ་བར་སྟོན། ། མ་ཧཱ་དེ་ཝ་ཨུ་མ་དེ་ཝཱི་རབ་ཏུ་འཇོམས་པར་བྱེད། ། ཕྱོགས་བཅུ་དུས་གསུམ་སངས་རྒྱས་ཀུན་གྱི་བདག་ཉིད་དེ། ། ཐར་པའི་སྒོ་ནི་རྣལ་འབྱོར་རྣམས་ཀྱི་ལམ་འདི་ཉིད། ། གང་ཡང་གཙོ་མཆོག་ལྡན་པའི་སྦྱོར་བ་དག་གིས་རབ་ཏུ་མི་འབྱེད་པར། ། རྣལ་འབྱོར་ཆེན་པོ་དེ་དང་ཐ་མི་དད་པར་ཤེས། ། གང་གིས་དེ་ནི་མི་ཤེས་པས། ། དྲི་མའི་ཚུལ་གྱིས་གང་ཡང་མཐོང་བ་མེད། ། གང་གིས་དེ་ཀུན་འཆིང་བར་བྱེད་པ་དེ་ཡིས་ནི། །
གཟི་མདངས་གཉིས་ལ་བརྟེན་ཏེ་ལས་ཀུན་སྟོན་པར་བྱེད། ། བདག་མེད་རོ་གཅིག་ཁྱབ་པར་བྱེད་པའི་གཟུགས་ལྡན་ཞིང༌། ། འདི་ན་མི་གནས་ཀུན་ཏུ་འགྲོ་བར་བྱེད། ། སྔགས་དང་མདོ་སྡེ་ཀུན་གྱི་རྒྱལ་པོར་དབང་བསྐུར་བས། ། འདི་དག་ཀུན་གྱི་རྩ་བ་ཡིད་ལ་མི་བྱེད་པར། ། ཁྱེད་ཀྱིས་གཅིག་དང་གཉིས་ལའང་མ་སེམས་ཀྱེ། ། ཀུན་རྫོབ་དྲན་པའི་ཆོ་འཕྲུལ་སྣ་ཚོགས་སྟོན་མཛད་པ། ། དོན་དམ་མི་དམིགས་པ་ཡི་དབྱིངས་སུ་རོ་གཅིག་ཉིད། ། དུག་ལྔ་ལ་སོགས་ནད་ཀྱིས་ཉེན་པའི་མུན་པ་སེལ། ། ཐོག་མའི་མཐའ་དང་ཐ་མའི་དངོས་གཞི་མ་མཐོང་བར། །
འདུས་མ་བྱས་ལ་ཡིད་ཀྱིས་དམིགས་སུ་མེད་དོ་ཀྱེ། ། གཟུང་འཛིན་གཉིས་ཀྱི་བར་ན་མིང་དང་བྲལ་འདུག་པ། ། མན་ངག་ལོག་ན་གཅིག་གི་ངོ་བོ་ཉིད། ། ཤེས་པར་བྱ་དང་བྱའོ་ཅོག་གི་ཐ་སྙད་ཀུན། ། འདི་ལས་གཞན་དུ་ལྟ་བའི་མཚན་མ་ཉོན་མོངས་འགྱུར། ། སྒྲ་གཅན་འཛིན་གྱིས་ཟླ་བ་བྲོས་པ་ཇི་བཞིན་ཏེ། ། མ་མཐོང་བ་ཉིད་བྱོས་དང་བར་ན་ཤར་བར་འགྱུར། ། ཡེངས་དང་གནས་པའི་བར་ན་ངོ་བོ་འདི་ཞེས་མེད། ། རྒྱུ་མེད་རྐྱེན་བྲལ་སྐྱེ་བ་མེད་པ་གཉིས་བར་ན། ། ལོག་པར་ལྟ་བའི་ཚོགས་ཀྱིས་འདི་ལ་གཞོམ་དུ་མེད། །
གི་ཝང་གུར་གུམ་ཙནྡན་ཐིག་ལེར་བྲིས་པ་བཞིན། ། ཟླ་བ་བཟང་པོ་རྒྱུ་སྐར་འོད་ཀྱིས་འགེབས་པ་ཉིད། ། སྙིང་པོའི་འོད་ཀྱིས་ཡན་ལག་ཟིལ་གྱིས་གནོན་པར་འགྱུར། ། འདི་ནས་འདི་རུ་ཟད་ཅེས་འདི་འབྱུང་བརྟག་དཀའ་ཉིད། ། གང་གིས་ནམ་མཁའ་དག་ལ་ལོངས་སྤྱོད་པའི། ། འདོད་པའི་ཡོན་ཏན་འདི་ལ་འཕེལ་འགྲིབ་མེད་པར་འགྱུར། ། གང་ཞིག་ནོར་བུ་དྲི་མ་མེད་པ་འཆང་བ་ཡི། ། སེམས་ཀྱི་ཡོན་ཏན་གཏེར་ཆེན་འདི་ལས་འབྱུང་འགྱུར་ཏེ། ། མཐོང་བ་མེད་པའི་ཚུལ་གྱིས་རྟག་ཏུ་བལྟ་བ་ཉིད། ། ཆོས་ཉིད་མཚོན་པའི་ངོ་བོ་འདི་ཞེས་འདས་གྱུར་པ། །
བློ་མཆོག་རྣམས་ཀྱིས་ཀྱང་ནི་ཕིགས་པར་ནུས་མ་ཡིན། ། གཉིས་མེད་ཚུལ་གྱིས་དེ་བཞིན་གཤེགས་གང་ཉིད། ། འདི་ནས་སོང་བ་གང་ཡང་མེད་པར་ཤེས་པ་དེ། ། འདི་ན་མི་གནས་གང་ནའང་གནས་པ་མེད། ། ཡུལ་མེད་འདི་ལ་རྟག་ཏུ་བལྟ་བ་དང་བྲལ་ཉིད། ། འདི་ནས་གང་དུ་འགྲོ་བའི་ཕྱོགས་མཚམས་དེ་ཀུན་ན། ། འཇིགས་པར་བྱེད་པའི་དགྲ་ཡིས་མ་ཁྱེར་བར། ། ཅི་བདེ་བ་དང་ལྷན་ཅིག་རྟག་ཏུ་བྱོས། ཀྱེ་ཧོཿགྲོགས་དག་འདི་ལ་སེམས་ཉིད་ཡོད་དང་མེད་ཅེས་བརྟག་པ་ཀུན། ། རྣམ་རྟོག་རླུང་གིས་བསྐྱོད་དེ་སྨྱོན་པའི་ཚིག་ཏུ་འགྱུར། །
སྨྱོ་བར་གྱུར་ནས་རྒྱ་མཚོར་ལྷུང་བ་ཉིད། ། ཚངས་པའི་རྡུལ་དང་མཚན་མའི་མུན་པ་དག་དང་མ་བྲལ་བར། ། དེ་ཉིད་གཉིས་བྲལ་རྟོགས་པར་འདོད་པ་གང༌། ། རྒྱ་མཚོར་ས་དང་གསེག་མར་ནོར་བུར་གྱུར་མཐོང་ཉིད། ། བརྟུལ་ཞུགས་མྱ་ངན་འདའ་བའི་སྤྱོད་པ་གང་བྱེད་པ། ། འདི་ནི་མི་ཤེས་དེ་འདྲར་སྟོན་པར་བྱེད། ། བདེན་པ་གཉིས་བྲལ་སྒྲོ་སྐུར་མེད་པའི་གཉུག་མ་གང༌། ། གང་དུ་མཐོང་བ་མེད་པ་དེ་ཉིད་ནི། ། ངེས་པར་གྲུབ་ཅིང་འདི་ལ་རང་བཞིན་མེད་འགྱུར་ཏེ། ། གང་གིས་མ་མཐོང་བ་ལས་དེ་ནི་རྒྱལ་བར་འགྱུར། །
ཐེག་པ་གསུམ་གྱིས་མྱ་ངན་འདའ་བསྟན་པ། ། འདི་རུ་མ་ཤེས་དེ་ཉིད་མཐོང་བ་མེད། ། རྣམ་གྲོལ་ལམ་སྟོན་གང་དུའང་བྱེ་བྲག་ཕྱེ་བ་མེད། ། བྱིས་པ་རྣམས་ཀྱིས་ཤེས་པར་འགྱུར་མ་ཡིན། ། གང་ཞིག་འདོད་ཆགས་བྲལ་བས་རྟོགས་པར་འདོད་པ་དེ། ། སྡུག་བསྔལ་གསུམ་མམ་བརྒྱད་ལ་སོགས་པ་ཀུན་སྤངས་ཉིད། ། བདེན་པ་གཉིས་ལས་མི་འདའ་ཐབས་ཚུལ་སྣ་ཚོགས་ཀྱིས། ། འགྲོ་བའི་དོན་མཛད་འོད་ཟེར་གཡས་གཡོན་རབ་ཏུ་འགྱེད། ། བུམ་རིལ་ཁ་སྦུབས་མ་དག་པ་ཉིད་དག་སྟོན་པ། ། ཚང་ཚིང་འབྲེལ་བའི་ཡུལ་དྲུག་ལ་སོགས་རབ་ཏུ་འཇོམས། །
ཐམས་ཅད་མཁྱེན་ལྡན་སུས་ཀྱང་མཐོང་བ་མེད་པ་དེ། ། གྲགས་པ་ལ་སོགས་ཀུན་གྱིས་བསྟོད་ཀྱང་བསྐྱོད་པ་མེད། ། ཀྱེ་ཧོཿའདི་ལྟར་གནས་ན་ཀུན་གྱིས་ཤེས་གྱུར་ཏེ། ། ཐོག་མཐའ་མེད་ནས་སྲིད་པའི་རྒྱ་མཚོར་གཡེང་འགྱུར་བ། ། སྡུག་བསྔལ་ཉིད་ཀྱི་རྩ་བ་འདི་རུ་བྱས། ། འདི་ལ་ཤེས་དང་ཉོན་མོངས་ལ་སོགས་པའི། ། དྲི་མས་མ་གོས་འདམ་གྱི་པདྨ་བཞིན། ། ཁ་དོག་མ་འདྲེས་ཡུལ་ལ་སོ་སོར་སྣང༌། ། སྒྱུ་མར་རྟོགས་ཙམ་མིག་འཕྲུལ་གར་མཁན་བཞིན། ། འདུ་བྱེད་སྣ་ཚོགས་གང་ལ་བསགས་པ་དེ། །
གློ་བུར་རྟེན་འབྲེལ་དག་ལ་གོམས་པའི་སྟོབས། ། འདི་གོམས་གང་ཡང་ཤེས་པར་མི་འགྱུར་ཏེ། ། མ་གོམས་པས་ནི་ཐམས་ཅད་ཤེས་པར་འགྱུར། ། འདྲེས་པའི་ཆོས་ནི་གང་ཡང་གནས་པར་མི་བྱེད་དོ། ། སྐུ་གསུང་ཐུགས་དང་ཕྱག་རྒྱ་ལ་སོགས་རིམ་པ་ཀུན། ། འདི་ལ་སྐད་ཅིག་ཙམ་དུ་རྟོག་པར་མ་བྱེད་ཅིག ། འཇིག་རྟེན་བསྟན་བཅོས་དག་དང་གླེགས་བམ་གྱིས། ། གསུང་གི་བདག་ཉིད་བརྗོད་པར་བྱ་བ་མིན། ། ཉི་མ་ཟླ་བ་གཉིས་སུ་གནས་གྱུར་པ། ། དེ་དང་གཅིག་ཏུ་འདྲེས་པར་གྱུར་ནས་ནི། །
གང་གིས་གང་སྤྱོད་དེ་ཡིས་རབ་ཏུ་བརྒྱན། ། སྐྱེ་བ་མེད་པའི་རྣམ་པར་ངེས་བརྗོད་པ། ། དབུས་སུ་བརྗོད་པས་མཐའ་རྣམས་རབ་ཏུ་སྤངས། ། ཇི་ལྟར་བསྟན་པས་གོ་བར་མི་འགྱུར་བར། ། འཇིག་རྟེན་ཁམས་སུ་གཏན་འཁྱམས་རིགས་ཆད་དེ། ། བག་ཆགས་ལས་ཀྱིས་མནར་བར་མ་ཚོར་བས། ། ཆོས་ཉིད་དྲི་མ་མེད་པའི་དོན་མི་མཐོང༌། ། གང་ན་འདི་དང་བྲལ་བ་མེད་པ་དེ། ། དྲན་འཛིན་ལུས་ལས་མྱུར་དུ་སྐད་ཅིག་གྲོལ། ། རྡོ་རྗེའི་སེམས་ནི་ཡོངས་སུ་བརྟག་དཀའ་བ། །
སེམས་ལ་སེམས་སུ་མཐོང་བ་རོ་མཉམ་ན། ། ཕྱི་ནང་བསམ་གཏན་རྩེ་མོས་བརྟགས་པས་སྟོང༌། ། རྣལ་མའི་དོན་ལ་གནས་པའི་རྣལ་འབྱོར་ནི། ། ཡེ་ཤེས་ཤེས་རབ་གསང་བའི་དབྱིངས་ལ་རྫོགས། ། རང་གིས་མ་མཐོང་མཚན་ཉིད་ཀུན་ལྡན་པ། ། ཞེས་ནི་བསྔགས་པ་བརྗོད་འགྱུར་བའི། ། དྲན་མེད་མཉམ་པའི་དབྱིངས་ལས་སྐུར་གསལ་མོས་པ་མེད་པར་སྤྱོད། ། ཐུགས་རྗེས་མི་གཟིགས་སྐུ་གསུང་ཐུགས་ཀྱིས་མ་གོས་པ། ། གཉིས་སུ་མ་མཐོང་གསུམ་གྱི་དྲི་མ་བྲལ། ། སྣ་ཚོགས་པར་སྣང་གང་ལ་ངོས་གཟུང་མེད་པ་སྟེ། །
ལུས་ངག་ཡིད་གསུམ་འབད་པའི་རྩོལ་བས་གདུང་བར་མ་བྱེད་ཅིག ། ངག་ནི་རྡོ་རྗེའི་གླུ་དང་ལོང་གཏམ་རྒྱོབ་སོད་དང༌། ། འགྲོ་བ་ཀུན་གྱིས་ཤེས་པ་དག་དང་གར་བདེར་སྤྱོད། ། མི་སྒྲིབ་མི་ལྟ་མི་སྤྱོད་འདི་དང་འབྲལ་མ་མྱོང༌། ། ཡེ་ནས་མ་བཅོས་ཐམས་ཅད་འབྱུང་འཇུག་གོ་འཕང་ཡང༌། ། ཀྱེ་ཧོཿ སྣ་ཚོགས་གང་ཡང་རུང་བ་འདི་ལ་བསམ་པའི་སེམས་བྲལ་བས། ། ཡིད་ཀྱི་རྟོག་པ་སྣ་ཚོགས་འདི་ནི་དྲན་པའི་སེམས་ཡིན་ཏེ། ། གང་ཡང་གཟུགས་དང་རྩ་བ་མེད་པ་དག་ལས་སྐྱེས་པ་ཡིན། ། ཐ་མལ་ཤེས་པ་མ་བཟུང་བདེ་ཆེན་རྒྱལ་པོ་ཉིད། །
མཚན་ཉིད་ཅིར་ཡང་མ་མཐོང་ཕྱོགས་ཆ་ཀུན་དང་བྲལ། ། འཁྲུལ་པས་བརྟགས་པའི་བསམ་བརྗོད་འདི་ནི་གློ་བུར་ཏེ། ། བློ་ལས་བྱུང་ཕྱིར་བློ་ཡིས་བསྒོམ་དུ་ག་ལ་ཡོད། ། གང་ལ་ཡན་ལག་མེད་པ་དེ་ཉིད་ཀུན་གྱི་ཁྱིམ་དུ་ལྷུང་བར་འགྱུར། ། གོ་བའི་ཚེ་ན་ཅི་ཡང་མེད་པ་སྟེ། ། དངོས་ཀུན་ཅིར་ཡང་གསལ་ལ་མཐོང་བ་མེད། ། གང་ལ་མྱ་ངན་འདས་དང་སྲིད་པ་ཁ་སྦྱོར་བ། ། གཉིས་སུ་སྣང་བ་ཁྱོད་ལ་བརྟེན་ཏེ་འབྱུང་བར་འགྱུར་བ་ཡིན། ། རྒྱལ་བ་ལ་སོགས་ཀུན་ཏུ་སྤྲུལ་པ་སྣ་ཚོགས་སྟོན་མཛད་པ། ། དག་པའི་རིགས་རྣམས་ཀུན་ལ་ཁྱོད་ཀྱིས་སྤྱོད། །
མི་བསམ་ཐུགས་རྗེས་རང་བྱུང་སྤྲུལ་པ་ནི། ། ནོར་བུ་རིན་ཆེན་ལྟ་བུར་འཕེལ་འགྲིབ་མེད་པར་འབྱུང༌། ། དངོས་པོ་མེད་པས་ནམ་ཡང་རྟོགས་མིན་གྱི། ། བཏང་གཞག་མེད་ཅིང་རང་བཞིན་རྣམ་པར་གྲོལ། ། འཛིན་མེད་ཡིད་ལ་བྱར་མེད་རྣལ་འབྱོར་བསམ་གཏན་ཉིད། ། གང་ལ་མི་སྒོམ་གང་དུའང་བཙལ་བ་མེད་པ་དེ། ། བསམ་དུ་མེད་པས་ཡིད་ལ་མི་བྱེད་རོ་སྙོམས་སྐྱེ། ། ཡེ་ཤེས་མཁའ་འདྲ་བསམ་བྲལ་མ་བཅོས་སྙིང་པོའི་དོན། ། འདི་ལ་བློ་ཡིས་བསམ་ཞིང་བརྗོད་དུ་མེད་དོ་ཀྱེ། ། ཡེ་བཏང་རང་ཡན་ཚོགས་དྲུག་ལྷུག་པའི་སྤྱོད་ལམ་འདི། །
ཚོགས་དྲུག་རྗེས་སུ་སྦྱོར་བའི་མཁས་པས་བཏང་གཞག་མེད། ། ཁོ་ན་ཉིད་ཀྱི་རྣལ་འབྱོར་ལྷག་པའི་བསམ་བྲལ་བས། ། དེ་བཞིན་ཉིད་ལ་མི་གནས་གང་ལ་རང་བཞིན་མེད་པར་གྲོལ། ། འོད་གསལ་རྫོགས་དང་ཐིམ་དང་འགག་པར་འགྱུར་བ་གང༌། ། ཇི་ལྟར་བསྒོམ་དང་ཆགས་པར་འགྱུར་བ་མཚན་མ་སྟེ། ། ཕུང་པོ་ཁམས་དང་སྐྱེ་མཆེད་ཡན་ལག་ཐམས་ཅད་ཀུན། ། གཅིག་གིས་དབྱིངས་ན་མི་མངོན་ཕྲ་བའི་ཚུལ་དུ་གནས། ། རྒྱ་མཚོའི་དབྱིངས་ནས་ནོར་བུ་རིན་ཆེན་རྙེད་གྱུར་པ། ། ཆུ་སྲིན་དུང་དང་གདུག་པ་ཅན་གྱིས་མཐོང་མི་འགྱུར། ། ཕྲག་དོག་སྲེད་པའི་ཉོན་མོངས་ལ་སོགས་པའི། །
མཚན་མའི་དབྱིངས་ནས་ངོས་གཟུང་མེད་པར་མཐོང༌། ། གསུམ་ལ་སོགས་པའི་སྒོ་ནས་འཇུག་པར་བྱེད་པ་ནི། ། རྣམ་རིག་བདེན་པ་གཉིས་ཀྱི་སྒོ་ནས་རྩོལ་བར་བྱེད། ། ཇི་ལྟར་སྣང་བཞིན་འཇིག་རྟེན་ཐ་སྙད་ལ་མ། ། རྣམ་ཐར་སྒོ་གསུམ་བསླབ་པ་རྣམ་པ་གསུམ། ། མཚན་མ་ཡིད་ལ་བྱེད་པའི་རྣལ་འབྱོར་དེ། ། རྣལ་འབྱོར་ཆེན་པོ་འདི་ལ་གནས་མི་བྱེད། ། གང་ཞིག་ཤེལ་སྒོང་དག་པ་ལྟ་བུར་ནི། ། དྲི་མ་གཉིས་གྲོལ་སྲིད་དང་འདས་གྲོལ་ཏེ། ། རིན་པོ་ཆེ་ལྟར་དགོས་འདོད་ཐམས་ཅད་འབྱུང༌། །
ཡོངས་སུ་ཟག་པ་ཟད་ཕྱིར་མཚན་ཉིད་མེད། ། དངོས་མེད་བདེན་པ་གཉིས་བྲལ་གཅིག་གི་དངོས་པོས་སྟོང༌། ། མཚན་མ་ཐམས་ཅད་ཡེ་ནས་མེད་པའི་ཕྱིར། ། མཐོང་ཐོས་ལ་སོགས་མཐའ་ཡི་རྟོག་པ་མེད། ། མེད་ལ་མེད་པར་འཛིན་པའི་ཐ་སྙད་དེ། ། འདིར་ནི་ཚོར་བར་ནུས་པ་མ་ཡིན་ནོ། ། འདི་ནི་རྩ་བ་ཀུན་གྱི་རྗེས་སུ་རྟོག་པར་མ་བྱེད་ཅིག ། འདི་ལ་གང་ཚེ་རྟོག་པར་བྱེད་པ་དེ། ། བསྐལ་པར་བགྲངས་ཀྱང་དེ་ཉིད་རྙེད་པ་མིན། ། མགལ་མེ་གཙུབ་ཤིང་ལྟ་བུར་མེ་མཆེད་འབར་བ་བཞིན། །
འདི་ཀུན་མཆེད་ནས་ཐམས་ཅད་སྲེག་པར་བྱེད། ཀྱེ་ཧོཿགྲོགས་དག་རྒྱ་མཚོར་ནོར་བུ་ལྟ་བུའི་སེམས་ནི་འདི་ཉིད་ཡིན་ཏེ་ཀྱེ། ། མ་ཧེའི་རྭ་རུ་སེང་གེའི་འོ་མ་གང་བླུགས་པ། ། ནོར་བུ་རིན་ཆེན་འབར་བ་དེ་ཡིས་རྙེད་པར་འགྱུར། ། ཉོན་མོངས་པ་རྣམས་ཉི་མས་རབ་ཏུ་སྐེམ་པར་བྱེད་ཟེར་འདི། ། ངན་འགྲོ་ལ་སོགས་ལོག་པར་ལྟ་བས་འཇིགས་པ་མེད་པ་དེ། ། གང་ལས་རྙེད་པ་དེ་དག་གཞལ་གྱིས་མི་ལང་ངོ༌། ། ཇི་ལྟར་ཆོས་ཀྱི་དབྱིངས་སུ་སྣང་བ་དེ་སྲིད་དུ། ། ཟག་པ་མེད་གང་ཐམས་ཅད་དེ་ཡིས་སྤྱད་པ་ཡིན། ། དུག་སྦྲུལ་ཕག་རྒོད་གླང་ཆེན་སེང་གེས་ཟོས་བཞིན་དུ། །
དེ་བཞིན་སྲིད་དང་མྱ་ངན་འདས་པ་ཁྱུར་མིད་འདས། ། བསྐལ་པ་བརྗོད་དུ་མེད་པ་བརྒྱ་སྟོང་དུ་མ་རུ། ། ཉོན་མོངས་ལ་སོགས་བསགས་པའི་ས་བོན་ནི། ། སེམས་གཅིག་སྣང་བར་གྱུར་པས་འབྲས་བུ་གཅིག་ཏུ་ལོག་པར་འགྱུར། ། སྒྲོན་མེ་ནོར་བུ་ཁང་བུར་གནས་གྱུར་པའི། ། འོད་ཀྱིས་ཐམས་ཅད་ཟིལ་གྱིས་གནོན་པར་འགྱུར། ། དམན་པའི་ལྟ་སྤྱོད་ཉན་ཐོས་ལ་སོགས་པའི། ། སེམས་དེ་ཡན་ལག་བླངས་ནས་འཇུག་པར་འགྱུར། ། འདི་ལ་གང་ན་བྱང་ཆུབ་སེམས་དཔར་གྱུར་པ་དེ། ། རྫོགས་པའི་སངས་རྒྱས་དཀའ་བར་འགྱུར་བ་མ་ཡིན་ནོ། །
སེམས་ཀྱི་སྐད་ཅིག་འདི་ལ་མཐའ་ཡས་མུ་མེད་དེ། ། ཡན་ལག་ཐམས་ཅད་སྐད་ཅིག་འདི་ལ་རྟོགས་པར་འགྱུར། ། ཆོས་རྣམས་ཐམས་ཅད་ཁོ་ན་ཉིད་ལ་རྫོགས་པར་འགྱུར་བ་ཡིན། ། གཞན་མེད་གང་ཞིག་གང་ནས་འོང་བར་འགྱུར་བ་མ་ཡིན་ནོ། ། ཟླ་བའི་སྙིང་པོ་མུན་པའི་གཡུལ་ལས་རྒྱལ་བར་འགྱུར་བ་གང༌། ། འཇིག་རྟེན་རྨི་ལམ་ལྟ་བུ་འདི་ལ་ཡང་དག་རྙེད་པར་འགྱུར། ། རྫུན་པ་གང་ཡིན་འདི་ལ་ཡང་དག་སུས་མཐོང་བ། ། བལྟར་མེད་དེ་ལ་གཟུགས་སུ་མཐོང་བར་ག་ལ་འགྱུར། ། དོན་དམ་པར་ནི་གང་ཡང་ཡོད་པར་འགྱུར་བ་མ་ཡིན་ན། ། ཕ་རོལ་གཞན་དུ་མཐོང་ནས་འགྲོ་བར་འདོད་པའི་གང་ཟག་དེ། །
འདི་ལས་གཞན་དུ་འགྲོ་བའི་ཁྱད་པར་བསེ་དྲི་ཅན་བཞིན་ནོ། ། འདི་ནི་ཕ་རོལ་བརྟོལ་བས་གང་དུ་བ་བོར་བར། ། གཅིག་ཀྱང་ཕྱིན་པ་མེད་པར་འདིས་བརྟོལ་ལོ། ། ཀྱེ་ཧོཿགང་འདི་ཐ་སྙད་ལམ་འདས་བཙལ་བ་མ་ཡིན་ནོ། ། ཐར་པ་སྟག་དང་བྱི་ལ་ལྟ་བུར་མཆོངས་པས་ནགས་སུ་ལྷུང་བར་འགྱུར། ། གལ་ཏེ་སྟག་དང་ཝ་མོ་ལྟ་བུའི་སྟོབས་ནི་གོ་ལྡོག་ན། ། དེ་ཉིད་ཡོད་པས་དེ་ལ་ཅི་ཞིག་ཕན་པར་མི་འགྱུར་རོ། ། དེ་ཉིད་ཤེས་ན་མི་བསམ་མི་རྟོག་པར། ། གཟུགས་མཐོང་ཅིར་ཡང་སྣང་བའི་ཡུལ་ནི་དེ་རུ་སྟོང་པར་འགྱུར། ། འདི་ལ་ཡེངས་ནས་དེ་ལ་གནས་པར་གྱུར་པ་མ་ཚོར་རོ། །
དྲན་དང་ཤེས་བཞིན་གཉིས་ནི་བར་གྱི་དེ་ལ་གང་ཡང་མ་མཐོང་སྟེ། ། ཆོས་ཀུན་གདོད་ནས་འདི་ཡི་ཁོངས་སུ་གནས་པར་འགྱུར་བ་ཡིན། ། འདི་ལ་དངོས་པོ་མེད་ཅིང་བསམ་དུ་མེད་པ་དེ། ། ཁྱོད་ཀྱིས་རྩྭ་མཆོག་ཙམ་དུ་གཉིས་ཀ་མེད་པར་བྱོས། ཀྱེ་ཧོཿསངས་རྒྱས་ཀུན་གྱི་ཡན་ལག་བཞི་པོ་འདི་ཀུན་གསུམ་དུ་སྟོན་པར་ནི། ། ཁྱོད་ཀྱིས་ཡང་ནས་ཡང་དུ་བསམས་པས་མཐོང་བ་གང་ཡང་མེད་དོ་ཀྱེ། ། འཁོར་བའི་དྲན་པ་རྟེན་འབྲེལ་དག་ལས་འབྱུང་བ་ནི། ། སྣ་ཚོགས་པར་སྣང་རང་གི་ངོ་བོ་མ་སྐྱེས་ཕྱིར། ། མི་འགྱུར་བདེ་བ་ཆེན་པོའི་རང་བཞིན་དག་དང་ལྷན་ཅིག་སྐྱེས། ། སེམས་ཀྱི་དོན་དེ་དེ་བཞིན་གཤེགས་པ་ཐམས་ཅད་ཀྱི། །
རང་བཞིན་རྣམ་པར་དག་པའི་ཡོན་ཏན་ཉིད། ། ཆོས་རྣམས་ཐམས་ཅད་གཉིས་སུ་གཟོད་ནས་མ་བྱུང་སྟེ། ། གཉིས་དང་གཅིག་གི་དྲན་པས་དུ་མ་དག་དང་འབྲལ་བར་འགྱུར། ། གང་ཡང་བརྗོད་པར་བྱ་བའི་དངོས་པོ་གང་ཞིག་རང་གིས་སྟོང་པ་སྟེ། ། བློ་ལས་འདས་ཕྱིར་མཚན་མ་རབ་ཏུ་འཇོམས། ། དེ་མེད་པ་དེ་གང་ཡིན་གང་ན་གནས་པར་མི་འགྱུར་རོ། ། རྒྱུན་མི་འཆད་པའི་བསམ་གཏན་གང་ཚེ་འཐོབ་པར་འགྱུར་བ་ལ། ། བྲལ་བ་འདི་ལས་གཞན་དུ་སོང་བར་མ་མཐོང་ངོ༌། ། གསང་སྔགས་འདི་ཀུན་རྩ་བ་དེ་ལས་བསྐྱེད་པར་ནི། ། དེ་མེད་པ་ལས་འབྱུང་བར་འགྱུར་བ་གང་ཡང་ཡོད་པ་མ་ཡིན་ཀྱེ། །
སུ་ཞིག་འདི་ལ་གཉིས་སུ་རྟོག་པའི་བླུན་པོ་དེ། ། བསྐལ་པ་བརྒྱར་ཡང་མཆོག་གི་དོན་མི་མཐོང༌། ། གང་ཞིག་འདི་ལ་ཡིད་ལ་བྱེད་པའི་མཚན་མས་རྒྱལ་བ་ཀུན། ། བཏང་གཞག་བྲལ་དང་འཐོབ་པར་མི་འགྱུར་རྒྱལ་སྲིད་བཞིན། ། ཅུང་ཟད་དྲོད་ཐོབ་བྱང་ཆུབ་སེམས་དཔའ་དག ། གང་དུ་གཡོ་བ་མེད་པར་མ་ཚོར་རོ། ། རྣམ་པར་རྟོག་ཆེན་ལམ་དུ་ཞུགས་པའི་ཕྱིར། ། བྱང་ཆུབ་སེམས་ཀྱི་ཐིག་ལེ་རླུང་ལ་གང་བསྐྱོན་པ། ། ས་བོན་དེས་ནི་འཁོར་བ་འདི་རུ་ཟག་པར་འགྱུར། ། ཡང་དག་པ་ཡི་དེ་ཉིད་འཐོབ་པར་མི་འགྱུར་ཞིང༌། །
ཚང་ཚིང་དྲྭ་བའི་གསེབ་ཏུ་འབྲེལ་བར་འགྱུར། ། ཤེས་རབ་མིག་གིས་ལོག་པ་ཚར་བཅད་ན། ། གཞན་གྱི་ལོག་པར་ལྟ་བ་རང་གི་དེ་རུ་གྲོལ། ། དཀའ་ཐུབ་ལ་སོགས་གཞན་དུ་འབད་པ་མེད། ། བདག་མེད་པར་ནི་རང་བྱུང་གང་ཡང་རྣམ་པ་སྣ་ཚོགས་ཉིད། ། རྒྱུ་རྐྱེན་ལ་སོགས་འབྲེལ་བ་འདི་རུ་སྟོང་པར་བྱོས། ། རྣལ་འབྱོར་འདི་ལ་བདག་གི་གནས་སུ་འདུག་པར་མ་མཐོང་ངོ༌། ། ས་དང་ཕ་རོལ་ཕྱིན་པའི་ལོང་བ་ངག་འཆལ་འདིས། ། སྲིད་པའི་དྲྭ་བ་ཁུར་ནས་རྒྱ་མཚོར་མཆོང་བར་བྱེད། ། དེ་ལ་གྲུ་མེད་རྒྱ་མཚོའི་ཞབས་སུ་ཟག་པར་འགྱུར། །
ཐོག་མཐའ་མེད་པའི་ཕྱག་རྒྱ་ཆེན་པོ་འདི། ། སྲིད་དང་མྱ་ངན་འདས་གྲོལ་ཉོན་མོངས་རྒྱ་མཚོ་སྐེམས་པར་འགྱུར། ། དེ་ལ་སེམས་རྒྱུན་ཆད་དོ་སྙམ་དུ་སེམས་ཤིང་སྟོང་པར་ཡིད་ལ་མ་བྱེད་ཅིག ། གང་ལ་དོན་གྱི་བརྟུལ་ཞུགས་ཆེན་པོ་འདི་ཉིད་མ་ཐོབ་པར། ། བརྟུལ་ཞུགས་སྤྱོད་པའི་དབང་གིས་དེ་ལ་མ་རེག་ཀྱེ། ། བྱིན་གྱིས་རློབ་དང་བརླབ་བྱ་མེད་པས་ངོ་མཚར་ཆེ་བ་ཉིད། ། གཉིས་མེད་སྒྲོ་སྐུར་བྲལ་བ་འདི་ལ་གནས་པ་གང༌། ། རྟེན་དང་བརྟེན་བྱེད་བྲལ་བའི་ཚུལ་གྱིས་གྲོལ་བར་འགྱུར། ། འགྲོ་བ་ཀུན་གྱིས་དེ་ལྟར་ཤེས་པར་གྱུར་གང་ནི། ། སྲིད་དང་མྱ་ངན་འདས་པ་ཀུན་གྱི་དོན་ཤེས་འགྱུར། །
སྲིད་དང་མྱ་ངན་འདས་པའི་ཆོས་རྣམས་རང་གི་སེམས་ཡིན་པར། ། གཞན་དུ་བལྟ་བ་མེད་པར་ཐག་ཆོད་བསམ་མེད་བློ་འདས་ཉིད། ། དེ་ལ་བསྒོམས་དང་མ་བསྒོམས་རྣམ་པར་རྟོག་པ་དང༌། ། མཚན་མ་དགག་དང་སྤང་བར་བྱ་བ་མི་དགོས་ཏེ། ། དེ་ལ་ཅི་བྱ་གང་ཡང་མ་བྱས་དེ་ཉིད་གསལ་གྱུར་ན། ། དེ་ནི་གང་ལ་གནས་ཀྱང་གཞན་དུ་མཐོང་བར་འགྱུར་བ་མ་ཡིན་ནོ། ། མ་བསྒོམས་ཆེད་དུ་མ་བྱས་འབྲལ་བ་མེད་པའི་རང་བཞིན་ཏེ། ། དུས་རྣམས་ཀུན་ཏུ་འདི་དོན་ཤེས་པའི་མཚན་མ་འདི་ལའང་རྟོག་པར་མ་བྱེད་ཅིག ། རང་ལ་ལྷན་ཅིག་གསལ་བའི་སྣང་སྲིད་འདི་ལ་རྟོག་མེད་ཅིང༌། ། དེ་ལས་གཞན་དུ་རྟོག་པའི་བློ་ཅན་འདིས་ནི་རྒྱ་མཚོའི་ནང་གི་ནོར་བུ་རྙེད་མི་འགྱུར། །
གང་ནས་བྱུང་ཞིང་གང་དུ་གནས་པའི་འཛིན་པ་འདི་ནི་སྐྱེ་བ་མེད་གྱུར་ན། ། རྒྱུན་དུ་འགག་པ་མེད་ཅིང་གཟུང་འཛིན་དེ་མ་སྐྱེས་པས་ཡེ་ཤེས་ཉིད། ། ངོ་བོ་དེ་ལ་དྲི་མ་མ་སྤངས་དེ་ཉིད་མ་བསྒོམས་པར། ། ནགས་ཁྲོད་དག་ན་གནས་པའི་གླང་པོ་ཡན་པར་འཁྱམས། ། མཚན་མའི་ཡུལ་གྱི་རྣམ་གཡེང་རྟོག་པ་བསམ་གྱིས་མི་ཁྱབ་པས། ། གནོད་ཅིང་དེ་ལ་གཡེང་བར་མི་འགྱུར་ཏེ། ། མཚོན་ཆ་བྲལ་བའི་ཆོམ་རྐུན་དག་གིས་གསད་གཅད་མ་ཡིན་ནོ། ། མཚན་མ་དེ་ཉིད་སྙིང་པོ་མེད་གྱུར་པས། ། སྒྱུ་མའི་དཔེ་བརྒྱད་ལྟ་བུར་རང་བཞིན་མེད་པར་བྱོས། ། གང་མཐོང་སེམས་ཡིན་དེ་ལ་དངོས་པོ་མེད་གྱུར་པས། །
དྲན་མེད་བློ་ལ་མི་གནས་ཆོས་རྣམས་ཐམས་ཅད་ནི། ། དེ་ལས་བྱུང་ཞིང་དེ་རུ་སྣང་ནས་དེ་ཉིད་འདས་གྱུར་པས། ། འདི་ལས་གཞན་དུ་གཡོ་བ་གང་ཡང་མེད་པ་ཉིད། ། དེ་ལ་དེ་ཉིད་ཙམ་དུ་ཁྱེད་ཀྱིས་ཡིད་ལ་མ་བྱེད་ཀྱེ། ། ཀྱེ་ཧོཿགྲོགས་དག་བློ་ལ་ཅི་སྐྱེས་སེམས་དེ་ནི། ། དུས་རྣམས་ཀུན་ཏུ་བསལ་བ་མ་ཡིན་ནོ། ། དེ་ལ་བསལ་རྒྱུ་ཅི་ཡང་མེད་པ་སྟེ། ། རྩོད་པ་ཀུན་དང་བྲལ་བར་ནི། ། རང་གནས་པས་ནི་གྲོལ་བར་འགྱུར། ། ཇི་ལྟར་ཚུལ་འཆོས་བྱས་པའི་སངས་རྒྱས་དེ་ཀུན་ནི། །
དགེ་སློང་མ་ཡིན་རྒྱ་མཚོའི་ནང་དུ་ལྷུང༌། ། འདི་ཉིད་ལས་ནི་གཞན་དག་ཏུ། ། གཅིག་ཀྱང་བལྟ་བར་མི་བྱེད་པ། ། དེ་ནི་ཐམས་ཅད་མཐོང་བའི་དགེ་སློང་ཡིན། ། གང་ཞིག་རྫུན་ལ་གོམས་པའི་གནས་བརྟན་དེ། ། སྲིད་པ་ཉམ་ཐག་འདི་ལས་འབྱུང་བར་ནུས་མ་ཡིན། ། གང་གིས་སྲིད་པའི་ཆུ་བོ་འདི་རྫུན་པར། ། ཤེས་པ་དེ་ནི་གནས་བརྟན་མཆོག་འཐོབ་འགྱུར། ། རྣལ་འབྱོར་དེ་ཡི་སྤྱོད་ཡུལ་ནི། ། ལྷ་དང་སྔགས་དང་ཕྱག་རྒྱའི་ཡན་ལག་ཀུན། །
འདི་ཀུན་ཤེས་ན་འབད་དུ་ཡོད་པ་མ་ཡིན་ནོ། །

དེ་ཉིད་ཤེས་པ་དེ་ལ་དེ་ཀུན་མཐོང་བ་མེད། ། དེ་ལྟར་འདི་ལས་མ་རྟོགས་པའི། ། འདུ་ཤེས་ཡུལ་གཞན་དག་ལས་ནི། ། སྐྱེ་བར་འགྱུར་བ་ཡོད་མ་ཡིན། ། ཡུལ་ཅན་གང་གིས་ཕྱོགས་དག་ཏུ། ། གཉིས་སུ་མཐོང་བ་མེད་པར་གྱུར་པ་དེ། ། རྣམ་པ་སྣ་ཚོགས་དེ་ཉིད་གྲོལ་བ་ཡིན། ། གང་ཞིག་ཕྱོགས་སུ་བལྟ་བར་གྱུར་པ་དང༌། ། མཚན་མ་དྲན་རིག་ཕྲ་རགས་འགོག་པ་ཡིན། ། གང་ཞིག་འདི་ལ་གོམས་གྱུར་པས། ། སྤྱོད་པ་ཇི་ལྟར་བྱས་པ་ཀུན། །
དོན་དང་ལྡན་པར་འགྱུར་བ་མ་ཡིན་ཏེ། ། ཉམ་ཐག་མཚན་མས་མྱུར་དུ་འཆིང་བར་འགྱུར། ། གང་ཞིག་འདི་ལ་ཕྱོགས་སུ་ནི། ། བཏང་ལ་གོམས་སུ་ཡོད་མ་ཡིན། ། བསམ་མེད་ཡིད་ལ་གོམས་སུ་མེད། ། ཀྱེ་ཧོཿགྲོགས་དག་རིག་པའི་ཡེ་ཤེས་གཉིས་སུ་མེད་པ་ནི། ། ཡེ་ཤེས་བླ་ན་མེད་པའི་དབང་བསྐུར་ཆེན་པོ་སྟེ། ། རྫོགས་ལྡན་དཔལ་ལྡན་བླ་མ་དག་གིས་ནི། ། བསྐུར་དུ་མེད་པའི་ཚུལ་གྱིས་འཐོབ་པར་བྱེད་པ་ནི། ། མཆོག་གི་རྣལ་འབྱོར་རྣམས་ཀྱི་དབང་བསྐུར་ཏེ། །
ཐོབ་བྱ་མེད་པའི་ཚུལ་དུ་ཐམས་ཅད་རྫོགས། ། དེ་ཉིད་མ་ཤེས་ལོག་སྲེད་ཅན་གྱི་དབང་རྣམས་ནི། ། མཚན་མའི་རྟོག་པ་དག་གིས་གསུམ་དུ་ཟག་པར་འགྱུར། ། འདི་ལ་ཉོན་མོངས་ཤེས་བྱའི་སྒྲིབ་པ་ལ་སོགས་ཀུན། ། ཤེས་རབ་ཏིང་འཛིན་མི་དགོས་རྣམ་པར་གྲོལ་བར་འགྱུར། ། ཁྲོ་གཉེར་མེད་པས་ཟུག་རྔུ་ཐམས་ཅད་འཇོམས་པར་ནི། ། མ་སྐྱེས་པ་ཡི་ཚུལ་གྱིས་འཛིན་པར་མི་བྱེད་དོ། ། སྣང་བ་འགག་པ་འདི་ལ་གསལ་བའི་རྟོག་པས་ཡིད་ལ་མ་བྱེད་ཅིག ། ཕྱིན་ཅི་ལོག་དང་རྣམ་རྟོག་ཐམས་ཅད་ནི། ། ཉོན་མོངས་ལྔ་ཡི་ཡུལ་དུ་ཐམས་ཅད་ཟག་པར་འགྱུར་བ་ཡིན། །
གཞན་དག་འདི་ཉིད་ཤེས་པས་འཁོར་བའི་དྲྭ་བ་དག་གིས་སྟོང་པ་ཉིད། ། ཨུ་དུམ་ཝ་ར་ལྟ་བུར་དཀོན་འགྱུར་བའི། ། རྨོངས་པའི་མུན་སེལ་སྙིང་པོ་གསང་བའི་དོན། ། སུས་ཀྱང་ཤེས་པ་མེད་པར་ཀུན་ལ་གསལ་འགྱུར་བ། ། སྙིང་པོར་གནས་པའི་དོན་ལ་དྲི་མ་མེད་གྱུར་ཏེ། ། བརྟུལ་ཞུགས་སྤྱོད་པས་གང་དེ་མཐོང་བ་མ་ཡིན་ནོ། ། འདི་རྣམས་རྫོགས་ལ་སྦྱོར་བར་ནུས་པ་དེ། ། ཡན་ལག་ཐིམ་ནས་སྟོང་པ་ཉིད་དུ་གནས། ། ཀྱེ་ཧོཿགྲོགས་དག་གྱད་དང་རྗེའུ་རིགས་ཇི་བཞིན་དུ། ། གང་གིས་ཁེངས་པས་མྱུར་དུ་འཐོབ་པར་འགྱུར། །
རིམ་པར་སྦྱངས་པ་གང་ཡང་ཡོད་པ་མ་ཡིན་ནོ། ། ཆོས་རྣམས་ཐམས་ཅད་སྟོང་པ་ཉིད་དུ་རོ་གཅིག་དང༌། ། ཁྱོད་ཀྱིས་རྫོགས་པར་གྱུར་པས་ཐོབ་པ་མ་ཡིན་ནོ། ། གང་ཚེ་འདི་ལ་རྩ་བ་མེད་པར་རྟོགས་པ་ནི། ། ད་ལྟ་ཉིད་དུ་གཉིས་མེད་ངེས་པར་གྱུར་པ་ཡིན། ། ཇི་ལྟར་སྲིན་བུ་བསྐྱོད་པས་བཅིང་བར་གང་འགྱུར་བ། ། འདི་རྣམས་རོ་ལ་ཆགས་པས་འཆིང་བར་འགྱུར་བ་སྟེ། ། ཚང་ཚིང་འདི་ལ་ཟ་བར་ནུས་པ་གང་གིས་ནི། ། འཁོར་ལོ་ཐམས་ཅད་རྒྱུན་དུ་བསྐོར་བར་འགྱུར་བ་ཡིན། ། སངས་རྒྱས་རྣམས་ཀྱི་སྐུ་གསུང་ཐུགས་གསལ་བ། །
འདི་ཀུན་གང་གིས་ཡིད་ལ་མ་བྱས་པར། ། སྟོན་པའི་བླ་མ་རྡོ་རྗེ་འཛིན་ལ་འདུད། ། སྐུ་གསུང་ཐུགས་ཡིད་ལ་མི་བྱེད་པའི་ཕྱག་རྒྱ་ཆེན་པོ་ཞེས་བྱ་བ་སངས་རྒྱས་གཉིས་པ་ལྟར་གྲགས་པ་རྣལ་འབྱོར་གྱི་དབང་ཕྱུག་ཆེན་པོ་དཔལ་ས་ར་ཧའི་ཞལ་སྔ་ནས་གསུངས་པ་རྫོགས་སོ། ། ཀྲྀཥྞ་པཎྜི་ཏས་རང་འགྱུར་དུ་མཛད་པའོ། ། གུ་ཡ་ས་མ་པ་ཏ་མི་ཐི། །
༄༅། །ཕྱག་རྒྱ་ཆེན་པོ་འཆི་ཀ་མའི་མན་ངག་བཞུགས་སོ། ། དཔལ་ས་ར་ཧས་མཛད། ༄༅། །རྒྱ་གར་སྐད་དུ། མ་ཧཱ་མུ་དྲ་མཱ་ར་ཛ་ལ་ཨུ་པ་དེ་ཤ ། བོད་སྐད་དུ།
ཕྱག་རྒྱ་ཆེན་པོ་འཆི་ཀ་མའི་མན་ངག ། བདུད་ཀྱི་སྟོབས་རབ་ཏུ་འཇོམས་པ་ལ་ཕྱག་འཚལ་ལོ། ། འབྱུང་བ་འདུས་དང་གྲང་དང་འཕེན་སྟོབས་ཀྱིས། ། སྐྱེ་དང་གནས་དང་འཆི་བའི་དུས་བྱེད་འགྱུར། ། ཆུ་བུར་གཅིག་གི་འབྱུང་འཇུག་ཚོད་ཙམ་ལ། ། ཡུན་དུ་སྡོད་སྙམ་སྙེམས་བྱེད་ཆགས་སྡང་སྐྱེ། ། ཡུན་དུ་སྡོད་དང་མི་སྡོད་གཉིས་ཡོད་དོ། ། ལུས་ཀྱི་འཁྲུལ་འཁོར་སྐད་ཅིག་ཚོད་ཙམ་ཡིན། ། སེམས་ཉིད་རྟག་ཅན་གཡུང་དྲུང་གཏན་གྱི་ཡུལ། ། ལུས་ཀྱི་རྣམ་འཕྲུལ་རང་བཞིན་རང་གིས་ཞིག །
སེམས་ཉིད་རྟག་ཅན་ཕྱག་རྒྱ་ཆེན་པོ་གཏན་ཡུལ་སླེབ། ། བདག་པོ་ཤི་བའི་ཁང་སྟོང་ཇི་བཞིན་དུ། ། ཕྱི་སྟོང་ནང་སྟོང་བར་སྟོང་ངོ་བོ་མཉམ། ། ཁང་སྟོང་ཞིག་པས་སྟོང་པ་དབྱེར་མི་ཕྱེད། ། ལུས་ཀྱི་རྣམ་འཕྲུལ་ཁང་སྟོང་ཇི་བཞིན་ཏེ། ། དྲན་མེད་བདག་པོ་རང་ཞིག་རང་གིས་དག ། ཕྱི་སྟོང་ནང་སྟོང་བར་སྟོང་ངོ་བོ་མཉམ། ། བློ་དང་ཡིད་ནི་ནམ་མཁའི་རང་བཞིན་འགྱུར། ། སྤྲུལ་པ་བྱེ་བ་ཕྲག་བརྒྱ་འབྱུང་བར་འགྱུར། ། ལུས་འདི་བོར་བས་ཆོག་པར་མ་དགོངས་ཏེ། །
ཇི་ལྟར་དུག་སྦྲུལ་ཁ་རླངས་འཁྱུགས་པས་ཀྱང༌། ། སྦྲུལ་དུ་མཐོང་སྙམ་སྐད་ངན་ཆེར་འདོན་ན། ། དྲན་པ་ཁ་རླངས་ལུས་ཀྱི་རྣམ་འཕྲུལ་ཡིན། ། རྨོངས་པས་མི་ཤེས་དེ་ལ་ལུས་ཞེས་རྟོག ། དུག་སྦྲུལ་རྐེ་བཅད་ལྟ་བུའི་ལུས་ཀྱི་རོ། ། འདི་ལ་བདག་པོ་འདུག་པར་ངས་མ་མཐོང༌། ། རོ་ལ་རོ་ཞེས་གང་ཞིག་ཁོ་བོ་སྨྲ། ། ཚིགས་སུ་བཅད་པ་ཉི་ཤུ་རྩ་ལྔ་པ་ས་ར་ཧའི་གདམས་པ་རྫོགས་སོ། ། ༄༅། །དོ་ཧ་མཛོད་ཅེས་བྱ་བ་ཕྱག་རྒྱ་ཆེན་པོའི་མན་ངག་བཞུགས་སོ། ། དཔལ་ས་ར་ཧས་མཛད།
༄༅། །རྒྱ་གར་སྐད་དུ། དོ་ཧ་ཀོ་ཥ་ནཱ་མ་མ་ཧཱ་མུ་དྲ་ཨུ་པ་དེ་ཤ ། བོད་སྐད་དུ། དོ་ཧ་མཛོད་ཅེས་བྱ་བ་ཕྱག་རྒྱ་ཆེན་པོའི་མན་ངག ། དཔལ་རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། ། ལྷན་ཅིག་སྐྱེས་པའི་ཡེ་ཤེས་ཆོས་ཀྱི་སྐུ་བདེ་བ་ཆེན་པོ་ལ་ཕྱག་འཚལ་ལོ། ། ཇི་ལྟར་དངོས་དང་དངོས་མེད་སྣང་སྟོང་དང༌། ། རྒྱུ་དང་མི་རྒྱུ་གཡོ་དང་མི་གཡོ་བ། ། ཐམས་ཅད་མ་ལུས་ནམ་མཁའི་རང་བཞིན་ལས། ། དུས་རྣམས་ཀུན་ཏུ་ནམ་ཡང་གཡོ་བ་མེད། །
ནམ་མཁའ་ནམ་མཁའ་ཞེས་ནི་རབ་བརྗོད་ཀྱང༌། ། ནམ་མཁའི་ངོ་བོ་ཅིར་ཡང་གྲུབ་པ་མེད། ། ཡོད་དང་མེད་དང་ཡོད་མིན་མེད་མིན་དང༌། ། དེ་ལས་གཞན་དུའང་མཚན་མའི་ཡུལ་ལས་འདས། ། དེ་ལྟར་ནམ་མཁའ་སེམས་དང་ཆོས་ཉིད་ལ། ། ཐ་དད་ཅུང་ཟད་ཡོད་པ་མ་ཡིན་ཏེ། ། ཐ་དད་མིང་ནི་གློ་བུར་བཏགས་པ་ཙམ། ། དེ་ལ་དོན་མེད་རྫུན་གྱི་ཚིག་ཏུ་ཟད། ། ཆོས་རྣམས་ཐམས་ཅད་རང་གི་སེམས་ཡིན་ཏེ། ། སེམས་ལས་མ་གཏོགས་ཆོས་གཞན་རྡུལ་ཙམ་མེད། །
གང་གིས་གདོད་ནས་སེམས་མེད་རྟོགས་པ་ཡིས། ། དུས་གསུམ་རྒྱལ་བའི་དགོངས་པ་དམ་པ་རྙེད། ། ཆོས་ཀྱི་ཟ་མ་ཏོག་ཅེས་ཡོངས་སུ་གདགས། ། དེ་ཡང་ལོགས་པའི་ཆོས་གཞན་མ་ཡིན་ཏེ། ། གདོད་ནས་ལྷན་ཅིག་སྐྱེས་པའི་རང་བཞིན་ནོ། ། དེ་ཡི་དེ་ཉིད་བསྟན་དུ་ཡོད་མིན་ཏེ། ། བརྗོད་དུ་མེད་པས་སུས་ཀྱང་གོ་བ་མེད། ། གལ་ཏེ་བདག་པོ་ཡོད་ན་ནོར་ཡོད་དེ། ། ཡེ་ནས་བདག་མེད་དེ་ལ་ཅི་ཞིག་ཡོད། ། སེམས་ཡོད་གྱུར་ན་ཆོས་ཀུན་ཡོད་རིགས་ཏེ། །
སེམས་མེད་པ་ལ་ཆོས་ཞིག་སུ་ཡིས་རྟོགས། ། སེམས་དང་ཆོས་སུ་སྣང་བ་ཐམས་ཅད་ནི། ། བཙལ་ན་མི་རྙེད་འཚོལ་མཁན་གང་ནས་མེད། ། མེད་པ་དུས་གསུམ་མ་སྐྱེས་མི་འགག་པས། ། དེ་ཉིད་གཞན་དུ་འགྱུར་བ་མེད་པ་ནི། ། རང་བཞིན་བདེ་བ་ཆེན་པོའི་གནས་ལུགས་ཡིན། ། དེ་ཕྱིར་སྣང་བ་ཐམས་ཅད་ཆོས་ཀྱི་སྐུ། ། འགྲོ་བ་སེམས་ཅན་རྣམས་ནི་སངས་རྒྱས་ཉིད། ། འདུ་བྱེད་ལས་ཀུན་ཡེ་ནས་ཆོས་ཀྱི་དབྱིངས། ། བརྟག་པའི་ཆོས་རྣམས་རི་བོང་རྭ་དང་འདྲ། །
ཀྱེ་མ་ཉི་མ་སྤྲིན་བྲལ་འོད་ཟེར་ཀུན་ཁྱབ་ཀྱང༌། ། མིག་མེད་རྣམས་ལ་མུན་པར་རྟག་ཏུ་སྣང༌། ལྷན་ཅིག་སྐྱེས་པས་ཀུན་ལ་ཁྱབ་གྱུར་ཀྱང༌། ། རྨོངས་པ་དག་ལ་དེ་ཉིད་ཤིན་ཏུ་རིང༌། ། འགྲོ་བ་རྣམས་ཀྱིས་སེམས་མེད་མ་རྟོགས་པས། ། བརྟགས་པའི་སེམས་ཀྱིས་སེམས་ཉིད་རབ་ཏུ་བཅིངས། ། ཇི་ལྟར་གདོན་གྱིས་བརླམས་པའི་སྨྱོན་པ་དག ། དབང་མེད་དོན་མེད་སྡུག་བསྔལ་བྱེད་པ་ལྟར། ། དངོས་འཛིན་རྣམ་རྟོག་གདོན་ཆེན་ཟིན་པ་ཡི། ། སྐྱེ་བོ་དོན་མེད་སྡུག་བསྔལ་འབའ་ཞིག་བྱེད། །
ཁ་ཅིག་བློ་ཡིས་དབྱེ་བས་རྨོངས་རྣམས་བཅིངས། ། བདག་པོ་ཁྱིམ་དུ་བཞག་ནས་གཞན་དུ་འཚོལ། ། ཁ་ཅིག་གཟུགས་བརྙན་དག་ལ་དོན་དུ་འཛིན། ། ཁ་ཅིག་རྩ་བ་བོར་ནས་ལོ་འདབ་འབྲེགས། ། ཇི་ལྟར་བྱས་ཀྱང་བསླུས་པ་མ་ཚོར་རོ། ། ཀྱེ་ཧོཿབྱིས་པ་རྣམས་ཀྱིས་དེ་ཉིད་མ་རིག་ཀྱང༌། ། དེ་ཉིད་ངང་ལས་གཡོ་མེད་ང་ཡིས་རྟོགས། ། ང་ཡིས་ང་ཡིར་ཐོག་མཐའ་ཤེས་གྱུར་པས། ། ང་ཡིས་ང་མཐོང་རང་ཉིད་གཅིག་པུར་ལུས། ། གཅིག་པོ་ཉིད་ལ་བལྟས་པས་གཅིག་མ་མཐོང༌། །
མཐོང་བྱ་མཐོང་བྱེད་བྲལ་བས་བརྗོད་དུ་མེད། ། བརྗོད་དུ་མེད་པ་སུ་ཡིས་གོ་བར་འགྱུར། ། གཉུག་མའི་ཡིད་ལ་གང་ཚེ་སྦྱངས་གྱུར་པ། ། དེ་ཚེ་རི་ཁྲོད་ང་ཡིས་རྟོགས་པར་འཇུག ། སེང་གེའི་འོ་མ་སྣོད་ངན་ཕལ་པར་མིན། ། ཇི་ལྟར་ནགས་ན་སེང་གེའི་ང་རོ་ཡིས། ། རི་དྭགས་ཕྲ་མོ་ཐམས་ཅད་སྐྲག་གྱུར་ཀྱང༌། ། རྨོངས་པ་ལོག་རྟོག་ཅན་རྣམས་སྐྲག་གྱུར་ཀྱང༌། ། སྐལ་ལྡན་རབ་ཏུ་དགའ་བས་སྤུ་ཟིང་བྱེད། ། ཀྱེ་ཧོཿ
མ་ཡེངས་སེམས་ཀྱིས་རང་གིས་རང་ལ་ལྟོས། ། རང་གི་དེ་ཉིད་རང་གིས་རྟོགས་གྱུར་ན། ། ཡེངས་པའི་སེམས་ཀྱང་ཕྱག་རྒྱ་ཆེན་པོར་འཆར། ། མཚན་མ་རང་གྲོལ་བདེ་བ་ཆེན་པོའི་ངང༌། ། རྨི་ལམ་དག་གི་བདེ་དང་སྡུག་བསྔལ་ཀུན། ། སད་པའི་དུས་ན་རང་བཞིན་མེད་པའི་ཕྱིར། ། རེ་དང་དོགས་པའི་བསམ་པས་ཀུན་བསླངས་ནས། ། དགག་དང་སྒྲུབ་པའི་བསམ་པ་སུ་ཞིག་བྱེད། ། འཁོར་དང་མྱ་ངན་འདས་པའི་ཆོས་རྣམས་ཀུན། ། དེ་ཉིད་མཐོང་བས་རང་བཞིན་མེད་པའི་ཕྱིར། །
རེ་དང་དོགས་པའི་བློ་ནི་ཟད་གྱུར་པས། ། སྤང་དང་བླང་བའི་འབད་རྩོལ་ཅི་བྱར་ཡོད། ། སྣང་གྲག་ཐམས་ཅད་སྒྱུ་མ་སྨིག་རྒྱུ་དང༌། ། གཟུགས་བརྙན་དང་མཚུངས་དངོས་པོ་མཚན་མ་མེད། ། སྒྱུ་མར་སྣང་མཁན་སེམས་ཉིད་ནམ་མཁའ་སྟེ། ། མཐའ་བྲལ་དབུས་མེད་སུས་ཀྱང་ཤེས་མི་འགྱུར། ། གངྒཱ་ལ་སོགས་ཆུ་ཀླུང་སྣ་ཚོགས་ཀྱང༌། ། བ་ཚྭ་ཅན་གྱི་རྒྱ་མཚོར་རོ་གཅིག་ལྟར། ། བརྟགས་པའི་སེམས་དང་སེམས་བྱུང་སྣ་ཚོགས་ཀུན། ། ཆོས་ཀྱི་དབྱིངས་སུ་རོ་གཅིག་ཤེས་པར་བྱོས། །
གང་ཞིག་ནམ་མཁའི་ཁམས་ནི་ཡོངས་བཙལ་ཀྱང༌། ། མཐའ་དང་དབུས་མེད་མཐོང་བ་ཡོངས་སུ་འགག ། དེ་བཞིན་སེམས་དང་ཆོས་ནི་ཡོངས་བཙལ་བས། ། སྙིང་པོ་རྡུལ་ཙམ་རྙེད་པར་མ་གྱུར་ཏེ། ། ཡོངས་སུ་འཚོལ་བའི་སེམས་ཀྱང་མི་དམིགས་པས། ། ཅི་ཡང་མ་མཐོང་བ་ཉིད་དེ་མཐོང་ཡིན། ། ཇི་ལྟར་གཟིངས་ལས་འཕུར་བའི་བྱ་རོག་ནི། ། ཕྱོགས་རྣམས་བསྐོར་ཞིང་སླར་ཡང་དེ་རུ་འབབས། ། འདོད་པའི་སེམས་ཀྱིས་རྟོག་པའི་རྗེས་བཅད་ཀྱང༌། ། དང་པོའི་སེམས་ཉིད་གཉུག་མ་ཉིད་དུ་འབབས། །
རྐྱེན་གྱིས་མི་འགུལ་རེ་བའི་ཡི་ཆད་པ། ། དོག་པའི་སྐུངས་ས་ཞིག་པས་རྡོ་རྗེ་སེམས། ། རྩ་བ་ཆོད་པའི་སེམས་ཉིད་ནམ་མཁའ་འདྲ། ། བསྒོམ་དུ་མེད་པས་ཡིད་ལ་མི་བྱ་སྟེ། ། ཐ་མལ་ཤེས་པས་རང་ལུགས་གཉུག་མ་ལ། ། བཅོས་མའི་དམིགས་པ་དག་གིས་མ་བསླད་དེ། ། རང་བཞིན་དག་པའི་སེམས་ལ་བཅོས་མི་དགོས། ། མ་བཟུང་མ་བཏང་རང་ག་ཉིད་དུ་ཞོག ། གལ་ཏེ་མ་རྟོགས་བློ་ལ་བསྒོམ་རྒྱུ་མེད། ། རྟོགས་པ་ཅན་ལ་བསྒོམ་བྱ་སྒོམ་བྱེད་མེད། །
ཇི་ལྟར་ནམ་མཁས་ནམ་མཁའ་དམིགས་སུ་མེད། ། དེ་ལྟར་སྟོང་པས་སྟོང་པ་བསྒོམ་དུ་མེད། ། གཉིས་མེད་ཤེས་པས་ཆུ་དང་འོ་མ་ལྟར། ། སྣ་ཚོགས་རོ་གཅིག་བདེ་ཆེན་རྒྱུན་ཆད་མེད། ། འདི་ལྟར་དུས་གསུམ་རྣམ་པ་ཐམས་ཅད་དུ། ། ཡིད་ལ་བྱར་མེད་མཐའ་བྲལ་གཉུག་མའི་ངང༌། ། དེ་ཉིད་སྐྱོང་ལ་བསྒོམ་ཞེས་ཐ་སྙད་གདགས། ། རླུང་ནི་མི་གཟུང་ཡིད་ནི་མི་བཅིང་བར། ། མ་བཅོས་ཤེས་པ་བུ་ཆུང་ལྟ་བུར་ཞོག ། དྲན་རྟོག་བྱུང་ན་དེ་ཉིད་རང་ལ་ལྟོས། །
ཆུ་དང་རླབས་གཉིས་ཐ་དད་མ་རྟོགས་ཤིག ། ཡིད་ལ་མི་བྱེད་ཕྱག་རྒྱ་ཆེན་པོ་ལ། ། བསྒོམ་རྒྱུ་རྡུལ་ཙམ་མེད་པས་མི་སྒོམ་སྟེ། ། བསྒོམ་མེད་དོན་དང་འབྲལ་མེད་བསྒོམ་པའི་མཆོག ། གཉིས་མེད་ལྷན་སྐྱེས་བདེ་བ་ཆེན་པོའི་རོ། ། ཇི་ལྟར་ཆུ་ལ་ཆུ་བཞག་རོ་གཅིག་ལྟར། ། ཇི་བཞིན་ངང་དུ་དེ་བཞིན་གནས་པའི་ཚེ། ། དམིགས་འཛིན་ཞེན་པའི་ཡིད་དེ་རབ་ཏུ་ཞི། ། ཀྱེ་ཧོཿགཉིས་མེད་གཉུག་མའི་རྣལ་འབྱོར་གང་དེ་ལ། ། སྤང་དང་བླང་བའི་དངོས་པོ་ཅི་ཞིག་ཡོད། །
ངས་ནི་ཆོས་ཀུན་མ་བཟུང་མ་བཏང་བས། ། བུ་ཁྱོད་འདི་གྱིས་བྱ་བར་མི་སྨྲའོ། ། ཇི་ལྟར་ནོར་བུར་དེ་དངོས་མེད་པ་ལྟར། ། རྣལ་འབྱོར་སྤྱོད་པར་དེ་དངོས་མེད་པ་སྟེ། ། འདུ་བྱེད་སྣ་ཚོགས་ཅལ་ཅོལ་གང་སྨྲས་ཀྱང༌། ། རྣལ་འབྱོར་སྤྱོད་པར་དེ་དངོས་མེད་པ་སྟེ། ། འདུ་བྱེད་སྣ་ཚོགས་ཅལ་ཅོལ་གང་སྨྲས་ཀྱང༌། ། རྣལ་འབྱོར་བློ་ནི་གཅིག་ལས་མི་འདའོ། ། གཅིག་ཉིད་ན་ནི་གཅིག་ཀྱང་ཡོད་མིན་པས། ། རྣམ་པ་སྣ་ཚོགས་རྩ་བ་བྲལ་གྱུར་ཏེ། །
སྨྱོན་པ་བཞིན་དུ་རྩིས་མེད་ཡིན་པ་ལ། ། བྱར་མེད་སྤྱོད་པ་བུ་ཆུང་བཞིན་དུ་གནས། ། ཨེ། སྲིད་པའི་འདམ་སྐྱེས་པདྨ་ལྟ་བུའི་སེམས། ། ཉེས་པ་གང་གིས་གང་ལ་གོས་པ་མེད། ། ཟ་ཞིང་འཐུང་ལ་གཉིས་སྤྲོད་བདེ་བ་དང༌། ། གལ་ཏེ་ལུས་སེམས་རབ་ཏུ་གདུངས་གྱུར་ཀྱང༌། ། རྣམ་པ་སྣ་ཚོགས་གང་ལ་སྤྱོད་གྱུར་པ། ། གང་གིས་མ་བཅིངས་མ་གྲོལ་གོས་པ་མེད། ། རྟོགས་པའི་རང་སྤྱོད་རྩིས་མེད་ངང་དེ་ནས། །
རྨོངས་པའི་འགྲོ་བ་ཉམ་ཐག་མངོན་གྱུར་ཚེ། ། མི་བཟོད་སྙིང་རྗེའི་ཤུགས་ཀྱིས་མཆི་མ་འབྱུང༌། ། བདག་གཞན་ལྡོག་ནས་ཕན་པ་ཉིད་ལ་འཇུག ། དོན་ལ་བརྟགས་ན་དམིགས་པ་གསུམ་བྲལ་བས། ། ཡང་དག་མ་ཡིན་རྨི་ལམ་སྒྱུ་འདྲ་སྟེ། ། ཆགས་ཐོགས་བྲལ་བས་དཀའ་ཞིང་སྐྱེ་མེད་པ། ། སྒྱུ་མ་མཁས་པས་སྒྱུ་མས་དོན་བྱེད་མཚུངས། ། གདོད་ནས་དག་པ་ནམ་མཁའི་རང་བཞིན་ལ། ། སྤང་དང་ཐོབ་པའི་དངོས་པོ་འགའ་ཡང་མེད། ། ཡིད་ལ་བྱར་མེད་ཕྱག་རྒྱ་ཆེན་པོ་ནི། །
འབྲས་བུ་གང་དུའང་རེ་བར་མ་བྱེད་ཅིག ། རེ་བའི་སེམས་ནི་གདོད་ནས་མ་སྐྱེས་པས། ། སྤང་དང་ཐོབ་པའི་དངོས་པོ་ཅི་ཞིག་ཡོད། ། གལ་ཏེ་གང་གིས་ཐོབ་པའི་དངོས་ཡོད་ན། ། བསྟེན་པའི་ཕྱག་རྒྱ་རྣམ་བཞིས་ཅི་ཞིག་བྱེད། ། ཇི་ལྟར་རི་དྭགས་འཁྲུལ་པས་གདུངས་པ་ཡིས། ། སྨིག་རྒྱུའི་ཆུ་ལ་རབ་ཏུ་རྒྱུག་པ་ལྟར། ། རྨོངས་པ་གང་ཞིག་འདོད་པས་རབ་གདུངས་པས། ། ཇི་ལྟར་འབད་ཀྱང་སླར་ནི་རིང་བར་འགྱུར། ། ཡེ་ནས་མ་སྐྱེས་རང་བཞིན་རྣམ་དག་པས། །
དེ་ལས་ཁྱད་པར་ཅུང་ཟད་ཡོད་མིན་ཏེ། ། བརྟགས་པའི་ཡིད་ནི་དབྱིངས་སུ་དག་གྱུར་པ། ། དེ་ལ་རྡོ་རྗེ་འཆང་ཞེས་བཏགས་པ་ཙམ། ། ཇི་ལྟར་ཨེ་ཐང་སྐམ་པོའི་སྨིག་རྒྱུ་དག ། ཆུར་སྣང་ཆུ་ནི་གཉིས་སུ་མེད་པ་ལྟར། ། གདོད་ནས་དག་པར་བརྟགས་པའི་ཡིད་སངས་པ། ། དེ་ལ་རྟག་ཆད་གཉིས་སུ་བརྗོད་དུ་མེད། ། ཡིད་བཞིན་ནོར་བུ་དཔག་བསམ་ཤིང་བཞིན་དུ། ། སྨོན་ལམ་དབང་གིས་རེ་བ་ཡོངས་སྐོང་བ། ། དེ་ཡང་འཇིག་རྟེན་ཐ་སྙད་ཀུན་རྫོབ་སྟེ། །
དམ་པའི་དོན་དུ་འགའ་ཡང་ཡོད་མ་ཡིན། ། དོ་ཧ་མཛོད་ཅེས་བྱ་བ་ཕྱག་རྒྱ་ཆེན་པོའི་མན་ངག་དཔལ་རི་ཁྲོད་པ་ཆེན་པོ་ས་ར་ཧའི་ཞལ་སྔ་ནས་མཛད་པ་རྫོགས་སོ། ། རྒྱ་གར་གྱི་མཁན་པོ་ཤྲཱི་བཻ་རོ་ཙ་ན་རཀྵི་ཏས་ དཔལ་རྣམ་པར་སྣང་མཛད་སྲུང་བས་ རང་འགྱུར་དུ་མཛད་པའོ། ། ༄༅། །དཔལ་ས་ར་ཧའི་ཚིགས་སུ་བཅད་པ་བཅུ་གཉིས་པའི་རྣམ་པར་བཤད་པ་བཞུགས་སོ། ། དཔལ་ས་ར་ཧས་མཛད། ༄༅། །སྙིང་པོའི་དེ་ཁོ་ན་ཉིད་མ་ལུས་པར་ཐུགས་སུ་ཆུད་ནས་དེའི་གཏམ་གྱིས་འགྲོ་བ་མཐའ་དག་སད་པར་མཛད་པ་དཔལ་ས་ར་ཧའི་ཞབས་ལ་ཕྱག་འཚལ་ལོ། ། རྗེ་བྲམ་ཟེ་ཆེན་པོ་ས་ར་ཧས་མཛད་པའི་ཚིགས་སུ་བཅད་པ་བཅུ་གཉིས་པ་ཞེས་བྱ་བ་འདི་ལ་གཞན་གྱིས་རྣམ་པར་བཤད་པའང་མ་མཐོང་ཞིང༌། བདག་ཉིད་ཀྱིས་ཀྱང་དཔྱིས་ཕྱིན་པར་ཤེས་པར་མ་གྱུར་མོད་ཀྱི། འོན་ཀྱང་ཇི་ཙམ་ཞིག་ཡིད་ལ་ཤར་བ་ཡི་གེར་བྲི་བར་བྱ་སྟེ། ཕྱི་ནས་ཇི་ལྟ་བ་བཞིན་དུ་རྟོགས་པར་གྱུར་ཅིག་སྙམ་པའི་སྨོན་པའི་སེམས་ཀྱིས་སོ། །
དེ་ལའང༌། རྒྱ་གར་སྐད་དུ། ཏཏྟ་དྭ་ད་ཤ་ཨུ་པ་དེ་ཤ་ག་ཤ་གཱ་ཐ། བོད་སྐད་དུ། དེ་ཁོ་ན་ཉིད་ཀྱི་མན་ངག་གི་ཚིགས་སུ་བཅད་པ་བཅུ་གཉིས་པ། ཞེས་བྱ་བ་ནི་བརྗོད་པར་བྱ་བ་དེ་ཁོ་ན་ཉིད་རྗོད་པར་བྱེད་པ་ཚིགས་སུ་བཅད་པ་བཅུ་གཉིས་ཀྱིས་བསྟན་ཞིང༌། དེའང་བླ་མའི་མན་ངག་ལས་བྱུང་བ་ཡིན་ཞེས་པ་སྟེ། དེ་ཁོ་ན་ཉིད་ནི་གསུང་རབ་དག་ལས་མང་དུ་བྱུང་ཡང་སེམས་ཅན་ནས་སངས་རྒྱས་ཀྱི་བར་དུ་སྤུ་རིས་འགྱུར་བ་མེད་པས་སྔ་མ་དེ་ཁོ་ན་དེ་བཞིན་དུ་ཕྱི་མ་རྣམས་ཀྱང་དེ་ཉིད་ཀྱི་ཚུལ་ཡིན་པའོ། ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། ཞེས་པ་ནི།
རྡོ་རྗེ་མི་ཕྱེད་ཅེས་བྱར་བརྗོད། ། སེམས་དཔའ་སྲིད་པ་གསུམ་གཅིག་པ། ། ཞེས་བྱ་བས་ཟུང་དུ་འཇུག་པ་ལ་དེ་སྐད་དུ་བརྗོད་པ་ཁོ་ནའོ། ། ད་ནི་གསུང་ཉིད་ལ་འཇུག་སྟེ། བྱང་ཆུབ་སེམས་ནི་ཞི་བ་སྟེ། ། དེ་ལ་གནས་པ་གང་ཡིན་པ། ། ནམ་མཁའ་བཞིན་དུ་ཞི་བར་འགྱུར། ། ཞེས་བྱ་བ་ནི་རྣམ་པར་སྣང་མཛད་མངོན་པར་བྱང་ཆུབ་པ་དང༌། དཔལ་གསང་བ་འདུས་པ་ལས་གསུངས་པའི་བྱང་ཆུབ་ཀྱི་སེམས་ནི་རྣམ་པ་གསུམ་སྟེ། གཤིས་སུ་གནས་པ་དང༌།
དེ་ལྟར་བསྒོམ་པ་དང༌། དེའི་འབྲས་བུའོ། ། དང་པོ་ནི། བྱང་ཆུབ་ཀྱི་སེམས་ནི་གདོད་མ་ནས་སྤྲོས་པ་ཐམས་ཅད་ཞི་བ་ཉིད་དོ། ། དེ་ལྟར་ཡིན་ནའང་སེམས་ཅན་རྣམས་ཀྱིས་མ་ཤེས་པས་འཁོར་བར་གྱུར་པའི་ཕྱིར་དེ་ལ་མཚན་མ་མེད་པའི་ཤེས་རབ་ཀྱིས་རིང་དུ་གནས་ཤིང་གོམས་པ་གང་ཡིན་པ་ནི་གཉིས་པའོ། ། དེའི་འབྲས་བུ་ནི། གདོད་མའི་སེམས་ནི་ཞི་བ་ཁོ་ན་ཡིན་པས་མཐར་ཡང་ནམ་མཁའ་བཞིན་དུ་མཚན་མ་མཐའ་དག་ཞི་བའི་ཆོས་སྐུར་འགྱུར་རོ། ། ལུས་ངག་ཡིད་ལས་བྱུང་བ་ཡི། ། དེ་ལ་ཅུང་ཟད་འགྱུར་བ་མེད། ། ཅེས་བྱ་བ་ནི་ལུས་དང༌།
ངག་དང༌། ཡིད་ལས་བྱུང་བའི་དགེ་བ་དང་མི་དགེ་བའི་ལས་རྣམས་ཀྱིས་སྲིད་པ་གསུམ་དུ་འཁོར་ཡང་སེམས་ཀྱི་ཆོས་ཉིད་དེ་ལས་འཕོ་འགྱུར་ཅུང་ཟད་ཀྱང་མེད་དེ། འཇིག་རྟེན་ཆགས་པ་དང་འཇིག་པས་ནམ་མཁའ་ལ་འགྱུར་བ་མེད་པ་བཞིན་ནོ། ། ཡང་དག་ཡེ་ཤེས་ལས་འདས་པས། ། རྣམ་པར་མི་རྟོག་ཞི་བར་འགྱུར། ། ཞེས་བྱ་བ་ནི། དེ་ཁོ་ན་ཉིད་ཤེས་རབ་ཀྱིས་བསྒོམ་པ་ནི་འཐད་ན། དེའང་ཚད་མ་གཉིས་ཀྱི་ལམ་ལ་བསྟེན་པར་བྱ་དགོས་སོ་སྙམ་ན། ཡང་དག་པའི་ཤེས་པ་རྣམ་པ་གཉིས་པོ་དེ་ལས་འདས་ཏེ། མངོན་སུམ་ནི་རང་ཉིད་སྒྲ་དོན་ཅན་གྱིས་རྟོགས་པ་མ་ཡིན་ཡང༌།
རྗེས་ཐོག་ཏུ་རྟོགས་པ་ཞིག་དྲངས་ནས་དེས་སྐྱེས་བུ་ཡུལ་ལ་འཇུག་པར་བྱེད་དགོས་ལ། རྗེས་སུ་དཔག་པ་ནི་རྟོག་པ་ཉིད་ཡིན་པའི་ཕྱིར་དང༌། འདིར་ནི་ཤེས་པ་གཉིས་པོ་དེ་ལས་འདས་ནས་རྣམ་པར་མི་རྟོག་པ་ཁོ་ནར་བསྒོམ་པ་ནི་ཞི་བའི་ཆོས་སྐུར་འགྱུར་རོ། ། རྟོག་པ་ཞི་བ་སངས་རྒྱས་ཉིད། ། དེ་ཉིད་རྣམ་པ་མཁྱེན་ཉིད་དོ། ། ཞེས་བྱ་བ་ནི། འབྲས་བུ་ཆོས་ཀྱི་སྐུ་ནི་རྟོག་པ་ཞི་བ་ཁོ་ན་ལ་བརྗོད་ལ། རྟོག་པའི་དྲི་མ་སངས་ཤིང་དེ་ཁོ་ན་ཉིད་ལ་བློ་རྒྱས་པའི་ཕྱིར་རོ། ། ཇི་ལྟར་རྒྱས་སྙམ་ན། རྟོག་པ་ཞི་བ་དེ་ལ་རྣམ་པ་ཀུན་ཞེས་བྱ་ལ།
ཤེས་པ་དེའི་ངོ་བོར་གྱུར་པས་འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད་མཁྱེན་པའི་ཕྱིར་ཏེ། བྱམས་པས། འདི་ཡི་དམིགས་པ་དངོས་མེད་དེ། ། བདག་པོ་དྲན་པ་ཡིན་པར་བཞེད། ། རྣམ་པ་ཞི་ཉིད་ཅེས་གསུངས་པ་ཡིན་ནོ། ། ཐོག་མ་མེད་པ་ནས་རྣམ་པར་རྟོག་པ་ཁོ་ནས་འཁོར་བར་བརྒྱུད་ན། རྟོག་པ་མེད་པའི་སེམས་ཉིད་ཅེས་བྱ་བ་དེ་གང་ཞིག་ན་ཡོད་ཅེ་ན། དངོས་པོ་དངོས་པོར་མཐོང་ནས་ནི། ། དེ་ལྟར་རྣམ་རྟོག་གང་བྱུང་བ། ། དེ་ནི་རྟོག་མེད་ཡེ་ཤེས་ཡིན། །
འགྲོ་བ་ཐ་དད་འཛིན་ཕྱིར་རོ། ། ཞེས་བྱ་བས་ལན་བཤད་དེ། བྱིས་པ་རྣམས་ཀྱིས་བུམ་པ་དང་སྣམ་བུ་ལ་སོགས་པའི་དངོས་པོ་དང༌། རི་དང༌། ཁྱིམ་དང༌། ཤིང་རྟ་ལ་སོགས་པའི་དངོས་པོ་རྣམས་མཐོང་ནས་ནི། དེ་ལྟར་དངོས་པོ་སོ་སོ་ལ་རྣམ་པར་རྟོག་པ་གང་ཞིག་འབྱུང་བ་དེ་དག་ནི་གློ་བུར་བ་ཡིན་ནོ་ཞེས་བྱ་ལ། དོན་དུ་ན་རྟོག་པ་མེད་པའི་ཡེ་ཤེས་ཡིན་ཏེ། ཏོག་རྩེ་པས། མིག་གི་རྣམ་ཤེས་རྟོག་པ་ཡི། །
གཉིས་མེད་ཡེ་ཤེས་ངོ་མཚར་ཆེ། ། ཞེས་བཤད་པ་ནི་དེ་ཡིན་ཏེ། ངོ་བོ་གཉིས་སུ་མེད་པའི་ཡེ་ཤེས་ཡིན་པ་ལ། རྣམ་པ་མ་རིག་པའི་བདག་ཉིད་ཅན་གྱི་རྟོག་པར་ཤར་བ་ལ་ངོ་མཚར་བའོ། ། ཤེས་པའི་ཡུལ་དུ་འགྲོ་བའི་ཕྱིར་དངོས་པོ་རྣམས་ལ་འགྲོ་བ་ཞེས་བྱ་ལ། དེ་རྣམ་པར་རྟོག་པས་འཛིན་པ་ན་སྐད་ཅིག་སོ་སོ་ལ་རང་རང་གི་ཡུལ་ཐ་དད་པ་རེ་འཛིན་པའི་ཕྱིར་དང༌། སྐད་ཅིག་དེ་ཉིད་ཀྱིས་ངོ་བོ་ལ་བལྟས་ནའང་ཅིའང་དམིགས་སུ་མེད་པའི་ཕྱིར་རོ། ། ཇི་ལྟར་ཤིན་ཏུ་ཕྲ་བའི་རྡུལ་བཀུག་ན་ཀྱོག་པོར་བྱ་མི་ནུས་པ་བཞིན་དུ། རྟོག་པའི་སྐད་ཅིག་མ་སོ་སོར་ཡང་བུམ་པ་ནི་ལེགས་སོ། ། ཞེས་བྱ་བ་ལྟ་བུའི་རྒྱུན་གྱིས་ཤེས་པར་ཇི་ལྟར་བྱ་བར་ནུས།
ཡང་ཇི་ལྟར། རྡུལ་དེའང་ཕྱོགས་ཆའི་དབྱེ་བ་ཡིས། ། ཕྱོགས་དབྱེའི་ཆ་ཤས་དང་བྲལ་ཕྱིར། ། མཁའ་བཞིན་དེ་ནས་རྡུལ་ཡང་མེད། ། ཅེས་གསུངས་པ་ལྟར། དཔྱད་ན་རྡུལ་ཡང་ནམ་མཁའ་དང་འདྲ་བར་རྡུལ་ཉིད་དུ་མི་འགྲུབ་པ་ལྟར། རྟོག་པའི་སྐད་ཅིག་དེ་ཉིད་ཀྱང་སྔ་ཕྱིའི་ཆ་ཕྱེ་ན་སྐད་ཅིག་གཅིག་ཏུ་མ་འགྲུབ་བོ། ། ཕྱི་རོལ་དུ་འཇིག་རྟེན་གྱི་ཁམས་ལ་ཆགས་འཇིག་རིམ་པ་མང་དུ་བྱུང་ཡང་ནམ་མཁའ་ལ་ནི་ཆགས་པ་དང་འཇིག་པའི་རིམ་པ་མེད་པ་དེ་བཞིན་དུ། སྙིང་པོའི་སེམས་ལའང་རྟོག་པ་དང་འདྲ་བའི་སྐྱེ་འཇིག་དང་འཕོ་འགྱུར་ཅུང་ཟད་ཀྱང་མེད་དོ། ། དངོས་པོ་ཀུན་གྱི་རང་བཞིན་ནི། །
ཐམས་ཅད་དུ་ནི་སོ་སོར་གནས། ། དེ་དག་ལ་ནི་ཁྱད་པར་དུ། ། ང་རྒྱལ་མེད་ཅིང་རྨོངས་པ་མེད། ། ཅེས་བྱ་བ་ནི་བུམ་སྣམ་ལ་སོགས་པའི་དངོས་པོ་ཀུན་གྱི་རང་བཞིན་བུམ་པ་ཟླུམ་པོ་དང༌། སྣམ་བུ་ཆུར་རིང་བར་གནས་པ་ལྟར་སོ་སོར་གནས་པ་ཁོ་ན་ཡིན་ལ། ཡུལ་དང་དུས་ཐམས་ཅད་དུའོ། ། དེ་བློས་རྣམ་པར་དཔྱད་ན་དངོས་པོ་རྣམས་ཁྱད་པར་དུ་ཕྱེ་བའི་ཚེ་རང་རང་གིས་བདག་ཏུ་གནས་པའི་ང་རྒྱལ་ཅུང་ཟད་ཀྱང་མེད་ཅིང༌། དེ་ལྟར་ཤེས་ན་ཐོ་ཡོར་ལ་མིར་གཟུང་བ་ལྟ་བུའི་རྨོངས་པའང་མེད་པར་འགྱུར་རོ། ། དངོས་པོའི་སྤྱི་ལ་བདག་མེད་ཀྱང༌། ཕྱོགས་གཅིག་པའི་རང་གི་མཚན་ཉིད་སོ་སོ་ལ་རང་གི་བདག་ཉིད་ངེས་པར་ཡོད་དམ་སྙམ་ན།
དེ་ཕྱོགས་ཕྱོགས་གཅིག་དངོས་པོ་ལ། ། བདག་ཏུ་འཛིན་པ་ཇི་ལྟར་ཡིན། ། དུད་འགྲོ་ལ་སོགས་རང་བཞིན་ནོ། ། ཞེས་བྱ་བ་གསུངས་ཏེ། བུམ་པ་ལྟ་བུ་དེའང་ཕྱོགས་སུ་ཕྱེ་ན་དེའི་ཕྱོགས་གཅིག་པ་རྡུལ་དག་གི་དངོས་པོ་ལ་མ་འདྲེས་པའི་བདག་ཏུ་འཛིན་པ་ཇི་ལྟར་འཐད་པ་ཡིན་ཏེ། དེའང་ཆར་དབྱེར་རུང་བའི་ཕྱིར་རོ། ། དེ་ལྟ་ན་བདག་ཏུ་འཛིན་པ་དེ་ནི་དུད་འགྲོ་ལ་སོགས་པ་ཤིན་ཏུ་རྨོངས་པ་རྣམས་ཀྱི་རང་བཞིན་གྱི་ཚུལ་ལོ། ། དེ་ལྟ་ན་བྲམ་ཟེ་ལ་སོགས་པ་ཕྱོགས་རེ་རེ་བར་འཛིན་ཞིང་རིག་བྱེད་ལ་བརྟེན་ནས་སྐྱེས་བུ་གཞན་དག་ལ་མེད་པའི་ཤེས་པ་དེའི་ཤེས་པ་ཕྱོགས་གཅིག་པ་དེས་ནི་གྲོལ་བར་མི་འགྱུར་ཏེ། ཕྱོགས་གཅིག་ཙམ་ལས་གང་བྱུང་བ། ། དེ་ཡི་ངོ་བོ་བཤད་པར་བྱ། །
ཡང་དག་སེམས་ཀྱིས་གཟུང་བར་བྱོས། ། ཞེས་གསུངས་ཏེ། ཕྱོགས་གཅིག་ཙམ་ལས་གང་བྱུང་བའི་ཤེས་པ་དེའི་ངོ་བོ་ཁོ་བོས་བཤད་པར་བྱའི། ཡང་དག་པའི་བློ་གྲོས་དང་ལྡན་པའི་སེམས་ཀྱིས་གཟུང་བར་བྱོས་ཤིག ། དེ་དག་བཤད་པའི་ཕྱིར་སྟག་ནི་ཞེས་བྱ་བ་ལ་སོགས་པ་སྨོས་ཏེ། དཔའ་བས་གཞན་ལ་མི་སྐྲག་ཀྱང་ནམ་མཁའ་ལས་ལྷུང་བར་གྱུར་པ་རྣམས་སྤང་བའི་ཕྱིར། སྟག་ནི་ཕུག་ན་གནས་པ་དང༌། དགུན་གྱི་དུས་སུ་ཉེ་བ་ན་བྲག་ལ་སོགས་པའི་སེར་གར་འདུག་སྟེ་གཉིད་ཀྱིས་ལོག་པས། སྦལ་པ་སྟོང་པ་ཆེན་པོ་དང༌། ། བྱི་ལ་བ་སྤུ་རེ་རེ་ནས་ལྡང་བ་ཤེས་པ་དང༌།
བ་ལང་ལ་སོགས་པས་ལུས་པོ་ཁོལ་བུར་སྤྲུག་ཤེས་པ་དང༌། སྦྲུལ་ལ་བཟའ་བ་མེད་པར་ཟླ་བ་དྲུག་གི་བར་དུ་གཉིད་ཀྱིས་ལོག་པ་དང༌། བྱ་རྣམས་མཁའ་ལ་འགྲོ་བ་དང༌། སྲིན་བུ་མེ་ཁྱེར་མཚན་མོ་འོད་འཕྲོ་བ་དང༌། རྔ་མོས་སྦྲུལ་རྣམས་འགུགས་པར་ནུས་པ་དང༌། རྨ་བྱ་ཟེར་ཡང་ཙུ་ཏ་ཀ་ཞེས་བྱ་བའི་བྱ་ས་ལས་འབབས་པའི་ཆུ་མི་འཐུངས་པས་སྐོམ་ལས་རྒྱལ་བ་དང༌། བུང་བས་དུག་གི་མེ་ཏོག་རྣམས་བྲོས་པས་ལུས་ལ་མི་གནོད་པ་དང༌། ཉ་འཛིན་པའི་ཆེད་དུ་ཆུ་བྱས་དབང་པོ་བསྡོམས་པས་ཆུའི་ནང་དུ་པདྨ་དཀར་པོ་ལྟ་བུར་བརྫུས་ཏེ་གནས་པ་དང༌། སེང་གེ་སུ་ལའང་འཇིགས་པ་མེད་པ་དང༌། འུག་པས་མཚན་མོར་མཐོང་བ་དང༌།
བྱ་རྒོད་ཀྱིས་རིན་པོ་ཆེ་གང་ན་གནས་རྟོགས་པ་དང༌། སྦྲུལ་གྱིས་འཕྲལ་དུ་དུག་ནི་བྱེད་པ་དང༌། རྨ་བྱས་དུག་རྣམས་ཟ་བས་ལུས་ལ་མི་གནོད་པ་དང༌། ངུར་པས་མ་འོངས་པ་ཤེས་པ་དང༌། ནེ་ཙོམ་འགའ་ཞིག་ཚིག་ལ་མཁས་པ་དང༌། སྦྲང་བུ་རིང་བ་ལུས་ཀྱི་སྨད་དམར་བ་ཞིག་གིས་བུ་ཁྱེར་ཏེ་ཚང་དུ་བསྐྱལ་ནས་རང་གིས་ཕྱིན་པའི་རྗེས་རྣམས་སྡུད་ཅིང་སྒོ་དེ་སས་བསུབས་ཏེ་མི་མངོན་པར་བྱེད་པ་དང༌། དུད་འགྲོ་ལ་སོགས་པ་གཞན་གྱིས་མ་བསྟན་ཡང་རང་གི་རིག་པས་འགྲོ་ཞིང་བླང་དོར་ཤེས་པ་དང༌། ངང་པས་ཆུ་དང་འོ་མ་འབྱེད་པ་དང༌། བུང་བའི་གཤོག་པའི་སྐད་ནི་ཤིན་ཏུ་སྙན་ཏེ་གླུ་ལ་མཁས་པ་དང་འདྲ་བ་དང༌། ཆུ་སྐྱར་རང་གི་མཆི་མ་ལྷུང་བཅུག་ནས་སེམས་ཅན་དེ་འཛིན་པ་དང༌།
སྦྲུལ་གྱི་མིག་གིས་སྒྲ་ཐོས་པ་དང༌། རི་དྭགས་ལྟེ་བ་ལས་ནི་གླ་རྩི་འབྱུང་བ་དང༌། གུ་ནས་ནི་མིག་གིས་དྲི་སྣོམ་ཐུབ་པ་དང༌། ཆུའི་ནང་ན་གནས་པའི་ཉ་སྲོག་དང་རྩོལ་བ་འགོག་པར་བྱེད་པས་ཆུས་བརྣང་བར་མི་འགྱུར་ཡང༌། གཞན་ལ་མེད་པའི་སོ་སོའི་ཡོན་ཏན་དང་ཤེས་པ་ཕྲ་མོ་རྣམས་ཀྱིས་གྲོལ་བར་མི་འགྱུར་བ་བཞིན་དུ། ཁྲོ་བ་དང་བཅས་པས་ངང་ཚུལ་ངན་ཞིང་རང་གི་གཞུང་ཙམ་རྗེས་སུ་བཟླས་པའི་བྲམ་ཟེས་གྲོལ་བ་རྙེད་ན། དེ་རྣམས་ཀྱི་ཤེས་པས་ཡེ་ཤེས་མཆོག་ཏུ་ཐལ་བར་འགྱུར་རོ། ། ངག་བསྡུ་ན། སྟག་ལ་སོགས་པའི་སྲོག་ཆགས་ཀུན། ། སྔ་མའི་བག་ཆགས་ལས་བྱུང་བས། །
རང་བཞིན་ཡོན་ཏན་འབྱུང་བར་འགྱུར། ། དེ་དག་འཇིག་རྟེན་ཡེ་ཤེས་ཅན། ། དཀའ་ཐུབ་མ་ཡིན་གྲོལ་བ་མིན། ། སྔ་མའི་བག་ཆགས་ལས་བྱུང་བས། ། དེ་དག་སོ་སོར་གནས་པ་ཡིན། ། ཞེས་གསུངས་ཏེ། སྟག་ལ་སོགས་པ་ཤེས་པ་ཕྲ་མོས་གྲོལ་བ་མ་ཡིན་པ་བཞིན་དུ། བྲམ་ཟེའང་ཤེས་པ་ཕྲ་མོས་གྲོལ་བ་མ་ཡིན་ལ། སྦྲུལ་གྱིས་ཟླ་བ་དྲུག་ཏུ་ཟས་མ་ཟོས་ཀྱང་གྲོལ་བ་མ་ཡིན་པ་བཞིན་དུ། དཀའ་ཐུབ་ཀྱིས་ཀྱང་བྲམ་ཟེ་གྲོལ་བ་མ་ཡིན་ཏེ།
འཁོར་བ་ལས་གྲོལ་བར་འདོད་ན་དེ་ཁོ་ན་ཉིད་མཁྱེན་པའི་བླ་མ་བཙལ་བར་བྱ་དགོས་སོ། ། དེ་ལྟ་བས་ན། དེ་ཙམ་ཡེ་ཤེས་ཡིན་ན་ནི། ། དུད་འགྲོ་རྣམས་ཀྱང་གྲོལ་བར་འགྱུར། ། དེ་ལྟར་ཤེས་ཏེ་ཞེན་སྤངས་ནས། ། ཡང་དག་ཡེ་ཤེས་སྤྱད་པར་བྱ། ། གང་གིས་ཡེ་ཤེས་དམ་པ་དང༌། ། དངོས་གྲུབ་དམ་པ་རྣམས་ལ་དོ་ཧ་གསུམ་དང༌། བདག་བྱིན་གྱིས་བརླབ་པ་དང༌། ཚིགས་སུ་བཅད་པ་བཅུ་གཉིས་པ་འདི་རྣམས་ལ་ས་ར་ཧའི་ཆོས་ལྔ་ཞེས་གྲགས་པར་སྣང་བས།
དོ་ཧ་གསུམ་གྱི་བརྡ་ལ་གླེན་པའི་ཕྱིར་མི་ཤེས་བཞིན་དུ་འདིའི་བཤད་པ་བྲིས་པ་ཡིན་པས་མཁས་པ་རྣམས་ལ་བཟོད་པར་གསོལ་ལོ། ། ཤུ་བྷཾ། བདེ་ལེགས་སུ་གྱུར་ཅིག་སྭཱ་ཧཱ། །
༄༅། །ཀ་ཁའི་དོ་ཧ་ཞེས་བྱ་བ་བཞུགས་སོ། ། དཔལ་ས་ར་ཧས་མཛད། ༄༅། །རྒྱ་གར་སྐད་དུ། ཀ་ཁ་སྱ་དོ་ཧ་ནཱ་མ། བོད་སྐད་དུ། ཀ་ཁའི་དོ་ཧ་ཞེས་བྱ་བ། བཅོམ་ལྡན་འདས་དཔལ་ཧེ་རུ་ཀ་ལ་ཕྱག་འཚལ་ལོ། །
ཀ་ནི་ཡུམ་གྱི་པདྨའི་ནང་ན་གནས་པ་འདི་ཡིན་ཏེ། ། ལུས་ནི་རྣམ་པར་བཅིངས་ཤིང་བཅིངས་ཤིང་བདུད་རྩི་འཛག ། མགུལ་ནས་འཁྱུད་པའི་ཌོམྦི་གཞོན་ནུ་མ། ། ག་བུར་འཛག་ཅིང་འདི་ནི་དཔྱིད་ཀའི་ཡལ་ག་ཡིན། ། ཁ་ནི་ནམ་མཁར་གནས་པ་དཔྲལ་བའི་སྟོང་པ་སྟེ། ། དགེ་དང་མི་དགེས་མ་གོས་གཅེར་བུ་ལ། ། ཟ་ཞིང་འཐུངས་ཀྱང་མྱ་ངན་འདས་ལ་གནས། ། རྣལ་འབྱོར་གཅེར་བུར་བཟུང་ནས་ཤིན་ཏུ་དགའ། ། ག་ནི་ནམ་མཁའ་དག་གིས་ཁྱབ་ཅིང་བརྟན་པར་གྱུར་པ་ཡི། ། ནམ་མཁའ་འཇོ་ཞིང་འཇོ་ཞིང་ཆུ་ནི་འཐུང་བར་བྱེད། །
གངྒཱ་ཡ་མུན་གཉིས་ནི་ལེགས་པར་འཆིང༌། ། སྲིད་ལ་བརྟེན་ཏེ་འགྲོ་འོང་འཆད་པར་འགྱུར། ། གྷ་ནི་དྲིལ་བུའི་སྒྲ་ཡིས་དཔལ་ལྡན་ཧེ་རུ་ཀ་ནི་མཉེས། ། བདག་མེད་མ་ཡིས་མགུལ་ནས་ཡང་དང་ཡང་དུ་འཁྱུད། ། རྣལ་འབྱོར་མ་ཡི་རླུང་རྣམས་ཡང་ནས་ཡང་དུ་འཕོ། ། ཁྱིམ་བདག་མོ་ནི་གཉུག་མའི་ཡིད་ཀྱི་ངང་ལས་འཕྲོ། ། ང་ནི་གཉུག་མའི་རང་བཞིན་རང་བཞིན་གྱིས་ནི་སྟོང༌། ། གཉུག་མའི་ཁྱིམ་བདག་མོ་ལས་དགེ་དང་མི་དགེ་མི་འཕྲོ་ཞིང༌། ། རྒྱུན་དུ་རྣལ་འབྱོར་པས་ནི་བདེ་བར་བྱེད་ནུས་ན། ། ནུབ་མོའི་མུན་པ་ཆད་ནས་འོད་གསལ་སྟོང་པར་འགྱུར། །
ཙ་ནི་དགའ་བ་བཞི་ནི་འདི་དང་ཡང་དག་ལྡན། ། ཀྱེ་ཧོཿམཐའ་བཞི་དང་ནི་བྲལ་བའི་སེམས་ཟུང་ཞིག ། སྐད་ཅིག་བཞི་ནི་ཡང་དག་བླ་མའི་གསུང་ལས་གོ་བར་གྱིས། ། ཐིག་ལེ་བཞི་ནི་རྨོངས་པའི་བག་ཆགས་ཀྱིས་ནི་མི་ཤེས་པའོ། ། ཚ་ནི་དབང་པོ་སྤོངས་ལ་དག་པའི་རང་བཞིན་གྱིས། ། འདོད་ཡོན་དང་ནི་དངོས་དང་དངོས་མེད་སྤོངས། ། ཅལ་ཅོལ་གཏམ་རྣམས་དོར་ཞིང་འདི་རྣམས་ཀྱི། ། རོ་འདི་ཐོང་ལ་ནམ་མཁའ་ལ་ནི་ལོངས་སྤྱོད་གྱིས། ། ཛ་ནི་སྐྱེ་དང་རྒ་དང་འཆི་བ་མེད་པའི་ནམ་མཁའ་ཡིན། ། གང་དང་གང་དུ་བལྟས་ཀྱང་དེ་དང་དེ་རུ་ནམ་མཁའོ། །
ཇི་ལྟར་གནས་པ་དེ་ལྟར་དེ་ནི་དེ་ཉིད་དོ། ། ཇི་ལྟར་མཐོང་བ་དེ་ལྟར་དེ་ནི་དོན་དམ་མོ། ། ཛྷ་ནི་མེ་ཏོག་མང་པོའི་ས་བོན་ཇི་ལྟར་བསྟེན་པ་དང༌། ། དེ་ལྟར་སྣ་ཚོགས་ཀྱིས་ནི་ཕུང་པོ་གྲུབ་པ་ཡིན། ། སྣ་ཡིས་སྦྲང་རྩི་དང་ནི་མར་གཉིས་འཐུང་ནུས་ན། ། ཡུན་རིང་དུས་དག་འཚོ་བ་ལ་ནི་ཐེ་ཆོམ་མེད། ། སྐབས་འདིར་ཉ་ཡིག་གིས་དྲངས་པའི་ཚིགས་བཅད་གཅིག་མེད་པ་འདི་འགྲེལ་པར་ཡང༌། ཉ་ནི་ང་དང་མཚུངས་སོ། ། ཞེས་པ་ཙམ་ལས་མ་བྱུང་ངོ༌། ། ཊ་ནི་ཀྱེ་ཧོཿཡང་དག་བླ་མའི་གསུང་གིས་ཐིག་ལེ་ཕབ། །
ས་གཞི་འགུལ་བས་ནམ་མཁའ་ལས་ནི་ཐིག་ལེ་འཛག ། ལམ་ལོག་ཅལ་ཅོལ་མ་བྱེད་ཀྱེ་ཧོཿརྣལ་འབྱོར་པ། ། ཁྱོད་ཀྱིས་ཅལ་ཅོལ་གྱིས་ནི་ལྷན་སྐྱེས་མི་རྟོགས་སོ། ། ཋ་ཋའི་སྒྲས་ནི་སྔགས་རྣམས་ཐམས་ཅད་བརྗོད་པ་དང༌། ། ཋ་ཡི་ཡི་གེ་བླངས་ནས་གནས་འཐོབ་ཅིང༌། ། ཚུལ་བཞིན་ལོང་དང་ཏིང་ངེ་འཛིན་ནི་འཕོ་བར་འགྱུར། ། ཡང་དག་བླ་མས་ནམ་མཁའ་གོ་བས་བྱང་ཆུབ་ཡིན། ། ཌ་ནི་སྔགས་རྣམས་བརྗོད་ཅིང་ཌོམྦྷི་ལོང༌། ། གཏུམ་མོས་བསྲེག་ཅིང་ཆུ་རྣམས་འཛག་པར་འགྱུར། ། ཌ་མ་རུ་ནི་ཨ་ན་ཧ་ཡི་སྐད་དུ་གྲག །
ཌ་མ་རུ་དེ་བཟུང་ན་རྣལ་འབྱོར་མ་སྒྲ་ཡིན། ། ཌྷ་ནི་རིལ་བ་འཕོ་བས་རྣམ་པ་གཅིག་ཏུ་ཁྱབ་པར་འགྱུར། ། སེམས་ནི་འཕོ་བས་ལྷན་ཅིག་སྐྱེས་པའང་མཆོག་ཏུ་འགྱུར། ། དབང་པོ་ལྔ་ཡང་འཕོ་ཞིང་ལྷན་སྐྱེས་དེར་ཞུགས་སོ། ། གབ་པའི་ཁྱིམ་བདག་མོ་ནི་དངོས་པོར་ཅིར་ཡང་མི་མཐོང་ངོ༌། ། ཎ་ནི་གཉུག་མའི་རང་བཞིན་རང་བཞིན་གྱིས་ནི་སྟོང༌། ། གཉུག་མའི་ཡིད་ནི་གོ་ན་དགེ་དང་མི་དགེས་མི་གོས་ཤིང༌། ། གཉུག་མའི་ཁྱིམ་བདག་མོ་ནི་ལྷན་ཅིག་སྐྱེས་པས་བངས་པར་འགྱུར། ། རྒྱུན་དུ་བསྟེན་ན་སྐྱེ་ཤི་དང་ནི་འཆིང་བར་འགྱུར་བ་མེད། ། ཏ་ནི་སྐུ་གསུམ་གཞུང་གསུམ་གསུམ་ལ་བརྟེན་ནས་ཤེས་པར་གྱིས། །
ཡི་གེ་གསུམ་ནི་ས་ར་ཧ་ཡི་ཚིག་ལ་བརྟེན་ཏེ་བསྒོམ། ། སེམས་ནི་མཉམ་པ་ཉིད་ཀྱི་བསམ་གཏན་གྱིས། ། དེ་ཉིད་བལྟ་ཡི་བཤད་པས་ཅི་ཞིག་བྱ། ། ཐ་ནི་ནམ་མཁའི་ཟླ་བ་ཅན་ཡིན་བརྟན་པར་གྱིས། ། གནས་རྣམས་བོར་ན་ལེགས་པའི་ལས་སུ་ཇི་ལྟར་འགྱུར། ། གནས་སུ་བརྟན་པར་བྱས་ན་རླུང་གིས་སྐེམས་པར་འགྱུར། ། བརྟན་པོར་གནས་པར་གྱུར་ན་ཚེ་ནི་འཕེལ་བར་འགྱུར། ། ད་ནི་ས་ར་ཧ་ཡི་ཚིག་གིས་ཐམས་ཅད་བསྲེག་དང་འཆི་མེད་འགྱུར། ། འོ་མ་གཉིས་ཀྱིས་བདེ་མཆོག་དེ་ལ་ཁྲུས་གྱིས་ཤིག ། ཐིག་ལེ་གཉིས་ནི་ཤེས་ན་དག་པའི་རང་བཞིན་ཡིན། །
སྡུག་བསྔལ་གདུག་པ་ཅན་ནི་དངོས་དང་དངོས་མེད་མེད། ། དྷ་ནི་དྷ་ཡི་རང་བཞིན་འཁྲུ་བཤལ་བྱེད་ཅིང་གནས། ། བཀྲུ་བཤལ་བྱེད་ཀྱང་མ་མཐོང་གང་དུ་ཞུགས་ནས་སོང༌། ། ཁྲུས་མཁན་མོ་ནི་ས་ར་ཧ་ཡི་ཚིག་གིས་ལོང༌། ། གཡོ་སྒྱུའི་སྦྱོར་བ་ནམ་མཁའི་རང་བཞིན་དུ་ནི་གྱིས། ། ན་ནི་སྣ་ཚོགས་ཚུལ་གྱིས་ལེགས་པར་གཅིག་ཏུ་འཕོ། ། འཇིག་རྟེན་པ་རྣམས་མ་གོ་བས་ན་སྣ་ཚོགས་སྨྲ། ། གང་ཕྱིར་འཇིགས་པ་མེད་པ་དེ་ཕྱིར་ཤོ་གམ་འཇལ། ། སྲིད་མེད་མྱ་ངན་འདས་མེད་གཞན་ཡང་མེད་པ་ཡིན། ། པ་ནི་བདུད་རྩི་ལྔ་ནི་སྣ་རུ་བླུག་པར་བྱ། །
པདྨ་རྡོ་རྗེ་སྦྱར་ཞིང་སྦྱར་ཞིང་མཉམ་ཉིད་འགྲུབ། ། མེ་ཏོག་པདྨས་རྡོ་རྗེ་གདན་ནི་མཆོད་པར་གྱིས། ། པདྨའི་དེ་ཉིད་མི་ཤེས་བདེ་ཆེན་རྒྱལ་པོ་མིན། ། ཕ་ནི་སྤྲོ་ཞིང་སྡུད་པའི་སེམས་འདི་ནམ་མཁའ་ལྟ་བུ་ཡིན། ། སྤྲོ་བས་མི་མཐོང་ཡང་ནི་ནམ་མཁའ་ལྟ་བུར་འདོད། ། ཧཱུྃ་གི་སྒྲ་དང་ཕཊ་ཀྱི་སྒྲ་ནི་ཇི་ལྟར་འཕྲོ། ། འདི་ལྟར་དཔག་བསམ་ལྗོན་ཤིང་སྡོང་པོ་བཞིན་དུ་འཕྲོ། ། བ་ནི་ནགས་ཀྱི་ཚངས་པའི་མེ་ཏོག་ཁ་ཟུམ་བྱེ་བའི་རྫིང་རྣམས་འཛིན། ། ཐེག་ཅིང་ཡིད་འོང་འདོད་པའི་འབྲས་བུ་དཔྱིད་ཀའི་ཡལ་ག་བཞིན། ། དབང་དུ་སྡུད་ཅིང་ལེགས་པའི་གར་ནི་ནན་ཏན་བྱེད། །
འགྲོ་འདུག་བྱེད་པའི་རྣལ་འབྱོར་མ་ནི་རང་གི་ལུས་ལ་བླངས། ། བྷ་ནི་བྷ་ག་ཉིད་ནི་བྷ་གའི་རང་བཞིན་སྟོང་པར་གནས། ། དེ་ནི་དགེ་དང་མི་དགེ་མེད་པར་མདའ་བསྣུན་ང་ཡིས་སྨྲས། ། བླ་མའི་གསུང་གིས་འདོད་ཡོན་ལྔ་ལ་ཟོ། ། འཁྲུལ་པར་མ་བྱེད་སེམས་ཉིད་འདི་ནི་ནམ་མཁའ་ཡིན། ། མ་ནི་ནན་ཏན་གྱིས་ནི་ཡང་དང་ཡང་དུ་ཆང་འཛག་ཅིང༌། ། དཔལ་ལྡན་བླ་མས་བསྟན་པའི་རྩ་བ་གོ་བར་གྱིས། ། གལ་ཏེ་རྩ་བའི་བློ་དང་སེམས་ནི་གཅིག་ཏུ་བྱེད་ནུས་ན། ། སེམས་ནི་ཤི་ཞིང་འཆད་པར་འགྱུར་བས་རང་བཞིན་གཅིག་ཡིན་ནོ། ། ཡ་ནི་གང་ཚེ་ནཱ་ད་དང་ནི་ཐིག་ལེ་འདིར་འདྲེས་ནས། །
རྣལ་འབྱོར་མ་ཡི་སྒྲ་ཡིས་དེ་ཚེ་ལྷན་ཅིག་སྐྱེས་པར་རྟོགས། ། ཇི་ལྟར་རང་གར་གནས་པ་དེ་ནི་དེ་བཞིན་དུ་ནི་བསྟེན། ། སྐྱེ་ཤི་གཉིས་ཀྱིས་འཇིག་པ་མེད་པ་འཐོབ་པར་འགྱུར། ། ར་ནི་ཉི་མ་ཟླ་བའི་ཐིག་ལེ་ནམ་མཁའ་བཞིན་དུ་ཤི་བ་མེད། ། ཉི་མ་གང་ན་བདེ་བ་ཆེན་པོའི་ཚུལ་ནི་ཤིན་ཏུ་མཛེས། ། ར་ས་ནཱ་ནི་ཐིག་ལེས་ཐིག་ལེ་ཕོབ། ། ཉིན་དང་མཚན་དུ་གཉུག་མའི་ཡིད་ཀྱི་ངང་དུ་སོད། ། ལ་ནི་ཀྱེ་ཧོཿརླུང་གི་ཁྱིམ་བདག་མོ་དེ་ཁྱིམ་ནང་ཡོང༌། ། ནཱ་ད་ཐིག་ལེར་ལོང་ཞིག་ཆོས་ནི་ཟག་མེད་ཉིད་ཡིན་ནོ། ། ལ་ལ་ནཱ་དང་ར་ས་ནཱ་བཅས་ཨ་ཝ་དྷཱུ་ཏཱིའི་རྩ་ནང་ནས། །
ཐིག་ལེ་འཛག་པ་དེ་ཉིད་ཤིན་ཏུ་ངོ་མཚར་ཕྱིར་ནི་འཐུང༌། ། ཝ་ནི་ཆུ་ཡི་མཆོག་ནི་རོལ་པས་འཐུངས་ཤིག་ཀྱེ། ། རྡོ་རྗེ་རྣལ་འབྱོར་མ་ནི་རོལ་པས་འཕྲོ། ། གང་ཚེ་དཔལ་མོ་རྣལ་འབྱོར་མ་ནི་ལྷན་ཅིག་སྐྱེས་པས་མཉེས། ། དེ་ཡི་ཚེ་ན་ཌ་མ་རུ་ནི་ཨ་ན་ཧ་ཡི་སྐད་དུ་གྲག ། ཤ་ནི་རང་བཞིན་གྱིས་ནི་ལྷུན་གྲུབ་ཨ་ན་ཧ་ཡི་སྒྲས། ། ཐིག་ལེ་འཛག་པ་གང་ཞིག་རྣལ་འབྱོར་མ་ཡི་མགོན། ། ས་ར་ཧ་ཡི་ཚིག་གིས་བསིལ་བའི་སྒྲར་ནི་བྱ། ། ནམ་མཁའ་འཇོ་ཞིང་འཇོ་ཞིང་ཐིག་ལེ་ཕོབ་ལ་འཐུངས། ། ཥ་ནི་གང་ཚེ་ལྷན་ཅིག་སྐྱེས་པ་མཆོག་གིས་མཉེས། །
དེ་ཚེ་རང་དང་གཞན་གྱི་བག་ཆགས་འགག ། མཉམ་དང་མི་མཉམ་རྣལ་འབྱོར་མ་ནི་གྲུབ་པར་ཐེ་ཚོམ་མེད། ། ཀྱེ་ཧོཿམདའ་བསྣུན་ང་ནི་འདི་ལ་ཐེ་ཚོམ་མེད་ཅེས་སྨྲ། ། ས་ནི་དངོས་པོ་འདི་ཀུན་དངོས་པོ་མེད་པར་མཉམ། ། འཁྲུལ་པས་སྟོང་པ་སྙིང་རྗེ་མ་བཏང་ངོ༌། ། ལྷན་ཅིག་སྐྱེས་པའི་དགའ་བས་རྟག་ཏུ་མཉེས། ། ལྷན་སྐྱེས་མཆོག་འདི་གང་གིས་ཀྱང་ནི་འཆིང་མི་ནུས། ། ཧ་ནི་ཀྱེ་ཧོཿབཞད་པའམ་རྩེ་བ་སྣ་ཚོགས་ཀྱིས་ནི་ཚིམ། ། ཀྱེ་ཧོཿརྨོངས་པ་འཕྲོག་ཅིང་བཀང་ཡང་དགའ་བ་མེད། ། གང་ཚེ་ལུས་ལ་དབང་ཕྱུག་མདོག་མེད་ཆིངས་ཤིག་དང༌། །
རོལ་པས་དེ་ཚེ་བླ་མེད་ལེགས་པར་འགྲུབ་པར་འགྱུར། ། ཀྵ་ནི་ཡུལ་དུ་ལྷུང་ན་བྱང་ཆུབ་སེམས་ནི་ཆུད་ཟོས་ཤིང༌། ། ཀྵ་ཀྵའི་སྒྲས་ནི་རྒྱ་མཚོ་དག་ཀྱང་སྐེམས་ནུས་ན། ། འདི་ནི་རྩུབ་མོའི་བདར་བཞིན་ཏིང་འཛིན་རྣོན་པོས་དགའ་བར་འགྱུར། ། ཀྱེ་ཧོཿགཅེར་བུས་ཐམས་ཅད་བསླུ་བར་ངེས་པར་ཐེ་ཚོམ་མེད། ། ཀ་ཁའི་དོ་ཧ་ཞེས་བྱ་བ་རྣལ་འབྱོར་གྱི་དབང་ཕྱུག་ཆེན་པོ་དཔལ་བྲམ་ཟེ་ས་ར་ཧའི་ཞལ་སྔ་ནས་གསུངས་པ་རྫོགས་སོ། ། ཡུལ་ཀོ་ས་ལའི་རྣལ་འབྱོར་པ་ཆེན་པོ་ཙ་ཧ་ནའི་རྒྱལ་པོའི་རིགས་ལས་སྐུ་འཁྲུངས་པ་བཻ་རོ་ཙ་ན་བཛྲའི་ཞལ་སྔ་ནས་རང་འགྱུར་དུ་མཛད་པའོ། ། ༄༅། །ཀ་ཁའི་དོ་ཧའི་བཤད་པ་བཞུགས་སོ། ། དཔལ་ས་ར་ཧས་མཛད། ༄༅། །རྒྱ་གར་སྐད་དུ།
ཀ་ཁ་སྱ་ཧ་ལ་དོ་ཧ་ཏི་པ་ན། བོད་སྐད་དུ། ཀ་ཁའི་དོ་ཧའི་བཤད་པ་བྲི་བར། དཔལ་ཧེ་རུ་ཀ་ལ་ཕྱག་འཚལ་ལོ། ། ཀ་ནི་ཡུམ་གྱི་པདྨའི་ནང་ན་གནས་པ་འདི་ཡིན་ཏེ། ། ཞེས་པ་ལ། ཀ་སྟེ། ཀ་མ་ལ་ནི་པདྨ་སྟེ། ཡུམ་གྱིའོ། ། དེ་ན་གནས་པའི་ཀ་ཡིག་ནི་ཀ་ཀུ་ལི་ཤ་ན་རྡོ་རྗེ་སྟེ།
རྡོ་རྗེ་དང་པདྨ་མཉམ་པར་སྦྱོར་བའོ། ། ཀ་ཀ་ནི་ཀ་ཡ་ན་ལུས་ཏེ། ཐབས་དང་ཤེས་རབ་གཉིས་ཀྱི་ལུས་སོ། ། བཅིངས་པ་ནི་འཁྱུད་པ་ལ་སོགས་པའོ། ། བདུད་རྩི་འཛག་ཅེས་པ་ནི་དེའི་སྟོབས་ཀྱིས་རི་བོང་ཅན་འཛག་པའོ། ། གང་གིས་ཤེ་ན། ཌོམྦི་ནཱིའི་གཞོན་ནུ་མ་སྟེ། གཡུང་མོའོ། ། དེའང་གཡུང་མོ་ནི་ཕྱི་ལྟར་ན་ལྷ་མོའོ། ། ནང་ལྟར་ན་གཡུང་མོ་ནི་ཤེས་རབ་ཀྱི་ཆའོ། །
འཁྱུད་པ་ནི་ཐབས་དང་ཤེས་རབ་གཉིས་སུ་མེད་པའོ། ། ཀ་ནི་ཀ་པུ་ར་ན་ག་བུར་ཏེ། ། བྱང་ཆུབ་ཀྱི་སེམས་དགའ་བ་བཞིའི་རང་བཞིན་ལ་བྱ། འཛག་པ་ནི་རྒྱུན་དུ་དགའ་བ་བཞིའི་བདེ་བ་དང་མི་འབྲལ་བའོ། ། དེའི་དུས་སུ་དཔྱིད་ཀའི་ཡལ་ག་ནི་དཔེར་ན་དཔྱིད་ཀྱི་དུས་སུ་ལྗོན་ཤིང་ལ་ཡལ་ག་དང༌། ལོ་མ་དང༌། མེ་ཏོག་རྒྱས་པས་སེམས་ཅན་རྣམ་དགའ་བ་སྐྱེ་བ་ལྟར། འདིར་རྣལ་འབྱོར་པའི་རྒྱུད་ལ་དགའ་བ་བཞིའི་མཐར་ལྷན་ཅིག་སྐྱེས་པའི་དགའ་བ་སྐྱེས་པའི་དུས་སུ་དེ་ཁོ་ན་ཉིད་ཀྱི་དོན་རྟོགས་པས་བདེ་བ་ཆེན་པོ་འོད་གསལ་བའི་དོན་མངོན་སུམ་དུ་བྱས་པའོ། ། ཀའི་དོན་ནོ། ། ཁ་ནི་ཁ་ས་མ་སྟེ།
ནམ་མཁའོ། ། ནམ་མཁའ་ནི་སྟོང་པ་ཉིད་ཀྱི་རང་བཞིན་ནོ། ། སྟོང་པ་དེ་གང་ན་གནས་ཤེ་ན། དཔྲལ་བ་སྟེ། བདེ་བ་ཆེན་པོའི་འཁོར་ལོ་ལ་གནས་ཞེས་པའི་དོན་ནོ། ། ཁ་ནི་ཁ་མ་སྟེ། གཅེར་བུའོ། ། གཅེར་བུ་ནི་གཅེར་བུ་པ་སྟེ། དཔེར་ན་ཕྱི་རོལ་པའི་གཅེར་བུ་པའི་དཀའ་ཐུབ་པ་ལ་གོས་དང་ནོར་ཟས་ལ་སོགས་པ་ཅིའང་མེད་པ་བཞིན་དུ། འདིར་ཡང་ཁ་དོག་དང༌།
དབྱིབས་དང༌། ཡན་ལག་དང༌། ཆ་དང་བྲལ་བས་གཅེར་བུ་སྟེ། ལྷན་ཅིག་སྐྱེས་པའི་སེམས་ལ་བྱའོ། ། དེ་ལྟ་བུའི་གཅེར་བུའི་དོན་དེ་རྟོགས་པར་གྱུར་ན། ཁ་ནི་ཁཱ་ཧི་པ་སྟེ། ཟ་བའོ། ། རྣལ་འབྱོར་པས་ཟ་བ་དང༌། འཐུང་བ་དང༌། འདོད་པའི་ཡོན་ཏན་ལ་ལོངས་སྤྱོད་ཀྱང་དེ་ལ་གནོད་པར་མི་འགྱུར་ཏེ།
མི་གནས་པའི་མྱ་ངན་ལས་འདས་པའི་དོན་མངོན་དུ་བྱས་པའོ། ། ཁ་ནི་ཁ་མ་ན་སྟེ། གཅེར་བུའོ། ། དེ་ལྟ་བུ་རྣལ་འབྱོར་གང་གིས་རྟོགས་ནུས་ན་དགའ་བ་དང༌། བདེ་བ་དང༌། ཚིམ་པར་འགྱུར་གྱི། གཞན་གྱིས་ནི་མ་ཡིན་ནོ་ཞེས་བྱ་བའི་དོན་ནོ། ། ཁའི་དོན་ནོ། ། ག་ནི་ག་ག་ན་སྟེ། ནམ་མཁའོ། །
ནམ་མཁའ་ནི་སྟོང་པ་ཉིད་ཀྱི་རང་བཞིན་ཏེ། དེས་ན་ནམ་མཁའ་ལྟར་ཐམས་ཅད་ལ་ཁྱབ་པའོ། ། དེ་ལྟ་བུའི་ནམ་མཁའི་དོན་རྟོགས་ན་བརྟན་པོར་འགྱུར་བས་ཏེ། རང་གི་སེམས་ལ་རྐྱེན་གཞན་གྱིས་གནོད་པར་མི་འགྱུར་བའོ། ། ག་ནི་ག་མ་ན་སྟེ། ནམ་མཁའོ། ། ནམ་མཁའ་ལྟ་བུའི་སྟོང་པ་ཉིད་ཀྱི་དོན་དེ་འཇོ་ཞིང༌། དེ་ཡང་དང་ཡང་དུ་གོམས་པར་བྱས་ན་ཆོས་ཐམས་ཅད་སྟོང་པ་ཉིད་ཀྱི་རང་བཞིན་དུ་རྟོགས་པར་འགྱུར་ཏེ། དེ་ལྟ་བུའི་དོན་རྟོགས་ན་སྐོམ་པས་གདུངས་པ་ཆུ་འཐུངས་པ་བཞིན་དུ། རྣལ་འབྱོར་པ་ངོམས་ཤིང་ཚིམ་པར་འགྱུར་རོ། །
ག་ནི་གངྒཱ་སྟེ། དཔེར་ན་གངྒཱ་དང་ཡ་མུ་ན་གཉིས་གཅིག་ཏུ་འདྲེས་པ་བཞིན་དུ། འདིར་སེམས་ཅན་གྱི་རྒྱུད་ལ་མི་བསྐྱོད་པ་དང་སྣང་བ་མཐའ་ཡས་རྒྱུ་བ་བཀག་སྟེ། མེད་པར་བྱས་ནས་ལུས་ལ་བསྟིམ་ནུས་ན་རྒས་པ་ལ་སོགས་པར་མི་འགྱུར་བའོ། ། ཡང་ན་བྱང་ཆུབ་ཀྱི་སེམས་སོ་སོར་འཛག་པ་དེ་གཉིས་བཀག་ནས་རྩ་ལ་སོགས་པར་འགྲེམས་ནུས་ན་མི་འགྱུར་ཞེས་པའོ། ། ཡང་ན་གངྒཱ་ནི་ཐབས། ། ཡ་མུ་ན་ནི་ཤེས་རབ་བོ། ། དེ་གཉིས་བཅིང་བ་ནི་གཉིས་མེད་དུ་བྱེད་ནུས་ན་ཕྱག་རྒྱ་ཆེན་པོ་མངོན་དུ་བྱེད་དོ་ཞེས་བྱ་བའི་དོན་ནོ། ། ག་ནི་ག་མ་སྟེ། འགྲོ་བའོ། །
ཨཱ་ག་མ་ན་སྟེ། མི་འགྲོ་བར་འོང་བའོ། ། དེ་ལྟར་ཕྱག་རྒྱ་ཆེན་པོའི་དོན་དེ་རྟོགས་ན་སྲིད་པའི་འདོད་ཡོན་ལྔ་ལ་བརྟེན་ནས་འགྲོ་འོང་འཆད་པར་འགྱུར་ཏེ། སྐྱེ་བ་དང་འཆི་བ་ལ་སོགས་པ་ཉམས་པར་བྱེད་པའོ། ། གའི་དོན་ནོ། ། གྷ་ནི་གྷཎྜ་ཎ་སྟེ། དྲིལ་བུའོ། ། དྲིལ་བུ་ནི་ཤེས་རབ་ཀྱི་རང་བཞིན་སྟོང་པ་ཉིད་དོ། ། དཔལ་ལྡན་ཧེ་རུ་ཀ་ནི་ཕྱི་ལྟར་ན་ཧེ་རུ་ཀའོ། ། ནང་ལྟར་ན་ཧེ་རུ་ཀ་སྟེ།
རང་གི་སེམས་ཀྱི་རང་བཞིན་ནོ། ། མཉེས་པ་ནི་དེ་སྟོང་པ་ཉིད་ཀྱིས་མཉེས་ཤིང་ཚིམ་པར་འགྱུར་གྱི། གཞན་གྱིས་ནི་མ་ཡིན་པས་ན་སྟོང་པ་ཉིད་དེ་ཁོ་ན་བསྒོམ་པར་བྱའོ་ཞེས་བྱ་བའི་དོན་ནོ། ། གྷ་ནི་གྷ་ན་ཧ་ན་སྟེ། ཡང་ནས་ཡང་དུའོ། ། བདག་མེད་མ་ནི་ཕྱི་ལྟར་ན་ལྷ་མོ་བདག་མེད་མས་མགུལ་ནས་འཁྱུད་པ་བཞིན་དུའོ། ། ནང་ལྟར་ན་བདག་མེད་མ་ནི་སྟོང་པ་ཉིད་དང་སྙིང་རྗེ་དབྱེར་མེད་པའི་དོན་ནོ། ། དོན་དེ་འཁྱུད་པ་སྟེ། ཡང་ནས་ཡང་དུ་བསྒོམས་ན་ཕྱག་རྒྱ་ཆེན་པོ་འཐོབ་པར་འགྱུར་རོ་ཞེས་བྱ་བའི་དོན་ནོ། ། དེ་ལྟར་རྟོགས་ཙ་ན་གྷ་ནི་གྷ་ན་ཧ་ན་སྟེ།
ཡང་དང་ཡང་ངོ༌། ། ཡང་ནས་ཡང་དུ་གོམས་པར་བྱས་ན་རྣལ་འབྱོར་པའི་རླུང་དང་ཡིད་གཉིས་འཕོ་ཞེས་པ་ཨ་ཝ་དྷཱུ་ཏཱིར་ཆུད་པར་འགྱུར་བའོ། ། གྷ་ནི་གྷ་ར་ནི་ཁྱིམ་བདག་མོ་སྟེ། ཁྱིམ་ཐབས་དང་འདྲ་བའི་རླུང་དང་ཡིད་གཉིས་གར་ཡང་མི་རྒྱུ་ཞིང་གཉུག་མའི་ཡིད་དེ་ལྷན་ཅིག་སྐྱེས་པའི་རང་བཞིན་དུ་འགྱུར་བའོ། ། གྷའི་དོན་ནོ། ། ང་ནི་ན་ལོག་དང་འབྲེལ་ལོ། ། ཎ་ནི་ཎ་ཡ་སྟེ། གཉུག་མའོ། ། གཉུག་མའི་སེམས་ཀྱི་རང་བཞིན་ནི་རང་རིག་གིས་སྟོང་པར་རྟོགས་པ་སྟེ། བློས་སྟོང་པར་བྱས་པ་ནི་མ་ཡིན་ནོ་ཞེས་པའི་དོན་ནོ། །
ཎ་ནི་ཎ་ཡ་སྟེ། གཉུག་མའོ། ། གཉུག་མའི་ཁྱིམ་ཐབས་མོ་ལྷན་ཅིག་སྐྱེས་པའི་ཡིད་དེ་འབྱོངས་པར་བྱས་པའི་ཚེ་ན་དགེ་བ་དང་མི་དགེ་བའི་སྐྱོན་ལ་སོགས་པས་མི་གོས་པ་སྟེ། གནོད་པར་མི་ནུས་པའོ། ། ཎ་ནི་ཎྀ་རནྟ་ར་སྟེ། རྒྱུན་དུའོ། ། དེའང་རྣལ་འབྱོར་པས་རྒྱུན་དུ་ལྷན་ཅིག་སྐྱེས་པའི་རང་བཞིན་དུ་བྱེད་ནུས་ན་བདེ་བ་སྟེ། རྣམ་པར་རྟོག་པ་དང་སྤྲོས་པ་ཐམས་ཅད་ཞི་བར་འགྱུར་རོ་ཞེས་པའོ། ། དེའི་ཚེ་ན་ཎ་ནི་ཎ་སི་སྟེ། ནུབ་མོའོ། །
ནུབ་མོའི་མུན་པ་དེ་གཏི་མུག་གི་སྡུག་བསྔལ་གྱི་སྣང་བ་འདི་འགགས་ནས་རྣལ་འབྱོར་པའི་སྣང་བ་འོད་གསལ་སྟོང་པ་ཉིད་ཀྱི་རང་བཞིན་དུ་འགྱུར་རོ། ། ངའི་དོན་ནོ། ། ཙ་ནི་ཙ་ཨུ་ཐ་སྟེ། བཞིའོ། ། དེ་གང་ཡིན་ན། དགའ་བ་བཞི་སྟེ། དགའ་བ་དང༌། མཆོག་དགའ་དང༌། དགའ་བྲལ་དང༌། ལྷན་ཅིག་སྐྱེས་པའི་དགའ་བའོ། །
དེའང་ལྷན་ཅིག་སྐྱེས་པའི་དགའ་བ་ནི་མཆོག་དགའ་དང་དགའ་བྲལ་གྱི་དབུས་སུ་ཤེས་པར་བྱའོ། ། ཙ་ནི་ཙ་ཨུ་ཐ་སྟེ། བཞིའོ། ། དེའང་མཐའ་བཞི་ལ་བྱ་སྟེ། རྟག་པ་དང༌། ཆད་པ་དང༌། དངོས་པོ་དང༌། དངོས་མེད་ཀྱི་མཐའོ། ། དེ་དང་བྲལ་བའི་སེམས་ལྷན་ཅིག་སྐྱེས་པའི་རང་བཞིན་ཡིན་པས་ན་ཟུང་ཞིག་ཅེས་པ་སྟེ། བླང་བར་གྱིས་ཤིག་པའོ། །
ཙ་ནི་ཙ་ཨུ་ཐ་སྟེ། བཞིའོ། ། དེའང་སྐད་ཅིག་མ་བཞི་སྟེ། ། རྣམ་པ་སྣ་ཚོགས་དང༌། ། རྣམ་པར་སྨིན་པ་དང༌། ། རྣམ་པར་ཉེད་པ་དང༌། མཚན་ཉིད་དང་བྲལ་བའོ། ། མཚན་ཉིད་དང་བྲལ་བའི་སྐད་ཅིག་མ་དེ་བླ་མའི་གསུང་ལས་གོ་བར་གྱིས་ཤིག་ཅེས་པ་སྟེ། ཡང་དག་པའི་བླ་མའི་གསུང་ལས་ཤེས་པར་བྱའོ་ཞེས་པའི་དོན་ནོ། ། ཙ་ནི་ཙ་ཨུ་ཐ་སྟེ།
བཞིའོ། ། དེའང་ཐིག་ལེ་ཆ་བཞིའི་གཉིས་གཟུང༌། གཉིས་ཉམས་ཀྱི་དབུས་སུ་རྟོགས་པར་བྱེད་དེ། རྨོངས་པ་རྣམས་ཀྱིས་གཟུང་འཛིན་གྱིས་ནི་མི་ཤེས་སོ། ། ཙའི་དོན་ནོ། ། ཚ་ནི་ཚ་ཌ་སྟེ། ཐོང་ཞེས་བྱ་བའོ། ། ཅི་བཏང་ཞེ་ན། དབང་པོ་ལྔ་ཡུལ་ལ་ཞེན་པའོ། ། འོ་ན་གང་བྱ་ཞེ་ན།
དག་པའི་རང་བཞིན་ཞེས་པས། བླ་མའི་གདམས་ངག་གིས་ཐམས་ཅད་དག་པར་གྱིས་ཤིག་པའོ། ། ཚ་ནི་ཚ་ཌ་སྟེ། སྤོངས་ཤིག་པའོ། ། གང་སྤོང་ན། འདོད་ཡོན་ལྔ་ལ་ཞེན་པ་དང༌། དངོས་དང་དངོས་མེད་དུ་ཞེན་པ་ཐམས་ཅད་སྤོངས་ཤིག་པའོ། ། ཚ་ནི་ཚ་ཌ་ཧཱུྃ་སྟེ། དོར་ཞིག་པའོ། ། གང་དོར་ན།
ཅལ་ཅོལ་ཏེ། འཇིག་རྟེན་པའི་རྣམ་པར་གཞག་པ་དང༌། གྲུབ་མཐའ་ངན་པ་དག་བཤད་པ་ཐམས་ཅད་དོ། ། ཚ་ནི་ཚ་ཌ་སྟེ། ཐོང་ཞིག་པའོ། ། གང་གཏང་ན། ར་ས་ནཱ་སྟེ། ཞེན་པའམ། ཆགས་པ་ཐམས་ཅད་ཐོང་ལ་ལྷན་ཅིག་སྐྱེས་པའི་སེམས་ནི་ནམ་མཁའ་ལྟ་བུའི་རང་བཞིན་དུ་གནས་པར་གྱིས་བྱ་བར་དགོངས་སོ། ། ཚའི་དོན་ནོ། །
ཛ་ནི་ཛ་རི་སྟེ། རྒས་པ་མེད་པ། ཨ་མ་རི་སྟེ། འཆི་བ་མེད་པ། འཆི་བ་མེད་པའི་སེམས་དེ་ནམ་མཁའ་དང་འདྲ་བས་དེ་རྟོགས་ན་གང་གིས་ཀྱང་གནོད་པར་མི་འགྱུར་བའོ། ། ཛ་ནི་ཛ་ཛྷ་སྟེ། གང་ནས་གང་དུའོ། ། གང་ནས་གང་དུ་སྟེ། གང་ནས་གང་དུ་བལྟས་ཀྱང་དེ་དང་དེ་རུ་ནམ་མཁའ་སྟེ། ཐམས་ཅད་དུ་ནམ་མཁའ་ལྟ་བུར་སྟོང་པ་ཉིད་ཀྱི་རང་བཞིན་དུ་མཐོང་བས།
དེ་ལ་གློ་བུར་བའི་རྟོག་པ་ནི་གང་ཡང་མེད་དོ། ། ཛ་ནི་ཛི་སེང་སྟེ། གང་དང་གང་ངོ༌། ། གང་དང་གང་དུ་བསམས་ཀྱང་དེ་ཁོ་ན་ཉིད་ལས་གཞན་མེད་པས་ན་དེ་ཉིད་དོ་ཞེས་པའོ། ། ཛ་ནི་ཛོ་སྟེ། གང་སྣང་བའོ། ། གཟུགས་ལ་སོགས་པ་གང་སྣང་བ་དེ་ཐམས་ཅད་དོན་དམ་པ་སྟེ། སྟོང་པ་ཉིད་དོ། ། ཛའི་དོན་ནོ། ། ཛྷ་ནི་ཎ་སྟེ།
ཎ་བ་ཧུ་ལཻ་མང་པོ་སྟེ། དེའང་ཀུ་སུ་མ་སྟེ། མེ་ཏོག་མང་པོ་བསྟེན་ན་ཡིད་དགའ་བ་དང་ཚིམ་པ་བཞིན་དུ། འདིར་རང་བྱུང་གི་མེ་ཏོག་སྟེ། དེ་རྟག་ཏུ་བསྟེན་ན་ཕན་ཡོན་ནི་ཛྷ་སེ་བ་ཛྷ་ན་གྲུབ་པ་སྟེ། སྣ་ཚོགས་ཀྱི་ཚུལ་དུ་ཕུང་པོ་རྒས་པ་དང༌། རྒུད་པ་དང༌། སྐྲ་དཀར་དང༌། གཉེར་མ་ལ་སོགས་པ་མི་འབྱུང་ཞིང་འགྲུབ་པར་འགྱུར་རོ། ། ཛྷ་ནི་ཎ་སེ་སྟེ།
སྣའོ། ། སྣས་སྦྲང་རྩི་དང་མར་འཐུངས་ནུས་ན་ཛྷ་ནི་ཎྀ་ཧི་ན་སྟེ། མེད་པའོ། ། གང་མེད་ན། འཁྲུལ་པ་མེད་པས་ཡུན་རིང་པོར་འཚོ་བར་འགྱུར་རོ་ཞེས་བྱའོ། ། ཡང་ན་སྣ་ནི་གསང་བའི་སྣ་རྩེ་སྟེ། གསང་བའི་སྣ་རྩེར་བྱང་ཆུབ་ཀྱི་སེམས་རྣམ་པ་གཉིས་དབབ་པ་དང༌། བཟློག་པ་དང༌། དགོད་པ་དང༌། འགྲེམས་པར་ནུས་ན་ཡུན་རིང་པོར་འཚོ་བ་ལ་ཐེ་ཚོམ་མེད་ཅེས་བྱའོ། །
ཛྷའི་དོན་ནོ། ། ཉ་ནི་ང་དང་མཚུངས་སོ། ། ཊ་ནི་ཊ་ལ་སྟེ། ཕོབ་ཅིག་པའོ། ། གང་དབབ་ན། ཐིག་ལེ་སྟེ། རི་བོང་ཅན་ནོ། ། གང་གིས་དབབ་ན། བླ་མ་དམ་པའི་གདམས་ངག་གིས་དབབ་སྟེ། དེ་ལྟར་ན་ལྷན་ཅིག་སྐྱེས་པ་རྟོགས་པར་འགྱུར་རོ་ཞེས་བྱ་བའི་དོན་ནོ། །
ཡང་ན་ཊ་ལི་ན་སྟེ། འགུལ་བའོ། ། གང་འགུལ་ན། ཕུང་པོ་དང༌། ཁམས་དང༌། སྐྱེ་མཆེད་དོ། དེ་བསྒུལ་ཞིང་བསྐྱོད་པ་ན་ཐིག་ལེ་འཛག་གོ ། དེའངནམ་མཁའ་ལས་ཏེ། སྤྱི་བོ་བདེ་བ་ཆེན་པོའི་ཧཾ་ལས་མས་འཛག་པར་འགྱུར་ལ། དེ་ལྟར་གྱུར་ན་སྟོང་པ་ཉིད་དོན་དམ་པ་རྟོགས་པར་འགྱུར་རོ་ཞེས་པའོ། །
ཊ་ནི་ཊ་ལ་མ་ལ་ན་སྟེ། ཅལ་ཅོལ་ལོ། ནམ་མཁའ་ལྟ་བུའི་དོན་རྟོགས་པའི་ཚེ་ན་ཅལ་ཅོལ་ཏེ། རྣམ་པར་རྟོག་པ་བསྒོམ་པ་ལ་སོགས་པ་ཐམས་ཅད་མ་བྱེད་ཅིག ། ཀྱེ་ཧོཿརྣལ་འབྱོར་པ་ཞེས་བོས་པའོ། ། ཅིའི་ཕྱིར་ཞེ་ན། ཊ་ནི་ཊ་མ་ལ་ནི་ཅལ་ཅོལ་ཏེ། སེམས་དང་སེམས་ལས་བྱུང་བའི་རྣམ་པར་རྟོག་པ་བསྒོམས་ཀྱང་བྱང་ཆུབ་འཐོབ་པར་མི་འགྱུར་བའི་ཕྱིར་རོ་ཞེས་བྱ་བའི་དོན་ནོ། ། ཊའི་དོན་ནོ། ། ཋ་ནི་ཋ་ཋ་སྟེ།
སྲུབ་པ་དང་བསུབས་པའི་སྐད་ཀྱི་སྔགས་བརྗོད་པས་ལྷན་ཅིག་སྐྱེས་པ་རྟོགས་པར་བྱའོ། ། ཕྱི་རོལ་གྱི་སྔགས་བཟླས་པས་ནི་མ་ཡིན་ནོ། ། ཋ་ནི་ཋ་ཋ་སྟེ། སྲུབ་པ་དང་བསུབས་པའི་སྦྱོར་བ་ལས་བྱུང་བའི་ལྷན་ཅིག་སྐྱེས་པའི་དགའ་བ་མཆོག་ཏུ་བླང་བར་བྱ་སྟེ། དེས་ཡང་དག་པའི་གནས་ཕྱག་རྒྱ་ཆེན་པོ་འཐོབ་པར་འགྱུར་བའོ། ། མཆོག་ཏུ་གང་གི་སྒོ་ནས་བླང་ཞེ་ན། ཋ་སྟེ། ཋ་ཎ་ནི་ཚུལ་བཞིན་ནོ། ། ཚུལ་བཞིན་དུ་ཉམས་སུ་ལེན་ཤེས་ན་ཏིང་ངེ་འཛིན་ནི་འཕྲོ་བར་འགྱུར་བའོ། ། ཚུལ་བཞིན་ནི་བླ་མ་དམ་པའི་གདམས་ངག་གོ །
འཕྲོ་བ་ནི་སྤྲོས་པ་དང་བྲལ་བའི་ཏིང་ངེ་འཛིན་རྟོགས་པར་འགྱུར་བའོ། ། ཋ་ནི་ཋ་སྟེ། ནམ་མཁའ་ལྟ་བུར་ཟླུམ་པོའོ། ། དེའང་ལྷན་ཅིག་སྐྱེས་པའི་རང་བཞིན་སྟོང་པ་ཉིད་ནམ་མཁའ་ལྟ་བུ་དེ་ཡང་དག་པའི་བླ་མའི་གདམས་ངག་གིས་ཤེས་པར་བྱ་བ་སྟེ། དེ་ལྟ་ན་བྱང་ཆུབ་སྟེ། མི་གནས་པའི་མྱ་ངན་ལས་འདས་པ་ཐོབ་ཅེས་པའི་དོན་ནོ། ། ཋའི་དོན་ནོ། ། ཌ་ནི་ཌོམྦི་ནཱི་སྟེ། གཡུང་མོའོ། ། གཡུང་མོ་བླངས་ནས་སྔགས་བརྗོད་པ་ནི་གཡུང་མོ་དང་ཐབས་དང་ཤེས་རབ་གཉིས་སྙོམས་པར་ཞུགས་པའི་ཉམས་དང་ལྡན་པའི་སྔགས་དེ་མཆོག་ཏུ་བསྔགས་པའི་དོན་ནོ། །
ཇི་ལྟར་བསྲེག་ན། གཏུམ་མོས་ཕུང་པོ་དང༌། ཁམས་དང༌། སྐྱེ་མཆེད་བསྲེག་པའོ། ། བསྲེགས་ནས་ཀྱང་ཆ་རྣམས་འཛག་ཅེས་པ་སྟེ། ཧཾ་ལས་བྱང་ཆུབ་ཀྱི་སེམས་འཛག་ཅིང་སླར་གསོ་བའོ། ། ཌ་ནི་ཌ་མ་རུ་སྟེ། ཤེས་རབ་ཀྱི་རང་བཞིན་ནོ། ། ཤེས་རབ་ནི་མི་ཤིགས་པ་སྟེ། ཨྃ་དང་ཧཾ་འཕྲད་པས་སྟོང་པ་ཉིད་ཀྱི་སྒྲར་གྲག་པའོ།
ཌ་ནི་ཌ་མ་རུ་སྟེ། ཤེས་རབ་བོ། ། སྟོང་པ་ཉིད་ནི་ཤེས་རབ་ཀྱི་རང་བཞིན་རྣལ་འབྱོར་མའོ། ། སྒྲར་གྲག་པ་ནི་སྟོང་པ་ཉིད་མཚོན་པའོ། ། ཌའི་དོན་ནོ། ། ཌྷ་ནི་ཌྷ་ལི་ཡ་སྟེ། འཕོ་བའོ། ། གང་འཕོ་ན། རིལ་བ་འཕོ་བ་སྟེ། ལུས་དང༌།
ངག་དང༌། ཡིད་རིལ་བ་དང་འདྲ་བ་འཕོ་བ་སྟེ། དེ་ཉིད་གསུམ་ཞུ་ཞིང་དབྱེར་མེད་པར་འགྱུར་བའོ། ། ཌྷ་ནི་ཌྷ་ལི་ཡ་སྟེ། འཕོ་བའོ། ། གང་འཕོ་ཞེ་ན། རྣམ་པར་རྟོག་པ་དང་བཅས་པའི་སེམས་དེ་འཕོ་བ་སྟེ། ལྷན་ཅིག་སྐྱེས་པའི་སེམས་ཀྱི་རང་བཞིན་དང་ཐ་མི་དད་པར་འདྲེས་ནས་གཅིག་ཏུ་འགྱུར་བའོ། ། ཌྷ་ནི་ཌྷ་ལི་ཡ་སྟེ། འཕོ་བའོ། །
གང་འཕོ་ཞེ་ན། དབང་པོ་ལྔ་དང་ཡུལ་ལྔ་འཕོ་བ་སྟེ། གང་དུ་འཕོ་ཞེ་ན། རྒྱ་མཚོ་དང་འདྲ་བའི་ལྷན་ཅིག་སྐྱེས་པའི་སེམས་དེར་ཞུགས་ཤིང་དབྱེར་མི་ཕྱེད་པར་འགྱུར་བའོ། ། ཌྷ་ནི་ཌྷ་ཌྷ་སྟེ། གབ་པའམ། སྦས་པའོ། ། གང་སྦས་ན། ཁྱིམ་བདག་མོ་སྟེ། ལྷན་ཅིག་སྐྱེས་པའི་སེམས་སོ། །
དེ་སེམས་ཅན་ཐམས་ཅད་ཀྱི་རྒྱུད་ལ་གནས་ཀྱང་རྣམ་པར་རྟོག་པས་བཀབ་པས་དེའི་རང་བཞིན་ཅུང་ཟད་ཀྱང་མ་མཐོང་བས་སྦས་པའོ། ། གལ་ཏེ་བླ་མ་དམ་པའི་གདམས་ངག་གིས་སེམས་དང་སེམས་ལས་བྱུང་བའི་རྟོག་པ་དང་ལྷན་ཅིག་སྐྱེས་པའི་ཡིད་གཉིས་དབྱེར་མེད་པར་ཉམས་སུ་མྱོང་བས་ན་མཐོང་བའོ། ། ཌྷའི་དོན་ནོ། ། ཎ་ནི་ཎ་ཡའམ། ཎྀ་ཛ་སྟེ་གཉུག་མའི་སེམས་སོ། ། གཉུག་མའི་ཡིད་དེ་ནི་གདོད་མ་ནས་རྒྱུ་དང་རྐྱེན་གྱིས་མ་བསྐྱེད་མ་བཅོས་པ་རྣམས་པར་རྟོག་པ་རང་བཞིན་གྱིས་འོད་གསལ་བའོ། ། དེ་ལྟ་བུའི་སེམས་ཀྱི་རང་བཞིན་ནི་ངོ་བོ་ཉིད་ཀྱིས་སྟོང་པ་སྟེ། གཞན་པས་སྟོང་པར་བྱས་པ་ནི་མ་ཡིན་ནོ་ཞེས་བྱ་བྱའི་དོན་ནོ། ། ཎ་ནི་ཎྀ་ཡ་མ་ཡ་ན་སྟེ། གཉུག་མའི་དོན་ཡིད་དོ། །
གཉུག་མའི་རང་བཞིན་རྟོགས་པའི་ཚེ་ན་དགེ་དང་མི་དགེ་བ་ལ་སོགས་པ་གང་ཡང་མེད་པ་སྟེ། རྣམ་པར་རྟོག་པ་མེད་པས་ན་མི་གོས་པའོ། ། ཎ་ནི་ཎ་ཡ་གྷ་རི་སྟེ། གཉུག་མའི་ཁྱིམ་ཐབས་མོ་ནི་ལྷན་ཅིག་སྐྱེས་པས་བངས་ཞེས་པ་མཉེས་པར་འགྱུར་གྱི། རྣམ་པར་རྟོག་པའི་བསྒོམ་པས་དགའ་ཞིང་མཉེས་པར་མི་འགྱུར་ཞེས་བྱའོ། ། ལྷན་ཅིག་སྐྱེས་པ་དེའང་ཎ་སྟེ། ཎྀ་བར་ནི་རྒྱུན་དུའོ། ། རྒྱུན་དུ་དེའི་རང་བཞིན་དུ་གནས་ན་སྐྱེ་བ་དང༌། རྒ་བ་དང༌། འཆི་བ་ལ་སོགས་པ་ནི་མེད་པར་འགྱུར་ཏེ།
འཁོར་བར་ནི་རྣམ་པར་འཆིང་བ་ཡིན་པའི་ཕྱིར་རོ་ཞེས་དགོངས་སོ། ། ཎའི་དོན་ནོ། ། ཏ་ནི་ཏ་ཏྲ་ཡ་སྟེ། སྐུ་གསུམ་མོ། ། དེ་གང་ཡིན་ན། སྐུ་དང༌། གསུང་དང༌། ཐུགས་ཀྱི་རང་བཞིན་དཀྱིལ་འཁོར་རོ། ། གཞུང་གསུམ་ནི་སྐུ་དང༌། གསུང་དང༌།
ཐུགས་ཀྱི་མཐའོ། ། མཐའ་གསུམ་ལ་བརྟེན་ཏེ་དབྱེར་མེད་པར་ཤེས་པར་བྱའོ། ། ཏ་ནི་ཏྲ་ཡ་ནི་སྟེ། ཡི་གེ་གསུམ་མོ། ། ཡི་གེ་གསུམ་ནི་རྡོ་རྗེ་གསུམ་དབྱེར་མི་ཕྱེད་པའི་བདག་ཉིད་དེ་ས་ར་ཧའི་ཚིག་སྟེ། ས་ར་ཧའི་གདམས་ངག་གིས་བསྒོམ་པར་བྱའོ་ཞེས་པའོ། ། ཏ་ནི་ཏུལླ་ཡ་སྟེ། མཉམ་པའོ། ། གང་མཉམ་ན། སེམས་མཉམ་པ་སྟེ།
འཁོར་བ་དང་མྱ་ངན་ལས་འདས་པའི་སེམས་གཉིས་དབྱེར་མི་ཕྱེད་པའི་བསམ་གཏན་གྱིས་མཉམ་པར་གྱིས་ཤིག་པའི་དོན་ནོ། ། ཏ་ནི་ཏྟྵ་སྟེ། དེ་ཁོ་ན་ཉིད་དོ། ། དེ་ཉིད་བལྟ་ཡི་ཞེས་པ་ནི་དེ་ཁོ་ན་ཉིད་ཀྱི་དོན་འདི་ཁོ་ན་ལ་བལྟ་བར་བྱ་བའོ། ། གཞན་བཤད་པས་ཅི་ཞིག་བྱ་སྟེ། དེ་ཁོ་ན་ཉིད་རྟོགས་པར་མི་འགྱུར་རོ་ཞེས་བྱ་བའི་དོན་ནོ། ། ཏའི་དོན་ནོ། ། ཐ་ནི་ཐ་ཐི་ར་སྟེ། བརྟན་པའོ། གང་བརྟན་པར་བྱ་ཞེ་ན།
ནམ་མཁའི་ཟླ་བ་ཞེས་གསུངས་ཏེ། ནམ་མཁའ་དང་འདྲ་བའི་བདེ་བ་ཆེན་པོའི་འཁོར་ལོའི་ཧཾ་ལ་གནས་པའི་བྱང་ཆུབ་ཀྱི་སེམས་བརྟན་པར་བྱ་བྱ་བའོ། ། ཇི་ལྟར་ན། ནམ་མཁའི་ཟླ་བ་སྟེ། སྟོང་པ་དང་སྙིང་རྗེའོ། ། ཐ་ནི་ཐ་ན་སྟེ། གནས་སོ། ། བྱང་ཆུབ་ཀྱི་སེམས་གནས་པ་དེ་བོར་ནས་དགའ་བྲལ་ལ་སོགས་པར་གྱུར་ན་ལེགས་པའི་ལུས་སུ་ཇི་ལྟར་འགྱུར་ཏེ། ཕུང་པོ་དང༌། དངོས་གྲུབ་དང༌།
རྫུ་འཕྲུལ་ལ་སོགས་པ་གང་ལས་འགྲུབ་སྟེ། མི་འགྲུབ་ཅེས་བྱ་བའི་དོན་ནོ། ། ཐ་ནི་ཐ་ར་ན་སྟེ། བརྟན་པའོ། ། གང་བརྟན་པར་བྱ་ཞེ་ན། བྱང་ཆུབ་ཀྱི་སེམས་དེ་གནས་བརྟན་པར་བྱ་སྟེ། དེ་ལྟར་བྱེད་ནུས་ན་རླུང་གིས་སྐེམས་པར་འགྱུར་ཞེས་ཏེ། སྐམ་པའི་རླུང་ཨ་ཝ་དྷཱུ་ཏཱིར་ཆུད་པར་འགྱུར་བའོ། ། ཐ་ནི་ཐི་ར་ན་སྟེ། བརྟན་པའོ། །
བརྟན་པར་གནས་པས་ནི་ཏིང་ངེ་འཛིན་གྱིས་ཐིག་ལེ་ལ་བརྟེན་ཏེ་དགའ་བ་བཞིའི་དོན་བརྟན་པོར་བྱེད་ནུས་ན་ཚེ་ལ་སོགས་པ་འཕེལ་བར་འགྱུར་བའོ། ། ཐའི་དོན་ནོ། ། ད་ནི་ད་ཧ་སྟེ། སྲེགས་ཤིག་པའོ། ། གང་བསྲེག་ན། ཕུང་པོ་དང༌། ཁམས་དང༌། སྐྱེ་མཆེད་ལ་སོགས་པ་ཐམས་ཅད་གཏུམ་མོས་སྲེགས་ཤིག་ཅེས་པ་སྟེ། དེའང་ས་ར་ཧའི་གདམས་ངག་གིས་སྲེགས་ཤིག་ཅེས་པའོ། ། འཆི་མེད་འགྱུར་ཞེས་པ་ནི།
དེ་ལྟར་སྲེག་ནུས་ན་རྒས་པ་དང་འཆི་བ་ལ་སོགས་པ་ཐམས་ཅད་ཉམས་པར་བྱེད་པའོ། ། ད་ནི་དུ་ལི་སྟེ། རུས་སྦལ་ལོ། ། ཕྱི་ལྟར་ན་རང་གི་ལུས་ལ་འོ་མ་ལ་སོགས་པ་དཀར་གསུམ་མངར་གསུམ་དང་བདུད་རྩི་ལ་སོགས་པས་ཁྲུས་བྱེད་པ་བཞིན་དུ། འདིར་རྣལ་འབྱོར་པས་རུས་སྦལ་གྱི་འོ་མ་ནི་མི་སྲིད་ཅིང་མེད་པ་ལྟར་སྟོང་པ་ཉིད་ཀྱི་འོ་མས། བདེ་བ་མཆོག་སྟེ། ཐབས་དང་ཤེས་རབ་ཀྱི་རང་བཞིན་ལ་ཁྲུས་བྱས་པ་ནི་གཉིས་མེད་དུ་བྱས་པའོ། ། ད་ནི་དུ་ཡི་སྟེ། གཉིས་སོ། ། གང་ཞེ་ན།
ཐིག་ལེ་གཉིས་ཏེ། ཐིག་ལེ་གཉིས་ནི་ཐབས་དང་ཤེས་རབ་ཀྱི་རང་བཞིན་ནོ། ། གལ་ཏེ་དབྱེར་མེད་པར་ཤེས་ནུས་ན་དགའ་བའི་རང་བཞིན་དུ་གྱུར་ནས་འཁོར་བ་དང་མྱ་ངན་ལས་འདས་པ་ཐ་མི་དད་པར་འགྱུར་བའོ། ། དེ་ལྟར་གྱུར་ན་ད་ནི་དུཿཁ་སྟེ། སྡུག་བསྔལ་གདུག་པ་ཅན་ནོ། ། གདུག་པ་ཅན་ནི་དངོས་པོ་དང་དངོས་པོ་མེད་པའི་རྣམ་པར་རྟོག་པའོ། ། དེའི་ཚེ་ནི་དངོས་པོ་དང་དངོས་པོ་མེད་པའི་རྣམ་པར་རྟོག་པ་ཅིའང་མེད་པའོ། ། དའི་དོན་ནོ། ། དྷ་ནི་དྷ་ཌོམྦི་ནཱི་ཁྲུས་མཁན་མའོ། ། ཁྲུས་མཁན་མོ་ནི་འཇིག་རྟེན་པའི་གོས་ལ་སོགས་པ་ཐམས་ཅད་བཀྲུས་ནས་དག་པར་བྱེད་ཅིང་གནས་པ་བཞིན་དུ།
ཁྲུས་མཁན་མོ་ལྟ་བུའི་ལྷན་ཅིག་སྐྱེས་པའི་ཡེ་ཤེས་དེས་རྣམ་པར་རྟོག་པ་ཐམས་ཅད་དག་པར་བྱེད་པའོ། ། དྷ་ནི་དྷ་བནྟ་ནི་ཁྲུས་བྱེད་པ་སྟེ། ཁྲུས་བྱེད་ཀྱང་མི་མཐོང་བ་ནི་ལྷན་ཅིག་སྐྱེས་པའི་ཡིད་ཁྲུས་མཁན་མོ་ལྟ་བུ་དེ་སེམས་ཅན་ཐམས་ཅད་ཀྱི་རྒྱུད་ལ་ཡོད་དེ། དེའི་རང་བཞིན་རྟོགས་ན་སེམས་ཅན་གྱི་རྒྱུད་ལ་ཡོད་པའི་སྡིག་སྒྲིབ་དང་རྣམ་པར་རྟོག་པ་ཐམས་ཅད་དག་པར་བྱེད་པའོ། ། མི་མཐོང་ཞེས་བྱ་བ་ནི་དག་པར་བྱེད་ཀྱང་འོང་བ་དང༌། འགྲོ་བ་དང༌། གནས་པ་ནི་མི་མཐོང་སྟེ། སེམས་ཅན་དེ་ཉིད་རང་བཞིན་མེད་པའི་ཕྱིར་རོ། ། དྷ་ནི་དྷ་ཌོམྦི་ནཱི་སྟེ། ཁྲུས་མཁན་མའོ། །
དེ་ཇི་ལྟར་ཉམས་སུ་བླང་ཞེ་ན། ས་ར་ཧའི་ཚིག་གིས་ཞེས་གསུངས་ཏེ། བླ་མ་དམ་པའི་གདམས་ངག་གིས་ཤེས་པར་བྱའོ་ཞེས་བྱ་བའི་དོན་ནོ། ། དྷ་ནི་དྷུ་ཏ་སྟེ། ། གཡོ་སྒྱུའོ། ། གཡོ་སྒྱུ་ནི་སྡིག་པ་དང༌། རྣམ་པར་རྟོག་པ་དང༌། ཉོན་མོངས་པ་ལ་སྤྱོད་པའོ། ། དེ་ལྟ་བུའི་སེམས་དེ་ནམ་མཁའ་སྟེ། ཕྱག་རྒྱ་ཆེན་པོའི་རང་བཞིན་དུ་ཤེས་པར་བྱའོ་ཞེས་པའོ། །
དྷའི་དོན་ནོ། ། ན་ནི་ན་ན་སྟེ། སྣ་ཚོགས་སོ། ། སེམས་ཉིད་གཅིག་པུ་སྣ་ཚོགས་ཀྱི་ཚུལ་དུ་འཕྲོ་བ་སྟེ། འཁོར་བ་དང་མྱ་ངན་ལས་འདས་པའོ། ། དེ་སེམས་གཅིག་པུ་ལས་འཕྲོས་པ་སྟེ། གང་ལ་བླ་མ་དམ་པའི་གདམས་ངག་གིས་ཁྱབ་ན་རྣམ་པར་རྟོག་པ་ཐམས་ཅད་ཟད་པར་འགྱུར་བའོ། ། ན་ནི་ན་བུ་ཚེ་སྟེ། མི་གོ་བའོ། ། གང་མ་གོ་ན།
ཐིག་ལེ་འཛག་པ་སྟེ། གཉུག་མའི་ཡིད་དུའོ། ། དེ་མ་གོ་བས་ན་འཇིག་རྟེན་པ་ཐམས་ཅད་དུ་མར་འདོད་པའོ། ། ནའི་དོན་གོ་ན་ཅིའི་ངོ་བོར་ཡང་མ་གྲུབ་པ་སྟེ། དོན་དམ་པ་ལ་གཅིག་དང་དུ་མ་གང་ཡང་མི་སྣང་བའོ། ། ན་ནི་ན་སེ་སྟེ། མེད་པར་བྱེད་པའོ། ། གང་མེད་པར་བྱེད་ན། འཇིགས་པ་མེད་པར་བྱེད་པ་སྟེ། གང་གིས་མེད་པར་བྱེད་ཅེ་ན།
ཤོ་གམ་འཇལ་ཞེས་གསུངས་ཏེ། དཔེར་ན་འགྲོན་པོ་ལམ་རིང་པོར་འགྲོ་བའི་དུས་ན་རྒྱལ་པོ་དང་རྐུན་མ་ལ་སོགས་པ་མེད་པར་བྱ་བའི་ཕྱིར་ཤོ་གམ་བཅལ་ནས་བདེ་བར་འགྲོ་བ་བཞིན་དུ། འདིར་རྣལ་འབྱོར་པའང་ཕུང་པོ་ཡོད་ན་ནད་དང༌། སྡུག་བསྔལ་དང༌། ཉོན་མོངས་པ་དང༌། འཁོར་བའི་འཇིགས་པ་ཡོད་དོ། ། དེ་ལས་ཐར་བར་བྱ་བའི་ཕྱིར་ན་ནད་འགོག་པའི་ཚིག་སྟེ། སྐྱེ་བ་མེད་པའི་དོན་དེ་བསྒོམས་ན་བདུད་བཞི་བཅོམ་པ་སྟེ། ཕུང་པོ་མི་ལེན་ཏེ་བདེ་བར་བྱང་ཆུབ་ཆེན་པོ་མངོན་དུ་བྱེད་དོ་ཞེས་བྱ་བའི་དོན་ནོ། ། ན་ནི་ན་མུ་སྟེ།
མེད་པའོ། ། གང་མེད་ན། གོང་མའི་དོན་དེ་རྟོགས་ན་འཁོར་བ་དང་མྱ་ངན་ལས་འདས་པའང་མེད། དེ་ལས་མ་གཏོགས་པའི་ཆོས་གང་ཡང་མེད་པ་སྟེ། ཆོས་ཐམས་ཅད་རང་བཞིན་མེད་པ་ཡིན་པའི་ཕྱིར་རོ་ཞེས་དགོངས་སོ། ། ནའི་དོན་ནོ། ། པ་ནི་པཉྩ་སྟེ། ལྔའོ། ། དེའང་བདུད་རྩི་རྣམ་པ་ལྔ་སྟེ། གལ་ཏེ་བདུད་རྩི་རྣམ་པ་ལྔ་སྣས་འཐུངས་ནུས་ན་རྒས་པ་དང་རྒུད་པ་ལ་སོགས་པ་ཉམས་པར་བྱེད་པའོ། །
ཡང་ན་རང་གི་ལུས་ལས་བདུད་རྩི་རྣམ་པ་ལྔ་འཛག་པ་སྟེ། ཏིང་ངེ་འཛིན་གྱི་སྟོབས་ཀྱིས་ལུས་དེ་ཉིད་ལ་བསྟིམ་ནུས་ན་ཟག་པ་མེད་པའི་བདེ་བ་རྒྱུད་ལ་སྐྱེ་བར་འགྱུར་ཞེས་པའོ། ། པ་ནི་པ་ཨུ་མ་སྟེ། པདྨའོ། ། པདྨ་དང་རྡོ་རྗེས་མཉམ་པར་སྦྱོར་བས་ཐམས་ཅད་དང་ཐམས་ཅད་དུ་མཉམ་པའི་རོ་འགྲུབ་པར་འགྱུར་བའོ། ། ཡང་ན་ཐབས་དང་ཤེས་རབ་མཉམ་པར་སྦྱོར་བས་ཤེས་ན་བྱང་ཆུབ་ཆེན་པོ་འགྲུབ་པར་འགྱུར་རོ་ཞེས་བྱ་བའི་དོན་ནོ། ། པ་ནི་པ་ཨུ་མ་སྟེ། པདྨའོ། ། པདྨའི་མེ་ཏོག་གིས་རྡོ་རྗེ་གདན་ནི་མཆོད་པར་གྱིས་ཞེས་གསུངས་ཏེ། རྡོ་རྗེ་གདན་ནི་ཐབས་ཀྱི་རང་བཞིན་རྡོ་རྗེ་སེམས་དཔའོ། །
རྡོ་རྗེ་སེམས་དཔའ་དེ་པདྨ་སྟོང་པ་ཉིད་ཀྱི་མེ་ཏོག་གིས་མཆོད་པར་བྱས་ན་མཉེས་པར་འགྱུར་བའོ། ། དེ་ལྟར་ཐབས་དང་ཤེས་རབ་གཉིས་སུ་མེད་པར་རྟོགས་ན་ཕྱག་རྒྱ་ཆེན་པོའི་དངོས་གྲུབ་ཐོབ་ཅེས་བྱ་བའི་དོན་ནོ། ། པ་ནི་པུ་ཨུ་མ་སྟེ། པདྨའོ། པདྨའི་དོན་མི་ཤེས་པས་བདེ་ཆེན་རྒྱལ་པོ་ག་ལ་རྟོགས་ཏེ། མི་རྟོགས་སོ། ། གལ་ཏེ་པདྨའི་དོན་ཤེས་ན་ཕྱག་རྒྱ་ཆེན་པོའི་གོ་འཕང་མངོན་དུ་བྱེད་དོ་ཞེས་བྱ་བའི་དོན་ནོ། ། པའི་དོན་ནོ། ། ཕ་ནི་ཕི་ར་སྟེ། སྤྲོ་བ་དང་བསྡུ་བའོ། །
གང་སྤྲོ་ཞིང་བསྡུ་ཞེ་ན། ལྷ་དང་ལྷ་མོའི་དཀྱིལ་འཁོར་སྤྲོ་ཞིང་ཡང་དང་ཡང་དུ་དེ་ཉིད་ལ་བསྡུ་བའོ། ། ཡང་ན་བདེ་བ་ཆེན་པོ་ཐམས་ཅད་དུ་སྤྲོས་ནས་སྟོང་པ་ཉིད་ཀྱི་རང་བཞིན་དུ་སྣུད་པའོ། ། ཕ་ནི་ཕ་ར་ན་ཏ་སྟེ། ཡིད་ཀྱང་མི་མཐོང་བའོ། ། ཅིའི་ཕྱིར་མི་མཐོང་ཞེ་ན། དོན་དམ་པ་སྟོང་པ་ཉིད་ཀྱི་རང་བཞིན་ནམ་མཁའ་ལྟ་བུ་ཡིན་པའི་ཕྱིར་དབང་པོ་ལྔ་དང་དམིགས་པའི་སྤྱོད་ཡུལ་མེད་པས་ན་མི་མཐོང་བའོ། ། ཕ་ནི་ཕཊ་ཀ་ར་སྟེ། ཕཊ་ཀྱི་ཡི་གེ་དང་ཧཱུྃ་གི་ཡི་གེའོ། ། ཇི་ལྟར་སྤྲོ་ན་སྟོང་པ་ཉིད་ཀྱི་ངང་དུ་སྤྲོ་བ་སྟེ།
འཕྲོ་ཡང་སྟོང་པ་ཉིད་ཀྱི་ངང་དུ་འཕྲོ། སྡུད་ཀྱང་སྟོང་པ་ཉིད་ཀྱི་ངང་དུ་སྣུད་པའོ། ། ཕ་ནི་ཕ་རི་སྟེ། སྤྲོ་བའོ། ། ཅི་སྤྲོ་ཞེ་ན། ཇི་ལྟར་དཔག་བསམ་གྱི་ཤིང་གི་སྡོང་པོ་ལས་སེམས་ཅན་གྱི་དོན་འབྱུང་བ་དེ་རང་བཞིན་ལྷུན་གྱིས་གྲུབ་པའི་ཚུལ་དུ་འབྱུང་གི ། དམིགས་པ་དང་བཅས་པས་ན་མ་ཡིན་ནོ། ། ཕའི་དོན་ནོ། ། བ་ནི་བ་ན་སྟེ། ནགས་སོ། །
དཔེར་ན་ནགས་ཀྱི་ནང་གི་ཚངས་པའི་མེ་ཏོག་ལས་དཔྱིད་ཀྱི་དུས་སུ་ལོ་འདབ་ལ་སོགས་པ་རྒྱས་པས་སྐྱེ་བོ་རྣམས་དགའ་བ་དང་བདེ་བ་སྐྱེ་བ་ལྟར། རང་གི་ལུས་ཕུང་པོ་ཁམས་དང་སྐྱེ་མཆེད་ནགས་དང་འདྲ་བའི་ནང་དུ། ཐབས་དང་ཤེས་རབ་ཀྱི་ཐིག་ལེའི་རྣམ་པ་མེ་ཏོག་ལྟ་བུ་བསྒོམས་ན་དེ་ལས་དགའ་བ་བཞི་ལ་སོགས་པ་སྐྱེ་བར་འགྱུར་བའོ། ། བྱེ་བའི་རྫིང་ནི་ཡོན་ཏན་དཔག་ཏུ་མེད་པ་ཡོད་པའོ། ། བ་ནི་བཛྲ་སྟེ། རྡོ་རྗེའོ། ། དེ་ལྟ་བུའི་རྡོ་རྗེའི་ཡེ་ཤེས་བཟུང་ནས་བསྒོམས་ན་འདོད་པའི་འབྲས་བུ་སྟེ། བྱང་ཆུབ་ཀྱི་ལམ་དུ་འགྱུར་རོ། ། དཔྱིད་ཀྱི་དུས་སུ་ལྗོན་ཤིང་ལས་ཡལ་ག་དང་ལོ་མ་སྐྱེ་བ་བཞིན་དུ། རྣལ་འབྱོར་པའི་རྒྱུད་ལ་དགའ་བ་དང་བདེ་བ་སྐྱེད་པར་བྱེད་པའོ། །
བ་ནི་བ་ཤཾ་སྟེ། དབང་དུ་བྱེད་པའོ། ། གང་དབང་དུ་བྱེད་ན། ཚེ་ལ་དབང་བ་ལ་སོགས་པ་དབང་བཅུའི་དོན་དབང་དུ་བྱས་ནས་དགའ་བ་བཞིའི་རང་བཞིན་གྱིས་གར་བྱེད་པའོ། ། བ་ནི་བི་ཧ་ན་ཧི་སྟེ། འཆགས་པའོ། ། སུ་འཆགས་ཤེ་ན། རྣལ་འབྱོར་པ་སྟེ། རྣལ་འབྱོར་པས་རྣལ་འབྱོར་མ་སྟོང་པ་ཉིད་ཀྱི་རང་བཞིན་ལུས་ལ་གཟུང་ན་འཆགས་པ་སྟེ། སྟོང་པ་ཉིད་ཀྱི་ངང་ལ་རོལ་པའོ། །
བའི་དོན་ནོ། ། བྷ་ནི་བྷ་ག་སྟེ། བཙུན་མོའི་པདྨའོ། ། བྷ་གའི་རང་བཞིན་ནི་སྟོང་པ་ཉིད་ཀྱི་རྣམ་པར་གནས་པའོ། ། དེ་ལྟ་བུའི་སྟོང་པ་ཉིད་ཀྱི་དོན་སྒོམས་ཤིག་ཅེས་པ་སྟེ། དེ་བསྒོམ་ཤེས་ན་བྷ་གའི་དོན་རྟོགས་པའོ། ། བྷ་ནི་བྷ་ན་ཡ་སྟེ། སྨྲ་བའོ། ། སུས་སྨྲས་ཤེ་ན། ས་ར་ཧས་སྨྲས་པའོ། །
ཇི་ལྟར་སྨྲས་ཤེ་ན། བྷ་ག་སྟོང་པ་ཉིད་ཀྱི་དོན་རྟོགས་ན་དགེ་བ་དང་མི་དགེ་བ་ལ་སོགས་པའི་དྲི་མས་གོས་པར་མི་འགྱུར་བའོ་ཞེས་སྨྲས་པའོ། ། བྷ་ནི་བྷུཉྫ་སྟེ། ལོངས་སྤྱོད་པའོ། ། གང་ལ་ལོངས་སྤྱོད་ཅེ་ན། འདོད་པའི་ཡོན་ཏན་ལྔ་ལ་ལོངས་སྤྱོད་པ་སྟེ། དེའང་བླ་མས་བསྟན་པ་བཞིན་དུ་ལོངས་སྤྱོད་ཅིག་ཅེས་པ་སྟེ། འདོད་པའི་ཡོན་ཏན་ལྔ་ལ་མ་ཆགས་ཤིང་མ་ཞེན་པར་ལོངས་སྤྱོད་པར་བྱའོ་ཞེས་དགོངས་པའོ། ། བྷ་ནི་བྷ་ཏི་སྟེ། འཁྲུལ་པའོ། །
དེ་མ་བྱེད་ཅེས་གསུངས་ཏེ། གང་མ་བྱེད་ཅེ་ན། རང་གི་སེམས་ཉིད་སྟོང་པ་ཉིད་ནམ་མཁའ་ལྟ་བུ་འདི་ལ་འཁྲུལ་པར་མ་བྱེད་ཅེས་པ་སྟེ། ཐ་སྙད་ལ་སོགས་པས་མ་བསླད་པར་བྱའོ་ཞེས་པའི་དོན་ནོ། ། བྷའི་དོན་ནོ། ། མ་ནི་མ་ཡ་སྟེ། ཆང་ངོ༌། ། ཆང་ནི་བྱང་ཆུབ་ཀྱི་སེམས་ཏེ། ཇི་ལྟར་གླང་པོ་ཆེའི་དབང་པོ་སྒོ་དགུ་ནས་ཆང་འཛག་ཅིང་སྨྱོ་བའི་དུས་ན་ཅིའང་ཡིད་ལ་མི་འོང་བ་བཞིན་དུ། རྣལ་འབྱོར་པས་བླ་མའི་གདམས་ངག་གིས་བྱང་ཆུབ་ཀྱི་སེམས་ཕབ་ཅིང་ལུས་ལ་འགྲེམས་ནུས་ན་ཉོན་མོངས་པ་ཟད་ཅིང་བདེ་བ་ཆེན་པོའི་རང་བཞིན་དུ་གྱུར་ནས།
ནད་དང་སྡུག་བསྔལ་ལ་སོགས་པ་མེད་ཅིང་ཕྱི་དང་ནང་གི་དངོས་པོ་གང་ཡང་ཡིད་ལ་མི་བྱེད་དོ། ། མ་ནི་མུ་ལ་སྟེ། རྩ་བའོ། ། ཅིའི་རྩ་བ་ཡིན་ཞེ་ན། ཆོས་ཐམས་ཅད་ཀྱི་གཞི་མའམ། རྩ་བ་ལྟ་བུ་ལྷན་ཅིག་སྐྱེས་པའི་ཡིད་ཀྱི་རང་བཞིན་ཏེ། དཔལ་ལྡན་བླ་མ་དམ་པ་མཉེས་པར་བྱས་པ་ལས་རྟོགས་པར་བྱ་སྟེ། གཞན་པས་ནི་རྟོགས་པར་མི་འགྱུར་རོ་ཞེས་བྱ་བའི་དོན་ནོ། ། མ་ནི་མུ་ལ་སྟེ། རྩ་བའོ། །
ཅིའི་རྩ་བ་ཡིན་ཞེ་ན། བློ་དང་སེམས་ཀྱི་རྩ་བ་སྟེ། གལ་ཏེ་བློ་དང་སེམས་གཉིས་དབྱེར་མེད་པར་གཅིག་ཏུ་བྱེད་ནུས་ན་དེ་ལ་རྣལ་འབྱོར་པ་ཞེས་བྱའོ་ཞེས་པའོ། ། སེམས་ནི་ཤི་ཞིང་ཞེས་པ་སྟེ། གང་ཤི་ན། སེམས་ཀྱི་རྣམ་པར་རྟོག་པ་ཐམས་ཅད་ཞི་བས་ན་ཤི་བའོ། ། དེའི་ཚེ་ཇི་ལྟར་འཆར་བར་འགྱུར་ཞེ་ན། རང་དང་གཞན་དུ་འཛིན་པའི་རྣམ་པར་རྟོག་པ་ཐམས་ཅད་ཆོད་ནས་རང་བཞིན་གཅིག་ཏུ་གྱུར་པའོ། ། མའི་དོན་ནོ། ། ཡ་ནི་ཡ་བེང་སྟེ།
གང་ཚེའོ། ། གང་གི་ཚེ་ནཱ་ད་དང་ཐིག་ལེ་གཉིས་འདིར་འདྲེས་ནས་གཅིག་ཏུ་གྱུར་པའོ། ། དེའི་ཚེ་ན་ཡོ་གི་ནཱི་སྟེ། རྣལ་འབྱོར་མའོ། ། རྣལ་འབྱོར་མ་ནི་ལྷན་ཅིག་སྐྱེས་པའི་ཡེ་ཤེས་སོ། ། ལྷན་ཅིག་སྐྱེས་པའི་ཡེ་ཤེས་ཀྱི་དོན་མངོན་དུ་རྟོགས་པས་ན་སྒྲའོ། ། ཡ་ནི་ཡེ་སེང་སྟེ། ཇི་ལྟར་རོ། ། གང་དང་གང་ཇི་ལྟར་བསམས་ཀྱང་དེ་ཁོ་ན་ཉིད་དེ། ། དེའི་ཕྱིར་རོལ་དུ་གྱུར་པ་ནི་གང་ཡང་མེད་དོ་ཞེས་དགོངས་པའོ། །
དེའི་ཚེ་ན་ཡ་ན་ཡ་མ་སྟེ། སྐྱེ་བའོ། ། སྐྱེ་བ་དང་འཆི་བ་ལ་སོགས་པའི་འཇིགས་པ་ཐམས་ཅད་ཀྱང་མེད་དོ་ཞེས་དགོངས་པའོ། ། ཡའི་དོན་ནོ། ། ར་ནི་ར་བི་སྟེ། ཉི་མའོ། ། ཤ་སི་ནི་ཟླ་བ་སྟེ། བྱང་ཆུབ་ཀྱི་སེམས་རྣམས་པ་གཉིས་སོ། ། གང་གི་ཚེ་ཉི་མ་དང་ཟླ་བའི་ཐིག་ལེ་གཉིས་འདྲེས་ཤིང་གཅིག་ཏུ་གྱུར་ན་ལྷན་ཅིག་སྐྱེས་པའི་དོན་རྟོགས་པར་འགྱུར་བས་ན། དེའི་ཚེ་ན་ནམ་མཁའ་བཞིན་དུ་ཤི་བ་མེད་ཅེས་པ་སྟེ།
སྐྱེ་ཤི་མེད་པར་ཕྱག་རྒྱ་ཆེན་པོ་འཐོབ་པར་འགྱུར་བའོ། ། ར་ནི་རབ་སྟེ། ཉི་མའོ། ། ཉི་མ་དང་ཟླ་བ་གཉིས་རོ་མཉམ་པར་གྱུར་པས་ན་བདེ་བ་སྐྱེ་ལ། དེའི་ལས་རྣམ་པར་མི་རྟོག་པའི་ཡེ་ཤེས་སྐྱེའོ། ། ཤིན་ཏུ་མཛེས་པ་ནི་ཇི་ལྟ་བའི་དོན་རྟོགས་པའོ། ། ར་ནི་ར་ས་ནཱ་སྟེ། སྣ་བུག་གཡས་པའི་རྩ་གསལ་བྱེད་ཀྱི་རྣམ་པར་དག་པ་ཉི་མ་བྱང་ཆུབ་ཀྱི་སེམས་དམར་པོ་ཐབས་ཀྱི་རང་བཞིན་སྲོག་གི་རླུང་རྒྱུ་བ་སྟེ། རོ་མའོ། ། ལ་ལ་ནཱ་སྟེ།
སྣ་བུག་གཡོན་པའི་རྩ་དབྱངས་ཡིག་གི་རྣམ་པར་དག་པ་ཟླ་བ་བྱང་ཆུབ་ཀྱི་སེམས་དཀར་པོ་ཤེས་རབ་ཀྱི་རང་བཞིན་རྩོལ་བའི་རླུང་རྒྱུ་བ་སྟེ། རྐྱང་པའོ། ། སྲོག་རྩོལ་གྱི་རླུང་གིས་བྱང་ཆུབ་ཀྱི་སེམས་དཀར་དམར་གྱེན་དུ་དྲངས་ཏེ། བདེ་བ་ཆེན་པོའི་འཁོར་ལོར་སླེབས་པའི་ཚེ་ན་རི་བོང་ཅན་དང་འདྲེས་ནས་སླར་འཛག་པས་བ་སྤུའི་བུ་ག་ཚུན་ཆད་ཀྱི་ལུས་ཐམས་ཅད་རྒྱས་ཤིང་གང་བར་བྱེད་པའོ། ། དེ་ལྟར་བདེ་བ་ཆེན་པོ་སྐྱེས་པའི་ཚེ་ན་ར་ནི་རཱ་ཏྲི་ན་སྟེ། མཚན་མོའོ། ། བདེ་བ་ལ་བརྟེན་ནས་རྣམ་པར་མི་རྟོག་པའི་ཡེ་ཤེས་གཉུག་མའི་དོན་རྒྱུད་ལ་རང་བཞིན་གྱིས་སྐྱེ་བས་ན། ཉིན་དང་མཚན་དུ་གཉུག་མའི་ཡིད་ཅེས་པ་སྟེ། གཉུག་མའི་ཡིད་གཅིག་པུ་ལ་སེམས་གཏོད་ཅིག་དང༌། ཕྱག་རྒྱ་ཆེན་པོའི་དོན་མངོན་དུ་བྱེད་པར་འགྱུར་རོ་ཞེས་བྱ་བའི་དོན་ནོ། །
རའི་དོན་ནོ། ། ལ་ནི་ལེ་ཧུ་སྟེ། ཀྱེ་ལོང་ཞིག་པའོ། ། གང་བླང་ཞེ་ན། རླུང་ཁྱིམ་བདག་མོ་དང་འདྲ་བ་དེ་ལོང་ཞེས་པའོ། ། གང་དུ་བླང་ཞེ་ན། ཁྱིམ་ནང་དུ་ལོང་ཞེས་སྨོས་ཏེ། ཁྱིམ་ནི་ལུས་སོ། ། ལུས་ཀྱི་སྒོ་དགུ་ལས་རྒྱུ་བའི་རླུང་དང་ཡིད་གཉིས་མཉམ་པར་འགག་པར་བྱ་སྟེ། དེའི་ཚེ་ན་རླུང་ཨ་ཝ་དྷཱུ་ཏཱིར་ཆུད་པར་འགྱུར་བའོ། །
ལ་ནི་ལེ་ཧུ་སྟེ། ལོང་ཞིག་པའོ། ། གང་བླང་ཞེ་ན། ནཱ་ད་དང་ཐིག་ལེ་གཉིས་ཏེ། དེ་གཉིས་དབྱེར་མི་ཕྱེད་པར་ཧཾ་ལ་ཐིམ་པའི་ཚེ་ན་ཆོས་ཉིད་ཟག་པ་མེད་པ་ཉིད་ཀྱི་དོན་རྟོགས་པར་འགྱུར་ཞེས་པའོ། ། ལ་ནི་ལ་ལ་ནཱ་སྟེ། རྩ་གཡོན་པའོ། ། ར་ས་ནཱ་ནི་རྩ་གཡས་པའོ། ། ཨ་ཝ་དྷཱུ་ཏཱི་ནི་རྩ་དབུ་མའོ། ། འགྲོ་བའི་ལུས་ལ་རྩ་དཔག་ཏུ་མེད་པར་བཤད་ཀྱང༌།
གཙོ་བོ་ནི་དེ་གསུམ་མོ། ། རླུང་གཉིས་པོ་དེ་ཨ་ཝ་དྷཱུ་ཏཱིར་འཇུག་ནུས་ན་ཅིར་འགྱུར་ཞེ་ན། ལ་ནི་ལཾ་བྷི་སྟེ། འབབས་པའོ། ། གང་འབབས་ན། ཐིག་ལེ་སྟེ། རི་བོང་ཅན་འབབས་པའོ། ། དེ་འཐུངས་ཤིག་པ་ནི་བྱང་ཆུབ་ཀྱི་སེམས་འཐུངས་ཤིག་པ་སྟེ། དེ་འཐུང་ཤེས་ན་དགའ་བ་དང་བདེ་བ་རྒྱུད་ལ་སྐྱེ་བའོ། ། དེའང་རྩེད་མོའི་ཚུལ་དུ་འཐུང་ཞེས་པ་སྟེ།
རྩེད་མོ་ནི་བྱང་ཆུབ་ཀྱི་སེམས་དབབ་པ་དང༌། བཟློག་པ་དང༌། དགོད་པ་དང༌། འགྲེམས་པར་བྱ་བའོ། ། ལའི་དོན་ནོ། ། ཝ་ནི་ཝ་ར་སྟེ། མཆོག་གོ ། མཆོག་གང་ཡིན་ན། ཆང་སྟེ། བྱང་ཆུབ་ཀྱི་སེམས་སོ། །
དེ་རོལ་པས་དེའི་དགའ་བ་དང་བདེ་བས་འཐུང་ཤེས་ན་ལྷན་ཅིག་སྐྱེས་པ་རྟོགས་པར་འགྱུར་རོ་ཞེས་པའོ། ། ཡང་ན་རོལ་པས་ཏེ། ཐབས་དང་ཤེས་རབ་རོལ་པས་སོ། ། ཝ་ནི་བཛྲི་སྟེ། རྡོ་རྗེ་རྣལ་འབྱོར་མའོ། ། རྡོ་རྗེ་རྣལ་འབྱོར་མ་ནི་སྟོང་པ་དང་སྙིང་རྗེའི་བདག་ཉིད་དོ། ། དེ་འཕྲོ་བ་ནི་ལུས་ངག་ཡིད་གསུམ་ལ་དབྱེར་མི་ཕྱེད་པར་གནས་པའོ། ། ཝ་ནི་ཝ་ར་ཡ་སྟེ། རྟོགས་པར་དཀའ་བའི་རྣལ་འབྱོར་མ་སྟེ། རང་གི་སེམས་སོ། །
གང་གི་ཚེ་ན་ལྷན་ཅིག་སྐྱེས་པའི་དགའ་བས་དཔལ་མོ་རྣལ་འབྱོར་མ་དེ་བདེ་བ་དང་ཚིམ་པས་མཉེས་པར་བྱེད་ནུས་ན། དེའི་ཚེ་དེ་ཁོ་ན་ཉིད་ཀྱི་དོན་མངོན་སུམ་དུ་རྟོགས་པར་འགྱུར་བའོ། ། ཝ་ནི་ཝ་བ་ཛི་སྟེ། གྲག་པའོ། ། ཅི་གྲག་ཅེ་ན། ཌ་མ་རུ་སྟེ། མི་ཤིགས་པའི་སྒྲ་གྲག་པའོ། ། མི་ཤིགས་པ་ནི་ཐབས་དང་ཤེས་རབ་གཉིས་གཅིག་ཏུ་འདྲེས་ཏེ་དབྱེར་མི་ཕྱེད་པའོ། ། ཝའི་དོན་རྣོ། ། ཤ་ནི་ཤ་ཡ་སྟེ།
རང་རིག་པའོ། ། རང་རིག་པ་ནི་གང་གིས་ཀྱང་མི་ཤིགས་པའོ། ། ཤ་ནི་ཤ་ཤ་ཧ་ར་ན་སྟེ། ཐིག་ལེའོ། ། ཐིག་ལེ་ནི་བྱང་ཆུབ་ཀྱི་སེམས་དཀར་པོ་སྟེ། དེ་འཛག་པ་ནི་ཐབས་དང་ཤེས་རབ་སྙོམས་པར་འཇུག་པའི་ཚེ་ན་རྣལ་འབྱོར་མའི་མགོན་ཏེ། ལྷན་ཅིག་སྐྱེས་པ་རྟོགས་པར་འགྱུར་བའོ། ། ཤ་ནི་ཤི་ཏ་ཏ་ཀ་ར་སྟེ། བསིལ་བར་བྱེད་པའོ། ། བསིལ་བ་ནི་དཔེར་ན་སོས་ཀའི་དུས་སུ་ཉི་ཚན་གྱི་ནང་ན་སེམས་ཅན་བཀྲེས་པ་དང༌།
སྐོམ་པ་དང༌། ཚ་བས་གདུངས་པ་ལྟར། འཁོར་བའི་སེམས་ཅན་གྱི་སྡུག་བསྔལ་ཡང་དེ་དང་འདྲ་བས་དེ་ཞི་བར་བྱ་བ་ནི་བྱང་ཆུབ་ཀྱི་སེམས་ཕབ་པས་ཞི་བར་བྱ་སྟེ། བྱང་ཆུབ་ཀྱི་སེམས་བབས་པས་དགའ་བ་བཞིའི་མཐར་ལྷན་ཅིག་སྐྱེས་པའི་དོན་རྟོགས་པའི་དུས་ན་ནད་དང༌། སྡུག་བསྔལ་དང༌། རྣམ་པར་རྟོག་པ་ཐམས་ཅད་ཞི་བར་འགྱུར་བས་སོ། ། ཤ་ནི་ཤ་ཤ་དྷ་ར་སྟེ། རི་བོང་ཅན་ནོ། ། དེ་འཐུངས་པ་ནི་ནི་ནམ་མཁའ་ཞེས་གསུངས་ཏེ། ནམ་མཁའ་དེ་སྤྱི་བོ་ལས་བྱང་ཆུབ་ཀྱི་སེམས་ཕབ་སྟེ།
ལུས་དང༌། ངག་དང༌། ཡིད་བདེ་བ་ཉམས་སུ་མྱོང་བའོ། ། འཇོ་བ་ནི་འཇོ་བར་བྱེད་པས་ཏེ། གཏུམ་མོ་ལ་སོགས་པས་སོ། ། ཡང་ན་ནམ་མཁའ་སྟོང་པ་ཉིད་ཀྱི་རང་བཞིན་ནོ། ། འཐུངས་པ་ནི་ཡང་དུ་ཡང་དུ་གོམས་པར་བྱ་བའོ། ། ཤའི་དོན་ནོ། ། ཥ་ནི་ས་ཧ་ཛ་སྟེ། ལྷན་ཅིག་སྐྱེས་པའོ། །
གང་གི་ཚེ་ལྷན་ཅིག་སྐྱེས་པ་མཆོག་གིས་མཉེས་ཏེ་སེམས་ཚིམ་པར་ནུས་ན། དེའི་ཚེ་ཥ་ནི་ཥ་པ་ར་ཨ་པ་ར་སྟེ། རང་དང་གཞན་དུ་འཛིན་པའི་རྣམ་པར་རྟོག་པའི་བག་ཆགས་འགག་པར་འགྱུར་རོ་ཞེས་པའོ། ། ཥ་ནི་ས་མ་སྟེ། མཉམ་པའོ། ། ཨ་ས་མ་སྟེ། མི་མཉམ་པའོ། ། རྣལ་འབྱོར་མ་ལ་མཉམ་པ་དང་མི་མཉམ་པའི་རྣམ་པར་རྟོག་པ་མེད་ཅིང་བྱང་ཆུབ་ཆེན་པོ་འགྲུབ་པ་ལ་ཐེ་ཚོམ་མེད་དོ། ། ཥ་ནི་ས་ར་ཧ་སྟེ། མདའ་བསྣུན་ནོ། །
མདའ་བསྣུན་གྱིས་ཇི་སྨྲས་ཤེ་ན། ཀྱེ་ཧོཿང་ཞེས་ང་བོས་ནས། ལྷན་ཅིག་སྐྱེས་པའི་དོན་རྟོགས་ན་ཕྱག་རྒྱ་ཆེན་པོའི་དངོས་གྲུབ་ཐོབ་པ་ལ་ཐེ་ཚོམ་མེད་དོ་ཞེས་སྨྲས་སོ། ། ཥའི་དོན་ནོ། ། ས་ནི་ས་ཡ་སྟེ། མ་ལུས་པའོ། ། མ་ལུས་པ་ནི་དངོས་པོ་འདི་ཀུན་ཞེས་པ་སྟེ། གཟུང་བ་དང་འཛིན་པ་ཐམས་ཅད་ལུང་རིགས་མན་ངག་གིས་དཔྱད་ན་ཆོས་ཉིད་ཀྱི་ངོ་བོར་དངོས་པོ་མེད་པར་མཉམ་པའོ། ། ས་ནི་ཤཱུནྱ་ཏཱ་སྟེ། སྟོང་པ་ཉིད་དེ།
ཆོས་ཐམས་ཅད་སྟོང་པ་ཉིད་དང་སྙིང་རྗེ་དབྱེར་མི་ཕྱེད་པའི་དོན་ནོ། ། འཁྲུལ་པ་ལོག་པར་རྟོག་པས་ཐ་དད་དུ་མི་བྱ་སྟེ། དེ་ལྟར་ན་འཆིང་བར་འགྱུར་རོ་ཞེས་བྱ་བའི་དོན་ནོ། ། ས་ནི་ས་ཧ་ཛ་སྟེ། ལྷན་ཅིག་སྐྱེས་པའོ། ། ལྷན་ཅིག་སྐྱེས་པའི་དགའ་བས་མ་ལུས་པ་ཐམས་ཅད་ལྷན་ཅིག་སྐྱེས་པའི་རང་བཞིན་དུ་བྱེད་པའོ། ། ས་ནི་ས་ཧ་ཛ་སྟེ། ལྷན་ཅིག་སྐྱེས་པའོ། ། ལྷན་ཅིག་སྐྱེས་པའི་མཆོག་འདི་ཉམས་སུ་མྱོང་བའི་ཚེ་ན་རྣལ་འབྱོར་པ་གང་གིས་ཀྱང་འཆིང་མི་ནུས་པ་ཞེས་བྱ་བ་སྟེ། རྣམ་པར་རྟོག་པས་འཆིང་བ་ཡིན་པ་ལ།
དེ་མེད་པས་འཆིང་བར་མི་འགྱུར་རོ། ། སའི་དོན་ནོ། ། ཧ་ནི་ཧཱ་ས་སྟེ། དགོད་པའོ། ། ཅི་ལ་དགོད་ཅེ་ན། གང་གི་ཚེ་དེ་ཁོ་ན་ཉིད་ཀྱི་དོན་རྟོགས་པའི་ཚེ་ན་རང་གི་སེམས་ལ་དགའ་བ་དང་བདེ་བ་སྐྱེ་ཞིང་ཚིམ་པར་འགྱུར་བས་སོ། ། ཧ་ནི་ཧ་རི་ཡ་སྟེ། འཕྲོག་པའོ། ། ཅི་འཕྲོག་ཅེ་ན། རྣམ་པར་རྟོག་པ་སྟེ།
རྣམ་པར་རྟོག་པ་སེམས་ལས་བྱུང་ཞིང་སེམས་ཀྱི་རང་བཞིན་དུ་སྡུད་དོ། །

སྤྲོ་བསྡུ་བྱས་ནས་བཀང་ཡང་དགའ་བ་མེད་དེ། དེ་སྟོང་པ་ཉིད་ཀྱི་རང་བཞིན་ཡིན་པས་བདེ་སྡུག་གི་ཞེན་པ་མེད་པའོ། ། ཧ་ནི་ཧ་རི་ནི་སྟེ། འཕྲོག་པའོ། ཅི་འཕྲོག་ཅེ་ན། སྡིག་པ་ཐམས་ཅད་འཕྲོག་པའོ། ། ཧ་ནི་ཧ་ར་ཧ་ར་སྟེ། དབང་ཕྱུག་ཆེན་པོའོ། ། དབང་ཕྱུག་ཆེན་པོ་ནི་ལྷན་ཅིག་སྐྱེས་པའི་སེམས་སོ། ། དེ་ལྟ་བུའི་སེམས་ནི་ཁ་དོག་དང༌། དབྱིབས་དང༌།
ཆ་ཤས་དང་བྲལ་བའོ། ། དེ་རང་གི་ལུས་ལ་ཆིངས་ཤིག་པ་སྟེ། རང་གི་སེམས་དང་གཉིས་སུ་མེད་པར་གྱུར་ན་ཡོན་ཏན་ཅི་ཡོད་ཅེ་ན། ཧ་ནི་ཧེ་ལེ་སྟེ། ཀུ་རེ་དང་རྩེད་མོའོ། ། དཀའ་སྤྱད་ལ་སོགས་པའི་ཚོགས་མི་དགོས་པར་ཀུ་རེ་དང་རྩེད་མོ་ཙམ་གྱི་སྒོ་ནས་བླ་ན་མེད་པའི་གོ་འཕང་ལེགས་པར་འགྲུབ་པར་འགྱུར་བ་སྟེ། ཕྱག་རྒྱ་ཆེན་པོའི་དངོས་གྲུབ་འཐོབ་པར་འགྱུར་བའོ། ། ཧའི་དོན་ནོ། ། ཀྵ་ནི་ཀྵཱ་ལེ་སྟེ། ཡུལ་ལོ། །
ཡུལ་ནི་པདྨ་ལ་སོགས་པའོ། ། སྒོ་དགུ་ལས་བྱང་སེམས་ལྷུང་ན་ཆུད་ཟོས་པ་སྟེ། ཡེ་ཤེས་ལ་སོགས་པ་མི་སྐྱེ་བའི་ཕྱིར་རོ། ། ཀྵ་ནི་ཀྵ་ཀྵ་སྟེ། ཟད་པའོ། ། གང་ཟད་པར་བྱེད་ན། འཁོར་བའི་རྒྱ་མཚོའམ། རྣམ་པར་རྟོག་པ་ཐམས་ཅད་དོ། ། གང་གིས་ཤེ་ན། ཀྵ་ཀྵའི་སྒྲ་བྱེད་ནུས་ན་སྟེ།
ཡེ་ཤེས་སྟོང་པ་ཉིད་དེས་ཟད་པར་བྱེད་ནུས་ཀྱི། དངོས་པོའི་རྟོག་པས་ནི་སླར་འཕེལ་བར་འགྱུར་ཏེ། ཟད་པའམ། སྐེམས་པར་མི་ནུས་ཞེས་དགོངས་པའོ། ། ཀྵ་ནི་ཀྵ་ར་ས་ན་སྟེ། བདར་རྩུབ་མོའོ། ། དཔེར་ན་བྱེ་མ་རེག་གཅོད་ལ་གང་བདར་ཡང་གཅོད་པར་བྱེད་པ་དེ་བཞིན་དུ་བླ་མའི་གདམས་ངག་བདར་རྩུབ་མོ་དང་འདྲ་བའི་ཏིང་ངེ་འཛིན་རྣོན་པོ་ལ་དགའ་བར་གྱིས་ཤིག་དང༌། རྣམ་པར་རྟོག་པ་ཐམས་ཅད་ཟད་པར་བྱས་ནས་བྱང་ཆུབ་ཆེན་པོ་མངོན་དུ་བྱེད་དོ་ཞེས་བྱ་བའི་དོན་ནོ། ། ཀྵ་ནི་ཀྵ་མན་ན་སྟེ། གཅེར་བུའོ། །
ལྷན་ཅིག་སྐྱེས་པའི་སེམས་དེ་རྟོག་པ་དང༌། སྡིག་སྒྲིབ་དང༌། ཁ་དོག་དང༌། དབྱིབས་དང༌། ཡན་ལག་དང༌། ཆ་དང་བྲལ་བས་ན་གཅེར་བུའོ། ། དེ་ལྟ་བུའི་གཅེར་བུ་དེས་འཁོར་བ་དང་འཁྲུལ་པ་ཐམས་ཅད་བསླུས་ཏེ། བསླུས་པས་ནི་དེ་རྣམས་ཀྱི་སྐྱོན་གྱིས་མ་གོས་ཤིང་ཕྱག་རྒྱ་ཆེན་པོའི་དངོས་གྲུབ་ཐོབ་པའོ། ། རྣལ་འབྱོར་གྱི་དབང་ཕྱུག་ཐམས་ཅད་ཀྱི་གཙུག་གི་ནོར་བུ་ལྟ་བུ་དཔལ་ས་ར་ཧས་མཛད་པའི་ཀ་ཁའི་དོ་ཧའི་བཤད་པ་འདི་རྒྱ་གར་ལྷོ་ཕྱོགས་ཀྱི་ཡུལ་ཀོ་ས་ལར་སྐུ་འཁྲུངས་པའི་རྣལ་འབྱོར་གྱི་དབང་ཕྱུག་ཆེན་པོ་ཤྲཱི་བཻ་རོ་ཙ་ན་བཛྲའི་ཞལ་སྔ་ནས་རང་འགྱུར་དུ་མཛད་པའོ། ། ས་མཱ་པཱ་ཏ།
༄༅། །དེ་ཁོ་ན་ཉིད་ཀྱི་མན་ངག་རྩེ་མོ་དོ་ཧའི་གླུ་ཞེས་བྱ་བ། ། དཔལ་ས་ར་ཧས་མཛད། ༄༅། །རྒྱ་གར་སྐད་དུ། ཏཏྟཱ་ཨུ་པ་དེ་ཤ་ཤི་ཁ་ར་དོ་ཧ་གཱི་ཏི་ནཱ་མ། བོད་སྐད་དུ། དེ་ཁོ་ན་ཉིད་ཀྱི་མན་ངག་རྩེ་མོ་དོ་ཧའི་གླུ་ཞེས་བྱ་བ། འཕགས་པ་འཇམ་དཔལ་ལ་ཕྱག་འཚལ་ལོ། ། མ་གཡོས་སྐུ་གསུང་ཐུགས་ཀྱི་རང་བཞིན་ལས། ། རྡོ་རྗེའི་རྩེ་མོ་ཅིག་ཅར་གླུར་བླང་དོན། ། གང་ཚེ་ལྷན་ཅིག་སྐྱེས་པ་དག །
གོ་བ་དགུ་ཡིས་རྟོགས་པར་བྱ། ། རྒྱུ་མཚན་གཞལ་བྱ་ལ་སོགས་མེད། ། དངོས་པོ་རྣམས་ཀྱི་ཁོ་ན་ཉིད། ། དགག་དང་སྒྲུབ་པ་མེད་པ་སྟེ། ། དབྱེ་བ་ལ་སོགས་མེད་པར་བཤད། ། མི་མཐུན་ཕྱོགས་དང་གཉེན་པོ་མེད། ། འཆལ་བའི་ཚུལ་ཁྲིམས་སེར་སྣ་དང༌། ། ལེ་ལོ་ཁོང་ཁྲོ་རྣམ་པར་གཡེང༌། ། མ་རིག་སྤང་བྱ་ལ་སོགས་དང༌། ། སྤོང་བྱེད་ཕ་རོལ་ཕྱིན་པ་མེད། །
དངོས་ཀུན་མེད་པར་བཤད་པ་སྟེ། ། རྟོག་མེད་སྙམ་སེམས་ཀུན་དང་བྲལ། ། འཁོར་བ་ལས་གཞན་ཕྱག་རྒྱ་ཆེ། ། གཅིག་ཀྱང་ཡོད་པར་མ་བཤད་གང༌། ། དེ་ཉིད་རྫོགས་པའི་སངས་རྒྱས་ལམ། ། འདོད་ཡོན་ལ་སོགས་མ་སྨད་པས། ། འབྲས་བུ་རེ་བ་མེད་པ་སྟེ། ། སྐུ་གསུམ་ལམ་གྱི་ངོ་བོ་གང༌། ། ཅི་ཕྱིར་ཞེ་ན་མི་རྟོག་སྟེ། ། ཁོ་ན་ཉིད་ནི་ཇི་ལྟར་རྟོགས། །
གཞན་ལ་མི་རེ་གང་གིས་ཕྱིར། ། རིན་ཆེན་གཏེར་དང་རྒྱལ་པོའི་དཀོར། ། ཕལ་པ་ཡི་ནི་བང་མཛོད་བཞིན། ། མཆོག་ཏུ་གཅེས་པས་རང་ལ་གནས། ། སེམས་ལས་མ་གཏོགས་ཕྱི་རོལ་དོན། ། གཅིག་ཀྱང་ཡོད་པར་མ་བཤད་དེ། ། སེམས་ཉིད་ཀུན་ཏུ་འོད་གསལ་བའོ། ། དེ་བས་སེམས་ལས་གཞན་པའི་ཆོས། ། ཡང་དག་པར་ནི་བརྟགས་ན་མེད། ། དངོས་ཀུན་ཟུང་འཇུག་རང་བཞིན་ལ། །
སྐྱེ་བའི་རང་བཞིན་ཡོད་མ་ཡིན། ། ངོ་བོ་མ་སྐྱེས་སྟོང་པ་གང༌། ། གཞན་ན་ཡོད་པ་མ་ཡིན་ཏེ། ། གཉིས་དང་ཡོད་མེད་ཐ་སྙད་བྲལ། ། གཅིག་དང་དུ་མ་ལ་སོགས་ཀྱིས། ། བརྟགས་ན་མེད་པ་མ་ཡིན་ཏེ། ། ཡོད་པ་མ་ཡིན་མེད་མ་ཡིན། ། རིག་པས་འགྲུབ་པ་མ་ཡིན་ནོ། ། དངོས་པོར་སྣང་བའི་ཆོས་རྣམས་ཀུན། ། ངོ་བོ་ཉིད་ལས་མ་འདས་ཏེ། །
རྒྱ་མཚོ་གཟུགས་བརྙན་མེ་ལོང་བཞིན། ། དྲན་མེད་དབྱིངས་ནས་ཀུན་འབྱུང་བས། ། རང་བཞིན་ཉིད་དུ་དུས་དེར་རིག ། གཉིས་མེད་གཉིས་སུ་མེད་མིན་པས། ། མ་འདས་དབྱེར་མེད་རོ་གཅིག་ལ། ། གཅིག་ཏུ་གཞག་པར་བྱ་བའང་མེད། ། དྭངས་མ་དེ་ཉིད་མ་བསླད་པས། ། ཁོ་ན་ཉིད་ཀྱིས་གར་མ་གཡོས། ། ཁོ་ན་ཉིད་ཀྱི་ཤེས་པ་ལ། ། འཛིན་པ་མེད་དེ་ངོ་བོ་བྲལ། །
ཅིར་ཡང་མི་འཛིན་ཆོས་ཀྱི་སྐུ། ། ངོ་བོ་ཉིད་ལ་དབྱེ་བ་མེད། ། འཛིན་པའི་ཆ་ནས་བརྟགས་པ་གང༌། ། སྐྱེ་མེད་དབྱིངས་ཀྱི་རང་བཞིན་ལ། ། ཟུང་དུ་འཇུག་པས་ཐ་མི་དད། ། སྒྲོ་སྐུར་བྲལ་བས་གཉུག་མར་བཤད། ། གཞལ་ཡས་ཁང་དང་མཚན་དཔེ་དང༌། ། སྣ་ཚོགས་སྤྲུལ་སྐུར་གང་སྟོན་པ། ། གདུལ་བྱ་ལམ་ལ་ཞུགས་པའི་སྟོབས། ། མདའ་བསྣུན་དག་གིས་གང་སྨྲས་པ། །
འདི་ལ་དམིགས་སུ་རྡུལ་ཙམ་མེད། ། ཕྱིན་ཅི་ལོག་གི་སྐྱེ་བོ་ལ། ། ཉོན་མོངས་ཡུལ་གྱི་དུག་འགྱུར་ཏེ། ། ཇི་ལྟར་སྣང་བའི་རིམ་པ་ཡིས། ། དབྱེར་མེད་ཚུལ་དུ་གནས་པ་སྟེ། ། འོད་གསལ་བ་ཉིད་རྣམ་པར་བཤད། ། རང་བཞིན་མེད་པའི་ངོ་བོ་བྲལ། ། ཐ་དད་མ་ཡིན་གཉིས་སུ་མེད། ། ཁམས་གསུམ་བློ་འདས་ཡེ་ཤེས་ལ། ། འདི་ཞེས་བྱ་བའི་མིང་ངམ་བརྡ། །
མདའ་བསྣུན་དག་གིས་གཟུང་དུ་མེད། ། དབྱེར་མེད་རོ་གཅིག་མ་རྟོགས་ན། ། གཉིས་སུ་སྣང་བའི་ཆོས་རྣམས་ཀྱིས། ། གལ་ཏེ་བསྐལ་པར་རྙེད་མི་འགྱུར། ། མཆོག་གི་གོ་འཕང་མི་འཐོབ་སྟེ། ། ཁོ་ན་ཉིད་ཀྱི་རང་བཞིན་ལ། ། དགག་དང་སྒྲུབ་པ་རང་གིས་བྲལ། ། གཉིས་མེད་ངང་ལས་མ་གཡོས་པས། ། གང་འདིར་ཡིད་ཀྱི་ཡེ་ཤེས་ནི། ། གཅིག་དང་བྲལ་བ་མ་ཡིན་ནོ།
ལྷན་ཅིག་སྐྱེས་གང་བདེ་བའི་རོ། ། བསམ་མེད་ཡུལ་མེད་བརྟག་ཏུ་མེད། ། ཡུལ་མེད་བསྒོམ་པར་ག་ལ་འགྱུར། ། བསྒོམ་མེད་ཉིད་ཀྱང་ཡོད་མ་ཡིན། ། དཔེ་ཡི་དོན་ལ་གང་དྲིས་པ། ། སངས་རྒྱས་ཀུན་གྱི་ཐུགས་དང་མཉམ། ། བྲོ་གར་གླུ་དང་རོལ་མོ་ཡིས། ། ཕྱོགས་རྣམས་ཀུན་ཏུ་སྒྲ་སྒྲོགས་ཤིང༌། ། རྣལ་འབྱོར་མས་ནི་གཡོན་ནས་བསྐོར། ། དམིགས་གཏད་བྲལ་བའི་རང་བཞིན་གྱིས། །
འབད་པ་མེད་པར་ཀུན་ཏུ་སྤྱད། ། གཉིས་སུ་སྣང་བའི་རྟོག་པ་ཐམས་ཅད་བཅོམ་གྱུར་ནས། ། བརྗོད་མེད་རྣམ་མེད་འབྲས་བུ་འཐོབ་འགྱུར་ཤོག ། རྣལ་འབྱོར་གྱི་དབང་ཕྱུག་ཆེན་པོ་དཔལ་ས་ར་ཧའི་ཞལ་སྔ་ནས་གསུངས་པ་ཕྱག་རྒྱ་ཆེན་པོ་དེ་ཁོ་ན་ཉིད་ཀྱི་མན་ངག་རྩེ་མོ་དོ་ཧའི་གླུ་ཞེས་བྱ་བ་རྫོགས་སོ། ། ཀྲྀཥྞ་པཎྜི་ཏས་རང་འགྱུར་དུ་མཛད་པའོ། ། ༄༅། །དོ་ཧ་མཛོད་ཅེས་བྱ་བ་བཞུགས་སོ། ། སློབ་དཔོན་ནག་པོ་རྡོ་རྗེས་མཛད། ༄༅། །རྒྱ་གར་སྐད་དུ། དོ་ཧ་ཀོ་ཥཱ། བོད་སྐད་དུ།
དོ་ཧ་མཛོད། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། འཇིག་རྟེན་པ་ནི་ང་རྒྱལ་བྱེད། ། ང་ནི་དོན་དམ་འཇུག་པའོ་ཞེས། ། གོས་པ་མེད་ལ་ཞུགས་པ་ནི། ། བྱེ་བའི་ནང་ནས་གཅིག་ཙམ་སྲིད། ། ལུང་དང་རིག་བྱེད་རྙིང་པས་ཀྱང༌། ། མཁས་པ་ང་རྒྱལ་བྱེད་པ་དག ། དཔལ་འབྲས་སྨིན་པ་ལ་ནི་བུང་བ་བཞིན། ། དེས་ནི་ཕྱི་རོལ་དག་ཏུ་འཁོར་བར་བྱེད། །
བྱང་ཆུབ་སེམས་དང་རྡུལ་གྱིས་བརྒྱན། ། མི་བསྐྱོད་པ་ནི་གོས་འགྱུར་བས། ། པདྨའི་ས་བོན་རང་བཞིན་ལ། ། དག་པ་གཉུག་མའི་ལུས་ལ་མཐོང༌། ། ནམ་མཁའི་ཆུ་དང་འོད་དཔག་མེད་ཀྱི་འདམ། ། དེས་ནི་རྩ་བ་རབ་ཏུ་སྤངས་ནས་བྱས། ། ཨ་ཝ་དྷཱུ་ཏཱིའི་རྩ་བ་སྡོང་པོ་བྱས། ། ཧཾ་གི་ཡི་གེའི་རྣམ་པར་སྐྱེས་གྱུར་པ། ། རོ་མ་དང་ནི་རྐྱང་མ་གཉིས་ཀྱིས་ནི། ། གཡས་དང་གཡོན་ཕྱོགས་གཉིས་ཀྱི་སྡོང་བུར་བྱ། །
པདྨ་འདབ་མ་བཞི་དང་རྩ་བ་བཞི། ། བདེ་བ་ཆེན་པོ་དག་གི་ཚངས་ན་གནས། ། ཨེ་བྃ་ས་བོན་དག་ནི་བླངས་ནས་ནི། ། མེ་ཏོག་པདྨ་བཞིན་དུ་རྒྱས་པར་བྱེད། ། བུང་བའི་གཟུགས་ཀྱི་བདེ་ཆེན་དཔའ་བོ་ནི། ། སྦྲང་རྩི་དག་ནི་རབ་ཏུ་འཐུང་བར་བྱེད། ། འབྱུང་བ་ཆེན་པོ་ལྔ་ཡི་ས་བོན་ནི། ། བླངས་ནས་རྫོགས་པ་དག་ཏུ་བྱེད་པར་འགྱུར། ། སྲ་བར་གྱུར་པ་དག་ནི་ས་ཡིན་ནོ། ། ཆུ་ནི་རླན་པ་ཚ་བ་མེ་ལས་སྐྱེས། །
ཡང་ཞིང་གཡོ་བ་དག་ནི་རླུང་ཡིན་ནོ། ། ནམ་མཁའ་བདེ་བ་དག་ནི་གང་བའོ། ། མ་ལུས་ལྷ་དང་ལྷ་མིན་དེ་ལས་སྐྱེས། ། རྨོངས་པ་འདི་དག་རྣམས་ནི་སྟོང་པའོ། ། ས་དང་ཆུ་དང་མེ་རླུང་ནམ་མཁའ་རྣམས། ། བློ་ཡི་ཡུལ་དུ་བླངས་ནས་ཤེས་པར་གྱིས། ། རྦ་རླབས་མེད་ཅིང་མཉམ་པ་གཉུག་མའི་ལུས། ། སྒྲིབ་པ་མ་ལུས་སྤངས་པ་སྟེ། ། དགེ་དང་སྡིག་པ་གཅིག་ཀྱང་མེད། ། གསལ་པོར་ནག་པོ་དག་གིས་གསུངས། །
ཕྱི་རོལ་འབྱུང་བ་དག་ནི་དཔྱད་བྱས་ནས། ། སྟོང་དང་སྟོང་མིན་དག་ལ་འཇུག་པར་གྱིས། ། སྟོང་དང་སྟོང་མིན་གཉིས་ཀྱི་དབུས་སུ་ནི། ། ཀྱེ་ཧོཿརྨོངས་པ་ཅི་ཡང་མ་མཐོང་ངམ། ། ལྷན་ཅིག་སྐྱེས་པ་གཅིག་པུ་ཡོད། ། ནག་པོ་བདག་གིས་ཡོངས་སུ་ཤེས། ། ལུང་དང་བསྟན་བཅོས་མང་པོ་བཀླག་པ་དང༌། ། ཉན་ཀྱང་རྨོངས་པ་ཅི་ཡང་མི་ཤེས་སོ། ། སྟེང་དུ་མི་རྒྱུ་འོག་ཏུ་མི་འགྲོ་ཞིང༌། ། གཉིས་པོ་སྤངས་པས་དེ་ནི་བརྟན་པར་གནས། །
ནག་པོ་ན་རེ་ཡིད་ནི་གང་དུ་མི་འཕྲོ་ཟེར། ། མི་གཡོ་རླུང་གི་ཁྱིམ་བདག་མོ་ནི་ཁྱིམ་དུ་གནས། ། མཆོག་གི་རི་བོ་དག་གི་ཕུག་ཟབ་མོར། ། འགྲོ་བ་མ་ལུས་པ་ནི་ཆགས་པར་འགྱུར། ། དྲི་མ་མེད་པར་ཆུ་ནི་བསྐམ་འགྱུར་ཏེ། ། དུས་ཀྱི་མེ་ནི་རབ་ཏུ་ཞུགས་གྱུར་པ། ། ས་འཛིན་འདི་ནི་ཤིན་ཏུ་གཟུང་དཀའ་སྟེ། ། མཉམ་དང་མི་མཉམ་དག་ལས་བརྒལ་མི་ནུས། ། ནག་པོ་ན་རེ་མཚོན་དཀའ་རྟོགས་དཀའ་བ། ། འདི་ནི་གང་གི་སེམས་ཀྱིས་བསམ་མི་ནུས། །
གང་གིས་ཡིད་ཀྱི་རིན་ཆེན་རིག་ནུས་ན། ། ཉི་མ་རེ་རེ་ལྷན་ཅིག་སྐྱེས་པ་འཕྲོ། ། དེ་ཡིས་ཆོས་ཀྱི་རང་བཞིན་དག་ནི་ཤེས། ། གཞན་ལ་བསྟན་དུ་ཟིན་ཀྱང་མི་ཤེས་སོ། ། ལམ་འགྲོ་གཉུག་མའི་ཡིད་ནི་བཅིང་ནུས་ན། ། ཁམས་གསུམ་མ་ལུས་སྤྲོ་ཞིང་ཡང་དེར་སྡུད། ། བདེར་གཤེགས་སྲེད་པའི་ལྷ་མོ་ཁྲོ་བོའི་ཚོགས། ། དཀྱིལ་འཁོར་འཁོར་ལོ་དག་ནི་སྤངས་ནས་སུ། ། ལྷན་སྐྱེས་སྐད་ཅིག་ལ་ནི་བདག་གནས་བྱ། ། གང་གིས་ལྷན་སྐྱེས་མི་གཡོ་བརྟན་ནུས་པ། །
གཉུག་མའི་ཡིད་ཀྱི་རྒྱལ་པོར་རོ་མཉམ་འགྱུར། ། དེ་ཡིས་སྐད་ཅིག་ལ་ནི་འགྲུབ་འགྱུར་ཏེ། ། རྒས་དང་འཆི་བའི་འཇིགས་པ་གང་ཡང་མེད། ། མི་གཡོ་མི་རྟོག་སྐྱོན་རྣམས་མེད་པར་ནི། ། ཤར་ནུབ་སྤངས་པ་དེ་ནི་སྙིང་པོ་སྟེ། ། འདི་ནི་འདི་རུ་མྱ་ངན་འདས་པར་གསུངས། ། དེས་ནི་ཡིད་ཀྱི་ང་རྒྱལ་ཅི་ཡང་མི་བྱེད་དོ། ། ཨེ་བྃ་རྣམ་པ་གང་གིས་ཤེས་གྱུར་པ། ། དེས་ནི་མ་ལུས་ལུས་པ་མེད་པར་ཤེས། ། ཀྱེ་ཧོཿཆོས་ཀྱི་ཟ་མ་ཏོག་ཅེས་དེ་ལ་བྱ། །
གཉུག་མའི་བདག་པོའི་ཆ་ལུགས་དེ་ཡིན་ནོ། ། གལ་ཏེ་རླུང་དང་ནམ་མཁའ་སྒོ་གཉིས་ལ། ། སྒོ་ལྕགས་དམ་པོར་གང་གིས་འཇུག་ནུས་ན། ། དེས་ནི་དེ་རུ་མུན་པ་ནག་པོ་ཡི། ། ནང་དུ་ཡིད་ཀྱི་མར་མེ་དག་ནི་བྱ། ། རྒྱལ་བ་རིན་ཆེན་ལུས་ཀྱི་སྟེང་དུ་སོང༌། ། ནག་པོ་ན་རེ་སྲིད་ལོངས་སྤྱད་པས་ཐར་པ་འགྲུབ། ། གང་གིས་ཡིད་ནི་བརྟན་པར་བྱས་གྱུར་ན། ། དེ་ནི་ཆོས་ཀྱི་ཡི་གེའི་དྲུང་ན་གནས། ། སྐད་ཅིག་གིས་ནི་རླུང་ནི་འཆིང་བར་འགྱུར། །
དེའི་ཚེ་ཡུལ་རྣམས་ལ་ཡང་རེ་བ་མེད། ། མཆོག་དང་དགའ་བྲལ་དབུས་སུ་གང་སྐྱེས་པ། ། ཆོས་ཀྱི་ཡི་གེའི་དབུས་སུ་ཤེས་པར་གྱིས། ། འདི་ལྟའི་གདམས་ངག་གསལ་པོར་འགྲུབ་འགྱུར་ན། ། དེ་ཡིས་ཁྱིམ་བདག་མོ་རླུང་མི་གཡོ་བཅིངས། ། མཆོག་གི་རི་བོའི་རྩེ་ལ་རྒྱས་པའི་ཐང༌། ། རི་ཁྲོད་པ་ནི་དེ་རུ་གནས་བྱས་པས། ། གདོང་ལྔ་པས་ཀྱང་རྒོལ་བར་མི་ནུས་ན། ། གླང་པོ་ཆེ་ཡི་རེ་བ་རིང་དུ་འགྱུར། ། འདི་ནི་མཆོག་གི་རི་བོར་བདག་གིས་མ་བསྟན། །
འདི་ནི་བདེ་བ་ཆེན་པོའི་གནས་ཡིན་ནོ། ། ལྷན་ཅིག་སྐྱེས་པའི་སྐད་ཅིག་འདི་རུ་ལྟོས། ། བདེ་བ་ཆེན་པོ་མ་རྙེད་བར་དུའོ། ། འགྲོ་བ་ཀུན་གྱི་ལུས་ངག་ཡིད་འདྲེས་སྤྱོད། ། ཀྱེ་ཧོཿདེ་ཉིད་བདེ་ཆེན་རྒྱལ་པོ་གཅིག་པུ་ཉིད། ། རྒྱུད་དང་སྔགས་རྣམས་ཀྱིས་ནི་ཅི་ཞིག་བྱ། ། གཉུག་མའི་ཁྱིམ་བདག་མོ་ནི་བླངས་ནས་རོལ་བར་བྱ། ། གཉུག་མའི་ཁྱིམ་དུ་ཁྱིམ་བདག་མོ་ནི་མ་ཆུད་པའི། ། བར་དུ་དེ་སྲིད་འདོད་ཡོན་ལྔ་ལ་སྤྱོད། ། བཟླས་པ་སྦྱིན་སྲེག་དཀྱིལ་འཁོར་ལས་འདི་ཡིས། །
རྟག་ཏུ་ཀུ་རེ་རྩེད་མོས་ཅི་ཞིག་བྱ། ། གཞོན་ནུ་མ་དང་རྟག་ཏུ་མཛའ་བ་དེ་མེད་ན། ། ལུས་འདི་ཡིས་ནི་བྱང་ཆུབ་ཇི་ལྟར་འགྲུབ། ། གང་གིས་རྒྱུན་དུ་ལྷན་ཅིག་སྐྱེས་རྟོགས་ན། ། རིག་བྱེད་རྙིང་པ་དེ་ཡིས་ཅི་ཞིག་བྱ། ། དེས་ནི་འགྲོ་བ་མ་ལུས་རྣམ་རྟོག་བཅད། ། གང་གིས་ཡིད་ནི་རིན་ཆེན་བརྟན་ནུས་ན། ། གཉུག་མའི་ཁྱིམ་བདག་མོ་ནི་བླངས་ནས་འདིར། ། དེ་ནི་རྡོ་རྗེ་སེམས་དཔའ་མགོན་པོ་སྟེ། ། མཆོག་གི་དོན་འདི་བདག་གིས་རབ་ཏུ་བརྗོད། །
ཇི་ལྟར་ལན་ཚྭ་ཆུ་ལ་ཞུ་བ་བཞིན། ། དེ་ལྟར་ཁྱིམ་ཐབས་མོས་ནི་གཟུང་བའི་སེམས། ། ཀྱེ་ཧོཿསྐད་ཅིག་གིས་ནི་རོ་མཉམ་འགྱུར། ། གང་གིས་དེ་དང་རྟག་ཏུ་མཉམ་པར་གནས། ། རྣལ་འབྱོར་གྱི་དབང་ཕྱུག་ཆེན་པོ་སློབ་དཔོན་ནག་པོ་རྡོ་རྗེས་མཛད་པའི་དོ་ཧ་མཛོད་ཅེས་བྱ་བ་རྫོགས་སོ། ། ལྷོ་ཕྱོགས་ཀྱི་ཡུལ་ཀོ་ས་ལར་སྐུ་འཁྲུངས་པའི་རྣལ་འབྱོར་གྱི་དབང་ཕྱུག་ཤྲཱི་བཻ་རོ་ཙ་ན་བཛྲའི་ཞལ་སྔ་ནས་རང་འགྱུར་དུ་མཛད་པའོ། ། ༄༅། །དོ་ཧ་མཛོད་ཀྱི་རྒྱ་ཆེར་འགྲེལ་པ་ཞེས་བྱ་བ་བཞུགས་སོ། ། སློབ་དཔོན་ནག་པོ་རྡོ་རྗེས་མཛད། ༄༅། །རྒྱ་གར་སྐད་དུ། ཤྲཱི་ཀྲྀཥྞ་བཛྲ་པཱ་ད་དོ་ཧ་ཀོ་ཥ་ཊཱི་ཀཱ།
བོད་སྐད་དུ། དཔལ་ནག་པོ་རྡོ་རྗེའི་ཞབས་ཀྱི་དོ་ཧ་མཛོད་ཀྱི་རྒྱ་ཆེར་འགྲེལ་པ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། འཁོར་བའི་རྒྱ་མཚོ་དྲི་མེད་ཆུས་གང་བའི། ། སྔགས་ཀྱི་ལུགས་ཀྱི་མཚོ་ལས་པད་སྐྱེས་པ། ། སྤྱོད་འཆད་ནག་པོ་འགྲོ་དོན་སྦྲང་རྩི་ཡི། ། གསུང་གི་མེ་ཏོག་རྟག་ཏུ་རྒྱལ་གྱུར་ཅིག ། རང་གི་སློབ་མས་བསྐུལ་བའི་དབང་གིས་ཏེ། ། མཁས་པ་དཔག་མེད་རྡོ་རྗེ་ཡིས། ། སྤྱོད་ཞབས་དོ་ཧ་ཀོ་ཥ་ཡི། །
ཚིག་དོན་རབ་ཏུ་དབྱེ་བར་བྱ། ། འདིར་ལོག་པའི་ཤེས་པ་ཉིད་ཀྱིས་མཆོག་གི་དོན་ལ་མཁས་པའི་བདག་ཉིད་ཡིན་ནོ་ཞེས་ང་རྒྱལ་བ་བསམ་བཞིན་པས་འཇིག་རྟེན་པ་རྣམས་ངས་དེ་ཁོ་ན་ཉིད་རིག་པ་ཡིན་ནོ། ། ཞེས་ང་རྒྱལ་བྱེད་པར་གྲགས་པ་དེ་རྣམས་ལ་བལྟས་པས་སྙིང་རྗེའི་ཁུར་བུས་བརླན་པའི་ཐུགས་ཀྱིས་དེའི་ང་རྒྱལ་ཐམས་ཅད་འཇོམས་པར་འདོད་པས། ཅི་ལྟ་བ་བཞིན་དུ་འགྱུར་བའི་སྔགས་ཀྱི་ལུགས་ཀྱི་དེ་ཁོ་ན་ཉིད་བསྟན་པའི་ཕྱིར་སྐྱེ་འགྲོ་ཐམས་ཅད་ཀྱི་ཐུན་མོང་གི་དོན་དུ་འཕྲལ་སྐད་ཚིག་གི་སློབ་དཔོན་སྤྱོད་པའི་རྡོ་རྗེ་ང་ནི་མཆོག་གི་དོན་ལ་མཁས་པ་ཞེས། འཇིག་རྟེན་པ་ནི་ང་རྒྱལ་བྱེད། ། ཅེས་བྱ་བ་ལ་སོགས་པ་གསུངས་ཏེ། འཇིག་རྟེན་པ་ནི་ང་རྒྱལ་བྱེད་པ་དེ་ཉིད་གང་ཡིན་ཞེ་ན། ང་ནི་མཆོག་གི་དོན་ལ་མཁས་པ་ཞེས་གསུངས་པའོ། ། འདི་ནི་ཇི་སྙེད་ཡོད་ཚད་བསྟན་པ་ཡིན་གྱི། བྱེ་བྲག་ཏུ་བསྟན་པ་ནི་མ་ཡིན་ནོ། །
དེ་བསྟན་པའི་ཕྱིར། བྱེ་བའི་ནང་ནས་གཅིག་ཙམ་སྲིད། ཅེས་བྱ་བ་ལ་སོགས་པ་གསུངས་ཏེ། གང་དེ་བྱེ་བའི་ནང་ནས་སྲིད་པ་སྟེ། རྡུལ་མེད་པ་འདོད་ཆགས་ལ་སོགས་པ་ཉོན་མོངས་པ་དང་འདིར་བྲལ་བས་རྡུལ་བྲལ་ཏེ། ལྷན་ཅིག་སྐྱེས་པའི་སྐུའོ། ། དེ་ལ་ཞུགས་པར་གྱུར་པ་ནི་དེ་ལ་ཡིད་ངེས་པར་ཞུགས་པ་སྟེ། རྡུལ་མེད་པ་ལ་ཞུགས་པའོ། ། རྣལ་འབྱོར་གྱི་དབང་ཕྱུག་དེའང་ང་ལྟ་བུ་ཡིན་ཞེས་དགོངས་པའོ། ། ལོག་པའི་ཤེས་པའི་ང་རྒྱལ་དང་ལྡན་པ་རྣམས་སུན་ཕྱུང་ནས།
འཇིག་རྟེན་པའི་བདེ་བའི་ཤེས་རབ་དང་ལྡན་པས་དོན་དམ་པར་བདག་གིས་ཤེས་སོ་ཞེས་མངོན་པའི་ང་རྒྱལ་བྱེད་པའི་མཁས་པ་རྣམས་ཀྱི་དབང་དུ་བྱས་ནས། ལུང་དང་རིགས་པ་རྙིང་པས་ཀྱང༌། ། ཞེས་བྱ་བ་ལ་སོགས་པ་གསུངས་ཏེ། ལུང་ལ་སོགས་པ་ཤེས་པའི་མཁས་པ་རྣམས་ང་རྒྱལ་བྱེད་པ་ནི་དོན་དམ་པར་བདེ་བའི་ཤེས་པར་མངོན་པའི་ང་རྒྱལ་བྱེད་པའོ། ། དེ་ལྟ་བུར་གྱུར་པས་གང་ལ་ཇི་ལྟར་ཇི་སྙེད་སྙམ་པ་ལ། དཔལ་འབྲས་སྨིན་པ་ལ་ནི་བུང་བ་བཞིན། ། ཞེས་བྱ་བ་ལ་སོགས་པ་ལ། དེ་རྣམས་འཁོར་ཞིང་རྒྱུ་བ་བཞིན། ། ཞེས་གསུངས་ཏེ། བུང་བ་ནི་སྦྲང་རྩི་ལའོ། །
གཞན་ནི་ཇི་ལྟ་བ་བཞིན་དུ་ཕྱི་རོལ་ནས་འཁོར་ཞིང་རྒྱུ་བའོ། ། དེ་བཞིན་དུ་ཕྱི་རོལ་གྱི་སྔགས་དང་ཕྱག་རྒྱ་ལ་སོགས་པས་འབྲེལ་ཏེ། དེའི་ལྟ་བ་ལ་མངོན་པར་ཞེན་པའི་ཕྱིར་རོ། ། ཟབ་མོའི་དེ་ཁོ་ན་ཉིད་ཀྱི་དོན་ནི་བདུད་མི་རིག་ཅེས་བྱ་བའི་དོན་ནོ། ། དེ་ལྟར་ཡང་ལྷ་མོ་བཞིས་ཞུས་པ་ཞེས་བྱ་བ་རྣལ་འབྱོར་ཆེན་པོའི་རྒྱུད་ལས། ཐུབ་པ་ཆེན་པོའི་ཆོས་ཕུང་ནི། ། བརྒྱད་ཁྲི་དང་ནི་བཞི་སྟོང་དག ། གང་གིས་དེ་ཉིད་མི་ཤེས་ན། ། དེ་དག་ཐམས་ཅད་འབྲས་བུ་མེད། ། ཅེས་གསུངས་སོ། །
གལ་ཏེ་དེ་ལྟར་ཡིན་ན་སྤྲོས་པའི་རྣམ་པ་ཇི་ལྟར་དངོས་སུ་བྱེད་ཅེ་ན། བརྗོད་པར་བྱ་སྟེ། སྤྲོས་པའི་རྣམ་པ་ཕུང་པོ་དང༌། ཁམས་དང༌། སྐྱེ་མཆེད་ལ་སོགས་པའང་སྤྲོས་པ་མེད་པ་ལྷན་ཅིག་སྐྱེས་པའི་ཡེ་ཤེས་དེ་ཉིད་ལས་སྐྱེས་པའོ། ། དེ་ཉིད་ལས་སྤྲོས་པའི་རྣམ་པ་བྱུང་བ་སྟེ། དེ་བསྟན་པར་བྱ་བའི་ཆེད་དུ། དེ་ལྟར་ཡང༌། སྤྲོས་པས་སྤྲོས་པ་མེད་པར་བྱ། ། ཞེས་གསུངས་སོ། །
དེའི་ཕྱིར་ཨེ་བྃ་ལས་ཡི་གེ་ལྷན་ཅིག་སྐྱེས་པའི་སྐུ་ལས་ཇི་ལྟར་འགྲོ་བ་འབྱུང་བར་བསྟན་པའི་ཕྱིར། བྱང་ཆུབ་སེམས་དང་ཞེས་བྱ་བ་ལ་སོགས་པ་ལ། བྱང་ཆུབ་སེམས་དང་རྡུལ་གྱིས་ནི། ། མི་བསྐྱོད་ལུས་ཀྱིས་འཁྱུད་གྱུར་པ། ། ཞེས་གསུངས་ཏེ། སྟོང་པ་ཉིད་དང༌། ཤིན་ཏུ་སྟོང་པ་དང༌། སྟོང་པ་ཆེན་པོའོ། ། སྣང་བ་དང༌། སྣང་བ་མཆེད་པ་དང༌།
སྣང་བ་ཐོབ་པའོ། ། སེམས་དང༌། སེམས་ལས་བྱུང་བ་དང༌། མ་རིག་པའོ། ། བུད་མེད་དང༌། སྐྱེས་པ་དང༌། མ་ནིང་ངོ༌། ། ཉིན་མོ་དང༌། ནུབ་མོ་དང༌། མཚམས་སོ། །
སྤྲུལ་པའི་སྐུ་དང༌། ། ལོངས་སྤྱོད་རྫོགས་པ་དང༌། ཆོས་ཀྱི་སྐུའོ། ། ལུས་དང༌། ངག་དང༌། ཡིད་དོ། ། རླངས་པ་དང༌། མྱུར་བ་དང༌། རྣམ་པར་བ་ཅིང་བའོ། ། སྤྱན་དྲང་བ་དང༌།
གཤེགས་སུ་གསོལ་བ་དང༌། བཞུགས་པའོ། ། ཨོཾ་ཨཱཿཧཱུཾ་གི་ཡི་གེ་རྣམས་དང༌། འོག་དང༌། སྟེང་དང༌། ཐད་ཀའི་སྒོའོ། ། བདག་གི་དེ་ཉིད་དང༌། སྔགས་ཀྱི་དེ་ཉིད་དང༌། དཀྱིལ་འཁོར་གྱི་དེ་ཉིད་དོ། ། སྙིང་སྟོབས་དང༌།
རྡུལ་དང༌། མུན་པའོ། ། ཟླ་བ་དང༌། ཉི་མ་དང༌། སྒྲ་གཅན་ནོ། ། སྐྱེ་བ་དང༌། གནས་པ་དང༌། འཇིག་པའོ། ། ཞེས་བྱ་བ་ལ་སོགས་པ་བྱང་ཆུབ་ཀྱི་སེམས་དང༌། རྡུལ་དང༌།
མི་བསྐྱོད་པའི་སྒྲས་བརྗོད་པའོ། ། འདི་ལྟར་གང་དུ་མཐོང་ཞེས་བྱ་བ་ལ། ། པདྨའི་ས་བོན་གྱི་ནི་རང་བཞིན་གྱིས། ། དག་པ་ལྷན་ཅིག་སྐྱེས་པ་ལུས་ལ་མཐོང༌། ། ཞེས་བྱ་བ་ལ་སོགས་པ་གསུངས་ཏེ། པདྨའི་ལུས་ཉིད་ནི་པདྨ་སྟེ། དེའི་ས་བོན་ནི་རང་བཞིན་གྱིས་སོ། ། དག་པ་ནི་དྲི་མ་མེད་ཅིང་རང་བཞིན་གྱིས་འོད་གསལ་བའི་ཕྱིར་དེ་ཉིད་ལྷན་ཅིག་སྐྱེས་པའི་སྐུའོ། ། འདི་གང་དུ་མཐོང་ཞིང་རྟོགས་སྙམ་པ་ལ། རང་ལུས་ལ་མཐོང་བ་སྟེ།
འདིའི་དོན་ནི་ལུས་དང༌། ངག་དང༌། ཡིད་ལས་སྐྱེས་པའི་བཅོམ་ལྡན་འདས་སོ། ། ཐམས་ཅད་སྟོང་པའི་ཁམས་ལ་ཞུགས་པ་འགྲོ་བ་ཨེ་བྃ་གྱི་ཡི་གེའི་ངོ་བོ་ཉིད་དོ། ། དེ་ལྟར་ཡང་དང་པོའི་སངས་རྒྱས་ཀྱི་རྒྱུད་ལས། ལུས་ཀྱི་ཐིག་ལེ་ཟླ་བ་བྱང་ཆུབ་སེམས། ། ངག་དང་ཚེག་དྲག་རྡུལ་དང་ཉི་མའོ། ། རཱ་ཧུ་དུས་མེད་དག་གི་སེམས་འདི་ནི། ། ཨེ་དང་བྃ་ནི་འགྲོ་ཀུན་ས་བོན་གཅིག ། ཅེས་གསུངས་ཏེ།
འདི་ཉིད་ཀྱི་ཕྱིར་ཡང་མཁའ་འགྲོ་མའི་འཁོར་ལོ་སྐྱེ་བ་དང༌། གནས་པ་དང༌། ཐིམ་པ་དང༌། རབ་ཏུ་ཞི་བ་ཞེས་གསུངས་སོ། ། དེའི་ཕྱིར་ཨེ་དང་བྃ་གྱི་ཡི་གེ་དག་ལས་རྣམ་པ་སྣ་ཚོགས་པའི་འགྲོ་བ་འབྱུང་ངོ༌། ། ཇི་ལྟར་འཇིམ་བག་གི་གོང་བུ་ལས་འཇིམ་བག་གཅིག་ལས་བྱས་པའི་བུམ་པའི་མཚན་ཉིད་ཀྱི་འབྲས་བུ་གཅིག་འབྱུང་སྟེ། དེ་ལ་ཇི་ལྟར་གཅིག་ལས་གཟུགས་དང༌། དབྱིབས་དང༌། ཕྱོགས་སྣ་ཚོགས་ལས་གནས་པ་རྒྱུན་མ་ཆད་པ་མཐའ་མེད་པ་ཇི་ལྟར་འབྱུང་ཞེ་ན། དེ་ལ་བརྗོད་པར་བྱ་སྟེ།
ཇི་ལྟར་མཁན་པོ་དག་ལས་རིག ། མར་མེ་ལས་ནི་མར་མེ་བཞིན། ། ཇི་ལྟར་རྒྱ་ལས་རྒྱ་ཉིད་དང༌། ། མེ་ལོང་ལས་ནི་གནོང་ལ་གདོང༌། ། སྒྲ་ལས་སྒྲ་བརྙན་འབྱུང་བ་བཞིན། ། མེ་ཤེལ་ལས་ནི་མེ་འབྱུང་བཞིན། ། ཉི་གཟུགས་ཉི་མ་ཕྱེད་ན་མེད། ། ལྕེ་འཛག་སྐྱུར་ཟོས་མེད་ན་མེད། ། རང་ལས་མ་ཡིན་གཞན་ལས་མིན། ། གཉིས་ཀ་ལས་མིན་རྒྱུ་མེད་མིན། །
དངོས་པོ་གང་དང་གང་ལས་ཀྱང༌། ། སྐྱེ་བ་ནམ་ཡང་ཡོད་མ་ཡིན། ། ཕ་དང་མ་ཡི་ཁུ་དང་ཁྲག ། དེ་བཞིན་སྲོག་དང་ཐུར་སེལ་དང༌། ། སེམས་ཀྱི་རྡོ་རྗེ་ཡང་དག་ལྡན། ། ལུས་ཀྱི་སྐྱེད་པར་བྱེད་པའི་རྒྱུ། ། འོད་དཔག་མེད་དང་རིན་ཆེན་སྲོག ། ཐུར་སེལ་གོ་རིམ་ཇི་ལྟ་བར། ། ལུས་ངག་ཡིད་དང་ཆགས་པ་ནི། ། ཐུགས་ཀྱི་རྡོ་རྗེ་ཞལ་རྣམས་སོ། །
ཁུ་བ་ལས་ནི་ཟླ་བ་འབྱུང༌། ། ཁྲག་ལས་ཉི་མ་སྲིད་པ་སྟེ། ། སྲོག་ལས་རཱ་ཧུར་སྐྱེ་བའོ། ། ཐུར་སེལ་རྩོལ་ལས་དུས་མེ་སྟེ། ། ཁུ་བ་ལས་ནི་རྩ་རྣམས་སྐྱེ། ། རྡུལ་ལས་ཁྲག་ནི་འབྱུང་འགྱུར་ཞིང༌། ། ཤ་ལས་པགས་པ་སྐྱེ་བ་སྟེ། ། རུས་པ་ལས་ནི་རྐང་འབྱུང་ངོ༌། ། ཟླ་བ་ལས་ནི་ཆུ་སྐྱེ་ཞིང༌། ། ཁྲག་ལས་མེ་ནི་འབྱུང་བར་འགྱུར། །
རཱ་ཧུ་ལས་ནི་སྲོག་སྐྱེ་སྐྱེ་སྟེ། ། དུས་མེ་ལས་ནི་ཐུར་སེལ་འབྱུང༌། ། རྩོལ་བས་ཡིད་ནི་འབྱུང་བར་འགྱུར། ། ལུས་ཅན་ཀུན་གྱི་ལྕེ་ཆུང་དང༌། ། ལྕེ་ནི་ཁུ་བ་དག་གིས་ཀྱང༌། ། གཡས་དང་གཡོན་པ་དག་གི་ནི། ། མིག་གཉིས་དག་ནི་རྡུལ་ལས་སྐྱེ། ། དེ་བཞིན་སྣ་ཡི་བུག་པ་གཉིས། ། ཁྲག་དག་ལས་ནི་ངེས་པར་སྐྱེ། ། དེ་བཞིན་རྣ་བའི་བུག་པ་གཉིས། །
སྟོང་པ་དག་ནི་ཉིད་ལས་སྐྱེ། ། དེ་བཞིན་འོག་གི་རྒྱུན་སྒོ་གསུམ། ། ཐུར་སེལ་ཉིད་ལས་ཡང་དག་སྐྱེ། ། དེ་བཞིན་ནུ་མའི་བུག་པ་གཉིས། ། རཱ་ཧུ་ལས་ནི་ཡང་དག་སྐྱེ། ། དེ་བཞིན་འབྲས་བུ་གཉིས་པོ་ནི། ། ཐུར་སེལ་དག་ལས་རབ་ཏུ་སྐྱེ། ། དེ་ལྟར་འདིར་རིམ་པས་ལུས་པོའི་པདྨ་སྐྱེ་བར་འགྱུར་བས། དེའི་ཕྱིར་སྐྱེ་བའི་ཚོགས་པ་ཀུན་རྫོབ་དང་དོན་དམ་པའི་རིམ་པར་སྟོན་པའི་ཕྱིར། ནམ་མཁའི་ཆུ་དང་ཞེས་བྱ་བ་ལ་སོགས་པ་གསུངས་ཏེ།
ནམ་མཁའ་ནི་མི་བསྐྱོད་པ་སྟེ། དེ་ཉིད་ཆུ་རུ་མཚོན་པ་སྟེ། དེ་ལྟར་འདིས་ཤིན་ཏུ་དག་པའི་ཕྱིར་རོ། ། དེའང༌། ནམ་མཁའི་བདུད་རྩི་ཐིགས་པ་དང༌། ། ཞེས་གསུངས་སོ། ། འོད་དཔག་མེད་ཀྱི་འདམ་ཞེས་བྱ་བ་ལ། འོད་དཔག་མེད་པ་ནི་བྱང་ཆུབ་ཀྱི་སེམས་ཏེ། རྡུལ་གྱིས་བརྒྱན་པ་ཞེས་གོ་བར་བྱའོ། ། དེ་ཉིད་ལས།
འདམ་གྱི་རྩ་བ་སྤང་བ་ནི། ། དེ་ཉིད་བར་པ་མཚོན་པའོ། ། འདིའི་དོན་ནི་གཞན་ནའང་ས་བོན་དང༌། ཆུ་དང༌། འདམ་བག་ཚོགས་པ་ན་མྱུ་གུ་དང་སྡོང་བུ་ལ་སོགས་པ་སྐྱེ་བ་བཞིན་དུའང་ཆོས་ཀྱི་དབྱིངས་ས་བོན་དང༌། ནམ་མཁའི་ཆུ་དང༌། བྱང་ཆུབ་ཀྱི་སེམས་ཀྱི་རྒྱུ་ལས་བྱུང་བའི་བཅོམ་ལྡན་འདས་ཀྱི་གཟུགས་གཞོམ་དུ་མེད་པ་དེ་ཉིད་ནི་པདྨ་མེ་ཏོག་གི་ངོ་བོ་ཉིད་སྡོང་བུ་དང༌། ཡལ་ག་དང༌། ལོ་མའི་རིམ་པས་རྫོགས་པར་འགྱུར་རོ། ། དེ་ཉིད་སྡིག་སྤངས་རྩ་བ་དང་ནི་སྡོང་བུར་བཅས། །
ཞེས་བྱ་བ་ལ་སོགས་པ་གསུངས་ཏེ། སྡིག་པ་ནི་ཉེས་པ་སྟེ། སྤངས་པ་ནི་བཅོམ་པ་སྟེ། འོད་གསལ་བ་ཉིད་ཀྱི་ཕྱིར་རོ། ། འདིས་བཅོམ་པས་ན་སྡིག་པ་སྤངས་ཞེས་བྱ་སྟེ། དབྱངས་ཡིག་དང་པོའི་རང་བཞིན་ནོ། ། དེ་ལྟར་ཡང་དང་པོའི་སངས་རྒྱས་ཀྱི་རྒྱུད་ལས། དང་པོའི་དབྱངས་ཡིག་རང་བཞིན་ལ། ། བློ་ཞེས་སངས་རྒྱས་རྣམས་ཀྱིས་བཏགས། ། ཞེས་སོ། །
སྡིག་པ་སྤངས་ཤིང་གཙོ་བོའི་རྩ་བ་སྡོང་བུར་བྱས་པའོ། ། གང་གིས་སྡིག་པ་སྤངས་ཤིང་གཙོ་བོའི་རྩ་བ་དང་སྡོང་བུར་བྱས་པ་གང་ཡིན་ཞེ་ན། ཧྃ་གི་ཡི་གེས་བསྐྱེད་པར་གྱུར་པའོ། ། ཞེས་གསུངས་ཏེ། གཞན་གྱིས་བསྟན་པ་ལས་དང་པོའི་ས་བོན་ཞེས་བརྗོད་དོ། ། དེ་ཉིད་ནི་གཞོམ་དུ་མེད་པའི་ཕ་རོལ་དང་ནམ་མཁའི་ཚུལ་ཏེ། ཧཾ་ཞེས་བྱ་བའོ། ། ཡན་ལག་མེད་པའི་རྡོ་རྗེའི་ཡི་གེའོ། ། ཐུང་ངུ་དང་ནི་རིང་པོའོ། ། ཤིན་ཏུ་རིང་བར་བསྡུས་པའི་ངོ་བོ་ཉིད། །
བདེ་བ་ཐམས་ཅད་གཅིག་ཏུ་བསྡུས་པའི་ངོ་བོ་ཉིད་རྡུལ་བའི་དཀྱིལ་འཁོར་ཡོངས་སུ་རྫོགས་པ་གནས་པ་ལ་གནས་ཞེས་བྱའོ། ། དེ་ལྟར་ཡང་དཔལ་ཁ་སྦྱོར་ཐིག་ལེ་ལས། དབྱངས་དང་གསལ་བྱེད་ཡི་གེ་ལས། བྱང་ཆུབ་སེམས་ནི་སུམ་ཅུ་གཉིས། ། པདྨའི་དཀྱིལ་འཁོར་རྟོགས་པའི་སྔགས། ། རྒྱུད་དང་དཀྱིལ་འཁོར་ཞེས་སུ་བརྗོད། ། འགྲོ་བའི་ཀླད་རྒྱས་དབུས་སུ་ནི། ། གང་ཞིག་གནས་པར་བརྗོད་པ་སྟེ། ། དེ་ཡི་དབུས་སུ་ཧཾ་ཡི་གེ། ། ཐིག་ལེའི་རང་བཞིན་གཞོན་དུ་མེད། །
དེ་ནི་སེམས་ཅན་ཐམས་ཅད་དང༌། ། བརྟན་དང་གཡོ་བ་སྐྱེད་པའི་རྒྱུ། ། གསལ་དང་མི་གསལ་གཟུགས་ཀྱིས་ནི། ། དེ་ཡི་ས་བོན་ངོ་བོར་གནས། ། ལུས་ཅན་མ་ལུས་ཀུན་གྱི་གཟུགས། ། དེ་ལས་དང་པོ་སྐྱེ་བར་འགྱུར། ། བདུད་རྩི་འཛག་པའི་ཚུལ་གྱིས་ནི། ། ཉིན་དང་མཚན་མོ་རྣམ་པར་གནས། ། འོག་ཏུ་འཇུག་པའི་ཚུལ་གྱིས་སུ། ། མེ་ནི་འབར་བར་གནས་པ་ཡིན། །
དེ་ནི་དཀྱིལ་འཁོར་ཡོངས་རྫོགས་པར། ། འགྱུར་བར་འདི་ལ་ཐེ་ཚོམ་མེད། ། དངོས་རྣམས་སྙིང་པོ་མཆོག་ཡིན་ཕྱིར། ། དེ་ཉིད་དཀྱིལ་འཁོར་ཞེས་སུ་བརྗོད། ། དེ་ཉིད་ལེན་ཅིང་འཛིན་པ་ཡིས། ། ལུས་ཀྱི་དཀྱིལ་འཁོར་ཉིད་དུ་འདོད། ། རྣམ་པར་སྐྱེ་བར་འགྱུར་བའི་ཚིག་གི་འདིར་རྣམ་པ་ནི་ཐ་མལ་བའི་ཚིག་གི་རྒྱན་ནོ། ། སྐྱེས་པ་ནི་ཇི་སྐད་དུ་སྨོས་པའི་ཧཾ་གི་ཡི་གེ་ལས་བྱུང་བའོ། ། གལ་ཏེ་སྡིག་པ་གཙོ་བོའི་རྩ་བ་དང་སྡོང་བུར་བྱས་པ་དེ་ལྟ་ན་ནི་རྩ་བའི་ཡན་ལག་དང༌། ཡལ་ག་དང༌།
ལོ་མའི་རྣམ་པ་གང་ཡིན་ཞེ་ན། རོ་མ་དང་རྐྱང་མ་གཉིས་ཀྱིས་ནི་གཡས་དང་གཡོན་ཕྱོགས་གཉིས་ཀྱི་སྡོང་བུར་གནས། པདྨ་འདབ་བཞི་རྩ་བ་བཞི། ། བདེ་བ་ཆེན་པོའི་ཚངས་ན་གནས། ། ཞེས་གསུངས་ཏེ། དེ་ལ་རྐྱང་མའི་སྒྲ་ནི་དབྱངས་ཡིག་དང༌། ཤེས་རབ་དང༌། ཟླ་བ་ཞེས་བརྗོད་དེ། དེའང་གཡོན་ཕྱོགས་ཀྱི་སྣ་བུག་ན་རང་བཞིན་དེས་སྲོག་གི་རླུང་རྒྱུ་ཞིང་རྐྱང་མར་གནས་སོ། ། རོ་མའི་སྒྲ་ནི་གསལ་བྱེད་ཀྱི་གཟུགས་དང༌།
ཐབས་དང༌། ཉི་མ་ཞེས་བརྗོད་དེ། དེའང་གཡས་ཕྱོགས་ཀྱི་སྣ་བུག་གི་རང་བཞིན་ཏེ། རང་བཞིན་དེས་རྩོལ་བའི་རླུང་རྒྱུ་ཞིང་རོ་མར་གནས་སོ། ། དེ་ལས་འབྱུང་བ་ཚོགས་པའི་རིམ་པས་རྣམ་པར་ཤེས་པ་དང༌། འདུ་བྱེད་དང༌། འདུ་ཤེས་དང༌། ཚོར་བ་དང༌། གཟུགས་ཏེ། དཀྱིལ་འཁོར་རྣམས་ནི་སྲིད་པ་སྐྱེ་བའི་རིམ་པས་རྐྱང་མའོ། །
ས་དང༌། ཆུ་དང༌། མེ་དང༌། རླུང་དང༌། ནམ་མཁའི་རང་བཞིན་ནི་སྲིད་པ་འཇིག་པའི་རིམ་པས་རོ་མའོ། ། དེ་ལྟར་འཕོ་བ་བཅུ་གཉིས་ཀྱི་རིམ་པས་མི་མཉམ་པ་དང་མཉམ་པར་རྒྱུ་བའི་གཟུང་བ་དང་འཛིན་པ་སྤངས་པའོ། ། པདྨ་འདབ་མ་བཞི་ཞེས་པ་ནི་སྟོང་པ་བཞིའི་རང་བཞིན་འདབ་མ་བཞིའོ། ། རྩ་བ་བཞི་ཞེས་པ་ནི་ཁམས་བཞིའི་རང་བཞིན་རྩ་བཞི་གྱེན་ལ་གནས་པའོ། ། གང་དུ་གནས་ཤེ་ན། བདེ་བ་ཆེན་པོ་དག་གི་ཚངས་ན་གནས། །
ཞེས་གསུངས་ཏེ། དགའ་བ་བཞིའི་རང་བཞིན་སྟོང་པའི་བདག་ཉིད་བདེ་བ་ཆེན་པོའི་ཚངས་ཏེ། གནས་པ་ནི་འདིར་བདེ་བ་ཆེན་པོའི་གནས་ཏེ། སྤྱི་བོའི་པདྨའོ། ། དེ་ལ་ཐམས་ཅད་སྟོང་པ་བཞི་སྟེ། མཁའ་འགྲོ་དང་མཁའ་འགྲོ་མ་རྣམས་ཀྱི་དྲྭ་བའི་ཚོགས་ཏེ། ཛཱ་ལནྡྷ་ར་ཞེས་བྱ་བའི་མིང་དུ་བརྗོད་ལ། རི་རབ་ཀྱི་རྩེ་ལ་ཞེས་བྱ་བའི་དོན་ནོ། ། ཨེ་བྃ་ས་བོན་ཁྱེར་ནས་ཞེས་བྱ་བ་ལ་སོགས་པ་ནི། ཨེ་བྃ་ནི་གོང་དུ་བསྟན་པའི་མཚན་ཉིད་དང་ལྡན་པའི་ཨེ་བྃ་གྱི་ཡི་གེའི་ས་བོན་བླངས་ནས་དེའི་ས་བོན་སྙིང་པོར་གྱུར་པས།
མེ་ཏོག་ནི་གཞོམ་དུ་མེད་པའི་པདྨ་རྒྱས་པ་ཞེས་བྱའོ། ། དོན་ནི་འདི་ཡིན་ཏེ། ས་བོན་གྱིས་སྡོང་བུ་ལ་སོགས་པ་སྐྱེས་པ་དེ་སྟོང་པ། མེ་ཏོག་ཀྱང་ས་བོན་གྱི་སྙིང་པོ་རྒྱུ་ཅན་ཉིད་དུ་འགྱུར་རོ། ། འདིར་ཡང་ཨེ་བྃ་གྱི་ཡི་གེ་ལས་སྐྱེས་པའི་ལུས་ཀྱི་པདྨའང་ཨེ་བྃ་གྱི་སྙིང་པོ་ཅན་གྱི་མེ་ཏོག་གོ ། བུང་བའི་གཟུགས་ཀྱིས་ཞེས་བྱ་བ་ལ། བུང་བ་ནི་ཐུགས་ཀྱི་རྡོ་རྗེའོ། ། དེའི་གཟུགས་ཀྱི་ནི་རང་བཞིན་ནོ། ། བདེ་ཆེན་དཔའ་བོ་ཞེས་པ་ནི་དེ་དང་དེའི་ཐབས་དང་ཤེས་རབ་གཉིས་ཀྱིས་གཉིས་སྤྲོད་པའི་སྦྱོར་བ་སྟེ། དེ་ལ་རྒྱུན་མི་འཆད་པར་འདོད་ཆགས་ཆེན་པོའི་ངོ་བོ་ཉིད་ཀྱིས་རྣམ་པར་གནས་པར་གསལ་བའི་ཕྱིར་དེ་ཉིད་བཅོམ་ལྡན་འདས་གཞོམ་དུ་མེད་པ་ལ་དཔའ་བོ་ཞེས་བྱའོ། །
སྦྲང་རྩི་ནི་མེ་ཏོག་གི་བཅུད་དེ། བདེ་བ་ཆེན་པོའི་དཔའ་བོ་ཡིན་པས་ན་བྱང་ཆུབ་ཀྱི་སེམས་ནི་འབྱུང་བ་བདེ་བ་ཆེན་པོ་ཉམས་སུ་མྱོང་ངོ་ཞེས་བྱ་བའི་དོན་ནོ། ། དེ་ལྟ་བུའི་ངོ་བོ་ཉིད་ཀྱིས་བཅོམ་ལྡན་འདས་ཨེ་བྃ་གྱི་ཡི་གེའི་རང་བཞིན་ཟག་པ་དང་བཅས་པའི་འབྱུང་བ་ལྔའི་རང་བཞིན་དུ་ཇི་ལྟར་འགྱུར་སྙམ་པ་ལ། འབྱུང་བ་ཆེན་པོ་ལྔའི་ས་བོན། ། བླངས་ནས་ཚོགས་པ་དག་ལས་སྐྱེ། ། ཞེས་གསུངས་ཏེ། འབྱུང་བ་ནི་ས་ལ་སོགས་པ་ཆེན་པོ་ལྔ་དང་སྟེ། ས་བོན་ནི་ཨེ་བྃ་གྱི་ཡི་གེའོ། ། བླངས་ནས་ཚོགས་པ་ནི་རྡོ་རྗེ་པདྨ་སྦྱོར་བ་དག་ལས་སྐྱེས་པའི་འབྱུང་བའོ། ། དེ་གསལ་བར་བྱ་བའི་ཕྱིར། །
སྲ་བར་གྱུར་པ་དག་ནི་ས་ཡིན་ནོ། ། ཞེས་གསུངས་ཏེ། སའི་ཁམས་ནི་སྲ་བ་ཉིད་ཡིན་ལ། སྲ་བ་ནི་སའི་ཁམས་སོ། ། ཞུ་བར་གྱུར་པས་ན་ཆུའོ། ། ཚ་བར་གྱུར་པས་ན་མེའོ། ། གཡོ་བར་གྱུར་པས་ན་རླུང་ངོ༌། ། བདེ་བ་ཡིན་པས་ན་ནམ་མཁའི་ཁམས་སོ། ། ལྔ་ནི་ཡོངས་སུ་རྫོགས་པས་ཞེས་བྱ་བ་ནི་དེ་ལྟར་གྱུར་པའི་འབྱུང་བ་ལྔ་པོ་འདིས་ཡོངས་སུ་རྫོགས་པ་སྟེ། བསྡུས་པ་ནི་བྱང་ཆུབ་ཀྱི་སེམས་སོ། །
དེ་ལྟར་ཡང་དཔལ་དགྱེས་པའི་རྡོ་རྗེ་ལས། འབྱུང་བ་ལས་གྱུར་པའི་གང་ཟག་དང་བཅས་པའི་ཕུང་པོ་ཅིའི་ཕྱིར་ཞེ་ན། བཅོམ་ལྡན་འདས་ཀྱིས་བཀའ་སྩལ་པ། རྡོ་རྗེ་པདྨའི་སྦྱོར་བ་ལས། ། རེག་ལས་སྲ་བ་ས་ནི་སྐྱེ། གཤེར་བ་ལས་ནི་ཆུ་འབྱུང་ངོ༌། ། གཙུབས་པ་ལས་ནི་མེ་འབྱུང་སྟེ། ། བསྐྱོད་པ་ལས་ནི་རླུང་བུ་གྲག ། བདེ་བ་ནམ་མཁའི་ཁམས་ཡིན་ཏེ། ། རྣམ་པ་ལྔ་ཡིས་ཡོངས་སུ་བསྐོར། །
དབྱངས་ཡིག་རྣམས་ནི་བསྐྱེད་པའི་རྒྱུ། ། ཞེས་གསུངས་སོ། ། དེ་ནི་ཞེས་པ་ནི་དེ་ཉིད་དེ། དེ་ཉིད་འདི་སྟེ་འདི་ཡི་དོན། ། ས་སོགས་དེ་ཉིད་བཞི་དང་ནི། ། སྟོང་པ་ཉིད་ནི་བཞི་དང་ཡང༌། ། སྐྱེ་དང་འཇིག་པའི་རྒྱུ་རུ་ནི། ། དེ་དོན་བརྒྱད་ནི་ཤེས་པར་བྱ། ། འོད་གསལ་ལས་ནི་སྟོང་ཆེན་ཏེ། ། དེ་ལས་ཐབས་ནི་འབྱུང་འགྱུར་ཞིང༌། །
དེ་ལས་ཀྱང་ནི་ཤེས་རབ་འབྱུང༌། ། རླུང་ཡང་དེ་ལས་འབྱུང་བར་འགྱུར། ། རླུང་ལས་མེ་ནི་འབྱུང་འགྱུར་ཏེ། ། མེ་ལས་ཆུ་ནི་འབྱུང་བར་འགྱུར། ། ཆུ་ལས་ཀྱང་ནི་ས་འབྱུང་ངོ༌། ། དེ་ཡི་རིམ་པས་སེམས་ཅན་སྐྱེ། ། ས་ནི་ཆུ་ལ་ཞུགས་འགྱུར་ཞིང༌། ། ཆུ་ནི་མེ་ལ་ཞུགས་པར་འགྱུར། ། མེ་ནི་ཕྲ་བའི་དོན་ཁམས་ཞུགས། ། རླུང་ནི་སེམས་ལ་ཞུགས་གྱུར་ན། །
སེམས་ནི་སེམས་ལས་འབྱུང་བར་འགྱུར། ། སེམས་བྱུང་མ་རིག་པར་ཞུགས་ནས། ། དེ་ཡང་འོད་གསལ་བར་གྱུར་ཏེ། ། སྲིད་གསུམ་པོ་ནི་འགག་པར་འགྱུར། ། དེ་ཉིད་བསྟན་པར་བྱ་བའི་ཕྱིར། ། རྨོངས་གྱུར་འདི་ནི་སྟོང་པ་ཉིད། ། ཅེས་གསུངས་སོ། ། དེ་ལྟ་བུར་གྱུར་པའི་ཐེག་པ་ལས་ཕྱི་རོལ་དུ་གྱུར་པའི་ཕྱིར་རྨོངས་པ་ཞེས་བོད་པ་སྟེ། ཀྱེ་མ་རྨོངས་པའི་སྔགས་ཀྱི་ཚུལ་གྱིས་འདི་ཉིད་མི་ཤེས་པའོ། ། འདི་ནི་ཞེས་བྱ་བ་ནི་འདི་ཉིད་སྟོང་པའི་འོད་གསལ་ཏེ།
འདི་བོར་ནས་སྟོང་པ་དེ་ཁོ་ན་ཉིད་གཞན་ན་མེད་དོ་ཞེས་བྱ་བའི་དོན་ནོ། ། དེས་འདི་སྐད་དུ་སྟོན་ཏེ། སྲིད་པ་ཞི་བ་གཅིག་པའི་བདེ་བ་ཆེན་པོ་རྡོ་རྗེ་བཅོམ་ལྡན་འདས་སོ། ། དེ་ཉིད་འདིར་རང་ཉིད་ཀྱི་ལུས་ཀྱི་པདྨར་མངོན་པར་སྤྲུལ་ནས། དེ་ནི་གཞོམ་དུ་མེད་པའི་མེ་ཏོག་གི་བཅུད་སེམས་བུང་བའི་གཟུགས་ཀྱིས་རྟག་ཏུ་འཕྲོག་ཅིང་གནས་པ་སྟེ། དེ་ལྟར་ཡང་དཔལ་དགྱེས་པའི་རྡོ་རྗེ་ལས། རང་ཉིད་བྱེད་ཅིང་རང་ཉིད་འཕྲོག ། རང་ཉིད་རྒྱལ་པོ་རང་གཙོ་བོ། ། ཞེས་གསུངས་སོ། ། དེ་ལྟར་བསྒྲུབ་པར་བྱ་བ་ངེས་པར་བྱས་ནས།
ད་ནི་སྒྲུབ་བྱེད་དཔྱད་པར་བྱ་སྟེ། དེ་ལ་རེ་ཞིག་ཡུལ་མ་ལུས་པ་ལ་ལོངས་སྤྱོད་པ་སྤང་བའང་སྒྲུབ་པར་བྱེད་པ་མ་ཡིན་ལ། ཡུལ་མ་ལུས་པ་ལ་ཞེན་པའང་སྒྲུབ་བྱེད་མ་ཡིན་ནོ། ། ཉན་ཐོས་དང་ཕ་རོལ་ཏུ་ཕྱིན་པའི་ཚུལ་ཉིད་ལ་སོགས་པ་རྣམ་པར་གནས་པའི་ཕྱིར་རོ། ། སྐྱོན་དག་པའི་ཡུལ་མ་ལུས་པ་ལ་ལོངས་སྤྱོད་པ་ཉིད་ཀྱིས་འདོད་ཆགས་ཆེན་པོས་མངོན་པར་བྱང་ཆུབ་པར་བསྟན་པའི་ཕྱིར་ཡུལ་གྱི་བདེན་པ་འདི་ཉིད་འདིའི་སྒྲུབ་བྱེད་ཡིན་ནོ། ། དེ་ལྟར་ཡང་དཔལ་ས་ར་ཧའི་ཞལ་སྔ་ནས། ཁ་ཅིག་ཡུལ་རྣམ་དག་ནི་སྤོང་བྱེད་ཅིང༌། ། ཁ་ཅིག་ཡུལ་རྣམས་དག་གིས་འཆིང་བར་བྱེད། ། ཁ་ཅིག་ཡུལ་འདི་ཉིད་ནི་བླངས་ནས་སུ། ། མཆོག་གི་གྲོལ་བ་དག་ནི་མངོན་པར་བྱེད། །
ཅེས་གསུངས་སོ། ། བཅོམ་ལྡན་འདས་ཀྱིས་བཀའ་སྩལ་པ། གང་དང་གང་གིས་འཇིག་རྟེན་འཆིང་འགྱུར་བ། ། དེ་དང་དེ་ཡིས་འཇིག་རྟེན་གྲོལ་བར་བྱེད། ། འཇིག་རྟེན་རྨོངས་པ་དེ་ཉིད་མི་ཤེས་ཏེ། ། དེ་ཉིད་སྤངས་པས་དངོས་གྲུབ་འཐོབ་མི་འགྱུར། ། འདོད་ཆགས་ཀྱིས་ནི་འཇིག་རྟེན་འཆིང༌། ། འདོད་ཆགས་ཉིད་ཀྱིས་གྲོལ་བར་བྱེད། ། བཟློག་པའི་སྒོམ་པ་དེ་ཉིད་ཀྱིས། ། སངས་རྒྱས་མུ་སྟེགས་ཀྱིས་མི་ཤེས། །
ཞེས་གསུངས་སོ། ། གལ་ཏེ་དེ་ལྟར་ཡིན་ན་སྲོག་ཆགས་ཐམས་ཅད་ཡུལ་ལ་དགའ་ཞིང་ཆགས་པ་དེ་རྣམས་འདོད་ཆགས་ཆེན་པོས་མངོན་པར་བྱང་ཆུབ་པར་ཐལ་ལོ་ཞེ་ན། དེ་ལྟར་མ་ཡིན་ཏེ། ཡུལ་ལ་ལོངས་སྤྱོད་པ་འབའ་ཞིག་གིས་རྒྱུན་མ་ཆད་པའི་བདེ་བ་ཆེན་པོ་ཞེས་ཁོ་བོ་ཅག་གིས་མི་སྨྲ་སྟེ། འོན་ཀྱང་དེ་ཉིད་ཐབས་དང་བཅས་པ་ལ་ཟེར་གྱི། ཐབས་དང་བྲལ་བའི་ཡུལ་ལ་སྣང་བ་གསུམ་མི་ཤེས་པའི་ཕྱིར་རོ། ། འདོད་ཆགས་ཆེན་པོའི་བདེ་བ་དངོས་སུ་མངོན་དུ་བྱེད་པ་མེད་པའོ། ། དེ་ལྟར་ཡང་ཡེ་ཤེས་ཆེན་པོ་ཀུན་ལ་སྙོམས་པར་འཇུག་པའི་རྒྱུད་ལས། བྷ་གར་ལིངྒ་ཞེན་ཅིང་གཅིག་ཏུ་འཇོལ་བ་དེ་ནི་འདོད་ཆགས་ཆེན་པོས་བྱང་ཆུབ་འཐོབ་པར་མི་འགྱུར་རོ། ། གང་གི་ཚེ་ཡང་བདེ་བ་འབའ་ཞིག་བླངས་ནས་ལྷག་པར་མོས་པ་ཙམ་གྱིས་ལས་དང་པོ་པའི་ས་ལ་རྣམ་པར་གནས་པ་དེའི་ཚེ་སློབ་པར་འགྱུར་རོ། །
གང་ལ་རྡོ་རྗེ་པདྨའི་སྦྱོར་བའི་བདེ་བས་རང་བཞིན་སྣང་བའི་ཡང་དག་པའི་ཡོན་ཏན་མཚོན་པར་བྱེད་པ་དེ་ནི་འདོད་ཆགས་ཆེན་པོའི་བྱང་ཆུབ་བདེ་བ་ལ་ཞུགས་པ་ཡིན་ནོ། ། དེ་ལྟར་ཡང་དཔལ་དགྱེས་པའི་རྡོ་རྗེ་ལས། སྐྱེ་བོ་མི་བཟད་པ་ཡི་ལས་གང་དང་གང་གིས་འཆིང་འགྱུར་བ། ། ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། ཞེས་གསུངས་སོ། ། འོན་ཏེ་ཆགས་པ་དང་བཅས་པ་མ་ཡིན་པས་བདེ་བ་ཆེན་པོ་མཚན་མ་མེད་པ་ཡིན་པའི་ཕྱིར་དེ་དང་འདྲ་བར་ཇི་ལྟར་འགྱུར་ཞེ་ན། དེ་ལ་བརྗོད་པར་བྱ་སྟེ། མཚན་མ་དང་བཅས་པའི་བདེ་བ་ཉིད་བླ་མ་དམ་པའི་གདམས་ངག་གིས་མཚན་མ་མེད་པར་འགྱུར་རོ། ། དེ་ལྟར་ཡང་དཔལ་ས་ར་ཧའི་ཞལ་སྔ་ནས།
གང་ཡང་མཚན་མར་བཅས་པའི་བདེ་བ་འདི། ། དེ་ཉིད་བདག་ཉིད་ཆེན་པོ་རྣམས་ཀྱི་མཚན་མ་མེད་པ་ཡིན། ། རང་བྱུང་ཡེ་ཤེས་ངོ་བོ་ཉིད། ། ཀུན་རྟོག་བདེ་བ་ཆེན་པོ་ཉིད། ། དེའི་ཕྱིར་ཐབས་དང་བཅས་པ་ནི་ཡུལ་ལ་ལོངས་སྤྱོད་ཅིང་འདོད་ཆགས་ཆེན་པོས་མངོན་པར་བྱང་ཆུབ་པའི་སྒྲུབ་བྱེད་ཡིན་ནོ། ། དེ་ཉིད་ས་དང༌། ཆུ་དང༌། མེ་དང༌། རླུང་དང༌། ནམ་མཁའི་ཁམས་ནི་ཞེས་བྱ་བ་ལ་སོགས་པ་གསུངས་ཏེ།
ས་ནི་སའི་དཀྱིལ་འཁོར་རོ། ། ཆུ་ནི་ཆུའི་དཀྱིལ་འཁོར་རོ། ། མེ་ནི་མེའི་དཀྱིལ་འཁོར་རོ། ། རླུང་ནི་རླུང་གི་དཀྱིལ་འཁོར་རོ། ། ནམ་མཁའ་ནི་ནམ་མཁའི་དཀྱིལ་འཁོར་རོ། ། ལྔ་པོ་དེ་ཉིད་སྐྱེ་བ་དང་འཇིག་པའི་རིམ་པས་ཟླ་བ་དང་ཉི་མའི་རིམ་པར་བརྗོད་དོ། ། དེ་ལྟར་ཡང་དཔལ་མཆོག་དང་པོའི་སངས་རྒྱས་ཀྱི་རྒྱུད་ལས། ནམ་མཁའ་ལ་སོགས་རྟག་ཏུ་གཡོན་ནས་རྒྱུ། ། འཇིག་པ་པོ་སོགས་རྟག་ཏུ་གཡས་ནས་རྒྱུ། ། ཞེས་གསུངས་སོ། །
དཔལ་གསང་བ་འདུས་པའི་རྒྱུད་ཕྱི་མ་ལས་ཀྱང༌། ཡེ་ཤེས་ལྔ་ཡི་རང་བཞིན་དབུགས། ། འབྱུང་བ་ལྔ་ཡི་ངོ་བོ་ཉིད། ། གོང་བུའི་གཟུགས་ཀྱིས་ཕྱུང་ནས་ནི། ། སྣ་ཡི་རྩེ་མོར་རབ་ཏུ་བརྟག ། རིན་ཆེན་ཁ་དོག་སྣ་ལྔ་པ། ། སྲོག་དང་རྩོལ་བ་ཞེས་བྱར་བཤད། ། རང་སྔགས་སྙིང་གར་བསམས་ནས་ནི། ། སེམས་ནི་ཐིག་ལེར་རྣམ་པར་དགོད། ། འདིའི་ཡང་བྱེ་བྲག་བཤད་པ་ནི།
རྡོ་རྗེ་ཕྲེང་བ་ཞེས་བྱ་བའི་རྒྱུད་ཆེན་པོ་ལས། སྣ་རྩེར་ཡུངས་ཀར་ཞེས་བྱ་བ། ། སྲོག་དང་རྩོལ་བ་ཞེས་སུ་བཏགས། ། སྲོལ་རྩོལ་དག་ལས་འོད་ཟེར་ལྔ། ། སངས་རྒྱས་ལྔ་ཡི་ངོ་བོ་སྟེ། ། དེ་སྐད་དུའང་རྡོ་རྗེ་སྙིང་པོའི་ཞལ་སྔ་ནས། སྣ་ཡི་བུག་པ་གཡོན་པ་དང༌། ། གཡས་པ་གཉིས་ནས་དང་པོའམ། ། ཐ་མར་གང་ཡང་རུང་བ་སྟེ། ། གང་ཚེ་དབུས་ནས་རྒྱུ་བའོ། །
ཞེས་གསུངས་ཏེ། གང་གི་ཚེ་ནམ་མཁའི་རླུང་རྒྱུ་བ་དེའི་ཚེ་དབུས་ནས་རྒྱུ་བའོ། ། གང་གི་ཚེ་རླུང་གི་དཀྱིལ་འཁོར་རྒྱུ་བ་དེའི་ཚེ་སྣ་བུག་སྟེང་ལ་བརྟེན་ནས་རྒྱུ་བའོ། ། གང་གི་ཚེ་མེའི་དཀྱིལ་འཁོར་རྒྱུ་བ་དེའི་ཚེ་སྣ་བུག་གཡས་པ་ལ་བརྟེན་ནས་རྒྱུ་བའོ། ། གང་གི་ཚེ་སའི་དཀྱིལ་འཁོར་རྒྱུ་བ་དེའི་ཚེ་འོག་ལ་རེག་ནས་རྒྱུ་བའོ། ། གང་གི་ཚེ་ཆུའི་དཀྱིལ་འཁོར་རྒྱུ་བ་དེའི་ཚེ་གཡོན་ནས་རྒྱུ་བའོ། ། དཀྱིལ་འཁོར་འདི་རྣམས་ཡུལ་དུ་བློས་བླང་ཞེས་བྱ་བ་ནི་ཡུལ་རྡོ་རྗེ་དང་པདྨ་སྦྱོར་བ་སྟེ། དེ་ལ་བློས་བདེ་བ་ཉམས་སུ་མྱོང་བ་ཡེ་ཤེས་ཀྱི་ཕྱག་རྒྱ་དེའི་ཡུལ་ནི་བློའོ། ། དེ་བླངས་པས་དཀྱིལ་འཁོར་གྱི་འཁོར་ལོ་རྟོགས་པ་སྟེ། ཡོངས་སུ་ནི་རྣམ་པ་ཐམས་ཅད་ཀྱི་ཡེ་ཤེས་དྲུག་ལ་སོགས་པ་ལ་འཇུག་པར་འགྱུར་བ་དེ་ལྟར་ཉམས་སུ་མྱོང་བར་གྱིས་ཞེས་པའི་དོན་ནོ། །
དེ་ཅིའི་ཕྱིར་ཞེ་ན། རྦ་རླབས་མེད་པ་དག་ནི་ཡོངས་སུ་སྤྱད། ། ཅེས་གསུངས་ཏེ། རྦ་རླབས་ནི་སྤྱན་འདྲེན་པ་དང་གཤེགས་སུ་གསོལ་བ་མེད་པས་རྦ་རླབས་མེད་པའོ། ། ཇི་ལྟར་འགྱུར་བའི་ཨེ་བྃ་གྱི་ཡི་གེའི་ངོ་བོ་ཡིན་པའི་ཕྱིར་ན་ལྷན་ཅིག་སྐྱེས་པའི་ངོ་བོ་རླུང་བུམ་པ་ཅན་ལྟ་བུ་ལས་ཤིན་ཏུ་འདས་པའི་ཕྱིར་ན་སྙོམས་པའོ། ། སྐྱོན་ནི་དྲི་མ་མ་ལུས་སྤངས་པ་སྟེ། ། ཞེས་བྱ་བ་ལ། མ་ལུས་པའི་སྡིག་པ་ནི་མ་ལུས་པའི་སྐྱོན་ཏེ། འདོད་ཆགས་དང་བྲལ་བའི་ངོ་བོ་ཉིད་དོ། ། སྤངས་པ་ནི་གྲོལ་བའོ། །
དེ་ལྟར་ཡང་དང་པོའི་སངས་རྒྱས་ཀྱི་རྒྱུད་ལས། ཆགས་བྲལ་ལྟ་བུའི་སྡིག་པ་མེད། ། བདེ་བ་ལྟ་བུའི་དགེ་མཆོག་མེད། ། དེའི་ཕྱིར་འགྱུར་མེད་བདེ་བ་ལ། ། རྒྱལ་པོ་རྟག་ཏུ་སེམས་ཞུགས་གྱིས། ། ཞེས་གསུངས་སོ། ། དེ་ལྟར་གྱུར་པའི་བདེ་བ་ལའང་མངོན་པའི་ང་རྒྱལ་བྱེད་པའི་ཕྱིར། དེ་ལ་དགེ་དང་སྡིག་པ་དག་ཀྱང་མེད། ། ཅེས་བྱ་བ་ལ་སོགས་པ་གསུངས་ཏེ། སྡིག་པ་ནི་འདོད་ཆགས་དང་བྲལ་བའི་སྡུག་བསྔལ་ལོ། །
དགེ་བ་ནི་བྱང་ཆུབ་གྱི་སེམས་ཀྱང་ཕྱིར་མི་འབྱུང་བའི་བདེ་བའོ། ། དེ་ལ་གཅིག་ཀྱང་མེད་ཅེས་བྱའོ། ། དེ་ལྟར་ཡང་དཔལ་ཁ་སྦྱོར་ཐིག་ལེའུ་རྒྱུད་ལས། ཆགས་དང་ཆགས་པ་བྲལ་བ་གཉིས། ཟོས་ན་སྲིད་པ་ཉིད་དུ་འགྱུར། ། ཞེས་གསུངས་སོ། ། གསལ་པོར་ནག་པོ་དག་གིས་བསྟན། ། ཞེས་པ་ནི་འདིར་གསལ་བར་ནག་པོ་སྤྱོད་པའི་རྡོ་རྗེས་བསྟན་ཏེ། གཞན་གྱིས་གསལ་པོར་མ་བསྟན་ཞེས་པའི་དོན་ནོ། ། འདི་ལྟ་བུའི་རྣལ་འབྱོར་ལས་ཁ་ཕྱིར་བལྟས་པ་རྣམས་ཀྱིས་བདག་ཉིད་ཀྱི་རྣལ་འབྱོར་བྱས་ནས་ཀྱང་མི་རྟོགས་པར་བསྟན་པའི་ཕྱིར།
ཕྱི་རོལ་འབྱུང་བ་ལྟ་བུར་དཔྱད་བྱས་ནས། ། ཞེས་བྱ་བ་སྨོས་ཏེ། རང་གི་བློས་ངེས་པར་དཔྱད་པས་སྟོང་པ་ཉིད་ནི་རྣམ་པའི་འཁོར་ལོ་སྟོང་པ་ཉིད་དུ་རྟོགས་པའོ། ། སྟོང་པ་མིན་པ་ནི་རང་གི་ལྟ་རྟོགས་པའི་རྣལ་འབྱོར་པ་ལ་སོགས་པའོ། ། བློས་ཞུགས་ཤིང་དེ་ལ་དམིགས་པར་འགྱུར་བས་སོ། ། སྟོང་པ་ཉིད་དང་སྟོང་མིན་གཉིས་སུ་ཞེས་པ་ནི་སྟོང་པ་ཉིད་དང་སྟོང་པ་མ་ཡིན་པ་དག་གི་དབུས་སུ། ཀྱེ་མ་རྨོངས་པ་དེ་ཉིད་གཅིག་ཀྱང་མ་མཐོང་སྟེ། ། མ་རྟོགས་ཞེས་བྱ་བའི་དོན་ནོ། ། དེ་ལྟ་བུ་ཡིན་ན་ཇི་ལྟར་ན་དེ་ཉིད་ཁོ་ན་ཡོད་སྙམ་དུ་དགོངས་པ་ལ། གཅིག་ཏུ་ལྷན་ཅིག་སྐྱེས་པ་དེ་ཉིད་ཡིན། །
ཞེས་གསུངས་ཏེ། ལྷན་ཅིག་སྐྱེས་པ་འབའ་ཞིག་ཡོད་ན་ནི་ནག་པོ་རྡོ་རྗེ་ཁོ་ན་ལས་ཤེས་པའོ། ། བསྟན་བཅོས་ལུང་ནི་མང་པོ་བཀླགས་གྱུར་ཀྱང༌། ། ཞེས་པ་ནི་བསྟན་བཅོས་ནི་ཚད་མ་ལ་སོགས་པའོ། ། ལུང་ནི་བྱ་བ་དང་སྤྱོད་པ་ལ་སོགས་པའོ། ། དེ་རྣམ་པ་སྣ་ཚོགས་ཀྱི་སྒོ་ནས་ཀློག་པ་དང༌། ཉན་པ་དང༌། སེམས་པ་དང༌། གོམས་པར་བྱས་པས་ཅུང་ཟད་ཀྱང་མི་ཤེས་ཏེ། དེ་རྣམས་ལ་དེའི་ངོ་བོ་ཉིད་མེད་པའི་ཕྱིར་རོ། །
རྦ་རླབས་མེད་པའི་སྔགས་ཚུལ་གདམས་ངག་ནི་གཞན་ཡང་ང་ལྟ་བུས་ཤེས་སོ་ཞེས་བྱ་བའི་དོན་ནོ། ། དེ་ལྟ་བུའི་གདམས་པ་དེ་ཉིད་ཚུལ་དེ་དང་དེས་རྒྱས་པར་བསྟན་པའི་ཕྱིར། སྟེང་དང་འོག་དག་ཏུ་ནི་མི་རྒྱུ་ཞིང༌། ། ཞེས་བྱ་བ་ལ་སོགས་པ་གསུངས་སོ། ། སྟེང་དུ་མི་འགྲོ་བ་ནི་འདིའི་ཚུལ་གྱིས་སྲོག་གི་རླུང་འགེགས་པའོ། ། འོག་ཏུ་མི་འགྲོ་བ་ནི་ཐུར་སེལ་གྱི་རླུང་འགེགས་པ་སྟེ། ལུས་དང༌། ངག་དང༌། ཡིད་ཀྱི་བྱེ་བྲག་གིས་ཟླ་བ་དང༌། ཉི་མ་དང༌།
རཱ་ཧུ་ལ་དང༌། ཆུ་དང༌། མེ་དང༌། སྟོང་པ་ཉིད་རང་གི་རིགས་ཀྱི་ལམ་གསུམ་དགག་པའོ། ། འོག་ཏུ་མི་རྒྱུ་བ་ནི་འདིའི་ཚུལ་གྱིས་འོག་ཏུ་རྒྱུ་བའི་རླུང་སྟེ། ལུས་དང༌། ངག་དང༌། ཡིད་གསུམ་གྱི་བྱེ་བྲག་གིས་དྲི་ཆེན་དང༌། དྲི་ཆུ་དང༌། བྱང་ཆུབ་ཀྱི་སེམས་རྒྱུ་ཞིང༌།
ས་དང༌། ཆུ་དང༌། མེ་ཡེ་ཤེས་ཀྱི་ཁམས་ཀྱི་རིགས་གསུམ་འགོག་པའོ། ། དེ་ལྟར་སྟེང་དང་འོག་གི་སྲོག་དང་ཐུར་སེལ་གྱི་ལམ་བཀག་པས་སྔོན་དུ་བསྟན་པའི་ཡེ་ཤེས་ཀྱི་གཟུགས་བརྙན་མཐོང་བས་ན། དེའི་འོག་ཏུ་རྡོ་རྗེ་བཟླས་པའི་ཆོ་གས་སྲོག་དང་རྩོལ་བ་རྟག་ཏུ་འབྱུང་བར་བྱེད་དོ། ། དེ་ལྟར་ཡང་དཔལ་དུས་ཀྱི་འཁོར་ལོ་ལས། ། གཟུགས་བརྙན་མཐོང་ནས་བྱུང་བ་ནི། ། སྲོག་དང་རྩོལ་བ་རྟག་ཏུ་ནི། ། སྟེང་དང་འོག་ཏུ་རྩ་གསུམ་ལས། ། ལུས་ངག་ཡིད་གསུམ་དགག་པའི་ཕྱིར། །
ཟླ་བ་ཉི་མ་རཱ་ཧུ་དང༌། ། དྲི་ཆེན་དྲི་ཆུ་ཁུ་རྒྱུ་བ། ། ཟླ་བ་ཉི་མ་མུན་པ་དང༌། ། ལུས་དང་ངག་དང་ཡིད་ཀྱི་རྩ། ། དྲི་ཆེན་དྲི་ཆུ་དུས་རྒྱུ་བ། ། དེ་དག་སྲོག་རྩོལ་རིམ་པས་སོ། ། ཟླ་བ་ལུས་ཀྱི་ཐབས་དང་ནི། ། ཤེས་རབ་ཉིད་ནི་ཉི་མའོ། ། ཤེས་རབ་ཀྱི་ནི་དྲི་ཆེན་རྩ། ། གཙོ་བོ་དག་ནི་བྱང་རྒྱུ་བ། །
ཆུ་མེ་སྟོང་པ་ས་དང་རླུང༌། ། ཡེ་ཤེས་ཁམས་ནི་རང་རིགས་ལ། ། ཐབས་ཀྱི་སེམས་ནི་མུན་ལྷ་མོ། ། ཤེས་རབ་བྱང་ཆུབ་སེམས་རྒྱུ་བ། ། སྟེང་དང་འོག་ཏུ་རིགས་དྲུག་ནི། ། ལུས་དང་ངག་ཡིད་བྱེད་པས་སོ། ། ཤེས་རབ་ཐབས་སྦྱོར་དབྱེ་བ་ཡིས། ། ལུས་ཅན་ཀུན་ལ་རྣམ་པར་གནས། ། དེ་ལྟར་གྱུར་པས་སྲོག་དང་རྩོལ་བ་ཇི་ལྟར་གནས་ཤེ་ན། གཉིས་ལ་མི་རྒྱུ་བ་ནི་རྣམ་པར་གནས། །
ཞེས་གསུངས་ཏེ། གཉིས་ནི་སྟེང་དང་འོག་གི་སྲོག་དང་རྩོལ་བ་སྟེ། མི་རྒྱུ་བ་ནི་ཡོངས་སུ་སྤངས་པ་སྟེ། དེ་ལྟ་བུར་ངོ་བོ་ཉིད་ཀྱིས་མི་གཡོ་པར་གནས་པ་ནི་དབུགས་འབྱིན་བར་མ་མཆོག་ཅེས་བྱ་ལ། དེ་ལྟར་ཡང་རིག་ལྡན་པས། ལྷན་ཅིག་སྐྱེས་པ་ཧེ་རུ་ཀ། བར་མའི་དབུགས་ནི་མཆོག་ཡིན་ཏེ། ། དྲི་ཆེན་དྲི་ཆུ་ཁུ་བ་ཉིད། ། རྩ་གསུམ་དག་དང་ལྡན་པའོ། ། དངོས་པོ་གསལ་བའི་དེ་ཁོ་ན་ཉིད་ཀྱི་རྗེས་སུ་འགྲོ་བ་ལས་ཀྱང༌།
ལྷན་ཅིག་སྐྱེས་རུང་རང་གི་གཞི་ལ་གནས། ། རྟོག་པའི་དྲྭ་བ་དག་ལས་རབ་ཏུ་གྲོལ། ། རང་ཡང་དགའ་བ་བསྐྱེད་པ་བརྗོད་དུ་མེད། ། དེ་ནི་སྟོང་པ་ཉིད་ཀྱི་རང་བཞིན་དུ། ། ཞེས་གསུངས་སོ། ། དེ་ལྟར་གྱུར་པས་བྱང་ཆུབ་ཀྱི་སེམས་བདེ་བ་ཆེན་པོ་དགག་པ་བསྟན་པའི་ཕྱིར། ཡིད་ནི་གང་དུའང་མི་གཡོ་བ་ནི་ནག་པོས་གསུངས། ། ཞེས་བྱ་བ་སྨོས་ཏེ། སློབ་དཔོན་ནག་པོ་པ་ན་རེ། ཡིད་ནི་བྱང་ཆུབ་ཀྱི་སེམས།
དེ་མི་གཡོ་བ་ནི་གང་དུའང་ཕྱིར་མི་འབྱུང་བ་སྟེ། སྟེང་དང་འོག་ཏུ་འབྱུང་བ་སྤངས་པས་དུས་ཀྱི་རྩ་ཁམས་གསུམ་དུ་བྱས་པའི་ཕྱིར་རོ། ། འདིའི་དགོངས་པ་ནི་རི་བོང་ཅན་གྱི་ཐིག་ལེ་མ་ལྷུང་བ་འབའ་ཞིག་ངའི་བསྒྲུབ་པར་བྱ་བ་མ་ཡིན་ཏེ། འོན་ཀྱང་སྟེང་འོག་གཉིས་སུ་འགྲོ་བའི་ངོ་བོའོ། ། འདི་ལྟ་བུའི་འབྱུང་བ་མེད་པའི་ངོ་བོ་གང་དུ་གནས་ཤེ་ན། མི་གཡོ་རླུང་གི་ཁྱིམ་བདག་མོ་ནི་ཁྱིམ་ན་གནས། ། ཞེས་གསུངས་སོ། ། མི་གཡོ་བའི་རླུང་ནི་འབར་བའི་རླུང་ངོ༌། ། ཁྱིམ་བདག་མོ་ནི་དེ་ཉིད་ཡེ་ཤེས་ཀྱི་ཕྱག་རྒྱའི་ངོ་བོ་ཉིད་ཡིན་པའི་ཕྱིར་རོ། ། ཁྱིམ་ནི་དེའི་བདེ་བའི་ནམ་མཁའི་ཁམས་ཨ་ཧཾ་གི་རང་བཞིན་གོང་དུ་གསུངས་པ་སྟེ།
ཨ་ཝ་དྷཱུ་ཏཱིའོ། ། དེ་ལ་གནས་པ་ནི་ཁྱིམ་དེར་གནས་པའོ། ། འདིའི་དགོངས་པ་ནི་རླུང་གིས་འགྲོ་བའི་ཆོས་ཅན་ཏེ། ནམ་མཁའི་ཁམས་ལ་བརྟེན་པ། འགྲོ་བ་དང་འོང་བ་ལས་གྲོལ་བའི་ནམ་མཁའི་ཁམས་ལ་ཁྱེར་ཞིང༌། སེམས་ཀྱི་བཞོན་པ་སྣང་བ་དང་བཅས་པའི་ཡེ་ཤེས་གསུམ་དང་ལྡན་པས་ཐིམ་པར་འགྱུར་རོ། ། དེའི་ཕྱིར་དེའི་བདག་ཉིད་བཅོམ་ལྡན་འདས་བདེ་བ་ཆེན་པོ་ལ་ཞུགས་པ་ཞེས་བརྗོད་དོ། ། དེ་སྐད་དུའང་དགོངས་པ་བླ་ན་མེད་པ་ལས། སྣང་བ་སྣང་བ་མཆེད་པ་དང༌། ། སྣ་ཚོགས་འདུས་པ་འདི་དག་ནི། །
སེམས་ནི་རྣམ་པ་གསུམ་དུ་བརྗོད། ། རླུང་ནི་ཕྲ་བའི་གཟུགས་ཀྱིས་ནི། ། ཡེ་ཤེས་དང་ནི་འདྲེས་པར་འགྱུར། ། དབང་པོའི་ལམ་ནས་ཕྱུང་ནས་ནི། ། ཡུལ་རྣམས་ལ་ནི་འཇུག་པར་བྱེད། ། སྣང་བ་དང་ནི་མི་ལྡན་ཞིང༌། ། རླུང་གི་བཞོན་པའི་རྒྱུར་གྱུར་པ། ། དེ་ལ་འདི་ཡི་རང་བཞིན་ཀུན། ། རིམ་དང་རིམ་པ་མིན་པར་འཇུག ། རླུང་ནི་གང་དང་གང་གནས་པ། །
དེ་དང་དེར་ནི་དེ་བཞིན་རྒྱུ། ། ཇི་སྲིད་རླུང་ནི་མི་རྒྱུ་བར། ། སྣང་བ་བརྟན་པར་མི་འགྱུར་རོ། ། དེ་ཉིད་སེམས་ཅན་ཐམས་ཅད་ཀྱི་ཐུན་མོང་དུ་ཇི་ལྟར་འགྱུར་ཞེ་ན། རི་བོ་མཆོག་རབ་དག་གི་ཕུག་ཟབ་མོར། ། ཞེས་གསུངས་ཏེ། མཆོག་ནི་ཕུལ་དུ་ཕྱིན་པའི་ངོ་བོའི་རི་བོ་སྟེ། རབ་ནི་སྒལ་ཚིགས་ཀྱི་བདག་ཉིད་དོ། ། དེ་ལྟར་ཡང་དཔལ་ཁ་སྦྱོར་ཐིག་ལེ་ལས། རྐང་པའི་མཐིལ་དུ་རླུང་གནས་པ། །
རླུང་ནི་གཞུ་ཡི་དབྱིབས་ཅན་ནོ། ། འདོམས་ཀྱི་སུམ་མདོར་གནས་པ་ནི། ། དེ་བཞིན་གྲུ་གསུམ་དམར་པོའོ། ། ཟླུམ་པོ་གཟུགས་ཀྱི་ངོ་བོ་ཉིད། ། ཆུ་ནི་ལྟོ་བར་གནས་པའོ། ། སྙིང་ག་རུ་ནི་ས་ཉིད་ཀྱང༌། ། ཀུན་ཏུ་གྲུ་བཞིར་གནས་པའོ། ། སྒལ་ཚིགས་དབྱུག་པའི་ངོ་བོ་ནི། ། དེ་བཞིན་རི་རྒྱལ་ལྷུན་པོའོ། ། དེ་ཡི་ཕུག་ནི་རི་ཕུག་གོ །
དེ་ལུས་དང༌། ངག་དང༌། ཡིད་ཀྱི་སྤྱོད་ཡུལ་མ་ཡིན་པས་ན་ཟབ་པའོ། ། དེས་ཅིར་འགྱུར་ཞེ་ན། འགྲོ་བ་མ་ལུས་པ་ཉིད་འཆིང་བར་འགྱུར་ཏེ། འགྲོ་བ་མ་ལུས་པ་ཉིད་འཆིང་བར་འགྱུར་བ་ནི་ཉམས་པ་སྟེ། དེ་ལ་སྟེང་དུ་སྤྱི་བོའི་བར་དུ་དབང་པོ་གཉིས་ཀྱིས་སྦྱོར་བའི་བདེ་བའི་མངོན་པའི་ང་རྒྱལ་གྱིས་བྱང་ཆུབ་ཀྱི་སེམས་མེད་པའི་ཕྱིར་རོ། ། འོན་ཏེ་འགྲོ་བ་ཐམས་ཅད་འདིས་བཅིང་བར་ཅིས་ཤེས་ཤེ་ན། དྲི་མ་མེད་པའི་ཆུ་ནི་བསྐམ་འགྱུར་ཏེ། ། ཞེས་བྱ་བ་གསུངས་ཏེ།
དྲི་མ་མེད་པ་ནི་དོན་དམ་པའི་རང་བཞིན་ནོ། ། ཞུ་བ་ནི་ཀུན་རྫོབ་ཀུནྡ་ལྟ་བུ་སྟེ། དྲི་མ་མེད་པའི་ཆུ་བདེན་པ་གཉིས་ཞེས་བྱ་བ་བྱང་ཆུབ་ཀྱི་སེམས་གང་ཡིན་པ་བསྐམ་པར་འགྱུར་ཏེ། འོག་ཏུ་ལྷུང་བའོ། ། གང་གི་ཕྱིར་བྱང་ཆུབ་ཀྱི་སེམས་འགྲོ་བའི་ངོ་བོ་ཉིད་དུ་འགྱུར་རོ། ། གང་གི་ཚེ་འོག་ཏུ་ལྷུང་བ་དེའི་ཚེ་ཉམས་པར་འགྱུར་བའོ། ། དེ་ལྟར་ཡང་དཔལ་དང་པོའི་སངས་རྒྱས་ལ། ལུས་ཅན་ཐམས་ཅད་འཆི་དུས་སུ། ། འོག་ཏུ་ཟླ་བ་བདུད་རྩི་འཛག ། རྣམ་ཤེས་རང་བཞིན་མཚན་ཉིད་དང༌། །
ཉི་ཁྲག་རཱ་ཧུ་སྟེང་དུ་འགྲོ། ། དེས་ཅིར་འགྱུར་ཞེ་ན། དུས་ཀྱི་མེ་ནི་རབ་ཏུ་ཞུ་གྱུར་ན། ། ཞེས་གསུངས་ཏེ། དུས་ཀྱི་མེ་ནི་བྱང་ཆུབ་ཀྱི་སེམས་ཕྱིར་འབྱུང་བའི་གནས་སྐབས་ཏེ། ནག་པོའི་ཕྱོགས་ཀྱི་མཚན་ཉིད་དེ། འཆི་བའི་དུས་ཀྱི་ཞེས་བྱའོ། ། དེ་ལྟར་ཡང་དཔལ་དང་པོའི་སངས་རྒྱས་ལས། ལྷུང་ན་ཆགས་དང་བྲལ་གྱུར་ཏེ། ། ཆགས་བྲལ་ལས་ནི་སྡུག་བསྔལ་བསྐྱེད། །
སྡུག་བསྔལ་གྱིས་ནི་ཁམས་ཟད་དེ། ། ཁམས་ཟད་པས་ནི་འཆི་བར་འགྱུར། ། འཆི་བ་ལས་ནི་ཡང་སྲིད་འབྱུང༌། ། དེ་ལྟར་འདོད་ཆགས་བྲལ་ལས་བྱུང༌། ། གཞན་དུ་སེམས་ཅན་མི་སྲིད་དོ། ། དེ་ཕྱིར་འབད་པ་ཐམས་ཅད་ཀྱིས། ། སེམས་བྱུང་འདོད་ཆགས་སྤང་བར་བྱ། ། རྣལ་མ་འབྱུང་མེད་བདེ་བ་ཡིས། ། འཁོར་བའི་འཆིང་བ་ལས་གྲོལ་འགྱུར། ། ཞེས་གསུངས་སོ། །
ཇི་ལྟར་ན་བྱང་ཆུབ་ཀྱི་སེམས་འབྱུང་བར་འགྱུར་ཞེ་ན། ས་འཛིན་དག་ལས་འདི་ནི་གཟུང་དཀའ་སྟེ། ། ཞེས་གསུངས་ཏེ། གཟུང་དཀའ་བ་ནི་སྦྱོར་བའི་ཡན་ལག་དྲུག་གིས་རླུང་གཟུང་ཞིང་བྱང་ཆུབ་ཀྱི་སེམས་གཟུང་དགོས་པ་སྟེ། དེ་ལ་འདིར་གཟུང་དཀའ་བའོ། ། ས་འཛིན་ནི་རི་རབ་དང་འདྲ་སྟེ། མི་གཡོ་བའོ། ། དེ་ཉིད་ཀྱི་ཕྱིར་མཉམ་པ་དང་མི་མཉམ་པ་སྟེ། ཞེས་སྨོས་ཏེ། སྡུད་པ་དང་འབྱུང་བའོ། །
དེ་ལ་མཉམ་པའི་འཕོ་བའི་རིམ་པས་རྒྱུ་བ་ནི་ཉི་མའི་རླུང་རྒྱུ་བ་གཡས་པའི་སྣ་བུག་གོ ། རྨི་མཉམ་པའི་འཕོ་བ་ནི་རིམ་པ་མ་ཡིན་པར་རྒྱུ་བས་ན་མི་མཉམ་པ་སྟེ། ཟླ་བའི་རླུང་རྒྱུ་བས་ན་སྣ་བུག་གཡོན་པའོ། ། མཉམ་པ་དང་མི་མཉམ་པ་གཉིས་དང་ལྡན་པའི་ཡིད་ཀྱིས་སེམས་ཀྱི་ཁམས་ལ་བལྟ་བ་ནི་ཡོངས་སུ་སྒྲོལ་བ་སྟེ། དེ་ལྟ་བུ་ཤེས་པའི་དོན་ནོ། ། དེ་ལྟར་གྱུར་པའི་ཡིད་ཀྱིས་གལ་ཏེ་མ་ཤེས་ན་ཟླ་བ་དང་ཉི་མ་མི་མཉམ་པ་དང་མཉམ་པར་རྒྱུ་བས་ནི་སེམས་ཅན་གྱི་རྣམ་པར་ཤེས་པའི་ཁམས་ནི་གྲོལ་བར་མི་ནུས་པ་སྟེ། སྤྱི་གཙུག་བར་དུ་འགྲོ་བར་མི་ནུས་པ་ཞེས་བྱ་བའི་དོན་ནོ། ། དེ་ཉིད་ཀྱི་ཕྱིར་ནག་པོ་དག་གིས་གསུངས་ཞེས་གསུངས་ཏེ། ནག་པོ་རྡོ་རྗེས་འདོད་ཆགས་དང་བྲལ་བའི་གནས་སྐབས་སྤངས་པའི་བདེ་བས་ཡེ་ཤེས་ཀྱི་མིག་གིས་མཚོན་པར་བྱས་པས་ན་མཚོན་པར་དཀའ་བ་སྟེ། ཐམས་ཅད་སྟོང་པ་ཉིད་ཀྱི་ཕྱིར་དང་རྣམ་པ་ཐམས་ཅད་ཀྱིས་མཉམ་པ་ཉིད་ཀྱི་ཕྱིར་རོ། །
བདེ་བ་ཉེ་བར་རྟོགས་ཤིང་ཉམས་སུ་མྱོང་བ་དེའི་ཕྱིར་རྟོགས་པར་དཀའ་བའོ། ། དེ་ལ་འདི་ལྟ་བུར་གྱུར་པ་ཅིས་རྟོགས་ཤེ་ན། གང་གིས་ཡིད་ཀྱི་རིན་ཆེན་རྟོགས། ། ཞེས་གསུངས་སོ། ། གང་རྡོ་རྗེ་དང་པདྨ་མཉམ་པར་སྦྱོར་བ་ལས་ཡིད་ཀྱིས་ཉེ་བར་དམིགས་ཤིང་ཇི་ལྟ་བ་བཞིན་དུ་གྱུར་པའི་བདག་ཉིད་དགའ་བ་སྟེ། བླ་ན་མེད་པའི་བདེ་བ་འཕེལ་བར་བྱེད་པའི་ཕྱིར་རིན་ཆེན་ནི་ཡིད་ཀྱི་རིན་པོ་ཆེ་སྟེ། སངས་རྒྱས་ཀྱི་གཟུགས་བརྙན་ནོ། ། དེ་ལྟར་ཡང་དཔལ་གསང་བ་འདུས་པ་ལས། བྷ་གར་ལིངྒ་བཅུག་ནས་ནི། ། བྱང་ཆུབ་སེམས་ནི་གཏང་མི་བྱ། །
ཁམས་གསུམ་མ་ལུས་པ་རྣམས་ནི། ། སངས་རྒྱས་གཟུགས་བརྙན་དག་ཏུ་བསྒོམ། ། སྟོང་ཉིད་གཟུགས་བརྙན་རྒྱུ་ཡིན་པས། ། འབྲས་བུ་མི་འགྱུར་བདེ་བའོ། ། དེ་ཉིད་ཀྱི་ཕྱིར་ལྷན་ཅིག་སྐྱེས་པ་སྤྲོ་ཞེས་གསུངས་ཏེ། ཉི་མ་རེ་རེར་སྐྱེས་པ་ནི་ཐམས་ཅད་སྟོང་པའོ། ། འཕྲོ་བ་ནི་ནམ་མཁའ་དང་འཕྲོ་ཞིང་སྣང་བའོ། ། དེ་ལྟར་ཡང་མཚན་ཡང་དག་པར་བརྗོད་པ་ལས། ནམ་མཁའ་ལས་བྱུང་རང་བྱུང་བ། ། ཤེས་རབ་ཡེ་ཤེས་མེ་བོ་ཆེ། །
ཞེས་གསུངས་ཏེ། དེ་ལྟར་ཡང་དཔལ་གསང་བ་འདུས་པའི་རྒྱུད་ཕྱི་མ་ལས། བསྙེན་པའི་དུས་སུ་གཙུག་ཏོར་ཆེ། ། འབད་པས་གཟུགས་བརྙན་བསྒོམ་པར་བྱ། ། ཉེ་བར་བསྙེན་པའི་དུས་སུ་ནི། ། གཟུགས་བརྙན་བདུད་རྩི་འཁྱིལ་པ་ཡི། ། སྒྲུབ་པའི་དུས་སུ་ལྷ་ཡི་གཟུགས། ། བསྒོམ་ཞིང་མི་དམིགས་པར་བྱ་སྟེ། ། སྒྲུབ་པ་ཆེན་པོའི་དུས་སུ་ནི། ། གཟུགས་བརྙན་སངས་རྒྱས་གཙོ་བོའི་སེམས། །
ཞེས་གསུངས་སོ། ། དེ་ཉིད་བསྟན་པའི་ཕྱིར་རིག་ལྡན་པས་ཀྱང༌། དགོངས་པ་བསྟན་པ་འདི་སྐད་གཞན་གྱིས་གཙུག་ཏོར་གྱི་གཟུགས་བརྙན་ནི་ཁམས་གསུམ་མ་ལུས་པའི་སངས་རྒྱས་ཀྱི་གཟུགས་བརྙན་ནི་ནམ་མཁའི་ཆོས་ཀྱི་འབྱུང་གནས་ལ་སེམས་ཀྱི་རྡོ་རྗེ་རབ་ཏུ་གཞག་པ་སྟེ། ། བསྙེན་པའི་དུས་སུ་སོ་སོར་སྡུད་པ་བསྒོམ་པར་བྱ་སྟེ། བསམ་གཏན་གྱིས་ནི་བརྟན་པར་བྱའོ། ། དེ་ལ་བཅོམ་ལྡན་འདས་ཀྱིས་དམ་བཅས་པ་ནི། བསམ་པ་ཐམས་ཅད་ཡོངས་སྤངས་ཏེ། ། ཉི་མ་གཅིག་ཏུ་ཡོངས་སུ་བརྟག ། གལ་ཏེ་ཡིད་ཆེས་མ་གྱུར་ན། ། དེ་ཚེ་ང་ཡིས་རྫུན་སྨྲས་སོ། །
ཞེས་གསུངས་ཏེ། དེའང་ཡིད་ཆེས་པ་ནི་དུ་བ་ལ་སོགས་པའི་རྟགས་སོ། ། དེ་ལྟར་ཡིད་དུ་འོང་བའི་རིན་པོ་ཆེ་སངས་རྒྱས་ཀྱི་གཟུགས་བརྙན་རྟོགས་པར་བྱུང་བ་དེ་ནི། ཆོས་ཀྱི་རང་བཞིན་དག་ནི་དེ་ཡིས་ཤེས། ། ཞེས་གསུངས་ཏེ། རང་བཞིན་དག་ནི་དེས་ཤེས་པ་ནི་དེ་གཅིག་པུ་ཆོས་ཀྱི་རང་བཞིན་མངོན་པར་རྟོགས་པའོ། ། གཞན་ལ་བཟླས་སུ་ཟིན་ཀྱང་ཅི་ལ་གོ ། ཞེས་པ་ལ། གཞན་ནི་དབང་པོའི་བདེ་བ་ལ་མངོན་པར་ཞེན་པའོ། ། ཅི་ལ་གོ་ནི་སྨྲས་ཀྱང་མི་ཤེས་ཞེས་པའི་དོན་ནོ། །
དེ་ཉིད་རྣམ་པ་གཞན་གྱིས་བསྟན་པ་ནི། རླུང་ནི་བཞོན་པའི་རྒྱུར་གྱུར་པས་སྣང་བ་གསུམ་གྱི་ངོ་བོ་ཉིད་ཀྱི་རང་བཞིན་བརྒྱ་དྲུག་ཅུའི་ངོ་བོ་ཉིད་དབང་པོའི་སྒོ་ནས་འབྱུང་བ་སྟེ། ཡུལ་རྣམས་ལ་ཉེ་བར་དམིགས་པར་འགྱུར་རོ། ། ལམ་འགྲོ་རང་ཉིད་བཅིང་བར་བྱས་པ་གང༌། ། ཞེས་གསུངས་ཏེ། རྣམ་པར་ཤེས་པའི་ཁམས་འཁོར་བའི་ལམ་དུ་འགྲོ་བའོ། ། ཡིད་ནི་ལྷན་ཅིག་སྐྱེས་པའི་གཟུགས་སོ། ། བཅིང་བར་བྱ་བ་ནི་གང་གིས་ཡན་ལག་དྲུག་གི་སྲོག་བརྟན་པར་བྱེད་པ་ནི་བཅིང་བའོ། ། དེ་རྣལ་འབྱོར་གྱི་དབང་ཕྱུག་གིས་བྱེད་པ་དེ་ནི། ཁམས་གསུམ་མ་ལུས་སྤྲོ་ཞིང་ཡང་དེར་བསྡུ། །
ཞེས་གསུངས་ཏེ། ཁམས་གསུམ་ནི་སྐུ་དང༌། གསུང་དང༌། ཐུགས་ཀྱི་འཁོར་ལོའོ། ། མ་ལུས་པ་ནི་སོ་སོའི་བ་སྤུའི་བུ་གའི་བར་དུ་གཉིད་སད་པའི་གནས་སྐབས་སུ་དགའ་བ་ལ་སོགས་པའི་ཁྱད་པར་གྱིས་བྱང་ཆུབ་ཀྱི་སེམས་རྣམ་པར་སྤྲོས་ནས་ཡང་དེར་སྡུད་པ་སྟེ། སྟེང་དུ་སོང་ནས་བཞི་པ་ཟད་ཅིང་རྒྱུ་མཐུན་པ་ལ་སོགས་པའི་བྱེ་བྲག་གིས་ཨ་ཝ་དྷཱུ་ཏཱིར་སྡུད་པ་སྟེ། ཆ་དང་ཐིག་ལེ་ཕྲ་མོ་ལས་འདས་ཤིང་ཐམས་ཅད་སྟོང་པ་ཉིད་ཀྱི་ཁམས་ལ་ཞུགས་ཏེ། དེས་རྡོ་རྗེ་འཛིན་པ་ཆེན་པོ་མངོན་དུ་བྱེད་ཅེས་བྱ་བའི་དོན་ནོ། ། དེ་ཉིད་ཀྱི་ཕྱིར། བདེར་གཤེགས་ལྷ་མོ་ཁྲོ་བོའི་ཚོགས། །
སྲེད་པ་ཅི་ཕྱིར་བྱེད་ཅེས་གསུངས་ཏེ། དེ་བཞིན་གཤེགས་པ་དང༌། ལྷ་མོ་དང༌། ཁྲོ་བོའི་ཚོགས་ལ་སྲེད་པ་ཅིའི་ཕྱིར་བྱེད་ཅེས་བྱ་སྟེ། དཀྱིལ་འཁོར་གྱི་འཁོར་ལོ་དག་སྤངས་ལ་ལྷན་ཅིག་སྐྱེས་པའི་དུས་སུ་གནས་སོ། ། ཞེས་བྱ་བ་ལ་དགོངས་པ་འདི་ཡིན་ཏེ། ཕུང་པོ་དང༌། ཁམས་དང༌། སྐྱེ་མཆེད་ལ་སོགས་པ་དང༌། ལུས་དང༌།
ངག་དང༌། ཡིད་དང༌། དཀྱིལ་འཁོར་གྱི་ལྷ་རྣམས་གདམས་ངག་གིས་བདེ་བ་ཆེན་པོར་རོ་གཅིག་པར་གྱུར་པ་དེ་ལྟ་ནའོ། ། དེ་ཉིད་ཀྱི་དཀྱིལ་འཁོར་ཆེན་པོར་གྱུར་པ་ལས། དེ་ལས་གཞན་དུ་གྱུར་པའི་དཀྱིལ་འཁོར་མེད་དོ་ཞེས་བྱའོ། ། དེ་ལྟར་ཡང་གསང་བའི་རྒྱུད་ལས། ཡན་ལག་ཀུན་བསྒོམ་ལས་འདས་ཤིང༌། ། རྟོག་དང་རྟོག་བྱེད་རྣམ་པར་སྤངས། ། ཆ་དང་ཐིག་ལེ་ཡང་དག་འདས། ། འདི་ནི་དཀྱིལ་འཁོར་མཆོག་ཡིན་ནོ། །
ཞེས་གསུངས་སོ། ། དེ་ཉིད་གཞན་གྱི་སྒོ་ནས་དཀྱིལ་འཁོར་དུ་བསྟན་པ་ནི། གང་གིས་ལྷན་ཅིག་སྐྱེས་པ་བརྟན་བྱས་ཏེ། ། ཞེས་པ་ལ། ལྷན་ཅིག་སྐྱེས་པ་ནི་ལྷན་ཅིག་འབྱུང་བའི་ཤེས་རབ་སྟེ། བརྟན་པ་ནི་ཕྱིར་འབྱུང་བ་མེད་པར་བྱ་བའོ། ། མཉམ་པར་རོ་གཅིག་པ་ནི་དགའ་བ་བཞི་པོ་གཅིག་པས་སོ། ། རང་གི་ཡིད་ཀྱི་རྒྱལ་པོ་ནི་ཡན་ལག་མེད་པའི་རྡོ་རྗེའོ། ། དེ་ཡི་དུས་ཉིད་དུ་ནི་འགྲུབ་པར་འགྱུར། ། ཞེས་གསུངས་སོ། །
གྲུབ་པ་ནི་ཕྱག་རྒྱ་ཆེན་པོ་གྲུབ་པ་སྟེ། རྡོ་རྗེ་འཆང་ཆེན་པོ་འཐོབ་པའོ། ། དེའི་དུས་ཉིད་དུ་དུས་མ་ཡིན་པ་རྒྱུད་ལ་གཅིག་ཅེས་བྱའོ། ། དེ་སྐད་དུའང་དཔལ་བདེ་མཆོག་ལས། མཐོ་རིས་མི་ཡུལ་ས་འོག་གིས། ། སྐད་ཅིག་གིས་ནི་སྐུ་གཅིག་འགྱུར། ། རང་དང་གཞན་དུ་རྟོག་པ་ཡིས། ། སྐད་ཅིག་ཏུ་ནི་གནོད་མི་འགྱུར། ། ཞེས་གསུངས་སོ། ། དེ་ཉིད་ཀྱི་ཕྱིར།
རྒ་དང་འཆི་བའི་འཇིགས་པ་དག་ནི་མེད། ། ཅེས་གསུངས་སོ། ། ཕྱག་རྒྱ་ཆེན་པོའི་ངོ་བོ་ཉིད་བསྟན་པ་ནི། མི་གཡོ་ཞེས་བྱ་བ་ལ་སོགས་པ་གསུངས་ཏེ། མི་གཡོ་བ་ནི་བྱང་ཆུབ་ཀྱི་སེམས་ཕྱིར་མི་འབྱུང་བའོ། ། མི་རྟོག་པ་ནི་ཉམས་སུ་མྱོང་བ་ན་རོ་གཅིག་པས་དེ་དང་འདི་ནི་རྣམ་པར་རྟོག་པ་སྤངས་པའི་ཕྱིར་རོ། ། འགྱུར་བ་མེད་པ་ནི་འདོད་ཆགས་དང་འདོད་ཆགས་དང་བྲལ་བ་དག་གིས་ཅི་བྱ་ཞེ་ན། ། དེ་དག་ལས་གྲོལ་བའི་ཕྱིར་རོ། ། སྐྱེ་འཇིག་སྤངས་པ་ནི་ཟླ་བ་དང་ཉི་མ་བཀག་པའི་ཕྱིར་རོ། ། མཛེས་པ་ནི་ཤིན་ཏུ་མཛེས་པ་སྟེ།
བདེ་བ་ཆེན་པོ་ཡིན་པའི་ཕྱིར་རོ། ། སྙིང་པོ་ནི་འོད་གསལ་བ་ཉིད་ཀྱི་ཕྱིར་རོ། ། དེང་འདིར་ཞེས་བྱ་བ་ལ་སོགས་པ་ནི་འདི་ཉིད་ཀྱི་ཕྱིར་མྱ་ངན་ལས་འདས་པར་བརྗོད་དོ། ། མྱ་ངན་ལས་འདས་པའོ་ཞེས་སྒྲས་སྨྲས་པ་ལས་ཡང་དག་པའི་མྱ་ངན་ལས་འདས་པ་ཡིན་ཏེ། མི་གནས་པའི་མྱ་ངན་འདས་འདས་པ་ཉིད་ཀྱི་ཕྱིར་རོ། ། དེ་ཇི་ལྟ་བུའི་ཁྱད་པར་དང་ལྡན་ཞེ་ན། གང་ལ་སེམས་དང་སེམས་ལས་བྱུང་བ་མེད། ། ཅེས་གསུངས་ཏེ། གང་ལ་ཇི་སྲིད་སེམས་ནི་རྣམ་པ་གསུམ་སྟེ། སེམས་ལས་བྱུང་བ་ནི་སེམས་ཀྱི་རང་བཞིན་བརྒྱ་དྲུག་ཅུ་དང་ཐིག་ལེས་ཀྱང་ཅིའང་མི་བྱེད་དེ།
དེ་ལྟ་བུའི་རྣམ་པར་རྟོག་པ་ཅུང་ཟད་ཀྱང་མི་འབྱུང་ངོ་ཞེས་པའི་དོན་ནོ། ། དེ་ཉིད་བསྟན་པའི་ཕྱིར། གང་གིས་ཨེ་བྃ་རྣམ་པར་ཤེས་གྱུར་པ། ། ཞེས་གསུངས་ཏེ། དེའི་དོན་ནི་འདི་ཡིན་ཏེ། དེའང་ཇི་སྐད་དུ་ལྷའི་དབང་པོས་ཡོངས་སུ་ཞུས་པ་ལས། ཨེ་ནི་སྟོང་པའི་རང་བཞིན་ཏེ། ། བྃ་ནི་ཐུགས་རྗེ་ཆེན་པོར་བརྗོད། ། ཐིག་ལེ་གཉིས་མེད་སྦྱོར་བའོ། ། འདི་ཡི་ཟུང་འཇུག་དྲན་པར་བྱ། །
ཨེ་ནི་མ་རུ་བརྗོད་པ་སྟེ། ། བྃ་ནི་ཕ་རུ་ཤེས་པར་བྱ། ། ཐིག་ལེ་གཉིས་མེད་སྦྱོར་བར་འགྱུར། ། དེ་ཡི་སྦྱོར་བ་ངོ་མཚར་ཆེ། ། ཨེ་ནི་པདྨ་ཉིད་དུ་གསུང༌། ། བྃ་ནི་རྡོ་རྗེའི་རང་བཞིན་ནོ། ། དེ་ལས་ཐིག་ལེའི་ས་བོན་འགྱུར། ། དེ་ལས་སྲིད་གསུམ་ཡང་དག་འབྱུང༌། ། ཨེ་ནི་ཤེས་རབ་ཉིད་དུ་འགྱུར། ། བྃ་ནི་ཐབས་སུ་ཡང་དག་བརྗོད། །
ཐིག་ལེ་དེ་ཉིད་མི་ཤིགས་པའོ། ། དེ་ལས་ཡི་གེ་མ་ལུས་འབྱུང༌། ། གང་གིས་ཆོས་ཀྱི་ཕྱག་རྒྱ་ནི། ། ཡི་གེ་གཉིས་ནི་དེ་ཉིད་ཤེས། ། དེ་ཡིས་སེམས་ཅན་ཐམས་ཅད་ལ། ། ཆོས་ཀྱི་འཁོར་ལོ་བསྐོར་འགྱུར་རོ། ། འགྲོ་བ་གང་གིས་ཡི་གེ་གཉིས། ། དེ་ཉིད་མི་ཤེས་རྟག་ཏུ་འདོན། ། སངས་རྒྱས་ཆོས་ལས་ཕྱིར་འབྱུང་སྟེ། ། ཕྱུག་པོ་ལོངས་སྤྱོད་སྤོང་བཞིན་ནོ། །
ཞེས་གསུངས་སོ། ། འདིར་དེ་ལྟ་བུའི་ཨེ་བྃ་གྱི་ཡི་གེ་ཤེས་པ་ནི་རྟོགས་པ་སྟེ། གང་གིས་ཤེས་པ་དེ་ནི་སངས་རྒྱས་རྟོགས་པའོ། ། མ་ལུས་པ་ནི་ཨེ་བྃ་གྱི་ཡི་གེ་སྣ་ཚོགས་ལུས་པ་མེད་པ་སྟེ། དེ་ཉིད་ནི་སྣ་ཚོགས་གཅིག་གི་ངོ་བོ་ཉིད་ཀྱི་ཕྱིར་རོ། ། དེ་ཇི་ལྟ་བུར་གྱུར་ཅེ་ན། དེ་ཉིད་ཆོས་ཀྱི་ཟ་མ་ཏོག་ཡིན་ཏེ། ། ཞེས་གསུངས་ཏེ། ཆོས་རྣམས་ནི་ཕུང་པོ་དང༌། ཁམས་དང༌།
སྐྱེ་མཆེད་རྣམས་ཏེ། དགའ་བ་ལ་སོགས་པའོ། ། དེ་རྣམས་ཀྱི་ཟ་མ་ཏོག་ནི་གནས་སོ། ། དེ་ཉིད་བོད་པའི་ཚིག་གོ ། དེ་ནི་རང་གི་བདག་པོའི་ཆ་ལུགས་སོ། ། ཞེས་གསུངས་ཏེ། རང་གི་བདག་པོ་ནི་ཐུགས་ཀྱི་རྡོ་རྗེའོ། ། ཆ་ལུགས་ནི་རྒྱན་ནོ། ། དེ་ཉིད་ཀྱིས་འཁྱུད་པར་སྐྱེས་པའི་ཕྱིར་རོ། ། ཡང་དེ་ཉིད་ཀྱིས་སྒྲུབ་པའི་ཐབས་མདོར་བསྟན་པ་ནི།
རླུང་ནི་འགྲོ་བའི་སྒོ་རྣམས་ལའང༌། ། ཞེས་གསུངས་ཏེ། རླུང་འགྲོ་བའི་སྒོ་ནི་སྟེང་དང་འོག་གོ ། དམ་པོར་ནི་དེ་ལ་བརྟན་ཞིང་མི་ཕྱེད་པའོ། ། ལྕགས་ནི་སྒོ་དྲུག་གི་རླུང་ཁ་སྦྱོར་དུ་བྱ་བ་སྟེ། ཟླ་བ་དང་ཉི་མའི་ལམ་བཀག་པས་དུས་ཀྱི་མེ་ཡོངས་སུ་རྫོགས་པར་བྱེད་པ་འདིས་ནི་ལུས་ཀྱི་བཅིང་བའོ། ། གལ་ཏེ་ནང་གི་མུན་པ་ནག་པོ་ལ། ། ཞེས་གསུངས་ཏེ། གལ་ཏེ་དེ་ལ་མི་བཟད་པའི་མུན་པ་སྟེ། མི་གཡོ་བའི་ཏིང་ངེ་འཛིན་རླུང་བུམ་པ་ཅན་ལྟ་བུའི་ངོ་བོ་ཉིད་གཞོམ་དུ་མེད་པའི་སྒྲ་ཆོས་ཀྱི་དབང་ཕྱུག་ཡིད་ཀྱི་བྱང་ཆུབ་ཀྱི་སེམས་ཀྱིས་དེའི་ཚེ་ཉིད་བདེ་བ་ཆེན་པོ་གསལ་བར་བྱེད་པའི་མར་མེའོ། །
བྱེད་གྱུར་ན་ནི་དུ་བ་ལ་སོགས་པའི་རྟགས་ཀྱིས་གསལ་བར་བྱེད་པའོ། ། དེ་སྐད་དུའང་དཔལ་གསང་བ་འདུས་པ་ལས། སེམས་ཀྱི་རྡོ་རྗེ་འགོག་པ་ལས། ། མཚན་མ་ལ་སོགས་མཐོང་བར་འགྱུར། ། ཞེས་གསུངས་ཏེ། འདིས་ན་ངག་གི་བཅིང་བའོ། ། རྒྱལ་བའི་རིན་ཆེན་སྟེང་གི་ནམ་མཁར་བཞུགས། ། ཞེས་གསུངས་པ་ལ། རྒྱལ་བའི་རིན་ཆེན་ནི་གཞོམ་དུ་མེད་པའི་སྒྲ་དེ་ཉིད་དོ། ། སྟེང་གི་ནམ་མཁར་བཞུགས་པ་ནི་གང་གི་ཚེ་རྟེན་དུ་གྱུར་པ་དྲུག་པ་ཡེ་ཤེས་ཀྱི་དཀྱིལ་འཁོར་གྱི་ཐིག་ལེ་ལ་རེག་པ་སྟེ།
དེ་ལ་འཁྱུད་པ་ཞེས་བྱའོ། ། དེ་ལྟར་ཡང༌། མཁའ་འགྲོ་རྡོ་རྗེ་ནོར་བུ་སྟེ། ། སངས་རྒྱས་རྣམས་ནི་སྤྱི་བོར་གནས། ། ཞེས་གསུངས་ཏེ། འདིས་ནི་སེམས་ཀྱི་བཅིང་བའོ། ། དེ་ལྟར་ཡང་དཔལ་ཁ་སྦྱོར་ཐིག་ལེ་ལས། རླུང་དང་མེ་ཡི་དཀྱིལ་འཁོར་ལས། ། རྡོ་རྗེ་པདྨའི་ས་བོན་བསྐུལ། ། ཐིག་ལེ་སྒྲ་ཡིས་ཡང་དག་མནན། །
ཆར་རྒྱུན་འབབས་པ་དྲག་ཏུ་དྲན། ། ཞེས་གསུངས་ཏེ། དེ་ལྟར་ཡང༌། ཐིག་ལེའི་སྒྲ་དང་ཡང་དག་ལྡན། ། གང་ཚེ་རྣམ་ཀུན་འགྱུར་བ་ན། ། དེ་ཚེ་འབྲས་བུ་ཞེས་བརྗོད་པར། ། མཆོག་གི་རྣལ་འབྱོར་པ་ཡིས་བཤད། ། ཅེས་གསུངས་སོ། ། དེས་ཅིར་འགྱུར་ཞེ་ན། ། སྲིད་ལོངས་སྤྱོད་པས་ཐར་པ་གྲུབ། །
ཅེས་ནག་པོས་གསུངས་ཏེ། ནག་པོ་རྡོ་རྗེ་སྲིད་པ་ལ་སྤྱོད་པ་སྟེ། ཤེས་རབ་ནི་བདེ་བ་ཉམས་སུ་མྱོང་ཞིང་འདོད་ཆགས་བྲལ་བ་ཐམས་ཅད་ལས་ལོག་པའི་ཕྱིར། ཐར་པ་ནི་ཕྱག་རྒྱ་ཆེན་པོའི་གོ་འཕང་ཐོབ་པ་སྟེ། མངོན་དུ་བྱེད་པའོ། ། དེ་ལྟར་ཡང་དཔལ་དང་པོའི་སངས་རྒྱས་ལས། སྲོག་ནི་དབུས་སུ་བཅུག་སྟེ་ཟླ་བ་ཉི་མ་འགྲོ་བ་གཡས་དང་གཡོན་བཅིང་བ། ། བྱང་སེམས་ཕྱག་རྒྱ་འགྲོགས་པས་མཆོག་ཏུ་དགའ་བར་འགྲོགས་ཤིང་རྡོ་རྗེ་བསླང་བར་བྱ། ། ཆུ་སྐྱེས་རྡོ་རྗེའི་སྒྲ་ཡི་རང་ལག་པདྨའི་རོལ་པས་བདེ་བ་ཕྱིར་གསོར་བའམ། ། ས་བོན་འཆོར་བ་བདེ་བཅས་འཇིག་པ་སྤོང་བྱེད་དེ་ནི་དཔལ་ལྡན་བླ་མའི་ཞལ། །
ཞེས་གསུངས་སོ། ། སེམས་ཀྱི་བཅིང་བ་ཉིད་ཀྱིས་ཐམས་ཅད་འགྲུབ་པར་བསམས་ནས་སེམས་བརྟན་པ་ཉིད་གསལ་བར་བསྟན་ཏེ། བརྟན་པའི་ཡིད་ཀྱིས་སྦྱོར་བས་ན། ། ཞེས་གསུངས་ཏེ། རྡོ་རྗེ་པདྨ་སྦྱོར་བའི་སྒོ་ནས་བྱང་ཆུབ་ཀྱི་སེམས་བརྟན་པའི་སྦྱོར་བ་བྱེད་པའོ། ། དེ་གང་དུ་ཞེ་ན། ཆོས་ཀྱི་ཡི་གེའི་ནང་དུ་ནི། ། ཞེས་གསུངས་ཏེ། ཆོས་ཀྱི་ཡི་གེ་ནི་གཞོམ་དུ་མེད་པ་སྟེ། བདག་མེད་པའི་ས་བོན་ནོ། །
དེའི་ནང་དུ་ནི་དེ་ལ་ཞེས་པའི་དོན་ནོ། ། དེས་ཅིར་འགྱུར་ཞེ་ན། སྐད་ཅིག་དེ་ལས་རླུང་ནི་འགག་འགྱུར་ཏེ། ། ཞེས་གསུངས་ཏེ། རླུང་ནི་སྲོག་གི་རླུང་སྟེ། སྐད་ཅིག་དེ་ལ་འགག་པའོ། ། གཞན་ཡང་ཅི་ཞེ་ན། ཡུལ་རྣམས་ལ་ཡང་ཆགས་པ་མེད་པར་འགྲོ། ། ཞེས་གསུངས་ཏེ། ཡུལ་རྣམས་ནི་གཟུགས་ལ་སོགས་པའི་ཡུལ་རྣམས་སོ། །
ཉེ་བར་ལོངས་སྤྱོད་པ་ནི་མངོན་པར་ཞེན་པ་མེད་པར་འཁོར་བའི་འཆིང་བ་ལས་གྲོལ་ཞེས་བྱ་བའི་དོན་ནོ། ། འོན་ཏེ་ཆོས་ཀྱི་ཡི་གེ་གང་དུ་ཤེས་པར་བྱ་ཞེ་ན། གང་ལ་མཆོག་དང་དགའ་བྲལ་དག་ཐོབ་ན། ། ཞེས་གསུངས་ཏེ། མཆོག་དང་དགའ་བྲལ་ནི་ཟླ་བ་དང་ཉི་མའོ། ། འོན་ཏེ་ཆོས་དེ་གཉིས་ཀྱི་དབུས་སུ་མཐོང་བ་ནི་དེ་ལ་ཆོས་ཀྱི་ཡི་གེ་སྟེ། སྔོན་བསྟན་པའི་མཚན་ཉིད་དང་ལྡན་པ་དབུས་སུ་མཚོན་པར་བྱའོ། ། གང་ལ་འདི་ལྟ་བུ་ཡི་གདམས་ངག་གསལ་གྲུབ་ན། ། ཞེས་བྱ་བ་སྨོས་ཏེ། འདི་ལྟ་བུའི་གསང་སྔགས་ནི་ཚུལ་གྱིས་གདམས་ངག་གིས་གསལ་བར་འགྲུབ་སྟེ།
ཡོངས་སུ་རྫོགས་པ་གྲུབ་པ་དེའི་ཚེ་ཁྱིམ་བདག་མོ་རླུང་མི་གཡོ་བར་བཅིངས་ཞེས་གསུངས་ཏེ། ཁྱིམ་བདག་མོ་རླུང་གིས་སྔོན་དུ་བསྟན་པའི་མཚན་ཉིད་དང་ལྡན་པ་མི་གཡོ་ཞེས་བྱ་བའི་དོན་ནོ། ། གལ་ཏེ་འདི་དེ་ལ་རྩོལ་རླུང་བཅིངས་པས་ཆོས་ཀྱི་ཡི་གེ་བདེ་བ་ཆེན་པོའི་ངོ་བོ་རྡོ་རྗེ་ལྟ་བུའི་ངོ་བོ་ཉིད་དུ་གྱུར་པ་གང་ལ་གནས་པར་འགྱུར་ཞེ་ན། རི་བོ་མཆོག་གི་རྩེ་ཐང་ཡངས་པ་ལ། ། ཞེས་གསུངས་ཏེ། རི་བོ་མཆོག་ནི་རིན་པོ་ཆེའི་རི་བོ་སྟེ། དེ་ཉིད་སྔོན་དུ་བསྟན་པའི་རི་བོའོ། ། དེའི་རྩེ་མོ་སྟེ། མ་ལུས་པའི་རྒྱུ་དང་མི་རྒྱུ་བའི་བདེ་བ་ཆེན་པོ་ཉིད་ཀྱི་གནས་ཡིན་པའི་ཕྱིར་རོ། ། ཐང་ཡངས་པ་ནི་ཡན་ལག་མཆོག་གི་ཐང་སྟེ།
སྤྱི་གཙུག་གོ ། རི་ཁྲོད་པ་ནི་ས་དེར་གནས་བཅས་ལ། ། ཞེས་པ་ནི་རི་ཁྲོད་པ་དེ་ལྟ་བུའི་བདག་ཉིད་གྲུབ་པའི་ཆོས་ཀྱི་ཡི་གེ་བཅོམ་ལྡན་འདས་ཀྱིས་གང་གནས་བྱས་པ་སྟེ། དེར་ནི་གནས་བྱས་པའོ། ། ཁྱད་པར་ཇི་ལྟ་བུ་ཞེ་ན། ། སེང་གེ་ཡིས་ཀྱང་མཆོང་བར་མི་ནུས་ན། ། ཞེས་གསུངས་ཏེ། མཆོང་མི་ནུས་པ་ནི་གཞོམ་པར་མི་ནུས་པའོ། ། གང་གིས་ཤེ་ན། སེང་གེ་ནི་གདོང་པ་ལྔ་པ་སྟེ།
དེ་ཉིད་དཀྱིལ་འཁོར་ལྔའི་བདག་ཉིད་ཀྱི་སྲོག་གི་རླུང་གི་སེང་གེས་གནོན་པར་མི་ནུས་ཏེ། དྲུག་པ་ཡེ་ཤེས་ཀྱི་དཀྱིལ་འཁོར་གྱི་ངོ་བོ་ཉིད་ཡིན་པའི་ཕྱིར་རོ། ། གླང་པོ་ཆེས་ཀྱང་སྨོས་ཅི་དགོས། ། ཞེས་གསུངས་ཏེ། གླང་པོ་ཆེ་ནི་ཕྱུགས་ཏེ། ཉི་མ་དང་ཟླ་བའོ། ། དེ་དག་གིས་ཐག་རིང་པོར་འགོམས་པ་དང་གསལ་བར་ག་ལ་ནུས་ཞེས་བྱ་བའི་དོན་ནོ། ། དེ་ལྟར་ཟླ་བ་ཉི་མ་ཕྱུགས་ཆེན་པོ། ། ཞེས་གསུངས་ཏེ། འདིར་དགོས་པ་ནི་ཟླ་བ་དང་ཉི་མའི་དཀྱིལ་འཁོར་དུ་རྒྱུ་བའི་རླུང་ལ་ཞོན་པའི་རྣམ་པར་ཤེས་པའི་ཁམས་ཉིད་ཀྱིས་ཐམས་ཅད་ལས་ཐམས་ཅད་དུ་ཐམས་ཅད་ཀྱི་ངོ་བོ་ཉིད་ཀྱིས་གནས་པ་དང༌།
བཅོམ་ལྡན་འདས་བདེ་བ་ཆེན་པོའི་རྡོ་རྗེ་གནས་ཀྱང་མི་རྟོགས་པའོ། ། དེ་ལྟར་ཡང་ལུས་སྐྱེས་པའི་ལུས་ལ་ངེས་པར་གང་དུ་གནས་ཤེ་ན། འདི་ཡི་རིགས་མཆོག་དག་ཏུ་འདི་ཡི་ས་བོན་བསྟན། ། ཞེས་བྱ་བ་ལ་སོགས་པ་ཚིགས་བཅད་ཕྱེད་དང་གཉིས་ནི་རྟོགས་པར་སླ་བས་འདིར་མ་སྨོས་སོ། ། གོང་དུ་ཇི་སྐད་བསྟན་པའི་ལས་ཀྱི་ཕྱག་རྒྱ་གང་དུ་མཐོང་བའི་ཡེ་ཤེས་ཀྱི་ཕྱག་རྒྱ་མི་འགྱུར་བའི་བདེ་བ་ཆེན་པོ་རྫོགས་པས། དེ་བསྟན་པའི་ཕྱིར། སྔགས་དང་རྒྱུད་ནི་གཅིག་ཀྱང་མི་བྱ་སྟེ། ཞེས་གསུངས་ཏེ། གཅིག་ཀྱང་མི་བྱ་སྟེ། གང་མི་བྱ་ཞེ་ན།
སྔགས་ཀྱི་བཟླས་པ་ནི་གསང་སྔགས་ཀྱི་བཟླས་པའོ། ། རྒྱུད་ནི་རྒྱུད་ཀློག་པའོ། ། ཅིའི་ཕྱིར་དེ་ལྟར་ཡིན་ཞེ་ན། རང་ཁྱིམ་བདག་མོ་ཞེས་གསུངས་ཏེ། རང་ཁྱིམ་བདག་མོ་ནི་ལྷན་ཅིག་རང་སྣང་བའི་ཡེ་ཤེས་ཀྱི་ཕྱག་རྒྱ་སྟེ། གཟུང་བ་ནི་བླ་མ་དམ་པའི་གདམས་ངག་གིས་སོ། ། གྲོལ་འགྱུར་ནི་ཡིད་དང་རྗེས་སུ་མཐུན་པའི་ཕྱག་རྒྱ་དང་ལྷན་ཅིག་སྐྱེས་པ་རྣམས་ཀྱིས་བྱེད་དོ། ། ཞེས་བྱ་བའོ། ། དེ་ལྟར་ཡང་དཔལ་དུས་ཀྱི་འཁོར་ལོ་ལས། སེམས་ཀྱི་སྣང་བ་ཙམ་དུ་ཡིད་ལ་སྐྱེས་པའི་མེ་ལོང་གི་གཟུགས་བརྙན་ལྟ་བུ་སྟེ།
རྣལ་འབྱོར་དབང་ཕྱུག་བསྟེན་བྱ་མ་ལུས་སངས་རྒྱས་ལྔ་དང་སྲས་བཅས་རྣམས་ཀྱིས་རྟེན་དེའི་ཡེ་ཤེས་འོད་ཟེར་བསྐྱེད། ། རང་གི་ལུས་དང་བཅས་པའི་བདུད་རྣམས་སྒྲིབ་པ་མ་ལུས་སྲེག ། འདོད་ཆགས་ལ་སོགས་སྲེག་ཅིང་ལོ་གཅིག་སྦྱོར་བས་ལུས་ལ་རོ་མཉམ་བདེ་བ་སྟེར། ། ཞེས་གསུངས་ཏེ། བཅོམ་ལྡན་འདས་མ་དེ་ཉིད་ལ་མངོན་དུ་ཞེན་པའི་རྣལ་འབྱོར་བ་དེས་སྔགས་དང་རྒྱུད་ལ་འཛིན་ཅིང་ཞེན་པར་མི་བྱའོ། ། འདིའི་དོན་ནི་འདི་ཡིན་ཏེ། དེ་ཉིད་གང་སྟེ། བྱང་ཆུབ་ཀྱི་སེམས་ཀྱི་ཡིད་ཡིན་པར་བསྔགས་སོ། ། དེ་ཉིད་ཚོགས་པའི་རྒྱུ་ཡིན་པས་ན་སྐད་ཀྱི་དབྱིངས་ཀྱིས་རྒྱལ་པོ་ཉེ་བར་འཁོར་འཛིན་པའི་ཕྱིར་རྒྱུད་དོ། ། དེ་ལ་མངོན་པར་དགའ་བས་ཐམས་ཅད་བྱས་པ་ཡིན་ནོ་ཞེས་པའོ། །
དེ་ལྟར་ཡང་དགྱེས་པའི་དོ་རྗེ་ལས། སྔགས་བཟླས་དཀའ་ཐུབ་མེད་ཅིང་དཀྱིལ་འཁོར་སྦྱིན་སྲེག་མེད། ། དེ་ཉིད་སྔགས་བཟླས་དཀའ་ཐུབ་སྦྱིན་སྲེག་དེ་ཉིད་ཡིན། ། དེ་ཉིད་དཀྱིལ་འཁོར་པ་དང་དཀྱིལ་འཁོར་ཉིད་ཀྱིས་སོ། ། ཞེས་གསུངས་སོ། ། དེ་ཉིད་ཀྱི་དོན་གསལ་བར་བསྟན་པའི་ཕྱིར། དེ་སྲིད་ཁྱིམ་བདག་མོ་ནི་རང་ཁྱིམ་གནས་མ་གྱུར། ། ཅེས་གསུངས་སོ། ། རང་གི་ཁྱིམ་ནི་ཐམས་ཅད་སྟོང་པ་ཉིད། སྡིག་སྤངས་ཀྱི་གནས་ནི་རང་གི་ཁྱིམ་མོ། །
ཕྱག་རྒྱ་ཆེན་པོ་ནི་ཁྱིམ་བདག་མོ་སྟེ། ཇི་སྲིད་དུ་གནས་པར་མ་གྱུར་བར་ནི་ཐིམ་པར་མ་གྱུར་པའོ། ། དེ་སྲིད་འདོད་ཡོན་ལྔ་སྟེ། རེ་ཞིག་མངོན་པར་བྱང་ཆུབ་པ་ལྔས་སེམས་ཅན་མང་པོའི་བསམ་པའི་བྱེ་བྲག་གིས་ཞལ་དང༌། ཕྱག་དང༌། ཁ་དོག་དང༌། དབྱིབས་ལ་སོགས་པ་སྣ་ཚོགས་ཀྱིས་དེ་ལྟར་ཇི་ལྟར་གནས་ཏེ། མི་གནས་སོ་ཞེས་བྱའོ། ། དེ་ལྟར་ཡང་དཔལ་དང་པོའི་སངས་རྒྱས་ཀྱི་རྒྱུད་ལས། ལས་ཀྱི་ཕྱག་རྒྱར་མཉམ་སྦྱོར་ཞིང༌། །
ཡེ་ཤེས་ཕྱག་རྒྱ་སོགས་དམིགས་ནས། ། ཕྱག་རྒྱ་ཆེན་པོ་གཅིག་སྦྱོར་བས། ། འབྱུང་མེད་བདེ་བ་དེ་འཕེལ་འགྱུར། ། ཀུན་ཏུ་ཞལ་དང་ཕྱག་ལ་སོགས། ། ཀུན་ཏུ་དབུ་དང་སྤྱན་དང་གདོང༌། ། ཀུན་ཏུ་འཇིག་རྟེན་ཐོས་པར་ལྡན། ། ཐམས་ཅད་ཁྱབ་ནས་གནས་པའོ། ། ཞེས་གསུངས་སོ། ། དེ་ཉིད་ལྷ་རྫས་ཀྱི་ཕྱག་རྒྱ་དེ་ཉིད་ཀྱིས་འབྲས་བུའི་ཕྱག་རྒྱ་ཆེན་པོ་བསྒྲུབ་པའི་གདམས་ངག་ངེས་པར་བསྟན་ཅིང༌། ཡང་དེ་ཉིད་བསྟན་པ་ནི།
བཟླས་དང་སྦྱིན་སྲེག་དཀྱིལ་འཁོར་ལས་འདིས་ཡིན། ། ཞེས་གསུངས་ཏེ། ཕྱི་རོལ་དུ་གྱུར་པའི་བཟླས་པ་དང༌། དཀྱིལ་འཁོར་དང༌། སྦྱིན་སྲེག་གི་ལས་འདིས་ནི་ཉི་མ་རེ་རེ་བཞིན་ཅིའི་ཕྱིར་གནས་ཞེས་བྱ་བ་སྟེ། སྟེང་དུ་ཁ་བལྟས་ཤིང་ཅིའི་ཕྱིར་ཀུ་རེའི་ངོ་བོ་ཉིད་འབྲས་བུ་མེད་ཅེས་བྱ་བའི་དོན་ནོ། ། འདི་རྣམས་ཅིའི་ཕྱིར་དོན་མེད་པ་ཡིན་ཞེ་ན། དེ་ལྟ་བུའི་གཞོན་ནུ་མ་དང་རྟག་ཏུ་མ་མཇལ་ན། ། ཞེས་གསུངས་ཏེ། དེ་ཉིད་རྟག་ཏུ་གཞོན་ནུ་མ་ལ་འདོད་ཆགས་ཀྱི་རང་བཞིན་ཡིན་པས་དེ་ཉིད་ལྷ་རྫས་ཀྱི་ཕྱག་རྒྱ་སྟེ།
དེ་ལ་རྦ་རླབས་མེད་པའི་རྟག་ཏུ་དགའ་བ་ལ་སོགས་པའི་རིམ་པ་གང་གིས་རྗེས་སུ་ཆགས་པ་སྐྱེ་བ་དེ་རྦ་རླབས་མེད་པའི་མཛའ་བས་སོ། ། ལུས་འདི་ཡིས་ནི་བྱང་ཆུབ་ཇི་ལྟར་འགྲུབ། ། ཅེས་བྱ་བ་ལ། བྱང་ཆུབ་ནི་ཕྱག་རྒྱ་ཆེན་པོ་སྟེ། དེ་ཇི་ལྟར་འགྲུབ་ཅེ་ན། སྔོན་དུ་བསྟན་པའི་ཨེ་བྃ་གྱི་ཡི་གེ་དེའི་ལུས་མེད་ན་ནི་མི་འགྲུབ་ཅེས་པའི་དོན་ནོ། ། གང་གིས་རྟག་ཏུ་ལྷན་ཅིག་སྐྱེས་པའི་བདེ་རྟོགས་ན། ། ཞེས་གསུངས་པ་ནི་གོ་སླའོ། ། གང་གིས་རིན་ཆེན་སེམས་ནི་བརྟན་བྱས་པ། ། ཞེས་གསུངས་ཏེ།
རབ་ཏུ་གཏུམ་པ་གཏུམ་མོའི་མེས་ཞུ་བར་བྱས་ནས། བསྐྱོད་པར་མི་ནུས་པའི་ཕྱིར་གང་གིས་བརྟན་པར་བྱས་པའི་སེམས་རིན་པོ་ཆེ་བྱང་ཆུབ་ཀྱི་སེམས་སོ། ། ཅི་བྱས་ནས་ཞེས་པ་ལ། རང་གི་ཁྱིམ་བདག་མོ་བླངས་ནས་འདི་ཞེས་བྱ་གསུངས་ཏེ། རང་གི་ཁྱིམ་བདག་མོ་ནི་ལྷ་རྫས་ཀྱི་ཕྱག་རྒྱ་དེ་ཉིད་དེ། དེ་ལ་ཨེ་བྃ་གྱི་ཡི་གེ་དེ་ལ་བདེ་བ་ཆེན་པོའི་གཟུགས་བཟུང་ནས། དེ་ཉིད་རྡོ་རྗེ་སེམས་དཔའ་མགོན་པོ་སྟེ། སྐུ་དང༌། གསུང་དང༌། ཐུགས་ཀྱི་གཙོ་བོ་སྟེ།
དེ་ཉིད་བོད་པའི་ཚིག་གོ ། མཆོག་གི་དོན་ནི་བདག་གིས་རབ་བརྗོད་ན། ། ཞེས་བྱ་བ་ནི། བདག་ནག་པོ་རྡོ་རྗེས་མཆོག་གི་དོན་མ་བཅོས་པ་འདི་བརྗོད་དོ། ། ཞེས་པ་སྟེ། དོན་འདི་ལས་གཞན་མེད་དོ་ཞེས་བྱ་བའི་དོན་ནོ། ། དེ་ཉིད་དཔེས་བསྟན་པའི་ཕྱིར། ཚྭ་ནི་ཆུ་ལ་ཞུགས་པ་བཞིན་དུ་ནི། ཞེས་གསུངས་ཏེ། ཚྭ་ཆུ་ལ་ཞུགས་པ་ཞུ་བ་དེ་བཞིན་དུ་ཁྱིམ་གྱི་བདག་མོ་ཡེ་ཤེས་ཀྱི་ཕྱག་རྒྱའི་རང་བཞིན་བླངས་པའོ། །
སེམས་ནི་བྱང་ཆུབ་ཀྱི་སེམས་ཏེ། རོ་གཅིག་པར་འགྱུར་བའོ། ། དེ་ལྟར་ཡང་དཔལ་དགྱེས་པའི་རྡོ་རྗེ་ལས། ཁུ་བའི་རྣམ་པ་བཅོམ་ལྡན་འདས། ། དེ་ཡི་བདེ་བ་འདོད་མར་འདོད། ། ཅེས་གསུངས་ཏེ། ཁུ་བ་དང་བདེ་བ་དེ་ཉིད་ཀྱིས་ཀྱང་རྟེན་དང་བརྟེན་པའི་ངོ་བོ་ཉིད་དེ་དག་ཐམས་ཅད་སྟོང་པ་ཉིད་ཀྱི་རང་བཞིན་དུ་བརྗོད་པ་བདེ་བ་མཉམ་ཞིང་རོ་གཅིག་པ་དེའི་སྐད་ཅིག་མ་ལས་འགྱུར་བའོ། །

དེ་ལྟར་ཡང་དཔལ་དང་པོའི་སངས་རྒྱས་ལས། ཇི་སྲིད་རྟེན་དང་བརྟེན་པའི་སྦྱོར་བ་ཡིས། ། དེ་སྲིད་འབྱུང་མེད་བར་དུའོ། ། སེམས་ནི་འགོག་པ་ཉིད་གྱུར་ནས། ། རྟེན་དང་བརྟེན་པའི་མཚན་ཉིད་མེད། ། ཅེས་གསུངས་ཏེ། དེ་ལྟར་ཡང་དཔལ་ཁ་སྦྱོར་ཐིག་ལེ་ལས། སྣ་ཡི་བུ་ག་གཉིས་ནས་ནི། ། འཇུག་པ་བདེ་བ་དུས་ཞེས་བརྗོད། ། འབྱུང་བ་བདེ་བ་དུས་ཡིན་ཏེ། ། དེ་དག་གཉིས་ནི་གཅིག་པར་གྲགས། །
གྲོགས་མེད་དག་ནི་གཅིག་པུ་ཡི། ། བསམ་གྱིས་མི་ཁྱབ་དུས་མཉམ་འགྲོ། ། སྲོག་དང་ཐུར་སེལ་མཉམ་གནས་དང༌། ། འབྱུང་དང་འཇུག་པ་རྣམ་པར་སྤངས། ། འགྲོ་དང་འོང་བ་རྣམ་གྲོལ་བས། ། དུས་གཅིག་ཏུ་ནི་དེ་བརྗོད་དོ། ། འདོད་ཆགས་མ་ཡིན་ཆགས་བྲལ་མིན། ། དབུ་མར་དམིགས་པར་མི་འགྱུར་རོ། ། འདོད་ཆགས་མ་ཡིན་ཆགས་བྲལ་ལམ། ། གཉིས་པོ་འདྲེས་པ་གཞོམ་དུ་མེད། །
མར་ནི་མར་དུ་ཞུ་གྱུར་པ། ། འདྲེས་པར་གྱུར་པ་རྟོག་མེད་ལྟར། ། དེ་བཞིན་འདོད་ཆགས་བྲལ་བ་ལྟར། ། སྐད་ཅིག་ལ་ནི་རོ་གཅིག་འགྱུར། ། ཞེས་གསུངས་སོ། ། གང་གིས་དེ་དང་རྟག་ཏུ་གནས་པ་ནི། ། ཞེས་གསུངས་ཏེ། གལ་ཏེ་དེ་གཉིས་ཕན་ཚུན་དུའོ། ། རྟག་ཏུ་གནས་པ་ནི་རྒྱུན་མི་འཆད་པར་དེའི་ཚེའང་འདི་ལྟར་འགྱུར་ཞེས་པའོ། ། འདིའི་དོན་ནི་དེ་ལྟར་བསྟན་པའི་ཁམས་ཀྱི་ཁུ་བ་དང་ངོ་བོ་དག་ཕན་ཚུན་རྒྱུན་མི་འཆད་པར་བྱའོ། །
གལ་ཏེ་གཞན་དུ་གྱུར་ན་ཁུ་བའི་ངོ་བོ་ཉིད་ཟླ་བའི་རང་བཞིན་ནོ། ། ལོངས་སྤྱོད་རྫོགས་པའི་སྐུའོ། ། ཁྲག་གི་རང་བཞིན་ཉི་མར་སྣང་བས་སྤྲུལ་པའི་སྐུའི་ནུས་པར་གནས་པའོ། ། བདེ་བའི་ངོ་བོ་ཉིད་དུ་གནས་པའི་ཁྱིམ་བདག་མོ་དང་ལྷན་ཅིག་ཏུ་བྱང་ཆུབ་ཀྱི་སེམས་འདི་གཉིས་ཀའི་སྦྱོར་བས་གོང་བུར་གྱུར་ནས་སྐྱེ་བ་དང་འཇིག་པའི་འཁོར་བའི་ལམ་ལས་འདས་ནས་རོ་གཅིག་པ་རྒྱུན་འབྱུང་བའི་དཔལ་ཧེ་རུ་ཀར་འགྱུར་རོ། ། དེ་ལྟར་ཡང་དཔལ་ཁ་སྦྱོར་ཐིག་ལེ་ལས། གང་ཚེ་མགྲོན་གནས་ཆགས་ཆེན་པོ། ། ཟླ་བའི་གཟུགས་ཀྱིས་གནས་གྱུར་པ། ། སངས་རྒྱས་རྣམས་ཀྱི་སྐུ་མཆོག་ཡིན། ། གང་ཚེ་རྡོ་རྗེའི་རྩེར་གནས་པ། ། དེ་ཚེ་ལོངས་སྤྱོད་རྫོགས་པ་ཡི། །
སྐུ་ཡང་ནུས་པར་འགྱུར་བ་ཡིས། ། པདྨའི་ནང་དུ་གནས་འགྱུར་འདོད། ། ཡུངས་ཀར་དུ་ནི་རྣམ་པར་གྲགས། ། ཉི་མའི་གཟུགས་སུ་ཡང་དག་གྲགས། ། སྤྲུལ་པའི་སྐུ་རུ་བརྗོད་པར་བྱ། ། སངས་རྒྱས་བྱང་ཆུབ་སེམས་དཔའ་རྣམས། ། དེ་ལས་སྤྲོ་ཞིང་སྐྱེ་བ་ཡི། ། པདྨ་གར་དབང་རྒྱལ་པོ་ནི། ། པདྨའི་གཙོ་བོ་རུ་ནི་འགྱུར། ། ཞེས་གསུངས་སོ། །
དཔལ་ནག་པོ་རྡོ་རྗེའི་དོ་ཧ་མཛོད་ཀྱི་འགྲེལ་པ་པཎྜི་ཏ་འོད་དཔག་མེད་ཀྱིས་མཛད་པ་རྫོགས་སོ།། །།
༄༅། །དོ་ཧ་མཛོད་ཀྱི་དཀའ་འགྲེལ་བཞུགས་སོ། ། སློབ་དཔོན་དཔལ་གཉིས་སུ་མེད་པའི་རྡོ་རྗེས་མཛད། ༄༅། །རྒྱ་གར་སྐད་དུ། དོ་ཧ་ཀ་ཥ་པཉྩི་ཀཱ། བོད་སྐད་དུ། དོ་ཧ་མཛོད་ཀྱི་དཀའ་འགྲེལ། ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། རྟག་ཏུ་གུས་པས་བླ་མ་ནི། ། འགྲོ་བའི་མགོན་ལ་ཕྱག་འཚལ་ཏེ། །
དོ་ཧ་མཛོད་ཀྱི་དཀའ་འགྲེལ་ནི། ། ས་ར་ཧ་ནས་བརྒྱུད་པ་བྲི། ། པདྨ་རྡོ་རྗེའི་ཞབས་ཀྱིས་ནི། ། ལུང་གི་རྗེས་སུ་འབྲངས་ནས་བྱ། ། བཅོམ་ལྡན་འདས་ཀྱིས་སྔོན་གསུངས་ལས། ། སྔོན་མེད་ཅུང་ཟད་བརྗོད་པ་མེད། ། སྟོན་པ་དྲུག་གི་དེ་ཉིད་ནི། ། དེ་ལ་བསྟེན་པས་མི་ཤེས་སོ། ། རིགས་ལ་རྩོད་པ་སོགས་བསྟེན་ནས། ། བྲམ་ཟེ་ལ་སོགས་དོན་མེད་ཡིན། །
བདག་ལྟ་ཐར་པ་ལས་ཉམས་ཤིང༌། ། འགྲོ་བ་དྲུག་གི་འཁོར་བར་འཁོར། ། མངོན་སུམ་དང་ནི་རྗེས་དཔག་གི ། ཚད་མ་གཉིས་ཀྱི་ཕྱིར་སྤངས་ཤིང༌། ། སྡིག་པའི་གྲོགས་པོ་བསྟེན་པ་ཡིས། ། ཡང་དག་ལམ་ལས་ཉམས་པ་ཡིན། ། དེ་ལྟར་བླ་མ་བསྟེན་པ་ནི། ། ལེགས་འདོད་རྣམས་ཀྱིས་རྟག་ཏུ་བྱ། ། དེ་མཉེས་པ་ལས་ཐར་པ་དང༌། ། འཇིག་རྟེན་འདི་དང་ཕ་རོལ་འབྱུང༌། །
དེ་བཞིན་གཤེགས་གསུངས་བདེན་པ་ཀུན། ། མཉེས་བྱེད་སློབ་མ་དག་ལ་སྟེར། ། དེ་ལ་རེ་ཞིག་སྟོན་པ་ནི་རྣམ་པ་དྲུག་སྟེ། ཚངས་པ་པ་དང༌། དབང་ཕྱུག་པ་དང༌། གཅེར་བུ་པ་དང༌། རྒྱང་འཕེན་པ་དང༌། གྲངས་ཅན་པ་དང༌། སངས་རྒྱས་པའོ། ། དེ་རྣམས་གོ་རིམ་དང་གོ་རིམ་ལས་བཟློག་པའི་ཚུལ་གཞུང་མཁན་པོས་བསྟན་པ་ནི།
བྲམ་ཟེས་བྱེ་བྲག་མི་ཤེས་པར། ། ཞེས་བྱ་བ་ལ་སོགས་པ་ནས་ཆོས་དང་ཆོས་མིན་མཉམ་མི་མཉམ་མི་ཤེས། ། ཞེས་བྱ་བའི་བར་ནི་བྲམ་ཟེ་སུན་དབྱུང་བར་བྱ་བའི་ཕྱིར་བརྗོད་དེ། བྲམ་ཟེས་བྱེ་བྲག་མི་ཤེས་པར། ཞེས་བྱ་བ་ལ། བྲམ་ཟེས་ནི་མི་ཤེས་པ་སྟེ། སོ་སོའི་བྱེ་བྲག་མི་ཤེས་པའོ། ། དེ་ལ་སོ་སོའི་བྱེ་བྲག་མི་ཤེས་པ་དེ་ནི་ཇི་ལྟར་ཡིན་ཞེ་ན། དང་པོའི་རིགས་ཀྱི་བྱེ་བྲག་ལས། དེ་དག་ནི་ལུང་ལས་ཀྱང༌།
རིགས་བཞིའི་ནང་ནས་མཆོག་ཏུ་གྱུར་པ་ནི་བྲམ་ཟེ་ཡིན་ཞེས་སྨྲ་བ་དེ་ལུང་དང་རིགས་པ་དང་ལྡན་པས་སུན་དབྱུང་བར་བྱ་སྟེ། ཁྱོད་ཀྱི་ལུགས་ལ་བྲམ་ཟེ་ནི་ཚངས་པའི་ཁ་ལས་སྐྱེས་སོ་ཞེས་ཟེར་བའི་ཕྱིར་གང་གི་ཚེ་རིགས་ཀྱི་བྲམ་ཟེ་ཞེས་ཟེར་ན། སྔོན་གྱི་དུས་ན་དེ་བྲམ་ཟེ་ཡིན་གྱི། ད་ལྟར་གྱི་དུས་ན་དེ་བྲམ་ཟེ་མ་ཡིན་པར་ཐལ་ཏེ། སྔོན་གྱི་དེ་ནི་འདས་ཟིན་པ་དང༌། ད་ལྟ་འདིར་ནི་མངོན་སུམ་གྱི་ཚད་མས་བྲམ་ཟེ་རྣམས་བུད་མེད་ཀྱི་སྐྱེ་གནས་ལས་བྱུང་བའི་ཕྱིར་སྔོན་གྱི་བྲམ་ཟེ་དེ་ནི་མེད་དོ། ། དེའི་ཕྱིར་རིགས་གཅིག་མེད་པ་བཞིན་དུ་གཞན་བྱེ་བྲག་མང་པོའང་མེད་དོ། ། དེ་རྣམས་དག་གི་ལུང་གིས་ཚངས་པའི་ཁ་ལས་སྐྱེས་སོ་ཞེས་ཟེར་བ་དེའང་སྒྱུ་ཅན་གྱི་ཚིག་ཡིན་པས་རྫུན་ཚིག་གོ ། ཡང་ན་འདུས་བྱས་པ་ལས་བྲམ་ཟེ་ཡིན་པར་འདོད་ན། དེའང་མ་ཡིན་ཏེ།
རིགས་ངན་ཡང་འདུས་བྱས་ནི་ཅི་སྟེ་མ་ཡིན་ཏེ། ཡིན་ནོ། ། དེའི་ཕྱིར་རིགས་མ་གྲུབ་པས་རིག་བྱེད་རང་བྱུང་ཇི་ལྟར་འགྲུབ་སྟེ། མི་འགྲུབ་བོ་ཞེས་པའོ། ། གྱི་ན་རིག་བྱེད་བཞི་དག་འདོན། ། ཞེས་གསུངས་ཏེ། རིགས་ཀྱི་བྱེ་བྲག་མི་ཤེས་པ་རྣམས་ཀྱིས་རང་རང་གི་རིག་བྱེད་བཞི་དག་འདོན། ། ཞེས་གསུངས་ཏེ། རིགས་ཀྱི་བྱེ་བྲག་མི་ཤེས་པ་རྣམས་ཀྱིས་རང་རང་གི་(Dརིག་བྱེད་བཞི་)འདོན་ཏེ། (Eསྙན་ངག་གི་རིག་བྱེད་དང༌།
སྲིད་སྲུང་དང༌། ངེས་བརྗོད་དང༌། མཆོད་སྦྱིན་གྱི་རིག་བྱེད་)དོ། ། འདི་ཉིད་ཀློག་པ་ལ་སོགས་པ་ནི་རིགས་ངན་རྣམས་དང་ཡང་འགལ་བ་མེད་དེ། བྲམ་ཟེ་དང་རིགས་ངན་གཉིས་ཀྱང་ཀློག་པ་ལས་དོན་མི་ཤེས་པ་འདྲ་བའི་ཕྱིར་རོ། ། ཡང་ན་གལ་ཏེ་བྲམ་ཟེ་རྣམས་ཀྱིས་སྒྲ་ཙམ་དེ་རྟོགས་སོ་ཞེ་ན། དེ་ལྟ་ན་ནི་སྒྲ་ཙམ་གྱིས་རྟོགས་པ་ནི་ཐམས་ཅད་ཀྱི་ཐུན་མོང་ཡིན་ཏེ། ཇི་ལྟར་སྒྲའི་ནང་ན་རིག་བྱེད་ཀྱིས་སྒྲ་སྒྲུབ་པ་དེ་ནི་སྒྲ་ཙམ་ཉིད་དེ། འཇིག་རྟེན་པས་བརྗོད་པའི་མཚན་ཉིད་ཡིན་གྱི། དོན་དམ་པར་བརྗོད་པ་ནི་ཅུང་ཟད་ཀྱང་མེད་དོ། །
དེ་བཞིན་སྒྲ་མི་རྟག་པའི་ངོ་བོ་ཉིད་ཡིན་པས་སྒྲ་རྟག་པ་དང་རང་བྱུང་དུ་ཇི་ལྟར་བརྗོད་དེ། མི་བརྗོད་དོ། ། ཇི་ལྟར་འཇིག་རྟེན་པ་རྣམས་ནི་ཡོད་པ་མ་ཡིན་ཏེ། མི་རྟག་པ་ཉིད་ཡིན་པའི་ཕྱིར་རོ། ། དེ་བཞིན་དུ་རིག་བྱེད་ལ་ཚད་མ་མེད་དེ། བྱས་པ་ནི་ཉམས་པ་ཡིན་གྱི། རིག་བྱེད་ལ་ནི་ཉམས་པ་མེད་དོ། ། གྲོང་གཏན་མེད་པར་གྲོང་གི་མཚམས་གསལ་བར་ཡོད་དོ་ཞེས་ཟེར་བ་བཞིན་ནོ། ། ཇི་ལྟར་ན་བྱེད་པ་པོ་མེད་པ་ཡིན་ཞེས་དྲིས་པ་ལ། ལན་དུ་རང་གི་རིག་པའི་ངོ་བོ་ཉིད་ཡིན་པའི་ཕྱིར་སྐྱེས་བུས་བྱས་པ་ཉིད་ནི་མ་ཡིན་ནོ་ཞེས་ཟེར་ན།
དེ་ནི་མ་ཡིན་ཏེ། མངོན་སུམ་གྱིས་ཀྱང་ཕུང་པོ་རྣམས་འཇིག་པ་ཡོད་པར་དམིགས་ཏེ། རྟེན་འབྲེལ་ཙམ་ཡིན་པའི་ཕྱིར་རྒྱུ་མེད་པས་འབྲས་བུ་མེད་དེ། སྒྱུ་མ་ལྟ་བུའི་ངོ་བོ་ཉིད་དུ་མ་མཐོང་བའི་ཕྱིར་རོ། ། རྒྱུ་དང་རྐྱེན་ཚོགས་པ་ཙམ་ལས་འཁྲུལ་པ་འབྱུང་བའི་ཕྱིར་རོ། ། དེ་ལྟར་འཁོར་བ་མ་ལུས་པ་འཁྲུལ་པ་ཙམ་དུ་མི་ཤེས་པ་རྣམས་འགྲོ་བ་རིགས་དྲུག་གི་འཁོར་བར་འཁོར་རོ། ། དེ་ལ་འཁྲུལ་པ་དེ་དག་དགག་ན་མ་ལུས་པར་བདེ་བ་ལ་གནས་པར་འགྱུར་རོ། ། འཐད་པ་འདིས་ཀྱང་རིག་བྱེད་ནི་བྱ་བ་ཙམ་སྟེ། རྒྱུ་མེད་པའི་འབྲས་བུ་བརྟགས་པས་འབྲས་བུ་གང་ལས་སྐྱེ་སྟེ། རྫུན་པ་ཉིད་དོ་ཞེས་རྒྱས་པར་སྦྱར་རོ། །
དེའི་ཕྱིར་རྫུན་པ་མ་ལུས་པར་བྱེད་པར་སྟོན་པ་ནི། ཁྱིམ་ན་གནས་ཤིང་མེ་ལ་སྲེག ། དོན་མེད་སྦྱིན་སྲེག་བྱེད་པ་ནི། ། དུ་བས་མིག་ལ་གནོད་པར་བས། ། ཞེས་བྱ་བ་གསུངས་ཏེ། ས་ཆུ་ཀུ་ཤས་དག་པར་བྱེད། ། ཅེས་བྱ་བ་ལ་སོགས་པ་སྨོས་ཏེ། མེ་ལ་སྲེག་པ་ནི་མེ་ལ་བསྲེགས་པས་དོན་ཅི་ཡོད་ཅེས་བྱ་བ་སྟེ། དོན་མེད་པའི་མར་ལ་སོགས་པའི་སྦྱིན་སྲེག་གིས་ནི་མཆོག་གི་དོན་མ་ཤེས་ན་འབྲས་བུ་མེད་དོ། ། གལ་ཏེ་འབྲས་བུ་ཡོད་ན་རིག་ངན་གྱིས་ཀྱང་དེ་ལྟ་བུ་བྱས་པས་འབྲས་བུ་ཡོད་པར་འགྱུར་ཏེ།
ངེས་པར་དེ་འབའ་ཞིག་གིས་ནི་དུ་བས་མིག་ལ་གནོད་པར་བས་ཏེ། ཤིང་རློན་པའི་དུ་བས་མིག་གདུངས་པས་ན་ན་ཞིང་སྡུག་བསྔལ་བར་འགྱུར་རོ། ། དེ་ལྟ་ན་དེ་ཀུན་གྱི་དེ་ཉིད་གང་ཡིན་ཞེ་ན། ཚངས་པ་དང་མཆོག་གི་ཚངས་པ་ཡིན་ནོ་ཞེས་ཟེར་ཏེ། དེའང་ཚངས་པའི་ཡེ་ཤེས་ནི་རྣམ་པ་སྣ་ཚོགས་སུ་སྨྲ་སྟེ། མཆོག་གི་ཚངས་པ་ནི་མཆོད་སྦྱིན་པ་གཅིག་པུའི་ཚིག་སྟེ། སྦྱིན་སྲེག་གི་སྒོ་ནས་ཐར་བར་འདོད་པས། མཐོ་རིས་ཀྱི་ལོངས་སྤྱོད་ལ་ཉེ་བར་ལོངས་སྤྱོད་པའི་འབྲས་བུ་འདོད་པའོ། འདོད་པ་དེས་ར་དཀར་མོ་བསད་ནས་མཆོད་སྦྱིན་བྱས་པས། བསད་པས་དམྱལ་བ་ལ་སོགས་པའི་སྡུག་བསྔལ་ཉམས་སུ་མྱོང་སྟེ།
དགོངས་པས་གསུངས་པའི་དོན་ནི་མི་ཤེས་པའི་ཕྱིར་རོ། ། དེའི་ཕྱིར་ཀུན་ཚངས་པའི་རང་བཞིན་ཡིན་པས་ཚངས་པ་བསད་པ་སྟེ། ཐམས་ཅད་དུ་ཚངས་པའི་རང་བཞིན་ཡིན་ནོ། ། ཞེས་བྲམ་ཟེའི་ལུང་ལས་སྣང་བའི་ཕྱིར་རོ། ། དེ་ལྟར་ཚངས་པའི་ཡེ་ཤེས་གང་ཡིན་པ་དེའང་མི་འགྲུབ་སྟེ། བཞི་པ་མཆོད་སྦྱིན་གྱི་རིག་བྱེད་ནི་རྣལ་འབྱོར་གྱི་སྤྱོད་པ་མི་ཤེས་པས་རིག་བྱེད་གསུམ་ནས་མཆོད་སྦྱིན་བྱེད་ཀྱི་ཚིག་བརྗོད་པ་ཙམ་ཡང་བཀག་གོ ། དེ་ལྟར་རྒྱུན་ཆད་པས་མཆོད་སྦྱིན་བྱེད་ཀྱི་ཚིག་འདི་ནི་རྫུན་པའོ། ། འདིར་མཆོད་སྦྱིན་གྱི་ནང་ན་ཚངས་པའི་ཡེ་ཤེས་ལས་གཞན་ཐམས་ཅད་མེད་དོ་ཞེས་ཟེར་བས། དེ་ལྟར་ཡིན་པས་རིག་བྱེད་གསུམ་ཡང་ཚད་མ་མ་ཡིན་ཏེ། དེས་ན་བཀག་པའི་ཕྱིར་རོ། །
དེ་ཅིའི་ཕྱིར་ཞེ་ན། རིག་བྱེད་གསུམ་ནས་ཀྱང་བཀག་པའི་ཕྱིར་རོ། ། དེ་ལྟ་ན་ནི་རིག་བྱེད་བཞི་པ་མཆོད་སྦྱིན་བྱེད་ཀྱི་རིག་བྱེད་ཀྱང་མེད་དེ། རིག་བྱེད་གསུམ་ནས་བཀག་པའི་ཕྱིར་རོ། ། དེའི་ཕྱིར་ལུང་གི་ཚིག་མེད་པས་ཚངས་པའི་ཡེ་ཤེས་ག་ལ་འགྲུབ་སྟེ། མི་འགྲུབ་བོ་ཞེས་བྱ་བའི་དོན་ནོ། ། གལ་ཏེ་ཚངས་པའི་ཡེ་ཤེས་ཉམས་སུ་མྱོང་བ་ཡོད་དོ་ཞེ་ན། ཤིན་ཏུའང་རྫུན་གྱི་ཚིག་སྟེ། དངོས་པོ་ཐམས་ཅད་སྟོང་པ་ཉིད་ཡིན་པས་མི་དམིགས་ན་དེའི་ཡེ་ཤེས་ཇི་ལྟར་ཡོད་དེ། མེད་དོ། །
ཉམས་སུ་མྱོང་བའང་རྣམ་པ་དང་བཅས་པར་དམིགས་པ་ཉིད་ཡིན་ན། དེའི་ཚེ་དེ་ཉིད་ཤེས་པ་ཡིན་པས་ཕྱི་རོལ་གྱི་དངོས་པོ་ཐམས་ཅད་མི་དམིགས་པའི་ཕྱིར་རོ། ། དངོས་པོ་ནི་འཇིག་རྟེན་པས་བཏགས་པ་སྟེ། མི་ཤེས་པའི་རང་བཞིན་ཅན་ཡིན་པས་དོན་དམ་པར་མི་འགྱུར་རོ། ། ཁོ་བོ་ཅག་གི་ལུགས་ཀྱི་དོན་དམ་པ་ནི་བླ་མའི་ཞལ་ལས་རྙེད་པ་ཡིན་ནོ། ། དེ་ལྟར་བྲམ་ཟེའི་བྱེ་བྲག་གིས་ཀྱང་བཞི་སྟེ། ཚངས་པར་སྤྱོད་པ་དང༌། ནགས་ན་གནས་པ་དང༌། ཁྱིམ་དུ་གནས་པ་དང༌། དཀའ་ཐུབ་པའོ། །
དེའང་རིགས་པ་མ་ཡིན་ཏེ། དེ་ཅིའི་ཕྱིར་ཞེ་ན། བྱིས་པའི་དུས་སུ་བསྲུང་བ་དང་བཟའ་བ་ལ་སོགས་པ་མི་ཤེས་པས། ཚངས་པར་སྤྱོད་པ་ནི་བསྟན་པ་ཐམས་ཅད་ཀྱི་ལུགས་ཀྱིས་ཇི་སྲིད་འཚོའི་བར་དུ་དམ་བཅས་པ་བརྟན་པོ་ཉིད་དུ་བྱས་པ་ཡིན་པས། འདིར་བྱིས་པ་རྣམས་ལ་ནི་དེ་ལྟ་བུའི་ངེས་པ་མེད་དེ། ཡང་བག་མ་ལ་སོགས་པ་བྱས་པའི་སྒོ་ནས་ཁྱིམ་ལ་བརྟེན་པ་ཡིན་ནོ། ། དེ་ལའང་ངེས་པ་མེད་དེ། ཡང་ཚངས་པར་སྤྱོད་པ་ལ་སོགས་པ་སྲིད་པས་སོ། ། ནགས་ན་གནས་པའང་དེ་ཉིད་ལ་བརྟེན་ནས་བསམ་གཏན་དང་བཟླས་པ་ལ་སོགས་པ་བྱེད་དེ། མི་བྱེད་པའང་སྲིད་པའི་ཕྱིར་རོ། །
གལ་ཏེ་དཀའ་ཐུབ་པར་མངོན་པར་འདོད་ནའང་ཐམས་ཅད་མཆོད་ཕྱིར་ཐོགས་པ་འཆང་བ་དང་བཟའ་བ་གཉིས་ཀྱིས་བྲམ་ཟེ་དང་རིགས་ངན་གཉིས་ལ་བྱེ་བྲག་མེད་དོ། ། གནས་སྐབས་ཁ་ཅིག་ཏུ་བྲམ་ཟེ་ཉིད་རིགས་ངན་ཉིད་དེ། ཇི་ལྟར་བྲམ་ཟེ་མོ་རྐུན་མོ་དང་རིགས་ངན་གྱི་སྤྱོད་པ་བྱས་པ་དེའི་ཚེ་བྲམ་ཟེ་རྣམས་ཀྱིས་རིག་བྱེད་ཀྱི་ལུང་བལྟས་ནས། བྲམ་ཟེ་མོའི་མཚན་མ་མར་དང་རྩྭ་ཀུ་ཤས་བཀྲུས་ནས་བྲམ་ཟེས་འཐུངས་པས་བྲམ་ཟེ་དག་པར་འདོད་པ་ནི་རིགས་ངན་གྱི་བྱ་བ་དེ་ཉིད་དོ། ། ཡང་དཀའ་ཐུབ་ལ་བྱེ་བྲག་གསུམ་སྟེ། དབྱུ་གུ་དབྱུ་གུ་གསུམ་དང་ལེགས་ལྡན་གཟུགས། ། ཞེས་གསུངས་ཏེ། དེ་ལྟར་དབྱུ་གུ་གཅིག་པ་དང༌། དབྱུ་གུ་གསུམ་པ་དང༌། ལེགས་ལྡན་པའི་ཆ་ལུགས་ཅན་ནོ། །
ཡང་དེས་དེ་ལྟ་བུའི་དཀའ་ཐུབ་སྤངས་ནས་གཞན་ལ་བརྟེན་པ་སྟོན་པ་ནི། འདུལ་བ་པ་དང་དད་པའི་ཆ་ལུགས་ཅན་དག་གིས། ། ཞེས་གསུངས་ཏེ། ཇི་སྲིད་མཆོག་གི་དད་པའི་ཆ་ལུགས་སུ་མ་གྱུར་པ་དེ་སྲིད་དུ་ཡེ་ཤེས་མི་རྙེད་དེ། བྱ་བ་ཀུན་མ་སྤངས་པའི་ཕྱིར་རོ་ཞེ་ན། དེའང་མ་ཡིན་ཏེ། ཅིའི་ཕྱིར་ཞེ་ན། མ་རིག་པའི་བག་ཆགས་ཀྱིས་ཡོངས་སུ་གཟུང་བའི་ཕྱིར་རོ། ། མངོན་སུམ་དུ་མཐོང་སྟེ། ཁྱིམ་ཐབས་སྤངས་ཏེ་དཀའ་ཐུབ་བྱེད་པའི་དུས་སུ་རང་གི་ནོར་ལ་སོགས་པ་ཇི་སྙེད་ཡོད་པ་དེ་ཐམས་ཅད་བུ་དང་ཚ་བོ་ལ་སོགས་པ་ལ་སྟེར་ཞིང༌།
སེམས་ཅན་ཀུན་ལ་མི་སྟེར་བར་རང་གི་རིགས་བརྒྱུད་འབའ་ཞིག་ལ་ཆགས་པར་བྱེད་པས་རང་གི་རིགས་བརྒྱུད་ཉམས་པར་མི་འདོད་དོ། ། དེའི་ཕྱིར། ཉམས་ཤིང་རྨོངས་པ་ཡི་ནི་ལུས། ། རྟག་ཏུ་ལེགས་སྨིན་ལ་སྨྲ་བ། ། བདེན་པ་ཉིད་ནི་དེས་མི་ཤེས། ། སྔོན་གྱི་ལས་ཀྱིས་རྨོངས་པར་བྱས། ། དེ་དག་གིས་ནི་རང་ཉིད་ཉམས་ཤིང་གཞན་ཡང་ཉམས་པར་བྱེད་དོ། ། དེ་ཉིད་བསྟན་པའི་ཕྱིར། འགྲོ་བ་རྣམས་ནི་འཁྲུལ་པ་ཉིད་དུ་བཀོལ་བས་བསླུས། ། ཞེས་གསུངས་ཏེ།
འགྲོ་བ་རྣམས་ནི་རྨོངས་པ་ལམ་ངན་པ་ལ་ཞུགས་པ་རྣམས་སོ། ། འཁྲུལ་པ་ནི་རྫུན་པའི་ངག་གིས་སོ། ། གཞན་ཡང༌། ཆོས་དང་ཆོས་མིན་མཉམ་མི་མཉམ་མི་ཤེས། ། ཞེས་གསུངས་ཏེ། འདིར་ཆོས་ཐམས་ཅད་ནི་དངོས་པོའི་ཆོས་ཐམས་ཅད་དེ། སེམས་ཅན་གྱི་རིགས་ལ་སོགས་པའི་ངོ་བོ་སྙིང་རྗེའི་ཡུལ་དུ་གྱུར་པ་རྣམས་སོ། ། གཞན་དེ་དང་བྲལ་བ་ནི་ཆོས་མ་ཡིན་པ་སྟེ། བྱ་བ་མ་ཡིན་པ་བྱེད་པ་ལ་སོགས་པའི་མཚན་ཉིད་དང་ལྡན་པ་རྣམས་སོ། ། མཉམ་པ་ནི་དེ་དག་གཉིས་སུ་མེད་པའོ། །
མི་ཤེས་པ་ནི་ཁྱད་པར་ཅན་གྱི་ལམ་མི་ཤེས་པ་སྟེ། མདོར་བསྡུ་ན་ཁྱད་པར་ཅན་གྱི་གྲུབ་མཐའ་མི་ཤེས་པའོ་ཞེས་པའོ། ། རྒྱས་པར་ནི་གཞན་དུ་ཤེས་པར་བྱའོ། ། དགེ་བ་དང་སྡིག་པ་གཉིས་མཉམ་པ་ནི་མ་ཡིན་ནོ། ། ད་ནི་དབང་ཕྱུག་ལ་བརྟེན་པ་རྣམས་སུན་དབྱུང་བའི་དབང་དུ་བྱས་ནས། ཨེ་རིའི་ལུས་ལ་ཞེས་སོགས་ནས་ཡོན་རྣམས་ལེན་པར་བྱེད་པ་ཡིན། ། ཞེས་བྱ་བའི་བར་གྱིས་གསུངས་ཏེ། དེ་ལའང༌། ཨེ་རིའི་ལུས་ལ་ཐལ་བས་བྱུག ། ཅེས་བྱ་བ་ནི་ལྷོ་ཕྱོགས་པའི་མུ་སྟེགས་པའི་སློབ་དཔོན་གྱིས་ཐལ་བས་ལུས་ལ་བྱུག་པ་ནི་ཕྱི་རོལ་གྱི་ཐལ་བས་ལུས་གཡོགས་པ་སྟེ།
ལེགས་ལྡན་གྱི་ལུས་ལ་ངེས་པ་མ་རྙེད་པའི་ཕྱིར་རོ། ། དེའང༌། མགོ་ལ་རལ་པའི་ཁུར་བུ་ཁུར། ། ཞེས་གསུངས་ཏེ། མགོ་ལ་སྐྲ་སྣ་ཚོགས་ཀྱིས་བྱས་པའི་རལ་པའི་ཁུར་བུ་ཁུར་བའོ། ། གཞན་ཡང་འཇིག་རྟེན་པ་ལ་ཚུལ་འཆོས་བྱེད་ཅིང༌། རང་གི་ཁྱིམ་དུ་ཞུགས་ཤིང་མར་མེ་སྤར་ནས་འདུག་པའོ། ། མཚམས་སུ་འདུག་ནས་དྲི་བུ་འཁྲོལ། ། ཞེས་པ་ནི་དབང་ལྡན་དུ་འདུག་ནས་དྲིལ་བུ་དཀྲོལ་བའོ། ། སྐྱིལ་ཀྲུང་བཅས་ནས་མིག་བཙུམས་ཏེ། །
ཞེས་བྱ་བ་ནི། ཚུལ་འཆོས་ཀྱི་རབ་ཆེན་པོ་ནི་འདི་ཉིད་དེ། མིག་བར་བར་དུ་བལྟ་ཞིང་བཙུམས་ནས་སྐྱིལ་ཀྲུང་བཅས་པ་ནི་རྡོ་རྗེའི་སྐྱིལ་མོ་ཀྲུང་ངོ༌། ། དེ་ནས་རྣ་བར་ཤུབ་ཤུབ་སྐྱེ་བོ་བསླུ་བ་ནི་དེ་ལྟར་སྔོན་དུ་བསྟན་པའི་ཨེ་རིའི་སློབ་དཔོན་གྱི་མཚན་ཉིད་མཐོང་ན་རྨོངས་པའི་སྐྱེ་བོ་བླང་བྱ་དང་དོར་བྱ་མི་ཤེས་པ་རྣམས་ཀྱིས་རྣ་བར་ཕན་ཚུན་ཤུབ་ཤུབ་གང་ལ་ང་གནས་པའི་ལམ་འདི་ནི་ཁྱད་པར་ཅན་ཡིན་པས་ཁྱེད་ཅག་རྣམས་ཉོན་ཅིག་ཟེར་བའོ། ། ཡུགས་ས་མོ་དང་ཙོ་རེག་མོ། ། འདི་འདྲའི་ཆ་ལུགས་གཞན་འོངས་ལ། ། ཞེས་པ་ལ། ཡུགས་ས་མོ་ནི་ཁྱོ་དང་བྲལ་བའོ། ། ཙོ་རེག་མོ་ནི་ཟླ་བ་གཅིག་ལ་འཁོར་གཅིག་ཟ་བའོ། ། གཞན་ནི་སྣ་ཚོགས་ཀྱི་ཆ་ལུགས་ཀྱིས་གནས་པའི་དཀའ་ཐུབ་རྣམས་སོ། །
དེ་རྣམས་རང་གི་ལམ་དེ་ལ་གཞུག་ཅིང་ངོ་སྟོན་པའོ། ། དེ་ལྟ་བུའི་བླ་མ་དེ་ལ་ཁྱད་པར་ཅི་ཡོད་ཅེ་ན། དབང་རྣམས་བསྐུར་ཞིང་བླ་མ་ཡི། ། ཡོན་རྣམས་ལེན་པར་བྱེད་པ་ཡིན། ། ཞེས་པ་ནི་རང་གི་དོན་དུ་ཡོན་བླང་བའི་ཆེད་དུ་དབང་བསྐུར་ཞིང་སེམས་ཅན་རྣམས་ཉོན་མོངས་པ་ལ་སྦྱོར་བར་བྱེད་པ་དེ་རང་ཉིད་ཀྱིས་མི་ཤེས་པའི་ཕྱིར་རོ། ། དེས་ནི་དབང་ཕྱུག་ལ་བརྟེན་པ་རྣམས་སུན་དབྱུང་བའོ། ། ད་ནི་གཅེར་བུ་པ་རྣམས་ཡིན་ཏེ། སེན་མོ་རིང་ཞིང་ཞེས་སོགས་ནས། ལུས་ཀྱི་དཀའ་ཐུབ་ཙམ་གྱིས་གདུང༌། ། ཞེས་བྱ་བའི་བར་གྱིས་བསྟན་ཏེ།
སེན་མོ་རིང་ཞིང་དེའི་ལུས་དྲི་མའི་ཆ་བྱད་ཅན། ། ཞེས་བྱ་བ་ནི་ལུས་ཅན་སྒྱུ་དང་གཡོ་ལ་བརྟེན་ནས་རང་གི་འདོད་པ་གང་ཡིན་པ་དེ་ལ་ནི་ཐར་པའི་ལམ་མེད་དོ། ། དེ་ཅིའི་ཕྱིར་ཞེ་ན། དངོས་པོ་གཅིག་ལ་རྟག་པའང་མ་ཡིན། མི་རྟག་པའང་མ་ཡིན་ཞེས་ཟེར་བ་དང༌། ལམ་མི་ཤེས་པའི་ཕྱིར་རོ། ། གང་དག་དེ་རྣམས་ལ་བརྟེན་པ་ནི་ཐར་པ་ཐོབ་པའི་ལམ་མེད་དོ། ། ཞེས་སོ། ། དེ་ཅིའི་ཕྱིར་ཞེ་ན། ཐར་པའི་ཆེད་དུ་བདག་ཉིད་བཀོལ། །
ཞེས་གསུངས་ཏེ། བདག་ཉིད་ལས་ངན་པ་དང་ལམ་ངན་པས་གནོད་པར་བྱེད་ཅིང་ཐར་པའི་ཆེད་དུ་བྱས་ཀྱང་ཐར་པ་ནི་མི་འགྲུབ་སྟེ། འོག་ནས་འཆད་པའི་ཕྱིར་རོ། ། གཅེར་བུ་གང་ཞིག་གྲོལ་གྱུར་ན། ། ཞེས་གསུངས་ཏེ། གལ་ཏེ་གཅེར་བུ་ཙམ་གྱིས་གྲོལ་བ་ཡིན་ན་ཁྱི་དང་བོང་བུ་ལ་སོགས་པའང་ཅིས་མི་གྲོལ་ཏེ། གྲོལ་བར་འགྱུར་རོ། ། ཡང༌། སྤུ་བཏོགས་པས་ནི་གྲོལ་གྱུར་ན། ། ཞེས་གསུངས་ཏེ།
གལ་ཏེ་བ་སྤུ་བཏོགས་པས་གྲོལ་པ་ཡིན་ན་བུད་མེད་གཞོན་ནུ་མ་རྣམས་སྤུ་ངན་རྟག་ཏུ་བཏོགས་པས་བུད་མེད་གྲོལ་བར་འགྱུར་རོ། ། མཇུག་སྤུ་གཡོབས་པས་ཐར་ཐོབ་ན། ། ཞེས་གསུངས་པ་ནི་གཅེར་བུ་པ་གང་གིས་རྨ་བྱའི་སྒྲོའི་ཆུན་པོ་བླངས་ཤིང་ལག་པས་གཡོབས་པས་གྲོལ་བ་ཡིན་ན་རྨ་བྱ་དང་གཡག་ལ་སོགས་པའང་གྲོལ་བར་འགྱུར་རོ། ། ལངས་ཏེ་ཟ་བས་གྲོལ་གྱུར་ན། ། ཞེས་སྨོས་ཏེ། གལ་ཏེ་ལངས་ཏེ་ཟ་བས་གྲོལ་ན་རྟ་དང་གླང་པོ་ཆེ་ལ་སོགས་པའང་ཅིའི་ཕྱིར་མི་གྲོལ་ཏེ། གྲོལ་བར་ཐལ་ལོ། ། དེ་ལ་མདའ་བསྣུན་ན་རེ་གཅེར་བུ་པའི། ། ཐེག་པས་ཐར་པ་ནམ་ཡང་ང་མི་འདོད། ། ཞེས་པ་ནི་ས་ར་ཧའི་ཞལ་ན་རེ།
ནམ་མཁའི་གོས་ཅན་རྣམས་ཀྱི་ཐར་པ་གང་ཡིན་པ་དེ་ནི་ཁོ་བོ་ཅུང་ཟད་ཀྱང་མི་འདོད་དོ་ཞེས་པའོ། ། དེ་ཉིད་དང་ནི་བྲལ་གྱུར་ཅིང༌། ། ལུས་ཀྱི་དཀའ་ཐུབ་ཙམ་གྱིས་གདུང༌། ། ཞེས་གསུངས་ཏེ། དེ་ཁོ་ན་ཉིད་དང་བྲལ་གྱུར་ཅིང༌། ། ལུས་ཀྱི་དཀའ་ཐུབ་ཙམ་གྱིས་གདུང༌། ། ཞེས་གསུངས་ཏེ། དེ་ཁོ་ན་ཉིད་དང་བྲལ་ཞིང་ཅིའང་མི་ཤེས་པས་འཇིག་རྟེན་པ་གཞན་ཡང་དོན་མེད་པ་ལ་སྦྱོར་ཞིང་ལྟུང་བར་བྱེད་དོ། ། ད་ནི་ཉན་ཐོས་རྣམས་བསྟན་ཏེ། དགེ་ཚུལ་ཞེས་བྱ་བ་ལ་སོགས་པ་ནས།
དེ་དག་དོན་དམ་པར་ནི་ཅིས་མི་འགྲུབ། ། ཅེས་བྱ་བའི་བར་དུའོ། ། དེའང༌། དགེ་ཚུལ་དགེ་སློང་གནས་བརྟན་ཞེས་བྱ་བའི། ། བནྡེ་རྣམས་ནི་འདི་ལྟར་རབ་བྱུང་ནས། ། ཞེས་སྨོས་ཏེ། དགེ་ཚུལ་རྣམས་ནི་བསླབ་པའི་གནས་བཅུ་པའོ། ། དགེ་སློང་རྣམས་ནི་བསླབ་པའི་གནས་ཉིས་བརྒྱ་ལྔ་བཅུ་རྩ་གསུམ་པའོ། ། གནས་བརྟན་ནི་བསྙེན་པར་རྫོགས་ནས་ལོ་བཅུ་ལོན་པའོ། ། བནྡེ་ནི་དེ་རྣམས་ལ་གཞན་དང་གཞན་གྱིས་ཕྱག་འཚལ་བའི་ཆེད་དུ་རབ་ཏུ་བྱུང་བར་ཁས་བླངས་ནས་བསོད་སྙོམས་དང་བསླབ་པ་ལ་སློབ་ཀྱང་མཆོག་ནི་མ་ཡིན་ཏེ།
དེ་ཉིད་མི་ཤེས་པའི་ཕྱིར་དང༌། སྒྱུ་དང་ཚུལ་འཆོས་ཀྱི་གཟུགས་ཀྱིས་སེམས་ཅན་རྣམས་ཀྱིས་དམོད་པའི་ཕྱིར་རོ། ། དེ་ལྟར་ཡང་བཅོམ་ལྡན་འདས་ཀྱིས། ང་ཡོངས་སུ་མྱ་ངན་ལས་འདས་ནས་ཕྱི་མའི་ཚེ་ཕྱི་མའི་དུས་ན་སྙིགས་མ་ལྔ་དང་ལྡན་པའི་དུས་སུ་ངའི་བསྟན་པ་ལ་དགེ་སློང་གང་ཞིག་འབྱུང་བ་རྣམས་མ་ལུས་པར་གཡོ་སྒྱུ་དང་ཚུལ་འཆོས་ལ་དགའ་བར་འགྱུར་ཏེ། དེ་བཞིན་དུ་ཁྱིམ་ལ་བརྩོན་ནས་ཞིང་རྨོད་པ་དང་འཚོང་བྱེད་པ་ལ་སོགས་པ་ལ་དགའ་ཞིང་སྡིག་པའི་ལས་བྱེད་པ་ལ་དགའ་བར་འགྱུར་རོ། ། བསྟན་པ་ལ་བཞད་གད་བྱེད་པར་འགྱུར་ཏེ། དེ་རྣམས་ནི་སྔོན་གྱི་དུས་ན་བདུད་ཀྱི་རིགས་ཀྱི་ལྷ་ཡིན་ཞིང༌། ད་ལྟར་ནི་དགེ་སྦྱོང་གི་གཟུགས་ཀྱིས་འོངས་ནས་གནས་པའོ། ། དེ་རྣམས་ཀྱི་ནང་ནས་གནས་བརྟན་ཁ་ཅིག་ནི་དགེ་འདུན་གྱི་ལོངས་སྤྱོད་ཐམས་ཅད་འཕྲོགས་ཤིང་རང་གི་དབང་དུ་བྱས་ནས་ལོངས་སྤྱོད་ཅེས་བྱ་བ་ལ་སོགས་པ་རྒྱས་པར་གསུངས་སོ། ། དེའི་ཕྱིར་དེ་རྣམས་ལ་བྱང་ཆུབ་མེད་དོ། །
གང་ཉན་ཐོས་ཀྱི་ཐེག་པ་ལ་བརྟེན་པ་སྔོན་དུ་བསྟན་པའི་མཚན་ཉིད་དང་ལྡན་པ་དེ་རྣམས་ནི་གལ་ཏེ་བསླབ་པ་ཞིག་ན་དམྱལ་བར་འགྲོ་བའོ། ། ཡང་ན་བསླབ་པ་མ་ཞིག་ཅིང་བསྲུངས་པ་ཙམ་པོ་དེས་ནི་མཐོ་རིས་ཀྱི་ལོངས་སྤྱོད་ཙམ་ཐོབ་ཀྱི། བྱང་ཆུབ་མཆོག་ནི་མེད་དོ། ། གལ་ཏེ་ཐེག་པ་ཆེན་པོ་ལ་བརྟེན་ཏོ་ཞེ་ན། དེ་ལའང་ངེས་པ་མེད་དེ། སྔོན་བདུད་ཀྱི་རིགས་ཀྱི་ལྷ་ཡིན་པའི་ཕྱིར་རོ། ། གལ་ཏེ་ལེགས་པར་གནས་པ་ཡིན་ནའང་དེ་ལྟ་ནའང་ངེས་པ་མེད་དོ། ། དེ་ཉིད་བསྟན་པའི་ཕྱིར། ཁ་ཅིག་མདོ་སྡེ་འཆད་པར་བྱེད་ལ་ཞུགས། ། ཞེས་གསུངས་ཏེ།
དགེ་སློང་ཁ་ཅིག་རྫས་ལ་སྲེད་པའི་དབང་གིས་སྔོན་མ་མཐོང་བའི་མདོ་སྡེ་ལ་སོགས་པའི་དེ་ཉིད་འཆད་པས་ནི་དམྱལ་བར་འགྲོ་བའོ། ། ལ་ལ་བསམ་ཁྲལ་མང་བྱས་བསྐམས་པ་མཐོང༌། ། ཞེས་གསུངས་ཏེ། ཁ་ཅིག་མ་ཐོས་པའི་ཆོས་ལ་བལྟ་རྟོག་མང་པོ་བྱེད་པ་དེའང་རིགས་པ་མ་ཡིན་ནོ། ། དགེ་སྦྱོང་ཁ་ཅིག་ལུང་གི་པུ་སྟི་མང་པོ་བལྟས་ནས་ཞུ་གཏུགས་བྱས་ཏེ་ལུང་གི་དོན་མི་ཤེས་པས་སྡིག་པའི་གྲོགས་པོར་འགྲོ་བར་འགྱུར་རོ། ། དེ་ལྟར་བསམ་ཁྲལ་མང་པོ་བྱས་པས་ལུས་བསྐམས་ཏེ་ནད་དང་ལྡན་པར་འགྱུར་རོ། ། ཁ་ཅིག་ཐེག་པ་ཆེ་ལ་རྒྱུག་བྱེད་ཅིང༌། ། ཞེས་གསུངས་ཏེ། དགེ་སློང་ཁ་ཅིག་ཐེག་པ་ཆེན་པོའི་དོན་ལ་འཇུག་ཅིང༌། དེ་ཉིད་ཀྱིས་ཐེག་པ་ཆེན་པོ་ལ་སྦྱོར་བར་བྱེད་དོ། །
གཞན་དག་དཀྱིལ་འཁོར་འཁོར་ལོ་མ་ལུས་བསྒོམ། ། ཞེས་གསུངས་ཏེ། འདིས་ནི་ཐེག་པ་ཆེན་པོ་སྔགས་ཀྱི་ང་རྒྱལ་ལ་བརྟེན་ནས་དེའང་དམྱལ་བ་ལ་སོགས་པར་འགྲོ་བའོ། ། གཞན་ཡང༌། ཁ་ཅིག་བཞི་པའི་དོན་འཆད་པ་ལ་ཞུགས། ། ཞེས་གསུངས་ཏེ། དགེ་སློང་ཁ་ཅིག་བཞི་པའི་དོན་འཆད་པ་ནི་བྱེ་བྲག་ཏུ་སྨྲ་བ་དང༌། མདོ་སྡེ་པ་དང༌། རྣལ་འབྱོར་སྤྱོད་པ་པ་དང༌། དབུ་མ་པ་ལ་ཞུགས་ཏེ།
དེའང་ཚིག་གི་བརྗོད་པ་མང་པོ་ཙམ་སྟེ། དེ་ཉིད་མེད་པའི་ཕྱིར་དོན་མེད་དོ། ། ཡང་ན་བཞི་པའི་དོན་ནི་ལྷན་ཅིག་སྐྱེས་པ་སྟེ། དེའི་མན་ངག་འཆད་པ་ལ་ཞུགས་ཏེ། དེའང་པུསྟི་ལ་བལྟས་པའི་ང་རྒྱལ་ཙམ་གྱིས་འཆད་ཅིང༌། རང་གི་དོན་ནི་མི་ཤེས་སོ། ། ཤེས་སོ་ཞེ་ནའང༌། དེའི་ཚེ་བཤད་པས་ཅི་ཞིག་བྱ་སྟེ། དེ་ལྟ་ན་ཕན་ཚུན་འགལ་བ་སྤྱོད་པས་དམྱལ་བར་འགྲོ་བའོ། ། ཁ་ཅིག་དཔྱད་ཅིང་བལྟས་པས་ལམ་ལས་ཉམས། །
ཞེས་པ་ནི་བལྟ་ཞིང་དཔྱད་པས་རང་གི་འདོད་པའི་ས་ལམ་ལས་རྣམ་པར་ཉམས་ཏེ། ལམ་ནི་བརྟག་དཔྱད་ཀྱི་ཡུལ་ལས་འདས་པའི་ཕྱིར་རོ། ། དེའང་སྙིང་རྗེ་དང་བྲལ་བས་ལམ་ངན་པ་རྣམས་སུ་ལྟུང་ངོ༌། ། ལ་ལ་ནམ་མཁའི་ཁམས་ལ་རྟོག་པར་བྱེད། ། ཅེས་གསུངས་ཏེ། ལ་ལ་དག་གིས་ནམ་མཁའི་ཁམས་ལ་རྟོག་ཅིང་དཔྱད་པས་རང་གི་འདོད་པ་མི་འགྲུབ་སྟེ། བརྟག་པ་ཕྱི་རོལ་གྱི་ཡན་ལག་ཅན་ལ་མངོན་པར་ཞེན་པའོ། ། ལྷན་ཅིག་སྐྱེས་པ་བོར་ནས་ནི། མྱ་ངན་འདས་པ་གཞན་ལ་རྒྱུག ། ཅེས་གསུངས་ཏེ།
ལྷན་ཅིག་སྐྱེས་པ་སྤངས་ནས་མྱ་ངན་ལས་འདས་པའི་མཚན་ཉིད་གཞན་མེད་དོ། ། དེ་ནི་མི་ཤེས་པས་མིང་གི་རྣམ་གྲངས་ཙམ་གྱི་སྒོ་ནས་འཁྲུལ་པའི་ཕྱིར་གཞན་གྱི་མྱ་ངན་ལས་འདས་པ་ལ་འཇུག་པར་འགྱུར་བ། དེ་ལྟར་འཁྲུལ་པས་ངན་འགྲོར་འགྲོ་བར་འགྱུར་བ་དེའི་ཕྱིར་འཁྲུལ་པ་ནི་རྣམ་པར་རྟོག་པ་སྟེ། དེ་སྤངས་པས་གྲོལ་བའོ། ། དེ་ལྟར། དེས་ནི་དོན་དམ་གཅིག་ཀྱང་གྲུབ་པ་མེད། ། ཅེས་གསུངས་ཏེ། དེས་ནི་དགེ་སྦྱོང་ལ་སོགས་པ་རྣམས་ཀྱི་རིག་པས་དཔྱད་བཞིན་པས་ཉན་ཐོས་ཀྱི་ཐེག་པའི་མྱ་ངན་ལས་འདས་པ་གཅིག་ཀྱང་མི་འགྲུབ་བོ། ། འཚོ་བའི་ཆེད་དུ་བརྟུལ་ཞུགས་དང་སྤྱོད་པ་འབའ་ཞིག་ལ་ཞུགས་པའོ། ། དེ་ལ་བསྡུས་པའི་དོན་ནི།
གང་ཞིག་གང་ལ་མོས་པར་གྱུར་པ་དེ། ། ཐེག་པ་དེར་ཞུགས་ཐར་པ་རྙེད་དམ་ཅི། ། ཞེས་གསུངས་ཏེ། གང་དང་གང་མཐོང་བས་མོས་པ་གང་ཡིན་པ་དེ་ནི་ཉན་ཐོས་ཀྱི་ཐེག་པའི་ལམ་ཙམ་སྟེ། དེ་བཅོམ་ལྡན་འདས་ཀྱིས་བསྟན་ཏེ། ཐེག་པ་དེ་ལ་ཞུགས་པ་རྣམས་ཀྱིས་ཐར་པ་ནི་མི་འཐོབ་སྟེ། བརྗོད་བྱ་དང་རྗོད་བྱེད་ཀྱི་མཚན་ཉིད་ཅན་ཡིན་པའི་ཕྱིར་རོ། ། ཇི་སྲིད་དུ་བླ་མ་ལ་བསྙེན་བཀུར་མ་བྱས་པ་དེ་སྲིད་དུ་རྙེད་པར་དཀའོ། ། ཞེས་བྱ་བའི་དོན་ནོ། ། དེ་ལྟར་ཕྱི་རོལ་གྱི་མུ་སྟེགས་པ་ལ་སོགས་པ་དེ་ཉིད་དང་བྲལ་བ་ཐུན་མོང་བ་རྣམས་ལ་སྟོན་པ་ནི།
མར་མེས་ཅི་བྱ་ལྷ་བཤོས་དེས་ཅི་བྱ། ། ཞེས་གསུངས་ཏེ། ཅི་ཞིག་མཐོང་བ་དང་ཕྱག་བྱས་པས་ཅི་ཞིག་བྱ་ཞེས་པའོ། ། སྔགས་ཀྱི་བཟླས་བརྗོད་ཀྱིས་ནི་ཅི་ཞིག་བྱ། ། ཞེས་གསུངས་ཏེ། དེ་ཉིད་དང་བྲལ་བའི་མར་མེ་དང༌། ལྷ་བཤོས་དང༌། སྔགས་བཟླ་བ་ལ་སོགས་པས་ཅི་ཞིག་བྱ་སྟེ། དགོས་པ་ཅུང་ཟད་ཀྱང་མེད་དོ། ། ཞེས་དགོངས་པའོ། །
གསང་སྔགས་བསྟན་པ་དེ་ཅི་དགོས། ། ཞེས་པ་ནི་སྔགས་བསྟན་པ་སྟེ། སྔགས་ཀྱི་བཟླས་པས་ཅི་ཞིག་བྱ་ཞེས་པའོ། ། ཡང་ན་ཡེ་ཤེས་ཀྱི་དེ་ཉིད་དང་བྲལ་བའི་མར་མེ་དང་ལྷ་བཤོས་ཀྱིས་ནི་དགོས་པ་ཅུང་ཟད་ཀྱང་མེད་དོ་ཞེས་པའོ། ། དེ་ལྟར་ཡང༌། འབབ་སྟེགས་འགྲོ་དང་དཀའ་ཐུབ་དང༌། ། ནགས་ལ་འགྲོ་བས་ཅི་ཞིག་བྱ། ། ཞེས་གསུངས་ཏེ། འབབ་སྟེགས་ནི་ཝཱ་ར་ཎཱ་སཱི་ལ་སོགས་པ་དང༌། ནགས་སུ་འགྲོ་བ་ལ་སོགས་པས་ཅི་ཞིག་བྱ་ཞེས་པའོ། །
ཆུ་ཡིས་ཁྲུས་བྱས་ཙམ་གྱིས་ནི། ། ཐར་པ་རྙེད་པར་འགྱུར་རམ་ཅི། ། ཞེས་གསུངས་ཏེ། འདིས་ནི་ཁྲུས་སྟེགས་གང་ལ་བརྟེན་ནས་ཆུས་ཁྲུས་བྱས་པས་ཐར་པ་ཅི་ལ་ཐོབ་སྟེ། མི་འཐོབ་ཅེས་པའོ། ། ཀྱེ་ཧོཿརྫུན་ཞིང་ལོག་པ་དེ་བོར་ལ། ། ཞེས་གསུངས་ཏེ། ཀྱེ་སྐྱེས་བུ་རྣམས་རྫུན་པའི་འཆིང་བ་ལོག་པའི་བཤེས་གཉེན་གྱིས་སྨྲས་པའི་ཁྲུས་ཀྱི་སྟེགས་ལ་སོགས་པ་འདི་ཐོང་ཞེས་པའོ། ། འཇིག་རྟེན་རྒྱང་འཕེན་ལ་སོགས་པའི་འདོད་པས་དམྱལ་བ་ལ་སོགས་པར་འགྲོ་བ་གང་ཡིན་པ་འདིའང་ཐོང་ཞེས་པའོ། ། སྦྱིན་པ་མེད་དོ། །
སྦྱིན་སྲེག་མེད་དོ། ། དགེ་སྦྱོང་མེད་དོ། ། བྲམ་ཟེ་མེད་དོ། ། འཇིག་རྟེན་ཕ་རོལ་མེད་དོ། ། མ་ཤི་བར་དུ་བདེ་བར་འཚོ། ། ཤི་ནས་དེ་ཡི་སྤྱོད་ཡུལ་མེད། ། ལུས་ཀྱང་ཐལ་བ་བཞིན་སོང་ནས། ། སླར་འཚོ་བ་ལྟ་ག་ལ་ཡོད། ། ཅེས་བྱ་བ་ལ་སོགས་པ་སྤང་བར་བྱ་བ་ཉིད་ཡིན་ཏེ། ཆད་པར་ལྟ་བ་ཡིན་པའི་ཕྱིར་རོ། །
ཡང་གྲངས་ཅན་པ་རྣམས་ན་རེ། རྟག་ཏུ་འགྲོ་བ་རྣམས་ཀྱི་རྒྱུ། ། གྲངས་ཅན་གཙོ་བོ་ཡིན་པར་འདོད། ། ཅེས་བྱ་བ་ལ་སོགས་པས་རྟག་པར་ཁས་ལེན་ཏོ། ། དེ་ཅིའི་ཕྱིར་དགེ་བ་མི་བྱེད་ཅེ་ན། གང་གིས་འཆིང་བར་གྱུར་པ་དེ་ཡང་ཐོང༌། ། ཞེས་གསུངས་ཏེ། རིགས་པ་མ་ཡིན་པའི་ལམ་བོར་ཅིག ། གང་གིས་རང་གི་བློ་རྨོངས་པར་གནས་པ་དེ་ཐོང་ཞིག་ཅེས་པའོ། ། མདོར་བསྡུས་ནས་ཁྱད་པར་ཅན་གྱི་ལམ་སྟོན་ཏེ།
དམ་པའི་ལམ་ལ་མོས་པར་གྱིས་དང༌། དེ་ལ་མོས་པར་བྱས་པ་གང་གིས་རང་གི་དོན་དང་གཞན་གྱི་དོན་འགྲུབ་པའོ། ། དེས་ལོག་པའི་ལམ་གཉིས་དང་བྲལ་ནས་ལྷན་ཅིག་སྐྱེས་པ་དེ་ཉིད་རྙེད་པར་འགྱུར་ཏེ། ། གཞན་གྱིས་ནི་མ་ཡིན་ནོ། ། དེ་ཉིད་ཡོངས་སུ་ཤེས་ན་གཞན་མེད་དེ། ། ཞེས་བྱ་བ་ནི། དེ་ཉིད་ནི་ལྷན་ཅིག་སྐྱེས་པ་སྟེ། དེ་ཡོངས་སུ་ཤེས་ན་གཞན་དུ་ནི་ཐར་པ་ཅུང་ཟད་ཀྱང་མེད་དོ་ཞེས་པའོ། ། གཞན་གྱིས་རྣམ་པ་ཀུན་ཀྱང་འདི་ཡིན་ཏེ། ། ཞེས་གསུངས་ཏེ།
གཞན་ཐམས་ཅད་ཀྱིས་ཐར་པའི་ཚོགས་གང་ཡིན་པར་བརྟག་པ་དེ་ཀུན་ཀྱང་ལྷན་ཅིག་སྐྱེས་པ་འདི་ཉིད་ཡིན་པས་གཞན་དུ་མེད་དོ། ། དེ་ལྟར་ཡིན་ནའང་ལྷན་ཅིག་སྐྱེས་པ་ནི་བརྗོད་བྱ་དང་རྗོད་བྱེད་འབྲེལ་བའི་སྒོ་ནས་མི་རྙེད་དེ། བརྗོད་བྱ་རྗོད་བྱེད་འབྲེལ་བ་སྟེ། ། གསུམ་གྱིས་ལྷན་ཅིག་སྐྱེས་མི་རྙེད། ། བསྟན་པའི་ཚིག་གྱིས་སྦྱོར་བ་ཡིན། ། བཅོམ་ལྡན་འདས་ཀྱིས་ཅུང་ཟད་གསུངས། ། གླེགས་བམ་མཐོང་བ་ཙམ་གྱིས་ནི། ། སེམས་ཅན་རྣམས་ཀྱིས་མི་རྟོགས་ཕྱིར། ། གང་དང་གང་གིས་དངོས་མཐོང་བ། ། རང་བཞིན་འཁྲུལ་ཞིང་རྟོག་པ་སྟེ། །
དེ་དང་དེ་ཡིས་དངོས་མི་མཐོང༌། ། འཁྲུལ་མེད་བླ་མ་བརྒྱུད་པས་སོ། ། དེའི་ཕྱིར། ཀློག་པ་དེ་ཡིན་ཞེས་བྱ་བ་ལ་སོགས་པ་གསུངས་ཏེ། ཀློག་པ་དང་འདོན་པ་ཅུང་ཟད་ཅི་བྱེད་པ་ཐམས་ཅད་འཇིག་རྟེན་ལས་འདས་པའི་ལྷན་ཅིག་སྐྱེས་པའི་ངོ་བོ་ཉིད་ཡིན་ནོ། ། འཇིག་རྟེན་ལས་འདས་པ་འབའ་ཞིག་ནི་མ་ཡིན་ཏེ། འཇིག་རྟེན་པའི་ཡང༌། བསྟན་བཅོས་རྙིང་པ་འཆད་པའང་དེ་ཡིན་ནོ། ། ཞེས་གསུངས་ཏེ། གང་ཅུང་ཟད་བསྟན་བཅོས་རྙིང་པ་འཆད་པ་ལ་སོགས་པ་དེ་དག་ཐམས་ཅད་ལྷན་ཅིག་སྐྱེས་པ་ཉིད་ཡིན་ཏེ།
གཞན་ནི་མེད་དོ། ། ཡང༌། དེ་ལྟ་བུ་ཡི་ལྟ་བས་ནི། ། མཚོན་པར་ནུས་པ་ཡོད་མིན་ཏེ། ། ཞེས་གསུངས་ཏེ། དེ་ལྟར་ལྷན་ཅིག་སྐྱེས་པར་བསྟན་པའི་རིམ་པས་ཇི་སྲིད་དུ་སྐྱེས་བུས་ལམ་མཚོན་ན་དེ་སྲིད་དུ་ཐར་པ་མི་འཐོབ་སྟེ། གང་གི་དེའི་དུས་དེ་ཉིད་དུ་ཉོན་མོངས་པ་ཟད་པར་བྱེད་པ་ཡིན་ནོ། ། དེ་ཇི་ལྟར་རྟོགས་ཤེ་ན། འོན་ཀྱང་གཅིག་ཏུ་ཞེས་བྱ་བ་ལ་སོགས་པ་གསུངས་ཏེ། འདི་ནི་བླ་མ་མཆོག་གི་ཞབས་ལ་གུས་པས་རྙེད་དོ། །
དེ་གསལ་བར་བྱ་བའི་དོན་དུ། གལ་ཏེ་བླ་མས་གསུངས་པ་ནི། ། གང་གི་སྙིང་ལ་ཞུགས་པ་ན། ། ཞེས་གསུངས་ཏེ། གལ་ཏེ་བླ་མས་གསུངས་པའི་ལམ་སྙིང་ལ་ཞུགས་ཤིང་རྟོགས་པ་དེའི་ཚེ། ལག་པའི་མཐིལ་དུ་བཞག་པའི་གཏེར་མཐོང་འདྲ། ། ཞེས་གསུངས་ཏེ། ཇི་ལྟར་སྐྱེས་བུ་ཁ་ཅིག་གིས་ཡིད་བཞིན་གྱི་ནོར་བུ་རྙེད་ན། དེའི་ཚེ་དེའི་སྟོབས་ཀྱིས་ངེས་པར་སྦྱིན་པ་ལ་སོགས་པ་བྱེད་དོ། ། དེ་བཞིན་དུ་འདིར་ཡང་ལྷན་ཅིག་སྐྱེས་པའི་ངོ་བོ་ཉིད་ཐོབ་ན་ཡིད་བཞིན་གྱི་ནོར་བུ་ཡིན་པས་སེམས་ཅན་ཐམས་ཅད་ལྷན་ཅིག་སྐྱེས་པའི་ངོ་བོ་ཉིད་དུ་བྱེད་པ་དང༌།
ནོར་ལ་སོགས་པའི་དངོས་པོ་ཐམས་ཅད་ཡོངས་སུ་གཏོང་བར་བྱེད་དོ། ། འདི་ལྟ་བུའི་ལམ་མི་ཤེས་པས་གཞུང་མཁན་པོ་མདའ་བསྣུན་ན་རེ། འདི་སྐད་སྨྲ་ཞེས་མི་ཤེས་པའི་ཡུལ་ལ་ཡིད་གདུང་བར་བྱེད་པའོ། ། འགྲོ་བ་རྣམས་ནི་འཁྲུལ་པས་བསླུས། ། ཞེས་པ་ནི་འགྲོ་བ་ཐམས་ཅད་འཁྲུལ་པ་སྟེ། མུ་སྟེགས་པའི་ལམ་ལ་སོགས་པས་བསླུས་པའོ། ། གཉུག་མ་ཡི་ཡང་རང་བཞིན་ནི། ། བྱིས་པ་རྣམས་ཀྱིས་མ་མཚོན་ནོ། ། ཞེས་བྱ་བ་ནི་བྱིས་པའི་སྐྱེ་བོ་རྣམས་ཀྱིས་གཉུག་མའི་རང་བཞིན་ལྷན་ཅིག་སྐྱེས་པ་མ་མཚོན་པ་ནི་བླ་མ་དམ་པ་མཉེས་པར་མ་བྱས་པས་སོ། ། དེའི་ཕྱིར་དེ་རྣམས་འགྲོ་བ་རིགས་དྲུག་གི་སྡུག་བསྔལ་ཉམས་སུ་མྱོང་བར་འགྱུར་རོ། །
སྐྱོན་འདི་རྣམས་ནི་མུ་སྟེགས་པ་འབའ་ཞིག་གི་ནི་མ་ཡིན་གྱི། དགེ་སྦྱོང་ལའང་ཡོད་པ་ཡིན་པར་བསྟན་པའི་ཕྱིར། བསམ་གཏན་མེད་ཅིང་རབ་ཏུ་བྱུང་བའང་མེད། ། ཅེས་གསུངས་ཏེ། གང་གི་ཚེ་ཡང་དག་པའི་ཡེ་ཤེས་དང་བྲལ་བའི་དགེ་སྦྱོང་དེས་རབ་ཏུ་བྱུང་བ་བླངས་ཏེ། འདུལ་བ་ལས་བྱུང་བའི་མཚན་ཉིད་ཀྱི་བསླབ་པ་ལ་བསླབས་ཀྱང་དེ་རྣམས་ལ་འབྲས་བུ་མེད་དོ། ། དེ་ཅིའི་ཕྱིར་ཞེ་ན། ཁྱིམ་ན་གནས་ཤིང་ཆུང་མ་དང་ནི་ལྷན་ཅིག་ཏུ། ། ཞེས་གསུངས་ཏེ། གང་གི་ཚེ་ཁྱིམ་ལ་སོགས་པ་ལ་བརྟེན་པར་གྱུར་པ་དེའི་ཚེ་སྤྱོད་ལམ་ཕུན་སུམ་ཚོགས་པ་ཉམས་པས་ཚུལ་ཁྲིམས་ཉམས་ཏེ།
དམ་བཅས་པ་གཅིག་ཉམས་ན་ཐམས་ཅད་ཉམས་པར་འགྱུར་རོ། ། ཇི་ལྟར་སྐྱེས་བུ་གཅིག་གིས་དུག་ཟོས་ནས་འཆི་བ་མཐོང་བ་ལས་སྐྱེས་བུ་གཞན་ཀུན་ཀྱང་དུག་ལ་འཇིགས་པ་སྐྱེས་ཏེ། དེའི་ཚེ་གང་ཅུང་ཟད་བཟའ་བ་ལེགས་པར་བརྟགས་ཏེ་ཟ་བར་བྱེད་པའམ། དུག་གི་དེ་ཉིད་ལ་བསླབ་པར་བྱའོ། ། དེའི་ཕྱིར་དང་པོ་ཉིད་ནས་ལེགས་པར་དཔྱད་ཅིང་བརྟག་ལ་བྱའོ། ། དེ་ལྟར་མ་བྱས་ན་ཉམས་པར་འགྱུར་རོ། ། དེ་ལྟར་གང་ཅུང་ཟད་སྤྱོད་ལམ་དང་དཀའ་ཐུབ་ལ་སོགས་པ་བླངས་པ་དེ་དག་ཐམས་ཅད་དམ་བཅས་པ་བརྟན་པོའི་སྒོ་ནས་བསྲུང་བར་བྱའོ། ། ཡང༌། གང་ཞིག་འདོད་པའི་ཡོན་ཏན་རྣམས། ། སྤྱོད་པ་ཡིས་ཀྱང་མ་གྲོལ་ན། །
ཞེས་གསུངས་ཏེ། གལ་ཏེ་ལེགས་པར་དཔྱོད་ཅིང་བརྟགས་པས་ཡུལ་བསྟེན་པའི་དགའ་བ་མི་གཏོང་ན། དེའི་ཚེ། མདའ་བསྣུན་ན་རེ་དེ་ཉིད་ནི། ། ཡོངས་སུ་ཤེས་པས་མིན་ཞེས་སྨྲ། ། ཞེས་གསུངས་ཏེ། དེའི་ཚེ་གཞན་ཡོངས་སུ་བརྗོད་པ་ལ་དགོས་པ་ཅི་ཡོད་དེ། སྐད་ཅིག་མའི་བདེ་བ་མ་སྤངས་པའི་ཕྱིར་གང་གིས་སྡུག་བསྔལ་ཉམས་སུ་མྱོང་བ་ཉིད་དུ་བྱེད་པའོ། ། ཡང་ན་ཡུལ་གྱི་བདེ་བ་འདོད་པའི་ཡོན་ཏན་ལྔ་ལ་དེ་ཉིད་ཤེས་པས་ལོངས་སྤྱོད་ཀྱང་གྲོལ་བར་མི་འགྱུར་ན་དེའི་ཚེ་གཞན་ཡོངས་སུ་བརྗོད་པ་ལ་དགོས་པ་ཅི་ཡོད་དེ། སྐད་ཅིག་ཡེ་ཤེས་སྐམ་པོ་བརྗོད་པ་དེས་གྲོལ་ལམ་སྟེ།
མི་གྲོལ་ལོ་ཞེས་བྱ་བའི་དོན་ནོ། ། གལ་ཏེ་མངོན་སུམ་དུ་གྱུར་ན། ། བསམ་གཏན་གྱིས་ནི་ཅི་ཞིག་བྱ། ། གལ་ཏེ་ལྐོག་ཏུ་གྱུར་ན་ཡང༌། ། མུན་པ་ཡིས་ནི་བཀོལ་བའོ། ། ཞེས་གསུངས་ཏེ། གལ་ཏེ་མངོན་སུམ་དུ་གྱུར་ན་དེའི་ཚེ་བསམ་གཏན་གྱིས་ཅི་བྱ། གལ་ཏེ་ལྐོག་ཏུ་གྱུར་ནས་མ་མཐོང་ན་མུན་པ་འཇལ་བ་དང་འདྲ་སྟེ། ། ཅིའང་མཐོང་བར་མི་འགྱུར་རོ། ། འདིས་ཅི་བསྟན་ཞེ་ན།
བརྟུལ་ཞུགས་ལས་རབ་ཏུ་བྱུང་བ་ལ་སོགས་པ་བརྟུལ་ཞུགས་མ་ལུས་པ་ཅིའི་ཕྱིར་བྱེད་དེ། མུན་པ་ནང་འཇལ་བ་དང་འདྲ་བར་འཇིག་རྟེན་ཕ་རོལ་པའི་འབྲས་བུ་མ་མཐོང་བའི་ཕྱིར་རོ། ། མངོན་སུམ་གྱི་ཤེས་པ་དེ་ཇི་ལྟ་བུ་ཡིན་ཞེ་ན། མདའ་བསྣུན་ང་ནི་འདི་སྐད་བོས་ནས། ། ཞེས་གསུངས་ཏེ། གསང་ནས་སྨྲས་པ་ནི་མ་ཡིན་ཏེ། སེམས་ཅན་ཐམས་ཅད་ལ་སྐད་ཆེན་པོས་གསལ་པོར་བདག་གིས་དེ་ཉིད་བསྟན་པའོ། ། དེའང་གང་ཡིན་ཞེ་ན། ལྷན་ཅིག་སྐྱེས་པའི་རང་བཞིན་ནི། ། དངོས་དང་དངོས་མེད་མ་ཡིན་ནོ། །
ཞེས་གསུངས་ཏེ། འདིར་དངོས་པོ་ནི་མིག་ལ་སོགས་པ་ལ་སྣང་བའི་དངོས་པོ་གང་ཡིན་པ་དང༌། ཡིད་ཀྱིས་བརྟགས་པའི་དངོས་པོ་རྣམས་སོ། ། གང་གི་ཕྱིར་དེ་དག་ཐམས་ཅད་ལྷན་ཅིག་སྐྱེས་པའི་ངོ་བོ་ཉིད་སྣ་ཚོགས་སུ་སྐྱེས་པའོ། ། ཞེས་དེ་ལྟར་རྟོག་པར་བྱེད་ན། དེའང་གྲོལ་བར་མི་འགྱུར་རོ། ། དེ་བས་ན་སོ་སོ་རང་གིས་རིག་པར་བྱ་བ་ཡིན་པས་དངོས་པོ་མེད་པ་མ་ཡིན་ནོ། ། དེ་ལྟར་ཡང༌། འདི་ལ་བསལ་བྱ་ཅི་ཡང་མེད། ། བསྣན་པར་བྱ་བའང་ཅུང་ཟད་མེད། །
ཡང་དག་ཉིད་ལ་ཡང་དག་བལྟ། ། ཡང་དག་མཐོང་ན་རྣམ་པར་གྲོལ། ། ཞེས་གསུངས་སོ། ། དེ་ཇི་ལྟར་ཞེ་ན། རིག་པར་བསྟན་པར་བྱ་སྟེ། འདིར་ཡང་རྐང་གཉིས་ལ་སོགས་པ་བདེ་བ་ལས་སྐྱེས་ཤིང༌། བདེ་བ་འདོད་པའི་ཕ་དང་མའི་སྦྱོར་བ་ལས་སྐྱེ་བར་འགྱུར་རོ། ། མ་རྟོགས་པ་དེ་ཅིས་ལན་ཞེ་ན། དེའི་ཕྱིར་སོ་སོ་རང་གིས་རིག་པར་བྱ་བ་ཡིན་པས་དངོས་མེད་མིན་ནོ། ། དེ་ཅིའི་ཕྱིར་ཞེ་ན།
དེའི་རང་བཞིན་བརྗོད་དུ་མེད་པའི་ཕྱིར་འཆི་བའི་མཐར་གྱི་བདེ་བ་ཞེས་བསྟན་ཏེ། དེ་ཉིད་ཀྱི་ཕྱིར། གང་ལ་བརྟེན་ཏེ་འཆི་བ་དང༌། ། སྐྱེ་དང་གནས་དང་འཆིང་འགྱུར་བ། ། དེ་ལ་བརྟེན་ནས་མཆོག་གི་ནི། ། བདེ་བ་ཆེན་པོ་མཆོག་འགྲུབ་བོ། ། ཞེས་གསུངས་ཏེ། བདེ་བ་གང་གིས་འཆིང་བར་འགྱུར་བ་དེ་ཉིད་ཀྱིས་སྐྱེས་ནས་གནས་ཤིང་འཆིང་སྟེ། དེ་ཉིད་ཕལ་པའི་བདེ་བ་ལ་ཆགས་པའི་ཕྱིར་རོ། ། དེ་ཉིད་ཀྱང་ཡང་དག་པའི་བླ་མ་བརྒྱུད་པ་ལས་བླངས་ན་མཆོག་གི་བདེ་བ་ཆེན་པོ་འགྲུབ་བོ་ཞེས་བྱ་བའི་དོན་ནོ། །
སྐད་གསོང་ཞེས་བྱ་བ་ལ་སོགས་པ་ནི་གོ་སླའོ། ། དེ་སོ་སོར་བཤད་པ་ནི། བསམ་གཏན་དག་དང་བྲལ་བས་ན། ། བསམ་གཏན་གྱིས་ནི་ཅི་ཞིག་བྱ། ། རྣལ་འབྱོར་ལུང་གང་བརྗོད་དུ་མེད། ། དེ་ལ་ཇི་ལྟར་བཤད་དུ་ཡོད། ། ཅེས་གསུངས་ཏེ། འདིར་དང་པོར་རེ་ཞིག་སེམས་ནི་བརྗོད་བྱ་དང་རྗོད་བྱེད་ཀྱི་མཚན་ཉིད་དང་བྲལ་བའོ། ། དེ་གང་ཡིན་ཞེ་ན། ལྷན་ཅིག་སྐྱེས་པའི་ཡེ་ཤེས་ཏེ།
དེ་ནི་རྟོག་པས་བྱས་པ་མ་ཡིན་ཏེ། རྒྱུ་དང་འབྲས་བུ་དང་བྲལ་བའི་ཕྱིར་འབྲས་བུའི་རྣམ་པར་གཞག་པ་མེད་དོ། ། དེའི་ཕྱིར་གང་བརྗོད་དུ་མེད་པ་དེ་ལ་ཇི་ལྟར་བཤད་དུ་ཡོད་ཅེས་པའོ། ། དེ་ལྟར་ཡང༌། འདི་ནི་རེ་ཞིག་རྫུན་ཀུན་ཏེ། ། ཇི་སྲིད་ཇི་སྲིད་རྟོགས་གྱུར་པ། ། ཇི་ལྟར་གྱུར་པ་དེ་དེ་བདེན། ། དེ་ཉིད་གང་དུའང་མི་རྟོག་པའོ། ། གཞན་ཡང༌། འདི་ཡི་རང་བཞིན་དྭངས་པ་སྟེ། །
རྣམ་པ་མེད་ཅིང་རྡུལ་བྲལ་བ། ། སངས་རྒྱས་མ་གཏོགས་གཞན་གྱིས་ནི། ། དེ་ནི་རྟོགས་པར་མི་ནུས་སོ། ། ཅིག་ཤོས་སྐྱེ་འགྲོས་རྟོགས་པ་ལྟར། ། སངས་རྒྱས་ཀྱིས་ཀྱང་མི་རྟོགས་སོ། ། དེ་ཉིད་རྟེན་ཅིང་འབྲེལ་འབྱུང་ཉིད། ། དེ་ཉིད་སངས་རྒྱས་ཁོ་ནས་ཤེས། ། ཞེས་གསུངས་སོ། ། དེའི་ཕྱིར་མི་ཤེས་པས་གཡོགས་པ་རྣམས་ཀྱིས་དེ་ཉིད་རྟོགས་པར་མི་ནུས་ཞེས་པའོ། ། མི་ཤེས་པ་དེ་གང་ཡིན་ཞེ་ན།
སྲིད་པའི་ཕྱག་རྒྱས་འགྲོ་བ་རྣམས། ། མ་ལུས་པ་ནི་ཁོལ་པོར་བྱས། ། གཉུག་མ་ཡི་ནི་རང་བཞིན་ཉིད། ། སུས་ཀྱང་བླངས་པ་ཡོད་མ་ཡིན། ། ཞེས་གསུངས་ཏེ། སྲིད་པའི་ཕྱག་རྒྱས་འགྲོ་བ་མ་ལུས་པ་རྣམས་དབང་དུ་བྱས་པ་ཡིན་ཏེ། སྲིད་པའི་ཕྱག་རྒྱ་ནི་ཡན་ལག་ཅན་མ་སྟེ། སེམས་སྡིག་ཆེ་བ་དང་རྒྱུ་དང་ལྡན་པ་དེས་འགྲོ་བ་རྣམས་ཁོལ་པོར་བྱས་པས། གལ་ཏེ་འདོད་ན་འདོད་པའི་སྲིད་པས་སྲོག་གཅོད་པ་ལ་སོགས་པ་ཐམས་ཅད་བྱེད་པ་ལ་འཇུག་སྟེ། འདོད་པའི་བདེ་བ་དེས་འགྲོ་བ་ཀུན་སྨྱོན་པ་ལྟ་བུར་བྱེད་པའི་ཕྱིར་རོ། །
དེའི་ཕྱིར་རང་བཞིན་གཉུག་མ་ནི་ཡང་དག་པའི་དེ་ཉིད་དོ། ། སུས་ཀྱང་བླངས་པ་མེད་པ་ནི་སུས་ཀྱང་རྟོགས་པ་མེད་པའོ། ། གཞན་ཡང་ནོར་ལ་སྲེད་པས་སྔགས་དང་རྒྱུད་ལ་སོགས་པ་བཤད་པས་འགྲོ་བ་རྣམས་རྨོངས་པར་བྱེད་པར་འགྱུར་བ་དེ་ནི། རྒྱུད་མེད་སྔགས་ཀྱང་མེད་པ་སྟེ། བསམ་བྱ་དང་ནི་བསམ་གཏན་མེད། ། ཅེས་གསུངས་ཏེ། འདི་ནི་གཞུང་བྱེད་པ་པོས་སྙིང་རྗེའི་དབང་གིས་གསུངས་ཏེ། རྒྱུད་དང་སྔགས་ཙམ་པོས་ནི་ཐར་པ་ཐོབ་པ་མ་ཡིན་ནོ། ། དེ་དག་གིས་ནི། ཀྱེ་ཧོཿརྨོངས་པ་འདི་ཀུན་རང་ཡིད་འཁྲུལ་པའི་རྒྱུ། །
ཞེས་གསུངས་ཏེ། ཀྱེ་བླུན་པོ་རྒྱུད་དང་སྔགས་དེ་དག་ནི་སྲིད་པ་ཐམས་ཅད་ཕུན་སུམ་ཚོགས་པར་འབྱོར་བའི་རྒྱུའོ། ། ཡང་ན་འཁྲུལ་པ་ནི་གང་གིས་སྡུག་བསྔལ་ཉམས་སུ་མྱོང་བར་བྱེད་པའོ། ། དེའི་ཕྱིར། དྲི་མ་མེད་པའི་སེམས་ལ་ནི། ། བསམ་གཏན་གྱིས་ཀྱང་བསླད་མི་བྱ། ། ཞེས་གསུངས་ཏེ། དྲི་མ་མེད་པའི་སེམས་མི་ཤེས་པས་མ་བསླད་ཅིང་མ་བཅིངས་པ་ཞེས་བྱ་བའི་དོན་ནོ། ། ཅིའི་ཕྱིར་དྲི་མ་མེད་ཅེ་ན། སེམས་ཞེས་བྱ་བ་ནི་གཉིས་ཏེ།
འཇིག་རྟེན་དང༌། འཇིག་རྟེན་ལས་འདས་པའོ། ། འཇིག་རྟེན་པའི་རྣམ་པར་རྟོག་པའི་མཚན་ཉིད་ཅན་ནི་སྔོན་དུ་སུན་ཕྱུང་ཟིན་ཏོ། ། འཇིག་རྟེན་ལས་འདས་པ་གང་ཡིན་པ་དེ་ནི་ལྷན་ཅིག་སྐྱེས་པའི་ངོ་བོ་འམ། ཆོས་ཀྱི་སྐུའི་མཚན་ཉིད་དོ། ། དེའི་ཕྱིར། བདག་ཉིད་བདེ་བ་ལ་གནས་མ་གདུངས་ཤིག ། ཅེས་གསུངས་ཏེ། འདིས་ནི་རྣམ་པར་མི་རྟོག་པའི་བདེ་བ་ཆེན་པོའི་ངོ་བོ་ཉིད་དུ་ཁམས་གསུམ་དུ་རྣམ་པར་གནས་པའོ། ། དེ་བས་ན་བདག་ཉིད་བརླག་པར་མ་བྱེད་ཅིག་ཅེས་སྡུག་བསྔལ་ལ་མ་གནས་ཞེས་བྱ་བའི་དོན་ཏེ།
བདེ་བའི་རང་བཞིན་དུ་གྱིས་ཤིག་ཅེས་པའོ། ། དེ་ཇི་ལྟར་བྱ་ཞེ་ན། ཟ་ཞིང་འཐུངས་ལ་ཞེས་བྱ་བ་ལ་སོགས་པ་ནས་མནན་ནས་འགྲོ་བའི་བར་གྱིས་ནི་སྤྲོས་པ་དང་བཅས་པའི་སྤྱོད་པ་གཅིག་སྟོན་ཏེ། ཇི་ལྟར་རྒྱལ་པོ་ཨིནྡྲ་བྷཱུ་ཏིས་བྱས་པ་ལྟ་བུར་ཟ་བ་དང༌། འཐུང་བ་དང༌། འདོད་པའི་ཡོན་ཏན་ལྔ་ལ་ལོངས་སྤྱོད་ཅིང་གཉིས་སྤྲོད་པའི་བདེ་བ་གྱིས་ཤིག་ཅེས་པའོ། ། རྟག་ཏུ་ཡང་དང་ཡང་དུ་འཁོར་ལོ་འགེངས། ། ཞེས་པ་ནི། ཡང་ཐོད་པ་ལ་སོགས་པ་བླངས་ལ་གཏོར་མ་སྦྱིན་ཞིང༌། ཚོགས་ཀྱི་འཁོར་ལོར་འདུས་པའི་གང་ཟག་རྣམས་ལྷའི་གཟུགས་ཀྱིས་གནས་པའོ། །
འདིས་ནི་འགྲུབ་པར་འགྱུར་ཏེ། སྐལ་བ་དང་ལྡན་པའི་འཇིག་རྟེན་པ་རྣམས་ཡེ་ཤེས་འགྲུབ་པ་སྟེ། ཕྱག་རྒྱ་ཆེན་པོའི་དངོས་གྲུབ་འགྲུབ་པའོ། ། རྨོངས་པའི་འཇིག་རྟེན་ནི་མུ་སྟེགས་པ་ལ་སོགས་པའི་འཇིག་རྟེན་པ་བསྟེན་པ་སྟེ། དེའི་མགོ་བོར་རྡོག་པས་མནན་ནས་འགྲོ་བ་ནི་དེ་ཐམས་ཅད་འདུལ་བར་བྱེད་པའོ། ། འདིས་ནི་ཕྱག་རྒྱ་ཆེན་པོ་འགྲུབ་པ་སྟེ། དེའི་གདམས་ངག་གང་ཡིན་ཞེ་ན། གང་ཚེ་རླུང་དང་ཡིད་ནི་མི་རྒྱུ་ཞིང༌། ། ཉི་མ་ཟླ་བ་མི་འཇུག་པར་འགྱུར་བ། ། དེ་ལ་རྨོངས་པ་སེམས་ངལ་བསོ་བར་གྱིས། །
མདའ་བསྣུན་གྱིས་ནི་མན་ངག་བསྟན་ནས་སོང༌། ། ཞེས་གསུངས་ཏེ། གང་བླ་མའི་མན་ངག་གིས་སྐྱེ་འགྲོ་ཐམས་ཅད་ཀྱིས་དེ་ཁོ་ན་ཉིད་རང་གིས་ཉམས་སུ་མྱོང་བ་དེ་ལ་སེམས་ངལ་བསོས་པ་དང་བདག་ཉིད་ཆེན་པོ་འཐོབ་པར་འགྱུར་རོ། ། དེ་ལྟ་བུའི་གནས་པ་དེ་ལ་རླུང་དང་སེམས་ནི་མི་རྒྱུ་ཞིང༌། དེ་ཉིད་ལ་ཉི་མ་དང་ཟླ་བ་འབྱུང་བ་དང་འཇུག་པ་མེད་དེ། དེ་རྣམ་པར་རྟོག་པ་མེད་པ་ཙམ་པོ་ནི་མ་ཡིན་ཏེ། དངོས་པོ་ཐམས་ཅད་འགག་པར་འགྱུར་བའོ། ། ཇི་ལྟར་བྱིས་པ་རྣམས་ཀྱིས་དགོངས་ཏེ་བསྟན་པའི་སྐད་མི་ཤེས་པས། ཡིད་དང་རླུང་མཉམ་པར་འགག་པ་ལ་བརྟེན་ནས་སྡུག་བསྔལ་བར་འགྱུར་རོ། ། དེ་བས་ན་འདིར་འགོག་པ་ཅེས་བྱ་བ་ནི་དགག་པའི་ཚིག་སྟེ།
རླུང་འགོག་པ་དང་རྦ་རླབས་ཀྱིས་འགོག་པ་ལ་དགོས་པ་ཅི་ཡོད་ཅེས་པའོ། ། ཇི་སྲིད་དུ་ལུས་ཡོད་པར་རླུང་རྒྱུ་སྟེ། དེ་སྲིད་དུ་རླུང་འགགས་པས་འགོག་པའི་སྙོམས་འཇུག་གམ། འཆིང་བར་འགྱུར་བ་སྟེ། དེའི་ཕྱིར་བླ་མ་དམ་པའི་གདམས་ངག་ལས་ཤེས་པར་བྱའོ། ། མདའ་བསྣུན་ཞེས་བྱ་བ་ལ་སོགས་པ་ནི་གོ་སླའོ། ། འོན་ཀྱང་རླུང་ནི་བྱང་ཆུབ་ཀྱི་སེམས་སོ། ། དེ་ཉིད་བདུད་རྩིའང་ཡིན་ཏེ། ཡིད་བདེ་བའི་ངོ་བོའོ། ། དེ་ལྟར་ཉི་མ་དང་ཟླ་བ་ནི་འདོད་ཆགས་དང་འདོད་ཆགས་དང་བྲལ་བའོ། །
དེ་དག་གིས་བརྟགས་པའི་བློས་མ་ཡིན་པར་ལྷན་ཅིག་སྐྱེས་པ་གང་ཡིན་པ་དེ་བླང་བར་བྱའོ། ། དེ་ལྟ་བུའི་གདམས་ངག་ནི་ཐོབ་ནས། གཉིས་སུ་མི་བྱ་གཅིག་ཏུའང་མི་བྱ་སྟེ། ། ཞེས་བྱ་བ་ནས། བླ་མའི་ཞལ་ལས་གསལ་བར་དྲིས། ། ཞེས་བྱ་བའི་བར་ནི་གོ་སླའོ། ། འོན་ཀྱང་ཐམས་ཅད་བླ་མའི་གདམས་ངག་གིས་ཁྱབ་པའོ། ། དེའི་ཕྱིར་དེ་ཐམས་ཅད་ལྷན་ཅིག་སྐྱེས་པའི་རང་བཞིན་དུ་གྱིས་ཤིག་ཅེས་པའོ། ། ཁ་ཅིག་ཏུ་གལ་ཏེ་འཁྲུལ་པ་ཡོད་ན་དེའི་ཚེ་བླ་མའི་ཞབས་ཀྱི་གན་དུ་གསལ་པོར་དྲི་བར་གྱིས་ཤིག་དང༌། དེས་འཁྲུལ་པ་མེད་པར་འགྱུར་རོ། །
དེས་ན་དེའི་ཚེ་བླ་མའི་བཀའ་ལུང་གིས་གདམས་ངག་བསྟེན་པའི་ཚུལ་གསུངས་ཏེ། ཡིད་ནི་གང་ཤི་རླུང་གར་དེངས། ། ཞེས་གསུངས་ཏེ། གང་གི་ཕྱིར་ཡིད་ཤི་བ་དང་རླུང་ཡང་ཟད་ཅིང་དེངས་པར་འགྱུར་རོ། ། དེ་གཉིས་འབའ་ཞིག་ནི་མ་ཡིན་གྱི། གཞན་ཡང༌། འདི་ནི་བདེ་ཆེན་མཆོག་ཡིན་ཏེ། ། སྤངས་ནས་གར་ཡང་མི་འགྲོའོ། ། ཞེས་གསུངས་ཏེ། འདིས་འདི་ལྟར་སྟོན་ཏེ།
མཆོག་གི་བདེ་བ་ཆེན་པོ་གང་གིས་མ་ཐོབ་པ་དེའང་བྲལ་བ་སྟེ། ཡང་དག་པའི་བླ་མའི་གདམས་ངག་མེད་པར་བརྗོད་བྱ་རྗོད་བྱེད་ཀྱི་འབྲེལ་བ་བསྟན་པའི་སྒོ་ནས་ཅུང་ཟད་ཀྱང་མི་རྙེད་དོ་ཞེས་པའོ། ། གར་ཡང་མི་འགྲོའོ་ཞེས་བྱ་བ་ནི་གང་དུའང་མི་འགྲོ་བ་སྟེ། ངག་གི་སྤྱོད་ཡུལ་མ་ཡིན་ཞེས་དགོངས་པའོ། ། དེ་སྐད་དུའང༌། བློ་ཡི་སྤྱོད་ཡུལ་མ་ཡིན་ངག་གི་སྤྱོད་ཡུལ་དག་ལས་འདས། ། བླ་མས་བསྟན་པའི་དངོས་པོ་བརྗོད་ཅིང་འཇུག་པ་དག་ལ་རིང༌། ། དེ་ཡང་རིགས་ཀྱི་སྙིང་རྗེ་དག་སོགས་ཡོན་ཏན་དྲི་མེད་པས། ། དད་ལྡན་སེམས་ཀྱི་གོ་འཕང་ལ་ནི་རང་ཉིད་ཀྱིས་ནི་འཆད། ། ཅེས་གསུངས་སོ། །
ཀྱེ་ཧོཿརང་རིག་འདི་ལ་མ་འཁྲུལ་ཞིག ། དངོས་དང་དངོས་པོ་མེད་པ་ནི། ། བདེ་བར་འགྲོ་བའང་འཆིང་བ་སྟེ། ། ཞེས་གསུངས་ཏེ། རང་རིག་པ་སྟེ། ཐོག་མ་མེད་པའི་དུས་ནས་བརྟགས་པའི་བདེ་བ་ཞེས་གྲོགས་པོ་དག་རྟོག་པར་མ་བྱེད་ཅིག ། གལ་ཏེ་བྱེད་ན་རྨོངས་པར་འགྱུར་རོ་ཞེས་པའོ། ། དེའི་ཕྱིར་དངོས་པོ་སྟེ། གོང་དུ་བསྟན་པའི་མཚན་ཉིད་དང༌། དངོས་པོ་མེད་པའི་མཚན་ཉིད་ནི་བདེ་འགྲོའི་རྣམ་པར་རྟོག་པ་སྟེ།
དེས། ཀྱེ་རྨོངས་པ་དེ་དག་ཐམས་ཅད་འཆིང་བ་ཡིན་ནོ། ། གསེར་གྱི་སྒྲོག་དང་ལྕགས་ཀྱི་སྒྲོག་གཉིས་འཆིང་བར་བྱེད་པ་ལ་བྱེ་བྲག་མེད་དེ། དེའི་ཕྱིར་འདི་ཐམས་ཅད་བོར་བར་བྱའོ། ། དེ་ལྟར་དོན་དམ་པར་ཡང་ནི་རྟོག་པ་མེད་པ་སྟེ། འཇུག་པར་མི་འགྱུར་མཁས་པ་ཡིན། ། དགེ་བ་དང་ནི་མི་དགེ་ཡང༌། ། རྟོག་པ་ཉིད་དེ་བྱེ་བྲག་མེད། ། མེས་ནི་སྲེག་པར་བྱེད་པ་ལ། ། བུད་ཤིང་ཁྱད་ཀྱིས་བྱེ་བྲག་མེད། །
རེག་བཞིན་གཏན་ནས་སྲེག་པ་སྟེ། ། ཙནྡན་ལ་འབར་མེ་ཡང་ངོ༌། ། འདི་ཇི་ལྟར་བྱ་ཞེ་ན། ཀྱེ་ཧོཿརྣལ་འབྱོར་གཉུག་མ་ཡི། ། ཡིད་ལ་ནན་ཏན་གྱིས་ལ་ལྟོས། ། ཇི་ལྟར་ཆུ་ལ་ཆུ་འདྲེས་བཞིན། ། ཞེས་གསུངས་ཏེ། ཀྱེ་ཧོཿརྣལ་འབྱོར་པ་གཉུག་མའི་ཡིད་གཅིག་ཏུ་གཏོད་དང༌། དངོས་པོ་དང་དངོས་པོ་མེད་པ་སྤངས་པ་འོད་གསལ་གྱི་ངོ་བོ་ཉིད་ལ་ལྟོས་ཤིག་ཅེས་པའོ། ། གཅིག་ཏུ་གཏོད་པའི་རྣལ་འབྱོར་ནི་སེམས་ཀྱི་འཇུག་པ་དམིགས་པ་ལ་སེམས་རྩེ་གཅིག་པའམ།
ཞེས་པ་དང་ཤེས་བྱའི་མཚན་ཉིད་དོ། ། དེའང་གང་ཆུ་ལ་ཆུ་བཞག་པ་བཞིན་དུ་བཞག་སྟེ། འདྲེས་པ་དེ་ལྟ་བུར་གྱུར་ན་རྣལ་འབྱོར་དུ་འགྱུར་རོ། ། རྫུན་པའི་བསམ་གཏན་དག་གིས་ནི། ། ཐར་པ་ཉིད་ནི་ཇི་ལྟར་རྙེད། ། སྒྱུ་འཕྲུལ་གྱི་ནི་དྲྭ་བ་དག ། ཇི་ལྟར་པང་དུ་བླང་བར་བྱ། ། ཞེས་གསུངས་ཏེ། རྫུན་པའི་བསམ་གཏན་ནི་རབ་རིབ་ཅན་གྱི་སྐྲ་ཤད་ལྟ་བུར་ཐར་པ་འཐོབ་པར་ག་ལ་འགྱུར་ཏེ། མི་འགྱུར་རོ། །
དེའི་ཕྱིར་དེ་ལྟ་བུའི་དཀའ་ཐུབ་དེས་ཤིན་ཏུ་རྙེད་པར་དཀའོ། ། དེ་ཅིའི་ཕྱིར་ཞེ་ན། སྒྱུ་འཕྲུལ་དྲྭ་བ་ནི་ཁམས་གསུམ་མ་ལུས་པའོ། ། ཇི་ལྟར་པང་དུ་བླང་བར་བྱ་བ་ནི་དེ་ལྟ་བུས་རྟོགས་པར་མི་ནུས་ཞེས་པའོ། ། འོན་ཀྱང༌། བླ་མ་དམ་པའི་གསུང་ལ་ཡིད་ཆེས་གྱིས། ། མདའ་བསྣུན་ན་རེ་ང་ཡི་ངག་གིས་བསྟན། ། ཞེས་གསུངས་ཏེ། གལ་ཏེ་རེ་ཞིག་བླ་མའི་བཀའ་བདེན་པར་ཡིད་ཆེས་པར་བྱས་པ་དེའི་ཚེ་བླ་མ་མཚོ་སྐྱེས་རྡོ་རྗེ་མཆོག་གི་ཞབས་ཀྱི་གསུང་གིས་ངས་འདིར་དོ་ཧ་ཀོ་ཥའི་འགྲེལ་པ་བྱས་སོ། ། གདོད་ནས་དག་པ་ནམ་མཁའི་རང་བཞིན་ལ། །
ཞེས་གསུངས་ཏེ། དེ་ལྟར་བླ་མའི་གདམས་ངག་གིས་ཡིད་ཆེས་པར་བྱས་ན་སྲིད་པ་ཐམས་ཅད་ཀྱི་ངལ་བ་གང་ཡིན་པ་དེ་དག་ཐམས་ཅད་དག་པར་འགྱུར་རོ། ། དེ་ཅིའི་ཕྱིར་ཞེ་ན། བལྟས་ཤིང་བལྟས་ཤིང་མཐོང་བ་འགག་པར་འགྱུར། ། ཞེས་གསུངས་ཏེ། ཇི་ལྟར་ཐག་རིང་བ་ལ་སྨིག་རྒྱུ་ལ་ཆུར་མཐོང་བ་ཡང་དང་ཡང་དུ་བལྟས་པས་མཐར་འགག་པར་འགྱུར་རོ། ། དེ་བཞིན་དུ་འདིར་ཡང་དཔྱད་བཞིན་པས་ཐམས་ཅད་ཁྱད་པར་ཅན་གྱི་ཆོས་སྐུའི་རང་བཞིན་དུ་འགྱུར་ཏེ། གཞན་དུ་ནི་མ་ཡིན་ནོ། ། ཇི་ལྟར་དཔྱད་ཅེ་ན། བླ་མ་དམ་པའི་གདམས་ངག་མངོན་དུ་བྱས་པའི་རྒྱུ་མཚན་གྱིས་ནི་དེའང་རྣམ་པར་རྟོག་པའི་སྒོམ་པ་ནི་སྨིག་རྒྱུའི་ཆུ་བཞིན་ནོ། །
གལ་ཏེ་དེ་ཉིད་ལས་སངས་རྒྱས་འགྲུབ་པར་འགྱུར་རོ་ཞེ་ན། དེའི་ཚེ་སངས་རྒྱས་རྟེན་འབྲེལ་དུ་འགྱུར་ཏེ། མུན་པ་མེད་པའི་སྣང་བ་བཞིན་ནོ། ། དྲི་མ་མེད་པ་དང་ཉི་འོད་བཞིན་དུ་ཁྱད་པར་ཅན་གྱི་སྤྲུལ་པའི་སྐུ་འདི་ལས་འབྱུང་ངོ༌། ། ཡིད་འགོག་པ་ལས་ནི་ཁྱད་པར་ཅན་གྱི་ཆོས་ཀྱི་སྐུའི་རང་བཞིན་དུ་འགྱུར་རོ། ། དེའང་ཐམས་ཅད་ཀྱི་རང་བཞིན་ཡིན་ནོ་ཞེས་དགོངས་པ་སྟེ། དེའང་དེ་ལ་ཡིད་ཤི་ཞིང་འགག་པ་ཞེས་ནི་མི་བྱའོ། ། དེ་ལྟ་བུ་ཉིད་མི་ཤེས་པ་རྣམས་ལ། འདི་ལྟའི་མཁའ་ལ་གང་ཞིག་དུས་སུ་འགོག ། གཉུག་མའི་ཡིད་ཀྱི་སྐྱོན་གྱིས་བྱིས་པ་བསླུས། །
ཞེས་གསུངས་ཏེ། དེ་ལྟ་བུའི་ཉོན་མོངས་པ་དུས་སུ་འགོག་པ་ནི་མི་སྐྱེ་བའི་དུས་ཏེ། ཐམས་ཅད་ཀྱི་འཇིག་པའི་དུས་ཞེས་དགོངས་སོ། ། དེའི་ཚེ་ངེས་པར་སྲིད་པ་ལ་མངོན་པར་ཞེན་པའི་སྐྱོན་གྱིས་བྱིས་པ་དང་མུ་སྟེགས་པ་རྣམས་བསླུས་ཏེ། མ་རིག་པའོ། ། དེ་ཉིད་ཀྱི་ཕྱིར། ང་རྒྱལ་སྐྱོན་གྱིས་དེ་ཉིད་མཚོན་མི་ནུས། ། ཞེས་གསུངས་ཏེ། ལོག་པའི་ཤེས་པའི་ང་རྒྱལ་གྱིས་དེ་ཉིད་མཚོན་པར་མི་ནུས་སོ། ། ཐེག་པ་མ་ལུས་སུན་འབྱིན་ཞིང༌། །
ཞེས་གསུངས་ཏེ། དེ་སྐྱོན་དང་ལྡན་པས་མ་ལུས་པའི་ཐེག་པ་དང་ལམ་སུན་འབྱིན་ཏེ། མ་རུངས་པའི་སྐྱེས་བུ་བཞིན་ནོ། ། འཇིག་རྟེན་མ་ལུས་རང་རང་ཐེག་པས་རྨོངས། ། ཞེས་གསུངས་ཏེ། འཇིག་རྟེན་པ་ཀུན་རང་རང་གི་ཐེག་པ་སྟེ། མུ་སྟེགས་པ་ཀུན་རང་རང་གི་ཐེག་པས་རྨོངས་པའོ། ། གཉུག་མའི་རང་བཞིན་གང་ཡིན་པ། ། དེ་ནི་སུས་ཀྱང་རྟོགས་པ་མེད། ། ཅེས་གཞུང་བྱེད་པའི་མཁན་པོ་ཧ་ལས་པའོ། །
ཡང༌། སེམས་ཀྱི་རྩ་བ་མི་མཚོན་ཏེ། ། ལྷན་ཅིག་སྐྱེས་པ་དེ་ཉིད་གསུམ། ། གང་དང་གང་སྐྱེས་གང་དུ་ནུབ། ། གང་དུ་གསལ་པོར་གནས་པའོ། ། ཞེས་གསུངས་ཏེ། འདིས་གདམས་ངག་གསལ་པོར་བསྟན་ཏེ། སེམས་ཀྱིས་ནི་གདམས་ངག་སེམས་པ་སྟེ་གཅིག་དང༌། དེ་བཞིན་དུ་རྩ་བ་མི་མཚོན་པ་ནི་བླ་མའི་གསུང་གིས་བསྟན་པའི་དོན་མ་མཚོན་པ་དང་གཉིས། ལྷན་ཅིག་སྐྱེས་པའི་རང་བཞིན་གྱི་ངོ་བོ་ཉིད་མཚོན་བྱེད་ཀྱིས་མ་མཚོན་པ་དང༌།
དེ་ཉིད་རྣམ་པ་གསུམ་གྱིས་དེ་ལྟར་མཚོན་བྱ་དང༌། མཚོན་བྱེད་དང༌། མཚོན་པ་པོ་གསུམ་རྫུན་ཞིང་ལོག་པ་སྟེ། དེ་ལྟར་ཡིན་ན་ལྷན་ཅིག་སྐྱེས་པ་ནི་བརྗོད་བྱ་དང་རྗོད་བྱེད་ཀྱིས་འབྲེལ་བའི་སྒོ་ནས་མི་རྙེད་དེ། བརྗོད་བྱ་རྗོད་བྱེད་འབྲེལ་བ་སྟེ། ། གསུམ་གྱིས་ལྷན་ཅིག་སྐྱེས་མི་རྙེད། ། བསྟེན་པའི་ཚིག་གི་སྦྱོང་བ་ཡིས། ། བཅོམ་ལྡན་འདས་ཀྱིས་ཅུང་ཟད་གསུངས། ། གླེགས་བམ་མཐོང་བ་ཙམ་གྱིས་ནི། ། སེམས་ཅན་རྣམས་ཀྱིས་མི་རྟོགས་སོ། །
གང་དང་གང་གིས་དངོས་མཐོང་བ། ། རང་བཞིན་འཁྲུལ་ཞིང་རྟོག་པ་སྟེ། ། དེ་དང་དེ་ཡི་དངོས་མི་མཐོང༌། ། འཁྲུལ་མེད་བླ་མ་བརྒྱུད་པས་སོ། ། ཞེས་གསུངས་སོ། ། གལ་ཏེ་བཟུང་ནས་ཀྱང་དེའི་ཚེ་ཐམས་ཅད་སེམས་ལས་བྱུང་བའི་ངོ་བོར་འགྱུར་ཏེ། དེས་ནི་གདམས་ངག་གི་བརྒྱུད་པ་རྒྱུན་འཆད་པར་འགྱུར་རོ། ། དེ་ལྟ་བུའི་གནས་ལ་རྣལ་འབྱོར་པ་དཔའ་བོ་འགའ་ཙམ་གྲོལ་བར་འགྱུར་རོ། ། དེའི་ཕྱིར་འདི་ལྟ་བུ་ལ་གནས་པར་བྱའོ། ། དེ་ལ་ཆོས་ཐམས་ཅད་ལ་འཇུག་པར་བྱེད་པའི་དོན་དམ་པ་ཞེས་བྱའོ། །
དེ་ཉིད་བདེ་བ་ཆེན་པོ་གཅིག་ཏུ་རྒྱལ་གྱུར་ཅིག ། འགྲོ་བ་རྣམས་ལ་རྟག་འཆར་རྒྱུ་རྐྱེན་བྲལ་འགྱུར་པ། ། གང་ཞིག་གིས་ནི་དེ་ཉིད་བརྗོད་པའི་དུས་དག་ན། ། ཐམས་ཅད་མཁྱེན་པ་དག་ཀྱང་ཚིག་གིས་ཕོངས། ། ཞེས་གསུངས་སོ། ། རྩ་བ་བྲལ་བའི་དེ་ཉིད་གང་སེམས་པ། ། བླ་མའི་གདམས་ངག་གིས་ནི་དེ་རྣམས་ཡོད། ། ཅེས་གསུངས་ཏེ། གང་ཁ་ཅིག་རྩ་བ་དང་བྲལ་བའི་དེ་ཉིད་སེམས་པ་ནི་བླ་མའི་མན་ངག་སྟེ། དེ་ཉིད་ཀྱིས་སྐྱེས་བུས་ནོར་བུ་རིན་པོ་ཆེ་རྟོགས་པའོ། །
མདའ་བསྣུན་ན་རེ་རྨོངས་པ་ལེགས་པར་ཤེས་པར་གྱིས། ། སེམས་ཀྱི་རང་བཞིན་འཁོར་བ་འཇོམས་པ་དེ་ཡིན་ནོ། ། ཞེས་གསུངས་ཏེ། འདི་ནི་གཞུང་མཁན་པོས་གསལ་པོར་བསྟན་ཏེ། གང་ཁ་ཅིག་སེམས་ཀྱི་ངོ་བོ་ཉིད་བསྒོམ་པ་དེ་ཉིད་འཁོར་བ་འཇིག་པའི་རྒྱུར་གྱུར་པའོ། ། བླ་མ་དམ་པའི་གདམས་ངག་གིས་དེ་ཉིད་ངེས་པ་བརྟན་པོས་མཚོན་པ་དེས་སེམས་ཀྱི་འཁོར་བ་དེ་འཇིག་པར་འགྱུར་རོ་ཞེས་དགོངས་པའོ། ། དེའི་ཕྱིར། གཉུག་མའི་རང་བཞིན་ངག་གིས་བརྗོད་དུ་མེད། ། ཅེས་གསུངས་ཏེ། རང་བཞིན་ནམ།
གཉུག་མ་ནི་རང་བྱུང་གི་ཤེས་པའི་ངོ་བོ་ཉིད་དོ། ། གཞན་གྱིས་བརྗོད་བྱ་མ་ཡིན་པ་ནི་མུ་སྟེགས་ལ་སོགས་པ་རྣམས་ཀྱིས་སོ། ། འོ་ན་དེ་གང་གི་བསྟན་ཞེ་ན། བླ་མའི་གདམས་ངག་གིས་ནི་མཐོང་བར་འགྱུར། ། ཞེས་གསུངས་ཏེ། ས་ར་ཧ་བདག་ཉིད་བླ་མ་སངས་རྒྱས་ལ་བསྟེན་པའི་བླ་མའི་གདམས་ངག་གིས་རྟོགས་པ་ཡིན་གྱི། གཞན་གྱིས་ནི་མ་ཡིན་ནོ། ། བླ་མའི་གདམས་ངག་གིས་ཉམས་སུ་མྱོང་བའོ། ། དེ་ལྟར་འདི་ལྟ་བུ་ལ་ཡོན་ཏན་ཅི་ཡོད་ཅེ་ན། འདི་ལ་སྐྱོན་ནི་རྡུལ་ཙམ་མེད། །
ཅེས་གསུངས་ཏེ། འདི་ལ་སྐྱོན་གྱི་གནས་རྡུལ་ཙམ་ཡང་མེད་དོ། ། གང་གི་ཕྱིར་ཞེ་ན། ཆོས་དང་ཆོས་མིན་མཉེས་ནས་ཟོས་པ་ཡིས། ། ཞེས་གསུངས་ཏེ། བླ་མ་དམ་པའི་གདམས་ངག་གིས་སྔོན་དུ་བསྟན་པའི་ཆོས་དང་ཆོས་མ་ཡིན་པ་དག་པར་བྱས་ནས་ཟ་ཞིང་ལོངས་སྤྱོད་པར་བྱེད་དོ། ། འདིའི་ཉེ་བར་སྤྱོད་པ་ནི། གང་ཚེ་གཉུག་མའི་ཡིད་ནི་ཐམས་ཅད་སྦྱངས། ། ཞེས་གསུངས་ཏེ། དེ་ལྟར་ཆོས་ཐམས་ཅད་ཡིད་ལ་བྱེད་པ་མེད་པ་སྟེ།
ངོ་བོ་ཉིད་ཀྱིས་མ་སྐྱེས་པས་གཞན་རྒྱུ་ལ་སོགས་པ་ལ་ལྟོས་པ་མེད་པའོ། ། གང་གི་ཚེ་ཡིད་ལ་འཁྲུལ་པ་ཡོད་པ་སྤངས་པ་དེའི་ཚེ་ཆོས་ཐམས་ཅད་དག་པར་འགྱུར་བ་ཡིན་ཏེ། དེའི་རང་བཞིན་ཡིན་པའི་ཕྱིར་རོ། ། དེའི་ཚེ་བླ་མའི་ཡོན་ཏན་སྙིང་ལ་འཇུག ། ཅེས་པ་ནི་བླ་མས་བྱིན་པའི་མན་ངག་གི་ཡོན་ཏན་རང་གི་སྙིང་ལ་ཞུགས་ཤིང་རྟོགས་ན་དེ་ལ་དག་པར་བྱེད་པ་དང༌། ཟ་བའི་དུས་སུ་ལུས་ལ་སོགས་པ་གཏོང་བར་བྱེད་པས་ཡིད་ཆེས་པའོ། ། བླ་མའི་གདམས་ངག་རྟོགས་ནས་ཀྱང་གཞན་ལ་མི་སྟེར་ན་དེས་གདམས་ངག་མ་རྟོགས་ཞེས་བྱ་སྟེ། ཤིན་ཏུ་འཛིན་ཆགས་དང་ལྡན་པའི་ཕྱིར་རོ། ། འདི་ལྟར་ཡིད་མེད་ཐུབ་པ་མདའ་བསྣུན་དག་གིས་རྟོགས། ། ཞེས་གསུངས་ཏེ།
འདི་ལྟ་བུའི་ཡིད་མེད་པས་མཚོན་པའམ། ཡང་ན་དེ་ལྟར་ཡིད་མེད་པ་ནི་ཐུབ་པ་སྟེ། བཅོམ་ལྡན་འདས་སོ། ། དེ་ནི་སློབ་དཔོན་མཚོ་སྐྱེས་རྡོ་རྗེའི་ཞབས་ཡིན་ཏེ། དེས་དོན་དམ་པའི་ངོ་བོ་ཉིད་དེ་ཆོས་ཀྱི་དབྱིངས་ཀྱི་མཚན་ཉིད་དུ་གསུངས་པའོ། ། ཡིད་མེད་ནི་རི་བོང་གི་རྭ་ལྟ་བུར་ཅིའང་མེད་པ་ནི་མ་ཡིན་ནོ། ། དེ་ལྟར་དེའི་གནས་སྐབས་སུ་ཡེ་ཤེས་ནི་ཁོ་བོ་ལྟ་བུས་སྟོང་པར་བརྗོད་པ། ཡང་ན་འཇིག་རྟེན་གྲགས་པ་ཡི། ། མེད་པ་ལྟར་རྗེས་འབྲངས་པ་མིན། ། དོན་ནི་མེད་པའི་ངོ་བོ་ཉིད། །
ཐ་སྙད་ཙམ་དུ་ཡོད་པ་ཉིད། ། རང་བཞིན་མེད་པའི་ཆོས་རྣམས་ལ། ། ཡོད་ཉིད་མེད་ཉིད་ག་ལ་ཡོད། ། ཁྱོད་ཉིད་དྲན་པར་མི་བྱ་བར། ། བཀག་པ་ཉིད་དེ་དྲན་པར་བྱེད། ། ཇི་ལྟར་དེ་བཞིན་མེད་སྒྲ་ལས། ། ཞི་བ་དག་ནི་སྒྲུབ་པར་བྱེད། ། ཅེས་གསུངས་པ་ཡིན་ནོ། ། གལ་ཏེ་སྒྲིབ་པ་དང་བཅས་པའི་ཡིད་འགགས་པས་ཁྱད་པར་ཅན་གྱི་ཡིད་སངས་རྒྱས་སུ་ཇི་ལྟར་འགྲུབ་ཅེ་ན། སྔགས་དང་རྒྱུད་རྣམས་གཅིག་ཀྱང་ངས་མ་མཐོང༌། །
ཞེས་གསུངས་ཏེ། རྒྱུད་ནི་རྣམ་པ་མང་པོའོ། ། དེ་ལས་གསུངས་པའི་སྔགས་ཏེ། དེ་རྣམས་ཀྱི་གྲུབ་པའི་མཐའ་རང་དང་གཞན་གྱིས་བརྟགས་པའི་ལྟ་བ་དང༌། སྒོམ་པ་དང༌། བསྒོམ་བྱ་དང༌། སྒོམ་པ་པོ་ལ་སོགས་པའི་མཚན་ཉིད་བདག་གིས་གཅིག་ཀྱང་མ་མཐོང་ངོ༌། ། དེ་ཅིའི་ཕྱིར་ཞེ་ན། དེ་ནི་འཇིག་རྟེན་པ་འདུལ་བའི་ཕྱིར་གསུངས་ཏེ། ཁྱད་པར་ཅན་གྱི་འབྲས་བུ་ནི་མ་མཐོང་ངོ༌། །
རྣལ་འབྱོར་གོམས་པས་ཅི་ཞིག་བྱ། ། གདོད་ནས་དག་པའི་ངོ་བོ་ཉིད། ། རང་བཞིན་གྱིས་ནི་གྲུབ་པ་སྟེ། ། རྟོག་ལས་དེ་བཞིན་ཉིད་མི་སྐྱེ། ། དངོས་མེད་མཚན་ཉིད་བྱང་ཆུབ་སྟེ། ། ཆོས་རྣམས་མ་ལུས་དེ་དངོས་ཉིད། ། དེ་ཕྱིར་སྤྱོད་པས་བསྐུལ་བ་ནི། ། རང་གི་ཕུང་པོ་གཟིངས་བཞིན་ནོ། ། དེའི་ཕྱིར། འགྲོ་ཀུན་ལས་ཀྱིས་སོ་སོར་བཅིངས་གྱུར་ཏེ། །
ལས་ལས་གྲོལ་ན་ཡིད་ཀྱི་ཐར་པ་ཡིན། ། ཞེས་གསུངས་ཏེ། ལས་གང་གིས་སྐྱེ་བོ་རྣམས་འཆིང་བ་དེ་ཉིད་བཏང་ན་ཡིད་ཀྱི་ཐར་པ་ཡིན་ནོ། ། ཐར་པ་ནི་བདག་དང་བདག་གིར་འཛིན་པའི་རྣམ་པར་རྟོག་པ་དང་བྲལ་བའོ། ། ལོག་པར་བསྒོམས་པའི་ཡིད་ཀྱིས་མཚན་མར་འཛིན་པ་ཉིད་འཆིང་བ་ཡིན་ནོ། ། དེ་ལྟར་ཆགས་པ་དེ་ཡོངས་སུ་ཤེས་པ་ནི་ཡིད་ཀྱི་ཐར་པ་ཡིན་ནོ་ཞེས་དགོངས་པའོ། ། ཡིད་ཀྱི་ཐར་པ་གཞན་དུ་མི་རྙེད་དེ། ། དེ་ནི་མཆོག་གི་མྱ་ངན་འདས་པ་ཡིན། ། ཞེས་གསུངས་ཏེ། དེ་ལྟར་གང་དུ་ཡིད་ཀྱི་ཐར་པ་ནི་ཡིད་དང་ཐར་པ་དེ་ཕན་ཚུན་དུ་མ་སྤངས་པ་ནི་ངེས་པར་མཆོག་གི་མྱ་ངན་ལས་འདས་པའི་མཚན་ཉིད་དོ། །
སེམས་ཉིད་གཅིག་པུ་ཀུན་གྱི་ས་བོན་ཏེ། ། གང་ལས་སྲིད་དང་མྱ་ངན་འདས་འཕྲོ་བ། ། ཞེས་གསུངས་ཏེ། དེ་ལྟར་གོང་དུ་བསྟན་པའི་མྱ་ངན་ལས་འདས་པའི་མཚན་ཉིད་མ་ཐོབ་ན་དེའི་ཚེ་ཇི་ལྟར་བསམ་ཞེ་ན། སེམས་ལམ་མ་ལུས་པའི་མ་རིག་པའི་ས་བོན་ལས་བྱུང་བ་འཁོར་བ་དང་མྱ་ངན་ལས་འདས་པའི་མཚན་ཉིད་དག་པར་མི་ནུས་པར་སྣང་ཞིང་འཕྲོ་བའོ། ། དེ་དག་ཀྱང་སྲིད་པའི་ངོ་བོ་ཉིད་དུ་རྣམ་པར་གཞག་པར་མི་ནུས་སོ། ། དེའི་ཕྱིར། འདོད་པའི་འབྲས་བུ་སྟེར་བར་བྱེད་པ་ཡི། ། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། ། ཞེས་གསུངས་ཏེ།
མཆོག་གི་མྱ་ངན་ལས་འདས་པའི་ཁྱད་པར་ནི་ཡིད་བཞིན་གྱི་ནོར་བུ་ལྟ་བུའོ། ། དེ་ལ་ཕྱག་འཚལ་ལོ། ། དེ་ཅིའི་ཕྱིར་ཞེ་ན། འདོད་པའི་འབྲས་བུ་སྟེར་བར་བྱེད་པའི་ཕྱིར་རོ། ། འདོད་པ་ནི་སྙིང་རྗེ་ཆེན་པོས་འགྲོ་བའི་དོན་བྱེད་པའི་བདག་ཉིད་དེ། དེ་ནི་ལྷུན་གྱིས་གྲུབ་པའི་འབྲས་བུ་གང་གིས་སྟེར་བའོ། ། དེ་ཉིད་ནི་བླ་མ་ཡིད་བཞིན་གྱི་ནོར་བུ་ལྟ་བུའོ། ། དེ་ལྟར་ཡང༌། སེམས་བཅིང་ན་ནི་བཅིངས་པ་ཡིན། ། གྲོལ་བས་གྲོལ་བར་ཐེ་ཚོམ་མེད། །
ཅེས་གསུངས་ཏེ། སེམས་བཅིང་བ་ནི་རྣམ་པར་རྟོག་པ་ལ་སོགས་པས་བཅིངས་པའོ། ། དེ་ལྟར་ཡང༌། དེ་དག་ཤེས་པས་གྲོལ་བ་འཐོབ་པར་འགྱུར་ཏེ། གྲོལ་བ་ནི་གཉིས་སུ་མེད་པའི་ཡེ་ཤེས་ཏེ། དེས་གྲོལ་བ་ལ་ནི་ཐེ་ཚོམ་མེད་དེ། དེ་ལྟར་མ་ཤེས་ན་བྱིས་པའི་སྐྱེ་བོ་རྣམས་འཁོར་བར་འཁྱམས་པར་འགྱུར་རོ། ། དེའི་དབང་དུ་བྱས་ནས། བླུན་པོ་གང་གིས་འཆིང་འགྱུར་བ། ། མཁས་རྣམས་དེ་ཡིས་གྲོལ་བར་འགྱུར། །
ཞེས་གསུངས་ཏེ། གང་གིས་འདོད་པའི་ཡོན་ཏན་ལྔ་ལ་ལོངས་སྤྱོད་པས་རྨོངས་པའི་འཇིག་རྟེན་པ་རྣམས་འཆིང་བར་འགྱུར་བ་དེ་ཉིད་ཀྱིས། བླ་མའི་གདམས་ངག་རྟོགས་པ་ཡོད་པའི་མཁས་པ་རྣམས་མྱུར་དུ་འཁོར་བ་ལས་གྲོལ་བར་འགྱུར་རོ། ། དེ་ལྟར་ཡང༌། བཅིངས་པ་རྣམས་ནི་ཕྱོགས་བཅུར་རྒྱུག ། བཏང་ན་མི་གཡོ་བརྟན་པར་གནས། ། ཞེས་གསུངས་ཏེ། ཇི་ལྟར་སྐྱེ་འགྲོ་བདག་དང་བདག་གིར་འཛིན་པའི་རྟོག་པས་བཅིངས་པ་འགྲོ་བ་དྲུག་གི་འཁོར་བར་འཁོར་ཞིང་འཁྱམས་ཏེ། སྐྱེ་འགྲོ་དེ་ཉིད་ཡང་དག་པའི་ལམ་གྱིས་གྲོལ་བ་ན་དེའི་ཚེ་སྣ་ཚོགས་སུ་སྣང་བ་ལྷག་པར་མོས་པ་ལས་མི་གཡོ་བའི་གནས་ལ་གནས་པ་ནི་ཆོས་ཀྱི་སྐུའི་བདག་ཉིད་ཡིན་ནོ་ཞེས་དགོངས་པའོ། ། གྲོགས་དག་འདི་ནི་རྔ་མོ་བཞིན། །
གོ་ལྡོག་པར་ནི་བདག་གིས་འདོད། ། ཅེས་གསུངས་ཏེ། འདིར་བསྡུས་པའི་དོན་ནི་ཇི་ལྟར་རྔ་མོ་ལ་ཁལ་ཆེན་པོ་བཀའ་ན་ནུས་ཚད་ཀྱིས་རྒྱུག་སྟེ་སུས་ཀྱང་གཟུང་བར་མི་ནུས་པ་དེ་ཉིད། ཁལ་ཕོག་པའི་དུས་ནས་གཞི་ལ་བརྟེན་པ་དེ་བཞིན་དུ། དེ་ལྟ་བུའི་རྔ་མོ་དང་འདྲ་བའི་སེམས་རང་གི་རྣམ་པ་ཅན་དུ་སྣང་བའོ། ། འདིའི་དགོས་པ་ནི། རླུང་སྤངས་རང་ཉིད་མ་སེམས་ཤིང༌། ། ཤིང་གི་རྣལ་འབྱོར་དག་གིས་ཀྱང༌། ། སྣ་ཡི་རྩེ་མོར་མ་གཏུགས་ཤིག ། ཅེས་གསུངས་ཏེ།
རླུང་ནི་སྣ་བུག་ནས་འབྱུང་བ་དང་འཇུག་པའི་མཚན་ཉིད་ཀྱིས། རླུང་དེ་སྤངས་པ་ནི་རང་ཉིད་མེད་ཅིང་ཤི་བའོ་ཞེས་བྱའོ། ། དེ་ཅིའི་ཕྱིར་ཞེ་ན། ཇི་སྲིད་དུ་རླུང་གནས་པ་དེ་སྲིད་དུ་ལུས་ལ་གནས་ལ། རླུང་མེད་ན་ལུས་ལ་གང་དུ་གནས་ཏེ། མི་གནས་སོ། ། དེ་ལྟར་བླ་མའི་མན་ངག་གིས་རླུང་དང་ལུས་ཀྱི་བདག་ཉིད་དུ་བྱས་ནས་དེ་ལ་ལུས་དམིགས་ཏེ། གཞན་དུ་ནི་ལུས་མི་དམིགས་སོ། ། ཤིང་གི་རྣལ་འབྱོར་ནི་རྣམ་པར་རྟོག་པའི་བདག་ཉིད་ཀྱི་རྣལ་འབྱོར་ལ་ཆགས་པར་མ་བྱེད་ཅེས་པའོ། ངེས་པར་ཇི་ལྟར་བྱ་ཞེ་ན།
ཨེ་མ་ཧོཿ རྨོངས་རྣམས་ལྷན་ཅིག་སྐྱེས་པ་མཆོག་ཏུ་སོན། ། སྲིད་པའི་བག་ཆགས་འཆིང་བ་ཡོངས་སུ་སྤངས། ། ཞེས་གསུངས་ཏེ། ཀྱེ་རྨོངས་པའི་སྐྱེ་བོ་བསམ་པ་ཆུང་ངུ་ཐོང་ལ། བསམ་པ་རྒྱ་ཆེན་པོ་གྱིས་ཤིག ། དེ་གང་ཡིན་ཞེ་ན། ལྷན་ཅིག་སྐྱེས་པ་ཚོལ་ཞིག ། དེ་ལ་ཞུགས་ལ་དོན་ཆེན་པོ་ལ་ལྷག་པར་མོས་པར་གྱིས་ཤིག་པའོ། ། སྲིད་པའི་བག་ཆགས་ནི་བར་མ་དོའི་སྐྱེ་བའོ། །
དེས་ན། སྲིད་པར་འགྲོ་འོང་སྲིད་པའི་འཆིང་བ་སྟེ། ། མགལ་མེའི་འཁོར་ལོ་བཞིན་དུ་འགྱུར་བའི་ཕྱིར། ། དེ་ལ་ཆགས་པར་མ་བྱེད་ཅིག་སྤངས་པ། ། ཞེས་བྱ་བའི་དོན་ནོ། ། འདི་ན་ཡིད་དང་རླུང་ནི་གཡོ་ཕྱིར་ཕྱར། ། ཤིན་ཏུ་མི་སྲུན་པ་ཡི་རྟ་འདྲ་ཐོང༌། ། ལྷན་ཅིག་སྐྱེས་པའི་རང་བཞིན་རྟོགས་གྱུར་ན། ། དེ་ཡིས་ཡིད་ནི་བརྟན་པར་འགྱུར་བ་ཡིན། ། ཞེས་གསུངས་ཏེ།
དེ་ལྟ་བུའི་ཡིད་དང་རླུང་ནི་ཤིན་ཏུའང་དུལ་མི་ཐུབ་ཅིང་གཡོ་བའི་རྟ་ལྟ་བུ་སྟེ། དེ་བཏང་ངོ༌། ། འདི་གཟུང་བར་བྱ་སྟེ། གང་ཞེ་ན། ལྷན་ཅིག་སྐྱེས་པའི་རང་བཞིན་གྱི་གནས་བླ་མ་དམ་པའི་གདམས་ངག་ལ་བརྟེན་ནས་མི་གཡོ་བའི་ཕྱིར་བརྟན་པར་འགྱུར་ཏེ། རང་གི་བསོད་ནམས་དབང་གིས་རྟོགས། ། ཞེས་བྱ་བ་ལ་སོགས་པ་གསུངས་པའི་ཕྱིར་རོ། ། འདིའི་ཁྱད་པར་ནི། གང་ཚེ་ཡིད་ནི་ཉེ་བར་འགགས་གྱུར་ན། ། དེ་ཚེ་ལུས་ཀྱི་འཆིང་བ་རྣམ་པར་ཅན། །
གང་ལ་ལྷན་ཅིག་སྐྱེས་པ་རོ་མཉམ་པ། ། དེ་ལ་རྨོངས་རིགས་དང་ནི་བྲམ་ཟེ་མེད། ། ཅེས་གསུངས་ཏེ། རྣམ་པར་རྟོག་པའི་ཡིད་གང་གི་ཚེ་འགགས་པ་དེའི་ཚེ་བཅིངས་པ་ཐམས་ཅད་སྤོང་བར་བྱེད་དོ། ། བདག་ཉིད་འབའ་ཞིག་འཆིང་བ་མེད་པ་ནི་མ་ཡིན་གྱི། དེའི་ཚེ་ཁྱད་པར་དུ་ལྷན་ཅིག་སྐྱེས་པའི་རོ་མཉམ་པས་སྐྱེ་འགྲོ་ཐམས་ཅད་ལ་འཇུག་པར་བྱེད་དོ། ། དེའི་ཚེ་རྨོངས་རིགས་དང་བྲམ་ཟེའི་རིགས་ལའང་ཁྱད་པར་མེད་དོ། ། དེས་དོན་འདི་ཀུན་འགྲུབ་སྟེ། འཇིག་རྟེན་པ་ཐམས་ཅད་ལྷན་ཅིག་སྐྱེས་པའི་ངོ་བོ་ཉིད་དུ་རིགས་གཅིག་གོ་ཞེས་དགོངས་པའོ། ། དེའི་ཕན་ཡོན་བསྟན་པ་ནི།
ལྷན་ཅིག་སྐྱེས་པ་ལས་མ་གཏོགས་པའི་གྲུབ་མཐའ་གཞན་མེད་པར་བསྟན་པའི་ཕྱིར། འདི་ན་གངྒཱ་ཡ་མུ་ན་ཡིན་ཏེ། ། འདི་ནི་གངྒཱ་རྒྱ་མཚོ་འཕྲད་པ་འདི། ། པྲ་ཡ་གྷ་དང་ཝཱ་ར་ཎཱ་སཱིའོ། ། འདི་ནི་ཟླ་བ་ཉི་མ་གསལ་བྱེད་ཡིན། ། ཞེས་གསུངས་ཏེ། ཇི་ལྟར་ལྷའི་ཆུ་བོ་འདི་རྣམས་ནི་རང་བཞིན་གྱི་ལྷན་ཅིག་སྐྱེས་པ་རྒྱུན་མི་འཆད་པ་ལ་རོ་གཅིག་པའོ། ། དེ་ཉིད་ལ་གངྒཱ་དང་ཡ་མུ་ན་ལ་སོགས་པའི་མིང་བཏགས་པ་ཡིན་གྱི། ཁྲུས་བྱེད་པའི་རྟེན་གྱི་ཆུ་བོ་ནི་མ་ཡིན་ནོ། ། འོན་ཀྱང་ཡ་མུ་ན་ནི་ཐེག་པ་ཆེན་པོ་ཐམས་ཅད་དེ་ལ་བརྟེན་པའི་ཕྱིར་རོ། །
གངྒཱ་ནི་དེ་ཉིད་དུ་གཏོགས་ཤིང་འགྲོ་བའི་ངང་ཚུལ་ཅན་ཡིན་ནོ། ། གངྒཱ་དང་རྒྱ་མཚོ་འཕྲད་པ་ནི་སྟོང་པ་དང་སྙིང་རྗེ་རོ་གཅིག་པ་ལ་འགྲོ་བ་མ་ལུས་པ་འཇུག་པའོ། ། རྒྱ་མཚོ་ནི་ཏིང་ངེ་འཛིན་གྱི་གདམས་ངག་ཐམས་ཅད་ཀྱི་རྒྱ་མཚོ་ཡིན་པའི་ཕྱིར་རོ། ། པྲ་ཡ་གྷ་ནི་གཉིས་སུ་མེད་པའི་ཕྱིར་རོ། ། ཝཱ་ར་ཎཱ་སཱིའང་གཉིས་སུ་མེད་པ་སྟེ། དེ་གཉིས་འགོག་པའི་ཕྱིར་རོ། ། ཟླ་བ་དང་ཉི་མ་གཟའ་རཱ་ཧུ་ལས་གཟུང་བའི་དུས་སུ་གདམས་ངག་གི་དུས་ཀྱི་མེ་རཱ་ཧུ་ལའི་ངོ་བོ་ཉིད་ཀྱིས་ཐམས་ཅད་ཟའོ་ཞེས་པའོ། ། ཁྲུས་སྟེགས་ལ་སོགས་པ་འབའ་ཞིག་ལྷན་ཅིག་སྐྱེས་པ་ཡིན་པར་མ་ཟད་ཀྱི། གནས་དང་ཉེ་བའི་གནས་ལ་སོགས་པའང་ལྷན་ཅིག་སྐྱེས་པའི་ངོ་བོར་བསྟན་པའི་ཕྱིར། ཞིང་ཀུན་གནས་དང་ཉེ་བའི་གནས་ལ་སོགས། །
ཞེས་གསུངས་ཏེ། ཞིང་དང་ཉེ་བའི་ཞིང་ལ་སོགས་པ་གནས་ཉི་ཤུ་རྩ་བཞི་ནི་ལྷན་ཅིག་སྐྱེས་པའི་ངོ་བོ་ཉིད་ཡིན་པས་ཕྱི་རོལ་དུ་འཁྱམས་པ་ལ་སོགས་པ་མི་བྱའོ། ། ངས་ནི་འཁྱམས་ཏེ་བལྟས་པས་རྟོགས་པར་གང་སྨྲ་བ། ། ཞེས་གསུངས་ཏེ། བདག་གིས་ཕྱིན་ཏེ་བལྟས་ཤིང་རྟོགས་པ་ནི་རྣལ་འབྱོར་མའི་གདམས་ངག་གིས་རྣམ་པར་གཞག་པ་སྟེ། ཕྱི་དང་ནང་གིས་བསྡུས་པའི་སྣ་ཚོགས་བདེ་བ་ཆེན་པོའི་བདག་ཉིད་ཡིན་ནོ་ཞེས་དགོངས་པའི་དོན་ནོ། ། འདིས་ནི་འདི་ལྟར་བསྟན་ཏེ། རང་གི་ལུས་ནི་བདེ་བ་ཆེན་པོའི་ངོ་བོ་དེའི་ཁམས་གནས་ལ་སོགས་པའི་རང་བཞིན་ཡིན་པའི་ཕྱིར་ཕྱི་རོལ་དུ་འཇུག་པར་མི་བྱའོ། དེའི་ཕྱིར། ལུས་དང་འདྲ་བའི་འབབ་སྟེགས་གནས། །
བདེ་བ་པདྨའི་བྱེ་བྲག་རེ་རེའི་རྣམ་གྲངས་ཀྱི་སྒོ་ནས་པདྨ་ཐ་དད་པ་ཡིན་ནོ། ། ཞེས་སེམས་གདུང་བར་མ་བྱེད་ཅིག ། འདི་ལྟ་བུ་མི་ཤེས་པའི་ངག་ཚིག་སྣ་ཚོགས་ཀྱིས་བསྟན་བཅོས་ལས་ཉེ་བར་བསྟན་པ་བདེ་བ་ལས་ཕྱི་རོལ་དུ་གྱུར་པས་བསྟེན་པར་མི་བྱའོ། ། དེ་ལྟར་ཡང༌། སྔགས་ཀྱི་བསྟན་བཅོས་དགོས་མེད་དེ། ། ཟད་ཕྱིར་དྲིས་ན་རིགས་མེད་བཞིན། ། ཚངས་པ་ཁྱབ་འཇུག་འཇིག་རྟེན་གསུམ། ། མ་ལུས་གང་དུ་སོང་ཞིང་ཞི། ། ཞེས་གསུངས་ཏེ། ལྷན་ཅིག་སྐྱེས་པ་ལས་ཕྱི་རོལ་དུ་གྱུར་པའི་སྔགས་ཀྱི་བསྟན་བཅོས་ལ་དགོས་པ་མེད་དེ།
ལྷན་ཅིག་སྐྱེས་པ་མེད་ན་སྔགས་ཀྱི་བསྟན་བཅོས་ཐམས་ཅད་ཟད་ཅིང་ཉམས་པར་འགྱུར་རོ། ། ཡིད་མ་ཆེས་ནས་དྲིས་པ་དང༌། རིགས་མེད་པའི་བུས་ཕའི་ནོར་མི་དབང་བ་བཞིན་ནོ། ། ཇི་ལྟར་རིག་བརྒྱུད་སྲུང་བའི་བུ་མ་ཡིན་པའི་ཕ་ཤི་ན་ནོར་ཐམས་ཅད་རྒྱལ་པོ་ལ་སོགས་པས་ཁྱེར་བ་བཞིན་ནོ། ། དེ་ལྟར་དེ་ཁོ་ན་ཉིད་ལ་དམན་ན་བསྟན་བཅོས་མ་ལུས་པའི་ཆོས་རྣམས་མ་རིག་པས་བཟུང་བས་ཟད་ཅིང་ཉམས་པར་འགྱུར་རོ། ། བསྡུས་པའི་དོན་ནི། ལྷན་ཅིག་སྐྱེས་པ་ནམ་མཁའ་ལྟ་བུར་བྱས་ཏེ། སྤངས་ན་རྣམ་པར་རྟོག་པའི་རྣམ་པར་ཤེས་པ་ལ་བརྟེན་ཏེ། དེ་བཞིན་གཤེགས་པའམ། གཞན་གྱི་མིང་ཙམ་ཡང་མི་འཐོབ་པའི་ཕྱིར་ཏེ།
བསྟན་བཅོས་དེ་དག་ཐམས་ཅད་ཟད་པར་འགྱུར་རོ། ། དེ་ལྟར་ཡང༌། བདེ་བར་གཤེགས་པ་རིགས་ལྔ་ལ་སོགས་པ་ཐམས་ཅད་ལྷན་ཅིག་སྐྱེས་པའི་ངོ་བོར་ཞི་བར་འགྱུར་ཞིང༌། གཞན་ཡང་དེ་ལ་ཚངས་པ་དང༌། ཁྱབ་འཇུག་དང༌། བདེ་བྱེད་དང༌། འཇིག་རྟེན་མ་ལུས་པ་ཐམས་ཅད་ཀྱང་ཞི་བར་འགྱུར་རོ། ། དེ་མེད་ན་ཐམས་ཅད་ལ་དེ་ཉིད་རིག་པ་མེད་ཅིང་བྱས་པ་ཐམས་ཅད་འབྲས་བུ་མེད་ཅེས་པའོ། ། ཐུབ་པ་ཆེན་པོས་ཆོས་ཕུང་པོ། ། བརྒྱད་ཁྲི་བཞི་སྟོང་གྲངས་སྙེད་ཀྱི། །
གང་གིས་དེ་ཉིད་མི་ཤེས་པ། ། དེ་དག་ཐམས་ཅད་དོན་མེད་ཡིན། ། ཞེས་གསུངས་པ་འང༌། འདི་ཉིད་ཀྱི་ཕྱིར། ཀྱེ་ཧོཿདངུལ་ཆུའི་བཅུད་ལེན་མི་ཤེས་པས། ། ས་བཅིངས་དབྱེར་མི་ཕྱེད་པ་ཡོངས་སུ་སྤངས། ། འཆད་པ་དང་ནི་འདོན་པ་ཡིས། ། འགྲོ་བས་དེ་ནི་མི་ཤེས་སོ། ། ཞེས་གསུངས་ཏེ། སྐྱེས་བུས་དངུལ་ཆུའི་བཅུད་ལེན་སྒྲུབ་པའི་དུས་སུ་དེ་དག་པར་བྱེད་པའི་ཐབས་གསལ་པོར་མི་ཤེས་པས་ཇི་ལྟར་ཉམས་པ་དེ་བཞིན་དུ།
འདོད་ཆགས་ལ་སོགས་པ་དག་པར་མི་ཤེས་ན་རང་ཉམས་པར་འགྲོ་སྟེ། ཁྱེད་ཀྱིས་འདི་ལྟ་བུ་མ་བྱེད་ཅིག་ཅེས་པའོ། ། འདོད་ཆགས་ཀྱི་དབང་གིས་མངོན་པར་འདོད་པའི་ཡུལ་ལྔ་ལ་དེ་ཉིད་དང་བྲལ་བས་རོལ་པ་གང་ཡིན་པ་དེ་ནི་ཤིན་ཏུའང་མ་རིག་པས་གཟུང་བ་ཁོ་ནའོ། ། ཁྱེད་འབའ་ཞིག་ནི་མ་ཡིན་ཏེ། སྐྱེས་བུ་གཞན་དག་འཆད་པར་བྱེད་པར་གང་འདོད་པ་དེ་དག་ནི་འབྲས་བུ་མེད་དོ། ། དེ་ཅིའི་ཕྱིར་ཞེ་ན། སྐྱེ་འགྲོ་འཁོར་བ་དེ་ཉིད་ཀྱིས་ཡང་དག་པར་མི་ཤེས་པའི་ཕྱིར་རོ། ། ཡང་དེ་ཉིད་མི་ཤེས་པའི་དབང་དུ་བྱས་ནས། སྐྱེས་བུ་དེ་ཉིད་སྣ་ཚོགས་ཀྱི། ། རོ་འདི་རྫས་སུ་བསྟན་མི་ནུས། །
བདེ་བའི་གནས་མཆོག་རང་བཞིན་སྤངས། ། འགྲོ་བ་ཉེ་བར་སྐྱེ་བ་དེར། ། ཞེས་གསུངས་ཏེ།། སྐྱེས་བུ་སློབ་མ་གང་གིས་དེ་ཉིད་རྣམ་པར་བསམས་ལ་དེའི་ཉམས་སུ་མྱོང་བ་དང་བཅས་པ་བརྗོད་པར་མི་ནུས་ཏེ། དངོས་པོ་འདི་ནི་སེར་པོའོ་ཞེས་བསྟན་པར་ནུས་པ་བཞིན་དུ་ནི་མ་ཡིན་ནོ། ། དེ་བསྟན་པ་ནི། བློ་ནི་རྣམ་པར་འགགས་ཤིང་ཡིད་ཞི་བ། ། དེ་ཡི་ཚེ་ན་མངོན་པའི་ང་རྒྱལ་ཆད། ། དེ་ནི་སྒྱུ་མའི་རང་བཞིན་མཆོག་གི་ཆ་པ་སྟེ། ། དེ་ལ་བསམ་གཏན་འཆིང་བ་དེས་ཅི་བྱ། །
ཞེས་གསུངས་ཏེ། དེ་ལྟར་བླ་མས་ལྷན་ཅིག་སྐྱེས་པ་མངོན་དུ་བྱ་བའི་ཚུལ་བསྟན་ཞིང་བྱིན་པ་དེ་མངོན་དུ་བྱས་ནས་ཇི་སྲིད་རྣམ་པར་རྟོག་པའི་བློ་འགགས་པ་ནི་མི་དྲན་པའོ། ། རྣམ་པར་རྟོག་པའི་ཡིད་ཞི་བས་ཕྱི་རོལ་ལ་སོགས་པའི་དངོས་པོར་མཚོན་ཞིང་འཛིན་པར་མི་བྱེད་དོ། ། དེ་ལྟ་བུའི་གནས་ལ་མངོན་པའི་ང་རྒྱལ་དང༌། བདག་དང་བདག་གིར་འཛིན་པའི་རྣམ་པར་རྟོག་པ་བཅད་ཅིང་ཟད་དེ། དེ་ཉིད་སྒྱུ་མའི་རང་བཞིན་མཆོག་གི་ཆ་པ་སྟེ། ཆ་ནི་བཅུ་དྲུག་པའོ། ། དེ་ལྟ་བུའི་དོན་གྱི་བྱ་བ་གང་ཅིའང་མི་བྱེད་པའོ། ། དེའི་ཕྱིར་འདིར་བསམ་གཏན་གྱི་འཆིང་བ་དེས་ཅི་བྱ་སྟེ། ཡིད་ཀྱིས་བརྟག་པ་ལ་དགོས་པ་ཅིའང་མེད་དོ་ཞེས་བྱ་བའི་དོན་ནོ། །
དེའི་ཁྱད་པར་བསྟན་པ་ནི། སྲིད་པ་ལས་སྐྱེས་མཁའ་ལ་ཟད། ། དངོས་པོ་སྤངས་ན་གང་ལས་སྐྱེ། ། ཞེས་གསུངས་ཏེ། གནས་གང་སྲིད་པ་ཟོས་པ་དེ་ཁོ་ན་ལ་དངོས་པོ་དང་དངོས་པོ་མེད་པའང་མེད་དོ། ། དེ་ལྟར་དངོས་པོ་དང་དངོས་པོ་མེད་པ་སྤངས་པས་ཀྱང་སྐྱེ་བར་ག་ལ་འགྱུར་ཏེ། སྐྱེ་བ་མེད་ཅེས་པའོ། ། དེ་ལྟར་སྨྲས་པས་ཆད་པར་ལྟ་བར་ཡང་མི་འགྱུར་ཏེ། སངས་རྒྱས་ལ་སོགས་པའི་མཚན་སྒྱུ་མ་ལྟ་བུར་དངོས་པོ་དང་དངོས་པོ་མེད་པའི་རྣམ་པར་རྟོག་པས་བཟུང་ནས་བརྗོད་པའི་ཕྱིར་རོ། ། དེ་ལྟར་ཡང༌།
དབྱེ་བ་སྤངས་ནས་གང་སྐྱེས་པ། ། དཔལ་ལྡན་བླ་མ་མགོན་པོ་ཡིས། ། བསྟན་པ་དེ་ལ་གནས་པར་བྱ། ། ཞེས་གསུངས་ཏེ། དབྱེ་བ་སྤངས་པ་ནི་གཉིས་སུ་མེད་པའི་ཡེ་ཤེས་ཏེ། གང་དབུས་སུ་ཉེ་བར་དམིགས་པའོ། ། སྤངས་ཞེས་བྱ་བ་ནི་མཆོག་དང་དགའ་བྲལ་གྱི་དབུས་སུ་དེ་ཉིད་སྤངས་ནས་ཉེ་བར་མི་དམིགས་སོ་ཞེས་དགོངས་པའོ། ། ཐམས་ཅད་གཉིས་སུ་མེད་པ་ཉིད་ཡིན་པས་དེ་ཐམས་ཅད་སྤངས་ནས་དཔལ་ལྡན་བླ་མས་གསུངས་པ་སྤྱི་བོས་བླང་བར་བྱའོ། ། དེའི་ཕྱིར་རིགས་པ་འདིས་གནས་པར་བྱ་སྟེ། མཐོང་དང་ཐོས་དང་རེག་པ་དང༌། །
ཟ་སྣོམ་འཆགས་དང་གནས་སུ་གནས། ། ཞེས་གསུངས་ཏེ། ། འདིར་གང་མིག་གིས་ཅུང་ཟད་མཐོང་བ་དང༌། རྣ་བས་སྒྲ་ཐོས་པ་དེ་དང༌། རེག་པ་སྟེ་གོས་གྱོན་པ་དང༌། ཁར་ཟ་བ་དང༌། སྣར་སྣོམ་པ་དང༌། གནས་སུ་གནས་པ་ནི་སྟན་ལ་གནས་པའོ། ། ཅལ་ཅོལ་གཏམ་དང་ལན་སྨྲ་ལ། ། སེམས་ནི་གཅིག་གི་རྣམ་པ་ལས་མི་འདའ། །
ཞེས་གསུངས་ཏེ། ཅལ་ཅོལ་གྱི་གཏམ་ནི་ཉོ་ཚོང་ལ་སོགས་པའི་གཏམ་མོ། ། སེམས་གཅིག་གི་རྣམ་པ་ནི་གཉིས་སུ་མེད་པའི་རྣལ་འབྱོར་ལས་མི་འདའ་བའོ། ། དེའི་ཕྱིར་བླ་མ་དམ་པའི་གདམས་ངག་དྲན་པར་བསྟན་པ་ནི། གང་ཞིག་བླ་མའི་མན་ངག་བདུད་རྩིའི་རོ། ། གང་གིས་ཚིམ་པར་མི་འཐུངས་པ་དེ་ནི། ། ཇི་ལྟར་འགྲོན་པོ་མང་པོ་མྱ་ངན་གྱི། ། ཐང་ལ་སྐོམ་པས་གདུངས་ཏེ་ཤི་བ་བཞིན། ། ཞེས་གསུངས་ཏེ། བླ་མ་དམ་པའི་གདམས་ངག་གི་བདུད་རྩིའི་རོ་མགྱོགས་པ་ཆེན་པོར་སོང་སྟེ་མི་འཐུངས་པ་དེ་ནི་སྣ་ཚོགས་ཀྱི་སེམས་ཅན་གྱི་དོན་ལས་ཉམས་པ་ཡིན་ཏེ།
ཇི་ལྟར་མྱ་ངན་གྱི་ཐང་ལ་ཚོང་པ་མང་པོ་སྐོམས་པས་གདུངས་པ་ལ། ཚོང་དཔོན་གྱིས་ཕྱོགས་གཅིག་ཏུ་ཆུ་སྦས་ནས་ཡོད་པར་ཤེས་པ་བསྟན་པ་ལས། བརྩོན་འགྲུས་དང་ལྡན་པ་རྣམས་དེར་སོང་སྟེ་ཆུ་འཐུངས་པས་འཚོའོ། ། བརྩོན་འགྲུས་མེད་པ་རྣམས་ནི་འཆིའོ། ། གདམས་ངག་གི་ས་རང་གི་མཚན་ཉིད་བསྟན་པ་ནི། བསམ་དང་བསམ་མིན་རབ་ཏུ་སྤངས་ནས་ནི། ། ཇི་ལྟར་བུ་ཆུང་ཚུལ་དུ་གནས་པར་མཛོད། ། བླ་མའི་ལུང་ལ་བརྟན་ཞིང་གུས་བྱས་ན། ། ལྷན་ཅིག་སྐྱེས་པ་སྐྱེ་བར་ཐེ་ཚོམ་མེད། ། ཅེས་གསུངས་ཏེ།
བསམ་པ་ནི་ཤེས་པ་དང་ཤེས་བྱ་བསམ་པའོ། ། བསམ་མིན་ནི་རང་བཞིན་མེད་པ་ལ་སོགས་པ་སྟེ། དེ་གཉིས་སྤངས་པའོ། ། ངེས་པར་བླ་མ་དམ་པའི་གདམས་ངག་ལ་བརྟན་པོར་གུས་པ་གྱིས་ལ་བུ་ཆུང་གི་ཚུལ་དུ་གནས་པར་གྱིས་ཤིག་དང༌། དེས་ལྷན་ཅིག་སྐྱེས་པ་དེ་ཇི་ལྟ་བ་སྐྱེ་བར་འགྱུར་ཏེ། དེ་ལ་གོམས་པས་དེའི་རང་བཞིན་ཡང་ལྷན་ཅིག་སྐྱེས་པར་འགྱུར་རོ། ། དེའི་རང་བཞིན་ཡང་སྒྲིབ་པ་ཐམས་ཅད་དང་བྲལ་ཞིང་བརྗོད་དུ་མེད་པར་སྟོན་ཏེ། ཁ་དོག་ཡི་གེ་ཡོན་ཏན་མཆོག ། དཔེ་སྤངས་བརྗོད་དུ་མི་ནུས་པར། ། དེ་ནི་བདག་གིས་བསྟན་པ་ཡིན། །
ཞེས་གསུངས་ཏེ། ཁ་དོག་དང་ཡི་གེ་གཉིས་མི་དམིགས་སོ། ། ཡང་ན་ཡི་གེ་ནི་དོན་དམ་པའི་ཡི་གེ་སྟེ།

དེའི་ཁ་དོག་ནི་འདི་ཉིད་བདེ་བ་ཆེན་པོའི་རང་བཞིན་ཡིན་པས་གཟུང་བར་བྱ་བ་མ་ཡིན་པ་ཉིད་དུ་བརྗོད་དོ། ། དེ་ལྟར་དཔེ་མེད་པ་ནི་གང་གཅིག་ནས་གཅིག་ཏུ་བརྗོད་པས་མཚོན་པའི་སྒོ་ནས་མི་རྟོགས་པའོ། བདག་གིས་མཚོན་པ་ནི་ས་ར་ཧས་འདི་སྐད་སྨྲས་པའོ། ། དེ་ལྟར་ཡང༌། ཇི་སྙེད་རྣམ་པར་རྟོག་པའི་ཡིད་ལས་བྱུང་བ་དེ་ནི་ཐམས་ཅད་ཡང་དག་པར་བྱ་སྟེ། ། བདེ་བའི་ངོ་བོ་གང་དེ་ཉིད་ཀྱང་སྙིང་ལ་བདེ་སྐྱེད་དེ་ཡང་རྣམ་པར་རྟོག་པ་ཙམ། ། གང་ཡང་འདོད་བྲལ་རྒྱུར་གྱུར་དེ་ཡང་གཉིས་ཀ་གང་མིན་དེ་ནི་སྲིད་པའི་གཙོ་བོའི་རྒྱུ། ། རྣམ་པར་མི་རྟོག་བདག་ཉིད་ལས་མ་གཏོགས་པའི་ཡུལ་ལ་མྱ་ངན་འདས་པ་ཅུང་ཟད་མེད། ། ཅེས་གསུངས་སོ། ། དེ་ཅིའི་ཕྱིར་ཞེ་ན། དབང་ཕྱུག་མཆོག་དེ་སུ་ལ་བསྟན། །
གཞོན་ནུའི་བདེ་བ་སྙིང་ཞེན་བཞིན། ། ཞེས་གསུངས་ཏེ། སེམས་ཅན་གྱི་རིས་ལ་ཅི་ཡོད་པ་དེ་ནི་འཁྲུལ་པ་སྟེ། དེ་ལ་གནས་སུ་ཟན་གྱི་དབང་ཕྱུག་དམ་པ་དེ་ནི་མཆོག་གི་དེ་ཉིད་དོ། ། དེ་གཞན་གྱི་གྲུབ་མཐའ་ལ་མེད་པའི་ཕྱིར་སུ་ལ་ནི་སོ་སོའི་སྐྱེ་བོའི་གནས་སྐབས་སུ་ཅི་ལ་བརྗོད་པར་བྱ། བརྗོད་པ་ཙམ་གྱིས་མི་འཇུག་པའི་ཕྱིར་རོ། ། དེ་ཅིའི་ཕྱིར་ཞེ་ན། ཇི་ལྟར་གཞོན་ནུ་མའི་བདེ་བ་སྐྱེས་པ་ལྟར་གཞན་ལ་བརྗོད་པར་མི་ནུས་པའི་ཕྱིར་རོ། ། དེ་དང་འདྲ་བས་བླ་མ་དམ་གདམས་ངག་མེད་པར་རྟོག་པར་བྱ་བར་མི་ནུས་སོ། ། དེ་བསྟན་པ་ནི།
དངོས་དང་དངོས་མེད་གང་སྤངས་པ། ། དེར་ནི་འགྲོ་བ་མ་ལུས་ཐིམ། ། ཞེས་གསུངས་ཏེ། གང་གི་ཚེ་བསམ་གྱིས་མི་ཁྱབ་པ་ནི་མཆོག་གི་དེ་ཉིད་ཡིན་ཏེ། དངོས་པོ་དང་དངོས་པོ་མེད་པ་དག་པའི་སྟོང་པ་དང་སྙིང་རྗེ་དབྱེར་མི་ཕྱེད་པ་ཡིན་པས་དེ་དང་འདྲ་བའོ། ། དེ་ལ་འགྲོ་བ་མ་ལུས་པ་ནི་བརྟག་པས་སངས་རྒྱས་དང་རྡོ་རྗེ་འཆང་ལ་སོགས་པ་སྟེ། ཐིམ་པ་ནི་དེའི་རང་བཞིན་ཡིན་པས་མི་དམིགས་པའི་ཕྱིར་རོ། ། གང་ཚེ་དེ་རུ་ཡིན་ནིམ་བརྟན་གནས་པ། ། དེའི་ཚེ་སྲིད་དང་མྱ་ངན་འདས་ལས་གྲོལ། ། ཞེས་གསུངས་ཏེ།
གོང་དུ་བསྟན་པའི་རིམ་པས་གལ་ཏེ་ཡིད་བརྟན་པར་གནས་པ་ནི་བདག་དང་བདག་གིར་འཛིན་པ་དང་བྲལ་བ་དེའི་ཚེ་འགྲོ་བ་རིགས་དྲུག་གི་འཁོར་བའི་སྐྱོན་ལས་གྲོལ་བར་འགྱུར་རོ། ། དེ་ལྟར་མ་བྱས་ན་སྐྱོན་ནི། གང་ཚེ་བདག་གཞན་ཡོངས་སུ་མི་ཤེས་པ། ། དེའི་ཚེ་བླ་མེད་ལུས་ནི་གང་ལས་རྙེད། ། ཅེས་གསུངས་ཏེ། ཇི་སྲིད་བདག་གིས་ཕུལ་དུ་བྱུང་བ་དེ་ཁོ་ན་ཉིད་མ་རྟོགས་པ་དེ་སྲིད་དུ་རང་གི་ལུས་སྤྲུལ་པའི་སྐུའི་བདག་ཉིད་དམ། ཆོས་ཀྱི་སྐུས་ཁྱབ་པའི་ངོ་བོ་ཉིད་བླ་ན་མེད་པའི་བདེ་བ་ཆེན་པོ་དེ་ཁོ་ན་ཉིད་ཅི་ལ་འཐོབ་པར་འགྱུར་ཏེ། མི་འགྱུར་རོ། ། དེ་ལྟར་ཡང༌། ང་ཡིས་བསྟན་པ་འདི་ལ་འཁྲུལ་པར་མ་བྱེད་ཅིག །
རང་གིས་རང་ལ་ལེགས་པར་ཤེས་པར་གྱིས། ། ཞེས་གསུངས་ཏེ། དེ་ལྟར་ས་ར་ཧ་བདག་གིས་བསྟན་པ་འདི་ལ་འཁྲུལ་པར་མ་བྱེད་ཅིག ། འདི་བོར་ནས་གཞན་ཅུང་ཟད་ཀྱང་མེད་དོ། ། ཞེས་བྱ་བའི་དོན་དེ་ཉིད་རང་གིས་རང་ལ་ལེགས་པར་རྟོགས་པར་འགྱུར་རོ། ། རྡུལ་དང་རྡུལ་བྲལ་མ་སེམས་ཤིག ། དངོས་པོར་རྒྱུན་དུ་ཞེན་ཅིང་འཕྲོ། ། ཞེས་གསུངས་ཏེ། རྡུལ་དང་རྡུལ་བྲལ་གཉིས་སེམས་ཀྱིས་མ་བསམས་པ་ལ་རྒྱུན་མི་འཆད་པའི་བདེ་བ་ཆེན་པོ་གཅིག་ཏུ་སྣང་ངོ༌། ། མདའ་བསྣུན་ན་རེ་ནན་ཏན་གྱིས་ལ་སོམས། །
ཞེས་གསུངས་ཏེ། རྟོག་པ་ཐམས་ཅད་དང་བྲལ་བའི་རྣམ་པར་མི་རྟོག་པ་དེ་ཁོ་ན་ཉིད་ཡིན་ནོ། ། དེ་ལྟ་བུའི་རྣལ་འབྱོར་ལ་སེམས་ལོག་པར་མི་བྱ་སྟེ། བདག་གིས་ཡང་དག་པར་བསྟན་པའི་ཕྱིར་རོ། ། ཀྱེ་ཧོཿདེའི་ཚེ་མ་ལུས་དོན་དམ་ཤེས་པར་འགྱུར། ། ཞེས་གསུངས་ཏེ། ཀྱེ་གྲོགས་པོ་རྨོངས་པ་མ་ལུས་པ་ནི་རྩ་བ་མེད་པ་དང་རིགས་མེད་པ་སྟེ། ཐམས་ཅད་ས་བོན་དང༌། རྟེན་དང༌། གནས་ལ་སོགས་པ་དང་བྲལ་བ་གང་ཡིན་པ་དེ་ཉིད་ལ་དོན་དམ་པ་ཉིད་གོ་བར་བྱའོ། །
དེ་ལྟར་ཡང་རྩ་བ་མེད་པ་གཞན་སེམས་བདག ། བསྒོམ་པའི་བདག་ཉིད་གོ་བར་བྱའོ། ། དེ་ལྟར་ཡང་རྩ་བ་མེད་པ་གཞན་སེམས་བདག ། བསྒོམ་པའི་བདག་ཉིད་རྩ་བ་མེད། ། བདེན་པའི་ཤེས་བྱ་རྩ་བ་མེད། ། རིགས་མེད་དེ་བཞིན་གཤེགས་པའོ། ། ཞེས་གསུངས་ཏེ། དེའི་ཕྱིར་རང་གི་ངོ་བོ་ཉིད་ཀྱིས་སྣང་ཞིང་འདོད་པ་ནི་མ་ཡིན་ཏེ། དེ་ལ་ཞེན་པ་མེད་པས་ལེགས་ཤེས་པའོ། ། དེ་ལྟ་བུའི་དོན་ནི།
ཁྱིམ་ན་ཡོད་པ་ཕྱི་རོལ་དག་ཏུ་འཚོལ། ། ཁྱིམ་ན་མཐོང་བ་ཁྱིམ་མཚེས་དག་ལ་འདྲི། ། ཞེས་གསུངས་ཏེ། བུད་མེད་ཁ་ཅིག་རང་གི་ཁྱིམ་ན་སྐྱེས་བུ་བཞག་ནས་ཁྱིམ་མཚེས་ལ་འདྲི་བ་དེ་བཞིན་དུ། རང་གི་ལུས་ལ་དེ་ཉིད་གནས་པ་བོར་ནས་གཞན་ལ་འདྲི་བ་དེ་ནི་མི་ཤེས་པའི་རང་བཞིན་དུ། རང་གི་ལུས་ལ་དེ་ཉིད་གནས་པ་བོར་ནས་གཞན་ལ་འདྲི་བ་དེ་ནི་མི་ཤེས་པའི་རང་བཞིན་ནོ། ། ཡང་བླ་མ་དམ་པའི་གདམས་ངག་གིས་ཉམས་སུ་མྱོང་བཞིན་དུ་གཞན་ལ་འདྲི་བ་དེ་ནི་མི་ཤེས་པ་ཉིད་དུ་གཟུང་བར་བྱའོ། ། གང་གི་ཕྱི་རོལ་ཆོས་ཐམས་ཅད་རང་བཞིན་མེད་པ་ཉིད་ཡིན་པས་དེ་ལ་ཇི་ལྟར་སྐྱེ་བ་ཡོད་དེ། མེད་དོ། ། འདིར་ཡང་བསྟན་པའི་ཕྱིར།
མདའ་བསྣུན་ན་རེ་རྨོངས་པ་བདག་ཉིད་ཤེས་པར་གྱིས། ། དེའི་ཚེ་བསམ་གཏན་བསམ་བྱ་བཟླས་བརྗོད་མེད། ། ཅེས་གསུངས་ཏེ། བསྟན་པ་དེ་ཉིད་ཐམས་ཅད་རང་ཉིད་ལ་རང་གིས་ལེགས་པར་རྟོགས་པར་བྱ་སྟེ། ཡང་དེའི་རྣམ་པར་རྟོག་པའི་བདག་ཉིད་བསམ་གཏན་དང་བསམ་བྱ་ལ་སོགས་པས་བརྟག་པ་ནི་མ་ཡིན་ནོ། ། གང་ཚེ་བླ་མས་བསྟན་པས་ཐམས་ཅད་ཤེས། ། དེ་མེད་པས་ནི་ཐར་པ་ག་ལ་རྙེད། ། ཅེས་གསུངས་ཏེ། འདི་སྐད་སྟོན་པ་ནི་ཁ་ཅིག་བླ་མས་བསྟན་པ་ཐམས་ཅད་ནི་མི་ཤེས་ཏེ། དེ་ཇི་ལྟར་ཤེས་ཤེ་ན།
གོམས་པ་ལས་ཤེས་སོ་ཞེ་ན། གོམས་པ་ཙམ་གྱིས་ཤེས་པ་ནི་མ་ཡིན་ཏེ། བདག་ཏུ་འཛིན་པ་དང་བཅས་པའི་ཕྱིར་རོ། ། དེ་ཉིད་བསྟན་པའི་ཕྱིར། གང་ཕྱིར་ཡུལ་རྣམས་བསྒྲོད་པར་བྱས་པས་ནི། ། ལྷན་ཅིག་སྐྱེས་པ་མི་རྙེད་སྡིག་པས་འཛིན། ། ཞེས་གསུངས་ཏེ། འདིར་སྐྱེས་བུ་རྣལ་འབྱོར་པ་ཁ་ཅིག་རང་གི་གནས་བོར་ནས་ཡུལ་ཐམས་ཅད་དུ་འཁྱམས་ཏེ། བཟའ་བྱ་དང་བཟའ་བྱ་མ་ཡིན་པ་ལ་སོགས་པའི་ཆེད་དུ་བྱེད་པ་དེ་ནི་རང་གི་ལུས་ཉོན་མོངས་པ་ཁོ་ནར་ཟད་ཀྱི། གོམས་པར་བྱ་བ་ནི་ཅིའང་མེད་དོ། །
དེའི་ཕྱིར་བླ་ན་མེད་པའི་ལྷན་ཅིག་སྐྱེས་པ་མི་ཤེས་པས་འཛིན་ཏེ། ཅི་དྲན་དྲན་ཙམ་ལའང་རྟོག་པས་གོམས་པ་ནི་མེད་དོ་ཞེས་དགོངས་པའོ། ། དེ་ལྟར་ཡང༌། ཤིང་གི་ནང་ན་མེ་ཡོད་པ། ། མ་གཙུགས་བར་དུ་འབྱུང་མ་ཡིན། ། དེ་བཞིན་བླ་མེད་བྱང་ཆུབ་ནི། ། མ་བསྒྲུབས་སྐྱེ་བ་འདིར་ཡོད་མིན། ། ཞེས་གསུངས་ཏེ། གལ་ཏེ་རེ་ཞིག་བསྒོམ་པར་བྱ་བ་མེད་ན་ནི། འོ་ན་བསྒོམ་པ་དང་བཟླས་པ་ལ་སོགས་པ་གསུངས་པ་ཇི་ལྟར་ཡིན་སྙམ་པ་ལ།
དེ་ཉིད་བསྟན་པའི་ཕྱིར། ཡུལ་རྣམས་བསྟེན་པས་ཡུལ་གྱིས་མི་གོས་ཏེ། ། ཨུཏྤལ་བླངས་ཀྱང་ཆུ་ཡིས་མི་རེག་བཞིན། ། ཞེས་གསུངས་ཏེ། ཇི་ལྟར་ཆུའི་ནང་དུ་གྲུབ་ཞུགས་ནས་ཨུཏྤལ་བླངས་ཀྱང་ཆུས་མི་གོས་པ་བཞིན་དུ། དེ་ཁོ་ན་ཉིད་དུ་ཤེས་པའི་རྟོགས་པ་ཡོད་ན་འདོད་པའི་ཡོན་ཏན་ལྔ་ལ་ལོངས་སྤྱོད་ཀྱང་ཉོན་མོངས་པས་གོས་པར་མི་འགྱུར་རོ། ། དེ་ལྟར་གོམས་པའི་རྣལ་འབྱོར་པ་ནི། འདི་ལྟར་རྩ་བའི་རྣལ་འབྱོར་སྐྱབས་སུ་འགྲོ། ། དུག་གི་སྔགས་ཅན་དུག་གིས་ག་ལ་ཚུགས། ། ཞེས་གསུངས་ཏེ།
འདི་ལྟ་བུའི་རྣལ་འབྱོར་པས་རྩ་བ་སྟེ། བླ་མ་དམ་པའི་གདམས་ངག་རྣམ་པ་ཐམས་ཅད་ཀྱིས་བསྒོམས་ན། དེ་ལ་ཡུལ་གྱི་ཉེས་པས་མི་གོས་སོ། ། དེའི་ཕྱིར། ཡུལ་རྣམས་ཀྱི་ནི་དྲི་མས་མི་གོས་ཏེ། ། ཕྱི་རོལ་གང་ཡིན་དེ་མེད་དེ། ། ཤེས་པ་ཕྱི་རོལ་དོན་ལྟར་སྣང༌། ། མཁས་པ་རྣམས་ཀྱིས་སྟོང་བརྟགས་པ། ། དེ་ཡང་སྟོང་ཉིད་དུ་མི་འདོད། ། འདི་ནི་ཤེས་ན་དངོས་པོ་དངོས་མེད་པ། །
དེ་བཞིན་རྣལ་འབྱོར་དབང་ཕྱུག་རོལ་པར་བྱེད། ། ཅེས་གསུངས་སོ། ། ལྷ་ལ་མཆོད་པ་འབུམ་ཕྲག་བྱས་གྱུར་ཀྱང༌། ། བདག་ཉིད་འཆིང་འགྱུར་དེ་ཡིས་ཅི་ཞིག་བྱ། ། ཞེས་གསུངས་ཏེ། གལ་ཏེ་རེ་ཞིག་ལྷའི་གཟུགས་སུ་མཆོད་ཅིང་གྲུབ་པ་མངོན་སུམ་དུ་མཐོང་ཡང་རང་ཉིད་འཆིང་ན་དེས་ལྷའི་དགོས་པ་ཅི་ཞིག་ཡོད་དེ། ཅུང་ཟད་ཀྱང་མེད་དོ་ཞེས་པའོ། ། དེ་འདྲ་འཁོར་བ་འདི་ནི་ཆད་མིན་ཏེ། ། གོམས་པ་མེད་པར་འབྱུང་བར་འགྱུར་མ་ཡིན། ། ཞེས་གསུངས་ཏེ།
ལྷའི་གཟུགས་ཀྱི་རྣམ་པར་རང་གིས་དངོས་སུ་མངོན་དུ་བྱས་ཀྱང་འཁོར་བ་ནི་ཉམས་པར་མི་འགྱུར་རོ། ། དེ་ཅིའི་ཕྱིར་ཞེ་ན། སེམས་ཅན་རྣམས་ཉེ་བར་ལེན་པའི་ཕུང་པོ་ལྔ་དང་བྲལ་ནས་ཀུན་གཞིའི་རྣམ་པར་ཤེས་པ་འབའ་ཞིག་ཏུ་འཇུག་པ་ནི་བར་མ་དོའི་སྲིད་པའི་བདག་ཉིད་དེ། སྔོན་གྱི་ལས་ཀྱི་དབང་གིས་དེའང་འཁོར་བར་འཇུག་གོ ། ལྷའི་རྣམ་པའང་དེ་དང་འདྲ་བ་ཡིན་ཏེ། རྣམ་པར་ཤེས་པས་དམིགས་པ་ཡིན་པའི་ཕྱིར་རོ། ། དེ་བས་ན་འཁོར་བ་ཉམས་པར་མི་འགྱུར་ཏེ། ཟོ་ཆུན་གྱི་འཁྲུལ་འཁོར་དང་འདྲ་བར་འཁོར་ཞེས་དགོངས་པའོ། ། ལྷ་བསྒོམ་པ་ལ་སོགས་པ་ལ་དགོས་པ་མེད་དོ། ། འོ་ན་བསྒོམ་པ་དང་བཟླས་པ་ལ་སོགས་པ་གསུངས་པ་ཇི་ལྟར་ཡིན་སྙམ་པ་ལ།
འོན་ཀྱང་དེ་ཉིད་ཀྱི་ཕྱིར་ཡེ་ཤེས་ལ་རྟོག་པ་ཡོད་པ་ཡིན་ན། དེའི་ཚེ་གོམས་པས་འཁོར་བ་ལས་འབྱུང་བ་མ་གཏོགས་པར་གཞན་གྱིས་ནི་གྲོལ་བར་མི་འགྱུར་རོ་སྙམ་དུ་དགོངས་པའོ། ། དེ་བས་ན་བླ་མ་དམ་པའི་གདམས་ངག་གིས་ཕྲིན་ཙམ་ཡང་ཁྱེད་ཀྱིས་མ་ཐོས་ཏེ། དེ་ཇི་ལྟར་ཡིན་པ་བསྟན་པའི་ཕྱིར། མིག་ནི་མི་འཛུམ་པ་དང་སེམས་འགགས་པས། ། རླུང་འགོག་དཔལ་ལྡན་བླ་མའི་མན་ངག་གི ། ཞེས་གསུངས་ཏེ། འདིར་ནི་བློ་ངན་པ་རྣམས་ཀྱིས་རྣམ་པར་རྟོག་པའི་བདག་ཉིད་བླ་མའི་གདམས་ངག་ཡིན་ནོ་ཞེས་བརྟག་པ་ནི་བླ་མའི་གདམས་ངག་མ་ཡིན་ནོ། ། ཇི་ལྟར་མིག་མི་འཛུམ་པ་ནི་ཅུང་ཟད་ཕྱེ་ཞིང་མི་འགུལ་བའོ། ། སེམས་འགགས་པ་ནི་ནམ་མཁའ་ལ་སོགས་པར་ཟིམ་པའོ། །
དེས་རླུང་འགག་པར་འགྱུར་ཏེ། དེ་ནི་དཔལ་ལྡན་བླ་མའི་གདམས་ངག་ཡིན་ནོ། ། དེ་ཅིའི་ཕྱིར་ཞེ་ན། གང་ཚེ་རླུང་རྒྱུ་དེ་ནི་བརྟན་པ་ན། ། དེ་ཚེ་རྣལ་འབྱོར་འཆི་བདག་གིས་ཅི་བྱ། ། ཞེས་གསུངས་ཏེ། གང་གི་ཚེ་ཡིད་ཀྱིས་བཞོན་པར་གྱུར་པའི་སྲོག་རླུང་བརྟེན་པར་གྱུར་པ་དེའི་ཚེ་རྨོངས་པའི་སྐྱེས་བུ་རྣལ་འབྱོར་པ་ལ་འཆི་བདག་གིས་ཅི་བྱ་སྟེ། འཆི་བར་མི་འགྱུར་ཞེས་བྱ་བའི་དོན་ནོ། ། གང་ཚེ་དབང་པོ་ཡུལ་གྱི་གྲོང་ལ་ཞེན་པ་ན། ། དེ་ཚེ་རེ་བ་མེད་པར་སྣང་ཞིང་འཕྲོ། །
ཞེས་གསུངས་ཏེ། ཇི་སྲིད་དུ་རྣལ་འབྱོར་པ་དབང་པོ་ཡུལ་གྱི་གྲོང་ཁྱེར་ལ་ཞེན་པ་དེ་སྲིད་དུ་བླ་མ་དམ་པའི་གདམས་ངག་མི་ཤེས་སོ། ། ཇི་སྲིད་དུ་དབང་པོ་ཡུལ་གྱི་གྲོང་ཁྱེར་ལ་ལུང་དང་རིགས་པས་དཔྱད་ནས་སྟོང་པ་ཉིད་དུ་མ་རྟོགས་པ་དེའི་ཚེ་རང་བཞིན་གྱིས་དེ་ལྟར་སྣང་ཞིང་འཛིན་པ་དེ་སུས་ཟློག་པར་ནུས་ཏེ། མི་ནུས་ཞེས་བྱ་བྱའོ། ། དེ་ཉིད་གོམས་པ་ལས་མི་ངེས་པར་བསྟན་ཏེ། དཀའ་བའི་དགོངས་པ་འདི་ལ་སུ་ཞིག་འཇུག ། གང་ཞིག་འདིར་ཡོད་པ་ནི་དེར་མི་མཐོང༌། ། ཞེས་གསུངས་ཏེ། གོང་དུ་བསྟན་པ་འདི་ལྟ་བུ་ཤིན་ཏུ་དཀའ་བའི་དགོངས་པ་ལ་སྐྱེས་བུ་ཇི་ལྟར་འཇུག་པར་འགྱུར་ཏེ། མི་འགྱུར་རོ། །
དེ་ཅིའི་ཕྱིར་ཞེ་ན། དངོས་པོ་གང་ཞིག་གོང་ན་མེད་པའི་བླ་མའི་གདམས་ངག་གིས་ཇི་སྲིད་མི་མཐོང་བ་དེ་སྲིད་དུ་འཇུག་པར་མི་འགྱུར་རོ། ། སྒོམ་པ་དང་བསྒོམས་བྱ་ལ་སོགས་པ་མེད་དོ་ཞེས་པའོ། ། དེ་ལྟར་མི་ཤེས་པ་ལ་བསྟན་ཏེ། མཁས་པ་མ་ལུས་པ་བསྟན་བཅོས་འཆད་པས། ། ལུས་ལ་སངས་རྒྱས་ཡོད་པར་མ་ཤེས་སོ། ། འགྲོ་དང་འོང་བ་གཅོད་པར་མི་ནུས་ཏེ། ། ང་ནི་མཁས་ཞེས་ངོ་ཚ་མེད་པར་སྨྲ། ། ཞེས་གསུངས་ཏེ། མཁས་པ་ཐམས་ཅད་ཀྱིས་སྣ་ཚོགས་པའི་བསྟན་བཅོས་འཆད་པར་བྱེད་ཀྱང་ངག་གིས་སྤྲོས་པ་ཙམ་ཉིད་ཡིན་པའི་ཕྱིར་ནོར་དོན་དུ་གཉེར་བས་དམྱལ་བར་འགྲོ་བའི་རྒྱུ་ཁོ་ནའོ། །
རང་གི་ལུས་ལ་ཡོད་པའི་སངས་རྒྱས་ཉིད་བླ་མ་དམ་པའི་གདམས་ངག་མི་ཤེས་ཤིང༌། ཡི་གེ་ཙམ་ལ་བརྟེན་ནས་བླ་མའི་བརྒྱུད་པ་མེད་པར་འཆད་པར་བྱེད་པ་དེ་དག་ནི་རང་ཉམས་ཤིང་གཞན་ཡང་ཉམས་པར་བྱེད་དོ། ། དེ་ཅིའི་ཕྱིར་ཞེ་ན། སྐྱེ་བ་དཔག་ཏུ་མེད་པར་འགྲོ་བ་དང་འོང་བའི་འཁོར་བའི་རྒྱུ་ཉིད་ཡིན་པའི་ཕྱིར་རོ། ། དེ་ལྟར་ཡང་ལྭ་བ་ཅན་པའི་ཞལ་སྔ་ནས། ཡི་གེ་ཚིག་དང་ངག་རྣམས་ནི། ། གཟུང་བར་བྱ་བའི་ཆོས་རྣམས་ལ། ། མཁས་པའམ་ནི་གཞན་ཡང་རུང༌། ། སྒྲ་ནི་ཡོངས་སུ་སྒྲུབ་པ་ལ། ། རྒན་པོ་འཇིག་རྟེན་ཅི་ཕྱིར་བསླད། །
སྒྲ་ནི་གང་ཡིན་དྲིས་པ་ལ། ། ཐད་སོང་སྟོན་པ་བོར་ནས་ནི། ། ཁ་ཅིག་མགོ་ལ་བསྐོར་ནས་སྟོན། ། ཞེས་སོགས་རྒྱས་པར་གསུངས་སོ། ། གསོན་པོ་གང་ཞིག་གས་པར་མ་གྱུར་པར། ། དེ་ནི་རྒས་ཤིང་འཆི་བར་མི་འགྱུར་རོ། ། ཞེས་གསུངས་ཏེ། འདི་ནི་གོང་དུ་བསྟན་པའི་དོན་གྱི་དཔེ་སྟེ། གལ་ཏེ་མ་ཤི་བར་རྒས་པ་ལ་སོགས་པར་མ་གྱུར་ན་དེའི་ཚེ་དེ་ནི་རྒས་ཤིང་འཆི་བར་མི་འགྱུར་བ་དེ་ལྟ་བུ་ནི་གང་དུའང་མ་མཐོང་ངོ༌། ། ཡང་ན་ཇི་ལྟར་དངུལ་ཆུའི་རིགས་བསད་པ་དུ་མ་བཞུས་ཤིང་བསྲེགས་པ་ཙམ་གྱིས་ལྕགས་སྲང་བརྒྱ་གསེར་དུ་སྒྱུར་བར་བྱེད་དོ།
དེ་བཞིན་དུ་སེམས་ཅན་རྣམས་རྒས་པ་དང་འཆི་བ་མེད་པར་བྱེད་དོ། ། དང་པོ་ཉིད་ནས་བློ་གྲོས་དག་པའི་རྣལ་འབྱོར་པ་བཟའ་བ་ལ་སོགས་པ་ཇི་སྲིད་དུ་གླས་པར་གྱུར་པས་སུ་ཞིག་རྒས་པ་དང་འཆི་བ་མེད་པར་མཐོང་ཞེ་ན། བླ་མའི་གདམས་ངག་དྲི་མེད་པ། ། དེ་ནི་གཏེར་ལྡན་མཆོག་ཡིན་ནོ། ། ཞེས་གསུངས་ཏེ། བླ་མ་དམ་པའི་གདམས་ངག་གིས་དྲི་མ་མེད་པའི་བློ་གྲོས་ཀྱི་རྣལ་འབྱོར་གྲུབ་པས་སྐྱེ་བ་དང་འཆི་བ་མེད་པ་ནི་ཆོས་དང༌། ལོངས་སྤྱོད་རྫོགས་པ་དང༌། སྤྲུལ་པ་དང༌། བདེ་བ་ཆེན་པོ་སྟེ། སྐུ་བཞིའི་ངོ་བོ་ཉིད་དོ། །
ཟག་པ་དང་བཅས་པ་ཐམས་ཅད་དེས་འགོག་སྟེ། གཞན་གྱིས་ནི་མ་ཡིན་ནོ། ། དེའི་ཕྱིར། སྐྱེས་བུ་དེ་ནི་གཏེར་ལྡན་མཆོག་ཡིན་ནོ། ། ཞེས་གསུངས་སོ། ། ཡུལ་རྣམས་རྣམ་པར་དག་པ་མ་བསྟེན་ཞིང༌། ། གང་གིས་སྟོང་པ་འབའ་ཞིག་གིས་སྤྱད་པ། ། ཇི་ལྟར་གཟིངས་ལས་འཕུར་བའི་བྱ་རོག་བཞིན། ། བསྐོར་ཞིང་བསྐོར་ཞིང་སླར་ཡང་དེ་རུ་འབབས། ། ཞེས་གསུངས་ཏེ།
སྐྱེས་བུ་གང་ཞིག་གིས་རྣམ་པར་དག་པའི་ཡུལ་འདོད་པའི་ཡོན་ཏན་རྣམ་པ་ལྔ་བླ་མས་གནང་བ་བླ་ན་མེད་པ་གང་གིས་ཐོབ་པ་ལ་མི་སྤྱོད་ཅིང་དེ་དང་བྲལ་བའི་སྟོང་པ་ཉིད་ཙམ་སྒོམ་ཞིང་ཐ་མལ་པའི་ཡུལ་འབའ་ཞིག་བསྟེན་པར་བྱེད་པ་དེས་ནི་ཅུང་ཟད་ཀྱང་སྒྲུབ་པར་མི་བྱེད་དོ། ། དཔེར་ན་རྒྱ་མཚོ་ཆེན་པོའི་གྲུ་ལ་གནས་པའི་བྱ་རོག་འཕུར་ནས་གཞན་དུ་འབབ་ས་མ་རྙེད་ཙམ་ན་སླར་ཡང་དེ་རུ་འོང་བ་བཞིན་དུ། དེ་ལྟར་བྱིས་པའི་སྐྱེ་བོ་རྣམས་འཁོར་བའི་ལས་ཀྱིས་འཁོར་བ་ཉིད་དུ་ལྷུང་སྟེ། གཞན་ཉི་ཚེ་བའི་སྟོང་པ་ཉིད་ཙམ་ལ་བརྟེན་པའི་ཕྱིར་རོ། ། དེའི་ཕྱིར། ཡུལ་ལ་ཞེན་པས་འཆིང་བར་མ་བྱེད་ཅིག ། ཀྱེ་ཧོཿརྨོངས་པ་མདའ་བསྣུན་གྱིས་སྨྲས་པ། ། ཉ་དང་ཕྱེ་ལེབ་གླང་ཆེན་བུང་བ་དང༌། ། འདི་ནི་རི་དྭགས་བཞིན་དུ་བལྟ་བར་བྱ། ། ཞེས་གསུངས་ཏེ།
ཡུལ་ལ་ཞེན་པས་འདོད་པའི་ཡོན་ཏན་རྣམ་པ་ལྔ་ལ་ལོངས་སྤྱོད་པས་འཆིང་བར་མ་བྱེད་ཅེས་མདའ་བསྣུན་གྱིས་སྨྲས་པའོ། གལ་ཏེ་བྱེད་ན་ཉ་རོ་ལ་ཆགས་པ་གནམ་ཆུ་འདོད་པས་གཞན་དུ་འགྲོ་བར་གཞན་གྱིས་གསོད་པ་དང༌། ཕྱེ་མ་ལེབ་གཟུགས་ལ་ཆགས་པས་མར་མེ་ལ་ཤི་བ་དང༌། གླང་ཆེན་རེག་བྱ་ལ་ཆགས་པ་དང༌། བུང་བ་དྲི་ལ་ཆགས་པ་དང༌། རི་དྭགས་སྒྲ་ལ་ཆགས་པས་འཆི་བ་བཞིན་དུ། ཐམས་ཅད་ཀྱང་ཆགས་པ་སྔོན་དུ་འགྲོ་བའི་ཕྱིར་རོ། ། གང་ཞིག་སེམས་ལས་རྣམ་འཕྲོས་པ། ། དེ་ནི་རང་བཞིན་མེད་པ་སྟེ། ། ཞེས་གསུངས་ཏེ།
གང་སེམས་ཀྱི་རྣམ་པར་འཕྲུལ་པ་བཟའ་བ་དང་བགྲོད་པ་ལ་སོགས་པ་དེ་ནི་རང་བཞིན་མེད་པ་སྟེ། མི་ཤེས་པ་ལས་བྱུང་བ་ཉིད་ཀྱི་ཕྱིར་རོ། ། སྲེད་པ་ཅན་གྱི་ཉ་པས་ཉ་ལ་སོགས་པའི་སེམས་ཅན་སྲོག་གཅོད་པར་བྱེད་པ་དང༌། འདོད་པ་ཅན་གྱི་སྐྱེས་བུས་དེ་རིང་བུད་མེད་འདི་ལྟ་བུ་སྤྱོད་དོ་ཞེས་མི་ཤེས་པས་བསམ་པའི་ཕྱིར་རོ། ། གཞན་ཡང་གཞུང་མཁན་པོས་སྙིང་རྗེའི་དབང་གིས་བསྟན་པ་ནི། ཆུ་ཡང་གཞན་ལ་རླབས་ཀྱང་གཞན་ཡིན་ནམ། ། སྲིད་དང་ཞི་བ་མཁའ་མཉམ་རང་བཞིན་ཡིན། ། ཞེས་གསུངས་ཏེ། ཇི་ལྟར་ཆུ་ཀླུང་གང་ཡིན་པ་དེ་ཉིད་རླབས་དང་བཅས་པ་དེ་བཞིན་དུ། འཁོར་བ་རྣམ་པར་དག་པ་ཉིད་མྱ་ངན་ལས་འདས་པའོ། །
འདིས་ཅི་བསྟན་ཞེ་ན། བླ་མ་དམ་པའི་གདམས་ངག་ཤེས་པ་རྣམས་ལ་འཁོར་བ་གང་ཡིན་པ་དེ་ཉིད་མྱ་ངན་ལས་འདས་པའོ། ། མི་ཤེས་པ་རྣམས་ནི་དེ་ཉིད་མི་མཐུན་པར་རྟོག་གོ ། དེ་ལྟ་བུའི་ཡེ་ཤེས་ནི། གང་ལ་བསྟན་ཞིང་གང་དུ་ཉན། ། དོན་འདི་ལ་ནི་གང་ཞུགས་ཏེ། ། གདུག་པའི་ཁུང་བུའི་རྡུལ་བཞིན་དུ། ། སེམས་ནི་དེ་རུ་ནུབ་པ་ཡིན། ། ཞེས་གསུངས་ཏེ། མཆོག་ཏུ་ཟབ་པའི་ལམ་འདི་ནི་མི་ཤེས་པའི་གང་ཟག་ལ་ཇི་ལྟར་བསྟན་ཞིང༌།
དེ་བསྟན་དུ་རུང་བའི་སྐྱེས་བུ་ནི་ག་ལ་ཡོད་དེ། མེད་ཅེས་པའོ། ། གང་ཞིག་ཞུགས་ནི་མཁས་པ་འདིའི་དོན་གཟུང་བར་བྱེད་པ་ནི་སུ་ཞིག་ཡོད་དེ། མེད་ཅེས་པའོ། ། དེ་ལྟ་བུའི་དམ་པའི་སྐྱེ་བོ་ནི་ཁ་ཅིག་ཙམ་མོ། ། ཇི་ལྟར་ཁ་ཅིག་གཞན་གྱི་མ་ཁ་ར་གཞོམ་པའི་ཆེད་དུ་ཐག་རིང་པོར་སའི་འོག་ནས་ཁུང་བུ་བརྐོ་སྟེ། དེ་ལྟ་བུར་རྐོ་བ་པོ་དེ་ནི་སྔོན་གོམས་པ་ཅན་གྱི་གང་ཟག་གིས་ནུས་ཀྱི། གཞན་གྱིས་ནི་མི་ནུས་སོ། ། དེ་ཅིའི་ཕྱིར་ཞེ་ན། ཤིན་ཏུ་ཁྱུང་དོག་མོར་བརྐོས་པས་དེའི་ནང་དུ་ཤིན་ཏུ་གདུག་པའི་རྡུལ་གྱིས་སྲོག་སྙི་བ་རྣམས་དེ་མ་ཐག་ཏུ་སུབས་ནས་འཆི་བའི་ཕྱིར་རོ། །
སེམས་བརྟན་པ་རྣམས་ནི་གང་དུ་གདུག་པའི་རྡུལ་དེས་འཆི་བར་མི་འགྱུར་ཏེ། ས་བརྐོས་པ་རྣམས་ནི་ཁུང་བུ་དེ་ཉིད་དུ་ཐིམ་པར་འགྱུར་ཞིང༌། དང་པོར་རྐོ་བའི་དུས་སུ་ཅུང་ཟད་ཕྱིར་ཕྱུང་བས་སོ། ། དེ་ལྟར་སྐྱེས་བུ་སྔོན་དུ་གོམས་པས་འཁོར་བ་ལས་བྱང་ཆུབ་ཆེན་པོ་འགྲུབ་སྟེ། དེ་དག་གི་ནི་སྣོད་ཡིན་པའི་ཕྱིར་རོ། ། དེའི་ཡོན་ཏན་བསྟན་པ་ནི། ཇི་ལྟར་ཆུ་ལ་ཆུ་ཞུགས་པ། ། དེ་སྙེད་ཆུ་ནི་རོ་མཉམ་འགྱུར། ། སྐྱོན་དང་ཡོན་ཏན་སེམས་རྣམས་ནི། ། རྨོངས་པ་འདི་ལ་མི་མཐུན་མེད། །
ཅེས་གསུངས་ཏེ། ཇི་ལྟར་རྒྱ་མཚོ་ཆེན་པོའི་ཆུ་ལ་ཆུ་གཞན་ཞུགས་ན་དེ་སྙེད་ཆུ་རུ་རོ་མཉམ་པ་བཞིན་དུ། འཁོར་བ་ལ་སོགས་པའི་སྐྱོན་དང་ཡོན་ཏན་ཡོངས་སུ་ཤེས་པ་དང་ལྡན་པའི་སྐྱེས་བུ་ཆེན་པོ་ལ་ནི་མི་མཐུན་པའི་ཕྱོགས་གང་ཡང་མེད་དོ། ། དེ་ཅིའི་ཕྱིར་ཞེ་ན། སྐྱོན་ནི་འདོད་པའི་ཡོན་ཏན་རྣམ་པ་ལྔ་སྟེ། དེ་དག་པར་བྱེད་པ་ནི་བླ་མ་སྣ་ཚོགས་ཀྱི་བཀའི་གདམས་པ་སྟེ། དེ་དྲན་པའི་ཕྱིར་རོ། ། ཡང་དེ་ཉིད་གསལ་བར་བྱ་བའི་ཕྱིར། ཁྱེད་ཀྱིས་སྟོང་པ་ཉིད་ལ་མ་ཞེན་ཅིག ། གྲོགས་དག་གང་ལ་སེམས་ནི་མཉམ་པར་གྱིས། །
ཏིལ་གྱི་ཕུབ་མ་ཙམ་གྱི་ཟུག་རྔུས་ཀྱང༌། ། ནམ་ཡང་སྡུག་བསྔལ་ངེས་པར་འབྱིན་པས་སོ། ། ཞེས་གསུངས་ཏེ། སྟོང་པ་ཉིད་འབའ་ཞིག་ལ་ནི་ངེས་པར་མ་ཞེན་ཅིག ། དེས་ཆད་པར་སྨྲ་བར་ཐལ་བར་འགྱུར་རོ། ། གང་དང་གང་དངོས་པོ་དེ་དང་དངོས་པོ་མེད་པ་དེ་དང་དེ་ལ་སེམས་མཉམ་པར་གྱིས་ཤིག ། དེ་ལྟར་བདག་དང་གཞན་སྣ་ཚོགས་ཀྱི་དངོས་པོས་བསྡུས་པ་དངོས་པོ་སྣ་ཚོགས་ཀྱི་ངོ་བོ་གཅིག་ཏུ་བྱ་ཞིང་སྣ་ཚོགས་མེད་པར་གྱིས་ཤིག ། གལ་ཏེ་སྣ་ཚོགས་སུ་བྱེད་ན་སྐྱོན་དུ་འགྱུར་ཏེ། ཇི་ལྟར་ཏིལ་གྱི་ཤུན་པ་ཙམ་མིག་གི་ནང་དུ་ཞུགས་ཀྱང་སྡུག་བསྔལ་ཆེན་པོ་སྐྱེ་བ་བཞིན་དུ། རྣལ་འབྱོར་གྱི་དབང་ཕྱུག་གིས་སྟོང་པ་ཉིད་ལ་ཞེན་ནའང་དེ་དང་འདྲའོ། །
གལ་ཏེ་སྟོང་པ་དང༌། སྟོང་པ་མ་ཡིན་པ་དང༌། གཉིས་ཀ་དང༌། གཉིས་ཀ་མ་ཡིན་པ་མི་སྒོམ་ན་ཇི་ལྟ་བུར་བསྒོམ་ཞེ་ན། དེ་ལྟར་ཡིན་ཏེ་དེ་ཉིད་མ་ཡིན་ནོ། ། ཇི་ལྟར་ཡིད་བཞིན་ནོར་བུའི་དོན་དང་འདྲ། ། ཞེས་གསུངས་ཏེ། འདི་ལྟ་བུའི་སྔོན་པོ་དང༌། སེར་པོ་དང༌། དམར་པོ་ལ་སོགས་པའི་རྣམ་པའམ།
ཉམས་སུ་མྱོང་བའི་ངོ་བོ་ཉིད་དུ་མཚོན་པ་ཡིན་ཡང༌། དེ་ལྟ་བུ་ནི་མ་ཡིན་ཏེ། དམིགས་པ་དང་བཅས་པ་དང༌། དམིགས་པ་མེད་པར་སེམས་པ་དང༌། སེམས་དང༌། སེམས་མེད་པའི་རྣམ་པར་རྟོག་པ་གཉིས་དང༌། ཟག་པ་དང་བཅས་པའི་ཆོས་ཐམས་ཅད་ནི་རྟེན་མེད་པ་ཉིད་ཡིན་པའི་ཕྱིར་རོ། ། ཇི་ལྟར་ཤེས་ཤེ་ན། ཡིད་བཞིན་གྱི་ནོར་བུ་རིན་པོ་ཆེ་དང་འདྲ་བར་འབྲས་བུ་འབྱུང་བ་ནི། ཇི་ལྟར་ཡིད་བཞིན་གྱི་ནོར་བུ་རིན་པོ་ཆེ་ལས་དངོས་པོ་ཐམས་ཅད་འབྱུང་བར་མཐོང་ཡང་ལག་པ་ན་ཡོད་པ་དང་འདྲ་བར་བེམས་པོ་ཡིན་ཡང༌།
རང་གིས་ཅི་བསམ་པའི་དགོས་པའི་དོན་ཐམས་ཅད་བྱེད་པ་དེ་བཞིན་དུ། རྣལ་འབྱོར་པའང་བླ་མའི་གདམས་ངག་གི་ནོར་བུ་རིན་པོ་ཆེ་ལག་པ་ན་ཡོད་པས། འདོད་ན་ཡང་དག་པར་རྫོགས་པའི་སངས་རྒྱས་ཀྱང་སྒྲུབ་པར་བྱེད་དོ་ཞེས་དགོངས་པའོ། ། དེ་ལྟ་བུ་མི་ཤེས་པའི་མཁས་པར་རློམས་པ་རྣམས་ཀྱིས་གནས་ལུགས་སྟོན་ཏེ། ངོ་མཚར་མཁས་པས་འཁྲུལ་པ་གཞིག་པར་འདོད། ། རང་རིག་བདེ་བ་ཆེན་པོའི་བག་ཆགས་ཀྱིས། ། ཞེས་གསུངས་ཏེ། ངོ་མཚར་ཆེ་བ་ནི་བཞད་གད་དུ་བྱེད་པའོ། ། མཁས་པ་ནི་དབྱངས་དང་གསལ་བྱེད་ལ་སོགས་པ་ལ་བརྟེན་ནས་འཁྲུལ་པ་གཞིག་པར་འདོད་དེ། དངོས་པོ་ལ་ནི་མི་འཇོག་གོ་ཞེས་པའོ། །
དེ་ཅིའི་ཕྱིར་ཞེ་ན། གང་གི་ཕྱིར་རང་རིག་པས་དངོས་པོ་ཐམས་ཅད་ནང་དུ་རྟོག་པ་དེའང་མི་དམིགས་ཤིང་མི་རིག་གོ་ཞེས་དགོངས་པའོ། ། འཁྲུལ་པ་དེའང་འདི་ལྟར་བཤད་པ་འདིས་སེམས་དང་སེམས་མེད་པའི་རང་བཞིན་གྱིས་འདི་ནི་རང་གིས་རིག་པའི་མཚན་ཉིད་བདེ་བ་ཆེན་པོའོ། ། ཕྱི་རོལ་གྱི་ཡན་ལག་ལ་རེག་པའི་བདེ་བ་དེ་ནི་ཀུན་རྫོབ་ཏུ་གསུངས་སོ། ། ཡང་ཕྱི་རོལ་ལ་བརྟེན་པའི་བདེ་བ་དེ་ཉིད་བསྟན་པའི་ཕྱིར། རྨོངས་པ་ཆོས་ཀུན་ནམ་མཁའ་བཞིན་དུ་གྱིས། ། ནམ་མཁའི་ཡུལ་དུ་སེམས་ཀྱང་གཞག ། ཅེས་གསུངས་ཏེ། གཟུགས་ལ་སོགས་པ་ཐམས་ཅད་ཀྱི་ཡུལ་དེའང་ནམ་མཁའ་དང་མཉམ་པར་བྱ་བ་དང༌། ཡིད་ཀྱང་ནམ་མཁའི་རང་བཞིན་དུ་གཞག་པའོ། །
དེ་ལྟར་བྱས་ན། སེམས་དེ་ཡིད་མེད་བྱས་ན་ནི། ། ལྷན་ཅིག་སྐྱེས་པའི་རང་བཞིན་མཛེས། ། ཞེས་གསུངས་ཏེ། ། ནམ་མཁའི་རང་བཞིན་གྱི་སེམས་དེ་ལ་ཡིད་མེད་པར་བྱས་ཏེ། དེ་ལྟར་གང་བྱེད་པ་དེ་ནི་སྐྱེས་བུ་མཆོག་སྟེ། ། ལྷན་ཅིག་སྐྱེས་པ་མཆོག་ཏུ་མཛེས་པ་དེ་ལ་རོལ་ཞེས་བྱ་བའི་དོན་ནོ། ། དེ་ལྟར་ཡང༌། ཁྱིམ་དང་ཁྱིམ་ན་དེ་ཡི་གཏམ་བྱེད་པ། ། བདེ་ཆེན་གནས་ནི་ཡོངས་སུ་ཤེས་པ་མིན། །
ཞེས་གསུངས་ཏེ། འདིར་བློ་ངན་པ་རྣམས་ཀྱིས་ཁྱིམ་དང་ཁྱིམ་དུ་སེམས་ཅན་རྣམས་བསླུ་བར་བྱ་བའི་ཆེད་དུ་བཤད་པ་བྱེད་ཀྱང༌། དེ་ནི་ཁ་གཏམ་རྙིང་པ་ཙམ་དུ་བས་སོ། ། དེ་ལྟར་ཡང༌། ཆུ་ལ་ཆུ་སྤྲུལ་རྗེས་མཐོང་དང༌། ། ནམ་མཁའི་མེ་ཏོག་ཕྲེང་རྒྱན་དང༌། ། སྣལ་མ་མེད་པའི་སྣམ་བུ་རྣམས། ། འཇིག་རྟེན་ངོ་ཚ་མེད་པ་ཡིན། ། ཞེས་གསུངས་སོ། ། དེ་ལྟ་བུའི་དམན་པ་དག་མཐོང་བས་གཞུང་མཁན་པོ་ངོ་མཚར་ནས་བསྟན་པ་ནི།
མདའ་བསྣུན་ན་རེ་འགྲོ་ཀུན་སེམས་ཁྲལ་ཁུར། ། སེམས་མེད་པ་ནི་སུས་ཀྱང་རྟོགས་པ་མེད། ། ཅེས་གསུངས་ཏེ། མཁས་པ་མངོན་པའི་ང་རྒྱལ་དང་རྨོངས་པའི་འགྲོ་བ་རྣམས་གོང་དུ་བསྟན་པའི་སེམས་སྣ་ཚོགས་ཀྱིས་སེམས་ཁྲལ་ཁུར་པ་ནི་ཁོལ་པོར་བྱས་པས་སོ། ། བདག་གི་གདམས་ངག་གིས་དེ་ལྟ་བུའི་སེམས་དེ་མཐོང་ན་སེམས་མེད་པའི་ངོ་བོ་ཉིད་འཐོབ་པར་འགྱུར་རོ། ། སེམས་མཐོང་བ་དང་སེམས་མེད་པ་དེ་ཅིས་མཚོན་ཞེ་ན། མཚོན་པར་མི་ནུས་ཞེས་བྱ་སྟེ། གདོད་མ་ནས་སེམས་རང་བཞིན་མེད་པའི་ཕྱིར་རོ། ། ལྷ་གཅིག་ལུང་ནི་མང་པོའོ་ནང་ནས་མཐོང༌། ། རང་དགར་བཞག་ན་གསལ་པོར་སྣང༌། །
ཞེས་གསུངས་ཏེ། ལྷ་གཅིག་གི་རྣམ་པར་མིང་ཙམ་གྱིས་རང་རང་གིས་བསྟན་པའི་ལུས་ལས་མང་པོ་མཐོང་སྟེ། དེ་ནི་རང་རང་གི་འདོད་པ་ཉིད་ཀྱིས་དེ་དང་དེའི་རྣམ་པར་སྣང་སྟེ། གཞན་དུ་མ་ནི་མ་ཡིན་ནོ། ། དེ་ལྟར་ཡང་དཔལ་དགྱེས་པའི་རྡོ་རྗེ་ལས། རང་གིས་བྱེད་ཅིང་རང་གིས་འཕྲོག ། རང་ཉིད་རྒྱལ་པོ་རང་གཙོ་བོའོ། ། ཞེས་བྱ་བ་ལ་སོགས་པ་གསུངས་སོ། ། དེ་ཉིད་བསྟན་པའི་ཕྱིར། མགོན་པོ་བདག་དང་གཞན་རྣམས་འགལ། །
ཁྱིམ་དང་ཁྱིམ་ན་གྲུབ་མཐའ་དེ་རབ་གྲགས། ། ཞེས་གསུངས་ཏེ། བདག་དང་བདག་གིར་འཛིན་པའི་སྒོ་ནས་འདོད་པས་རང་ཉིད་འཆིང་བར་བྱེད་པ་ནི་ངན་པ་སྟེ། རྣམ་པར་རྟོག་པས་ཡོངས་སུ་གཟུང་བའི་ཕྱིར་རོ། ། གཞན་ཡང་དངོས་པོ་གཞན་རྣམས་འགོག་པས་འགལ་བ་ཡིན་ཏེ། དང་པོའི་སྐྱེས་པ་ཉིད་ཡིན་པའི་ཕྱིར་རོ། ། ཁྱིམ་དང་ཁྱིམ་ན་གྲུབ་པའི་མཐའ་རྣམས་སྐྱེས་ནས་འཇིག་པ་ནི་རབ་ཏུ་གྲགས་པ་ཡིན་ཏེ། དེ་ཅིའི་ཕྱིར་ཞེ་ན། སྐྱེས་ནས་འཇིག་པའི་ཕྱིར་རོ། ། འགལ་བ་ནི་གལ་ཏེ་སྐྱེས་པ་ཡིན་ན་འཇིག་པར་ཇི་ལྟར་འགྱུར་ཞེས་པའོ། །
དེའི་ཕྱིར་གཉིས་ཀ་མི་བདེན་པ་ཞེས་བྱ་བའོ། ། དཔེ་ངན་པའི་སྒོ་ནས་བསྟན་པ་ནི། གཅིག་ནི་བྲོས་ཤིང་གཞན་ཀུན་བསྲེག ། ཕྱི་རོལ་སོང་ནས་ཁྱིམ་བདག་འཚོལ། ། ཞེས་གསུངས་ཏེ། ཁ་ཅིག་རང་བཟའ་བ་ཟ་ཞིང་བཟའ་བ་གཞན་པོ་ཐམས་ཅད་ཉམས་པར་བྱེད་དེ། གཞན་རྣམས་ལ་སྙིང་པོ་མེད་པའི་ཕྱིར་རོ། ། ཡང་ཁྱིམ་བདག་མོས་རང་གི་ཁྱིམ་བོར་ཏེ་ཕྱི་རོལ་དུ་ཁྱོ་གཞན་པོ་འཚོལ་བ་ནི་སེམས་ངན་པ་ཡིན་པའི་ཕྱིར་སྐྱེས་བུ་ངན་པ་རྣམས་ཀྱི་སེམས་ཀྱང་དེ་དང་འདྲའོ། ། སོང་བ་མི་མཐོང་འདུག་མི་མཐོང༌། ། རྦ་རླབས་མེ་ས་པའི་དབང་ཕྱུག་མཆོག །
གོས་པ་མེད་པར་བསྒོམ་པར་བྱ། ། ཞེས་གསུངས་ཏེ། འདི་ནི་སྔོན་དུ་བསྟན་པའི་ཚིགས་བཅད་ཀྱི་རྗེས་སུ་འབྲངས་ནས་བློ་གྲོས་བཟང་པོ་དག་གི་བསམ་གཏན་འདི་ལྟ་བུ་ཡིན་ནོ་ཞེས་བསྟན་ཏེ། ཇི་ལྟར་ཁྱིམ་བདག་མོས་རང་གི་ཁྱིམ་བདག་ལ་བཟའ་བ་བྱིན་ནས། ཁྱིམ་བདག་གཞན་གྱིའང་བཟའ་བ་བསྒྲུབས་པས་རང་གི་ཁྱིམ་ནས་བྱུང་སྟེ་ཁྱོ་གཞན་པོ་འཚོལ་བ་དེ་ནི་སོང་བའང་མི་མཐོང༌། འོང་པའང་མི་ཚོར་བར། འདུག་པར་གྱུར་པའང་མི་ཤེས་སོ། དེ་དང་འདྲ་བར་རྦ་རླབས་མེད་པའི་ཡེ་ཤེས་ནི་རང་གི་ཡིད་ཀྱི་དབང་ཕྱུག་གི་མཆོག་གོས་པ་མེད་ཅིང་སྡིག་པ་ཐམས་ཅད་སྤངས་པ་དེ་ཡོངས་སུ་གཟུང་བར་བྱའོ། ། དེས་ཅི་བརྗོད་ཅེ་ན། འདིར་ཞིང་སྐྱེས་ཀྱི་རྣལ་འབྱོར་མ་རྣམས་ནི་རང་བཞིན་གྱིས་ཡེ་ཤེས་སྐྱེའོ། །
དེའང་ཅུང་ཟད་མི་རིགས་ཏེ། ཐམས་ཅད་ཀྱིས་རང་བཞིན་དུ་བདག་ཉིད་མཐོང་སྟེ། བདག་གིས་བྱས་ཤིང་བདག་གིས་བསྐྱེད་དོ་ཞེས་བྱ་བར་སེམས་སོ། ། དེ་ལྟར་བླ་མ་དམ་པའི་གདམས་ངག་གིས་ཤེས་པར་བྱའོ། ། གཞན་ཡང་འགྲོ་དང་འོང་བ་དེ་མི་སྤོང༌། ། སྔ་ན་མེད་པའི་སྒེག་མོ་གང་ལས་རྙེད། ། ཅེས་གསུངས་ཏེ། འགྲོ་ཞིང་འོང་བ་ལ་རང་གི་རིགས་ཀྱི་ཆུང་མའང་མ་ཡིན། ། ཁྱོ་འདྲི་བར་ཡང་མ་བྱེད་དེ། དེ་ལྟ་བུའི་ཀ་མ་རཱུ་པ་ལ་སོགས་པའི་གནས་རྣམས་ན་རབ་ཏུ་གྲགས་ནས་ཡོད་པའོ། །
ཇི་ལྟར་སྐྱེས་བུ་ཁ་ཅིག་རྣམས་རང་གི་ཁྱིམ་ནས་ཡུལ་གཞན་དུ་འགྲོ་སྟེ། སོང་ནས་ཀྱང་ལམ་ཕྱེད་ནས་ཕྱིར་ལོག་ནས་འོང་སྟེ། དེ་ལྟ་བུ་ནི་རྣལ་འབྱོར་གྱི་ནུས་པ་ཡིན་ནོ། ། དེ་ཅིའི་ཕྱིར་དེ་ལྟར་བྱེད་ཅེ་ན། སོང་ནས་ཀྱང་སྔ་ན་མེད་པའི་སྒེག་མོ་དང་འཕྲད་ནས་འདུག་པར་འདོད་དེ། དེ་དང་མ་འཕྲད་པས་ཕྱིར་ལོག་པའོ། ། དེ་ཅིའི་ཕྱིར་ཞེ་ན། བྱང་སེམས་དཔྲལ་བའི་ཀླད་རྒྱས་སོན། ། དང་པོའི་གཟུགས་དང་ཐ་དད་པར་མི་བལྟ། ཞེས་གསུངས་ཏེ།
གང་གི་ཚེ་རྣལ་འབྱོར་བའི་སེམས་བདེ་བའི་སེམས་དེ་དཔྲལ་བའི་ཀླད་རྒྱས་སུ་ཕྱིན་ནས་མཛེས་ཏེ། མི་འདོད་ཀྱང་རང་གི་གཟུགས་དང་ཐ་མི་དད་པར་འགྲོ་སྟེ། ལུས་དང་བདེ་བ་གཉིས་ཐ་མི་དད་པར་འགྱུར་རོ། ། གང་ཚེ་ལུས་དང་ངག་ཡིད་དབྱེར་མེད་པ། ། ལྷན་ཅིག་སྐྱེས་པའི་རང་བཞིན་དེ་ཚེ་མཛེས། ། ཞེས་གསུངས་ཏེ། ཡེ་ཤེས་འདིས་སོ་སོའི་སྐྱེ་བོའི་ལུས་དང་ངག་ཡིད་དབྱེར་མེད་པར་ཆུད་པ་ནི་བླ་མ་དམ་པའི་གདམས་ངག་གིས་དེར་ཐིམ་པར་གྱུར་པའོ། ། ཇི་སྲིད་ཟག་པ་དང་བཅས་པའི་ཆོས་མེད་པར་མ་གྱུར་པ་དེ་སྲིད་དུ་ལྷན་ཅིག་སྐྱེས་པའི་རང་བཞིན་མི་མཛེས་ཏེ། གང་གིས་བླ་ན་མེད་པའི་རྣལ་འབྱོར་མའི་ཚུལ་ཇི་ལྟར་འཐོབ་པར་འགྱུར་རོ། ། རྣལ་འབྱོར་མའི་ཚུལ་དེ་གང་ཡིན་ཞེ་ན།
ཁྱིམ་བདག་ཁྱིམ་བདག་མོ་ཡིས་ཟོས། ། ཡུལ་དེ་གང་མཐོང་དག་ལ་སྤྱད་མི་བྱ། ། ཞེས་གསུངས་ཏེ། གནས་ལ་སོགས་པའི་ཡུལ་གང་ཞིག་ན་ཁྱིམ་བདག་ཁྱིམ་བདག་མོས་ཟ་བ་དེ་ལྟ་བུའི་ཡུལ་གང་དག་མཐོང་བ་དེ་ལ་སྤྱད་པར་མི་བྱའོ། ། དེའི་དགོས་པ་ནི། ཀྱེ་གཞན་པ་དེ་རུ་འདུ་བར་ག་ལ་འགྱུར། ། རྣལ་འབྱོར་མ་ཡི་སྤྱོད་པ་མི་མཐུན་པས། ། ཞེས་གསུངས་ཏེ། གང་དུ་རང་གི་ཁྱོ་ཡང་གསོད་ན་གཞན་པོ་ག་ལ་འདུ་སྟེ། འོན་ཀྱང་གཞན་རྣམས་ཀྱིས་མཆོད་པར་བྱས་ན་རྣལ་འབྱོར་མ་ཡེ་ཤེས་ཀྱི་བདག་ཉིད་ཡིན་པས་དེ་ནི་མི་གསོད་དོ། །
གཞན་ངན་པ་རྣམས་ཀྱི་ཤའི་མིག་གིས་གསོད་པར་མཐོང་སྟེ། རྣལ་འབྱོར་མ་རྣམས་ཀྱིས་གསོད་པ་མ་ཡིན། ཟོས་པར་ཡང་མེད་དོ། ། འོན་ཀྱང་ལྷན་ཅིག་སྐྱེས་པའི་ངོ་བོར་ཐིམ་པར་བྱས་སོ་ཞེས་བྱ་བའི་དོན་ནོ། ། དེའི་རྣལ་འབྱོར་མ་རྣམས་ཀྱི་སྤྱོད་པའི་ལུགས་ཐམས་ཅད་འཇིག་རྟེན་པའི་ཐ་སྙད་དང་མི་མཐུན་པ་སྟེ། བསམ་གྱིས་མི་ཁྱབ་པའོ། ། དེ་ཉིད་གསལ་བར་བྱ་བའི་ཕྱིར། བདག་པོ་ཟ་ཞིང་ལྷན་ཅིག་སྐྱེས་པ་མཛེས། ། ཆགས་དང་ཆགས་བྲལ་བྱས་ནས་ནི། ། གཉུག་མའི་ཡིད་ཀྱི་དྲུང་དུ་གནས། །
སེམས་ཉམས་པ་ཡི་རྣལ་འབྱོར་མ་ངས་མཐོང༌། ། ཞེས་གསུངས་ཏེ། རང་གི་ཁྱིམ་བདག་ཁྱིམ་བདག་མོས་ཟོས་ནས་ལྷན་ཅིག་སྐྱེས་པའི་རང་བཞིན་དུ་མཛེས་པར་བྱས་ཏེ། གཞན་ཡང་འདོད་ཆགས་དང་འདོད་ཆགས་དང་བྲལ་བར་བྱེད་དོ། ། ཁྱོ་གཞན་ཡང་སྔོན་གྱི་ཁྱོ་དང་འདྲ་བའི་སྒོ་ནས་མྱ་ངན་ཡང་བྱེད་དེ། རང་གི་ཡིད་དུ་འོང་བའི་གན་དུའང་འདུག་པར་བྱེད་དོ། ། དེ་ལྟ་བུའི་རྣལ་འབྱོར་མ་དེ་ནི་སེམས་ཉམས་པ་སྟེ། རྣལ་འབྱོར་གྱི་དབང་ཕྱུག་ངས་ནི་འདི་བསམ་གྱིས་མི་ཁྱབ་པར་མཐོང་ངོ༌། ། དེ་ལྟར་འདོར་བསྡུས་པའི་དོན་ནི། རྣལ་འབྱོར་མའི་ཡེ་ཤེས་ནི་གཉིས་སུ་མེད་པ་ཡིན་ཏེ།
བྱ་བ་དང་བྱེད་པ་མེད་པའི་རྣམ་པར་སྣང་ཞིང༌། ལས་དགེ་བ་དང་སྡིག་པའི་རྣམ་པ་བྱེད་ཀྱང་དེས་གནོད་པར་མི་འགྱུར་ཏེ། ཕལ་པ་རྣམས་ལ་ནི་དེ་ལྟར་སྣང་བའི་ཕྱིར་རོ། ། ཡང་ན་ཐམས་ཅད་སེམས་ཀྱི་རྣམ་འཕྲུལ་ཡིན་པའི་ཕྱིར་རོ། ། ཁྱིམ་བདག་སེམས་དབང་དུ་གྱུར་པའི་ཕྱིར། སེམས་ནི་ལུས་ཀྱི་རྣམ་པ་སྟེ། གནས་དང་ཉེ་བའི་གནས་ལ་སོགས་པའོ། ། རྣལ་འབྱོར་མ་ནི་རང་བཞིན་ཏེ། དེ་བཀག་པས་ཅིའང་དམིགས་པར་མི་འགྱུར་རོ། ། དེ་ནི་བླ་མ་དམ་པའི་གདམས་ངག་གིས་ཤེས་པར་བྱའོ། །
ཟ་ཞིང་འཐུངས་ལ་བསམ་མི་ཁྱབ། ། གྲོགས་དག་སེམས་ལས་ཅི་བྱུང་བྱ། ། ཡིད་ཀྱིས་ཕྱི་རོལ་གྱུར་ན་སྡུག་བསྔལ་སྨིན། ། སྒྱུ་མའི་རྣལ་འབྱོར་མ་ནི་དཔེ་དང་བྲལ། ། ཞེས་གསུངས་ཏེ། གང་ཅུང་ཟད་ཟ་བ་དང་འཐུངས་པ་ལ་སོགས་པའི་བྱ་བ་བྱེད་པ་ལ་ནི་དེ་ནི་རྒྱུན་མི་འཆད་པར་བྱེད་དེ། གང་དང་གང་སེམས་ལས་ཅི་བྱུང་བ་དེ་བྱའོ། ། འོན་ཀྱང་སེམས་ལ་གནོད་པ་ནི་མི་བྱའོ། སྒྱུ་མའི་རྣལ་འབྱོར་མ་དེ་མཚོན་པར་དཀའ་བའི་ཡེ་ཤེས་དང་འདྲ་བར་ལྷན་ཅིག་སྐྱེས་པར་ཐིམ་པ་ནི་སྔོན་བཞིན་ནོ། ། རྣལ་འབྱོར་མའི་ལམ་ནི་ཐུན་མོང་མ་ཡིན་པ་དཀའ་བའི་ལམ་ཡིན་པས་དེའི་བདུད་རྩི་ཐམས་ཅད་བདེ་བར་གྱུར་ན་ཐམས་ཅད་ལེགས་པར་གནས་པ་ཡིན་ཏེ།
གཞན་དུ་ནི་མ་ཡིན་ནོ། ། འདི་རུ་ཉིན་མཚན་དབྱེར་མེད་དག ། ས་གསུམ་པོ་ནི་གང་གིས་སྤྲུལ་པ་ཡིན། ། སེམས་ཉིད་དེ་ནི་གྲུབ་པའི་རྣལ་འབྱོར་མ། ། ལྷན་ཅིག་སྐྱེས་པའི་སྡོམ་པར་ཤེས་པར་བྱ། ། ཞེས་གསུངས་ཏེ། གང་དེ་ལྟར་ཉིན་མོ་མི་ཤེས་ཤིང༌། མཚན་མོའང་མི་ཤེས་པས། ལུས་ངག་ཡིད་གསུམ་དབྱེར་མེད་པའི་ཡེ་ཤེས་ཀྱི་རང་བཞིན་ས་གསུམ་སྤྲུལ་པ་གང་ཡིན་པའི་སེམས་དེ་ནི་གྲུབ་པའི་རྣལ་འབྱོར་མ་སྟེ། ལྷན་ཅིག་སྐྱེས་པའི་སྡོམ་པ་ནི་ཡེ་ཤེས་སུ་གྱུར་པའམ།
དངོས་སུ་མངོན་དུ་བྱེད་པའོ། ། ཡི་གེས་འགྲོ་བ་མ་ལུས་པ། ། ཡི་གེ་མེད་པ་གཅིག་ཀྱང་མེད། ། ཇི་སྲིད་ཡི་གེ་རབ་ཤེས་པ། ། དེ་སྲིད་ཡི་གེ་མེད་པར་འགྱུར། ། ཞེས་གསུངས་ཏེ། ཡི་གེས་འགྲོ་བ་མ་ལུས་པ་ལ་གནོད་དེ། འདི་ནི་ཁྱོད་དོ། ། འདི་ནི་བུམ་པའོ། ། འདི་ནི་སྣམ་བུའོ། །
ཞེས་མཁས་པ་རྣམས་བརྗོད་དེ། དོན་དམ་པར་ནི་ཅུང་ཟད་ཀྱང་མེད་དོ། ། གང་གིས་སངས་རྒྱས་ཉིད་གྲུབ་པར་བྱེད་པའི་ཡི་གེ་མེད་པ་ནི་གཅིག་ཀྱང་མེད་དོ། ། དེའི་ཕྱིར་ཡི་གེ་རབ་ཏུ་ཤེས་པ་ནི་ཡོངས་སུ་དཔྱད་ནས་ངག་གི་སྤྲོས་པའི་དྲི་མ་བཅོམ་སྟེ་བཙུན་པར་བྱས་པས་ཇི་སྲིད་དུ་ཡི་གེ་མེད་པར་འགྱུར་རོ། ། ཇི་སྲིད་དེ་ལྟར་མ་བྱས་པ་དེ་སྲིད་དུ་མཆོག་གི་དོན་མི་འཐོབ་པའོ། ། དེ་གང་ཡིན་ཞེས་དྲིས་ན། ཇི་ལྟར་ཕྱི་རོལ་དེ་བཞིན་ནང༌། ། བཅུ་བཞིའི་ས་ལ་རྒྱུན་དུ་གནས། ། ཞེས་གསུངས་ཏེ། རྣལ་འབྱོར་གྱི་དབང་ཕྱུག་ལ་ཇི་ལྟར་ཕྱི་རོལ་བཞིན་དུ་ནང་ཡང་ཡེ་ཤེས་ཀྱི་སྣང་བ་ཡིན་པའི་ཕྱིར་དེས་ས་བཅུ་བཞི་པ་ལ་རྒྱུན་དུ་ཐོག་མ་དང་ཐ་མ་མེད་པར་གནས་ཏེ།
མཆོག་གི་དོན་ནི་ཆ་མེད་པའི་ཕྱིར་རོ། ། དེའང་ཆ་ནི་བཅུ་དྲུག་སྟེ། གནམ་སྟོང་གི་མཐར་ཟླ་བའི་ཆ་མེད་པ་བཞིན་དུ་ལུས་མེད་པའི་ཕྱིར་རོ། ། དེ་བསྟན་པ་ན། ལུས་མེད་ལུས་ལ་གབ་པ་ནི། ། གང་གིས་དེ་ཤེས་དེ་གྲོལ་འགྱུར། ། ཞེས་གསུངས་ཏེ། ལུས་མེད་པ་ནི་དངོས་སུ་ནུབ་པར་སོང་བས་གབ་པ་སྟེ། དེ་གང་གིས་ཤེས་པ་དེ་ནི་གྲོལ་བར་འགྱུར་རོ། ། དེ་ལྟར་སོ་སོར་རང་གིས་རིག་པར་བྱ་བ་ལྷན་སྐྱེས་དེ་ལྟར་འཇིག་རྟེན་པ་རྣམས་ཀྱི་མེད་པ་སྟེ།
ལུས་མེད་པ་དང༌། གདོད་མ་ནས་མ་སྐྱེས་པའི་ཕྱིར་རོ། ། འདིར་བརྗོད་པར་བྱ་བ་གཞུང་མཁན་པོས་རང་དང་གཞན་གྱི་དངོས་པོ་མ་མཐོང་བ་དེ་བསྟན་པ་ནི། གྲུབ་པར་གྱུར་ཅིག་ང་ཡིས་བཏོན། ། ཁུ་བ་འཐུངས་པས་བརྗེད་པར་འགྱུར། ། གང་གིས་ཡི་གེ་གཅིག་ཤེས་པ། ། དེ་ཡི་མིང་ནི་མི་ཤེས་སོ། ། ཞེས་གསུངས་ཏེ། ཇི་ལྟར་བྱིས་པའི་དུས་སུ་ཡི་གེ་སློབ་པ་ནི་སློབ་དཔོན་གྱི་མདུན་དུ་ཡིག་ཤིང་ལས་ཡི་གེའི་ཕ་མ་ལ་སོགས་པ་སློབ་པའི་དུས་སུ། ། དང་པོར་འདི་གྲུབ་པར་གྱུར་ཅིག་ཅེས་བྱ་བ་ལ་སོགས་པ་དང༌།
སྒྲའི་རྩ་བ་དང་སྐད་ཀྱི་བྱིངས་ལ་སོགས་པ་སློབ་ཅིང་དཔྱོད་པ་ལ་སོགས་པ་ཐམས་ཅད་ཀྱི་ཡི་གེ་རྣམས་ལ་འབྲས་བུ་ནི་གཅིག་ཀྱང་མ་མཐོང་བ་ཡིན་ཏེ། དོན་མི་ཤེས་པའི་ཕྱིར་རོ། ། གཞན་ཡང་དགེ་བའི་བཤེས་གཉེན་དམ་པ་ལ་བསྟེན་པ་ལས་དོན་ཡོངས་སུ་ཤེས་པ་སྐྱེ་ཞིང༌། འདིར་དཔྱད་ཙ་ན་དང་པོར་གྲུབ་པར་གྱུར་ཅིག་ཅེས་བྱ་བ་དེ་ནི་བདེ་བར་བཀླག་གི ། གཞན་ནི་སྙིང་པོ་མེད་པར་བཀླག་པའོ། ། ཇི་ལྟར་ཟན་འཚེད་པར་བྱེད་པའི་དུས་སུ་སྙིང་པོ་ཁུ་བ་བླངས་ནས་འཐུངས་ཏེ། གཞན་ནི་སྙིང་པོ་མེད་པའོ། ། འདིར་གྲུབ་ཅེས་བྱ་བའི་ཡི་གེ་གཅིག་པོ་དེ་བདག་གིས་ཤེས་ཀྱི། དེའི་མིང་མང་བས་དེའི་མིང་མི་ཤེས་ཏེ། འདི་ལྟ་བུ་ཡིན་ཞེས་བརྗོད་དུ་མེད་པའི་ཕྱིར་རོ། །
ཇི་ལྟར་བྱིས་པའི་དུས་སུ་འདི་གྲུབ་པར་གྱུར་ཅིག་ཅེས་བྱ་བའི་མིང་ཤེས་ཀྱང་དོན་མི་ཤེས་པ་བཞིན་དུ། ཆེར་སྐྱེས་པའི་དུས་ན་དོན་ཤེས་ཀྱང་མིང་མི་ཤེས་པའོ། ། མ་ལུས་རང་བཞིན་མི་ཤེས་གང་ཞིག་གིས། ། ཞེས་གསུངས་ཏེ། ལྷན་ཅིག་སྐྱེས་པ་མི་ཤེས་པས་ཁམས་གསུམ་དུ་ལྷུང་སྟེ། རང་བྱུང་གི་ཡེ་ཤེས་སམ། བརྗོད་དུ་མེད་པའི་རང་བཞིན་དུ་མི་རྟོགས་པའི་ཕྱིར་རོ། ། གཞན་ཡང་དེས་རང་ཉམས་ཤིང་གཞན་ཡང་རྨོངས་པར་བྱེད་དོ། ། དེ་ཇི་ལྟ་བུར་ཞེ་ན། ཀུན་དུ་རུ་ཡི་སྐབས་སུ་བདེ་ཆེན་བསྒྲུབ་པ་ནི། །
ཞེས་གསུངས་ཏེ། ཀུན་དུ་རུའི་སྒོ་ནས་བདེ་ཆེན་བསྒྲུབ་ཅེས་ཟེར་བ་ནི་རྨོངས་པའི་ཕྱིར་རོ། ། ཇི་ལྟར་རི་དྭགས་སྐོམ་པས་སྨིག་རྒྱུའི་ཆུ་ལ་རྒྱུག ། སྐོམ་པས་འཆི་སྟེ་ནམ་མཁའི་ཆུ་རྙེད་དམ། ། ཞེས་གསུངས་ཏེ། ཇི་ལྟར་རི་དྭགས་སྐོམ་པས་གདུངས་པས་སྨིག་རྒྱུ་ལ་ཆུར་མཐོང་ནས་དེའི་གན་དུ་བརྒྱུགས་པ་ལས། དེར་ཆུ་མ་རྙེད་ནས་སྐོམ་པས་འཆི་སྟེ། ནམ་མཁའི་ཆུ་ཇི་ལྟར་རྙེད་པར་འགྱུར་ཏེ། མི་རྙེད་ཅེས་པའོ། ། དེ་བཞིན་དུ་དབང་པོ་གཉིས་སྦྱོར་གྱི་བདེ་བས་ནི་དེ་ཉིད་མི་རྙེད་དོ། །
རྨོངས་པ་འཇིག་རྟེན་པ་རྣམས་ནི་འདི་ལས་དེ་ཉིད་རྙེད་པར་འདོད་དེ། དེ་ཉིད་བསྟན་པའི་ཕྱིར། རྡོ་རྗེ་པདྨ་གཉིས་ཀྱི་བར་གནས་པ། ། བདེ་བ་གང་གིས་རྣམ་པར་རོལ་པས་ན། ། གང་གིས་དེ་ནི་བསྟན་པར་མི་ནུས་པས། ། ས་གསུམ་རེ་བ་གང་གིས་རྫོགས་པར་བྱེད། ། ཅེས་གསུངས་ཏེ། འདི་ནི་ལས་དང་པོ་པ་དང་དབང་པོ་ཐ་མའི་རྣལ་འབྱོར་པ་འདོད་ཆགས་ལ་ཞེན་པ་རྣམས་ལ་འདོད་ཆགས་ཆེན་པོར་རོལ་པའི་ཐབས་འདིས་སངས་རྒྱས་འགྲུབ་པར་བཅོམ་ལྡན་འདས་ཀྱིས་བསྟན་ཏོ། ། དེ་བཞིན་དུ་མདའ་བསྣུན་གྱིས་དེ་ནས་ཕྱུང་སྟེ་འདིར་བསྟན་པའོ། ། རྡོ་རྗེ་དང་པདྨ་གཉིས་ཀྱི་སྦྱོར་བའི་བདེ་བས་ནི་དབང་པོ་ཐ་མའི་སྐྱེས་བུ་རོལ་པར་བྱེད་པ་གང་ཡིན་པ་དེས་ནི་ས་གསུམ་གྱི་རེ་བ་ཡོངས་སུ་རྫོགས་པར་ཅི་སྟེ་མི་བྱེད་དེ།
ཐམས་ཅད་དེའི་རང་བཞིན་གྱིས་ཐམས་ཅད་ཀྱི་བསམ་པ་ཕྱག་རྒྱ་ཆེན་པོ་ཡོངས་སུ་རྫོགས་པར་བྱེད་དེ། སྙིང་རྗེ་ཆེན་པོ་མངོན་དུ་བྱེད་པའི་ཕྱིར་རོ་ཞེས་དགོངས་པའོ། ། ཡང་ན་ཐབས་ཀྱི་སྐད་ཅིག་མ། ། ཡང་ན་དེ་ཉིད་གཉིས་མེད་དེ། ། བླ་མའི་བཀའ་དྲིན་བསོད་ནམས་ཀྱིས། ། བརྒྱ་ལ་འགའ་ཡིས་ཤེས་པར་འགྱུར། ། ཞེས་གསུངས་ཏེ། སྐད་ཅིག་མ་ནི་དགའ་བ་བཞིའི་སྐད་ཅིག་མའི་བྱེ་བྲག་ཡིན་པའི་ཕྱིར་རོ། ། ཡང་ན་གཉིས་སུ་མེད་པའི་དུས་སུ་དེ་ཉིད་མཚོན་པའོ། ། དེའང་མཆོག་དང་དགའ་བྲལ་གྱི་དབུས་སུ་ཡིན་པས་ཐ་དད་པ་ནི་མགོ་རྩོམ་པའི་སྐད་ཅིག་མ་སྟེ།
རྣམ་པ་སྣ་ཚོགས་པ་ལས་སྐྱེས་པའི་དུས་སོ། ། ཐ་དད་པ་མེད་པ་ནི་ལྷན་ཅིག་སྐྱེས་པའི་ངོ་བོ་ཉིད་དེ་བླ་མ་དམ་པའི་གདམས་ངག་གི་དྲིན་གྱིས་སྐྱེས་བུས་སྐད་ཅིག་གིས་ཤེས་ཀྱི། འཇིག་རྟེན་པ་ཐུན་མོང་བས་ནི་མ་ཡིན་ནོ། ། དེའི་ཕྱིར་བདག་གིས་བླ་མ་དམ་པའི་གདམས་ངག་གི་སྒོ་ནས་གོང་དུ་བསྟན་པའི་རིགས་པས་སྐྱེ་འགྲོ་ཐུན་མོང་བ་རྣམས་ལ་གསལ་བར་བྱས་པ་ཡིན་ནོ། ། ཀྱེ་གྲོགས་དག་ཟབ་མོ་དང་ནི་རྒྱ་ཆེ་བ། ། འདི་ལ་བདག་གཞན་ཡོད་མ་ཡིན། ། ལྷན་ཅིག་སྐྱེས་དགའ་བཞི་པའི་སྐབས། ། གཉུག་མ་ཉམས་སུ་མྱོང་བས་ཤེས། ། ཞེས་གསུངས་ཏེ། ཟབ་མོ་ནི་དཔྱད་པའི་སྟོབས་ཀྱིས་རྒྱུན་མི་འཆད་པར་དྲན་པས་ཕྱོགས་དང་ཕྱོགས་མ་ཡིན་པ་ནུབ་པར་གྱུར་པའོ། །
དེ་ལྟར་མཆོག་ཏུ་ཟབ་པ་དེ་ལ་ནི་བདག་གཞན་ཐམས་ཅད་ཉམས་ཏེ། གདོད་མ་ནས་སྐྱེ་བ་མེད་པའི་ཕྱིར་རོ། ། འདི་ལྟ་བུའི་ལྷན་ཅིག་སྐྱེས་པ་དགའ་བ་བཞིའི་དུས་སུ་དབུས་སུ་ལྷན་ཅིག་སྐྱེས་པ་ཉམས་སུ་མྱོང་བ་རྟོགས་པར་བྱའོ། ། འདིའི་ཕན་ཡོན་བསྟན་པ་ནི། མུན་ནག་ཆེན་པོར་ཟླ་ཤེས་ཀྱིས། ། ཇི་ལྟར་གསལ་བར་བྱེད་པ་བཞིན། ། མཆོག་ཏུ་བདེ་བའི་སྐད་ཅིག་ལ། ། སྡིག་པ་མ་ལུས་ཕམ་བྱེད་པའོ། ། ཞེས་གསུངས་ཏེ། འདིར་མུན་ནག་ཆེན་པོའི་ནང་དུ་ཟླ་ཤེལ་གྱི་ནོར་བུའི་སྣང་བས་གསལ་བར་བྱེད་པའི་དུས་སུ་རིགས་ངན་དང་རྐུན་མ་ལ་སོགས་པས་གཞན་གྱི་ནོར་རྐུ་བར་བྱེད་པ་བཞིན་དུ།
མཆོག་ཏུ་བདེ་བ་ཆེན་པོ་མཚན་ཉིད་དང་བྲལ་བའི་སྐད་ཅིག་མའི་དུས་སུ་འཁོར་བའི་སྡིག་སྤྱོད་ཐམས་ཅད་ཀྱང་ཉམས་པར་བྱེད་དོ། ། དེ་ལྟར། སྡུག་བསྔལ་སྣང་བྱེད་ནུབ་པ་ན། ། སྐར་མ་པ་ཝ་སངས་ནི་འཆར། ། འདི་ལྟར་གནས་པས་སྤྲུལ་པ་སྤྲུལ། ། འདི་ནི་དཀྱིལ་འཁོར་འཁོར་ལོའོ། ། ཞེས་གསུངས་ཏེ། ཇི་ལྟར་སོས་ཀའི་དུས་སུ་རྡུལ་གྱི་ཉིན་མཚན་དེ་ནུབ་ནས་ཤིན་ཏུ་བསིལ་བའི་གཙོ་བོ་སྐར་མ་པ་ཝ་སངས་འཆར་ཏེ། འདི་ལྟ་བུའི་དཀྱིལ་འཁོར་གྱི་འཁོར་ལོ་ལ་སོགས་པ་བསྒོམ་ཞིང་གནས་པ་གང་གིས་སྣ་ཚོགས་ཀྱི་སངས་རྒྱས་ཀྱི་སྐུ་ཀུན་རྫོབ་ཀྱི་སྤྲུལ་པ་སྤྲུལ་ཏེ། དེའི་ངོ་བོ་ཉིད་དུ་དཀྱིལ་འཁོར་གྱི་འཁོར་ལོའང་ཤེས་པར་བྱའོ་ཞེས་བྱ་བའི་དོན་ནོ། །
ཡང་རྣལ་འབྱོར་པའི་བྱ་བ་བསྟན་ཏེ། རྨོངས་པ་སེམས་ཀྱིས་སེམས་ལ་ལྟོས་ཤིག་དང༌། ། ལྟ་བ་ངན་པ་ཐམས་ཅད་ལས་གྲོལ་ཏེ། ། འདི་ནི་བདེ་བ་ཆེན་པོ་མཆོག་ཡིན་ཏེ། ། དེ་ལ་གནས་ན་དངོས་གྲུབ་དམ་པ་ཡོད། ། ཅེས་གསུངས་ཏེ། ཁྱོད་ཀྱི་སེམས་ཀྱིས་སེམས་ལ་དཔྱོད་དང༌། ཅི་སེམས་དང་སེམས་མེད་པ་སྔོན་དུ་བསྟན་པའི་རིགས་པས་གཉིས་ཀའང་མེད་དོ། ། དེ་ལྟར་ཡང༌། སེམས་ཉིད་དམ་པ་སེམས་ལ་མེད་པ་ཉིད། །
གཉིས་ཀ་མེད་ཕྱིར་ཅུང་ཟད་མེད་པའི་མིང་ཡང་མེད། ། འགྲོ་བ་མ་ལུས་འཁྲུལ་པ་ཡིས། ། ཞེས་གསུངས་སོ། ། དེ་ལྟ་བུའི་ལྟ་བ་ངན་པ་བོར་ཏེ། མ་ལུས་པའི་བདག་དང༌། སྐྱེས་བུ་དང༌། སྲོག་ལ་སོགས་པ་བྱ་བ་ངན་པ་ཐམས་ཅད་ནི་ཀུན་རྫོབ་ཙམ་ཡིན་པའི་ཕྱིར་རོ། ། དེ་ལྟར་བདེ་བ་ཆེན་པོའི་རང་བཞིན་དུ་ཐམས་ཅད་དག་པར་གྱིས་ཤིག་དང༌། ཐམས་ཅད་འཇིག་རྟེན་ལས་འདས་པའི་མཆོག་ཐོབ་པ་ནི་དེ་ལ་རག་ལས་པའི་ཕྱིར་རོ། ། དེའི་ཕྱིར།
སེམས་ཀྱི་གླང་པོ་ཡན་དུ་ཆུག ། དེ་ལ་བདག་ནི་མ་འདྲི་ཞིག ། ནམ་མཁའི་རི་བོ་ཆུ་འཐུང་དང༌། ། དེ་ཡི་འགྲམ་དུ་རང་དགར་ཞོག ། ཅེས་གསུངས་ཏེ། འཁོར་བའི་ནགས་སུ་དགའ་བའི་སེམས་ཀྱི་གླང་པོ་རོལ་དུ་ཆུག ། ཅིའི་ཕྱིར་ཞེ་ན། དངོས་པོ་ཐམས་ཅད་དེ་ཉིད་ལ་བརྟེན་པས་དེ་ཉིད་དུ་ཐིམ་པའི་ཕྱིར་རོ། ། འོན་ཀྱང་མུ་སྟེགས་པ་ཐམས་ཅད་ཀྱིས་སྲོག་གཅོད་པ་ལ་སོགས་པ་བྱས་པས་དམྱལ་བར་ལྟུང་ངོ༌། ། སྙིང་རྗེ་ཅན་ཞེས་དགེ་བཅུའི་ལས་ཀྱི་ལམ་ལ་གནས་པས་མཐོ་རིས་སུ་འགྲོ་ཞིང་བདེ་བར་གནས་སོ། །
སེམས་ཀྱི་གླང་པོ་ཐམས་ཅད་ལ་ཁྱབ་པའི་ཚུལ་གྱིས་ནམ་མཁའི་ཆུ་འཐུངས་ཤིག ། དེའི་འགྲམ་དུ་ནི་བདེ་བ་ཆེན་པོའི་ཆུ་འགྲམ་མོ། ། བདེ་བ་ཆེན་པོ་ཡིན་ཡང་མངོན་པར་ཞེན་པར་མ་བྱེད་ཅེས་དགོངས་པའོ། ། ཡུལ་གྱི་གླང་པོའི་སྣས་བླངས་ནས་ཇི་ལྟར་གསོད་པ་ལྟར་སྣང་བས། རྣལ་འབྱོར་གླང་པོ་སྐྱོང་བ་བཞིན། ། དེའི་ཚེ་བྱུང་ནས་སོང་བ་ཡིན། ། ཞེས་གསུངས་ཏེ། དེ་བཞིན་དུ་ཡུལ་གྱི་གླང་པོ་ནི་དངོས་པོ་ཐམས་ཅད་དེ། ཡུལ་དང་དབང་པོ་ལྟ་བུར་མཆུས་བླངས་ནས་གསོད་པ་ལྟ་བུར་སྣང་ཡང་མི་འཆི་སྟེ། གླང་པོ་ཆེ་དང་རྩེ་མཁས་པས་སོ། །
རྣལ་འབྱོར་གྱི་དབང་ཕྱུག་གིས་ཕྱིར་ཕྱུང་ནས་གནས་སུ་འགྲོ་ཞེས་བྱའོ། ། དེ་ལྟར་བཟའ་བྱ་དང་བཟའ་བྱ་མ་ཡིན་པས་དེ་མི་རིགས་སོ་ཞེས་དགོངས་པའོ། ། དེ་ལྟར་ཡང༌། གང་ཞིག་སྲིད་དེ་མྱ་ངན་འདས། ། དེ་ལ་དབྱེ་བ་མ་སེམས་ཤིག ། རང་བཞིན་གཅིག་གི་རྣམ་པར་སྤངས། ། དྲི་མེད་དེ་ནི་ང་ཡིས་རྟོགས། ། ཞེས་གསུངས་ཏེ། ཇི་ལྟར་འཕགས་པ་ཀླུ་སྒྲུབ་ཀྱི་ཞལ་སྔ་ནས། ཟུང་དུ་འཇུག་པའི་རིམ་པ་ལས།
འཁོར་བ་དང་ནི་མྱ་ངན་འདས། ། ཞེས་བྱ་བ་ལ་སོགས་པ་གསུངས་པ་དེ་བཞིན་དུ། འཁོར་བ་དང་མྱ་ངན་ལས་འདས་པ་དབྱེར་མེད་པ་དེ་ནི་གཉིས་སུ་མེད་པར་ཟུང་དུ་འཇུག་པ་ཞེས་བྱའོ། ། དེ་ཉིད་གསལ་བར་བསྟན་པའི་ཕྱིར། ཁྱིམ་དུ་མ་འདུག་ནགས་སུ་མ་འགྲོ་ཞིག ། གང་ན་འདུག་ཀྱང་སེམས་ལ་ལྟོས། ། མ་ལུས་རྒྱུན་དུ་བྱང་ཆུབ་གནས། ། སྲིད་པ་མྱ་ངན་འདས་གང་ཡིན། ། ཞེས་གསུངས་ཏེ། ཁྱིམ་དང་ནགས་གཉིས་གང་ལའང་ངེས་པར་གནས་པར་མི་བྱ་སྟེ།
གནས་གཉིས་པོ་ལ་ཞེན་ན་རྣམ་རྟོག་སྐྱེ་བའི་ཕྱིར། འོ་ན་ཇི་ལྟར་བྱ་ཞེ་ན། གང་དང་གང་ཟ་བ་དང༌། འཆགས་པ་དང༌། ཉལ་བ་ལ་སོགས་པའི་དུས་སུ་དེ་ལ་སེམས་ཡོངས་སུ་ཆགས་པར་མ་བྱེད་ཅིག ། རྫུན་པའི་རྣམ་པར་རིག་པ་ཙམ་དུ་ཤེས་པར་གྱིས་ཤིག་ཅེས་པའོ། ། དེའི་ཕྱིར་མཁས་པ་མ་ལུས་རྟག་ཏུ་རྒྱུན་མི་འཆད་པར་བྱང་ཆུབ་ལ་གནས་ཏེ། གང་ཅུང་ཟད་ཀྱང་སྐྱེ་བ་ནི་མེད་དེ། རང་བྱུང་གི་ཡེ་ཤེས་ཀྱི་ཕྱིར་རོ། ། དེ་ལྟར་ཡང༌།
མྱ་ངན་འདས་དང་འཁོར་བ་ཉིད། ། དེ་ཉིད་མ་མཐོང་རྟོག་པར་བྱེད། ། འཁོར་བ་མྱ་ངན་འདས་མེད་པ། ། དེ་ཉིད་མཐོང་བས་རྟོག་པར་བྱེད། ། འཁོར་བ་དང་ནི་མྱ་ངན་འདས། ། གཉིས་ཀ་ཡོད་པ་མ་ཡིན་ཏེ། ། འཁོར་བ་ཡོངས་སུ་ཤེས་པ་ཉིད། ། མྱ་ངན་འདས་ཞེས་དེ་ལ་བྱ། ། ཞེས་གསུངས་སོ། ། དེའི་ཕྱིར་བྱང་ཆུབ་ཀྱི་ངོ་བོ་ཉིད་ནི་གཉིས་སུ་མེད་པའི་ངོ་བོ་མཆོག་ཡིན་པར་གྲུབ་པའོ། །
དེ་བསྟན་པ་ནི། བྱང་ཆུབ་ཁྱིམ་དང་ནགས་མི་གནས། ། འདི་ཡི་དབྱེ་བ་ཤེས་པར་གྱིས། ། དྲི་མ་མེད་སེམས་ཇི་བཞིན་པ། ། དེ་ནི་རྟོག་པ་མེད་པར་བྱོས། ། ཞེས་གསུངས་ཏེ། གོང་དུ་བསྟན་པའི་མཚན་ཉིད་ཀྱི་བྱང་ཆུབ་ནི་ཁྱིམ་དང་ནགས་ན་མེད་པ་དེ་ལྟ་བུའི་དབྱེ་བ་དགོངས་པའི་ཚིག་གིས་ཤེས་པར་བྱའོ། ། ཁྱིམ་ནི་རང་གི་ལུས་སོ། ། ནགས་ནི་བུམ་པ་དང་སྣམ་བུ་ལ་སོགས་པའི་གཟུགས་སོ། ། དེ་ལ་ནི་བྱང་ཆུབ་མེད་དོ། །
འདི་ནི་བདག་དང་འདི་ནི་གཞན། ། གང་གིས་དེ་ནི་ཡོངས་ཤེས་པ། ། དབྱེ་བ་དེ་ཡིས་འཆིང་དང་བྲལ། ། དེས་ནི་བདག་ཉིད་གྲོལ་བའོ། ། ཞེས་གསུངས་ཏེ། གང་གིས། འདི་ནི། བདག་འདི་ན། གང་ཞེས། གཞན་ཞེས་བྱ་བ་གང་དེས་ཕྱིན་ཅི་ལོག་ཏུ་ཡོངས་སུ་བསྒོམ་པ་དེ་དབྱེ་བས་འཆིང་བ་མེད་ཀྱང༌།
འོན་ཀྱང་བདག་ཉིད་རྣམ་པར་བཅིངས་པའོ། ། དེའི་ཚེ་བདག་ཉིད་གྲོལ་ཡང་མ་གྲོལ་ཞེས་བྱ་སྟེ། དེའི་ཕྱིར་རང་དང་གཞན་གྱི་ཆ་མི་རྟོག་གོ་ཞེས་དགོངས་པའོ། ། དེ་ལྟར་ཡང༌། བདག་དང་གཞན་དུ་མ་འཁྲུལ་ཞིག ། མ་ལུས་གདོད་ནས་སངས་རྒྱས་ཡིན། ། དེ་ཉིད་དྲི་མེད་གོ་འཕང་མཆོག ། སེམས་ཀྱི་རང་བཞིན་དག་པའོ། ། ཞེས་གསུངས་ཏེ། སེམས་ཅན་གྱི་རིགས་རྣམས་དང་པོ་ཉིད་ནས་སངས་རྒྱས་ཡིན་ཏེ།
དེ་ཉིད་དང་པོ་ཉིད་ནས་གློ་བུར་གྱི་རྣམ་པར་རྟོག་པས་བསྒོས་པས་མ་རྟོགས་ཏེ། རང་ཉིད་སངས་རྒྱས་ཡིན་པར་མ་ཤེས་སོ། ། དེ་ཉིད་དྲི་མ་མེད་པའི་མཆོག་སེམས་ཀྱི་ངོ་བོ་ཉིད་དུ་བྱང་ཆུབ་ཀྱི་རང་བཞིན་ཡིན་ཏེ། དངོས་པོ་ཐམས་ཅད་ཀྱི་འཛིན་པ་སྤངས་པའི་ཕྱིར་རོ། ། གཉིས་མེད་སེམས་ཀྱི་སྡོང་པོ་མཆོག ། ཁམས་གསུམ་མ་ལུས་ཁྱབ་པར་སོན། ། སྙིང་རྗེའི་མེ་ཏོག་འབྲས་བུ་འཛིན། ། མིང་ནི་གཞན་ལ་ཕན་པའོ། ། ཞེས་གསུངས་ཏེ། དེ་ལྟར་མཆོག་གི་དོན་བསྟན་ནས།
གཞན་ལ་ཕན་པར་བསྟན་ཏེ། རྣལ་འབྱོར་པའི་སེམས་གང་གཉིས་སུ་མེད་པ་ནི་དཔག་བསམ་གྱི་ཤིང་བཞིན་དུ་ཁམས་གསུམ་མ་ལུས་པར་ཁྱབ་པར་སོན་པ་སྟེ། ཐམས་ཅད་གཉིས་སུ་མེད་པ་ཞེས་བྱ་བའི་དོན་ནོ། ། དེའི་སྙིང་རྗེའི་མེ་ཏོག་གི་འབྲས་བུའི་མིང་ནི་གཞན་ལ་ཕན་པ་སྟེ། ། ཐམས་ཅད་ཀྱིས་ཐམས་ཅད་དུ་སངས་རྒྱས་ཀྱི་བྱང་ཆུབ་ལ་སོགས་པ་རྒྱས་པར་བྱེད་པའི་ཕྱིར་རོ། ། སྟོང་པའི་སྡོང་པོ་མེ་ཏོག་སྐྱེས། ། སྙིང་རྗེ་རྣམ་པ་སྣ་ཚོགས་འབྱུང༌། ། ལྷུན་གྲུབ་གཞན་གྱི་འབྲས་བུ་སྟེ། བདེ་བ་འདི་ནི་སེམས་གཞན་མིན། ། ཞེས་གསུངས་ཏེ།
དེ་ལྟར་སྟོང་པའི་འབྲས་བུ་སྙིང་རྗེ་རྣམ་པ་སྣ་ཚོགས་ཀྱིས་མི་འདོད་བཞིན་དུའང་བསམ་པ་སྣ་ཚོགས་ཡོངས་སུ་རྫོགས་པར་བྱེད་པའི་ཕྱིར་རོ། ། འོན་ཀྱང་ཡོངས་སུ་རྫོགས་པའི་སྙིང་རྗེ་བསྟན་པ་ནི། སྟོང་པའི་སྡོང་པོ་སྙིང་རྗེ་མིན། ། གང་ལ་རྩ་བ་ལོ་འདབ་མེད། ། དེ་ལ་དམིགས་བྱེད་གང་ཡིན་པ། ། དེ་ནི་ལྷུང་ནས་ཡལ་ག་ཆག ། ཅེས་གསུངས་ཏེ། སྟོང་པའི་སྡོང་པོ་སྙིང་རྗེ་མིན་པ་ནི་སྟོང་པ་དང་སྙིང་རྗེ་དབྱེར་མེད་པའི་ཕྱིར་འདིར་དམིགས་པ་མེད་པའི་སྙིང་རྗེ་ལ་སྙིང་རྗེ་མིན་ཞེས་བྱའོ། ། སྟོང་པ་ཉིད་ཀྱི་སྡོང་པོ་དེ་ལ་རྩ་བ་དང་ལོ་འདབ་མེད་དེ། སྒོམ་པ་པོ་དང༌།
སྒོམ་པ་དང༌། བསྒོམ་བྱ་གདོད་མ་ནས་མེད་པའི་ཕྱིར་རོ། ། དེ་ལ་དམིགས་པར་བྱེད་པ་གང་ཡིན་པ་དེ་ནི་ལྷུང་ནས་ཡལ་ག་ཆག་པ་ནི་ཁམས་གསུམ་གཅིག་པའི་ངོ་བོ་ཉིད་ཡིན་པས་སོ། ། དེ་ཉིད་བསྟན་པའི་ཕྱིར། ས་བོན་གཅིག་ལས་སྡོང་པོ་གཉིས། ། ལྟོས་པ་མེད་པས་མེ་ཏོག་གཅིག ། རྒྱུ་མཚན་དེ་ལས་འབྲས་བུ་གཅིག ། འདིར་ནི་དབྱེར་མེད་གང་མཐོང་དེ། ། སྲིད་དང་མྱ་ངན་འདས་ལས་གྲོལ། ། ཞེས་གསུངས་ཏེ།
ས་བོན་གཅིག་ལས་སྡོང་པོ་དང་ཡལ་གའི་བྱེ་བྲག་གཉིས་སྐྱེ་སྟེ། དེ་ལྟར་རྒྱུ་དང་འབྲས་བུ་རྣམ་པ་གཉིས་སུ་འགྱུར་ཏེ། དེའང་འབྲས་བུ་ལས་ཐ་མི་དད་དོ། ། རྒྱུ་དེ་ལྟ་བུ་ལས་འབྲས་བུའོ་ཞེས་གསུངས་པའི་ཕྱིར་རོ། ། སངས་རྒྱས་དང་འཁོར་བ་དབྱེར་མེད་པར་མཐོང་བ་དེ་ནི་ཐར་པར་གྱུར་ཏེ། གཉིས་སུ་མེད་པའི་དོན་རྟོགས་པའི་ཕྱིར་རོ། ། གང་ཞིག་འདོད་པ་ཅན་འོངས་ཚེ། ། དེ་ནི་རེ་བ་མེད་སོང་ནས། ། ཁམ་ཕོང་དུམ་བུ་བླངས་ནས་ནི། ། ཀྱེ་ཧོཿརང་ཁྱིམ་བོར་ལ་སོགས། །
ཞེས་གསུངས་ཏེ། གོང་དུ་བསྟན་པའི་དོན་མཐའ་དག་འཁོར་བའི་ལོངས་སྤྱོད་དག་ལ་ཆགས་པ་མེད་པ་དེའི་ཚེ་རྟོགས་པར་འགྱུར་རོ། ། ལོངས་སྤྱོད་ལ་ཆགས་པ་དང་བུ་དང་ཚ་བོ་ལ་སོགས་པ་ཡང་དག་པར་རྒྱས་པ་ནི་སྦྲུལ་གྱི་དུག་དང་འདྲ་བར་གནོད་པར་བྱེད་པའི་ཕྱིར་རོ། ། དེའི་ཕྱིར་སྙིང་རྗེ་དང་ལྡན་པས་འདོད་པ་ཅན་སློང་མི་འོངས་པའི་ཚེ། བདག་ཉིད་སྲེད་པའི་དབང་གིས་ཅུང་ཟད་ཀྱང་མི་སྟེར་ན་ང་ལ་དངོས་གྲུབ་མི་འབྱུང་ངོ་ཞེས་བསམས་ནས་རང་གི་ཁྱིམ་ནས་ཐོན་ཏེ་ཕྱིར་བོར་བའི་ཁམ་ཕོར་བླངས་ནས་ལོངས་སྤྱོད་ལ་ཆགས་པར་མི་བྱའོ་ཞེས་བྱ་བའི་དོན་ནོ། ། དེ་བསྟན་པའི་ཕྱིར། གཞན་ལ་ཕན་པར་མ་བྱས་ཤིང༌། ། འདོད་པ་ལ་ནི་མི་སྟེར་བ། ། འདིར་ནི་འཁོར་བའི་འབྲས་བུ་གང༌། ། དེ་བས་རིང་པོར་བྱས་ན་རུང༌། །
ཞེས་གསུངས་ཏེ། གཞན་ལ་ཕན་པར་མ་ནུས་ན་ཁྱིམ་དང་ལོངས་སྤྱོད་ཀྱིས་དགོས་པ་ཅི་ཡོད། གལ་ཏེ་གསེར་ལ་སོགས་པའི་ནོར་ཡོད་པ་སྦྱིན་པར་མ་གཏོང་ན་འཁོར་བར་གནས་པ་ལ་ནོར་དེས་འབྲས་བུ་ཅི་ཡོད་དེ། མེད་ཅེས་པའོ། ། དེའི་ཚེ་རང་ཉིད་བོར་བར་བྱས་ན་རུང་གི ། ཁྱིམ་ནས་ཐོན་ལ་ལུས་དང་སྲོག་ལ་མི་བལྟ་བར་གནས་སོ་ཞེས་བྱ་བའི་དོན་ནོ། ། བྱིས་པའི་སྐྱེ་བོ་རྣམས་ཀྱི་ངོར་དོ་ཧ་མཛོད་ཀྱི་ཊིཀ་ཀ་དཀའ་བའི་དོན་འགྲེལ་འདི་བྱས་པའོ། ། རང་གིས་གོ་ར་བྱ་བའི་ཕྱིར། ། དཀའ་འགྲེལ་བྱས་པ་འདི་ཡི་ནི། ། མིང་ནི་བདག་ཉིད་གོ་བྱེད་པ། །
བླ་མའི་བརྒྱུད་རིམ་གསལ་བྱེད་པའོ། ། གང་ཚེ་གཞན་གྱིས་བལྟས་ནས་ཀྱང༌། ། དེའི་ཚེ་དེ་ལ་ཕན་གྱུར་ན། ། དེ་ནི་སེམས་ཅན་ཕན་འགྱུར་ཡིན། ། དེ་ལྟར་མིན་ན་བཟོད་པར་ཞུ། ། རང་གི་དོན་དང་གཞན་དོན་དུ། ། བདག་གིས་འདི་བྱས་བསོད་ནམས་ཀྱིས། ། དེ་ཡིས་འཇིག་རྟེན་ཐམས་ཅད་ཀུན། ། རང་བྱུང་ཡེ་ཤེས་ཐོབ་པར་ཤོག ། དོ་ཧ་མཛོད་ཀྱི་དཀའ་འགྲེལ་སློབ་དཔོན་ཆེན་པོ་དཔལ་གཉིས་སུ་མེད་པའི་རྡོ་རྗེས་མཛད་པ་རྫོགས་སོ། །
རྒྱ་གར་ལྷོ་ཕྱོགས་ཀྱི་ཡུལ་ཀོ་ས་ལར་སྐུ་འཁྲུངས་པའི་རྣལ་འབྱོར་པ་ཆེན་པོ་མར་མེ་མཛད་རཀྵི་ཏ་དང༌། བོད་ཀྱི་ལོ་ཙཱ་བ་དགེ་སློང་བ་རིས་བསྒྱུར་བ། སླད་ཀྱི་བཻ་རོ་ཙ་ན་བཛྲས་ཅུང་ཟད་བཅོས་ཏེ་གཏན་ལ་ཕབ་པའོ། །
༄༅། །དོ་ཧ་མཛོད་ཀྱི་དཀའ་འགྲེལ་བཞུགས་སོ། ། སློབ་དཔོན་ཐར་པའི་འབྱུང་གནས་སྦས་པས་མཛད། ༄༅། །རྒྱ་གར་སྐད་དུ། དོ་ཧ་ཀོ་ཥ་པཉྩི་ཀཱ་ནཱ་མ། བོད་སྐད་དུ། དོ་ཧ་མཛོད་ཀྱི་དཀའ་འགྲེལ་ཞེས་བྱ་བ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །
སྟོང་པ་སྙིང་རྗེ་རོ་མཉམ་པ། ། ལྷན་ཅིག་སྐྱེས་པ་དེ་ལ་འདུད། ། གང་ཞིག་ཞལ་གི་བདུད་རྩི་ཡིས། ། འགྲོ་བའི་འཆི་བདག་འཇོམས་མཛད་པ། ། བླ་མའི་ཞབས་ལ་ཕྱག་འཚལ་ཏེ། ། དོ་ཧ་མཛོད་ཀྱི་དཀའ་འགྲེལ་ནི། ། རྨོངས་པའི་བློ་གྲོས་སད་བྱེད་པ། ། འགྲོ་ལ་ཕན་ཕྱིར་བྲི་བར་བྱ། ། སྔགས་ཀྱི་ཐེག་པ་འདིར་རྫོགས་པའི་བྱང་ཆུབ་ནི་བླ་མ་ལ་རག་ལས་པ་ཡིན་ནོ་ཞེས་གསུངས་པས། དང་པོར་བླ་མ་བརྟག་པར་བྱའོ། །
དེ་ལ་བླ་མ་དམ་པ་མ་ཡིན་པ་བསྟེན་ན་ནི་བདག་ཉིད་ཉམས་པར་བྱེད་པས། དེའི་སྐྱོན་བསྟན་པ་ནི། དུག་སྦྲུལ་ཞེས་བྱ་བ་ལ་སོགས་པས་བསྟན་ཏེ། དཔེར་ན་སོས་ཀའི་ཚད་པས་ཉེན་པས་དུག་སྦྲུལ་ལ་གྲིབ་མར་འཁྲུལ་ཏེ་དྲུང་དུ་ཕྱིན་ན་བདག་ཉིད་གསོད་པར་བྱེད་པ་བཞིན་དུ། བླ་མ་ངན་པ་རྣམས་ལ་བླ་མར་འདུ་ཤེས་ན་སྡུག་བསྔལ་གྱིས་ཉེན་ནས་དེའི་དྲུང་དུ་ཕྱིན་ཏེ་དེ་བསྟེན་པས། དེའི་སྐྱོན་ལྟ་བ་ངན་པ་དང་སྤྱོད་པ་ངན་པ་འགོས་པས། དེ་དག་དུག་སྦྲུལ་བཞིན་དུ་བལྟས་ཏེ་སྤང་བར་བྱའོ། ། དུག་སྦྲུལ་ལྟ་བུའི་བླ་མ་དེ་དག་གང་ཡིན་སྙམ་པ་ལ། དེ་ཉིད་མི་ཤེས་བྲམ་ཟེ་ཞེས་པ་ནས་རྫུན་པ་ཉིད་དུ་གོལ། ། ཞེས་པའི་བར་གྱིས་བྲམ་ཟེ་བ་བསྟན་ཏེ།
གྱི་ན་རིག་བྱེད་ཅེས་པ་ནས་མེ་ལ་བསྲེག་གི་བར་གྱིས་ནི་ཁྱིམ་ན་གནས་པ་བསྟན་ལ། དབྱུག་གུ་ནས་ཚིག་གཞན་གྱིས་ནི་དཀའ་ཐུབ་ལ་གནས་པ་བསྟན་ཏེ། དབྱུ་གུ་ནི་བརྟུལ་ཞུགས་སོ། ། འདུལ་བ་དང་དད་པས་བསྟན་པ་དེ་ཉིད་དོ། ། ཨེ་རིའི་ཐལ་བ་ནས་གཞན་ལ་སྟོན་གྱི་བར་གྱིས་ནི་དབང་ཕྱུག་པ་བསྟན་ཏེ། གོ་སླའོ། ། སེན་མོ་རིང་ནས། ཐར་པ་ནམ་ཡང་ཡོད་མ་ཡིན། ། ཟེར་གྱི་བར་གྱིས་ནི་མཆོད་འོས་པ་བསྟན་ཏེ། གོ་སླའོ། །
ལུས་ནི་དཀའ་ཐུ་བ་འབའ་ཞིག་ཙམ། ནས། རང་སངས་རྒྱས་ཀྱི་ཚུལ་འཛིན་གྱི་བར་གྱིས་ནི་ཐེག་པ་ཆུང་ངུ་ལ་ཞུགས་པ་བསྟན་ནོ། ། ཐེག་ཆེན་དེ་ལ་རྒྱུར་བྱེད་ཅེས་པ་ནས་ཚད་མའི་བསྟན་བཅོས་ཡིན་གྱི་བར་གྱིས་ནི་རྒྱུའི་ཐེག་པ་ལ་ཞུགས་པ་བསྟན་ཏོ། ། ཁ་ཅིག་དཀྱིལ་འཁོར་འཁོར་ལོ་མ་ལུས་བསྒོམ། ། ཞེས་པ་ནི་འབྲས་བུའི་ཐེག་པ་ལ་ཞུགས་པ་རྟོག་པའི་རྣལ་འབྱོར་པ་གནས་པ་བསྟན་ཏོ། ། ནམ་མཁའི་ཁམས་ལ་རྟོག་པར་སྣང༌། ། ཞེས་པ་ནི་ཕྱི་རོལ་པ་དང་མན་ངག་ཐུན་མོང་བ་སྟེ། ནམ་མཁའ་ལ་བལྟ་བ་དང༌། དུས་ལ་བལྟ་བ་དང༌།
ཕྱོགས་ལ་བལྟ་བའོ། ། དེ་ལ་དང་པོ་ནི། རྒྱུ་ནམ་མཁར་སྤྲིན་མེད་པ་ལས་གློ་བུར་དུ་སྤྲིན་བྱུང་བས་དེ་མི་རྟག་པར་བལྟ་བ་དང༌། དུས་ཀྱི་འགྱུར་བས་མི་རྟག་པར་བལྟ་བ་དང༌། ཕྱོགས་ནས་ཉི་མ་ཤར་ནུབ་ཀྱིས་མི་རྟག་པར་བལྟ་བའོ། ། བཞི་པའི་དོན་འཆད་པ་ནི། བཞི་པ་གསུམ་པའི་དོན་དུ་གོ་ནས་སངས་རྒྱས་པའི་བདེ་བ་ལ་བརྟེན་པའོ། ། དེ་དག་ལས་ཁ་ཅིག་ནི་དེ་ཁོ་ན་ཉིད་དང་བྲལ་བའོ། ། ཁ་ཅིག་ནི་དེ་ཁོ་ན་ཉིད་མ་ནོར་བ་དང་བྲལ་བའོ། ། དེ་ལྟར་བླ་མ་དམ་པ་མ་ཡིན་པ་དེ་དག་ཤེས་ནས་སྤངས་ལ། །
དེ་དག་ལས་ལྡོག་པའི་བླ་མ་དམ་པ་དེ་ཁོ་ན་ཉིད་མ་ནོར་བ་ལ་ཞུགས་ཤིང་དེ་སྟོན་པར་ནུས་པ་རྣམས་བསྟེན་པར་བྱའོ། ། དེ་ལས་དེ་ཁོ་ན་ཉིད་ཀྱི་དོན་བཙལ་བར་བྱའོ། ། དེ་ལ་དང་པོར་དེ་ཁོ་ན་ཉིད་མ་ཡིན་པ་ཤེས་པར་བྱ་བའི་ཕྱིར་དེའི་མི་མཐུན་པའི་ཕྱོགས་དམིགས་པ་དང་བཅས་པའི་བསམ་གཏན་ཀུན་ཤེས་ནས་སྤང་བར་བྱ་བ་ནི། གང་ཞིག་གང་ལ་ཞེས་པ་ལ་སོགས་པས་བསྟན་ཏེ། དེ་ལ་གང་ཞིག་ནི་གང་ཟག་གོ ། གང་ལ་ནི་ཡི་དམ་གྱི་ལྷ་ལྟ་བུ་དེ་ལའོ། ། མོས་པར་གྱུར་པ་ནི་དེས་གྲོལ་བར་བྱེད་དོ་ཞེས་ལྷག་པར་དད་པའོ། ། བསམ་གཏན་ལ་གནས་པ་ནི་དེ་ལ་བསྐྱེད་རིམ་གྱི་སྒོ་ནས་བསྒོམ་པའོ། ། ཐར་པ་མི་འཐོབ་པ་ནི་སངས་རྒྱས་ཉིད་དུ་མི་འགྱུར་བ་སྟེ། དཔལ་དགྱེས་པའི་རྡོ་རྗེ་ལས།
ལྷ་མེད་སྔགས་ཀྱང་ཡོད་མ་ཡིན། ། ཞེས་གསུངས་པ་དང༌། མཚན་ཡང་དག་པར་བརྗོད་པ་ལས། བདག་གིར་མི་འཛིན་ངར་མི་འཛིན། ། ཞེས་གསུངས་པས་སོ། ། མར་མེ་ཅི་དགོས་ལྷ་བཤོས་ཅི་ལ་དགོས། ། དེ་ལ་ཅི་བྱ་གསང་སྔགས་བསྟེན་པ་དེ་ཅི་དགོས། ། ཞེས་པ་ནི་མཆོད་པ་དང༌། བཟླས་པས་མཉེས་པས་མི་གྲོལ་བའོ། ། འབབ་སྟེགས་ནས་ནི་ཐོབ་བམ་ཅིའི་བར་གྱིས་ནི་ལྷ་རྟེན་ལ་བལྟས་པས་མི་གྲོལ་བ་སྟེ།
གོ་སླའོ། ། འོ་ན་དེ་ཁོ་ན་ཉིད་ཇི་ལྟ་བུ་ཡིན་སྙམ་པ་ལ། སྙིང་རྗེ་དང་བྲལ་ཞིང༌། ། ཞེས་བྱ་བ་ལ་སོགས་པ་སྨོས་ཏེ། དེའི་དོན་ནི་འདི་ཡིན་ཏེ། སྟོང་པ་དང་སྙིང་རྗེ་རོ་མཉམ་པའོ། ། དེ་ལ་སྟོང་པ་གང་ཞེ་ན། སྒྱུ་མའི་རྣམ་པར་སྣང་བ་སྟེ། དངོས་པོས་སྟོང་པའོ། ། དེ་ནི་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པའོ། །
དེའང་མཚན་ཡང་དག་པར་བརྗོད་པ་ལས། གཟུགས་མེད་གཟུགས་བཟང་དམ་པ་སྟེ། ། སྣ་ཚོགས་གཟུགས་ཅན་ཡིད་ལས་སྐྱེས། ། ཞེས་གསུངས་པ་དང༌། འདི་ཉིད་ལས། སྒྱུ་མའི་རྣལ་འབྱོར་མ་ནི་མཆོག་ཏུ་རྟོགས། ། ཞེས་གསུངས་པས་སོ། ། དེ་ནི་མངོན་སུམ་དུ་མཐོང་བ་ཡིན་གྱི། ཆད་པའི་སྟོང་པའམ། བློས་བརྟགས་པའི་སྟོང་པ་ལྟ་བུ་མངོན་དུ་མ་མཐོང་བ་ནི་མ་ཡིན་ཏེ།
རྡོ་རྗེ་གུར་ལས། གལ་ཏེ་སྟོང་ཉིད་ཐབས་ཡིན་ན། ། དེ་ཚེ་སངས་རྒྱས་མི་འབྱུང་ངོ༌། ། རྒྱུ་ལས་འབྲས་བུ་གཞན་མིན་པས། ། ཞེས་གསུངས་པས་སོ། ། སྙིང་རྗེ་ནི་མི་འབྲལ་བ་སྟེ། ཟག་མེད་ཀྱི་བདེ་བ་དེའོ། ། དེ་ནི་སྡུག་བསྔལ་དང་བྲལ་བ་ཙམ་ཡང་མ་ཡིན་གྱི། མི་དམིགས་པའི་བདེ་བའོ། ། དེའང་བདེ་མཆོག་ལས།
ལྷ་དང་མི་ཡི་བདེ་བ་ཡིས། ། འདུས་བྱས་རྡོ་རྗེ་འཛིན་པ་ཡི། ། བཅུ་དྲུག་ཆར་ཡང་མི་ཕོད་དོ། ། ཞེས་དང༌། འདི་ཉིད་ལས། གང་ཡང་བསྟན་པར་ནུས་པ་མེད་པས་ན། ། ཞེས་གསུངས་པས་སོ། ། སྙིང་རྗེ་དང་བྲལ་ནས་འཐོབ་པར་མི་འགྱུར་གྱི་བར་གྱིས་ནི་ཁ་ཡར་བ་ལམ་མ་ཡིན་པ་དང༌། གང་ཡང་གཉིས་པོ་ལ་སོགས་པ་ནི་རོ་མཉམ་པ་ལམ་དུ་བསྟན་པ་སྟེ། འབྲས་བུ་དང་མཐུན་པའི་ལམ་བསྒོམ་དགོས་པས་སོ། །
དེ་ཉིད་མ་བཅོས་པའི་ལྷ་སྟེ། ཐམས་ཅད་ཀྱིས་དོན་གྱི་སྙིང་པོར་བསྟན་པ་ནི། ཀྱེ་ལགས་གང་སྨྲས་ཞེས་བྱ་བ་ལ་སོགས་པ་སྟེ། ཀྱེ་ལགས་ནི་བོད་པའོ། ། གང་སྨྲས་པ་ནི་བླ་མ་དམ་པ་མ་ཡིན་པ་རྣམས་ཀྱིས་གོང་དུ་བསྟན་པའོ། ། རྫུན་པ་ནི་དོན་མེད་དོ། ། ལོག་པ་ནི་གཉུག་མ་མི་མཚོན་པའོ། ། གང་ལ་ཞེན་པ་ཡོད་པ་དེ་ཡང་ཐོང༌། ། ཞེས་པ་ནི་འདི་ཡི་དམ་གྱི་ལྷ་ཡིན་ཞེས་འཛིན་པ་དེ་ཐོང་ཞེས་པའོ། ། རྟོགས་པར་གྱུར་ན་ཐམས་ཅད་དེ་ཡིན་ཏེ། །
ཞེས་པ་ནི་ལྷན་ཅིག་སྐྱེས་པ་དེ་རྟོགས་ན་བརྟན་གཡོ་ཐམས་ཅད་དེ་ཡིན་ཏེ། ལྷན་ཅིག་སྐྱེས་པའི་རང་བཞིན་འབའ་ཞིག་ཡིན་པའོ། ། དེ་ལས་གཞན་ཞིག་སུས་ཀྱང་ཤེས་མི་འགྱུར། ། ཞེས་པ་ནི་ལྷན་ཅིག་སྐྱེས་པ་ལས་གཞན་ལོགས་ནས་ལྷ་གང་གིས་ཀྱང་ཤེས་མི་འགྱུར། ། ཞེས་པ་ནི་ལྷན་ཅིག་སྐྱེས་པ་ལས་གཞན་ལོགས་ནས་ལྷ་གང་གིས་ཀྱང་མི་ཤེས་པའོ། ། འོ་ན་གཞན་ཐམས་ཅད་སྤང་ངམ་སྙམ་པ་ལ། ཀློག་པ་ཞེས་བྱ་བ་ལ་སོགས་པ་སྨོས་ཏེ། ལྷན་ཅིག་སྐྱེས་པ་དེ་ཡེ་ནས་ཀུན་ལ་གནས་པས་རྟོགས་ན་ཐམས་ཅད་དེ་རང་ལས་མ་འདས་པའོ། ། དེ་ལྟ་བུའི་དེ་ཁོ་ན་ཉིད་དེ་ཐབས་གང་གིས་རྟོགས་པར་བྱ་སྙམ་པ་ལ། དེ་མི་མཚོན་པའི་ལྟ་བ་ཡོད་མིན་ཏེ། །
ཞེས་པ་ལ་སོགས་པ་སྨོས་ཏེ། དེ་ནི་ལྷན་ཅིག་སྐྱེས་པའོ། ། མི་མཚོན་པ་ནི་མི་སྟོན་པའི་ལྟ་བ་གྲུབ་མཐའ་གང་ཡང་མེད་དེ། ཀུན་ནས་སྟོན་ཀྱང་བླ་མས་མ་མཚོན་ན་མི་རྟོགས་ཏེ། དེ་དག་ནི་མཐའ་དྲུག་གི་རྒྱས་བཏབ་པས་སོ། ། བླ་མའི་མན་ངག་གིས་ཇི་ལྟར་མཚོན་ན། ལག་མཐིལ་གྱི་ནོར་དང་འདྲ་བར་མངོན་སུམ་དུ་གསལ་པོར་མཐོང་སྟེ། བླ་མས་ནི་མན་ངག་གང་གིས་དེ་མངོན་སུམ་དུ་གྱུར་པའི་ཐབས་སྟོན་གྱི། དོན་དེ་དངོས་སུ་བརྗོད་ནུས་པ་ནི་མ་ཡིན་ཏེ། བརྗོད་དུ་མེད་གང་ཇི་ལྟར་བཤད་དུ་ཡོད། །
ཅེས་པ་དང༌། བླ་མས་བསྟན་པ་མ་ཡིན་ཞིང༌། ། ཞེས་གསུངས་པའི་ཕྱིར་རོ། ། དེ་ལྟ་ན་དབང་བཞི་པ་ཁོ་ནས་རྟོགས་སོ། ། མ་མཚོན་པར་མི་རྟོགས་པ་ནི། གཉུག་མའི་རང་བཞིན་ཞེས་བྱ་བ་ལ་སོགས་པས་བསྟན་ཏེ། ལྷན་ཅིག་སྐྱེས་པ་དེ་ཡེ་ནས་རང་ལ་གནས་ཀྱང་རྟོག་པའི་བག་ཆགས་བཞི་པོས་དཀྲུས་པའི་ཕྱིར་མི་རྟོགས་སོ། ། དེ་རྟོགས་པའི་གང་ཟག་ནི་ཤེས་པ་ཅི་ལའང་མི་དམིགས་ཤིང༌། སྤྱོད་པ་གང་ཡང་བླང་དོར་མེད་དོ་ཞེས་བསྟན་པ་ནི། བསམ་གཏན་མེད་ཅིང་ཞེས་བྱ་བ་ལ་སོགས་པས་བསྟན་ཏེ།
གོ་སླའོ། ། ལྷན་ཅིག་སྐྱེས་པའི་ཡེ་ཤེས་དེ་དབང་གསུམ་པའི་ཉམས་མྱོང་གིས་མི་རྟོགས་སམ་སྙམ་པ་ལ། དེ་དག་དགག་པའི་ཕྱིར། གལ་ཏེ་མངོན་སུམ་གྱུར་ན་ཞེས་བྱ་བ་ལ་སོགས་པ་སྨོས་ཏེ། གལ་ཏེ་མངོན་སུམ་གྱུར་ན་བསམ་གཏན་ཅི། ། ཞེས་པ་ནི་གསུམ་པའི་དུས་སུ་ལྷན་ཅིག་སྐྱེས་པ་དེ་མངོན་སུམ་དུ་མཐོང་ན་བསྒོམ་ཅི་དགོས་ཞེས་པའོ། ། གལ་ཏེ་ལྐོག་ཏུ་གྱུར་ན་མུན་པ་འཇལ། ། ཞེས་པ་ནི་གལ་ཏེ་མ་མཐོང་ན་བསྒོམ་དུ་མེད་དེ། ། རྟོག་པས་མོས་པར་ཟད་དེ། མུན་ཁུང་གི་གཟུགས་ལ་བལྟ་བ་བཞིན་ནོ། །
ཡང་ན་གསུམ་པའི་བདེ་བ་དེ་ལྷན་སྐྱེས་རྣལ་མ་མ་ཡིན་ཏེ། རྣལ་མ་དེ་ནི་དངོས་པོ་མ་ཡིན་ཏེ། རྡུལ་ཕྲ་རབ་ལས་འདས་པའོ། ། དངོས་མེད་མིན་ཏེ། མིག་སྔར་སྣང་བས་སོ། ། ཡང་ན་དངོས་དང་དངོས་མེད་མིན་ནི། དངོས་པོ་ནི་བདེ་བའི་ཉམས་སོ། ། དངོས་མེད་ནི་སྟོང་པའོ། ། མིན་ནི་ཐ་དད་མེད་དེ། རོ་མཉམ་པའོ། །
འདི་ནི་དེ་ལས་ལྡོག་པའོ། ། འདི་ནི་དངོས་པོའི་རྟོག་པའོ། ། དེའང་ཧེ་བཛྲ་ལས། གང་ཕྱིར་འབྱུང་བ་ཆེ་བདེ་བའོ། ། དེས་ན་བདེ་བ་དེ་ཉིད་མིན། ། ཞེས་པ་དང༌། ཀླུ་སྒྲུབ་ཀྱིས། བཅོས་མ་ལས་མ་བཅོས་པ་ནི་ཇི་ལྟར་འབྱུང་སྟེ། ཞེས་གསུངས་པའི་ཕྱིར་རོ། ། ཡང་ན།
གལ་ཏེ་མངོན་དུ་གྱུར་ན་བསམ་གཏན་ཅི། ། ཞེས་པ་ལ་སོགས་པའི་དོན་ནི། མངོན་སུམ་དུ་གྱུར་ན་སྟེ། དངོས་པོ་ནི་བསྒོམ་མི་དགོས་ཏེ། མངོན་དུ་གྱུར་པས་སོ། ། དངོས་མེད་ནི་བསྒོམ་དུ་མི་རུང་སྟེ། མ་མཐོང་བས་སོ། ། དེ་ནི་ལྐོག་ཏུ་གྱུར་ན་མུན་པ་འཇལ་བ་སྟེ། མུན་ཁུང་གི་གཟུགས་ལ་སེམས་པ་བཞིན་ནོ། ། དེ་བས་ན་ལྷན་ཅིག་སྐྱེས་པ་ཉིད་ནི་དངོས་དང་དངོས་མེད་མིན་ཏེ།
སྟོང་པ་དང་སྙིང་རྗེ་རོ་མཉམ་པའོ། ། དེ་ལྟར་ལྷན་ཅིག་སྐྱེས་པ་དེ་སྤྱིར་བསྟན་ནས། ད་ནི་དེ་ཉིད་བྱེ་བྲག་ཏུ་ཕྱེ་སྟེ་བསྟན་པའི་ཕྱིར། གང་ཞིག་བླངས་ནས་ཞེས་བྱ་བ་ལ་སོགས་པ་སྨོས་ཏེ། དེ་ལ། གང་ཞིག་བླངས་ནས་སྐྱེ་འཆིའི་གནས་གྱུར་པ། ། ཞེས་པ་ནས་མི་གོ་ཇི་ལྟར་བྱ་བའི་བར་གྱིས་ནི་རྒྱུའི་ལྷན་སྐྱེས་ཏེ། གང་ཞིག་ནི་རྩ་བའི་འོད་གསལ་བ་མི་ཤིགས་པའི་ཐིག་ལེའོ། ། བླངས་པ་ནི་དེ་ལ་བརྟེན་ནས་རྟོགས་པ་སྐྱེ་བའོ། ། དེའི་དབང་གིས་སྐྱེ་ཞིང་འཆི་བར་བྱེད་པས་སོ། །
ཡང་ན་ཡེ་ཤེས་ཀྱི་རླུང་གིས་སེམས་ཅན་སྐྱེ་བའོ། ། དེའི་དབང་གིས་སྐྱེ་ཞིང་འཆི་བར་བྱེད་པས་སོ། ། ཡང་ན་ཡེ་ཤེས་ཀྱི་རླུང་གིས་སེམས་ཅན་སྐྱེ་ཞིང༌། དེས་སྲོག་ཟད་པར་བྱས་ནས་འཆི་བ་སྟེར་རོ། ། དེ་ཉིད་བླངས་ནས་བདེ་ཆེན་མཆོག་འགྲུབ་ཅེས་པ་ནི་རྩ་བའི་འོད་གསལ་དེ་མ་དག་ན་འཁོར་བར་སྐྱེ་ལ། དེ་དག་ན་ཉི་མ་ལྟ་བུར་འཆར་ལ། དེ་ཤར་ན་དེ་ལས་ཟག་མེད་ཀྱི་བདེ་བ་འགྲུབ་པའོ། ། གཞན་ནི་གོ་སླའོ། ། ད་ནི་རྒྱུའི་ལྷན་ཅིག་སྐྱེས་པ་དེ་རྟོགས་པར་བྱ་བའི་ཕྱིར་ལམ་གྱི་ལྷན་ཅིག་སྐྱེས་པ་སྟོན་པར་བཞེད་ནས། བསམ་གཏན་བྲལ་བ་ནི་བསམ་པའི་ཡུལ་ལས་འདས་པ་དང༌།
བརྗོད་དུ་མེད་པ་ནི་ཐ་སྙད་ལས་འདས་པའོ། ། བརྗོད་ན་རྟོགས་སམ་ཞེ་ན། མ་ཡིན་ཏེ། སྲིད་པའི་ཕྱག་རྒྱ་སྟེ། རྟོག་པའི་རྒྱུ་རླུང་ལ་ཞུགས་པའི་དབང་གིས་ལྷན་ཅིག་སྐྱེས་པ་དེ་མི་རྟོགས་པས། བླ་མ་དམ་པའི་གདམས་ངག་ལ་ལྟོས་དགོས་པའོ། ། གདམས་ངག་ཀྱང་རྟོག་པས་བསྒོམ་པ་མ་ཡིན་པར་སྟོན་པ་ནི། རྒྱུད་མེད་སྔགས་མེད་ཅེས་བྱ་བ་ལ་སོགས་པའོ། ། གདམས་ངག་དེ་གང་ཡིན་ན། ཟ་ཞིང་ནི་བདེ་བའོ། །
འཐུངས་པ་ནི་ཤུ་ཀྲའོ། ། གཉིས་སྤྲོད་ནི་སྟེང་འོག་གི་རླུང་འཐབས་པས་དྲོད་སྐྱེ་བའོ། ། རྟག་ཏུ་ཡང་དང་ཡང་དུ་འཁོར་ལོ་འགེངས། ། ཞེས་པ་ནི་རྩ་དབུ་མའི་སྟོད་བྱང་སེམས། སྨད་ཁྲག་གིས་གང་བས་བྱང་སེམས་ཕྱིར་ཤོར་བས་ལུས་ཤེད་ཉམས་པ་ལ་སོགས་པའོ། ། དེས་ན་བྱང་སེམས་ཁ་གྱེན་དུ་འདྲེན་པའོ། ། ཤུ་ཀྲ་ཁ་གྱེན་དུ་བལྟས་ཏེ་འཁོར་ལོ་དྲུག་རིམ་གྱིས་འགེངས་པའོ། ། འཇིག་རྟེན་ཕ་རོལ་ལ་སོགས་པ་ནི་གོ་སླའོ། ། དེ་ལྟར་བདེ་བའི་བསམ་གཏན་བསྟན་ནས། སྟོང་པ་ཉིད་བསྟན་པའི་ཕྱིར།
རླུང་དང་སེམས་ནི་ཞེས་བྱ་བ་ལ་སོགས་པ་སྨོས་ཏེ། རླུང་མི་རྒྱུ་བ་ནི་དབུ་མར་རླུང་བཅིངས་པའོ། ། དེའང་སེམས་མ་བཅིངས་ན་མི་འགྲུབ་པས་སེམས་བཅིངས་པ་ནི་མི་རྟོག་པ་ལ་གཞག་པའོ། ། ཉི་ཟླ་ནི་གཡས་གཡོན་གཉིས་ཀྱི་རླུང་ངོ༌། ། འཇུག་པར་མི་འགྱུར་བ་ནི་དབུ་མར་ཞུགས་པའོ། ། གཞན་ནི་གོ་སླའོ། ། གཉིས་མེད་ཀྱི་བསམ་གཏན་ནི། གཉིས་སུ་མི་བྱའོ་ཞེས་བྱ་བ་ལ་སོགས་པས་བསྟན་ཏེ། དེ་ལ། གཉིས་སུ་མི་བྱ་གཅིག་ཏུ་བྱ་བ་སྟེ། །
ཞེས་བྱ་བ་ནི་གཡས་གཡོན་གྱི་རླུང་ཨ་ཝ་དྷཱུ་ཏཱིར་གཅིག་ཏུ་བྱས་པའོ། ། རིགས་ལ་བྱེ་བྲག་ནི་ཁ་དོག་ལྔའི་རླུང་ཐ་དད་དུ་མི་བྱ་བར་ཡེ་ཤེས་ཀྱི་རླུང་ཁ་དོག་གཅིག་ཏུ་བྱ་བའོ། ། ཡང་ན་རིགས་ལ་བྱེ་བྲག་ནི་ཐབས་ཀྱི་རིགས་དང་ཤེས་རབ་ཀྱི་རིགས་ཐ་དད་དུ་མི་བྱར་ཨེ་བྃ་རོ་མཉམ་དུ་བྱ་བའོ། ། ཁམས་གསུམ་ནི་ལུས་ངག་ཡིད་གསུམ་མོ། ། འདོད་ཆགས་ཆེན་པོ་ནི་བདེ་བ་ཆེན་པོར་རོ་མཉམ་པའོ། ། བདེ་བ་ཆེན་པོ་དེ་ཇི་ལྟ་བུར་ཞེ་ན། དེ་ནི་ཐོག་མ་སྟེ། དགའ་བ་དང༌། བར་མ་སྟེ། མཆོག་ཏུ་དགའ་བ་དང༌།
ཐ་མ་སྟེ། དགའ་བྲལ་ཏེ། དེ་རྣམས་སྤངས་པའོ། ། སྲིད་མིན་ནི་དགའ་བ་དང་མཆོག་དགའ་སྟེ། འཁོར་བའོ། ། མྱ་ངན་ལས་འདས་པ་ནི་དགའ་བྲལ་ལོ། ། མ་ཡིན་ནི་དེ་གཉིས་སྤངས་པའི་ལྷན་ཅིག་སྐྱེས་པའོ། ། དེ་ནི་ཟག་བཅས་ཀྱི་བདེ་བའོ། ། ཡང་ཟག་མེད་ཀྱི་བདེ་བའི་དབང་དུ་བྱས་ན། ཐོག་མ་ནི་སྐྱེ་བ།
བར་པ་ནི་གནས་པ། ཐ་མ་ནི་འཇིག་པ་སྟེ། ཟག་མེད་ཀྱི་བདེ་བ་ནི་རྒྱུ་ལས་མ་སྐྱེས་པའོ། ། སྲིད་མིན་ནི་མ་ཞུ་བ་དང༌། དཔྲལ་བ་ནི་གནས་པ་མ་ཡིན་པའོ། ། མྱ་ངན་ལས་འདས་པ་མ་ཡིན་ནི་རྡོ་རྗེ་ནོར་བུ་ནས་འཕོས་པའོ། ། དེ་ལྟར་ཕབ་པ་ལས་མ་འཕོས་པའོ། ། གཞན་ནི་གོ་སླའོ། ། གཉིས་མེད་ཀྱི་དུས་དེར་གཟུང་འཛིན་གྱིས་འབྲེལ་བ་ཆད་པ་ནི། མདུན་དང་ཞེས་བྱ་བ་ལ་སོགས་པས་བསྟན་ཏེ།
མདུན་ནི་མི་རྟོག་པའོ། ། རྒྱབ་ནི་ཡེ་ཤེས་སོ། ། ཕྱགས་བཅུ་ནི་ཕྱིའི་ཕྱོགས་སོ། ། གང་གང་མཐོང་བ་དེ་དེ་ཉིད། ། ཅེས་པ་ནི་ཅིར་སྣང་བ་དེ་ཉིད་དེ། བདེ་ཆེན་ཉིད་དོ། ། དེ་རིང་མགོན་པོ་ང་ལྟར་འཁྲུལ་པ་ཆད། ། ཅེས་པ་ལ། དེ་རིང་ནི་རྟོགས་པའི་དུས་སོ། ། མགོན་པོ་ང་ལྟར་ནི་ནང་དུ་རྟོགས་པའི་ཉམས་བཞིན་ཕྱིའི་གཟུང་བའི་འཁྲུལ་པ་ཆད་པའོ། །
དེ་ཉིད་དུ་ཤེས་པའོ། ། ད་ནི་སུ་ལའང་འདྲི་བར་མི་བྱའོ། ། ཞེས་བྱ་བ་ནི་འཁྲུལ་པ་ཆད་པས་ན་བདེ་བའི་དོན་གཞན་ལ་མི་འདྲི་བའོ། ། དབང་པོ་གང་དུ་ལ་སོགས་པས་ནི་འཛིན་པའི་འབྲེལ་བ་ཆད་པར་བསྟན་ཏེ། དབང་པོ་ནི་འཛིན་པའི་རྟོག་པའོ། ། གང་དུ་ནི་ལྷན་ཅིག་སྐྱེས་པ་གང་དུའོ། ། ནུབ་པ་ནི་འབྲེལ་བ་ཆད་པའོ། ། དེའང་ཇི་ལྟར་ཆད་ན། རང་གི་ངོ་བོའང་ཉམས་པར་འགྱུར། ། ཞེས་པ་སྟེ།
རང་གི་ངོ་བོ་གྲུབ་པར་མེད་པར་ཤེས་པའོ། ། གཟུང་འཛིན་གྱི་འབྲེལ་བ་ཆད་པས་མཐོང་བ་དེའི་མིང་ཅི་ཡིན་ཞེ་ན། ལྷན་ཅིག་སྐྱེས་པའི་ལུས་ཏེ། སྐུའོ། ། དེ་ནི་བླ་མའི་ཞལ་ལས་ཤེས་སོ། ། བླ་མའི་ཞལ་ལས་ཐོབ་པ་དེའི་ཚེ་ཡིད་འཆིང་སྟེ། མི་རྟོག་པས་སོ། ། རླུང་དེངས་པ་སྟེ་དབུ་མར་ཐིམ་པའོ། ། གར་ཤེས་པ་སྟེ་ཐབས་ཤེས་པའོ། ། ལྷན་སྐྱེས་དེ་ལ་འཁྲུལ་པ་བསལ་བའི་ཕྱིར།
ས་གསུམ་ཞེས་བྱ་བ་ལ་སོགས་པ་སྨོས་ཏེ། དེ་ལ་ས་གསུམ་ནི་སྣང་བ་གསུམ་མོ། ། འདི་ལ་ཞེས་བྱ་བ་ནི་འདིར་ཞེས་པའོ། ། ཡན་ལག་ཐམས་ཅད་ནི་འཁོར་འདས་སོ། ། གནས་ནི་བཞིའོ། ། དེ་ལྟར་སྣང་བ་གསུམ་པོ་དེ་ནི་རྨོངས་པའི་རྒྱུ་ཡིན་པས་བཞག་ལ། སྣང་བ་གསུམ་དང་ལྡན་པའི་སེམས་ཀྱི་རྣམ་པ་འཁོར་བ་ཡིན་པས་སྤང་བ་དང༌། སངས་རྒྱས་ཀྱི་སྣང་བ་སྟོབས་ཡིན་ཏེ། ད་ལྟར་མི་ཐོབ་པས་དེ་གཉིས་དབང་པོའི་རིམ་པས་མཚམས་ཏེ། རྣལ་འབྱོར་པས་འོད་གསལ་བསྒོམ་ཞེས་པའོ། །
མཚམས་ནི་གཞན་འོད་གསལ་གྱི་བདག་ཉིད་ཡོངས་སུ་ཤེས་པའོ། ། འོད་གསལ་དེས་གཏི་མུག་སྟེ། མི་ཤེས་པའི་མཚོ་ཆང་བར་བྱེད་པའོ། ། གལ་ཏེ་འོད་གསལ་གང་ཡིན་པ་དེ་ཤེས་ནའོ། ། དེས་ནི་སེམས་ཅན་གྱིས་རིག་པའི་ཤེས་པ་མྱོང་བ་ནི་རྟོག་པ་ཡིན་པས་དེ་ལྷན་ཅིག་སྐྱེས་པ་མ་ཡིན་པར་བསྟན་ཏེ། འོ་ན་སྣང་བ་འདི་ཉིད་ལ་ལྷན་ཅིག་སྐྱེས་པ་ཡིན་ནམ་སྙམ་པ་ལ། ལན་དུ། ཀྱེ་ཧོཿཞེས་བྱ་བ་ལ་སོགས་པ་སྨོས་ཏེ། ཀྱེ་ཧོཿནི་ཀྱེ་མ་སྟེ། ངོ་མཚར་བའོ། །
འདི་ནི་རང་གིས་རིག་པ་སྟེ། འདི་ལ་འཁྲུལ་པར་མ་བྱེད་ཅིག ། ཅེས་པ་ནི་སྣང་བ་འདི་ཉིད་གང་གིས་གསུམ་ཞེས་པ་སྣང་བ་དང༌། མཆེད་པ་དང༌། ཉེ་བར་ཐོབ་པས་ཏེ། འཁོར་བ་བརྒྱུད་མར་འགྲོ་བ་རྟོག་པའི་སྣང་བ་སྟེ། འདི་ལ་ལྷན་ཅིག་སྐྱེས་པ་ཡིན་ནོ་ཞེས་འཁྲུལ་པར་མ་བྱེད་ཅིག་ཅེས་པའོ། ། དེ་ཅིའི་ཕྱིར་ཞེ་ན། དེ་དངོས་དང་དངོས་མེད་ཀྱི་རྟོག་པ་གཉིས་ཀ་འཆིང་བ་ཉིད་དུ་བདེ་བར་གཤེགས་པས་གསུངས་པས་སོ། ། དེ་ལྟ་བུའི་ལམ་མ་ནོར་བ་དེ་ལ་བློ་ཇི་ལྟར་གཞག་སྙམ་པ་ལ།
གཉུག་མའི་ཡིད་ནི་ཞེས་བྱ་བ་ལ་སོགས་པ་སྨོས་ཏེ། གཉུག་མའི་ཡིད་ནི་ལྷན་ཅིག་སྐྱེས་པའོ། ། གཅིག་ཏུ་སྡོད་ཅེས་པ་ནི་བསྒོམ་བྱ་སྒོམ་བྱེད་གཉིས་སྤངས་ལ་མི་དམིགས་པ་ལ་གཞག་པའོ། ། དཔེ་ཇི་ལྟར་གཞག་ན། ཆུ་ལ་ཆུ་བཞག་པ་བཞིན་དུ་སྟེ། ཆུ་རྒྱུ་འོད་གསལ་སྟོང་པ་ལ་ཆུ་བཞག་དེ་མི་རྟོག་པར་བཞག་པའོ། ། བཅོས་མའི་རྣལ་འབྱོར་གྱིས་མི་གྲོལ་བར་བསྟན་པའི་ཕྱིར། བསམ་གཏན་རྫུན་པ་ཞེས་བྱ་བ་ལ་སོགས་པ་སྨོས་ཏེ། བསམ་གཏན་རྫུན་པ་ནི་རྟོག་པའི་རྣལ་འབྱོར་རོ། ། སྒྱུ་འཕྲུལ་དྲྭ་བ་ནི་ལས་ཀྱི་ཕྱག་རྒྱའོ། །
ཇི་ལྟར་པང་དུ་འཁྱུད་དེ། མ་འཁྱུད་པར་སྤང་ཞེས་པའི་དོན་ནོ། ། དེ་ཉིད་སྤང་བའི་འཐད་པ་བསྟན་པའི་ཕྱིར། བླ་མ་དམ་པའི་ཞེས་བྱ་བ་ལ་སོགས་པ་སྨོས་ཏེ། བླ་མ་དམ་པའི་བཀའ་བདེན་པར་ཡིད་ཆེས་པ་ནི་ས་ར་ཧ་པས་སོ། ། བརྗོད་དུ་ཡོད་པ་མིན་ཞེས་མདའ་བསྣུན་སྨྲ། ། ཞེས་པ་ལ། སྒྲ་དང་ཡི་གེའི་ཡུལ་མ་ཡིན་པས་ན་ཡུལ་ཇི་ལྟ་བུ་ལ་གཞག་སྙམ་པ་ལ། གདོད་ནས་དག་པའི་ཞེས་བྱ་བ་ལ་སོགས་པ་སྨོས་ཏེ། གདོད་ནས་དག་པའི་ནམ་མཁའ་ནི་སྤྲིན་མེད་པའི་ནམ་མཁའོ། །
བལྟས་ཤིང་བལྟས་ཤིང་མཐོང་བ་འགག་པར་འགྱུར། ། ཞེས་པ་ནི་ཁེངས་པའི་ལྟ་སྟངས་ཀྱིས་བལྟས་ན་མཐོང་བ་འགག་པ་ནི་གཟུང་འཛིན་གྱི་འབྲེལ་བ་ཆད་པའོ། ། དེ་ལྟ་བུ་ཡི་དུས་སུ་འགོག་བྱེད་ཅི། ། ཞེས་པ་ནི་རླུང་བཞི་རིམ་གྱིས་འགོག་པའོ། ། དེའང་དཔལ་དང་པོའི་སངས་རྒྱས་ཀྱི་རྒྱུད་ལས། ནམ་མཁའ་སྤྲིན་བྲལ་བ་ནི་ཁེངས་པའི་ལྟ་བས་བལྟ། ། ཞེས་གསུངས་སོ། ། དེའི་དོན་ནི་འདི་ཡིན་ཏེ། ཉིན་པར་བླ་གབ་མེད་པར་འདུག་སྟེ། སྤྲིན་མེད་པའི་ནམ་མཁའ་ལ་ཁེངས་པའི་ལྟ་བས་བལྟ་ཞིང༌།
ཡིད་མི་རྟོག་པ་ལ་བཞག་ན་རླུང་རིམ་གྱིས་འགགས་ནས་རྟགས་འཆར་བའོ། ། འདི་ནི་མན་ངག་དམ་པ་སྟེ། གསལ་བར་བླ་མའི་ཞལ་ལས་ཤེས་པར་བྱའོ། ། དེ་ལྟ་བུའི་ལྷན་ཅིག་སྐྱེས་པ་དེ་རང་ལ་གནས་ན་མི་རྟོགས་པའི་རྒྱུ་ཅི་ཡིན་སྙམ་པ་ལ། གཉུག་མའི་ཡིད་ཅེས་བྱ་བ་ལ་སོགས་པ་སྨོས་ཏེ། གཉུག་མའི་ཡིད་ནི་ལྷན་ཅིག་སྐྱེས་པ་མ་བཅོས་པའོ། ། ང་རྒྱལ་སྐྱོན་ནི་ང་དང་ངར་འཛིན་པའི་སྐྱོན་གྱིས་བསྒྲིབས་པའོ། ། གཞན་གྱི་སྐྱོན་གྱིས་ནི་མི་རྟོགས་པར་བསྟན་པ་ནི། འཇིག་རྟེན་མ་ལུས་བསམ་གཏན་གྱིས་རྨོངས་ཏེ། ཞེས་བྱ་བ་ལ།
རྟོག་པའི་རྣལ་འབྱོར་མཚན་བཅས་སྟོན་པའི་བླ་མའི་སྐྱོན་གྱིས་མི་རྟོགས་པ་དང༌། གཞན་ཡང་སྟོང་པ་ཉིད་རྟོག་པར་སྟོན་པས་ཀྱང་མི་རྟོགས་ཏེ། ལྷན་སྐྱེས་དེ་སྐྱེ་འགག་རྣམས་ཀྱིས་བརྟགས་ན་དེའི་རང་བཞིན་མི་ཤེས་སོ། ། ལྷན་ཅིག་སྐྱེས་པ་དེ་རྟོགས་པ་ལས་ཅི་འབྱུང་སྙམ་པ་ལ། དེའི་ཕྱིར་དོན་གྱི་ལྷན་སྐྱེས་རྣམ་པར་དག་པའི་འབྲས་བུ་སྟོན་པར་བཞེད་ནས། རྩ་བ་ཞེས་བྱ་བ་ལ་སོགས་པ་སྨོས་ཏེ། དེ་ལ་རྩ་བ་དང་བྲལ་བ་ནི་རྒྱུས་མ་བསྐྱེད། རྐྱེན་གྱིས་མི་འགག ། ངོ་བོ་གང་ལའང་མི་བརྟེན་པས་སོ། ། དེ་ཉིད་མི་འགྱུར་བ་སྟེ།
ལྷན་སྐྱེས་སོ། ། གང་སེམས་པ་ནི་ལྷན་སྐྱེས་གང་ཡིན་པ་དེ་བསྒོམས་ན། འཁོར་བའི་རང་བཞིན་ནི་སེམས་ཉིད་ཀྱི་རྣམ་རྟོག་ཙམ་ཡིན་པས་སེམས་མཚོན་པའི་བླ་མའི་གདམས་ངག་དེས་ཆོག་གི ། གཞན་གྱིས་ཅི་བྱ་ཞེས་པའོ། ། ལྷན་སྐྱེས་དེ་གང་གིས་ཀྱང་བརྗོད་པར་བྱ་བ་མ་ཡིན་ན་བླ་མས་ཇི་ལྟར་མཚོན་སྙམ་པ་ལ། དེའི་ཕྱིར། རང་བཞིན་གཉུག་མ་བརྗོད་བྱ་མ་ཡིན་ཏེ། ། སློབ་དཔོན་མན་ངག་མིག་གིས་མཐོང་བར་འགྱུར། ། ཞེས་བྱ་བ་ལ་སོགས་པ་སྨོས་ཏེ། དེའི་དོན་ནི་བརྗོད་བྱ་མ་ཡིན་དུ་ཟིན་ཀྱང༌།
ཐབསྟན་པས་དང་པོ་དབང་པོའི་མངོན་སུམ་གྱིས་སྒྱུ་མ་ལྟ་བུའི་ལུས་མཐོང་བར་འགྱུར་ཏེ། དཔེར་ན་མུན་ཁུང་གི་རྫས་བརྗོད་པས་མི་མཐོང་ཡང༌། མཐོང་བའི་ཐབས་མར་མེ་སྟོན་པ་ལྟ་བུའོ། ། དེས་ནི་འབྲས་བུའི་ལྷན་སྐྱེས་མངོན་སུམ་དུ་གྱུར་པར་བསྟན་ཏེ། དེ་ཉིད་ཉེས་པ་དང་བྲལ་བར་བསྟན་པའི་ཕྱིར། ཆོས་དང་ཆོས་མིན་ཞེས་བྱ་བ་ལ་སོགས་པ་སྨོས་ཏེ། དེ་ལ་ཆོས་ནི་དགེ་བ་དང༌། ཆོས་མིན་ནི་མི་དགེ་བའོ། ། མཉེས་པ་ནི་ཁྱད་པར་མེད་པའོ། ། ཟོས་པ་ནི་རྟོགས་པའོ། །
དེ་ལྟར་དེ་ནི་ལས་རྒྱུ་འབྲས་དང་བྲལ་བའོ། ། ཡང་དེ་ལས་སངས་རྒྱས་ཀྱི་ཡོན་ཏན་འབྱུང་བར་བསྟན་པའི་ཕྱིར། གཉུག་མའི་ཞེས་བྱ་བ་ལ་སོགས་པ་སྨོས་ཏེ། གཉུག་མའི་ཡིད་ནི་ལྷན་སྐྱེས་སོ། །

སྦྱངས་པ་ནི་རྟོག་པའི་རླུང་དག་པར་བྱས་པའོ། ། བླ་མའི་ཡོན་ཏན་སྙིང་ལ་འཇུག་པ་ནི་གང་ལ་མཆོག་གི་ཡོན་ཏན་སྟོབས་དང་མི་འཇིགས་པ་ལ་སོགས་པ་རང་ལ་འཆར་བའོ། ། གླུ་ལེན་པ་ནི་དགའ་ནས་སོ། ། སྔགས་དང་རྒྱུད་རྣམས་གཅིག་ཀྱང་མ་མཐོང་ངོ༌། ། ཞེས་པ་ནི་མ་མཐོང་མཐོང་མོད། དོན་རྟོགས་པས་ཆོག་ཅེས་པའོ། ། དེ་ལྟར་ལྷན་ཅིག་སྐྱེས་པ་དེ་མདོར་བསྟན་ནས། དེ་ཉིད་ཀྱང་རྒྱས་པར་བཤད་པའི་ཕྱིར། འགྲོ་རྣམས་ལས་ཀྱིས་ཞེས་བྱ་བ་ལ་སོགས་པ་སྨོས་ཏེ། དེ་ལ། འགྲོ་རྣམས་ལས་ཀྱིས་སོ་སོར་འཆིང་བར་འགྱུར། །
ཞེས་བྱ་བ་ལ། དགེ་མི་དགེའི་ལས་ནི་རང་གི་རྣམ་རྟོག་ཙམ་སྟེ། དེས་ན་རང་གི་རྟོག་པས་སྤྲུལ་པ་ཡིན་གྱི། ལས་རྒྱུར་སྨྲ་བ་ནི་མ་ཡིན་ནོ། ། དེ་སྐད་དུའང་རྡོ་རྗེ་ཕྲེང་བ་ལས། ཁམས་གསུམ་རླུང་གིས་སྤྲུལ་པ་སྟེ། ། རྨི་ལམ་རྨིས་པ་བཞིན་དུ་བལྟ། ། ཞེས་གསུངས་སོ། ། རྣམ་པར་རྟོག་པ་དེ་ཉིད་ནི་རྩ་བའི་འོད་གསལ་ཏེ། དེ་དག་ན་རྟོག་པ་ཀུན་འགགས་ཏེ།
དེ་དག་པའི་གནས་སྐབས་ལ་མྱ་ངན་ལས་འདས་པ་ཞེས་བྱའོ། ། དེ་སྐད་དུའང༌། འཁོར་བ་ཡོངས་སུ་ཤེས་པ་ན། ། མྱ་ངན་འདས་ཞེས་དེ་ལ་བྱ། ། ཞེས་གསུངས་སོ། ། དེ་ལྟ་ན། སེམས་ཉིད་གཅིག་པུ་ཀུན་གྱི་ས་བོན་ཏེ། ། ཞེས་པས་བསྟན་ཏེ། སེམས་ཉིད་གཅིག་པུ་དེ་ཉིད་དཔྱད་པར་བྱ་སྟེ། རང་རིག་རྟོག་མེད་ལ་བྱའམ།
འོན་ཏེ་གཞན་ཞིག་ཡིན། དང་པོ་ནི་མ་ཡིན་ཏེ། དེ་ནི་ལྟ་བའི་གནས་ལུགས་ཡིན་ཏེ། དེས་ནི་འཁོར་བའམ། མྱ་ངན་ལས་འདས་པ་གང་ཡང་བྱས་པ་མ་ཡིན་ཏེ། བྱེད་པ་དང་བྲལ་བས་སོ། ། གཞན་ནི་མ་ཡིན་ཏེ། སེམས་ལས་མ་གཏོགས་པའི་དོན་གཞན་མེད་པས་སོ་སྙམ་ན། དེ་ནི་བདེན་ཏེ། དང་པོ་ལྟ་བའི་གནས་ལུགས་ནི་ལམ་དུ་འགྱུར་བ་མ་ཡིན་ཏེ།
རྒྱུད་དུ་མ་ལས་བཀག་པས་སོ། ། འོ་ན་གང་ལ་བྱ་ན། མི་ཤིགས་པ་ལ་བྱ་སྟེ། དེ་ནི་རྩ་བའི་འོད་གསལ་ཞེས་བྱ། རྣམ་རྟོག་བྱང་ཆུབ་སེམས་ཞེས་བྱ། མ་དག་པའི་དུས་ན་མ་རིག་པ་ཞེས་བྱའོ། ། དེ་ནི་རྒྱུད་རྣམས་སུ་ཨ་ཞེས་བྱ་བའི་བརྡས་བསྟན་ཏེ། མཚན་ཡང་དག་པར་བརྗོད་པ་ལས། རྫོགས་པའི་སངས་རྒྱས་ཨ་ལས་བྱུང༌། ། ཨ་ནི་ཡིག་འབྲུ་ཀུན་གྱི་མཆོག །
དོན་ཆེན་ཡི་གེ་དམ་པ་ཡིན། ། སྲོག་ཆེན་པོ་སྟེ་སྐྱེ་བ་མེད། ། ཅེས་པས་སོ། ། ཨ་ཞེས་པས་ཀྱང་སེམས་སྐྱེ་མེད་དུ་མཚོན་ནམ་སྙམ་ན། དེ་མ་ཡིན་ཏེ། རྡོ་རྗེ་སྙིང་པོ་རྒྱན་གྱི་རྒྱུད་ལས། སྙིང་གའི་དབུས་ན་མི་ཤིགས་པ། ། འབར་ཞིང་མར་མེ་དག་དང་མཚུངས། ། ཨ་ནི་མི་འགྱུར་དམ་པའོ། ། ཞེས་པ་དང༌།
ཧེ་བཛྲ་ལས་ཀྱང༌། དེ་ལྟར་ཕྱག་རྒྱ་ཆེན་པོ་ནི། ། དབྱངས་ཡིག་དང་པོའི་རང་བཞིན་ཏེ། ། བློ་ཆེན་སངས་རྒྱས་རྣམས་ཀྱིས་བརྟགས། ། ཞེས་གསུངས་པས། སྐྱེ་མེད་ལ་ཨའི་བརྡས་བསྟན་པ་མ་ཡིན་ཏེ། སྐྱེ་མེད་ནི་ཐུན་མོང་དུ་གྲགས་པས་བརྡ་དོན་མེད་དུ་འགྱུར་རོ། ། དེ་ལྟར་རྒྱུའི་ལྷན་ཅིག་སྐྱེས་པ་བསྟན་ནས། ད་ནི་དེ་མངོན་དུ་བྱ་བའི་ཕྱིར་ཐབས་ཀྱིས་ལྷན་ཅིག་སྐྱེས་པ་བསྟན་ཏེ། སེམས་བཅིངས་པ་ནི་ཞེས་བྱ་བ་ལ་སོགས་པ་སྨོས་ཏེ།
སེམས་ནི་མི་ཤིགས་པའི་ཐིག་ལེའོ། ། བཅིངས་པ་ནི་ཞེས་བྱ་བ་ལ་སོགས་པ་སྨོས་ཏེ། སེམས་ནི་མི་ཤིགས་པའི་ཐིག་ལེའོ། ། བཅིངས་པ་ནི་རྟོག་པའི་རླུང་རྒྱུས་པས་སོ། ། འཆིང་འགྱུར་ནི་འཁོར་བར་འགྱུར་བའོ། ། དེ་ཉིད་གྲོལ་ན་མྱ་ངན་ལས་འདས་པར་འགྱུར་རོ། ། འཆིང་བའི་རྒྱུ་གང་ཡིན་ཞེ་ན། བླུན་པོ་གང་གིས་འཆིང་འགྱུར་བ། ། མཁས་པ་དེ་ཡིས་མྱུར་དུ་གྲོལ། ། ཞེས་གསུངས་ཏེ།
བླུན་པོ་ནི་མི་ཤེས་པའི་འགྲོ་བའོ། ། གང་གིས་འཆིང་འགྱུར་ནི་རླུང་གིས་སོ། ། ཐབས་ཤེས་པའི་མཁས་པ་ནི་རླུང་དེ་ཉིད་ཀྱིས་མྱུར་དུ་སྟེ། ཚེ་འདི་ཉིད་ལ་སངས་རྒྱས་སྟེར་བའོ། ། དེའང་ཧེ་བཛྲ་ལས། གང་དང་གང་གིས་འཇིག་རྟེན་འཆིང་འགྱུར་བ། ། དེ་དང་དེ་ཡིས་མཁས་པ་མྱུར་དུ་གྲོལ། ། ཞེས་གསུངས་སོ། ། འཆིང་བ་ལས་ཐར་བའི་ཐབས་དེ་གང་ཡིན་སྙམ་པ་ལ། སེམས་ནི་ཞེས་བྱ་བ་ལ་སོགས་པ་གསུངས་ཏེ།
སེམས་ནི་ནམ་མཁའ་ལྟ་བུར་གཟུང་བྱ་སྟེ། ། ཞེས་པ་ནི་སེམས་རྟོག་མེད་དུ་གཞག་པའོ། ། ཆོས་རྣམས་ཀུན་ཀྱང་ནམ་མཁར་མཉམ་པར་བལྟ། ། ཞེས་པ་ནི་ཆོས་རྣམས་ཐམས་ཅད་སེམས་ཀྱི་སྣང་བ་ཡིན་པས་ནམ་མཁའ་དང་མཉམ་པ་སྟེ། དེ་གདོད་མ་ནས་མ་གྲུབ་པའོ། ། རྟོག་ཆེད་དེ་ལས་ཅིར་འགྱུར་ཞེ་ན། སེམས་དེ་བསམ་གྱིས་མི་ཁྱབ་པ་སྟེ། མི་རྟོག་པར་ལྷུན་གྲུབ་ཏུ་བཞག་ན་བླ་ན་མེད་པ་དེ་སྒྱུ་མའི་རང་བཞིན་དུ་རྟོགས་པར་འགྱུར་རོ། ། དེའང་དཔལ་གསང་བ་འདུས་པ་ལས། དངོས་པོ་མེད་ལ་བསྒོམ་པའི་དངོས། །
བསྒོམ་པར་བྱ་བ་སྒོམ་པ་མིན། ། དེ་བས་དངོས་པོ་དངོས་མེད་པས། ། སྒོམ་པ་དམིགས་སུ་མེད་པའོ། ། ཞེས་གསུངས་སོ། ། དེའང་ཧེ་བཛྲ་ལས། སྒོམ་པ་པོ་མེད་བསྒོམ་བྱ་མེད། ། ཅེས་གསུངས་པ་དང༌། འདི་ཉིད་ལས། བསམ་གཏན་དག་གིས་མ་བསླད་ཅེས་གསུངས་པས་སོ། ། སེམས་ནི་མི་རྟོག་པ་ལ་བཞག་ན་རླུང་གང་དུ་འཆིང་སྙམ་པ་ལ།
མཁའ་འདྲར་བྱས་ནས་ཞེས་བྱ་བ་ལ་སོགས་པ་གསུངས་ཏེ། མཁའ་འདྲར་བྱས་ནས་ནི་སེམས་མི་རྟོག་པར་བྱས་ནས་སོ། ། དེས་ཅི་བྱ་ན། རླུང་གིས་རྣམ་པར་རྟོག་པ་བཅིངས་པས་སོ། ། ཇི་ལྟར་བཅིང་ན། མཉམ་ཉིད་དེ། ཡུལ་དང་ཡུལ་ཅན་རོ་མཉམ་པའོ། ། དེ་ཤེས་པས་ནི་རབ་ཏུ་ཐིམ། ། ཞེས་པ་ནི་རླུང་གཅིག་ལ་གཅིག་ཐིམ་ནས་འོད་གསལ་དུ་འཇུག་པའོ། ། མདའ་བསྣུན་གྱིས་སྨྲས་སོགས་ནི་ཕན་ཡོན་ཏེ།
གོ་སླའོ། ། རབ་ཏུ་ཐིམ་པའི་ཚུལ་གྱིས་དེ་ཉིད་བསྟན་པ་ནི། རླུང་དང་ཞེས་བྱ་བ་ལ་སོགས་པ་སྨོས་ཏེ། རླུང་ནི་འོག་གི་དྲི་ཆུའི་རྩ་འོ། ། མེ་ནི་སྟེང་གི་གཡས་པའོ། ། དབང་ཆེན་ནི་འོག་གི་དབུས་མ་དྲི་ཆེན་གྱི་རྩ་ན་གནས་པའི་རླུང་ངོ༌། ། སྟེང་དུ་ནི་དྷཱུ་ཏཱིའོ། ། བདུད་རྩི་རྒྱུ་བ་ནི་སྟེང་དུ་ཟླ་བའི་བདུད་རྩི་རྒྱུ་བའི་རླུང༌། འོག་ཏུ་ནི་གཡས་བྱང་ཆུབ་ཀྱི་རྩའོ། ། དུས་ནི་མི་འདའ་བའོ། །
དེ་ལྟ་བུའི་རླུང་དེ་དག་སེམས་འོད་གསལ་དུ་འཇུག་པའོ། ། ཡང་ན་སའི་རླུང་ཆུ་ལ་ཐིམ། ཆུ་མེ་ལ་ཐིམ། མེ་རླུང་ལ་ཐིམ། རླུང་སེམས་འོད་གསལ་དུ་འཇུག་གོ ། ཆུ་ནི་ཁ་བསྐངས་ཏེ་བསྟན་པའོ། ། བདུད་རྩི་རྒྱུ་བའི་དུས་སུ་ཞེས་པ་ནི་སྙོམས་འཇུག་གི་དུས་སུ་ཡང་ནི་རླུང་སེམས་དེ་དབུ་མར་འཇུག་གོ ། ཡང་ན་དེ་ལྟར་རླུང་དབུ་མར་ཞུགས་ན་སྲོག་རྩོལ་གྱི་མེས་དཔྲལ་བའི་ཧཾ་བཞུ་ནས་བདུད་རྩི་བྱང་ཆུབ་ཀྱི་སེམས་འཛག་སྟེ། དེ་ལས་བདེ་བ་སྐྱེ་བའོ། ། དེ་ལྟར་ཡང་གསུངས་པ།
ས་ནི་ཆུ་ལ་ཐིམ་པ་སྟེ། ། ཆུ་ནི་མེ་ལ་ཐིམ་པར་གྱུར། ། མེ་ནི་རླུང་ལ་ཐིམ་པ་སྟེ། ། རླུང་ནི་རྣམ་པར་ཤེས་ལ་འཇུག ། རྣམ་ཤེས་ཉིད་ནི་འོད་གསལ་བའོ། ། ཞེས་པའོ། ། དེ་ལྟར་བཅིངས་པ་ལས་བདེ་བ་སྐྱེ་བར་བྱ་བ་བསྟན་པའི་ཕྱིར། ནམ་ཞིག་ཅེས་བྱ་བ་ལ་སོགས་པ་སྨོས་ཏེ། དེ་ལ་ནམ་ཞིག་ནི་གང་གི་ཚེའོ། ། སྦྱོར་བ་བཞི་ནི་སྟེང་འོག་གི་རླུང་བཞིའོ། །
ཡང་ན་འབྱུང་བ་བཞིའི་རླུང་ངོ༌། ། གནས་གཅིག་ནི་ཨ་ཝ་དྷཱུ་ཏཱིར་ཞུགས་པའོ། ། ཡང་ན་སྦྱོར་བ་བཞི་ནི་དགའ་བཞིའོ། ། གནས་གཅིག་ལ་ཞུགས་པ་ནི་ལྷན་ཅིག་སྐྱེས་པ་ལའོ། ། ནམ་མཁའི་ཁམས་སུ་མི་ཤོང་བ་ནི་བདེ་བ་དེས་ཆོས་ཐམས་ཅད་ལ་ཁྱབ་པར་ཤེས་པར་བྱའོ། ། དེ་རྟོགས་པར་དཀའ་བར་བསྟན་པའི་ཕྱིར། ཁྱིམ་དང་ཞེས་བྱ་བ་ལ་སོགས་པ་སྨོས་ཏེ། འགྲོ་ཀུན་བསམ་པས་སུན་འབྱིན་པ། ། ཞེས་པ་ནི་རང་གི་རྣམ་རྟོག་གིས་བསྒྲིབས་ནས་སུན་འབྱིན་པས་དེ་མི་རྟོགས་པའོ། ། ཡང་ན་རང་གི་རྣམ་རྟོག་ངན་པས་གཞན་དམ་པའི་ལམ་སྟོན་པ་སུན་འབྱིན་ཞིང་འདུག་པས་སོ། །
གཞན་ནི་གོ་སླའོ། ། དེ་ནི་རྟོགས་པར་དཀའ་ཡང་སྒྲུབ་པར་མི་ནུས་པ་མ་ཡིན་པར་བསྟན་པའི་ཕྱིར། སེམས་ཅན་ཐམས་ཅད་ཀུན་ལ་ཡང༌། ། ཞེས་བྱ་བ་སྨོས་ཏེ། ཐམས་ཅད་རོ་མཉམ་རང་བཞིན་ནི་ལྷན་ཅིག་སྐྱེས་པ་ཡོད་པར་ཁྱད་པར་མེད་པའོ། ། དེའི་མིང་ནི། བསམ་ཡས་ཡེ་ཤེས་བླ་མེད་པའོ། ། ཞེས་པའོ། ། གཞན་ནི་གོ་སླའོ། ། སྒྲུབ་པ་ལ་ཞུགས་པ་རྣམས་ཀྱང་ལེ་ལོའི་དབང་དུ་གྱུར་པས་མི་རྟོགས་པར་བསྟན་པའི་ཕྱིར།
དེ་རིང་ཞེས་བྱ་བ་ལ་སོགས་པ་སྨོས་ཏེ། གོ་སླའོ། ། དེ་ལྟར་དེ་ཉིད་རྟོགས་པའི་གང་ཟག་དཀོན་པས་སྒྲུབ་པ་ལ་འབད་པར་བྱོས་ཤིག་ཅེས་བསྟན་པའི་ཕྱིར། བྱ་བ་བྱེད་དང་ཞེས་བྱ་བ་ལ་སོགས་པ་སྨོས་ཏེ། གོ་སླའོ། ། དེ་ལྟར་ན་རླུང་བཅིང་བ་དེའང་སེམས་མ་བཅིངས་ན་མི་འགྲུབ་པས་སེམས་མི་རྟོག་པས་བཅིང་བར་བསྟན་པའི་ཕྱིར། འཇུར་བུས་བཅིངས་པའི་སེམས་འདི་ནི། ། ཞེས་བྱ་བ་ལ་སོགས་པ་སྨོས་ཏེ། དེ་ལ་འཇུར་བུས་བཅིངས་པ་ནི་རྟོག་པས་བསྒྲིབས་པའི་སེམས་དེའོ། ། གློད་ན་གྲོལ་བར་ཐེ་ཚོམ་མེད། །
ཅེས་བྱ་བ་ནི་མི་རྟོག་པ་ལ་བཞག་ན་རྟོག་པས་བཅིངས་པ་ལས་གྲོལ་བར་གདོན་མི་ཟའོ། ། རྟོག་པའི་རྩ་བ་གང་ཡིན་ཞེ་ན། གང་གིས་རྨོངས་པ་ཞེས་པ་སྨོས་ཏེ། གང་གིས་ནི་རླུང་གིས་སོ། ། རྨོངས་པ་ནི་ཐབས་དང་བྲལ་བའོ། ། འཆིང་བའི་དངོས་པོ་ནི་དེ་ལས་བྱུང་བའི་རྟོག་པའོ། ། མཁས་པ་རྣམས་ནི་ཐབས་དང་ལྡན་པའོ། ། དེ་ཡིས་ཞེས་པ་ནི་མི་རྟོག་པ་དེ་བསྒོམས་པས་རྣམ་པར་གྲོལ་བ་ནི་རྟོག་པའི་རྩ་བའི་རླུང་དབུས་སུ་འཇུག་པར་འགྱུར་རོ། ། བཅིངས་པ་དང་གྲོལ་བ་དེའི་དཔེ་གསལ་བར་བསྟན་པ་ནི། བཅིངས་པ་རྣམས་ནི་ཞེས་བྱ་བ་ལ་སོགས་པ་སྨོས་ཏེ།
དཔེར་ན་བཅིངས་པ་རྣམས་ནི་གྲོལ་བར་རྩོལ་ལ། མ་བཅིངས་པ་རྣམས་གྲོལ་བར་མི་རྩོལ་ལོ། ། དེ་བཞིན་དུ་བཅིང་བ་ནི་རྟོག་པས་གཟུང་ནའོ། ། ཐོང་བར་གྱུར་ན་ནི་མི་རྟོག་པ་ལ་གཞག་ནའོ། ། གོ་ལྡོག་པའི་ཆོས་ནི་བཅིངས་ན་གྲོལ་ལ། ཐོང་ན་སྡོད་དོ། ། བདག་འདོད་ན་ཞེས་པའོ། ། དེ་ལྟར་བཅིང་བ་དང་གྲོལ་བའི་རྒྱུ་བསྟན་ནས། ད་ནི་རབསྟན་པའི་ཕྱིར། ཀྱེ་ལགས་ཞེས་བྱ་བ་ལ་སོགས་པ་སྨོས་ཏེ།
དེ་ལ་དབང་པོས་ལྟོས་ཤིག་ཅེས་པ་ནི་ཁེངས་པའི་ལྟ་བས་ནམ་མཁའ་སྤྲིན་མེད་པ་ལ་ལྟོས་ཤིག་ཅེས་པའོ། ། འདི་ལས་ངས་ནི་མ་རྟོགས་ཞེས་པ་ནི་ཡིད་ཀྱིས་མི་རྟོགས་སོ་ཞེས་པའི་དོན་ནོ། ། ལས་ཟིན་པ་ཡི་སྐྱེ་བོ་ཡི། ། ཞེས་པ་ནི་རྟོག་པ་བཀག་པ་ཡིས་སོ། ། དྲུང་དུ་ནི་ནམ་མཁའ་ལ་སྤྲིན་མེད་དུའོ། ། སེམས་ཐག་གཅད་པ་ནི་རྟོགས་པ་ཐག་གཅད་པའོ། ། དེས་ནི་འདི་སྐད་སྟོན་པ་ཡིན་ཏེ། ཉིན་མོའི་སྦྱོར་བས་བླ་གབ་མེད་པའི་ནམ་མཁའ་དྲི་མ་མེད་པ་ལ་བལྟས་པས་མེ་འབར་བ་དང༌། ལོག་དང༌། ཟླ་བ་དང༌།
ཉི་མ་དང༌། སྒྲ་གཅན་གྱི་རྣམ་པ་མཐོང་ལ། མཚན་མོའི་རྣལ་འབྱོར་གྱིས་མཚན་མ་ལྔ་འབྱུང་སྟེ། དུ་བ་དང༌། སྨིག་རྒྱུ་དང༌། མཁའ་སྣང་དང༌། མར་མེ་དང༌། ནམ་མཁའ་ལྟ་བུའོ། ། དེ་དག་ནི་རླུང་དབུ་མར་ཞུགས་པའི་རྟགས་ཡིན་ནོ། ། དེའང་ཧེ་བཛྲ་ལས།
བསམ་པ་ཐམས་ཅད་ཡོངས་སྤངས་ཏེ། ། ཉི་མ་གཅིག་ཏུ་ཡོངས་སུ་བརྟག ། གལ་ཏེ་མཚན་མ་བསམ་པ་ཐམས་ཅད་ཡོངས་སྤངས་ཏེ། ། ཉི་མ་གཅིག་ཏུ་ཡོངས་སུ་བརྟག ། གལ་ཏེ་མཚན་མ་མ་བྱུང་ན། ། དེ་ཚེ་ང་ཡི་རྫུན་ཚིག་ཡིན། ། ཞེས་པ་དང༌། དང་པོའི་སངས་རྒྱས་ཀྱི་རྒྱུད་ལས་ཀྱང༌། སྤྲིན་མེད་ནམ་མཁའ་ལ་ནི་ཁེངས་པའི་ལྟ་བས་བལྟ། ། ཞེས་པ་ལ་སོགས་པ་གསུངས་སོ། །
འདི་ཉིད་ལས། འོག་ནས་མིག་ནི་མི་འཛུམ་སེམས་འགོག་ན། ། རླུང་འགོག་པ་ནི་དཔལ་ལྡན་བླ་མས་རྟོགས། ། ཞེས་པ་དང༌། གདོད་ནས་རང་བཞིན་དག་པའི་ནམ་མཁའ་ལ། ། བལྟས་ཤིང་བལྟས་ཤིང་མཐོང་བ་འགག་པར་འགྱུར། ། ཞེས་གསུངས་ཏེ། གསལ་པོར་བླ་མའི་ཞལ་ལས་ཤེས་པར་བྱའོ། ། ད་ནི་ཐབས་དང་ཐབས་མ་ཡིན་པའི་ཁྱད་པར་བསྟན་པའི་ཕྱིར། རླུང་བཅིངས་པ་ལ་རང་ཉིད་མ་སེམས་ཀྱེ། །
ཞེས་བྱ་བ་ལ་སོགས་པ་སྨོས་ཏེ། དེ་ལ་རླུང་བཅིངས་པ་ནི་རླུང་བགྲང་བ་ལྟ་བུའོ། ། ཤིང་གི་རྣལ་འབྱོར་དེས་དོན་མེད་པའོ། ། སྣ་རྩེ་ནི་རྟོག་པའི་རྣལ་འབྱོར་ཏེ། འོག་གི་སྣ་རྩེར་སེམས་འཛིན་པའོ། ། མ་སེམས་ཀྱེ་ཞེས་པ་ནི་མ་སྒོམས་ཤིག་ཅེས་པའོ། ། འོ་ན་གང་བསྒོམ་ན། ཨེ་མ་ཧོཿམ་ཡིན་ཞེས་པ་ནི་རྟོག་པའི་རྣལ་འབྱོར་ཐབས་མ་ཡིན་གྱི། ཞོག་ལ། ལྷན་ཅིག་སྐྱེས་པ་མཆོག་ནི་མི་རྟོག་པ་ལ་གནས་པར་གྱིས་ཤིག་ཅེས་པའོ། །
རྟོག་པའི་རྣལ་འབྱོར་དེ་ཐབས་མ་ཡིན་པར་བསྟན་པའི་ཕྱིར། སྲིད་པ་སྣ་རྩེར་ཞེས་པ་ལ་སོགས་པ་སྨོས་ཏེ། སྲིད་པའི་སྣ་རྩེར་འཆིང་བ་ཡོངས་སུ་སྤང༌། ། ཞེས་པ་ནི། སྲིད་པའི་སྣ་རྩེར་གཏད་པ་ནི་འཆིང་བ་ཡིན་པས་དེ་ཡོངས་སུ་སྤང་ཞེས་པའོ། ། སྤང་བ་དེ་ཅིའི་ཕྱིར་ཞེ་ན། འདི་ནི་ཡིད་འདུས་པ་ལས་རླུང་གིས་བརླབས་པས་གཡོ་ཞིང་འཕྱར་ལ། ཤིན་ཏུ་མི་སྲུན་པར་འགྱུར་བའི་ཕྱིར་རོ། ། ལྷན་སྐྱེས་དེ་བསྒྲུབ་པ་དེ་ཅིའི་ཕྱིར་ཞེ་ན། ལྷན་ཅིག་སྐྱེས་པའི་རང་བཞིན་གྱིས་རྟོགས་པ་ལ་གནས་ན་བརྟན་པར་འགྱུར་བའི་ཕྱིར་རོ། །
ཡིད་མི་གཡོ་བ་ལ་དགོས་པ་ཅི་ཡོད་སྙམ་པ་ལ། ཡིད་ནི་ཉེ་བར་འགག་གྱུར་ན། ། ལུས་ཀྱི་བཅིང་བ་རྟོག་པ་དང༌། ། སྡུག་བསྔལ་འཆད་པར་འགྱུར་བའོ། ། དེར་མ་ཟད་ཀྱི། བདེ་སྟོང་རོ་མཉམ་དུ་འགྱུར་བར་བསྟན་པ་ནི། དབུས་སུ་ལྷན་ཅིག་སྐྱེས་དང་རོ་མཉམ་སྟེ། ། ཞེས་པས་དབུས་ནི་མཐའ་དང་བྲལ་བ་སྟེ། སྟོང་པ་དང༌། ལྷན་སྐྱེས་བདེ་བར་རོ་མཉམ་ན་གདོལ་པ་སྟེ།
མི་རེག་པས་ན་སྟོང་པ་དང༌། བྲམ་ཟེ་སྟེ། བདེ་བ་ཐ་དད་མེད་པའོ། ། དེ་ལྟར་སྲིད་པའི་སྣ་རྩེར་ཐབས་མ་ཡིན་ཞིང༌། ལྷན་སྐྱེས་ཐབས་སུ་བསྟན་ནས། ལྷན་སྐྱེས་དེ་ནི་ཕྱི་རོལ་ན་མི་གནས་ཤིང་རང་གི་ལུས་ལ་གནས་པར་བསྟན་པའི་ཕྱིར། འདི་ན་བསིལ་བའི་ཟླ་བ་ཞེས་བྱ་བ་ལ་སོགས་པ་སྨོས་ཏེ། ལུས་དང་དྲན་པའི་མུ་ན་གནས་པའི་མཚོ། ། ཞེས་པ་ལ། ལུས་ནི་ལུས་ལ་གནས་པའོ། །
དྲན་པ་ནི་མན་ངག་ལ་གནས་པའོ། ། མཚོ་ནི་བདེ་བ་མི་ཟད་པའོ། ། གཞན་ནི་གོ་སླའོ། ། ལྷན་སྐྱེས་དེ་རང་ལ་ཡོད་པས་གནས་གཞན་ལ་མི་བཙལ་བར་བསྟན་པའི་ཕྱིར། འདབ་ལྡན་ཞེས་བྱ་བ་ལ་སོགས་པ་སྨོས་ཏེ། འདབ་མ་དང་ལྡན་པའི་གེ་སར་གྱི་དབུས་ན་གནས་པ་ནི་ཁཱ་ག་མུ་ཁའོ། ། ཤིན་ཏུ་ཕྲ་བ་ནི་ཨ་བ་དྷཱུ་ཏཱིའི་རྩའོ། ། དྲི་ནི་ཨུཏྤ་ལ་གྱི་དྲི་ལྟ་བུའོ། ། ཁ་དོག་ནི་དམར་པོའོ། ། དྲི་དང་ཁ་དོག་དང་ལྡན་པའི་བྱེ་བྲག་སྟེ།
ལས་ཀྱི་ཕྱག་རྒྱ་དང་རང་འོད་ཀྱི་རིག་མ་ལ་བརྟེན་པར་མི་བྱའོ། ལྷན་སྐྱེས་དེ་ཉིད་མ་བཅོས་པའི་ལྷ་ཡིན་པས་ཕྱིའི་ལྷ་མཆོད་པ་ལ་མི་ལྟོས་པར་བསྟན་པའི་ཕྱིར། གང་དུ་ཚངས་པ་ཞེས་བྱ་བ་ལ་སོགས་པ་སྨོས་ཏེ། གོ་སླའོ། ལྷན་སྐྱེས་དེ་རྫོགས་པའི་ཡོན་ཏན་བསྟན་པའི་ཕྱིར། ཀྱེ་ཧོཿཞེས་བྱ་བ་ལ་སོགས་པ་སྨོས་ཏེ། བདེ་བའི་གནས་མཆོག་རྟོག་པ་སྤངས་པ་དེ་ངས་མཐོང༌། ཞེས་པ་ལ། བདེ་བའི་གནས་ནི་རྒྱུ་སྟེ། སྟོང་པའོ། །
རྟོག་པ་སྤངས་པ་ནི་མི་རྟོག་པའི་ལམ་སྟེ། ངས་མཐོང་ཞེས་པ་ནི་མངོན་སུམ་དུའོ། ། འགྲོ་བ་ཉེ་བར་སྐྱེ་བར་བྱེད་པ་ཇི་བཞིན་ནོ། ། ཞེས་གསུངས་པ་ནི་མ་ལས་བུ་སྐྱེ་བ་དང་འདྲ་བར་ཟག་མེད་ཀྱི་བདེ་བ་སྐྱེ་བའོ། ། བློ་རྣམ་འགག་པ་ནི་ཡུལ་གྱི་རྟོག་པའོ། ། ཡིད་རབ་ཞི་ནི་ཡུལ་ཅན་གྱི་རྟོག་པའོ། ། གང་དུ་མངོན་པའི་ང་རྒྱལ་ཆད་པ་ནི་དེ་ཉིད་ཀྱི་ཞེན་པ་ཆད་པའོ། ། དེ་ཉིད་སྒྱུ་མའི་རང་བཞིན་མཆོག་ཏུ་རྟོགས། ། ཞེས་བྱ་བ་ནི་དེ་ལྟར་ཡུལ་དང་ཡུལ་ཅན་གྱི་འབྲེལ་བ་ཆད་ན་ཆོས་ཐམས་ཅད་སྒྱུ་མ་ལྟར་མཐོང་བའོ། ། རྟོག་པ་ཆད་པའི་ཚུལ་བསྟན་པའི་ཕྱིར།
དངོས་པོ་ཞེས་བྱ་བ་ལ་སོགས་པ་སྨོས་ཏེ། དངོས་པོ་སྐྱེ་བ་ནི་ཡུལ་དུ་སྣང་བའི་རྟོག་པའོ། ། མཁའ་ལྟར་གྱི་རྟོག་པ་གང་ཞེ་ན། དངོས་པོ་རྣམ་སྤངས་ཕྱི་ནས་ཅི་ཞིག་སྐྱེ། ། ཞེས་པ་ནི་ཡུལ་གྱི་རྟོག་པ་ཆད་ན་ཡུལ་ཅན་གྱི་རྟོག་པ་ཆད་པའོ། ། དེའི་ཕྱིར། བླ་མས་བསྟན་པའི་དབྱེ་བ་རྣམས་སྤངས་ནས། ། ཞེས་པས་ཡུལ་དང་ཡུལ་ཅན་གྱི་དབྱེ་བ་ཐ་དད་སྤངས་པ་ནི་བྲལ་བ་སྟེ། མི་རྟོག་པ་ལ་གནས་པར་བྱ་བའོ། ། ཡང་ན་སྒྱུ་མ་ལྟ་བུ་ལ་གནས་པར་བྱོས་ཤིག་ཅེས་པའོ། །
དེ་ལ་ཇི་ལྟར་རྣམ་པར་གནས་པར་བྱ་སྙམ་པ་ལ། མཐོང་དང་ཞེས་བྱ་བ་ལ་སོགས་པ་སྨོས་ཏེ། མིག་ལ་སོགས་པའི་དབང་པོ་ལྔས་མངོན་སུམ་དུ་གྱུར་པ་དེ་ལ་མིག་མ་ཡེངས་པ་དང་ཡིད་མ་ཡེངས་པར་བལྟས་པས་དེའི་མཐར་ཉམས་སྐྱེ་བར་འགྱུར་རོ། ། སེམས་སོ་ཞེ་ན་གཅིག་གི་རྣམ་པ་ལས་མི་འདའ། ། ཞེས་པ་ནི། སྤྱོད་ལམ་ལ་སེམས་འཇུག་པ་ནི་གཅིག་གི་རྣམ་པ་སྟེ། སྒྱུ་མ་ལས་སེམས་མ་གཡོས་པའོ། ། ད་ནི་དེ་ལྟ་བུར་སུས་སྟོན་པའི་བླ་མ་དེ་བསྟེན་པར་བསྟན་པའི་ཕྱིར། གང་ཞིག་བླ་མའི་མན་ངག་ཅེས་བྱ་བ་ལ་སོགས་པ་སྨོས་ཏེ། དེ་ལ་བླ་མའི་མན་ངག་བདུད་རྩི་ལ་སོགས་པ་དང་བྲལ་བ་ནི་སྡུག་བསྔལ་གྱིས་འཛིན་པར་བསྟན་ཏེ།
གོ་སླའོ། ། བླ་མས་བསྟན་པ་ཞེས་བྱ་བ་ལ་སོགས་པ་ནི་ལྷན་ཅིག་སྐྱེས་པ་མི་རྟོག་པར་བསྟན་ཏེ། གོ་སླའོ། ། ཚིག་འདི་ནི་འོག་མ་དང་འབྲེལ་ཏེ། བླ་མས་བསྟན་དུ་མེད་ཅིང༌། སློབ་མས་མི་གོ་སྟེ། འོན་ཀྱང་བླ་མའི་གདམས་ངག་ལ་བདེན་པར་འཛིན་པའི་དབང་གིས་བྱེ་བྲག་ལས་རྙེད་པ་སྟེ། བླུན་པོས་ཀྱང་མངོན་སུམ་དུ་མཐོང་བར་འགྱུར་རོ། ། དེ་མཐོང་ན་བཟང་ངན་དང༌། ཆེ་ཆུང་དང༌།
གཙང་མི་གཙང་གི་རྟོག་པ་ཐམས་ཅད་སྤངས་ཏེ། གདོལ་པའི་ཁྱིམ་སྟེ། དེ་ལ་རོལ་ཀྱང་དྲི་མས་མ་གོས་པ་ནི་དེའི་ཉེས་པས་མ་རེག་པའོ། ། དེ་ལྟར་བླུན་པོས་ཀྱང་མངོན་སུམ་དུ་བྱེད་པའི་ཡོན་ཏན་བསྟན་ནས། དམན་པ་མཆོག་ཏུ་གྱུར་པར་བསྟན་པ་ནི། གང་ཚེ་ཞེས་བྱ་བ་ལ་སོགས་པ་སྨོས་ཏེ། སྲང་ཁར་བོར་བའི་ཁམ་ཕོར་དུ་སློང་པ་པོའི་སྤྲང་ཕོར་ཡིན་ཡང༌། མན་ངག་ཐོབ་པའི་རྣལ་འབྱོར་པ་དེ་ནི་རང་ལ་རང་དབང་ཆེ་བས་རྒྱལ་པོ་ཡིན་ན་སླར་ཡང་ཅི་བྱར་ཡོད་ནི་དམན་པའི་སྤྱོད་པས་གནས་མེད་དེ། ལྷན་ཅིག་སྐྱེས་པའི་རྟོགས་པས་འགག་ཅེས་པའོ། ། དེའང་ས་གཞི་མལ་སྟན་ཆེན་པོ་ལ་སོགས་པའི་སྔས་ནི་རྣལ་འབྱོར་ལ་འཁྲི་ཞེས་པ་ལ་སོགས་པ་ནས།
རྣལ་འབྱོར་པ་ཉིད་རྒྱལ་པོ་ཡིན། ། ཞེས་བྱ་བའི་བར་དུ་གསུངས་པའོ། ། མྱ་ངན་འདས་ལ་མི་གནས་སྲིད་པར་མཛེས། ། ཞེས་པ་ནི་ལུས་འཁོར་བ་ན་འདུག་མོད་ཀྱང༌། སེམས་སངས་རྒྱས་སུ་འདུག་པས་སོ། ། དེ་ལྟ་བུའི་རྣལ་འབྱོར་པ་དེ་འཁོར་བ་ན་གནས་ན་ཇི་ལྟ་བུའི་ཚུལ་གྱིས་གནས་སྙམ་པ་ལ། ཇི་ལྟར་བུ་ཆུང་ཚུལ་དུ་གནས་བྱ་ཞིང༌། ། ཞེས་གསུངས་ཏེ། བུ་ཆུང་གི་ཚུལ་ཇི་ལྟ་བུར་ཞེ་ན། བསམ་དང་བསམ་བྱ་རབ་ཏུ་སྤངས་ནས་སུ། །
ཞེས་པས་བསམ་པ་ནི་རྟོག་པའོ། ། བསམ་བྱ་ནི་བརྟག་པའོ། ། དེ་ལྟར་རབ་ཏུ་སྤང་བ་ནི་རྟོག་པ་མཐའ་དག་སྤངས་པའོ། ། རྟོག་པ་སྤངས་པ་དེ་ཅིའི་ཕྱིར་ཞེ་ན། ནད་གཞན་དག་ལ་སྨན་གཞན་གཏང་མི་བྱ། ། ཞེས་གསུངས་ཏེ། དེའི་དོན་ནི་ངན་པ་སྤང་བ་ལ་ངན་པར་བརྟགས་པས་མི་སྤོང་སྟེ། ཅིར་ཡང་མ་བརྟགས་པར་བཞག་པ་ན་ངན་པའི་རྟོག་པ་སྤངས་པའོ། ། འོ་ན་བསྒོམ་པས་སྤང་བར་བྱའམ་སྙམ་པ་ལ། བླ་མའི་ལུང་ལ་བསྒྲིམས་ཏེ་གུས་འབད་ན། །
ཞེས་གསུངས་ཏེ། བླ་མའི་ལུང་བཞིན་དུ་གུས་པས་འབད་པར་བྱའོ། ། དེ་ལས་ལྷན་ཅིག་སྐྱེས་པ་འབྱུང་བར་འགྱུར་རོ། ། ལྷན་སྐྱེས་སྨྲ་རུ་མི་བཏུབ་པ་དེ་ཇི་ལྟར་གྱིས་འབྱུང་བར་བསྟན་པ་ནི། ཁ་དོག་ཅེས་པ་ལ་སོགས་པ་སྨོས་ཏེ། ཁ་དོག་ནི་མི་འབྱེད། ཡི་གེར་མི་འདྲི། ཡོན་ཏན་མི་འཚོལ། དཔེ་མི་བཤད་དོ། ། གཞན་ནི་གོ་སླའོ། །
ལྷན་སྐྱེས་དེ་གཞན་ལ་བསྟན་དུ་མི་བཏུབ་པ་ནི། གཞོན་ནུ་མ་ཡི་ཞེས་པ་ལ་སོགས་པ་སྨོས་ཏེ། གོ་སླའོ། ། དེ་ལྟ་བུའི་རྣལ་འབྱོར་པ་ནི་རྟོག་པ་དང་སྡུག་བསྔལ་ལས་གྲོལ་བར་བསྟན་པའི་ཕྱིར། དངོས་དང་ཞེས་བྱ་བ་ལ་སོགས་པ་སྨོས་ཏེ། དངོས་པོ་ནི་ཡོད་པ། དངོས་མེད་ནི་མེད་པ། སྤངས་པ་ནི་དེ་ལས་འདས་པའོ། ། དེར་ནི་འགྲོ་བ་མ་ལུས་རབ་ཐིམ་འགྱུར། ། ཞེས་པ་ནི་དེར་རོ་མཉམ་པའོ། །
གང་ཚེ་ཡིད་ནི་མི་གཡོ་བརྟན་པར་ཞེས་པ་ནི་མི་རྟོག་པས་སོ། ། དེའི་ཚེ་འཁོར་བའི་དངོས་པོ་རང་གྲོལ་འགྱུར། ། ཞེས་པ་ནི་རྟོག་པ་དང་སྡུག་བསྔལ་ལས་སོ། ། སྡུག་བསྔལ་དང་བྲལ་བར་མ་ཟད་ཀྱི། ཡོན་ཏན་ཁྱད་པར་ཅན་འབྱུང་བར་བསྟན་པའི་ཕྱིར། གང་ཚེ་ཞེས་བྱ་བ་ལ་སོགས་པ་གསུངས་ཏེ། བདག་གཞན་ཡོངས་སུ་ཤེས་མིན་ན། ། ཞེས་པ་ནི་བདག་གཞན་གྱི་རྟོག་པ་སྤངས་པའོ། ། བླ་མའི་ལུས་སུ་གྲུབ་པ་ཉིད། ། ཅེས་པ་ནི་གོང་མའི་སྐུ་ཐོབ་པའོ། །
དེ་ལྟར་བསྟན་པ་ཉིད་ལ་ཞེས་བྱ་བ་ལ་སོགས་པ་ནི་བླ་མའི་མན་ངག་ལས་ཡོན་ཏན་དེ་དག་འབྱུང་བས་དེ་ལ་འབད་པར་བྱའོ། ། ཞེས་གདམས་པའོ། ། བླ་མས་བསྟན་པའི་ལམ་ཉམས་སུ་བླངས་པའི་ཕན་ཡོན་ནི། རྡུལ་མེད་ཅེས་བྱ་བ་ལ་སོགས་པ་སྨོས་ཏེ། དེ་ལ་རྡུལ་མེད་ནི་རྡུལ་ཕྲ་རབ་ཀྱིས་བསྡུས་པ་མ་ཡིན་པའོ། ། རྡུལ་ཕྲན་མིན་པ་ནི་གཟུགས་སུ་སྣང་བ་མེད་པ་མ་ཡིན་པའོ། ། སེམས་ཀྱང་མིན་ནི་གཟུགས་སུ་སྣང་བའོ། ། དེ་ལྟ་ན་དམིགས་པར་བྱ་བའི་ཡུལ་ནི་སྒྱུ་མ་ལྟ་བུའི་ལུས་སོ། ། དེ་བས་ན་དངོས་པོ་འདི་དག་ནི་འདི་ལྟར་སྣང་བ་ཀུན་གདོད་མ་ནས་མ་གྲུབ་པས། མཐོང་ཡང་ཞེན་པ་མེད་པའོ། །
གཞན་ནི་གོ་སླའོ། ། དེ་ལྟ་བུ་དེ་རང་ལ་ཡོད་ཀྱང་བླ་མས་མ་བསྟན་ན་མི་གོ་བར་བསྟན་པ་ནི། ཁྱིམ་ན་ཡོད་པ་ཞེས་བྱ་བ་ལ་སོགས་པ་སྨོས་ཏེ། ཁྱིམ་ན་ཡོད་པ་ཞེས་པ་ནི་རང་ལ་ཡོད་པའོ། ། ཕྱི་རོལ་སོང་ནས་འཚོལ་ཞེས་པ་ནི་གཞན་དུའོ། ། དཔེ་བསྟན་པ་ནི། ཁྱིམ་བདག་ནི་མཐོང་ནས་ཁྱིམ་བདག་དེ་རང་ལ་ཁྱིམ་བདག་ཆེ་གེ་མོ་དེ་མཐོང་ངམ་ཞེས་འདྲི་བའོ། ། བླ་མས་བསྟན་ཀྱང་རང་གིས་མ་བསྒོམས་ན་མི་རྟོགས་པར་བསྟན་པ་ནི་བླུན་པོ་ཞེས་བྱ་བ་ལ་སོགས་པ་སྨོས་ཏེ། གོ་སླའོ། ། རང་གིས་བསྒོམ་པ་དེའང་བདེ་བར་གནས་པས་འགྲུབ་པར་བསྟན་པ་ནི།
ཡུལ་རྣམས་བགྲོད་ཅིང་ཞེས་བྱ་བ་ལ་སོགས་པ་སྨོས་ཏེ། དེ་ལ། ཡུལ་རྣམས་བགྲོད་ཅིང་གདུང་བས་ཉེན་བྱས་ཀྱང༌། ། ཞེས་པ་ནི་ཐོས་པ་བཙལ་བའི་ཡུལ་རྣམས་སུ་ཕྱིན་ཞིང་དཀའ་བས་གདུངས་ཀྱང་ཞེས་བྱ་བའི་དོན་ནོ། ། དེ་ནི་མཚོན་པ་ཙམ་སྟེ། དཀའ་ཐུབ་གཞན་ཡང་གཟུང་ངོ༌། ། གཞན་ནི་གོ་སླའོ། ། འོ་ན་གང་གིས་འགྲུབ་ན། བདེ་བ་ལ་ལོངས་སྤྱོད་པས་འགྲུབ་བོ་ཞེས་ཁ་བསྐང་ངོ༌། ། དེས་མི་འཆིང་ངམ་སྙམ་པ་ལ།
ཡུལ་རྣམས་བསྟེན་པས་ཡུལ་གྱིས་མི་གོས་ཏེ། ། ཡུལ་དང་ཡུལ་ཅན་རོ་མཉམ་ཤེས་པས་སོ། ། དཔེ་ཇི་ལྟ་བུར་སྙམ་པ་ལ། ཨུཏྤལ་བླངས་ཀྱང་ཞེས་པ་སྟེ། གོ་སླའོ། ། མི་འཆིང་བའི་རྒྱུ་ཅི་ཡིན་སྙམ་པ་ལ། འདི་ལྟར་ཞེས་བྱ་བ་ལ་སོགས་པ་སྨོས་ཏེ། གང་འདི་ཞེས་པ་ནི་བསྒྲུབ་པའོ། ། འདི་ལྟར་ཞེས་པ་ནི་གང་གི་ཕྱིར་ཞེས་པ་སྟེ། རྩ་བ་རླུང་གིས་སྐྱབས་སུ་འགྲོ་བས་དེའི་ཕྱིར་རོ། །
དེ་ལ་རྩ་བ་ནི་སྒྱུ་ལུས་སོ། ། རླུང་གིས་སྐྱབས་སུ་འགྲོ་བ་ནི་རླུང་དག་པ་ལས་སྒྱུ་ལུས་འབྱུང་བའོ། ། མི་འཆིང་བ་དེའི་དཔེ་བསྟན་པ་ནི། དུག་གིས་ཞེས་སྨོས་ཏེ། གོ་སླའོ། ། དེ་ལྟར་རང་ལ་ཡོད་པའི་མ་བཅོས་པ་སྒྱུ་མ་ལྟ་བུ་ཉིད་མི་འཆིང་བའི་རྒྱུར་བསྟན་ནས། གཞན་དད་པའི་ལྷ་ལ་མཆོད་པས་མི་གྲོལ་བར་བསྟན་པ་ནི། ལྷ་ལ་མཆོད་པ་ཞེས་བྱ་བ་ལ་སོགས་པ་སྨོས་ཏེ། གོ་སླའོ། ། ད་ནི་སྒྱུ་མའི་ལུས་དེ་མངོན་སུམ་དུ་བྱ་བའི་ཕྱིར།
ཐབས་ཀྱི་དམ་པ་ལྟ་སྟངས་སྐྱོན་ཡོན་དང་བཅས་པ་བསྟན་པའི་ཕྱིར། མིག་ནི་ཞེས་པ་ལ་སོགས་པ་གསུངས་ཏེ། དེ་ལ་མིག་མི་འཛུམ་པ་ནི་ཁྲོ་བོའི་ལྟ་བའོ། ། སེམས་འགག་པ་ནི་དེའི་སྟོབས་ཀྱིས་རྟོག་པ་འགག་པའོ། ། རླུང་འགག་པ་ནི་རླུང་ལྔ་རིམ་གྱིས་ཨ་ཝ་དྷཱུ་ཏཱིའི་ལམ་ལ་ཞུགས་པའོ། ། རླུང་མ་འགགས་ན་སྐྱོན་ཅི་ཡོད་ཅེ་ན། གང་ཚེ་རླུང་རྒྱུ་དེ་ནི་མི་གཡོ་སྟེ། ། ཞེས་པ་ལ། རླུང་ནི་འཁོར་བའི་རྩ་བ་ཡིན་པས་ཇི་སྲིད་དུ་རླུང་རྒྱུ་བ་དེ་སྲིད་དུ་འཁོར་བ་ལས་མི་འདའོ། ། འཆི་བའི་ཚེ་ན་ཞེས་པ་ནི་འཆི་ཀའི་དུས་སུའོ། །
རྣལ་འབྱོར་མས་ནི་ཅི་བྱ་ཞེས་བྱ་བ་ལ། རྣལ་འབྱོར་མ་ནི་སྒྱུ་མའི་རྣལ་འབྱོར་མའོ། ། ཅི་བྱ་ཞེས་པ་ནི་རང་ལ་ཡོད་ཀྱང་ཕན་མི་ཐོགས་ཞེས་པའོ། ། འཁོར་བ་ལས་ཇི་ལྟར་མི་འདའ་སྙམ་པ་ལ། ཇི་སྲིད་དབང་པོ་ཡུལ་གྱི་ཞེན་པ་ལ་སོགས་པ་སྨོས་ཏེ། དོན་ནི་འདི་ཡིན་ཏེ། ཐུར་སེལ་གྱི་རླུང་རྒྱུ་བའི་སྟོབས་ཀྱིས་ཤུ་ཀྲ་ཐུར་དུ་ལྷུང་ལ། རཀྟ་ནི་གྱེན་དུ་སྨིན་པ་དེས་དབང་པོའི་སྒོ་སད་པར་བྱེད་དོ། ། དེ་ནས་ཤེས་པ་སྲོག་ལ་ཞོན་ནས་རྟོག་པ་ཀུན་བསྐྱེད་དོ། ། དེ་ལྟར་ཡང་དགོངས་པ་ལུང་སྟོན་པ་ལས།
ཇི་སྲིད་འཇིག་རྟེན་བརྟག་པ་དང༌། ། འཇིག་རྟེན་བརྟག་པ་སྣ་ཚོགས་པ། ། རྣམ་རྟོག་བྱང་ཆུབ་སེམས་ཞེས་པ། ། རླུང་ལས་རྟག་ཏུ་འབྱུང་བ་ཡིན། ། ཞེས་གསུངས་སོ། ། དེ་ལྟ་ན་འཁོར་བའི་རྩ་བ་ནི་རླུང་ཡིན་པས་དེ་དགག་པར་བྱ་དགོས་ལ། དེའང་ཡིད་བཅིངས་པ་ལ་རག་ལས་སོ། ། ཡིད་བཅིངས་པའང་རྣམ་པར་མི་རྟོག་པར་བསྒོམ་པ་ལ་རག་ལས་པའོ། ། ཕན་ཡོན་གྱི་ཚུལ་གྱིས་ཡིད་མི་རྟོག་པར་གཞག་པར་བྱ་བ་ནི། ཁྱེད་ཅག་ཅེས་བྱ་བ་ལ་སོགས་པ་སྟེ།
དེ་ལ་ད་ལྟར་ཅི་བྱེད་ཅེས་པ་ནི་བྱ་རྒྱུ་མེད་པ་རང་དུ་གཅིག་ཅེས་པའོ། ། གར་འགྲོ་སོམས་དང་ཀྱེ་ཞེས་པ་ནི་འགྲོ་ས་རང་དུ་གཅིག་ཅེས་པ་སྟེ། ། དེ་ལྟར་ན་བྱ་བྱེད་སྤངས་ལ་མི་རྟོག་པར་གཞག་པའོ། ། དེ་ནི་ཤིན་ཏུ་དཀའ་བའི་དགོངས་པས་འཇུག ། ཅེས་པ་ལ། ཤིན་ཏུ་དཀའ་བ་ནི་བྱ་བྱེད་སྤངས་པ་སྟེ། དཀའ་བའོ། ། དགོངས་པས་འཇུག་ཅེས་བྱ་བ་ནི་ཐབས་དང་ལྡན་ན་མི་རྟོག་པར་ངང་གིས་འཇུག་པའོ། ། དེ་ལྟར་རྟོག་མེད་ལ་ཞུགས་ན་རང་གིས་རང་སེམས་མི་རྟོག་པར་བསྟན་པ་ནི། གང་ཞིག་ཅེས་པ་ལ་སོགས་པ་སྨོས་ཏེ།
གང་ཞིག་ནི་སངས་རྒྱས་སོ། ། གང་ལ་ནི་རང་ལས་སོ། ། དེ་ནི་སངས་རྒྱས་སོ། ། དེ་རུ་ནི་རང་ལའོ། ། མ་མཐོང་ཞེས་པ་ནི་སྒྱུ་ལུས་མེད་ན་མི་མཐོང་བའོ། ། གཞན་ནི་གོ་སླའོ། ། ད་ནི་ཉམས་སུ་བླང་བའི་ཐབས་དེ་ཉིད་དཔེའི་སྒོ་ནས་རྒྱས་པར་བསྟན་པ་ནི། གླང་ཆེན་ལོབས་ནས་ཞེས་བྱ་བ་ལ་སོགས་པ་སྨོས་ཏེ། གླང་པོ་ཆེ་འཚོ་བའི་རི་ཁྲོད་པས་གླང་ཆེན་ལོབས་ན་བློ་བདེ་བར་གནས་པ་བཞིན་དུ་སེམས་ཀྱི་རྟོག་པ་བཏང་ན་སེམས་ཚགས་སུ་ཚུད་པ་སྟེ། སེམས་མི་གཡོ་བས་སོ། །
དེར་ནི་ཞེས་པ་ནི་རྩ་དབུ་མ་དེར་རོ། ། འགྲོ་འོང་ནི་རླུང་འགྲོ་འོང་སྟེ། སེམས་མི་གཡོ་བས་སོ། ། དེར་ནི་ཞེས་པ་ནི་རྩ་དབུ་མ་དེར་རོ། ། འགྲོ་འོང་ནི་རླུང་འགྲོ་འོང་སྟེ། དེ་བཅད་པས་རྩ་དབུས་སུ་དལ་བའོ། ། དེ་ནི་སེམས་མི་རྟོག་པ་ལ་རྣམ་དུ་གཞག་པ་དང༌། རླུང་དབུ་མར་རྣལ་དུ་གཞག་པའོ། ། ཆོས་ཅི་དགོས་ཞེས་པ་ནི་རྟོག་པའི་རྣལ་འབྱོར་མི་དགོས་ཞེས་པའོ། ། ངོ་ཚ་མེད་སྨྲ་མཁས་པ་དེ། །
ཞེས་པ་ནི་འཛེམ་པ་མེད་པར་སྨྲ་བའི་མཁས་པའོ་ཞེས་པའོ། ། གསོན་པོ་གང་ཞིག་ཅེས་པ་ལ་སོགས་པས་ནི་རྣལ་མའི་བདུད་རྩི་འཐུངས་ན་འཆི་བ་མེད་པ་ཐོབ་པར་བསྟན་ཏེ། གསོན་པོ་ནི་གཞོན་ནུའི་གནས་སྐབས་ལྟ་བུའོ། ། ཁད་ཀྱིས་རྣམ་པར་མ་གྱུར་ན་མི་རྒས་མི་འཆིའོ། ། གཞན་ཡང་གསོན་པོ་གང་ཞིག་ནི་སྲོག་རླུང་ངོ༌། ། རྣམ་པར་མ་གྱུར་པ་ནི་ཁད་ཀྱིས་དབུ་མས་མ་བརྐུས་ན་སྟེ། སྲོག་ཐམས་ཅད་དབུས་སུ་བཅུག་པས་བརྐུ་རྒྱུ་མེད་ན་སྐྱེ་འཆི་མེད་པར་འགྱུར་རོ། ། དེ་ཉིད་ལས་འོད་གསལ་གྱི་ཡེ་ཤེས་སྐྱེ་བར་བསྟན་པ་ནི། བླ་མས་བསྟན་པ་ཞེས་བྱ་བ་ལ་སོགས་པ་སྨོས་ཏེ། དྲི་མེད་བློ་གྲོས་ནི་འབྲས་བུའི་འོད་གསལ་བའོ། །
དེ་ཉིད་གཏེར་ཡིན་ཏེ། དེ་སྐྱེས་པའི་དུས་ན་གཏེར་ཏེ། རིན་པོ་ཆེའོ། ། དེ་ལྟར་སེམས་རྣལ་དུ་གཞག་པ་ཕན་ཡོན་དང་བཅས་པ་བསྟན་ནས། སེམས་མ་བཅོས་པའི་ཐབས་དོན་བསྟན་པའི་ཕྱིར། ཡུལ་ཉིད་རྣམ་པར་དག་པ་སྟེ། ། ཞེས་པ་ལ་སོགས་པ་གསུངས་ཏེ། དེ་ལ་ཡུལ་ཉིད་ནི་རྣལ་མ་ལ་བློ་གཞག་པའི་ཚེ་ཡུལ་གཞན་གྱི་རྣམ་པར་རྟོག་པ་མི་འབྱུང་བའོ། ། རྣམ་པར་དག་པ་སྟེ་ཞེས་པ་ནི་རྣལ་མའི་དོན་ནོ། ། བསྟེན་བྱ་མིན་ཞེས་བྱ་བ་ནི་ཚུར་ལ་བཀུག་པ་སླར་རྣལ་མར་གཞག་པ་མ་ཡིན་ཏེ་ཞེས་པའི་དོན་ནོ། །
འོ་ན་ཇི་ལྟར་བྱ་སྙམ་པ་ལ། སྟོང་པ་འབའ་ཞིག་གིས་ནི་དཔྱད་པར་བྱ། ། ཞེས་གསུངས་ཏེ། ཡུལ་གང་དུ་འཕྲོས་པ་དེའང་སྟོང་པ་རང་ཡིན་པས་ཚུར་ལ་དགུག་མི་དགོས་ཞེས་པར་དགོངས་པའོ། ། དེའི་དཔེ་བསྟན་པའི་ཕྱིར། ཇི་ལྟར་གཟིངས་ལས་འཕུར་བའི་བྱ་རོག་ནི། ། ཞེས་པ་ལ་སོགས་པ་གསུངས་ཏེ། དེའི་དོན་ནི་དཔེར་ན་གཟིངས་ལ་བཞག་པའི་བྱ་རོག་བཟུང་བས་མི་ཐུབ་པར་འགྲོ་བ་ལ། དེ་བཏང་བས་གར་ཕྱིན་ཡང་ཚུར་སོང་བས་འཆགས་ས་མ་རྙེད་དེ། སླར་ལ་དེར་འབབས་པ་བཞིན་དུ།
ཡུལ་ལས་འཕྲོས་པའི་སེམས་ཀྱང་དེ་དང་འདྲའོ། ། གར་འཕྲོས་ཀྱང་དེ་ཉིད་ལས་མ་གཡོས་པས་སོ། ། ཡུལ་གཅིག་ལ་དམིགས་པས་མི་ཞེན་པར་ཤེས་པ་སྲོད་ལ་གཞག་པའོ། ། ཡུལ་གཅིག་ལ་ཞེན་པའི་ཉེས་པ་བསྟན་པའི་ཕྱིར། ཡུལ་ལ་ཞེན་པས་ཞེས་བྱ་བ་ལ་སོགས་པ་སྨོས་ཏེ། གོ་སླའོ། ། ཡང་ན་ཚིག་འདིས་ནི་རྣལ་འབྱོར་པ་འདོད་ཡོན་ལ་ཞེན་པའི་སྐྱོན་བསྟན་པའོ། ། གཞན་ཡང་ལྷན་སྐྱེས་དེ་ཉིད་ལས་འབྱུང་བར་ཤེས་པས་སེམས་མ་བཅོས་པའི་ཐབས་བསྟན་པའི་ཕྱིར། གང་ཞིག་སེམས་ལས་ཞེས་བྱ་བ་ལ་སོགས་པ་སྨོས་ཏེ། གང་ཞིག་ནི་རྟོག་པའོ། །
སེམས་ལས་རྣམ་འཕྲོས་པས་ཞེས་བྱ་བ་ནི་རྟོག་པ་འབྱུང་བ་ཀུན་ནོ། ། དེ་སྲིད་མགོན་པོའི་རང་བཞིན་ཏེ། ། ཞེས་པ་ནི་རྩ་བའི་འོད་གསལ་བ་ཉིད་རྟོག་པར་ཤར་བ་སྟེ། དཔེར་ན་ཆུ་དང་རླབས་བཞིན་ནོ། ། སྲིད་དང་མཉམ་ཉིད་ནམ་མཁའི་རང་བཞིན་ནོ། ། ཞེས་པ་ནི། དོན་དེ་སྲིད་པ་ནི་འཁོར་བའི་རྟོག་པའོ། ། མཉམ་ཉིད་ནི་མྱ་ངན་ལས་འདས་པ་སྟེ། རྩ་བའི་འོད་གསལ་བའོ། ། ནམ་མཁའི་རང་བཞིན་ནི་གཉིས་ཀ་སྐྱེ་མེད་དོ། །
དེ་ལྟར་ཤེས་པའི་ཕན་ཡོན་བསྟན་པའི་ཕྱིར། གང་ཞིག་བསྟན་ཏེ་ཞེས་བྱ་བ་ལ་སོགས་པ་གསུངས་ཏེ། དེ་ལ་གང་ཞིག་བསྟན་པ་ནི་མན་ངག་གང་ཞིག་བླ་མས་བསྟན་པ། གང་ཞིག་ཐོས་གྱུར་ཅེས་པ་ནི་དེ་སློབ་མས་ཐོས་པའོ། ། དགོས་པ་གང་ཡིན་ན། གྲུབ་པའོ། ། དམ་པར་སྐྱོལ་བ་ནི་མཐར་ཕྱིན་པ་ནའོ། ། གདུག་པ་ནི་ཉོན་མོངས་སོ། ། སྐུངས་ས་ནི་རྩ་བའི་སེམས་སོ། ། རྡུལ་བཞིན་བརླག་ནི་རྩ་བ་ནས་དག་པའོ། །
དེ་གང་དུ་དག་ན། སྙིང་གཉིད་དུ་ནུབ་པ་སྟེ། མི་ཤིགས་ཐིག་ལེར་རོ། ། དེར་ཇི་ལྟར་ཐིམ་པར་འགྱུར་ཞེ་ན། ཇི་ལྟར་ཆུ་ལ་ཆུ་བཞག་པ། ། དེ་སྙེད་ཆུ་རུ་རོ་མཉམ་འགྱུར། ། ཞེས་པས་བསྟན་ཏེ། དཔེར་ན་ཆུ་ནང་དུ་ཆུ་བླུགས་པ་ན་ཆུར་རོ་མཉམ་པ་བཞིན་དུ། རྩ་བའི་སེམས་སུ་ཐིམ་པར་འགྱུར་བའོ། ། ཡང་ན་འདིས་ནི་གཉིས་མེད་རོ་མཉམ་སྟོན་ཏེ།
ཆུ་ནི་སྟོང་པའོ། ། ཆུ་བཞག་པ་ནི་སྙིང་རྗེའོ། ། ཆུ་རུ་རོ་མཉམ་པ་ནི་གཉིས་མེད་དུ་བྱ་བའོ། ། དེ་ཉིད་ཡེ་ནས་རོ་གཅིག་ཏུ་བསྟན་པའི་ཕྱིར། སྐྱོན་དང་ཞེས་བྱ་བ་ལ་སོགས་པ་སྨོས་ཏེ། དེ་ལ་སྐྱོན་ནི་རྩ་བའི་སེམས་མི་ཤིགས་པའོ། ། ཡོན་ཏན་ནི་སེམས་ཀྱི་ངོ་བོ་འོད་གསལ་བའོ། ། མཉམ་ལྡན་ནི་གཉིས་པོའི་རོ་མཉམ་པའོ། ། སུས་ཀྱང་མཚོན་མ་གྱུར་ཅེས་པ་ནི་ཐབས་དང་བྲལ་བ་གང་གིས་ཀྱང་མི་རྟོགས་པའོ། ། གཞན་ནི་གོ་སླའོ། །
ད་ནི་ལྷན་ཅིག་སྐྱེས་པ་དེ་རང་ལ་ཡེ་ནས་རོ་མཉམ་དུ་གནས་པས་སྤྱོད་ལམ་ལ་ཅི་སྣང་ཡང་ཐུག་ཕྲད་དུ་མྱོང་བར་བསྟན་པ་ནི། ནགས་ལ་མཆེད་པའི་མེ་བཞིན་ཞེས་པ་ལ་སོགས་པ་སྨོས་ཏེ། གོ་སླའོ། ལྷན་ཅིག་སྐྱེས་པ་དེ་མ་རྟོགས་པའི་སྐྱོན་བསྟན་པའི་ཕྱིར། གལ་ཏེ་ཡིད་དུ་འོང་བ་ལ། ། ཞེས་བྱ་བ་ལ་སོགས་པ་སྨོས་ཏེ། དེ་ལ་ཡིད་དུ་འོང་བ་ནི་ཡིད་དང་འཐད་པའི་དངོས་པོ་ལའོ། ། མཉམ་པའི་སེམས་ནི་སྟོང་པ་དང་རོ་མཉམ་པའི་སེམས་མ་སྐྱེས་ན་དེ་ལ་དངོས་པོར་ཞེན་པས་སྡུག་བསྔལ་བསྐྱེད་དོ། ། ཚིག་གི་དོན་ནི་གོ་སླའོ། ། སྟོང་པར་ཞེན་པས་མི་འཆིང་བའི་ཕྱིར་སྟོང་པ་གང་ཡང་འདྲའམ་སྙམ་པ་ལ།
གྲོགས་དག་ཕག་དང་གླང་པོར་ལྟོས། ། དེ་ལྟར་ཡིན་ཏེ་དེ་ནི་མ་ཡིན་ནོ། ། ཞེས་གསུངས་ཏེ། ཕག་དང་གླང་པོ་ནི་ཕྱོགས་འདྲའང༌། ཕག་ནི་གླང་པོ་མ་ཡིན་ནོ། ། དེ་བཞིན་དུ་སྟོང་པར་འདྲའང་ཐེག་པ་གཞན་གྱིས་བརྟགས་པའི་སྟོང་པ་ནི་ལམ་མ་ཡིན་ནོ་ཞེས་པའི་དོན་ནོ། ། སྟོང་པ་དེས་འཁྲུལ་པ་ཇི་ལྟར་སྤང་ཞེ་ན། ཇི་ལྟར་ཡིད་བཞིན་ནོར་བུ་ཞེས་པ་ལ་སོགས་པ་སྨོས་ཏེ། དཔེར་ན་སྨྱོན་པའི་ལུས་ལ་རིན་པོ་ཆེ་བཏགས་པས་སྨྱོན་པའི་འཁྲུལ་པ་བཤིག་པ་བཞིན་དུ། སྟོང་པའི་རྟོག་པས་ཀྱང་དངོས་པོའི་འཁྲུལ་པ་གཞིག་པའོ། །
སྟོང་པ་དེ་བདེ་བའི་གནས་སུ་བསྟན་པའི་ཕྱིར། རང་རིག་པ་ཞེས་བྱ་བ་ལ་སོགས་པ་སྨོས་ཏེ། རང་ལ་རང་རིག་པ་བདེ་བ་ཆེན་པོའི་བག་ཆགས་ཀྱི་གཟུགས་དེ་བདེ་བའི་རྒྱུའོ། ། ཡང་ན་དེ་མ་དག་ན་བག་ཆགས་ཏེ། མ་རིག་པ་ཞེས་བྱའོ། ། དེ་ཉིད་དག་ན་གཟུགས་ཏེ། སྟོང་པའི་གཟུགས་སུ་གྱུར་པའོ། ། དེ་རྟོགས་པ་ལས་ཅིར་འགྱུར་ཞེ་ན། ཐམས་ཅད་ཅེས་པ་ལ་སོགས་པ་སྨོས་ཏེ། ཐམས་ཅད་ནི་ཕྱི་ནང་ངོ༌། །
དེའི་ཚེ་ནི་སྟོང་པར་རྟོགས་པ་དེའི་ཚེའོ། ། མཁའ་མཉམ་བྱེད་པར་འགྱུར་བ་ནི་ནམ་མཁའ་དང་མཉམ་པར་མཐོང་བའོ། ། སྟོང་གཟུགས་ཉམས་སུ་མྱོང་བ་དེ་ནི་ཚིག་གིས་མཚོན་པར་མི་ནུས་པར་བསྟན་པའི་ཕྱིར། ཀ་ལ་ཀུ་ཏྲ་ཞེས་བྱ་བ་ལ་སོགས་པ་སྨོས་ཏེ། ཀ་ལ་ཀུ་ཏྲ་ནི་ཉམས་སུ་མྱོང་བའི་མིང་ངོ༌། ། སྨོས་སུ་ཅི་རུང་བ་ནི་ཚིག་གིས་མི་མཚོན་པའོ། ། འོ་ན་གང་གིས་མཚོན་ན། རང་བཞིན་ནམ་མཁའ་མཉམ་པ་ནི་སྟོང་པ་དེ་རྟོག་པ་དང་བྲལ་བ་སྟེ། ཡིད་ཀྱི་འཛིན་པ་ཡིན་གྱི་ཞེས་པ་ནི་དེས་མྱོང་བའོ། ། འོ་ན་ཡིད་ཡོད་དམ་ཞེ་ན།
ཡིད་ནི་ཡིད་མེད་བྱེད་འགྱུར་ཏེ། རང་བཞིན་ལྷན་ཅིག་སྐྱེས་པ་མཆོག་ཏུ་མཛེས། ། ཞེས་གསུངས་ཏེ། ཡིད་ཅེས་པ་ནི་དག་པའི་ཡིད་དོ། ། ཡིད་མེད་བྱེད་ཅེས་པ་ནི་མ་དག་པའི་ཡིད་དོ། ། དག་པའི་ཡིད་དེ་གང་ཡིན་ན། ། རང་བཞིན་ལྷན་ཅིག་སྐྱེས་པ་མཆོག་ཏུ་མཛེས་ཏེ། སྟོང་གཟུགས་སོ། ། དེ་ཉིད་རྟོགས་དཀའ་བར་བསྟན་པའི་ཕྱིར། ཁྱིམ་དང་ཁྱིམ་ན་དེ་ཉིད་གནས་པ་སྟེ། །
ཞེས་པ་ལ་སོགས་པ་གསུངས་ཏེ། ཁྱིམ་དང་ཁྱིམ་ན་དེ་ཉིད་ནི་བརྗོད་པ་སྟེ། ཁྱིམ་ན་གནས་པ་ནི་ཁྱིམ་མོ། ། ནགས་ན་གནས་པ་ནི་ཁྱིམ་མིན་ནོ། ། དེའི་དོན་བརྗོད་པ་ནི་སྟོང་པའོ། ། བདེ་ཆེན་གནས་ནི་དེའི་རྒྱུ་སྟོང་པ་སྟེ། དེའི་དྲིན་གྱིས་བདེ་བ་འཆར་བའོ། ། དེའི་ཕྱིར་དེ་རྣམས་ཀྱིས་སྟོང་པར་མ་ཤེས་ནས་འགྲོ་བ་ཀུན་སེམས་འཁྲུལ་པར་འགྱུར་བ་སྟེ། སེམས་འཁྲུལ་པས་དངོས་པོར་ཞེན་པར་འགྱུར་བའོ། ། དེ་ནི་བསམ་མེད་སུས་ཀྱང་རྟོགས་པ་མིན། །
ཞེས་པ་ལ། བསམ་མེད་ནི་ལྷན་སྐྱེས་ཏེ། ཐབས་དང་བྲལ་བའི་མན་ངག་གང་གིས་ཀྱང་མི་རྟོགས་པའོ། ། སྟོང་པ་དེ་འགྲོ་བས་མ་མཐོང་ན་རྣལ་འབྱོར་པས་ཇི་ལྟར་མཐོང་སྙམ་པ་ལ། ཀྱེ་མ་ཞེས་བྱ་བ་ལ་སོགས་པ་སྨོས་ཏེ། མགོ་སྙིང་ལྟེ་གསང་རྐང་ལག་སྤངས་པ་སྟེ། ། ངས་མཐོང་བའོ་ཞེས་པ་ནི་གཟུགས་མེད་པའི་གཟུགས་དེ་ངས་མཐོང་བའོ། ། དེའང༌། གཟུགས་མེད་གཟུགས་བཟང་དམ་པ་སྟེ། ། སྣ་ཚོགས་གཟུགས་ཅན་ཡིད་ལས་སྐྱེས། །
ཞེས་གསུངས་སོ། ། སྟོང་པ་དེ་ཐབས་གང་གིས་མཐོང་བར་འགྱུར་སྙམ་པ་ལ། བསམ་པས་ཡུལ་ནི་ཞེས་པ་ལ་སོགས་པ་གསུངས་ཏེ། བསམ་པ་ནི་མི་རྟོག་པ་བསྒོམས་པས། ཡུལ་ནི་མཚོན་པར་བྱེད་ཅེས་པའོ། ། ཡུལ་དུ་སྣང་བ་སྟོང་པའི་གཟུགས་མཚོན་པར་བྱེད་པ་སྟེ། མཐོང་བར་འགྱུར་བའོ། ། སྟོང་གཟུགས་དེ་མི་རྟོག་པའི་དབང་གིས་ཇི་ལྟར་མཐོང་བར་འགྱུར་སྙམ་པ་ལ། གཞན་དག་བསམ་པས་རླུང་འགག་འགྱུར། ། ཞེས་སྨྲོས་ཏེ།
གཞན་དག་ནི་མི་རྟོག་པའོ། ། བསམ་པ་ནི་བློ་བདེ་བ་དེ་ལ་གཞག་པའོ། ། རླུང་འགག་འགྱུར་ཞེས་པ་ནི་རླུང་དབུས་སུ་འཇུག་པར་འགྱུར་བའོ། ། འདིས་ནི་འདི་སྐད་དུ་བསྟན་པ་ཡིན་ཏེ། འཁོར་བའི་རྩ་བ་ནི་རླུང་ཡིན་པས་དེ་དབུས་སུ་ཞུགས་ཏེ་དག་པར་བྱས་ནས་གཟུང་འཛིན་གྱི་འབྲེལ་བ་ཆད་དེ་སྟོང་པའི་གཟུགས་མཐོང་བར་འགྱུར་རོ། ། རླུང་འགགས་པས་ཐབས་དེ་ཉིད་གསལ་བར་བྱ་བའི་ཕྱིར། གལ་ཏེ་སེམས་ཀྱིས་ཞེས་བྱ་བ་ལ་སོགས་པ་སྨོས་ཏེ། མི་རྟོག་པའི་སེམས་ཀྱིས་སྟོང་པའི་སེམས་མཚོན་དུ་འགྲོ་བ་ནི། མཐོང་བའི་རྒྱུ་དེས་རླུང་དང་ཡིད་ནི་མི་གཡོ་རབ་ཏུ་བརྟན་པར་འགྱུར་ཏེ། རང་བཞིན་དུ་ཐིམ་པའོ། །
ཡིད་ཀྱི་རྟོག་པ་རང་བཞིན་གཉུག་མ་ལ་ཐིམ་པའི་དཔེ་བསྟན་པ་ནི། ཇི་ལྟར་ལན་ཚྭ་ཆུ་ལ་ཞེས་བྱ་བ་ལ་སོགས་པ་གསུངས་ཏེ། གོ་སླའོ། ། བསམ་གཏན་མི་དགོས་ནི་སངས་རྒྱས་ཀྱིས་བསམ་གཏན་མང་པོ་ཅིའི་ཕྱིར་བསྟན་སྙམ་པ་ལ། ལྷ་གཅིག་ལ་ནི་ལུང་རྣམ་མང་པོར་མཐོང༌། ། ཞེས་པ་ལ་སོགས་པ་གསུངས་ཏེ། དེ་ལ་ལྷ་གཅིག་ལ་ཞེས་པ་ནི་དེ་ཁོ་ན་ཉིད་གཅིག་པའོ། ། ལུང་རྣམ་པ་མང་པོ་མཐོང་བ་ནི་དེ་ཁོ་ཉིད་དེ་བརྡ་དུ་མའི་སྒོ་ནས་བསྟན་པའོ། ། རང་གི་འདོད་པ་མང་པོ་སོ་སོར་གསལ་བར་སྣང༌། ། ཞེས་པ་ནི།
དཔེར་ན་སྣ་རྩེར་ཡུངས་ཀར་ཞེས་པ་ལྟ་བུ་ནི་རྟོག་པ་ལ་དགའ་བ་རྣམས་ཀྱིས་སྟེང་འོག་གི་སྣ་རྩེར་ཐིག་ལེ་བསྒོམས་པས་མཐོང་ལ། དེ་ཁོ་ན་ཉིད་ལ་མོས་པ་རྣམས་ཀྱིས་རླུང་བྱང་ཆུབ་ཀྱི་སེམས་སུ་མཐོང་བའོ། ། དེས་ཇི་ལྟར་མཐོང་བ་དེ་ལྟར་མཐར་ཐུག་པ་མ་ཡིན་ཏེ། མགོན་པོ་ནི་ལྷན་སྐྱེས་ཏེ། དེ་ས་ར་ཧ་གཅིག་པུ་དང་མཐུན་གྱི། རྟོག་པ་ལ་གནས་པ་གཞན་རྣམས་དང་ནི་འགལ་བའོ། ། དོན་ལ་འགལ་ན་དེ་ཐམས་ཅད་ནོར་རམ་སྙམ་པ་ལ། ཁྱིམ་དང་ཞེས་སྨོས་ཏེ། རང་གི་སྐལ་བ་དང་མཐུན་པ་ཙམ་གྱིས་གྲུབ་པའི་མཐའ་ནི་མ་ནོར་བ་ཉིད་དོ། ། དེ་ལྟར་ན་སངས་རྒྱས་ཀྱིས་ཅི་དང་ཅི་བསྟན་པ་རྣམས་ནི་དེ་ཁོ་ན་ཉིད་ལས་བརྩམས་ཏེ་བསྟན་གྱི།
རྟོག་པའི་བསྒོམ་པ་ལས་བརྩམ་སྟེ་ནི་མ་ཡིན་ནོ། ། ད་ནི་སེམས་དེ་ཅི་བདེ་བར་རྟོགས་པས་ཆོས་ཐམས་ཅད་རྟོགས་པའི་དཔེ་བསྟན་པ་ནི། གཅིག་ཟོས་པས་ནི་གཞན་ཀུན་ཚིམ། ། ཞེས་པ་སྟེ། དེ་ལ་གཅིག་ནི་རྣམ་ཤེས་སོ། ། ཟོས་པས་ནི་བདེ་བའི་རོས་བསྒྱུར་བའོ། ། གཞན་ཀུན་ནི་ཕུང་པོ་གཞན་ནོ། ། ཚིམ་པ་ནི་བདེ་བའི་རོས་ཚིམ་པའོ། ། ཡང་ན་གཞན་ཀུན་འཚིག་ཅེས་པ་སྟེ། དཔེར་ན་ཤིང་གཅིག་མེས་འཚིགས་པས་འཕྲོ་ཟོས་ནས་གཞན་ནགས་ཚལ་ཚིག་པ་བཞིན་དུའོ། །
ལྷན་སྐྱེས་དེ་ངོ་མ་ཤེས་ན་བཙལ་བས་མི་རྙེད་པར་བསྟན་པ་ནི། ཕྱི་རོལ་སོང་ནས་ཞེས་བྱ་བ་ལ་སོགས་པ་སྨོས་ཏེ། ། དེ་ལ་ཕྱི་རོལ་སོང་ནས་ཞེས་པ་ནི་རང་ལ་ཡོད་པར་ངོ་མ་ཤེས་པར་རོ། ། ཁྱིམ་བདག་ནི་ལྷན་ཅིག་སྐྱེས་པའོ། ། འཚོལ་བ་ནི་བཙལ་བས་མི་རྙེད་ཅེས་པའོ། ། དེ་ཉིད་བཤད་པ་ནི། འོངས་ཀྱང་མ་མཐོང་ཞེས་པ་ལ་སོགས་པ་སྨོས་ཏེ། གོ་སླའོ། ། དེ་གང་གིས་རྙེད་སྙམ་ན། རྦ་རླབས་མེད་པའི་ཞེས་བྱ་བ་ལ་སོགས་པ་སྨོས་ཏེ།
གོ་སླའོ། ། དེ་གང་གིས་རྙེད་སྙམ་ན། རྦ་རླབས་མེད་པའི་ཞེས་བྱ་བ་ལ་སོགས་པ་སྨོས་ཏེ། རྦ་རླབས་མེད་པ་ནི་རྟོག་པ་མེད་པའོ། ། རྟོག་པ་ནི་སྡུག་བསྔལ་གྱི་རྙོག་མའོ། ། དེ་དང་བྲལ་བའི་བསམ་གཏན་ནི་རྣམ་པར་མི་རྟོག་པའི་བསྒོམ་པའོ། ། བསམ་གཏན་དེ་ཉིད་ཀྱི་དཔེ་བསྟན་པ་ནི། ཆུ་དྭངས་ཞེས་བྱ་བ་ལ་སོགས་པ་སྨོས་ཏེ། ཆུ་དྭངས་པ་དང་མར་མེ་རང་གསལ་བ་བཞིན་དུ། རྟོག་པས་མ་བསླད་པར་ཞོག་ཅེས་པའོ། །
འགྲོ་འོང་ང་ཡིས་མི་ལེན་མི་འདོར་རོ། ། ཞེས་པ་ནི་དེའི་ཚེ་སྤྱོད་ལམ་གང་ཡང་མི་དགག་པར་གཞག་པའོ། ། དེའང་དཔལ་དགྱེས་པའི་རྡོ་རྗེ་ལས། ཡིད་ཀྱང་འགག་པར་མི་བྱེད་ཅིང༌། ། དབང་པོ་རྣམས་ནི་དགག་མི་བྱ། ། ཞེས་གསུངས་སོ། ། ད་ནི་སྟོང་པའི་གཟུགས་དེ་ཉིད་ཀྱི་དཔེ་བསྟན་པའི་ཕྱིར། སྔ་ན་མེད་པའི་ཞེས་བྱ་བ་ལ་སོགས་པ་གསུངས་ཏེ། དཔེར་ན་མི་ཞིག་གིས་རྨི་ལམ་དུ་གཞོན་ནུ་མ་དང་ཉལ་བར་རྨིས་ན། ད་ནི་རང་གི་སེམས་ཉིད་དེར་སྣང་བའོ། །
ལོགས་ན་མེད་དོ། ། དེ་བཞིན་དུ་སྒྱུ་མའི་ལུས་འདི་ནི་རང་གི་སེམས་ཉིད་དེར་སྣང་བ་སྟེ། ལོགས་ན་མེད་དོ། ། ཡང་ན་རྨི་ལམ་གྱི་གཞོན་ནུ་མ་ལ་བསྟེན་པའི་བདེ་བ་ནི་གཞོན་ནུ་མ་དང་ཐ་མི་དད་དེ། རོ་གཅིག་པའོ། ། དེ་བཞིན་དུ་རང་གི་སེམས་ནི་ཡུལ་ཅན་བདེ་བ། གཟུགས་ནི་ཡུལ་སྒྱུ་མའོ། ། ཐ་དད་མ་བལྟ་ཞིག་ཅེས་པ་ནི་བདེ་སྟོང་རོ་མཉམ་པར་གྱིས་ཤིག་ཅེས་པའོ། ། དེའང་དང་པོའི་སངས་རྒྱས་ཀྱི་རྒྱུད་ལས་ཀྱང༌། གཞོན་ནུ་མ་ཡི་པྲ་ལས་ནི། །
སྔ་ན་མེད་པའི་གཟུགས་མཐོང་ངོ༌། ། ཞེས་གསུངས་པ་དང༌། བྱང་ཆུབ་པའི་རྒྱུད་ལས་ཀྱང༌། འཇའ་ཚོན་ལྟ་བུའི་ལུས་ཉིད་ནི། ། དེ་ཉིད་བསྒོམས་པར་འཐོབ་པར་འགྱུར། ། ཞེས་གསུངས་པ་དང༌། ཀླུ་སྒྲུབ་ཀྱིས་ཀྱང༌། འདི་ཉིད་རྫོགས་པའི་རིམ་པ་སྟེ། ། སྒྱུ་མ་ལྟ་བུའི་ཏིང་འཛིན་དེ། ། ཞེས་པའོ། །
རང་གི་སེམས་ནི་གཟུགས་དང་ཞེས་པ་སྟེ། གཟུགས་དེ་ཉིད་གསལ་བར་བསྟན་པ་ནི། གལ་ཏེ་ལུས་དང་ཞེས་པ་ལ་སོགས་པ་སྨོས་ཏེ། རྡོ་རྗེ་གསུམ་ཉིད་དབྱེར་མེད་པ་ནི་སྟོང་པའི་གཟུགས་ཏེ། དེའང་ཧེ་བཛྲ་ལས། སེམས་དཔའ་སྲིད་པ་གསུམ་གཅིག་པ། ཞེས་གསུངས་པས་སོ། ། ཡང་ན་འདིས་བདེ་བ་བསྟན་པ་ཡིན་ཏེ། ལུས་ངག་ཡིད་གསུམ་གྱི་རྟོག་པ་འགག་པ་ནི་ལྷན་སྐྱེས་ཀྱི་དགའ་བའོ། ། སྟོང་པ་ཉིད་རྟོགས་པས་ནི་ཡུལ་དུ་སྣང་བ་ཐམས་ཅད་ཐུག་ཕྲད་དུ་སྟོང་པར་མཐོང་བར་བསྟན་པ་ནི།
ཁྱིམ་བདག་ཅེས་པ་ལ་སོགས་པ་སྨོས་ཏེ། དཔེར་ན་ཁྱིམ་བདག་ཕོ་མོ་བག་ཚ་བ་མེད་པར་ལོངས་སྤྱོད་པ་བཞིན། སྟོང་པར་བརྟག་མི་དགོས་པར་ཡུལ་དུ་སྣང་བ་རྣམས་ལ་སྤྱོད་པར་བྱ་བའོ། ། ཡང་ན་རྟོག་མེད་དུ་ཡུལ་ལ་ལོངས་སྤྱོད་པའི་དཔེ་བསྟན་པའོ། ། ད་ནི་གོང་གི་དོན་དེ་དག་བསྟན་ཀྱང་གཞན་དག་གིས་མི་གོ་བར་བསྟན་པ་ནི། ང་ཡིས་ཞེས་པ་ལ་སོགས་པ་སྨོས་ཏེ། ང་ཡིས་རྩེད་མོ་བྱས་པ་ལ། ། ཞེས་པ་ནི་སྨྱོན་པའི་ཚིག་ཏུ་སྨྲས་པ་ལའོ། ། བྱིས་པ་རྣམས་ནི་ཤ་ཐང་ཆད། ། ཅེས་པ་ནི།
དེ་ནི་རྟོག་པ་ཞེས་པའོ། ། མེ་ནི་སྤྲ་བ་ཉིད་ལ་འབར། ། ཞེས་པ་ནི་རང་ཁོ་ནས་རྟོགས་པར་ཟད་ཅེས་པའོ། ། ཡང་ན། ང་ཡིས་རྩེད་མོ་བྱས་པ་ལ། ། བྱིས་པ་རྣམས་ནི་ཤ་ཐང་ཆད། ། ཅེས་པ་ནི་ལྷན་ཅིག་སྐྱེས་པ་ང་ཡིས་རྩེད་མོར་བྱས་པ་ནི་རྣམ་པར་འཕྲུལ་བ་ལ། བྱིས་པ་མ་རྟོགས་པ་རྣམས་འཁོར་བར་འཁྲིད་པའོ། ། མེ་ནི་སྤྲ་བ་ཉིད་ལ་རྐྱེན་གྱིས་འབར། ། ཞེས་པ་ནི།
མཁས་པ་རྣམས་ནི་རྟོག་པའི་སྤྲ་བ་དེ་ཉིད་ལ་མེ་སྟེ། ཡེ་ཤེས་འབར་བའོ། ། དེ་ལྟར་ཡིད་བཅིངས་པ་བསྟན་ནས། ད་ནི་བྱང་ཆུབ་ཀྱི་སེམས་མ་བཅིངས་ན་མི་འགྱུར་བའི་བདེ་བ་མེད་ལ། དེ་མེད་ན་སངས་རྒྱས་མི་འབྱུང་བས། མི་འགྱུར་བའི་བདེ་བ་བསྒྲུབ་པའི་ཕྱིར་བྱང་ཆུབ་ཀྱི་སེམས་བཅིང་བར་བསྟན་པ་ནི། ཀྱེ་མ་ཧོཿ ཞེས་བྱ་བ་ལ་སོགས་པ་གསུངས་ཏེ། གཞན་ནི་ཡོད་པ་མ་ཡིན་ཞེས་པ་ནི་གཞན་ཡིན་ནམ། འོན་ཏེ་རང་ཡིན་ཞེས་པའོ། །
འོན་ཏེ་གཞན་ན་གནས་སམ་ཅི། ། ཞེས་པ་ནི་གཞན་ན་ཡོད་དམ་འོན་ཏེ་རྟག་ཏུ་ཡོད་ཅེས་པའོ། ། ལན་དུ། རྣལ་འབྱོར་སྤྱོད་པ་དཔེ་དང་བྲལ་བ་སྟེ། ། ཞེས་པའོ། ། ཡོད་མིན་མེད་མིན་ཞེས་བྱ་བ་ལ་སོགས་པ་ནི་སྤྲོས་པ་དང་བྲལ་བའོ། ། དེ་གང་ལས་འབྱུང་ཞིང་རང་བཞིན་ཇི་ལྟ་བུར་ཞེ་ན། བདག་པོ་ཟ་ཞིང་རང་བཞིན་མཛེས། ། ཞེས་སྨོས་ཏེ། བདག་པོ་ཟ་ཞེས་པ་ནི་ཡེ་ཤེས་ཀྱི་རླུང་ངོ༌། །
རང་བཞིན་མཛེས་ཞེས་པ་ནི། དེ་དག་ནི་སྒྱུ་མའི་རྣམ་པ་ཡིད་དུ་འོང་བའོ། ། དེས་ཅི་བྱེད་ཅེ་ན། ཆགས་པའི་ཡུལ་གྱིས་གང་བའི་སེམས་དེ་ཉིད། ། ཅེས་སྨོས་ཏེ། ཆགས་པའི་ཞེས་པ་ནི་ཟག་བཅས་ཀྱི་བདེ་བའོ། ། ཡུལ་གྱིས་གང་བ་ནི་ཡུལ་ཡིད་དུ་འོང་བར་ཞེན་པའོ། ། སེམས་དེ་ཉིད་ཅེས་པ་ནི་རྟོག་པའི་སེམས་བདེ་བ་དེ་སྤང་བའོ། ། ཇི་ལྟར་སྤང་ཞེ་ན། ཆགས་དང་ཆགས་བྲལ་བྱས་ནས་གཉུག་མར་ཞུགས། །
ཞེས་སྨོས་ཏེ། དེ་ལ་ཆགས་པ་ནི་དཔྲལ་བ་ན་གནས་པའོ། ། ཆགས་བྲལ་ནི་ཐིག་ལེ་མཁའ་ལ་ལྷུང་བའོ། ། བྱས་ནས་ཞེས་པ་ནི་ཕབ་ལ་མ་འཕོས་པ་ནི་རོ་མཉམ་པའོ། ། གཉུག་མར་ཞུགས་པ་ནི་དེ་ལས་འབྲས་བུའི་ལྷན་སྐྱེས་སུ་འགྱུར་བའོ། ། སྒྱུ་མའི་རྣལ་འབྱོར་མ་དེ་ཐབས་ཅིས་མཐོང་ཞེ་ན། སེམས་ཉམས་པས་ན་རྣལ་འབྱོར་མ་ངས་མཐོང༌། ། ཞེས་སྨོས་ཏེ། སེམས་ཉམས་པ་ནི་གཟུང་འཛིན་གྱི་རྟོག་པ་འགགས་པ་ན་རྣལ་འབྱོར་མ་ངས་ནི་སྒྱུ་མའི་རང་བཞིན་དུ་མཐོང་ངོ༌། ། ཟ་ཞིང་འཐུང་ལ་བསམ་པའང་མེད། །
ཅེས་པ་ནི་བསམ་པ་འདི་གཉིས་ཙམ་ལས་མ་གཏོགས་པ་གཞན་སྤངས་ལ་བསྒོམ་པར་བྱའོ་ཞེས་པའོ། ། དེའི་ཚེ་སེམས་ལ་སྣང་བ་རྣམས་ཅི་ལྟར་བལྟ་སྙམ་པ་ལ། གྲོགས་དག་འདི་ན་ཞེས་པ་ལ་སོགས་པ་སྨོས་ཏེ། རང་གི་སེམས་ལ་སྣང་བ་དང་ཕྱི་རོལ་ཐ་དད་དུ་རྟོག་ན་སྡུག་བསྔལ་གྱིས་ཟིན་པའོ་ཞེས་སོ། ། སྒྱུ་མའི་རྣལ་འབྱོར་འདི་ནི་དཔེ་དང་བྲལ། ། ཞེས་པ་ནི་སེམས་ལ་གང་སྣང་བ་དེ་སེམས་སྒྱུ་མའི་སྣང་བར་བལྟ་བའོ། ། བྱ་བ་འདི་ཙམ་ཞིག་ཏུ་རབ་བསམས་ལ། ། ཞེས་པ་ནི་སྣང་བའི་བྱ་བ་སྒྱུ་མ་ཙམ་དུ་བྱ་བའོ། ། རྩོམ་པ་གང་ལ་དབྱེར་མེད་བྱེད་པའི་བློ། ། ཞེས་པ་ནི་བརྩམ་རྒྱུ་མེད་པས་རྩོམ་པ་སྤངས་ལ་གློད་ལ་གཞག་པའོ། །
ས་གསུམ་གང་དུའང་དྲི་མ་མེད། ། ཅེས་པ་ནི་དེས་ལུས་ངག་ཡིད་གསུམ་རྣམ་པར་དག་པར་འགྱུར་བའོ། ། དེ་ལྟར་བྱང་ཆུབ་ཀྱི་སེམས་བཅིང་བའི་ཐབས་སྟོང་པ་ཉིད་བསྟན་ནས། ད་ནི་དེས་ཇི་ལྟར་བཅིངས་པའི་དཔེ་བསྟན་པའི་ཕྱིར། ཟླ་བ་ཆུ་འཛག་ཅེས་པ་ལ་སོགས་པ་གསུངས་ཏེ། ཟླ་བ་ཆུ་འཛག་ནོར་བུ་རང་དབང་མེད། ། ཅེས་པ་ནི། དཔེར་ན་ཆུ་ཤེལ་ནི་ཟླ་བའི་འོད་དང་འཕྲད་ན་རང་དབང་མེད་པར་ཆུ་འཛག་པའོ། ། ཐབས་ཀྱིས་རྒྱལ་སྲིད་ཀུན་ལ་དབང་སྒྱུར་བ། ། ཞེས་པ་ནི།
དཔེ་དེ་བཞིན་དུ་སྟོང་པའི་ཐབས་ཀྱིས་རྒྱལ་སྲིད་ཀུན་ནི་མི་འགྱུར་བའི་བདེ་བའོ། ། དབང་སྒྱུར་བ་ནི་ཇི་ལྟར་འདོད་པ་རང་དབང་དུ་བྱེད་པའོ། ། སེམས་ཉིད་དེ་ནི་གྲུབ་པའི་རྣལ་འབྱོར་མ། ། ཞེས་པ་ནི་ཤེས་རབ་སྟོང་པའོ། ། ལྷན་ཅིག་སྐྱེས་པ་ནི་ཐབས་བདེ་བའོ། ། སྡོམ་པར་ཤེས་པར་བྱ་ཞེས་པ་ནི་དེ་གཉིས་རོ་མཉམ་དུ་སྡོམ་པར་ཤེས་པར་བྱ་བའོ། ། ད་ནི་མི་འགྱུར་བའི་བདེ་བའི་མཚན་ཉིད་བསྟན་པའི་ཕྱིར། ཡི་གེ་པ་ཡི་ཞེས་པ་ལ་སོགས་པ་སྨོས་ཏེ། དེ་ལ་ཡི་གེ་ནི་ཐ་སྙད་དམ། བརྡའམ།
མཚན་མའོ། ། འགྲོ་བ་མ་ལུས་ཞེས་པ་ནི་འགྲོ་བ་ཐམས་ཅད་དོ། ། ཡི་གེ་མེད་པ་གཅིག་ཀྱང་མེད། ། ཅེས་པ་ནི་སེམས་ཅན་ལ་མཚན་མ་མེད་པ་གང་ཡང་མེད་དོ། ། ཇི་སྲིད་ཡི་གེ་མེད་གྱུར་པ། ། ཞེས་པ་ནི་མཚན་མའི་རྟོག་པ་འགགས་ན་ཞེས་པའོ། ། དེ་སྲིད་ཡི་གེ་རབ་ཏུ་ཤེས། ། ཞེས་པ་ནི་མཚན་མ་འགགས་ན་ཐ་སྙད་ཀུན་ཤེས་པའོ། ། ཡི་གེ་མེད་པ་ཡི་གེ་ཡིན། ། ཞེས་པ་ནི་བརྡའི་ཡི་གེ་སྟེ།
བརྡ་མེད་ན་ཡི་གེ་ནི་ཨ་སྟེ། སྟོང་པའི་གཟུགས་སུ་རིག་ཅེས་པའོ། ། ཡང་ན། དེ་སྲིད་ཡི་གེ་རབ་ཏུ་ཤེས། ། ཞེས་པ་ནི་ཡི་གེ་ནི་ཨ་ཀྵ་ར་སྟེ། མི་འགྱུར་བའི་བདེ་བ་ཤེས་པའོ། ། ཡི་གེ་གང་ཞེ་ན། ཡི་གེ་མེད་པའི་ཡི་གེ་ཡིན། ། ཞེས་སྨོས་ཏེ། ཡི་གེ་ནི་རྟོག་པ་སྟེ།
དེ་མེད་པའོ། ། ཡི་གེ་ཡིན་ཞེས་པ་ནི་མི་རྟོག་པའི་བདེ་བའོ། ། ཅེས་གསུངས་སོ། ། ཕྱི་རོལ་བའི་ཡི་གེ་ལ་ཞེན་པ་དགག་པའི་ཕྱིར། ཅོལ་མེད་རིག་བྱེད་འདོན་པ་ཉམས། ། ཞེས་པ་ནི་དེས་དོན་དམ་པའི་ཨོཾ་ཞེས་འདོན་པ་དེ་ཉམས་པ་སྟེ། འཁོར་བར་སྡུག་བསྔལ་བར་འགྱུར་རོ། ། དེ་ལྟར་ཡི་གེ་མེད་ནའང་རང་གི་ལུས་ལ་རང་བཞིན་གྱིས་གནས་པས་རྟོགས་སུ་རུང་བར་བསྟན་པའི་ཕྱིར། དམ་པ་སོགས་དང་ཞེས་བྱ་བ་ལ་སོགས་པ་སྨོས་ཏེ། དམ་པ་སོམས་དང་ཅིག་ཤོས་མི་ཤེས་ན། །
ཞེས་པ་ལ། ཅིག་ཤོས་ནི་སྟོང་གཟུགས་ཏེ། མི་ཤེས་པ་ནི་མ་རྟོགས་ན་རྟོག་པ་རྣམས་ཀྱང་གང་ནས་སྐྱེ་བ་དང༌། གནས་པ་དང༌། གང་དུ་འགག་པ་མི་ཤེས་སོ། ། དེ་ཤེས་ན་ཇི་ལྟར་ཕྱི་རོལ་གྱི་རྟོག་པ་དེ་བཞིན་དུ། ནང་སྟེ། སྟོང་གཟུགས་སོ། ། བཅུ་བཞི་པ་ཡི་ས་ལ་རྒྱུན་དུ་གནས། ། ཞེས་པ་ནི་སྙིང་གི་དབུས་ན་གནས་པའོ། །
དེ་ནི་གཟུགས་མེད་ཀྱང་ལུས་སུ་གནས་པའོ། ། གང་གིས་དེ་ཤེས་པའི་མི་དེ་གྲོལ་བར་འགྱུར་རོ། ། ཡང་ན་བདེ་བ་དང་སྦྱར་ན། ཅིག་ཤོས་ནི་བདེ་བའོ། ། གང་ནས་ཤར་བ་ནི་དཔྲལ་བ་ནས་སོ། ། གང་དུ་ནུབ་པ་ནི་ནོར་བུ་ལས་འདས་པའོ། ། ཇི་ལྟར་ཕྱི་རོལ་དེ་བཞིན་ནང༌། ། ཞེས་པ་ནི་ཤུ་ཀྲ་སྟེ། དེ་ནི་ཕྱི་རོལ་གྱི་ཟླ་བ་ཚེས་གཅིག་དཀར་པོའི་ཡར་ངོ་ནས་ཚེས་བཅོ་ལྔ་ལ་ཉ་གང་བའོ། ། ཡང་ཚེས་བཅུ་དྲུག་ལ་མར་ངོའི་ཚེས་གཅིག་ཤར་ནས་གནམ་སྟོང་ལ་ཟླ་བ་ཟད་པའོ། །
དེ་བཞིན་དུ་ཤུ་ཀྲའང་དཔྲལ་བར་དཀར་པོའི་ཚེས་གཅིག་ཤར་ནས་ནོར་བུའི་ནང་དུ་ཉ་གང་བའོ། ། དེ་ནས་ནོར་བུར་གནས་ནས་བཅུ་དྲུག་གི་ཆ་ནག་པོའི་ཚེས་གཅིག་ལ་ནོར་བུར་ཤར་ནས་གཙུག་ཏོར་དུ་གནམ་སྟོང་ལ་རྫོགས་པའི། བཅུ་བཞི་པ་ཡི་ས་ལ་རྒྱུན་དུ་གནས། ། ཞེས་པ་ནི་རང་བཞིན་གྱི་གནས་ལུགས་ཏེ། གོ་ལྡོག་པ་ནི་ལམ་དུ་འགྲོ་བ་སྟེ། ཤུ་ཀྲ་དེ་འཕོ་བའི་བག་ཆགས་སྤངས་པ་ནི་ཁ་གྱེན་ལ་བལྟས་ནས་འཁོར་ལོ་དྲུག་དང་བར་དུ་དྲུག་སྟེ། བཅུ་གཉིས་སོ། ། རིན་པོ་ཆེའི་འཁོར་ལོ་དང་བ་ར་ཏ་ཀ་རྟོག་མེད་ཀྱི་ས་སྟེ། བཅུ་བཞིར་རིམ་གྱིས་འགྲེམས་ནས་ས་བཅུ་དག་པར་འགྱུར་རོ། ། དེའང་ཧེ་བཛྲ་ལས།
བདེ་བ་ཆེན་པོ་ཨཱ་ལིའི་གཟུགས། ། དེ་ཡི་ཆ་ནི་རྣལ་འབྱོར་མ། ། གང་ཕྱིར་བཅུ་དྲུག་ཆ་མེད་པས། ། འབད་པས་ཀུན་གྱི་ལྷག་མ་སྤང༌། ། ཞེས་གསུངས་སོ། ། ལུས་མེད་ལུས་ལ་གནས་པ་ནི་དེའི་དབང་གིས་མ་སྐྱེས་པ་སྟེ། དེའང་ཧེ་བཛྲ་ལས། ལུས་གནས་ལུས་ལས་མ་སྐྱེས་པའོ། ། ཞེས་གསུངས་པས་སོ། ། གང་གིས་དེ་ཤེས་དེ་ཡིས་གྲོལ། །
ཞེས་པ་ནི་ས་བཅུ་བགྲོད་པའི་ཡེ་ཤེས་དེའོ། ། བདེ་བ་དེ་གང་ལས་ཇི་ལྟར་འབྱུང་སྙམ་ན། ང་ཡིས་གྲུབ་པའི་ཡི་གེ་དང་པོ་བཏོན། ། ཞེས་བྱ་བ་ལ་སོགས་པ་གསུངས་ཏེ། གྲུབ་པའི་ཡི་གེ་དང་པོ་ནི་སྟོང་གཟུགས་སོ། ། འདོན་པ་ནི་རིག་པའོ། ། ཁུ་བ་འཐུངས་པས་ངས་ནི་བརྗེད་པར་འགྱུར། ། ཞེས་པ་ནི་སྟོང་པ་དེའི་དྲིན་གྱིས་ཁུ་བ་འཐུངས་པ་ནི། ། འཕོ་བ་སྤངས་པས་ང་ནི་བརྗེད་པར་འགྱུར། ། ཞེས་པ་སྟེ།
སེམས་ཀྱི་རྟོག་པ་འགགས་ནས་བདེ་བར་འགྱུར་བའོ། ། དེའི་རང་བཞིན་ཇི་ལྟ་བུར་ཞེ་ན། གང་གིས་ཞེས་པ་ལ་སོགས་པ་གསུངས་ཏེ། ཡི་གེ་གཅིག་ཤེས་པ་ནི་མི་འགྱུར་བའི་བདེ་བའོ། ། དེས་ན་ཨ་སྟེ། སྟོང་གཟུགས་སོ། ། དེ་ཡི་མིང་ནི་མི་ཤེས་སོ། ། ཞེས་པ་ནི་མཚན་མའམ། འདུ་ཤེས་ཀྱི་ཆོས་ནུབ་པའོ། ། ནགས་ཁྲོད་གསུམ་ནི་ལུས་ངག་ཡིད་གསུམ་མོ། །
ཡི་གེ་གཅིག་ནི་ཨ་སྟེ། གཞོམ་མེད་དོ། ། ཡི་གེ་གསུམ་གྱི་དབུས་ན་ལྷ། ། ཞེས་པ་ནི་རླུང་དེ་དག་དགུག་རེངས་གསུམ་གྱིས་ནི་ཡི་གེ་ཨོཾ་ཨཱཿ་ཧཱུྃ་གསུམ་གྱི་འཇོམས་བྱེད་དེ་དག་གི་དབུས་ན་ལྷ་སྟེ། སྟོང་གཟུགས་སུ་འགྱུར་རོ། ། གང་ཞིག་གསུམ་ལས་འབབས་པ་ནི། ། ཞེས་པ་ནི་ལུས་ངག་ཡིད་གསུམ་མོ། ། ལུས་ངག་ཡིད་གསུམ་ལས་བྱུང་བའི་ཆགས་པ་སྟེ། སྟོང་པའི་དྲིན་གྱིས་གདོལ་བའི་རིག་བྱེད་ཅེས་པ་ནི་རྟོག་མེད་ཀྱི་དགའ་བ་བཞི་པོ་འཆར་བའོ། ། དེ་ལྟར་ཟག་མེད་ཀྱི་བདེ་བ་བསྟན་ནས།
ཟག་བཅས་འགྱུར་བའི་བདེ་བ་སྤང་བའི་ཕྱིར། མ་ལུས་རང་བཞིན་མི་ཤེས་གང༌། ། ཞེས་སྨོས་ཏེ། འོད་གསལ་གྱི་རང་བཞིན་མི་ཤེས་པས། ཀུན་ཏུ་རུ་ནི་ལས་རྒྱ་ལས། བདེ་བ་ཆེན་པོ་ནི་ཟག་མེད་ཀྱི་བདེ་བའོ། ། ཇི་ལྟར་སྐོམ་པས་སྨིག་རྒྱུ་སྙེགས་པ་བཞིན། ། སྐོམ་ནས་འཆི་སྟེ་ནམ་མཁའི་ཆུ་རྙེད་དམ། ། ཞེས་པ་ནི་བདེ་བའི་རྣམ་པར་འདྲའང་དོན་མི་འདྲ་བ་ལ་འདྲ་བར་འཁྲུལ་ནས་སྐོམ་པས་འཆི་སྟེ། སྡུག་བསྔལ་གྱིས་བཟུང་ནས་བདེ་ཆེན་མི་རྙེད་དོ། །
ཅི་སྟེ་མི་རྙེད་ཅེ་ན། རྡོ་རྗེ་པདྨ་གཉིས་ཀྱི་བར་གནས་པ། ། ཞེས་གསུངས་ཏེ། རྡོ་རྗེ་དང་པདྨ་གཉིས་ཀྱི་བར་དུ་གནས་པའི་བདེ་བའོ། ། བདེ་བ་གང་གིས་རྣམ་པར་བསྐྱེད་པ་ནི། ། ཞེས་པ་ནི། དེ་གཉིས་བདེ་བའི་རྣམ་པར་རང་མཐུན་ཡང༌། ། ཞེས་པའོ། ། ཅི་སྟེ་དེ་བསྟན་ནུས་པ་མེད་པས་ན། ། ཞེས་པ་ནི་ཟག་མེད་ཀྱི་བདེ་བ་དེ་ཇི་ལྟར་བསྟན་པའི་ནུས་པ་མེད་པས་ན།
ས་གསུམ་གང་དུ་རྫོགས་སུ་རེ་བ་ལགས། ། ཞེས་པ་ནི་ལུས་ངག་ཡིད་གསུམ་པོ་དེ་ཇི་ལྟར་འདག་ཅེས་པའོ། ། ཡང་ན་རྡོ་རྗེ་པདྨའི་བདེ་བ་དེ་མེད་ནའང་ཟག་མེད་ཀྱི་བདེ་བ་དེ་ཇི་ལྟར་སྐྱེ་སྟེ། མི་སྐྱེ་ཞེས་པའོ། ། ཀུན་དུ་རུའི་བདེ་བ་དེ་ཅི་སྟེ་རྣལ་མའི་བདེ་བ་མ་ཡིན་ཞེ་ན། ཐབས་ཀྱི་བདེ་བ་སྐད་ཅིག་མ། ། ཞེས་གསུངས་ཏེ། སྐད་ཅིག་མ་ཡིན་པ་དག ། ཡང་ན་དེ་ཉིད་གཉིས་སུ་འགྱུར་བ་སྟེ། ། ཞེས་པ་སྨོས་ཏེ།
ཤེས་རབ་མ་ལས་སྐྱེས་པའི་ཡེ་ཤེས་དེ་ཤེས་རབ་ཡེ་ཤེས་ཡིན་ན། ཐབས་ལས་སྐྱེས་པའི་ཡེ་ཤེས་ཀྱང་ཤེས་རབ་ལ་ཐབས་ཀྱི་ཡེ་ཤེས་སུ་འགྱུར་རོ། ། བླ་མའི་དྲིན་གྱིས་སླར་ཡང་ནི། ། བརྒྱ་ལས་འགའ་ཡིས་ཤེས་པར་འགྱུར། ། ཞེས་སྨོས་ཏེ། སླར་ཡང་ཞེས་པ་ནི་ཤེས་རབ་ཡེ་ཤེས་དེ་སེམས་ཅན་ཀུན་ལ་སྐྱེས་ཀྱང་ཐིག་ལེ་གསུམ་པའི་མཐར་སྐྱེས་པའི་ལྷན་ཅིག་སྐྱེས་པ་དེ་ངོ་ཤེས་པ་ནི་བརྒྱ་ལས་འགའ་ཙམ་གྱིས་ཤེས་པར་འགྱུར་བའོ། ། དེ་བས་ན་སླར་ཡང་ཞེས་པ་ནི་ཕྱི་ནས་ཏེ། ཐིག་ལེ་གསུམ་གྱི་མཐར་རོ། ། ད་ནི་བདེ་སྟོང་ཟུང་དུ་འཇུག་པ་བསྟན་པའི་ཕྱིར། ཀྱེ་གྲོགས་དག་ཅེས་པ་ལ་སོགས་པ་སྨོས་ཏེ།
གྲོགས་དག་ནི་བོད་པའོ། ། ཟབ་མོ་ནི་བདེ་བའོ། ། རྒྱ་ཆེ་བ་ནི་སྟོང་པའོ། ། གཞན་མིན་ནི་ཐ་དད་མིན་པའོ། ། བདག་ཉིད་མ་ཡིན་པ་ནི་གཅིག་ཉིད་ཀྱང་མ་ཡིན་ཏེ། གཉིས་མ་གྲུབ་པའོ། ། ཡང་ན་སྟོང་པ་ཉིད་ཅེས་གཅིག་པུ་ལ་སྦྱར་ཏེ། ཟབ་པ་ནི་རྟོགས་དཀའ་བའོ། ། རྒྱ་ཆེ་བ་ནི་སྟོང་པ་ཉིད་གཅིག་པུར་རྟོགས་ན་ཆོས་ཀུན་རྟོགས་པའོ། ། གཞན་མིན་ནི་རང་གིས་རིག་པས་སོ། །
བདག་ཉིད་མིན་པ་ནི་རྟོག་པའི་བདག་ཉིད་མ་ཡིན་ཏེ། དེ་ལྟ་བུ་དེ་དུས་ནམ་སྐྱེ་ན། ལྷན་ཅིག་སྐྱེས་པ་བཞི་པའི་དུས། ། ཞེས་པ་ལ་སོགས་པ་སྨོས་ཏེ། ལྷན་ཅིག་སྐྱེས་པའི་དགའ་བ་ནི་བཞི་པའི་དུས་ཏེ། སྣང་བ་གསུམ་ལ་ལྟོས་པའི་བཞི་པའི་དུས་ཀྱི་འོད་གསལ་གྱི་ངོ་བོ་ཉིད་དོ། ། གཉུག་མ་ཉམས་སུ་མྱོང་བས་ཤེས། ། ཞེས་པ་ནི་དུས་རྟག་ཏུ་ཡོད་པའི་ལྷན་ཅིག་སྐྱེས་པ་དེའོ། ། གཉུག་མ་ཉམས་སུ་མྱོང་བས་ཤེས། ། ཞེས་པ་ནི་དུས་རྟག་ཏུ་ཡོད་པའི་ལྷན་ཅིག་སྐྱེས་པ་དེའོ། །
དེ་ཤར་བའི་ཡོན་ཏན་བསྟན་པའི་ཕྱིར། མུན་ནག་ཅེས་པ་ལ་སོགས་པ་སྨོས་ཏེ། བདེ་བ་ཆེན་པོའི་དུས་ཇི་ལྟར་མུན་པས་གཡོགས་པ་ལ་ཟླ་བ་ཤར་བས་མུན་པའི་ཚོགས་དུས་གཅིག་ལ་འཇོམས་པ་ལྟར། བདེ་བ་ཆེན་པོ་ཤར་བའི་དུས་སྐད་ཅིག་ལ། སྡིག་པ་མ་ལུས་ཕམ་བྱེད་པའོ། ། ཞེས་པ་སྨོས་ཏེ། རྟོག་པ་ཐམས་ཅད་འཇོམས་པར་བྱེད་པའོ། ། སྡུག་བསྔལ་སྣང་བྱེད་ནི་རྟོག་པ་ནུབ་པས་སོ། ། སྐར་མའི་བདག་པོ་ནི་མི་རྟོག་པའི་ཡེ་ཤེས་སོ། ། གཟའ་དང་མཉམ་དུ་ཤར་ཞེས་པ་ནི་ནང་གི་གཟའ་ཡེ་ཤེས་ཀྱི་རླུང་དང་དུས་གཅིག་ཏུ་འཆར་བའོ། །
དེས་ཅིར་འགྱུར་ཞེ་ན། འདི་ལྟར་གནས་པས་སྤྲུལ་པ་སྤྲུལ་པ་དང༌། ། ཞེས་པ་སྟེ། སྤྲུལ་པ་འབྱུང་བ་དང༌། དེ་ནི་དཀྱིལ་འཁོར་འཁོར་ལོ་དམ་པའོ། ། ཞེས་པ་ནི་མ་བཅོས་པའི་དཀྱིལ་འཁོར་རོ། ། ཀྱེ་ཧོ་རྨོངས་པ་ཞེས་པ་ནི་བོད་པའོ། ། དེས་ཇི་ལྟར་འགྱུར་ན། སེམས་ཀྱིས་ཞེས་པ་སྟེ། རང་གི་སེམས་ཀྱིས་སོ། །
སེམས་ལ་ཞེས་པ་ནི་རང་བཞིན་རྟོགས་མེད་ཅིའང་མ་ཡིན་པ་ལ། རྟོག་ཅེས་པ་ནི་དེ་ལ་སེམས་གཞག་པའོ། ། ལྟ་བ་ངན་པ་ཐམས་ཅད་ལས་ནི་གྲོལ་འགྱུར་ཏེ། ། ཞེས་པ་ནི་ཅིར་ཡང་མ་ཡིན་ན་སྒྲོ་འདོགས་སྐུར་འདེབས་ཀུན་ལས་གྲོལ་བར་འགྱུར་བའོ། ། མཆོག་ཏུ་བདེ་བ་ཆེན་པོ་དེ་ཡི་དབང་གིས་ནི། ། ཞེས་པ་ལ། མཆོག་ཏུ་བདེ་བ་ཆེན་པོ་ནི་ཟག་མེད་ཀྱི་དགའ་བ་སྟེ། དེའི་དབང་གིས་ནི་མཐུས་སོ། ། དེ་ལ་གནས་ན་དངོས་གྲུབ་དམ་པ་ནི་སངས་རྒྱས་ཀྱི་གོ་འཕང་འགྲུབ་པའོ། ། དེ་ལྟར་བདེ་སྟོང་དབྱེར་མེད་ཀྱི་ཡོན་ཏན་བསྟན་ནས།
ད་ནི་སྟོང་པ་དང་བདེ་བ་ལ་སེམས་གཞག་པའི་ཐབསྟན་པའི་ཕྱིར། སེམས་ཀྱི་གླང་པོ་ཞེས་བྱ་བ་ལ་སོགས་པ་སྨོས་ཏེ། སེམས་ཀྱི་གླང་པོ་ཡན་དུ་ཆུག ། ཅེས་པ་ནི་ནན་བཙིར་དུ་མི་དགག་ཅེས་པའི་དོན་ནོ། ། དེ་ནི་བདག་ཉིད་ལ་དྲིས་ཤིག ། ཅེས་པ་ནི་སེམས་རང་ལུགས་སུ་ཞོག་ཅིག་ཅེས་པའོ། ། དེ་ལ་རྟོག་པས་མ་འདྲི་ཞིག ། ཅེས་པ་ནི་དེའི་ཚེ་མཚན་མ་ཡིད་ལ་མི་བྱའོ། ། ད་ནི་སེམས་བདེ་བ་ལ་གཞག་པའི་ཐབསྟན་པའི་ཕྱིར། ནམ་མཁའི་རི་བོ་ཞེས་བྱ་བ་ལ་སོགས་པ་སྨོས་ཏེ།
དེ་ལ་ནམ་མཁའ་ནི་སྤྱི་བོའོ། ། རི་བོ་ནི་ལུས་སོ། ། ཆུ་འཐུངས་ནི་ཤུ་ཀྲའི་བདེ་བ་མྱོང་བའོ། ། དེའི་འགྲམ་དུ་ཞོག་ཅེས་པ་ནི་གཉུག་མའི་དབང་པོའི་རྩར་གཞག་པའོ། ། རང་དགའ་བར་ནི་ཅི་བདེ་བར་བག་ཡངས་སུའོ། ། ཇི་ལྟར་གཞག་སྙམ་པ་ལ། ཡུལ་གྱི་གླང་པོ་དབང་པོའི་ཞེས་པ་ལ་སོགས་པ་སྨོས་ཏེ། ཡུལ་གྱི་ཞེས་པ་ནི་ཕྱི་རོལ་གྱི་གླང་པོ་ཆེ་རྒྱལ་པོའི་ལག་པས་ཁྲིད་ནས་ཇི་ལྟར་སྤྱོད་པར་སྣང་ཡང་ཞེས་པ་སྟེ། རང་གང་དགའ་བར་སྤྱོད་པ་ལྟར། རྣལ་འབྱོར་པའང་སེམས་ཀྱི་གླང་པོ་ལ་དབང་སྒྱུར་བར་བྱེད་པའོ། །
རྣལ་འབྱོར་པ་ནི་གླང་པོ་སྐྱོང་བ་བཞིན། ། ཞེས་པ་ནི་མ་བསྒྲིམས་མ་བཏང་བས་སོ། ། དེ་ཉིད་ནས་ནི་ལྡོག་པར་འགྱུར་བ་ཡིན། ། ཞེས་པ་ནི་རང་ལོག་ཏུ་འགྱུར་བའོ། ། དབྱེར་མེད་དུ་གཞག་པར་བྱ་བའི་ཐབསྟན་པའི་ཕྱིར། ། གང་ཞིག་འཁོར་བ་ཞེས་བྱ་བ་ལ་སོགས་པ་སྨོས་ཏེ། གང་ཞིག་འཁོར་བ་དེ་ནི་མྱ་ངན་འདས་པར་ངེས། ། ཞེས་བྱ་བ་ནི་འཁོར་བ་རང་ལ་ཐར་པའོ། ། ཡུལ་གྱི་དབྱེ་བས་གཞན་དུ་སེམས་པར་མ་བྱེད་ཅིག ། ཅེས་པ་ནི་ཡུལ་ལྔའི་དབྱེ་བས་ཕྱི་རོལ་དུ་མི་བལྟ་བའོ། །
དེ་ཅིའི་ཕྱིར་ཞེ་ན། རང་བཞིན་གཅིག་གི་ཞེས་པ་ལ་སོགས་པ་སྨོས་ཏེ། རང་བཞིན་གཅིག་པ་ནི་ཡུལ་དང་ཡུལ་ཅན་ཐ་མི་དད་དུའོ། ། དབྱེ་བ་རྣམ་པར་སྤངས་པ་ནི་ཐ་དད་ཀྱི་དབྱེ་བ་སྤངས་པའོ། ། དྲི་མེད་ནི་གཉིས་འཛིན་མེད་པའོ། ། དབྱེར་མེད་ཀྱི་འཐད་པ་བསྟན་པའི་ཕྱིར། ཡིད་ཀྱིས་དེ་ཉིད་ཅེས་བྱ་བ་ལ་སོགས་པ་སྨོས་ཏེ། དམིགས་བཅས་ནི་སྙིང་རྗེའོ། ། དམིགས་མེད་ནི་སྟོང་པའོ། ། གཉིས་ལ་སྐྱོན་ཡོན་ནི་མ་འདྲེས་པའོ། །
བདེ་བའི་རང་བཞིན་ནི་རོ་མཉམ་དུའོ། ། རབ་ཏུ་བླ་མེད་རང་བྱུང་བ། ། ཞེས་བྱ་བ་ནི་གང་དང་ཡང་མ་འགྲོགས་པར་འབྱུང་བའོ། ། གཞན་ནི་གོ་སླའོ། ། ད་ནི་གཉིས་མེད་ལ་གནས་པ་ཞེས་པ་ལ་གནས་ལ་ངེས་པ་མེད་པར་བསྟན་པའི་ཕྱིར། ནགས་སུ་མ་འགྲོ་ཞེས་བྱ་བ་ལ་སོགས་པ་སྨོས་ཏེ། གང་ཡང་དེ་རུ་ཞེས་པ་ནི་ནགས་དང་ཁྱིམ་དུའང་ཞེས་པ་སྟེ། མཉམ་པར་རོ། ། མ་ལུས་རྒྱུན་དུ་བྱང་ཆུབ་རྟོགས་པས་གནས། ། ཞེས་པ་ནི་གཉུག་མའི་རང་བཞིན་ནོ། །
གཞན་ནི་གོ་སླའོ། ། དེ་ལ་གནས་པའི་ཡོན་ཏན་བསྟན་པའི་ཕྱིར། ། དེའི་ཚེ་འགྲོ་བའི་ཞེས་པ་ལ་སོགས་པ་སྨོས་ཏེ། མི་རྟོག་པ་ནི་རྟོག་པའི་རིགས་ལ་མི་འཇུག་པས་ནའོ། ། འདི་ལྟར་དབྱེ་བ་ཡོངས་ཤེས་ན། ། ཞེས་པ་ནི་བཟང་ངན་མཉམ་པར་རོ། ། དབྱེ་བ་དེ་ནི་ཡོངས་སུ་འཆིང་དང་བྲལ་བར་བྱ། ། ཞེས་པ་ནི་གཉིས་ཀྱི་འདུ་ཤེས་སྤངས་པའོ། ། ཐ་དད་དུ་སྣང་བ་དེ་ཉིད་ཅི་ལྟར་ཡིན་ཞེ་ན། རྒྱ་མཚོ་མེ་ཏོག་དང་འཛིན་པ་ཆོད་ལ།
མིག་གིས་བལྟས་ན་ལེགས་པར་མཐོང་ངམ་དྲིས་པ་དང༌། མཐོང་སྟེ། མེ་ཏོག་གཅིག་པུ་འདུག་ཟེར་རོ། ། དེ་ཡིན་ནམ་མིན་རྟོག་ན། ཡང་རླུང་དང་འཕྲད་པར་བྱས་ཀྱང་སྔར་ལྟར་སོང་ངོ༌། ། མེ་ཏོག་བསལ་ཏེ་བལྟས་པས་རང་གི་བྱད་ཀྱི་གཟུགས་བརྙན་ལ་ཀླུ་བྱུང་སྙམ་སྟེ་བརྒྱལ་ལོ། ། དེ་བཞིན་དུ་སྣང་བ་ཐམས་ཅད་སེམས་ཡིན་པས་སེམས་འཁྲུལ་ཏེ་འཁོར་བར་འཁྱམས་པའོ། ། ཡང་ན་བར་དོ་ལ་སྦྱོར་རོ། ། ཇི་ལྟར་རྒྱ་མཚོ་མཐོང་ཕྱེ་བཞིན། ། ཞེས་པ་ནི་ཆུ་དྭངས་པའི་ནང་དུ་བྱད་ཀྱི་གཟུགས་བརྙན་ཤར་བ་བཞིན་ནོ། །
བདག་དང་གཞན་དུ་འཁྲུལ་པར་མ་བྱེད་ཅིག ། ཅེས་པ་ནི་གཅིག་ལ་གཉིས་སུ་འཁྲུལ་པའོ། ། དེ་ལྟར་ཐབས་ཀྱི་ལྷན་ཅིག་སྐྱེས་པ་བཞི་བསྟན་ནས། ད་ནི་འབྲས་བུའི་ལྷན་ཅིག་སྐྱེས་པ་རྒྱས་པར་བསྟན་པའི་ཕྱིར། ཐམས་ཅད་སྔ་ན་གནས་པའི་སངས་རྒྱས་ཏེ། ། ཞེས་པ་ལ་སོགས་པ་སྨོས་ཏེ། སེམས་ནི་ངོ་བོ་ཉིད་ཀྱིས་དག ། ཅེས་པ་ནི་ཡེ་ནས་སོ། ། གཉིས་མེད་དུ་ནི་རོ་མཉམ་དུའོ། ། མ་ལུས་ཁྱབ་པར་སོང་བ་ནི་སེམས་ཅན་ཐམས་ཅད་ཀྱི་དོན་དུའོ། །
དེ་ཡི་མིང་ནི་གཞན་ལ་ཕན་པའོ། ། ཞེས་པ་ནི་དོན་ལ་བདག་གཞན་མེད་ཅེས་བྱའོ། ། སྣ་ཚོགས་དུ་མར་ལྡན་ཞེས་པ་ནི་ཕྲིན་ལས་སྣ་ཚོགས་པའོ། ། ལྷུན་གྱིས་གྲུབ་པ་ནི་མ་བཙལ་བར་རོ། ། ཕྱི་མའི་འབྲས་བུ་ནི་ཐམས་ཅད་ལའོ། ། བདེ་བ་འདི་ནི་གཞན་པའི་སེམས་མིན་ནོ། ། ཞེས་པ་ནི་ཟག་བཅས་མིན་པའོ། ། ད་ནི་ལྡོག་པའི་སྒོ་ནས་བསྟན་པའི་ཕྱིར། སྟོང་པའི་སྡོང་པོ་དམ་པ་ཞེས་བྱ་བ་ལ་སོགས་པ་སྨོས་ཏེ། སྟོང་པའི་སྡོང་པོ་མེད་ན་སྙིང་རྗེའི་ཡུལ་འདབ་མེད་པའོ་ཞེས་པའི་དོན་ནོ། །
ད་ནི་དམིགས་པར་འཛིན་པའི་སྐྱོན་བསྟན་པའི་ཕྱིར། དེ་ལ་དམིགས་པར་བྱེད་པ་གང་ཡིན་པ། ། ཞེས་པ་ལ་སོགས་པ་སྨོས་ཏེ། དེ་ལ་དམིགས་པར་བྱེད་པ་ནི་གཉིས་མེད་དེ་ལ་རྟོག་པས་མཚན་མར་འཛིན་པའོ། ། དེར་ལྟུང་བས་ནི་ཞེས་པ་མཚན་མར་འཛིན་པས་ལྟུང་བའོ། ། ཡན་ལག་ཆག་པར་འགྱུར་ཞེས་པ་ནི་འཁོར་བར་ཉོན་མོངས་པའོ། ། མཚན་མེད་དུ་རྟོགས་པའི་ཡོན་ཏན་བསྟན་པའི་ཕྱིར། ས་བོན་དེ་ལས་ཞེས་པ་ལ་སོགས་པ་སྨོས་ཏེ། ས་བོན་གཅིག་པ་ནི་རང་བཞིན་གྱི་སེམས་སོ། ། སྡོང་པོ་གཉིས་ཞེས་པ་ནི་བདེ་སྟོང་གཉིས་སོ། །
རྒྱུ་མཚན་དེ་ལས་འབྲས་བུ་གཅིག་ཅེས་པ་ནི་རོ་མཉམ་དུའོ། ། དེའང་དབྱེར་མེད་ནི་འདྲེས་པའོ། ། གང་སེམས་པ་ནི་བསྒོམ་པའོ། ། དེ་ནི་འཁོར་བ་མྱ་ངན་ལས་འདས་པར་གྲོལ་བའོ་ཞེས་པ་ནི་མི་གནས་པའི་མྱ་ངན་ལས་འདས་པ་ཐོབ་པའོ། ། དེ་ལྟ་བུའི་གང་ཟག་དེ་ལ་འདོད་པ་ཅན་གྱི་སྐྱེ་བོ་ནི་དོན་དུ་གཉེར་བའོ། ། གང་ཞིག་སློང་བ་པོ་ནི་འོངས་པའི་ཚེ། ། དེ་ནི་གལ་ཏེ་འགྲོ་ན་རེ་བ་མེད། ། ཅེས་པ་ནི་འགྲོ་བ་གང་ལའང་ལན་ལ་རེ་བ་མེད་པར་སྟེར་བའོ། ། ད་ནི་རང་དོན་མེད་པས་གཞན་དོན་མི་འགྲུབ་པར་བསྟན་པ་ནི། ཁམ་ཕོར་དུམ་བུ་ཞེས་བྱ་བ་ལ་སོགས་པ་སྨོས་ཏེ།
ཇི་ལྟར་སློང་མོ་པ་ནི། གཞན་གྱི་དོན་ནི་མི་བྱེད་ཅེས་བྱ་བ་ནི་གཞན་ལ་ཕན་མི་འདོགས་པའོ། ། འདོད་པ་པོ་ལ་མི་སྟེར་བ་ནི་སྦྱིན་པ་མི་གཏོང་བའོ། ། འཁོར་བའི་འབྲས་བུ་གང་ཡིན་ལོ། ། ཞེས་པ་ནི་འཁོར་བར་སྐྱེས་པ་དོན་མེད་དུ་བྱས་པའོ། ། དེ་བས་རང་ཉིད་དོར་བར་བྱས་ན་རུང༌། ། ཞེས་པ་ནི་བདག་དོན་དུ་གཉེར་བ་བོར་ན་རུང་ཞེས་པ་སྟེ། གཞན་དོན་བྱའོ་ཞེས་པའོ། ། ཡང་ན་བདག་གཞན་གྱི་དོན་བྱེད་ཀྱང་མ་ཞེན་ན་འཁོར་བའི་ཉེས་པས་མི་གོས་པར་བསྟན་ཏོ། ། གཞན་གྱི་དོན་ནི་མི་བྱེད་ལ། །
ཞེས་པ་ནི་ཕན་འདོགས་པའི་འདུ་ཤེས་མི་བྱེད་པའོ། ། འདོད་པ་པོ་ལ་མི་སྟེར་བ་ནི་སྦྱིན་པའི་ཞེན་པ་མེད་པའོ། ། འདི་ནི་འཁོར་བའི་འབྲས་བུ་གང་ཡིན་ལོ། ། ཞེས་པ་ནི་དེ་ལ་འཁོར་བས་མི་གོས་པའོ། ། དེ་བས་རང་ཉིད་བོར་བར་བྱས་ན་རུང༌། ། ཞེས་པ་ནི་ངར་འཛིན་གྱི་ཞེན་པ་སྤང་བའོ། ། ཁམ་ཕོར་དུམ་བུ་ལ་སོགས་པ་ནི་དཔེར་ན་སློང་བ་པོ་ལ་བྱིན་པའི་ལན་ལ་མི་རེ་བ་བཞིན་དུ་བལྟ་བར་བྱ་བའོ། ། ཞེས་པའོ། ། བླ་མའི་ཞལ་གྱི་བཀའ་དྲིན་གྱིས། ། ཅུང་ཟད་སྙིང་པོའི་དོན་བཤད་པར། །
བདག་གིས་དགེ་བ་གང་བསགས་པས། ། འགྲོ་ཀུན་སྙིང་པོའི་དོན་རྟོགས་ཤོག ། དོ་ཧ་མཛོད་ཀྱི་དཀའ་འགྲེལ་སློབ་དཔོན་ཆེན་པོ་ཐར་པའི་འབྱུང་གནས་སྦས་པས་མཛད་པ་རྫོགས་སོ། ། རྒྱ་གར་གྱི་མཁན་པོ་རྒྱལ་བའི་ལྷ་དང༌། རྒྱ་ལོ་ཙཱ་བས་བསྒྱུར་བའོ། །
༄༅། །མི་ཟད་པའི་གཏེར་གྱི་མཛོད་ཡོངས་སུ་གང་བའི་གླུ་ཞེས་བྱ་བ་བཞུགས་སོ། ། དཔལ་ས་ར་ཧས་མཛད། ༄༅། །རྒྱ་གར་སྐད་དུ། དོ་ཧ་ནི་དྷི་ཀོ་ཥ་ཨུ་པ་དེ་ཤ་ཀཱི་ཏི་ནཱ་མ། བོད་སྐད་དུ།
མི་ཟད་པའི་གཏེར་མཛོད་ཡོངས་སུ་གང་བའི་གླུ་ཞེས་བྱ་བ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཀུན་ལྡན་ཀུན་མིན་ལྡན་པ་ཡི། ། ལྷན་ཅིག་སྐྱེས་པའི་ངོ་བོ་དཔལ། ། བདེ་དང་སྟོང་པ་དབྱེར་མེད་སྐུ། ། གཉུག་མའི་དོན་ལ་ཕྱག་འཚལ་ཏེ། ། བདག་གིས་དེ་ཉིད་བདག་འདྲ་བ། ། བདག་འདྲ་གཞན་ལ་དེ་ཉིད་སྟོན། ། བརྡ་ལས་ཤེས་ཞིང་མྱོང་བ་ཉིད། ། སྨྲ་མེད་དོན་ནི་དེར་བཤད་བྱ། །
དུག་སྦྲུལ་ལྟ་བུའི་སྐལ་མེད་ཀྱིས། ། ངེས་པར་སྐྱེ་བོ་དམ་པ་ལ། ། སྐྱོན་གྱི་དྲི་མས་འགོས་བྱེད་ཅིང༌། ། སྨད་ཚིག་མངོན་པར་བསྒྲུབ་པ་ལ། ། རོ་སྙོམས་ལྡན་པའི་སྐྱེས་བུ་ཡིས། ། མཐོང་བ་ཙམ་གྱིས་འཇིགས་པར་བྱོས། ། དེ་ཉིད་ལ་འཁྲུལ་མུ་སྟེགས་ནི། ། བྲམ་ཟེའི་སྤྱོད་པ་ལ་གནས་ཤིང༌། ། སྒྱུ་མའི་རིག་བྱེད་བཞི་དག་ནི། ། ཐུན་བཞིའི་རྣམ་པར་གནས་ཤིང་འདོན། །
སྒྱུ་མའི་དངོས་པོ་གཅོད་པར་བྱེད། ། ལྟ་བ་སྐྱེ་ཉིད་མངོན་པར་འཛིན། ། སྤྲེའུ་ལ་ལའི་བརྟུལ་ཞུགས་ནི། ། ས་ཆུ་ཀ་ཤ་བ་ཡུ་ཡིས། ། གདན་དང་ཟ་དང་འཁྲུ་བར་བྱེད། ། ཙནྡན་ཤིང་ལ་མེ་སྦར་ཏེ། ། རླངས་པ་ཡིན་ཞེས་ལུས་ལ་གདུངས། ། དོན་མེད་སྦྱིན་སྲེག་བྱེད་པ་ནི། ། དུ་བས་མིག་ལ་གནོད་པར་ཟད། ། སྤྲེའུའི་བརྟུལ་ཞུགས་འཛིན་པ་ནི། །
བཙུགས་དང་དབྱུ་གུ་གཉིས་ལ་གནས། ། སོས་ཀའི་གསལ་ཤིང་རྩེ་ལ་བཏབ། ། ཟག་པས་ཉོན་མོངས་བཅོམ་ཟེར་ཏེ། ། ལེགས་ལྡན་དག་གི་ང་རྒྱལ་གནས། ། མངོན་པའི་ང་རྒྱལ་ཐ་དད་མེད། ། རྒྱུ་བ་དུར་གྱི་ངང་པའི་སྐད། ། བསྟན་པས་གཞན་འདུལ་ཆོས་སྟོན་པ། ། སྙིང་པོའི་དོན་དང་གཞན་མ་སེལ། ། དེ་ལྟར་མངོན་པར་ཞེན་པ་ཡིས། ། འགྲོ་བ་རྫུན་པ་ཉིད་དུ་གོལ། །
བསམ་གཏན་ཚུལ་བྱེད་མུ་སྟེགས་ནི། ། གུནྡྷེ་ཨེ་རའི་ཐལ་བས་བཀང༌། ། ཉལ་དུས་ཐལ་བྱུག་རལ་པ་བཀྲོལ། ། བསོད་སྙོམས་ཐིག་ལེ་སྤྱི་བོར་བསྡུས། ། གཙང་མ་ལྭ་བའི་སྟེང་ཉིད་དུ། ། འདུག་ནས་ཚངས་པའི་ང་རྒྱལ་བྱེད། ། ཨེ་རན་མར་མེས་དབང་ཕྱུག་མཆོད། ། མཚམས་སུ་གཏོར་གཏོང་དྲིལ་བུ་དཀྲོལ། ། སྐྱིལ་ཀྲུང་བཅས་ནས་མིག་བཙུགས་ཏེ། ། བརྡ་མེད་ཚིག་གིས་གཡོ་སྒྱུ་བྱེད། །
སྐྲ་མེད་རྒྱན་བྲལ་རིག་མ་སྟོན། ། ཐོད་པས་དུར་ཁྲོད་དབང་བསྐུར་བྱེད། ། བླ་མའི་ང་རྒྱལ་ཡོན་རྣམས་ལེན། ། སྐྲ་སེན་རིང་ཞིང་དྲི་མས་བཀུ། ། གོས་བྲལ་སྐྲ་ནི་རྣམ་པར་འབལ། ། ཡིད་ནི་ནམ་མཁའི་ཁམས་ལ་རྟོག ། བསྟན་ལ་གནོད་བྱེད་ལམ་གཟུགས་སྟོན། ། བདག་ཉིད་གྲོལ་འདོད་ཐར་ལ་མངོན་པར་དགའ། ། གནས་མིན་བཟོད་པ་ཅན་ལ་གནས། ། ཐེག་ཆེན་རྣམས་ཀྱིས་གཞིའི་ས། །
གཅེར་བུ་ཉིད་ཀྱིས་གནས་བྱེད་ཅིང༌། ། ཝ་ཁྱིའི་བརྟུལ་ཞུགས་ཀྱིས་གྲོལ་ན། ། དུར་ཁྲོད་ཁྱི་དང་ཝ་ཉིད་ཀྱང༌། ། ཁྱོད་དང་མཐུན་ཕྱིར་གྲོལ་བར་འགྱུར། ། རྡོ་ལེབ་སྟེང་དུ་གནས་བྱེད་ཅིང༌། ། སྤུ་བྲེགས་གཞོན་ཚུལ་གྱིས་གྲོལ་ན། ། བུད་མེད་ལང་ཚོ་གཞོན་ནུ་དག ། ཁྱིམ་ལ་འགྲོ་དུས་སྐེད་སྤུ་འབྲེག ། མཆན་སྤུ་འཐོགས་པས་གྲོལ་བར་འགྱུར། ། མུ་སྟེགས་པ་ན་ཏི་ཏ་པ་ཁྱོད། །
མཇུག་མ་བཏགས་ནས་མཛེས་ཚུལ་སྟོན། ། ཉི་མ་འགྲེམས་བལྟས་གྲོལ་འགྱུར་ཟེར། ། དེ་ནི་ཤིན་ཏུ་མི་རིགས་ཏེ། ། རྨ་བྱ་གཡག་སོགས་གྲོལ་བར་འགྱུར། ། ནགས་ཚལ་གསེབ་ཏུ་ངེས་གནས་ཏེ། ། ལངས་ཏེ་ཟ་བས་གྲོལ་འགྱུར་ན། ། རྟ་དང་གླང་པོ་གྲོལ་བར་ཐལ། ། སྤྱོད་པ་དེ་མཚུངས་འདོད་པ་ནི། ། ནམ་མཁའ་དག་ལ་རྟོག་པའི་ཡིད། ། དབུ་མའི་དོན་མཆོག་རྟོགས་མེད་པར། །
མདའ་དཔུང་མཚོན་ཆ་རྣོ་ན་རེ། ། ཐར་པ་མི་འཐོབ་མངོན་པར་སྨྲ། ། ལོག་པའི་དཀའ་ཐུབ་ལུས་མི་བདེ། ། ཡིད་ལོག་པས་ནི་དེ་ཉིད་མིན། ། ལུས་ངག་སྤྱོད་པ་གཙོར་གྱུར་ཏེ། ། དགེ་སློང་དགེ་ཚུལ་དགེ་བསྙེན་མ་རྣམས་དང༌། ། གནས་བརྟན་ལས་བྱེད་མངོན་པར་བསྐོས་པའི་གཞི། ། ཁྱིམ་ནས་ཁྱིམ་སྤངས་རབ་ཏུ་བྱུང་བའི་ཚུལ། ། ཐེག་པ་ཆུང་ངུའི་མདོ་སྡེ་ལ་སློབ་ཅིང༌། ། བདེན་པ་བཞི་ལ་མངོན་པར་རྨོངས་པའི་ཡིད། །
སྡེ་པ་བཅོ་བརྒྱད་མི་མཐུན་གཞན་དུ་འདོར། ། གང་ཟག་བདག་མེད་ཆོས་ལ་བདག་འཛིན་གནས། ། ཤེས་པ་དུས་གསུམ་རྫས་སུ་སྨྲ་བྱེད་ཅིང༌། ། སོ་སོར་བརྟགས་མིན་འགོག་པ་མཐར་ཐུག་བྱེད། ། མདོ་སྡེ་པ་ནི་རང་སངས་རྒྱས་ཉིད་དེ། ། རྟེན་འབྲེལ་བཅུ་གཉིས་རྒྱུན་དང་ལུགས་ལས་ལྡོག ། དེ་བཀག་པས་ནི་ཐར་པ་འཐོབ་པར་འདོད། ། ཁ་ཅིག་ཐེག་ཆེན་དེ་ལ་རྒྱུར་བྱེད་ཅིང༌། ། ཚད་མ་དག་གིས་མངོན་པར་བརྟགས་པ་ཡིས། ། ཤེས་པ་ཕྲ་རབ་རྡུལ་དུ་གྲུབ་པ་ལས། །
དེས་ཀྱང་དགྲ་བཅོམ་དེ་ལས་གཞན་མ་ཡིན། ། རྟོག་གེ་བློ་ཆུང་གང་ཟག་དག ། བརྟགས་ནས་ལྷ་ཡི་དཀྱིལ་འཁོར་བསྒོམ། ། མུ་སྟེགས་བདག་བཞིན་གྲུབ་པར་རྟོག ། བུམ་གསང་ཤེས་རབ་ཡེ་ཤེས་དང༌། ། མཐར་ཐུག་མན་ངག་ཚིག་ཏུ་འདོན། ། དོན་གྱི་རྣམ་པ་དེ་དང་བྲལ། ། འབད་ཅིང་འཁོར་ལ་མངོན་པར་ཞེན། ། སྟོང་པ་མཁའ་བཞིན་གཞན་དུ་རྟོག ། ཁ་ཅིག་སྟོང་ཉིད་ལ་ལྟ་འཆིང༌། །
ལྷན་ཅིག་སྐྱེས་པའི་ངོ་བོ་ཉིད། ། རྟོགས་པས་མངོན་པར་གྲུབ་པ་སྟེ། ། རང་ཉིད་མངོན་གྲུབ་གཞན་ལ་བལྟ། ། རྒྱུ་ལ་འབད་པ་ལེགས་བྱས་པས། ། མྱ་ངན་འདས་པ་འཐོབ་འགྱུར་སྨྲ། ། ཚིག་དང་ལུས་ཀྱི་རྣམ་པ་ལ། ། ཤིན་ཏུ་མཁས་པ་ལྟར་སྣང་ཡང༌། ། ཅིག་ཤོས་དེ་ལ་རྣམ་མེད་ཕྱིར། ། ནུབ་པར་འགྱུར་བ་མ་ཡིན་ནོ། ། གདམས་ངག་བཞི་རུ་གྲུབ་པའི་ཕྱིར། །
གོང་མས་སྨྲས་ཚུལ་མི་རིགས་མིན། ། གང་ཞིག་དོན་ལ་མོས་འགྱུར་ན། ། སྤྱད་པས་འབྲས་བུའི་ཐོབ་པར་འདོད། ། གང་ཞིག་གཉིས་མེད་མྱོང་བྲལ་ན། ། དཀའ་དང་དམན་པའི་བསམ་གཏན་ནི། ། དགོས་པ་མེད་ཕྱིར་ཕྱིར་བསལ་ཏེ། ། སྙིང་པོའི་དོན་མཆོག་རྟོགས་པ་ན། ། མར་མེ་ལྷ་བཤོས་དེ་ཅི་དགོས། ། གཉིས་མེད་ལྡང་དང་འཇུག་མེད་ན། ། སྤྱོད་པས་ཅི་བྱ་སྔགས་མི་སྨྲ། །
ལས་དང་བྱ་བ་གཙོར་གྱུར་པའི། ། འབབ་སྟེགས་ཆུ་ལ་ཁྲུས་བྱེད་ཅིང༌། ། སྨྱུང་བའི་དཀའ་ཐུབ་ཅི་དགོས་ཏེ། ། དེ་ཉིད་དོན་དང་མ་འབྲེལ་ན། ། ཁྲུས་ལ་སོགས་པས་གྲོལ་མི་འགྱུར། ། ལས་དང་པོ་ཡི་སྐྱེས་བུ་ཡིས། ། དེ་ཉིད་ཉམས་སུ་མྱོང་འགྱུར་ཏེ། ། མ་རྟོགས་བར་དུ་དེ་མི་གཏོང༌། ། རྟོགས་ན་གཉུག་མའི་ལམ་ཡིན་ནོ། ། སྙིང་རྗེ་བྲལ་བའི་སྟོང་ཉིད་ནི། །
སྙིང་པོ་རྟོགས་པར་མི་འགྱུར་ཏེ། ། ལམ་མཆོག་མངོན་པར་བོར་ནས་ཀྱང༌། ། ཉན་ཐོས་ས་ལ་ངེས་པར་གནས། ། སྙིང་རྗེ་འབའ་ཞིག་བསྒོམས་ན་ཡང༌། ། ལུས་དང་སེམས་ནི་གདུང་འགྱུར་བས། ། མུ་སྟེགས་དག་དང་ཁྱད་མེད་དེ། ། བདུད་ཀྱི་ལས་སུ་རིག་པར་བྱ། ། སྐྱེས་བུ་མཆོག་ལྡན་གང་ཞིག་གིས། ། གང་ཡང་གཉིས་པོ་སྦྱོར་ནུས་ན། ། འཁོར་དང་མྱ་ངན་འདས་སྤངས་ཏེ། །
མི་གནས་མཐའ་ལ་མངོན་པར་གནས། ། ཀྱེ་ཧོཿབདག་ཏུ་འཛིན་པ་ཐོང༌། ། ལོག་པར་ཞེན་པ་རྫུན་དུ་སྨྲོས། ། རྫུན་ལ་ངེས་པར་ཆགས་མ་བྱེད། ། ཞེན་པའི་རྣམ་རྟོག་མ་བྱེད་པར། ། རེ་དོགས་རྩོལ་བའི་སེམས་དེ་ཐོང༌། ། རྟོགས་པར་གྱུར་ན་ཐམས་ཅད་དེ་ཡིན་ཏེ། ། དེ་ལས་གཞན་ཞིག་སུས་ཀྱང་ཤེས་མི་ནུས། ། ཀློག་འཛིན་བསམ་དང་སྒོམ་པ་དེ་ཉིད་ཡིན། ། བསྟན་བཅོས་སེམས་ལ་འཆད་ཅིང་གོ་བར་ངེས། །
ཡིན་མིན་མཚོན་པའི་ལྟ་བ་ཡོད་མིན་ཏེ། ། བདག་གིས་དེ་ཉིད་རྟོགས་པའི་མན་ངག་དེ། ། ཉག་གཅིག་བླ་མའི་ཞལ་ལ་ལྟོས་པ་ཡིན། ། བླ་མས་སྨྲས་པ་གང་ཞིག་སྙིང་ཞུགས་པ། ། ལག་མཐིལ་དག་ཏུ་སྐྱུ་རུ་རློན་གཞག་དང༌། ། ནོར་བུ་རིན་ཆེན་མི་རྟོག་གསལ་བལྟ་འདྲ། ། གཉུག་མའི་རང་བཞིན་བྱིས་པས་མ་ཚོར་བས། ། འཁྲུལ་པས་བྱིས་པ་བསླུས་ཞེས་སྙིང་པོས་སྨྲས། ། བསམ་གཏན་མེད་ཅིང་རབ་ཏུ་བྱུང་བ་མེད། ། ཁྱིམ་གནས་ཆུང་མ་འཁོར་དང་ལྷན་ཅིག་ཏུ། །
གང་ཞིག་ཡུལ་ཆགས་དགའ་བཅིངས་མི་གྲོལ་ན། ། སྙིང་པོའི་དོན་མཆོག་ལྡན་པ་ངས་སྨྲས་པ། ། དེ་ཉིད་དོན་ལ་རེག་པ་མ་ཡིན་ནོ། ། གལ་ཏེ་མངོན་དུ་གྱུར་ན་བསམ་གཏན་གང༌། ། གལ་ཏེ་ལྐོག་ཏུ་ཡོད་ན་མུན་ཚོད་དཔོག ། ལྷན་ཅིག་སྐྱེས་པ་འགྲོ་བའི་ཡེ་ཤེས་དེ། ། རང་བཞིན་ཉིད་ཀྱིས་དངོས་དང་དངོས་མེད་པར། ། སྙིང་པོའི་དོན་ནི་འོ་དོད་རྟག་ཏུ་འབོད། ། གང་ཞིག་ཉིད་ཀྱིས་དངོས་དང་དངོས་མེད་པར། ། སྙིང་པོའི་དོན་ནི་འོ་དོད་རྟག་ཏུ་འབོད། །
གང་ཞིག་བླངས་ན་སྐྱེ་འཆི་གནས་འགྱུར་བ། ། དེ་ཉིད་བླངས་ནས་བདེ་ཆེན་མཆོག་འགྲུབ་ཅེས། ། སྐད་སྙན་གྲགས་པས་སྙིང་པོ་སྨྲ་བྱེད་ཀྱང༌། ། བྱོལ་སོང་འཇིག་རྟེན་མི་གོ་ཇི་ལྟར་བྱ། ། བསམ་གཏན་བྲལ་བས་བསམ་བྱ་ཅི་ཞིག་ཡོད། ། བརྗོད་དུ་མེད་པ་གང་ཞིག་བཤད་དུ་ཡོད། ། སྲིད་པའི་ཕྱག་རྒྱར་འགྲོ་བ་མ་ལུས་ཞུགས། ། རང་བཞིན་གཉུག་མ་སུས་ཀྱང་རྟོགས་པ་མེད། ། རང་བཞིན་སྙིང་པོ་ཉམས་སུ་མྱོང་དུས་སུ། ། རྒྱུད་མེད་སྔགས་མེད་སེམས་མེད་བསམ་གཏན་མེད། །
མཉམ་དུས་དེ་ཀུན་རང་བཞིན་འཁྲུལ་པའི་རྒྱུ། ། རང་བཞིན་ཤེས་པས་འཁྲུལ་པ་སྙིང་པོའི་དོན། ། རང་བཞིན་དག་པའི་སེམས་ཀྱི་པདྨོ་ལ། ། རྟོག་གེ་བསམ་གཏན་དག་གིས་མི་བསླད་དེ། ། བདག་ཉིད་བདེ་ལ་གནས་ཀྱང་མ་ཞེན་ཅིག ། བདག་ཉིད་བདེ་ཡིད་དག་ལ་འདུག་མི་བྱ། ། བདག་ཉིད་ཟ་ཞིང་འཐུངས་ལ་གཉིས་སྦྱོར་ཏེ། ། དགའ་བའི་ཡིད་ཀྱིས་སྤྲོད་པར་བྱེད་པ་ནི། ། རྟག་ཏུ་ཡང་དང་ཡང་དུ་འཁོར་ལོ་འགེངས། ། ཆོས་འདིས་འཇིག་རྟེན་ཕ་རོལ་འགྲུབ་འགྱུར་ཏེ། །
རྨོངས་པས་འཇིག་རྟེན་མགོར་རྡོག་བཞག་ནས་སོང༌། ། གང་དུ་རླུང་དང་སེམས་ནི་མི་རྒྱུ་ཞིང༌། ། ཐབས་དང་ཤེས་རབ་འཇུག་པ་མེད་འགྱུར་བས། ། སྐྱེས་བུ་མི་ཤེས་པ་དག་གནས་དེར་ནི། ། གནས་ཤིང་གནས་སྐབས་སེམས་ནི་དབུགས་དབྱུང་ཞིང༌། །

སྙིང་པོའི་དོན་གྱི་ཡེ་ཤེས་དེ་ཁོ་ན། ། བདག་མེད་མས་ནི་མན་ངག་བསྟན་ནས་སོང༌། ། གཉིས་སུ་མི་བྱ་གཅིག་ཏུ་བྱ་བ་སྟེ། ། གཅིག་ཏུ་རྟོགས་ན་རྣལ་འབྱོར་སྤྱོད་པའི་ལམ། ། རིགས་ལ་བྱེ་བྲག་བཟང་ངན་མ་བྱེད་པར། ། ཁམས་གསུམ་མ་ལུས་འདི་དག་ཐམས་ཅད་ནི། ། འདོད་ཆགས་རྣམ་སྤངས་འདོད་ཆགས་ཉིད་ཡིན་ཏེ། ། འདོད་ཆགས་ཆེན་པོ་གཅིག་ཏུ་ཁ་དོག་བསྒྱུར། ། དེ་ལ་ཐོག་མཐའ་དབུས་ནི་ཡོད་མིན་ཏེ། ། སྲིད་དང་མྱ་ངན་འདས་པ་གཉིས་མི་རྟོག ། མ་བཅོས་བདེ་བ་ཆེན་པོའི་མཆོག་འདི་ལ། །
བདག་དང་གཞན་དུ་གྲུབ་པ་ཡོད་མ་ཡིན། ། མདུན་དང་རྒྱབ་དང་གཡས་གཡོན་ཕྱོགས་བཅུ་རུ། ། གང་དུ་རྟོག་དང་མྱོང་བ་དེ་དག་ནི། ། དེ་ནི་འཁྲུལ་པའི་ལམ་ལ་མངོན་པར་གནས། ། རང་བཞིན་མཚོན་ཆ་ཆེན་པོར་རྟོགས་པ་ན། ། ད་ནི་སུ་ལའང་དྲི་བར་མི་བྱའོ། ། སྣང་བའི་དབང་པོ་གང་དུ་ནུབ་འགྱུར་ཞིང༌། ། རང་གི་ངོ་བོ་མ་ཉམས་དངོས་ཉམས་འགྱུར། ། ཀྱེ་ཧོ་གྲོགས་དག་ལྷན་ཅིག་སྐྱེས་པ་དེ། ། གཞན་ནས་མི་རྙེད་བླ་མའི་ཞལ་ལ་དྲིས། །
དོན་དམ་ཞལ་གྱི་ངོ་བོ་དེ་རྟོགས་ན། ། ཡིད་ནི་འཆིང་མེད་རླུང་ཡང་ཆད་པ་མེད། ། ཁམས་གསུམ་འདི་དག་ཐམས་ཅད་དེ་ཡི་བདག ། དེ་ལ་རྟོག་པས་འཆིང་དང་འཆད་པར་འགྱུར། ། ཁམས་གསུམ་འདི་ན་ཡན་ལག་དངོས་པོར་གནས། ། དེ་ནི་རྨོངས་པས་རབ་ཏུ་ཤེས་པར་གྱིས། ། མ་རིག་མི་རིག་གཏི་མུག་རྒྱ་མཚོ་ཆེ། ། ཆད་པའི་ཚུལ་སྣང་དེ་ལ་མ་ཞེན་པའི། ། འདི་ནི་སྙིང་པོའི་བདེ་ཆེན་མཆོག་ཡིན་ནོ། ། འདི་ནི་སངས་རྒྱས་དགོངས་པ་སངས་རྒྱས་ཉིད། །
བཞིན་གྱི་སྤྱོད་མིན་ས་ར་ཧ་པས་བསྟན། ། རྗེས་སུ་འགྲོ་བ་གླུ་ཡི་གར་བླང་བྱ། ། ཀྱེ་ཧོཿ འདི་ནི་རང་རིག་ཡེ་ཤེས་ཏེ། ། འདི་ལ་ཐེ་ཚོམ་རྟོག་པས་མ་འཁྲུལ་ཞིག ། དངོས་དང་དངོས་མེད་བདེར་གཤེགས་འཆིང་བ་སྟེ། ། གཉུག་མའི་ཡིད་ལ་ལྟོས་དང་རྣལ་འབྱོར་པ། ། མར་ལ་མར་བཞག་ཆུ་ལ་ཆུ་བཞག་བཞིན། ། དཔེར་མཚོན་དོན་དེ་བཞིན་དུ་ཤེས་པར་གྱིས། ། བསམ་གཏན་གཞན་རྟོག་དམན་ལ་དེ་མེད་དེ། །
དངོས་གཞི་འཁྲུལ་པས་ཐར་པ་མི་རྙེད་དོ། ། སྒྱུ་འཕྲུལ་དྲྭ་བ་ཇི་ལྟར་ཉམས་སུ་ལེན། ། བླ་མ་དམ་པའི་བཀའ་ལ་ཡིད་ཆེས་པའི། ། ཉམས་མྱོང་མྱོང་མེད་སྙིང་པོའི་ཡེ་ཤེས་དེ། ། ང་ཡིས་བརྗོད་དུ་ཡོད་པ་མ་ཡིན་ཞེས། ། སྙིང་པོའི་དོན་མཆོག་དེ་དག་དེ་སྐད་སྨྲ། ། གདོད་ནས་དག་པའི་རང་བཞིན་ནམ་མཁའ་ལ། ། བལྟས་ཤིང་བརྟགས་ཀྱང་མཐོང་བར་མི་འགྱུར་ཏེ། ། ལྷན་ཅིག་སྐྱེས་པའི་ངོ་བོ་དེ་དག་ལ། ། སྐྱེ་འགག་མཐོང་མེད་སྨྲ་བའི་བརྡ་དང་བྲལ། །
གཉུག་མའི་ཆོ་འཕྲུལ་སྣ་ཚོགས་པར་སྣང་ལ། ། གཅིག་ཏུ་མ་ཤེས་ཐ་དད་ཡུལ་ལ་བརྟགས། ། རྣམ་རྟོག་ང་རྒྱལ་སྐྱོན་གྱིས་སྐྱེ་བ་བསླུས། ། ཚིག་གི་མཚོན་ཆས་གཞན་དག་སུན་འབྱིན་ཀྱང༌། ། རྣམ་རྟོག་སྐྱོན་གྱིས་དེ་ཉིད་མཚོན་མི་ནུས། ། འཇིག་རྟེན་ལོག་པའི་བསམ་གཏན་གྱིས་རྨོངས་ཏེ། ། རང་བཞིན་གཉུག་མ་སུས་ཀྱང་མཚོན་མ་ཡིན། ། སེམས་ཀྱི་རྩ་བ་རང་བཞིན་འབྲས་མི་མཐོང༌། ། སྐྱེ་འགག་གནས་པར་ཤེས་པ་མ་ཡིན་ནོ། ། ལྷན་ཅིག་སྐྱེས་པའི་ངོ་བོ་དེ་ཉིད་ནི། །
བསྟན་དུ་མེད་ཀྱི་རང་བཞིན་ཆོས་སུ་ཁྱེར། ། རྩ་བ་བྲལ་བའི་དེ་ཉིད་གང་སེམས་པ། ། བླ་མའི་མན་ངག་དེ་ཡིས་ཐོབ་པ་སྟེ། ། རྒྱུ་མེད་སེམས་ལ་གནས་པ་མཆོག་ཏུ་གསུངས། ། འཁོར་བར་སྣང་བ་སེམས་ཀྱི་ངོ་བོ་སྟེ། ། དེ་ལྟར་ཤེས་ནས་རྣལ་འབྱོར་སྙིང་པོ་ཆེ། ། རྨོངས་རྣམས་མདའ་བསྣུན་ངས་སྨྲས་ཤེས་པར་བྱོས། ། རང་བཞིན་གཉུག་མ་བརྗོད་བྱ་མ་ཡིན་ཏེ། ། སློབ་དཔོན་མན་ངག་མིག་གིས་དེ་མཐོང་འགྱུར། ། དེ་ལ་ཆོས་དང་ཆོས་མིན་རྟོག་པ་དང༌། །
ལམ་དང་གཉེན་པོས་བཅོས་པ་མ་ཡིན་ནོ། ། འདི་ལ་ཉེས་པ་རྡུལ་ཙམ་ཡོད་མ་ཡིན། ། གཉུག་མའི་ཡིད་ནི་གང་ཚེ་སྦྱངས་གྱུར་པ། ། དེ་ཚེ་བླ་མའི་ཡོན་ཏན་སྙིང་ལ་འཇུག ། དེ་ལྟར་རྟོག་ན་སྙིང་པོ་གླུར་ལེན་ཏེ། ། སྔགས་དང་རྒྱུད་རྣམས་ཀུན་ལ་འབད་བྱས་ཀྱང༌། ། རྟོག་གེ་དེ་བྲལ་ཞིག་ལ་མཐོང་ལམ་མེད། ། འགྲོ་རྣམས་ལས་ཀྱིས་སོ་སོར་འཆིང་འགྱུར་ཏེ། ། ལས་དང་སྡིག་ལས་གྲོལ་ན་ཡིད་མཐོང་སྟེ། ། རང་ཡིད་རྟོགས་ན་གྲོལ་བ་གཞན་མེད་དོ། །
མྱ་ངན་འདས་པའི་མཆོག་ཉིད་འཐོབ་པར་འགྱུར། ། ཐོབ་ཅེས་མཚོན་ཀྱང་རྟོགས་པའི་དུས་ཉིད་ཡིན། ། སེམས་ཉིད་གཅིག་པུ་ཀུན་གྱི་ས་བོན་ཏེ། ། དེ་ལས་འཁོར་དང་མྱ་ངན་འདས་སྣང་སྟེ། ། སྲིད་པ་སྣ་ཚོགས་དེ་ལས་འཕྲོས་པ་ཡིན། ། འཕྲོས་པ་དེ་ཉིད་ཆོས་ཀྱི་སྐུ་ཡིན་ཏེ། ། ཆོས་ཀྱི་སྐུ་ལས་སྣང་བ་གཞན་མེད་དོ། ། རྟོགས་པས་མྱ་ངན་འདས་པ་ཉིད་ཡིན་ཏེ། ། འདོད་པའི་འབྲས་བུ་སྟེར་བར་བྱེད་པ་ཡིས། ། ཡིད་བཞིན་ནོར་བུ་མཆོག་ལེགས་འབྱུང་བ་བཞིན། །
མན་ངག་མཆོད་ཕུལ་སེམས་ལ་ནོར་བུའི་ཚུལ། ། རྣལ་འབྱོར་ཁྱད་པར་སེམས་ལ་ཕྱག་འཚལ་ལོ། ། སེམས་བཅིངས་ན་ནི་འཁོར་བར་འཆིང་འགྱུར་ཏེ། ། དེ་མ་བཅིངས་ན་གྲོལ་ཞིང་ཐར་པར་འགྱུར། ། བླུན་པོ་གདམས་པ་བྲལ་བས་བཅིངས་གྱུར་པ། ། བླ་མ་མཁས་པ་དག་གིས་མྱུར་དུ་འགོལ། ། སེམས་ནི་ནམ་མཁའ་འདྲ་བར་བལྟ་བྱ་སྟེ། ། ལུས་ནི་དེ་ཉིད་ཡིན་པས་ཆགས་མི་བྱ། ། ཆོས་རྣམས་ཀུན་དང་སེམས་ཉིད་མཉམ་པ་སྟེ། ། སེམས་དེ་བསམ་གྱིས་མི་ཁྱབ་བསམ་བྱས་ན། །
དེས་ནི་བླ་ན་མེད་པ་འཐོབ་པར་འགྱུར། ། ནམ་མཁའ་དག་ལ་སྤྲིན་བྱུང་རླུང་གིས་ཐིམ། ། སེམས་ཀྱི་དེ་ཉིད་རྟོགས་བྱ་བརྟགས་པས་ཐིམ། ། སྙིང་པོས་སྨྲས་པ་ནམ་ཞིག་ནུས་ལྡན་ན། ། མི་རྟག་གཡོ་བ་མྱུར་དུ་སྤང་བར་འགྱུར། ། རླུང་དང་མེད་དང་དབང་ཆེན་འགགས་པ་ན། ། བདུད་རྩིའི་དྭངས་མ་རླུང་ཆེན་ལ་ཞུགས་པས། ། དྷཱུ་ཏཱིའི་རླངས་པ་སེམས་ལ་འཇུག་གྱུར་ཏེ། ། སྲིད་པའི་ས་རུ་རྫོགས་པའི་སངས་རྒྱས་ནས། ། སྦྱོར་བ་བཟང་པོས་འདི་ལ་སྣང་བ་ཐིམ། །
ནམ་ཞིག་སྦྱོར་བ་བཞི་གནས་འགྱུར་ཚུལ་གྱིས། ། སེམས་ཞུགས་དུས་སུ་བདེ་བ་ཆེར་རྒྱས་ཏེ། ། ནམ་མཁའི་ཁམས་སུ་ཤོང་མིན་མྱོང་བའི་ཡུལ། ། གནས་དང་ཁྱིམ་ན་དེ་ཡི་གཏམ་སྨྲ་ཡང༌། ། བདེ་ཆེན་གནས་ནི་ཡོངས་སུ་ཤེས་པ་མིན། ། འགྲོ་ཀུན་བསམ་པ་སུན་འབྱིན་མདའ་བསྣུན་སྨྲ། ། བསམ་གྱིས་མི་ཁྱབ་སྒྲུབ་པ་འགའ་ཡང་མེད། ། སྲོག་ཆགས་ཐམས་ཅད་ཀུན་ལ་ཡང༌། ། དེ་ཉིད་ཡོད་དེ་རྟོགས་པ་མེད། ། ཐམས་ཅད་རོ་མཉམ་རང་བཞིན་པས། །
བསམ་ཡས་ཡེ་ཤེས་བླ་མེད་པའི། ། དཔའ་བོ་རྣམས་ཀྱིས་བརྟག་པར་རིགས། ། དེ་རིང་སང་ཙམ་ལས་འདི་སྙམ། ། སྐྱེས་བུ་ཕུན་སུམ་ཚོགས་འདོད་པས། ། ཀྱེ་ཧོཿསྙིམ་པ་ཆུས་བཀང་བཞིན། ། འཛག་པ་མཐོང་ངམ་སྐྱེས་བུ་རྣམས། ། བྱ་བ་བྱེད་དང་བྱ་བ་མི་བྱེད་པ། ། ངེས་པར་རྟོགས་ན་འགྲོ་རྣམས་འཆིང་མི་འགྱུར། ། ཡི་གེ་མེད་ལ་འཆད་པ་ཡིད་ལ་འཇུག ། གང་ཞིག་རྣལ་འབྱོར་བརྒྱ་ལས་འགའ་ཡིས་མཚོན། །
ཤིན་ཏུ་བསྡོམས་པའི་སེམས་འདི་ནི། ། ལོད་དེ་བཞག་ན་གྲོལ་བར་འགྱུར། ། རྨོངས་པ་གང་གིས་འཆིང་བའི་དངོས། ། མཁས་རྣམས་དེ་ཡིས་རྣམ་པར་གྲོལ། ། བཅིངས་པ་དག་ནི་ཕྱོགས་བཅུ་ཡིན། ། གྲོལ་བར་རྩོལ་བ་བྱེད་པ་རྣམས། ། མཐོང་བར་འགྱུར་བའི་དུས་ཉིད་དུ། ། མི་གཡོ་མི་འགྱུར་བརྟན་པར་གནས། ། གོ་ལྡོག་པ་དག་བདག་གིས་རྟོགས། ། བུ་ཁྱོད་སྙིང་པོ་ལེན་པ་རྣམས། །
དེ་ལྟར་རང་ལ་མཚོན་ཏེ་ལྟོས། ། ཀྱེ་ལགས་དཔའ་བོ་ལྟོས་ཤིག་དང༌། ། འདི་ལ་ང་ནི་མ་རྟོགས་སོ། ། ལས་ཟིན་པ་ཡི་སྐྱེས་བུ་ཡི། ། དྲུང་དུ་སེམས་ཐག་གཅོད་པར་བྱོས། ། རླུང་བཅིངས་པ་ལ་རང་ཉིད་མ་སེམས་ཀྱེ། ། ཤིང་གི་རྣལ་འབྱོར་སྣ་རྩེར་མ་སེམས་ཤིག ། ཀྱེ་མ་ཧོཿ མ་ཡེངས་ལྷན་ཅིག་སྐྱེས་པ་ཡི། ། གཉིས་མེད་ངང་དུ་མཉམ་པའི་འདོད་ཆགས་བྱོས། །
སྲིད་པའི་སྣ་རྩེར་འཆིང་བ་ཡོངས་སུ་སྤོངས། ། འདི་ནི་ཡིད་འདུས་པ་ལ་རླུང་གིས་བརླབས། ། གཡོ་ཞིང་འཕྱར་བས་ཤིན་ཏུ་མི་སྲུན་འགྱུར། ། ལྷན་ཅིག་སྐྱེས་པའི་རང་བཞིན་གནས་འགྱུར་ན། ། དེའི་ཕྱིར་བདག་ཉིད་བརྟན་པར་འགྱུར་བ་ཡིན། ། གང་ཚེ་ཡིད་ནི་ཉེ་བར་འགགས་གྱུར་ན། ། ལུས་ཀྱི་འཆིང་བ་རྣམ་པར་ཆད་པར་འགྱུར། ། དབུས་སུ་ལྷན་ཅིག་སྐྱེས་དང་རོ་མཉམ་པས། ། དེ་ཚེ་རྨོངས་རིགས་དག་དང་བྲམ་ཟེ་མེད། ། འདི་ན་ཟླ་བའི་རྒྱ་མཚོ་ཉིད་དང་ནི། །
འདི་ན་གངྒཱའི་རྒྱ་མཚོའི་བར་དག་དང༌། ། ཝཱ་ར་ཎཱ་སཱིའི་ཁོར་ཡུག་བར་དག་ནི། ། འདི་ནི་ཟླ་བ་རྒྱས་པ་གསལ་བྱེད་ཉིད། ། བྱང་ཆུབ་སེམས་ཀྱི་རི་བོང་གིས། ། སེམས་ཅན་རྒྱ་མཚོ་གསལ་བར་བྱེད། ། དྲན་པ་གངྒཱའི་མཚོ་དག་གིས། ། ཡུལ་ཆེན་ཝཱ་ར་ཎཱ་སིར་གསལ། ། ཟླ་བ་འགྲིབས་དང་རྒྱས་པ་ནི། ། ཟླ་བ་འགྱུར་བ་མ་ཡིན་ཏེ། ། ཉི་མའི་རྐྱེན་གྱིས་འཕེལ་འགྲིབས་སྣང༌། །
ཟླ་བ་ལྟ་བུའི་སེམས་ཉིད་ལ། ། འཕེལ་དང་འགྲིབས་པ་ཡང་མེད་དེ། ། རྟོག་པའི་དབང་གིས་དེ་ལྟར་སྣང༌། ། དེ་ཕྱིར་རྟོག་པ་བསལ་བའི་ཕྱིར། ། གཉུག་མའི་གྲོགས་དང་བཅས་ལ་འབད། ། འབད་པ་ངལ་བ་མེད་གྱུར་ཏེ། ། ཀྱེ་ཧོཿདང་པོའི་རྟེན་ལ་སྨོས། ། ཞིང་ཀུན་གནས་དང་ཉེ་བའི་གནས་ཚོགས་སུ། ། ཕྱིན་ཏེ་བལྟས་པས་རྟོགས་པར་ངས་སྨྲས་པ། ། ལུང་དང་དྲན་པའི་མུ་ནས་བཟུང་བའི་ཚེ། །
དགེ་བ་ང་ཡིས་ཡང་དག་ངེས་པར་མཐོང༌། ། ང་ཡིས་རྨི་ལམ་དུ་ཡང་མཐོང་བ་མེད། ། རི་བོའི་ཁྲོད་དུ་གནས་ཏེ་བག་ཡོད་བྱོས། ། འདབ་ལྡན་པད་སྡོང་གེ་སར་གྱི་དབུས་ན། ། ཤིན་ཏུ་ཕྲ་བའི་སྣལ་བའི་ཁ་དོག་ལྡན། ། བྱེ་བྲག་བོར་ཅིག་རྨོངས་པ་མྱ་ངན་གྱི། ། གདུངས་པས་འབྲས་བུ་མེད་པར་མ་བྱེད་ཅིག ། གང་དུ་ཚངས་པ་ཁྱབ་འཇུག་མིག་གསུམ་པ། ། འཇིག་རྟེན་མ་ལུས་ཐམས་ཅད་ཞི་བར་འགྱུར། ། རིགས་མེད་དག་ལ་མཆོད་གནས་ལས་ཀྱི་མཐའ། །
རྟོག་པ་འདི་ནི་ཡང་དག་ཟད་པར་འགྱུར། ། ཀྱེ་ཧོཿབུ་ཉོན་མཆོད་པའི་ཚོགས་དང་བྱ་མང་སྨྲ། ། ཡང་དག་གནས་ཤེས་པ་ཞེས་ཟེར་བ་སྟེ། ། འགྲོ་བ་འཆད་ཅིང་འདོན་པ་ལ་སོགས་པས། ། དེ་ནི་ཤེས་པར་ནུས་པ་མ་ཡིན་ནོ། ། ཀྱེ་ཧོཿབུ་ཉོན་དེ་ཉིད་སྣ་ཚོགས་ཀྱི། ། རོ་འདི་བསྟན་པར་བརྗོད་པ་མ་ཡིན་ཏེ། ། བདེ་བའི་གནས་མཆོག་རྟོག་པ་སྤངས་པ་ནི། ། འགྲོ་བ་ཉེ་བར་སྐྱེ་བ་ཇི་བཞིན་ནོ། ། བློ་ནི་རྣམ་འགགས་ཡིད་ནི་རབ་ཞི་བར། །
གང་དུ་མངོན་པའི་ང་རྒྱལ་ཆད་པ་ནི། ། སྒྱུ་མའི་རང་བཞིན་མཆོག་ཏུ་རྟོགས་པ་སྟེ། ། དེ་བས་བསམ་གཏན་འཆིང་བ་དེས་ཅི་བྱ། ། དངོས་པོར་སྐྱེས་པ་མཁའ་ལྟར་རབ་ཞི་ན། ། དངོས་པོ་སྤངས་ནས་ཕྱི་ནས་ཅི་ཞིག་བྱ། ། དེ་རིང་དཔལ་ལྡན་མགོན་པོས་བསྟན་པ་ཡི། ། དབྱེ་བ་རྣམ་སྤང་དེ་ལ་གནས་པར་བྱོས། ། མཐོང་དང་ཐོས་དང་རེག་དང་དྲན་པ་དང༌། ། ཟོས་སྣོམ་པ་དང་མཆན་ན་གནས་པ་དང༌། ། ཅལ་ཅོལ་གཏམ་དང་ལན་སྨྲ་གྱུར་པ་ལ། །
སེམས་སོ་ཞེས་ནི་གཅིག་གི་ངོ་བོ་དང༌། ། རྣལ་མའི་དེ་བཞིན་རྣམ་པ་ལས་མི་འདའ། ། གང་ཞིག་བླ་མའི་གདམས་ངག་བདུད་རྩིའི་ཆུ། ། གདུང་སེལ་བསིལ་ལྡན་ངོམ་པར་མི་འཐུང་བ། ། དེ་ནི་བསྟན་བཅོས་དོན་མེད་མྱ་ངན་གྱི། ། ཐང་ལ་སྐོམ་པས་གདུངས་ཏེ་འཆི་བར་ཟད། ། བླ་མས་བསྟན་པ་མི་ཤེས་ན། ། སློབ་མས་གོ་བར་ཡོད་མིན་ཏེ། ། ལྷན་ཅིག་སྐྱེས་པ་བདུད་རྩིའི་རོ། ། གང་ཞིག་ཇི་ལྟར་བསྟེན་པར་བྱ། །
གལ་ཏེ་ཚད་མར་འཛིན་པའི་དབང་གིས་སུ། ། བླུན་པོས་བྱེ་བྲག་རྣམ་པར་འབྱེད་པ་སྟེ། ། དེ་ཚེ་དེ་ནི་གདོལ་པའི་ཁྱིམ་དུ་རོལ། ། འོན་ཀྱང་དེ་ལ་དྲི་མས་མི་གོས་སོ། ། གང་ཚེ་སློང་བའི་སྲང་ཁའི་ཁམ་ཕོར་གྱིས། ། བདག་ཉིད་རྒྱལ་པོར་སླར་ཡང་ཅི་བྱར་ཡོད། ། མྱ་ངན་འདས་ལ་མི་གནས་སྲིད་པར་མཛེས། ། ནད་གཞན་དག་ལ་སྨན་གཞན་གཏོང་མི་བྱ། ། བསམ་དང་བསམ་བྱ་རབ་ཏུ་སྤངས་ནས་སུ། ། ཇི་ལྟ་བུ་ཡི་ཚུལ་དུ་གནས་བྱ་ཞིང༌། །
བླ་མའི་ལུང་ལ་བསྒྲིམས་ཏེ་གུས་འབད་ན། ། ལྷན་ཅིག་སྐྱེས་པ་འབྱུང་བར་ཐེ་ཚོམ་མེད། ། ཁ་དོག་ཡོན་ཏན་ཡི་གེ་དཔེ་སྤངས་ནས། ། སྨྲ་རུ་མི་བཏུབ་དེ་ནི་གང་གིས་མཚོན། ། གཞོན་ནུའི་བདེ་བ་སྙིང་ལ་ཞེན་པ་བཞིན། ། དབང་ཕྱུག་དམ་པ་རང་བཞིན་མེད་པ་སྟེ། ། དེ་ནི་སུ་ལའང་བསྟན་པར་བྱ་ནུས་སམ། ། དངོས་དང་དངོས་མེད་ཡོངས་སུ་བཅད་པ་གང༌། ། དེར་ནི་འགྲོ་བ་མ་ལུས་རབ་ཐིམ་འགྱུར། ། གང་ཚེ་ཡིད་ནི་བཅོས་པ་མེད་པ་ཡིས། །
མི་གཡོ་བརྟན་པར་རང་བཞིན་གནས་པ་དེར། ། དེའི་ཚེ་འཁོར་བའི་དངོས་པོ་རང་གྲོལ་འགྱུར། ། གང་ཚེ་བདག་གཞན་ཡོངས་སུ་ཤེས་མེད་ན། ། དེ་ཚེ་བླ་མའི་ལུས་སུ་གྲུབ་པ་ཉིད། ། དེ་ལྟར་བསྟན་པ་ཉིད་ལ་ངེས་རྟོགས་པར། ། མ་འཁྲུལ་པ་ཡི་ངོ་བོར་རྫོགས་སངས་རྒྱས། ། རང་གིས་རང་ལ་ལེགས་པར་ཤེས་པར་བྱ། ། རྡུལ་མེད་རྡུལ་བྲལ་མ་ཡིན་སེམས་ཀྱང་མིན། ། དངོས་པོ་དེ་དག་གདོན་ནས་ཞེན་པ་མེད། ། མདའ་བསྣུན་གྱིས་སྨྲས་དེ་ཙམ་ཞིག་ཏུ་ཟད། །
ཀྱེ་ཧོཿམ་ལུས་དྲི་མེད་དོན་དམ་ཤེས་པར་བྱོས། ། ཁྱིམ་ན་ཡོད་པ་ཕྱི་རུ་སོང་ནས་འཚོལ། ། ཁྱིམ་བདག་མཐོང་ནས་ཁྱིམ་མཚེས་དག་ལ་འདྲི། ། མདའ་བསྣུན་གྱིས་སྨྲས་བདག་གིས་ཤེས་པར་བྱོས། ། བླུན་པོའི་བསམ་གཏན་བསམ་བྱ་བརྗོད་པ་མིན། ། གལ་ཏེ་བླ་མས་བསྟན་བཞིན་རྟོག་པས་བརྟགས། ། བདེན་པ་ཐམས་ཅད་ཤེས་པར་བྱས་གྱུར་ཀྱང༌། ། དེ་དག་ཡོངས་སུ་བརྟགས་པས་དེ་མ་རྟོགས། ། མ་རྟོགས་རྟོག་པས་ཐར་ལམ་ཐོབ་བམ་ཅི། ། ཡུལ་རྣམས་བགྲོད་ཅིང་གདུངས་པས་ཉེན་བྱས་ཀྱང༌། །
ལྷན་ཅིག་སྐྱེས་པ་མི་རྙེད་སྡིག་པར་འཛིན། ། ཡུལ་རྣམས་བསྟེན་པས་ཡུལ་གྱིས་མི་གོས་ཏེ། ། ཨུཏྤལ་བླངས་ཀྱང་ཆུ་ཡིས་མི་འཆགས་བཞིན། ། འདི་ལྟར་རྩ་བ་རླུང་གིས་སྐྱབས་སུ་འགྲོ། ། རླུང་རྣམས་དེ་ཉིད་ཡིན་པས་ཞི་བར་ནུས། ། ཞི་བ་མེད་དེ་དེ་ཉིད་རྟོགས་པས་འགྲུབ། ། རྟོགས་དུས་གྲུབ་པ་མེད་དེ་ཚིག་ཏུ་ཟད། ། དུག་གི་སྔགས་ཅན་དུག་གིས་ག་ལ་ཚུགས། ། ལྷ་ལ་མཆོད་པ་ཁྲི་ཕྲག་སྦྱིན་བྱས་ཀྱང༌། ། བརྟགས་ཏེ་འབྲས་བུ་ལོགས་སུ་གྲུབ་འདོད་པས། །
དེ་ཉིད་བདག་ལ་འབྲས་བུ་དེ་མེད་དེ། ། བདག་ཉིད་འཆིང་འགྱུར་དེ་ཡིས་ཅི་ཞིག་བྱ། ། དེ་ལ་གོམས་པས་གྲོལ་བར་མི་འགྱུར་ཞིང༌། ། དེ་འདྲས་འཁོར་བ་འདི་འདྲ་ཆད་མིན་ཏེ། ། འདིར་གོམས་མ་གཏོགས་མ་ལུས་བརྒལ་མ་ཡིན། ། མིག་ནི་མི་འཛུམ་སེམས་ནི་འགག་པ་དང༌། ། རྣམ་ཤེས་རླུང་འགོག་པ་ནི་བླ་མས་རྟོགས། ། གང་ཚེ་རླུང་རྒྱུ་བ་དེ་མི་གཡོ་སྟེ། ། དེ་ཡི་ཚེ་ན་འཆིང་བས་ཅི་བྱར་ཡོད། ། ཇི་སྲིད་དབང་པོ་ཡུལ་ལ་ལྷུང་བ་ན། །
དེ་སྲིད་རང་ཉིད་ལས་ནི་རབ་ཏུ་རྒྱས། ། ཁྱེད་ཅག་ད་ལྟ་ཅི་བྱེད་སེམས་ལ་ལྟོས། ། གར་འགྲོ་སོམས་དང་ཀྱེ་ཧོཿདཔའ་བོ་རྣམས། ། དེ་ནི་ཤིན་ཏུ་དགའ་བའི་དགོངས་པས་ཞུགས། ། གང་ཞིག་གང་ན་གནས་པའི་མི་རྣམས་ནི། ། དེ་སྲིད་རང་ཉིད་ཡིན་པར་མ་མཐོང་སྟེ། ། མཁས་པ་ཐམས་ཅད་བསྟན་བཅོས་འཆད་པ་ཡིས། ། ལུས་ལ་སངས་རྒྱས་ཡོད་པར་མ་རྟོགས་སོ། ། གླང་ཆེན་ལོབས་ནས་སེམས་ཚགས་ཚུད་པ་ན། ། དེ་ནི་འགྲོ་འོང་བཅད་ནས་དལ་བ་སྟེ། །
དེར་ནི་འདི་ལྟར་རྟོགས་སོ་ཆོས་ཅི་དགོས། ། དེ་ལྟར་ངོ་ཚ་མེད་སྨྲ་མཁས་པ་དག ། གསོན་པོ་གང་ཞིག་རྣམ་པར་མ་གྱུར་པ། ། དེ་ནི་རྒས་ཤིང་འཁོགས་པར་འགྱུར་རམ་ཅི། ། བླ་མས་བསྟན་པའི་དྲི་མེད་བློ་གྲོས་ནི། ། དེ་ཉིད་གཏེར་ཡིན་གཞན་པ་གང་ཡིན་ལོ། ། ཡུལ་ཉིད་རྣམ་པར་དག་དེ་རྟེན་ཡང་མིན། ། སྟོང་པ་འབའ་ཞིག་གིས་ནི་བཤད་པར་བྱ། ། དངོས་པོར་མ་ཆགས་སེམས་སུ་ཤེས་པ་དང༌། ། ཤེས་པ་བརྡ་རུ་གྲགས་ཀྱི་དེ་ཉིད་ཚུལ། །
ཚུལ་ཁྲིམས་དེ་ཉིད་ངོ་བོར་སྲུང་བྱེད་ཅིང༌། ། ངོ་བོ་ཙམ་དུ་རྟོག་མིན་སྙིང་པོ་ཆེ། ། སེམས་ཀྱི་རྡོ་རྗེ་ངང་དུ་ཁྲོ་འཇོམས་ཏེ། ། རློམ་མེད་རྡོ་རྗེ་མཁའ་ལ་གནོད་མི་འབྱུང༌། ། སེམས་ཉིད་རང་བཞིན་དལ་དང་མྱུར་མིན་ཡང༌། ། རྟོག་པ་བསལ་ཕྱིར་ཆོ་འཕྲུལ་མྱུར་དུ་བརྩམ། ། རང་བཞིན་སངས་རྒྱས་ལྷན་ཅིག་སྐྱེས་པ་དེ། ། རྟོག་པ་བསལ་ཕྱིར་ཆོ་འཕྲུལ་མྱུར་དུ་བརྩམ། ། རང་བཞིན་སངས་རྒྱས་ལྷན་ཅིག་སྐྱེས་པ་དེ། ། རྟོགས་པར་བྱེད་ལ་མཉམ་གཞག་ཚུལ་དུ་བྱ། །
བླ་མའི་མན་ངག་མཚོན་ཆ་ཤེས་རབ་སྟེ། ། རྟོགས་ནས་རྣལ་མར་འབྱོར་བས་རྫོགས་སངས་རྒྱས། ། ཇི་ལྟར་གཟིངས་ལས་འཕུར་བའི་བྱ་རོག་ནི། ། བསྐོར་ཞིང་བསྐོར་ཞིང་སླར་ཡང་དེ་རུ་འབབས། ། ཡུལ་ལ་ཞེན་པས་འཆིང་བར་མ་བྱེད་ཅིག ། ཀྱེ་ཧོཿརྨོངས་པ་མདའ་བསྣུན་གྱིས་སྨྲས་པ། ། ཉ་དང་ཕྱེ་ལེབ་གླང་ཆེན་བུང་བ་དང༌། ། འདིར་ནི་རི་དྭགས་བཞིན་དུ་བལྟ་བར་བྱོས། ། མཆིལ་པ་རོ་ལ་ཆགས་བཞིན་མྱོང་བ་དང༌། ། རེག་བྱའི་བདེ་བ་དང་པོར་གནས་པའི་ཚུལ། །
སྟོང་པའི་དྲི་ཡིས་ཁྱབ་པར་བྱ་བ་སྟེ། ། སྣ་མའི་མེ་ཏོག་རབ་ཏུ་དྭངས་པ་དང༌། ། དབྱེར་མེད་གླུ་ལ་མྱུར་དུ་རྒྱུག་པར་རིགས། ། གང་ཞིག་སེམས་ལས་རྣམ་པར་འཕྲོས་པར་སྣང༌། ། དེ་སྲིད་མགོན་པོ་ལས་ནི་རང་བཞིན་ཏེ། ། ཆུ་ལས་ཆུ་རླབས་དག་ཀྱང་གཞན་ཡིན་ནམ། ། སྲིད་དང་མཉམ་ཉིད་ནམ་མཁའི་རང་བཞིན་ནོ། ། གང་ཞིག་སྟོན་དེ་གང་གིས་ཐོས་པ་ཡི། ། དགོས་པ་གང་ཡིན་དམ་པ་སྐྱོང་བ་ན། ། གདུག་པའི་སྐུངས་ས་རྡུལ་བཞིན་ཟློག་པར་བྱེད། །
སྙིང་ག་ཉིད་དུ་ནུབ་པར་གྱུར་པ་ཡིན། ། ཇི་ལྟར་ཆུ་ལ་ཆུ་བཞག་ན། ། དེ་སྙེད་ཆུ་རུ་རོ་མཉམ་འགྱུར། ། ཇི་ལྟར་མར་ལ་མར་བཞག་མཚུངས། ། སེམས་དང་སྣང་བ་དེ་བཞིན་སྨྲ། ། སྐྱོན་དང་ཡོན་ཏན་རྣམས་དང་ལྡན་པའི་སེམས། ། མགོན་པོ་སུས་ཀྱང་མཚོན་པར་མི་འགྱུར་རོ། ། རྨོངས་པ་དག་ལ་གཉེན་པོ་གང་ཡང་མེད། ། ཁྱོད་ཉིད་སྟོང་པ་ཉིད་ལ་ཞེན་ཏམ་ཅི། ། ནགས་ལ་མཆེད་པའི་མེ་ལྕེ་ཇི་བཞིན་དུ། །
གོང་དུ་བབས་པ་འདི་ལྟར་སྣང་བ་ཀུན། ། ཇི་ལྟར་སྣང་དང་གྲག་པའི་དངོས་པོ་རྣམས། ། རྩ་བ་སྟོང་པ་ཉིད་དང་ལྷན་ཅིག་བྱོས། ། གལ་ཏེ་ཡིད་དུ་འོང་བ་མཉམ་པའི་སེམས། ། སྙིང་ལ་གཅེས་སྤྲས་བྱམས་པའི་སེམས་ཉིད་ལ། ། ཏིལ་གྱི་ཤུན་པ་ཙམ་གྱི་ཟུག་རྔུས་ཀྱང༌། ། ནམ་ཡང་སྡུག་བསྔལ་འབའ་ཞིག་བྱེད་པར་ཟད། ། གྲོགས་པོ་ཕག་དང་གླང་ཆེན་སྨྱོན་པར་ལྟོས། ། དེ་ལྟར་ཡིན་སྟེ་དེ་ནི་མ་ཡིན་ནོ། ། རྟོག་བྲལ་བརྟན་དང་ཆགས་པའི་གཟའ་གཏད་བྲལ། །
རྣམ་རྟོག་སློང་དང་དམག་ཟློག་སྡིག་པ་བྲལ། ། ཇི་ལྟར་ཡིད་བཞིན་ནོར་བུའི་དགོས་པ་བཞིན། ། འཁྲུལ་པ་གཞིག་པའི་མཁས་པ་ངོ་མཚར་ཆེ། ། རང་ལ་རང་རིག་བདེ་ཆེན་བག་ཆགས་གཟུགས། ། ཐམས་ཅད་དེ་ཚེ་མཁའ་མཉམ་དེ་ལྟར་འགྱུར། ། ཀ་ལ་ཀུ་ཏྲ་སྨོས་སུ་མི་རུང་སྟེ། ། རང་བཞིན་མཁའ་མཉམ་ཡིད་ཀྱིས་འཛིན་པ་ཡིན། ། ཡིད་དེ་ཡིད་མ་ཡིན་པར་བྱེད་འགྱུར་ཏེ། ། རང་བཞིན་གྱིས་མཛེས་སྐྱེས་པའི་མཆོག་ཏུ་མཛེས། ། ཁྱིམ་དང་ཁྱིམ་ན་དེ་ནི་བརྗོད་པ་སྟེ། །
བདེ་ཆེན་གནས་ནི་ཡོངས་སུ་ཤེས་པ་མིན། ། འགྲོ་ཀུན་སེམས་ཀྱི་འཕྲུལ་པར་མདའ་བསྣུན་སྨྲ། ། དེ་ནི་བསམ་མེད་རྟོག་པ་མ་ཡིན་ནོ། ། ཀྱེ་མ་རྣལ་འབྱོར་སྒོམ་པ་རང་ལ་དྲིས། ། སྙིང་པོའི་རང་བཞིན་དག་ལས་རྟོག་པ་ལ། ། རང་བཞིན་གནས་པའི་སེམས་ཀྱིས་བལྟ་བར་རིགས། ། དེ་ནས་ཕྱི་ནང་མཉམ་པར་ཤེས་པ་དང༌། ། ཤེས་བྱེད་དེ་འགོག་པ་ནི་བླ་མའི་ལུང༌། ། མགོ་སྙིང་ལྟེ་གསང་རྐང་ལག་སྤངས་པ་སྟེ། ། ངས་མཐོང་བསམ་པའི་ཡུལ་ནི་མཆོད་པར་བྱེད། །
གཞན་དག་བསམ་པའི་ཡུལ་ནི་འགག་པར་འགྱུར། ། གལ་ཏེ་སེམས་ཀྱིས་སེམས་ནི་མཚོན་དུ་འགྲོ། ། རླུང་དང་ཡིད་ནི་མི་གཡོ་བརྟན་པར་འགྱུར། ། ཇི་ལྟར་ལན་ཚྭ་ཆུ་ལ་ཐིམ་པ་ལྟར། ། དེ་ལྟར་སེམས་ནི་རང་བཞིན་ཉིད་དག་ལ། ། དངོས་པོར་རྟོག་པའི་མཚན་ཉིད་ཐིམ་པར་འགྱུར། ། དེ་ཚེ་བདག་དང་གཞན་ནི་མཉམ་པར་མཐོང༌། ། འབད་དེ་བསམ་གཏན་བྱས་པས་ཅི་བྱར་ཡོད། ། རྟགས་གཅིག་ལ་ནི་ལུགས་རྣམས་མང་པོར་མཐོང༌། ། འོངས་པ་མ་མཐོང་ཕྱིས་ཀྱང་དེ་མཐོང་མེད། །
རང་འདོད་པ་ཡིས་རང་རིག་གསལ་བར་སྨྲས། ། རང་བཞིན་འཇིག་ཅིང་གཞན་དང་འགལ་བ་ཡིན། ། མགོན་པོ་བདག་ཉིད་གཅིག་པུ་བཞིན་དང་ལྡན། ། ཁྱིམ་དང་ཁྱིམ་ན་གྲུབ་མཐའ་དེ་གྲུབ་པའོ། ། གཅིག་ཟོས་པས་ནི་གཞན་ཀུན་ཚིམ་པར་འགྱུར། ། ནང་བཞག་ཕྱི་རོལ་སོང་ནས་ཁྱིམ་བདག་འཚོལ། ། བཙལ་ཀྱང་མ་མཐོང་ཕྱིས་ཀྱང་དེ་མེད་དེ། ། འདུག་པར་གྱུར་ཀྱང་དེ་ཡིས་མ་ཤེས་སོ། ། རྦ་རླབས་མེད་པའི་དབང་ཕྱུག་ཆེན་པོ་མཆོག ། རྙོག་པ་མེད་པའི་བསམ་གཏན་ཅིར་མི་གཞག །
ཆུ་དྭངས་མར་མེ་རང་གསལ་གཅིག་ཏུ་ཞོག ། འགྲོ་དང་འོང་བ་རོ་གཅིག་མི་འདོར་རོ། ། སྔ་ན་མེད་པའི་སྒེག་མོ་དང་འཕྲད་ནས། ། ཉལ་བའི་སེམས་ནི་གཞི་མེད་པ་ལ་བརྟེན། ། རང་རིག་གཟུགས་དང་ཐ་དད་མ་བལྟ་ཞིག ། འདི་ལྟར་སངས་རྒྱས་ལག་ཏུ་གཏོད་པ་ཡིན། ། ལྷན་ཅིག་སྐྱེས་པའི་རང་བཞིན་དེ་ཚེ་མཛེས། ། གང་ཚེ་ལུས་དང་ངག་ཡིད་དབྱེར་མེད་པ། ། དེ་ཚེ་ཐམས་ཅད་མཁྱེན་པ་ཐོབ་པ་སྟེ། ། དབྱེར་མེད་ངང་ལ་གཞག་དང་ཐོབ་མེད་ཀྱང༌། །
བརྡ་རུ་མཚོན་ནས་གཞག་དང་ཐོབ་པར་སྨྲས། ། སྨྲས་པའི་ཚིག་ཏུ་ཞོག་ལ་དེ་དོན་སྒོམས། ། བསྒོམ་པར་བྱ་བ་རྡུལ་ཙམ་མེད་པ་སྟེ། ། མེད་པའི་ངང་ལ་གཞག་ཏུ་མེད་པའི་ངང༌། ། དེ་ལ་གནས་ན་རྣལ་འབྱོར་སྙིང་པོའི་ལམ། ། སྙིང་པོ་གཞན་དུ་བརྗོད་པ་མ་ཡིན་གྱི། ། དངོས་དང་སེམས་སུ་ཤེས་ཤིང་ཤེས་པ་མེད། ། མེད་པའི་རྡོ་རྗེ་དེ་ལ་འཇུག་པར་བྱ། ། དེའི་ཕྱིར་སྙིང་པོ་བརྟག་དཀའ་དགའ་དང་བྲལ། ། ཁྱིམ་བདག་དང་ནི་ཁྱིམ་བདག་མོ་ལོངས་སྤྱོད། །
ཡུལ་ནི་གང་མཐོང་བ་དེ་བཤད་པར་བྱའོ། ། ང་ཡིས་རྩེད་མོ་བྱས་པ་ལས། ། བྱིས་པ་རྣམས་ནི་ཤ་ཐང་ཆད། ། མེ་ཟུང་བ་ནི་སྤྲ་བ་སྟེ། ། མེ་ནི་སྤྲ་བ་ཉིད་ལ་འབར། ། ཀྱེ་མ་ཧོཿ གཞན་ཡིད་མ་ཡིན་གཞན་མ་ཡིན། ། རྣལ་འབྱོར་སྤྱོད་པ་སྐྱེ་དང་བྲལ་བ་སྟེ། ། བདག་པོ་བཟང་ཞིང་རང་བཞིན་མཛེས་ཆགས་པ། ། ཡུལ་གྱིས་གང་བའི་སེམས་དེ་རྣལ་མ་ཉིད། །
ཆགས་དང་ཆགས་བྲལ་མེད་པས་གཉུག་མར་བཞུགས། ། སེམས་ཉམས་པས་ན་རྣལ་འབྱོར་ངས་མ་མཐོང༌། ། ཟ་ཞིང་འཐུངས་ལ་བསམ་པ་གང་ཡང་མེད། ། གྲོགས་མོ་འདི་ན་སེམས་པ་གང་གནས་པ། ། ཕྱི་རོལ་པར་སེམས་སྡུག་བསྔལ་དག་གིས་འཛིན། ། སྒྱུ་མ་རྣལ་མ་དེ་ནི་དཔེ་དང་བྲལ། ། བྱ་བ་འདི་ཙམ་ཞིག་ཏུ་མ་སེམས་ཀྱེ། ། རྩོལ་བ་གང་ལ་དབྱེར་མེད་པ་ཡི་ཀློང༌། ། ཀློང་ནི་སྒོ་གསུམ་གང་དུའང་དྲི་མ་མེད། ། ཟླ་བ་ཆུ་འཛག་ནོར་བུ་རང་དབང་མིན། །
ཐབས་ཀྱིས་རྒྱལ་སྲིད་ཀུན་ལ་དབང་སྒྱུར་བ། ། སེམས་ཉིད་དེ་ནི་སྒྲུབ་པའི་རྣལ་འབྱོར་པས། ལྷན་ཅིག་སྐྱེས་པའི་སྡོམ་པར་ཤེས་པར་བྱ། ། ཡི་གེ་པ་ཡིས་འགྲོ་བ་མ་ལུས་ཁྱབ། ། ཀུན་ལ་ཡི་གེ་མེད་པ་གཅིག་ཀྱང་མེད། ། ཇི་སྲིད་ཡི་གེ་མེད་པར་གྱུར་པ་ན། ། དེ་སྲིད་ཡི་གེ་དམ་པ་རབ་ཏུ་ཤེས། ། ཡི་གེ་དག་པར་ཤེས་པས་སྣག་ཚ་ཡལ། ། རྩོལ་མེད་རིག་བྱེད་འདོན་པར་དོན་དེ་ཉམས། ། དམ་པ་སེམས་དང་ཅིག་ཤོས་མི་ཤེས་ན། །
གང་ནས་ཤར་བ་གང་དུ་ནུབ་པར་བྱེད། ། ཇི་ལྟར་ཕྱི་རོལ་དེ་ལྟར་རབ་ཤེས་ན། ། བཅུ་བཞི་པ་ཡི་ས་ལ་རྒྱུན་དུ་གནས། ། ལུས་མེད་ལུས་ལ་སྦར་མེད་སྦས་པ་སྟེ། ། གང་གིས་དེ་ཤེས་པ་གྲོལ་གྲོལ་བར་འགྱུར། ། ང་ཡིས་གྲུབ་པའི་ཡི་གེ་ནག་པོ་སྟོན། ། ཁུ་བ་འཐུངས་པས་ང་ནི་བརྗེད་པར་འགྱུར། ། གང་གིས་བལྟར་མེད་ཡི་གེ་གཅིག་ཤེས་ན། ། དེ་ཡི་མིང་ནི་བདག་གིས་མི་ཤེས་སོ། ། ནགས་ཁྲོད་གསུམ་ན་ཡི་གེ་ནག་པོ་གཅིག །
ཡི་གེ་གསུམ་གྱི་དབུས་ན་བལྟ་བར་བྱ། ། གང་ཞིག་གསུམ་ལ་བབ་པའི་ངོ་བོ་ནི། ། གདོལ་པའི་རིག་བྱེད་བཞི་ཡང་དེ་བཞིན་ནོ། ། ཀུནྡུ་རུ་སྐབས་བདེ་ཆེན་སྒྲུབ་པ་ནི། ། ཇི་ལྟར་སྐོམ་པས་སྨིག་རྒྱུ་སྙེགས་པ་བཞིན། ། སྐོམ་ནས་འཆི་སྟེ་ནམ་མཁའི་ཆུ་རྙེད་དམ། ། རྡོ་རྗེ་པདྨ་གཉིས་ཀྱི་དབུས་གནས་པ། ། བདེ་བ་གང་གིས་རྣམ་པར་བསྐྱེད་པ་ནི། ། ཅི་སྟེ་དེ་དོན་བསྟན་དུ་མེད་པས་ན། ། ས་གསུམ་གང་དུ་རྫོགས་སུ་རེ་བ་ལས། །
ཡང་ན་ཐབས་ཀྱི་བདེ་བ་སྐད་ཅིག་མ། ། ཡང་ན་དེ་ཉིད་གཉིས་སུ་འགྱུར་བ་སྟེ། ། བླ་མའི་དྲིན་གྱིས་སླར་ཡང་ཉིད་ལ་ནི། ། བརྒྱ་ལས་འགའ་ཡིས་ཤེས་པར་ག་ལ་འགྱུར། ། གྲོགས་དག་ཟབ་མོ་དང་ནི་རྒྱ་ཆེ་བ། ། གཞན་གྱིས་བདག་ཉིད་རྟོགས་པ་མ་ཡིན་ཏེ། ། ལྷན་ཅིག་སྐྱེས་པས་ཞི་བའི་དུས་ཀྱི་ཚེ། ། གཉུག་མ་ཉམས་སུ་མྱོང་བས་རབ་ཏུ་ཤེས། ། མུན་ནག་ཆེན་པོར་ཟླ་བའི་ནོར་བུ་ནི། ། ཇི་ལྟར་འཆར་བར་བྱེད་པ་བཞིན་དུ་མཛེས། །
མཆོག་ཏུ་བདེ་ཆེན་སྐད་ཅིག་གཅིག་ལ་ནི། ། སྡུག་བསྔལ་མ་ལུས་ཕམ་པར་བྱེད་པའོ། ། སྡུག་བསྔལ་སྣང་བྱེད་སེམས་ལ་ནུབ་པ་ན། ། སྒྲོལ་བའི་བདག་པོ་གཟའ་དང་མཉམ་དུ་ཤར། ། འདི་ལྟར་སྤྲུལ་པའི་བདག་ཉིད་སྤྲུལ་པ་ནི། ། དེ་ནི་དཀྱིལ་འཁོར་འཁོར་ལོ་དམ་པའོ། ། ཀྱེ་ཧོཿརྨོངས་པས་སེམས་ཀྱིས་སེམས་རྟོགས་ན། ། ལྟ་བ་ངན་པ་ཐམས་ཅད་རང་གྲོལ་ཏེ། ། མཆོག་ཏུ་བདེ་ཆེན་དེ་ཙམ་ཞིག་ཏུ་བས། ། དེ་ཡི་དབང་གིས་དངོས་གྲུབ་དམ་པའོ། །
རྡོ་རྗེ་སེམས་དཔར་ཡོད་དང་མེད་མི་རྟོག ། རྟོག་དང་རྟོག་བྱེད་འཕགས་དང་སངས་རྒྱས་མིན། ། མ་བརྟགས་རང་དགར་གཞག་པ་ཀུན་ཏུ་བཟང༌། ། བཅོས་དང་བསྒྲིམས་པས་དེ་ཉིད་དེ་མི་རྟོགས། ། གཞག་དང་མ་བསྒྲིམས་དེ་ཉིད་རྟོག་མེད་མཐོང༌། ། གལ་ཏེ་ཉམས་མྱོང་དང་པོའི་དུས་སྐྱེས་ཀྱང༌། ། དེ་ལ་མྱོང་བར་འཛིན་པ་དེ་མིན་ཏེ། ། སངས་རྒྱས་ཡེ་ཤེས་དེ་དག་དག་ལ་ཡང༌། ། འཕགས་པ་རྣམས་དང་སངས་རྒྱས་བདག་ཉིད་ནི། ། གྲུབ་པ་མེད་དེ་དགོས་པའི་དོན་དུ་བརྟགས། །
གྱད་ཀྱི་གཙུག་ན་ནོར་བུ་ཡོད་གྱུར་ཀྱང༌། ། ནོར་བུ་མ་མཐོང་མཆོག་སྟོན་སྐྱེས་བུ་སྟེ། ། བདག་ལས་གཞན་ན་རྫོགས་སངས་རྒྱས་མེད་ཀྱང༌། ། རྟོག་པ་བསལ་ཕྱིར་འཕགས་པ་བསྟེན་ཏེ་བསྒྲུབ། ། དེ་བསལ་དུས་ན་རྫོགས་པའི་སངས་རྒྱས་ཏེ། ། འབྲས་བུ་དེ་ཉིད་བདག་ལ་ཐོབ་པ་སྟེ། ། འཁྲུལ་པས་བརྟགས་ན་ལོགས་ནས་གྲུབ་པ་འདྲ། ། དེ་ཕྱིར་སེམས་དང་འཁྲུལ་རྟོག་དེར་ཤེས་དང༌། ། ཤེས་པ་མེད་ལ་མཉམ་པ་དེ་དང་བྲལ། ། དེ་ནི་བླ་མ་དག་ལས་མངོན་པར་རྟོགས། །
རྟོགས་པ་མཚོན་ཀྱང་གང་དང་ལྡན་པ་མིན། ། སེམས་ཀྱི་གླང་པོ་གར་དགར་ཡན་དུ་ཆུག ། དེ་ཡི་མཚན་ཉིད་བདག་གིས་བདག་ལ་དྲིས། ། དྲིས་པའི་དོན་དེ་རྗེས་སུ་དྲན་པ་ན། ། དེ་ལ་དེ་ནི་རྟོག་པས་མ་འདྲི་ཞིག ། ནམ་མཁའི་རི་བོ་ཆུ་འཐུང་འདྲ་བའི་སེམས། ། དེ་ཡི་འགྲམ་དུ་ཞོག་ཅིག་རང་དགའ་བར། ། ཡུལ་གྱི་དབང་པོ་ལག་པས་བླངས་ནས་སུ། ། དེ་ནི་ཇི་ལྟར་གསོད་པར་སྣང་བར་འགྱུར། ། རྣལ་འབྱོར་པ་ནི་གླང་པོ་སྐྱོང་བ་བཞིན། །
དེ་ཉིད་ནས་ནི་ལྡོག་པར་འགྱུར་ཡིད་བཞིན། ། འཁོར་བ་དེ་ཉིད་མྱ་ངན་འདས་པར་བྱེད། ། དབྱེ་བས་གཞན་དུ་སེམས་པ་མ་ཡིན་ཏེ། ། རང་བཞིན་གཅིག་གིས་དབྱེ་བ་རྣམ་པར་སྤང༌། ། དྲི་མེད་ང་ཡིས་རབ་ཏུ་རྟོགས་ཡིད་ཀྱིས། ། དེ་ཉིད་དམིགས་བཅས་དམིགས་མེད་སྟོང་ཉིད་ཡིན། ། གཉིས་ལས་སྐྱོན་ནི་ཡོད་པ་མ་ཡིན་ཏི། ། རྣལ་འབྱོར་པ་དེ་གང་ཞིག་བསྒོམ་པ་ཡིན། ། བསྒོམ་བྱ་དམིགས་དང་བཅས་པ་དམིགས་མེད་དེ། ། བདེ་བའི་རྣམ་པའི་རང་བཞིན་དེ་ཡིན་ནོ། །
རབ་ཏུ་བླ་མེད་ཡེ་ཤེས་རང་བྱུང་བའོ། ། བླ་མའི་མན་ངག་དུས་ཐབས་བསྟེན་པས་ཤེས། ། ནགས་སུ་མ་འགྲོ་ཁྱིམ་དུ་མ་འདུག་ཅིག ། བདེ་ལ་གནས་ན་གནས་དག་ཉོན་མོངས་རྒྱུ། ། དང་པོའི་དུས་སུ་བཙལ་ཕྱིར་བདེ་སྒྲུབ་བྱ། ། བཙལ་བས་མ་རྙེད་རྙེད་པས་དེར་འདུག་མིན། ། འཁོར་ལོས་འཁོར་བའི་ནགས་ཁྲོད་དག་ཏུ་རྒྱུ། ། ཁྱིམ་དུ་གནས་ན་ཆགས་སྡང་འཕེལ་འགྱུར་ཏེ། ། དེ་ཕྱིར་ཁྱིམ་སྤོངས་བདེ་དང་སྡུག་བསྔལ་དོར། ། སེམས་ཀྱིས་ཁྱིམ་དུ་བལྟ་བར་འཇུག་མི་བྱ། །
བཅུག་ན་བདེར་ཆགས་སྟོང་ལ་ཞེན་པས་སྡང༌། ། དེ་སྤངས་དབྱེར་མེད་མཉམ་པའི་རང་བཞིན་གནས། ། གང་ཡང་དེ་རུ་ཡིད་ཀྱིས་ཡོངས་ཤེས་ནས། ། མ་ལུས་རྒྱུན་དུ་རྟོགས་པ་དེ་མི་གནས། ། འཁོར་བ་གང་ཡིན་མྱ་ངན་འདས་པ་གང༌། ། ཡིད་ནི་དྲི་མེད་ལྷན་ཅིག་སྐྱེས་པ་ཡི། ། གནས་སྐབས་དགྲ་བོའི་རིགས་ལ་འཇུག་པ་མེད། ། དེ་ཙམ་ཞིག་ལ་ངེས་པར་གནས་པ་ནི། ། དེ་ཉིད་རྒྱལ་པོ་ཡིན་ཏེ་བྱེ་བྲག་མེད། ། རྟོགས་པ་ནགས་དང་ཁྱིམ་ན་གནས་པ་མིན། །
འདི་ལྟར་བྱ་བ་དེ་ཉིད་ཤེས་གྱུར་ན། ། དྲི་མ་མེད་པའི་དེ་སེམས་རང་བཞིན་གྱིས། ། མ་ལུས་མི་རྟོག་པར་ནི་ཤེས་པར་བྱོས། ། དེ་ནི་བདག་ཉིད་གཞན་ཡང་དེ་ཉིད་དོ། ། གང་བསྒོམས་ཡོངས་སུ་བསྒོམས་པའང་དེ་ཉིད་ཡིན། ། བདེ་བ་དེ་ཉིད་དང་ནི་བྲལ་བར་བྱས། ། འོན་ཀྱང་བདག་ཉིད་རྣམ་པར་གྲོལ་བའོ། ། ཇི་ལྟར་རྒྱ་མཚོ་ཡི་ནི་མཐོང་ཕྱེ་བཞིན། ། བདག་དང་གཞན་དུ་འཁྲུལ་པར་མ་བྱེད་ཅིག ། ཐམས་ཅད་སྔ་ན་མེད་པའི་སངས་རྒྱས་ཏེ། །
དེ་ཉིད་དྲི་མེད་མཆོག་གི་གོ་འཕང་ངོ༌། ། སེམས་ནི་ངོ་བོ་ཉིད་ཀྱིས་དག་པ་ཡིན། ། གཉིས་མེད་སེམས་ཀྱི་སྡོང་པོ་དམ་པ་ཡིན། ། ས་གསུམ་མ་ལུས་ཐམས་ཅད་ཁྱབ་པར་གནས། ། གྲགས་པའི་ས་དང་སྡོམ་པ་དང་གསང་བའི་ས། ། སྙིང་པོའི་ས་ནི་ངོ་བོ་ཀུན་དང་མཚུངས། ། དེ་ཕྱིར་ཁྱབ་པའི་སྙིང་པོ་དེ་ཉིད་དེ། ། དཔེར་ན་རི་རབ་གླིང་སོགས་ཉི་ཟླ་གསལ། ། རྟོགས་དང་མ་རྟོགས་ཉི་ཟླ་མཐོང་ལོང་སྟེ། ། མ་བསྟན་བར་དུ་བློ་ཆུང་ཤར་ནུབ་འདྲ། །
མཁས་པ་རྣམས་ལ་ཤར་དང་ནུབ་མེད་དེ། ། སྣང་གྲག་སེམས་སུ་ཤེས་ཤིང་དེར་མི་འཛིན། ། མཚན་ཉིད་ཤེས་མེད་ཤེས་པས་འཆིང་མི་དགོས། ། དེ་ཕྱིར་བློ་ལྡན་རྣམས་ལ་ངང་གིས་འབྱུང༌། ། དེ་རྟོགས་དེ་མ་རྟོགས་ཞེས་བརྟག་ཏུ་མེད། ། སྙིང་རྗེའི་མེ་ཏོག་གཞན་ཕན་འབྲས་བུ་འཛིན། ། དེ་ཡི་མིང་ནི་གཞན་ལ་ཕན་པའོ། ། སྙིང་པོ་ཉིད་ཀྱི་སྡོང་པོ་ཡལ་འདབ་རྒྱས། ། སྙིང་རྗེ་རྣམ་པར་སྣ་ཚོགས་དུ་མར་ལྡན། ། ལྷུན་གྱིས་གྲུབ་པ་ཕྱི་མའི་འབྲས་བུ་སྟེ། །
བདེ་བ་འདི་ནི་གཞན་པའི་སེམས་ཡིན་ནོ། ། སྟོང་པའི་སྡོང་པོ་དམ་པའི་སྙིང་རྗེས་མིན། ། གང་ལས་སླར་ཡང་རྩ་བ་ལོ་འདབ་མེད། ། དེ་ལ་དམིགས་པར་བྱེད་པ་གང་ཡིན་པ། ། དེར་ལྷུང་བས་ནི་ཡན་ལག་ཆག་པར་འགྱུར། ། ས་བོན་གཅིག་ལས་སྙིང་པོ་གཉིས་འབྱུང་བའོ། ། རྒྱུ་མཚན་དེ་ལས་འབྲས་བུ་གཅིག་ཏུ་འབྱུང༌། ། དེ་ཡང་དབྱེར་མེད་དོན་མཆོག་གང་སེམས་དཔའ། ། དེ་ནི་འཁོར་དང་མྱ་ངན་འདས་རྣམས་གྲོལ། ། གང་ཞིག་འདོད་པ་ཅན་ནི་འོངས་པའི་ཚེ། །
དེ་ནི་གལ་ཏེ་འགྲོ་ན་རེ་བ་མེད། ། ཟ་ཕྱིར་ཕོར་པས་གདུངས་པའི་སྐྱེས་བུ་ཞིག ། ཁམ་ཕོར་དུམ་བུས་སློང་བར་འདོད་པ་ལ། ། ཕྱི་སྒོམ་བོར་བའི་ཁམ་ཕོར་བླངས་ནས་སུ། ། གཞན་ལ་སྟེར་བའི་དོན་ནི་མི་བྱེད་ལ། ། འདོད་པ་པོ་ལ་དེ་དག་མི་སྟེར་བ། ། འདིས་ནི་འཁོར་བའི་འབྲས་བུ་གང་ཡིན་པ། ། ངེས་པར་བསྐྱེད་པས་རྣལ་འབྱོར་དམན་པའི་ལམ། ། དེ་དག་བཟློག་སྟེ་རང་བཞིན་ལམ་ཁྱེར་ན། ། དེ་བས་རྣམ་རྟོག་བོར་བར་བྱས་ན་རུང༌། །
ཨེ་མ་ཧོཿམཁའ་འགྲོ་གསང་བའི་སྐད། ། ཨེ་ནི་ཆོས་ཀྱི་དབྱིངས་ཡིན་ཏེ། ། མ་ནི་དེ་ཉིད་ཀྱིས་བསྐྱེད་དོ། ། དཔེར་གཞག་པ་ནི་ནམ་མཁའ་སྟེ། ། འགྲོ་བའི་ཚོགས་ཀྱི་རྒྱུད་ལ་ངེས། ། མ་ནི་ནོར་འཛིན་དེ་ལས་སྐྱེས། ། གསང་བའི་རྒྱུད་ལ་རག་ལས་གསལ། ། སྐད་ནི་མཚོན་པ་ཙམ་དུ་ཟད། ། གཉིས་སུ་མེད་པ་རྡོ་རྗེའི་གླུ། ། དེ་ཉིད་ཡེ་ཤེས་མཚོན་བྱེད་པའི། །
དོན་དམ་གཉིས་མེད་ཡི་གེ་ཡིས། ། འགྲོ་རྣམས་རང་ལ་གླུར་ལེན་ཤོག ། མི་ཟད་པའི་གཏེར་མཛོད་ཡོངས་སུ་གང་བའི་གླུ་ཞེས་བྱ་བ་སློབ་དཔོན་ཆེན་པོ་བྲམ་ཟེ་ས་ར་ཧ་པས་མཛད་པ་རྫོགས་སོ། ། པྲཛྙཱ་ཛྙཱ་ན་ཤྲཱིས་རང་འགྱུར་དུ་མཛད་པའོ། །
༄༅། །སྙན་བརྒྱུད་རྡོ་རྗེའི་ཚིག་རྐང་ཞེས་བྱ་བ་བཞུགས་སོ། ། ནཱ་རོ་པཎ་ཆེན་གྱིས་མཛད། ༄༅། །རྒྱ་གར་སྐད་དུ། ཀརྞ་ཏནྟྲ་བཛྲ་པཱ་ད་ནཱ་མ། བོད་སྐད་དུ། སྙན་བརྒྱུད་རྡོ་རྗེའི་ཚིག་རྐང་ཞེས་བྱ་བ།
བཅོམ་ལྡན་འདས་དཔལ་རྡོ་རྗེ་འཆང་ལ་ཕྱག་འཚལ་ལོ། ། ཨེ་མ་ཧོཿ སངས་རྒྱས་ཀུན་གྱི་ཡང་དག་གསང་བའི་མཆོག ། ཡེ་ཤེས་རྒྱལ་པོ་ཐིག་ལེ་མཆོག་གི་ལམ། ། ཚིག་ཏུ་བརྗོད་པ་ཀུན་དང་བྲལ་བའི་དོན། ། ཐེག་ཆེན་སྐྱེ་མེད་རང་སྒྲ་འདི་སྐད་ནི། ། རྡོ་རྗེ་འཆང་ངས་སྐལ་ལྡན་དོན་དུ་བཤད། ། གུས་བཏུད་ནས་ནི་ཡེ་ཤེས་མཁའ་འགྲོ་ཉོན། ། བསླབ་གསུམ་རྒྱན་ལྡན་ཉམས་མྱོང་བླ་མ་མཆོག ། དད་བརྩོན་ཤེས་རབ་སྙིང་རྗེ་སློབ་མའོ། །
ཉེས་དམིགས་དྲན་པས་ཚེ་འདིའི་བྱ་བ་བཏང༌། ། ཐོག་མར་འཁོར་ལོ་སྡོམ་པ་ལ་བརྟེན་ནས། ། དྲུག་ཅུ་རྩ་གཉིས་དཀྱིལ་འཁོར་དབང་བཞི་བསྐུར། ། རྡོ་རྗེ་ཕག་མོའི་སིནྡྷཱུར་ཡི་དབང༌། ། ལྷ་མོ་བཅོ་ལྔའི་དབང་བཞི་བརྡ་ཡིས་མཚོན། ། སྨིན་པར་བྱས་ནས་ཐབས་ཤེས་ཟུང་དུ་སྦྲེལ། ། རྒྱལ་པོ་བློན་སོགས་རྣལ་འབྱོར་བདུན་ལ་འབད། ། བསྲེ་བར་རོ་སྙོམས་དམ་ཚིག་གསུམ་ལ་སྦྱར། ། གཏུམ་མོའི་བདེ་དྲོད་རབ་འབར་ལམ་གྱི་གཞུང༌། ། ལུས་གནད་བདུན་ལྡན་ལྷ་སྐུའི་སྟོང་རར་གནད། །
དྷཱུ་ཏཱི་ལ་ལ་ར་ས་འཁོར་ལོ་བཞིར། ། ཨ་ཧཾ་འབར་འཛག་སྲོག་རྩོལ་ཐུར་སེལ་གཅུད། ། རྡོ་རྗེའི་བཟླས་པ་རྩ་བའི་རླུང་ལྔ་བསྒོམ། ། ཟིན་དང་བརྟན་པས་ཐབས་ཤེས་སྙོམས་པར་འཇུག ། དགའ་བཞིར་གོམས་པས་རྩ་རླུང་ཐིག་ལེ་འདྲེས། ། དྷཱུ་ཏཱིར་རླུང་སེམས་ཚུད་པས་མི་རྟོག་པ། ། ཉོན་མོངས་རང་ཞི་བདེ་གསལ་རྒྱུན་མི་ཆད། ། ངོ་བོ་མཐོང་ནས་ཆོས་སྐུའི་ངང་དུ་གནས། ། བོགས་འདོན་སྒྱུ་ལུས་ཆོས་བརྒྱད་རང་གྲོལ་ལ། ། འཁོར་འདས་ཐམས་ཅད་སྒྱུ་མར་ཤེས་བྱ་སྟེ། །
སྒྱུ་མའང་འཇའ་ཚོན་ཆུ་ཟླ་ལྟ་བུའོ། ། ད་ལྟར་སྣང་བ་དངོས་པོའི་ཆོས་རྣམས་ནི། ། བདེན་ཅིང་རྟག་ན་འགྱུར་བར་ག་ལ་རིགས། ། འཁྲུལ་གཟུགས་ཡིན་ཕྱིར་དོན་ལ་གྲུབ་པ་མེད། ། གཟུགས་རྣམས་སྣང་སྟོང་སྒྲ་རྣམས་བྲག་ཅར་ལྟོས། ། གཉིས་འཛིན་ཞིག་པས་ཆགས་སྡང་ཀུན་དང་བྲལ། ། དེ་ལྟར་ཤེས་པས་སྣ་ཚོགས་ཞེན་མེད་སྤྱོད། ། འཇའ་ལུས་ཆོས་སྐུ་ཐོབ་པར་འགྱུར་རོ་ཀྱེ། ། མཚན་དུས་རྨི་ལམ་འཁྲུལ་པ་རང་སངས་ལ། ། སྒོ་གསུམ་འབད་པར་དྲན་པའི་ལྕགས་ཀྱུས་ཟུང༌། །
འཛིན་སྦྱངས་སྤེལ་བསྒྱུར་སྤྲུལ་ཅིང་བགེགས་རྣམས་བསལ། ། ཉི་ཟླར་ཞོན་དང་ཞིང་ཁམས་མཐའ་དག་བགྲོད། ། བཟང་ངན་སྒྱུ་མ་ཅིར་སྣང་རང་གྲོལ་ལྟོས། ། མཐར་ཕྱིན་ས་བཅུ་ནོན་ནས་དོན་ཆེན་ཐོབ། ། ཁྱད་པར་འོད་གསལ་མ་རིག་མུན་བྲལ་ལ། ། ལུས་གནད་ཐབས་ལྡན་ཏིང་འཛིན་བཞི་ལ་སྦྱོར། ། ཐིག་ལེར་གུས་ལྡན་དུག་གསུམ་འཛིན་མེད་ལྟོས། ། གཉིད་དང་རྨི་ལམ་རྣམ་རྟོག་བར་ནས་གཟུང༌། ། རིམ་པ་གཉིས་དང་ཉིན་མཚན་བསྲེ་ཞིང་གོམས། ། གསལ་སྟོང་འཛིན་བྲལ་ལྷན་སྐྱེས་ཡེ་ཤེས་དེ། །
བརྗོད་དུ་མེད་པར་འོད་གསལ་རྒྱུན་མི་ཆད། ། མ་རྟོགས་སྦྱང་ཞིང་ཕྱག་རྒྱ་ཆེན་པོར་བལྟ། ། འཕོ་བ་གསེར་འགྱུར་མ་བསྒོམས་སངས་རྒྱས་ནི། ། འཆི་ལྟས་ཤར་ཚེ་དགའ་ཞིང་ཞེན་པ་གཏང༌། ། སྒོ་དགུ་བཀག་ལ་རྫས་དང་སྨོན་ལམ་བརྒྱན། ། ཧཱུྃ་དང་རླུང་སེམས་དབྱེར་མེད་དྷཱུ་ཏཱིར་དྲང༌། ། ཀྵ་ཡིག་གསལ་ལ་ཚངས་པའི་ལམ་ནས་འཕང༌། ། ཆོས་སྐུ་བླ་མ་རྒྱལ་བའི་ཞིང་དུ་འཕོ། ། ལྷག་པར་གྲོང་འཇུག་སྦྲུལ་ལྤགས་འདོར་ལེན་ནི། ། རླུང་སེམས་དབང་ཐོབ་བསྐྱེད་རྫོགས་བརྟན་པ་ཡིས། །
སྐྱོན་མེད་རོ་ལ་རྣམ་ཤེས་ཡིག་འབྲུ་འཕང༌། ། དུས་ཡུལ་རྫས་དང་གནད་ཤེས་མངོན་དུ་འགྱུར། ། ཐེ་ཚོམ་བྲལ་བའི་སྐྱེས་བུ་གཞན་དོན་སྤྱོད། ། མཁའ་འགྲོའི་གསང་ལམ་བདེ་བ་ཆེན་པོ་ནི། ། བཅུ་དྲུག་ཉེར་ལྔའི་བར་གྱི་རིག་མ་ནི། ། པདྨ་རི་དྭགས་དུང་ཅན་ལ་སོགས་པ། ། ཕྱག་རྒྱ་མཚན་ལྡན་རྡོ་རྗེ་རྣལ་འབྱོར་མར། ། སྐལ་ལྡན་སྐྱེས་བུ་ཧེ་རུ་ཀ་རུ་བལྟ། ། གཉིས་མེད་འཁྲིལ་སྦྱོར་ཟག་བཅས་ཟག་མེད་རོལ། ། ཐིག་ལེ་དབབ་གཟུང་བཟློག་དགྲམ་གནས་སུ་བསྐྱལ། །
བྱ་རྒོད་གཅུད་ལ་སེང་གེ་གླང་ཆེན་དང༌། ། རྨ་བྱ་སྟག་མོ་རུས་སྦལ་ལ་སོགས་བྱ། ། དགའ་བ་བཞི་གསུམ་བཅུ་གཉིས་དོན་ལ་བལྟ། ། ལྷན་སྐྱེས་ཡེ་ཤེས་རང་བཞིན་དབྱེར་མེད་སྟོན། ། སྣང་སྲིད་ཐམས་ཅད་ཟག་མེད་བདེ་བར་འཆར། ། གསང་དབང་ཕྱག་རྒྱ་བདུད་རྩི་རིལ་བུའི་ཕྱིར། ། ཐིག་ལེ་བཅུ་དྲུག་ཕྱེད་ཕྱེད་བཞི་ཆ་སྦྱིན། ། བཞི་གསུམ་འཁོར་ལོ་དག་ལ་དགྲམ་པར་བྱ། ། བག་མེད་འདོད་སྲེག་གཞན་དབང་ཆང་གིས་མྱོས། ། དོན་ལས་ཉམས་ཤིང་སླར་ཡང་ངན་སོང་ལྷུང༌། །
དེས་ན་རྡོ་རྗེའི་ལུས་ལ་གནད་དུ་བསྣུན། ། ཚེ་འདིར་སངས་རྒྱས་སྟེར་བར་ཐེ་ཚོམ་མེད། ། ཕྱག་རྒྱ་ཆེན་པོ་ཡེ་ཤེས་གསལ་བྱེད་ནི། ། སྒོ་གསུམ་གཡོ་མེད་སྒོ་ལྔ་ཧ་དྭངས་གཞག ། བལྟས་པས་མཐོང་མེད་སེམས་ཀྱི་མཚན་ཉིད་ལྟོས། ། དམིགས་སུ་མེད་པས་མ་བཅོས་རང་སར་ཞོག ། གཞན་དུ་མ་འཚོལ་ངོ་བོ་རྟོགས་པར་གྱིས། ། གཞི་ནས་མ་བཅོས་ཡེ་ནས་ལྷུན་གྲུབ་ལ། ། ཐ་མ་རང་ལུགས་ཆེན་པོར་བཞག་པ་ན། ། འཕོ་འགྱུར་མེད་པ་ནམ་མཁའི་ཀློང་ཡངས་སུ། །
སྐྱེ་འཆི་མེད་པ་ཆོས་སྐུའི་ལུས་འཐོབ་འགྱུར། ། ཕྱི་རོལ་ཡུལ་སྣང་ཆོས་རྣམས་ཇི་སྙེད་པ། ། རང་སེམས་ཡིན་ཕྱིར་གཞན་དུ་གྲུབ་པ་མེད། ། འཁྲུལ་རྟོག་གཉིས་འཛིན་སྣ་ཚོགས་གང་ཤར་རྣམས། ། ཅིར་སྣང་གཞི་མེད་ངང་བྱུང་རང་དག་ལྟོས། ། སེམས་ཉིད་སྐྱེ་མེད་སྟོང་པ་ཆོས་ཀྱི་སྐུ། ། འགག་མེད་གསལ་དྭངས་གང་ཤར་སྤྲུལ་པའི་སྐུ། ། གནས་མེད་ཟུང་འཇུག་བདེ་ཆེན་ལོངས་སྤྱོད་རྫོགས། ། ཕྱག་ནི་གཉིས་མེད་ཡེ་ཤེས་ངོ་ཡིས་ཟིན། ། རྒྱ་ནི་འཁོར་བའི་མདུད་པ་དྲལ་བས་བདེ། །
ཆེན་པོ་ཟུང་འཇུག་སྒྲོན་མེ་བལྟམས་པ་ལས། ། གཞན་གྱིས་མ་ཡིན་རང་གྲོལ་ཆོས་སྐུའོ། ། སྒྲིབ་གཉིས་རང་དག་གཟུང་འཛིན་མཐའ་དག་བྲལ། ། འདུ་ཤེས་བློ་དང་འཁོར་འདས་ཆོས་རྣམས་ཟད། ། མཁྱེན་མཛད་ཡོན་ཏན་ཇི་སྙེད་རང་ལ་རྫོགས། ། བསམ་བརྗོད་བློ་འདས་སངས་རྒྱས་རང་འཁྲུངས་ཡིན། ། བར་དོ་ངོ་སྤྲོད་ཡང་དག་ཟབ་དོན་བསྟན། ། སྐྱེ་འཆི་རྨི་ལམ་སྲིད་པའི་བར་དོ་གཅོད། ། བལྟར་མེད་བལྟས་པས་མཐོང་མེད་མཐོང་བའི་མཆོག ། རང་རིག་གསལ་སྟོང་མི་རྟོག་སྒྲིབ་གཡོགས་བྲལ། །
བདེ་ཆེན་ཆོས་དབྱིངས་ཡེ་ཤེས་རྣམ་པར་དག ། རང་གཞན་དབྱེར་མེད་སྐུ་གསུམ་རང་ཤར་ལྟོས། ། མ་རྟོགས་ལུས་ལྡན་བར་དོ་རྣམ་གསུམ་ལ། ། བསྐྱེད་རིམ་སྒྱུ་ལུས་འོད་གསལ་ཆོས་སྐུར་འདྲེ། ། ས་ཆུ་མེ་རླུང་འབྱུང་བ་རིམ་གྱིས་ཐིམ། ། བརྒྱད་ཅུ་འགགས་ནས་སྣང་བ་གསུམ་འདས་ཏེ། ། དཀར་དམར་སེམས་གསུམ་ཆུ་སྐྱེས་ནང་ན་འཛོམས། ། འོད་གསལ་ངོས་འཕྲོད་མ་བུ་དབྱེར་མེད་འདྲེས། ། ཆོས་སྐུར་སངས་རྒྱས་དབང་པོ་ཡང་རབ་བོ། ། དེ་མ་ཟིན་ན་རླུང་གསུམ་རྐྱེན་གྱིས་འཆིང༌། །
འབྲིང་པོ་ཆུ་ལས་ཉ་ལྡང་ལོངས་སྐུར་འགྱུར། ། རྩལ་ལྔ་ཟེར་ལྔ་དུག་གསུམ་ལས་ཀྱི་དབང༌། ། ཆགས་སྡང་གཉིས་ཀྱིས་མངལ་དུ་འཇུག་འགྱུར་བས། ། བསྲེ་བ་ལྔ་ལྡན་ལམ་ཁྱེར་ཕྱག་རྒྱ་བཞི། ། སྔར་སྦྱངས་ལྡན་པས་བར་དོར་རང་གྲོལ་འགྱུར། ། ཐ་མས་ཆགས་སྡང་གྲོལ་ནས་སྤྲུལ་སྐུ་ཐོབ། ། གདམས་པ་སྤྱི་ལ་བགེགས་བསལ་བདུད་ངོས་གཟུང༌། ། རྩ་བ་དྲུག་ལ་ཡན་ལག་སོ་དགུ་ཡིས། ། རྡོ་རྗེ་ལུས་ཀྱི་འཁྲུལ་འཁོར་གནད་དུ་བསྣུན། ། བྱ་སྤྱོད་ཐམས་ཅད་ཚོགས་སུ་བསྒྱུར་བར་བྱ། །
གོ་རིམ་མ་ནོར་ཉམས་སུ་བླངས་གྱུར་ན། ། སྐད་ཅིག་བཞི་ལ་དགའ་བ་གསུམ་སོན་ཏེ། ། དྭངས་མ་ཡས་བྱོན་འགྱུ་བ་མས་བརྟན་པས། ། རྩ་མདུད་རིམ་པས་གྲོལ་ནས་དྷཱུ་ཏཱིར་འགྱུར། ། ཉི་ཁྲི་ཆིག་སྟོང་དྲུག་བརྒྱ་རྩ་བ་ལྔ། ། རླུང་དང་ཉོན་མོངས་འགགས་ནས་ཡེ་ཤེས་འགྱུར། ། གནས་དང་ཉེ་གནས་ཉི་ཤུ་བཞི་ལ་སོགས། ། པུལླི་རོ་མ་མན་ཆད་གང་བར་འགྱུར། ། སྤྲུལ་སྐུ་ལོངས་སྐུ་ལ་སོགས་ཞལ་སྟོན་ཅིང༌། ། མངོན་ཤེས་ཡོན་ཏན་བརྒྱ་དང་ཐེར་འབུམ་ཐོབ། །
དུས་འདིར་ས་ལམ་རིམ་པ་བགྲོད་བྱེད་དེ། ། རྡོ་རྗེ་འཛིན་པའི་གོ་འཕང་འཐོབ་པར་འགྱུར། ། བཅུ་གསུམ་བར་དུ་ཆིག་བརྒྱུད་རྒྱ་ཡིས་བཏབ། ། མདོ་རྒྱུད་ཀུན་གྱི་སྙིང་པོ་འདི་ཡིན་པས། ། སྐལ་ལྡན་གྲོལ་ཕྱིར་གསང་བའི་ངེས་དོན་མཛོད། ། ཅེས་ཡེ་ཤེས་ཀྱི་མཁའ་འགྲོ་མ་ལ་གདམས་པ་སྙན་བརྒྱུད་རྡོ་རྗེའི་ཚིག་རྐང་རྫོགས་སོ། ། མཁས་པ་ནཱ་རོ་པཎ་ཆེན་གྱི་ཞལ་སྔ་ནས་དང༌། ལོ་ཙཱ་བ་མར་པ་ཆོས་ཀྱི་བློ་གྲོས་ཀྱིས་པུཥལ་ཧ་རིའི་གནས་ཆེན་དུ་བསྒྱུར་ཅིང་གཏན་ལ་ཕབ་པའོ། ། ༄༅། །མི་ཟད་པའི་གཏེར་མཛོད་ཡོངས་སུ་གང་བའི་གླུ་ཞེས་བྱ་བ་གཉུག་མའི་དེ་ཉིད་རབ་ཏུ་སྟོན་པའི་རྒྱ་ཆེར་བཤད་པ་བཞུགས་སོ། ། དཔལ་ལྡན་གཉིས་སུ་མེད་པའི་རྡོ་རྗེས་མཛད།
༄༅། །རྒྱ་གར་སྐད་དུ། དོ་ཧ་ནི་དྷི་ཀོ་ཥ་གཱི་ཏཱི་ནཱ་མ་པ་རི་པཱུ་ར་པྲ་ཤཱསྟ་མ་ནི་ཏི་ཡོ་ཊཱི་ཀཱ། བོད་སྐད་དུ། མི་ཟད་པའི་གཏེར་མཛོད་ཡོངས་སུ་གང་བའི་གླུ་ཞེས་བྱ་བ་གཉུག་མའི་དེ་ཉིད་རབ་ཏུ་སྟོན་པའི་རྒྱ་ཆེར་བཤད་པ། བཅོམ་ལྡན་འདས་འཇམ་པའི་དབྱངས་སྨྲ་བའི་སྐྱེས་མཆོག་ལ་ཕྱག་འཚལ་ལོ། ། བླ་མ་དམ་པ་རྣམས་ལ་ཕྱག་འཚལ་ལོ། ། སྐྱེས་བུ་མཆོག་རྣམས་དེ་ཉིད་ཐུགས་སུ་ཆུད་པའི་ངོ་བོ་དང༌། ། ཤེས་རབ་རལ་གྲིས་ཉོན་མོངས་གཅོད་པར་བྱེད་པའི་རྗེ་བཙུན་པ། ། དམ་པའི་སྐྱེས་མཆོག་དེ་ཉིད་སྟོན་པར་བྱེད་པའི་བླ་མ་ལ། ། བསམ་གྱིས་མི་ཁྱབ་དོན་གྱིས་ཡང་དག་བསྟོད་བྱས་ཏེ། །
སངས་རྒྱས་ཉིད་ལས་སངས་རྒྱས་རྟོགས་པར་བྱེད་པའི་ངོ་བོ་དཔལ། ། མི་ཤེས་གཉུག་མའི་ངོ་བོ་ཐ་མལ་ཤེས་པ་འདི་དག་ནི། ། དམ་པ་རྣམས་ཀྱི་གདམས་ངག་ཅི་ལྟའི་དོན་ཉིད་དུ། ། ཐ་དད་རྟོག་པ་གཅད་ཕྱིར་མཉམ་ཉིད་མཻ་ཏྲིས་བཤད། ། དེ་ལ་ཆོས་ཀྱི་སྐུ་དང་དེའི་དགོངས་པ་ཐ་མི་དད་པ་དག་རྗེ་བཙུན་པ་དཔལ་གྱི་རི་བོ་བདག་གིས་རྟོགས་པའི་དོན་གླུར་བླངས་ཏེ། བསམ་གྱིས་མི་ཁྱབ་པའི་དོན་དེ་དག་བདག་གིས་རབ་ཏུ་རྙེད་དོ། ། དེའང་མཁའ་འགྲོ་མ་དག་གིས་རྗེས་སུ་དཔག་པ་དག་གིས་ཉེ་བར་མི་རྙེད་པའི་ཕྱིར་ལྐུགས་པའི་སྐད་དུ་བརྗོད་དེ། དུམ་མི་ལིའོ། ། དེའི་དོན་ནི། མུ་སྟེགས་སྒྲ་དང་ཚད་མ་དང༌། །
མངོན་སུམ་རྗེས་དཔག་རིག་པའི་གཞུང༌། ། བློ་རབ་མངོན་ཤེས་ཕྲ་མོས་ཀྱང༌། ། རྟོགས་པར་མི་ནུས་མན་ངག་ཡིན། ། ཞེས་བྱའོ། ། དེ་བས་ན་འདི་ནི་ཏུག་ཀན་ཙ་མ་ན་ཞེས་བྱའོ། ། དེའི་དོན་ནི། འབྱུང་བ་འབྱུང་མིན་འབྱུང་བ་འབྱིན། ། ལེན་པ་ལེན་མེད་ལེན་ལོངས་པ། ། སྨྲ་བ་སྨྲ་མིན་སྨྲ་མེད་བརྡ། ། དོན་མིན་མེད་དོན་མེད་མིན་ནོ། །
ཞེས་བྱ་བ་སྟེ། བླ་མའི་ངག་ལས་ངེས་པར་རྙེད་པའི་དོན་ནོ། ། དེ་བས་ན། ཧི་ཧཱུྃ་མཾ་ས་ར་ཧཱུྃ་ཧོཿ ཞེས་བྱ་སྟེ། དེ་དག་གི་དོན་ནི། མགོ་བཅད་ནམ་མཁའ་དག་ལ་འཕང༌། ། ནང་ཁྲོལ་ཚོགས་ཀྱི་སྟོན་མོ་བྱ། ། རྐང་མཐིལ་སྤྱི་གཙུག་དག་ཏུ་དགུག ། ལྟོ་བའི་འཁོར་ལོ་བསྐོར་བར་བྱ། །
དེ་ནི་ངེས་པར་སྦྱར་བའི་ཆོ་གའོ། ། དེ་བས་ན་རྟགས་ལ། ལ་ཨ་རི་ཏ། ཞེས་བྱ་སྟེ། ། དེ་དག་གི་དོན་ནི། གྲུབ་པ་མེད་ཕྱིར་རྨི་ལམ་སྟོན། ། བརྒྱུད་པ་ཡིན་ཕྱིར་གླུ་ལེན་ཏེ། ། གསང་བ་ཡིན་ཕྱིར་མཁའ་འགྲོའི་སྐད། ། གདམས་ངག་ཡིན་ཕྱིར་ཉམས་སུ་བླང༌། ། ཞེས་བྱ་བ་ནི་གནས་པར་བྱ་བའི་ཡན་ལག་གོ །
དེ་བས་ན། ཨེ་ཀྲ་ན། ཞེས་བྱ་སྟེ། སྐྱེ་བ་མེད་པ་དེ་དག་གི་དོན་ནི། ། སྐྱེ་མེད་མཁའ་ལས་ཐིགས་པར་ཤར། ། རྒྱུད་གཞན་འབྲས་བུའི་ཐིགས་པ་སྟེ། ། སྒྲ་ནི་དུས་ཆེན་འགྱུར་དུས་སྟོན། ། མུ་རིགས་ཚལ་དུ་བྲམ་ཟེས་སོ། ། ཞེས་བྱ་བའི་དོན་ནི་ཐོས་པ་ཅན་ལ་སྦྱར་བར་བྱའོ། ། དེ་བས་ན།
ཧ་ཧི་ཏ་མ་ནི། ཞེས་བྱ་སྟེ། དེ་དག་གི་དོན་ནི། གཞན་གསལ་སྙིང་པོའི་ཁྱད་པར་དང༌། ། བླ་མ་བཟང་ལས་དེ་རྟོགས་ཏེ། ། གཉུག་མར་སྦྱངས་པའི་སྤྱོད་པ་ཡིན། ། འདི་ནི་ཉམས་སུ་བླངས་པོ་སྟེ། ། འབྲས་བུ་དེ་ལས་འབྱུང་བའོ། ། དེ་དག་ནི་གོ་བར་བྱ་བའི་དོན་ཉིད་དུ་སྦྱར་རོ། ། དེ་བས་ན།
མ་ཀི་ཤུ་ཀྵ་ན་རེ། ཞེས་བྱ་སྟེ། དེ་དག་གི་དོན་ནི། གཡས་པ་གཞན་དང་གཞན་དེར་མིན། ། གཡོན་པ་གསལ་བ་བརྟག་ཕྱིར་མིན། ། དེ་ཉིད་དེ་ཉིད་རྟོགས་པ་མིན། ། མིན་པ་རྒྱལ་པོའི་ཤེས་པ་མིན། ། ཞེས་བྱ་བ་ནི་ཁྱད་པར་གྱི་དོན་བརྗོད་པའོ། ། དེ་བས་ན། ། དོ་ཧ།
ཞེས་བྱ་སྟེ། དེ་དག་གི་དོན་ནི། ། རང་ལ་མེད་པ་ནི་ཨ་ཨིའོ། ། རང་དང་ལྡན་པ་ནི་ཨེ་ཨུའོ། ། ཕན་ཚུན་གཉིས་ལ་མི་སྨྲ་བ་ནི་ཨི་ཨའོ། ། ངོ་བོ་ནི་ཐྀ་རྀ་ཨའོ། ། གཞན་གཅོད་པར་བྱེད་པ་ནི་ཨི་ལྀའོ། ། མཚན་ཉིད་ཀྱི་དོན་ནི་ཨི་ཨ་རའོ། ། གནས་བསྟན་པར་བྱ་བ་ནི་ཨུ་ཐྀ་ཨིའོ། ། ཉམས་སུ་མྱོང་བ་ནི་ཨ་རའོ། །
དེ་ཉིད་ཀྱི་བརྗོད་པ་ནི་ཨ་ཨཾ་ཨའིའོ། ། དེ་ནི་མཁའ་འགྲོ་མའི་སྒྲའི་དོན་དང་པོའོ། ། སྒྲའི་ཚིག་མང་པོ་བཟང་པོ་ཅན་ལ་སྦྱར་བ་ནི། ཁུར་ཆེན་ཁྱེར་དང་འགྲོ་བ་མགྱོགས། ། ཕྱིན་པ་མེད་དེ་དང་པོའི་ས། ། གཤོག་པ་སྦར་བས་ནམ་མཁའི་མཚོ། ། རི་རབ་ནོར་བུའི་གླིང་ན་བདེ། ། ཞེས་བྱ་བའི་དོན་ནོ། ། སྒྲའི་ཚིག་བཀའ་ལ་སྦྱོར་བ་ནི། ཆུ་སྲིན་གདུག་པའི་ཁར་འགྲོ་དང༌། །
རུས་སྦལ་རྒྱབ་ན་གནས་པ་དང༌། ། ཉ་མིང་ཆེན་པོའི་ལྟོ་བ་ནི། ། ཉི་མའི་དཀྱིལ་ན་མཛེས་པ་ཆེ། ། ཞེས་འབྱུང་བའི་ཕྱིར་རོ། ། བསྟན་པའི་སྒྲར་སྦྱར་བ་ནི། མེ་ཡིས་བསྐམས་པའི་བདུད་རྩི་དང༌། ། དུར་ཁྲོད་ཚོགས་ཀྱི་རུས་པ་བརྡུང༌། ། རྒྱ་མཚོའི་སྟེང་ན་གཞོན་ནུ་མ། ། རྒྱལ་པོས་ས་འཛིན་གདོལ་པའི་མཆོག ། ཅེས་འབྱུང་བའི་ཕྱིར་རོ། །
སྒྲ་མཁས་པར་སྦྱར་བ་ནི། རྐང་མཐིལ་སྤྱི་གཙུག་སྙིང་དུ་མཉམ། ། ཁ་རྐུབ་བརྒྱུད་པ་ཁྱི་ཡི་ཟས། ། སྲིན་བུ་མེ་ཁྱེར་ཆུ་བོའི་རྒྱུན། ། ཐལ་མོ་བརྡབས་པ་ནམ་མཁའི་སྒྲ། ། ཞེས་འབྱུང་བའི་ཕྱིར་རོ། ། བསྟན་པ་ཐུན་མོང་བའི་སྒྲར་སྦྱར་བ་ནི། བ་ར་སུ་ནི་གི་ཧིནྡ། ཀོ་ཤ། བུ་ཧ་ས་ན།
ཀཱི་ཏ། ནཱ་མའོ། ། དེ་དག་གི་དོན་ནི། མ་ཟད་མི་ཟད་ཟད་པ་མེད། ། མཐར་ཐུག་རྡོ་རྗེ་ཉིད་ཀྱི་ངང༌། ། སངས་རྒྱས་སངས་རྒྱས་རྟོགས་པ་མིན། ། ལག་པའི་ནོར་བུ་མཐོང་བའོ། ། བདེར་གཤེགས་སྣང་བ་སེམས་ཀྱི་ངང༌། ། ངེས་པའི་དོན་སྨྲ་ང་ཡི་སྙིང༌། ། རྟོགས་པར་བྱེད་པ་ནོར་བུའི་རྟེན། །
དེ་ཡང་ས་བོན་ཆུ་ཡིས་བསྐྱེད། ། གདོལ་པ་ལྟ་བུའི་སྨྱོན་པ་ལས། ། ནོར་བུ་ཆེན་པོ་ལག་ཏུ་འོངས། ། སངས་རྒྱས་དམ་པ་རྣམས་ཀྱི་གསུང༌། ། ཁ་ལ་མི་སྨྲ་སྨྲ་རུ་མེད། ། ཐམས་ཅད་ཆོས་ཀྱི་འཁོར་ལོ་ཆེ། ། ཕྱག་རྒྱ་ཆེན་པོ་གཉུག་མའི་ངང༌། ། བདེ་དང་བྲལ་བ་ཆོས་ཀྱི་སྐུ། ། གསལ་དང་མི་རྟོག་ལོངས་སྤྱོད་རྫོགས། ། སྣང་དང་སྟོང་པ་སྤྲུལ་པ་སྟེ། །
རང་བཞིན་ལམ་ལ་ཤིན་ཏུ་གནས། ། སྨྲས་ཀྱང་གྲུབ་པ་མེད་པ་ནི། ། རྨི་ལམ་གྱི་ནི་ནོར་བཞིན་དུ། ། མཚན་ཉིད་བྲལ་བ་རྡོ་རྗེའི་གླུ། ། བླ་མའི་ཞལ་ལས་ངེས་པར་བླང༌། ། དེ་བས་ན། ཨ་ཨི་ཨུ་ཨེ་ར་ཐྀ་ཨོ། ། ཞེས་བྱ་སྟེ། དེ་དག་གི་དོན་ནི། དང་པོ་བཟང་པོ་མཆོག་གི་སྟོབས་སོ། །
གཉིས་པ་གྱུར་བླང་བར་བྱ་བ་ཉིད་དོ། ། གསུམ་པ་ནི་མཚུངས་པའོ། ། བཞི་པ་ནི་ལོངས་སྤྱོད་དོ། ། ལྔ་པ་ནི་གྲུབ་པར་བྱེད་པའོ། ། དྲུག་པ་ནི་དེ་བཞིན་ཉིད་དོ། ། བདུན་པ་ནི་གནས་པའོ། ། བརྒྱད་པ་ནི་སྤྲོས་པའོ། ། དེ་བས་ན་བརྡའི་དོན་འདི་དག་གིས་རྟོགས་པར་བྱ་བ་ཉིད་དུ་ཟད་དོ། ། དེ་ཅིའི་ཕྱིར་ཞེ་ན། མཁའ་འགྲོ་མ་ལཱ་མ་དང་དུ་མ་དི་རི་ནཱི་ནི་དེ་བཞིན་གཤེགས་པའི་སྤྲུལ་པའོ། །
ཀངྐ་དང༌། གཏུམ་མོ་དང༌། ཕག་མོ་དང༌། རོ་ལངས་མ་དང༌། འཇིགས་པའི་གདོང་ཅན་མ་ནི་འཕགས་པ་ཆེན་པོ་དག་གི་ཡུམ་མོ། ། ཁཎྜ་རོ་ཧི་དང་བཻ་ཏཱ་ལཱི་ནི་རྗེ་བཙུན་པའི་ཡུམ་མོ། ། རྡོ་རྗེ་དཔལ་མོ་སུ་ཁ་མ་ཧཱ་སིདྡྷི་ནི་བདག་བྱིན་གྱིས་རློབ་པའི་མར་གྱུར་པ་སྟེ། འདི་དག་ནི་གཞན་དང་མ་འབྲེལ་བའི་ཕྱིར་རོ། ། དེར་ཡང་མ་ཟད་དེ། གནས་ས་ཆེན་པོ་ན་བདག་ཉིད་གནས་པ་དེའི་ཚེ་ཙུནྡོ་མ་དང༌།
སྟོབས་མཆོག་མ་དང༌། དཀར་མོ་མ་དང༌། ཤན་པ་མོ་དག་གིས་རོའི་བརྡ་བསྟན་པར་གྱུར་ཏོ། ། དེ་བཞིན་གཤེགས་པའི་འབྱུང་གནས་དམ་པ་དག་ཏུའང༌། ཧེ་རུ་ཀ་ནི་དུར་ཁྲོད་མ་དང༌། རྣལ་འབྱོར་མ་ཆེན་མོ་སྣ་ཆེན་མ་དག་གིས་བསོད་ནམས་ཀྱི་འཁོར་ལོའི་བརྡ་བསྟན་པར་གྱུར་ཏོ། ། རྡོ་རྗེ་བཙུན་མོའི་སྤྱན་སྔར་ཡང་ས་འོག་མ་དང༌། འཕར་མ་དང༌། བརྟུལ་ཞུགས་མ་དང༌། སྤྱོད་པས་རྒྱུ་བ་མ་དག་གིས་ཀྱང་བྱིས་པའི་བརྡ་བསྟན་པར་གྱུར་ཏོ། །
དེ་བས་ན་རྣལ་འབྱོར་པ་དག་གིས་བརྡའི་དོན་ལ་མཁས་པར་བྱ་སྟེ། འདི་དག་གི་དོན་ནི་བདག་གིས་ཀླ་ཀློའི་སྐད་དུ་བརྗོད་དོ། ། ཧོ་ས་ར་ན། ཨ་ས་ར་ན། ཨེ་ཏ་ཨ་ས་ར་ན། ཧེ་དུས་བུ་ལ། ཧ་ཏ་ཀ་ཏ། མུ་ལུ་ས་ལ། ཧ་ཧི་ཧོཿ མུ་ས་ར་ས་རས་ཏྲིས། །
ཏྲ་ས་ར། ཨཾ་ཙ་བ་མ། ཨ་ཙ་ཨ་ཨ་ཏི་མ། ཨ་ཨི་སུ་མིག་བོ་ལི། ཀའི་སྣིག ། ཤ་ཧོ་ས་ར། ཀི་པི་ཙ་ཏ། ཡོ་བི། ཙ་ན་ཧེ་ཏྲན། ཧེ་ཧོ་མ་ཧེ།
ཧི་མ་རི། ཏ་མ་པེ་ན། ཨ་སིག ། མ་ལ་པོ་ཡི་ཧ། པོ་ཡི་ན་པ་ལ། ཧ་ཧི་ཧོཿ ཨེ་ན་ས་སུག་དོ་ཡི་ལ། དོ་པ་ན། རུ་མིག་ས་ར། ཧ་ཧི་ཧོཿ
ཨི་པ་ཏ་ན། ཧ་ཧི་ཨི་པ་ན་ཧ། བོ་ཙ་ན་ཏོ་ཡ་ལི། དུ་མ་ཧོའོ་ལོ་ཙན་དོ། སྨྲི་རི་སུ་པ་རི། སྨྲི་རི་ཀའི་ལ། ཙན་དོ་པ་ཡི་ལ། ད་ཀི་ས། ཕེཾ་ཕེཾ་ཕེཾ། ཧ་ཧ་ཧོཿ
ཞེས་པ་སྟེ། འདི་ནི་སྲིད་པའི་འཁོར་ལོའི་བརྡར་གྱུར་པ་ཐམས་ཅད་དེ། རྗེ་བཙུན་པ་ནི་མཉམ་པ་ལ་ཞུགས་པ་སྟེ། བདག་འབའ་ཞིག་གིས་ཤེས་པ་ཁོ་ནར་ཟད་དོ། ། དེའང་མདོར་བསྟན་པའི་ཚུལ་ནི། དང་པོ་པ་ཉིད་རྣམ་པར་ཞི་བའོ། ། དེ་དག་ནི་རྐྱེན་ནོ། ། འབྱུང་བ་ཆེན་པོའོ། ། བྱིན་གྱིས་བརླབས་པའོ། ། གཏེར་རོ། །
གཞིའོ། ། དག་པའོ། ། བཟང་པོའོ། ། སྤྱོད་པའོ། ། ཡང་དག་པར་སྤྱོད་པའོ། ། ཆེན་པོའོ། ། སྟོབས་སོ། ། རྣམ་པར་རྒྱལ་བའོ། ། ཕྱག་རྒྱའོ། ། སྙོམས་པར་ཞུགས་པའོ། །
འོད་གསལ་བའོ། ། བདེ་བ་ཆེན་པོའོ། ། སྦྱོར་བ་རློག་པའོ། ། མངོན་དུ་གྱུར་པའོ། ། ལྔའོ། ། གསུམ་མོ། ། གཅིག་གོ ། ཐམས་ཅད་པའོ། ། ཐམས་ཅད་པ་མེད་པའོ། ། གཟུང་བའོ། །
གཟུང་བ་མེད་པའོ། ། ཐམས་ཅད་པའོ། ། དུས་མཚུངས་པའོ། ། སྟེགས་སོ། ། དགེ་བའོ། ། རྣམ་པར་དགེ་བའོ། ། སྨྲ་བའོ། ། ཐ་སྙད་དོ། ། འཁོར་ལོའོ། ། ལྕེ་སྤྱང་ངོ༌། །
རྒྱན་ནོ། ། སྐུའི་འཁོར་ལོའོ། ། གསུང་གི་འཁོར་ལོའོ། ། ཐུགས་ཀྱི་འཁོར་ལོའོ། ། མཉམ་པ་ཉིད་ཀྱི་འཁོར་ལོའོ། ། འདིས་ནི་བརྡའི་དོན་རྣམ་པར་ཕྱེ་བའོ། ། དེའང་རྗེ་བཙུན་པ་དཔལ་གྱི་རི་བོ་པ་དག་གིས་སྙིང་རྗེ་ཆེན་པོ་དག་གིས་ཀུན་ནས་བསླངས་པའི་སངས་རྒྱས་ཀྱི་ཡེ་ཤེས་ཀྱི་སྤྱོད་ཡུལ་རྣམ་པར་ཕྱེ་བའི་དོན་དེ་དག་བདག་གིས་དགྲོལ་ཞིང་གསལ་བའི་བདག་ཉིད་དུ་བཤད་པར་བྱ་སྟེ། དེའང་དང་པོར་སྙིང་པོའི་དོན་དངོས་ཀྱི་མཚན་ཉིད་ལ་ཐ་དད་ཀྱི། ཡང་དག་པའི་དོན་གཏན་ལ་ཕབ་ཅིང་དེ་བཞིན་ཉིད་ཇི་ལྟ་བ་དེ་དག་ལ་བསམ་གྱིས་མི་ཁྱབ་པའི་མཆོད་པར་བརྗོད་ནས། བཤད་པར་དམ་བཅའ་བར་བྱ་སྟེ།
འདི་དག་ནི་སྤྲོས་པ་དང་བཅས་པའི་ཐ་སྙད་ཀྱིས་དབེན་པ་ཡིན་ཏེ། དེ་ཅིའི་ཕྱིར་ཞེ་ན། འདི་དག་ནི་རྣལ་འབྱོར་གྱི་དབང་ཕྱུག་ཆེན་པོས་རྟོགས་པའི་དོན་ཡིན་ནོ། ། དེའང་རབ་ཏུ་མི་གནས་པའི་རྒྱུད་ལས། དབང་ཕྱུག་ཆེན་པོ་དག་གིས་ཉམས་མྱོང་བ། ། འདི་ནི་དམ་པ་རྣམས་ཀྱི་གདམས་ངག་གོ ། ཞེས་འབྱུང་བའི་ཕྱིར། འདི་དག་གི་དོན་ངེས་པར་ཤེས་པར་བྱེད་པའང༌། གཉིས་མེད་བརྗོད་བྱ་དང་བྲལ་བར་སྟོན་པའི་ལུང་དང༌། དམ་པ་རྣམས་ཀྱིས་རྟོགས་པ་ལས་བྱུང་བའི་ཞལ་གྱི་བདུད་རྩི་དང༌།
སེམས་ཉིད་བསམ་གྱིས་མི་ཁྱབ་པ་ཆེན་པོར་རྟོགས་པའི་ལུང་སྟེ། གླེགས་བམ་ཐ་དད་པ་ལ་ལྟོས་པ་ནི་མ་ཡིན་ནོ། ། དེའང་རྒྱུད་དེ་ཉིད་ལས། འདི་ནི་གཉིས་མེད་རབ་ཏུ་སྦྱོར་བའི་ལུང༌། ། དམ་པ་རྣམས་ཀྱིས་རྣམ་པར་འབྲེལ་བའི་ངག ། བསམ་གྱིས་མི་ཁྱབ་སེམས་ཀྱི་ཀློང་རྣམས་ནི། ། དབང་ཕྱུག་ཆེན་པོ་རྣམས་ཀྱི་དབང་པོའོ། ། ཞེས་འབྱུང་བའི་ཕྱིར། དོན་དེ་ཉིད་ཉམས་སུ་མྱོང་བར་བྱས་ལ། ཐམས་ཅད་བདེ་བ་ཆེན་པོའི་རིག་པར་སྦྱར་བར་བྱའོ། །
ཡང་རྒྱུད་དེ་ཉིད་ལས། རྣལ་འབྱོར་རིག་པ་རིག་པ་ཆེ། ། དབང་ཕྱུག་རིག་པ་བླ་ན་མེད། ། ཉམས་སུ་མྱོང་བ་དོན་གྱི་གཙོ། ། ཐམས་ཅད་བདེ་བ་ཆེན་པོར་སྦྱོར། ། ཞེས་འབྱུང་བའི་ཕྱིར་རོ། ། མན་ངག་གི་ཐིགས་པ་དེ་ཉིད་སྙིང་གི་པདྨོའི་ཟེའུ་འབྲུ་ལ་ཐིམ་པས་རང་བཞིན་གྱིས་འོད་འབྱུང་བར་འགྱུར་ཏེ། འདིས་ནི་རྟོག་པའི་འཆིང་བ་རྣམས་རང་གྲོལ་བར་འགྱུར་རོ། ། དེའང་བསམ་གྱིས་མི་ཁྱབ་པའི་རྒྱུད་ལ། སྙིང་གི་པདྨོའི་ཐ་མལ་ཤེས་པ་དག །
མཉམ་ཉིད་རྩི་ཡིས་ཀུན་ནས་ཁྱབ་པ་སྟེ། ། སེམས་ཀྱི་བུང་བ་དག་གིས་འཇིབས་གྱུར་ན། ། ཆོས་ཉིད་མ་བཅོས་བདེ་བ་ཆེན་པོའི་སྐུ། ། ཞེས་འབྱུང་བའི་ཕྱིར་དང༌། ཡང་དེ་ཉིད་ལས་ཐ་མལ་ཤེས་པ་ནང་ནས་སྒྲོ་འདོགས་གཅོད། ། གཅད་དུ་མེད་དེ་ཆོས་དབྱིངས་འཁོར་ལོ་ཆེ། ། ཞེས་འབྱུང་བའི་ཕྱིར། སྣང་གྲགས་ཐམས་ཅད་ཆོས་ཀྱི་སྐུ་གཉུག་མའི་ངོ་བོ་ཉིད་དུ་ཤེས་པར་བྱ་ཞིང༌། དུས་ཐམས་ཅད་དུ་ཕྱག་རྒྱ་ཆེན་པོ་འབའ་ཞིག་ཏུ་བལྟའོ། ། དེའང་རབ་ཏུ་མི་གནས་པའི་རྒྱུད་ལས།
སྣང་སྲིད་ཕྱག་རྒྱ་ཆེན་པོ་སྟེ། ། བདེ་བ་ཆེན་པོ་ཀུན་ཏུ་བཟང༌། ། འདི་ནི་སེམས་ཀྱི་འཁོར་ལོ་སྟེ། ། རྣལ་འབྱོར་དབང་ཕྱུག་བལྟ་བར་བྱོས། ། ཞེས་འབྱུང་བའི་ཕྱིར། དུས་ཐམས་ཅད་དུ་ལྷན་ཅིག་སྐྱེས་པ་གཉིས་སུ་མེད་པའི་ཡེ་ཤེས་ཀྱི་ཚུལ་དུ་དཔྱད་པར་བྱའོ། ། དེའང་རྒྱུད་དེ་ཉིད་ལ། བདག་ཏུ་མི་རྟོག་གཞན་དུ་མིན། ། གཉིས་ཀ་དག་ཏུ་བརྟག་མི་བྱ། ། ལྷན་ཅིག་སྐྱེས་པའི་ཡེ་ཤེས་ནི། །
གཉིས་མེད་སྤྱོད་པ་ཆེན་པོའོ། ། ཞེས་འབྱུང་བའི་ཕྱིར་དང༌། ཆོས་ཀྱི་སྐུ་དེ་དག་ནི་གཞན་དུ་བརྟན་པར་མི་བྱ་སྟེ། རང་གི་སེམས་ཅི་བཞིན་པ་ལ་བྱའོ། ། ཡང་རྒྱུད་དེ་ཉིད་ལས། སངས་རྒྱས་གྲུབ་པ་མེད་ཕྱིར་གཞན་མི་བརྟག ། གྲུབ་མེད་སེམས་ནི་རྡོ་རྗེ་ལྟ་བུ་སྟེ། ། སེམས་ཅན་ཀུན་གྱི་རྒྱུད་ལ་དེ་གནས་ཤིང༌། ། གནས་པ་མེད་པ་རྡོ་རྗེ་སྙིང་པོ་ཆེ། ། ཞེས་འབྱུང་བའི་ཕྱིར་དང༌།
དེ་དག་ནི་འབད་རྩོལ་གྱིས་སྒྲུབ་པ་དང༌། འགྲུབ་པའང་མ་ཡིན་ཏེ། གཉུག་མའི་དོན་ཕྱིན་ཅི་མ་ལོག་པ་དེ་དག་གོམས་པ་མཐར་ཕྱིན་པ་ལས་ནི་སྐྱེ་བ་འདི་ལ་སངས་རྒྱས་ཞེས་བྱ་བ་འབྱུང་བར་འགྱུར་རོ། ། དེའང་བསམ་གྱིས་མི་ཁྱབ་པའི་རྒྱུད་ལས། འབད་དང་རྩོལ་བས་དེ་ཉིད་འགྲུབ་པ་མིན། ། རྟོགས་པའི་དོན་ལ་གོམས་པར་གྱུར་པ་ན། ། སྐྱེ་བ་འདི་ཡིས་སངས་རྒྱས་འབྲས་ཐོབ་ཅེས། ། བཟང་པོ་ཧེ་རུ་ཀ་ཡིས་རྣམ་པར་སྨྲ། ། ཞེས་འབྱུང་བའི་ཕྱིར། དུས་དེ་དག་ཀྱང་ཐུན་མོང་དུ་རྣམ་པར་བཤད་པར་བྱའོ། །
ཁྱད་པར་གྱི་དོན་ལ་ཐ་མལ་གྱི་ཤེས་པ་འདི་དག་ནི་བླ་མ་དམ་པའི་དྲིན་གྱི་བདུད་རྩིའི་ཁུ་བ་འཐུངས་པས་རང་གིས་དེ་ཁོ་ན་ཉིད་རྟོགས་ཏེ། སྐད་ཅིག་མ་གཅིག་ལ་མངོན་པར་རྫོགས་པར་འཚང་རྒྱ་བར་འགྱུར་རོ། ། དེའང་བསམ་གྱིས་མི་ཁྱབ་པའི་རྒྱུད་ལ། རྟོགས་དང་གོམས་པ་མཐར་ཕྱིན་པ། ། འདི་ལས་ཡོད་པ་མ་ཡིན་ཏེ། ། རྟོགས་པའི་སྐད་ཅིག་དེ་ཉིད་ལ། ། བཅུ་བཞིའི་ས་ལ་ངེས་པར་གནས། ། ཞེས་འབྱུང་བའི་ཕྱིར། ། དེ་ཉིད་ཀྱི་དོན་གསལ་བར་བྱ་བ་ནི། ། ཀུན་ལྡན་ཀུན་མིན་ལྡན་པ་ཡི། །
ལྷན་ཅིག་སྐྱེས་པའི་ངོ་བོ་དཔལ། ། བདེ་བ་སྟོང་པ་དབྱེར་མེད་སྐུ། ། གཉུག་མའི་དོན་ལ་ཕྱག་འཚལ་ཏེ། ། བདག་གིས་དེ་ཉིད་བདག་འདྲ་བ། ། བདག་འདྲ་གཞན་ལ་དེ་ཉིད་སྟོན། ། བརྡ་ལས་ཤེས་ཤིང་མྱོང་བ་ཉིད། ། སྨྲ་མེད་དོན་ནི་དེར་བཤད་བྱ། ། ཞེས་བྱ་བའི་དོན་ནི། བླ་མ་དམ་པ་རྣམས་ཀྱིས་གདམས་པའི་དོན་དེ་དག་སྨོས་པར་བྱ་སྟེ། དེའང་ཀུན་ལྡན་ཞེས་བྱ་བ་ནི་སྣང་གྲག་གི་ཆོས་ཐམས་ཅད་དེ།
དེ་དག་གང་དང་ལྡན་ཞེ་ན། སེམས་སངས་རྒྱས་ཀྱི་བདག་ཉིད་དང་ལྡན་པའོ། ། ཀུན་མིན་ཞེས་བྱ་བ་ནི་དེ་ལ་ཞེན་ཤེས་ཀྱི་རྟོག་པ་ཇི་སྙེད་པ་དེ་དེ་དག་མིན་ནོ། ། ལྡན་པ་ཡི་ཞེས་བྱ་བ་ནི་སེམས་གཉུག་མའི་ངོ་བོ་ཕྱིན་ཅི་མ་ལོག་པ་དག་ལ་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུམ་ཡེ་ཤེས་ལྔའི་བདག་ཉིད་དང་ལྡན་པའོ། ། ལྷན་ཅིག་སྐྱེས་པ་ཞེས་བྱ་བ་ནི་ཆོས་ཀྱི་སྐུ་ལ་བྱ་སྟེ། སྣང་བ་ལྷན་ཅིག་སྐྱེས་པ་དང༌། སེམས་ཉིད་ལྷན་ཅིག་སྐྱེས་པའོ། ། དེ་བས་ན་དེ་དག་གློ་བུར་བ་མ་ཡིན་ཏེ། ཐོག་མ་ཉིད་ནས་ཆོས་ཀྱི་སྐུའི་ངོ་བོ་ལ་རྟོགས་པ་དཔལ་དུ་གྱུར་པ་དག་གོ། དེ་དག་ནི་བདེ་བ་ཆེན་པོའི་རང་བཞིན་ཡིན་ཏེ།
ཟག་པ་དང་བཅས་པའི་བདེ་བ་དང༌། ཟག་པ་མེད་པའི་བདེ་བའོ། ། དེ་དག་ཀྱང་ལུས་དང་སེམས་དག་ལས་བྱུང་བ་སྟེ། དེ་ལ་བརྟགས་པའི་འཁྲུལ་པ་མེད་པ་ནི་སྟོང་པའོ། ། དེ་ལྟར་བདེ་བ་དང་སྟོང་པ་དབྱེར་མེད་པ་ནི་ཆོས་ཀྱི་སྐུ་ཡིན་ཏེ། དེ་ཉིད་ཐ་མལ་གྱི་ཤེས་པའི་ངོ་བོ་འགྱུར་བ་མེད་པ་ནི་མཆོག་སྟེ། སྐུའོ། ། དེ་ནི་སེམས་མ་བཅོས་པ་གཉུག་མའི་དོན་ཉིད་ཡིན་ཏེ། དེའང་མར་ལ་མར་གཞག་པ་དང༌། ཆུ་ལ་ཆུ་གཞག་པའི་ཚུལ་དུ་སེམས་ལ་སྣང་བ་གཞག་པ་འདི་དག་ནི་ཆོས་ཀྱི་དབྱིངས་ཀྱི་ཡེ་ཤེས་ཏེ།
རྐུན་ལ་གནས་ཤིང་དོན་དང་ལྡན་པ་ཡིན་པའི་ཕྱིར་ཕྱག་འཚལ་ཞིང་བཏུད་པར་རིགས་སོ། ། དེ་ཞེས་བྱ་བ་ནི་ལྷག་མ་དང་བཅས་པའི་དོན་ཏེ། གང་གིས་མཆོད་པར་བརྗོད་པའི་གནས་བསམ་གྱིས་མི་ཁྱབ་པའི་དོན་ཇི་བཞིན་པར་གསལ་བར་བྱ་བའི་ཐ་ཚིག་གོ ། དེའང་བདག་གིས་ཤེས་བྱ་བ་ནི་ཐ་སྙད་ཀྱི་བློ་ལས་བརྗོད་པ་སྟེ། རྗེ་བཙུན་པ་ཉིད་དོ། ། དེ་ཉིད་ཅེས་བྱ་བ་ནི་ཐུགས་གཉིས་སུ་མེད་པའི་ཡེ་ཤེས་སོ། ། བདག་འདྲ་ཞེས་བྱ་བ་ནི་སྣང་གྲག་གི་ཆོས་ཐམས་ཅད་ལ་བྱ་སྟེ། དེ་དག་ཐ་མལ་གྱི་ཤེས་པ་བདག་ཉིད་ཀྱི་དབང་དུ་གྱུར་ཅིང༌། དེ་དུས་ཐམས་ཅད་དུ་མཚུངས་པར་དེ་ལས་མི་གཡེང་བའོ། ། དེ་ལྟར་དོན་དེ་ཉིད་ཀྱང་སུ་ལ་སྟོན་ཞེ་ན།
བདག་འདྲ་ཞེས་བྱ་སྟེ། རྗེ་བཙུན་པ་དག་དང་མཚུངས་པའམ། གང་ཟག་སྐལ་བ་དང་ལྡན་པ་དབང་པོ་རབ་ཏུ་གྱུར་པ་དོན་གཉིས་སུ་མེད་པ་འདི་དག་ལ་མོས་ཤིང་གཞོལ་བ་ཚོགས་བསགས་པའི་མཐུ་ལས་ངེས་པར་གྲུབ་པའོ། ། གཞན་ལ་དེ་ཁོ་ན་ཉིད་འདི་བསྟན་པའམ། ། སྟོན་པའོ། ། དེ་དག་ཀྱང་བསྟན་དུ་ཡོད་དམ་ཞེ་ན། མ་ཡིན་ཏེ། ཨི་དུཾ་པ་ཀ་དང༌། ཀ་ལ་མུ་སུ་ར་དང༌། ཙི་ཏྲོད་ཀ་ནི་ཀ་དང༌།
ནི་བ་ལོ་པི་ཀ་དང༌། ཧ་སྟ་ན་མ་ད་ནི་མ་ད་ར་ལ་སོགས་པའི་བརྡ་ལས་ཤེས་ཤིང༌། སློབ་པ་པོའི་བློ་ལ་མྱོང་དུ་མེད་པའི་མྱོང་བ་ཉིད་བསྟན་ཏེ། དེ་དག་ཉམས་སུ་མྱོང་བ་དང་སྨྲ་མེད་དེ། མེད་པའི་དོན་དེ་ཉིད་ནི་རྟོག་གེ་པ་རྣམས་ལ་གསལ་བར་བྱ་བའི་ཕྱིར་སྒྲོ་བཏགས་ཏེ་བཤད་པར་བྱ་བའི་དོན་ནོ། ། དེའང་ཇི་ལྟར་བཤད་པར་བྱ་ཞེ་ན། ལོག་པར་རྟོག་པ་བསལ་བ་དང༌། སྙིང་པོའི་དོན་གྱི་ཁྱད་པར་དང༌། བླ་མ་བསྟེན་པ་ལས་རྟོགས་པར་བྱ་བ་དང༌། གཉུག་མ་ལ་སྦྱངས་པའི་གང་ཟག་གི་སྤྱོད་ཡུལ་ཡིན་པ་དང༌།
དེ་ཉིད་ཉམས་སུ་བླང་བ་དང༌། འབྲས་བུ་འབྱུང་བའི་རིག་པ་བསྟན་པའོ། ། དེའང་དང་པོ་མི་མཐུན་ཞེན་ལོག་པའི་གང་ཟག་དང་མི་འགྲོགས་པར་བསྟན་ཏེ། དུག་སྦྲུལ་ལྟ་བུའི་སྐལ་མེད་ཀྱིས། ། ངེས་པར་སྐྱེ་བོ་དམ་པ་ལ། ། སྐྱོན་གྱི་དྲི་མས་འགོས་བྱེད་ཅིང༌། ། སྨོད་ཚིག་མངོན་པར་སྒྲུབ་པ་ལ། ། རོ་སྙོམས་ལྡན་པའི་སྐྱེས་བུ་ཡིས། ། མཐོང་བ་ཙམ་གྱིས་འཇིགས་པར་བྱོས། ། ཞེས་བྱ་བའི་དོན་ནི།
ལོག་པར་རྟོག་པའི་སེམས་ཅན་ཐ་དད་ཀྱི་བག་ཆགས་མཐུག་པོས་ནོན་པ་དག་ལ་བྱ་སྟེ། དུག་སྦྲུལ་ཞེས་བྱ་བ་ནི་སྦྲུལ་དུག་ཅན་ལ་བྱའོ། ། དེ་དག་མཐོང་བས་ནི་སྐྱེས་པ་དང་བུད་མེད་དག་འཇིགས་པར་འགྱུར་ལ། རེག་པས་ནི་དངས་པར་འགྱུར་ཏེ། བལྡགས་ཤིང་སོས་བཏབ་ན་ནི་སྐྲང་བ་དང་འཆི་བར་འགྱུར་རོ། ། དེ་ལྟ་བུའི་གང་ཟག་སྐལ་བ་མེད་པ་དག་གིས་རྣལ་འབྱོར་གྱི་དབང་ཕྱུག་ཆེན་པོ་ད་ག་ལ་སྐུར་བར་འགྱུར་ཏེ། མཐོང་བའི་དུས་སུའང་ཁོང་ཁྲོ་བ་དང་བཅས་པས་བལྟ་བར་བྱེད་ཅིང༌། ལྷན་ཅིག་ཏུ་གནས་པ་ནའང་དེ་དག་གིས་སངས་རྒྱས་ཀྱི་གཉུག་མ་ཉམས་སུ་མྱོང་བ་བསླུ་བ་མེད་པའི་དོན་ངེས་པར་སྦྱར་བའི་སྐྱེ་བོ་དམ་པ་དག་ལ་རྣམ་པར་རྟོག་པའི་སྐྱོན་གྱིས་དེ་ཁོ་ན་ཉིད་ལ་མི་འཇུག་ཅིང༌། ཞུགས་པ་དག་ཀྱང་ཕྱིར་ལྡོག་པར་བྱེད་ལ་ཐེ་ཚོམ་བསྐྱེད་པ་སྟེ། དེ་ལ་སོགས་པའི་དྲི་མས་འགོས་པར་བྱེད་ཅིང༌།
འདི་ནི་སངས་རྒྱས་ཀྱི་ཆོས་མ་ཡིན་ཏེ། འདི་ནི་སྟོན་པའི་བསྟན་པ་མ་ཡིན་ནོ། ། འདི་ནི་དམ་པ་རྣམས་ཀྱིས་གདམས་པ་མ་ཡིན་ནོ། ། ཞེས་སྨོད་པའི་ཚིག་མངོན་པར་སྒྲུབ་པ་རྣམས་ལ་བདེ་བ་དང་སྟོང་པ་དབྱེར་མི་ཕྱེད་པའི་རོ་སྙོམས་དང་ལྡན་པའི་སྐྱེས་བུ་དམ་པ་དེས་མི་མཐུན་པའི་གང་ཟག་དེ་དག་མཐོང་བ་ན། དེ་ཙམ་གྱིས་འཇིགས་པར་བྱ་བ་ཉིད་ཡིན་ཏེ། རྣལ་འབྱོར་གྱི་དབང་ཕྱུག་ཆེན་པོ་རྣམས་ཀྱིས་ནི་སེམས་ཉིད་གཉུག་མའི་རང་བཞིན་དུ་བལྟ་བ་དང༌། དེ་མ་ཡིན་པའི་དོན་གྱི་གཞི་ཉམས་སུ་མྱོང་བའི་རྣལ་འབྱོར་པ་རྣམས་ཀྱིས་ནི་གཞན་དང་གཞན་དུ་འགྲོ་བར་བྱོས་ཤིག ། དེ་ཅིའི་ཕྱིར་ཞེ་ན། སེམས་ལ་གནོད་པའི་ཕྱིར་ཏེ། དེ་ཉིད་རྣམ་པར་སྨིན་པ་མ་ཡིན་པ་མྱོང་ཞིང་སྐྱེད་པར་བྱེད་དོ། །
ད་ནི་བྲམ་ཟེའི་བརྟུལ་ཞུགས་ཀྱིས་མི་གྲོལ་བར་བསྟན་ཏེ། དེ་ཉིད་ལས་འཁྲུལ་མུ་སྟེགས་ནི། ། བྲམ་ཟེའི་སྤྱོད་པ་ལ་གནས་ཤིང༌། ། སྒྱུ་མའི་རིག་བྱེད་བཞི་དག་ནི། ། ཐུན་བཞིའི་རྣམ་པར་གནས་ཤིང་འདོན། ། སྒྱུ་མའི་དངོས་པོ་གཅོད་པར་བྱེད། ། ལྟ་བ་སྐྱེ་ཉིད་མངོན་པར་སྒྲུབ། ། ཅེས་བྱ་བའི་དོན་ནི། གཉུག་མ་དང་བྲལ་བའི་ཚངས་པར་སྤྱོད་པས་མི་གྲོལ་བར་བསྟན་ཏེ། དེའང་དེ་ཉིད་ཅེས་བྱ་བའི་དོན་ནི་ཆོས་ཉིད་མ་བཅོས་པ་རྣལ་མ་ཇི་ལྟ་བ་ལ་བྱའོ། །
དེ་ཉིད་ལས་འཁྲུལ་པ་ནི་མུ་སྟེགས་ལོ་མ་ཅན་རྣམས་ཏེ། དེ་དག་ནི་བྲམ་ཟེ་ལྟ་བུའི་སྤྱོད་པ་ལ་གནས་པར་བྱེད་ཅིང༌། རྟག་ཏུ་གཙང་སྦྲ་དང་ཁྲུས་ལ་བརྩོན་པར་བྱེད་པ་སྟེ། ཚངས་པའི་སྐུད་པ་དང་གུནྡྷེ་འཆང་བར་ཡང་བྱེད་དོ། ། དེ་དག་གིས་བྱ་བའི་རིམ་པ་ནི་ནུས་པ་མི་འབྱིན་ཞིང་ཡིད་བརྟན་དུ་མི་རུང་བ་སྟེ། སྒྱུ་མའོ། ། རིག་པ་ནི་ཐུན་མོང་གི་དངོས་གྲུབ་སྐྱེད་པར་བྱེད་པ་སྟེ། དེ་ལའང་ཕོའི་རིག་བྱེད་དང༌། མོའི་རིག་བྱེད་དང༌། མཚུངས་པའི་རིག་བྱེད་དང༌།
ལས་ཀྱི་རིག་བྱེད་དེ། དེ་དག་ནི་བ་ར་ཧི་དང༌། རུ་ན་ཧ་ཏ་དང༌། ཀི་ཧི་ན་དང༌། བི་རུ་ཧ་ནའོ། ། དེ་དག་གིས་ནི་ས་འོག་གི་དངོས་གྲུབ་དང༌། མཁའ་སྤྱོད་ཀྱི་དངོས་གྲུབ་དང༌། མིག་སྨན་གྱི་དངོས་གྲུབ་དང༌། རྐང་མགྱོགས་ཀྱི་དངོས་གྲུབ་འགྲུབ་པར་བྱེད་དོ། ། དེའང་སྔ་དྲོ་དང༌།
ཕྱི་ཕྲེད་དང༌། སྲོད་དང༌། ཐོ་རངས་དང་ཐུན་བཞིའི་རྣམ་པར་རིག་པ་དང་ལྡན་པས་ལོ་མང་པོ་བཅུ་གཅིག་གིས་རྡོ་རྗེའི་སྐྱིལ་མོ་ཀྲུང་ལ་གནས་ཤིང་འདོན་པར་བྱེད་དོ། ། དེའང་སྒྱུ་མའི་དངོས་པོ་སྐྱེས་པ་དང༌། བུད་མེད་དང༌། བྱོལ་སོང་གི་ཚོགས་ཇི་སྙེད་པ་བྱུང་ན་འཕྲོ་གཅོད་པར་བྱེད་དོ། ། ལྟ་བ་ནི་དབང་ཕྱུག་ཏུ་འཛིན་པ་སྟེ། དེ་དག་གིས་འདོད་པའང་དང་པོ་ནམ་མཁའི་རླུང་གི་རྡུལ་ཕྲ་རབ་གཉིས་ལྷ་དབང་ཕྱུག་ཆེན་པོའི་ཐུགས་རྗེས་དང་སེམས་ཅན་གྱི་སྔོན་གྱི་ལས་ཀྱི་མཐུ་ལས་བྱུང་བར་གྱུར་ཏེ། དེ་གཉིས་འཕྲད་ཅིང་འདུས་པ་ལས་རླུང་གི་དཀྱིལ་འཁོར་ཆེན་པོ་སྲ་ཞིང་རྣམ་མཐུག་པ་བྱུང་བར་གྱུར་ཏོ། ། དེའི་སྟེང་དུ་སའི་རྡུལ་ཕྲ་རབ་གཉིས་གྲུབ་པར་གྱུར་ཏེ།
དེ་གཉིས་འཕྲད་ཅིང་འདུས་པ་ལས་གསེར་གྱི་ས་གཞི་ཆེན་པོ་བྱུང་བར་གྱུར་ཏོ། ། དེའི་སྟེང་དུ་ཆུའི་རྡུལ་ཕྲ་རབ་གཉིས་གྲུབ་པར་གྱུར་ཏེ། དེའི་སྟེང་དུ་མེའི་རྡུལ་ཕྲ་རབ་གཉིས་གྲུབ་པར་གྱུར་ཏེ། དེ་གཉིས་འཕྲད་ཅིང་འདུས་པའི་སྐད་ཅིག་མ་དེ་ཉིད་ལ་མེའི་སྒོ་ང་ཆེན་པོར་གྱུར་ཏོ། ། དེ་དག་གི་ནང་ནས་མེས་པོ་རལ་པ་ཅན་ཞེས་བྱ་བ་ཚངས་པ་གདོང་བཞི་བ་བྱུང་སྟེ། དེའི་གདོང་པ་བཞི་ལས་མངལ་ལས་སྐྱེས་པ་དང༌། དྲོད་གཤེར་ལས་སྐྱེས་པ་དང༌། སྒོ་ང་ལས་སྐྱེས་པ་དང༌། བརྫུས་ཏེ་སྐྱེས་པ་དག་བྱུང་བར་གྱུར་ཏོ། ། དེ་ལ་མཆོད་པས་མཉེས་ཏེ་མགུ་བར་གྱུར་པ་ལས་ནི་ལེགས་པ་དང་དངོས་གྲུབ་ཐམས་ཅད་སྐྱེ་བ་ཉིད་དུ་བྱེད་དོ། །
དེ་དག་མཉེས་པར་མ་བྱས་པ་དག་གིས་ནི་འབད་པ་དང་རྩོལ་བ་ཇི་སྙེད་ཅིག་བྱས་ཀྱང་འགྲུབ་པར་མི་འགྱུར་རོ་ཞེས་མངོན་པར་ལོག་པའི་ལྟ་བ་འཛིན་པར་བྱེད་དོ། ། དེ་དག་གི་འཁྲུལ་གཞི་གང་ལས་འཁྲུལ་ཞེ་ན། ཡུལ་ཝཱ་ར་ཎཱ་སཱིའི་གྲོང་ཁྱེར་ཆེན་པོ་ལིག་ཏ་ན་ཞེས་བྱ་བ་ན་བྲམ་ཟེའི་རིགས་སུ་སྐྱེ་བ་བཞེས་པའི་ཚངས་པར་སྤྱོད་པའི་རྣལ་འབྱོར་པ་སིང་ཧ་པ་ན་ཧ་ཞེས་བྱ་བ་ཞིག་གིས་འཇམ་དཔལ་དཔའ་བོ་རིག་པའི་རྒྱལ་མཚན་གྱི་རྒྱུད་ལ་བརྟེན་ན། བྱ་བའི་རྒྱུད་དང་ཀྲྀ་ཡའི་བརྟུལ་ཞུགས་ཉེ་བར་སྤྱོད་པ་ལ་གནས་པའི་ཚུལ་ཉེ་བར་སྤྱོད་པ་ནི་རྒྱུད་དེ་དག་དང་མི་འགལ་བར་བསྒྲུབས་ཏེ། དེའང་ལུང་དེ་ཉིད་ལས། རྟག་ཏུ་ཚངས་པར་སྤྱོད་པར་བྱ། ། ཁྲུས་དང་གཙང་སྦྲས་གནས་བྱ་སྟེ། ། ཤ་ཆང་སྒོག་བཙོང་རྣམ་པར་སྤང༌། ། རྟག་ཏུ་བྲམ་ཟེའི་སྤྱོད་པ་ནི། ། མུ་ཏིག་ཤེལ་སྐུད་དང་ལྡན་པ། །
དེ་བཞིན་མགོ་བོ་རྐང་པ་སྐེད། ། ལུས་ཀུན་རྣམ་པར་དཀྲི་བྱ་སྟེ། ། ལྷ་དང་ལྷ་མོའི་རིག་པ་དང༌། ། མཆོད་པའི་རིག་པའི་བཟླས་པ་ནི། ། ཚངས་སྤྱོད་དག་དང་ལྡན་པ་ཡིས། ། བཅུ་གཅིག་དག་ནི་ཐུན་བཞིར་བཟླ། ། རྡོ་རྗེའི་སྐྱིལ་ཀྲུང་གནས་བྱས་ཏེ། ། ལྷ་ཡི་ང་རྒྱལ་ལྡན་པར་བྱ། ། སྨྲ་དང་དགོད་དང་གཡེང་བ་དང༌། ། བར་དུ་གཅོད་པའི་མི་རྣམས་ནི། །
སྤངས་ན་ངེས་པར་འགྲུབ་པར་འགྱུར། ། ཞེས་བྱ་བའི་དོན་དེ་དག་ལ་བརྟེན་ཏེ་བསྒྲུབས་པ་ལས་ཁྱིམ་བདག་རྒྱལ་མཚན་གྱི་དབང་པོར་སྐྱེས་ཏེ། དེར་ལོངས་སྤྱོད་ཐམས་ཅད་དང་ལྡན་ནོ། ། དེ་ནས་སྐྱེ་བ་འཕོས་ནས་སུམ་ཅུ་རྩ་གསུམ་གྱི་ལྷ་འོད་ཀྱི་རྒྱལ་མཚན་འབར་བ་བྱ་བར་སྐྱེས་པར་མཐོང་ངོ༌། ། དེ་དག་ལས་འཁྲུལ་ནས་མུ་སྟེགས་ལོ་མ་པ་སྟེ། ལོ་ཏན་ཏ་ཞེས་བྱ་བས་བརྟུལ་ཞུགས་དེ་ལ་ཉེ་བར་ཞུགས་ཏེ། དེ་དང་མཚུངས་པར་སྤྱོད་པ་ནི་དེའི་རྗེས་སུ་འཛིན་པ་རྣམས་སོ། ། ད་ནི་རི་ཁྲོད་ཀྱི་མུ་སྟེགས་རྣལ་འབྱོར་པ་རྣམས་ཀྱི་སྤྱོད་པས་མི་གྲོལ་བར་བསྟན་ཏེ། སྤྲེའུ་ལ་ལའི་བརྟུལ་ཞུགས་ནི། ། ས་ཆུ་ཀུ་ཤ་བ་ཡུ་ཡིས། །
གདན་དང་ཟས་དང་འཁྲུད་པར་བྱེད། ། ཙནྡན་ཤིང་ལ་མེ་སྦར་ཏེ། ། རླངས་པ་ཡིན་ཞེས་ལུས་ལ་གདུང༌། ། དོན་མེད་སྦྱིན་སྲེག་བྱེད་པས་ན། ། དུ་བས་མིག་ལ་གནོད་པར་ཟད། ། ཞེས་བྱ་བའི་དོན་ནི། འཁྲུལ་པའི་བརྟུལ་ཞུགས་པ་དག་སྟོན་ཏེ། དེའང་སྤྲེ་ཞེས་བྱ་བ་ནི་དུར་ཁྲོད་ཀྱི་འཇིགས་པའི་གནས་ལ་བྱའོ། ། འུ་ཞེས་བྱ་བ་ནི་མུ་སྟེགས་ཀྱི་མཁའ་འགྲོ་མ་ཚོགས་པའི་སའོ། ། ལ་ལ་ཞེས་བྱ་བ་ནི་ལོག་པའི་བསམ་གཏན་དོན་དུ་གཉེར་བ་ལ་བྱ་སྟེ།
བརྟུལ་ཞུགས་ནི་ཐ་མལ་གྱི་སྤྱོད་པ་བརྟུལ་ནས་དྲག་པོའི་ཤུགས་ལ་འཇུག་པ་སྟེ། དེ་དག་ནི་བྱེ་མ་དག་པའི་སའི་ཚོམ་བུ་གསུམ་གྱིས་ལུས་ཀྱི་སྟོད་དང༌། སྨད་དང༌། སྐེད་པ་འཁྲུ་བར་བྱེད་དོ། ། མཚོ་དག་དང་ཆུའི་ནང་དུ་སོང་སྟེ། སྤྱི་གཙུག་ནས་བརྩམས་ཏེ་ཁྲུས་ལ་བརྩོན་པར་བྱེད་པ་དང༌། བ་ཡུ་རྣམ་པ་ལྔས་མཎྜལ་བྱས་པའི་སྟེང་དུ་རྩྭ་ཀུ་ཤ་དག་ལེགས་པར་བཏིང་སྟེ་འདུག་པ་དང༌། བས་སྤོས་ཀྱི་རྩྭ་ཡིད་དུ་འོང་བ་དག་ཟོས་པའི་བའི་རྣམ་ལྔས་ཟས་བྱེད་པ་དང༌། དེའང་རུས་པའི་ཁང་པ་དག་ཏུ་གནས་ཏེ། ཡང་དང་ཡང་དུ་ཀུ་ཤའི་གདན་དང༌།
བ་ཡུ་ཟ་བ་དང༌། ས་དང་ཆུས་འཁྲུད་པ་ལ་བརྩོན་པར་བྱེད་དོ། ། ཉི་མ་ཕྱེད་ཀྱི་དུས་དག་ནའང་ཙནྡན་གྱི་ཤིང་ལ་གུ་གུལ་གྱི་དུད་པས་བདུག་པ་དག་ལ་མེ་སྦར་ཏེ། རས་ཀྱི་ཁ་ཚར་མང་པོ་དག་གིས་གཡབ་པའི་དུད་པ་ལྷོ་ཕྱོགས་སུ་འབུད་པར་བྱེད་དེ། དེ་དག་ལ་བརྟུལ་ཞུགས་པ་དག་གིས་ལུས་ཉེ་བར་བསྙེན་ཏེ། འདི་དག་ནི་ལྷ་དབང་ཕྱུག་ཆེན་པོའི་ཁའི་རླངས་པ་ཡིན་ནོ་ཞེས་ལུས་ལ་བདུག་པར་བྱེད་ཅིང༌། དེའང་ལུས་ཀྱི་ཕྱི་ནག་པོར་ནམ་སོང་བ་ན་བདག་གི་སྒྲིབ་པ་ཐམས་ཅད་འདག་པར་བྱེད་པ་སྟེ་ཆོས་ཉིད་མི་འགྱུར་བའི་རྟགས་ཐོབ་པ་ཡིན་ནོ། ། ཞེས་དོན་མེད་པར་སྦྱིན་སྲེག་བྱེད་པ་དེ་དུ་བས་མིག་ལ་གནོད་པ་ཁོ་ནར་ཟད་དེ། གྲོང་ཁྱེར་བ་རྣམས་ཀྱི་མེ་དང་ཁྱད་པར་མེད་པར་འགྱུར་རོ། ། དེའང་འཁྲུལ་གཞི་གང་ལས་འཁྲུལ་ཞེ་ན།
རྣལ་འབྱོར་པ་ཆེན་པོ་ཏེ་ལོ་པ། ཞེས་བྱ་བ་དཔལ་ཧེ་རུ་ཀ་བཟང་པོའི་བརྟུལ་ཞུགས་ལ་ཞུགས་ཏེ་རི་ཁྲོད་དག་ན་ཉེ་བར་གནས་པ། དེའང་རྒྱུད་དེ་དག་ལ་གནས་པའི་སྤྱོད་པ་ལ་གནས་ཏེ། དེའང་ཅི་ཞེ་ན། ཧེ་རུ་ཀ་མཆོག་སངས་རྒྱས་སྒྲུབ་འདོད་པས། ། དུར་ཁྲོད་དགོན་པའི་ཕྱོགས་ཉིད་དམ་པ་རུ། ། ཕྱི་ནང་ཟང་ཟིང་གཡེང་བ་རྣམ་སྤངས་ཏེ། ། ཀུ་ཤ་སྔོན་པོའི་གདན་ལ་འདུག་ནས་ཀྱང༌། ། བ་ཡུ་རྣམ་ལྔ་ཟས་སུ་ཟ་བྱས་ལ། ། ཐོ་རངས་དུས་སུ་ས་དང་ཆུ་ཡིས་བཀྲུ། །
མཎྜལ་བཟང་པོ་ཡིད་དུ་འོང་བའི་སྟེང༌། ། མེ་ཏོག་གཅལ་མ་ལེགས་པར་བཀྲམ་ནས་ཀྱང༌། ། ཙནྡན་དཀར་པོའི་ཤིང་ནི་ཁེགས་བརྩིགས་ཏེ། ། བདེར་གཤེགས་མཉེས་ཕྱིར་རྟག་ཏུ་སྦྱིན་སྲེག་དབུལ། ། ཧཾ་ཏི་ཏ་དང་བིལ་བའི་སྙིང་པོ་དང༌། ། ཨསྨ་ཀ་དང་ཀྲེ་ཡ་ཨ་ཀ་རུ། ། སྦྱར་བའི་ཁུ་བས་ལུས་ལ་བྱུག་པར་བྱ། ། དེས་ནི་ཐུན་མོང་མཆོག་གི་དངོས་གྲུབ་རྣམས། ། མྱུར་དུ་སྟེར་ཞིང་དམ་པར་འགྱུར་བའོ། ། ཞེས་འབྱུང་བའི་ཕྱིར།
ཚུལ་དེ་བཞིན་དུ་གནས་པ་དག་སྐྱེ་བ་འཕོས་ནས་རྒྱལ་པོ་ཆེན་པོ་སྟོབས་ཀྱི་གླང་པོར་སྐྱེས་པར་གྱུར་ཏོ། ། དེར་ཚོགས་གཉིས་ཡོངས་སུ་བསགས་པ་དག་གིས་ཕུང་པོ་ལྷག་མ་མེད་པའི་རིག་འཛིན་གྱི་སར་ཚོགས་ཀྱི་འཁོར་ལོ་ལ་སོང་བར་མཐོང་ངོ༌། ། དེ་དག་ལ་མུ་སྟེགས་པ་ལ་ཀིན་ཏི་ཞེས་བྱ་བ་འཁྲུལ་ནས་རི་ཁྲོད་ཀྱི་བརྟུལ་ཞུགས་དེ་དག་ལ་ཞུགས་ཏེ། དེ་དག་གི་ཚུལ་འཛིན་པ་ནི་དེའི་རྗེས་སུ་འབྲས་པ་དང་བཅས་པའོ། ། ད་ནི་མུ་སྟེགས་རྒྱང་འཕེན་པས་མི་གྲོལ་བར་བསྟན་ཏེ། སྤྲེའུའི་བརྟུལ་ཞུགས་འཛིན་པ་ནི། ། བཙུགས་དང་དབྱུ་གུ་གཉིས་ལ་གནས། ། སོས་ཀའི་གསལ་ཤིང་རྩེ་ལ་བཏབ། ། ཟག་པས་ཉོན་མོངས་བཅོམ་ཞེས་ཟེར། ། ལེགས་ལྡན་དག་གི་ང་རྒྱལ་གནས། །
མངོན་པའི་ང་རྒྱལ་ཐ་དད་མེད། ། ཅེས་བྱ་བའི་ནས་དོན་ནི། མུ་སྟེགས་ནགས་ཁྲོད་པའི་བརྟུལ་ཞུགས་འཛིན་པ་སྟེ། སྤྲེའུ་ཞེས་བྱ་བ་ནི་ཤིང་ཁ་ན་གནས་པ་དག་གི་ཚུལ་ལ་གདགས་པའོ། ། བརྟུལ་ཞེས་བྱ་བ་ནི་བག་ཡང་པ་ལས་བརྟུལ་ནས་སྡུག་བསྔལ་གྱི་བག་ལ་བརྟེན་པ་ལ་ཞུགས་པའོ། ། དེའང་ནགས་ཚལ་དག་ཏུ་ས་གཞི་ལེགས་པར་སྙོམས་པར་བྱས་ཏེ། དེ་དག་གི་སྟེང་དུ་ཤིང་ཏ་ཀྵ་ནའི་སྡོང་པོ་ཆེན་པོ་བཙུགས་ཏེ། ཤིང་ཁ་ཏེ་རིའི་རྒྱ་གྲམ་སྦྲེལ་བ་འཁོར་ལོའི་ཚུལ་དུ་དབྱུ་གུ་གཉིས་སྦྲེལ་བའི་སྣ་ལ་སྤྲེའུ་བཞི་སྲད་བུ་ལ་བཏགས་ཏེ། དེ་དག་གི་སྟེང་དུ་གནས་ནས་གསལ་ཤིང་ཤིན་ཏུ་རྣོ་བ་དག་ལ་སྣུམ་བྱུགས་ནས་ལེགས་པར་བདར་བས་རྣོ་བར་བྱས་པ་དག་གི་རྩེ་མོས་ཁྲག་རྒྱུ་བའི་ཕྱིར་རྩ་ཐམས་ཅད་ལ་བཏབ་སྟེ། ཁྲག་དང་ཆུ་སེར་ཟགས་པས་བདག་གི་ཉོན་མོངས་པ་བཅོམ་པ་ཡིན་ནོ་ཞེས་ཟེར་ཏེ།
སེང་ལྡེང་གི་རྒྱ་མ་དག་ལ་ཉི་མ་རེ་རེ་ཞིང་ལུས་འཇལ་བར་བྱེད་དོ། ། དེའང་ཇི་བཞིན་དུ་ཡང་དུ་སོང་བ་ལྟར་བདག་ནི་ལྷ་ལེགས་ལྡན་ཆེན་པོ་དང་ཁྱད་པར་མེད་པ་ཡིན་ནོ་ཞེས་ང་རྒྱལ་ལ་གནས་པའོ། ། བདག་ནི་འབྲས་བུ་ཐམས་ཅད་ཀྱི་བདག་ཉིད་ཡིན་ནོ་ཞེས་མངོན་པའི་ང་རྒྱལ་བྱེད་ཅིང་སངས་རྒྱས་དང་ཐ་དད་མེད་པར་སྨྲའོ། ། དེ་དག་ཀྱང་འཁྲུལ་གཞི་གང་ལས་འཁྲུལ་ཞེ་ན། ལྷོ་ཕྱོགས་གྱད་ཀྱི་ཡུལ་དག་ན་སློབ་དཔོན་ཆེན་པོ་ཌོམྦི་ཧེ་རུ་ཀའི་སློབ་མ་ཤེས་རབ་ཀྱི་རྒྱུད་ལ་བློ་གནས་པར་བྱེད་པའི་རྣལ་འབྱོར་པ་དྷ་ཛྙ་རུ་པ་ཞེས་བྱ་བ་ཞིག་གིས་རྒྱལ་པོ་ཆེན་པོ་དཔའ་བས་བྱིན་པ་ལ་འདི་སྐད་ཅེས་སྨྲས་སོ། ། རྒྱལ་པོ་ཆེན་པོ་ཁྱོད་གསང་སྔགས་ཀྱི་ཐེག་པ་ལ་རབ་ཏུ་གཞོལ་བར་གྱིས་ཤིག ། དེ་ཅིའི་ཕྱིར་ཞེ་ན། སྐྱེ་བ་འདི་ལ་དངོས་གྲུབ་ཆེན་པོ་དང་ལྡན་པར་འགྱུར་རོ་ཞེས་གསུངས་པ་དང༌། རྒྱལ་པོས་སྨྲས་པ། རི་ཁྲོད་པ་ཁྱོད་ལ་ནུས་པ་ཅི་ཡོད་བདག་ལ་སྟོན་ཅིག་དང༌།
བདག་དད་པར་འགྱུར་རམ། མི་འགྱུར་བར་བལྟ་བར་བྱའོ་ཞེས་སྨྲས་པ་དང༌། རྣལ་འབྱོར་པས་སྨྲས་པ། ཀྱེ་རྒྱལ་པོ་ཆེན་པོ། བདག་གིས་ནི་གསང་སྔགས་ཀྱི་ཐེག་པ་འདི་དག་ལ་ཞུགས་ནས་རིང་པོར་མ་ལོན་ཏེ། དེ་ལྟར་ཡིན་ཡང་ལུས་ཀྱི་ཁྲག་དང་ཆུ་སེར་ཐམས་ཅད་ནི་འོ་མར་གྱུར་ཏོ་ཞེས་སྨྲས་པ་དང༌། རྒྱལ་པོས་སྨྲས་པ། དེ་བདག་གིས་བལྟ་བར་བྱའོ། ། རྒྱལ་འབྱོར་པས་སྨྲས་པ། ཞག་ཉི་ཤུ་སྙེད་ནས་སྤྱོན་ཅིག་ཅེས་སྨྲས་ནས་དུར་ཁྲོད་དུ་ཕྱིན་ཏེ།
ལུས་ཀྱི་ཁྲག་དང་ཆུ་སེར་ལ་སྲོག་ཆགས་མི་འཇུག་པར་བྱ་བའི་ཕྱིར་ཤིང་གི་སྒོར་བུ་ལེགས་པར་བྱས་པའི་སྟེང་དུ་འདུག་སྟེ། གསལ་ཤིང་གི་རྩེ་མོས་ལུས་ཕུག་ནས་ཁྲག་དང་ཆུ་སེར་གཟུགས་ཏེ་འོ་མ་འཐུངས་སོ། ། དེ་ནས་རིགས་བཞིའི་མཁའ་འགྲོ་མ་བཞིས་རྣལ་འབྱོར་པ་དེ་ལ་སྲུང་བར་བྱེད་པ་དང༌། འཇིག་རྟེན་པའི་མི་རྣམས་ཀྱིས་སྤྲེའུ་བཞིར་མཐོང་བར་གྱུར་ཏོ། ། དེ་ནས་རྒྱལ་པོ་དེ་དེར་ཕྱིན་ཏེ་དེ་དག་གི་ཕྱིར་རྣལ་འབྱོར་པའི་ལུས་དུམ་བུ་དུམ་བུར་གཅོད་དོ། ། བཅད་ཀྱང་དེ་དག་ལས་ཁྲག་དང་ཆུ་སེར་མ་བྱུང་སྟེ། འོ་མ་འཛག་པར་གྱུར་ཏོ། ། དེ་ནས་རྒྱལ་པོ་དེ་ངོ་མཚར་ནས་རྣལ་འབྱོར་པ་དེ་ལ་སྐྱབས་སུ་སོང་སྟེ། རྒྱལ་སྲིད་ཐམས་ཅད་བོར་ནས་ཏིང་ངེ་འཛིན་ལ་ཞུགས་སོ། ། དེ་ནས་སྐྱེ་བ་དེ་ཉིད་ལ་ཐུན་མོང་གི་དངོས་གྲུབ་དཔག་ཏུ་མེད་པ་བྱུང་བར་གྱུར་ནས།
མུ་སྟེགས་ཧ་ལ་ཀག་ཤ་ཞེས་བྱ་བས་མཐོང་ནས་དེ་དག་གི་ཚུལ་དུ་སྤྱོད་དོ། ། དེ་དག་དང་ཉེ་བར་འཛིན་པ་ནི་དེའི་རྗེས་སུ་འབྲངས་པ་དང་བཅས་པ་རྣམས་སོ། ། ད་ནི་སྤྱོད་པའི་བརྟུལ་ཞུགས་ཀྱིས་མི་གྲོལ་བར་བསྟན་ཏེ། རྒྱུ་པ་དུར་གྱི་ངང་པའི་སྐད། ། བསྟན་པས་གཞན་འདུལ་ཆོས་སྟོན་པ། ། སྙིང་པོའི་དོན་དང་གཞན་མ་སེལ། ། དེ་ལྟར་མངོན་པར་ཞེན་པ་ཡི། ། འགྲོ་བ་རྫུན་པ་ཉིད་དུ་གོལ། །

ཞེས་བྱ་བའི་དོན་ནི། མུ་སྟེགས་རོ་ལངས་པ་དག་གི་སྤྱོད་པ་སྟེ་གྲོང་ཁྱེར་དུ་བསོད་སྙོམས་ལས་རྒྱུ་བའི་དུས་སུ་དུར་ཁྲོད་ན་གནས་པའི་ངང་པ་དག་གི་སྐད་ཀྱིས་རྒྱུ་བར་བྱེད་དེ། ཀང་ཀ་ར་དང་ཞེས་བྱའོ། ། དེའང་མངོན་པར་འདོད་པའི་སྒྲས་ཕྱེ་བ་ན། ཀང་བརྟུལ་ཞུགས་སོ། ། ཀ་ར་དབང་ཕྱུག་གི་ང་རྒྱལ་ལོ། ། དང་དེ་དག་གིས་མཆོད་པའོ། ། ཞེས་ལི་ཀ་རུ་པའི་མཆོད་པ་ཆེན་པོ་ལ་གཏོགས་པའི་མི་རྣམས་ལ་དོན་དེ་བསྟན་པས་མུ་སྟེགས་ཀྱི་བསྟན་པ་ལ་འཇུག་ཅིང་གཞན་དང་གཞན་འདུལ་བར་བྱེད་དེ། གོང་མ་ལྟ་བུའི་ཆོས་སྟོན་པའོ། ། གཞན་དག་ནི་ཆོས་མ་ཡིན་ནོ། ། སྟོན་པའི་བསྟན་པ་མ་ཡིན་ནོ། །
ཞེས་སྙིང་པོའི་དོན་འདི་དག་དང་ནང་པ་སངས་རྒྱས་ཀྱི་ཆོས་གཞན་མ་སེལ་བར་བྱེད་དོ། ། དེ་ལྟར་བདག་དང་བདག་གིར་འཛིན་པ་ལ་མངོན་པར་ཞེན་པའི་མུ་སྟེགས་ཀྱི་འགྲོ་བ་དེ་དག་ནི་དོན་གྱི་འབྲས་བུ་འབྱིན་པར་མི་ནུས་ཏེ། སླུ་བར་བྱེད་པའི་ཕྱིར་རྫུན་པ་ཉིད་དུ་གོལ་བའོ། ། ད་ནི་ཕྱི་རོལ་པའི་བསམ་གཏན་གྱི་བརྟུལ་ཞུགས་ཀྱིས་མི་གྲོལ་བར་བསྟན་ཏེ། བསམ་གཏན་ཚུལ་བྱེད་མུ་སྟེགས་ནི། གུནྡྷེ་ཨེ་རིའི་ཐལ་བས་བཀང༌། ། ཉལ་དུས་ཐལ་བྱུགས་རལ་པ་བཀྲོལ། ། བསོད་སྙོམས་ཐིག་ལེ་སྤྱི་བོར་སྡུད། ། གཙང་མ་ལྭ་བའི་སྟེང་ཉིད་དུ། ། འདུག་ནས་ཚངས་པའི་ང་རྒྱལ་བྱེད། །
ཨེ་རན་མར་མིས་དབང་ཕྱུག་མཆོད། ། མཚམས་སུ་གཏོར་གཏོང་དྲིལ་བུ་དཀྲོལ། ། སྐྱིལ་ཀྲུང་བཅས་ནས་མིག་བཙུགས་ཏེ། ། བརྡ་མེད་ཚིག་གིས་གཡོ་སྒྱུར་བྱེད། ། སྐྲ་མེད་རྒྱན་བྲལ་རིག་མ་སྟོན། ། ཐོད་པས་དུར་ཁྲོད་དབང་བསྐུར་བྱེད། ། བླ་མའི་ང་རྒྱལ་ཡོན་རྣམས་ལེན། ། ཞེས་བྱ་བ་ནི། ཕྱི་རོལ་གྱི་བརྟུལ་ཞུགས་ཀྱིས་སྤྱིར་མི་གྲོལ་བར་སྟོན་ཏེ། དེའང་བསམ་གཏན་ཞེས་བྱ་བ་ནི་སངས་རྒྱས་ཀྱི་དགོངས་པ་དངོས་གཞིའོ། །
དེ་དག་མ་རྟོགས་པའི་བསམ་གཏན་ནི་བསམ་གཏན་གྱི་ཚུལ་དུ་བྱེད་པ་སྟེ། ལོག་པར་རྟོག་པའོ། ། དེ་ལ་གནས་པའི་མུ་སྟེགས་ནི། གུནྡྷེ་ཕྲ་པ་ལ་བཀལ་ཏེ་བྲམ་ཟེའི་རོ་བསྲེགས་པའི་ཐལ་བ་ནི་ཨེ་རིའོ། ། མུ་སྟེགས་དེ་དག་གུནྡྷེའི་ནང་ཐལ་བས་བཀང་སྟེ། ཉལ་བའི་དུས་སུའང་ལུས་པོ་ལ་ཐལ་བ་བྱུགས་ཏེ། རལ་པ་སྤྱི་གཙུག་ནས་བཀྲོལ་ནས་ལུས་ལ་གོན་པར་བྱེད་དོ། ། གྲོང་གསེབ་དང་དུར་ཁྲོད་ཐམས་ཅད་དུ་བསོད་སྙོམས་ལ་རྒྱུ་སྟེ། ཁྲག་དང་ཞག་གི་ཐིག་ལེ་དག་གིས་ལུས་ཐམས་ཅད་ལ་འགོད་པར་བྱེད་དོ། ། སྦྲུལ་གྱི་ཆུན་པོ་དང་བཅས་པའི་རལ་པ་སྤྱི་བོར་བསྡུས་ཏེ།
སྦ་དང་སྨྱུག་མ་ལ་བཏགས་པའི་སྟན་ལ་རྟའི་གཟུགས་བྲིས་ཏེ་ཤིན་ཏུ་གཙང་བར་བྱས་པ་ལ་ཙནྡན་དང་གུར་གུམ་ལ་སོགས་པའི་དྲིས་བསྒོམ་པའི་སྟེང་ཉིད་དུ་འདུག་ནས་ཁ་ཤར་ཕྱོགས་སུ་བལྟས་ཏེ། ཚངས་པ་གདོང་བཞི་པའི་ང་རྒྱལ་བྱེད་དོ། ། ཨེ་རན་ཞེས་བྱ་བ་ནི་སྦྲུལ་གདུག་པ་ཅན་ལ་བྱ་སྟེ། དེ་དག་གི་ཚིལ་བུས་ཐོད་པའི་ནང་དུ་མར་མེ་བཏང་སྟེ། དེས་དབང་ཕྱུག་ཆེན་པོའི་རྟེན་རྡོ་ལས་བྱས་པའི་ལྷ་སྲིད་པའི་གདོང་ཅན་ལ་མཆོད་པར་བྱེད་དོ། ། ཤར་ལྷོའི་མཚམས་སུ་ཉི་མ་རེ་རེ་ལ་གཏོར་མ་བཅུ་བཅུ་གཏོང་སྟེ། དུར་ཁྲོད་ཀྱི་ཀ་པཱ་ལ་རྙིང་པ་ལ་ཁ་དི་རའི་ཁུ་བས་པདྨ་འདབ་མ་བརྒྱད་པ་བྲིས་པའི་དབུས་སུ་སྲིད་པའི་མེས་པོ་བཏགས་ཏེ་དྲིལ་བུ་དཀྲོལ་བར་བྱེད་དོ། ། རྡོ་རྗེའི་སྐྱིལ་མོ་ཀྲུང་བཅས་ནས་མིག་བཙུམས་ཏེ། ཤེས་པའི་ཚོགས་དྲུག་མ་འགགས་པ་དག་ལ་ཏིང་ངེ་འཛིན་མེད་དོ་ཞེས་རྣ་བའང་འགེགས་པར་བྱེད་དོ། ། ད་རི་ཧ་ཞེས་བརྡ་མེད་པའི་ཚིག་དེ་དག་གིས་ཡོན་བདག་རྣམས་ལ་འདེབས་པར་བྱེད་ཅིང་གཡོ་སྒྱུར་བྱེད་དོ། །
ཆུང་མ་སྐྲ་མེད་ཅིང་རྒྱན་དང་བྲལ་བ་ལ་སྲིད་པའི་མེས་པོ་དཔྲལ་བར་བྲིས་ནས་འདི་ནི་གསང་སྔགས་ཀྱི་རིག་མ་ཡིན་ནོ་ཞེས་སྟོན་ཞིང༌། བདག་ནི་ཆགས་པ་དང་བྲལ་བ་ཡིན་ཏེ། དེ་ཅིའི་ཕྱིར་ཞེ་ན། རིག་མ་འདི་དག་ལ་བལྟ་བར་བྱའོ་ཞེས་སོ། ། དུར་ཁྲོད་ཀྱི་ཐོད་པ་དག་ལ་དབང་ཕྱུག་ཆེན་པོའི་གཟུགས་བྲིས་ཏེ་སྐྲ་ཤད་ཀྱི་དྲྭ་བར་བཅུག་ནས་དུར་ཁྲོད་དུ་སོང་སྟེ། སྐྱེས་པ་དང་བུད་མེད་གཞོན་ནུ་དག་གི་རོ་བཤས་ནས་ཟ་བར་བྱེད་ཅིང༌། ཐོད་པ་དེ་དག་མགོ་ལ་བཞག་ནས་དབང་བསྐུར་བར་བྱེད་དོ། ། འདི་དག་ནི་ལྷ་ཆེན་པོ་དག་གིས་གནང་བའི་དངོས་གྲུབ་ཡིན་ནོ་ཞེས་ཟེར་རོ། ། དེ་ནས་སྟན་མཐོན་པོ་ལ་འདུག་ཅིང༌། ང་ནི་ཁྱེད་རྣམས་ཀྱི་བླ་མ་ཆེན་པོ་ཡིན་ནོ་ཞེས་ང་རྒྱལ་བས་སློབ་མས་ཕུལ་བའི་ཡོན་རྣམས་ལེན་པར་བྱེད་དོ། །
འདི་དག་གི་འཁྲུལ་གཞི་ནི་རྣལ་འབྱོར་པ་ཆེན་པོ་དན་ཏ་ཀོ་ལ་ཞེས་བྱ་བ་སྒྱུ་འཕྲུལ་ཆེན་པོ་ལ་ཉེ་བར་གནས་པ་དག་གི་ཚེ་དེའི་ཚུལ་དུ་སྒྲུབ་པར་བྱེད་དོ། ། དེའང་རྒྱུད་དེ་ཉིད་ལས། རྟག་ཏུ་དུར་ཁྲོད་དག་ཏུ་གནས། ། ཧེ་རུ་ཀ་ཡི་ང་རྒྱལ་དང༌། ། མཁའ་འགྲོ་རྣམས་ལ་གཏོར་མ་སྦྱིན། ། ཀང་ཀ་ར་དང་བོད་པར་བྱ། ། དཔའ་བོ་ཆེན་པོའི་ང་རྒྱལ་བས། ། དུར་ཁྲོད་ཆས་དང་ཐིག་ལེ་བགོ ། རལ་པ་སྤྱི་གཙུག་དག་ཏུ་བསྐུར། ། གདུག་པའི་མར་མེས་རྟག་ཏུ་མཆོད། །
དུར་ཁྲོད་གནས་སུ་གཏོར་མ་གཏང༌། ། གཅེར་བུ་རྒྱན་བྲལ་སྐྲ་གྲོལ་བའི། ། མཚན་དང་ལྡན་པའི་རིག་མ་ལ། ། དབང་བསྐུར་བདེ་བ་བསྐྱེད་པར་བྱ། ། དེ་ནི་སྲིད་གསུམ་དག་པའི་དོན། ། མི་ཟད་རྒྱན་གྱི་འཁོར་ལོའོ། ། ཞེས་འབྱུང་བའི་ཕྱིར། དེ་དང་མཐུན་པར་སྤྱོད་དེ། དེ་དག་སྐྱེ་བ་འཕོས་པ་ལས་རྣལ་འབྱོར་པ་ཤཱནྟིང་དྷ་མ་ཀ་རར་སྐྱེས་པར་གྱུར་ཏེ། དེ་ལ་མཁའ་འགྲོ་མ་ཐམས་ཅད་ཀྱིས་དབང་བསྐུར་ན།
སྲིད་པ་གསུམ་གྱི་འཁོར་ལོ་ཐམས་ཅད་སྒྱུར་བར་ནུས་སོ། ། དེ་དག་མུ་སྟེགས་གཅེར་བུ་པ་ལེགས་སྲུང་ཞེས་བྱ་བས་མཐོང་ནས་བརྟུལ་ཞུགས་དེ་ལ་ཞུགས་སོ། ། དེ་དང་ཉེ་བར་མཚུངས་པ་ནི་དེའི་རྗེས་སུ་འབྲངས་པ་དང་བཅས་པ་རྣམས།
ད་ནི་ཕྱི་རོལ་པའི་བརྟུལ་ཞུགས་ཆ་དང་མཐུན་པ་དག་གིས་ཀྱང་གྲོལ་བར་མི་ནུས་པ་བསྟན་ཏེ། སྐྲ་སེན་རིང་ཞིང་དྲི་མས་བསྐུ། ། གོས་བྲལ་སྐྲ་ནི་རྣམ་པར་འབལ། ། ཞེས་བྱ་བའི་དོན་ནི། གསང་སྔགས་ཀྱི་ཚུལ་དག་དང་ཆ་མཐུན་པར་སྤྱོད་པ་སྟེ། སྐྲ་ཤིན་ཏུ་རིང་བ་ལ་རྩ་བ་ཀླུ་ཤིང་གི་མེ་ཏོག་གི་ཚོས་བྱུགས་ཏེ་སེར་སྐྱར་བྱས་པ་དེ་དག་སྤྱི་གཙུག་ཏུ་སྦྲུལ་གྱིས་འཆིང་བར་བྱེད་དོ། ། སེན་མོའང་ཤིན་ཏུ་རིང་ཞིང༌།
ལུས་པོ་ལ་ཐང་ཆུ་དང་བདུད་རྩི་བསྲེས་པའི་དྲི་མས་བསྐུ་བར་བྱེད་དོ། ། གཅེར་བུའི་ཚུལ་གྱིས་གནས་པར་བྱེད་དེ། དུས་རྟག་ཏུ་གོས་དང་བྲལ་བའོ། ། སྐྲའི་མཐའ་མ་ཐམས་ཅད་འབལ་བར་བྱེད་དེ། ང་ནི་ཆགས་པ་དང་བྲལ་བ་ཡིན་ནོ་ཞེས་སྨྲ་བར་བྱེད་དོ། ། དེ་དག་ཀྱང་འཁྲུལ་གཞི་གང་ལས་འཁྲུལ་ཞེ་ན། བྱང་ཕྱོགས་འདམ་བུའི་ཚལ་ན་རྣལ་འབྱོར་པ་དཔལ་གྱི་ཞབས་ཆེན་པོ་ཞེས་བྱ་བ་བཅོམ་ལྡན་འདས་དགའ་བ་རྡོ་རྗེའི་ང་རྒྱལ་དུ་ཞུགས་ནས་ལོ་བཅུ་དགུའི་བར་དུ་ཤིང་ལོའི་སྟན་གཅིག་གི་སྟེང་ནས་མ་ལངས་ཏེ། བཟའ་བ་དང་བཏུང་བ་ནི་དྲི་ཆེན་དང་དྲི་ཆུའི་རྒྱུན་ལྡོག་པས་འཚོ་བར་བྱས་སོ། ། དེའང་གཅེར་བུའི་ཚུལ་གྱིས་གནས་པར་བྱས་ཏེ། སྐྲ་དང་སེན་མོ་ཐམས་ཅད་ཀྱང་རིང་བར་གྱུར་ཏོ། །
སྐྲའི་རྩེ་མོ་ས་ལ་འཁྱིལ་བ་དག་དུམ་བུ་དུམ་བུར་ཡང་གྱུར་ཏོ། ། དེ་ནས་ལྷའི་བུ་རྣམས་ཀྱིས་ནམ་མཁའ་ལ་ཚིགས་སུ་བཅད་དེ་སྨྲས་པ། སྐྱེས་བུ་མཆོག་ཆེན་དཔའ་བོ་ཧེ་རུ་ཀ། རྗེ་བཙུན་བཞེངས་ཤིང་བསམ་གཏན་ལས་བཞེངས་ལ། ། ལྟུང་བའི་ལས་ཅན་རྣམས་ཀྱིས་ཚོགས་གསག་ཕྱིར། ། སུམ་ཅུ་རྩ་གསུམ་འཁོར་ལོས་སྒྱུར་བར་གཤེགས། ། ཞེས་ནམ་མཁའ་ལ་རོལ་མོའི་ཚོགས་དཔག་ཏུ་མེད་པས་བསུ་བ་དང་བསྟི་སྟང་བྱས་ནས་སོང་ངོ༌། ། དེ་དག་གདོལ་བ་ཨུ་རི་ཏ་ན་ཞེས་བྱ་བས་མཐོང་ནས་དེའི་རྗེས་སུ་བརྟུལ་ཞུགས་སྤྱད་དོ། ། དེ་དང་ཉེ་བར་མཚུངས་པ་ནི་དེའི་རྗེས་སུ་འབྲངས་པ་དང་བཅས་པ་རྣམས་སོ། ། དེ་དག་ཐམས་ཅད་ཀྱང་ཚུལ་འདི་ལྟ་བུ་དག་ཡིན་ཏེ།
ཡིད་ནི་ནམ་མཁའི་ཁམས་ལ་རྟོག ། བསྟན་ལ་གནོད་བྱེད་ལམ་གཟུགས་སྟོན། ། བདག་ཉིད་གྲོལ་འདོད་ཐར་ལ་མངོན་པར་དགའ། ། གནས་མིན་བཟོད་པ་ཅན་ལ་གནས། ། ཐེག་ཆེན་རྣམས་ཀྱིས་ག་ཞའི་ས། ། ཞེས་བྱ་བའི་དོན་ནི། དེ་ཐམས་ཅད་མཐུན་པར་བྱེད་པའི་བདག་ཉིད་སྟོན་པར་བྱེད་དེ། དེ་དག་གིས་ཡིད་ཀྱི་རྣམ་པར་ཤེས་པ་ནི་ནམ་མཁའི་ཁམས་ལ་རྟོག་ཅིང་ནམ་མཁའ་སྒོམ་པར་བྱེད་དོ། ། སངས་རྒྱས་ཀྱི་བསྟན་པ་ལ་གནོད་པར་བྱེད་དེ། བདག་ནི་སངས་རྒྱས་ཀྱི་བསྟན་པ་འཛིན་པའོ། །
ཞེས་བརྗོད་པས་སོ་སོའི་སྐྱེ་བོ་བློ་ཆུང་བ་རྣམས་ནི་ལམ་གྱི་གཟུགས་སུ་སྟོན་པ་དེ་དག་ལ་འཇུག་པར་འགྱུར་རོ། ། དེ་དག་ཐམས་ཅད་ཀྱང་བདག་ཉིད་གྲོལ་བར་འདོད་ཅིང༌། བདག་འབའ་ཞིག་གི་དོན་དུ་ཐར་པ་ལ་མངོན་པར་དགའ་བའོ། ། དེའང་གནས་མིན་གྱིས་བཟོད་པ་བརྟུལ་ཞུགས་དོན་མེད་པ་རྣམས་དང་ནམ་མཁའི་ཡིད་ཅན་ལ་གནས་ཏེ། ཐེག་པ་ཆེན་པོ་པ་རྣམས་ཀྱི་ས་གཞི་སྟེ། དཔྱད་པའི་ས་འདི་ཁོ་ནར་ཟད་དོ། ། ད་ནི་ཝ་ཁྱིའི་བརྟུལ་ཞུགས་ཀྱིས་མི་གྲོལ་བར་བསྟན་ཏེ། གཅེར་བུ་ཉིད་ཀྱིས་གནས་བྱེད་ཅིང༌། ། ཝ་ཁྱིའི་བརྟུལ་ཞུགས་ཀྱིས་གྲོལ་ན། ། དུར་ཁྲོད་ཁྱི་དང་ཝ་ཉིད་ཀྱང༌། །
ཁྱོད་དང་མཐུན་ཕྱིར་གྲོལ་བར་རིགས། ། ཞེས་བྱ་བའི་དོན་ནི། ཕྱི་རོལ་པ་དག་དུས་རྟག་ཏུ་གཅེར་བུ་ཉིད་ཀྱིས་གནས་པར་བྱེད་ཅིང༌། རྐང་ལག་བཞི་ས་ལ་བཙུགས་ནས་ཝ་དང་ཁྱིའི་ཚུལ་གྱི་གནས་ཏེ། དེའི་བརྟུལ་ཞུགས་ཀྱིས་སྤྱོད་དོ། ། དེས་ནི་གྲོལ་བར་མི་ནུས་ཏེ། གྲོལ་ལོ་ཞེ་ན། དུར་ཁྲོད་ཀྱི་ཝ་དང་ཁྱི་དག་ཀྱང་ཁྱོད་དང་མཐུན་པའི་ཕྱིར་གྲོལ་བར་རིགས་སོ། ། དེ་དག་གི་འཁྲུལ་གཞི་ནི་རྣལ་འབྱོར་པ་ཆེན་པོ་པྲིན་ཏི་རའི་དང༌། སྲིང་གི་སྣ་གཉིས་ཀྱིས་དེ་བཞིན་གཤེགས་པའི་སྐུ་གཟུགས་ཀྱི་སྤྱན་ལམ་དུ་རུས་པའི་དུགས་ཀྱིས་བདུག་པ་དང༌།
གཙུག་ལག་ཁང་དུ་མཆིལ་ལྷམ་མ་བོར་བར་ཕྱིན་པས་དུར་ཁྲོད་ཀྱི་ཝ་དང་ཁྱི་རྒོད་དུ་སྐྱེས་ཏེ། དེ་དག་སྐྱེ་བ་འཕོས་པ་ལས་མཁའ་འགྲོ་མ་སུ་སྨེ་སི་ལ་ཧ་དང༌། རྣམ་འབྱོར་པ་ཆེན་པོ་ཏོག་རྩེ་བ་ཆེན་པོ་གཉིས་སུ་སྐྱེས་པར་གྱུར་ཏོ། ། དེ་དག་བྲམ་ཟེ་འཇིགས་པ་མེད་པར་རྒྱུ་བ་ཞེས་བྱ་བས་མཐོང་ནས་དེའི་བརྟུལ་ཞུགས་བཟུང་ངོ༌། ། དེ་དང་མངོན་པར་མཚུངས་པ་ནི་དེའི་རྗེས་སུ་འབྲངས་པ་དང་བཅས་པ་རྣམས་སོ། ། ད་ནི་གཞོན་ནུ་མའི་བརྟུལ་ཞུགས་ཀྱིས་མི་གྲོལ་བར་བསྟན་ཏེ། རྡོ་ལེབ་སྟེང་ན་གནས་བྱེད་ཅིང༌། ། སྤུ་བྲེགས་གཞོན་ཚུལ་གྱིས་གྲོལ་ན། ། བུད་མེད་ལང་ཚོ་གཞོན་ནུ་དག ། ཁྱིམ་ལ་འགྲོ་དུས་སྐེད་སྤུ་འབྲེགས། །
མཆན་སྤུ་འཐོགས་པའང་གྲོལ་བར་འགྱུར། ། ཞེས་བྱ་བའི་དོན་ནི། རྡོ་ལེབ་གཙང་མ་དག་གི་སྟེང་དུ་འདུག་སྟེ། བག་དང་ལྡན་པའི་ཚུལ་གྱིས་གནས་པར་བྱེད་ཅིང༌། རྒྱལ་པོའི་ཁྱིམ་ལ་གནས་པ་དག་གིས་ལུས་ཀྱི་སྤུ་བྲེགས་ཏེ། མགོ་རྒྱན་དང༌། ལུས་ཀྱི་རྒྱན་དང༌། ཡན་ལག་གི་རྒྱན་བགོས་ནས་གཞོན་ནུའི་ཚུལ་གྱིས་ཁ་མི་སྨྲ་བར་བྱེད་ཅིང༌། རྔ་ཡབ་ཀྱི་གཡབ་མོས་གཞན་བསང་བར་ཡང་བྱེད་པ་སྟེ། དེ་དག་གིས་གྲོལ་ན་རྒྱལ་པོ་དང༌།
བྲམ་ཟེ་དང༌། ཁྱིམ་བདག་གི་བུ་མོ་དག་ལང་ཚོ་ལ་བབ་པའི་དུས་སུ་གཞོན་ནུ་ཡོ་བྱད་སྣ་ཚོགས་དག་གིས་མཛེས་པར་བྱེད་ཅིང༌། ཁྱིམ་བདག་ལ་སོགས་པ་གཞན་ཀྱིས་རིན་པོ་ཆེ་དང་རྐང་འགྲོས་ལ་སོགས་པའི་ཚོགས་ཀྱིས་ཀྱང་ཉོས་ཏེ། ཁྱིམ་སོ་ལ་འགྲོ་བའི་དུས་སུ་སྐྱེ་གནས་བཀྲ་ཤིས་པར་བྱ་བའི་དོན་དུ་སྐེད་པའི་སྤུ་འབྲེགས་པར་བྱེད་དོ། ། བག་དང་ལྡན་པའི་སྤྱོད་པས་འགྲོ་བར་བྱེད་པ་དེ་དག་ཀྱང་གྲོལ་བར་འགྱུར་བར་རིགས་སོ། ། ད་ནི་རྨ་བྱའི་བརྟུལ་ཞུགས་ཀྱིས་མི་གྲོལ་བར་བསྟན་ཏེ། མུ་སྟེགས་པན་ཏི་ཏ་པ་ཁྱོད། ། མཇུག་མ་བཏགས་ནས་མཛེས་ཚུལ་སྟོན། ། ཉི་མ་འགྲེམས་བལྟས་གྲོལ་འགྱུར་ཟེར། ། དེ་ནི་ཤིན་ཏུ་མི་རིགས་ཏེ། །
རྨ་བྱ་གཡག་སོགས་གྲོལ་བར་འགྱུར། ། ཞེས་བྱ་བའི་དོན་ནི། བུ་ར་ཀན་ཏི་སྟེ། དེ་དག་གི་དོན་ནི་ཕྱིན་ཅི་ལོག་ལ་མངོན་དུ་ཞེན་ཅིང་གདུངས་པའི་བརྟུལ་ཞུགས་ཉེ་བར་བསྟེན་པའི་ཕྱིར་མུ་སྟེགས་སོ་བན་ཏི་ཏ་པ་ཞེས་བྱ་བའི་རིགས་སོ། ། ཁྱོད་ཅེས་བྱ་བ་ནི་དགག་པར་བྱ་བ་ཉིད་དོ། ། དེ་དག་གི་ཚུལ་ནི་ཉ་ཀྲི་ཏ་མ་རའི་ཤིང་ལ་ལྡོང་རོས་ཀྱིས་རི་མོར་བྲིས་ཏེ། རྨ་བྱའི་མཇུག་མའི་གཟུགས་བྱས་ནས་འོག་གི་སྐོར་བཏགས་ཏེ། ཤིང་འཇམ་པོ་དག་གི་སྟེང་དུ་འདུག་ནས་རྨ་བྱའི་རྣམ་པ་མཛེས་པའི་ཚུལ་དུ་གཞན་ལ་སྟོན་པར་བྱེད་དོ། ། ཉི་མ་ལ་འགྲེམས་ཤིང་རྒྱབ་ཀྱི་ཕྱོགས་སུ་བལྟས་པས་གྲོལ་བར་འགྱུར་རོ་ཞེས་ཟེར་བ་དེ་ནི་ཤིན་ཏུའང་མི་རིགས་ཏེ། རྨ་བྱ་དང་གཡག་ལ་སོགས་པའང་ཁྱོད་དང་མཐུན་པའི་ཕྱིར་གྲོལ་བར་རིགས་སོ། །
དེ་དག་གི་འཁྲུལ་གཞིའང་ཤར་ཕྱོགས་བེ་ཏ་ལ་ཞེས་བྱ་བའི་ཡུལ་དུ་ཁྱིམ་བདག་ཕྱུག་པོའི་སྟོབས་ཞེས་བྱ་བ་ལ་ཁྱིམ་བདག་མོ་འོད་ཟེར་སྦྱིན་མ་ཞེས་བྱ་བ་ཞིག་ཡོད་དེ། དེ་ལ་བུ་གཉིས་དུས་གཅིག་ཏུ་བཙས་པར་གྱུར་ཏོ། ། དེ་ནས་བྲམ་ཟེ་མཚན་མཁན་ལ་རྟགས་མཚན་བསྟན་པས། བྲམ་ཟེས་སྨྲས་པ། འདི་གཉིས་བཙས་པའི་དུས་སུ་ལྟས་ཅི་བྱུང་ཞེས་དྲིས་པ་དང༌། མས་སྨྲས་པ། འདི་དག་དང་དུས་མཚུངས་པར་འབྲས་མུ་རུ་ཏིས་སྣོད་གསུམ་ཁེངས་པ་དང༌། ཟླ་བ་གཉིས་ཤར་བར་གྱུར་ཏོ། ། ཞེས་སྨྲས་པ་དང༌། ། དེ་ནས་བྲམ་ཟེས་སྨྲས་པ།
ཕུ་བོ་ལ་སཱ་ལུ་ཏྲི་བ་ཞེས་བྱ་བར་བཏགས་ཏེ། འདི་དག་ནི་དུར་ཁྲོད་དུ་རྣལ་འབྱོར་ལ་ཐོང་ཞིག ། ནུ་བོ་ལ་ཙནྡ་ཛྙཱ་ནཱ་ཞེས་བྱ་བར་བཏགས་ཏེ། འདི་དག་ནི་སློབ་པ་པོའི་ཕྱོགས་སུ་གཏང་བར་བྱའོ་ཞེས། ། དེ་ནས་དེ་བཞིན་དུ་བཏང་བ་དང༌། རྣལ་འབྱོར་པས་བུད་མེད་ཀྱི་ཆ་བྱད་དུ་གནས་ནས་ལྷ་མོ་བདག་མེད་མའི་ང་རྒྱལ་དང་དེ་བཞིན་ཉིད་བསྒོམས་ཏེ། མཁས་པ་ཆེན་པོར་གྱུར་ནས་རྒྱུད་དག་ལས་བྱུང་བའི་དུག་གིས་བདུད་རྩི་འབྱུང་བར་བྱ་བའི་ཕྱིར་རྨ་བྱའི་ཆ་བྱད་དུ་གནས་པ་ལ་གྲོང་ཁྱེར་གྱི་མི་རྣམས་ཀྱིས་བལྟ་བར་རིགས་སོ་ཞེས་བྱས་ནས་ཕྱིན་པ་དང༌། རྣལ་འབྱོར་པས་ལུས་བུད་མེད་ཀྱི་ཆ་བྱད་ཀྱིས་ཆོས་སྟོན་ནུས་པ་དང༌། མཁས་པས་དུག་གི་བདུད་རྩི་བྱུགས་པས་ནད་མ་ལུས་པ་ཞི་བར་ནུས་པ་བྱུང་ངོ༌། ། དེ་ལ་ཐམས་ཅད་ངོ་མཚར་བར་གྱུར་ཏེ།
བྲམ་ཟེ་གང་ག་ཏ་ར་ཞེས་བྱ་བའི་བུ་གླང་པོ་དང༌། གླང་པོའི་སྟོབས་ཞེས་བྱ་བ་གཉིས་ཀྱིས་གསོལ་བ་བཏབ་པ་ལས་གནང་བར་མ་གྱུར་ཏོ། ། དེ་ནས་དེ་གཉིས་ཀྱིས་རང་བཟོར་ཞུགས་པ་ལས་ཕྱི་རོལ་གྱི་གཞོན་ནུ་མའི་བརྟུལ་ཞུགས་དང་རྨ་བྱའི་བརྟུལ་ཞུགས་གཉིས་སུ་ཞུགས་སོ། ། དེ་དང་ཉེ་བར་མཚུངས་པ་ནི་དེའི་རྗེས་སུ་འབྲངས་པ་དང་བཅས་པ་རྣམས་སོ། ། ད་ནི་འགྲེངས་པའི་བརྟུལ་ཞུགས་ཀྱིས་མི་གྲོལ་བར་བསྟན་ཏེ། ནགས་ཚལ་གསེབ་ཏུ་ངེས་གནས་ཏེ། ། ལངས་ཏེ་ཟ་བས་གྲོལ་འགྱུར་ན། ། རྟ་དང་གླང་པོ་གྲོལ་བར་ཐལ། ། ཞེས་བྱ་བའི་དོན་ནི། མུ་སྟེགས་མཚམས་ལ་གནས་པ་རྣམས་ཀྱིས་ནགས་ཚལ་ཤིན་ཏུ་མཐུག་པོར་ཚེར་མ་རགས་པ་དག་གི་གསེབ་ཏུ་སོང་སྟེ།
བདག་གིས་དངོས་གྲུབ་མ་ཐོབ་ཀྱི་བར་དུ་འདི་ལས་ལྡོག་པར་མ་གྱུར་ཅིག་ཅེས་སྨྲས་ནས་ངེས་པའི་ཤེས་པས་གནས་ཏེ། བཟའ་བ་དང་བཏུང་བ་ཐམས་ཅད་ཀྱང་ལངས་ཏེ་ཟ་བས། གཞན་དག་གིས་སྐྱེས་བུ་ལེགས་པར་བཞུགས་ཤིག་དང༌། བདག་གིས་ཁ་ཟས་སྦྱིན་པར་བྱེད་དོ་ཞེས་བརྗོད་ཀྱང༌། བ་དག་བཟའ་བ་དང་ལྡན་ནས་བདེ་བ་ལས་ལངས་ཏེ་སྡུག་བསྔལ་བས་ཤི་བ་རུང་ངོ་ཞེས་ཟེར་བས་གྲོལ་བར་འགྱུར་ན། རྟ་དང༌། གླང་པོ་དང༌། བ་མེད་དང༌། མ་ཧེ་དག་ཀྱང་ལངས་ནས་ཟ་བའི་ཕྱིར་གྲོལ་བར་ཐལ་ལོ། ། དེ་དག་གི་འཁྲུལ་གཞི་ནི་རྣལ་འབྱོར་པ་ཌོམྦི་ཧེ་རུ་ཀ་ཆེན་པོས་འོད་མའི་ཚུལ་དུ་ལངས་པའི་བརྟུལ་ཞུགས་ལོ་གསུམ་མཛད་དེ།
དུས་གཅིག་ལ་སྤྲུལ་པ་བརྒྱ་ཐམ་པ་སྤྲོས་ནས་དེ་བཞིན་གཤེགས་པ་ཐམས་ཅད་ཀྱི་འབྱུང་གནས་ཀྱི་རྟེན་ལ་མཆོད་པ་བྱེད་པའི་དུས་སུ་སྣང་བས་ངོ་མཚར་བར་གྱུར་ཏེ། ལྷོ་ཕྱོགས་གྱད་ཀྱི་ཡུལ་ན་གནས་པའི་ཁྱིམ་བདག་མ་ཧཱ་བ་ལ་ཞེས་བྱ་བས་བརྟུལ་ཞུགས་ཀྱི་ཚུལ་དེ་ལ་ཞུགས་པ་དང༌། དེ་དང་ཉེ་བར་མཚུངས་པ་ནི་དེའི་རྗེས་སུ་འབྲངས་པ་དང་བཅས་པ་རྣམས་སོ། ། དེ་དག་གི་ལྟ་བ་ནི། སྤྱོད་པ་དེ་མཚུངས་འདོད་པ་ནི། ། ནམ་མཁའ་དག་ལ་རྟོག་པའི་ཡིད། ། དབུ་མའི་དོན་མཆོག་རྟོགས་ཟེར་བར། ། མདའ་དཔུང་མཚོན་ཆ་རྣོ་ན་རེ། ། ཐར་པ་མི་འཐོབ་མངོན་པར་སྨྲས། ། ཞེས་བྱ་བའི་དོན་ནི།
སྤྱོད་པ་གོང་དུ་སྨོས་པ་དེ་དག་གི་འདོད་པ་ནི་ནམ་མཁའ་དག་ལ་རྟོག་པར་བྱེད་པའི་ཡིད་དེ་དག་གོང་དུ་སྨོས་པ་ལྟ་བུའོ། ། དེ་དག་ནི་དབུ་མའི་དོན་མཆོག་ཏུ་གྱུར་པ་དེ་ནི་བདག་ཅག་གིས་རྟོགས་སོ་ཞེས་ཟེར་བ་ལ། ཨ་ཨི། ཞེས་པ་སྟེ། དམ་པ་དང་མ་འབྲེལ་བའི་རྟོགས་པའོ། ། དེ་དག་ནི་མདའ་དཔུང་སྟེ། རང་བཞིན་གྱིས་མཚོན་ཆ་རྣོན་པོ་ཐོགས་པ་ན་རེ། ། ཆོས་ཀྱི་སྐུ་དང་དེ་ལས་གཞན་པའི་ཐར་པ་དག་ཀྱང་མི་འཐོབ་པའོ་ཞེས་མངོན་པར་སྨྲས། དེ་བས་ན་དེ་ནི་དོན་འདི་ལ་གདམས་པར་བྱ་བ་ཉིད་དུ་ཟད་དོ། ། དེ་ལྟར་ཕྱི་རོལ་གྱི་བརྟུལ་ཞུགས་དེ་དག་གིས་མི་གྲོལ་བའི་ལོག་པར་རྟོག་པ་དེ་དག་ཤུགས་ཀྱིས་བསལ་ནས།
ད་ནི་བདེ་བ་དང་བྲལ་བའི་ཕ་རོལ་ཏུ་ཕྱིན་པས་ཀྱང་ཐར་པ་མི་འཐོབ་པར་བསྟན་པར་བྱ་སྟེ། ལོག་པའི་དཀའ་ཐུབ་ལུས་མི་བདེ། ། ཡིད་ལོག་པས་ནི་དེ་ཉིད་མིན། ། ཞེས་བྱ་བའི་དོན་ནི། བདེ་བ་ཆེན་པོ་གཉུག་མའི་ངོ་བོ་ཉིད་འདི་དག་དང་མི་ལྡན་པ་ཐམས་ཅད་ལོག་པའི་དཀའ་ཐུབ་ལ་གནས་པ་སྟེ། དེ་དག་ནི། ཀ་ཀལྦསྟ་ཧ་ཛ་ན། ཞེས་བྱ་སྟེ། དེ་དག་གི་དོན་ནི་རྟོག་པ་དང་བཅས་པའི་འཆིང་བས་བདེ་བ་ཆེན་པོ་འཐོབ་པར་མི་འགྱུར་བའི་དོན་ནོ། ། དེ་ཅིའི་ཕྱིར་ཞེ་ན།
འབྲས་བུ་ཐམས་ཅད་ཀྱི་མཆོག་ཆོས་ཀྱི་སྐུ་དེ་ནི་བདེ་བ་ཆེན་པོའི་རང་བཞིན་དུ་ངང་གིས་གནས་པ་སྟེ། སྡུག་བསྔལ་གྱི་མཐའ་སྐད་ཅིག་ཀྱང་མི་གནས་པ་སྟེ། དེ་ནི་སེམས་ཉིད་ལ་བྱའོ། ། དཀའ་ཐུབ་འདི་དག་གིས་ནི་ལུས་གདུང་བར་བྱེད་དེ། དེའི་ཕྱིར་སེམས་ལུས་ལ་བརྟེན་པས་སེམས་མི་བདེ་བ་འབྱུང་ངོ༌། ། དེ་ནི་ཆོས་ཀྱི་སྐུ་གདུངས་པས་ཏེ། འབྲས་བུ་ཟད་པར་བྱས་པའི་ཕྱིར་ལོག་པའི་དཀའ་ཐུབ་པའོ། ། ཡིད་ནི་རིག་པའི་ཤེས་པ་ཉིད་ཀྱིས་དགག་བྱ་རྣམ་པར་གཅད་ཅིང་སྒྲུབ་པར་བྱེད་པ་སྟེ། དེ་ནི་རྟོག་པ་དང་བཅས་པའི་ཤེས་པ་སྟེ། སྡུག་བསྔལ་བ་ཉིད་དོ། །
དེ་ཅིའི་ཕྱིར་ཞེ་ན། འཁོར་བ་ན་སྡུག་བསྔལ་ཞིང་བདེ་བ་དང་མི་ལྡན་པ་དག་ནི་རྟོག་པ་ལས་བྱུང་བའི་ཕྱིར་རོ། ། དེ་ནི་དགག་སྒྲུབ་དང་བཅས་ཤིང་སྒྲུབ་པ་དང་བཅས་པ་སྟེ། ཡིད་ལོག་པའོ། ། དེ་དག་ཀྱང་ཅིའི་ཕྱིར་ཞེ་ན། གཉུག་མའི་དེ་ཁོ་ན་ཉིད་མ་རྟོགས་པ་སྟེ། དེ་ནི་སྤྲོས་པའི་རྣམ་པ་ཐམས་ཅད་རང་ཞི་བ་སྟེ། དེ་ཉིད་ཀྱི་ཐ་སྙད་ཐམས་ཅད་ཀྱང་ཤུགས་ཀྱིས་གཅོད་པའོ། ། དེ་ནི་སྤྱིའི་དོན་དུ་བཤད་པ་སྟེ། ད་ནི་བྱེ་བྲག་གི་ཚུལ་དུ་བཤད་པར་བྱ་བ་ནི།
བློ་ཆུང་བའི་ཉན་ཐོས་ཀྱི་ཐེག་པ་དེ་དག་སྨྱུང་བར་གནས་པ་ལ་སོགས་པ་དཀའ་ཐུབ་ཀྱིས་ལུས་མི་བདེ་ཞིང༌། གང་ཟག་གི་བདག་གིས་སྟོང་ཡང་ཆོས་ཀྱི་བདག་ཉིད་ངེས་པར་གནས་པ། གཟུང་བ་རང་བཞིན་མེད་པར་ཤེས་ཀྱང་འཛིན་པ་རང་བཞིན་མེད་པ་མ་ཤེས་པས་བརྟགས་པ་རྫས་སུ་འདོད་པ་སྟེ། དེ་དག་གིས་ཡིད་ལོག་པས་ནི་དེ་བཞིན་ཉིད་མིན་ཏེ། འཐོབ་པར་མི་ནུས་སོ། ། དེའང་རབ་ཏུ་མི་གནས་པའི་རྒྱུད་ལས། དཀའ་ཐུབ་ལོག་པས་ལུས་ཉིད་འཆིང༌། ། བཅིངས་པས་སེམས་ཉིད་རྣམ་པར་གདུང༌། ། དེས་ནི་ཆོས་སྐུ་ཟད་པ་སྟེ། ། གཉུག་མ་རྟོགས་པར་མི་འགྱུར་རོ། །
ཞེས་འབྱུང་བའི་ཕྱིར་དང༌། རྗེ་བཙུན་པ་རི་བོ་བའི་ཞལ་སྔ་ནས། བརྟགས་པའི་རྟོགས་པས་ཡང་དག་འགྲོལ་མི་སྲིད། ། རྟོག་མེད་ཐ་མལ་གནས་ན་བདེ་བ་ཆེ། ། སྐྱེས་བུ་ནམ་མཁའི་མཐའ་ལ་རྟོག་པ་བཞིན། ། འདིའི་མཐའ་ང་ཡིས་ཤེས་པ་མ་ཡིན་ནོ། ། ཞེས་འབྱུང་བའི་ཕྱིར། གོང་དུ་སྨོས་པ་དེ་དག་གིས་མྱང་བར་བྱ་བ་ནི་དཀའ་བར་བྱ་བ་ཉིད་དུ་ཟད་དོ། ། དེ་དག་ཀྱང་སྤྱོད་པའི་ཚུལ་ཇི་ལྟ་བུ་ལ་གནས་ཤེ་ན། ལུས་ངག་སྤྱོད་པ་གཙོར་གྱུར་ཏེ། །
དགེ་སློབ་དགེ་ཚུལ་དགེ་བསྙེན་མ་རྣམས་དང༌། གནས་བརྟན་ལས་བྱེད་མངོན་པར་བསྐོས་པའི་གཞི། ། ཁྱིམ་ནས་ཁྱིམ་སྤངས་རབ་ཏུ་བྱུང་བའི་ཚུལ། ། ཐེག་པ་ཆུང་ངུ་མདོ་ལ་སློབ་བྱེད་ཅིང༌། ། བདེན་པ་བཞི་ལ་མངོན་པར་རྨོངས་པའི་ཡིད། ། སྡེ་པ་བཅོ་བརྒྱད་མི་མཐུན་གཞན་དུ་འདོར། ། གང་ཟག་བདག་མེད་ཆོས་ལ་བདག་འཛིན་གནས། ། ཤེས་པ་དུས་གསུམ་རྫས་སུ་སྨྲ་བྱེད་ཅིང༌། ། སོ་སོར་བརྟགས་མིན་འགོག་པ་མཐར་ཐུག་བྱེད། ། མདོ་སྡེ་པ་ནི་རང་སངས་རྒྱས་ཉིད་དེ། །
རྟེན་འབྲེལ་བཅུ་གཉིས་རྒྱུན་དང་ལུགས་ལས་ལྡོག ། དེ་བཀག་པས་ན་ཐར་པ་འཐོབ་པར་འདོད། ། ཁ་ཅིག་ཐེག་ཆེན་དེ་ལ་རྒྱུར་བྱེད་ཅིང༌། ། ཚད་མ་དག་གིས་མངོན་པར་བརྟགས་པ་ཡིས། ། ཤེས་པ་ཕྲ་རབ་རྡུལ་དུ་གྲུབ་པ་ལ། ། དེས་ཀྱང་དགྲ་བཅོམ་དེ་ལས་གཞན་མ་ཡིན། ། ཞེས་བྱ་བའི་དོན་ནི། བློ་ཆུང་བའི་ཉན་ཐོས་ཀྱི་བདག་ཉིད་མངོན་པར་སྟོན་ཏེ། དེ་དག་སྤོང་བ་བདུན་འཁོར་དང་བཅས་པའི་བསླབ་པ་ལ་གནས་ཏེ། ལུས་ཀྱི་རྣམ་པ་གསུམ་དང༌།
ངག་གི་རྣམ་པ་བཞི་སྤྱོད་པ་གཙོ་བོར་གྱུར་ཏེ། དེའང་རིས་བདུན་གྱི་ཚུལ་དུ་གནས་སོ། ། གང་ཞེ་ན། དགེ་སློང་དང༌། དགེ་སློང་མ་དང༌། དགེ་ཚུལ་དང༌། དགེ་ཚུལ་མ་དང༌། དགེ་བསྙེན་དང༌། དགེ་བསྙེན་མ་དང༌། དགེ་སློབ་མ་རྣམས་སོ། །
དེ་དག་འདུས་པ་ལ་དགེ་འདུན་ཞེས་བོས་ཏེ། ཀུན་དགའི་ར་བ་དག་ཏུ་སྡེ་ཚན་དང་མཚུངས་པར་སྤྱོད་པའོ། ། དེའང་མཚུངས་པའི་གཞི་ནི། གནས་བརྟན་དེ་དག་ནི་དེད་དཔོན་ལྟ་བུའོ། ། ལྔས་བྱེད་པ་ནི་ངག་བཙུན་པ་དང་གོ་རིམ་ལ་མཁས་པ་དག་གིས་སོ། ། དགེ་འདུན་འདུས་པ་དག་གིས་མངོན་པར་བསྐོས་པ་ནི་ནང་ཁྲིམས་པ་དག་སྟེ། རིན་པོ་ཆེའི་ཕུང་པོ་ནས་བཤད་པ་ལྟ་བུའི་ཚུལ་དུ་བྱེད་པའོ། ། གཞི་ཞེས་བྱ་བ་ནི་བསྟན་པ་དག་གི་གཞིར་གྱུར་པའམ། ། སྡོམ་པ་རྣམ་པ་གསུམ་གྱི་གཞིར་གྱུར་པའོ། ། དེའང་ཇི་ལྟར་ཞེ་ན།
མདོ་རྒྱལ་མཚན་གྱི་རྩེ་མོ་ནས་གསུངས་པ་ལྟ་བུ་སྟེ། ཀྱེ་དགེ་སློང་དག་ཁྱིམ་ན་གནས་པ་ནི་སྡུག་བསྔལ་གྱི་རྒྱུ་ལ་ཉེ་བར་སྤྱོད་པའོ། ། ཀྱེ་དགེ་སློང་དག ། ཤེས་པ་ནི་འགྲིབས། སྲོག་ནི་ཆད། ཚེའི་འདུ་བྱེད་ཀྱང་ངེས་པར་འཇོམས་པར་འགྱུར་ན། ཅིའི་ཕྱིར་བརྩོན་འགྲུས་དང་དད་པ་བརྟན་པས་སྒྲུབ་པར་མི་བྱེད་དེ། མིའི་ལུས་ཐོབ་པ་ནི་ཤིན་ཏུའང་རྙེད་པར་དཀའ་ན། དེ་རྙེད་ནས། དེ་རྒྱལ་བའི་བསྟན་པ་ལ་རབ་ཏུ་བྱུང་བའང་རྙེད་པར་དཀའ་ན།
ཐར་པའི་དོན་དང་མི་མཐུན་པ་དག་གིས་བསླུས་ཏེ་སྡུག་བསྔལ་བར་འགྱུར་ཏ་རེ། སྲོག་དང་བྲལ་ཞིང་འཆི་བ་ནི་བླའི། ཚུལ་ཁྲིམས་ཉམས་ཤིང་ཞིག་པ་ནི་དེ་ལྟ་མ་ཡིན་ནོ། ། དེ་ཅིའི་ཕྱིར་ཞེ་ན། སྲོག་དང་བྲལ་བ་ནི་སྐྱེ་བ་འདི་ཉིད་ཟད་པར་འགྱུར་གྱི། ཚུལ་ཁྲིམས་ཉམས་ཤིང་ཞིག་པ་ནི་སྐྱེ་བ་འབུམ་ཕྲག་བརྒྱའི་བར་དུ་རིགས་དང་བྲལ་ཞིང་བདེ་བ་སྤངས་ཏེ། རྣམ་པར་སྨིན་པའི་སྡུག་བསྔལ་ཉམས་སུ་མྱོང་བར་འགྱུར་རོ། ། དེ་བས་ན་དགེ་སློང་དག་ཁྱིམ་ན་གནས་པར་མི་བྱའོ། ། ཁྱིམ་ནི་ཉོན་མོངས་པའི་གནས་སོ། ། སྡིག་པའི་དྲྭ་བའོ། །
འཁོར་བར་འཆིང་བ་ཉིད་དོ། ། སྡུག་བསྔལ་མི་བཟད་པ་ཐམས་ཅད་ཀྱི་འབྱུང་གནས་སོ། ། དགེ་སློང་དག་ཁྱིམ་ན་གནས་པ་ནི་བློ་ཆུང་བ་ཉིད་དོ། ། རྟག་ཏུ་འཁོར་བའི་བཙོན་ར་ལས་མི་ཐར་བ་ཉིད་དོ། ། དགེ་སློང་དགཁྱིམ་ན་གནས་པ་དག་ནི་བདེ་བའི་ས་བོན་སྲེག་པར་བྱེད་པའོ། ། འཛིན་པར་བྱེད་པའི་རྙིའོ། ། ཉའི་རྒྱ་མོ་ལྟ་བུའོ། ། འདམ་གྱི་རྫབ་ལྟ་བུའོ། ། ཕ་རོལ་པོའི་མཚོན་ཆ་ལྟ་བུའོ། ། གླང་པོ་ཆེ་སྨྱོན་པ་ལ་ཞོན་པ་ལྟ་བུའོ། །
མེའི་ཁང་པ་ན་གནས་པ་ལྟ་བུའོ། ། ཤིང་རྟ་རྐང་པ་དང་བྲལ་བ་ལྟ་བུའོ། ། མེ་ཏོག་སི་ཀ་ཏི་ལྟ་བུའོ། ། ཁྲི་མོན་ན་གནས་པའི་བཙན་ལྟ་བུའོ། ། ཤིང་ཏ་ལ་མགོ་བཅད་པ་ལྟ་བུའོ། ། ཡན་ལག་དང་བྲལ་བའི་སྟོབས་པོ་ཆེ་ལྟ་བུའོ། ། ཉི་མས་གདུངས་པའི་སྔོའི་མྱུ་གུ་ལྟ་བུ་སྟེ། སྐྱོན་དང་བཅས་པ་ཡིན་པའི་ཕྱིར་ཁྱིམ་ནས་ཁྱིམ་སྤངས་ལ་འགྲོ་བར་བྱའོ། ། དགེ་སློང་དག ། ང་ནི་རྐང་གཉིས་ཐམས་ཅད་ཀྱི་རབ་ཏུ་གྱུར་པ་སྟེ།
འདས་པའི་སངས་རྒྱས་བཅོམ་ལྡན་འདས་ཐམས་ཅད་ཀྱི་རྟགས་རབ་ཏུ་བྱུང་བའི་ཚུལ་ཁྲིམས་ལས་མི་འདའ་བར་བྱས་སོ། ། དེ་བས་ན་ང་ནི་བྱ་བ་བྱས་པའོ། ། ཟག་པ་ཟད་པའོ། ། ཉོན་མོངས་པ་བཅོམ་པའོ། ། ཁུར་བོར་བའོ། ། སྲིད་པའི་དགོན་པ་ལས་འདས་པའོ། ། བདག་གི་དོན་རྗེས་སུ་དྲན་པའོ། ། ཞེས་འབྱུང་བ་ལྟ་བུ་སྟེ། དེ་དག་གི་རྗེས་སུ་སློབ་པར་བྱེད་པ་ནི་འཕགས་པ་ཀོའུ་ཌི་ཎྱ་དང༌། ཀུན་དགའ་བོ་དང༌།
རབ་འབྱོར་ལ་སོགས་པ་སྟེ། དེ་དག་ཐམས་ཅད་ཀྱང་སྤྲུལ་པའི་ཉན་ཐོས་སུ་རིག་པར་བྱའོ། ། དེ་དག་གིས་བདག་ཉིད་ཉེ་བར་སྤྱོད་པ་རྣམས་ནི་སློབ་པ་པོ་རྒྱུན་ལ་ཞུགས་པ་རྣམས་ཏེ། ཐེག་པ་ཆུང་དུན་གྱིས་རྒྱས་པར་གནས་པ་འོད་ཀྱི་མདོ་དང༌། འཕགས་པ་ལས་བརྒྱ་པའི་མདོ་དང༌། སྟོན་པ་ཀོའུ་ཤ་ནའི་མདོ་ལ་སོགས་པ་སློབ་པར་བྱེད་ཅིང༌། སྡུག་བསྔལ་བ་དང༌། ཀུན་འབྱུང་བ་དང༌། འགོག་པ་དང༌། ལམ་གྱི་བདེན་པ་བཞི་ལ་བརྟགས་པ་ཉིད་ཀྱིས་འཁྲུལ་པ་སྟེ།
མངོན་སུམ་དུ་རྨོངས་པ་ཁོ་ནར་ཟད་དོ། ། དེ་དག་ནི་རྟོག་བཅས་འབའ་ཞིག་ལ་སྤྱོད་པ་ཁོ་ན་ཡིན་ནོ། ། སྡེ་པ་ཞེས་བྱ་བ་ནི་དགེ་སློང་དང༌། དགེ་ཚུལ་གྱི་བདག་ཉིད་རྡོ་རྗེ་འཛིན་པ་བཞིར་ཚོགས་པ་དང༌། དེ་ལས་ལྷག་པའོ། ། དེའང་བྱེ་བྲག་ཏུ་ཕྱེ་ནས་བསྟན་པ་ནི་བཅོ་བརྒྱད་དེ། དེའང་རྩ་བའི་སྡེ་བཞི་ནི། དང་པོར་དགེ་འདུན་ཕལ་ཆེན་སྡེ་དང༌། ཐམས་ཅད་ཡོད་པར་སྨྲ་བའི་སྡེ་དང༌། གནས་བརྟན་པའི་སྡེ་དང༌།
མང་པོས་བཀུར་བའི་སྡེའོ། ། དང་པོ་ལའང་ཤར་གྱི་རི་བོ་པའི་སྡེ་དང༌། ནུབ་ཀྱི་རི་བོ་པའི་སྡེ་དང༌། གངས་ཀྱི་རི་བོ་པའི་སྡེ་དང༌། འཇིག་རྟེན་ལས་འདས་པར་སྨྲ་བའི་སྡེ་དང༌། རྟག་པར་སྨྲ་བའི་སྡེ་རྣམས་སུ་གྱེས་སོ། ། གཉིས་པ་ལའང་གཞི་ཐམས་ཅད་ཡོད་པར་སྨྲ་བའི་སྡེ་དང༌། འོད་སྲུང་སྡེ་དང༌། ས་སྟོན་སྡེ་དང༌། ཆོས་སྲུང་སྡེ་དང༌།
མང་དུ་ཐོས་པའི་སྡེ་དང༌། གོས་དམར་བའི་སྡེ་དང༌། རྣམ་པར་ཕྱེ་སྟེ་སྨྲ་བའི་སྡེ་རྣམས་སུ་གྱེས་སོ། ། གསུམ་པ་ལའང་རྒྱལ་བྱེད་ཚལ་གནས་སྡེ་དང༌། འཇིགས་མེད་རིར་གནས་སྡེ་དང༌། གཙུག་ལག་ཁང་ཆེན་པོའི་སྡེ་རྣམས་སུ་གྱེས་སོ། ། བཞི་པ་ལའང་ས་སྒྲོགས་རིག་པའི་སྡེ་དང༌། སྲུང་བའི་སྡེ་དང༌། གནས་མ་བུའི་སྡེ་པ་རྣམས་སུ་གྱེས་སོ། ། དེ་དག་ཐམས་ཅད་ཀྱང་སྤྱོད་པའི་སྒོ་མི་མཐུན་ཏེ།
སུན་འབྱིན་ཞིང་གཞན་དུ་འདོར་བར་བྱེད་དོ། ། ལྟ་བ་ནི་ཉན་ཐོས་བྱེ་བྲག་ཏུ་སྨྲ་བ་དང༌། མདོ་སྡེ་པ་གཉིས་གཞི་མཐུན་ནོ། ། དེའང་གཟུང་བ་རང་བཞིན་མེད་པར་ཤེས་པས་གང་ཟག་ལ་བདག་མེད་པར་རྟོགས་ལ། འཛིན་པ་རང་བཞིན་དུ་གནས་པས་ཆོས་ལ་བདག་ཏུ་འཛིན་པར་གནས་སོ། ། ཤེས་པའང་འདས་པ་དང༌། མ་འོངས་པ་དང༌། ད་ལྟར་གྱི་དུས་གསུམ་དུ་བསགས་པའི་རྫས་རྡུལ་ཕྲ་རབ་ཏུ་གྲུབ་པར་འདོད་དེ། དེའང་ནེའུ་གསེང་དང་གཡག་རྔའི་ཚུལ་དུ་སིལ་བུ་ཕྲ་རགས་ཅན་སྡུད་བྱེད་ཀྱི་རླུང་གིས་བསྡུས་པ་གོ་འགེགས་པའི་ངོ་བོར་འདུག་པའམ། གོང་བུ་བར་མཚམས་མེད་ཅིང་མ་འབྱར་བར་སྨྲ་བར་བྱེད་ཅིང༌།
དེའང་སྣང་བ་གཟུགས་ཀྱི་གཞི་དང༌། གཙོ་བོ་སེམས་ཀྱི་གཞི་དང༌། འཁོར་སེམས་ལས་བྱུང་བའི་གཞི་ནི་ཀུན་རྫོབ་ཀྱི་བདེན་པར་སྨྲ་ལ། གནས་སྐབས་དང་མི་ལྡན་པའི་གཞི་དང༌། ཆོས་ཉིད་འདུས་མ་བྱས་པའི་གཞི་ནི་སོ་སོར་བརྟགས་མིན་གྱི་འགོག་པར་སྨྲ་སྟེ། དེ་བཞིན་ཉིད་ནམ་མཁའ་ཞེས་མཐར་ཐུག་པར་བྱེད་དོ། ། དེ་ལ་ཉན་ཐོས་མདོ་སྡེ་པ་བློ་རབ་ཏུ་གྱུར་པ་ནི་རང་སངས་རྒྱས་ཉིད་ཡིན་ཏེ། དེའང་རྟེན་ཅིང་འབྲེལ་བར་འབྱུང་བ་བཅུ་གཉིས་ཀྱི་རྒྱུན་ལས་འཁོར་བ་འབྱུང་བ་དང༌། ལུགས་དེ་དག་ལས་བཀག་ཅིང་ལྡོག་པས་དེ་བཀག་པས་ནི་ཐར་པའི་འབྲས་བུ་ཐུན་མོང་མ་ཡིན་པ་འཐོབ་པར་འདོད་དོ། ། ཁ་ཅིག་ནི་དབུ་མ་པ་བྱེ་བྲག་ཏུ་སྨྲ་བ་དག་གིས་ཐེག་པ་ཆེན་པོ་དེ་ལ་རྒྱུར་བྱས་པས་འབྲས་བུའི་བདག་ཉིད་འདི་ལྟ་བུ་དག་འཐོབ་པར་འགྱུར་རོ། །
ཞེས་སྨྲ་བར་བྱེད་ཅིང་གཞི་དང་གཞི་ཡོངས་སུ་སྒྲུབ་པར་བྱེད་པ་དང༌། མངོན་སུམ་དང༌། རྗེས་སུ་དཔག་པ་དང༌། ཚིག་གི་མཚོན་ཆ་དང༌། སྨྲ་བའི་མཚོན་ཆ་དང༌། དཔང་པོར་གྱུར་པའི་ཚད་མ་དང༌། ཚད་མ་ཕན་པས་གྲུབ་ཅིང་རྗེས་སུ་ཕན་པ་ནི་སྒྲ་ཁས་ལེན་པར་འདོད་པ་སྟེ། དེ་དག་གིས་མངོན་པར་བརྟགས་པའི་ཤེས་པ་ཕྲ་རབ་ཀྱི་རྡུལ་དུ་རང་ཉིད་ཀྱི་འདོད་པའི་བློས་གྲུབ་པར་ངེས་ཤིང་འབད་ཀྱང་དགྲ་བཅོམ་པའི་འབྲས་བུ་རྡོ་ལ་བརྐོས་པའི་རི་མོ་ལྟ་བུ་མ་ཡིན་ཏེ། ཆུ་ལ་བྲིས་པ་བཞིན་ནོ། ། དེ་ལས་གཞན་པ་མ་ཡིན་ནོ། །
དེ་ཅིའི་ཕྱིར་ཞེ་ན། བདེ་བ་ཆེན་པོ་བསམ་གྱིས་མི་ཁྱབ་པ་ཉིད་དང་བྲལ་བའི་ཕྱིར་རོ། །
ད་ནི་སྔགས་ཀྱི་རྣལ་འབྱོར་པ་རྣམས་ཀྱིས་ཐར་པ་མི་འཐོབ་པ་བསྟན་པར་བྱ་སྟེ། རྟོག་གེ་བློ་ཆུང་གང་ཟག་དག ། བརྟགས་ནས་ལྷ་ཡི་དཀྱིལ་འཁོར་བསྒོམ། ། མུ་སྟེགས་བདག་བཞིན་གྲུབ་པར་རྟོག ། བུམ་གསང་ཤེས་རབ་ཡེ་ཤེས་དང༌། ། མཐར་ཐུག་མན་ངག་ཚིག་ཏུ་འདོན། ། དོན་གྱི་རྣམ་པ་དེ་དང་བྲལ། ། འབད་ཅིང་འཁོར་ལ་རྣམ་པར་ཞེན། །
སྟོང་པ་མཁའ་བཞིན་གཞན་དུ་རྟོག ། ཅེས་བྱ་བའི་དོན་ནི། ཀུན་ཏུ་བརྟགས་པ་འབའ་ཞིག་ལ་ཞེན་པའི་ཤེས་པ་རྣམས་མཚན་མའི་རྟོག་གེས་ཡིད་དཀྲུགས་པའི་ཕྱིར་བློ་ཆུང་བ་སྟེ། དེ་དག་ནི་ཤིན་ཏུ་སྒྲུབ་པར་བྱེད་པའི་གང་ཟག་དག་གིས་ནི་བདག་ཉིད་རྟེན་དང་བརྟེན་པའི་ངོ་བོར་བརྟགས་ནས་ལྷའི་དཀྱིལ་འཁོར་བསྒོམ་པ་དང༌། དེའང་ང་རྒྱལ་དང་ལྡན་པས་གྲུབ་པར་སྨྲ་སྟེ། འདི་དག་ནི་མུ་སྟེགས་ཀྱི་བདག་དང་ཁྱད་མེད་པ་ལྟ་བུ་སྟེ། དེ་བཞིན་དུ་གྲུབ་པར་རྟོག་པའོ། ། དེའང་དབང་གི་རང་བཞིན་ཇི་ལྟ་བར་མ་ཤེས་པ་ལས་བྱུང་སྟེ། དེའང་བུམ་པའི་དབང་ནི་མ་རིག་པ་ཉོན་མོངས་པ་ལྔ་ལས་ལོག་ནས་རིག་པ་ཡེ་ཤེས་ལྔར་སྐྱེད་པར་བྱེད་པ་སྟེ། ཆོས་ཀྱི་དབྱིངས་སོ། །
དེ་ཉིད་ལས་སྤྲོས་པའི་རྣམ་པར་རྟོག་པ་འཛིན་པའོ། ། གསང་བའི་དབང་ནི་ཟག་པ་མེད་པའི་ཡེ་ཤེས་སྐྱེད་པར་བྱེད་པ་སྟེ། བྱང་ཆུབ་ཀྱི་སེམས་སོ། ། དེ་ལ་འཇུག་པའི་རྣམ་པར་རྟོག་པ་ནི་འཛིན་པའོ། ། ཤེས་རབ་ཡེ་ཤེས་ཞེས་བྱ་བ་ནི་ཤེས་རབ་ལས་ཀྱི་ཕྱག་རྒྱ་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་ཉམས་སུ་མྱོང་བར་བྱེད་པ་སྟེ། ཆོས་ཀྱི་སྐུའོ། ། དེ་དག་ལ་འདོད་པའི་ཞེན་པར་རྟོག་པའོ། ། མཐར་ཐུག་པའི་དོན་ནི་པྲཛྙཱ་ཨ་མུ་སྣའོ། ། དེ་དག་གི་དོན་ནི་ཤེས་རབ་ཆེན་པོ་སྟེ། གསལ་བ་དང༌།
མི་རྟོག་པ་དང༌། བདེ་བ་ཆེན་པོའི་རང་བཞིན་དང་ལྡན་པ་སྟེ། གཉུག་མའི་དེ་ཁོ་ན་ཉིད་དོ། ། དེ་དག་ནི་མན་ངག་སྟེ། ཚིག་ཙམ་དུ་འདོན་པར་བྱེད་དོ། ། དེ་བས་ན་དོན་སེམས་གཉུག་མའི་རང་བཞིན་དང༌། དེ་ཉམས་སུ་མྱོང་བར་བྱེད་པའི་ཚུལ་གྱིས་རྣམ་པ་དེ་དང་བྲལ་བ་སྟེ། ཚོགས་མ་བསགས་ཤིང་དམ་པ་དང་ཉེ་བར་མི་ལྡན་པ་དག་གིས་འབད་ཅིང་རྟུལ་ཕོད་ལ། གནས་ཀྱང་ཐ་དད་ཀྱི་རྟོག་པ་དང་མ་བྲལ་བའི་ཕྱིར་འཁོར་བ་ན་འཁོར་ཞིང་རྣམ་རྟོག་གིས་རྣམ་པར་ཞེན་ནོ། ། དེ་དག་གི་སྟོང་པ་ཉིད་ནི་འཇིག་རྟེན་པ་ལྟ་བུ་དག་གིས་བལྟས་པ་ལྟ་བུ་སྟེ།
ནམ་མཁའ་བཞིན་གཞན་ཏུ་རྟོག་པར་བྱེད་དེ། ། དེ་དག་ཀྱང་ཅིའི་ཕྱིར་ཞེ་ན། རྣལ་མ་ལ་བདེ་བ་ཆེན་པོའི་རོས་ཚིམ་པར་མ་བྱས་པའི་ཕྱིར་རོ། ། ད་ནི་དབུ་མ་པས་ཐར་པ་མི་འཐོབ་པར་བསྟན་པར་བྱ་སྟེ། ཁ་ཅིག་སྟོང་ཉིད་ལ་བལྟ་འཆིང༌། ། ཞེས་བྱ་བ་ནི། ཁ་ཅིག་སྟོང་པ་ཉིད་མི་རྟོག་པའི་ཆ་ལས་གནས་པ་དག་ལ་མངོན་པར་ཞེན་པ་སྟེ། དེ་དག་ལ་ཞེན་པ་ཉིད་དུ་བལྟ་བས་འཆིང་བ་ཉིད་དུ་ཟད་དོ། ། དེ་ཅིའི་ཕྱིར་ཞེ་ན། བལྟར་མེད་པའི་ཕྱིར་རོ། །
དེ་ཉིད་ཀྱི་དོན་ནི། ལྷན་ཅིག་སྐྱེས་པའི་ངོ་བོ་ནི། རྟོགས་པས་མངོན་པར་གྲུབ་པ་སྟེ། རང་ཉིད་དངོས་གྲུབ་ཅེས་བྱ་བ་སྨོས་ཏེ། དེ་དག་གི་དོན་ནི། མ་ཧཱ་ར་ན་ཀ་སྟེ། སེམས་སོ། ། དེ་ནི་ལྷན་སྐྱེས་ཀྱི་རྣམ་པའོ། ། པ་ན་ས་ཀ་རི་སྟེ། གཅིག་གོ །
དེ་ནི་སེམས་ཀྱི་རྣམ་པའོ། ། ཨ་ན་ཨས་བུ་ཏ་སྟེ། བླ་མའི་མན་ངག་ལས་སྐྱེས་པའོ། ། དེ་ནི་ཐོག་མ་ཉིད་ནས་སངས་རྒྱས་པའི་ངོ་བོའོ། ། ཨེ་ཨི་ཐ་ར་སྟེ། རྟོག་པའོ། ། དེ་ནི་ཐ་མལ་གྱི་ཤེས་པ་ཉིད་དོ། ། ཨེ་བུ་ད་ཏོས་ཀ་སྟེ། རྟོགས་དཀའ་བའོ། ། དེ་དག་ནི་ཉམས་སུ་མྱོང་བས་མངོན་པར་གྲུབ་པ་སྟེ།
དེ་ཐོག་མ་ཉིད་ནས་སངས་རྒྱས་པའི་ངོ་བོའོ། ། ཨེ་ཡི་ཨཱཏྤ་ཀི་ཏི་སྟེ། རང་ཉིད་ལ་མངོན་པར་གྲུབ་པའོ། ། དེ་ནི་ཀུན་ཏུ་བཟང་པོ་ཉིད་དོ། ། དེ་བས་ན་དོན་ཁྱད་པར་ཅན་དུ་གྱུར་པའི་ཕྱིར་རོ། ། གཞན་དག་ནི་འདི་དང་མི་ལྡན་པ་དག་ཡིན་ཏེ། ཇི་ལྟར་ཞེ་ན། གཞན་ལ་ལྟ། རྒྱུ་ལ་འབད་པ་ལེགས་བྱས་པས། ། མྱ་ངན་འདས་པ་འཐོབ་འགྱུར་སྨྲ། །
ཞེས་བྱ་བའི་དོན་ནི། འབྲས་བུ་གཞན་དུ་རྟོག་ཅིང༌། ལྟ་བ་ལ་རེ་བའི་ཕྱིར་རྟོག་པའོ། ། རྟོག་པ་དེ་དག་རྟོགས་པས་གྲུབ་པར་འདོད་པ་སྟེ། རྒྱུ་བསོད་ནམས་ཀྱི་ཚོགས་ལ་འབད་པ་ལེགས་པར་བྱས་པས་རྣམ་པར་རྟོག་པ་ཟད་ནས་མྱ་ངན་ལས་འདས་པའི་དོན་འཐོབ་པར་འགྱུར་བར་སྨྲ་སྟེ། རྟོག་པའོ། ། རྟོག་པས་རྟོག་པ་ཉིད་བསླུ་བ་ཁོ་ནར་བྱེད་དེ། འཁོར་བའོ། ། འཁོར་བ་ཉིད་ཀྱིས་རྟོག་པ་མི་སླུ་བར་བྱེད་དེ། སྡུག་བསྔལ་བའོ། །
དེའང་ཅི་ལས་བྱུང་བ་བརྟག་པར་བྱ་ཞེ་ན། ཚིག་དང་ཡུལ་གྱི་རྣམ་པ་ལ། ། ཤིན་ཏུ་མཁས་པ་ལྟར་སྣང་ཡང༌། ། ཅིག་ཤོས་དེ་ལ་རྣམ་མེད་ཕྱིར། ། ནུབ་པར་འགྱུར་བ་མ་ཡིན་ནོ། ། ཞེས་བྱ་བ་ནི། ཚིག་གི་ཐ་སྙད་ཀྱིས་རྣམ་པར་རྟོག་པ་བསླངས་ཏེ། དེ་ཉིད་ཀྱིས་མཐའ་མེད་པ་ལ་རྟོག་གོ ། སྣང་བ་དང་གྲག་པའི་ཡུལ་གྱི་རྣམ་པར་གཏན་ལ་ཕབ་ནས་དོན་མེད་པ་ལ་རྟོག་གོ ། དེ་དག་ཆ་ཤས་ཀྱི་རྣམ་པ་ལ་བདག་ནི་ཤིན་ཏུ་མཁས་པ་ཡིན་ནོ་ཞེས་ང་རྒྱལ་བར་བྱེད་དེ།
འཁོར་བའོ། ། དེ་ཅིའི་ཕྱིར་ཞེ་ན། མཁས་པ་ལྟར་སྣང་ཡང་མཁས་པ་ནི་མ་ཡིན་ཏེ། རྒྱལ་པོའི་བང་མཛོད་དང་འདྲ་བས་ཡིད་བཞིན་གྱི་ནོར་བུ་རིན་པོ་ཆེ་ཅིག་ཤོས་དེ་ལ་མེད་ཅིང༌། དེའི་རྣམ་པའང་མེད་པའི་ཕྱིར། ཀ་ཀ་ར་སྟེ། ནུབ་པར་མི་འགྱུར་བའི་དོན་ནོ། ། དེ་དག་ནི་འཁྲུལ་པར་བརྟག་པའི་ཕྱིར་དེ་ཁོ་ན་ཉིད་མ་ཡིན་ནོ། ། དེ་ཉིད་ཀྱི་དོན་ནི། གདམས་ངག་གཞི་རུ་གྲུབ་པའི་ཕྱིར། །
གོང་མས་སྨྲ་ཚུལ་མི་རིགས་མིན། ། ཞེས་བྱ་བའི་དོན་ནི། ཨུ་པ་ར་ཧ་ར་ཧ་སྟེ། དེ་ནི་མྱོང་བས་དོན་སྐྱེ་བར་བྱེད་པའི་དོན་ཏེ། དེའང༌། གུ་རུ་ཨུ་པ་རི་སྟེ། གདམས་ངག་གོ ། དེ་ནི་བླ་མ་དམ་པའི་གདམས་ངག་བཞིན་ཉམས་སུ་མྱོང་བས་ཆོས་ཀྱི་སྐུའོ། ། དེ་དག་ཀྱང་ཅིས་ཤེ་ན། རྒྱུ་མེད་པ་དང༌།
མ་ནིང་གི་སྤྱོད་ཡུལ་དུ་རུང་བ་དང༌། སོ་སོར་རྟོག་པའི་ཤེས་རབ་ཡོད་པ་དང༌། རྒྱུ་འབྲས་དུས་མཚུངས་ཤིང་ཆུ་བོ་ལྟ་བུར་གནས་པ་སྟེ། དེའང་ཐོག་མ་ཉིད་ནས་སངས་རྒྱས་པ་ཡིན་པ་དང༌། ཐམས་ཅད་ལ་ཆོས་ཀྱི་སྐུ་གཉུག་མའི་རང་བཞིན་གནས་པ་དང༌། ཐམས་ཅད་བདེ་བ་ཆེན་པོའི་ཕྱག་རྒྱར་རོ་གཅིག་པ་དང༌། རྒྱུ་འབྲས་དུས་མཚུངས་ཤིང་དུས་ཐམས་ཅད་པ་གཞི་རུ་གྲུབ་པའི་ཕྱིར། ཨིས་ཨ་ར་སྟེ། གོང་མ་སྟེ། ང་ཡིས་སོ། །
འོག་མ་རྣམས་ལ་ཐར་པ་མི་འཐོབ་པར་སྨྲ་བའི་ཚུལ་མི་རིགས་པ་མ་ཡིན་ཏེ། ཤིན་ཏུ་རིགས་པའོ། ། དེ་བས་ན་དེ་ཐམས་ཅད་ཐབས་དང་ཡང་བྲལ། ཤེས་རབ་དང་ཡང་བྲལ་བ་སྟེ། ཐ་མལ་གྱི་ཤེས་པ་དང༌། དེའི་རང་བཞིན་མེད་པའི་ཕྱིར་ཐར་པ་མི་འཐོབ་པར་བཤད་པར་བྱ་སྟེ། གང་ཞིག་དོན་ལ་མོས་གྱུར་ན། ། སྤྱོད་པས་འབྲས་བུ་འཐོབ་པར་འདོད། ། ཅེས་བྱ་བའི་དོན་ནི་རིགས་པ་གང་ཞིག་གོ ། དོན་དམ་པའི་ལྟ་བ་ཞེས་དེ་ལ་མོས་ཤིང་གཞོལ་བར་གྱུར་ཏེ་ཞེན་ནས།
དེ་འགྲུབ་པར་བྱེད་པའང་ཚངས་པའི་སྤྱོད་པ་ལ་སྤྱད་པས་འབྲས་བུ་དམ་པ་ཐོབ་པར་འདོད་པའི་ཕྱིར་དགག་སྒྲུབ་དང་བཅས་པ་ཉིད་དུ་ཟད་དེ། དེ་ཉིད་མ་ཡིན་ནོ། ། གང་ཞིག་གཉིས་མེད་མྱོང་བྲལ་ན། ། དཀའ་དང་དམན་པའི་བསམ་གཏན་ནི། ། དགོས་པ་མེད་ཕྱིར་ཕྱིར་བསལ་ཏེ། ། སྙིང་པོའི་དོན་མཆོག་རྟོགས་པ་ན། ། མར་མེ་ལྷ་བཤོས་དེ་ཅི་དགོས། ། གཉིས་མེད་ལྡང་དང་འཇུག་མེད་ན། ། སྤྱོད་པས་ཅི་བྱེད་སྔགས་མི་སྨྲ། ། ལས་དང་བྱ་བ་གཙོར་གྱུར་པའི། །
འབབ་སྟེགས་ཆུ་ལ་ཁྲུས་བྱེད་ཅིང༌། ། སྨྱུང་བའི་དཀའ་ཐུབ་ཅི་དགོས་ཏེ། ། དེ་ཉིད་དོན་དང་མ་འབྲེལ་ན། ། ཁྲུས་ལ་སོགས་པས་གྲོལ་མི་འགྱུར། ། ཞེས་བྱ་བའི་དོན་ནི། སྙིང་པོའི་དོན་རྟོགས་པ་དང༌། གཉིས་མེད་ལ་གནས་ཤིང་ལྡང་འཇུག་མེད་པས་ན་སྤྱོད་པ་འདི་དག་ཤུགས་ཀྱིས་འགགས་ཤིང་རྟོག་པས་འཆིང་བའི་ཕྱིར་མི་དགོས་པར་སྟོན་པ་དང༌། སྤྱོད་པའང་དེ་ཉིད་དང་འབྲལ་བར་ཤུགས་ཀྱིས་སྟོན་པ་སྟེ། དེའང་གང་ཞིག་ཅེས་བྱ་བ་ནི་རྟེན་གྱི་གང་ཟག་ཁྱད་པར་དུ་གྱུར་པ་རྣམས་སོ། ། གཉིས་མེད་ཅེས་བྱ་བ་ནི་ཐ་མལ་གྱི་ཤེས་པ་ཉིད་དོ། །
མྱོང་ཞེས་བྱ་བ་ནི་གསལ་བ་དང༌། མི་རྟོག་པ་དང༌། བདེ་བའོ། ། བྲལ་ན་ཞེས་བྱ་བ་ནི་མྱོང་དུ་མེད་པའི་མྱོང་བ་སྟེ། ཅིའང་མ་ཡིན་པ་ཉིད་དོ། ། དེ་ཉིད་ཀྱི་བདག་ཉིད་ཅན་དེ་དག་ལ་དཀའ་བའི་མུ་སྟེགས་ཀྱི་བརྟུལ་ཞུགས་དང༌། དམན་པ་ཉན་ཐོས་ཀྱི་སྤྱོད་པ་དང་ལྡན་པ། ལྟ་བ་དང༌། སྒོམ་པ་དང༌། རྣམ་པར་རིག་པ་དང༌།
དབུ་མའི་དགག་སྒྲུབ་དང་བཅས་པའི་བསམ་གཏན་ནི་དགོས་པ་མེད་པའི་ཕྱིར་ཕྱིར་བསལ་ཏེ། སྙིང་པོའི་དོན་མཆོག་ཏུ་གྱུར་པ་འདི་རྟོགས་པ་ན་ལོགས་ནས་སངས་རྒྱས་གྲུབ་པ་མེད་པའི་ཕྱིར་མར་མེ་དང༌། མེ་ཏོག་དང༌། བདུག་སྤོས་དང༌། དྲི་ཆབ་དང༌། ལྷ་བཤོས་ལ་སོགས་པ་དེ་ཅི་དགོས་ཏེ། བསྒྲུབ་ཏུ་མེད་པའི་ཕྱིར་རོ། ། གཉིས་སུ་མེད་པའི་ངང་དེ་ལས་མི་གཡོ་ཞིང་ལྡང་བ་དང་འཇུག་པ་ལ་ཁྱད་མེད་ན། ། སྦྱིན་པ་གཏོང་བ་ལ་སོགས་པའི་སྤྱོད་པས་ཅི་བྱེད་དེ། ། དོན་མེད་པའི་ཕྱིར་རོ། །
སྔགས་ཀྱང་མི་སྨྲ་སྟེ། འབྲས་བུ་གྲུབ་ཏུ་མེད་པའི་ཕྱིར་རོ། ། བླ་མ་མཉེས་པར་བྱ་བ་ལ་སོགས་པའི་ལས་དང༌། ཚོགས་གསོགས་པའི་བྱ་བ་གཙོར་གྱུར་པ་ནི་ཆུ་འབབ་པའི་སྟེགས་སུ་འདུག་སྟེ་ཆུ་ལ་ཁྲུས་བྱེད་ཅིང་གཙང་བར་སྤྱོད་པ་དང༌། སྨྱུང་བའི་དཀའ་ཐུབ་དང་དཀའ་སྤྱད་རྣམས་ཅི་དགོས་ཏེ། དེ་དག་ཉིད་ཀྱིས་འཆིང་བའི་ཕྱིར་རོ། ། དེའང་རྣམ་པར་གཅད་པ་ལྟ་བུ་ནི་མ་ཡིན་ཏེ། ཤུགས་ཀྱིས་འགག་པ་ཡིན་པའི་ཕྱིར་ན་ཆེད་དུ་སྒྲུབ་པ་ལྟ་བུ་ནི་མ་ཡིན་ནོ། ། དེ་བས་ན་དེ་ཁོ་ན་ཉིད་ཀྱི་དོན་དང་མ་འབྲེལ་ན་ཁྲུས་ལ་སོགས་པ་གོང་དུ་སྨོས་པའི་སྤྱོད་པས་གྲོལ་བར་མི་འགྱུར་ཏེ། འབྲེལ་ན་དོན་དང་ལྡན་པར་འགྱུར་བ་ནི་ཤུགས་ལས་ཤེས་པར་བྱའོ། །
མ་རྟོགས་པ་དང༌། ལྡང་འཇུག་ཡོད་པ་དང༌། དོན་དང་མ་འབྲེལ་བ་རྣམས་ཀྱིས་ཀྱང་དེ་ལྟར་བྱ་བ་ཡིན་ནམ་ཞེ་ན། ལས་དང་པོ་ཡི་སྐྱེས་བུ་ཡིས། ། དེ་ཉིད་ཉམས་སུ་མྱོང་འགྱུར་ཏེ། ། མ་རྟོགས་བར་དུ་དེ་མི་གཏོང༌། ། རྟོགས་ནས་གཉུག་མའི་དོན་ལ་མ་ཡིན། ། ཞེས་བྱ་བའི་དོན་ནི། ལས་དང་པོ་པའི་གང་ཟག་སྐལ་བ་རབ་ཏུ་གྱུར་པ་དེ་དག་ལ་སྐྱེས་བུ་དམ་པའི་གདམས་ངག་གིས་ཉེ་བར་གྱུར་ཏེ། དེ་ཁོ་ན་ཉིད་ཉམས་སུ་མྱོང་བའི་རྣམ་པ་དེ་ཁོ་ན་ཉིད་དང་མི་འབྲལ་ཡང༌།
གཉིས་སུ་མེད་པའི་ཀློང་དུ་མ་གྱུར་གྱི་བར་དུ་དེ་བཞིན་ཉིད་མ་ཡིན་ཏེ། མ་རྟོགས་བར་དུ་དེ་མི་གཏོང་ངོ༌། ། རྟོགས་ན་བསོད་ནམས་ཀྱི་ཚོགས་དེ་དག་ཀྱང་སེམས་གཉུག་མའི་ངོ་བོ་ཉིད་ཀྱིས་མཉམ་པའི་ལམ་ཆེན་པོ་ཡིན་ནོ། ། དེ་དག་ཀྱང་མན་ངག་གི་སྟོབས་གང་ལས་སྐྱེ་ཞེ་ན། ཤེས་རབ་དང་སྙིང་རྗེ་ཟུང་དུ་འཇུག་པ་ལས་སྐྱེ་སྟེ། དེ་དག་བྱེ་བྲག་ཏུ་གནས་པ་ལས་མི་འགྲུབ་ཅིང་དབྱེར་མི་ཕྱེད་པའི་ལྟ་བ་ངོ་བོ་བསྟན་པར་བྱ་སྟེ། སྙིང་རྗེ་བྲལ་བའི་སྟོང་ཉིད་ནི། ། སྙིང་པོ་རྟོགས་པར་མི་འགྱུར་ཏེ། ། ལམ་མཆོག་མངོན་པར་བོར་ནས་ཀྱང༌། ། ཉན་ཐོས་ས་ལ་ངེས་པར་གནས། །
སྙིང་རྗེ་འབའ་ཞིག་སྒོམ་ན་ཡང༌། ། ལུས་དང་སེམས་ནི་གདུང་འགྱུར་བས། ། མུ་སྟེགས་དག་དང་ཁྱད་མེད་དེ། ། བདུད་ཀྱི་ལས་སུ་རིག་པར་བྱ། ། སྐྱེས་བུ་མཆོག་ལྡན་གང་ཞིག་གིས། ། གང་ཡང་གཉིས་པ་སྦྱོར་ནུས་པས། ། འཁོར་དང་མྱ་ངན་འདས་སྤངས་ཏེ། ། མི་གནས་མཐའ་ལ་མངོན་པར་གནས། ། ཞེས་བྱ་བའི་དོན་ནི། སྙིང་རྗེ་དང་བྲལ་བའི་སྟོང་པ་ཉིད་ཀྱང་བདུད་ཀྱི་ལས་སུ་རིག་པར་བྱའོ། །
སྟོང་པ་ཉིད་དང་བྲལ་བའི་སྙིང་རྗེའང་བདུད་ཀྱི་ལས་སུ་རིག་པར་བྱའོ། ། གཉིས་སུ་མེད་པའི་དོན་འདི་ནི་སངས་རྒྱས་ཀྱི་དགོངས་པར་རིག་པར་བྱའོ། ། དེ་དག་གསལ་བར་བྱ་བ་ནི། རྣལ་འབྱོར་པ་ཐམས་ཅད་ཀྱི་ལས་ངེས་པར་བསྟན་པའི་རྒྱུད་ལས་བཅོམ་ལྡན་འདས་ཀྱིས་གསུངས་པ་སྟེ། ཡུལ་ལྷོ་ཕྱོགས་ཀྱི་ཨཱི་ཤ་ནའི་ཡུལ་གྲོང་ཁྱེར་མཆོད་རྟེན་བརྩེགས་པ་ཞེས་བྱ་བ་ན་བྲམ་ཟེ་ནོར་བུ་བཟང་པོ་ཞེས་བྱ་བ་ཞིག་ཡོད་དེ། དེས་ཡུལ་གཞན་གྱི་བྲམ་ཟེ་མོ་ལེགས་སྦྱིན་མེ་ཏོག་ཅེས་བྱ་བ་ཞིག་ཁྱིམ་ཐབས་སུ་བླངས་པར་གྱུར་ཏོ། ། གཞོན་ནུ་དེའང་བཞིན་མཛེས་པ། བལྟ་ན་སྡུག་པ། ཡིད་དུ་འོང་བ། སྐྱེ་བོ་ཐམས་ཅད་ཀྱི་བློ་མོས་པར་གྱུར་པ་ཞིག་སྟེ།
དེའང་ཚངས་པར་སྤྱོད་པའི་སྡོམ་པ་ལ་གནས་པ། དམ་པའི་ཆོས་དཀར་པོ་ལ་གཞོལ་བ། ཕ་མ་ལ་སྲི་ཞུ་ཆེ་བ། འཁོར་འབངས་རྣམས་ཡོངས་སུ་སྐྱོང་བ། བྲན་གཡོག་རྣམས་ལ་བྱམས་པ་དང་སྙིང་རྗེ་ཆེ་བ་དགེ་སློང་དང་མཚུངས་པ་ཞིག་སྟེ། དེས་ཟླ་བ་བཟང་པོའི་ཚེས་བཅུ་བཞི་ལ་གཙུག་ལག་ཁང་དུ་མཆོད་པ་ལ་ཕྱིན་པས་དག་པའི་དགེ་སློང་དམ་པ་རྣམས་མཐོང་བས་ཤིན་ཏུ་ཡིད་དང་བར་གྱུར་ཏེ། བདག་ལའང་བུ་དམ་པ་དག་བཙས་པར་གྱུར་ཅིང༌། དེའང་རབ་ཏུ་བྱུང་སྟེ་བསྟན་པའི་ལམ་དང་མཐུན་པར་གྱུར་ཅིག་ཅེས་སྨོན་ལམ་བཏབ་བོ། ། དེ་ནས་དེ་དེའི་ནུབ་མོ་ཉལ་བའི་རྨི་ལམ་ན་སྤྱི་བོའི་གཙུག་ཏུ་རལ་གྲི་གསུམ་སྐྱེས་པར་གྱུར་ཏེ། རལ་གྲི་གཅིག་ནི་གཡང་ས་ཆེན་པོར་ལྷུང་བར་གྱུར་ཏོ། །
གཅིག་ནི་སྣུམ་གྱི་ནང་དུ་བཙོས་པས་ངར་ཞི་བར་གྱུར་ཏོ། ། གཅིག་ལས་འོད་དཔག་ཏུ་མེད་པ་བྱུང་སྟེ་ནམ་མཁའི་ཁམས་ཐམས་ཅད་ཁྱབ་ནས་མེ་ཏོག་ཏུ་གྱུར་ཏེ། དེ་ལས་ཆར་གྱི་རྒྱུན་ཆེན་པོ་བབས་པས་སེམས་ཅན་ཐམས་ཅད་ཚིམ་པར་བྱས་ཤིང་མཐར་འབྲས་བུ་གཅིག་ཏུ་སྨིན་པར་རྨིས་སོ། ། དེ་ནས་ནངས་པར་ལངས་ནས་ཁྲུས་བྱས་ཏེ། བྲམ་ཟེ་ལ་འདི་སྐད་ཅེས་སྨྲས་སོ། ། ཀྱེ། ཁྱིམ་བདག་བདག་ལ་དགོངས་སུ་གསོལ། ། བདག་ཉིད་ཉལ་བའི་རྨི་ལམ་ན། ། སྤྱི་གཙུག་རལ་གྲི་གསུམ་སྐྱེས་ཏེ། ། གཡས་པ་གཡང་ས་ཆེན་པོར་ལྷུང༌། །
གཡོན་པ་སྣུམ་བཙོས་ངར་དང་བྲལ། ། དབུས་མའི་གྲི་ལས་འོད་བྱུང་སྟེ། ། ནམ་མཁའི་ཁམས་ཁྱབ་མེ་ཏོག་རྒྱས། ། ཆར་གྱི་རྒྱུན་བབས་སེམས་ཅན་ཚིམ། ། འབྲས་བུ་གཅིག་ཏུ་སྨིན་པར་རྨིས། ། དེ་དག་བཟང་དང་ངན་པའི་ལྟས། ། གང་ཡིན་ཁོ་མོས་མ་ཤེས་པས། ། འདི་དག་ཅི་རིགས་སྨྲ་བར་གྱིས། ། ཞེས་སྨྲས་པ་དང༌། དེ་ནས་བྲམ་ཟེས་བཙུན་མོ་དམ་པ་དེ་ལ་འདི་སྐད་ཅེས་སྨྲས། །
ཀྱེ་ཀྱེ་བཙུན་མོ་དམ་པ་ཁྱོད། ། རྟག་ཏུ་ཚངས་པར་སྤྱོད་ལ་གནས། ། རྨི་ལམ་དམ་པ་དེ་དག་ནི། ། ངན་པར་མི་འགྱུར་གཞན་ལ་འདྲི། ། ཞེས་སྨྲས་ནས། ཡུལ་ཝཱ་ར་ཎཱ་སཱི་ནས་བྲམ་ཟེ་ཨ་ག་ཤ་ཏ་ན་ཞེས་བྱ་བའི་མཚན་མཁན་བཀུག་གོ ། བྲམ་ཟེ་དེས་སྨྲས་པ། ཀྱེ། གཙང་མ་ཡབ་ཡུམ་བདག་ལ་གསོན་ཅིག ། ལྟས་དེ་དག་ནི་སྲས་གསུམ་བཙའ་བར་འགྱུར་བ་ལགས་ཏེ།
དེའང་གཅིག་སྟོང་པ་ལ་མངོན་པར་ཞེན་པས་ཆད་པའི་གཡང་ས་ལ་ལྷུང་བར་འགྱུར་རོ། ། གཅིག་སྙིང་རྗེ་ལ་མངོན་པར་ཞེན་པས་སྙིང་རྗེའི་སྣུམ་གྱིས་ཤིན་ཏུ་གདུངས་པར་གྱུར་ཏེ་བདུད་ཀྱིས་བྱིན་གྱིས་བརླབ་པར་འགྱུར་རོ། ། གཅིག་ཤེས་རབ་དང་སྙིང་རྗེ་དབྱེར་མེད་པའི་ངང་ལས་འོད་གསལ་ཆེན་པོ་ངང་གིས་སྐྱེ་བར་འགྱུར་རོ། ། ལོངས་སྤྱོད་རྫོགས་པའི་སྐུའི་མེ་ཏོག་དང༌། སྤྲུལ་པའི་སྐུའི་ཆར་གྱི་རྒྱུན་བབས་ཏེ། ཆོས་ཀྱི་སྐུ་འབྲས་བུ་གཅིག་ཏུ་གྲུབ་པར་འགྱུར་བའི་རྟགས་སོ། ། འདི་གསུམ་གའང་མཐུན་པ་སངས་རྒྱས་ཀྱི་ཆོས་ལ་གཞོལ་བ་སྟེ། སྨོན་ལམ་དང་དགེ་བའི་བཤེས་གཉེན་གྱི་སྟོབས་ཀྱིས་དེ་ལྟར་འགྱུར་ཏེ། དེ་དག་གི་མིང་ཡང་ཆེན་པོའི་སྟོབས་དང༌། སྙིང་རྗེའི་སྟོབས་དང༌།
བླ་མེད་སྟོབས་ཞེས་བྱ་བར་གདགས་པར་བྱའོ་ཞེས་སོ། ། དེ་ནས་གོ་རིམ་གྱི་ཚུལ་གྱིས་མཚན་དང་ལྡན་པའི་བུ་གསུམ་བཙས་པར་གྱུར་ཏོ། ། དེ་ནས་ཕུ་བོ་ནི་འཕགས་པ་ག་ཡ་ཏེ་ཞེས་བྱ་བ་ལ་རྣལ་འབྱོར་ཀྱི་ལམ་ཡུན་རིང་དུ་བསྟེན་ནས་གསོལ་བ་བཏབ་པ་ལས། བདག་ཏུ་ལྟ་བ་ལ་མངོན་པར་ཞེན་ནས་སྟོང་པ་ཉིད་ཀྱི་དེ་བཞིན་ཉིད་བརྟན་པས་དེ་ལ་ཁྱད་པར་དུ་ཞེན་པར་གྱུར་ཏོ། ། དེ་དག་གིས་འཁོར་བའི་བདེ་བ་མ་ཡིན་པར་མྱ་ངན་ལས་འདས་པའི་བདེ་བ་མི་འཐོབ་ཅིང༌། བདེ་བ་འཐོབ་པའི་རྒྱུར་ཡང་མི་འགྱུར་རོ། ། དེ་ནས་འོད་མའི་ཚལ་ན་གནས་པའི་ཚེ་རྣལ་འབྱོར་པ་འདུས་པའི་དུས་སུ་མཁའ་འགྲོ་མ་བློ་གྲོས་མ་དང་ལེགས་སྦྱིན་མ་གཉིས་ཀྱིས་ནམ་མཁའ་ལས་ཚིགས་སུ་བཅད་དེ་སྨྲས་པ། སྟོང་པ་ཉིད་ལ་ཞེན་པ་ན། ། མྱ་ངན་མི་འདའ་འདར་མི་འགྱུར། ། གཟུགས་མེད་ཁམས་སུ་སྐྱེས་ནས་ཀྱང༌། །
འགྲོ་བའི་དོན་བྲལ་འཁོར་བར་ལྷུང༌། ། ཞེས་སོ། ། དེ་ནས་དེ་ཉིད་ཚེ་འཕོས་ནས་ཀྱང་གཟུགས་མེད་ཀྱི་ཁམས་སུ་སྐྱེས་སོ། ། ནུ་བོ་ནི་རྣལ་འབྱོར་པ་འདུ་བ་རང་ན་ཞེས་བྱ་བ་ལ་ལོ་དཔག་ཏུ་མེད་པར་བསྟེན་ཅིང་གསོལ་བ་བཏབ་པ་ལས། ཞེ་སྡང་ཆེ་བར་མཐོང་ནས་སྙིང་རྗེ་སྒོམ་དུ་བཅུག་པ་ལས་སྙིང་རྗེས་ཁྱད་པར་དུ་གདུངས་ཏེ། སེམས་ཅན་རྣམས་མཐོང་བའི་དུས་སུ་ངུ་ཞིང་འདྲེ་ལོག་བྱེད་པར་གྱུར་ཏོ། ། དེ་ནས་རྣལ་འབྱོར་པ་འདུས་པའི་དུས་སུ་མཁའ་འགྲོ་མ་ཙིནྡྷ་མ་དང་ལཱམ་གཉིས་ཀྱིས་ནམ་མཁའ་ལས་ཚིགས་སུ་བཅད་དེ་སྨྲས་པ། སྙིང་རྗེར་ཞེན་པས་ཡིད་གདུངས་ཏེ། ། སེམས་ནི་ངལ་སོས་གནས་དང་བྲལ། ། བདུད་ཀྱིས་བྱིན་གྱིས་བརླབས་པའི་ཕྱིར། །
ཤི་འཕོས་དགའ་རབ་དབང་ཕྱུག་གོ ། ཞེས་པ་དང༌། དེ་ཉིད་ཤི་འཕོས་ནས་བདུད་དགའ་རབ་དབང་ཕྱུག་དག་ཏུ་སྐྱེས་པར་གྱུར་ཏོ། ། དེ་ནས་བུ་བར་པ་དེ་རྣལ་འབྱོར་པ་སྲིད་པ་ད་ར་ཞེས་བྱ་བ་ལ་ལོ་དཔག་ཏུ་མེད་པར་བསྟེན་ཅིང་གསོལ་བ་བཏབ་པ་ལས། ཤེས་རབ་དང་སྙིང་རྗེ་ཟུང་དུ་འཇུག་པའི་ཡེ་ཤེས་དེ་ཁོ་ན་ཉིད་བསྟན་པས་ཉམས་སུ་མྱོང་བས་ཟླ་བ་ཚེས་གཅིག་པ་ནས་ཉ་གང་བའི་ཚུལ་དུ་འཕེལ་བར་གྱུར་ཏོ། ། བླ་མ་དམ་པ་དེས་ཀྱང་ཅིའང་མ་ཡིན་པའི་སྟོང་པ་ཉིད་དང༌། གདུངས་པ་དང་བྲལ་བའི་སྙིང་རྗེའི་རྣམ་ལ་མངོན་པར་སྦྱངས་ཤིང་ཉམས་སུ་མྱོང་བར་བྱས་སོ། ། དེ་ནས་རྣལ་འབྱོར་པ་འདུས་པའི་དུས་སུ་མཁའ་འགྲོ་མ་སནྟ་ཧི་དང་ཉེ་བ་ཅན་གཉིས་ཀྱིས་ནམ་མཁའ་ལས་ཚིགས་སུ་བཅད་དེ་སྨྲས་པ། ཤེས་རབ་སྙིང་རྗེ་ཟུང་འཇུག་པར། ། རྟོགས་པས་མྱ་ངན་འདས་པ་སྟེ། །
འཁོར་དང་མྱ་ངན་འདས་སྤངས་ནས། ། མི་གནས་ས་ལ་མངོན་འཚང་རྒྱ། ། ཞེས་ཏེ། ཕུང་པོ་ལྷག་མ་མེད་པར་མྱ་ངན་ལས་འདས་པར་གྱུར་ཏོ། ། དེ་བས་ན་རིགས་ཀྱི་བུ་རྣམས་ཀྱིས་དགེ་བའི་བཤེས་གཉེན་དམ་པ་ཡུན་རིང་དུ་བསྟེན་ཅིང༌། ཐབས་དང་ཤེས་རབ་གཉིས་སུ་མེད་པའི་དོན་བསྟེན་པར་བྱ་བར་རིགས་སོ། ། ཞེས་འབྱུང་བའི་ཕྱིར་བཤད་པར་བྱའོ། ། སྙིང་རྗེ་ཞེས་བྱ་བ་ནི་ཕྲག་དོག་མེད་པའི་དགེ་བའི་རྩ་བ་སྟེ། ངོ་བོ་སེམས་ཅན་ཐམས་ཅད་སྡུག་བསྔལ་དང་བྲལ་བར་འདོད་པའོ། ། དེའང་རང་གི་ཀླད་ནད་དང་བྲལ་བར་དགའ་བ་བཞིན་དུ་སྟེ།
སྙིང་རྗེ་དང་བྲལ་བའི་སྟོང་པ་ཉིད་ཀྱིས་ནི་ཐེག་པ་ཆེན་པོའི་དགེ་བའི་རྩ་བར་ཡང་མི་འགྱུར་ལ། སྙིང་པོ་ཆོས་ཀྱི་སྐུ་རྟོགས་པར་ཡང་མི་འགྱུར་ཏེ། ལམ་གཉིས་སུ་མེད་པའི་མཆོག་ཏུ་གྱུར་པ་མངོན་པར་བོར་ནས་ཀྱང༌། ཞི་བ་ཕྱོགས་གཅིག་ཏུ་བགྲོད་པའི་ཉན་ཐོས་ཀྱི་ས་ལ་ཡང་དག་པར་ངེས་པར་གནས་སོ། ། སྟོང་པ་དང་བྲལ་བའི་སྙིང་རྗེ་འབའ་ཞིག་སྒོམ་ནའང་སྐྱི་བུང་ཞེས་བྱེད་པ་དང༌། བ་སྤུ་ལྡང་བ་དང༌། སྐྲ་རྩ་ཟིང་ཞེས་བྱེད་པ་ལ་སོགས་པས་མི་བཟོད་པའི་ཕྱིར་ལུས་གདུང་བར་འགྱུར་ཏེ། ལུས་དང་སེམས་ནི་རྟེན་དང་བརྟེན་པའི་ཚུལ་དུ་གནས་པས་སེམས་གདུང་བར་འགྱུར་རོ། ། དེ་བས་ན་ཕྱི་རོལ་གྱི་མུ་སྟེགས་པ་དག་དང་ཁྱད་པར་མེད་དེ། སེམས་སངས་རྒྱས་ཀྱི་བདག་ཉིད་ཟད་པར་བྱ་བའི་ཕྱིར་བདུད་ཀྱི་ལས་སུ་རིག་པར་བྱའོ། །
སྐྱེས་བུ་བསོད་ནམས་ཀྱི་རྒྱུ་ལས་གྲུབ་པ་བླ་མ་མཆོག་དམ་པ་དང་ལྡན་པ་གང་ཞིག་གིས། གང་ཡང་སྟོང་པ་དང་སྙིང་རྗེ་དབྱེར་མི་ཕྱེད་པར་གཉིས་པོ་ཡིད་ལ་མི་བྱེད་པའི་ཚུལ་དུ་སྦྱོར་བར་བྱེད་པས། འཁོར་བ་ལ་ཆགས་པ་དང་མྱ་ངན་ལས་འདས་པ་ལ་ཞེན་པའང་སྤངས་ཏེ། ཤེས་རབ་ཀྱིས་འཁོར་བ་ལ་མི་གནས་ཤིང༌། སྙིང་རྗེས་མྱ་ངན་ལས་འདས་པ་ལ་མི་གནས་པ་སྟེ། ཐ་མལ་གྱི་ཤེས་པའི་མཐའ་སངས་རྒྱས་ཀྱི་དགོངས་པ་ལ་མངོན་པར་གནས། ། དེ་བས་ན་དེ་ལྟ་བུའི་དོན་དེ་དག་ལ་གདམས་པར་བྱ་སྟེ། ཀྱེ་ཧོཿ བདག་ཏུ་འཛིན་པ་ཐོང༌། ། ལོག་པར་ཞེན་པ་རྫུན་དུ་སྨྲོས། །
རྫུན་ལ་ངེས་པར་ཆགས་མ་བྱེད། ། ཞེན་པའི་རྣམ་རྟོག་མ་བྱེད་པར། ། རེ་དོགས་རྩོལ་བའི་སེམས་དེ་ཐོང༌། ། ཞེས་བྱ་བའི་དོན་ནི། ཀྱེ་ཧོཿ ཞེས་ཁམས་གསུམ་མ་ལུས་པ་ཐམས་ཅད་ལ་བོས་ནས། ཡིན་པའི་དོན་དེ་ལ་གདམས་པར་བྱ་བའི་ཐ་ཚིག་གོ ། དེ་དག་ཀྱང་ཅི་ཞེ་ན། བདག་ཅེས་བྱ་བ་ནི་ཐ་དད་ཀྱི་རྟོག་པས་བརྟགས་པའི་བདག་ཉིད་ལ་ཞེན་པའོ། ། དེ་བདག་ཏུ་འཛིན་པ་ལས་འཁོར་བར་སྣང་ཞིང་སྡུག་བསྔལ་དུ་འགྱུར་བའི་ཕྱིར་ཐོང་ཞེས་པའོ། །
དེའི་མཐའ་ལ་རྟོག་པ་ནི་ལོག་པར་ཞེན་པ་སྟེ། དེ་ནི་བསླུ་བ་དང་བཅས་པ་ཡིན་པའི་ཕྱིར་ཡིད་བརྟན་དུ་མི་རུང་སྟེ། ཆགས་པ་དང་བྲལ་བ་ཉིད་ཀྱིས་རྫུན་དུ་སྨྲོས་ཞེས་བྱའོ། ། བདག་ནི་ཆགས་པ་དང་བྲལ་བ་ཡིན་ནོ་ཞེས་རྫུན་པ་བཟློག་པའི་དོན་ཏེ། དེ་ཉིད་ལའང་ངེས་པར་ཆགས་པར་མ་བྱེད་ཅིག་ཅེས་པའི་གདམས་པའོ། ། ཇི་ལྟར་གནས་པར་བྱ་ཞེ་ན། ཐ་དད་དུ་ཞེན་པའི་རྣམ་པར་རྟོག་པར་མ་བྱེད་པར་གཉུག་མའི་དོན་དེ་ཁོ་ན་ཉིད་ལ་གནས་པར་བྱ་སྟེ། འབྲས་བུ་ལ་རེ་བ་དང་འཁོར་བ་ལ་དོགས་པ་མཉམ་པའི་དོན་རྩོལ་བར་བྱེད་པའི་སེམས་དེ་དག་ཐོང་ལ། ཅིར་ཡང་མ་ཡིན་པའི་སེམས་རང་དགའ་རྣལ་མ་འདི་ཉིད་དམ་པའོ། ། དེ་ལྟར་གཉིས་མེད་ཀྱི་དོན་འདི་བསྟན་ན།
དེ་རྟོགས་ན་ཐམས་ཅད་དེའི་ངོ་བོ་ཉིད་ཡིན་པར་བཤད་པར་བྱ་སྟེ། རྟོགས་པར་གྱུར་ན་ཐམས་ཅད་དེ་ཡིན་ཏེ། ། དེ་ལས་གཞན་ཞིག་སུས་ཀྱང་ཤེས་མི་འགྱུར། ། ཀློག་འཛིན་བསམ་དང་སྒོམ་པ་དེ་ཡིན་ཏེ། ། བསྟན་བཅོས་སེམས་ལ་འཆད་ཅིང་གོ་བར་ངེས། ། ཡིན་མིན་མཆོད་པའི་ལྟ་བ་ཡོད་མིན་ཏེ། ། ཞེས་བྱ་བའི་དོན་ནི། གཉུག་མའི་དོན་རྟོགས་པར་གྱུར་ན་སྣང་ཞིང་གྲག་པ་ཐམས་ཅད་དེའི་ངོ་བོ་ཉིད་ཡིན་ཏེ། དེ་ལས་གཞན་པའི་མཐའ་ཞིག་ནི་ཐམས་ཅད་མཁྱེན་པ་དང༌། རྗེ་བཙུན་པ་ལ་སོགས་པ་སུས་ཀྱང་ཤེས་པར་མི་འགྱུར་རོ། །
དེའང་རབ་ཏུ་མི་གནས་པའི་རྒྱུད་ལས། སེམས་ཉིད་ཀློང་དུ་གྱུར་པ་ཀུན་ཏུ་བཟང༌། ། ཐ་མལ་ཤེས་པ་དེ་ཉིད་ཉམས་སུ་མྱོང༌། ། དམ་པ་དག་གིས་དེ་ཉིད་རྟོགས་པ་ན། ། འདི་ནི་ཧེ་རུ་ཀ་སྟེ་ཀུན་གྱི་ངང༌། ། ཞེས་འབྱུང་བའི་ཕྱིར་རོ། ། དེ་བས་ན་ཀློག་པ་དང༌། འཛིན་པ་དང༌། བསམ་པ་དང༌། སྒོམ་པ་ཐམས་ཅད་ཀྱང་དེ་ཉིད་ཀྱི་བྱེ་བྲག་གིས་འདོད་པ་ཡིན་ཏེ།
དེའི་ངོ་བོ་ལས་མ་འདས་པའི་ཕྱིར་རོ། ། དེའང་རྒྱུད་དེ་ཉིད་ལ། ནམ་མཁའི་ངོ་བོ་དག་པའི་རང་བཞིན་ལས། ། སྤྲིན་ཚོགས་གློ་བུར་དྲི་མ་བྱུང་གྱུར་ཀྱང༌། ། དེ་ཉིད་ཡིན་ཏེ་ནམ་མཁའ་ཉིད་ཀྱི་ངང༌། ། སེམས་ཉིད་གནས་པ་རྡོ་རྗེ་ཡེ་ཤེས་ཏེ། ། སྣ་ཚོགས་སྣང་ཡང་གཉུག་མའི་ངོ་བོ་ཉིད། ། བྱེད་སྒོ་ཐ་དད་རྣམ་པའི་ཚུལ་སྣང་ཡང༌། ། དེ་ཉིད་དོན་ལས་གཞན་པ་ཡོད་མ་ཡིན། ། འདི་ནི་རང་བཞིན་ཉིད་དེ་བདེ་བ་ཆེ། །
ཞེས་འབྱུང་བའི་ཕྱིར། ཐམས་ཅད་དེ་བཞིན་ཉིད་ཀྱི་རང་བཞིན་དུ་ཤེས་པར་བྱའོ། ། དེ་བས་ན་བརྡ་དང་ཐ་སྙད་ཀྱིས་འདི་དག་གཞལ་བསྟན་པར་མི་ནུས་ཏེ། བསྟན་པའི་ཆོས་དམ་པ་རྣམས་ཀྱི་ཞལ་གྱི་བདུད་རྩི་ལས་བྱུང་བ་འདི་དག་སེམས་ཅིའང་མ་ཡིན་པས་སེམས་ཅིར་ཡང་མ་ཡིན་པར་བཤད་ཅིང་དེ་ཉིད་དུ་གོ་བར་བྱེད་དེ། ། འདི་ནི་ངེས་པའོ། ། དེའི་ངོ་བོ་དེའང་ཡིན་པ་དང་མིན་པར་མི་རྟོག་སྟེ། མཚོན་པར་ནུས་པའི་ལྟ་བའང་ཡོད་པ་མ་ཡིན་ནོ། ། དེ་བས་ན་འདི་དག་ལ་གཞལ་བར་བྱ་བ་ནི་མ་ཡིན་ཏེ། རྟོགས་ན་རྟོགས་སུ་མེད་པ་ཉིད་དོ། ། དེ་ལྟར་ན་སྙིང་པོའི་དོན་གྱི་ཁྱད་པར་བསྟན་ན།
དེའང་བླ་མ་དམ་པ་ལས་རྟོགས་པར་བྱ་བར་བསྟན་ཏེ། བདག་གིས་དེ་ཉིད་རྟོགས་པའི་མན་ངག་དེ། ། ཉག་གཅིག་བླ་མའི་ཞལ་ལ་ལྟོས་པ་ཡིན། ། བླ་མས་སྨྲས་པ་གང་ཞིག་སྙིང་ཞུགས་པ། ། ལག་མཐིལ་དག་ཏུ་སྐྱུ་རུ་རློན་བཞག་དང༌། ། ནོར་བུ་རིན་ཆེན་མི་རྟོག་གསལ་བལྟ་འདྲ། ། ཞེས་བྱ་བའི་དོན་ནི། སེམས་ཅན་ཐམས་ཅད་ཀྱི་བདག་ཏུ་འཛིན་པའི་ཤེས་པ་དེ་ཉིད་ཀྱང་ཆོས་ཀྱི་སྐུ་དག་ལས་མི་གཞན་ཏེ། དེ་ཉིད་རྟོགས་པར་བྱ་བའི་གདམས་ངག་དེ་དག་ཀྱང༌། སྲིད་ཏ་སྣ་ཨེ་ག་རི་སྟེ།
བླ་མ་ཉག་གཅིག་གི་ཞལ་ལ་ལྟོས་པར་བྱ་བ་ཡིན་ནོ། ། དེ་དག་ཀྱང་ཅི་ཞེ་ན། ཨ་སྨི་ར་ག་ཏྲ་ན་ཞེས་བྱ་སྟེ། དེ་དག་གི་དོན་ནི། མགོན་པོ་གང་གིས་ལུང་བསྟན་ནུས། ། རིང་བའི་བླ་མ་ཉིད་ཡིན་ནོ། ། དེ་ཉིད་ཉམས་སུ་མྱོང་བ་ནི། ། ཉེ་བའི་བླ་མ་ཉིད་ཡིན་ཏེ། ། དུས་གསུམ་སངས་རྒྱས་སྐྱེ་བའི་ཕྱིར། ། བླ་མ་མེད་པས་མ་ཡིན་ནོ། །
དམ་པའི་ཞལ་ལ་གུས་པ་དང༌། ། སྒྲ་ལ་ངེས་པར་བྱེད་པ་སྟེ། ། ལྟོས་པ་སྤངས་ན་ཐེ་ཚོམ་མེད། ། སྒྲུབ་དང་དེ་བྲལ་དེ་ཡིན་ནོ། ། ཞེས་སྒྲའི་དོན་དུ་ངེས་པར་འབྱུང་ངོ༌། ། དེ་བས་ན་བླ་མ་དག་གིས་སྨྲས་པའི་རྣལ་མའི་ཤེས་པ་དེ་དག་ཤུགས་ཀྱིས་གོ་བ་སྟེ། དེ་ཉིད་ཀྱི་ངོ་བོས་བདེ་བ་ལུས་ལ་འགྲེམས་པ་དང་སེམས་ལ་འགྲེམས་པ་དག་གི་ཚུལ་གྱིས་གང་བར་གྱུར་ལ། དེ་ལའང་ཞེན་པ་མེད་པའི་ཕྱག་རྒྱ་ཆེན་པོས་བདེ་བ་ཞིག་ཅིང་སྙིང་པོ་གཉུག་མའི་ངོ་བོ་ཉིད་ལ་གོམས་པས་མཉམ་པ་ཉིད་ཀྱི་དོན་སྙིང་ལས་ཞུགས་པར་གྱུར་ཏེ། ཇི་བཞིན་པའི་ངོ་བོ་ངེས་པར་རྟོགས་སོ། ། དེ་དག་ཀྱང་དཔེར་ན་ལག་པའི་མཐིལ་དུ་སྐྱུ་རུ་ར་དང༌།
ཨ་སྨྲ་ལ་སོགས་པ་རློན་པ་བཞག་པ་ན་དེ་དག་ཕྱི་ནང་མེད་པར་གསལ་བའི་ངོ་བོར་ཤེས་པར་འགྱུར་བ་དང༌། ནོར་བུ་རིན་པོ་ཆེ་ཨ་སྨྲི་ས་ར་མེ་ལོང་དྭངས་པའི་སྟེང་དུ་བཞག་སྟེ་བལྟས་ན་འོད་མི་རྟོག་ཅིང་གསལ་བའི་ངོ་བོར་བལྟ་བ་དང་ལྟོས་པ་མེད་པར་འབྱུང་བ་དང་འདྲ་བར། གཉུག་མའི་དོན་འདི་དག་རྟོགས་ན་སྣང་གྲག་གི་ཆོས་ཐམས་ཅད་སེམས་ཀྱི་ངོ་བོ་ཉིད་དུ་རྟོགས་ཤིང༌། བདེ་བ་ཆེན་པོའི་རོས་ཐམས་ཅད་ང་བདག་མེད་པའི་མཉམ་པའི་དོན་ལ་ཤུགས་ཀྱིས་འཇོག་གོ ། དོན་དེ་ཉིད་ཀྱང་བརྟག་པར་མི་ནུས་ཤིང༌། རྟོགས་པར་དཀའ་བ། གཞན་ལ་ལྟོས་པར་བྱ་བའང་མ་ཡིན་ཏེ། མི་རྟོག་ཅིང་གསལ་ལ་རང་བཞིན་གྲུབ་པ་མེད་པ་ནི་དཔེ་གོང་མ་ལྟ་བུ་དང་མཚུངས་སོ། ། དོན་དེ་ཉིད་ཀྱང་དབུ་མ་པ་ལ་སོགས་པ་གཞན་གྱིས་རྟོགས་པ་མ་ཡིན་ཏེ། དེ་དག་ལ་སྨྲ་བར་བྱ་བ་ནི།
གཉུག་མའི་རང་བཞིན་བྱིས་པས་མ་ཚོར་བར། ། འཁྲུལ་པས་བྱིས་པ་བསླུས་ཞེས་སྙིང་པོས་སྨྲ། ། ཞེས་བྱ་བའི་དོན་ནི། གཉུག་མའི་རང་བཞིན་དེ་ཁོ་ན་ཉིད་བྱིས་པ་ལྟ་བུའི་རྟོག་པ་དང་ལྡན་པ་རྣམས་ཀྱིས་མ་ཚོར་བ་སྟེ། དེ་ཁོ་ན་ཉིད་ལ་ལོག་པར་འཁྲུལ་པས་བྱིས་པ་དེ་དག་བསླུས་ཏེ་སྡུག་བསྔལ་བར་གྱུར་ཏོ་ཞེས་སྙིང་པོས་སྨྲས་སོ། ། དེ་ཉིད་ཀྱི་ཚུལ་ཇི་ལྟ་བུར་ཡིན་ཞེ་ན། བསམ་གཏན་མེད་ཅིང་རབ་ཏུ་བྱུང་བའམ་མེད། ། ཅེས་བྱ་བ་སྟེ། དེ་དག་གི་དོན་ནི་བསྒོམ་བྱ་དང་སྒོམ་བྱེད་དུ་རྟོག་པས་བསམ་པར་བྱ་བ་དང་ལྡན་ཏེ། དེ་དག་ནི་ཟུག་རྔུའོ། །
དེ་ཅིའི་ཕྱིར་ཞེ་ན། བསམ་གཏན་ལ་ཞེན་ཅིང་ཆགས་པ་དང༌། དེ་ལས་གཞན་པ་ལ་ཞེ་སྡང་བའོ། ། དེ་བས་ན་ཆགས་སྡང་རྣམ་པར་འཕེལ་བ་ནི་འཁོར་བ་འབའ་ཞིག་ཏུ་ཟད་དོ། ། འདི་ནི་གཟའ་གཏད་དང་བྲལ་བའི་ཕྱིར་བསམ་གཏན་མེད་ཅིང༌། རྟོགས་པས་འཚང་རྒྱ་བའི་ཕྱིར་རྩོལ་བའི་བདག་ཉིད་ཐམས་ཅད་ཀྱི་གཞིར་གྱུར་པའི་བརྟུལ་ཞུགས་དང་རབ་ཏུ་བྱུང་བ་ལ་སོགས་པའང་མེད་དོ། ། འོ་ན་ཁྱིམ་ན་གནས་ཤིང་འཇིག་རྟེན་པ་ཕལ་བ་དང་མཐུན་པའི་སྤྱོད་པས་འགྲུབ་པར་འགྱུར་རམ་ཞེ་ན། མ་ཡིན་པའི་ཕྱིར་བཤད་པར་བྱ་སྟེ། ཁྱིམ་གནས་ཆུང་མ་འཁོར་དང་ལྷན་ཅིག་ཏུ། ། གང་ཞིག་ཡུལ་ཆགས་དགའ་བཅིངས་མི་གྲོལ་ན། །
སྙིང་པོའི་དོན་མཆོག་ལྡན་པ་ངས་སྨྲས་པ། ། དེ་ཉིད་དོན་ལ་རེག་པ་མ་ཡིན་ནོ། ། ཞེས་བྱ་བའི་དོན་ནི། རི་ཁྲོད་དང༌། དགོན་པ་དང༌། ཆུ་འགྲམ་དང༌། ཕུག་སྟོང་དང༌། ནགས་ལ་སོགས་པ་དབེན་པའི་གནས་དོར་ནས། ཁྱིམ་ན་གནས་ཤིང་ཡོ་བྱད་དང༌། ཆུང་མ་དང༌།
འཁོར་རྣམས་དང་ལྷན་ཅིག་ཏུ་མཚུངས་པར་སྤྱོད་པ་གང་ཞིག་བདག་ནི་བསམ་གཏན་པ་ཡིན་ནོ་ཞེས། དེ་ནི་དེ་ཉིད་སྒོམ་ཡང་ཡུལ་ལ་ཆགས་པ་དང༌། འདོད་པའི་ཡོན་ཏན་ལ་དགའ་བས་བཅིངས་པ་མི་འགྲོལ་བས་ན། དེའི་རྒྱུས་ཆགས་སྡང་མངོན་པར་འཕེལ་བར་འགྱུར་ཏེ། སྙིང་པོའི་དོན་མཆོག་དམ་པ་དང་ལྡན་པ་ངས་སྨྲས་པ་དེ་ཁོ་ན་ཉིད་ཀྱི་དོན་ལ་རེག་པ་མ་ཡིན་ནོ་ཞེས། །
ད་ནི་དེ་ཉིད་ཀྱི་དོན་དེ་དག་བརྟགས་པས་མི་འཐོབ་པར་བཤད་པར་བྱ་སྟེ། གལ་ཏེ་མངོན་དུ་གྱུར་ན་བསམ་གཏན་གང༌། ། གལ་ཏེ་ལྐོག་ལ་ཡོད་ན་མུན་ཚོད་དཔོག ། ཅེས་བྱ་བའི་དོན་ནི། ཁོ་བོས་དབུ་མ་པ་དག་ལ་སྨྲས་པ་སྟེ།
ཤེས་བྱ་ནང་དུ་འདོད་པ་དག་ནི་སྣང་བ་སེམས་ལས་བྱུང་བ་ཡིན་ནོ་ཞེས་སྨྲས་པ་དག་ལ། གལ་ཏེ་སེམས་ལས་བྱུང་བ་ཡིན་ན། སེམས་སངས་རྒྱས་ཡིན་པའི་ཕྱིར་མངོན་དུ་གྱུར་པ་ཐམས་ཅད་ཀྱང་ཆོས་ཀྱི་སྐུ་སྟེ། བསྒོམ་དུ་མེད་པའི་ཕྱིར་བསྒོམ་པར་བྱ་བའི་དོན་ཁྱོད་ཀྱི་བསམ་གཏན་ནི་གང་ཡིན་སྨྲོས་ཤིག ། གལ་ཏེ་ཕྱི་རོལ་ན་སྣང་བ་དེ་དག་ནི་ལྐོག་ལ་སྐྱེད་པར་བྱེད་པ་ཡོད་པ་སྟེ། ཤེས་པའི་རྣམ་པ་ཡིན་པར་སྨྲ་ན་ཐ་དད་པའི་ཕྱིར་ཁྱོད་ཀྱིས་གཞལ་བར་ཡང་མི་ནུས་ཏེ། མུན་པ་ལ་ཚོད་དཔོག་པ་དང་འདྲ་བའི་ཕྱིར་བསྒོམས་ཀྱང་དོན་མེད་པར་འགྱུར་རོ། ། ད་ནི་དེ་ཁོ་ན་ཉིད་ཀྱི་རང་བཞིན་བསྟན་པར་བྱ་སྟེ། ལྷན་ཅིག་སྐྱེས་པ་འགྲོ་བའི་ཡེ་ཤེས་དེ། ། རང་བཞིན་ཉིད་ཀྱིས་དངོས་དང་དངོས་མེད་པར། །
སྙིང་པོའི་དོན་ནི་འོ་དོད་རྟག་ཏུ་འབོད། ། ཅེས་པའི་དོན་ནི། ལྷན་ཅིག་སྐྱེས་པའི་ཡེ་ཤེས་འགྲོ་བ་ཐམས་ཅད་ཀྱི་རྒྱུད་ལ་ཡོད་པའི་གཉུག་མའི་ཡེ་ཤེས་དེ་དག་ཐོག་མ་དག་ནས་རང་བཞིན་ཉིད་ཀྱིས་དངོས་པོར་རྟོག་པ་དང་དངོས་པོ་མེད་པར་རྟོག་པ་དང་བྲལ་བས་སྙིང་པོའི་དོན་འདི་ནི་ཐ་མལ་གྱི་ཤེས་པ་ཡིན་ཞིང༌། རྟོགས་པས་སངས་རྒྱས་པ་ཡིན་ཏེ། ཐམས་ཅད་བདེ་བ་ཆེན་པོའི་རང་བཞིན་ནོ། ། ཞེས་སྙན་པའི་འོ་དོད་དང༌། བདེ་བའི་འོ་དོད་དང༌། གྲགས་པའི་འོ་དོད་རྟག་ཏུ་འབོད་དོ། ། འདི་དག་གིས་ངེས་པར་འཚང་རྒྱ་བར་ཇི་ཙམ་ན་ནུས་ཤེ་ན། ལྟ་བའི་ཁྱད་པར་བསྟན་པར་བྱ་སྟེ།
གང་ཞིག་བླངས་ན་སྐྱེ་འཆི་གནས་འགྱུར་བ། ། དེ་ཉིད་བླངས་ནས་བདེ་ཆེན་མཆོག་གྲུབ་ཅེས། ། སྐད་སྙན་བསྒྲགས་པས་སྙིང་པོ་སྨྲར་བྱེད་ཀྱང༌། ། བྱོལ་སོང་འཇིག་རྟེན་མི་གོ་ཇི་ལྟར་བྱ། ། ཞེས་བྱ་བའི་དོན་ནི། བླ་མའི་གདམས་ངག་དེ་ཉིད་ཉམས་སུ་མྱོང་བ་ལས་གང་ཞིག་གི་རྒྱས་བཏབ་སྟེ། ཐ་མལ་གྱི་ཤེས་པ་བླངས་ན་རྟག་ཆད་ཀྱི་སྐྱེ་འཆི་གནས་འགྱུར་བས། དེ་ཁོ་ན་ཉིད་འབྲས་བུ་ཆགས་པ་ཐམས་ཅད་ཀྱི་མཆོག་བདག་ཉིད་ཀྱིས་བླངས་ཏེ། དེ་ནས་སྐད་ཅིག་མ་དེ་ཉིད་ལ་བདེ་བ་ཆེན་པོ་དེ་ཁོ་ན་ཉིད་ཀྱི་མཆོག་གྲུབ་སྟེ། མངོན་པར་རྫོགས་པར་སངས་རྒྱའོ་ཞེས་སྐད་སྙན་པར་བསྒྲགས་པས་སྙིང་པོའི་དོན་ནི་སྨྲ་བར་བྱེད་ཀྱང༌།
ཚོགས་མ་བསགས་པའི་གང་ཟག་རྟོག་པས་རྨོངས་པ་བྱོལ་སོང་གི་འཇིག་རྟེན་དང་འདྲ་བ་རྣམས་ཀྱིས་མི་གོ་བའི་ཕྱིར་དེ་ནི་ཇི་ལྟར་བྱ་ཞེས་བྱ་བའི་དོན་ནོ། ། ད་ནི་ཕྱིན་ཅི་མ་ལོག་པའི་དོན་བསྟན་པར་བྱ་སྟེ། བསམ་གཏན་བྲལ་བས་ཅི་ཞིག་བསམ་བྱར་ཡོད། ། བརྗོད་དུ་མེད་ལ་གང་ཞིག་བཤད་དུ་ཡོད། ། སྲིད་པའི་ཕྱག་རྒྱར་འགྲོ་བ་མ་ལུས་ཞུགས། ། རང་བཞིན་གཉུག་མ་སུས་ཀྱང་རྟོགས་པ་མེད། ། རང་བཞིན་སྙིང་པོ་ཉམས་སུ་མྱོང་དུས་སུ། ། རྒྱུད་མེད་སྔགས་མེད་སེམས་མེད་བསམ་གཏན་མེད། ། མཉམ་དུས་དེ་ཀུན་རང་བཞིན་འཁྲུལ་པའི་རྒྱུ། ། རང་བཞིན་ཤེས་པས་འཁྲུལ་པ་སྙིང་པོའི་དོན། །
རང་བཞིན་དག་པའི་སེམས་ཀྱི་པདྨོ་ལ། ། རྟོག་གེ་བསམ་གཏན་དག་གིས་མི་བསླད་དེ། ། བདག་ཉིད་བདེ་ལ་གནས་ཀྱང་མ་ཞེན་ཅིག ། ཅེས་བྱ་བའི་དོན་ནི། དེ་ཁོ་ན་ཉིད་གཉུག་མའི་དོན་དེ་དག་ལ་བསྒོམ་དུ་མེད་པའི་ཕྱིར་བསྒོམ་པར་བྱ་བ་མ་ཡིན་ཏེ། གཉིས་འཛིན་གྱི་བསམ་གཏན་དང་བྲལ་བས་ཅི་ཞིག་བསམ་དུ་ཡོད་དེ། མེད་དོ། ། བསམ་གཏན་གྱི་ངོ་བོ་སྒྲུབ་པར་བྱེད་པའི་ཚིག་ཀྱང་བརྗོད་དུ་མེད་ལ། ཡུལ་གྲུབ་པ་མེད་པའི་ཕྱིར་གང་ཞིག་གིས་བཤད་དུ་ཡོད་པ་མ་ཡིན་ཏེ། མེད་དོ། །
དེ་ལྟར་མ་རྟོགས་པའི་སེམས་ཅན་རྣམས་ཀྱིས་བསྒོམ་པར་བྱ་བའི་ཡུལ་དང༌། དེ་ཉམས་སུ་བླང་བའི་ཐབས་ཀྱི་ཐ་སྙད་ཀྱི་ཚིག་བརྗོད་དུ་ཡོད་པའི་ཕྱིར་སྲིད་པ་སྟེ། ཁམས་གསུམ་པའོ། ། དེ་ནི་རྟོག་པ་ལས་བྱུང་བ་ཡིན་པའི་ཕྱིར་དམ་པ་རྣམས་ཀྱི་གདམས་ངག་དང་ཉེ་བར་མ་འབྲེལ་བས་རྣམ་རྟོག་གི་ཕྱག་རྒྱར་འགྲོ་བ་མ་ལུས་པ་ཐམས་ཅད་ཞུགས་པའོ། ། རང་བཞིན་གཉུག་མའི་དེ་ཁོ་ན་ཉིད་ནི་སུས་ཀྱང་རྟོགས་པ་མེད་དེ། རང་བཞིན་གཉུག་མའི་སྙིང་པོའི་དོན་དེ་ཉིད་ཉམས་སུ་མྱོང་བའི་དུས་སུ་རྒྱུད་མེད་དེ། དེ་བཞིན་གཤེགས་པའི་བཀར་གྲུབ་པ་མེད་དོ། ། སྔགས་མེད་དེ། དེ་ལ་བརྟེན་པའི་བསྟན་བཅོས་སུ་གྲུབ་པ་མེད་དོ། ། དེ་དག་གིས་སྒྲུབ་པའི་སེམས་ཉིད་དང་ཉམས་སུ་མྱོང་བའི་བསམ་གཏན་དུ་གྲུབ་པ་མེད་དོ། །
དེ་ཁོ་ན་ཉིད་ཉམས་སུ་མྱོང་བའི་མཉམ་པ་ཉིད་ཀྱི་ཡེ་ཤེས་ཀྱི་དུས་སུ་གོང་དུ་བཤད་པ་དེ་ཀུན་ཐམས་ཅད་ཆོས་ཉིད་ཀྱི་དོན་རྣལ་མའི་རང་བཞིན་ནི་འཁྲུལ་པའི་རྒྱུའོ། ། དེ་དག་ཀྱང་འཁྲུལ་དུ་ཡོད་དམ་ཞེ་ན། སྣང་སྲིད་ཆོས་ཀྱི་སྐུ་ཕྱག་རྒྱ་ཆེན་པོའི་ངོ་བོ་ཉིད་དུ་རྟོགས་ཤིང༌། ཐ་མལ་གྱི་ཤེས་པས་དོན་ཅིའང་མེད་པའི་རང་བཞིན་ཤེས་པ་རྣམས་ཀྱིས་ནི་རང་བཞིན་འཁྲུལ་པ་ལོགས་སུ་མི་རྟོག་སྟེ། དེ་ཉིད་སྙིང་པོའི་དོན་ཡིན་པའི་ཕྱིར་རོ། ། དེ་ལྟར་རང་བཞིན་གྱིས་དག་པའི་སེམས་ཀྱི་རང་བཞིན་རྟོག་པའི་དྲི་མས་མ་གོས་པའི་པདྨོ་ལ་རྟོག་གེ་བའི་བསམ་གཏན་དག་གིས་བསླད་པར་མི་བྱ་སྟེ། རང་བཞིན་གར་དགའ་བའི་ཚུལ་དུ་གཞག་པ་དེའི་དེ་ཉིད་ཉམས་སུ་མྱོང་བའི་བདེ་བ་ལུས་དང་སེམས་ལ་གནས་ཀྱང་དེ་ལ་མ་ཞེན་ཅིག་ཅེས་དམ་པ་རྣམས་ཀྱིས་གདམས་པའི་དོན། ད་ནི་རང་བཞིན་དེ་ཁོ་ན་ཉིད་ཀྱི་གནས་ལུགས་བསྟན་པར་བྱ་སྟེ། བདག་ཉིད་བདེ་ཡིད་དག་ལ་འདུག་མི་བྱ། ། བདག་ཉིད་ཟ་ཞིང་འཐུངས་ལ་གཉིས་སྦྱོར་ཏེ། །
དགའ་བའི་ཡིད་ཀྱིས་སྤྲོད་པར་བྱེད་པ་ནི། ། རྟག་ཏུ་ཡང་དང་ཡང་དུ་འཁོར་ལོ་འགེངས། ། ཆོས་འདིས་འཇིག་རྟེན་ཕ་རོལ་འགྲུབ་འགྱུར་ཏེ། ། རྨོངས་པས་འཇིག་རྟེན་མགོར་རྡོག་བཞག་ནས་སོང༌། ། ཞེས་བྱ་བའི་དོན་ནི། རྣལ་མའི་དོན་གཉུག་མའི་དེ་ཉིད་ཉམས་སུ་མྱོང་བ་ན་རྣལ་འབྱོར་པ་བདག་ཉིད་ལ་བདེ་བ་སྐྱེས་ཀྱང༌། ཡིད་དེ་དག་ལ་འདུག་པར་མི་བྱའོ། ། འོ་ན་བསྒོམ་པར་བྱ་བ་མ་ཡིན་ནམ་ཞེ་ན། རྣལ་འབྱོར་པ་བདག་ཉིད་གཉུག་མའི་ཏིང་ངེ་འཛིན་དེ་དག་གི་ཟས་ཟ་ཞིང༌། བླ་མའི་མན་ངག་དམ་པའི་སྐོམ་འཐུངས་ལ།
བདེ་བ་དང་སྟོང་པ་གཉིས་དེ་ཉིད་དུ་སྦྱོར་བར་བྱེད་པ་ནི་རང་དགའ་བའི་ཚུལ་གྱིས་ཏེ། དྲན་པ་རྒྱུན་ཆགས་ཀྱི་ཡིད་ཀྱིས་སེམས་སེམས་སུ་སྤྲོད་པར་བྱེད་པ་ནི་སྣང་བ་སེམས་ལ་མ་ཐིམ་བར་དུ་དུས་རྟག་ཏུ་ཡང་དང་ཡང་དུ་གོམས་པར་བྱ་སྟེ། ལུས་བདེ་བ་ཆེན་པོའི་འཁོར་ལོ་ལ་སེམས་སངས་རྒྱས་ཀྱི་བདག་ཉིད་ཀྱིས་འགེངས་ཞེས་བྱའོ། ། དེ་བས་ན་རང་བཞིན་གྱི་ཆོས་འདིས་ནི་ཡང་དག་པར་རྫོགས་པའི་སངས་རྒྱས་སུ་མཚོན་པའི་འཇིག་རྟེན་ཕ་རོལ་པོ་འགྲུབ་པར་འགྱུར་ཏེ། དེ་ནི་སེམས་ཉིད་དུ་གྲུབ་ཅིང་རྟོགས་པའོ། ། ཐ་དད་ཀྱིས་སྒྲིབ་པའི་རྨོངས་པས་འཇིག་རྟེན་གྱི་ཁམས་རྣམ་པར་རྟོག་པས་བརྟགས་པའི་མགོར་སེམས་རྣམ་རྟོག་ཏུ་བརྟག་པ་བཞག་ནས་སོང་ངོ༌། ། དེ་དག་གིས་ནི་འབྲས་བུ་ལ་ཉེ་བར་བྱེད་པའང་མ་ཡིན་ནོ། ། ད་ནི་དམན་པའི་བསམ་གཏན་དག་གིས་དོན་མེད་པར་འགྱུར་བ་བཤད་པར་བྱ་སྟེ། གང་དུ་རླུང་དང་སེམས་ནི་མི་རྒྱུ་ཞིང༌། ། ཐབས་དང་ཤེས་རབ་འཇུག་པ་མེད་འགྱུར་བས། །
སྐྱེས་བུ་མི་ཤེས་པ་དག་གནས་དེར་ནི། ། གནས་ཤིང་གནས་སྐབས་སེམས་ནི་དབུགས་དབྱུང་ཞིང༌། ། ཞེས་བྱ་བའི་དོན་ནི། རྨོངས་པའི་བསམ་གཏན་པ་དག་གིས་སྟེང་འོག་གི་རླུང་སྡོམ་ཞིང་གནས་པ་དང༌། རྩའི་ནཱ་ད་ཐིག་ལེའི་རྣམ་པ་ལ་བློ་ཞེན་དུའཛུད་པ་དང༌། ཤེས་པ་ཁ་ནང་དུ་བལྟས་པའི་ཞི་གནས་སྒོམ་པ་དང༌། ཕྱི་རོལ་གྱི་ཡུལ་སྐུ་དང་ཕྱག་རྒྱ་ལ་སོགས་པ་ལ་དམིགས་པ་ཉེ་བར་འཛིན་པ་སྟེ། དེ་དག་གི་དུས་སུ་ཡུལ་གང་དུའང་རླུང་དང་སེམས་མི་རྒྱུ་བ་དེ། འབྲོས་པར་གྱུར་ན་ཡིད་ཀྱི་ཞིང་དེ་དག་ལ་རང་ལྡོག་པར་འགྱུར་རོ་ཞེས་སྨྲ་བར་བྱེད་ཀྱང༌། ཤེས་པ་ཁུག་ཏུ་བཅུག་ནས་ཤེས་པ་དེ་དག་ནན་གྱིས་སྡུད་པར་འགྱུར་ཏེ།
སྡུག་བསྔལ་འབའ་ཞིག་བསྐྱེད་པ་ཁོ་ནར་ཟད་དོ། ། དེ་ཅིའི་ཕྱིར་ཞེ་ན། ཐབས་ཐ་མལ་གྱི་ཤེས་པ་དང༌། ཤེས་རབ་གསལ་བ་དང༌། མི་རྟོག་པ་དང༌། བདེ་བ་དང༌། འཇུག་པའི་ཆོས་ཀྱི་སྐུ་བདེ་བ་ཆེན་པོའི་རང་བཞིན་དང་བྲལ་ཏེ་མེད་པར་འགྱུར་བ། ཐབས་ཞི་གནས་ལ་ནན་ཏན་བྱས་པས་འབྲས་བུ་ལྷག་མཐོང་གི་ཤེས་རབ་བསྐྱེད་པར་འདོད་དེ། དེ་དག་ཀྱང་བསྒོམ་བྱ་དང་སྒོམ་བྱེད་དུ་བརྟགས་པས་སྐྱེས་བུ་མི་ཤེས་པ་དག་གཉིས་འཛིན་གྱི་ཤེས་པའི་གནས་དེར་ནི་མཉམ་པར་བཞག་པ་ལ་གནས་ཤིང༌། རྗེས་སུ་ཐོབ་པའི་གནས་སྐབས་སུ་སེམས་ཀྱི་ངོ་བོ་ནི་དབུགས་དབྱུང་ཞིང་གནས་པར་བྱེད་པ་སྟེ།
དེ་དག་ནི་བྱེ་མ་ལ་མར་བཙིར་བ་བཞིན་ནོ། ། སློབ་དཔོན་ཆེན་པོ་པ་དག་གི་ཞལ་གྱི་བདུད་རྩི་གཉིས་པ་རྗེ་བཙུན་པ་ལས་ཐོབ་པ་ནི་མན་ངག་ཏུ་གནས་པ་སྟེ། ཞལ་ལས་ཤེས་པར་བྱའོ། ། ད་ནི་ཇི་ལྟར་བསྒོམ་པར་བྱ་བ་ཡིན་ཞེ་ན། སྙིང་པོའི་དོན་གྱི་ཡེ་ཤེས་དེ་ཁོ་ན། ། བདག་མེད་མས་ནི་སོ། ། གཟུགས་ཀྱི་ཁམས་ནི་པདྨའི་རིགས་སོ། ། གཟུགས་མེད་པའི་ཁམས་ནི་རྡོ་རྗེའི་རིགས་ཏེ། དེའང་རབ་ཏུ་མི་གནས་པའི་རྒྱུད་ལས། ཁམས་གསུམ་སེམས་ཅན་བདེར་གཤེགས་རིགས། །
ཐམས་ཅད་ཆོས་ཀྱི་སྐུ་རུ་བལྟ། ། འདོད་ཁམས་རིན་ཆེན་རིགས་ཡིན་ཏེ། ། འདོད་པའི་ཡོན་ཏན་རྣམ་པར་འབྱུང༌། ། གཟུགས་ཁམས་པདྨའི་རིགས་ཡིན་ཏེ། ། ལུས་རྣམ་དྭངས་ཤིང་དྲི་མ་མེད། ། གཟུགས་མེད་རྡོ་རྗེའི་རིགས་ཡིན་ཏེ། ། མཚོན་གྱིས་བཅད་ཀྱང་བསྣད་མི་ནུས། ། རིགས་གསུམ་སྐུ་ཡི་འཁོར་ལོ་འདི། ། རིགས་གཅིག་དག་ལ་ངེས་པར་འབྱུང༌། ། ཞེས་འབྱུང་བའི་ཕྱིར།
ཁམས་གསུམ་མ་ལུས་པ་འདི་དག་ཐམས་ཅད་ནི་ཐ་དད་ཀྱི་འདོད་ཆགས་རྣམ་པར་སྤངས་ཏེ། སྤང་དུ་མེད་པའི་དོན་སེམས་ཉིད་གཉུག་མའི་ངོ་བོ་ཉིད་ཡིན་པའི་ཕྱིར་རོ། ། དེ་བས་ན་འདོད་ཆགས་སྤང་དུ་མེད་དེ། ཐ་མལ་གྱི་ཤེས་པ་འདོད་ཆགས་ཆེན་པོ་ཉིད་ཡིན་ཏེ། དེའང་ངེས་པའི་འདོད་པ་དང་ཅིའང་མ་ཡིན་པའི་ཆགས་པ་ཆེན་པོས་ཐམས་ཅད་ཀྱི་སྐུ་ཉག་གཅིག་ཏུ་ཁ་དོག་བསྒྱུར་བར་བྱའོ། ། ད་ནི་མཚན་ཉིད་ཀྱི་རྣམ་པ་བརྗོད་པར་བྱ་སྟེ། དེ་ལ་ཐོག་མཐའ་དབུས་ནི་ཡོད་མིན་ཏེ། ། སྲིད་དང་མྱ་ངན་འདས་པ་གཉིས་མི་རྟོག ། མ་བཅོས་བདེ་བ་ཆེན་པོའི་མཆོག་འདི་ལ། ། བདག་དང་གཞན་དུ་གྲུབ་པ་ཡོད་མ་ཡིན། །
མདུན་དང་རྒྱབ་དང་གཡས་གཡོན་ཕྱོགས་བཅུ་རུ། ། གང་དུ་རྟོག་དང་མྱོང་བ་དེ་དག་ནི། ། དེ་ནི་འཁྲུལ་པའི་ལམ་ལ་མངོན་པར་གནས། ། རང་བཞིན་མཚོན་ཆ་ཆེན་པོར་རྟོགས་པ་ན། ། ད་ནི་སུ་ལའང་དྲི་བར་མི་བྱའོ། ། ཞེས་བྱ་བའི་དོན་ནི། གོང་དུ་སྨོས་པའི་གཉུག་མའི་དོན་དེ་དག་ལ་ཐོག་མ་དང་མཐའ་མ་ཡོད་པ་མ་ཡིན་ཏེ། ནམ་མཁའ་དང་འདྲའོ། ། དབུས་ནི་ཅིའང་མ་ཡིན་པའི་ཕྱིར་ཡོད་པ་མ་ཡིན་ཏེ། བདག་གིས་སྨྲ་བར་མི་ནུས་སོ། །
དེ་ལྟར་ཉམས་སུ་མྱོང་བའི་དོན་དེ་ཉིད་ལ་སྲིད་པ་དང་མྱ་ངན་ལས་འདས་པ་གཉིས་སུ་མི་རྟོག་སྟེ། དབྱེར་མི་ཕྱེད་པའི་ཕྱིར་རོ། ། དེ་ལྟ་ནའང་རང་བཞིན་གྱི་ངོ་བོ་ནི་སེམས་མ་བཅོས་པ་ཡིན་ཏེ། དེ་ཉིད་ཀྱི་ཁྱད་པར་ནི་ཐམས་ཅད་བདེ་བ་ཆེན་པོའི་རང་བཞིན་ལས་རྟོགས་པ་མཆོག་ཏུ་གྱུར་པ་འདི་ལ་བདག་དང་གཞན་དུ་གྲུབ་པ་ཡོད་པ་ནི་མ་ཡིན་ནོ། ། དེའི་ཕྱིར་རྣལ་འབྱོར་པ་རྣམས་ཀྱིས་སེམས་ཉིད་རྟོགས་པ་དང༌། བསྐྱེད་པའི་རིམ་པར་བརྟག་པ་ཐོབ་ཅིང་དེ་ཉིད་ལས་བྱུང་བ་དང༌། རྩའི་རྒྱལ་པོ་དང༌། བློན་པོ་དང༌། དམངས་རྣམས་དང༌། སྟེང་དུ་རྒྱུ་བའི་རླུང་དང༌།
ཐུར་ལ་རྒྱུ་བའི་རླུང་དང༌། འཕྲེད་ལ་གནས་པའི་རླུང་དང༌། གནས་པ་བྱང་ཆུབ་ཀྱི་སེམས་དང༌། འཕོ་བ་བྱང་ཆུབ་ཀྱི་སེམས་དང༌། འགྱུར་བ་བྱང་ཆུབ་ཀྱི་སེམས་ལ་བདེ་བ་བསྐྱེད་ཅིང་བློ་གནས་ཤིང་བརྟན་པ་དང༌། ཤེས་པ་མི་རྟོག་པ་འབའ་ཞིག་ལ་གནས་པ་དང༌། བུམ་པའི་དབང་མེ་ལོང་ལྟ་བུའི་ཡེ་ཤེས་སུ་བལྟ་བ་དང༌། གསང་བའི་དབང་མཉམ་པ་ཉིད་ཀྱི་ཡེ་ཤེས་སུ་བལྟ་བ་དང༌། ཤེས་རབ་ཡེ་ཤེས་ཀྱི་དབང་སོ་སོར་རྟོག་པའི་ཡེ་ཤེས་སུ་བལྟ་བ་དང༌། མཐའི་དབང་བྱ་བ་ནན་ཏན་གྱི་ཡེ་ཤེས་སུ་བལྟ་བ་རྣམས་དང༌།
དེ་ཐམས་ཅད་བསྟེན་པར་བྱེད་པའང་དམ་ཚིག་ལས་འབྱུང་བ་ཡིན་པ་དང༌། དེ་ཐམས་ཅད་ཀྱིས་ཀྱང་ཆོས་ཀྱི་དབྱིངས་ཀྱི་ཡེ་ཤེས་ལས་མ་འདས་སོ། ། མདུན་དང༌། རྒྱབ་དང༌། གཡས། གཡོན། ཕྱོགས་བཅུ་རུ་བརྟགས་ཤིང་དཔྱད་དེ། གང་དུ་རྟོག་པ་དང་ཉམས་སུ་མྱོང་བ་དེ་དག་གི་ཟུག་རྔུ་སྟེ། སྐྱེས་བུ་དེ་ནི་འཁྲུལ་པའི་ལམ་ལ་མངོན་པར་གནས་པ་ཁོ་ནའོ། ། གཉུག་མའི་དོན་ཕྱིན་ཅི་མ་ལོག་པ་མི་མཐུན་པའི་ཕྱོགས་སྐད་ཅིག་མ་དེ་ཉིད་ལ་ཞི་བར་བྱེད་པའི་རང་བཞིན་གྱིས་མཚོན་ཆ་ཆེན་པོ་འདི་རྟོགས་ན།
ད་ནི་བདག་གིས་སུ་ལའང་དྲི་བར་མི་བྱའོ། ། དེ་ཅིའི་ཕྱིར་ཞེ་ན། བརྟགས་པ་ཐམས་ཅད་སྡུག་བསྔལ་བ་ཡིན་པའི་ཕྱིར་རོ། ། ད་ནི་རྟོགས་པའི་ཚད་བསྟན་པར་བྱ་སྟེ། སྣང་བའི་དབང་པོ་གང་དུ་ནུབ་འགྱུར་ཞིང༌། ། རང་གི་ངོ་བོ་མ་ཉམས་དངོས་ཉམས་འགྱུར། ། ཞེས་བྱ་བའི་དོན་ནི། གཉུག་མའི་ངོ་བོར་གཞག་པ་ལ་ཁྱད་མེད་ཀྱང༌། རྣམ་པ་ལ་ཡོད་པའི་ཕྱིར་དང་པོར་མྱོང་དུ་མེད་པའི་མྱོང་བ་དང༌། གོམས་པ་དང༌།
མཐར་ཕྱིན་པའི་དུས་སུ་སྣང་བ་དང༌། དབང་པོའི་ཡུལ་དུ་གྱུར་པ་ཐམས་ཅད་གཉུག་མའི་ངོ་བོ་ཉིད་དུ་ནུབ་པར་འགྱུར་ཞིང༌། དེའང་རང་བཞིན་གྱིས་ངོ་བོ་མ་ཉམས་ཏེ། ཇི་བཞིན་པར་རྟོགས་པའོ། ། བྱིས་པ་རྣམས་ཀྱིས་བརྟགས་པའི་དངོས་པོ་ཉམས་པར་འགྱུར་རོ། ། ད་ནི་དེ་བཞིན་ཉིད་ཀྱི་དོན་དེ་དག་བླ་མ་མ་ཡིན་པར་གཞན་ལས་མི་རྟོགས་པར་བསྟན་པར་བྱ་སྟེ། ཀྱེ་ཧོཿགྲོགས་དག་ལྷན་ཅིག་སྐྱེས་པ་དེ། ། གཞན་ནས་མི་རྙེད་བླ་མའི་ཞལ་ལ་དྲི། ། དོན་དམ་ཞལ་གྱིས་ངོ་བོ་དེ་རྟོགས་ན། ། ཡིད་ནི་འཆིང་མེད་རླུང་ཡང་ཆད་པ་མེད། །
ཁམས་གསུམ་འདི་དག་ཐམས་ཅད་དེ་ཡི་བདག ། དེ་ལ་རྟོག་པས་འཆིང་དང་ཆད་པར་འགྱུར། ། ཞེས་བྱ་བའི་དོན་ནི། ཀྱེ་ཧོཿ ཞེས་བྱ་བ་སྟེ། བླ་མ་ལ་བརྟེན་པ་ལ་གདམས་པ་ཡིན་པའི་དོན་ཏེ། གྲོགས་དག་ཅེས་བྱ་བའི་དོན་ནི་བློ་ཤིན་ཏུ་ཆེན་པོར་གྱུར་པའི་གང་ཟག་རྗེ་བཙུན་པ་རྣམས་དང་མཚུངས་པར་སྤྱོད་ནུས་པ་རྣམས་ལའོ། ། དེ་དག་ལ་སྦྱངས་པའི་དོན་དེ་ནི་ལྷན་ཅིག་སྐྱེས་པའི་ཡེ་ཤེས་དེ་དག་གཞན་ནས་རྙེད་པ་མ་ཡིན་ཏེ། མི་རྙེད་པའི་ཕྱིར་རོ། ། དེ་བས་ན་བླ་མའི་ཞལ་གྱི་བདུད་རྩི་ལ་དྲིས་ན་དོན་དང་ལྡན་པར་འགྱུར་རོ། །
དེ་བས་ན་དམ་པའི་གདམས་ངག་དེ་དག་རྟོགས་ན་ཡོན་ཏན་དང་ལྡན་པར་འགྱུར་ལ། མ་རྟོགས་ན་དུག་ཏུ་འགྱུར་བའི་ཕྱིར་གཉིས་མེད་ཀྱི་དོན་དམ་པ་དེ་དག་བླ་མའི་ཞལ་གྱི་ངོ་བོ་དེ་ལས་རྟོགས་ན་ཡིད་འཆིང་བ་མེད་དེ། ཤེས་པ་རྣལ་མ་ཆོས་ཀྱི་སྐུ་ཡིན་པའི་ཕྱིར་རོ། ། རྟོགས་པ་དང་རླུང་ཡང་ཆད་པ་མེད་པ་སྟེ། སྣང་གྲག་གི་ཆོས་སྐུ་ཕྱག་རྒྱ་ཆེན་པོ་ཡིན་པའི་ཕྱིར་རོ། ། དེ་བས་ན་ཁམས་གསུམ་པོ་འདི་དག་ཐམས་ཅད་ནི་བདེ་བ་ཆེན་པོ་དེའི་བདག་ཉིད་ཡིན་ཏེ། དེ་ཉིད་ཀྱི་ངོ་བོ་ལ་རྟོག་པས་རྟོགས་པར་འདོད་པའི་ཕྱིར་ཡིད་འཆིང་བ་དང་རླུང་བཟློག་ཅིང་ཆད་པར་འགྱུར་ཏེ། སེམས་བསད་ཅིང་དགག་སྒྲུབ་བྱས་པའི་ཕྱིར་རོ། །

ད་ནི་རྟོགས་པའི་དོན་ལས་སྙིང་པོ་ལོགས་ན་མེད་པར་བཤད་པར་བྱ་སྟེ། ཁམས་གསུམ་འདི་ན་ཡན་ལག་དངོས་པོར་གནས། ། དེ་ནི་རྨོངས་པས་རབ་ཏུ་ཤེས་པར་གྱིས། ། མ་རིག་མི་རིག་གཏི་མུག་རྒྱ་མཚོ་ཆེ། ། ཆད་པའི་ཚུལ་སྣང་དེ་ལ་མ་ཞེན་པ། ། འདི་ནི་སྙིང་པོ་བདེ་ཆེན་མཆོག་ཡིན་ནོ། ། འདི་ནི་སངས་རྒྱས་དགོངས་པ་སངས་རྒྱས་ཉིད། ། གཞན་གྱིས་སྤྱོད་མིན་ས་ར་ཧ་པས་བསྟན། ། རྗེས་སུ་འགྲོ་བ་གླུ་ཡི་གར་བླང་བྱ། ། ཞེས་བྱ་བའི་དོན་ནི། ཁམས་གསུམ་པོ་འདི་དག་ནི་གསལ་བ་དང༌།
མི་རྟོག་པའི་ཡན་ལག་དང༌། བདེ་བ་ཆེན་པོའི་དངོས་པོར་གནས་ཏེ། དེ་ནི་ཤེས་སུ་མེད་པའི་ཕྱིར་རྨོངས་པ་ཡིན་པས་དོན་དེ་ཉིད་རབ་ཏུ་ཤེས་པར་གྱིས་ཤིག་ཅེས་བྱ་བའི་དོན་དང༌། ཁམས་གསུམ་པོ་འདི་དག་ཡན་ལག་ཅན་གྱི་རྫས་དང༌། བསགས་པ་དང༌། འདུས་པའི་དངོས་པོ་དང༌། སེམས་ལས་བྱུང་བ་དང༌། རྣམ་པ་ཡིན་པར་འདོད་པར་སྨྲ་སྟེ། དེ་ནི་ཀུན་ནས་དཀྲིས་པའི་ཕྱིར་རྨོངས་པས་འཁོར་བའི་བདག་ཉིད་ལ་གནས་པ་ཁོ་ན་སྟེ། དེ་ནི་གཡང་ས་ཡིན་པའི་ཕྱིར་རབ་ཏུ་ཤེས་པར་གྱིས་ཤིག་ཅེས་བྱ་བའི་དོན་ནོ། །
ད་ནི་ཉོན་མོངས་པ་དང་དེ་ཁོ་ན་ཉིད་ཐ་མི་དད་པ་ཡིན་ཏེ། ཁམས་གསུམ་པོ་ཐམས་ཅད་ཀྱི་མ་རིག་པ་ནི་ཡེ་ཤེས་ཉིད་ཡིན་ཏེ། རིག་ཏུ་མེད་པའི་ཕྱིར་རོ། ། དེ་བས་ན་མ་རིག་པའི་དོན་དེ་ཉིད་གཏི་མུག་ཆེན་པོ་སྟེ། མི་ཤེས་ཤིང་ཤེས་པ་མེད་པའི་ཕྱིར་རོ། ། དེ་ནི་ཟབ་ཅིང་དཔག་དཀའ་བའི་ཕྱིར་རྒྱ་མཚོ་ཆེན་པོ་དང་འདྲའོ། ། དེ་བས་ན་ཅིའང་མ་ཡིན་པའི་ཕྱིར་ཆད་པའི་ཚུལ་དུ་སྣང་སྟེ། མ་ཡིན་པས་ཤེས་པ་དེ་ལ་མ་ཞེན་པའི་བདག་ཉིད་དུ་བྱའོ། ། དོན་འདི་ནི་སྙིང་པོ་ཡིན་ཏེ། དེ་རྟོགས་པ་ན་བདེ་བ་ཆེན་པོ་མཆོག་གིས་རབ་ཏུ་ནོན་པ་ཡིན་ནོ། །
འདི་ནི་ཕྱོགས་བཅུ་དུས་གསུམ་གྱི་སངས་རྒྱས་ཀྱི་དགོངས་པ་ཡིན་ཏེ། ཐ་མི་དད་པའི་ཕྱིར་སངས་རྒྱས་ཉིད་ཀྱང་དེ་ཉིད་ཡིན་ནོ། ། དོན་འདི་དག་གང་ཟག་གཞན་གྱིས་སྤྱོད་པའམ། སྨྲ་བར་ནུས་པ་མ་ཡིན་ཏེ། རྗེ་བཙུན་པའི་སྤྲུལ་པའི་སྐུ་ས་ར་ཧ་པས་བསྟན་པ་དེ་ཁོ་ནའོ། ། སྐལ་པ་དང་ལྡན་པའི་གང་ཟག་དེའི་རྗེས་སུ་འགྲོ་བ་རྣམས་ཀྱིས་ནི་རང་བཞིན་ཐམས་ཅད་གྲུབ་པ་མེད་པའི་ཕྱིར་གླུའི་ཚུལ་དུ་ཤེས་པར་བྱ་བ་དང༌། ཉམས་སུ་མྱོང་བ་བརྟག་ཏུ་མེད་པའི་ཕྱིར་གར་གྱི་ཚུལ་དུ་བླང་བར་བྱའོ། ། ད་ནི་རྣལ་འབྱོར་པ་རྣམས་ཀྱི་རང་རང་གི་བློ་ལ་གདམས་པར་བྱ་སྟེ། ཀྱེ་ཧོཿ འདི་ནི་རང་རིག་ཡེ་ཤེས་ཏེ། །
འདི་ལ་ཐེ་ཚོམ་རྟོག་པས་མ་འཁྲུལ་ཞིག ། དངོས་དང་དངོས་མེད་བདེར་གཤེགས་འཆིང་བ་སྟེ། ། གཉུག་མའི་ཡིད་ལ་ལྟོས་དང་རྣལ་འབྱོར་པ། ། མར་ལ་མར་བཞག་ཆུ་ལ་ཆུ་བཞག་བཞིན། ། དཔེས་མཚོན་དོན་དེ་བཞིན་དུ་ཤེས་པར་གྱིས། ། བསམ་གཏན་གཞན་རྟོག་དམན་ལ་དེ་མེད་དེ། ། དངོས་གཞི་འཁྲུལ་པས་ཐར་པ་མི་རྙེད་དོ། ། སྒྱུ་འཕྲུལ་དྲྭ་བ་ཇི་ལྟར་ཉམས་སུ་ལེན། ། ཞེས་བྱ་བའི་དོན་ནི། རང་གི་བློ་ལ་བོས་ནས་གདམས་པའི་དོན་འདི་ཡིན་ནོ་ཞེས་པ་ནི།
ཀྱེ་ཧོཿ དེ་ལྟར་གོང་དུ་བསྟན་པའི་དོན་འདི་ནི་རང་རིག་པའི་ཡེ་ཤེས་རང་བྱུང་བ་སྟེ། འདི་ལ་ཐེ་ཚོམ་དང་ཐ་དད་ཀྱི་རྟོག་པས་འཁྲུལ་པར་མ་བྱེད་ཅིག ། རྣམ་པར་རྟོག་པ་ནི་འཁོར་བ་ཐམས་ཅད་ཀྱི་རྩ་བ་སྟེ། དེ་བས་ན་སེམས་ལ་དངོས་པོ་ཡོད་པར་རྟོག་པ་དང༌། དངོས་པོ་མེད་པར་རྟོག་ཀྱང་བདེ་བར་གཤེགས་པ་ཆོས་ཀྱི་སྐུའི་འཆིང་བ་སྟེ། དོན་གྱི་འབྲས་བུ་སྐྱེད་པར་མི་ནུས་སོ། ། དེ་བས་ན་སེམས་གཉུག་མའི་རང་བཞིན་ཅིའང་མ་ཡིན་པར་ཡིད་ལ་དེ་ཉིད་ཀྱི་ཚུལ་གྱིས་ལྟོས་པ་དང༌། རྣལ་འབྱོར་པ་ཀུན་གྱིས་སོ། ། དེའང་ཇི་ལྟར་ཞི་ན།
མར་གྱི་ཁུ་བ་ལ་མར་གྱི་ཁུ་བ་བཞག་པ་དང༌། ཆུ་ལ་ཆུ་བཞག་པ་བཞིན་དུ། ། དཔེས་མཚོན་པའི་དོན་དག་ཀྱང་སེམས་ལ་སེམས་གཞག་པ་སྟེ། དེ་བཞིན་དུ་གཉིས་སུ་མེད་པར་ཤེས་པར་གྱིས་ཤིག ། རྟོག་པ་དང་ལྡན་པའི་གང་ཟག་གིས་ནི་བསམ་གཏན་བསྒོམ་བྱར་གཞན་དུ་རྟོག་པའི་ཕྱིར་དེ་ནི་བློ་དམན་པ་སྟེ། དེ་ལ་དེ་ཁོ་ན་ཉིད་མེད་དོ། ། དེ་ཅིའི་ཕྱིར་ཞེ་ན། བདེ་བ་ཆེན་པོའི་དངོས་གཞི་འཁྲུལ་པས་ཐར་པ་མི་རྙེད་དོ། ། སྣང་བ་འདི་ཐམས་ཅད་ནི་སེམས་ཉིད་ཀྱི་སྣང་བ་དེ། ཅིའང་མ་ཡིན་པ་བཞིན་དུ་སྣང་བས་སྒྱུ་མ་དང་འཕྲུལ་གྱི་རྣམ་པ་ལྟ་བུའོ། །
དེ་ལ་ཐ་དད་དུ་བརྟག་པ་ནི་སྡུག་བསྔལ་གྱི་རྣམ་པ་སྟེ། དེའང་ཇི་ལྟར་ཉམས་སུ་ལེན་ཞེས་གདམས་པའོ། ། ད་ནི་བདེ་བ་ཆེན་པོ་བླ་མའི་ཞལ་ལས་རྟོགས་སུ་མེད་པའི་རྟོགས་པ་བཤད་པར་བྱ་སྟེ། བླ་མ་དམ་པའི་བཀའ་ལ་ཡིད་ཆེས་པའི། ། ཉམས་མྱོང་མྱོང་མེད་སྙིང་པོ་ཡེ་ཤེས་དེ། ། ང་ཡིས་བརྗོད་དུ་ཡོད་པ་མ་ཡིན་ཞེ། ། སྙིང་པོའི་དོན་མཆོག་དེ་དག་དེ་སྐད་སྨྲ། ། ཞེས་བྱ་བའི་དོན་ནི། བླ་མ་དམ་པའི་བཀའ་དག་ལ་སློབ་པ་པོས་ཡིད་ཆེས་པར་བྱས་པའི་ཐ་མལ་གྱི་ཤེས་པ་ཉམས་སུ་མྱོང་བ་དེ་དག་ནི་མྱོང་དུ་མེད་པའོ། ། དེ་ཅིའི་ཕྱིར་ཞེ་ན།
སྙིང་པོ་སྐུ་གསུམ་དང་ཡེ་ཤེས་རྣམ་པ་ལྔའི་བདག་ཉིད་དེ། དེ་དག་ནི་བརྟག་པར་མི་ནུས་པའི་ཕྱིར་ང་ཡིས་ཞེས་བྱ་སྟེ། རྗེ་བཙུན་པ་དག་གིས་ཀྱང༌། བརྗོད་པར་ནུས་པའམ། བརྗོད་དུ་ཡོད་པ་མ་ཡིན་ནོ། ། ཞེས་སྙིང་པོ་གཉུག་མའི་དོན་གྱི་མཆོག་དེ་དག་གིས་ནི་ཤུགས་ཀྱིས་དེ་སྐད་སྨྲ་བར་གྱུར་ཏོ། ། ད་ནི་དཔེ་ཁྱད་པར་ཅན་གྱི་སྒོ་ནས་བསྟན་པར་བྱ་སྟེ། གདོད་ནས་དག་པའི་རང་བཞིན་ནམ་མཁའ་ལ། ། བལྟས་ཤིང་བརྟགས་ཀྱང་མཐོང་བར་མི་འགྱུར་ཏེ། ། ལྷན་ཅིག་སྐྱེས་པའི་ངོ་བོ་དེ་དག་ལ། །
སྐྱེ་འགག་མཐོང་མེད་སྨྲ་བའི་བརྡ་དང་བྲལ། ། ཞེས་བྱ་བའི་དོན་ནི། གདོད་མ་ནས་དག་པའི་རང་བཞིན་གྱིས་ཅིར་ཡང་མ་ཡིན་པའི་ནམ་མཁའ་དེ་དག་ལ་རྟོག་གེ་དང་ལྡན་པ་དག་གིས་འབད་པ་དང་རྩོལ་བས་བལྟས་ཤིང་བརྟགས་ཀྱང་མཐོང་བར་མི་འགྱུར་ཏེ། སྡུག་བསྔལ་ལོ། ། མཁས་པ་ཤེས་རབ་ཅན་དག་གིས་ནི་ནམ་མཁའི་ངོ་བོ་ཡེ་ནས་དག་པ་ཡིན་པ་དེ་དག་ལ་བལྟས་པས་མི་རྙེད་པ་ཡིན་པའི་ཕྱིར་འབད་པ་དང་རྩོལ་བས་མ་རྟོགས་ཏེ། བདེ་བ་དང་ལྡན་པའོ། ། དེ་བཞིན་དུ་ལྷན་ཅིག་སྐྱེས་པའི་ངོ་བོ་རང་བྱུང་གི་ཡེ་ཤེས་དག་ལ་དང་པོར་སྐྱེ་བ་དང༌། བར་དུ་གནས་པ་དང༌། ཐ་མར་འགག་པ་ཡོད་པ་མ་ཡིན་ཏེ། ཉམས་སུ་མྱོང་བའི་དེ་ཉིད་རྣམ་རྟོག་གི་བློས་མཐོང་བཟང་མེད་དོ། །
དེའི་ཕྱིར་དེ་བརྗོད་པར་བྱ་བ་སྨྲ་བའི་བརྡ་དང་ཐ་སྙད་གད་གས་པ་དང་ཡང་བྲལ་ལོ། ། དེ་ནི་བདེ་བ་ཆེན་པོའི་རང་བཞིན་ཏེ། དེ་དག་ལ་རྩོལ་ཞིང་སྒྲུབ་པ་ནི་སྡུག་བསྔལ་ལོ། ། ད་ནི་ཆོས་ཀྱི་སྐུ་ལ་འཁྲུལ་པར་མི་རིགས་པར་བསྟན་པར་བྱ་སྟེ། གཉུག་མའི་ཆོ་འཕྲུལ་སྣ་ཚོགས་པར་སྣང་ལ། ། གཅིག་ཏུ་མ་ཤེས་ཐ་དད་ཡུལ་ལ་བརྟགས། ། རྣམ་རྟོག་ང་རྒྱལ་སྐྱོན་གྱིས་སྐྱེ་བོ་བསླུས། ། ཚིག་གི་མཚོན་ཆས་གཞན་དག་སུན་འབྱིན་ཀྱང༌། ། རྣམ་རྟོག་སྐྱོན་གྱིས་དེ་ཉིད་མཚོན་མི་ནུས། ། ཞེས་བྱ་བའི་དོན་ནི།
ཐམས་ཅད་སེམས་གཉུག་མའི་རང་བཞིན་ཆོས་ཀྱི་སྐུ་དེ་ཉིད་ཡིན་ཏེ། དེ་དག་གི་ཆོ་འཕྲུལ་སྣང་གྲག་སྣ་ཚོགས་པར་སྣང་བ་ལ། སོ་སོའི་སྐྱེ་བོ་རྟོག་པ་དང་ལྡན་པ་རྣམས་ཀྱིས་དུ་མ་ཐམས་ཅད་བདེ་བ་ཆེན་པོར་རོ་གཅིག་ཏུ་མ་ཤེས་པས་ཐ་སྙད་ཀྱི་ཡུལ་ལ་བརྟག་པའི་ཕྱིར་རྣམ་པར་རྟོག་པའི་ང་རྒྱལ་གྱི་སྐྱོན་དེ་དག་གིས་སོ་སོའི་སྐྱེ་བོ་རྣམས་བསླུས་སོ། ། མངོན་སུམ་དང་རྗེས་སུ་དཔག་པའི་རིགས་པའི་ཚིག་གི་མཚོན་ཆས་གཞན་དག་སུན་འབྱིན་པར་བྱེད་ཀྱང་རྣམ་པར་རྟོག་པའི་སྐྱོན་དེ་དག་གིས་དེ་ཁོ་ན་ཉིད་མཚོན་པར་མི་ནུས་སོ། ། ད་ནི་དེ་ཁོ་ན་ཉིད་གཞན་གྱིས་མི་རྟོགས་པར་བསྟན་པར་བྱ་སྟེ། འཇིག་རྟེན་ལོག་པའི་བསམ་གཏན་གྱིས་མོངས་ཏེ། ། རང་བཞིན་གཉུག་མ་སུས་ཀྱང་མཚོན་མ་ཡིན། ། སེམས་ཀྱི་རྩ་བ་རང་བཞིན་འབྲས་མི་མཐོང༌། ། སྐྱེ་འགག་གནས་པར་ཤེས་པར་མ་ཡིན་ནོ། ། ལྷན་ཅིག་སྐྱེས་པའི་ངོ་བོ་དེ་ཉིད་ནི། །
བསྟན་དུ་མེད་ཀྱི་རང་བཞིན་ཆོས་སུ་ཁྱེར། ། ཞེས་བྱ་བའི་དོན་ནི། འཁོར་བ་མི་རྟག་པའི་མཚན་ཉིད་འཇིག་ཅིང་རྟེན་པའི་ངོ་བོ་ལ་གནས་པའི་སེམས་ཅན་དེ་དག་དེ་བཞིན་ཉིད་ཀྱི་དོན་ལས་ལོག་པའི་བསམ་གཏན་གྱིས་མོངས་པ་སྟེ། དེ་ཅིའི་ཕྱིར་ཞེ་ན། བླ་མ་དམ་པ་དང་བྲལ་བ་སྟེ། རང་བཞིན་གཉུག་མའི་དེ་ཁོ་ན་ཉིད་སུས་ཀྱང་མཚོན་པ་མ་ཡིན་ནོ། ། དེ་བས་ན་རང་གིས་བརྟགས་པས་ཀྱང་མི་རྙེད་དེ། སེམས་ཀྱི་རྩ་བ་དེ་དག་དང་པོ་གང་ནས་བྱུང་བ་དང༌། གནས་པ་དང༌། རང་བཞིན་ཇི་ལྟ་བུ་ཡིན་པ་དང༌།
དེ་བསྒོམས་པས་འབྲས་བུ་ཐོབ་པའི་དོན་མི་མཐོང་སྟེ། སྐྱེ་བ་དང༌། འགག་པ་དང༌། གནས་པ་མེད་པར་འབྱུང་བའི་ངོ་བོ་ཉིད་ཡིན་ཀྱང༌། དེ་ཉིད་ཤེས་པ་མ་ཡིན་ནོ། ། དེ་ལྟར་རྟོགས་པ་རྣམས་ཀྱིས་ནི་སེམས་དེ་ཁོ་ན་ཉིད་དུ་ཁྱེར་བར་བྱ་སྟེ། ལྷན་ཅིག་སྐྱེས་པ་གཉིས་སུ་མེད་པའི་ངོ་བོ་དེ་ཉིད་ནི་བླ་མ་དམ་པ་རྣམས་ཀྱིས་ཀྱང་བསྟན་དུ་མེད་ཅིང༌། སློབ་པ་པོས་ཀྱང་ཉམས་སུ་མྱོང་བ་མེད་ཀྱི། དེ་བས་ན་ཤེས་པ་རྣལ་མ་རང་བཞིན་གྱིས་ཆོས་སུ་ཁྱེར་བར་བྱའོ། ། ད་ནི་དེ་ལྟར་ཤེས་པས་རྟོགས་པར་བསྟན་པར་བྱ་སྟེ།
རྩ་བ་བྲལ་བའི་དེ་ཉིད་གང་སེམས་པ། ། བླ་མའི་མན་ངག་དེ་ཡིས་ཐོབ་པ་སྟེ། ། རྒྱུ་མེད་སེམས་ལ་གནས་པ་མཆོག་ཏུ་གསུངས། ། འཁོར་བར་སྣང་བ་སེམས་ཀྱི་ངོ་བོ་སྟེ། ། རྒྱུ་མེད་སེམས་ལ་གནས་པ་མཆོག་ཏུ་གསུང༌། ། འཁོར་བར་སྣང་བ་སེམས་ཀྱི་ངོ་བོ་སྟེ། ། རྒྱུ་མེད་སེམས་ལ་གནས་པ་མཆོག་ཏུ་གསུང༌། ། འཁོར་བར་སྣང་བ་སེམས་ཀྱི་ངོ་བོ་སྟེ། ། དེ་ལྟར་ཤེས་ན་རྣལ་འབྱོར་སྙིང་པོ་ཆེ། ། མོངས་རྣམས་མདའ་བསྣུན་ངས་སྨྲས་ཤེས་པར་བྱོས། །
རང་བཞིན་གཉུག་མ་བརྗོད་བྱ་མ་ཡིན་ཏེ། ། སློབ་དཔོན་མན་ངག་མིག་གིས་དེ་མཐོང་འགྱུར། ། དེ་ལ་ཆོས་དང་ཆོས་མིན་རྟོག་པ་དང༌། ། ལམ་དང་གཉེན་པོས་བཅོས་པ་མ་ཡིན་ནོ། ། འདི་ལ་ཉེས་པ་རྡུལ་ཙམ་ཡོད་མ་ཡིན། ། གཉུག་མའི་ཡིད་ནི་གང་ཚེ་སྦྱངས་གྱུར་པ། ། དེ་ཚེ་བླ་མའི་ཡོན་ཏན་སྙིང་ལ་འཇུག ། ཅེས་བྱ་བའི་དོན་ནི། གཉུག་མའི་ཡིད་ལ་ཡུན་རིང་དུ་སྦྱངས་པའི་གང་ཟག་གིས་སྤྱོད་པ་མ་ཡིན་པར་བསྟན་ཏེ། རྩ་བ་ཞེས་བྱ་བ་ནི་རྣམ་པར་རྟོག་པ་སྟེ།
དེ་དང་བྲལ་བ་ནི་སེམས་སོ། ། དེ་ཉིད་ཉམས་སུ་མྱང་བར་བྱ་བ་ནི་ཤེས་པ་རྣལ་མ་སྟེ། དེའི་མཐུས་ཟག་པ་དང་བཅས་པའི་བདེ་བ་དང༌། ཟག་པ་མེད་པའི་བྱེ་བས་ལུས་དང་སེམས་གང་བར་གྱུར་ཏེ། དེ་དག་ཐམས་ཅད་ལ་ཞེན་པ་མེད་པའི་སེམས་ནི་དྲན་པ་རྒྱུན་ཆགས་ཉིད་དོ། ། དེ་ལྟར་རྟོགས་པ་དེ་ནི་བླ་མ་དམ་པའི་ཞལ་གྱི་མན་ངག་དེས་ཐོབ་པ་སྟེ། དེ་ཅིའི་ཕྱིར་ཞེ་ན། ལྷན་ཅིག་སྐྱེས་པའི་ཡེ་ཤེས་ཐ་མལ་གྱི་ཤེས་པས་ཉམས་སུ་མྱོང་བར་བྱ་བ་ལ་ངེས་པའི་ཤེས་པས་བརྒྱན་ཏེ་དྲན་པའི་གྲོགས་དག་གིས་མཉམ་པ་ཉིད་ཐོབ་པའོ། ། དེ་དག་ཀྱང་ཅིའི་ཕྱིར་ཞེ་ན། དེ་ཉིད་ཀྱི་ངོ་བོ་ལ་རྒྱུ་མེད་པ་དང༌།
སེམས་ལ་མཐའ་དང་དབུས་མི་གནས་པ་དང༌། དེ་ལ་སེམས་ཅན་ཐམས་ཅད་ཀྱི་སེམས་ཀྱི་ངོ་བོ་དེ་ལྟར་གནས་ཤིང༌། རྒྱུ་དང་འབྲས་བུ་དབྱེར་མི་ཕྱེད་པའི་མཆོག་ཏུ་དམ་པ་རྣམས་ཀྱིས་གསུངས་པའོ། ། ཇི་སྲིད་དུ་འཁོར་བའི་རྣམ་པར་སྣང་བ་དེ་སྲིད་པའི་ཐམས་ཅད་ནི་སེམས་ཀྱི་ངོ་བོ་སྟེ། དེ་ལྟར་ཤེས་ན་རྣལ་འབྱོར་པ་རྣམས་ཀྱིས་སྙིང་པོའི་དེ་ཁོ་ན་ཉིད་ཀྱི་ངོ་བོ་ཆེན་པོ་རྟོགས་པའོ། ། དེ་ལྟར་མ་རྟོགས་པའི་མོངས་པ་རྣམས་ལ་མདའ་བསྣུན་ངས་སྨྲས་པ་དེ་དག་ཤེས་པར་བྱོས་ཤིག ། དེ་དག་ཀྱང་ཤེས་སུ་མེད་པ་སྟེ། རང་བཞིན་གཉུག་མ་དེ་དག་གི་དོན་ནི་བརྗོད་བྱ་ཐམས་ཅད་ཀྱི་མཐའ་ལས་འདས་པའི་ཕྱིར་ཤེས་པར་བྱ་བའང་མ་ཡིན་ཏེ། མི་ཤེས་པའི་ཉམས་སུ་མྱོང་བའི་སློབ་པ་པོ་དེ་ཉིད་ཀྱིས་ནི་སློབ་དཔོན་གྱི་མན་ངག་དམ་པའི་མིག་གིས་དེ་མཐོང་བར་འགྱུར་རོ། ། དེ་ལྟར་ཉམས་སུ་མྱོང་བའི་དོན་དེ་དག་ལ་མཐའ་གཉིས་ཀྱིས་ཆོས་དང༌།
མཚན་མའི་ཆོས་མིན་པར་རྟོག་པ་དང༌། བགྲོད་པར་བྱ་བའི་ལམ་དང༌། ཉོན་མོངས་པའི་གཉེན་པོས་གོ་རིམ་གྱི་ཚུལ་དུ་བློ་བཅོས་པར་བྱ་བ་མ་ཡིན་ནོ། ། དེ་ཅིའི་ཕྱིར་ཞེ་ན། གཉུག་མའི་ངོ་བོ་འདི་དག་ལ་རྟོག་པའི་ཉེས་པ་རྡུལ་ཙམ་ཡང་ཡོད་པ་མ་ཡིན་ནོ། ། གཉུག་མའི་ངོ་བོ་ཉིད་དག་སློབ་པ་པོའི་ཡིད་ལ་དེ་ཉིད་ཀྱི་དོན་ནི་གང་གི་ཚེ་མྱོང་ཞིང་སྦྱངས་པར་གྱུར་པ་དེའི་ཚེ་བླ་མའི་ཡོན་ཏན་དམ་པ་ནི་སྙིང་ལ་འཇུག་ཅིང་ཞུགས་པའོ། ། དེ་ལྟ་བུའི་དོན་དེ་ཉིད་ཀྱང་རྟོགས་པས་འགྲུབ་པ་ཡིན་གྱི། འབད་པས་འགྲུབ་པ་མ་ཡིན་པ་བསྟན་པར་བྱ་སྟེ། དེ་ལྟར་རྟོགས་ན་སྙིང་པོ་གླུར་ལེན་ཏེ། ། སྔགས་དང་རྒྱུད་རྣམས་ཀུན་ལ་འབད་བྱས་ཀྱང༌། །
རྟོག་གེ་དེ་བྲལ་ཞིག་ལ་མཐོང་ལམ་མེད། ། འགྲོ་རྣམས་ལས་ཀྱིས་སོ་སོར་འཆིང་འགྱུར་ཏེ། ། ལས་དང་སྡིག་ལས་གྲོལ་ན་ཡིད་མཐོང་སྟེ། ། རང་ཡིད་རྟོགས་ན་གྲོལ་བ་གཞན་མེད་དོ། ། མྱ་ངན་འདས་པའི་མཆོག་ཉིད་འཐོབ་པར་འགྱུར། ། ཐོབ་ཅེས་མཚོན་ཀྱང་རྟོགས་པའི་དུས་ཉིད་ཡིན། ། ཞེས་བྱ་བའི་དོན་ནི། གོང་དུ་བསྟན་པའི་ངོ་བོ་ནི་དེ་ལྟར་རྟོགས་ན་རྣལ་འབྱོར་པ་ཆེན་པོ་དག་བྱང་ཆུབ་ཀྱི་སྙིང་པོར་འཁོར་བའི་སེམས་ཅན་ཐམས་ཅད་ལ་གདམས་པའི་དོན་གླུར་ལེན་ཏེ། འཕགས་པའི་གང་ཟག་རྣམས་ཀྱིས་སྔགས་ཀྱི་བསྟན་བཅོས་སུ་རིག་པ་དང༌། དེ་བཞིན་གཤེགས་པའི་བཀའ་དང་རྒྱུད་རྣམས་ལ་རིག་པ་དང་འབྲེལ་བར་ཀུན་ལ་འབད་པར་བྱས་ཀྱང་ཐ་དད་ཀྱི་རྟོག་གེ་དེ་དག་དང་མ་བྲལ་ན་གང་ཟག་གཅིག་ལའང་མཐོང་བའི་ལམ་སྐྱེ་བའི་སྐལ་བ་མེད་དོ། །
དེ་ཅིའི་ཕྱིར་ཞེ་ན། འཁོར་བ་པའི་འགྲོ་བ་རྣམས་ཐ་དད་དུ་བརྟགས་པའི་དགེ་བ་དང་མི་དགེ་བའི་ལས་ཀྱིས་རྣམ་པར་སྨིན་པའི་དོན་མི་བསླུ་བས་སོ་སོར་འཆིང་བར་འགྱུར་ཏེ། གང་དག་གིས་དགེ་བ་དང་སྡིག་པའི་ལས་ཐ་དད་ཀྱི་རྟོགས་པའི་ཟུག་རྔུའི་སྡིག་པ་ལས་ཐ་མལ་གྱི་ཤེས་པ་རང་གྲོལ་བར་འགྱུར་ཏེ། དེ་ལྟ་ན་རང་གི་ཡིད་སངས་རྒྱས་ཀྱི་བདག་ཉིད་དུ་མཐོང་སྟེ། དེ་ལྟར་རང་གི་ཡིད་རྟོགས་ན་གྲོལ་བའི་འབྲས་བུ་གཞན་མེད་དོ། ། དེ་བས་ན་དེ་ཉིད་ལ་གོམས་ཤིང་མཐར་ཕྱིན་པ་ནི་མྱ་ངན་ལས་འདས་པའི་མཆོག་གཉིས་སུ་མེད་པ་ནི་འཐོབ་པར་འགྱུར་རོ། ། དེ་དག་ཀྱང་ཐོབ་ཏུ་ཡོད་དམ་ཞེ་ན། ཐོབ་པ་ཞེས་སློབ་པ་པོའི་སློབ་ལས་མཚོན་དུ་ཟད་ཀྱང༌། རྟོགས་པའི་དུས་དེ་ཉིད་ཀྱིས་ངོ་བོ་མཚོན་པ་ཡིན་ནོ། ། ད་ནི་ཆོས་ཐམས་ཅད་སེམས་ཉིད་ཡིན་པར་བསྟན་པར་བྱ་སྟེ།
སེམས་ཉིད་གཅིག་པུ་ཀུན་གྱི་ས་བོན་ཏེ། ། དེ་ལས་འཁོར་དང་སྐུ་ཡིན་ཏེ། ། ཆོས་ཀྱི་སྐུ་ལས་སྣང་བ་གཞན་མེད་དོ། ། རྟོགས་པས་མྱ་ངན་འདས་པ་ཉིད་ཡིན་ཏེ། ། ཞེས་བྱ་བའི་དོན་ནི། སེམས་ཉིད་ཆོས་ཀྱི་སྐུ་རྣམ་པར་དག་པའི་ངོ་བོ་དེ་ལས་ཐམས་ཅད་ཀྱི་བདག་ཉིད་རྣམ་པར་འཕེལ་ཏེ། སྐྱེད་པར་བྱེད་པའི་ས་བོན་གཞན་གྲུབ་པ་མེད་པའི་ཕྱིར། ། དེ་བས་ན་སེམས་ཉིད་གཅིག་པུ་སྣང་གྲག་གི་ཆོས་ཀུན་གྱི་ས་བོན་ཡིན་ཏེ། དེ་བས་ན་དེ་ལས་འཁོར་བ་རྣམ་པར་རྟོག་པའི་བདག་ཉིད་དང༌། ཞི་བ་མྱ་ངན་ལས་འདས་པའི་ངོ་བོར་སྣང་སྟེ།
ཁམས་གསུམ་གྱི་སྲིད་པ་སྣ་ཚོགས་ཀྱི་སྣང་བ་ཐམས་ཅད་ཉི་མའི་ཟེར་བཞིན་དུ་ངོ་བོ་དེ་ལས་འཕྲོས་པ་ཡིན་ལ། ཉི་མ་དང་ཟེར་གཉིས་ཐ་མི་དད་པ་ལྟར་འཕྲོས་པ་སྣང་གྲག་གི་ཆོས་དེ་ཉིད་དང་སེམས་ཉིད་ཆོས་ཀྱི་སྐུ་གཉིས་ཐ་མི་དད་པ་ཡིན་ཏེ། ཆོས་ཀྱི་སྐུའི་རྣམ་པ་དེ་ཉིད་ལས་སྣང་བ་གཞན་ཞིག་གྲུབ་པ་ནི་མེད་དོ། ། དེ་ཉིད་རྟོགས་པས་མྱ་ངན་ལས་འདས་པ་ཉིད་ཡིན་ཏེ། གཞན་དུ་བརྟག་པར་མི་བྱའོ། ། དེ་ལྟར་རྟོགས་པའི་དོན་དེ་ཉིད་ལ་བསྟོད་པར་བྱ་སྟེ། འདོད་པའི་འབྲས་བུ་སྟེར་བར་བྱེད་པ་ཡིས། ། ཡིད་བཞིན་ནོར་བུ་མཆོག་ལེགས་འབྱུང་བ་བཞིན། ། མན་ངག་མཆོག་ཕུལ་སེམས་ལ་ནོར་བུའི་ཚུལ། ། རྣལ་འབྱོར་ཁྱད་པར་སེམས་ལ་ཕྱག་འཚལ་ལོ། །
ཞེས་བྱ་བའི་དོན་ནི། དཔེར་ན་སེམས་ཅན་གྱི་འདོད་པའི་དོན་མི་བསླུ་བར་མཁོ་བའི་ཡོ་བྱད་ཀྱི་འབྲས་བུ་སྟེར་བར་བྱེད་པ་ནི་ཡིད་བཞིན་གྱི་ནོར་བུ་རིན་པོ་ཆེ་སྟེ། དེ་ལ་མཆོད་པ་དག་ལེགས་པར་ཕུལ་ནས་གསོལ་བ་བཏབ་ན། མཆོད་པའི་དོན་འདོད་པ་ལེགས་པར་འབྱུང་བ་བཞིན་དུ། ཁམས་གསུམ་གྱི་སེམས་ཅན་ཐམས་ཅད་ཀྱི་སྡུག་བསྔལ་གྱི་དབུལ་བ་སེལ་བར་བྱེད་པ་ནི་སེམས་ཉིད་དེ་ཁོ་ན་ཉིད་དེ། དེ་དག་ལ་རྟེན་གྱི་གང་ཟག་གི་སྐྱེས་པ་དང་བུད་མེད་ཀྱིས་ཐ་མལ་གྱི་ཤེས་པས་མཆོད་པའི་རྫས་དག་བླ་མའི་མན་ངག་གིས་མཆོད་པར་ཕུལ་ནས་སེམས་ཉིད་ཀྱི་དོན་ལ་ངེས་པའི་ཤེས་པས་གསོལ་བ་བཏབ་ན། ནོར་བུའི་ཚུལ་དུ་སངས་རྒྱས་ཀྱི་འབྲས་བུ་འབྱུང་ངོ༌། ། དེ་ལྟར་རྟོགས་པའི་རྣལ་འབྱོར་པའི་ཁྱད་པར་སེམས་ལ་ཕྱག་འཚལ་ལོ་ཞེས་བྱ་བའི་དོན་ནོ། ། དེ་ཉིད་ཀྱི་ངོ་བོ་ཉིད་དེ་སེམས་རང་གའི་ཚུལ་གྱིས་འགྲུབ་པར་བསྟན་པར་བྱ་སྟེ། སེམས་བཅིངས་ན་ནི་འཁོར་བར་འཆིང་འགྱུར་ཏེ། །
དེ་མ་བཅིངས་ན་གྲོལ་ཞིང་ཐར་བར་འགྱུར། ། བླུན་པོ་གདམས་པ་བྲལ་བས་བཅིངས་གྱུར་པ། ། བླ་མ་མཁས་པ་དག་གིས་མྱུར་དུ་འགྲོལ། ། ཞེས་བྱ་བའི་དོན་ནི། རྣལ་འབྱོར་པའི་སེམས་ཉིད་དེ་དག་བཅིངས་ན་ནི་འཁོར་བར་འཆིང་བར་འགྱུར་ཏེ། སེམས་ཉིད་དེ་མ་བཅིངས་པའི་ཚུལ་གྱིས་རང་དགར་ལོད་དེ་བཞག་ན་རང་གྲོལ་ཞིང་ཐམས་ཅད་མཁྱེན་པའི་སངས་རྒྱས་སུ་ཐར་བར་འགྱུར་རོ། ། བླུན་པོ་གང་ཞིག་བླ་མ་དམ་པའི་གདམས་ངག་དང་བྲལ་བས་ཡིད་བཅིངས་པར་གྱུར་ཏེ། དེ་དག་ལས་བདེ་བར་བྱེད་པ་ནི་བླ་མ་མཁས་པ་དག་གི་ཞལ་གྱི་བདུད་རྩི་དག་གིས་ཤེས་པ་གླང་པོ་ཆེ་སྨྱོན་པའི་ཚུལ་དུ་གང་དགར་བཏང་བས་མྱུར་དུ་འགྲོལ་བར་འགྱུར་རོ། །
ད་ནི་སེམས་ཡངས་པར་གཞག་པར་བསྟན་པར་བྱ་སྟེ། སེམས་ནི་ནམ་མཁའ་འདྲ་བར་བལྟ་བྱ་སྟེ། །
ལུས་ནི་དེ་ཉིད་ཡིན་པས་ཆགས་མི་བྱ། ། ཆོས་རྣམས་ཀུན་དང་སེམས་ཉིད་མཉམ་པ་སྟེ། ། སེམས་དེ་བསམ་གྱིས་མི་ཁྱབ་བསམ་བྱས་ན། ། དེས་ནི་བླ་ན་མེད་པ་འཐོབ་པར་འགྱུར། ། ཞེས་བྱ་བའི་དོན་ནི། རྣལ་འབྱོར་པས་སེམས་ཀྱི་ངོ་བོ་ནི་ནམ་མཁའ་དང་འདྲ་བར་བལྟ་བར་བྱ་སྟེ། དེ་ནི་མི་ཤེས་ཤིང་མཉམ་ལ་སྨྲ་མེད་དེ། ཅིར་ཡང་མ་ཡིན་པའི་ཕྱིར་དེ་དང་མཚུངས་པའོ། ། དེ་བས་ན་ལུས་ཀྱི་ངོ་བོ་དེ་ཉིད་ནི་དེ་ཁོ་ན་ཉིད་ཀྱི་ངོ་བོ་ལས་མ་འདས་པ་ཡིན་པས་ཆགས་པར་མི་བྱ་བ་ཁོ་ནའོ། ། དེ་བས་ན་ལུས་སེམས་ཐམས་ཅད་དོགས་པ་མེད་པའི་རྣམ་པས་བག་ཡངས་པའི་ཚུལ་དུ་གཞག་པ་སྟེ།
དེ་ཅིའི་ཕྱིར་ཞེ་ན། སྣང་གྲག་གི་ཆོས་རྣམས་ཀུན་དང་སེམས་ཉིད་ཀྱི་ངོ་བོ་མཉམ་པ་སྟེ། སེམས་དེ་ཆོས་ཀྱི་སྐུ་ཡིན་པའི་ཕྱིར་བསམ་གྱིས་མི་ཁྱབ་པའི་ངོ་བོ་སྟེ། དེ་ཉིད་ཅིར་ཡང་མ་ཡིན་པའི་ཚུལ་དུ་བསམ་པར་བྱས་ན། དེས་ན་བླ་ན་མེད་པའི་འབྲས་བུ་འཐོབ་པར་འགྱུར་རོ། ། ད་ནི་ཐམས་ཅད་སེམས་སུ་ཤེས་པར་བྱ་བ་བསྟན་པར་བྱ་སྟེ། ནམ་མཁའ་དག་ལས་སྤྲིན་བྱུང་རླུང་གིས་ཐིམ། ། སེམས་ཀྱི་དེ་ཉིད་རྟོགས་བྱས་བརྟགས་པས་ཐིམ། ། སྙིང་པོས་སྨྲས་པ་ནམ་ཞིག་ནུས་ལྡན་ན། ། མི་རྟག་གཡོ་བ་མྱུར་དུ་སློང་བར་འགྱུར། །
ཞེས་བྱ་བའི་དོན་ནི། ནམ་མཁའི་རང་བཞིན་དག་པ་ལས་གློ་བུར་གྱི་སྤྲིན་བྱུང་སྟེ། དེ་དག་རླུང་གིས་གཡོ་བས་ཐིམ་པ་བཞིན་དུ། སེམས་ཉིད་ཀྱི་ངོ་བོ་རྣམ་པར་དག་པ་དེ་ཉིད་ལས་ཕྱི་ནང་གི་རྣམ་པར་རྟོག་པ་དུ་མ་འབྱུང་སྟེ། བླ་མའི་མན་ངག་གིས་སེམས་སྐྱེ་བ་མེད་པར་རྟོགས་པར་བྱས་ནས། བརྟགས་པའི་བདག་ཉིད་རྟོགས་ན་ཐམས་ཅད་ངང་གིས་རང་ཞི་ཞིང་ཐིམ་པར་འགྱུར་རོ། ། དེ་ཉིད་དུ་ཤེས་པའི་ཕན་ཡོན་ནི། སྙིང་པོ་གཉུག་མའི་ངོ་བོ་སེམས་ལ་སྨྲས་པ་ནི། ཐ་མལ་གྱི་ཤེས་པ་དེ་ཉིད་ལ་གོམས་ནས་ནམ་ཞིག་ནུས་པ་དང་ལྡན་པ་ན་རྟོགས་ཏེ། འཁོར་བ་མི་རྟག་པའི་རྣམ་པ་དང་མཚན་མའི་གཡོ་བ་ཐམས་ཅད་མྱུར་དུ་ཤུགས་ཀྱིས་སྤོང་བར་འགྱུར་རོ། །
ད་ནི་སངས་རྒྱས་པའི་དུས་བསྟན་པར་བྱ་སྟེ། རླུང་དང་མེ་དང་དབང་ཆེན་འགགས་པ་ན། ། བདུད་རྩིའི་དྭངས་མ་རླུང་ཆེན་ལ་ཞུགས་པས། ། དྷཱུ་ཏིའི་རླངས་པ་སེམས་ལ་འཇུག་འགྱུར་ཏེ། ། སྲིད་པའི་ས་རུ་རྫོགས་པའི་སངས་རྒྱས་ནས། ། སྦྱོར་བ་བཟང་པོས་འདི་ལ་སྣང་བ་ཐིམ། ། ནམ་ཞིག་སྦྱོར་བ་བཞི་གནས་འགྱུར་ཚུལ་གྱིས། ། སེམས་ཞུགས་དུས་སུ་བདེ་བ་ཆེར་རྒྱས་ཏེ། ། ནམ་མཁའི་ཁམས་སུ་ཤོང་མིན་མྱོང་བའི་ཡུལ། ། ཞེས་བྱ་བའི་དོན་ནི།
རྣལ་འབྱོར་པ་དེ་ཉིད་ལ་གོམས་པར་བྱ་བ་ལ་བརྩོན་པ་རབ་དང་འབྲིང་དུ་གནས་པའོ། ། དེ་དག་གིས་ནི་གཉུག་མའི་དེ་ཁོ་ན་ཉིད་ལ་གོམས་པས། འདའ་ཀ་མའི་ཡེ་ཤེས་དེ་ཁོ་ན་ཉིད་བསྒོམ་སྟེ། དེའང་དང་པོར་ས་ཆུ་ལ་ཞུགས་པ་དང༌། ཆུ་མེ་ལ་ཞུགས་པ་དང༌། མེ་རླུང་ལ་ཞུགས་པ་དང༌། རླུང་རྣམ་པར་ཤེས་པ་ལ་ཞུགས་པ་དང༌། རྣམ་པར་ཤེས་པ་འོད་གསལ་བདེ་བ་ཆེན་པོ་ལ་ཞུགས་པ་སྟེ། ཆོས་ཀྱི་སྐུའོ། ། དེ་ལྟར་གཡོ་བ་དང་བཅས་པའི་རླུང་དང༌།
སྨིན་པར་བྱེད་པའི་མེད་དང་ཆུ། སྲ་བའི་བདག་ཉིད་ཀྱི་དབང་ཆེན་དེ་དག་རྟོག་པའི་དྲི་མ་སྟེ། ཤུགས་ཀྱིས་འགགས་པ་ན་བདུད་རྩི་རྣམ་པ་ལྔའི་དྭངས་མ་དེ་དག་གཡས་གཡོན་གྱི་རྩ་ལ་ལ་ནཱ་དང་ར་ས་ནཱའི་རླུང་ཆེན་པོ་ལ་ཞུགས་པས་དེ་ཉིད་ཀྱི་རྩ་དབུ་མ་ལ་རིམ་གྱིས་འཇུག་པར་འགྱུར་ཏེ། དེ་ལྟར་ཨ་ཝ་དྷཱུ་ཏཱིའི་རླངས་པ་དེ་དག་རྟོགས་པ་མེད་པའི་ཐིག་ལེའི་སེམས་ལ་འཇུག་པར་འགྱུར་ཏེ། ཤེས་པ་བར་མ་དོའི་ས་རུ་མངོན་པར་རྫོགས་པར་སངས་རྒྱས་ནས་བདེ་བ་ཆེན་པོ་དང་ལྡན་པར་འགྱུར་རོ། ། བརྩོན་པའི་སྦྱོར་བ་དང་ལྡན་པ་བཟང་པོས་ནི་སྐྱེ་བ་དེ་ཉིད་ལ་སྣང་བ་སེམས་ལ་ཐིམ་པར་འགྱུར་རོ། ། བདེ་བ་འདི་ལུས་ལ་བསྟེན་པ་སྟེ། བར་མ་དོའི་ཤེས་པ་དེ་དག་ལུས་དང་བྲལ་བའི་ཕྱིར་བདེ་བ་དང་ལྡན་པར་མི་འགྱུར་བས། ཆོས་ཀྱི་སྐུ་ཕྱག་རྒྱ་ཆེན་པོ་གཉུག་མའི་ངོ་བོ་ཉིད་རྟོགས་པ་མ་ཡིན་ནོ་ཞེ་ན། དེ་ཁོ་ན་ཉིད་གཉུག་མ་ལ་གོམས་པའི་ཤུགས་ཀྱིས་ནམ་ཞིག་འཕོ་བའི་དུས་ཀྱི་ཚེ་ས་ཆུ་ལ་ཞུགས་པ་དང༌།
ཆུ་མེ་ལ་ཞུགས་པ་དང༌། མེ་རླུང་ལ་ཞུགས་པ་དང༌། རླུང་རྣམ་པར་ཤེས་པ་ལ་ཞུགས་པ་དང༌། རྣམ་པར་ཤེས་པ་འོད་གསལ་བདེ་བ་ཆེན་པོ་ལ་ཞུགས་པའི་དུས་སུ་ཟག་པ་མེད་པའི་བདེ་བ་ཆེན་པོ་རྒྱས་ཏེ། གཟུགས་ཤིག་ཡོད་ན་ནི་ནམ་མཁའི་ཁམས་སུའང་ཤོང་བ་མེད་དེ། མྱོང་བའི་ཡུལ་དུའང་རུང་ངོ༌། ། གོང་མའི་ཚུལ་དེ་དག་བདེན་ན་ནི་ཆོས་ཀྱི་སྐུ་བདེ་བ་ཆེན་པོ་དང་ལྡན་པར་མི་འགྱུར་བའི་ཕྱིར་སྒྲུབ་པར་ཡང་མི་རིགས་པ་ལ། རང་བཞིན་ཅན་དང་དེ་བཞིན་ཉིད་ཀྱི་ངོ་བོའང་ཐ་མི་དད་པར་ཐལ་ཏེ། ཆེས་ལྷག་གོ ། ད་ནི་རྟོགས་པས་ཁྱད་པར་དུ་འགྱུར་བར་བསྟན་པར་བྱ་སྟེ།
གནས་དང་ཁྱིམ་ན་དེ་ཡི་གཏམ་སྨྲ་ཡང༌། ། བདེ་ཆེན་གནས་ནི་ཡོངས་སུ་ཤེས་པ་མིན། ། འགྲོ་ཀུན་བསམ་པ་སུན་འབྱིན་མདའ་བསྣུན་སྨྲ། ། བསམ་གྱིས་མི་ཁྱབ་སྒྲུབ་པ་འགའ་ཡང་མེད། ། ཅེས་བྱ་བའི་དོན་ནི། སེམས་ཅན་ཐམས་ཅད་རང་གི་དེ་ཁོ་ན་ཉིད་ལ་བརྟགས་པས་འཁྲུལ་པའི་དྲི་མས་བསྒྲིབས་པའི་ཕྱིར་དེ་བཞིན་གཤེགས་པའི་བཀའ་དག་གིས་གནས་དང༌། མཁས་པའི་གང་ཟག་རྣམས་ཀྱིས་ཁྱིམ་ན་བརྗོད་དུ་མེད་པའི་དེ་ཁོ་ན་ཉིད་ཀྱི་གཏམ་སྨྲ་བའང་སྣང་སྲིད་བདེ་བ་ཆེན་པོའི་ཕྱག་རྒྱའི་གནས་ནི་ཡོངས་སུ་ཤེས་པ་མིན་ཏེ། འགྲོ་བ་ཀུན་རང་གི་བསམ་པ་ལས་བྱུང་བའི་རྟོག་པས་རང་ཉིད་སུན་འབྱིན་ཏོ་ཞེས་མདའ་བསྣུན་གྱིས་སྨྲས་སོ། ། བསམ་གྱིས་མི་ཁྱབ་པའི་དོན་བདེ་བ་ཆེན་པོ་གཉིས་སུ་མེད་ཅིང་ཅིར་ཡང་མ་ཡིན་པའི་ཞལ་གྱི་བདུད་རྩི་ཐ་མི་དད་པའི་ཚུལ་དུ་སྒྲུབ་པ་ནི་འགའ་ཡང་མེད་དོ། ། ད་ནི་ཐམས་ཅད་ལ་ཁྱབ་པའི་བདག་ཉིད་བསྟན་པར་བྱ་སྟེ།
སྲོག་ཆགས་ཐམས་ཅད་ཀུན་ལ་ཡང༌། ། དེ་ཉིད་ཡོད་དེ་རྟོགས་པ་མེད། ། ཐམས་ཅད་རོ་མཉམ་རང་བཞིན་པས། ། བསམ་ཡས་ཡེ་ཤེས་བླ་མེད་པའི། ། དཔའ་བོ་རྣམས་ཀྱིས་བརྟག་པར་རིགས། ། ཞེས་བྱ་བའི་དོན་ནི། ཏ་ཀ་ཧི་ཧ་ན་སྟེ། སྲོག་ཆགས་སོ། ། དེ་དག་གི་དོན་གྱི་ཁྱད་པར་ནི་སྣང་བའི་ངོ་བོར་གསལ་བའི་རྣམ་པ་དང༌། གནས་སྐབས་ཀྱི་མི་རྟོག་པའི་རང་བཞིན་དང༌།
འདོད་པ་ཉམས་སུ་མྱོང་བའི་བདེ་བ་སྟེ། དེ་ལྟར་སངས་རྒྱས་ཀྱི་དགོངས་པ་དེ་དག་རང་བཞིན་གྱིས་ལྡན་པའི་དོན་ནོ། ། དེ་བས་ན་སེམས་ཅན་ཐམས་ཅད་ལ་དེ་ཁོ་ན་ཉིད་ཀྱི་ཡེ་ཤེས་རང་ཁྱབ་ཏུ་གནས་ཏེ། སྐྱེ་འགག་གི་ཆོས་ཀུན་ལའང་ཏིལ་དང་མར་གྱི་ཚུལ་དུ་དེ་ཉིད་ཀྱི་ངོ་བོ་ཡོད་དེ། གྱད་ཀྱི་ནོར་བུ་དང་འདྲ་བར་རྟོགས་པ་མེད་དོ། ། དེ་བས་ན་ཐམས་ཅད་ཆོས་ཀྱི་སྐུར་རོ་མཉམ་པའི་རང་བཞིན་ཡིན་པས་བསམ་ཡས་མཁའ་དང་འདྲ་བའི་ཡེ་ཤེས་བླ་མའི་མན་ངག་གིས་ཉམས་སུ་མྱང་བར་བྱ་བའི་རྣལ་འབྱོར་པ་དཔའ་བོ་རྣམས་ཀྱིས་བརྟག་ཅིང་མཉམ་པར་བཞག་པར་རིགས། ། ད་ནི་བརྩོན་འགྲུས་ཀྱི་སྟོབས་བསྐྱེད་པ་བསྟན་པར་བྱ་སྟེ། དེ་རིང་སང་ཙམ་ལས་འདི་སྙམ། ། སྐྱེས་བུ་ཕུན་སུམ་ཚོགས་འདོད་པས། ། ཀྱེ་ཧོཿ
སྙིམ་པ་ཆུས་བཀང་བཞིན། ། འཛག་པ་མཐོང་ངམ་སྐྱེས་བུ་རྣམས། ། ཞེས་བྱ་བའི་དོན་ནི། སྙིང་པོའི་དོན་འདི་དག་རྟོགས་པས་འཚང་རྒྱ་བ་ཡིན་ནོ་ཞེས་མིང་ལ་ཞེན་པའི་སྐྱེས་བུ་དེ་དག་གིས་བརྩོན་འགྲུས་ཀྱི་སྟོབས་བསྐྱེད་ཅིང་གོམས་པར་བྱ་བ་ཁོ་ན་སྟེ། ཚེ་འདི་ཡུན་ཐུང་ཞིང་བྱ་བའི་རྣམ་པ་མང་བས་འདི་ཉིད་ལ་གོམས་པར་གྱུར་པའང་ཤིན་ཏུ་དཀའ་བའི་ཕྱིར་རྣལ་འབྱོར་པ་རྣམས་ཀྱིས་དེ་རིང་དང་སང་ཙམ་ལ་འདི་བྱས་ལ། དེ་ནས་བདེ་བསྒྲུབ་སྙམ་པར་བརྟག་པར་མི་བྱ་སྟེ། ད་ལྟ་ཉིད་ནས་བརྟུན་ཏེ་བསྒྲུབ་པར་བྱའོ། ། ཕྱི་མའི་དུས་ལ་བདེ་བར་འདོད་པའི་སྐྱེས་བུ་ལེ་ལོ་དང་ལྡན་པས་ཕུན་སུམ་ཚོགས་པར་འདོད་པ་དེ་དག་ལ་ཀྱེ་ཧོཿ ཞེས་གདམས་པར་བྱ་སྟེ། སྙིམ་པ་ཆུས་བཀང་བ་དག་དུས་དེ་ཉིད་ནས་ཟད་ལ་ཐུག་གི་བར་དུ་འགྲིབས་པ་བཞིན་ཏེ།
འཛག་པ་དང་མཚུངས་པར་ཁྱེད་ཀྱིས་ཚེ་འདི་དག་ཀྱང་རྟག་ཏུ་འགྲིབས་པར་མཐོང་ངམ། སྐྱེས་བུ་རྣམས། མཐོང་ངོ་ཞེས་རྟོགས་པ་རྣམས་ནི་འབད་དེ་བསྒྲུབ་པར་རིགས་སོ། ། དེ་ལ་རྟོགས་པ་མེད་པའི་སྐྱེས་བུ་རྣམས་ནི་བླུན་པ་སྟེ། རྟག་ཏུ་སྡུག་བསྔལ་ཞིང་འཁོར་བ་ན་གནས་པ་ཁོ་ནར་ཟད་དོ། ། དེ་ཉིད་ཀྱི་ཕྱིར་མཉམ་པ་ལ་གཞག་པར་བྱ་བ་བསྟན་པར་བྱ་སྟེ། བྱ་བ་བྱེད་དང་བྱ་བ་མི་བྱེད་པ། ། ངེས་པར་རྟོགས་ན་འགྲོ་རྣམས་འཆིང་མི་འགྱུར། ། ཡི་གེ་མེད་ལ་འཆད་པ་ཡིད་ལ་འཇུག ། གང་ཞིག་རྣལ་འབྱོར་བརྒྱ་ལས་འགའ་ཡིས་མཚོན། །
ཞེས་བྱ་བའི་དོན་ནི། བྱ་བ་བྱེད་པ་རྟོག་པའི་རྣམ་པར་སྣང་བ་ཐམས་ཅད་དང༌། ། བྱ་བ་མི་བྱེད་པ་སེམས་ཀྱི་ངོ་བོར་གནས་པ་ཐམས་ཅད་གཉུག་མའི་ངོ་བོ་སྟེ། དེ་ཉིད་ངེས་པར་རྟོགས་ན་འགྲོ་བ་རྣམས་རང་གྲོལ་བར་འགྱུར་ཏེ། འཆིང་བར་མི་འགྱུར་རོ། ། དེ་བས་ན་འདི་དག་ནི་ཐུན་མོང་མ་ཡིན་པ་སྟེ། ཏ་ཡཥྚ་ནི་ཞེས་པ་སྟེ། ཡི་གེ་མེད་པའི་ཐ་ཚིག་གོ ། དེ་དག་གི་དོན་ནི་བརྗོད་བྱ་དང་རྗོད་བྱེད་ཀྱི་ངོ་བོ་དང་བྲལ་བ་སྟེ། བེམས་རིག་རྣམ་པ་གཉིས་ལས་གྲོལ་བའོ། །
དེ་དག་ཉམས་སུ་བླང་བར་བྱ་བ་ནི་འཆད་པ་སྟེ། ཐ་མལ་གྱི་ཤེས་པའོ། ། དེ་དག་ཀྱང་དྲན་པ་རྒྱུན་ཆགས་ཀྱི་ཡིད་ལ་འཇུག་པར་འགྱུར་ཏེ། དོན་དེ་དག་ཀྱང་བླ་མ་གང་ཞིག་གིས་ཉེ་བར་གདམས་ཀྱང་སྐལ་བ་དང་ལྡན་པ་དག་ལ་མཚུངས་པའི་ཕྱིར། བཏགས་པའི་མིང་ཙམ་དུ་སྦྱར་བའི་རྣལ་འབྱོར་པ་དཔག་ཏུ་མེད་པ་ཇི་སྙེད་ཅིག་གནས་ཀྱང༌། དོན་འདི་དག་ནི་གཅིག་ཙམ་གྱིས་མཚོན་པའི་དོན་ཉམས་སུ་མྱོང་བ་ལས་མི་སྲིད་དོ། ། ད་ནི་དེ་ཉིད་ཀྱི་གྲོགས་བསྟན་པར་བྱ་སྟེ། ཤིན་ཏུ་བསྡོམས་པའི་སེམས་འདི་ནི། ། ལོད་དེ་བཞག་ན་གྲོལ་བར་འགྱུར། ། རྨོངས་པ་གང་གིས་བཅིངས་པའི་དངོས། །
མཁས་རྣམས་དེ་ཡིས་རྣམ་པར་གྲོལ། ། བཅིངས་པ་དག་ནི་ཕྱོགས་བཅུ་ཡིས། ། གྲོལ་བར་རྩོལ་བ་བྱེད་པ་རྣམས། ། མཐོང་བར་འགྱུར་བའི་དུས་ཉིད་དུ། ། མི་གཡོ་མི་འགྱུར་བརྟན་པར་གནས། ། གོ་ལྡོག་པ་དག་བདག་གིས་རྟོགས། ། བུ་ཁྱོད་སྙིང་པོ་ལེན་པ་རྣམས། ། དེ་ལྟར་རང་ལ་མཚོན་ཏེ་ལྟོས། ། ཞེས་བྱ་བའི་དོན་ནི། ཁམས་གསུམ་པ་རྣམས་ཀྱི་བློ་ནི་རྩྭའི་ཕོན་ལྟ་བུ་སྟེ།
རྣམ་པར་རྟོག་པས་རྣམ་པར་རྟོག་པ་ཤིན་ཏུ་བསྡོམས་ཤིང་བཅིངས་པ་སྟེ། དེ་ལྟ་བུའི་སེམས་འདི་ནི་བླ་མ་དམ་པའི་ཞལ་གྱི་བདུད་རྩིས་ལོད་དེ་བཞག་ན་རང་གྲོལ་བར་འགྱུར་རོ། ། ཐ་དད་ཀྱི་རྨོངས་པ་ལ་གནས་པའི་སེམས་ཅན་གང་གིས་ཡིད་བཅིངས་པའི་དངོས་པོ་དེ་དག་བླ་མ་མཁས་པ་དེ་ཉིད་ཀྱི་ཉམས་སུ་མྱོང་བ་རྣམས་ཀྱིས་རྣམ་པར་གྲོལ་བར་འགྱུར་རོ། ། ཐ་དད་ཀྱི་རྟོག་པས་བཅིངས་པ་དེ་དག་ནི་ཡེ་ཤེས་ལྔ་དང་རིགས་ལྔའི་ངོ་བོ་བདག་ཉིད་རྣམ་པ་བཅུས་བློ་ལ་གནས་པར་བྱ་སྟེ། དེས་སྤང་བྱ་སྤོང་བྱེད་ཀྱི་ཚུལ་གྱིས་འཆིང་བ་ལས་གྲོལ་བར་རྩོལ་བ་བྱེད་པ་རྣམས་དེ་ཉིད་ཀྱི་ཉམས་སུ་མྱོང་བས་མཐོང་བར་འགྱུར་བའི་དུས་ཉིད་དུ་སེམས་མི་གཡོ་སྟེ། མཚན་མ་ལ་འཕྲོ་བར་མི་བྱེད་དོ། ། མི་འགྱུར་ཏེ། གློ་བུར་གྱི་རྐྱེན་གྱིས་གནོད་པར་མི་འགྱུར་རོ། ། བརྟན་པར་གནས་ཞེས་བྱ་སྟེ། ཤེས་པ་ཤིན་ཏུ་ཡུན་རིང་ཞིང་གཞན་དུ་འགྱུར་བར་མི་ནུས་པའོ། །
དེ་ཉིད་ནི་བླ་ཆུང་བ་སྟེ། འཆིང་བ་དང་བཅིངས་པར་ཟད་དོ། ། དེ་ལ་གོ་ལྡོག་པ་དག་ནི་བདག་སྟེ། རྗེ་བཙུན་པ་དག་གིས་རྟོགས་པའོ། ། དེ་དག་ཀྱང་ཅི་ཞེ་ན། ཞེན་པ་བཟློག་པར་བྱ་བ་ནི་མ་ཡིན་ཏེ། སྣང་སྲིད་ཆོས་ཀྱི་སྐུ་ཕྱག་རྒྱ་ཆེན་པོ་ཡིན་པའི་ཕྱིར་ན་མི་གཡོ་བར་འགྱུར་རོ། ། དེ་ཉིད་ལ་བསྟེན་པར་བསྒོམ་པ་ནི་མ་ཡིན་ཏེ། བསྒོམ་དུ་མེད་པར་ཐ་མལ་གྱི་ཤེས་པ་རྣལ་མར་བཞག་པས་ཕྱི་ནང་གི་གཡེང་བས་གནོད་པར་མི་འགྱུར་རོ། ། དེ་ལྟར་ཤེས་པ་བྱིང་ཞིང་ཡུན་རིང་བ་དག་ལ་ཡོན་ཏན་དུ་བལྟ་བར་མི་བྱ་སྟེ།
གང་ཡང་འགྱུར་ཞིང་དེ་ལ་ཞེན་པ་མེད་པ་ནི་དྲན་པ་ཡང་དང་ཡང་དུ་བསྟེན་པ་སྟེ། བསྟེན་པར་གནས་སོ། ། དེ་བས་ན་རྗེ་བཙུན་པ་དག་གི་ཞལ་ནས་བུ་ཞེས་བོས་ཏེ། ཁྱོད་སྙིང་པོ་ཆོས་ཀྱི་སྐུ་ལེན་པར་འདོད་པ་རྣམས་དེ་ལྟར་རང་ལ་མཚོན་ཏེ་ལྟོས་ཤིག་ཅེས་བྱ་བའི་དོན་ནོ། ། ད་ནི་དཔེ་ཉེ་བར་བསྒྲུབ་པ་ལ་བརྩོན་པར་བྱ་བ་བསྟན་པར་བྱ་སྟེ། ཀྱེ་ལགས་དཔའ་བོ་ལྟོས་ཤིག་དང༌། འདི་ལ་ང་ནི་མ་རྟོགས་སོ། ། ལས་ཟིན་པ་ཡི་སྐྱེས་བུ་ཡི། ། དྲུང་དུ་སེམས་ཐག་གཅོད་པར་བྱོས། ། ཞེས་བྱ་བའི་དོན་ནི།
རྣལ་འབྱོར་པ་རྣམས་ལ་ཀྱེ་ཞེས་བོས་ཏེ། ཅིར་ཡང་མ་ཡིན་པའི་དོན་དེ་དག་ལགས་སོ་ཞེས་བྱ་བའི་དོན་ནོ། ། དཔའ་བོ་ཞེས་བྱ་བའི་དོན་ནི་དེ་ཉིད་དོན་དུ་གཉེར་བའི་རྣལ་འབྱོར་པའོ། ། ལྟོས་ཤིག་དང་ཞེས་བྱ་བ་ནི་གང་གིས་ངོ་བོ་དེ་ཉིད་ལའོ། ། སྡུག་བསྔལ་ཐམས་ཅད་ནི་ང་བདག་གི་རྣམ་པ་ལས་སྐྱེས་པ་སྟེ། ཅིར་ཡང་མ་ཡིན་པའི་དོན་འདི་དག་ལ་ནི་བདག་ཏུ་འཛིན་པ་མ་རྟོགས་སོ་ཞེས་འབྱུང་བའི་ཕྱིར། བདག་མེད་རྟོགས་ན་སངས་རྒྱས་པ་ཁོ་ནའོ། ། དེ་དག་ཀྱང་ཇི་ལྟར་ཞེ་ན། ལས་ཟིན་པའི་སྐྱེས་བུས་ཕྱི་མའི་ལས་བྱ་བ་ལ་མ་ཞུགས་ཀྱི་བར་དུ་གཟའ་གཏད་མེད་པའི་ཤེས་པས་ཤེས་པ་རང་བྱུང་དུ་སྐྱེ་བ་སྟེ། དེ་དག་ལ་གནས་པའི་རྣལ་འབྱོར་པས་དེ་ཉིད་ཀྱི་དྲུང་དུ་རྟོགས་པའི་སེམས་ཀྱི་ཐག་ཤུགས་ཀྱིས་གཅོད་པར་བྱོས་ཤིག་ཅེས་བྱ་བའི་དོན་ནོ། །
ད་ནི་གཉིས་སུ་མེད་པའི་དོན་དེ་དག་ལ་གདམས་པར་བྱ་སྟེ། རླུང་བཅིངས་པ་ལ་རང་ཉིད་མ་སེམས་ཀྱེ། ། ཤིང་གི་རྣལ་འབྱོར་སྣ་རྩེར་མ་སེམས་ཤིག ། ཀྱེ་མ་ཧོཿ མ་ཡེངས་ལྷན་ཅིག་སྐྱེས་པ་ཡི། ། གཉིས་མེད་ངང་དུ་མཉམ་པའི་འདོད་ཆགས་བྱོས། ། ཞེས་བྱ་བའི་དོན་ནི། རྣམ་རྟོག་གི་རྟ་རླུང་གི་རྣམ་པ་དེ་དག་བཅིངས་པའི་དོན་མི་རྟོག་པ་འབའ་ཞིག་ལ་ཞེན་པ་མ་སེམས་ཀྱེ་ཞེས་གདམས་པའོ། ། དེ་བས་ན་ཤིང་ཞེས་བྱ་བ་ནི་ཟག་པ་མེད་པའི་ཡེ་ཤེས་གཉུག་མའི་རང་བཞིན་ཏེ། དེ་དག་ནི་འཕེལ་ཞིང་སྐྱེ་བ་འདི་དག་གིས་འབྲས་བུ་སྨིན་པར་བྱེད་པ་སྟེ།
དང་པོའི་ཆ་མ་ཡིན་པར་རྣལ་འབྱོར་གྱི་ཤེས་པ་མཉམ་པ་ཉིད་དེ་དག་སྣ་རྩེ་ལ་སོགས་པ་རྣམས་སུ་རྣམ་པར་རྟོག་པ་གཏད་དེ་མ་སེམས་ཤིག ། དེ་བས་ན་དེ་ལྟར་རྟོགས་པ་རྣམས་ཀྱིས་ཏིང་ངེ་འཛིན་ནི་ཀྱེ་མ་ཧོཿ མ་ཡེངས་ཞེས་བྱའོ། ། ལྷན་ཅིག་སྐྱེས་པའི་ཡེ་ཤེས་དེ་དག་ནི་བདེ་བ་ཆེན་པོའི་ངང་དུ་མཉམ་པ་ཉིད་ཀྱི་འདོད་ཆགས་བྱོས་ཞེས་བྱའོ། ། ད་ནི་གཟུང་བའི་སྐྱོན་བསྟན་པར་བྱ་སྟེ། སྲིད་པའི་སྣ་རྩེར་འཆིང་བ་ཡོངས་སུ་སྤང༌། ། འདི་ནི་ཡིད་འདུས་པ་ལ་རླུང་གིས་བརླབས། ། གཡོ་ཞིང་འཕར་བས་ཤིན་ཏུ་མི་སྲུན་འགྱུར། ། ཞེས་བྱ་བའི་དོན་ནི། ཡིད་བཅིངས་པ་དག་ནི་སྲིད་པ་སྟེ།
འཁོར་བའི་རྣམ་པ་ཡིན་ནོ། ། དེའི་ཕྱིར་སྣ་རྩེར་འཆིང་བ་ལ་སོགས་པ་ཡོངས་སུ་སྤང་ངོ༌། ། དེའི་མི་རྟོགས་པ་འདི་ནི་ཡིད་འདུས་པ་སྟེ། འཕྲེད་ལ་གནས་པའི་རླུང་ཟིན་པའོ། ། དེ་ལ་སྟེང་འོག་གི་རླུང་གིས་བརླབས་ན་སེམས་གཡོ་ཞིང་ལུས་འཕར་བས་ཤིན་ཏུ་མི་སྲུན་པར་འགྱུར་ཏེ། སྨྱོན་པ་དང་མཚུངས་པའི་ཕྱིར་དོན་མེད་པར་འགྱུར་རོ། ། དེ་ལྟར་མ་བཅིངས་པའི་ཕན་ཡོན་བསྟན་པར་བྱ་སྟེ། ལྷན་ཅིག་སྐྱེས་པའི་རང་བཞིན་གནས་གྱུར་ན། ། དེའི་ཕྱིར་བདག་ཉིད་བརྟན་པར་འགྱུར་བ་ཡིན། ། གང་ཚེ་ཡིད་ནི་ཉེ་བར་འགགས་གྱུར་ན། །
དེའི་ཕྱིར་བདག་ཉིད་བརྟན་པར་འགྱུར་བ་ཡིན། ། གང་ཚེ་ཡིད་ནི་ཉེ་བར་འགགས་གྱུར་ན། ། ལུས་ཀྱི་འཆིང་བ་རྣམ་པར་ཆད་པར་འགྱུར། ། ཞེས་བྱ་བའི་དོན་ནི། སྣང་བ་དང་སེམས་ལྷན་ཅིག་སྐྱེས་པའི་རང་བཞིན་ཅིར་ཡང་མ་ཡིན་པའི་ངོ་བོར་གནས་གྱུར་ན་ཆོས་ཀྱི་སྐུ་དེའི་བདག་ཉིད་བརྟན་པར་འགྱུར་བ་ཡིན་པའི་ཕྱིར་གང་གི་ཚེ་གཉུག་མ་ལ་གོམས་པར་གྱུར་པ་དེའི་ཚེ་ཡིད་ཀྱི་རྟོག་པ་ནི་ཉེ་བར་འགགས་པར་གྱུར་པ་ན་ལུས་ཀྱི་འཆིང་བ་ཆད་པར་འགྱུར་བ་དང༌། བདེ་བ་ལ་ཞེན་པ་ལ་སོགས་པ་རྣམ་པར་ཆད་པར་འགྱུར་རོ། །
ད་ནི་ཉམས་མྱོང་གི་རྟགས་བསྟན་པར་བྱ་སྟེ། དབུས་སུ་ལྷན་ཅིག་སྐྱེས་དང་རོ་མཉམ་པས། ། དེ་ཚེ་རྨོངས་རིགས་དག་དང་བྲལ་ཟེ་མེད། ། ཅེས་བྱ་བའི་དོན་ནི།
སེམས་དང་སྣང་བ་གཉིས་ཀྱི་དབུས་སུ་ལྷན་ཅིག་སྐྱེས་པའི་ཡེ་ཤེས་ཀྱི་དེ་ཁོ་ན་ཉིད་རོ་མཉམ་པར་འགྱུར་ཏེ། རེ་དོགས་མེད་པའི་དོན་དེ་ཉིད་རྟོགས་ཤིང༌། གཉིས་འཛིན་མེད་ཅིང་གཟའ་གཏད་དང་བྲལ་བའི་ངོ་བོ་ཉམས་སུ་མྱོང་བ་ལས། བླང་དོར་མེད་པའི་སྤྱོད་པ་དག་འབྱུང་བར་འགྱུར་ཏེ། དེའི་ཚེ་ཉམ་ང་བར་འགྱུར་བ་མེད་པའི་ཕྱིར་ཐ་དད་ཀྱི་རྟོག་པ་དང་བྲལ་བས་རྨོངས་རིགས་དག་དང་བྲམ་ཟེ་མེད་དོ་ཞེས་བྱའོ། ། ད་ནི་གྲགས་པ་དཔེའི་སྒོ་ནས་དོན་མཚོན་པར་བྱ་སྟེ། འདི་ན་ཟླ་བའི་རྒྱ་མཚོ་ཉིད་དང་ནི། ། འདི་ན་གངྒཱའི་རྒྱ་མཚོའི་བར་དག་དང༌། ། ཝཱ་ར་ཎཱ་སཱིའི་ཁོར་ཡུག་བར་དག་ནི། ། འདི་ནི་ཟླ་བ་རྒྱས་པ་གསལ་བྱེད་ཉིད། །
བྱང་ཆུབ་སེམས་ཀྱི་རི་བོང་གིས། ། སེམས་ཅན་རྒྱ་མཚོ་གསལ་བར་བྱེད། ། དྲན་པ་གངྒཱའི་མཚོ་དག་གིས། ། ཡུལ་ཆེན་ཝཱ་ར་ཎཱ་སཱིར་གསལ། ། ཟླ་བ་འགྲིབས་དང་རྒྱས་པ་ནི། ། ཟླ་བ་འགྱུར་བ་མ་ཡིན་ཏེ། ། ཉི་མའི་རྐྱེན་གྱིས་འཕེལ་འགྲིབས་སྣང༌། ། ཟླ་བ་ལྟ་བུའི་སེམས་ཉིད་ལ། ། འཕེལ་དང་འགྲིབས་པ་ཡང་མེད་དེ། ། རྟོག་པའི་དབང་གིས་དེ་ལྟར་སྣང༌། །
དེ་ཕྱིར་རྟོག་པ་བསལ་བའི་ཕྱིར། ། གཉུག་མའི་གྲོགས་དང་བཅས་ལ་འབད། ། འབད་པ་ངལ་བ་མེད་གྱུར་ཏེ། ། ཀྱེ་ཧོཿདང་པོའི་རྟེན་ལ་སྨྲོས། ། ཞེས་བྱ་བའི་དོན་ནི། དཔེ་དེ་དག་གིས་ཉེ་བར་མཚོན་པའི་གཉུག་མའི་དེ་ཁོ་ན་ཉིད་བརྗོད་པར་བྱ་སྟེ། འདི་ན་ཞེས་བྱ་བའི་དོན་ནི་དེ་བཞིན་གཤེགས་པ་ཐམས་ཅད་ཀྱི་འབྱུང་གནས་སོ། ། ཟླ་བའི་རྒྱ་མཚོ་ཞེས་བྱ་བ་ནི་ལྷོ་ཕྱོགས་ཀྱི་ངོས་དཔག་ཚད་བཅུ་གཉིས་པ་དག་ནའོ། ། དེ་དག་ལ་ཆུ་ཞིང་དུ་དཔག་ཚད་བཅུ་གཉིས་ཡོད་པ། ཁོར་ཡུག་ཏུ་དཔག་ཚད་བཞི་བཅུ་རྩ་བརྒྱད་ཡོད་པ་སྟེ།
དེ་ཉིད་ཀྱི་ནང་ན་ནོར་བུ་རིན་པོ་ཆེ་ཧུ་ལུ་ཨིནྡྲ་ཞེས་བྱ་བ་ཆུ་ལས་དཔག་ཚད་གཅིག་གྱེན་དུ་འཕགས་པ་ཡོད་དེ། དེ་དག་ལ་ཟླ་བའི་འོད་ཀྱིས་ཕོག་པའི་དུས་སུ་ཆུའི་རྒྱུན་འབྱུང་བར་འགྱུར་ཞིང༌། འོད་ཀྱང་ཕྱོགས་བཅུར་འཕྲོའོ། ། འདི་ན་གངྒཱའི་རྒྱ་མཚོར་དཔག་ཚད་བཅུ་གཉིས་ཏེ། དེ་དག་གི་བར་དུ་རིན་པོ་ཆེའི་འོད་ཀྱིས་ཁྱབ་ཅིང༌། ཁྱད་པར་དུ་ཆུ་དེ་དག་གསལ་བར་བྱེད་དོ། ། འོད་དེ་དག་དང་འབྲེལ་བའི་གངྒཱའི་ཆུའི་ནང་ན་རིན་པོ་ཆེ་ཨསྨ་གརྦྷ་ཞེས་བྱ་བ་ཡོད་དེ། དེའི་འོད་ཀྱིས་ཡུལ་ཝཱ་ར་ཎཱ་སའི་གྲོང་ཁྱེར་གྱི་དབུས་ན་མཆོད་རྟེན་ད་ཀ་ཤ་ཞེས་བྱ་བ་ཡོད་དེ། དེ་དག་གི་རྩེ་མོ་ལ་ནོར་བུ་རིན་པོ་ཆེ་མུ་ས་ལ་གརྦྷ་ཞེས་བྱ་བ་གནས་ཏེ། དེ་དག་ལ་ཁྱབ་པར་བྱེད་དོ། །
དེའི་འོད་ཀྱིས་ཝཱ་ར་ཎཱ་སཱིའི་ཁོར་ཡུག་གི་བར་ཐམས་ཅད་འོད་ཀྱིས་གང་བར་བྱེད་ཅིང་ཁྱད་པར་དུ་གསལ་ཏེ། ཡོ་བྱད་ཐམས་ཅད་ཀྱི་མདོག་ཀྱང་གསལ་བར་བྱེད་དོ། ། དེ་བས་ན་གྲོང་ཁྱེར་འདི་ནི་ཟླ་བ་རྒྱས་པས་གསལ་བར་བྱེད་པ་སྟེ། ཟླ་བ་ཉིད་ཀྱི་མཐུ་ཡིན་པའི་ཕྱིར་རོ། ། དེ་བཞིན་དུ་དོན་དམ་པ་བྱང་ཆུབ་ཀྱིས་སེམས་ཆོས་ཀྱི་སྐུའི་རི་བོང་གིས་སེམས་ཅན་གྱིས་རྒྱ་མཚོ་ཐམས་ཅད་ལ་གསལ་བར་བྱེད་དེ། དེ་དག་ལ་ཡེ་ཤེས་ཀྱི་ནོར་བུ་རིན་པོ་ཆེ་རང་བྱུང་དུ་གནས་སོ། ། དེའི་འོད་ལེན་པར་བྱེད་པའང་དྲན་པ་རྒྱུན་ཆགས་ཏེ། གངྒཱའི་མཚོ་ལྟ་བུའོ། ། དེ་དག་གི་ནང་ན་ཆོས་ཀྱི་སྐུ་རྟོགས་པར་བྱེད་པའི་ནོར་བུ་གནས་ཏེ། སྐལ་པ་དང་ལྡན་པའི་ཡུལ་ཚོགས་ཆེན་པོ་བསགས་པའི་གང་ཟག་ཝཱ་ར་ཎཱ་སཱིར་གསལ་ལོ། །
དེ་དག་ནི་ཐ་མལ་གྱི་ཤེས་པའི་མཆོད་རྟེན་གྱི་རྩེ་མོ་ལ་ཉམས་སུ་མྱོང་བའི་ནོར་བུ་རིན་པོ་ཆེ་གནས་ཏེ། སྣང་སྲིད་བདེ་བ་ཆེན་པོའི་འོད་འབྱིན་པར་བྱེད་དོ། ། དེའི་འོད་ཀྱིས་ཁྱད་པར་དུ་སྣ་ཚོགས་དུ་མའི་ཡོ་བྱད་ཐམས་ཅད་རོ་གཅིག་ཏུ་མདོག་འབྱིན་ནོ། ། དེའང་རྟོགས་པ་དང་ལྡན་པའི་གང་ཟག་རྣམས་ལ་མི་སྣང་བའི་ཕྱིར་དཔེར་བརྗོད་པར་བྱ་སྟེ། ཟླ་བ་ཉིད་ལ་འགྲིབས་པ་དང་རྒྱས་པ་ནི་ཡོད་པ་མ་ཡིན་ཏེ། ཟླ་བ་འགྱུར་བ་མ་ཡིན་པའི་ཕྱིར་རོ། ། དེ་ལྟར་འཕེལ་འགྲིབས་ཀྱི་རྣམ་པར་སྣང་བའང་ཉི་མ་དང་རིང་བ་དང་ཉེ་བའི་རྐྱེན་གྱིས་འཕེལ་བ་དང་འགྲིབས་པར་སྣང་ངོ༌། ། དཔེ་དེ་བཞིན་དུ་ཟླ་བ་ལྟ་བུའི་འོད་དོན་དམ་པ་བྱང་ཆུབ་ཀྱིས་སེམས་དེ་ཉིད་ལ་ནི་ཐོག་མ་ཉིད་ནས་མ་བཅོས་པ་རྣལ་མའི་རང་བཞིན་ཡིན་པའི་ཕྱིར་སྐལ་བ་དང་ལྡན་པ་རྣམས་ལ་འཕེལ་བ་དང༌། སྐལ་བ་མེད་པ་རྣམས་ལ་འགྲིབས་པའང་མེད་དེ། བློ་ཆུང་བའི་གང་ཟག་རྣམས་ཀྱིས་ཐ་དད་ཀྱི་རྟོག་པའི་ངོ་བོར་བརྟགས་པའི་དབང་གིས་དེ་ལྟར་སྣང་བ་དང༌།
ཆོས་ཐམས་ཅད་ཅིར་ཡང་མ་ཡིན་པའི་ངོ་བོ་ཐ་མལ་གྱི་ཤེས་པས་ཉམས་སུ་མྱོང་བར་བྱ་བ་རྟོགས་པས་འཕེལ་འགྲིབས་ཀྱི་ཚུལ་དུ་སྣང་སྟེ། དེ་ལྟར་མ་རྟོགས་པ་རྣམས་ཀྱིས་ནི་རྟོགས་པར་བྱ་བའི་ཕྱིར་རྟོག་པ་བསལ་བར་བྱ་སྟེ། དེ་ཉིད་ཀྱི་ཕྱིར་གཉུག་མའི་དེ་བཞིན་ཉིད་བསྒོམ་ཞིང༌། ། དེའི་གྲོགས་བསོད་ནམས་ཀྱི་ཚོགས་དང་སྙིང་རྗེར་བཅས་པ་ལ་འབད་པར་བྱའོ། ། རྩོལ་སྒྲུབ་དང་བཅས་པར་ཐལ་ལོ་ཞེ་ན། བྱིས་པའི་ངང་ཚུལ་ཅན་རྣམས་ལ་རྟོགས་པར་བྱ་བའི་ཡན་ལག་ཏུ་སྨྲས་པ་སྟེ། ཆེན་པོ་རྣམས་ལ་ནི། འབད་པ་ངལ་བ་མེད་གྱུར་ཏེ། ཞེས་བྱ་བ་སྟེ། རྩོལ་བར་བྱ་བ་མ་ཡིན་པའི་ཐ་ཚིག་གོ །
དེ་བས་ན་ཐབས་ཁྱད་པར་ཅན་ལ་གདམས་པའི་ཕྱིར་ཀྱེ་ཧོཿ ཞེས་བྱའོ། ། དང་པོའི་རྟེན་ཞེས་བྱ་བ་ནི་ཐ་མལ་གྱི་ཤེས་པ་སྟེ། ། དེ་དག་ཉམས་སུ་མྱོང་བར་བྱ་བ་ལ་སྨྲོས་ཞེས་བྱའོ། ། ད་ནི་གྲོགས་དང་བཅས་པས་དེ་ཁོ་ན་ཉིད་མཐོང་བར་འགྱུར་བར་བྱ་བ་བསྟན་པར་བྱ་སྟེ། ཞིང་ཀུན་གནས་དང་ཉེ་བའི་གནས་ཚོགས་སུ། ། ཕྱིན་ཏེ་བལྟས་པས་རྟོགས་པར་ངས་སྨྲས་པ། ། ལུང་དང་དྲན་པའི་མུ་ནས་བཟུང་བའི་ཚེ། ། དགེ་བ་ང་ཡིས་ཡང་དག་ངེས་པར་མཐོང༌། ། ང་ཡིས་རྨི་ལམ་དུ་ཡང་མཐོང་བ་མེད། །
རི་བོའི་ཁྲོད་དུ་གནས་ཏེ་བག་ཡོད་བྱོས། ། ཞེས་བྱ་བའི་དོན་ནི། ཏེ་ན་ཏ་ཧ་ར་ཞེས་བྱ་བ་སྟེ། དེ་དག་ནི་ཞིང་དང་ཉེ་བའི་ཞིང་ངོ༌། ། དེའི་དོན་བསྙད་པར་བྱ་སྟེ། རབ་ཏུ་མི་གནས་པའི་རྒྱུད་ལས། སློབ་པ་སྐལ་ལྡན་ཚུལ་མཚུངས་དང་པོའི་ཞིང༌། ། བླ་མ་ཉམས་མྱོང་དག་ལས་གཉིས་མེད་ཞིང༌། ། ཞེས་འབྱུང་བའི་ཕྱིར། སྐལ་བ་ཉེ་བར་མཚུངས་པ་དང་ལྡན་པའི་སློབ་མ་དང༌།
དེ་ཁོ་ན་ཉིད་ཉམས་སུ་མྱོང་བར་བྱེད་པའི་བླ་མ་སྟེ། ། དེ་དག་ལ་སྦྱར་བར་བྱའོ། ། དེའང་ཇི་ལྟར་ཞེ་ན། ཀེང་རི་པ་ཧ་ན་ཙ་ན་ར་ཞེས་བྱ་བ་སྟེ། དུར་ཁྲོད་དང་ཉེ་བའི་དུར་ཁྲོད་དོ། ། དེ་དག་གི་དོན་ནི་རྒྱུད་དེ་ཉིད་ལ། སློབ་མས་དུར་ཁྲོད་ངེས་པར་གསོལ་བ་འདེབས། ། རྫོགས་པའི་སངས་རྒྱས་འབྱུང་བ་ལུས་ཀྱི་ཁྲོད། བླ་མ་དེ་ཡིས་ཉེ་བར་སྨིན་པར་བྱེད། ། དག་པའི་གདམས་ངག་དག་གིས་ཉེ་བར་སྟོན། །
ཞེས་འབྱུང་བའི་ཕྱིར་རོ། ། སློབ་པ་པོ་དག་གིས་གུས་པ་དང་ལྡན་པས་བླ་མ་ལ་གསོལ་བ་བཏབ་པས་ཏེ། བཏབ་པའི་དོན་དེ་ཉིད་མི་སླུ་བའི་དོན་དུ་ཞལ་གྱི་བདུད་རྩི་དག་གིས་རྒྱུད་ཡོངས་སུ་སྨིན་པར་བྱས་པ་སྟེ། དེ་དག་ལ་སྦྱར་བར་བྱའོ། ། དེའང་ཇི་ལྟར་འགྲུབ་པར་བྱ་ཞེ་ན། གི་སྭ་ར་ནི་སུའི་ཧ་ཞེས་བྱ་བ་སྟེ། ཚནྡོ་ཧ་དང་ཉེ་བའི་ཚནྡོ་ཧའོ། ། དེ་དག་གི་དོན་ནི་ཡང་རྒྱུད་དེ་ཉིད་ལས། ཐ་མལ་ཤེས་པས་བརྒྱན་པ་ཚནྡོ་ཧ། ། དེ་ཉིད་གོམས་པར་འཛིན་པ་ཉེ་བའི་མཆོག །
ཅེས་འབྱུང་བའི་ཕྱིར། ། བླ་མ་ལས་ཐོས་པའི་དོན་དེ་དག་ཐ་མལ་གྱི་ཤེས་པས་ཉམས་སུ་མྱོང་བར་བྱས་ཤིང་དུས་ཐམས་ཅད་དུ་གོམས་པར་བྱེད་པ་སྟེ། དེ་དག་ཏུ་སྦྱར་བར་བྱའོ། ། དེ་དག་ཀྱང་གང་དང་ལྡན་པས་འགྲུབ་ཅེ་ན། ཨུ་ཎི་ལ་མ་ཧཱ་པོ་ཏི་ཧ་ར་ཎི་ཞེས་བྱ་བ་སྟེ། གནས་དང་ཉེ་བའི་གནས་སོ། ། དེ་ཉིད་གསལ་བར་བྱ་བའང་རྒྱུད་དེ་ཉིད་ལས། སྣང་སྲིད་བདེ་ཆེན་བླ་མར་དྲན་པ་དང༌། ། སེམས་ཉིད་བླ་མ་མཆོག་སྟེ་གནོད་མི་བྱེད། ། གནས་དང་ཉེ་བའི་གནས་ལ་བརྟེན་ནས་ཀྱང༌། །
སྐད་ཅིག་གཅིག་ལ་རྡོ་རྗེ་ཆོས་ཀྱི་སྐུ། ། ཞེས་འབྱུང་བའི་ཕྱིར། དུས་རྟག་ཏུ་བླ་མ་མི་བརྗེད་པར་བྱ་བ་དང༌། སྣང་སྲིད་ཐམས་ཅད་ཆོས་ཀྱི་སྐུ་གཉུག་མའི་ངོ་བོ་ཉིད་དུ་རྟོགས་པར་བྱ་བ་ནི་གནས་སོ། ། དུས་རྟག་ཏུ་སེམས་ཉིད་བླ་མ་དམ་པའི་ཚུལ་དུ་བཀུར་བར་བྱེད་ཅིང་སེམས་ལ་མི་གནོད་པའི་ལས་ཀྱིས་དུ་ཐམས་ཅད་དུ་ཆུ་བོ་ལྟ་བུར་སེམས་ཆོས་ཀྱི་སྐུར་གཞག་པ་ནི་ཉེ་བའི་གནས་སོ། ། དེ་དག་ཀྱང་ཅི་ལྟ་བུའི་ཚུལ་དང་བཅས་པར་བྱ་ཞེ་ན། ཀ་ན་ཏོ་པི་ཧའི་ན་ར་སྟེ། འདུ་བ་དང་ཉེ་བའི་འདུ་བའོ། ། དེའང་རྒྱུད་དེ་ཉིད་ལས། གསལ་དང་མི་རྟོག་བདེ་བ་དང༌། །
དབྱེར་མི་ཕྱེད་པའི་དེ་ཉིད་ནི། ། སྤྱོད་ལམ་བཞི་ལ་ཁྱད་མེད་པར། ། གོམས་པའི་གནས་དེ་འདུ་བའོ། ། དུར་ཁྲོད་གྲོང་ཁྱེར་ཚོགས་རྣམས་སུ། ། འཇིགས་པ་མེད་པར་རྒྱུ་བྱེད་ཅིང༌། ། ཆགས་པ་མེད་པར་སློང་མོ་བྱེད། ། ཁ་ཊྭཱཾ་འཛིན་ཅིང་མུ་ཅོར་སྨྲ། ། འདི་ནི་ཉེ་བའི་འདུ་བ་སྟེ། ། དམ་པ་རྣམས་ཀྱི་ལམ་ཡིན་ནོ། ། ཞེས་བྱ་བའི་དོན་ནི།
ཞིང་ཀུན་གནས་དང་ཉེ་བའི་གནས་ཚོགས་སུ། ། ཞེས་སྦྱར་རོ། ། ཕྱིན་ཏེ་ཞེས་བྱ་བ་ནི་གོ་རིམ་དེ་ཉིད་ཀྱི་ཚུལ་ལོ། ། བལྟས་པས་ཞེས་བྱ་བ་ནི་དེ་དག་གི་ཚུལ་མ་ཉམས་པར་ཉམས་སུ་བླང་བའོ། ། དེ་ཉིད་ཀྱིས་ཆོས་ཀྱི་སྐུ་གཉིས་སུ་མེད་པའི་ཡེ་ཤེས་ཀྱི་དེ་ཁོ་ན་ཉིད་རྟོགས་པར་འགྱུར་རོ། ། ཞེས་རྗེ་བཙུན་པ་དག་གིས་གསུངས་སོ། ། དེ་ཉིད་ཀྱིས་ཀྱང་བླ་མ་དམ་པའི་ལུང་དང་དྲན་པ་རྒྱུན་ཆགས་ཀྱིས་གཉུག་མའི་མུ་ནས་བཟུང་སྟེ། ཅིར་སྣང་ཆོས་ཀྱི་སྐུ་ཕྱག་རྒྱ་ཆེན་པོའི་ངོ་བོར་སྣང་བའི་ཚེ། དེ་ནི་ཐུན་མོང་མ་ཡིན་པའི་དགེ་བར་ཡང་དག་པའི་མངོན་པར་ཤེས་པས་ངེས་པར་གཟིགས་སོ། ། དེ་དག་ལ་རྒྱུ་འབྲས་ཀྱི་ཚུལ་དུ་འཐོབ་པར་འགྱུར་བ་ཡོད་དམ་ཞེ་ན།
ང་ཡིས་ཞེས་བྱ་སྟེ། རྗེ་བཙུན་པ་དག་གིས་ཀྱང་དེ་ཉིད་མི་སྲིད་པའི་ཕྱིར་རྨི་ལམ་དུའང་མཐོང་བ་མེད་དོ། ། དངོས་སུ་རྒྱུ་འབྲས་ཀྱི་ཚུལ་དུ་འབྱུང་བ་དག་ལྟ་སྨོས་ཀྱང་ཅི་དགོས། འོ་ན་འབྲས་བུ་དེ་དག་འཐོབ་པར་འགྱུར་བ་མ་ཡིན་ནམ་ཞེ་ན། ལུས་ཀྱི་རི་བོའི་ཁྲོད་དུ་ཐ་མལ་གྱི་ཤེས་པའི་རྣལ་འབྱོར་པ་གནས་ཏེ། དྲན་པ་རྒྱུན་ཆགས་ཀྱིས་བག་ཡོད་པར་བྱོས་ཤིག་ཅེས་པའམ། ལས་དང་པོ་པ་རྣམས་ཀྱིས་ནི་རི་བོ་དང༌། དགོན་པ་དང༌། ཆུ་འགྲམ་དང༌། དུར་ཁྲོད་དུ་གནས་ཏེ།
སྤྱོད་ལམ་ཐམས་ཅད་དུ་དེ་ཁོ་ན་ཉིད་ལས་མི་ཡེངས་པར་བག་ཡོད་པར་བྱོས་ཤིག་དང༌། རྟོགས་པའི་སྐད་ཅིག་དེ་ཉིད་ལ་སངས་རྒྱས་པར་འགྱུར་རོ། ། ད་ནི་གཉུག་མི་དོན་དེ་ཉིད་ཀྱི་རྟེན་མཚོན་པར་བྱ་སྟེ། འདབ་ལྡན་པད་སྡོང་གེ་སར་གྱི་དབུས་ན། ། ཤིན་ཏུ་ཕྲ་བའི་སྣལ་མའི་ཁ་དོག་ལྡན། ། བྱེ་བྲག་བོར་ཞིག་རྨོངས་པ་མྱ་ངན་གྱིས། ། གདུངས་པས་འབྲས་བུ་མེད་པར་མ་བྱེད་ཅིག ། ཅེས་བྱ་བའི་དོན་ནི། འདབ་ཅེས་པ་ནི་ཤ་བརྩེགས་པའི་འདབ་མ་སྟེ། དེ་དང་ལྡན་པ་ནི་ཀེང་རུས་ཀྱི་རུས་པའི་ཚོགས་སོ། །
པད་ཅེས་བྱ་བ་ནི་མདངས་ཉེ་བར་འཛིན་པ་སྟེ། ཁྲག་གོ ། སྡོང་ཞེས་བྱ་བ་ནི་ལུས་བརྟན་པར་བྱེད་པ་སྟེ། རྩའི་རྒྱལ་པོ་ཨ་ཝ་དྷཱུ་ཏཱི་ལ་སོགས་པའི་ནང་ན་གནས་པའི་བྱང་ཆུབ་ཀྱི་སེམས་སོ། ། གེ་སར་ཞེས་བྱ་བ་ནི་འཁོར་ལོ་རྣམ་པ་དྲུག་གི་འདབ་མའོ། ། དེ་དག་གི་དབུས་ན་གནས་པ་ནི་ཐིག་ལེ་སྟེ། སྙིང་ག་ཆོས་ཀྱི་འཁོར་ལོའི་དབུས་ན་གནས་པ་ནི་རྟོག་པ་མེད་པའི་ཐིག་ལེའོ། ། དེའང་བསམ་གྱིས་མི་ཁྱབ་པའི་རྒྱུད་ལ། ཤ་ཡི་འདབ་མ་ཡོངས་སུ་རྫོགས་པའི་ནང༌། ། ཀེང་རུས་ཚོགས་ཀྱིས་ཡོངས་སུ་གང་བར་བྱས། །
པདྨ་ཁྲག་གི་མདངས་ཀྱིས་དྲོད་འཛིན་ཏེ། ། རྩ་བརྩེགས་སྡོང་པོའི་ཚུལ་དུ་ངེས་པར་གནས། ། གེ་སར་འཁོར་ལོ་དྲུག་གི་རྣམ་པར་བཀྲམ། ། སྡོང་པོ་བྱང་ཆུབ་སེམས་ཀྱིས་ལུས་བརྟན་ཏེ། ། ཆོས་ཀྱི་འཁོར་ལོའི་དབུས་ན་ཐིག་ལེ་མཆོག ། ཤིན་ཏུ་ཕྲ་བའི་སྣལ་མའི་ཁ་དོག་ལྡན། ། ཞེས་འབྱུང་བའི་ཕྱིར། རྟོག་པ་མེད་པའི་ཐིག་ལེ་དེ་དག་གིས་ནི་གཉུག་མའི་དེ་ཁོ་ན་ཉིད་སྐྱེད་པར་བྱེད་དེ། དེ་དག་ནི་ཤིན་ཏུ་བརྟག་དཀའ་བའི་ཕྱིར་ཟབ་ཅིང་ཕྲ་བའི་སྣལ་མ་སྟེ། རྒྱ་མཚོ་ལྟ་བུའོ། །
དེའང་ཐ་མལ་གྱི་ཤེས་པ་གསལ་བ་དང༌། མི་རྟོག་པ་དང༌། བདེ་བ་ཉམས་སུ་མྱོང་བར་བྱེད་པ་སྟེ། ཆོས་ཀྱི་སྐུ་ཉིད་ཡིན་པའི་ཕྱིར་སྣལ་མའི་ཁ་དོག་དང་ལྡན་ཞེས་བྱའོ། ། དེ་ཉིད་ཀྱི་ངོ་བོ་ཉམས་སུ་ལེན་པ་ལ་ནི་རེ་དོགས། གཉིས་འཛིན། བླང་དོར་གྱི་རྣམ་པ་ཡོད་པ་མ་ཡིན་ཏེ། འབྲས་བུ་རྣམ་པ་ཐམས་ཅད་ཀྱི་མཆོག་གོ ། དེ་བས་ན་ཐ་དད་ཀྱི་བྱེ་བྲག་བོར་ཞིག ། དེ་ཅིའི་ཕྱིར་ཞེ་ན།
ཐ་དད་ཀྱི་རྟོག་པས་བསྒྲིབས་པའི་རྨོངས་པ་དེ་དག་འཁོར་བའི་མྱ་ངན་གྱིས་གདུངས་པས་སྡུག་བསྔལ་བར་འགྱུར་ཏེ། དེ་ཁོ་ན་ཉིད་ཀྱི་འབྲས་བུ་མེད་པར་མ་བྱེད་ཅིག་ཅེས་བྱ་བའི་དོན་ནོ། ། ད་ནི་དཔྱད་པ་དང་མཚུངས་པའི་དཔེ་བརྗོད་པར་བྱ་སྟེ། གང་དུ་ཚངས་པ་ཁྱབ་འཇུག་མིག་གསུམ་པ། ། འཇིག་རྟེན་མ་ལུས་ཐམས་ཅད་ཞི་བར་འགྱུར། ། རིགས་མེད་དག་ལ་མཆོད་གནས་ལས་ཀྱི་མཐའ། ། རྟོག་པ་དེ་ཉིད་ཡང་དག་ཟད་པར་འགྱུར། ། ཞེས་བྱ་བའི་དོན་ནི། གཉུག་མའི་དེ་ཁོ་ན་ཉིད་མ་ཡིན་པའི་ཕྱི་རོལ་པ་དག་གིས་ཀྱང་འདི་དག་དང་ཉེ་བར་མཚུངས་པར་གྱུར་ཀྱང་དོན་མེད་པར་འགྱུར། དེ་དག་ཀྱང་ཅི་ཞེ་ན།
གང་དུ་ཞེས་བྱ་བ་ནི་ཕྱི་རོལ་པ་རྣམས་ཀྱི་རིགས་སོ། ། ཚངས་པ་ཁྱབ་འཇུག་མིག་གསུམ་པ། ། ཞེས་བྱ་བ་ནི་ལྷ་དབང་ཕྱུག་ཆེན་པོའི་རྟེན་ལ་བྱའོ། ། དེ་དག་གིས་སྨྲ་བའི་ཚུལ་ནི་ལྷ་ཆེན་པོ་དག་ལ་མཆོད་པ་ཕུལ་ནས་དེ་དག་མཉེས་པར་གྱུར་ན་འཇིག་རྟེན་མ་ལུས་པ་ཐམས་ཅད་ཞི་བ་མྱ་ངན་ལས་འདས་པར་འགྱུར་རོ་ཞེས་བྱ་བ་སྟེ། འབྲས་བུ་རྫོགས་པའི་སངས་རྒྱས་ཀྱི་རིགས་མེད་པ་དེ་དག་ལ་མཆོད་པ་ལས་ཀྱི་མཐའི་རྟོག་པ་དེ་ཉིད་ཟད་པར་འགྱུར་ཞེས་ཏེ། འགྱུར་བ་མ་ཡིན་ཏེ། དོན་མེད་དོ། ། དེ་བས་ན་བདག་དང་གཞན་དུ་འཛིན་པ་ཐམས་ཅད་ཀྱང་ཐ་དད་དུ་རྟོག་པའི་ཕྱིར་དེ་དང་མཚུངས་པ་ཉིད་དོ། ད་ནི་མི་མཐུན་པ་དེ་ཉིད་དཔེར་བསྒྲུབ་པར་བྱ་སྟེ། གང་དུ་ཞེས་བྱ་བ་ནི་རྣལ་འབྱོར་པ་གང་གིས། །
ཚངས་པ་ཞེས་བྱ་བ་ནི་ཐ་མལ་གྱི་ཤེས་པ་སྟེ། དེ་དག་ལ་རྟོག་པའི་སྐྱོན་གྱིས་མ་གོས་པའོ། ། སྣང་གྲག་གི་ཆོས་ཐམས་ཅད་ལ་དེའི་ངོ་བོས་ཁྱབ་པའོ། ། བླ་མ་དམ་པ་དག་གིས་བསྟན་པའི་དོན་དེ་ཉིད་ལ་འཇུག་པར་ནུས་པ་ན་གསལ་བ་དང༌། མི་རྟོག་པ་དང༌། བདེ་བའི་མིག་གསུམ་པོ་དང་ལྡན་པ་སྟེ། དེ་དག་རྟོགས་པ་ན་འཇིག་རྟེན་གྱི་རྣམ་པར་རྟོག་པ་ཐམས་ཅད་མ་ལུས་པར་ཞི་བར་འགྱུར་རོ། ། ཞེས་བྱ་བ་ནི་བླ་མ་དམ་པས་གདམས་པའོ། ། དེ་དག་ལ་རིགས་མེད་དེ། ཅིར་ཡང་མ་ཡིན་པའི་ཕྱིར་རོ། །
དེ་དག་ལ་སྣང་གྲག་གི་ཆོས་ཐམས་ཅད་མཆོད་པར་ཕུལ་ཏེ། གཉུག་མའི་ངོ་བོ་ཉིད་ལ་གནས་ན་ལས་ཀྱི་མཐའི་རྟོག་པ་ཐམས་ཅད་དེ་ཉིད་དུ་ཡང་དག་པར་ཟད་པར་འགྱུར་རོ། ། ད་ནི་རྟོགས་པར་དཀའ་བས་གདམས་ངག་ལ་རག་ལས་པ་བསྟན་པར་བྱ་སྟེ། ཀྱེ་ཧོཿ བུ་ཉོན་མཆོད་པའི་ཚོགས་དང་བྱ་མང་སྨྲ། ཡང་དག་གནས་ཤེས་པ་ཞེས་ཟེར་བ་སྟེ། ། འགྲོ་བ་འཆད་ཅིང་འདོན་པ་ལ་སོགས་པ། ། དེ་ནི་ཤེས་པར་ནུས་པ་མ་ཡིན་ནོ། ། ཞེས་བྱ་བའི་དོན་ནི། དམ་པ་རྣམས་ཀྱི་གདམས་ངག་ལ་གདམས་པར་བྱ་ཞིང༌།
ཐ་སྙད་ཙམ་དོན་དུ་གཉེར་བར་མི་བྱ་སྟེ། དེ་དག་ལ་གདམས་པའི་དོན་ནོ། ། བུ་ཞེས་པ་ནི་ཁམས་གསུམ་པ་རྣམས་བོས་ནས། ཡང་དག་པའི་དོན་ལ་གཞོལ་བ་ལ་དགོད་པའི་ཕྱིར་ཉོན་ཞེས་བྱ་བའོ། ། མཆོད་པའི་ཚོགས་དང་ཞེས་བྱ་བ་ནི་བདུན་རྣམ་པར་དག་པའི་བསོད་ནམས་ཀྱི་ཚོགས་གསག་པ་ལ་སོགས་པའོ། ། བྱ་མང་སྨྲ་ཞེས་བྱ་བ་ནི་དོན་ཆུང་ངུ་དང༌། དོན་མེད་པའི་བསྟན་བཅོས་འཆད་པ་དག་གོ ། ཡང་དག་གནས་ཤེས་བྱ་བ་ནི་མོངས་པའི་བསམ་གཏན་པ་དག་སྟེ། འགྲོ་བ་ཐ་དད་ཀྱིས་བརྗོད་པ་དག་འཆད་ཅིང་ཕ་རོལ་པོ་འདོན་པ་ལ་སོགས་པས་བླ་མ་དམ་པའི་གདམས་ངག་དང་བྲལ་བའི་ཕྱིར་དེ་ཁོ་ན་ཉིད་ཀྱི་དོན་དེ་ནི་ཤེས་པར་ནུས་པ་མ་ཡིན་ནོ། ། དེ་བས་ན་ཡང་དག་པའི་དོན་ལས་མ་ཡེངས་ཤིང་ཇི་བཞིན་པའི་དོན་དེ་ཉིད་ལ་བསྒོམ་པར་བྱའོ། །
ད་ནི་སྙིང་པོའི་དོན་དེ་ཉིད་ཤིན་ཏུ་རྟོགས་པར་དཀའ་བར་བསྟན་པར་བྱ་སྟེ། ཀྱེ་ཧོཿབུ་ཉོན་དེ་ཉིད་སྣ་ཚོགས་ཀྱི། ། རོ་འདི་བསྟན་པར་བརྗོད་པ་མ་ཡིན་ཏེ། ། བདེ་བའི་གནས་མཆོག་རྟོག་པ་སྤངས་པ་ནི། ། འགྲོ་བ་ཉེ་བར་སྐྱེ་བ་ཇི་བཞིན་ནོ། ། བློ་ནི་རྣམ་འགགས་ཡིད་ནི་རབ་ཞི་བར། ། གང་དུ་མངོན་པའི་ང་རྒྱལ་ཆད་པ་ནི། ། སྒྱུ་མའི་རང་བཞིན་མཆོག་ཏུ་རྟོགས་པ་སྟེ། ། དེ་བས་བསམ་གཏན་འཆིང་བ་དེས་ཅི་བྱ། ། དངོས་པོར་སྐྱེས་པ་མཁའ་ལྟར་རབ་ཞི་ན། །
དངོས་པོ་སྤངས་ནས་ཕྱི་ནས་ཅི་ཞིག་བྱ། ། དེ་རིང་དཔལ་ལྡན་མགོན་པོས་བསྟན་པ་ཡི། ། དབྱེ་བ་རྣམ་སྤངས་དེ་ལ་གནས་པར་བྱོས། ། ཞེས་བྱ་བའི་དོན་ནི། བརྗོད་པར་དཀའ་བའི་དོན་དེ་ཉིད་ལ་གདམས་པའི་ཕྱིར་ཀྱེ་ཧོ་ཞེས་བྱའོ། ། བུ་ཉོན་ཞེས་བྱ་བ་ནི་སྨོས་པ་ཁོ་ནར་ཟད་དོ། ། དེ་ཉིད་ཅེས་བྱ་བ་ནི་རང་བཞིན་གཉུག་མ་ཅི་ལྟ་བ་ལ་བྱའོ། ། དེ་ཉིད་སྣ་ཚོགས་ཀྱི་ངོ་བོར་སྣང་སྟེ། བདེ་བ་ཆེན་པོར་འགྱུར་བའི་རོ་འདི་ཅིར་ཡང་གྲུབ་པ་མེད་པའི་ཕྱིར་རྗེ་བཙུན་པ་རྣམས་ཀྱིས་ཀྱང་བསྟན་པར་བརྗོད་པ་མ་ཡིན་ཏེ། བདེ་བ་ཆེན་པོ་རང་བཞིན་གྱི་རྟོགས་པ་དང་བྲལ་བའི་གནས་ནི་ཐ་མལ་གྱི་ཤེས་པ་ཉིད་དོ། །
དེ་ཉིད་གོམས་ཤིང་མཆོག་ཏུ་གྱུར་པས་ནི་རྟོག་པ་མ་ལུས་པ་ཐམས་ཅད་སྤངས་པའོ། ། དེ་དག་ནི་འགྲོ་བ་ཉེ་བར་སྐྱེ་བ་ཇི་བཞིན་པ་སྟེ། བྱིས་པ་དང༌། གཞོན་ནུ་དང༌། ལང་ཚོ་ལ་བབ་པས་སྟོབས་ཡོངས་སུ་རྫོགས་པར་འགྱུར་བ་བཞིན་དུ་དེ་ཉིད་ཀྱི་དོན་འདི་དག་ཀྱང་མཐོང་བ་དང༌། མྱོང་བ་དང༌། རྟོགས་པ་དང༌། མཐར་ཕྱིན་པ་ལས་ཆོས་ཀྱི་སྐུའི་སྟོབས་ཡོངས་སུ་རྫོགས་ནས་སྤྲུལ་པའི་སྐུ་དང༌། ལོངས་སྤྱོད་རྫོགས་པར་ཡང་འགྱུར་རོ། ། སྐྱེས་བུ་དག་གིས་མི་རྟོག་པ་ལ་བློ་གཏད་དེ་སྤྲོས་པའི་གཡེང་བ་ནི་རྣམ་པར་འགགས་ནས།
ཡིད་ནི་མི་རྟོག་པ་འབའ་ཞིག་ལ་རབ་ཏུ་ཞི་བར་འགྱུར། འཇིག་རྟེན་པའི་གནས་གང་དུ་གནས་ཤིང་འདུག་པ་དེ་དག་ཏུ་བདག་ནི་བསམ་གཏན་པ་ཡིན་ནོ་ཞེས་མངོན་པའི་ང་རྒྱལ་ཆད་པ་དེ་ནི་སྒྱུ་མའི་རང་བཞིན་སྣང་ཡང་མེད་པ་ཙམ་མཆོག་ཏུ་རྟོགས་པ་སྟེ། ། དེ་དག་ལ་གཉིས་འཛིན་གྱི་རྣམ་པར་ཞེན་པས་འཁོར་བར་འཁོར་ཞིང་སྡུག་བསྔལ་འབའ་ཞིག་གི་རྒྱུ་བྱེད་པ་སྟེ། དེ་བས་ན་བསམ་གཏན་གྱི་འཆིང་བ་དེས་ཅི་ཞིག་བྱའོ། ། དེ་དག་གི་དོན་ཇི་ལྟར་ཡིན་ཞེ་ན། དངོས་པོར་སྣང་ཞིང་སྐྱེས་པ་དེ་དག་ཐམས་ཅད་སེམས་ཉིད་ནམ་མཁའི་ངོ་བོ་ལྟ་བུ་ལས་མ་འདས་པ་ཡིན་ཏེ། དེ་ལྟར་ངོ་བོ་གཅིག་པ་དེ་དག་ལྷན་ཅིག་སྐྱེས་པའི་ཡེ་ཤེས་ཀྱིས་རབ་ཏུ་ཞི་ན། དངོས་པོ་ཐམས་ཅད་བདེ་བ་ཆེན་པོའི་ཆོས་ཀྱི་སྐུ་སྟེ། དེ་དག་སྤངས་ནས་གཞན་ཞིག་ནས་དེ་བཞིན་ཉིད་ཐོབ་པ་མ་ཡིན་པའི་ཕྱིར་དངོས་པོའི་རྣམ་པར་འཕྲུལ་པར་བརྟགས་ནས་ཕྱི་ནས་དེ་མ་ཡིན་པའི་ཡེ་ཤེས་སྐྱེའོ་ཞེས་པ་ནི་དོན་མེད་དེ། ལོག་པ་ཡིན་པའི་ཕྱིར་དེས་ཅི་ཞིག་བྱའོ། །
བདག་ཉིད་སྐལ་བ་དང་ལྡན་པའི་དུས་དེ་རིང་ཡིན་པའི་ཚེ་དཔལ་ལྡན་སངས་རྒྱས་དང༌། བླ་མ་དམ་པའི་མགོན་པོས་བསྟན་པའི་དོན་ཡིད་ལ་བྱར་མེད་པ་དེ་དག་ལ་ངེས་པའི་སྒོ་ནས་ཉམས་སུ་མྱོང་ན། དབྱེ་བའི་རྣམ་པ་ཐམས་ཅད་རོ་གཅིག་སྟེ། ཤུགས་ཀྱིས་སྤངས་པའི་དོན་དེ་ལ་གནས་པར་བྱོས་ཤིག་ཅེས་བྱ་བའི་དོན་ནོ། ། ད་ནི་སྤྱོད་ལམ་གྱི་རྣལ་འབྱོར་བསྟན་པར་བྱ་སྟེ། མཐོང་དང་ཐོས་དང་རེག་དང་དྲན་པ་དང༌། ། ཟོས་སྣོམ་པ་དང་མཆན་ན་གནས་པ་དང༌། ། ཅལ་ཅོལ་གཏམ་དང་ལན་སྨྲ་གྱུར་པ་ལ། ། སེམས་སོ་ཞེས་ནི་གཅིག་གི་ངོ་བོ་དང༌། ། རྣལ་མའི་དེ་བཞིན་རྣམ་པ་ལས་མི་འདའ། །
ཞེས་བྱ་བའི་དོན་ནི། རྣལ་འབྱོར་པ་དག་གིས་འདོད་པའི་ཡོན་ཏན་མི་དགག་ཅིང་ལོངས་སྤྱོད་པར་བྱ་སྟེ། དེ་དག་ཀྱང་མ་ཞེན་པའི་ཚུལ་དུ་ཆོས་ཀྱི་སྐུ་གཉུག་མའི་རང་བཞིན་དུ་ཤེས་པར་བྱའོ། ། དེའང་མིག་དང༌། རྣ་བ་དང༌། ལུས་དང༌། ཡིད་དང༌། ལྕེ་དང༌། སྣ་ལ་སོགས་པས་མཐོང་བ་དང༌། ཐོས་པ་དང༌།
རེག་པ་དང༌། དྲན་པ་དང༌། ཟོས་པ་དང༌། སྣོམ་པ་ཐམས་ཅད་ལ་ཆོས་ཀྱི་སྐུ་བདེ་བ་ཆེན་པོའི་རང་བཞིན་དང༌། དེ་བཞིན་ཉིད་ཀྱི་སྒྲ་དང༌། ཅིར་ཡང་མ་ཡིན་པའི་རེག་བྱ་དང༌། དབྱེར་མི་ཕྱེད་པའི་དྲན་པ་དང༌། གཉིས་སུ་མེད་པའི་རོ་དང༌། ཐ་མལ་གྱི་ཤེས་པའི་དྲི་སྟེ། དེ་དག་ཐམས་ཅད་ཀྱང་སེམས་ཉིད་དུ་ལོངས་སྤྱད་པར་བྱའོ། །
མཆན་ན་གནས་པ་དང་ཞེས་བྱ་བ་ནི་རྣམ་པར་རྟོག་པ་སྟེ། ཕྱི་ནང་གི་བྱུང་ཚོར་ཐམས་ཅད་ལ་དྲན་པས་དེ་བཞིན་ཉིད་དུ་ཤེས་པར་བྱའོ། ། གཞན་དག་ལ་ཆགས་པ་དང༌། ཞེ་སྡང་བ་དང༌། བཏང་སྙོམས་ཀྱིས་ཅལ་ཅོལ་གྱི་གཏམ་དང་བྱ་བ་དག་ལའང་དེ་བཞིན་ཉིད་དུ་ཤེས་པར་བྱའོ། ། བདག་ཉིད་ཀྱིས་ལན་སྨྲ་བར་གྱུར་པ་ལའང་སེམས་སོ་ཞེས་ནི་གཅིག་གི་ངོ་བོ་དང་རྣལ་མའི་དེ་བཞིན་ཉིད་ཀྱི་རྣམ་པ་ལས་མི་འདའ་བར་བྱའོ། ། ད་ནི་བླ་མས་བསྟན་པའི་དོན་ལ་འབད་པར་བྱ་བར་བཤད་དེ། ། གང་ཞིག་བླ་མའི་མན་ངག་བདུད་རྩིའི་ཆུ། ། གདུངས་སེལ་བསིལ་ལྡན་ངོམ་པར་མི་འཐུང་བ། ། དེ་ནི་བསྟན་བཅོས་དོན་མེད་མྱ་ངན་གྱི། །
ཐང་ལ་སྐོམ་པས་གདུངས་ཏེ་འཆི་བར་ཟད། ། ཅེས་བྱ་བའི་དོན་ནི། སྐལ་བ་དང་ལྡན་པའི་གང་ཟག་སྐྱེས་པ་དང་བུད་མེད་ཀྱི་ངོ་བོར་སྣང་བ་གང་ཞིག་གིས་འབྲས་བུ་ཁྱད་པར་ཅན་འཐོབ་པར་བྱེད་པའི་བླ་མ་དམ་པ་དག་གིས་དོན་ཉེ་བར་འཛིན་པ་སྟེ། མ་ན་ཨ་ས་ར་ཞེས་བྱའོ། ། དེ་དག་གི་དོན་ནི་ཤེས་རབ་དང་སྙིང་རྗེའི་བདག་ཉིད་འབྲེལ་བ་སྟེ། གཉིས་མེད་ཀྱི་ཡེ་ཤེས་དེ་ཁོ་ན་ཉིད་དོ། ། དེ་དག་ནི་དམ་པའི་མན་ངག་ལས་ཤེས་པར་བྱ་བ་ཉིད་དོ། ། དེ་དག་གི་མི་མཐུན་པའི་ཕྱོགས་སངས་རྒྱས་ཀྱི་ཡེ་ཤེས་བདུད་རྩི་མ་རུངས་པར་བྱེད་པའི་རྩིར་གྱུར་པ་ཡིན་ཏེ། དཔེར་ན་ཆུ་ལྟ་བུའོ། ། དེ་དག་གིས་ནི་ཉོན་མོངས་པའི་ཐན་པས་གདུངས་པའི་གདུང་བ་སེལ་ཞིང༌།
བདེ་བ་ཆེན་པོའི་བསིལ་དང་མ་བཅོས་པར་དྭངས་པའི་དོན་གཉིས་སུ་མེད་པའི་ཚུལ་གྱིས་ངོམ་པར་མི་འཐུང་བ་དེ་ནི་འཇིག་རྟེན་པའི་བསྟན་བཅོས་དོན་མེད་པའི་སྡུག་བསྔལ་གྱི་ཁང་བུ་དེ་དག་ལ་གནས་པས་འཁོར་བའི་མྱ་ངན་གྱི་ཐང་ལ་བདེ་བ་ཆེན་པོའི་སྐོམ་གྱིས་ཤིན་ཏུ་གདུངས་ཏེ། རྣམ་པར་རྟོག་པ་ལ་སོགས་པ་བསྐྱེད་པའི་གནས་སུ་དེ་ཁོ་ན་ཉིད་འཆི་བར་ཟད་དོ། ། ད་ནི་དོན་དེ་ཁོ་ན་ཉིད་བསྟེན་པར་བྱ་བའི་ཐབས་བཤད་པར་བྱ་སྟེ། བླ་མས་བསྟན་པ་མི་ཤེས་ན། ། སློབ་མས་གོ་བར་ཡོད་མིན་ཏེ། ། ལྷན་ཅིག་སྐྱེས་པ་བདུད་རྩིའི་རོ། ། གང་ཞིག་ཇི་ལྟར་བསྟེན་པར་བྱ། ། ཞེས་བྱ་བའི་དོན་ནི། བླ་མ་དམ་པས་བསྟན་པའི་ཐབས་ནི་ཐ་མལ་གྱི་ཤེས་པ་སྟེ། མི་ཤེས་པ་བསྟན་པས་ན་མཆོག་གོ །
སློབ་མས་རྟོགས་པའི་བདག་ཉིད་ཀྱང་གོ་བར་བྱ་བ་ཡོད་པ་མ་ཡིན་ཏེ། མིན་པ་ཉིད་ནི་རྟོགས་པའི་བདག་ཉིད་ཡོངས་སུ་དག་པའོ། ། དེ་ཉིད་ཡིན་ནམ་ཞེ་ན། ཡིན་དུ་མེད་པ་ཡིན་ཏེ། ལྷན་ཅིག་སྐྱེས་པའི་བདུད་རྩིའི་རོ་ནི་སེམས་ཉིད་མ་བཅོས་པ་རྣལ་མ་སྟེ། གང་ཞིག་ཡིན་ཏེ། མིན་ནོ། ། མེད་པའི་དོན་དེ་ཉིད་ཇི་ལྟར་བསྟན་པར་བྱ་སྟེ། བསྟན་དུ་མེད་དོ། ། དམ་པ་དག་གི་གདམས་ངག་ལས་བྱུང་བ་ནི་བླ་མ་དག་གིས་ཐ་སྙད་དཔག་ཏུ་མེད་པ་བརྗོད་ཅིང་དེ་ཁོ་ན་ཉིད་གོ་བར་མ་ནུས་ན་བསྟན་པར་མི་ཤེས་པ་ཉིད་དོ། །
དེ་ལྟ་བུའི་ཟུག་རྔུས་སློབ་མས་གོ་བ་དང་རྟོགས་པ་ཡོད་པ་མིན་ཏེ། དེ་བས་ན་ལྷན་ཅིག་སྐྱེས་པའི་ཡེ་ཤེས་ཀྱི་བདུད་རྩིའི་རོ་འདི་དག་ནི་གང་ཞིག་ཇི་ལྟར་བསྟན་པར་བྱ་ཞེ་ན། ངེས་པས་བྱས་ཤིང་ཐ་མལ་པ་ཉིད་དོ། ། ད་ནི་དེ་ལྟར་མ་རྟོགས་པ་དག་གི་སྐྱོན་བསྟན་པར་བྱ་སྟེ། གལ་ཏེ་ཚད་མར་འཛིན་པའི་དབང་གིས་སུ། ། བླུན་པོས་བྱེ་བྲག་རྣམ་པར་འབྱེད་པ་སྟེ། ། དེ་ཚེ་དེ་ནི་གདོལ་པའི་ཁྱིམ་དུ་རོལ། ། འོན་ཀྱང་དེ་ལ་དྲི་མས་མི་གོས་སོ། ། ཞེས་བྱ་བའི་དོན་ནི། གལ་ཏེའམ།
བརྒྱ་ལམ་ན་རྟོག་གེའི་གང་ཟག་གིས་རྗེས་སུ་དཔག་པ་ཚད་མར་འཛིན་པའི་དབང་གིས་སུ། རྟོག་པ་དེ་དག་གིས་གཉིས་མེད་ཀྱི་ཡེ་ཤེས་དཀྲུགས་པའི་ཕྱིར་བླུན་པོ་སྟེ། དེ་ཅིའི་ཕྱིར་ཞེ་ན། བདག་གཞན་གྱི་བྱེ་བྲག་རྣམ་པར་འབྱེད་པ་སྟེ། དཔེར་ན་བྲམ་ཟེ་གང་གི་ཚེ་གཙང་མ་དང་བཅས་པའི་ཚེ་ནི་གདོལ་བའི་ཁྱིམ་དུ་རོལ་པས་སྐྱོན་དང་བཅས་པ་བཞིན་ནོ། ། རྣལ་འབྱོར་པ་བརྟུལ་ཞུགས་ཀྱི་སྤྱོད་པ་ལ་འཇུག་པ་དག་གམ། གདོལ་པ་དག་གིས་དེ་དག་གི་ཁྱིམ་དུ་འོངས་ཀྱང་འོན་ཀྱང་དེ་ལ་སྐྱོན་གྱི་དྲི་མས་མི་གོས་སོ། ། ད་ནི་ནན་ཏན་དང་བཅས་པས་ཐེ་ཚོམ་མེད་པར་བསྒྲུབ་པར་བསྟན་པར་བྱ་སྟེ། གང་ཚེ་སློང་བའི་སྲང་ཁའི་ཁམ་ཕོར་གྱིས། ། བདག་ཉིད་རྒྱལ་པོར་སླར་ཡང་ཅི་བྱར་ཡོད། །
མྱ་ངན་འདས་པ་ལ་གནས་སྲིད་པར་མཛེས། ། ནད་གཞན་དག་ལ་སྨན་གཞན་གཏང་མི་བྱ། ། བསམ་དང་བསམ་བྱ་རབ་ཏུ་སྤངས་ནས་སུ། ། ཇི་ལྟ་བུ་ཡི་ཚུལ་དུ་གནས་བྱ་ཞིང༌། ། བླ་མའི་ལུང་ལ་བསྒྲིམས་ཏེ་གུས་འབད་ན། ། ལྷན་ཅིག་སྐྱེས་པ་འབྱུང་བར་ཐེ་ཚོམ་མེད། ། ཅེས་བྱ་བའི་དོན་ནི། གང་གི་ཚེ་གྲོང་ཁྱེར་པ་དག་གིས་རིགས་ངན་གྱི་སྤྱོད་པས་རྒྱུ་བ་ན། སློང་བའི་ཟས་ཀྱི་བྱ་བ་བྱེད་པའི་ཕྱིར་སྲང་ཁར་བོར་བའི་ཁམ་ཕོར་གྱི་དུམ་བུ་དགོས་པ་ཡིན་གྱི། དེ་དག་གིས་བདག་ཉིད་རྒྱལ་པོར་གྱུར་པའི་མཐུས་བསོད་ནམས་ཀྱི་བདག་ཉིད་ཡོངས་སུ་དག་པ་དག་རྙེད་པའི་ཕྱིར་ཟས་ཀྱི་བྱ་བ་བྱས་ཟིན་ཏེ།
བོར་བའི་ཁམ་ཕོར་གྱི་དུམ་བུ་དེ་དག་གིས་བདག་ཉིད་རྒྱལ་པོ་ལ་སླར་ཡང་ཅི་བྱར་ཡོད་དེ། མེད་དོ། ། དེ་བཞིན་དུ་ཐ་སྙད་ཀྱི་རྟོག་པའི་དབང་གིས་བརྟགས་པའི་ལས་དང་བྱ་བ་དག་ནི་བདེ་བ་ཆེན་པོའི་རོ་དང་བྲལ་བའི་ཕྱིར་རྨོངས་པའི་སྤྱོད་པ་དག་གིས་རྒྱུ་བ་དག་ལ་འཁོར་བའི་བདེ་བ་ཅུང་ཟད་ཙམ་གྱིས་བསྐྱེད་པས་དགོས་པ་སྟེ། བདག་ཉིད་རེ་བ་དང་དོགས་པ་དང་བྲལ་བའི་དོན་དེ་ཁོ་ན་ཉིད་རྟོགས་ནས་ཐ་སྙད་ཀྱི་རྣམ་པར་གཞག་པ་ནི་མི་དགོས་ཏེ། དེ་ནི་ཟུག་རྔུ་ཡིན་པའི་ཕྱིར་རོ། ། དེ་ལྟར་རྟོགས་པ་དེ་དག་ནི་མྱ་ངན་ལས་འདས་པ་ལ་གནས་པ་སྟེ། དེ་ཉིད་གཞན་དུ་མི་བརྗོད་ཅིང་སྲིད་པར་མཛེས་པའོ། ། དེ་ལས་གཞན་དུ་ནི་བརྗོད་པར་མི་བྱ་སྟེ། དཔེར་ན་ནད་གཞན་ཏེ། ཚ་བ་ལྟ་བུ་དག་ལ།
སྨན་གཞན་ཏེ། ཚ་བ་ལྟར་གཏང་བར་མི་བྱ་བ་བཞིན་དུ། རྣམ་པར་རྟོག་པའི་ནད་དག་ལ་ཐ་སྙད་ཀྱི་རྟོག་པ་གཞག་པར་མི་བྱ་བ་ཉིད་དོ། ། དེ་དག་ལ་ཇི་ལྟར་འབད་པར་བྱ་ཞེ་ན། བསམ་པ་དང་བསམ་བྱའི་གཉིས་འཛིན་གྱི་རྟོག་པ་རབ་ཏུ་སྤངས་ནས་སུ། སེམས་རྣལ་མ་ཇི་ལྟ་བུའི་ཚུལ་དུ་གནས་པར་བྱ་ཞིང༌། ། སེམས་མ་བཅོས་པ་བླ་མའི་མཆོག་དང་སྣང་སྲིད་བདེ་བ་ཆེན་པོའི་ལུས་ལ་དྲན་པས་བསྒྲིམས་ཏེ། སྤྱོད་ལམ་རྣམ་པ་བཞིའི་ཚུལ་དུ་མ་ཡེངས་པའི་རྣམ་པས་གུས་པར་འབད་ན་ལྷན་ཅིག་སྐྱེས་པའི་ཡེ་ཤེས་འབྱུང་བར་ཐེ་ཚོམ་མེད་དོ། ། ད་ནི་ཇི་ལྟར་མཚོན་པར་མི་ནུས་པ་བསྟན་པར་བྱ་སྟེ། ཁ་དོག་ཡོན་ཏན་ཡི་གེ་དཔེ་སྤངས་ནས། །
སྨྲ་རུ་མི་བཏུབ་དེ་ནི་གང་གིས་མཚོན། ། གཞོན་ནུའི་བདེ་བ་སྙིང་ལ་ཞེན་པ་བཞིན། ། དབང་ཕྱུག་དམ་པ་རང་བཞིན་མེད་པ་སྟེ། ། དེ་ནི་སུ་ལའང་བསྟན་པར་བྱ་ནུས་སམ། ། ཞེས་བྱ་བའི་དོན་ནི། ཐ་མལ་གྱི་ཤེས་པ་དངོས་ཀྱི་མཚན་ཉིད་དེ་དག་ལ་ཁ་དོག་མེད་དེ། མཚན་མ་དང་བྲལ་བའོ། ། ཡོན་ཏན་མེད་དེ། རེ་བ་དང་བྲལ་བའོ། ། ཡི་གེ་མེད་དེ།
བརྗོད་པར་བྱ་བ་དང་བྲལ་བའོ། ། དཔེས་མཚོན་པར་མི་ནུས་ཏེ། བསྒྲུབ་བྱ་དང་བྲལ་བའོ། ། དེ་དག་ཐམས་ཅད་ཤུགས་ཀྱིས་སྤངས་ནས་དོན་ཆེན་པོ་དེ་དག་སྨྲ་རུ་མི་བཏུབ་པ་སྟེ། དེ་ནི་གང་གིས་ཀྱང་མཚོན་པར་ནུས་པ་མ་ཡིན་ནོ། ། ཉམས་སུ་མྱོང་དུའང་ཡོད་པ་མ་ཡིན་ནམ་ཞེ་ན། བུ་མོ་ལོ་བཅུ་དྲུག་ལོན་པའི་བདེ་བ་སྙིང་ལ་ཞེན་པ་བཞིན་དུ། མྱོང་དུ་ཡོད་ཀྱང་བརྗོད་པའི་ཐ་སྙད་ཀྱིས་གཏན་ལ་དབབ་ཏུ་ཡོད་པ་མ་ཡིན་ནོ། ། དེ་ལྟར་རྟོགས་པ་དེ་ནི་ས་བཅུའི་དབང་ཕྱུག་དམ་པ་སྟེ། དེའི་ངོ་བོ་ནི་རང་བཞིན་མེད་པའོ། །
དེའི་ཕྱིར་དེ་ནི་སུ་ལའང་བསྟན་པར་བྱ་བར་ནུས་སམ་སྟེ། མི་ནུས་པ་ཉིད་དོ། ། ད་ནི་བརྟགས་པས་བརྟག་བྱ་ཐིམ་ཞིང་དེ་དང་བྲལ་བར་བསྟན་པར་བྱ་སྟེ། དངོས་དང་དངོས་མེད་ཡོངས་སུ་བཅད་པ་གང༌། ། དེར་ནི་འགྲོ་བ་མ་ལུས་རབ་ཐིམ་འགྱུར། ། གང་ཚེ་ཡིད་ནི་བཅོས་པ་མེད་པ་ཡིས། ། མི་གཡོ་བརྟན་པར་རང་བཞིན་གནས་པ་དེར། ། དེའི་ཚེ་འཁོར་བའི་དངོས་པོ་རང་གྲོལ་འགྱུར། ། གང་ཚེ་བདག་གཞན་ཡོངས་སུ་ཤེས་མེད་ན། ། དེ་ཚེ་བླ་མའི་ལུས་སུ་གྲུབ་པ་ཉིད། །
དེ་ལྟར་བསྟན་པ་ཉིད་ལ་ངེས་རྟོགས་པར། ། མ་འཁྲུལ་པ་ཡི་ངོ་བོར་རྫོགས་སངས་རྒྱས། ། རང་གིས་རང་ལ་ལེགས་པར་ཤེས་པར་བྱ། ། ཞེས་བྱ་བའི་དོན་ནི། དངོས་དང་སྟེ། བེམ་པོའི་རྣམ་པ་དག་གོ ། དངོས་མེད་པ་ནི་རིག་པའི་རྣམ་པ་དག་གོ ། བེམ་རིག་རྣམ་པ་གཉིས་ཡོངས་སུ་བཅད་པ་གང་ཡིན་པ་དེ་ཉིད་དོ། ། དེ་ལྟར་རྟོགས་པའི་ངང་དེར་ནི་རྣམ་པར་རྟོག་པ་ལས་བྱུང་བའི་འགྲོ་བ་མ་ལུས་པ་རབ་ཏུ་ཐིམ་པར་འགྱུར་རོ། ། གང་གི་ཚེ་རྣལ་འབྱོར་པའི་ཡིད་ནི་བཅོས་པ་མེད་པའི་བདག་ཉིད་ཡོངས་སུ་རྫོགས་པ་མེད་པ་དེའི་ཚེ་ཕྱི་ནང་གི་རྣམ་པར་རྟོག་པས་མི་གཡོ་བ་དང༌།
དེ་ཁོ་ན་ཉིད་ཀློང་དུ་གྱུར་པ་བརྟན་པ་དང༌། སྤྱོད་ལམ་རྣམ་པ་བཞིར་ཁྱད་པར་མེད་པར་རང་བཞིན་གྱིས་གནས་པ་དེར། དེའི་ཚེ་འཁོར་བའི་དངོས་པོ་ཐམས་ཅད་རང་གྲོལ་བར་འགྱུར་རོ། ། དེ་ལྟར་ཉམས་སུ་མྱོང་བའི་རྟགས་ནི་བདག་དང་གཞན་དུ་རྟོག་པ་ཡོངས་སུ་ཤེས་པ་མེད་པ་སྟེ། དེ་ལྟར་རྟོགས་ན་བླ་ན་མེད་པ་བླ་མ་ཆེན་པོའི་ལུས་སུ་གྲུབ་པ་ཉིད་དོ། ། དེ་ལྟར་བླ་མ་དམ་པས་བསྟན་པ་ཉིད་ལ་ངེས་པར་རྟོགས་ན་མ་འཁྲུལ་པའི་ངོ་བོར་མངོན་པར་རྫོགས་པར་སངས་རྒྱས་པ་ཉིད་དོ། ། དེའང་གཞན་ལ་རག་ལས་པས་གོ་བ་མ་ཡིན་ཏེ། རང་གི་སེམས་ཉིད་ཀྱིས་རང་གི་སེམས་ཉིད་ལ་བསྟན་ལ་ལེགས་པར་ཤེས་པར་བྱ་བ་ཉིད་དོ། ། ད་ནི་ཇི་ལྟར་ཡང་མ་ཡིན་པ་བསྟན་པར་བྱ་སྟེ། རྡུལ་མེད་རྡུལ་བྲལ་མ་ཡིན་སེམས་ཀྱང་མིན། །
དངོས་པོ་དེ་དག་གདོད་ནས་ཞེན་པ་མེད། ། མདའ་བསྣུན་གྱིས་སྨྲས་དེ་ཙམ་ཞིག་ཏུ་ཟད། ། ཀྱེ་ཧོཿ མ་ལུས་དྲི་མེད་དོན་དམ་ཤེས་པར་བྱོས། ། ཞེས་བྱ་བའི་དོན་ནི། དེ་ཁོ་ན་ཉིད་གཉུག་མའི་ངོ་བོ་ཉིད་ལ་རྣམ་པར་རྟོག་པའི་རྡུལ་མེད་དོ། ། རྡུལ་དེ་དག་དང་བྲལ་བའང་མ་ཡིན་ནོ། ། སྣང་བ་དང་སེམས་ཀྱང་མ་ཡིན་ནོ། ། དེ་ལྟར་སྣང་བའི་དངོས་པོའོ། ། འདི་དག་ནི་གདོད་མ་ནས་ཞེན་པ་མེད་པ་ཉིད་དོ། །
དེས་ནི་ཅིར་ཡང་མ་ཡིན་པའི་དོན་ཉམས་སུ་མྱོང་བར་ནུས་སོ། ། བདག་ནི་རང་བཞིན་གྱིས་མཚོན་ཆ་ཅན་ཏེ། མདའ་བསྣུན་གྱིས་སྨྲས་པ་དེ་ཙམ་ཞིག་ཏུ་ཟད་དོ། ། དེ་བས་ན་ཤིན་ཏུ་ངོ་མཚར་བའི་དོན་དེ་ཀྱེ་ཧོཿ ཞེས་བྱའོ། ། དེ་དག་ཀྱང་ཅི་ཞེ་ན། སྣང་བ་མ་ལུས་པ་ནི་ལྷན་ཅིག་སྐྱེས་པའོ། ། སེམས་ལ་ནི་དྲི་མ་མེད་དེ། དེ་ཉིད་དོ། ལྷན་ཅིག་སྐྱེས་པའི་ཡེ་ཤེས་ནི་དོན་དམ་པ་སྟེ།
དེ་དག་ཤེས་པར་བྱོས་ཤིག ། ད་ནི་བརྟགས་པས་མི་རྟོགས་པར་བསྟན་པར་བྱ་སྟེ། ཁྱིམ་ན་ཡོད་པ་ཕྱི་རོལ་སོང་ནས་འཚོལ། ། ཁྱིམ་བདག་མཐོང་ནས་ཁྱིམ་མཚེས་དག་ལ་འདྲི། ། མདའ་བསྣུན་གྱིས་སྨྲས་བདག་གིས་ཤེས་པར་བྱོས། ། བླུན་པོའི་བསམ་གཏན་བསམ་བྱ་བརྗོད་པ་མིན། ། གལ་ཏེ་བླ་མས་བསྟན་ཅིང་རྟོག་པས་བརྟགས། ། བདེན་པ་ཐམས་ཅད་ཤེས་པར་བྱས་གྱུར་ཀྱང༌། ། དེ་དག་ཡོངས་སུ་བརྟགས་པས་དེ་མ་རྟོགས། ། མ་རྟོགས་རྟོག་པས་ཐར་པ་ཐོབ་བམ་ཅི། །
ཡུལ་རྣམས་བགྲོད་ཅིང་གདུངས་པས་ཉེན་བྱས་ཀྱང༌། ། ལྷན་ཅིག་སྐྱེས་པ་མི་རྙེད་སྡིག་པར་འཛིན། ། ཞེས་བྱ་བའི་དོན་ནི། སྣང་སྲིད་ཐམས་ཅད་ཀྱི་ཁྱིམ་གྱི་དོད་པོ་ནི་གཉུག་མའི་སེམས་ཏེ། དེ་ནི་རང་གི་ཁྱིམ་ན་ཡོད་པའོ། ། དེ་ལྟར་མ་རྟོགས་པའི་ཕྱིར་ཕྱི་རོལ་ཏུ་སོང་ནས་འཚོལ་ལོ། ། དེ་སྟོན་པར་བྱེད་པའི་བླ་མ་དམ་པ་ནི་ཁྱིམ་བདག་སྟེ། དེས་བསྟན་པའི་ཞལ་གྱི་བདུད་རྩི་དེ་དག་མཐོང་ཞིང་མྱངས་ནས་འབྲས་བུ་དང་དོན་ཆེན་པོར་འགྱུར་བ་བོར་ཏེ། ཁྱིམ་མཚེས་པ་ལྟ་བུའི་ཕྱི་རོལ་པ་དང༌། དེ་དང་མཚུངས་པ་དག་ལ་འདྲིའོ། །
མདའ་བསྣུན་གྱིས་སྨྲས་པ་ནི་གཞན་ལ་དྲིར་ཡོད་པ་མ་ཡིན་ཏེ། བདག་ཉིད་ཀྱིས་བདག་ཉིད་ལ་ཤེས་པར་བྱོས་ཤིག ། འདི་དག་ནི་གཏི་མུག་ཆེན་པོ་ཡིན་པས་བླུན་པོའི་བསམ་གཏན་ཏེ། བསམ་བྱ་དང་བརྗོད་བྱ་མིན་པས་དོན་དེ་སྟོན་པར་བྱེད་པའི་ཚིག་གིས་གཏན་ལ་མི་འབེབས་ཤིང༌། མ་འབྲེལ་བའི་ཕྱིར་མི་ཤེས་སོ། ། གལ་ཏེ་བློ་དམན་པ་དག་གིས་བླ་མས་བསྟན་དུ་ཡོད་པས་བསྟན་ཅིང༌། སློབ་པ་པོས་བརྟག་ཏུ་ཡོད་པའི་རྟོག་པས་བརྟགས་པའི་གཏན་ཚིགས་ཀྱི་སྒོ་ནས་རྣམ་པར་རྟོག་པའི་བསམ་གཏན་ལ། བདེན་པ་ཐམས་ཅད་ཤེས་པར་བྱས་པར་གྱུར་ཀྱང༌། དེ་ནི་བདག་དང་བདག་གིར་འཛིན་པ་དང་མ་བྲལ་བ་སྟེ། དེ་དག་གིས་ཡོངས་སུ་བརྟགས་པས་དེ་མ་རྟོགས་སོ། །
མ་རྟོགས་པའི་དོན་དེ་ཉིད་ནི་རྟོགས་པ་ཆེན་པོ་སྟེ། དེ་དག་ཡོངས་སུ་དོར་ནས་གཞན་ཞིག་བརྟགས་པས་ཐར་པ་དང་བདེ་བ་ཐོབ་བམ་ཅི་སྟེ། མི་འཐོབ་བོ། ། དེ་ཅིའི་ཕྱིར་ཞེ་ན། རྣམ་པར་རྟོག་པས་ཡུལ་རྣམས་རྟོག་པ་དེ་ཉིད་དུ་འཁོར་ཏེ་སྤང་བྱ་དང་སྤོང་བྱེད་ཀྱི་སྒོ་ནས་བགྲོད་ཅིང༌། ཚུལ་ཁྲིམས་དང་བརྟུལ་ཞུགས་ཀྱི་སྒོ་ནས་གདུངས་པས་ཉེན་པར་བྱས་ཀྱང་ལྷན་ཅིག་སྐྱེས་པའི་ཡེ་ཤེས་མི་རྙེད་དེ། དེ་ཅིའི་ཕྱིར་ཞེ་ན། རྣམ་རྟོག་གིས་སྡིག་པར་འཛིན་པའི་ཕྱིར་རོ། །
ད་ནི་དཔེ་ཁྱད་པར་ཅན་གྱི་སྒོ་ནས་བསྟན་པར་བྱ་སྟེ། ཡུལ་རྣམས་བསྟེན་པས་ཡུལ་གྱིས་མི་གོས་ཏེ། །
ཨུཏྤལ་བླངས་ཀྱང་ཆུ་ཡིས་མི་ཆགས་བཞིན། ། འདི་ལྟར་རྩ་བ་རླུང་གིས་སྐྱབས་སུ་འགྲོ། ། རླུང་རྣམས་དེ་ཉིད་ཡིན་པས་ཞི་བར་ནུས། ། ཞི་བ་མེད་དེ་དེ་ཉིད་རྟོག་པས་འགྲུབ། ། རྟོགས་དུས་གྲུབ་པ་མེད་དེ་ཚིག་ཏུ་ཟད། ། དུག་གི་སྔགས་ཅན་དུག་གི་ག་ལ་ཚུགས། ། ལྷ་ལ་མཆོད་པ་ཁྲི་ཕྲག་སྦྱིན་བྱས་ཀྱང༌། ། བརྟགས་ཏེ་འབྲས་བུ་ལོགས་སུ་གྲུབ་འདོད་པས། ། དེ་ཉིད་བདག་ལ་འབྲས་བུ་དེ་མེད་དེ། ། བདག་ཉིད་འཆིང་འགྱུར་དེ་ཡིས་ཅི་ཞིག་བྱ། །
དེ་ལ་གོམས་པས་གྲོལ་བར་མི་འགྱུར་ཞིང༌། ། དེ་འདྲས་འཁོར་བ་འདི་འདྲ་ཆད་མིན་ཏེ། ། འདིར་གོམས་མ་རྟོགས་མ་ལུས་བརྒལ་མ་ཡིན། ། མིག་ནི་མི་འཛུམ་སེམས་ནི་འགག་པ་དང༌། ། རྣམ་ཤེས་རླུང་འགོག་པ་ནི་བླ་མས་རྟོགས། ། ཞེས་བྱ་བའི་དོན་ནི། དཔེར་ན་འཇིག་རྟེན་བདག་གི་ཤེས་པ་ནི་ཆགས་སྡང་ལ་མངོན་པར་ཞེན་པ་སྟེ། དབང་པོ་རྣམ་པ་ལྔ་ཡུལ་རྣམས་ལ་བསྟེན་ཅིང་བལྟས་པས་ཡུལ་གྱིས་འཁོར་བར་མི་འགྱུར་ཞིང༌། ཁྱད་པར་དུ་ཞེན་ཅིང་ཆགས་པས་མི་གོས་ཏེ། མི་འབྲལ་བར་འགྱུར་བ་བཞིན་དུ།
སྣང་སྲིད་ཐམས་ཅད་ནི་བདེ་བ་ཆེན་པོའི་རོས་ཁྱབ་པའི་ཕྱིར་དེ་དག་ལ་ཐ་མལ་གྱི་ཤེས་པས་བལྟས་ཤིང་བརྟགས་ན་ཁྲོས་པར་མི་འགྱུར་ཏེ། ཤིན་ཏུ་སྤྲོ་བའོ། ། དེ་དག་འཁོར་བ་ལ་ཆགས་པའི་སྐྱོན་དུ་མི་འགྱུར་རམ་ཞེ་ན། དཔེར་ན་ཨུཏྤ་ལ་ཆུའི་ནང་ནས་བླངས་ཀྱང་ཆུའི་ཉེས་པས་མི་ཆགས་པ་བཞིན་དུ། དེ་ཉིད་ཀྱང་དེའི་ངོ་བོ་དང་མཚུངས་སོ། ། རྨོངས་པ་དག་གིས་རྩ་བ་བྱང་ཆུབ་ཀྱི་སེམས་འདི་དག་རྟོག་པའི་རྟ་རླུང་གིས་བཅིངས་ཏེ། དེ་དག་གིས་སྐྱབས་སུ་འགྲོ་བར་བྱེད་དོ། ། དེ་ནི་མ་ཡིན་ཏེ། འདི་དག་གི་ཚུལ་ནི་རྟོག་པ་དང་རླུང་རྣམས་ཐ་མལ་གྱི་ཤེས་པ་དེ་ཉིད་ཀྱི་ངོ་བོ་ཡིན་པས་དེ་ལ་གནས་ན་ངང་གིས་ཞི་བར་ནུས་སོ། ། ཞི་བར་བྱ་བ་འདི་སྐྱོན་དང་བཅས་པའོ་ཞེ་ན།
ཞི་བ་ནི་མེད་དེ། དེ་ཁོ་ན་ཉིད་རྟོགས་པས་གྲུབ་པའོ། ། དེ་དག་ཀྱང་གྲུབ་ཏུ་ཡོད་པ་མ་ཡིན་ཏེ། གཉིས་མེད་ཀྱི་ཡེ་ཤེས་རྟོགས་པའི་དུས་དེ་ཉིད་ལ་སྨྲས་པ་སྟེ། དངོས་པོ་རང་གི་མཚན་ཉིད་ལ་ནི་གྲུབ་པ་མེད་དེ། སློབ་པ་པོའི་བློ་ལ་ནི་བརྗོད་པར་བྱ་བའི་ཕྱིར་ཚིག་ཙམ་དུ་ཟད་དོ། ། དེ་དག་ལ་རྩོད་དེ། འཁོར་བ་ནི་ཟས་དུག་ཅན་གྱི་རྣམ་པ་ལྟ་བུ་སྟེ། གནོད་པ་འབའ་ཞིག་བྱེད་པའི་ཕྱིར་རྟོགས་པ་ཙམ་གྱིས་གྲུབ་པ་ནི་མི་རིགས་སོ། ། དེ་ལྟར་ཡིན་ན་ནི་སེམས་ཅན་ཐམས་ཅད་ཀྱིས་ཀྱང་སྐད་ཅིག་ཙམ་དུ་རྟོགས་སུ་རུང་བའི་ཕྱིར་སངས་རྒྱས་ཐོབ་པར་ཐལ་ལོ། །
དེ་ལྟར་མ་ཡིན་ན་ནི་ཆོས་ཀྱི་སྐུ་གཉུག་མ་སེམས་ཅན་གྱི་རྒྱུད་ལ་ཡོད་ཅེས་པ་དང་འགལ་ལོ། ། མེད་ན་ནི་མ་ཐོབ་པར་བྱེད་པ་ཡིན་པའི་ཕྱིར་འཁོར་བ་ཡོངས་སུ་དོར་བ་ལས་མྱ་ངན་ལས་འདས་པ་ཐོབ་པར་བྱེད་པར་རིགས་སོ། ། དེ་ལྟར་ཡིན་ན་ནི་སེམས་ཅན་ཐམས་ཅད་དཀའ་ཐུབ་དང་དཀའ་སྤྱད་ཀྱིས་འགྲུབ་པར་འགྱུར་རོ། ། དེ་དག་ངོ་བོ་གཅིག་པ་ནི་མི་རིགས་ཏེ། མུན་པ་དང་སྣང་བ་བཞིན་ནོ། ། དེ་བས་ན་འདི་དག་སྐྱོན་དང་བཅས་པར་འགྱུར་རོ་ཞེ་ན། མ་ཡིན་ཏེ། དཔེར་ན་དུག་གིས་སེམས་ཅན་འཆི་བར་ནུས་ཀྱང༌། དུག་གི་སྔགས་ཅན་དེ་དག་དུག་གིས་ག་ལ་ཚུགས་ཏེ། དེ་དེ་ཉིད་ཀྱི་སྨན་དུ་འགྱུར་རོ། །
དེ་བས་ན་ངོ་བོ་གཅིག་པ་ལ་འགལ་བ་མེད་དེ། དུག་ལོགས་སུ་སོང་བའམ། སྨན་གཞན་ནས་བྱུང་བ་མེད་དེ། དེ་ཉིད་དེའི་ངོ་བོར་འགྱུར་བ་བཞིན་དུ། རྣམ་པར་རྟོག་པ་ལོགས་སུ་དོར་ཞིང༌། བདེ་བ་ཆེན་པོ་གཞན་ནས་ཐོབ་པ་ནི་མ་ཡིན་ཏེ། བླ་མ་དམ་པའི་གདམས་ངག་གིས་ཐ་མལ་གྱི་ཤེས་པ་ཉམས་སུ་མྱངས་པ་དེ་ཉིད་དེའི་ངོ་བོར་གྱུར་ཏེ། དེ་བས་ན་སེམས་ཅན་ཐམས་ཅད་ཀྱི་རྒྱུད་ལ་ཡེ་ཤེས་དེ་ཁོ་ན་ཉིད་གནས་ཏེ། དེ་དག་གི་མཐུས་སྐད་ཅིག་མར་ཉམས་སུ་མྱོང་སྲིད་ཀྱང༌། ཇི་བཞིན་པ་མ་མྱངས་པས་གྲོལ་བར་མི་ནུས་པ་དག་གོ །
དེ་ཉིད་ཉམས་སུ་མྱངས་བས་ན་སྐད་ཅིག་མ་དེ་ཉིད་ལ་སངས་རྒྱས་པར་འགྱུར་རོ། ། དེ་ལྟར་མ་རྟོགས་པ་རྣམས་ཀྱིས་བརྟགས་པའི་ལྷ་ལ་མཆོད་པ་ལོ་ཁྲི་ཕྲག་འབུམ་རྣམས་སུ་མཆོད་ཅིང༌། སེམས་ཅན་ཐམས་ཅད་ལ་སྦྱིན་པར་བྱས་ཀྱང༌། རྣམ་པར་རྟོག་པས་བརྟགས་ཏེ་འབྲས་བུ་ལོགས་སུ་གྲུབ་པར་འདོད་པའི་ཕྱིར་དེ་ཉིད་དང་བྲལ་ཏེ། བརྟགས་པའི་བདག་ལ་མངོན་པར་ཞེན་པས་ཆོས་ཀྱི་སྐུའི་འབྲས་བུ་དེ་མེད་དེ། མི་འབྱུང་ངོ༌། ། དེ་བས་ན་གཉིས་འཛིན་དང་བྲལ་བ་ནི་དེ་ཁོ་ན་ཉིད་རྟོགས་པ་སྟེ། གཉིས་འཛིན་དང་བཅས་པ་ནི་བདག་ཉིད་འཆིང་བར་འགྱུར་བའི་ཕྱིར་དེས་ཅི་ཞིག་བྱའོ། ། དེ་བས་ན་དེ་ལ་གོམས་པས་གྲོལ་བར་མི་འགྱུར་ཞིང༌། དེ་འདྲ་བའི་སྤྱོད་པས་འཁོར་བའི་སྡུག་བསྔལ་འདི་འདྲ་བའང་ཆད་པ་མིན་ཏེ།
འདི་ལ་འདིས་ཉིད་དུ་འདིར་གོམས་པར་བྱས་པས་མི་རྟོག་པའི་རྣམ་པར་རྟོག་པ་འཁོར་བ་པས་མ་རྟོགས་པའི་བདག་ཉིད་མ་ལུས་པ་བརྒལ་དཀའ་བ་འདི་ཉིད་ག་ལ་བརྒལ་བར་འགྱུར་བའང་མ་ཡིན་ནོ། །

ཇི་ལྟར་སྤྱད་པར་འགྱུར་ཞེ་ན། མིག་གི་མི་འཛུམ་སྟེ། ཅིར་སྣང་ཕྱག་རྒྱ་ཆེན་པོའི་བདག་ཉིད་དང༌། ཐ་མལ་གྱི་ཤེས་པ་ཉམས་སུ་མྱངས་པས་སེམས་ནི་ངང་གིས་འགགས་པ་དང༌། ཕྱི་ནང་གི་བྱུང་ཚོར་ཞི་བར་འགྱུར་ཏེ། སྐད་ཅིག་མ་དེ་ཉིད་ལ་རྣམ་པར་ཤེས་པའི་རྟ་རླུང་གི་བདག་ཉིད་ཤུགས་ཀྱིས་འགོག་པར་བྱེད་པ་ནི་བླ་མས་བསྟན་པའི་བླ་མ་ཆེན་པོ་དག་ལས་རྟོགས་སོ། ། ད་ནི་འདུ་ཤེས་པ་བཅིངས་པས་མི་གྲོལ་བར་འགྱུར་བར་བསྟན་པར་བྱ་སྟེ། གང་ཚེ་རླུང་རྒྱུ་བ་དེ་མི་གཡོ་སྟེ། ། དེ་ཡི་ཚེ་ན་འཆིང་བས་ཅི་བྱར་ཡོད། ། ཅེས་བྱ་བའི་དོན་ནི། ། དུས་གང་གི་ཚེ་བླ་མ་དམ་པ་དེ་ཉིད་དང་བྲལ་བའི་ཚེ་རྣམ་པར་རྟོག་པ་བཀག་སྟེ།
སྟེང་འོག་གི་རླུང་རྒྱུ་བ་བཀག་སྟེ། དེ་རྟོག་པ་ལ་མི་གཡོ་སྟེ། མི་རྟོག་པ་འབའ་ཞིག་ལ་གནས་པའི་ཕྱིར་བསྒོམ་བྱ་དང་སྒོམ་བྱེད་དུ་རྟོག་ཅིང༌། ཐབས་དང་འབྲས་བུ་འཐོབ་པར་འདོད་པ་དེའི་ཚེ་ན་འཆིང་བར་འགྱུར་ཏེ། དེ་དག་གིས་ཅི་བྱར་ཡོད་དོ། ། ད་ནི་དེ་ཉིད་དུ་ཤེས་པས་གྲོལ་བར་འགྱུར་བར་བསྟན་པར་བྱ་སྟེ། ཇི་སྲིད་དབང་པོ་ཡུལ་ལ་ལྷུང་བ་ན། ། དེ་སྲིད་རང་ཉིད་ལས་ནི་རབ་ཏུ་རྒྱས། ། ཁྱེད་ཅག་ད་ལྟ་ཅི་བྱེད་སེམས་ལ་ལྟོས། ། གར་འགྲོ་སོམས་དང་ཀྱེ་ཧོཿདཔའ་བོ་རྣམས། །
དེ་ནི་ཤིན་ཏུ་དགའ་བའི་དགོངས་པས་ཞུགས། ། གང་ཞིག་གང་ན་གནས་པའི་མི་རྣམས་ནི། ། དེ་སྲིད་རང་ཉིད་ཡིན་པ་མ་མཐོང་སྟེ། ། མཁས་པ་ཐམས་ཅད་བསྟན་བཅོས་འཆད་པ་ཡིས། ། ལུས་ལ་སངས་རྒྱས་ཡོད་པ་མ་རྟོགས་སོ། ། ཞེས་བྱ་བའི་དོན་ནི། རྣལ་འབྱོར་པ་དག་གིས་ཇི་སྲིད་དབང་པོ་ཡུལ་ལ་ལྷུང་ཞིང་ཞེན་པ་ན་དེ་སྲིད་དུ་སྣང་བ་ལ་སོགས་པ་དེ་དག་ཐམས་ཅད་རང་གི་སེམས་ཉིད་ལས་ནི་རབ་ཏུ་རྒྱས་པར་ཤེས་པར་བྱའོ། ། དེ་ལྟར་སྣང་གྲག་ཐམས་ཅད་སེམས་གཉུག་མའི་ངོ་བོ་ཡིན་པའི་ཕྱིར་ཁྱེད་ཅག་གིས་སེམས་རང་བཞིན་གྱིས་གནས་པ་དེ་དག་ད་ལྟ་ཅི་བྱེད་དེ། མི་བྱེད་དོ། ། བྱེད་ན་སེམས་ལ་ལྟོས་ཤིག་དང་ངོ༌། །
དེ་དག་གར་འགྲོར་སེམས་དང་སྟེ། འགྲོ་ས་མེད་དོ། ། དེ་ཅིའི་ཕྱིར་ཞེ་ན། དེ་བཞིན་ཉིད་ཀྱི་རོ་གཅིག་ཡིན་པའི་ཕྱིར། དེ་བས་ན་ཀྱེ་ཧོཿ རྣལ་འབྱོར་པའི་དཔའ་བོ་རྣམས་རང་བཞིན་གྱིས་སེམས་དག་པ་དེ་ནི་ཤིན་ཏུ་དགའ་བའི་དགོངས་པས་དེ་ཉིད་ལ་ཞུགས་པར་བྱའོ། ། སྐྱེས་པ་དང་བུད་མེད་གང་ཞིག་རྣམ་པར་རྟོག་པའི་གནས་གང་ན་གནས་པའི་མི་རྣམས་ནི་དེ་ཁོ་ན་ཉིད་རང་ཉིད་ལ་གནས་པ་ཡིན་པ་དེ་མ་མཐོང་སྟེ། དེ་ཐམས་ཅད་ནི་རྨོངས་པ་ཉིད་དུ་ཟད་དོ། ། དེ་བས་ན་ཚིག་དང་ཐ་སྙད་ལ་མཁས་པ་ཐམས་ཅད་བསྟན་པའི་ཆོས་ཀྱི་བྲེ་བྲག་མ་ལུས་པ་འཆད་པས་རང་གི་ལུས་ལ་ཆོས་ཀྱི་སྐུའི་སངས་རྒྱས་ཡོད་པ་མ་རྟོགས་སོ། ། ད་ནི་དལ་བ་དང་བདེ་བ་དཔེའི་སྒོ་ནས་བསྟན་པར་བྱ་སྟེ།
གླང་ཆེན་ལོབས་ནས་སེམས་ཚགས་ཚུད་པ་ན། ། དེ་ནི་འགྲོ་འོང་བཅད་ནས་དལ་བ་སྟེ། ། དེ་ནི་འདི་ལྟར་རྟོགས་སོ་ཆོས་ཅི་དགོས། ། ཞེས་བྱ་བའི་དོན་ནི། ལུམྦིའི་ཚལ་ན་ཁྱིམ་བདག་ཨག་ཤོད་ན་ལ་གླང་པོ་ཆེ་བ་ཏྲོ་ཏ་ཞེས་བྱ་བ་ཤིན་ཏུ་སྨྱོ་བ་ཞིག་ཡོད་པ་ལ། དེ་དག་བཏུལ་ན་ལས་དང་བྱ་བ་ལ་དགེ་བ་དང་ལྡན་པར་བྱ་བའི་ཕྱིར་ཞི་བར་འདོད་པ་ལ། དེ་ལྟར་མ་གྱུར་ཏེ། དེ་དག་འགྲོ་བ་དང༌། འོང་བ་དང༌། གནས་པ་དང༌།
རྩ་ཟ་བ་དང༌། ཆུ་འཐུང་བ་དང༌། འཚོ་གཉེར་བྱེད་པའི་དུས་སུ་ཤིན་ཏུ་སྡུག་བསྔལ་བར་གྱུར་ཏེ། འཚོ་བས་སྟོབས་ཟིལ་གྱིས་གནོན་པར་མ་ནུས་ཤིང་བདག་ཉིད་ཤིན་ཏུ་ངལ་བར་གྱུར་ཏེ། འཚོ་བ་དང་བྲལ་བའི་སྡུག་བསྔལ་གྱིས་གདུངས་པར་གྱུར་ཏོ། ། དེ་ནས་བཏ་ས་ལའི་བུ་ག་ཡ་གོ་ཞེས་བྱ་བས་སྨྲས་པ། ཀྱེ་ཧོཿ སྟོབས་ཆེན་གླང་པོ་འདི་དག་བཙོངས་ན་བདེ། ། བྱ་བའི་ལས་དང་དལ་བ་རྣམས་དང་བྲལ། ། འཆི་བར་བྱེད་པའི་རྐྱེན་གྱིས་གནོད་པ་མིན། །
དགེ་ལྡན་ཞི་བར་འདོད་པས་དེ་ནི་ཐུལ། ། དེ་ལྟར་མ་ཐུལ་ཀུ་ཤའི་རྩྭ་ཉིད་ལ། ། རེ་བ་མ་སྐྱེས་ཡངས་པ་ཅན་དུ་ཐོང༌། ། ཞེས་པས་གླང་པོ་ཆེ་དེ་དག་ཚོང་དུས་སུ་བཙོངས་སོ། ། དེ་ལོབས་པར་གྱུར་ནས་སེམས་ཚགས་སུ་ཚུད་པ་ན་དེ་ནི་འགྲོ་བར་ཡང་མི་བྱེད། འོང་བར་ཡང་མི་བྱེད། ངལ་ཞིང་དུབ་པར་ཡང་མི་འགྱུར། འཚོ་བ་དང་བྲལ་བའི་སྡུག་བསྔལ་གྱི་རྣམ་པ་བཅད་ནས་ངང་གིས་དལ་བ་སྟེ། བདེ་བ་དང་ལྡན་ནོ། ། དེ་ནས་སྨྲས་པ།
ཀྱེ་ཀྱེ་བདག་ནི་ཤིན་ཏུ་བདེ་དང་ལྡན། ། བདེར་འདོད་གླང་ཆེན་དག་གིས་སྡུག་བསྔལ་འགྱུར། ། གླང་ཆེན་བཏང་བས་དལ་བའི་མཆོག་དང་ལྡན། ། ཀུན་ཀྱང་བྱ་བ་བཏང་ན་བདེ་བར་འགྱུར། ། ཞེས་བྱ་བ་ན། ཁྱིམ་བདག་མ་ག་ཏ་ན་ཞེས་བྱ་བས་ཐོས་ནས། རང་གིས་རང་ཉིད་ལ་བསམ་པ་ནི། བདག་གི་སེམས་ནི་གླང་པོ་ཆེ་སྨྱོན་པ་ལྟ་བུ་སྟེ། འདི་དག་བཏུལ་བ་ལས་དགེ་བ་དང་ལྡན་པར་ཡང་མི་འགྱུར་ཏེ། ཐུལ་བའང་མ་ཡིན་པའི་ཕྱིར་བཙོང་བར་བྱ་བའི་ཡུལ་ནི་བདག་གིས་མི་རྙེད་པས།
འདི་ནི་གར་དགར་གཏང་བར་བྱའོ་ཞེས་ལྷོད་དེ་བསྡད་པ་ལ། སེམས་དེ་དག་འགྲོ་བར་ཡང་མི་བྱེད། འོང་བར་ཡང་མི་བྱེད། གནས་པར་ཡང་མི་བྱེད། འཛིན་རྟོག་བྱུང་ཚོར་གྱི་རྣམ་པ་ངང་གིས་འགགས་ཏེ། བདེ་བ་ཆེན་པོ་ཅིར་ཡང་མ་ཡིན་པའི་རང་བཞིན་ཤིན་ཏུ་རྟོགས་སོ། ། དེ་ནས་དེ་ཉིད་དུར་ཁྲོད་ཆེན་པོ་ཀེང་རི་ཡ་ན་ཞེས་བྱ་བར་ཕྱིན་ཏེ། རྣལ་འབྱོར་པའི་ཚོགས་ལ་སྨྲས་པ། དཔའ་བོ་རྣམས་ཀྱིས་གདམས་ངག་སྩལ་དུ་གསོལ། ། བདག་ལ་བྱིན་གྱིས་རླབས་ཤིག་གནང་བར་མཛོད། །
ཁྱེད་རྣམས་ཆོས་སྐུའི་བདག་ཉིད་སྟོབས་དང་ལྡན། ། རྨོངས་པ་བདག་གི་སྒྲིབ་པ་དག་པར་མཛོད། ། ཅེས་པ་དང༌། རྣལ་འབྱོར་པ་རྣམས་ཀྱིས་དེ་ལ་སྨྲས་པ། ཆོས་ཉིད་ལམ་པའི་ཡེ་ཤེས་དེ་དག་ནི། ། འདི་ལྟར་ཁྱོད་ཉིད་ཀྱིས་ནི་ཤིན་ཏུ་རྟོགས། ། རྟོགས་སོ་ཞེས་ནི་སྨྲ་རུ་མེད་པའི་དོན། ། འདི་དག་ཉམས་སུ་མྱོང་བས་ཆོས་ཅི་དགོས། ། ཞེས་པས། ངེས་པའི་ཤེས་པ་སྐྱེས་ནས་སྐད་ཅིག་མ་དེ་ཉིད་ལ་གྲོལ་བར་གྱུར་ཏོ། །
དེ་བས་ན་བློ་དང་ལྡན་པ་དག་གིས་དེ་བཞིན་ཉིད་ཤེས་པར་བྱའོ། ། ད་ནི་ཆགས་པ་དང་བྲལ་བས་འབྲས་བུ་མི་འགྱུར་བ་བསྟན་པར་བྱ་སྟེ། དེ་ལྟར་ངོ་ཚ་མེད་སྨྲ་མཁས་པ་ང༌། ། གསོན་པོ་གང་ཞིག་རྣམ་པར་མ་གྱུར་པ། ། དེ་ནི་རྒས་ཤིང་འཁོགས་པར་འགྱུར་རམ་ཅི། ། བླ་མས་བསྟན་པའི་དྲི་མེད་བློ་གྲོས་ནི། ། དེ་ཉིད་གཏེར་ཡིན་གཞན་པ་གང་ཡིན་ལོ། ། ཡུལ་ཉིད་རྣམ་པར་དག་དེ་རྟེན་ཡང་མིན། ། སྟོང་པ་འབའ་ཞིག་གིས་ནི་བཤད་པར་བྱ། ། ཞེས་བྱ་བའི་དོན་ནི།
དེ་ལར་གོང་དུ་སྨོས་པའི་ཐ་མལ་གྱི་ཤེས་པ་རང་གི་མཚན་ཉིད་དེ་དག་དོགས་པ་དང༌། འཇིགས་པ་དང༌། ངོ་ཚ་བ་མེད་དེ། སྨྲ་བ་ནི་མཁས་པ་ང་ཞེས་བྱ་བ་སྟེ། རྗེ་བཙུན་པ་རི་བོ་པ་ཉིད་དོ། ། དེ་དག་ཀྱང་ཅི་ཞེ་ན། ཤེས་པ་སོ་མ་མ་བཅོས་པ་གསོན་པོའི་ཚུལ་དེ་དག་ཉམས་སུ་མྱངས་པས་ལུས་དང་སེམས་བདེ་བས་གང་ཞིང༌། སྟོང་པའི་རྒྱས་དེ་ཉིད་གཞིག་པར་བྱེད་དེ། བདེ་བ་དང་སྟོང་པ་དབྱེར་མེད་པའི་རྣམ་པས་མཉམ་པ་ཉིད་ཀྱི་དོན་ལས་མ་འགྱུར་བ་དེས་ནི་རྟོག་པ་མི་ལྡང་བས་རྒས་པར་ཡང་མི་འགྱུར་ཏེ། འཁོར་བར་མི་ལྷུང་བ་ཉིད་ཀྱིས་འཁོགས་པའང་མ་ཡིན་ཏེ།
སྡུག་བསྔལ་གྱི་རྣམ་པས་འགྱུར་རམ་ཅི་སྟེ། མི་འགྱུར་རོ། ། དེ་ལྟར་བླ་མས་བསྟན་པའི་དོན་དེ་ཁོ་ན་ཉིད་བཞིན་ལ་ནི་དྲི་མ་མེད་དེ། དེ་དག་ནི་བློ་གྲོས་ཀྱི་མཐར་ཐུག་པའི་ཤེས་རབ་ཀྱི་དེ་བཞིན་ཉིད་དོ། ། དེ་ཉིད་ཟད་མི་ཤེས་པའི་གཏེར་ཡིན་ཏེ། དེ་ལས་གཞན་པའི་གཏེར་གང་ཡིན་ལོ་སྟེ། མེད་དོ། ། ཡུལ་དང་ཡུལ་ཅན་དུ་རྟོག་པ་དག་ནི་དེ་ཉིད་ཀྱི་རྣམ་པར་དག་པའི་ཡེ་ཤེས་ཡིན་ནོ་ཞེས་བརྗོད་ཀྱང༌། དེ་ཁོ་ན་ཉིད་ཀྱི་རྟེན་ཙམ་དུའང་མི་རུང་སྟེ། མིན་ནོ། །
དེ་དག་ཀྱང་ཅི་ཞེ་ན། སྟོང་པ་ཉིད་ལ་སྟོང་པ་ཉིད་འབའ་ཞིག་གིས་དེ་ཉིད་ནི་བཤད་དུ་མེད་པའི་ཚུལ་གྱིས་བཤད་པར་བྱའོ། ། ད་ནི་རྟོགས་པའི་སེམས་ཕ་རོལ་ཏུ་ཕྱིན་པ་དྲུག་གི་ངོ་བོར་སྣང་བ་བཤད་པར་བྱ་སྟེ། དངོས་པོར་མ་ཆགས་སེམས་སུ་ཤེས་པ་དང༌། ། ཤེས་པ་བརྡ་རུ་གྲགས་ཀྱི་དེ་ཉིད་ཚུལ། ། ཚུལ་ཁྲིམས་དེ་ཉིད་ངོ་བོར་སྲུང་བྱེད་ཅིང༌། ། ངོ་བོ་ཙམ་དུ་རྟོག་མིན་སྙིང་པོ་ཆེ། ། སེམས་ཀྱི་རྡོ་རྗེ་ངང་དུ་ཁྲོ་འཇོམས་ཏེ། ། རློམ་མེད་རྡོ་རྗེ་མཁའ་ལ་གནོད་མི་འབྱུང༌། ། སེམས་ཉིད་རིན་ཆེན་དལ་དང་མྱུར་མིན་ཡང༌། །
རྟོག་པ་བསལ་ཕྱིར་ཆོ་འཕྲུལ་མྱུར་དུ་བརྩམས། ། རང་བཞིན་སངས་རྒྱས་ལྷན་ཅིག་སྐྱེས་པ་དེ། ། རྟོགས་པར་བྱེད་ལ་མཉམ་བཞག་ཚུལ་དུ་བྱ། ། བླ་མའི་མན་ངག་མཚོན་ཆ་ཤེས་རབ་སྟེ། ། རྟོགས་ནས་རྣལ་མར་འབྱོར་པས་རྫོགས་སངས་རྒྱས། ། ཞེས་བྱ་བའི་དོན་ནི། དངོས་པོ་སྣང་གྲག་གི་ཆོས་ཐམས་ཅད་ལ་མ་ཆགས་པ་ནི་སྦྱིན་པ་སྟེ། དེ་ཉིད་སེམས་སུ་ཤེས་པ་ནི་ཕ་རོལ་ཏུ་ཕྱིན་པའོ། ། དེ་དག་ཀྱང་ཤེས་སུ་ཡོད་དམ་ཞེ་ན། ཤེས་པ་དེ་དག་སློབ་པ་པོའི་བློ་ལ་བརྡ་ཙམ་དུ་ཟད་ཀྱི།
དོན་ལ་སེམས་མ་བཅོས་པ་དེ་ཁོ་ན་ཉིད་ཀྱི་ཚུལ་ལོ། ། སྦྱིན་པའི་རྣམ་པ་དེ་ཉིད་ལ་ཚུལ་ཁྲིམས་སུ་བརྗོད་པར་བྱ་སྟེ། དེའང་སེམས་ཅན་ལ་གནོད་པའི་སེམས་ལས་མི་བྱེད་དེ། དེའང་དེ་ཉིད་ངོ་བོར་སྲུང་བར་བྱེད་ཅིང༌། ། ངོ་བོ་ཙམ་དུ་རྟོགས་པར་ཡང་མིན་ཏེ། དོན་ལ་ནི་སྙིང་པོའི་དོན་ཆེ་བའི་བདག་ཉིད་དོ། ། དེ་ཉིད་ཀྱི་ངོ་བོ་དེ་དག་བཟོད་པ་བསྒོམ་པར་བྱ་སྟེ། སེམས་ཆོས་ཀྱི་སྐུ་རྡོ་རྗེ་གཉུག་མ་དེ་དག་གི་ངང་དུ་བདག་གཞན་གྱི་ཁྲོ་བ་རྣམ་པར་འཇོམས་ཏེ། དེ་ལའང་རློམ་སེམས་མེད་པའི་རྡོ་རྗེ་སྟེ། ནམ་མཁའ་དང་འདྲ་བའི་ཕྱིར་དེ་ལ་གནོད་པར་མི་འབྱུང་ངོ༌། །
དེ་ཉིད་ཀྱི་ངོ་བོར་བརྩོན་འགྲུས་བརྩམ་པར་བྱ་སྟེ། སེམས་ཉིད་ཀྱི་རང་བཞིན་ནི་དལ་བ་དང་མྱུར་བ་གཉིས་ཀར་རྟག་ཏུ་མི་འདོད་པ་ཡིན་ཡང༌། མ་རྟོགས་པ་རྣམས་ཀྱི་རྟོག་པ་བསལ་བར་བྱ་བའི་ཕྱིར་དང༌། རྟོགས་པ་གདིང་དུ་གྱུར་པར་བྱ་བའི་ཕྱིར་བསོད་ནམས་ཀྱི་ཚོགས་ཀྱིས་ཉི་མའི་འོད་ཟེར་ལྟ་བུའི་ཆོས་འཕྲུལ་མྱུར་དུ་བརྩམ་པར་བྱའོ། ། དེ་ཉིད་ཀྱི་ངོ་བོར་བསམ་གཏན་ལ་མཉམ་པར་བཞག་པར་བྱ་སྟེ། སེམས་ཉིད་རང་བཞིན་གྱིས་སངས་རྒྱས་ལྷན་ཅིག་སྐྱེས་པའི་ཡེ་ཤེས་ཡེ་ནས་གནས་ཏེ། དེ་དག་ལ་སངས་རྒྱས་སུ་མེད་ཀྱང་བླ་མའི་མན་ངག་ཉེ་བར་བསྟན་པའི་དོན་རྟོགས་པར་བྱེད་པའི་བདག་ཉིད་ལ་མཉམ་བཞག་གི་ཚུལ་དུ་བྱའོ། ། དེ་ཉིད་ཀྱི་ངོ་བོར་ཤེས་རབ་བསྒོམ་པར་བྱ་སྟེ། བླ་མའི་མན་ངག་གི་མཚོན་ཆ་དམ་པ་དེ་དག་གིས་བདག་གི་རྣམ་པ་ཡོངས་སུ་གཅོད་པར་བྱེད་པས་ན་ཤེས་རབ་སྟེ། སློབ་པ་པོའི་བློ་ལ་དེ་དག་རྟོགས་ནས་དོན་དང་རྟགས་རྣལ་མར་འབྱོར་པ་ནི་མངོན་པར་རྫོགས་པར་སངས་རྒྱས་པ་སྟེ།
ཆོས་ཀྱི་སྐུའོ། དེ་ལྟར་སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་མཐར་ཐུགས་པའི་ངོ་བོ་དེ་དག་ལ་ཆོས་ཐམས་ཅད་འདུས་པའི་ཚུལ་དུ་བཤད་པར་བྱ་སྟེ། ཇི་ལྟར་གཟིངས་ལས་འཕུར་བའི་བྱ་རོག་ནི། ། བསྐོར་ཞིང་བསྐོར་ཞིང་སླར་ཡང་དེ་རུ་འབབས། ། ཞེས་བྱ་བའི་དོན་ནི།
རིན་པོ་ཆེ་ལེན་པར་འདོད་པའི་ཕྱིར་རྒྱ་མཚོའི་སྟེང་དུ་གཟིངས་བཅས་ཏེ། རིག་པའི་ལྟས་བརྟག་པའི་ཕྱིར་བྱ་རོག་དག་བཟུང་སྟེ། འོ་མས་བྲིད་ནས། འཛིན་མཁན་གྱིས་རྔ་ཡབ་འཕྱར་ཏེ་བྱ་རོག་དེ་དག་སྐུར་བ་ལས། གཞན་དུ་འགྲོ་བར་མི་འགྱུར་ཏེ། བསྐོར་ཞིང་བསྐོར་ཞིང་སླར་ཡང་གཟིངས་ཀྱི་གནས་དེ་ཉིད་ཀྱི་སྟེང་དུ་འབབས་པ་དེ་བཞིན་དུ། བླ་མ་དམ་པའི་མན་ངག་རྒྱ་མཚོ་ལྟ་བུའི་སྟེང་དུ་ཆོས་ཀྱི་སྐུའི་ནོར་བུ་འཐོབ་པར་བྱ་བའི་ཕྱིར་ཐ་མལ་གྱི་ཤེས་པའི་གཟིངས་བཅས་ནས། སྣང་སྲིད་ཕྱག་རྒྱ་ཆེན་པོའི་སྐུར་བརྟག་པའི་ཕྱིར་དྲན་པ་རྒྱུན་ཆགས་ཀྱི་དོན་འོ་མ་ལྟ་བུས་བློ་བྲིད་དེ། ཤེས་པའི་བྱ་རོག་གར་དགར་ཡན་དུ་བཅུག་པ་ལས། སླར་ལ་འཁོར་ཞིང་སླར་དེ་ཉིད་ཀྱི་ངོ་བོར་འབབས་སོ། །
ད་ནི་འདོད་པའི་ཡོན་ཏན་ལ་ཆགས་པ་དེ་བཞིན་ཉིད་ཀྱི་དཔེར་སྦྱར་བ་བསྟན་པར་བྱ་སྟེ། ཡུལ་ལ་ཞེན་པས་འཆིང་བར་མ་བྱེད་ཅིག ། ཀྱེ་ཧོཿརྨོངས་པ་མདའ་བསྣུན་གྱིས་སྨྲས་པ། ། ཉ་དང་ཕྱེ་ལེབ་གླང་ཆེན་བུང་བ་དང༌། ། འདི་ནི་རི་དྭགས་བཞིན་དུ་བལྟ་བར་བྱོས། ། མཆིལ་པ་རོ་ལ་ཆགས་བཞིན་མྱོང་བ་དང༌། ། རེག་བྱའི་བདེ་བ་དང་པོར་གནས་པའི་ཚུལ། ། སྟོང་པའི་དྲི་ཡིས་ཁྱབ་པར་བྱ་བ་སྟེ། ། སྣ་མའི་མེ་ཏོག་རབ་ཏུ་དྭངས་པ་དང༌། ། དབྱེར་མེད་གླུ་ལ་མྱུར་དུ་རྒྱུག་པར་རིགས། །
ཞེས་པའི་དོན་ནི། རྣལ་འབྱོར་པས་འདོད་པའི་ཡོན་ཏན་གྱི་ཡུལ་ལ་ཞེན་པ་དང་ཐ་དད་ཀྱི་རྟོག་པས་འཆིང་བར་མ་བྱེད་ཅིག ། དེ་བས་ན་ངོ་མཚར་བའི་དོན་དེ་འཁོར་བའི་སེམས་ཅན་ཐམས་ཅད་ལ་ཀྱེ་ཧོཿརྨོངས་པ་ཞེས་བོས་ཏེ། དེ་དག་གིས་ཅི་བྱེད་ཅེ་ན། མདའ་བསྣུན་གྱིས་སྨྲས་པ་ལ་ཉོན་ཞེས་བྱ་བའི་ཐ་ཚིག་གོ ། དེ་དག་ཀྱང་ཅི་ཞེ་ན། ཉ་རོ་ལ་ཆགས་པ་དང༌། ཕྱེ་མ་ལེབ་རེག་བྱ་ལ་ཆགས་པ་དང༌། གླང་པོ་ཆེ་ཨ་ག་རུ་ནག་པོའི་དྲི་ལ་ཆགས་པ་དང༌། བུང་བ་མེ་ཏོག་གི་ཁ་དོག་ལ་ཆགས་པ་དང༌།
རི་དྭགས་ཨེ་ན་ཡ་གླུ་སྙན་པ་ལ་ཆགས་པ་བཞིན་དུ། དེ་ཉིད་ཀྱི་དོན་ལ་བལྟ་བར་བྱོས་ཤིག ། དེ་དག་ནི་སྐྱོན་དང་བཅས་པ་སྟེ། ཆགས་པ་མངོན་པར་འཕེལ་བའི་ཕྱིར་འཁོར་བའི་རྒྱུར་འགྱུར་རོ་ཞེ་ན། མ་ཡིན་ཏེ། ཉ་མཆིལ་པའི་རོ་ལ་ཆགས་པ་བཞིན་དུ། རྣལ་འབྱོར་པས་དེ་བཞིན་ཉིད་ཀྱི་རོ་མྱོང་བ་དང༌། ཕྱེ་མ་ལེབ་རེག་བྱའི་བདེ་བ་ལ་ཆགས་པ་དེ་བཞིན་དུ། རྣལ་འབྱོར་པས་དང་པོར་ལུས་དང་སེམས་ཀྱི་བདེ་བ་ལ་གནས་པའི་ཚུལ་དང༌། གླང་པོ་ཆེ་དྲི་ལ་ཆགས་པ་བཞིན་དུ།
རྣལ་འབྱོར་པ་བདེ་བ་ལ་མ་ཆགས་ཤིང་སྟོང་པའི་དྲིས་ཁྱབ་པར་བྱ་བ་དང༌། བུང་བ་ཁ་དོག་ལ་ཆགས་པ་བཞིན་དུ། རྣལ་འབྱོར་པས་སྣང་སྲིད་ཆོས་ཀྱི་སྐུ་ཕྱག་རྒྱ་ཆེན་པོའི་མེ་ཏོག་རབ་ཏུ་དྭངས་པར་ཤེས་པ་དང༌། རི་དྭགས་གླུ་ལ་རྒྱུག་པ་བཞིན་དུ། རྣལ་འབྱོར་པས་བདེ་བ་དང་སྟོང་པ་དབྱེར་མེད་པའི་གླུ་ལ་མྱུར་དུ་རྒྱུག་པར་རིགས་སོ། ། ད་ནི་སྣང་སྟོང་དབྱེར་མེད་པ་བསྟན་པར་བྱ་སྟེ། གང་ཞིག་སེམས་ལས་རྣམ་པར་འཕྲོས་པར་སྣང༌། ། དེ་སྲིད་མགོན་པོ་ལས་ནི་རང་བཞིན་ཏེ། ། ཆུ་ལས་ཆུ་རླབས་དག་ཀྱང་གཞན་ཡིན་ནམ། ། སྲིད་དང་མཉམ་ཉིད་ནམ་མཁའི་རང་བཞིན་ནོ། །
ཞེས་བྱ་བའི་དོན་ནི། རྣལ་འབྱོར་པ་གང་ཞིག་གི་སེམས་ནི་སེམས་ལས་རྣམ་པར་འཕྲོས་པར་སྣང་སྟེ། ཇི་སྲིད་དུ་འཕྲོས་པ་དེ་སྲིད་དུ་བླ་མ་དམ་པའི་མགོན་པོ་དང་འཕྲད་པ་ཡིན་ཏེ། དེ་ལས་ནི་རང་བཞིན་གཞན་དུ་མི་རྟོག་ཅིང་དེ་ཁོ་ན་ཉིད་དོ། ། དེ་བས་ན་རང་བཞིན་རྣལ་མ་དེ་ལས་གཞན་དུ་འགྱུར་བ་ལྟ་བུ་ནི་མ་ཡིན་ནོ། ། དཔེར་ན་ཕྱིའི་རྒྱ་མཚོ་ཆེན་པོ་ལ་ཆུ་ལས་ཆུ་རླབས་དག་དཔག་ཏུ་མེད་པ་ཞིག་ཡོད་ཀྱང་དེ་ཉིད་ལས་གཞན་ཡིན་ནམ་སྟེ། མ་ཡིན་ནོ། ། དེ་བས་ན་ངོ་བོ་ཐ་མི་དད་པའི་ཕྱིར་སྲིད་པའི་ངོ་བོ་མྱ་ངན་ལས་འདས་པའི་ངོ་བོ་དང་མཉམ་པ་ཉིད་ནམ་མཁའི་ངོ་བོ་ལྟར་རང་བཞིན་གྱིས་དག་པ་ཡིན་ནོ། ། ད་ནི་ཁྱད་པར་གྱི་ནུས་པ་བསྟན་པར་བྱ་སྟེ། གང་ཞིག་སྟོན་དེ་གང་གིས་ཐོས་པ་ཡི། །
དགོས་པ་གང་ཡིན་དམ་པས་སྐྱོང་བ་ན། ། གདུག་པའི་སྐུངས་ས་རྡུལ་བཞིན་རློག་པར་བྱེད། ། སྙིང་ག་ཉིད་དུ་ནུབ་པར་གྱུར་པ་ཡིན། ། ཞེས་བྱ་བའི་དོན་ནི། བླ་མ་དམ་པ་གང་ཞིག་གིས་སྟོན་པ་ཡང་དག་པའི་དོན་དེ་དག་སློབ་པ་པོ་གང་ཞིག་གིས་ཐོས་པའི་དགོས་པ་དེ་དག་གང་ཡིན་ཞེ་ན། ཐ་མལ་གྱི་ཤེས་པ་དམ་པ་སྟེ། དེ་དག་དྲན་པ་རྒྱུན་ཆགས་ཀྱིས་སྐྱོང་བ་ན་རྣམ་པར་རྟོག་པའི་གདུག་པའི་སྐུངས་ས་དེ་དག་རྡུལ་བཞིན་དུ་རློག་པར་བྱེད་དེ། རྟོག་པའི་བྱེ་བྲག་དཔག་ཏུ་མེད་པ་དག་ནི་སྙིང་ག་ཐ་མལ་གྱི་ཤེས་པ་ཉིད་དུ་ནུབ་པར་གྱུར་པ་ཡིན་ནོ། ། ནུབ་པ་དེའང་མཚོན་པ་ཙམ་དུ་ཟད་དེ། དོན་ལ་ཇི་བཞིན་པའི་དེ་ཁོ་ན་ཉིད་རྟོགས་པ་ལ་བྱའོ། །
ད་ནི་དེ་ཁོ་ན་ཉིད་ངོ་བོའི་ཚུལ་དུ་མཚོན་པར་བྱ་བ་བསྟན་ཏེ། ཇི་ལྟར་ཆུ་ལ་ཆུ་བཞག་ན། ། དེ་སྙེད་ཆུ་རུ་རོ་མཉམ་འགྱུར། ། ཇི་ལྟར་མར་ལ་མར་བཞག་མཚུངས། ། སེམས་དང་སྣང་བ་དེ་བཞིན་སྨྲ། ། སྐྱོན་དང་ཡོན་ཏན་རྣམས་དང་ལྡན་པའི་སེམས། ། མགོན་པོ་སུས་ཀྱང་མཚོན་པར་མི་འགྱུར་རོ། ། ཞེས་བྱ་བའི་དོན་ནི། དཔེར་ན་ཆུའི་ཐིགས་པ་ལ་ཆུའི་ཐིགས་པ་བཞག་ན། ཇི་སྙེད་དུ་བཞག་པ་དེ་སྙེད་ཆུ་རུ་རོ་མཉམ་པར་འགྱུར་རོ། །
ཇི་ལྟར་མར་གྱི་ཁུ་བ་ལ་མར་བཞག་ནའང་དེ་དང་མཚུངས་པ་སྟེ། མར་དུ་རོ་མཉམ་པར་འགྱུར་རོ། ། སེམས་སྣང་བ་ལ་བཞག་པ་དང༌། སྣང་བ་སེམས་ལ་བཞག་པའི་ངོ་བོས་ལྷན་ཅིག་སྐྱེས་པའི་ཡེ་ཤེས་དེ་ཁོ་ན་ཉིད་རྟོགས་པར་བྱེད་པ་སྟེ། དེ་དག་ནི་གཉིས་སུ་མེད་པར་རོ་མཉམ་པ་སྟེ། བདེ་བ་ཆེན་པོའི་ངང་དུ་ཡོངས་སུ་རྫོགས་པར་འགྱུར་རོ། ། དེ་བས་ན་རྗེ་བཙུན་པ་རི་བོ་པའི་ཞལ་སྔ་ནས་དེ་བཞིན་དུ་སྨྲས་པར་གྱུར་ཏེ། དེ་བས་ན་སེམས་ཉིད་ཀྱི་ངོ་བོ་ནི་ཅིར་ཡང་མ་ཡིན་པ། དོན་ལ་ཅིར་ཡང་སྣང་བ་སྟེ། སྣང་བ་ལ་རྟོག་ན་སྐྱོན་དུ་འགྱུར་བ་དང༌།
དེ་ཉིད་མ་བཅོས་པར་བཞག་ན་སངས་རྒྱས་ཀྱི་ཡོན་ཏན་རྣམས་རྟོགས་པར་བྱེད་པ་སྟེ། དེ་དག་དང་ལྡན་པའི་སེམས་འདི་ནི་མགོན་པོ་སངས་རྒྱས་བཅོམ་ལྡན་འདས་ལ་སོགས་པ་སུས་ཀྱང་མཚོན་པར་མི་ནུས་ཤིང༌། མཚོན་པར་ཡང་མི་འགྱུར་རོ། ། ད་ནི་དེ་ཉིད་ཀྱི་མཐའ་ལ་གདམས་པ་བསྟན་པར་བྱ་སྟེ། རྨོངས་པ་དག་ལ་གཉེན་པོ་གང་ཡང་མེད། ། ཁྱོད་ཉིད་སྟོང་པ་ཉིད་ལ་ཞེན་ཏམ་ཅི། ། ནགས་ལ་མཆེད་པའི་མེ་ལྕེ་ཇི་བཞིན་དུ། ། གོང་དུ་བབས་པ་འདི་ལྟར་སྣང་བ་ཀུན། ། ཇི་ལྟར་སྣང་དང་གྲག་པའི་དངོས་པོ་རྣམས། ། རྩ་བ་སྟོང་པ་ཉིད་དང་ལྷན་ཅིག་བྱོས། །
ཞེས་བྱ་བའི་དོན་ནི། ཐ་མལ་གྱི་ཤེས་པ་ཉིད་ནི་རྨོངས་པ་ཆེན་པོ་སྟེ། དེ་དག་ལ་ནི་གཉེན་པོ་གང་ཡང་མེད་དོ། ། དེ་བས་ན་སེམས་ཁྱོད་ནི་སེམས་ཉིད་སྟོང་པ་ཉིད་ཅིར་ཡང་མ་ཡིན་པ་ལ་ཞེན་ཏམ་ཅི། དབང་པོའི་སྤྱོད་ཡུལ་དུ་གྱུར་པ་ཐམས་ཅད་ལ་ནགས་ལ་མེ་ལྕེ་མཆེད་པ་བཞིན་དུ་གོང་དུ་བསྟན་པའི་དོན་ཅིར་ཡང་མ་ཡིན་པ་ལ་བབས་པའོ། ། འདི་ལྟར་སྣང་བ་ཀུན་ཀྱང་དེ་བཞིན་ནོ། ། ཇི་ལྟར་སྣང་བ་དང་གྲག་པའི་དངོས་པོ་མ་ལུས་པ་རྣམས་རྩ་བ་ཆོས་ཀྱི་སྐུ་ཡིན་པའི་ཕྱིར་སྟོང་པ་ཉིད་དང་ལྷན་ཅིག་ཏུ་བྱོས་ཤིག་པའོ། ། ད་ནི་མཉམ་པའི་དོན་ལ་ཟུག་རྔུའི་ཚེར་མས་གནོད་པ་དེ་བསལ་བར་བསྟན་པར་བྱ་སྟེ། གལ་ཏེ་ཡིད་དུ་འོང་བ་མཉམ་པའི་སེམས། ། སྙིང་ལ་གཅེས་སྤྲས་བྱམས་པའི་སེམས་ཉིད་ལ། །
ཏིལ་གྱི་ཤུན་པ་ཙམ་གྱི་ཟུག་རྔུས་ཀྱང༌། ། ནམ་ཡང་སྡུག་བསྔལ་འབའ་ཞིག་བྱེད་པར་ཟད། ། ཅེས་བྱ་བའི་དོན་ནི། རྣལ་འབྱོར་པ་དག་གིས་གལ་ཏེའམ། བརྒྱ་ལམ་ན་གསལ་བ་དང༌། མི་རྟོག་པ་དང༌། བདེ་བ་དང༌། ཡིད་དུ་འོང་བའི་ངོ་བོ་ལ་ཅིར་ཡང་མ་ཡིན་པའི་མཉམ་པའི་སེམས་དང་ལྡན་ཏེ། དེ་ལྟར་རྟོགས་པ་རྣམས་ནི་རྣལ་འབྱོར་གྱི་བློའི་མཆོག་སྟེ། སྙིང་པོ་དེ་དག་ལ་གཅེས་སྤྲས་དང་བྱམས་པའི་སེམས་ཉིད་བྱ་བར་རིགས་ལ།
གཡེང་བ་དང༌། གནོད་པའི་ཟུག་རྔུ་དང་བྲལ་བར་བྱའོ། ། དེ་ཅིའི་ཕྱིར་ཞེ་ན། ཏིལ་གྱི་ཤུན་པ་ཙམ་གྱི་ཟུག་རྔུས་ཀྱང་རྣལ་འབྱོར་པ་དེ་དག་གི་སེམས་ལ་གནོད་པའི་ཕྱིར་ནམ་ཡང་སྡུག་བསྔལ་འབའ་ཞིག་སྐྱེད་པར་བྱེད་པར་ཟད་དོ། ། ད་ནི་དཔེ་ལྟ་བུའི་སྤྱོད་པ་བསྟན་པར་བྱ་སྟེ། གྲོགས་པོ་ཕག་དང་གླང་ཆེན་སྨྱོན་པར་ལྟོས། དེ་ལྟར་ཡིན་ཏེ་དེ་ནི་མ་ཡིན་ནོ། ། རྟོག་བྲལ་བརྟན་དང་ཆགས་པའི་གཟའ་གཏད་བྲལ། ། རྣམ་རྟོག་སློང་དང་དམག་ཟློག་སྡིག་པ་བྲལ། ། ཞེས་བྱ་བའི་དོན་ནི།
རྣལ་འབྱོར་པ་རྣམས་ལ་གྲོགས་པོ་ཞེས་བོས་ཏེ། གྲོང་ཁྱེར་གྱི་ཕག་དང༌། རྒྱལ་པོའི་གླང་པོ་ཆེ་དང༌། གནོད་སྦྱིན་གྱིས་ཟིན་པའི་སྨྱོན་པ་ལ་ལྟོས་ཤིག་པའི་དོན་ནོ། ། དེ་དག་གིས་ཅི་བྱེད་ཅེ་ན། རྣལ་འབྱོར་པ་དག་ཆོས་དང་མཐུན་པའི་སྤྱོད་པ་ནི་དེ་ལྟར་ཡིན་ཏེ། མི་མཐུན་པའི་ཕྱོགས་དགག་པར་བྱ་བའི་ཕྱིར་དེ་དག་དང་མཐུན་པ་ནི་མ་ཡིན་ནོ། ། དེ་དག་ཀྱང་ཅི་ཞེ་ན། ཕག་པ་རྟོག་པ་དང་བྲལ་བ་བཞིན་དུ། རྣལ་འབྱོར་པ་དག་ཀྱང་ཟས་ལ་གཙང་བཙོག་མེད་ཅིང་རྟོག་པ་དང་བྲལ་བའོ། །
གླང་པོ་ཆེ་ཡིད་སྒྱུར་བར་མི་ནུས་ཤིང་བརྟན་པ་བཞིན་དུ། རྣལ་འབྱོར་པ་དག་ལའང་བདུད་དང༌། མུ་སྟེགས་དང༌། ཕྱིར་རྒོལ་བ་དང༌། ཕྱི་ནང་གི་གཡེང་བ་དག་གིས་བློ་བསླད་པར་མི་ནུས་ཤིང་བརྟན་པའོ། ། སྨྱོན་པ་ནི་ཆགས་པའི་གཟའ་གཏད་དང་བྲལ་བ་སྟེ། རྣལ་འབྱོར་པ་དག་གིས་ཀྱང་ཡུལ་ལ་ཆགས་པར་མི་བྱ་ཞིང་སྤྱོད་པ་གཟའ་གཏད་དང་བྲལ་བར་སྤྱོད་པའོ། ། དེ་དག་དང་མཚུངས་པའི་ཕྱིར་མཚོན་པའི་དཔེ་ཉེ་བར་བསྒྲུབ་པའོ། ། རྣལ་འབྱོར་པ་དག་གིས་རྣམ་པར་རྟོག་པའི་ས་ལ་སློང་བ་དང༌། ཕ་རོལ་པོའི་དམག་ཟློག་པ་དང༌།
སྲོག་གཅོད་པ་ལ་སོགས་པའི་སྡིག་པ་དང་ནི་བྲལ་བར་བྱའོ། ། དེ་ཅིའི་ཕྱིར་ཞེ་ན། ཐ་དད་ཀྱི་རྟོག་པ་དང་བཅས་པའི་བར་དུ་རྣམ་པར་སྨིན་པ་མི་སླུ་བར་འབྱུང་བའི་ཕྱིར་རོ། ། ད་ནི་ནོར་བུའི་དཔེའི་སྒོ་ནས་སེམས་ཅན་ལ་ཕན་པར་བྱ་བར་བསྟན་པར་བྱ་སྟེ། ཇི་ལྟར་ཡིད་བཞིན་ནོར་བུའི་དགོས་པ་བཞིན། ། འཁྲུལ་པ་གཞིག་པའི་མཁས་པ་ངོ་མཚར་ཆེ། ། རང་ལས་རང་རིག་བདེ་ཆེན་བག་ཆགས་གཟུགས། ། ཐམས་ཅད་དེ་ཚེ་མཁའ་མཉམ་དེ་ལྟར་འགྱུར། ། ཀ་ལ་ཀུ་ཏྲ་སྨོས་སུ་མི་རུང་སྟེ། ། རང་བཞིན་མཁའ་མཉམ་ཡིད་ཀྱིས་འཛིན་པ་ཡིན། །
ཡིད་དེ་ཡིད་མ་ཡིན་པར་བྱེད་འགྱུར་ཏེ། ། ཞེས་བྱ་བའི་དོན་ནི། དེ་ལྟར་ཡིད་བཞིན་གྱི་ནོར་བུ་རིན་པོ་ཆེ་སྣོད་བཟང་པོའི་ནང་དུ་བཞག་ནས་མཆོད་པ་ཕུལ་ཏེ་གསོལ་བ་བཏབ་པས་དགོས་པའི་དོན་ཇི་ལྟ་བར་འབྱུང་བ་བཞིན་དུ། བླ་མའི་གདམས་ངག་གི་ནོར་བུ་རིན་པོ་ཆེ་དེ་དག་རྟེན་གང་ཟག་གི་སྣོད་བཟང་པོའི་བློ་ལ་བཅུག་སྟེ། ཐ་མལ་གྱི་ཤེས་པའི་མཆོད་པ་ཕུལ་ནས། ངེས་པའི་ཤེས་པས་གསོལ་བ་བཏབ་ན། སྐད་ཅིག་མ་དེ་ཉིད་ལ་འཁྲུལ་པ་མ་ལུས་པ་གཞིག་པར་འགྱུར་རོ། ། དེ་ནི་དོན་ལ་མཁས་པ་སྟེ། ངོ་མཚར་ཆེའོ། ། དེ་དག་ཀྱང་གཞན་ལས་ཐོབ་པ་མ་ཡིན་ཏེ།
རང་ལས་རང་གིས་རིག་པའི་བདེ་བ་ཆེན་པོའོ། ། འདི་ནི་སྣང་བ་དང་སེམས་ཀྱི་ཚུལ་དུ་བག་ཆགས་ཀྱི་གཟུགས་སུ་སྣང་ངོ༌། ། ཐ་མལ་གྱི་ཤེས་པ་རྟོགས་པ་ན་བརྟགས་པ་ཐམས་ཅད་དེའི་ཚེ་ནམ་མཁའ་དང་མཉམ་པར་འགྱུར་རོ། ། ཀ་ལ་ཀུ་ཏྲ་ཞེས་བྱ་བ་ནི། ཀ་ཀ་པ་ཨ་ཨི་ཏ་དང༌། ། ལ་པ་ནི་ཧ་ཐི་ཧ་དང༌། ། ཀུ་ཀུ་པ་རི་ན་ཧེ་དང༌། ། ཏ་ཏ་པ་ཤི་ནི་ཀ་དང་སྟེ། ། འདྲ་བའི་དོན་ནོ། ། དེ་དག་གསལ་བར་བྱ་བ་ནི། །
ཉམས་སུ་མྱོང་བ་ཐ་མལ་ཉིད། ། ནམ་མཁའ་ལྟ་བུའི་ངོ་བོར་གསལ། ། རེ་དོགས་གཉིས་འཛིན་བླང་དོར་མེད། ། འདི་རྟོགས་ཀུན་ཏུ་བཟང་པོའོ། ། མ་རྟོགས་ནང་དང་ཕྱི་རུ་བལྟ། ། ངེས་པ་སྐྱེས་ནས་གོ་རིམ་ཉིད། ། བསོད་ནམས་ཚོགས་གསག་ལ་བརྩོན་པ། ། འདི་ནི་དམ་པའི་ལམ་ཡིན་ནོ། ། སྣང་སྲིད་ཐམས་ཅད་ཆོས་ཀྱི་སྐུ། ། ཆུ་ཟླ་ལྟ་བུའི་ངོ་བོ་ཉིད། །
དབང་པོ་ཡུལ་འཕྲད་བདེ་བའི་འོད། ། དྲན་པ་བསྟེན་པ་མཆོག་ཡིན་ནོ། ། སྤྱོད་ལམ་བཞི་ལ་སྔོན་འགྲོ་བའི། ། དྲན་པས་དེ་བཞིན་ཉིད་དུ་བསྟེན། ། སེམས་ཉིད་བླ་མ་དམ་པར་བཀུར། ། དགག་པ་དོར་ཞིང་ཅི་བདེར་སྤྱད། ། ཅེས་བྱ་བའི་དོན་ནི་ཐུན་མོང་གི་ཚུལ་ལོ། ། སེམས་ཉིད་མ་བཅོས་ཆོས་ཀྱི་སྐུ། ། སྣང་བ་བདེ་ཆེན་ལོངས་སྤྱོད་རྫོགས། ། འགྲོ་འོང་སེམས་ཅན་སྤྲུལ་པའི་བདག །
དམ་པ་དག་ལས་རྟོགས་པའོ། ། འདི་དག་ནི་ཁྱད་པར་གྱི་ཚུལ་ལོ། ། སེམས་ཉིད་རྣལ་མའི་ངང་གནས་ན། ། སྤྱད་པའི་དུག་གིས་ཅི་བྱར་ཡོད། ། བདེ་བ་ཆེན་པོའི་རོ་མྱོང་ན། ། དགེ་དང་སྡིག་པའི་བྱེ་བྲག་མེད། ། འདི་དག་ནི་བླ་ན་མེད་པའི་ཚུལ་ལོ། ། རྣལ་ལ་རྟོགས་པ་རྫོགས་སངས་རྒྱས། ། སྡིག་པའི་རྣམ་པར་སྨིན་མི་མྱོང༌། ། དགེ་བའི་བདེ་བའི་འབྲས་བུ་མིན། །
རྨི་ལམ་བཞིན་ལྟ་ཅི་བདེར་སྤྱོད། ། འདི་དག་ནི་དེ་ཁོ་ན་ཉིད་ཀྱི་ཚུལ་ལོ། ། ཀ་ནི་རྩོལ་སྒྲུབ་བྲལ་བ་སྟེ། ། ལ་ནི་མ་བཅོས་དོན་གྱི་གཙོ། ། ཀུ་ནི་རྣམ་རྟོག་མཐའ་དང་བྲལ། ། མི་ཤེས་སྨྲ་མེད་མཉམ་ཉིད་དེ། ། ཅེས་བྱ་བ་ནི་བསམ་གྱིས་མི་ཁྱབ་པའི་ཚུལ་དུ་བཤད་པའོ། ། དེ་བས་ན་སྨོས་སུ་མི་རུང་བ་སྟེ། རང་བཞིན་གྱིས་རྣལ་མ་འདི་དག་ནམ་མཁའ་དང་མཉམ་པའི་ཕྱིར་དྲན་པའི་ཡིད་ཀྱིས་འཛིན་པར་བྱེད་པ་ཡིན་ནོ། ། ཡིན་པ་དེའང་རྟོགས་པའི་ཟུག་རྔུ་ཡིན་ཏེ།
ཡིད་དེ་དག་དང་དྲན་པ་རྟོག་པ་མ་ཡིན་པར་ཤུགས་ཀྱིས་བྱེད་པར་འགྱུར་ཏེ། འདི་ནི་དམ་པའོ། ། ད་ནི་བསམ་གྱིས་མི་ཁྱབ་པའི་རང་བཞིན་བསྟན་པར་བྱ་སྟེ། རང་བཞིན་གྱིས་མཛེས་སྐྱེས་པའི་མཆོག་ཏུ་མཛེས། ། ཁྱིམ་དང་ཁྱིམ་ན་དེ་ནི་བརྗོད་པ་སྟེ། ། བདེ་ཆེན་གནས་ནི་ཡོངས་སུ་ཤེས་པ་མིན། ། འགྲོ་ཀུན་སེམས་ཀྱི་འཕྲུལ་པར་མདའ་བསྣུན་སྨྲ། ། དེ་ནི་བསམ་མེད་རྟོག་པ་མ་ཡིན་ནོ། ། ཀྱེ་མ་རྣལ་འབྱོར་སྒོམ་པ་རང་ལ་དྲིས། ། སྙིང་པོ་རང་བཞིན་དག་ལས་རྟོགས་པ་ལ། །
རང་བཞིན་གནས་པའི་སེམས་ཀྱིས་བལྟ་བར་རིགས། ། ཞེས་བྱ་བའི་དོན་ནི། སེམས་ཀྱི་རང་བཞིན་བླ་མ་དམ་པའི་གདམས་ངག་གིས་མཛེས་པར་བྱས་པའི་སེམས་ཉིད་རྣལ་མ་གཉིས་སུ་མེད་པ་ལས་སྐྱེས་པའི་བདེ་བ་དང་སྟོང་པ་དབྱེར་མེད་པ་ལས་མཆོག་ཏུ་གྱུར་པའི་བདག་ཉིད་དྲན་པ་རྒྱུན་ཆགས་ཀྱིས་མཛེས་པར་བྱས་པའི་དོན་འདི་དག་ཐེག་པ་འོག་མ་པ་རྣམས་ཀྱིས་ཁྱིམ་དང༌། ཚིག་དང༌། ཐ་སྙད་ཀྱི་ཁྱིམ་ན་དེ་ཉིད་བརྗོད་པར་བྱ་སྟེ། ལོ་ཁྲི་ཕྲག་དཔག་ཏུ་མེད་པ་དག་བཤད་དུ་ཟིན་ཀྱང་དམ་པ་རྣམས་ཀྱི་གདམས་ངག་ལ་རག་ལས་པའི་བདེ་བ་ཆེན་པོའི་གནས་ནི་ཡོངས་སུ་ཤེས་པ་མིན་ནོ། ། འགྲོ་བ་ཀུན་གྱི་ཤེས་པ་ནི་སྣང་བ་ཐམས་ཅད་སེམས་ཀྱི་འཕྲུལ་པར་འདོད་པའམ། དེ་ལ་རྣམ་པ་གཞན་དུ་ཡོད་པར་འདོད་པ་སྟེ། དེ་དག་ནི་མ་ཡིན་པར་མདའ་བསྣུན་སྨྲའོ། ། དེ་དག་ཀྱང་ཅི་ཞེ་ན།
སྣང་གྲག་གི་ཆོས་ཐམས་ཅད་བདེ་བ་ཆེན་པོ་གཉུག་མའི་རང་བཞིན་ཡིན་པའི་ཕྱིར་དེ་ནི་བསམ་ཏུའང་མེད་དེ། རྟོག་པའང་མ་ཡིན་ནོ། ། ཀྱེ་མ་རྣལ་འབྱོར་པ་ཀུན་གྱིས་དེ་ཁོ་ན་ཉིད་རང་གིས་སྒོམ་པ་ནི་རང་ལ་དྲི་བར་བྱའོ། ། དེ་ཅིའི་ཕྱིར་ཞེ་ན། རང་ལས་མ་ཡིན་པར་གཞན་མི་སྣང་བའི་ཕྱིར་རོ། རང་དེ་དག་ཀྱང་ཅི་ཞེ་ན། ཡེ་ནས་རྣམ་པར་དག་པའི་ཕྱིར་སྙིང་པོའོ། ། དེའི་རང་བཞིན་གདོད་མ་ནས་དག་པའི་རྣམ་པ་ལས་རྟོག་པའི་དོན་ལ་ཅིར་ཡང་སྣང་བའོ། ། དེ་དག་ནི་སེམས་ཐ་མལ་གྱི་ཤེས་པར་རང་བཞིན་གྱིས་གནས་པའི་སེམས་ཀྱིས་བལྟ་བར་རིགས་སོ། ། ད་ནི་དོན་དེ་ཉིད་ལ་གདམས་པར་བསྟན་པར་བྱ་སྟེ།
དེ་ནས་ཕྱི་ནང་མཉམ་པར་ཤེས་པ་དང༌། ། ཤེས་བྱེད་དེ་འགོག་པ་ནི་བླ་མའི་ལུང༌། ། མགོ་སྙིང་ལྟེ་གསང་རྐང་ལག་སྤངས་པ་སྟེ། ། ངས་མཐོང་བསམ་པའི་ཡུལ་ནི་མཆོད་པར་བྱེད། ། གཞན་དག་བསམ་པའི་ཡུལ་ནི་འགག་པར་འགྱུར། ། གལ་ཏེ་སེམས་ནི་སེམས་ཀྱིས་མཚོན་དུ་འགྲོ། ། རླུང་དང་ཡིད་ནི་མི་གཡོ་བརྟན་པར་འགྱུར། ། ཞེས་བྱ་བའི་དོན་ནི། རྣལ་འབྱོར་པ་དེ་དག་གིས་དེ་དག་ཉམས་སུ་མྱངས་ནས་མཐར་ཕྱིན་པའི་རྟགས་ནི། ཕྱི་དང་ནང་མཉམ་པར་ཤེས་ཤིང་ཅིར་ཡང་མ་ཡིན་པ་ཉིད་དུ་མཐོང་བ་སྟེ།
དེ་ཅིར་ཡང་མ་ཡིན་པའོ། ། དེ་ལྟར་ཤེས་པར་བྱེད་པ་དེ་ཤུགས་ཀྱིས་འགོག་པ་ནི་བླ་མ་དམ་པའི་ལུང་སྟེ། དེ་ཉིད་དོ། ། དེ་ཉིད་མངོན་དུ་རྟོགས་པས་ནི་དགེ་བ་ཐམས་ཅད་ཀྱི་སྔོན་དུ་འགྲོ་བ་སྦྱོར་བའི་སྙིང་རྗེ་ཆེན་པོ་ཉིད་དང༌། བསོད་ནམས་དང་ཡེ་ཤེས་ཀྱི་ཚོགས་ཀྱི་དངོས་གཞི་དང༌། སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་ཕྱིར་མཇུག་བསྔོ་ཞིང་སྨོན་ལམ་རྒྱ་ཆེན་པོ་གདབ་པ་དང༌། དེ་དག་ཐམས་ཅད་དབང་རྣམ་པ་བཞི་གོ་རིམ་གྱི་ཚུལ་དུ་གནས་པར་བྱེད་པའི་དམ་ཚིག་བསྲུང་བ་དང༌། དེ་བརྟན་པར་བྱེད་པའི་བསོད་ནམས་ཀྱི་ཚོགས་ཡན་ལག་ཤུགས་ཀྱིས་སྤངས་པ་སྟེ། དེ་དག་ལ་གནས་ཀྱང་དོན་མེད་པར་འགྱུར་རོ། ། དོན་དང་ལྡན་པ་ནི་གང་ཞིག་ཡིན་ཞེ་ན།
ངས་མཐོང་ཞེས་པ་སྟེ། ཐ་མལ་གྱི་ཤེས་པའོ། ། དེ་དག་བསམ་པའི་ཡུལ་ནི་དོན་དམ་པའོ། ། བསོད་ནམས་ཀྱི་ཚོགས་ཁྱད་པར་ཅན་རྫོགས་པར་བྱེད་པ་ནི་མཆོད་པར་བྱེད་པའི་ངེས་ཤེས་སོ། ། དེ་དག་ནི་ཉམས་སུ་མྱོང་བ་དང༌། གཞན་དང་གཞན་དུ་བརྟགས་པའི་བདག་ཉིད་དག་བསམ་པའི་ཡུལ་རྟོག་པ་ཅན་དེ་དག་ནི་ངང་གིས་འགག་པར་འགྱུར་རོ། ། གལ་ཏེ་སློབ་པ་པོ་དེ་དག་གིས་བློ་ལ་བརྗོད་པར་བྱ་བའི་ཕྱིར་སེམས་ཀྱིས་སེམས་ནི་མཚོན་དུ་འགྲོ་སྟེ། དེ་ཙམ་དུ་ཟད་པ་ཉིད་ཡིན་ཏེ། གཞན་ནི་སྐྱོན་དང་བཅས་པའོ། ། མཚོན་པའི་དོན་ལ་རྟོགས་པ་ནི་ཡིན་ལ།
རླུང་དང་ཡིད་ཀྱི་རྣམ་པར་ཤེས་པ་ནི་འགག་པར་འགྱུར་ཏེ། མཚན་མ་ལ་མི་གཡོ་ཞིང་མི་རྟོག་པ་ལ་བརྟག་པ་ཁོ་ནར་འགྱུར་རོ། །
ད་ནི་རྣལ་མའི་དོན་ཕྱིན་ཅི་མ་ལོག་པ་བསྟན་པར་བྱ་སྟེ། ཇི་ལྟར་ལན་ཚྭ་ཆུ་ལ་ཐིམ་པ་ལྟར། ། དེ་ལྟར་སེམས་ནི་རང་བཞིན་ཉིད་དག་ལ། ། དངོས་པོར་རྟོག་པའི་མཚན་ཉིད་ཐིམ་པར་འགྱུར། ། དེ་ཚེ་བདག་དང་གཞན་ནི་མཉམ་པར་མཐོང༌། ། འབད་དེ་བསམ་གཏན་བྱས་པས་ཅི་བྱར་ཡོད། ། རྟགས་གཅིག་ལ་ནི་ལུགས་རྣམས་མང་པོར་མཐོང༌། ། འོངས་པ་མ་མཐོང་ཕྱིན་ཀྱང་དེ་མཐོང་མེད། །
རང་འདོད་པ་ཡིས་རང་རིག་གསལ་བར་སྨྲ། ། རང་བཞིན་འཇིག་ཅིང་གཞན་དང་འགལ་བ་ཡིན། ། མགོན་པོ་བདག་ཉིད་གཅིག་པུ་བཞིན་དང་ལྡན། ། ཁྱིམ་དང་ཁྱིམ་ན་གྲུབ་མཐའ་དེ་གྲུབ་པའོ། ། གཅིག་ཟོས་པས་ནི་གཞན་ཀུན་ཚིམ་པར་འགྱུར། ། ནང་བཞག་ཕྱི་རོལ་སོང་ནས་ཁྱིམ་བདག་འཚོལ། ། བཙལ་ཀྱང་མ་མཐོང་ཕྱིས་ཀྱང་དེ་མེད་དེ། ། འདུག་པར་གྱུར་ཀྱང་དེ་ཡིས་མ་ཤེས་སོ། ། ཞེས་བྱ་བའི་དོན་ནི། ཇི་ལྟར་ལན་ཚྭ་དག་ཆུ་དག་གི་ནང་དུ་བཅུག་ན་དེ་ལ་ཐིམ་ཞིང་ལན་ཚྭའི་རོར་གྱུར་པ་ལྟར།
སེམས་ཀྱི་རང་བཞིན་ཉིད་ཡེ་ནས་དག་པའི་ཆུ་དག་ལ་དངོས་པོར་རྟོག་པའི་མཚན་ཉིད་ཀྱི་ལན་ཚྭ་དག་བཞག་ན་དངོས་པོ་ཐིམ་ཞིང་བདེ་བ་ཆེན་པོའི་རོར་འགྱུར་རོ། ། དེའི་ཚེ་བདག་དང་གཞན་དུ་མཉམ་པར་མཐོང་སྟེ། ཐ་མི་དད་དོ། ། དེ་ལྟར་མ་རྟོགས་པའི་རྩོལ་སྒྲུབ་དང་བཅས་པའི་དོན་དེ་ཉིད་ལ་འབད་དེ་བསམ་གཏན་བྱས་པས་འཆིང་བའི་ཕྱིར་ཅི་བྱར་ཡོད་དེ། མེད་དོ། ། གཉུག་མའི་དོན་དེ་ཁོ་ན་ཉིད་ཀྱི་རྟགས་གཅིག་ལ་ནི་ཐ་དད་ཀྱི་རྟོག་པས་བརྟགས་པའི་ལུགས་རྣམས་མང་པོར་མཐོང་ངོ༌། ། མཐོང་དུ་ཡོད་དམ་ཞེ་ན། བྱིས་པའི་ངང་ཚུལ་ཅན་ནམ་མཁའ་ལ་ཚད་བྱེད་པ་དང་འདྲ་བ་རྣམས་ཀྱིས་བརྟག་པར་ཟད་ཀྱི། དེ་ཁོ་ན་ཉིད་ལ་ནི་འོངས་པའང་མ་མཐོང༌། ཕྱིས་ཀྱང་དེ་མཐོང་བ་མེད་དོ། །
སེམས་ཙམ་པ་དག་གི་འདོད་པ་ནི་རང་གི་འདོད་པའི་ཤུགས་ཀྱིས་རང་གིས་རང་རིག་པ་གསལ་བའི་ངོ་བོར་གྲུབ་པར་སྨྲ་སྟེ། ། དེ་ནི་མུ་སྟེགས་ཀྱི་བདག་དང་འདྲའོ། ། དེའི་ཕྱིར་རང་བཞིན་འཇིག་ཅིང་དབུ་མ་ལ་སོགས་པ་གཞན་དང་ཡང་འགལ་བར་འགྱུར་བ་ཡིན་ནོ། ། དགག་སྒྲུབ་དང་བྲལ་བའི་དོན་ནི་ཆོས་ཀྱི་སྐུའི་མགོན་པོ་བདེ་བ་ཆེན་པོའི་བདག་ཉིད་ཐ་མལ་གྱི་ཤེས་པ་གཅིག་པུ་རང་བཞིན་གྱིས་བཞིན་དང་ལྡན་ནོ། ། དེ་དག་ཀྱང་བླ་མ་དམ་པའི་གདམས་ངག་གིས་ཁྱིམ་དང༌། བདག་ཉིད་ཀྱིས་ཉམས་སུ་མྱོང་བའི་ཁྱིམ་ན་གྲུབ་པའི་མཐའ་དགག་སྒྲུབ་དང་བྲལ་བ་དེ་གྲུབ་པའོ། ། དེ་ནི་མ་བཅོས་པའི་དོན་ཏེ། དེ་གཅིག་པུ་རྣལ་མ་ཉམས་སུ་མྱོང་བའི་ཚུལ་གྱིས་ཟོས་པ་ནི་གྲུབ་པའི་མཐའ་མ་ལུས་པ་གཞན་ཀུན་ཀྱང་ཚིམ་པར་འགྱུར་རོ། ། དེ་ནི་རང་བྱུང་གི་ཡེ་ཤེས་ཏེ། ཁྱིམ་གྱི་བདག་པོ་དེ་དག་བདག་ཉིད་ཀྱི་བློའི་གཏིང་གི་ནང་དུ་བཞག་སྟེ།
ཕྱི་རོལ་དུ་སོང་ནས་ཐ་སྙད་ལ་རྣམ་པར་བརྟེན་པའི་མཐུས་ཁྱིམ་བདག་འཚོལ་ལོ། ། བཙལ་བའི་དོན་དེ་དག་ཀྱང་རྙེད་པ་མ་ཡིན་ཏེ། ཅིར་ཡང་མ་ཡིན་པའི་ཕྱིར་མ་མཐོང་ངོ༌། ། ཕྱིས་ཀྱང་དེ་དག་ལ་མཐོང་བ་མེད་དེ། རང་ཉིད་ལ་རང་གིས་འདུག་པར་གྱུར་ཀྱང་རྨོངས་པར་རྟོག་པའི་རྟོག་གེས་བསླད་པའི་ཕྱིར་དེ་ཡིས་མ་ཤེས་སོ། ། དེ་བས་ན་རབ་ཏུ་མི་གནས་པའི་རྒྱུད་ལས། བླ་མའི་གདམས་ངག་ཁྱིམ་མཆོག་དམ་པ་དང༌། ། ཉམས་མྱོང་ཁྱིམ་ནས་དགག་སྒྲུབ་མེད་པར་རྟོགས། ། མ་བཅོས་རྣལ་མའི་ཟས་ཤིག་ཟོས་གྱུར་པས། ། གྲུབ་མཐའ་མ་ལུས་ཀུན་ཀྱང་ཚིམ་པར་འགྱུར། །
རྨོངས་པས་མ་རྟོགས་ཐ་སྙད་ཚིག་ལ་བརྟེན། ། བཙལ་ཀྱང་མ་རྙེད་འདུག་ཀྱང་དེ་མ་ཤེས། ། ཞེས་འབྱུང་བའི་ཕྱིར་རོ། ། ད་ནི་བདེ་སྟོང་དབྱེར་མེད་བསྟན་པར་བྱ་སྟེ། རྦ་རླབས་མེད་པའི་དབང་ཕྱུག་ཆེན་པོ་མཆོག ། རྙོག་པ་མེད་པའི་བསམ་གཏན་ཅིར་མི་གཞག ། ཆུ་དྭངས་མར་མེ་རང་གསལ་གཅིག་ཏུ་ཞོག ། འགྲོ་དང་འོང་བ་རོ་གཅིག་མི་འདོར་རོ། ། སྔ་ན་མེད་པའི་སྒེག་མོ་དང་འཕྲད་ནས། ། ཉལ་བའི་སེམས་ནི་གཞི་མེད་པ་ལ་བརྟེན། །
རང་རིག་གཟུགས་དང་ཐ་དད་མ་བལྟ་ཞིག ། འདི་ལྟར་སངས་རྒྱས་ལག་ཏུ་གཏོད་པ་ཡིན། ། ཞེས་བྱ་བའི་དོན་ནི། སེམས་ཉིད་གཉུག་མའི་ངོ་བོ་དེ་དག་ལ་སེམས་བཅོས་པའི་རྦ་དང༌། རྣམ་པར་རྟོག་པའི་རླབས་དག་གིས་མི་གནོད་པའི་དོན་དེ་ཉིད་ནི་ས་བཅུ་པའི་དབང་ཕྱུག་ཆེན་པོ་སྟེ། མཆོག་གོ ། དེ་བས་ན་དོན་དེ་ཉིད་ནི་རྙོག་པ་མེད་པས་སྟེ། ཁྱད་པར་གྱི་བསམ་གཏན་ཡིན་པའི་ཕྱིར་མཉམ་པའི་དོན་དེ་ལས་སེམས་ཅིའི་ཕྱིར་མི་གཞག་སྟེ། གཞག་གོ ། ཆུ་མ་རྙོག་པའི་རྣལ་མ་དྭངས་པ་དང་མར་མེ་མ་བསད་པས་རང་གསལ་བ་བཞིན་དུ།
སེམས་མ་བཅོས་པར་གཅིག་ཏུ་དེ་ཁོ་ན་ཉིད་དུ་ཞོག་ཅིག ། ཁམས་གསུམ་གྱི་སེམས་ཅན་ཐམས་ཅད་ཀྱི་འགྲོ་བ་དང་གྲུབ་པའི་མཐའ་དབུ་མ་པ་ལ་སོགས་པ་ཐམས་ཅད་ཀྱི་འོང་བ་ཐམས་ཅད་ཀྱང་འདི་ཉིད་དུ་རོ་གཅིག་པའི་ཕྱིར་མི་འདོར་རོ། ། དེ་དག་ཆེད་དུ་སྒྲུབ་པའང་མེད་དེ། སྲིད་པཱ་པཾ་ལི་པྲཾ། ཞེས་བྱའོ། ། དེ་དག་གི་དོན་ནི་བླ་མ་དམ་པ་ལས་སྔ་ན་མེད་པའི་དོན་རྟོགས་ཏེ། ཆོས་ཐམས་ཅད་བདེ་བ་ཆེན་པོའི་སྐུར་སྒེག་པའི་ཕྱིར་དང༌། ཤེས་རབ་ཆེན་པོའི་རང་བཞིན་མོ་ཡིན་པའི་ཕྱིར་ངོ་བོ་དེ་དག་དང་འཕྲད་ནས་མཐར་ཕྱིན་པ་དག་གོ ། དེ་དག་ནི་དོན་ཡང་སྔ་ན་མེད་པ་ཡིན་ནམ་ཞེ་ན། མ་ཡིན་ཏེ།
པཾ་ལི་པྲ་པ་པྲི། ཞེས་བྱ་སྟེ། ཆོས་སྐུ་གཉུག་མའི་ངོ་བོ་དག ། བདག་ཉིད་ལ་ནི་ཡོད་པ་སྟེ། ། དགག་སྒྲུབ་མེད་པར་སྒེག་པ་ལ། ། དུས་གསུམ་སངས་རྒྱས་འབྱུང་བའམ་མོ། ། ཞེས་བྱ་བའི་དོན་ནོ། ། དེ་དག་ཀྱང༌། པྲཾ་ལི་པྲཾ་པྲི་པ། ཞེས་བྱ་སྟེ།
ཉམས་མྱོང་བདེ་བ་ཆེན་པོའི་རོ། ། ཉམས་སུ་མྱོང་བས་ཤིན་ཏུ་བདེ། ། བདག་གིས་སྨྲ་བར་མི་ནུས་ཀྱི། ། འདི་ལ་སྨྲས་ན་སྐྱོན་དུ་འགྱུར། ། ཞེས་འབྱུང་བ་དང༌། དེ་ཉིད་ཀྱི་ཕྱིར། པཱ་པཾ་ལི་པྲཾ་པྲི། ཞེས་བྱ་སྟེ། དེ་དག་གི་དོན་ནི། ཆོས་སྐུ་བདེ་ཆེན་སྨྲ་རུ་མེད། །
ཟབ་ཅིང་ཚད་དང་རྒྱ་ཚད་མེད། ། དེ་ཉིད་ངོ་བོ་ཤེས་མི་ནུས། ། རྟོགས་པར་འགྱུར་བ་མ་ཡིན་ནོ། ། ཞེས་འབྱུང་བའི་ཕྱིར་དང༌། དེ་ཉིད་གསལ་བར་བྱ་བའི་ཕྱིར། པཱ་པྲི་པཾ་པྲི་ལཾ། ཞེས་བྱ་སྟེ། དེ་དག་གི་དོན་ནི། བདེ་སྟོང་དབྱེར་མེད་མཉམ་པ་ཉིད། ། མཉམ་པ་ཕྱོགས་ཆ་ཆ་དང་བྲལ། །
ནམ་མཁའི་ངོ་བོ་ཉིད་མཚུངས་ཕྱིར། ། བརྗོད་པ་ཐ་སྙད་མཐའ་ལས་འདས། ། ཞེས་འབྱུང་བའི་ཕྱིར། སྔ་ན་མེད་པ་དང༌། སྔ་ན་ཡོད་པ་དང༌། སྨྲ་མེད་པ་དང༌། མི་ཤེས་པ་དང༌། མཉམ་པ་ཉིད་ཀྱི་སྒེག་མོ་སྟེ། འདི་དག་ནི་ཇི་བཞིན་པའི་ཤེས་པ་འབའ་ཞིག་ལ་བརྗོད་པའོ། ། དེའང་ཤེས་པ་བག་ཡངས་ཀྱི་སྤྱོད་པ་རྣམས་ལས་འགྲུབ་པའི་ཕྱིར་ཉལ་བའི་སེམས་ནི་གཞི་མེད་པ་ལ་བརྟེན་ཞེས་པའོ། །
དེ་བས་ན་སེམས་རང་རིག་པའི་ཡེ་ཤེས་དང༌། སྣང་བ་ཡུལ་གྱི་གཟུགས་དང༌། དེ་སྒྲུབ་པར་བྱེད་པའི་ཚད་མ་དང༌། དེ་རྟོགས་པའི་དོན་རྣམས་སུ་ཐ་དད་པའི་རྟོག་པས་མ་བལྟ་ཞིག ། འདི་ལྟར་རྟོགས་པ་དེ་ནི་ཆོས་ཀྱི་སྐུའི་སངས་རྒྱས་ལག་ཏུ་གཏོད་པ་ཡིན་ནོ། ། ད་ནི་དྲན་པ་རྒྱུན་ཆགས་ཀྱི་བདག་ཉིད་བསྟན་པར་བྱ་སྟེ། ལྷན་ཅིག་སྐྱེས་པའི་རང་བཞིན་དེ་ཚེ་མཛེས། ། གང་ཚེ་ལུས་དང་ངག་ཡིད་དབྱེར་མེད་པ། ། དེ་ཚེ་ཐམས་ཅད་མཁྱེན་པ་ཐོབ་པ་སྟེ། དབྱེར་མེད་ངང་ལ་གཞག་དང་ཐོབ་མེད་ཀྱང༌། །
བརྡ་རུ་མཚོན་ནས་གཞག་དང་ཐོབ་པར་སྨྲ། ། སྨྲས་པའི་ཚིག་ཏུ་ཞོག་ལ་དེ་དོན་སྒོམས། ། བསྒོམ་པར་བྱ་བ་རྡུལ་ཙམ་མེད་པ་སྟེ། ། མེད་པའི་ངང་ལ་གཞག་ཏུ་མེད་པའི་ངང༌། ། དེ་ལ་གནས་ན་རྣལ་འབྱོར་སྙིང་པོའི་ལམ། ། སྙིང་པོ་གཞན་དུ་བརྗོད་པ་མ་ཡིན་གྱི། ། དངོས་དང་སེམས་སུ་ཤེས་ཤིང་ཤེས་པ་མེད། ། མེད་པའི་རྡོ་རྗེ་དེ་ལ་འཇུག་པར་བྱ། ། ཞེས་བྱ་བའི་དོན་ནི། ལྷན་ཅིག་སྐྱེས་པའི་ཡེ་ཤེས་ཀྱི་རང་བཞིན་ནི་གང་གི་ཚེ་དོན་རྣལ་མ་ཉམས་སུ་མྱོང་བ་དེའི་ཚེ་ཆོས་ཀྱི་སྐུ་མཛེས་པའོ། །
གང་གི་ཚེ་རྣལ་འབྱོར་པ་དག་གི་ལུས་དང་ངག་དང་ཡིད་དབྱེར་མེད་ཅིང་མཉམ་པ་ཉིད་ཀྱི་ངང་ལ་གནས་པ་དེའི་ཚེ་ཐམས་ཅད་མཁྱེན་པའི་སངས་རྒྱས་ཐོབ་པ་སྟེ། དེ་ནི་བདེ་བ་དང་སྟོང་པ་དབྱེར་མེད་པའི་ངང་ལ་གནས་པའོ། ། དེ་ལྟར་རྟོགས་པའི་ངང་ལ་མཉམ་པར་བཞག་པ་དང་རྗེས་ལ་ཐོབ་པ་མེད་པའོ། ། དེ་ལྟར་མེད་ཀྱང་མ་རྟོགས་པའི་ངང་ལ་མཉམ་པར་བཞག་པ་དང་རྗེས་ལ་ཐོབ་པ་མེད་པའོ། ། དེ་ལྟར་མེད་ཀྱང་མ་རྟོགས་པའི་སློབ་པ་པོའི་བློ་ལ་བརྡ་རུ་མཚོན་ནས་མཉམ་པར་བཞག་པ་དང་རྗེས་ལ་ཐོབ་པར་སྨྲས་སོ། ། སྨྲས་པའི་བརྗོད་བྱ་དེ་ཚིག་ཙམ་དུ་ཤུགས་ཀྱིས་ཞོག་ལ། དེའི་དོན་ནི་བརྗོད་བྱ་དང་བྲལ་བ་སྒོམས་ཤིག་པའོ། ། བསྒོམ་དུ་ཡོད་དམ་ཞེ་ན། བསྒོམ་པར་བྱ་བ་ནི་རྡུལ་ཕྲ་རབ་ཙམ་ཡང་མེད་པ་སྟེ། དེ་དག་གི་ངང་ལ་ནི་གཞག་ཏུ་མེད་པའོ། །
གཞག་ཏུ་མེད་པའི་ངང་ལ་བཞག་ན་མཆོག་གོ ། དོན་དེ་དག་ལ་གནས་ན་རྣལ་འབྱོར་པ་སྙིང་པོའི་ངང་ངམ། སྙིང་པོའི་ལམ་ལ་རྟོགས་ཤིང་གནས་པའོ། ། སྙིང་པོ་ཞེས་བྱ་བའི་ངོ་བོ་དེ་ཉིད་ཀྱང་གཞན་དུ་བརྗོད་དུ་ཡོད་པ་མ་ཡིན་གྱི། དངོས་པོར་སྔ་བ་ཐམས་ཅད་དང་གྲགས་པ་ཐམས་ཅད་སེམས་སུ་ཤེས་ཤིང་ཤེས་པ་མེད་པའོ། ། མེད་པའི་དོན་དེ་ནི་ཡེ་ཤེས་རྣམ་པ་ལྔ་སྟེ། དེ་ཉིད་ཀྱང་ཐ་མལ་གྱི་ཤེས་པའི་ངོ་བོ་ཡིན་པའི་ཕྱིར་རྡོ་རྗེ་སྟེ། དེ་ལ་འཇུག་པར་བྱའོ། ། ད་ནི་གཉིས་སུ་མེད་པའི་མཚན་ཉིད་བསྟན་པར་བྱ་སྟེ། དེའི་ཕྱིར་སྙིང་པོ་བརྟག་དཀའ་དགའ་དང་བྲལ། །
ཁྱིམ་བདག་དང་ནི་ཁྱིམ་བདག་མོ་ལོངས་སྤྱོད། ། ཡུལ་ནི་གང་མཐོང་བ་དེ་བཤད་པར་བྱའོ། ། ཞེས་བྱ་བའི་དོན་ནི། ཆོས་ཉིད་མ་བཅོས་པ་རྣལ་མའི་དེ་ཁོ་ན་ཉིད་ལ་ཚད་གཟུང་བར་མི་ནུས་པའི་ཕྱིར་སྙིང་པོའི་དོན་དེ་བརྟག་དཀའོ། ། སྐལ་བ་དང་ལྡན་པའི་གང་ཟག་གིས་ཐ་མལ་གྱི་ཤེས་པ་ཉམས་སུ་མྱོང་བ་ཉིད་ཡིན་པའི་ཕྱིར་དགའ་བ་དང་བྲལ་བའོ། ། དེ་ཉིད་ཀྱི་དུས་ན་ཀུན་གཞི་བྱང་ཆུབ་ཀྱི་སེམས་ཀྱི་ཁྱིམ་བདག་དང་ནི་ཆོས་ཉིད་མ་བཅོས་པ་རྣལ་མའི་ཁྱིམ་བདག་མོ་གཉིས་ལོངས་སྤྱོད་དེ། དེའང་འདོད་པའི་ཡོན་ཏན་མི་འགོག་ཅིང་རང་དགའ་བའི་ཚུལ་དུའོ། ། ཡུལ་གང་མཐོང་བ་དེ་དག་ཆོས་ཀྱི་སྐུའི་ངོ་བོར་བཤད་པར་བྱའོ། ། ད་ནི་ངོ་མཚར་གྱི་གླུ་བསྟན་པར་བྱ་སྟེ། ང་ཡིས་རྩེད་མོ་བྱས་པ་ལས། །
བྱིས་པ་རྣམས་ནི་ཤ་ཐང་ཆད། ། མེ་བྱུང་བ་ནི་སྤྲ་བ་སྟེ། ། མེ་ནི་སྤྲ་བ་ཉིད་ལ་འབར། ། ཞེས་བྱ་བའི་དོན་ནི། སེམས་ཉིད་ཀྱི་དོན་གྱི་གླུ་བླངས་པ་སྟེ། ང་ཡིས་ཞེས་བྱ་བ་ནི་སེམས་ཉིད་དོ། ། རྩེད་མོ་བྱས་པ་ལས་ཞེས་བྱ་བ་ནི་ཉི་མའི་ཟེར་བཞིན་དུ་སྣང་བ་སྣང་སྲིད་ཀྱི་ཚོགས་ཀུན་ལ་བྱའོ། ། བྱིས་པ་རྣམས་ཞེས་བྱ་བ་ནི་བདེ་བ་ཆེན་པོའི་རོ་མ་མྱངས་པ་རྣམས་སོ། ། ཤ་ཐང་ཆད་ཅེས་བྱ་བ་ནི་དགག་སྒྲུབ་དང་བྲལ་བའི་དོན་གྱིས་བསླུས་པའོ། ། དེ་དག་ཀྱང་ཇི་ལྟར་སྤྱད་པར་བྱ་ཞེ་ན།
དཔེས་མཚོན་པར་བྱ་སྟེ། མེ་བྱུང་བའི་རྒྱུ་ནི་སྤྲ་བ་རང་སྟེ། བྱུང་བའི་མེ་དེ་ཉིད་ཀྱིས་ནི་སྤྲ་བ་ཉིད་ལ་འབར་ཞིང་སྲེག་གོ ། དེ་བཞིན་དུ་སེམས་ལས་སྣང་བའི་ཆོས་དེ་དག་བྱུང་སྟེ། བྱུང་བའི་སེམས་ཉིད་དེ་དག་སྣང་བ་ལ་རབ་ཏུ་ཐིམ་མོ། ། ད་ནི་དངོས་པོ་རང་གི་མཚན་ཉིད་ལ་གདམས་པ་བསྟན་པར་བྱ་སྟེ། ཀྱེ་མ་ཧོཿགཞན་ཡིད་མ་ཡིན་གཞན་མ་ཡིན། ། རྣལ་འབྱོར་སྤྱོད་པ་སྐྱེ་དང་བྲལ་བ་སྟེ། ཀྱེ་མ་ཧོཿགཞན་ཡིད་མ་ཡིན་གཞན་མ་ཡིན། ། རྣལ་འབྱོར་སྤྱོད་པ་སྐྱེ་དང་བྲལ་བ་སྟེ། །
བདག་པོ་བཟང་ཞིང་རང་བཞིན་མཛེས་ཆགས་པ། ། ཡུལ་གྱིས་གང་བའི་སེམས་དེ་རྣལ་མ་ཉིད། ། ཆགས་དང་ཆགས་བྲལ་མེད་པས་གཉུག་མར་བཞུགས། ། སེམས་ཉམས་པས་ན་རྣལ་འབྱོར་ངས་མ་མཐོང༌། ། ཟ་ཞིང་འཐུངས་ལ་བསམ་པ་གང་ཡང་མེད། ། གྲོགས་མོ་འདི་ནི་སེམས་པ་གང་གནས་པ། ། ཕྱི་རོལ་པར་སེམས་སྡུག་བསྔལ་དག་གིས་འཛིན། ། སྒྱུ་མ་རྣལ་མ་དང་ནི་དཔེ་དང་བྲལ། ། བྱ་བ་འདི་ཙམ་ཞིག་ཏུ་མ་སེམས་ཀྱི། ། རྩོལ་བ་གང་ལ་དབྱེར་མེད་པ་ཡི་ཀློང༌། །
ཀློང་ནི་སྒོ་གསུམ་གང་དུའང་དྲི་མ་མེད། ། ཟླ་བ་ཆུ་འཛག་ནོར་བུ་རང་དབང་མིན། ། ཐབས་ཀྱིས་རྒྱལ་སྲིད་ཀུན་ལ་དབང་སྒྱུར་བ། ། སེམས་ཉིད་དེ་ནི་སྒྲུབ་པའི་རྣལ་འབྱོར་པ། ། ལྷན་ཅིག་སྐྱེས་པའི་སྡོམ་པར་ཤེས་པར་བྱ། ། ཡི་གེ་པ་ཡིས་འགྲོ་བ་མ་ལུས་ཁྱབ། ། ཀུན་ལ་ཡི་གེ་མེད་པ་གཅིག་ཀྱང་མེད། ། ཇི་སྲིད་ཡི་གེ་མེད་པར་གྱུར་པ་ན། ། དེ་སྲིད་ཡི་གེ་དམ་པ་རབ་ཏུ་ཤེས། ། ཡི་གེ་དག་པར་ཤེས་པས་སྣག་ཚ་ཡལ། །
རྩོལ་མེད་རིག་བྱེད་འདོན་པར་དོན་དེ་ཉམས། ། དམ་པ་སེམས་དང་ཅིག་ཤོས་མི་ཤེས་ན། ། གང་ནས་ཤར་བ་གང་དུ་ནུབ་པར་བྱེད། ། ཇི་ལྟར་ཕྱི་རོལ་དེ་ལྟར་བར་ཤེས་ན། ། བཅུ་བཞི་པ་ཡི་ས་ལ་རྒྱུན་དུ་གནས། ། ཞེས་བྱ་བའི་དོན་ནི། འཁོར་བ་པའི་སེམས་ཅན་ཐམས་ཅད་ལ་སྙིང་རྗེ་ཆེན་པོའི་ཚིག་གིས་བོས་ཏེ། ཀྱེ་མ་ཧོཿ དེ་ཁོ་ན་ཉིད་ནི་གཞན་གྱི་ཡིད་ནི་མ་ཡིན་ཏེ། གཞན་གྱི་ཡིད་མིན་ན་མཚུངས་པས་ཐ་དད་པར་ཡང་མི་འགྱུར་ཏེ།
གཞན་མ་ཡིན་པ་ནི་འཐོབ་པར་ཡང་མི་འགྱུར་རོ། ། དོན་རྣལ་མ་དེ་ཉིད་ནི་ཐོག་མ་ཉིད་ནས་འབྱོར་པ་སྟེ། འདི་ཉིད་ཀྱི་སྤྱོད་པ་ནི་རྣམ་པར་དག་པའི་དེ་ཁོ་ན་ཉིད་དོ། ། འདི་དག་ནི་སྐྱེ་བ་དང་བྲལ་བ་སྟེ། འགག་པའང་དེ་བཞིན་ནོ། དོན་དེའི་བདག་པོ་ནི་མ་བཅོས་པ་སྟེ། བཟང་བ་ཡིན་ཞིང་ཆོས་ཀྱི་སྐུའི་རང་བཞིན་དང་ལྡན་ནོ། ། དེ་དག་ཀྱང་བསོད་ནམས་ཀྱི་ཚོགས་ཀྱིས་མཛེས་པར་བྱ་ཞིང༌། སྙིང་རྗེ་ཆེན་པོས་ཆགས་པ་ལ་གནས་པར་བྱའོ། ། ཐ་དད་ཀྱི་རྣམ་པར་རྟོག་པས་བརྟགས་པའི་སེམས་ནི་ཡུལ་གྱིས་གང་བ་སྟེ།
སེམས་དེ་དག་གདུངས་ཤིང་སྡུག་བསྔལ་བའི་ཕྱིར་རོ། ། སྡུག་བསྔལ་ཐམས་ཅད་སྐད་ཅིག་མ་གཅིག་གིས་གཅོད་པར་བྱེད་པ་ནི་རྣལ་མ་ཉིད་དོ། ། དེ་དག་གི་ངོ་བོ་ཉིད་ནི་ཆགས་པ་དང་བཅས་པ་དང་ཆགས་པ་དང་བྲལ་བ་གཉིས་སུ་མེད་པའི་དོན་དེ་ཁོ་ན་ཉིད་ཀྱི་དོན་གཉུག་མར་བཞུགས་ཤིག་པའི་ཐ་ཚིག་གོ ། གང་གིས་སེམས་ཉམས་པས་ན་ཆོས་ཀྱི་སྐུའི་མཐུ་ཟད་པར་བྱས་པ་སྟེ། དེ་དག་དེ་ཁོ་ན་ཉིད་ཀྱི་རྣལ་འབྱོར་པར་ངས་མ་མཐོང་ངོ༌། ། དེའང་བསམ་གཏན་ལ་རབ་ཏུ་གཞོལ་བའི་རྒྱུད་ལས། སེམས་ཉམས་པས་ན་འབྲས་བུ་ཐམས་ཅད་ཉམས། ། ཉམས་པ་མེད་དེ་ཆོས་སྐུ་ཟད་པར་བྱེད། ། སྐད་ཅིག་གཅིག་ལ་ནུས་པའི་མཐུ་འཕྲོགས་ཏེ། ། དབྱེར་མེད་བསམ་གཏན་འབྱུང་བ་མ་ཡིན་ནོ། །
ཞེས་འབྱུང་བའི་ཕྱིར། དེ་བས་ན་སེམས་ཉམས་པར་མི་བྱའོ། ། ལས་ཀྱི་ཕྱག་རྒྱ་ཙམ་གྱིས་ཆོག་པར་བྱེད་པ་ནི་ཟ་ཞིང་སྟེ། དེའི་བདེ་བ་ལ་ཞེན་པའི་ཤེས་པ་འཐུངས་པ་ལྷག་པའི་ཞེན་པ་ནི་འཁོར་བའི་བདེ་བ་སྐྱེད་པར་བྱེད་པ་སྟེ། མྱ་ངན་ལས་འདས་པའི་བསམ་པ་གང་སྐད་ཅིག་ཀྱང་མེད་དེ། གྲོགས་མོ་ཞེས་བྱ་བ་ནི་རང་བཞིན་གྱིས་བདག་མེད་མའོ། ། དེ་ཉིད་དང་བྲལ་བའི་ཤེས་པ་འདི་དང་འདི་ལྟར་རྟོག་ཅིང་ཤེས་པ་གང་གནས་པ་དེ་ནི་ཕྱི་རོལ་མུ་སྟེགས་པ་དང་ཁྱད་མེད་དོ། ། དེ་ཁོ་ན་ཉིད་སེམས་སྡུག་བསྔལ་དག་གིས་འཛིན་པར་ངེས་སོ། ། འདི་དག་ནི་སྒྱུ་མ་ཙམ་དུའང་མཚོན་པར་མི་བྱའོ། ། རྣལ་མ་ཉིད་དང་དེ་ཁོ་ན་ཉིད་ཀྱི་ངོ་བོར་ཡང་གདགས་པར་མི་བྱའོ། །
དཔེས་མཚོན་པར་ཡང་མི་བྱའོ། ། དེ་དང་བྲལ་བར་ཡང་མི་བརྟག་གོ ། དེའང་བྱ་བ་གཏང་བ་སྟེ། བྱ་བ་འདི་ཡིན་ནོ་ཞེས་ཚིག་ཙམ་དུའང་མ་སེམས་ཀྱི་ཞེས་གདམས་སོ། ། དེ་དག་ནི་རྩོལ་བས་མ་བཙལ་ཏེ། ཟག་པ་མེད་པའི་བདེ་བས་གང་ལ། ཟག་པ་དང་བཅས་པའི་བདེ་བ་དང་སྟོང་པ་དབྱེར་མེད་པའི་ཀློང་ངོ༌། ། འདི་དག་ནི་ལུས་དང༌། ངག་དང༌། ཡིད་གསུམ་གྱིས་བརྟག་པ་དང་བྲལ་བ་སྟེ།
དྲི་མ་མེད་པའོ། ། དེ་དག་ཀྱང་རྩ་དང༌། རླུང་དང༌། ཐིག་ལེ་ལས་ཉམས་སུ་མྱང་བར་བྱ་བ་ནི་མ་ཡིན་ཏེ། དེ་དག་ཐམས་ཅད་ཀྱང་འདི་ཉིད་ཀྱི་ངང་ཡིན་ཏེ། དྲི་མ་མེད་པའོ། ། ཐ་མལ་གྱི་ཤེས་པ་ཉིད་ཀྱི་འདོད་ཆགས་ཆེན་པོ་དང༌། མ་བཅོས་པའི་དོན་ཞེ་སྡང་གི་བདག་ཉིད་དང༌། ཆོས་ཐམས་ཅད་མི་ཤེས་པའི་གཏི་མུག་ཆེན་པོ་སྟེ། འདི་དག་ནི་ངོ་བོ་ཉིད་ཡིན་ཏེ།
དྲི་མ་མེད་པའོ། ། དེ་དག་ཉམས་སུ་མྱང་བར་བྱ་བ་ནི། དང་པོར་ཤེས་པ་རྩོལ་སྒྲུབ་དང་བྲལ་བར་བྱ་བ་དང༌། དེ་ནས་མ་བཅོས་པའི་བདག་ཉིད་ཡོངས་སུ་ཤེས་པར་བྱ་བ་དང༌། ཐ་མར་ཉམས་དང་རྟོགས་པ་དང་བྲལ་བ་སྟེ། འདི་དག་ཐམས་ཅད་ནི་གཉུག་མའི་ངོ་བོ་ལ་བརྗོད་པ་ཡིན་པའི་ཕྱིར་འཇུག་པའི་སྒོ་ཙམ་དུ་ཟད་ཀྱི། གང་དུའང་དྲི་མ་མེད་དོ། ། དེ་དག་རྟོགས་པ་ལས་སྒྲིབ་པ་རྣམ་པ་གཉིས་སྐད་ཅིག་མ་གཅིག་ལ་གཅོད་པར་བྱེད་དེ། དཔེར་ན་ཟླ་བའི་རྒྱ་མཚོ་དག་གི་ནང་ན་ཆུའི་ནོར་བུ་གནས་པ་དེ་དག་ལ་ཟླ་བའི་འོད་ཀྱིས་ཕོག་པའི་དུས་སུ་ཆུ་འབྱུང་བ་སྟེ། རང་དབང་ཡོད་པ་ནི་མིན་ནོ། །
དཔེར་ན་རྒྱལ་པོ་དག་གི་སྟན་ལ་ཐབས་ཀྱིས་དེ་དག་གི་སྟེང་དུ་ཕྱིན་ན་རྒྱལ་པོའི་རྒྱལ་སྲིད་ཀུན་ལ་དབང་སྒྱུར་བ་བཞིན་དུ། སེམས་དེ་ཁོ་ན་ཉིད་དེ་ནི་བླ་མའི་མན་ངག་གིས་བསྒྲུབ་པར་བྱ་བའི་རྣལ་འབྱོར་པ་དེ་དག་གིས་ལྷན་ཅིག་སྐྱེས་པའི་ཡེ་ཤེས་ཀྱིས་སྡོམ་པ་ཅིར་ཡང་མ་ཡིན་པར་ཤེས་པར་བྱས་ན་སྐུ་གསུམ་གྱི་འཁོར་ལོ་ཐམས་ཅད་ལ་དབང་སྒྱུར་བར་འགྱུར་རོ། ། དེ་དག་ཐམས་ཅད་རྟོགས་པར་འགྱུར་བ་ཡིན་ནམ་ཞེ་ན། པ་ཏ་ར་སྟེ། ཡི་གེའོ། ། དེ་དག་གི་དོན་ནི་ནུས་པ་དང་ལྡན་པའི་ཐ་ཚིག་གོ ། དེ་དག་ནི་ཆགས་པ་དང་བྲལ་ཞིང་མ་འདྲེས་པའི་དོན་དེ་རྣམ་པར་དག་པར་བྱ་བའི་ཕྱིར་དེ་དག་གིས་འགྲོ་བ་མ་ལུས་པ་ཐམས་ཅད་ལ་ཁྱབ་བོ། ། དེ་བས་ན་སྣང་གྲག་གི་ཆོས་ཀུན་ལ་ཡི་གེ་མེད་པ་གཅིག་ཀྱང་མེད་དོ། ། ཡི་གེ་དེ་ཉིད་ཀྱང་ཡོད་པ་མ་ཡིན་ནམ་ཞེ་ན། ཇི་སྲིད་དུ་ཡི་གེ་ཡོད་པར་གྱུར་པ་དེ་སྲིད་དུ་གནས་པ་ཇི་སྲིད་དུ་ཡི་གེ་མེད་པར་གྱུར་པ་སྟེ།
མེད་པ་ཉིད་ནི་ཡོད་པ་ཉིད་ཡིན་པའི་ཕྱིར་དེ་སྲིད་དུ་ཡི་གེ་དམ་པ་རབ་ཏུ་ཤེས་སོ། ། དེའི་བརྡ་དང་ཐ་སྙད་དང་བྲལ་བ་ལ་ནི་ཡི་གེ་དག་པར་ཤེས་པ་སྟེ། ཉམས་སུ་མྱོང་དུ་མེད་པའི་ཕྱིར་སྣག་ཚ་ཡལ་ལོ། ། གཞན་དག་ནི་རྩོལ་བ་མེད་པའི་ཕྱིར་མུ་སྟེགས་ཀྱི་རིག་བྱེད་དང་མཚུངས་ཏེ། འགྲོ་བ་འདོན་པར་འདོད་པ་དེས་རང་ཉིད་ཀྱི་དོན་དེ་ཉིད་ཀྱང་ཉམས་སུ་མྱོང་བར་འགྱུར་རོ། ། དེ་བས་ན་སངས་རྒྱས་ཐམས་ཅད་ཀྱི་དགོངས་པ་དམ་པ་ཐ་མལ་གྱི་ཤེས་པ་འདི་དག་སེམས་དང༌། ཅིག་ཤོས་བདེ་བ་ཆེན་པོའི་རང་བཞིན་དེ་ཁོ་ན་ཉིད་མི་ཤེས་ན་སྣང་བའི་ཆོས་འདི་དག་གང་ནས་ཤར་བ་ཡིན་ལ། གང་དུ་ནུབ་པར་བྱེད་དོ། ། དེ་བས་ན་ཇི་ལྟར་ཕྱི་རོལ་གྱི་སྣང་གྲག་གི་ཆོས་འདི་དག་ཐམས་ཅད་སེམས་ཉིད་གཉུག་མའི་ངོ་བོ་དེ་ལྟར་རབ་ཏུ་ཤེས་ན་ཕུང་པོ་ལྔ་ལ་རིགས་ལྔའི་རྒྱ་དང༌། དེ་ལ་མི་བསྐྱོད་པའི་རྒྱ་དང༌།
དེ་ལ་རྡོ་རྗེ་འཛིན་པ་ཆེན་པོའི་རྒྱ་དང༌། དེ་ལ་བདེ་བ་ཆེན་པོའི་རྒྱ་དང༌། ཅིར་ཡང་མ་ཡིན་པའི་རྟོགས་པ་སྟེ། ། བཅུ་བཞི་པའི་ས་ལ་རྒྱུན་དུ་གནས་སོ། །
ད་ནི་བདག་ཉིད་རྣམ་པར་དག་པ་བསྟན་པར་བྱ་སྟེ། ལུས་མེད་ལུས་ལ་སྦར་མེད་སྦས་པ་སྟེ། ། གང་གིས་དེ་ཤེས་པ་གྲོལ་གྲོལ་བར་འགྱུར། ། ང་ཡིས་གྲུབ་པའི་ཡི་གེ་ནག་པོ་སྟོན། ། ཁུ་བ་འཐུངས་པས་ང་ནི་བརྗེད་པར་འགྱུར། ། གང་གིས་བལྟར་མེད་ཡི་གེ་གཅིག་ཤེས་ན། །
དེ་ཡི་མིང་ནི་བདག་གིས་མི་ཤེས་སོ། ། ཞེས་བྱ་བའི་དོན་ནི། གཉུག་མའི་དེ་ཁོ་ན་ཉིད་ལ་སྣང་བ་གྲུབ་པ་མེད་པས་ལུས་མེད་དོ། ། སེམས་ཉིད་དུ་གྲུབ་པ་མེད་པས་ལུས་ལ་སྦར་མེད་དོ། ། དེའང་དམ་པའི་གདམས་ངག་ལ་རག་ལས་པས་སྦས་པ་སྟེ། སྐལ་བ་དང་ལྡན་པ་གང་གིས་བླ་མའི་ཞལ་གྱི་བདུད་རྩི་འཐུངས་ཏེ། གཉུག་མའི་དེ་ཁོ་ན་ཉིད་ཤེས་པ་ན་བདག་ཉིད་གྲོལ་ཞིང་གཞན་ཡང་གྲོལ་བར་འགྱུར་རོ། ། གང་གི་ཚེ་བདག་ཏུ་གནས་པ་དེ་ནི་ཆོས་ཀྱི་སྐུ་སྟེ། ང་ཡིས་ཐ་མལ་གྱི་ཤེས་པ་གྲུབ་པའི་ཡི་གེ་ནི་མི་འགྱུར་བའི་ཕྱིར་ནག་པོ་སྟེ། དེ་དག་ཁྱད་པར་དུ་གྱུར་པའི་གང་ཟག་ལ་སྟོན་པའི་ཕྱིར་ཁུ་བའོ། །
དེ་དག་ནི་ཅིར་ཡང་མ་ཡིན་པའི་ཚུལ་དུ་འཐུངས་པས་ང་དང་བདག་ནི་བརྗེད་པར་འགྱུར་རོ། ། ཡི་གེ་ནག་པོ་དེ་ཉིད་ཀྱང་སངས་རྒྱས་ལ་སོགས་པ་གང་གིས་ཀྱང་བལྟར་མེད་དེ། རང་བཞིན་གྱིས་ཁ་དོག་ཅན་གྱི་ཡི་གེ་གཅིག་ཤེས་ན་དེའི་མིང་ནི་བདག་གིས་མི་ཤེས་པས་དངོས་པོར་གྲུབ་པ་ལྟ་ག་ལ་ཡོད་དེ། མེད་དོ། ། ཞེས་རྗེ་བཙུན་པ་དག་གིས་གསུངས་སོ། ། ད་ནི་དེ་ཁོ་ན་ཉིད་རབ་ཏུ་གསལ་བར་བསྟན་པར་བྱ་སྟེ། ནགས་ཁྲོད་གསུམ་ན་ཡི་གེ་ནག་པོ་གཅིག ། ཡི་གེ་གསུམ་གྱི་དབུས་ན་བལྟ་བར་བྱ། ། གང་ཞིག་གསུམ་ལ་བབ་པའི་ངོ་བོ་ནི། ། གདོལ་པའི་རིག་བྱེད་བཞིན་ཡང་དེ་བཞིན་ནོ། །
ཞེས་བྱ་བའི་དོན་ནི། ནགས་ཞེས་བྱ་བའི་དོན་ནི་ཤའོ། ། ཁྲོད་ནི་རུས་པའི་ཚོགས་མ་ལུས་པའོ། ། གསུམ་བྱ་བ་ནི་རྩ། རླུང༌། ཐིག་ལེའོ། ། ཡི་གེ་ནི་བདེ་སྟོང་དབྱེར་མེད་དོ། ། ནག་པོ་ནི་མི་འགྱུར་བའི་དོན་ཏེ། གཅིག་ཅེས་བྱ་བ་ནི་སངས་རྒྱས་ཉག་གཅིག་གོ ། དེ་དག་ལ་ཡི་གེ་གསུམ་དུ་གནས་ཏེ།
འདོད་པའི་ཁམས་དང༌། གཟུགས་ཀྱི་ཁམས་དང༌། གཟུགས་མེད་པའི་ཁམས་སོ། ། དེ་དག་ཀྱང་རྨོངས་པ་གསུམ་དུ་བརྗོད་དེ། ལུས་དང༌། ངག་དང༌། ཡིད་གསུམ་མོ། ། དེ་དག་ཀྱང་གཏི་མུག་ཆེན་པོ་དང་སེམས་ཉིད་ཀྱི་ངོ་བོ་ཡིན་པའི་ཕྱིར་དབུས་སོ། ། དེའང་ཐ་མལ་གྱི་ཤེས་པར་བཞག་ནས་མཉམ་པ་དང༌། མི་ཤེས་པ་དང༌།
བལྟར་མེད་པའི་ངོ་བོ་གསུམ་དུ་བལྟ་བར་བྱའོ། ། སྐལ་བ་དང་ལྡན་པ་གང་ཞིག་གིས་ཡི་གེ་གསུམ་ལ་གནས་པའི་རང་བཞིན་དེ་དག་ལ་བབ་པ་ན་དེའི་ངོ་བོ་ནི། ཀྱི་ཧ་ར་ཏའོ། ། དེ་དག་གི་དོན་ནི་ཐམས་ཅད་དང་ལྡན་ཞིང་ཁས་མི་ལེན་པ་སྟེ། དེ་དག་གདོལ་པའི་རིག་བྱེད་དུར་ཁྲོད་ཀྱི་ལྟས་དང༌། རོའི་མཚན་ཉིད་དང༌། འགེགས་པའི་གོ་རིམ་དང༌། འདེགས་པའི་དུས་བཞིའང་དེ་ཉིད་ཡིན་ཏེ། གཞན་དག་ལ་ལྟ་སྨོས་ཀྱང་ཅི་དགོས། ད་ནི་བདེ་བ་ལས་འབྱུང་བའི་ལམ་བསྟན་པར་བྱ་སྟེ།
ཀུནྡུ་རུའི་སྐབས་བདེ་ཆེན་གྲུབ་པ་ནི། ། ཇི་ལྟར་སྐོམ་པས་སྨིག་རྒྱུ་སྙེགས་པ་བཞིན། ། སྐོམ་ནས་འཆི་སྟེ་ནམ་མཁའི་ཆུ་རྙེད་དམ། ། རྡོ་རྗེ་པདྨ་གཉིས་ཀྱི་དབུས་གནས་པ། ། བདེ་བ་གང་གིས་རྣམ་པར་བསྐྱེད་པ་ནི། ། ཅི་སྟེ་དེ་དོན་བསྟན་དུ་མེད་པས་ན། ། ས་གསུམ་གང་དུ་རྫོགས་སུ་རེ་བ་ལགས། ། ཡང་ན་ཐབས་ཀྱི་བདེ་བ་སྐད་ཅིག་མ། ། ཡང་ན་དེ་ཉིད་གཉིས་སུ་འགྱུར་བ་སྟེ། ། བླ་མའི་དྲིན་གྱིས་སླར་ཡང་ཉིད་ལ་ནི། །
བརྒྱ་ལས་འགའ་ཡིས་ཤེས་པར་ག་ལ་འགྱུར། ། ཞེས་བྱ་བའི་དོན་ནི། ཀུནྡུ་རུ་སྟེ། སེམས་ཅན་ཐམས་ཅད་ཀྱི་སེམས་ཆོས་ཀྱི་སྐུ་ཡིན་པའི་ཕྱིར་དབང་པོའི་སྒོ་མཉམ་པར་སྦྱར་བ་ལས། ལྷན་ཅིག་སྐྱེས་པའི་དགའ་བ་སྐྱེས་པ་དེ་དག་བླ་མའི་གདམས་ངག་གིས་སྐབས་ཕྱེ་སྟེ། བདེ་བ་ཆེན་པོའི་རྒྱས་བཏབ་ནས། དེ་ཁོ་ན་ཉིད་གྲུབ་པ་ཉིད་ནི་ཉམས་སུ་མྱོང་དུ་ཡོད་ཀྱང་ཐོབ་ཏུ་མེད་པ་སྟེ། ཇི་ལྟར་སྒོམ་པ་དག་གིས་སྨིག་རྒྱུ་མཐོང་ཞིང་སྙེགས་པ་བཞིན་དུ་ཆུས་དོན་བྱེད་མ་ནུས་ཏེ། ཐོབ་ཏུ་མེད་པས་སྐོམ་ནས་འཆིའོ། ། དེ་དག་རྙེད་པར་ཡང་མི་རིགས་ཏེ།
ནམ་མཁའི་ཆུ་དང་འདྲ་བས་རྙེད་དམ་སྟེ། མི་རྙེད་དོ། ། མན་ངག་ལས་བྱུང་བ་གཞན་དག་ནི་འབྲས་བུ་རྙེད་པར་ཡང་མི་འགྱུར་ཏེ། ཀུནྡུ་རུ་ཞེས་བྱ་བ་ནི་དྲག་པོའི་སྦྱོར་བའོ། ། དེ་དག་གིས་སྐད་ཅིག་མ་གཅིག་གི་སྐབས་ལ་ཉམས་སུ་མྱོང་བ་སྲིད་ཀྱང་ཕྱག་རྒྱ་ཆེན་པོའི་བདེ་བ་གྲུབ་པའི་རྣམ་པ་ནི་མི་འབྱུང་སྟེ། དཔེར་ན་སྐོམ་པ་དག་གིས་སྨིག་རྒྱུའི་ཆུ་སྙེགས་པ་བཞིན་དུ་དོན་བྱེད་པར་མི་ནུས་ཏེ། སྐོམ་ནས་འཆིའོ། ། དེ་དག་ཀྱང་བདེ་བ་ཆེན་པོ་ནམ་མཁའ་ལྟ་བུའི་བླ་མའི་མན་ངག་གི་ཆུ་མི་རྙེད་དོ། ། འདོད་པ་དག་ལ་ཞེན་པའི་ཕྱིར་དམ་པ་དག་གིས་བསྟེན་པར་བྱ་བའང་མ་ཡིན་ནོ། ། དེ་བས་ན་འབྲས་བུ་ཆེན་པོར་མི་འགྱུར་རོ། །
དེ་བས་ན་སྟོང་པ་དང་བདེ་བ་དབྱེར་མེད་པའི་འབྱུང་གནས་རྡོ་རྗེ་དང་པདྨ་གཉིས་སྙོམས་པར་ཞུགས་པའི་དབུས་དག་ན་ལྷན་ཅིག་སྐྱེས་པའི་ཡེ་ཤེས་ཀྱི་ཐིག་ལེ་གནས་པ་སྟེ། དེ་དག་ལམ་དུ་ཁྱེར་བའི་བདེ་བ་དེ་དག་ལ་ཞེན་པས། བདེ་བ་ལས་ཀྱི་ཕྱག་རྒྱ་གང་གིས་གནས་ནས་རྣམ་པར་བསྐྱེད་པ་དེ་ནི་ཅི་སྟེ་དེ་དག་ལ་དེ་ཁོ་ན་ཉིད་ཀྱི་དོན་བསྟན་དུ་ཡོད་དམ། རྟོག་པ་འབའ་ཞིག་ལ་ལོངས་སྤྱོད་པའི་ཕྱིར་མེད་པས་ནའོ། ། དེའི་ཕྱིར་ཉན་ཐོས་དང༌། རང་སངས་རྒྱས་དང༌། ཐེག་པ་ཆེན་པོའི་ས་གསུམ་གང་དུ་རྫོགས་སུ་རེ་བ་ལགས་སོ། ། དེ་དག་ནི་བསླབ་པ་དང་མི་ལྡན་ཞིང་བྱེ་བྲག་གི་ཆ་མ་རྟོགས་པ་དང༌། འཁོར་བ་མི་རྟག་པའི་རྣམ་པ་ལ་ཡིད་འབྱུང་བ་མེད་པ་དང༌། བདེན་པ་རྣམ་པ་གཉིས་ཟུང་དུ་འཇུག་པ་མེད་པ་དང༌།
བདེ་བ་ཆེན་པོའི་དོན་མ་རྟོགས་པས་འབྲས་བུ་ས་གསུམ་གྱི་བདག་ཉིད་ཐོབ་པ་མ་ཡིན་ནོ། ། དེ་བས་ན་ཐམས་ཅད་ཀྱིས་རྟེན་བྱེད་པ་མ་ཡིན་ནམ་ཞེ་ན། ཡང་ན་ལྷན་ཅིག་སྐྱེས་པའི་ཡེ་ཤེས་ངོས་འཛིན་པའི་ཐབས་སུ་ལྷན་ཅིག་སྐྱེས་པའི་ཡེ་ཤེས་ཀྱི་བདེ་བ་སྐད་ཅིག་མ་དེ་དག་ལ་བརྟེན་ནས་ཟག་པ་མེད་པའི་བདེ་བ་དེ་དག་ལ། ཡང་ནའམ། ཕྱིས་ཀྱི་དུས་སུ་དེ་དག་ཉིད་ལ་མ་ཞེན་པས་ཟག་པ་མེད་པའི་བདེ་བ་དང་སྟོང་པ་ཆེན་པོ་བསམ་གྱིས་མི་ཁྱབ་པ་གཉིས་སུ་མེད་པར་འགྱུར་བས་སྟོང་པ་དང་བདེ་བ་དབྱེར་མི་ཕྱེད་པ་དེ་དག་བླ་མ་དམ་པའི་བཀའ་དྲིན་གྱིས་ཞལ་གྱི་བདུད་རྩིའི་གདམས་ངག་དམ་པ་དེ་དག་ཉམས་སུ་མྱོང་སྟེ། སླར་ཡང་བསྟན་པའི་དོན་དེ་ཉིད་ལ་ནི་བརྗོད་པར་བྱ་བ་གང་ཟག་བརྒྱ་ལས་གཅིག་གིས་ཀྱང་ཤེས་པར་ག་ལ་འགྱུར་རོ། ། དེ་ལྟར་ཉམས་སུ་མྱོང་བའི་རྣམ་པ་བསྟན་ནས། ད་ནི་འབྲས་བུ་ཕུན་སུམ་ཚོགས་པའི་བདག་ཉིད་བཤད་པར་བྱ་སྟེ། གྲོགས་དག་ཟབ་མོ་དང་ནི་རྒྱ་ཆེ་བ། ། གཞན་གྱིས་བདག་ཉིད་རྟོགས་པ་མ་ཡིན་ཏེ། །
ལྷན་ཅིག་སྐྱེས་པས་ཞི་བའི་དུས་ཀྱི་ཚེ། ། གཉུག་མ་ཉམས་སུ་མྱོང་བས་རབ་ཏུ་ཤེས། ། མུན་ནག་ཆེན་པོར་ཟླ་བའི་ནོར་བུ་ནི། ། ཇི་ལྟར་འཆར་བར་བྱེད་པ་བཞིན་དུ་མཛེས། ། མཆོག་ཏུ་བདེ་ཆེན་སྐད་ཅིག་གཅིག་ལ་ནི། ། སྡུག་བསྔལ་མ་ལུས་ཕམ་པར་བྱེད་པའོ། ། སྡུག་བསྔལ་སྣང་བྱེད་སེམས་ལ་ནུབ་པ་ན། ། སྒྲོལ་བའི་བདག་པོ་གཟའ་དང་མཉམ་དུ་ཤར། ། འདི་ལྟར་སྤྲུལ་པའི་བདག་ཉིད་སྤྲུལ་པ་ན། ། དེ་ནི་དཀྱིལ་འཁོར་འཁོར་ལོ་དམ་པའོ། །
ཞེས་བྱ་བའི་དོན་ནི། སྐལ་བ་དང་ལྡན་པའི་གང་ཟག་ལ་གྲོགས་དག་ཅེས་བོས་ཏེ། དོན་ཟབ་མོ་རྒྱ་མཚོ་ལྟ་བུ་དང་ནམ་མཁའ་ལྟ་བུར་རྒྱ་ཆེ་བའི་རྣམ་པ་དེ་དག་བདག་ཏུ་འཛིན་པ་དང་བཅས་པའི་ཤེས་པ་གཞན་དག་གིས་དེ་ཁོ་ན་ཉིད་ཀྱི་བདག་ཉིད་རྟོགས་པ་མ་ཡིན་ཏེ། ལྷན་ཅིག་སྐྱེས་པའི་ཡེ་ཤེས་ཀྱི་དེ་ཁོ་ན་ཉིད་སྐྱེས་པས་ཉོན་མོངས་པའི་རྣམ་པར་རྟོག་པ་ཞི་བའི་བར་གྱི་དུས་དེ་ཉིད་ཀྱི་ཚེ་ན་གཉུག་མའི་དེ་ཁོ་ན་ཉིད་ཉམས་སུ་མྱོང་བས་རབ་ཏུ་ཤེས། དཔེར་ན་མུན་ནག་ཆེན་པོའི་གནས་སུ་ཆུ་ཤེལ་གྱི་ཟླ་བའི་ནོར་བུའི་འོད་ནི་ཇི་ལྟར་འཆར་བར་བྱེད་པ་དེ་ཉིད་ཀྱི་དུས་སུ་མུན་པ་ཐམས་ཅད་ངེས་པར་བཅོམ་སྟེ། བསིལ་ཞིང་དྭངས་ལ་འོད་ཀྱི་རྒྱུན་གསལ་བར་བྱེད་པ་བཞིན་དུ། དེ་ཁོ་ན་ཉིད་དེའང་དེ་ལྟར་མཛེས་པའོ། ། དེ་ལྟར་ཡོན་ཏན་ཐམས་ཅད་ཀྱི་མཆོག་ཏུ་གྱུར་པའི་བདེ་བ་ཆེན་པོའི་སྐད་ཅིག་མ་གཅིག་ལ་ནི་སྡུག་བསྔལ་མ་ལུས་པ་ཕམ་པར་བྱེད་པའོ། ། སྡུག་བསྔལ་འབྱུང་བའི་རྒྱུ་སྣང་བའི་རྣམ་པ་བྱེད་པའི་ངོ་བོ་ཐམས་ཅད་སེམས་ལ་ནུབ་པར་འགྱུར་ཏེ། དེ་ནི་ཆོས་ཀྱི་སྐུའོ། །
ས་ལ་གནས་པའི་བྱང་ཆུབ་སེམས་དཔའ་རྣམས་སྒྲོལ་བའི་བདག་པོ་ནི་ལོངས་སྤྱོད་རྫོགས་པའི་སྐུའོ། ། གཟའ་སྐར་གྱི་རྣམ་པ་ལྟ་བུ་སྤྲུལ་པའི་སྐུ་སྟེ། དེ་དག་དང་མཉམ་དུ་ཤར་བར་འགྱུར་རོ། ། དེར་ཡང་མ་ཟད་དེ། ཁམས་གསུམ་ཐམས་ཅད་ནི་སྐུ་གསུམ་གྱི་འཁོར་ལོ་སྟེ། འདི་ལྟར་སྤྲུལ་པའི་བདག་ཉིད་ཅིར་ཡང་མ་ཡིན་པ་དང༌། སྤྲུལ་པའི་སྐུ་འགྲོ་འོང་གི་རྣམ་པ་ཅན་དང༌། དེ་དག་ཐམས་ཅད་ནི་བདེ་བ་ཆེན་པོའི་འཁོར་ལོའོ། ། དཀྱིལ་འཁོར་གྱི་སྐུ་དང་བཅས་པ་སྟེ། འཁོར་ལོ་དམ་པའོ། །
དེའི་ཕྱིར་ཆོས་ཀྱི་སྐུ་ནི་རྟོགས་པས་གྲུབ་པ་ཡིན་ཏེ། གཟུགས་སྐུ་རྣམ་པ་གཉིས་ནི་ཤུགས་ཀྱིས་གྲུབ་པ་ཡིན་ནོ། ། དེ་བས་ན་ཡོངས་སུ་རྫོགས་པའི་འཁོར་ལོ་འདི་ནི་སྐད་ཅིག་མ་གཅིག་དང༌། སྐྱེ་བ་འདི་དང༌། བར་དོའི་གནས་སུ་འཐོབ་པར་བྱེད་པའོ། ། ད་ནི་འབྲས་བུ་ཁྱད་པར་ཅན་དུ་གྲུབ་པར་བསྟན་པར་བྱ་སྟེ། ཀྱེ་ཧོཿམོངས་པས་སེམས་ཀྱིས་སེམས་རྟོགས་ན། ། ལྟ་བ་ངན་པ་ཐམས་ཅད་རང་གྲོལ་ཏེ། ། མཆོག་ཏུ་བདེ་ཆེན་དེ་ཙམ་ཞིག་ཏུ་བས། ། དེ་ཡི་དབང་གིས་དངོས་གྲུབ་དམ་པའོ། །
ཞེས་བྱ་བའི་དོན་ནི། ཀྱེ་ཧོཿཞེས་ཁམས་གསུམ་པ་རྣམས་ལ་གདམས་ཏེ། ཐ་དད་ཀྱི་རྟོག་པས་བསྒྲིབས་པའི་རྨོངས་པ་རྣམས་ཀྱིས་རང་གི་སེམས་ཀྱིས་རང་གི་ངོ་བོ་དེ་ཁོ་ན་ཉིད་རྟོགས་ན་བདག་ཏུ་ལྟ་བ་ལ་སོགས་པའི་ལྟ་བ་ངན་པ་ཐམས་ཅད་རང་གྲོལ་བར་འགྱུར་ཏེ། མཆོག་ཏུ་བདེ་བ་ཆེན་པོའི་རང་བཞིན་ཆོས་ཀྱི་སྐུ་དེ་དག་ནི་ཐོབ་ཏུ་མེད་པ་སྟེ། གྲོལ་བ་དེ་ཙམ་ཞིག་ཏུ་བས་སོ། ། དཔེར་ན་སྐྱེས་བུ་ནད་སོས་པ་ཙམ་ལ་ནད་མེད་པ་ཐོབ་བོ་ཞེས་པ་དང་འདྲའོ། ། གྲོལ་བ་ཙམ་གྱིས་ཐོབ་པ་དང་དངོས་གྲུབ་ཡིན་ནམ་ཞེ་ན། དེ་ཉིད་ཐོབ་པའི་དབང་གིས་དངོས་གྲུབ་མཆོག་ཏུ་གྱུར་པ་སྟེ། དམ་པའོ། ། ད་ནི་དེ་ཁོ་ན་ཉིད་ཀྱི་སྐྱོན་བསལ་བ་བསྟན་པར་བྱ་སྟེ།
རྡོ་རྗེ་སེམས་དཔར་ཡོད་དང་མེད་མི་རྟོག ། རྟོག་དང་རྟོག་བྱེད་འཕགས་དང་སངས་རྒྱས་མིན། ། མ་བརྟགས་རང་དགར་བཞག་པ་ཀུན་ཏུ་བཟང༌། ། བཅོས་དང་བསྒྲིམས་པས་དེ་ཉིད་དེ་མི་རྟོགས། ། གཞག་དང་མ་བསྒྲིམས་དེ་ཉིད་རྟོག་མེད་མཐོང༌། ། གལ་ཏེ་ཉམས་མྱོང་དང་པོའི་དུས་སྐྱེས་ཀྱང༌། ། དེ་ལ་མྱོང་བར་འཛིན་པ་དེ་མིན་ཏེ། ། སངས་རྒྱས་ཡེ་ཤེས་དེ་ཉིད་དག་ལ་ཡང༌། ། འཕགས་པ་རྣམས་དང་སངས་རྒྱས་བདག་ཉིད་ནི། ། གྲུབ་པ་མེད་དེ་དགོས་པའི་དོན་དུ་བརྟགས། །
ཞེས་བྱ་བའི་དོན་ནི། བཛྲ་ས་ཏྭ་སྟེ། རྡོ་རྗེ་སེམས་དཔའོ། ། དེ་ནི་ཀུན་ཏུ་བཟང་པོའི་ངོ་བོ་ཉིད་ཡིན་པའི་ཕྱིར་སེམས་ཉིད་མ་བཅོས་པ་གཉུག་མའི་ངོ་བོ་ཉིད་ཇི་ལྟ་བ་ལ་བྱའོ། ། དེ་ལ་ཡོད་པ་དང་མེད་པར་ཡང་མི་རྟོག་གོ ། གང་ལ་རྟོག་པ་དང་གང་གིས་རྟོག་པར་བྱེད་པ་དེ་དག་ཐམས་ཅད་ཀྱང་འཕགས་པའང་མིན་ལ། སངས་རྒྱས་ཀྱང་མིན་ནོ། ། རང་གི་ཤེས་པས་མ་བརྟགས་ཤིང་རང་དགར་གཞག་པ་འདི་ནི་ཀུན་ཏུ་བཟང་པོའོ། ། བཅོས་པ་དང་བསྒྲིམས་པས་ནི་མཐའ་ངན་པ་ལ་བརྟགས་པ་སྟེ། དེ་ཉིད་དེ་ཡིས་མི་རྟོགས་སོ། །
དེའང་ཤེས་པ་རྣལ་མ་ལ་གཞག་པ་དང༌། ལོད་ཅིང་མ་བསྒྲིམས་པ་དེ་ཉིད་ཀྱིས་རྟོགས་སུ་མེད་པའི་དོན་མཐོང་བར་འགྱུར་རོ། ། གལ་ཏེ་རྣལ་འབྱོར་པ་དག་གིས་ཤེས་པ་དག་ལས་ཉམས་སུ་མྱོང་བའི་བདེ་བ་དང་པོའི་དུས་སུ་སྐྱེས་ཀྱང༌། དེ་ལ་མྱོང་བ་དང་ཞེན་པར་འཛིན་པར་བྱེད་པ་དེ་མིན་ཏེ། སངས་རྒྱས་ཀྱི་ཡེ་ཤེས་ཀྱི་དེ་ཁོ་ན་ཉིད་དག་ལའང་སེམས་ཅན་དུ་གྲུབ་པ་ཡོད་པ་མ་ཡིན་ནོ། ། འཕགས་པ་རྣམས་སུ་གྲུབ་པ་དང་སངས་རྒྱས་ཀྱི་བདག་ཉིད་དུ་གྲུབ་པ་ནི་མེད་དེ། དེ་ཅིའི་ཕྱིར་ཞེ་ན། ཡིད་ལ་བྱར་མེད་ཅིང་ཅིར་ཡང་མ་ཡིན་པའི་ཕྱིར་རོ། ། དེ་དག་གིས་ཅི་བྱེད་ཅེ་ན། མ་རྟོགས་པའི་སེམས་ཅན་ལ་རྟོགས་པར་བྱ་བའི་ཕྱིར་དགོས་པའི་དོན་དེ་དག་ཏུ་བརྟགས་ཤིང་ཁས་བླངས་པ་སྟེ།
དེ་ཉིད་ལ་ནི་ཟུག་རྔུ་ཁོ་ནར་ཟད་དོ། ། ད་ནི་དཔེས་མཚོན་པ་བསྟན་པར་བྱ་སྟེ། གྱད་ཀྱི་གཙུག་ན་ནོར་བུ་ཡོད་གྱུར་ཀྱང༌། ། ནོར་བུ་མ་མཐོང་མཆོག་སྟོན་སྐྱེས་བུ་སྟེ། ། བདག་ལས་གཞན་ན་རྫོགས་སངས་རྒྱས་མེད་ཀྱང༌། ། རྟོག་པ་བསལ་ཕྱིར་འཕགས་པ་བསྟེན་ཏེ་བསྒྲུབ། ། དེ་བསལ་དུས་ན་རྫོགས་པའི་སངས་རྒྱས་ཏེ། ། འབྲས་བུ་དེ་ཉིད་བདག་ལས་ཐོབ་པ་སྟེ། ། འཁྲུལ་པས་བརྟགས་ན་ལོགས་ནས་གྲུབ་པ་འདྲ། ། དེ་ཕྱིར་སེམས་དང་འཁྲུལ་རྟོག་དེར་ཤེས་དང༌། །
ཤེས་པ་མེད་ལ་མཉམ་པ་དེ་དང་བྲལ། ། དེ་ནི་བླ་མ་དག་ལས་མངོན་པར་རྟོགས། ། རྟོགས་པ་མཚོན་ཀྱང་གང་དང་ལྡན་པ་མིན། ། སེམས་ཀྱི་གླང་པོ་གར་དགར་ཡན་དུ་ཆུག ། དེ་ཡི་མཚན་ཉིད་བདག་གིས་བདག་ལ་དྲིས། ། དྲིས་པའི་དོན་དེ་རྗེས་སུ་དྲན་པ་ན། ། དེ་ལ་དེ་ནི་རྟོག་པས་མ་འདྲི་ཞིག ། ཅེས་བྱ་བའི་དོན་ནི། དཔེར་ན་གྱད་སྟོབས་པོ་ཆེའི་སྤྱི་གཙུག་ན་ནོར་བུ་རིན་པོ་ཆེ་དེ་དག་ཡོད་པར་གྱུར་ཀྱང་ནོར་བུ་དེ་དག་མ་མཐོང་སྟེ་གྱད་སྡུག་བསྔལ་བར་འགྱུར་རོ། ། ནོར་བུ་རིན་པོ་ཆེ་མཆོག་སྟོན་པར་བྱེད་པ་ནི་མེ་ལོང་དང་ལྡན་པའི་སྐྱེས་བུ་སྟེ།
སྐད་ཅིག་མ་དེ་ཉིད་ལ་ཕོངས་པའི་སྡུག་བསྔལ་དང་བྲལ་བའོ། ། དེ་བཞིན་དུ་ཆོས་ཀྱི་སྐུའི་ནོར་བུ་དམ་པ་དེ་དག་རང་ཉིད་ལ་ཡོད་དེ། བདག་ལས་གཞན་པའི་རྫོགས་པའི་སངས་རྒྱས་དེ་ལྟ་བུ་མེད་ཀྱང༌། རྣམ་པར་རྟོག་པའི་བག་ཆགས་མཐུག་པོ་བསལ་བའི་ཕྱིར་བླ་མ་དམ་པ་དང་འཕགས་པ་ལ་སོགས་པའི་ཡུལ་ལ་བསྟེན་ཏེ། མེ་ལོང་ལྟ་བུའི་གདམས་ངག་ལས་སངས་རྒྱས་ཀྱི་དེ་ཁོ་ན་ཉིད་རབ་ཏུ་བསྒྲུབ་པར་བྱའོ། ། དེ་ལྟ་བུས་རྣམ་རྟོག་དེ་དག་བསལ་ཞིང་གྲོལ་བའི་དུས་ན་རྫོགས་པའི་སངས་རྒྱས་ཡིན་ཏེ། སྡུག་བསྔལ་མ་ལུས་པ་དང་བྲལ་བའོ། ། དེ་ལྟ་བུ་ཕུན་སུམ་ཚོགས་པའི་འབྲས་བུ་དེ་ཉིད་བདག་ཉིད་ལས་ཐོབ་པ་སྟེ། ཐ་དད་ཀྱི་འཁྲུལ་པས་བརྟགས་པས་ལོགས་ནས་གྲུབ་པ་ཁོ་ན་འདྲའོ། ། དེའི་ཕྱིར་སེམས་དང་འཁྲུལ་པར་རྟོག་པ་ཐམས་ཅད་གཉུག་མའི་ངོ་བོ་ཉིད་དེར་ཤེས་པ་དང༌།
དེའང་ཤེས་པ་མེད་པའི་དོན་གྱིས་མཉམ་པ་ལ་བཞག་གོ ། དེའང་ཉམས་སུ་མྱོང་བ་དང་ཐ་དད་ཀྱི་རྣམ་པ་དག་དང་བྲལ་བའོ། ། དེ་ནི་བླ་མ་དམ་པ་དག་གིས་ཞལ་གྱི་བདུད་རྩི་དག་ལས་མངོན་པར་རྟོགས་སོ། ། རྟོགས་པ་དེ་དག་སློབ་པ་པོའི་བླ་ལ་མཚོན་དུ་ཟད་ཀྱང་མཚོན་པ་དང༌། གང་གིས་ཐ་སྙད་ཀྱི་རྣམ་པ་དང་ལྡན་པ་མིན་ནོ། ། ཇི་ལྟར་ཞེ་ན། སེམས་ཀྱི་གླང་པོ་ཆེ་གར་དགར་ཡན་དུ་ཆུག་ཅིག་པའོ། ། དེ་དག་གི་མཚན་ཉིད་ནི་བརྗོད་པ་དང་ཐ་སྙད་ཀྱིས་གཏན་ལ་ད་བབ་པར་མི་ནུས་ཏེ། བདག་ཉིད་ཀྱི་བློས་བདག་ཉིད་ལ་དྲིས་ཤིག་པའོ། ། དྲིས་པའི་དོན་དེ་དག་ཅིར་ཡང་མ་ཡིན་པར་འདུག་པ་དང་དོན་དེ་ཉིད་དུས་ཐམས་ཅད་དུ་རྗེས་སུ་དྲན་པ་ན་བླ་ན་མེད་པའི་རྟོགས་པ་ཡིན་པའི་ཕྱིར་དེ་ལ་དེ་ཁོ་ན་ཉིད་ཀྱི་དོན་དེ་དག་རྟོག་པས་ཟུག་རྔུར་འགྱུར་བའི་ཕྱིར་མ་འདྲི་ཞིག་པའོ། །
ད་ནི་སེམས་གྲུབ་པ་མེད་པའི་ཚུལ་གྱིས་མཚོན་པ་དེ་ཉིད་བསྟན་པར་བྱ་སྟེ། ནམ་མཁའི་རོ་བོ་ཆུ་འཐུང་འདྲ་བའི་སེམས། ། དེ་ཡི་འགྲམ་དུ་ཞོག་ཅིག་རང་དགའ་བར། ། ཡུལ་གྱི་དབང་པོ་ལག་པས་བླངས་ནས་སུ། ། དེ་ནི་ཇི་ལྟར་གསོད་པར་སྣང་བར་འགྱུར། ། རྣལ་འབྱོར་བ་ནི་གླང་པོ་སྐྱོང་བ་བཞིན། ། དེ་ཉིད་ནས་ནི་ལྡོག་པར་འགྱུར་ཡིན་བཞིན། ། འཁོར་བ་དེ་ཉིད་མྱ་ངན་འདས་པར་ངེས། ། དབྱེ་བས་གཞན་དུ་སེམས་པ་མ་ཡིན་ཏེ། ། རང་བཞིན་གཅིག་གིས་དབྱེ་བ་རྣམ་པར་སྤང༌། །
དྲི་མེད་ང་ཡིས་རབ་ཏུ་རྟོགས་ཡིད་ཀྱིས། ། དེ་ཉིད་དམིགས་བཅས་དམིགས་མེད་སྟོང་ཉིད་ཡིན། ། གཉིས་ལས་སྐྱོན་ནི་ཡོད་པ་མ་ཡིན་ཏེ། ། རྣལ་འབྱོར་པ་ནི་གང་ཞིག་བསྒོམ་པ་ཡིན། ། བསྒོམ་བྱ་དམིགས་དང་བཅས་པ་དམིགས་མེད་དེ། ། བདེ་བའི་རྣམ་པའི་རང་བཞིན་དེ་ཡིན་ནོ། ། རབ་ཏུ་བླ་མེད་ཡེ་ཤེས་རང་བྱུང་བའོ། ། བླ་མའི་གདམས་ངག་དུས་ཐབས་བསྟེན་པས་ཤེས། ། ཞེས་བྱ་བའི་དོན་ནི། ནམ་མཁའ་ནི་ཆོས་ཀྱི་སྐུའི་རྣམ་པར་བརྗོད་པའོ། །
དེ་བས་ན་ཐམས་ཅད་དེ་ཉིད་ཡིན་པའི་ཕྱིར་རི་བོ་ནམ་མཁའ་ལ་བཞག་པ་བཞིན་རྣལ་འབྱོར་པའི་སེམས་རྟེན་མེད་པར་བྱ་བ་ཁོ་ནའོ། ། དམ་པ་དག་གི་གདམས་ངག་གི་ཆུ་འཐུང་ཞིང་གོམས་པར་བྱ་བ་དང༌། དེ་འདྲ་བའི་སེམས་དེ་དག་དྲན་པ་རྒྱུན་ཆགས་ཀྱི་དུས་རྟག་ཏུ་ཁྱེར་བའི་ཕྱིར་གསལ་བའི་རྣམ་པས་དྲན་པའི་འགྲམ་དུ་ཞོག་ཅིག་པའོ། ། དེའང་རང་དགར་སྐྱེས་ཚུལ་གྱིས་སོ། ། དེའང་དབང་པོ་དང་ཡུལ་ཐུག་པའི་དུས་སུ་ཡུལ་གྱི་བདག་ཉིད་དབང་པོའི་རྣམ་པ་ཐམས་ཅད་ཀྱང་དྲན་པའི་ལག་པས་བླངས་ནས་སུ་ཡུལ་དང་དབང་པོ་དེ་ནི་རང་བཞིན་གཉུག་མའི་ཇི་ལྟ་བར་གསོད་པར་སྣང་བར་འགྱུར་རོ། ། རྣལ་འབྱོར་པ་དག་གིས་ནི་ཤེས་པ་གླང་པོ་ཆེ་ལྟ་བུ་དག་བདེ་བ་ཆེན་པོའི་རྩལ་གར་དགར་སྐྱོང་བར་བྱ་བ་སྟེ། རྒྱལ་པོའི་གླང་པོ་ཆེ་བཞིན་ནོ། ། དེའང་སྣང་སྲིད་ཐམས་ཅད་གཉུག་མའི་ངོ་བོ་ཉིད་ཡིན་པའི་ཕྱིར་ཤེས་པ་དེ་དག་དེ་ནས་ནི་ངང་གིས་ལྡོག་པར་འགྱུར་རོ། ། དེའང་ཆེད་དུ་བརྟུལ་བ་ལྟ་བུ་ནི་མ་ཡིན་ཏེ། ཡིད་བཞིན་དུ་ལྡོག་པར་འགྱུར་རོ། །
དེ་བས་ན་འཁོར་བ་དེ་ཉིད་མྱ་ངན་ལས་འདས་པར་འགྱུར་བའི་ཕྱིར་རྣམ་པར་རྟོག་པ་ཐ་དད་ཀྱི་དབྱེ་བས་གཞན་དུ་སེམས་པ་ནི་མ་ཡིན་ཏེ། བདེ་བ་ཆེན་པོའི་རང་བཞིན་གཅིག་གིས་རྟོག་པའི་དབྱེ་བ་རྣམ་པར་སྤང་བར་བྱ་སྟེ། འདི་དག་ནི་ཤུགས་ཀྱིས་འགྱུར་བ་ཁོ་ནའོ། ། སྙིང་པོའི་དོན་ནི་དྲི་མ་མེད་པ་ང་ཡིས་རབ་ཏུ་རྟོགས་ཏེ། དེ་ནི་ཡིད་ཀྱི་ཡེ་ཤེས་དེ་ཁོ་ན་ཉིད་དོ། ། དེ་ཉིད་ནི་དམིགས་བཅས། ། དམིགས་མེད་དོ། ། སྟོང་པ་ཉིད་ཡིན་ནོ། ། དེ་དག་སྐྱོན་དང་བཅས་པ་མ་ཡིན་ནམ་ཞེ་ན། ལྟ་བའི་དེ་ཁོ་ན་ཉིད་རབ་ཏུ་མི་སྒྲུབ་པའི་ཕྱིར་དགག་བྱ་རྣམ་པར་མི་གཅོད་དེ།
གཉིས་ལས་གཞན་པ་ཞིག་ཏུ་ཁས་བླངས་ཀྱང་སྐྱོན་ནི་ཡོད་པ་མ་ཡིན་ཏེ། རྣལ་འབྱོར་པ་དག་གི་དེ་ཉིད་ནི་ཐམས་ཅད་དང་ལྡན་ཞིང་གང་དུའང་ཁས་མི་ལེན་པའི་ཕྱིར་གང་ཞིག་བསྒོམ་པ་ཡིན་ཏེ། མིན་པའི་ཕྱིར་རོ། ། དེའི་ཕྱིར་བསྒོམ་པར་བྱ་བ་ནི་དམིགས་པ་དང་བཅས་ནས་བསྒོམ་པ་དང༌། དམིགས་པ་མེད་པར་བསྒོམ་པ་ཡིན་ཏེ། བདེ་བ་ཆེན་པོའི་རྣམ་པའི་རང་བཞིན་དེ་དག་གཞན་དུ་བརྗོད་པའང་མ་ཡིན་ནོ། ། དེ་ཉིད་ཀྱི་ངོ་བོ་དེ་ནི་ཆོས་ཀྱི་སྐུ་སྟེ། རབ་ཏུ་གྱུར་པས་བླ་ན་མེད་པའོ། ། དེའང་གདོད་མ་ནས་གནས་པའི་ཕྱིར་ཡེ་ཤེས་ཏེ། བཅོས་མ་མ་ཡིན་པའི་ཕྱིར་ན་རང་བྱུང་བའོ། །
དེའང་བླ་མའི་གདམས་ངག་དེ་དག་ཉམས་སུ་མྱོང་ཞིང་དུས་ཀྱིས་གོམས་པར་བྱས་ཏེ། ཐབས་དྲན་པ་རྒྱུན་ཆགས་ཀྱིས་དུས་ཐམས་ཅད་དུ་བསྟེན་པས་རབ་ཏུ་ཤེས་སོ། །
ད་ནི་སྒྲུབ་པར་བྱེད་པའི་གླུ་བསྟན་པར་བྱ་སྟེ། ནགས་སུ་མ་འགྲོ་ཁྱིམ་དུ་མ་འདུག་ཅིག ། བདེ་ལ་གནས་ན་གནས་དག་ཉོན་མོངས་རྒྱུ། ། དང་པོའི་དུས་སུ་བཙལ་ཕྱིར་བདེ་བསྒྲུབ་བྱ། ། བཙལ་བས་མ་རྙེད་རྙེད་པས་དེར་འདུག་མིན། ། འཁོར་ལོས་འཁོར་བའི་ནགས་ཁྲོད་དག་ན་རྒྱུ། ། ཁྱིམ་དུ་གནས་ན་ཆགས་སྡང་འཕེལ་འགྱུར་ཏེ། ། དེ་ཕྱིར་ཁྱིམ་སྤོངས་བདེ་དང་སྡུག་བསྔལ་དོར། །
སེམས་ཀྱིས་ཁྱིམ་དུ་བལྟ་བར་འཇུག་མི་བྱ། ། བཅུག་ན་བདེ་ཆགས་སྟོང་ལ་ཞེན་པས་སྡང༌། ། དེ་སྤངས་དབྱེར་མེད་མཉམ་པར་རང་བཞིན་གནས། ། གང་ཡང་དེ་རུ་ཡིད་ཀྱིས་ཡོངས་ཤེས་ནས། ། མ་ལུས་རྒྱུན་དུ་རྟོགས་པ་དེ་མི་གནས། ། ཞེས་བྱ་བའི་དོན་ནི། རབ་ཏུ་མི་གནས་པའི་རྒྱུད་ལས་བཤད་པ་ལྟ་བུ་སྟེ། ཀྱེ། རྣལ་འབྱོར་སྟོབས་ཆེན་གླང་པོ་སེང་གེའི་ཡུལ། ། ནགས་ཁྲོད་དགོན་པ་དག་ཏུ་མ་གནས་པར། །
གྲོང་ཁྱེར་ཁྱིམ་གྱི་གནས་སུ་མ་འདུག་ཅིག ། ཆགས་པའི་ནགས་ལ་མངོན་པར་མ་ཞེན་པར། ། ཁྱིམ་གྱི་ཞེ་སྡང་ལྟ་ལ་མ་འདུག་ཅིག ། གཟུང་བའི་ནགས་ཚལ་དག་ཏུ་མ་འགྲོ་བར། ། འཛིན་པའི་ཁྱིམ་གྱི་རྟགས་ལ་མ་འཇུག་ཅིག ། ཕྱི་རོལ་ནགས་ཀྱི་ཡུལ་ལ་མ་བལྟ་བར། ། རང་གིས་འཛིན་པའི་ཁྱིམ་ལ་མ་རྟོག་ཅིག ། ཅེས་འབྱུང་བ་ལྟ་བུ་ལ་བྱའོ། ། དེ་དག་ཉམས་སུ་མྱོང་བའི་བདག་ཉིད་ཀྱི་ཡུལ་དང༌། སེམས་ཀྱི་བདེ་བ་ལ་གནས་ན་གནས་པ་དེ་དག་ཉོན་མོངས་པའི་རྒྱུ་ཡིན་ནོ། །
ལས་དང་པོ་པའི་དུས་སུ་དེ་ཁོ་ན་ཉིད་བཙལ་བའི་ཕྱིར་བདེ་བ་དམ་པ་བསྒྲུབ་པར་བྱའོ། ། བདེ་བ་དེ་དག་གི་རང་བཞིན་བཙལ་བས་མ་རྙེད་དེ། མ་རྙེད་པ་དེ་དག་རྙེད་པའི་མཆོག་ཡིན་པས། དེ་དང་ལྡན་པ་དག་ལ་ནི་དེར་འདུག་པའང་མིན་ནོ། ། ཇི་ལྟར་གནས་ཤིང་བསྒྲུབ་པར་བྱ་ཞེ་ན། སེམས་གྲུབ་པ་མེད་པར་རྟོགས་པ་དང༌། ལུས་ཆགས་པ་མེད་པར་འགྲོ་བའི་རྣམ་པས་ཆོས་ཀྱི་སྐུའི་འཁོར་ལོས་འཁོར་བའི་ནགས་ཁྲོད་དག་ཏུ་བདེ་བ་ཆེན་པོའི་བློས་རྒྱུ་བར་བྱའོ། ། ཁྱིམ་དག་ཏུ་གནས་ན་ཆགས་པ་དང་ཞེ་སྡང་དག་འཕེལ་བར་འགྱུར་ཏེ། དེའི་ཕྱིར་ཁྱིམ་སྤངས་ཏེ་བདེ་བ་ལ་མངོན་པར་ཞེན་པ་དང་སྡུག་བསྔལ་དོར་བར་འདོད་པས་སེམས་ཀྱི་ཁྱིམ་དུ་བདག་ཏུ་ལྟ་བས་མངོན་པར་གནས་པས་དེ་དག་ཐམས་ཅད་དོར་ལ་ལྟ་བ་ལ་མི་འཇུག་པར་བྱའོ། ། བཅུག་ན་བདེ་བ་ལ་ཆགས་ཤིང་སྟོང་པ་ལ་ཞེན་པས་ཞེ་སྡང་འཕེལ་བར་འགྱུར་ཏེ།
དེ་དག་ཐམས་ཅད་ཤུགས་ཀྱིས་སྤོངས་ལ། བདེ་བ་དང་སྟོང་པ་དབྱེར་མེད་པ་ལ་མཉམ་པར་བཞག་ཅིང༌། སེམས་རྣལ་མ་རང་བཞིན་གྱིས་གནས་པར་བྱའོ། ། གང་ཡང་དེ་ཁོ་ན་ཉིད་དག་ནི་བློའི་གཏིང་དེ་རུ་ཡིད་ཀྱི་ཡེ་ཤེས་ཀྱིས་ཡོངས་སུ་ཤེས་ན་ཕྱི་ནང་གི་གཡེང་བ་མ་ལུས་པ་རྒྱུན་དུ་ཆོས་ཀྱི་སྐུའི་རྟོགས་པ་ཉག་གཅིག་ལས་མི་མཐུན་པ་དེ་མི་གནས་སོ། ། ད་ནི་མཉམ་པ་དོན་གྱི་གླུ་བསྟན་པར་བྱ་སྟེ། འཁོར་བ་གང་ཡིན་མྱ་ངན་འདས་པ་གང༌། ། ཡིད་ནི་དྲི་མེད་ལྷན་ཅིག་སྐྱེས་པ་ཡི། ། གནས་སྐབས་དགྲ་བོའི་རིགས་ལ་འཇུག་པ་མེད། ། དེ་ཙམ་ཞིག་ལ་ངེས་པར་གནས་པ་ན། ། དེ་ཉིད་རྒྱལ་པོ་ཡིན་ཏེ་བྱེ་བྲག་མེད། །
རྟོགས་པ་ནགས་དང་ཁྱིམ་ན་གནས་པ་མིན། ། འདི་ལྟར་བྱ་བ་དེ་ཉིད་ཤེས་གྱུར་ན། ། དྲི་མ་མེད་པའི་དེ་སེམས་རང་བཞིན་གྱིས། ། མ་ལུས་མི་རྟོག་པར་ནི་ཤེས་པར་བྱོས། ། དེ་ནི་བདག་ཉིད་གཞན་ཡང་དེ་ཉིད་དོ། ། གང་བསྒོམས་ཡོངས་སུ་བསྒོམས་པའང་དེ་ཉིད་ཡིན། ། བདེ་བ་དེ་ཉིད་དང་ནི་བྲལ་བར་བྱས། ། འོན་ཀྱང་བདག་ཉིད་རྣམ་པར་གྲོལ་བའོ། ། ཞེས་བྱ་བའི་དོན་ནི། དམ་པའི་དོན་དེ་དག་ཉམས་སུ་མྱོང་བ་ན་འཁོར་བ་གང་ཡིན།
མྱ་ངན་ལས་འདས་པ་གང་ཡིན་ཏེ། གཉིས་སུ་མེད་པའོ། ། འདི་དག་གི་ཡིད་ནི་དྲི་མ་མེད་པ་སྟེ། ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོ་ཉིད་དོ། ། དེ་དག་ཉམས་སུ་མྱོང་བའི་རྣལ་འབྱོར་པ་དེ་དག་ལ་ནི་གནས་སྐབས་ཀྱི་དགྲ་བོ་ཆགས་སྡང་གི་རིགས་ལ་སྐྱེ་བ་མེད་དོ། ། དེ་ཙམ་ཞིག་ལ་ངེས་པར་གནས་པ་ན་དེ་ཉིད་ནི་ཆོས་ཀྱི་སྐུའི་རྒྱལ་པོ་ཡིན་ཏེ། མི་གནས་པའི་ཕྱིར་བྱེ་བྲག་མེད་དོ། ། དེ་ལྟར་རྟོགས་པ་དེ་ནི་མཉམ་པར་བཞག་པ་དང༌། རྗེས་ལ་ཐོབ་པ་མེད་དེ། ནགས་དང་ཁྱིམ་ན་གནས་པའང་མིན་ནོ། །
ཇི་ལྟར་སྤྱད་པར་བྱ་ཞེ་ན། གནས་སྐབས་ཀྱི་སྤྱོད་ཡུལ་གྱི་མཚན་ཉིད་དག་ལ་གནས་སྐབས་ཀྱི་རྣལ་འབྱོར་པས་འཇུག་པར་བྱ་སྟེ། ཨུཏྤ་ལ་སྔོན་པོ་རྩ་བ་གཅིག་པ་དག་གི་ཁ་བྱེ་བའི་ཚུལ་དང༌། བཙུམས་པའི་ཚུལ་དང༌། བདུད་རྩིའི་ཐིགས་པ་ནམ་མཁའ་ལ་འཐོར་བའི་ཚུལ་དང༌། བཙུམས་པའི་ཚུལ་དང༌། རྩ་བ་གཅད་པའི་ཚུལ་དུ་བྱའོ། ། དེ་དག་ཀྱང་གང་ཞེ་ན། དོན་མཐོང་བའི་དུས་སུ་སེམས་ཅན་ལ་གསལ་བའི་དེ་ཁོ་ན་ཉིད་སྟོན་པ་དང༌། ལྐུགས་པའི་སྤྱོད་པས་འཇིག་རྟེན་ཐམས་ཅད་དུ་རྒྱུ་བ་དང༌།
སྐལ་བ་དང་ལྡན་པ་དག་ལ་དོན་ཉུང་ངུ་ཙམ་སྟོན་ཞིང་གནས་པ་དང༌། རྣམ་པར་ཤེས་པ་འཕོ་བའི་ཚུལ་གྱིས་ས་ནས་ས་ལ་མངོན་པར་གནས་ཤིང་སངས་རྒྱས་ཀྱི་དོན་དེ་ཁོ་ན་ཉིད་དུ་མི་གནས་པའི་བདེ་བ་ཆེན་པོ་ཡང་དག་པ་ལ་གནས་པའོ། ། འདི་ལྟར་གོང་དུ་བསྟན་པའི་བྱ་བ་དེ་ཉིད་རབ་ཏུ་ཤེས་པར་གྱུར་པ་ན་དྲི་མ་མེད་པའི་སེམས་རང་བཞིན་གྱིས་རྣམ་པར་དག་པའོ། ། དེ་བས་ན་སྣང་གྲག་གི་ཆོས་མ་ལུས་པ་ཐམས་ཅད་མི་རྟོག་པའི་དེ་ཁོ་ན་ཉིད་ཡིན་པར་ནི་ཤེས་པར་བྱོས་ཤིག ། དེ་བས་ན་ཐམས་ཅད་ཐ་མི་དད་པ་ཡིན་ཏེ། བདག་གི་རྣམ་པ་དེ་ཉིད་གཞན་ཡིན་ལ། གཞན་གྱི་རྣམ་པ་དེའང་བདག་གི་དེ་ཉིད་དོ། ། གང་དང་གང་གིས་གང་བསྒོམས་པ་དེ་ཉིད་ཀྱང་ཆོས་ཀྱི་སྐུ་ཡོངས་སུ་བསྒོམས་པ་ལས་མ་འདས་པ་ཡིན་ཏེ། དེའང་དེ་ཁོ་ན་ཉིད་ཀྱི་དོན་ལས་ལོགས་ཤིག་པ་མ་ཡིན་ཡང༌། ཐ་དད་པ་ལ་ཞེན་པའི་ཕྱིར་བདེ་བ་ཆེན་པོའི་དེ་ཁོ་ན་ཉིད་དང་ནི་བྲལ་བར་བྱས་སོ། །

འོན་ཀྱང་དེ་དག་གིས་ཀྱང་བདག་ཉིད་ཅུང་ཟད་ཙམ་རྣམ་པར་གྲོལ་བར་ནུས་པའོ། ། ད་ནི་དྲི་མ་མེད་པའི་གླུ་བསྟན་པར་བྱ་སྟེ། ཇི་ལྟར་རྒྱ་མཚོ་ཡི་ནི་མཐོང་ཕྱེ་བཞིན། ། བདག་དང་གཞན་དུ་འཁྲུལ་པར་མ་བྱེད་ཅིག ། ཐམས་ཅད་སྔ་ན་མེད་པའི་སངས་རྒྱས་ཏེ། ། དེ་ཉིད་དྲི་མེད་མཆོག་གི་གོ་འཕང་ངོ༌། ། སེམས་ནི་ངོ་བོ་ཉིད་ཀྱིས་དག་པ་ཡིན། ། གཉིས་མེད་སེམས་ཀྱི་སྡོང་པོ་དམ་པ་ཡིན། ། ས་གསུམ་མ་ལུས་ཐམས་ཅད་ཁྱབ་པར་གནས། ། གྲགས་པའི་ས་དང་སྡོམ་དང་གསང་བའི་ས། ། སྙིང་པོའི་ས་ནི་ངོ་བོ་ཀུན་དང་མཚུངས། །
དེ་ཕྱིར་ཁྱབ་པའི་སྙིང་པོ་དེ་ཉིད་དེ། ། དཔེར་ན་རི་རབ་གླིང་སོགས་ཉི་ཟླ་གསལ། ། རྟོགས་དང་མ་རྟོགས་ཉི་ཟླ་མཐོང་ལོང་སྟེ། ། མ་བསྟན་བར་དུ་བློ་ཆུང་ཤར་ནུབ་འདྲ། ། མཁས་པ་རྣམས་ལ་ཤར་དང་ནུབ་མེད་དེ། ། སྣང་གྲག་སེམས་སུ་ཤེས་ཤིང་དེར་མི་འཛིན། ། མཚན་ཉིད་ཤེས་མེད་ཤེས་པས་འཆིང་མི་དགོས། ། དེ་ཕྱིར་བློ་ལྡན་རྣམས་ལ་ངང་གིས་འབྱུང༌། ། དེ་རྟོགས་དེ་མ་རྟོགས་ཞེས་བརྟག་ཏུ་མེད། ། ཅེས་བྱ་བའི་དོན་ནི།
ཇི་ལྟར་རྒྱ་མཚོ་དག་གི་ནང་ན་གཟུགས་བརྙན་གྱི་རྣམ་པ་ཇི་སྙེད་ཅིག་སྣང་ཡང་རྒྱ་མཚོའི་ངོ་བོ་ལས་མ་འདས་པའི་མཐོང་ཕྱེ་བཞིན་དུ། ཕྱི་རོལ་སྣང་བའི་ཚོགས་དཔག་ཏུ་མེད་པ་ཞིག་སྣང་ཡང་གཟུགས་བརྙན་དང་འདྲ་བ་ཉིད་དེ། དེ་བདག་དང་གཞན་དུ་ནི་འཁྲུལ་པར་མ་བྱེད་ཅིག ། ཐམས་ཅད་ཀྱང་ལོག་པར་རྟོག་པའི་བག་ཆགས་ཀྱིས་བསྒྲིབས་པའི་ཕྱིར་སྔོན་ཆད་མ་རྟོགས་ཏེ། རྟོགས་པ་ཙམ་ལ་སྔ་ན་མེད་པའི་སངས་རྒྱས་ཏེ་ཞེས་བྱའོ། ། དེ་ཉིད་ནི་དྲི་མ་མེད་པ་མཆོག་ཏུ་གྱུར་པ་དག་གི་གོ་འཕང་སྟེ། འབྱུང་གནས་སོ། ས་དེ་ལྟ་བུའི་སེམས་ནི་ངོ་བོ་ཉིད་ཀྱིས་དག་པ་ཡིན་ཏེ། ཆོས་ཀྱི་སྐུའོ། ། གཉིས་མེད་ཀྱི་སེམས་དེ་དག་ལས་མཚན་གྱི་མེ་ཏོག་བརྒྱན་པའི་སྡོང་པོ་ལྟ་བུ་གཟུགས་སྐུ་དམ་པ་གཉིས་འབྱུང་བ་ཡིན་ནོ། །
ས་གསུམ་མ་ལུས་ཐམས་ཅད་ཆོས་ཀྱི་སྐུས་ཁྱབ་པར་གནས་སོ། ། དེ་དག་ཀྱང་གང་ཞེ་ན། གྲག་པའི་ས་དང༌། སྡོམ་པའི་ས་དང༌། གསང་བའི་སའོ། ། དེའང་ཉན་ཐོས་དང༌། རང་རྒྱལ་བ་དང༌། ཐེག་པ་ཆེན་པོའོ། ། དེ་ཉིད་ལའང་མཐོང་བའི་ས་དང༌། རྟོགས་པའི་ས་དང༌།
ཁོང་དུ་ཆུད་པའི་སའོ། ། དེ་དག་ཀྱང་གོང་དུ་སྨོས་པའི་རྒྱས་གདབ་པའི་ཚུལ་གྱིས་བཅུ་གཉིས་པ་དང༌། བཅུ་གསུམ་པ་དང༌། བཅུ་བཞི་པའི་ས་སྟེ། སྙིང་པོ་དེ་ཁོ་ན་ཉིད་ཀྱིས་ནི་ངོ་བོ་ཀུན་དང་མཚུངས་སོ། ། དེའི་ཕྱིར་བདེ་བ་ཆེན་པོ་ནི་ཁྱབ་པའི་བདག་ཉིད་སྙིང་པོ་ཆོས་ཀྱི་སྐུ་དེ་ཉིད་ཀྱི་ཐུགས་སོ། ། དེ་དག་ཀུན་ཀྱང་ཀུན་གྱིས་རྟོགས་པ་མ་ཡིན་ཏེ། དཔེར་ན་རི་རབ་དང་གླིང་ལ་སོགས་པ་ནི་ཉི་ཟླས་གསལ་བར་བྱེད་པ་སྟེ། དེ་ལའང་འོད་རྟོགས་པ་དང་མ་རྟོགས་པ་གཉིས་སོ། ། དེའང་ཉི་ཟླ་ལ་ཁྱད་པར་དང་བྱེ་བྲག་ཏུ་གྱུར་པ་མེད་ཀྱང༌།
མིག་མ་ལོང་བ་རྣམས་ཀྱིས་མཐོང་ཞིང༌། ལོང་བ་རྣམས་ཀྱིས་མ་མཐོང་སྟེ། མཐོང་ཡང་བློ་ཆུང་བ་བྱིས་པའི་ངང་ཚུལ་ཅན་དག་ལ་མཚན་ཉིད་མ་བསྟན་གྱི་བར་དུ་ས་འོག་དག་ནས་ཤར་ཞིང་ས་འོག་དག་ཏུ་ནུབ་པར་རྟོག་པ་དང་འདྲའོ། དེ་ཁོ་ན་ཉིད་ཀྱི་དོན་སྙིང་པོ་གཉུག་མས་དེ་དག་ཐམས་ཅད་ལ་ཁྱབ་ཀྱང༌། རྟོགས་པ་དང་མ་རྟོགས་པའི་རིམ་པས་མཐོང་བ་དང་ལོང་བ་ལྟ་བུར་གནས་ཤིང༌། བློ་ཆུང་བ་དག་ལ་ཏིང་ངེ་འཛིན་འཕེལ་འགྲིབས་སུ་སྣང་ངོ༌། ། དོན་དེ་ཁོ་ན་ཉིད་ལ་མཁས་པ་རྣམས་ལ་ནི་ཉམས་སུ་མྱོང་བ་ལ་ཤར་བ་དང་ནུབ་པ་མེད་དེ། སྣང་གྲག་ཐམས་ཅད་སེམས་སུ་ཤེས་ཤིང༌། སེམས་ཅིར་ཡང་མ་ཡིན་པའི་ངོ་བོས་དེར་མི་འཛིན་པའོ། ། དེ་བས་ན་དངོས་པོ་རང་གི་མཚན་ཉིད་ནི་ཤེས་པ་མེད་པ་སྟེ།
ཤེས་པ་དང་བཅས་པའི་རྣམ་པས་འཆིང་མི་དགོས་སོ། ། དེའི་ཕྱིར་བློ་དང་ལྡན་པའི་གང་ཟག་རྣམས་ལ་གཉུག་མའི་དོན་དེ་དག་ངང་གིས་འབྱུང་ངོ༌། ། དེ་དག་གི་མཚན་ཉིད་ཀྱང་དེ་ནི་རྟོགས་པ་ཡིན་ཏེ། དེ་ནི་མ་རྟོགས་པ་ཡིན་ནོ་ཞེས་བརྟག་ཏུ་མེད་དོ། ། ད་ནི་ཐུགས་རྗེའི་སྣང་བ་མི་འགག་པའི་གླུ་བསྟན་པར་སྟེ། སྙིང་རྗེའི་མེ་ཏོག་གཞན་ཕན་འབྲས་བུ་འཛིན། ། དེ་ཡི་མིང་ནི་གཞན་ལ་ཕན་པའོ། ། སྙིང་པོ་ཉིད་ཀྱིས་སྡོང་པོ་ཡལ་འདབ་རྒྱས། ། སྙིང་རྗེ་རྣམ་པ་སྣ་ཚོགས་དུ་མར་ལྡན། ། ལྷུན་གྱིས་གྲུབ་པ་ཕྱི་མའི་འབྲས་བུ་སྟེ། །
བདེ་བ་འདི་ནི་གཞན་པའི་སེམས་བོན་ཡིན་ནོ། ། སྟོང་པའི་སྡོང་པོ་དམ་པའི་སྙིང་རྗེས་མིན། ། གང་ལས་སླར་ཡང་རྩ་བ་ལོ་འདབ་མེད། ། དེ་ལ་དམིགས་པར་བྱེད་པ་གང་ཡིན་པ། ། དེར་ལྷུང་བས་ནི་ཡན་ལག་ཆག་པར་འགྱུར། ། ས་བོན་གཅིག་ལས་སྙིང་པོ་གཉིས་འབྱུང་བའོ། ། རྒྱུ་མཚན་དེ་ལས་འབྲས་བུ་གཅིག་ཏུ་འབྱུང༌། ། དེ་ཡང་དབྱེར་མེད་དོན་མཆོག་གང་སེམས་དཔའ། ། དེ་ནི་འཁོར་དང་མྱ་ངན་འདས་རྣམས་གྲོལ། ། ཞེས་བྱ་བའི་དོན་ནི།
མ་རྟོགས་པའི་སེམས་ཅན་རྣམས་ལ་སྙིང་རྗེ་ཆེན་པོ་བསྐྱེད་པས་དེའི་མེ་ཏོག་གཞན་ལ་ཕན་པར་བྱེད་པའི་འབྲས་བུ་གཟུགས་སྐུ་རྣམ་པ་གཉིས་འབྱུང་བར་འགྱུར་ཏེ། དེ་ནི་སྙིང་རྗེས་འཛིན་པའོ། ། དེས་སེམས་ཅན་སྨིན་པར་བྱེད་པའི་ཕྱིར་དེའི་མིང་ནི་གཞན་ལ་ཕན་པ་ཞེས་བྱ་བར་བརྗོད་དོ། ། དེའང་སྙིང་པོ་དེ་ཁོ་ན་ཉིད་ཉམས་སུ་མྱོང་བ་ཉིད་ཀྱིས་ལོངས་སྤྱོད་རྫོགས་པའི་སྐུའི་སྡོང་པོ་ལ་མཚན་གྱི་ཡལ་ག་དང༌། དཔེ་བྱད་བཟང་པོ་བརྒྱད་ཅུའི་འདབ་མ་རྒྱས་པ་དག་འབྱུང་བར་འགྱུར་རོ། ། སྤྲུལ་པའི་སྐུ་ནི་སྙིང་རྗེའི་ཡུལ་ལ་རྣམ་པ་སྣ་ཚོགས་པའི་ཐབས་དུ་མར་ལྡན་པ་དག་གིས་སྨིན་པར་བྱེད་དོ། ། ལྷུན་གྱིས་གྲུབ་པ་ཆོས་ཀྱི་སྐུའི་འབྲས་བུ་ནི་འཇིག་རྟེན་པ་ལ་ལྟོས་ནས་ཕྱི་མའི་འབྲས་བུར་བཞག་པ་སྟེ། དེ་ནི་གཉུག་མ་འབའ་ཞིག་གིས་སྐྱེད་པར་བྱེད་དོ། ། འཁོར་བའི་བདེ་བ་འདི་དག་ནི་སྙིང་པོ་ལས་གཞན་པའི་སེམས་དེ་དག་ལས་དགེ་བ་རྣམས་ཀྱིས་ཀྱང་སྐྱེད་ནུས་པའོ། ། ཆོས་ཀྱི་སྐུ་དེ་དག་ལ་མཉམ་པར་བཞག་པ་དང་རྗེས་ལ་ཐོབ་པ་ཡིན་ནམ་ཞེ་ན།
སྟོང་པ་ཉིད་ཆོས་ཀྱི་སྐུ་གཉུག་མའི་དེ་ཁོ་ན་ཉིད་ཉམས་སུ་མྱངས་པས་དམ་པ་རྣམ་པ་གཉིས་མེ་ལོང་ནང་གི་གཟུགས་བརྙན་ལྟར་ཤུགས་ཀྱིས་འབྱུང་བར་འགྱུར་ཏེ། ལོངས་སྤྱོད་རྫོགས་པའི་སྐུའི་སྡོང་པོ་དང༌། སྤྲུལ་པའི་སྐུ་དམ་པ་རྣམ་པ་གཉིས་གཞན་དང་གཞན་གྱི་དོན་སྨིན་པར་བྱ་བའི་ཕྱིར་གཏང་ངོ༌། ། ཞེས་སྙིང་རྗེས་ཀུན་ནས་བསླངས་པའི་ཡེ་ཤེས་ཀྱི་རྒྱུན་ལས་བཏང་བ་ནི་མ་ཡིན་ན། དེའི་ཕྱིར་རྗེས་ལ་ཐོབ་པ་ནི་མི་མངའ་བར་ངེས་ཏེ། གལ་ཏེ་རྗེས་ལ་ཐོབ་པ་ཡོད་པར་འདོད་པ་ཡིན་ན་ནི་མཐར་ཐུག་པའི་འབྲས་བུ་རང་གིས་རང་གསལ་བར་འདོད་པ་སྟེ། འབྲས་བུ་ཆོས་ཀྱི་སྐུ་མི་འབྱུང་ངོ༌། ། དེ་གང་ལས་ཀྱང་སླར་ཡང་འབད་པ་ཇི་སྙེད་ཅིག་བྱས་ཀྱང་རྩ་བ་ཆོས་ཀྱི་སྐུ་མི་འབྱུང་ཞིང༌། གཟུགས་སྐུ་རྣམ་པ་གཉིས་ཀྱི་ལོ་འདབ་ཀྱང་མེད་དོ། ། དེ་ལྟ་བུའི་དོན་ལ་དམིགས་པར་བྱེད་པ་གང་ཡིན་པ་དེ་ནི་མཐའི་རྣམ་པར་རྟོག་པ་དེར་ལྷུང་བ་ཡིན་པས་དེས་ནི་ཆོས་ཀྱི་སྐུ་མི་འཐོབ་ལ།
གཟུགས་ཀྱི་སྐུ་རྣམ་པ་གཉིས་ཀྱི་ཡན་ལག་ཀྱང་ཆག་པར་འགྱུར་རོ། ། འདི་དག་ནི་ཤུགས་ཀྱིས་འབྱུང་བ་ཡིན་ཏེ། ས་བོན་ཆོས་ཀྱི་སྐུ་གཉུག་མའི་ངོ་བོ་ཉིད་ཀྱི་ས་བོན་གཅིག་ཉམས་སུ་མྱོང་བ་ལ་སྟོང་པ་དང་སྙིང་རྗེ་གཉིས་པོའི་རྣམ་པ་ལྟ་བུར་གནས་ལ། དེའི་དོན་ལས་གཟུགས་སྐུ་གཉིས་འབྱུང་བའོ། ། དེ་དག་ཐམས་ཅད་ཀྱང་བདེ་བ་ཆེན་པོའི་རང་བཞིན་གྱི་རྒྱུ་མཚན་ཡིན་པས་འབྲས་བུ་ཆོས་ཀྱི་སྐུ་གཅིག་པུ་འབྱུང་ངོ༌། ། དེའང་མ་འོངས་པའི་དུས་སུ་ཐོབ་པ་ལྟ་བུ་ནི་མ་ཡིན་ནོ། ། འདི་ཉིད་ཀྱི་རྣམ་པ་ལ་བདེ་བ་དང་སྟོང་པ་དབྱེར་མེད་པའི་དོན་ལ་རྣལ་མ་མཆོག་ཏུ་གྱུར་པ་ཟག་པ་མེད་པའི་བདེ་བས་གང་བ་རྡོ་རྗེ་སེམས་དཔའ་ཆེན་པོ་དེ་དག་རྟོགས་པས་ནི་འཁོར་བ་དང་མྱ་ངན་ལས་འདས་པ་རྣམས་ལས་གྲོལ་ཏེ། མི་གནས་པའོ། ། ད་ནི་ཆ་དང་མཐུན་པའི་དོན་བསྟན་པར་བྱ་སྟེ། གང་ཞིག་འདོད་པ་ཅན་ནི་འོངས་པའི་ཚེ། །
དེ་ནི་གལ་ཏེ་འགྲོ་ན་རེ་བ་མེད། ། ཟ་ཕྱིར་ཕོར་པས་གདུངས་པའི་སྐྱེས་བུ་ཞིག ། ཁམ་ཕོར་དུམ་བུས་སློང་བར་འདོད་པ་ལ། ། ཕྱི་སྒོར་བོར་བའི་ཁམ་ཕོར་བླངས་ནས་སུ། ། གཞན་ལ་སྟེར་བའི་དོན་ནི་མི་བྱེད་པར། ། འདོད་པ་པོ་ལ་དེ་དག་མི་སྟེར་བ། ། འདི་ནི་འཁོར་བའི་འབྲས་བུ་གང་ཡིན་པ། ། ངེས་པར་བསྐྱེད་པས་རྣལ་འབྱོར་དམན་པའི་ལམ། ། དེ་དག་བཟློག་སྟེ་རང་བཞིན་ལམ་ཁྱེར་ན། ། དེ་བས་རྣམ་རྟོག་བོར་བར་བྱས་ན་རུང༌། །
ཞེས་བྱ་བའི་དོན་ནི། རྣལ་འབྱོར་པ་དག་གི་སྣང་བ་སེམས་ལ་ཐིམ་ཞིང་ཐ་མི་དད་པར་མ་གྲུབ་ཀྱི་བར་དུ་རྣམ་པར་སྨིན་པ་ལ་འཛེམ་པར་བྱ་སྟེ། གང་ཞིག་ཅེས་བྱ་བ་ནི་རིགས་ཀྱི་བུ་སྐལ་བ་དང་ལྡན་པ་གང་ཞིག་གོ ། དེ་དག་གཉིས་སུ་མེད་པའི་དོན་ཁྱད་པར་ཅན་འདོད་པའི་བློ་བཟང་པོ་ཅན་དག་འོངས་པའི་ཚེ་རྣལ་འབྱོར་པ་དག ། དེ་ནི་གལ་ཏེ་ཕན་མི་འདོགས་ཤིང་འགྲོ་ན་ཕ་རོལ་གྱི་སེམས་བསད་པ་ཡིན་ཏེ། རྫོགས་པའི་སངས་རྒྱས་ཀྱི་རེ་བ་མེད་དོ། ། དེ་བས་ན་གཞན་མི་དགའ་བར་འགྱུར་བའི་སྦྱོར་བ་ཕྲ་མོ་ཙམ་ཡང་མི་བྱ་སྟེ། ཐ་ན་ཟ་འདོད་པའི་ཕྱིར་ཕོར་པས་གདུངས་པའི་གདོལ་བ་ཞིག་གིས་སྐྱེས་བུ་ཞིག་ལ་ཁམ་ཕོར་གྱི་དུམ་བུའམ། ཁམ་ཕོར་ཉིད་སློང་བར་འདོད་པ་ལ། ཁམ་ཕོར་ཇི་བཞིན་པ་ཉིད་དམ།
ཕྱི་རོལ་གྱི་སྒོ་རྩར་བོར་བའི་ཁམ་ཕོར་གྱི་དུམ་བུ་བླངས་ནས་སུ་གཞན་ལ་སྟེར་བའི་དོན་ནི་མི་བྱེད་དམ། འདོད་པ་པོ་དེ་དག་ལ་མི་སྙན་པར་བརྗོད་ཅིང་མི་སྟེར་བ་འདི་དག་གིས་ནི་འཁོར་བའི་རྣམ་པར་སྨིན་པའི་འབྲས་བུ་གང་ཡིན་པ་དེ་ངེས་པར་སྐྱེད་པར་བྱེད་པས་རྣལ་འབྱོར་པའི་བློ་དམན་པ་ཡིན་ཞིང་ལམ་ལོག་པར་རིག་པར་བྱའོ། ། དེ་དག་ལས་བཟློག་སྟེ་རང་བཞིན་ལམ་དུ་ཁྱེར་ནས་དུས་ཐམས་ཅད་དུ་སྤྱོད་ལམ་རྣམ་པ་བཞི་ལ་ཁྱད་མེད་པར་འཇུག་པ་ན་མཚན་མའི་རྣམ་པར་རྟོག་པ་བོར་བར་བྱས་ནའང་རུང་སྟེ། རྣམ་པར་སྨིན་པ་ཕྲ་མོ་དག་གིས་ལྡང་བར་མི་ནུས། ། ད་ནི་དོན་གྱི་གླུ་བདུན་པ་བསྟན་པར་བྱ་སྟེ། ཨེ་མ་ཧོཿཧ་ཌཱཀྱི། གུ་ཧྱ་ཀང༌། ཨེ་ཡི་དྷརྨ་དྷཱ་ཏུ། ཨོ་ཡི་ན། ཨ་ཡི་ཀོ་དྷི་ཀ་པ་ས་རི།
ཁྲེ་རན་ཨི་པ་ཀོ་ཡི་ཡ། ཛ་ཧ་པ་ཀ ། སི་རན་ཏན་ཏྲ། ཨའི་ཀའི་ར་བོ་ལི་ས། གུ་ཧྱ་ཏན་ཏྲ། ཁྲེ་མ་ལ་ཀང༌། རི་ས་ན། སུ། ཞེས་བྱ་སྟེ། འདི་དག་རྗེས་བཙུན་པ་དག་གིས་རྟོགས་པ་བརྗོད་པ་སྟེ།
འདི་དག་གི་དོན་ནི། ཨེ་མ་ཧོཿམཁའ་འགྲོ་གསང་བའི་སྐད། ། ཨེ་ནི་ཆོས་ཀྱི་དབྱིངས་ཡིན་ཏེ། ། མ་ནི་དེ་ཉིད་ཀྱིས་བསྐྱེད་དོ། ། དཔེར་གཞག་པ་ནི་ནམ་མཁའ་སྟེ། ། འགྲོ་བའི་ཚོགས་ཀྱི་རྒྱུད་ལ་ངས། ། མ་ནི་ནོར་འཛིན་དེ་ལས་སྐྱེ། ། གསང་བའི་རྒྱུད་ལས་ངག་ལས་གསལ། ། སྐད་ནི་མཚོན་པ་ཙམ་དུ་ཟད། ། ཅེས་བྱ་བའི་དོན་ནི།
ཨ་ཨི་ཧོཿཞེས་བྱ་བ་སྟེ། ། དེ་དག་གསལ་བར་བྱ་བ་ནི། ། ཆོས་ཀྱི་དབྱིངས་ནི་རྣམ་པ་གསུམ། ། བདེ་དང་གསལ་དང་མི་རྟོག་པའོ། ། སྐྱེད་པའི་མ་ནི་དེ་བཞིན་ཏེ། ། མ་བཅོས་རྣལ་མ་དྲན་པའོ། ། མཚོན་པའི་དཔེ་ནི་ནམ་མཁའ་སྟེ། ། སྨྲ་མེད་མཉམ་དང་མི་ཤེས་པའོ། ། ཚོགས་བསགས་གང་ཟག་རྟེན་ཡིན་ཏེ། ། སྦྱངས་དང་ཚོགས་མེད་བླ་མ་བསྟེན། །
ཤུགས་ཀྱིས་མ་ནི་ཉམས་མྱོང་སྟེ། ། ཐ་མལ་གོམས་དང་རྒྱུན་དུའོ། ། གསང་བའི་དོན་ནི་བརྒྱུད་པ་སྟེ། ། བྱིན་རླབས་ཉམས་མྱོང་དེར་ལྡན་པའོ། ། ཐམས་ཅད་བརྡ་ཡི་རྣམ་པ་སྟེ། ། ང་ཡིས་སྨྲ་བར་མི་ནུས་པའོ། ། ཞེས་བྱ་བའི་དོན་ནི་བསྡུས་པའི་དོན་ནོ། །
ད་ནི་དགེ་བའི་རྩ་བ་བསྔོ་བར་བྱ་སྟེ། གཉིས་སུ་མེད་པ་རྡོ་རྗེའི་གླུ། ། དེ་ཉིད་ཡེ་ཤེས་མཚོན་བྱེད་པའི། །
དོན་དམ་གཉིས་མེད་ཡི་གེ་ཡིས། ། འགྲོ་རྣམས་རང་ལ་གླུར་ལེན་ཤོག ། ཅེས་བྱ་བའི་དོན་ནི། སྣང་བ་དང་སེམས་གཉིས་སུ་མེད་པ་བདེ་བ་ཆེན་པོ་རྡོ་རྗེའི་གླུ་འདི་དག་གིས་སེམས་ཅན་གྱི་རྒྱུད་ལ་དེ་ཁོ་ན་ཉིད་ཀྱི་ཡེ་ཤེས་ཡོད་པ་དེ་དག་མཚོན་པར་བྱེད་པ་སྟེ། འདི་དག་ནི་དོན་དམ་གཉིས་སུ་མེད་པའི་ཡེ་ཤེས་ཡིན་ཏེ། དེའི་སྐལ་བ་དང་ལྡན་པའི་འགྲོ་བ་རྣམས་རང་ལ་གྱུར་ལེན་ཞིང་རྟོགས་པར་ཤོག་ཅིག་པའི་དོན་ནོ། ། དེ་ནི་རྗེ་བཙུན་པ་དཔལ་གྱི་རི་བོ་པའི་དགོངས་པ་བདག་གིས་རྣམ་པར་ཕྱེ་ཞིང་གསལ་བར་བྱས་པའི་དོན་བསྔོ་བར་བྱ་སྟེ། སེམས་ཉིད་ལྷན་ཅིག་སྐྱེས་པ་ཆོས་སྐུའི་རྒྱུ། ། སྣང་བ་ལྷན་ཅིག་སྐྱེས་པ་ཆོས་སྐུའི་འོད། ། སྣང་སྟོང་དབྱེར་མེད་ལྷན་ཅིག་སྐྱེས་པ་སྟེ། །
དེ་ཉིད་ཆོས་སྐུའི་དགོངས་པ་ཆོས་སྐུ་ཉིད། ། བདག་ཉིད་ཉམས་མྱོང་མཐུ་ལས་བྱུང་བ་ཡི། ། རྟོགས་པས་རྗེ་བཙུན་དགོངས་པ་གསལ་བར་བྱས། ། དྲིན་ལྡན་མགོན་པོ་ཁྱོད་ལ་ཕྱག་འཚལ་ཏེ། ། དྲིན་མཆོག་བླན་ཕྱིར་འདི་བྱས་དགྱེས་པར་མཛོད། ། འདི་ལས་བྱུང་བའི་བསོད་ནམས་ཚོགས་དག་གིས། ། སེམས་ཅན་ཐམས་ཅད་བདེ་བ་ཆེར་རྟོགས་ཤོག ། རྣམ་གསུམ་སློབ་མ་དག་པའི་ཕྱིར། ། འདི་ཉིད་གསལ་བར་བྱེད་པའི་དོན། ། གཉིས་མེད་རྟོགས་པ་མེ་ཏྲིས་བྱས། །
འདི་ལ་གཞོལ་བ་དོན་ལྡན་ཤོག ། མི་ཟད་པའི་གཏེར་མཛོད་ཡོངས་སུ་གང་བའི་གླུ་ཞེས་བྱ་བའི་རྒྱ་ཆེར་བཤད་པ། རྣལ་འབྱོར་གྱི་དབང་ཕྱུག་ཆེན་པོ་དཔལ་ས་ར་ཧའི་དགོངས་པ། མཁས་པར་གྲགས་པ་རྒྱ་གར་གྱི་མཁན་པོ་དཔལ་ལྡན་གཉིས་སུ་མེད་པའི་རྡོ་རྗེས་མཛད་པ་རྫོགས་སོ།། །། རྣལ་འབྱོར་པ་བསོད་སྙོམས་པ་པྲཛྙཱ་ཤྲཱི་ཛྙཱ་ན་ཀཱིརྟིས་རང་འགྱུར་དུ་མཛད་པའོ། ། ༄༅། །དོ་ཧ་མཛོད་ཅེས་བྱ་བ་བཞུགས་སོ། ། བིརྺ་པས་མཛད། ༄༅། །རྒྱ་གར་སྐད་དུ། དོ་ཧ་ཀོ་ཥ་ནཱ་མ། བོད་སྐད་དུ།
དོ་ཧ་མཛོད་ཅེས་བྱ་བ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། བཅོམ་ལྡན་འདས་དཔལ་རྡོ་རྗེ་བདག་མེད་མ་ལ་ཕྱག་འཚལ་ལོ། ། ཨེ་མ་ཧོཿ སྲིད་དང་ཞི་བ་མཉམ་ཉིད་ཕྱག་རྒྱ་ཆེ། ། ངོ་བོ་ཉིད་ཀྱིས་མ་སྐྱེས་མཁའ་ལྟར་རྣམ་པར་དག ། མཚོན་བྱའི་གནས་ལུགས་མེད་པས་ཐ་སྙད་ཚིག་ལམ་ཆད། ། རང་བཞིན་བརྗོད་མེད་ངོ་བོ་ལྟོས་ཆོས་ཀུན་ལས་འདས། ། བརྟག་དང་དཔྱད་དུ་མེད་ཅིང་མཚོན་པའི་དཔེ་དང་བྲལ། ། དཔེ་བྲལ་ཉིད་ལའང་མི་གནས་བློ་ཡི་ཡུལ་ལས་འདས། །
རྟགས་མིན་ཆད་མིན་འཁོར་དང་མྱ་ངན་འདས་མ་ཡིན། ། སྣང་མིན་སྟོང་མིན་དངོས་དང་དངོས་མེད་སྐྱེ་མེད་མིན། ། ཆོས་ཉིད་གཉུག་མ་མ་ཡིན་བློ་ལས་འདས་པའང་མིན། ། མིན་པའང་མིན་ཞིང་ཡིན་མིན་བློ་ཡིས་བརྗོད་མེད་ཕྱིར། ། གཉིས་ཆོས་གང་དང་འབྲེལ་མེད་གདོད་ནས་མཉམ་པ་ཉིད། ། ངོ་བོ་ངེས་ཚིག་བྱེད་པའི་ལས་རྣམས་བཤད་པ་ཡང༌། ། རི་བོང་རྭ་རྫུན་དེ་ཡི་རྣོ་རྟུལ་རྫུན་དང་མཚུངས། ། ཆོས་རྣམས་ཐམས་ཅད་མཚན་ཉིད་དེ་དང་ཁྱད་པར་མེད། ། ཇི་ལྟར་སྣང་ཞིང་སྲིད་པའི་ཀུན་རྫོབ་ཆོས་ཅན་རྣམས། ། ངོ་བོ་ཉིད་མེད་མིང་ཙམ་སྒྲ་ཙམ་བཏགས་པ་ཙམ། །
མིང་དང་དོན་ལ་ཁྱད་པར་བྱེ་བྲག་ཅུང་ཟད་མེད། ། གདོད་ནས་ལྷན་ཅིག་སྐྱེས་པས་གཞན་ནས་བཙལ་དུ་མེད། ། སེམས་ཉིད་མིང་སྟོང་སྤྲོས་བྲལ་ཕྱག་རྒྱ་ཆེན་པོ་སྟེ། ། ནམ་མཁའི་རང་བཞིན་གདོད་ནས་མིང་སྟོང་ཡིན་དང་མཚུངས། ། ངོ་བོ་ཉིད་ཀྱིས་མ་སྐྱེས་མཚན་མའི་དངོས་དང་བྲལ། ། མཁའ་ལྟར་ཀུན་ལ་ཁྱབ་ཅིང་འཕོ་དང་འགྱུར་བ་མེད། ། དུས་རྣམས་ཀུན་ཏུ་སྟོང་ཞིང་ཡེ་ནས་བདག་མེད་དེ། ། དྲན་རྟོག་མཚན་མ་མེད་དེ་སྨིག་རྒྱུའི་ཆུ་བོ་ལྟར། ། མ་བཅིངས་མ་བཀྲོལ་གཉུག་མའི་ངང་ལས་མ་གཡོས་སོ། ། སེམས་ཅན་ཐམས་ཅད་ཕྱག་རྒྱ་ཆེན་པོའི་སྤྲུལ་པ་ལ། །
སྤྲུལ་པའི་ངོ་བོ་ཡེ་ནས་སྐྱེ་མེད་ཆོས་ཀྱི་དབྱིངས། ། བདེ་སྡུག་ལ་སོགས་གཉིས་སྣང་མཚན་མ་ཐམས་ཅད་ཀྱང༌། ། ཆོས་ཉིད་གཉུག་མ་ཕྱག་རྒྱ་ཆེན་པོའི་རོལ་པའོ། ། རོལ་པ་ཉིད་ལ་བདེན་མེད་མི་རྟག་འགྱུར་བའི་ཕྱིར། ། གནས་ལུགས་སྟོང་པའི་རྒྱ་ལས་ནམ་ཡང་མ་འདས་སོ། ། ཁ་ཅིག་དབང་བསྐུར་བ་ཡིས་ཡོངས་སུ་གདུང་བར་བྱེད། ། ཁ་ཅིག་ཧཱུྃ་ཕཊ་ཟེར་ཞིང་ཕྲེང་བ་ཡོངས་སུ་བགྲང༌། ། ཁ་ཅིག་ཁུ་བ་ཁྲག་དང་བཤང་གཅི་ཤ་རྣམས་ཟ། ། ཁ་ཅིག་རྩ་དང་རླུང་གི་རྣལ་འབྱོར་བསྒོམ་སྟེ་ཤིན་ཏུ་འཁྲུལ། ། ཨེ་མ་ཧོཿ
བླ་མ་དམ་པས་ཟིན་པས་ཅིག་ཤོས་འདི་ལྟར་རྟོགས། ། གང་ཡང་འཁྲུལ་པ་ཡིན་ཕྱིར་ཡང་དག་རྟོགས་པ་མེད། ། རྟོགས་བྱ་རྟོགས་བྱེད་མེད་པས་ཕྱོགས་རིས་མཐའ་དང་བྲལ། ། བྲལ་དང་མ་བྲལ་མེད་པས་མཉམ་ཉིད་གཉུག་མའི་ངང༌། ། འདི་ལྟར་རྟོགས་ན་ངེས་པར་གཞན་དུ་དྲི་ས་མེད། ། སྣ་ཚོགས་ཆོས་སྐུར་གསལ་བས་སྤོང་ལེན་སེམས་མི་འབྱུང༌། ། མ་བསྒོམ་དང་མི་སྒོམ་མེད་ཅིང་མཚན་མས་གོས་པ་མེད། ། སྣང་དང་མི་སྣང་ཡུལ་ལ་ནམ་ཡང་བརྟེན་མི་བྱེད། ། བྱ་དང་བྱེད་པའི་སེམས་མེད་དམིགས་པ་ཀུན་དང་བྲལ། ། རེ་དང་དོགས་པའི་བློ་མེད་ཀུན་ལ་ཞེན་པ་ལོག །
བླ་མས་བསྟན་པས་གཉུག་མའི་གནས་ལུགས་རྟོགས་གྱུར་ན། ། དྲན་རིག་སྣ་ཚོགས་ཆོས་ཀྱི་དབྱིངས་སུ་རང་བརླགས་ཏེ། ། རྣམ་ཤེས་ཡུལ་ལ་མི་གནས་ཆགས་ཞེན་ཀུན་བྲལ་བས། ། མ་བཅོས་གཉུག་མའི་ངང་དུ་ཆོས་ཀུན་གྲོལ་བར་འགྱུར། ། ཀུན་ལ་མ་ཆགས་ང་རྒྱལ་ལ་སོགས་དྲི་མ་བྲལ། ། གུས་པར་ལྡན་ཞིང་དམ་པས་ཡོངས་སུ་ཟིན་པ་དང༌། ། གང་ཡང་ཡིད་བྱེད་བྲལ་ན་དྲི་མེད་ཐེ་ཚོམ་མེད། ། ཤེས་དང་ཤེས་བྱ་དག་པས་ཆོས་ཉིད་མངོན་སུམ་འཆར། ། གཉུག་མ་ཕྱག་རྒྱ་ཆེན་པོ་རྟོགས་པར་མ་གྱུར་ན། ། རྟག་ཏུ་གཉིས་འཛིན་དབང་གིས་ཀུན་ལ་ཞེན་གྱུར་པས། །
བསམ་རིག་རབ་རིབ་སྣ་ཚོགས་རྒྱུན་དུ་སྐྱེ་འགྱུར་ཞིང༌། ། མ་ནོར་དོན་ལ་མི་གནས་སྲིད་པར་འཁོར་ཞིང་འཁྱམས། ། གྲགས་སྙན་རྙེད་བཀུར་ཀུན་ལ་ཆགས་ཤིང་ཞེན་པ་དང༌། ། ཐོས་བསམ་གོ་རྟོགས་ཆེ་དང་ཉམས་མྱོང་བཟང་པོ་དང༌། ། དངོས་གྲུབ་བྱིན་རླབས་ནུས་པའི་རྟགས་བྱུང་བཅོས་མའི་ལམ། ། དོན་གྱི་དྲི་མ་ཡིན་ཕྱིར་མཁས་པས་ཡིད་མི་གཏོད། ། དེ་ཉིད་ཡིད་ལ་བྱེད་ཅིང་གཉིས་མཐའི་ཕྱོགས་ལྷུང་ན། ། འཁོར་བར་འཁོར་ཞིང་སྲིད་པའི་རྩ་བ་ཡིན་པའི་ཕྱིར། ། ཀུན་གྱི་གཞི་རྩ་ཡིད་ཀྱི་ངོ་བོ་གང་ཡིན་ལྟོས། ། བལྟས་པས་མ་མཐོང་ཡིད་དང་བྲལ་ན་ངེས་པར་གྲོལ། །
སེམས་ཀྱི་ཆོས་ཉིད་བྱིངས་ལ་འདི་ཞེས་མེད་པས་ན། ། དེ་ལ་སྒོམ་དང་བསྒོམ་པར་བྱ་བ་གཉིས་སུ་མེད། ། ཡོད་མེད་ཅིར་ཡང་མི་རྟོག་ངང་ལ་མ་ཡེངས་གཞག ། སྟོང་པ་ཉིད་དང་སྐྱེ་མེད་བློ་ལས་འདས་པ་དང༌། ། མཐའ་བྲལ་ལ་སོགས་གང་ཡང་ཡིད་ལ་བྱེད་པ་ན། ། གནས་ལུགས་དོན་ལ་མི་གནས་ཤིན་ཏུ་ཡེངས་པའོ། ། སྟོང་དང་མི་སྟོང་རྩིས་མེད་ལྷུག་པའི་ངང་ལ་ཞོག ། གཞག་དང་མི་གཞག་མེད་པར་རང་དགའ་ཡན་པར་ཐོང༌། ། གཏང་དང་གཟུང་བའི་སེམས་མེད་རོ་ལངས་ཇི་བཞིན་གྱིས། ། དེ་ཉིད་གནས་ལུགས་རིག་ནས་དེ་ཡི་ངང་གནས་ན། །
གཉིས་སྣང་མཚན་མའི་བག་ཆགས་མྱུར་དུ་འཇིག་པར་འགྱུར། ། རྟོགས་པའི་ངང་ལ་མི་གནས་མཚན་མས་གཡེང་གྱུར་ན། ། གཉིས་སྣང་མཚན་མའི་བག་ཆགས་ལྡོག་པར་མི་འགྱུར་ཏེ། ། རབ་རིབ་ཅན་གྱིས་མིག་གི་ནད་དུ་ཤེས་གྱུར་ཀྱང༌། ། མིག་གི་ནད་མ་བྱང་བར་རབ་རིབ་སྣང་མི་ལྡོག ། གནས་ལུགས་ཡིད་ལ་བྱེད་ཅིང་ཉམས་ལ་ཞེན་པ་དང༌། ། དེ་ཉིད་དོན་ལ་དམིགས་ཤིང་བསྒོམས་ན་གོལ་བའོ། ། མཐུན་འཇུག་རྣམས་ལ་ཆགས་སྡང་སྐྱེ་ཕྱིར་འཆིང་བའི་རྒྱུ། ། མི་མཐུན་རྐྱེན་ངན་ཐམས་ཅད་དངོས་གྲུབ་དག་པ་སྟེ། ། མི་མཐུན་རྐྱེན་གྱིས་རྣལ་འབྱོར་ཉམས་ཀྱི་གསལ་འདེབས་ཕྱིར། །
རྐྱེན་ངན་མི་སྤོང་དེ་ཉིད་ཤེས་པས་དེ་ལ་སྦྱང༌། ། དེ་ལྟར་སྐྱོང་ཞིང་ཉམས་རྟོགས་མཐར་འབྱིན་སྤྱོད་པ་སྟེ། ། གྱི་ལིང་དག་ལ་ལྕག་གིས་བསྐུལ་བ་ཇི་བཞིན་ནོ། ། གལ་ཏེ་རྟོགས་ལྡན་ཉམས་བཟང་སྤྱོད་པའི་གྲོགས་མེད་ན། ། ཇི་ལྟར་མིག་ལྡན་སྐྱེས་བུ་དག་ནི་རྐང་པ་མེད་དང་མཚུངས། ། དོན་དམ་རྣལ་མ་ཆགས་མེད་དོན་ལ་སྤྱོད་བྱ་སྟེ། ། མི་སྤོང་མི་སྒྲུབ་མི་ཞེན་མི་སྤྱོད་མི་འགོག་པར། ། རང་ལུགས་ཅི་བདེར་སྤྱོད་པ་རབ་མཆོག་དམ་པའོ། ། ཀུན་རྫོབ་སངས་རྒྱས་མི་རེའི་གདེང་ཆེན་ལྡན་གྱུར་ཀྱང༌། ། བསོད་ནམས་ཚོགས་ཆེན་མི་སྤོང་ཅི་ནུས་དག་ལ་འབད་པར་བྱ། །
འཁོར་བ་དག་ལ་དོགས་པའི་སེམས་མེད་འཇིགས་བྲལ་ཡང༌། ། སྡིག་པའི་ལས་རྣམས་ཕྲ་མོ་དག་ནས་འཛེམ་པར་བྱ། ། ཆོས་རྣམས་སྟོང་པ་མཁའ་ལྟར་རྩ་བྲལ་རྟོགས་གྱུར་ཀྱང༌། ། ཆགས་སྡང་འཛིན་ཆགས་མཐའ་དག་རྩད་ནས་སྤང་བར་བྱ། ། ཆོས་ཉིད་མཐའ་བྲལ་ཟང་ཐལ་ཆེན་པོའི་དོན་རྟོགས་ཀྱང༌། ། བརྟན་པ་མ་ཐོབ་བར་དུ་ཉམས་རྟོགས་གཞན་ལ་གསང༌། ། དོན་དམ་བདག་གཞན་གཉིས་སུ་མེད་པར་རྟོགས་གྱུར་ཀྱང༌། ། ཀུན་རྫོབ་འགྲོ་ལ་ཕན་པའི་དོན་ཆེན་དག་ལ་བསམ། ། འདྲེན་པ་གཞན་ལ་མི་ལྟོས་གདེང་དང་ལྡན་གྱུར་ཀྱང༌། ། བཀའ་དྲིན་ཅན་གྱི་བླ་མ་སྤྱི་བོའི་གཙུག་ཏུ་བཀུར། །
ཆགས་ཤིང་ཞེན་པར་བཅས་པས་ཀུན་ལ་དགག་སྒྲུབ་བྱེད། ། རྒྱུད་དང་མི་འཚམས་འགལ་བའི་སྤྱོད་པ་གོལ་བའོ། ། མཐོང་བྱ་མཐོང་བྱེད་མེད་པས་ཐ་དད་རང་སར་གྲོལ། ། ཉམས་སུ་མྱོང་མཁན་སྟོར་བས་རྩོལ་སྒྲུབ་ཀུན་དང་བྲལ། ། ཐོབ་བྱའི་འབྲས་བུ་སྟོར་བས་རེ་དོགས་ཀུན་ལས་གྲོལ། ། ང་རྒྱལ་རྩད་ནས་ཐོན་པས་བདུད་ཀྱི་གཡུལ་ལས་རྒྱལ། ། དངོས་འཛིན་རང་སར་ཞིག་པས་འཁོར་འདས་ཀུན་ལས་གྲོལ། ། རིག་པ་གཞི་ལ་དག་པས་རྫོགས་སངས་རྒྱས་ཞེས་བརྗོད། ། ཆོས་བློ་ཟད་སར་ཟད་ལ་མྱ་ངན་འདས་ཞེས་བཤད་པའི་ཕྱིར། ། མ་བཅོས་མ་བསྒྱུར་སྤང་ཐོབ་ཀུན་ལས་ཡོངས་སུ་གྲོལ། །
ཨེ་མ་ཧོཿ ཕྱག་རྒྱ་ཆེན་པོ་ཞེས་བྱ་ཟབ་མོའི་སྒྲ་ཆེན་དེ། ། གདགས་གཞི་གང་ཡིན་སྟོང་པ་ཞེས་བྱའང་བཏགས་པ་ཙམ། ། སྐད་ཅིག་ངོ་བོས་སྟོང་པར་བདག་མེད་སུ་ཡིས་རྟོགས། ། རྟོགས་མཁན་ཉིད་མེད་སངས་རྒྱས་མིང་བརྡ་བརྗོད་པ་ཙམ། ། དེ་ཉིད་ཡང་དག་མ་ཡིན་གདུལ་བྱའི་སྣང་བའོ། ། གདུལ་བྱ་ཉིད་ལའང་བདག་མེད་སྒྱུ་མ་སྤྲུལ་པ་འདྲ། ། ཕྱག་རྒྱ་ཆེན་པོ་ཞེས་བྱ་བྱིས་པའི་བློས་བཏགས་སོ། ། འཁྲུལ་དང་མ་འཁྲུལ་ཞེས་བྱ་མིང་ཙམ་བཏགས་པ་ཙམ། ། འཁྲུལ་པར་ཆོར་ཞིང་རིག་པའི་སྐྱེས་བུ་སུ་ཞིག་ཡིན། །
འབྲས་བུ་མྱང་འདས་རྡུལ་ཙམ་མེད་ཅིང་མི་དམིགས་ན། ། གྲོལ་དང་མ་གྲོལ་ཞེས་བྱ་གློ་བུར་སྒྲོ་བཏགས་ཏེ། ། ནམ་མཁའ་ཞི་ཞིང་དག་ལ་མེད་པ་གྲོལ་ལམ་ཅི། ། ཀུན་རྫོབ་དོན་དམ་ཞེས་བྱའང་ནན་གྱིས་བཏགས་པ་སྟེ། ། ཆོས་ཀྱི་དབྱིངས་ལ་བདེན་པ་གཉིས་མེད་ཆོས་དབྱིངས་མེད། ། དོ་ཧ་མཛོད་ཅེས་བྱ་བ་རྣལ་འབྱོར་གྱི་དབང་ཕྱུག་ཆེན་པོ་བིརྺ་པས་མཛད་པ་རྫོགས་སོ།། །། རྒྱ་གར་གྱི་མཁན་པོ་ཤྲཱི་བཻ་རོ་ཙ་ནས་རང་འགྱུར་དུ་བསྒྱུར་བའོ། ། བརྒྱུད་པ་ནི་བིརྺ་པ། ནག་པོ་པ། སློབ་དཔོན་སྒྲ་མཁན་ཞབས།
སློབ་དཔོན་པུ་ར་པ། ཤྲཱི་བཻ་རོ་ཙ་ནའོ། ། ༄༅། །ཏིལླི་པའི་དོ་ཧ་བཞུགས་སོ། ། ཏིལླི་པས་མཛད། ༄༅། །རྒྱ་གར་སྐད་དུ། དོ་ཧ་ཀོ་ཥ། བོད་སྐད་དུ། དོ་ཧ་མཛོད། དཔལ་རྡོ་རྗེ་མཁའ་འགྲོ་མ་ལ་ཕྱག་འཚལ་ལོ། ། ཕུང་པོ་ཁམས་དང་སྐྱེ་མཆེད་དབང་པོ་རྣམས། །
ལྷན་ཅིག་སྐྱེས་པའི་རང་བཞིན་ལས། ། མ་ལུས་དེ་ལས་བྱུང་ཞིང་དེ་རུ་ཐིམ། ། ལྷན་སྐྱེས་དངོས་དང་དངོས་མེད་གཏམ་མི་འདྲི། ། སྟོང་པ་སྙིང་རྗེ་དེར་ནི་རོ་མཉམ་འདོད། ། ཡིད་ལ་མི་བྱེད་གཉུག་མའི་རང་བཞིན་ལ། ། རྫུན་པ་རྣམས་ཀྱིས་སྐུར་པ་མ་འདེབས་ཤིག ། རང་དབང་ཡོད་པས་རང་ཉིད་འཆིང་མ་བྱེད། ། སེམས་ནི་སྟོང་པའི་མདའ་ཡིས་གསད་པར་བྱ། ། ཁམས་གསུམ་སྟོང་པ་གོས་པ་མེད་ལ་འཇུག ། སེམས་ནི་མཁའ་འདྲ་མཉམ་པའི་བདེ་བར་ཞུགས། །
དབང་པོའི་ཡུལ་རྣམས་སྐད་ཅིག་ཙམ་ནི་དེར་མི་མཐོང༌། ། ཐོག་མ་སྤངས་ཤིང་འདི་རུ་ཐ་མ་སྤང༌། ། བླ་མ་མཆོག་གི་ཞབས་ཀྱིས་གཉིས་མེད་བསྟན། ། སེམས་ནི་གང་དུ་ཞིར་གྱུར་པ། ། དེར་ནི་རླུང་ཡང་ཐིམ་པར་འགྱུར། ། རང་རིག་པ་ཡི་དེ་ཉིད་འབྲས་བུ་ནི། ། སུ་ཞིག་ལ་ནི་གང་གིས་ཇི་ལྟར་བསྟན། ། འཇིག་རྟེན་རྨོངས་པ་རྣམས་ཀྱི་སྤྱོད་ཡུལ་མིན། ། མཁས་པ་རྣམས་ཀྱིས་དེ་ཉིད་བགྲོད་བྱ་མིན། ། གང་ལ་བླ་མའི་ཞབས་ཀྱིས་མཉེས་པ་ཡི། །
ཀྱེ་ཧོཿགང་ཟག་དེ་ཡི་སྤྱོད་ཡུལ་མིན། ། རང་རིག་པ་ཡི་དེ་ཉིད་འབྲས་བུ་ནི། ། ཏིལླི་པ་ཡིས་དེ་སྐད་བསྟན་པ་ཡིན། ། གང་ཞིག་ཡིད་ཀྱི་སྤྱོད་ཡུལ་གྱུར་པ་སྟེ། ། དེ་ནི་དོན་དམ་པ་ཉིད་མ་ཡིན་ནོ། ། དེ་ཉིད་བླ་མའི་ངག་གིས་བསྟན་བྱ་མིན། ། དེས་ན་སློབ་མས་གོ་བ་མ་ཡིན་ནོ། ། ལྷན་ཅིག་སྐྱེས་པའི་འབྲས་བུ་བདུད་རྩིའི་རོ། ། དེ་ཉིད་སུ་ཞིག་ལ་ནི་ཅི་ཞིག་བསྟན། ། གང་དུ་ཡིད་ནི་ཞི་བ་དང༌། །
ཡིད་དང་རླུང་ནི་མཉམ་པར་ཞི། ། དེར་ནི་རྣམ་ཀུན་སྤངས་པ་ལས། ། ཁམས་གསུམ་དེར་ནི་གནས་པ་ཡིན། ། རྨོངས་པ་གཉུག་མའི་རང་བཞིན་ཤེས་པར་གྱི། ། ཤེས་ན་གཏི་མུག་དྲྭ་བ་མ་ལུས་ཆད་པར་འགྱུར། ། ལྷན་ཅིག་སྐྱེས་པའི་སེམས་ནི་ལེགས་པར་སྦྱོངས། ། ཚེ་འདིར་དངོས་གྲུབ་ཐར་པ་ལུས་འདིས་རྙེད། ། གང་དུ་སེམས་ནི་འགྲོ་བ་དེར། ། དེར་ཡང་སེམས་མེད་པར་ཡང་རྟོག ། དབྱེ་བ་མེད་པར་རོ་མཉམ་གནས་པར་གྱིས། །
སེམས་དང་སེམས་མེད་དེ་ནི་ལེགས་པར་ཚོལ། ། ཚེ་འདི་ཉིད་ལ་དངོས་གྲུབ་ལེགས་པར་གསལ་པོར་རྙེད། ། སེམས་ནི་གང་དུ་ཞིར་གྱུར་པ། ། ཁམས་གསུམ་པོ་ནི་དེ་རུ་ཐིམ། ། རང་གཞན་མཉམ་པས་སངས་རྒྱས་རྗེ་བཙུན་འགྱུར། ། སེམས་ནི་ནམ་མཁའི་ངང་དུ་ཞུགས་ན་ཐིམ། ། དེ་ཡི་ཚེ་ན་དབང་པོ་ལྔ་དང་ཡུལ་རྣམས་དང༌། ། ཕུང་པོ་ཁམས་རྣམས་ནང་དུ་ཞུགས་ནས་སོང༌། ། གང་ཞིག་བརྟན་དང་གཡོ་བའི་རྣམ་པ་ཀུན། ། སྟོང་པ་གོས་པ་མེད་པ་སྟེ། །
འདི་ལ་དཔྱད་པར་མི་བྱའོ། ། འདི་ནི་བདག་གོ་འདི་ནི་འགྲོ་བའོ། ། གང་ཞིག་དབྱེ་བ་དེ་ནི་ཡོངས་སུ་ཤེས་གྱུར་པ། ། དྲི་མ་མེད་པའི་སེམས་ཀྱི་རང་བཞིན་ལ། ། གང་ཞིག་རང་རིག་ཤེས་པར་བྱ། ། བདག་ཉིད་འགྲོ་བ་བདག་ཉིད་སངས་རྒྱས་ཏེ། ། བདག་ཉིད་དྲི་མ་མེད་ཅིང་བདག་ཉིད་ཡིད་ལ་མི་བྱེད་པ། ། དེ་ལ་འགྲོ་བ་མེད་ཅིང་གོས་པ་མེད། ། ཡིད་ནི་རྗེ་བཙུན་ནམ་མཁའ་རྗེ་བཙུན་མ། ། ཉིན་མཚན་དུ་ནི་གར་བྱེད་ལྷན་ཅིག་སྐྱེས་ལ་རོལ། །
སྐྱེ་དང་འཆི་བ་དག་ལས་གྲོལ་བར་འགྱུར། ། གཉུག་མའི་ཡིད་ལ་རྒྱུན་དུ་གནས་པར་གྱིས། ། འབབ་སྟེགས་དཀའ་ཐུབ་ནགས་ལ་མ་བསྟེན་ཅིག ། ཁྲུས་དང་གཙང་སྦྲས་བདེ་བ་མི་རྙེད་དེ། ། ཚངས་པ་ཁྱབ་འཇུག་དབང་ཕྱུག་ལྷ། ། བྱང་ཆུབ་རང་ལ་ཡོད་བཞིན་གསུམ་ལ་བཀུར་མི་བྱ། ། ལྷ་རྣམས་མ་མཆོད་འབབ་སྟེགས་མ་འགྲོ་ཞིག ། ལྷ་རྣམས་མཆོད་ཀྱང་ཐར་པ་འཐོབ་མི་འགྱུར། ། རྣམ་པར་མི་རྟོག་སེམས་ཀྱིས་སངས་རྒྱས་མཆོད་པར་གྱིས། ། སྲིད་དང་མྱ་ངན་འདས་ལ་གནས་པར་མ་བྱེད་ཅིག །
ཤེས་རབ་ཐབས་ཀྱི་ཏིང་འཛིན་གཟུང་བར་གྱིས། ། གང་ཚེ་གཡོ་བ་བརྟན་པར་བྱེད་ནུས་ན། ། དེ་ཡི་ཚེ་ན་ཉམས་མྱོང་འགྲུབ་པར་འགྱུར། ། ཇི་ལྟར་དུག་ནི་ཟོས་པར་གྱུར་པ་ལས། ། དུག་གིས་ཀྱང་ནི་འཆི་བར་མི་འགྱུར་བ། ། དེ་ལྟར་སྲིད་པ་ཟོས་ཀྱང་རྣལ་འབྱོར་པ། ། འདོད་ཡོན་གྱིས་ནི་འཆིང་བར་མི་འགྱུར་རོ། ། ཀྱེ་ཧོཿ རྣལ་འབྱོར་པས་ནི་ལས་ལ་སྐུར་མ་འདེབས། ། སྐད་ཅིག་བཞི་དང་དགའ་བ་བཞི་ནི་དེ་རུ་སོང༌། །
སྐད་ཅིག་དགའ་བ་དེ་ཡི་བྱེ་བྲག་ཤེས་པར་གྱིས། ། མཚན་གཞི་མཚན་ཉིད་སྤང་བ་ཤེས་པར་གྱིས། ། མཚོན་བྱ་མཚོན་བྱེད་བྱེ་བྲག་མ་བྱེད་ཅིག ། ཀྱེ་ཧོཿམཆོག་དང་དགའ་བྲལ་འདི་ནི་སྤྱད་པར་བྱ། ། བླ་མ་མཆོག་གི་ཞབས་ལ་གུས་པར་གྱིས་ལ་ལེགས་པར་ལོང༌། ། གང་ཞིག་དགའ་བ་མཆོག་དང་དགའ་བྲལ་གྱི། ། ཀྱེ་ཧོཿསྐད་ཅིག་དེར་ནི་ལྷན་སྐྱེས་རྟོགས་པར་བྱ། ། ཡོན་ཏན་རིན་ཆེན་དཔྲལ་བའི་ཀླད་རྒྱས་གཞག་བྱ་སྟེ། ། འདོད་པ་མོ་ཡི་ཟེའུ་འབྲུ་ལས་ནི་དེ་ཉིད་ཤེས་པར་གྱིས། ། སྐད་ཅིག་བྱེ་བྲག་དེ་རུ་ལྷན་སྐྱེས་གང་ཤེས་པ། །
དེ་ནི་ཚེ་འདི་ཉིད་ལ་རྣལ་འབྱོར་པར་བརྗོད་དོ། ། ཐོག་མ་ཐ་མ་གཟུང་དང་འཛིན་པ་སྤང༌། ། བླ་མ་མཆོག་གི་ཞབས་ཀྱིས་གཉིས་མེད་བསྟན། ། མི་གཡོ་དྲི་མེད་རྣམ་པར་རྟོག་མེད་པ། ། སྐྱེ་འཇིག་སྤངས་པ་འདི་ནི་སྙིང་པོ་སྟེ། ། དེ་ནི་མྱ་ངན་འདས་པར་རབ་ཏུ་བརྗོད། ། གང་དུ་ཡིད་ཀྱིས་ང་རྒྱལ་ཅི་ཡང་མི་བྱེད་དེ། ། སྐྱོན་དང་ཡོན་ཏན་སྤངས་པ་འདི་ནི་དོན་དམ་མོ། ། རང་རིག་ལ་ནི་གང་ཡང་མེད། ། སེམས་དང་སེམས་མེད་རྟག་ཏུ་སྤོངས། །
ཀྱེ་ཧོཿ ལྷན་ཅིག་སྐྱེས་པའི་རང་བཞིན་དུ་ནི་གནས་པར་བྱ། ། སྐྱེ་བ་མེད་ཅིང་འཆི་བ་མེད། ། རྩ་བ་མེད་ཅིང་རྩེ་མོ་མེད། ། འོང་བ་མེད་ཅིང་འགྲོ་བ་མེད། ། གང་དུ་ཡང་ནི་མི་གནས་སོ། ། བླ་མའི་གསུང་གིས་ཡིད་ལ་ཚུད། ། ཁ་དོག་སྤངས་ཤིང་རིས་མེད་པ། ། རྣམ་པ་ཐམས་ཅད་དེ་ལ་རྫོགས། ། ཡིད་ནི་སོད་ལ་སེམས་ནི་རྩ་བ་མེད་པར་གྱིས། །
སེམས་ཀྱི་ལྷག་མ་ཟུག་རྔུ་ཐོང༌། ། འདི་རུ་སྐུ་བཞི་ཕྱག་རྒྱ་བཞི། ། དེ་ཚེ་ཁམས་གསུམ་མ་ལུས་དག ། བདག་དང་འགྲོ་བ་ཁམས་གསུམ་སྟོང༌། ། དྲི་མེད་ལྷན་ཅིག་སྐྱེས་པ་ལ། ། དགེ་དང་མི་དགེ་གང་ཡང་མེད། ། ཡིད་ནི་གང་དུ་འགྲོར་འདོད་པ། ། དེ་ལ་འཁྲུལ་པར་མི་བྱའོ། ། མིག་ནི་མི་འཛུམ་པ་དག་གི། ། བསམ་གཏན་གྱིས་ནི་གནས་པར་བྱ། །
སློབ་དཔོན་ཆེན་པོ་ཏིལླི་པས་མཛད་པའི་དོ་ཧ་མཛོད་ཅེས་བྱ་བ་རྫོགས་སོ།། །། རྒྱ་གར་ལྷོ་ཕྱོགས་ཀོ་ས་ལར་སྐུ་འཁྲུངས་པའི་རྣལ་འབྱོར་པ་ཆེན་པོ་མཁས་པ་ཤྲཱི་བཻ་རོ་ཙ་ན་བཛྲའི་ཞལ་སྔ་ནས་རང་འགྱུར་དུ་མཛད་པའོ། ། ༄༅། །ཆོས་ཐམས་ཆད་རབ་ཏུ་མི་གནས་པར་སྟོན་པའི་དེ་ཁོ་ན་ཉིད་ཚིགས་སུ་བཅད་པ་ཕྱེད་ཀྱི་འགྲེལ་པ་བཞུགས་སོ། ། དཔལ་ཨ་ཝ་དྷཱུ་ཏིས་མཛད། ༄༅། །སངས་རྒྱས་ལ་ཕྱག་འཚལ་ལོ། ། རྒྱུ་སྐྱེས་ཡེ་ཤེས་གླང་པོ་ཆེ། ། འཇོམས་བྱེད་སེང་གེ་བདག་གི་གཞུང༌། ། ཞེས་གསུངས་པ་ནི། རིམ་པ་དང་ལ་བཟླ་བ་སྟེ། དྲང་བ་དང་ངེས་པའི་དོན་ནོ། །
དེའང་གང་ཞེ་ན། ཆོས་རྣམས་ཀྱི་རང་བཞིན་དང༌། དེ་སྒྲུབ་པར་བྱེད་པའི་ཐབས་དང༌། དེ་ཡང་དག་པར་ཐོབ་པའོ། ། དེ་ལ་རྣལ་འབྱོར་སྤྱོད་པའི་གཞུང་གིས། ། རྒྱུ་གཞན་ལས་སྐྱེས་པའི་དོན་དམ་པའི་ཆོས། ལུང་དང་རིགས་པས་གྲུབ་པ། སྣང་བའམ། སྣང་བ་མེད་པའི་རང་བཞིན་ཆོས་ཐམས་ཅད་ཀྱི་གཞི་དང་རྟེན་དུ་གྱུར་པ། གཉིས་སུ་མེད་པའི་ཡེ་ཤེས།
བརྟགས་པས་སྟོང་པ། རྒྱུན་ཆགས་པ། མཐའ་བཞི་ལས་གྲོལ་བ་དབུ་མའི་ལམ། འདི་ཙམ་ཞིག་གིས་ཡང་དག་པར་ཡོད་དེ། སྒྲུབ་ཐབས་དང་འབྲས་བུའང་དེ་བཞིན་ནོ་ཞེས་ཟེར་རོ། ། དེ་ནི་གླང་པོ་ཆེ་དང་འདྲའོ། ། དེ་ཅིའི་ཕྱིར་ཞེ་ན། ཕྱི་རོལ་གྱི་དོན་ཡོད་པར་སྨྲ་བའི་མུ་སྟེགས་པ་དང༌། ཉན་ཐོས་པ་དང་མདོ་སྡེ་པའི་གཞུང་རྣམས་ཕལ་ཆེར་ལུང་རིགས་ཀྱི་མཆེ་བས་འཇོམས་པར་ནུས་པ་དང༌། རྣམ་པར་ཤེས་པ་ནི་སངས་རྒྱས་པའི་ཆོས་རྣམས་ཀྱི་ལུས་སུ་གྱུར་པ།
ཡེ་མི་བཞེད་པ་མ་ཡིན་པའི་ཕྱིར་བསྟོད་པའོ། ། འོན་ཀྱང་ཤེས་བྱ་ནང་གི་དངོས་པོར་ལྟ་བས་ན་དེ་ཉིད་ཀྱང་གཞོམ་དུ་རུང་བའི་ཕྱིར་གླང་པོ་ཆེ་དང་འདྲའོ། ། གང་གིས་འཇོམས་པར་བྱེད་ཅེ་ན། རབ་ཏུ་མི་གནས་པར་སྨྲ་བའི་དབུ་མ་པ་སེང་གེ་ལྟ་བུའི་ལུང་རིགས་ཀྱི་མཆེ་བ་ཆེས་མི་བཟད་པས་འཇོམས་པར་བྱེད་པའི་ཕྱིར་རོ། ། ལུང་གང་ཞེ་ན། འདི་ལྟར་མདོ་ལས། འཇམ་དཔལ་ཁྱོད་འདི་སྐད་དུ། ཆོས་ལ་བརྟག་པའི་ཐབས་ལྔ་པོ་འདི་དག་ཀུན་ཡང་དག་པ་ལགས་སམ། འོན་ཏེ་ཁ་ཅིག་ནི་ཡང་དག་པ་ལགས་ལ། ཁ་ཅིག་ནི་ཡང་དག་པ་མ་ལགས་སམ་ཞེས་ཟེར་བ་ནི།
ཆོས་ལ་བརྟག་པའི་ཐབས་ལྔ་པོ་འདི་དག་ཐམས་ཅད་ཀྱང་ཡང་དག་པ་ཡིན་པར་གཟུང་སྟེ། ཁ་ཅིག་གིས་ནི་ཆོས་ཐམས་ཅད་ཇི་ལྟར་སྣང་བ་བཞིན་དུ་ཡོད་པའི་ཆོས་སྟོན་ཏོ་སྙམ་པའང་ཡིན་ཏེ། དེ་ཅིའི་ཕྱིར་ཞེ་ན། འབྱུང་བ་བཞི་དང་དེས་བྱས་པ་རྣམས་ནི་ཐ་སྙད་དུ་སྒྱུ་མ་བཞིན་ཡོད་པའི་ཕྱིར་རོ། ། ཁ་ཅིག་གིས་ནི་ཆོས་ཐམས་ཅད་སེམས་ཙམ་ལས་མ་གཏོགས་པ་གཞན་མེད་པའི་ཆོས་སྟོན་ཏོ་སྙམ་པའང་ཡིན་ཏེ། དེ་ཅིའི་ཕྱིར་ཞེ་ན། ཆོས་སྣ་ཚོགས་སུ་འདོགས་པ་རྣམས་རྟག་པ་ཐེར་ཟུག་ཏུ་བརྟགས་པའི་བག་ཆགས་སེམས་ལ་བཞག་པའི་མཐུས། དུས་ཐམས་ཅད་དུ་བདག་དང་ཆོས་རྣམས་སུ་སྣང་བ་ཐ་དད་དུ་སྣང་ཡང༌། དོན་དམ་དུ་རང་བཞིན་མེད་དེ། སེམས་ཙམ་ལས་མེད་པའི་ཕྱིར་རོ། །
ཁ་ཅིག་གིས་ནི་སེམས་ཉིད་ཀྱང་མ་སྐྱེས་པ་ཡིན་པར་བདག་ཅག་ལ་ཆོས་སྟོན་ཏོ་སྙམ་པའང་ཡིན་ཏེ། དེ་ཅིའི་ཕྱིར་ཞེ་ན། འདི་ལ་དབྱིབས་སམ། ཁ་དོག་གམ། དུས་གསུམ་མམ། མཐའ་དབུས་མེད་པའི་ཕྱིར་རོ། ། ཁ་ཅིག་གིས་ནི་ཆོས་ཐམས་ཅད་སྒྱུ་མ་བཞིན་དུ་སྣང་ཞིང་སྒྱུ་མ་བཞིན་དུ་མ་གྲུབ་པའི་ཆོས་སྟོན་ཏོ་སྙམ་པའང་ཡིན་ཏེ། དེ་ཅིའི་ཕྱིར་ཞི་ན། ཆོས་ཐམས་ཅད་ནི་རྒྱུ་དང་རྐྱེན་ལས་སྐྱེ་ཞིང་འབྱུང་བའི་ཕྱིར་རོ། ། ཁ་ཅིག་གིས་ནི་ཆོས་ཐམས་ཅད་རང་བཞིན་གྱིས་མ་སྐྱེས་པ།
ངོ་བོ་ཉིད་ཀྱིས་མི་གནས་པ། ལས་དང་བྱ་བའི་མཐའ་ཐམས་ཅད་དང་བྲལ་བ། རྟོག་པ་དང་མི་རྟོག་པར་ཡུལ་ལས་འདས་པ། ཐོག་མ་མེད་པའི་དུས་ནས་སྤྲོས་པ་རྣམ་པར་དག་པའི་ཆོས་སྟོན་ཏོ་སྙམ་པའང་ཡིན་ཏེ། དེ་ཅིའི་ཕྱིར་ཞེ་ན། ཆོས་ཐམས་ཅད་རང་གི་ངོ་བོ་ཉིད་ཕྱིན་ཅི་མ་ལོག་པ་དེ་ཡིན་པའི་ཕྱིར་རོ། ། ཞེས་གསུངས་སོ། ། དེ་ལས་གཞན་བགྲང་མི་དགོས་སོ། ། རིགས་པ་གང་ཞེ་ན། བདག་ཉིད་ཆེན་པོ་རྣམས་ཀྱིས་སྔོན་དུ་ལེགས་པར་བཀོད་པ་གང་དག་ཡོད་པར་གྲགས་པའི་ཆོས་ཐམས་ཅད་རྟེན་ཅིང་འབྲེལ་བར་འབྱུང་བ་ཙམ་ལས་འབྱུང་བའི་ཕྱིར་སྒྱུ་མ་ལྟ་བུའོ་ཞེས་བྱ་བ་དང༌།
དེ་ཉིད་ཀྱིས་དོན་དམ་པར་ན་རང་དང༌། གཞན་དང༌། གཉིས་ཀ་དང༌། རྒྱུ་མེད་པ་ལས་སྐྱེ་བ་ནམ་ཡང་མི་འཐད་པའི་ཕྱིར་དོན་དམ་པར་ནམ་མཁའི་པདྨ་ལྟ་བུའོ། ། ཞེས་བསྟན་པ་འདི་ཁོ་ནས་ཆོག་སྟེ། ཤེས་རབ་ཀྱི་མིག་དང་ལྡན་པ་རྣམས་ཀྱིས་རང་བཞིན་གྱི་གཏན་ཚིགས་འདི་ཁོ་ནའི་སྒོ་ནས་དྲང་པོར་ཞིབ་ཏུ་བལྟས་ན། མཐར་ཅིར་ཡང་གྲུབ་པ་མ་རྙེད་པས། ཆོས་ཐམས་ཅད་རབ་ཏུ་མི་གནས་པར་གྲུབ་པའོ། ། གཏན་ཚིགས་མ་གྲུབ་པ་ལ་སོགས་པའང་མ་ཡིན་ཏེ། མང་དུ་བརྗོད་མི་དགོས།
དེ་ཉིད་ཀྱིས་ཕྱིན་ཅི་ལོག་གི་གཞུང་མ་ལུས་པར་ཡང་འཇོམས་པར་འགྱུར་ཏེ། འདིར་ཚིགས་སུ་བཅད་པ། ལྟོས་མེད་བདག་ལས་སྐྱེ་འདོད་ན། ། རྟག་པ་རྒྱུར་སྨྲ་གྲངས་ཅན་པ། ། རྒྱུ་གཞན་དག་ལས་སྐྱེ་འདོད་ན། ། བྱེད་པ་རྒྱུར་སྨྲ་བྱེ་བྲག་པ། ། གཉིས་ཀ་ལས་ནི་སྐྱེ་འདོད་ན། ། དབང་ཕྱུག་རྒྱུར་སྨྲ་གཅེར་བུ་པ། ། སྐྱེ་བ་མེད་ལས་སྐྱེ་འདོད་ན། ། རང་བཞིན་རྒྱུར་སྨྲ་རྒྱང་འཕེན་པ། །
སྐྱེས་པ་སྟོང་པར་རྒྱུར་འདོད་ན། ། ནམ་མཁའི་ཡིད་ཅན་ཆད་པའི་ལམ། ། གང་ཡང་ཁས་མི་ལེན་གྱུར་ན། ། ངན་གཡོ་རྨོངས་པའི་ལྟ་བ་སྟེ། ། རང་བཞིན་གྲུབ་དང་མ་གྲུབ་དང༌། ། གཞན་ནི་རྟག་དང་མི་རྟག་ལས། ། བརྟགས་ན་སྐྱེ་བ་མི་འཐད་ཕྱིར། ། དེ་བཞིན་རེས་འགའ་བ་ཉིད་ཕྱིར། ། འདི་ཀུན་རྟེན་ཅིང་འབྲེལ་འབྱུང་ཚུལ། ། སྤྲོས་པའི་མཐའ་ཀུན་གདོད་ནས་ཞི། །
ཞེས་བྱའོ། ། དེས་ན་ཆོས་ཐམས་ཅད་ཡང་དག་པར་མ་སྐྱེས་པས་ཡིད་ལ་བྱར་མེད་ཅིང༌། གང་ལའང་སྨོན་དུ་མེད་པ་ནི་བདག་གི་གཞུང་ཞེས་བྱའོ། ། ཡང་དག་གི་དོན་དེ་ཉིད་གསང་སྔགས་ཀྱི་གཞུང་དུ་ནི་ལས་ཀྱི་ཕྱག་རྒྱའི་རྒྱུ་ལས་གྲུབ་པ་ལྷན་ཅིག་སྐྱེས་པའི་དགའ་བར་འདོད་དོ། ། དེའང་ལྷན་ཅིག་སྐྱེས་པའི་དགའ་བ་བཞི་པ་ལ་འདོད་པ་ནི་དགའ་བྲལ་གྱི་དང་པོ་ལ་སོགས་པར་འབྱུང་བའི་ལུང་དང༌། དགའ་བྲལ་ནི་རྗེས་ཐོབ་དྲོད་ཀྱི་ཤེས་པ་ཞེས་བྱ་བ་ལ་སོགས་པའི་རིགས་པ་དང༌། མངོན་སུམ་དང་འགལ་བའི་ཕྱིར་བཙན་ཐབས་ལ་ཞེས་བྱའོ། ། ཡང་ལྷན་ཅིག་སྐྱེས་པའི་དགའ་བ་གསུམ་པ་ལ་འདོད་ཀྱང༌། དོན་གྱིས་གནས་པ་སྦས་པ་ལ་མངོན་པར་རྨོངས་པས་མུ་སྟེགས་ཀྱི་གཞུང་དང་ཁྱད་པར་མེད་པའི་ཕྱིར་དང༌། མངོན་སུམ་དང་འགལ་བའི་ཕྱིར་དང༌།
དབང་ལ་མི་མཁས་པ་ཞེས་བྱའོ། ། དེ་གཉིས་ནི་རྣམ་པར་མ་སྦྱངས་པའི་གླང་པོ་དང་འདྲའོ། ། ཡང༌། དགའ་བྲལ་དང་པོ་མཆོག་གི་མཐའ། ། ཞེས་བྱ་བ་ལ་སོགས་པའི་ལུང་དང༌། བཅོམ་ལྡན་འདས་ཀྱི་སྐུའི་བརྡ་དང་གཞུང་གཞན་ཁེགས་པའི་རིགས་པ་དང༌། བརྒྱུད་པའི་མན་ངག་དང༌། རང་རིག་པའི་མངོན་སུམ་གྱིས་ཤིན་ཏུ་ཕྲ་བའི་སྐད་ཅིག་གསུམ་པ་ལ་ལྷན་ཅིག་སྐྱེས་པའི་དགའ་བ་རྙེད་པ་ནི་ཡང་དག་པའི་དབང་ལ་མཁས་པ་ཞེས་བྱའོ། ། དེ་ཉིད་རྣལ་འབྱོར་ཆེན་པོ་དང་རྣལ་འབྱོར་མའི་རྒྱུད་ལས། མུན་པ་ལ་ནི་མར་མེ་ལྟར། །
ཞེས་བྱ་བ་ལ་སོགས་པའི་དཔེ་སྣ་ཚོགས་ཀྱིས་བསྒྲུབས་པ། གསང་སྔགས་རྡོ་རྗེ་ཐེག་པའི་ངེས་པའི་ཚིག་ཏུ་བཞག་པ། ཕ་རོལ་ཏུ་ཕྱིན་པའི་ཐེག་པ་ལས་ཐབས་ཁྱད་པར་དུ་གྱུར་པ། སྐལ་བ་དང་ལྡན་པའི་སྤྱོད་ཡུལ་པ། དགྱེས་པའི་རྡོ་རྗེ་དང༌། དམ་པ་དང་པོ་དང༌། ཟླ་གསང་ཐིག་ལེ་ལ་སོགས་པའི་རང་བཞིན་དུ་གྱུར་པའོ། ། དེ་ལྟར་དེ་བཞིན་བཞི་པ་ཡང༌། ། ཞེས་འབྱུང་བས། སྒྲུབ་པའི་ཐབས་དང༌།
གྲུབ་པའི་རང་བཞིན་ཡང་དེ་བཞིན་དུ་ཤེས་པར་བྱའོ་ཞེས་ཟེར་རོ། ། ཤེས་རབ་ཡེ་ཤེས་ཀྱི་དབང་དག་གིས་སྤྱིར་ཁྱབ་པའི་མན་ངག་ཕྱག་རྒྱ་ཉེ་བར་བརྟག་པ་དང༌། ལས་ཀྱི་གོ་རིམ་དང༌། རྣམ་པ་དང༌། དཔེ་དང༌། གནད་དང༌། བརྡ་དང༌། སའི་རིམ་པ་གང་ཐོབ་པ་ལ་སོགས་པ་ནི་བདག་གིས་གསལ་བར་ཤེས་མོད་ཀྱང༌། འདིར་བརྗོད་པའི་དགོས་པ་མེད་དོ། ། དེ་ལྟར་ཡང་དག་པའི་དབང་ལ་མཁས་པས་ནི་བཙན་ཐབས་དང༌།
དབང་ལ་མི་མཁས་པའི་གཞུང་དག་ལུང་རིགས་ཀྱི་མཆེ་བས་འཇོམས་པར་ནུས་པ་དང༌། ཐབས་ཀྱིས་ཐེག་པའི་ལུས་སུ་གྱུར་པའི་ཕྱིར་གླང་པོ་ཆེ་དང་འདྲའོ་ཞེས་བསྟོད་པའོ། ། ཐབས་གང་ཞེ་ན། རྫུན་པའི་ལམ་གྱིས་བསླུས་ཏེ་ཡང་དག་པའི་ལམ་ལ་སྦྱོར་བའོ། ། གང་བསླུ་ཞེ་ན། ཐེག་པ་གཞན་ལས་ཡངས་པ་དང༌། གཞན་དུ་འཇུག་པ་དང༌། ཐ་མལ་པ་དང༌། ཚངས་པར་སྤྱོད་པའོ། ། ཇི་ལྟར་བསླུ་ཞེ་ན།
དང་པོ་གསུམ་ནི་སྡོམ་པ་ཡང་དག་པར་བླངས་པ་གཏོང་བའི་ཉེས་པ་མེད་པས་སྤྱོད་ཡུལ་དངོས་ལ་སྦྱོར་བའམ། ཡང་ན་སློབ་དཔོན་དང་འགལ་ན་ཐབས་གཞན་གྱིས་གཟུང་སྟེ། རེ་ཞིག་དམན་པའི་ཡུལ་ལས་མི་རློག་པར་ཅི་རིགས་པའི་སྒྲར་བསྟན་པའོ། ། ཚངས་པར་སྤྱོད་པ་ནི་དེ་དང་ཆོས་མཐུན་པའི་ཐབས་གཞན་གྱིས་གཟུང་སྟེ། དོན་ས་གཞན་ལ་དྲང་པའམ། ཡང་ན་དོན་ཉིད་བཤད་པར་བྱའོ། ། ཡང་དེ་ཉིད་ཡང་དག་པའི་མན་ངག་མ་ཡིན་པས་གཞོམ་དུ་རུང་བའི་ཕྱིར་གླང་པོ་ཆེའོ། ། གང་གིས་འཇོམས་པར་བྱེད་ཅེ་ན། ཡང་དག་པའི་ལུང་དང༌། རིགས་པ་དང༌།
མན་ངག་སེང་གེ་ལྟ་བུས་སོ། ། དེའང༌། ལས་ཀྱི་ཕྱག་རྒྱ་ཁྲོ་རྒྱུ་ཅན། ། ཐག་རིང་རྣམ་པར་སྤང་བར་བྱ། ། ཞེས་འབྱུང་བ་ལ་སོགས་པའི་ལུང་གིས་གསལ་བ་དང༌། གདུལ་བྱ་ཤིན་ཏུ་དམན་པ་ལ་བསྟན་པའི་ཕྱིར་དམ་པ་རྣམས་ཀྱིས་སྤང་བར་བྱ་བ་དང༌། ཐབས་གཞན་ཡོད་པའི་ཕྱིར་མ་ངེས་པ་དང༌། ལས་དང་པོ་པའི་ཚངས་པར་སྤྱོད་པ་ལ་མ་གནང་བའི་ཕྱིར་འགལ་བ་དང༌། རྩོལ་བ་ལས་བྱུང་བའི་ཕྱིར་སྐད་ཅིག་མ་སྟེ། སྟོན་ཀའི་པདྨ་ལྟ་བུའོ། །
ཞེས་བཀོད་པའི་རིགས་པ་རྣམས་ཀྱིས་བཅོམ་པ་དང༌། ཁུ་བ་རླུང་དུས་སུ་བལྟ་བ། ཀྱེ་ཡི་རྡོ་རྗེ་དེས་མི་ཤེས། མ་ཡིན་ངེས་དོན་གཞན་དུ་སྤྱད། ཅེས་ཡང་དག་པའི་མན་ངག་གཞན་ཡོད་པར་ཁ་འཕངས་པའི་ཕྱིར་རོ། ། མདོར་ན་ཡང་དག་པར་དཔྱད་ན་ཕྱག་རྒྱ་ཆེན་པའི་དོན་ནི་མི་ཤེས་པར། ལས་ཀྱི་ཕྱག་རྒྱ་ལ་ལམ་དུ་མཐོང་བ་མཐའ་དག་ཕྱི་རོལ་མུ་སྟེགས་པ་དང་བདུད་ཀྱི་རིགས་དག་ཡིན་པར་མངོན་ཏེ། ལྷན་ཅིག་སྐྱེས་པའི་རང་བཞིན་ནི་མ་སྐྱེས་པ། མཚན་ཉིད་མེད་པ། བརྗོད་དུ་མེད་པ་ཞེས་ཚིག་ཏུ་བརྗོད་ཀྱང༌།
ལས་ཀྱི་ཕྱག་རྒྱའི་རྒྱུ་ལ་ངེས་པར་ལྟོས་པའི་ཕྱིར་དོན་དེ་ཉིད་བདེ་བའི་རྣམ་པར་འདོད་པར་ཤེས་ཏེ། དཔེར་ན་ལོག་སྲེད་ཅན་དག་བག་མ་ལེན་པར་བྱེད་པ་བཞིན་ནོ། ། འདི་ལྟར་ཞི་བ་དང་ཚངས་པའི་གཞུང་ལས་ཀྱང༌། ལྷ་དང་ལྷ་མོ་མི་ཕྱེད་སྦྱོར། ། བདེ་བ་ཆེན་པོ་གློ་བུར་སྐྱེ། ། ཡང༌། རིན་ཆེན་ནང་ན་བདེ་གནས་ན། ། ལྷ་མེད་ལྷ་མོའང་ཡོད་མ་ཡིན། ། མཚན་ཉིད་མཚན་གཞི་ལས་གྲོལ་བ། ། ངག་གིས་སྨྲ་བར་ནུས་མ་ཡིན། །
ཡང༌། འདི་ནི་རིན་ཆེན་ཕོ་བྲང་ན། ། ཟེའུ་འབྲུར་ལྷུང་ན་ཆགས་བྲལ་ཡིན། ། ཡེ་ཤེས་བདུད་རྩིས་ཚིམ་པ་ནི། ། བྱ་བ་བྱས་པའི་རྣལ་འབྱོར་པ། ། བྱེད་པ་ཅུང་ཟད་ཡོད་མ་ཡིན། ། ཡོད་ན་དེ་ཉིད་ཤེས་པ་མིན། ། ཡང༌། གང་གང་མཐོང་བ་ཅུང་ཟད་ནི། ། དེ་དེ་ཚངས་པར་རྣམ་པར་གནས། །
དེ་ལས་གཞན་དུ་མི་འགྲོའི་སེམས། ། ངེས་པར་ཚངས་པ་ཉིད་དུ་གནས། ། ཡང༌། དེ་ལ་བདེ་བ་རྒྱུན་མི་འཆད། ། དེ་ལ་སྡུག་བསྔལ་འོང་བ་མེད། ། ཡང༌། ཡོད་པ་མ་ཡིན་མེད་པ་མིན། ། གཉིས་ཀ་མ་ཡིན་གཉིས་མེད་མིན། ། དེ་ཡི་གནས་སྐབས་རྟོགས་དཀའ་བ། ། ཅི་དཀའམ་དེ་ནི་བླ་ན་མེད། །
ཡང༌། ཆོས་དོར་ཆོས་མ་ཡིན་པ་དོར། ། བདེན་དང་རྫུན་པ་ཉིད་ཀྱང་དོར། ། བདེན་དང་རྫུན་པ་གཉིས་དོར་ནས། ། དེ་གཉིས་དོར་བ་ཉིད་ཀྱང་དོར། ། ཡང༌། འདོད་ཆགས་ཐ་མལ་སེམས་ལས་ཀྱང༌། ། དེ་རྙེད་དེ་ནི་མྱ་ངན་འདས། ། ཞེས་འབྱུང་སྟེ། དེ་དག་གིས་ནི་ཡེ་ཤེས་ཀྱི་རྟེན་དང༌།
གནས་དང༌། རང་བཞིན་དང༌། དགའ་བྲལ་གྱི་ཉེས་དམིགས་དང༌། སྤྱོད་པ་དང༌། དེས་མཚོན་པའི་རྣལ་འབྱོར་པ་དང༌། ཕན་ཡོན་དང༌། སྐྱོན་བསལ་བ་དང༌། ལ་བཟླ་བ་དང༌། ཐབས་ཀྱི་ཁྱད་པར་དང༌། འབྲས་བུ་མྱ་ངན་ལས་འདས་པ་འཐོབ་པར་འགྱུར་བ་བསྟན་པའོ། །
དེ་ལྟ་བུའི་ལོག་པའི་ལམ་སངས་རྒྱས་པའི་རྣལ་འབྱོར་པས་ཤེས་པ་ནི་ཁྱད་ཆེ་སྟེ། ཐོག་མར་སྤང་བར་བྱ་བའི་ཡན་ལག་ཡིན་པའི་ཕྱིར་རོ། ། འདི་ལྟར་འདོད་པའི་ཁམས་ཀྱི་བདུད་དང༌། དེའི་རིས་སུ་གྱུར་པའི་ཡི་དྭགས་རྣམས་ནི་ཡང་དག་པའི་ལམ་ལ་ཞུགས་པ་དང༌། འཇུག་པར་འགྱུར་བའི་འགྲོ་བ་ལ་བར་དུ་གཅོད་དེ། ཉོན་མོངས་པ་ཤས་གང་ཆེ་བ་དེས་རྐྱེན་བྱས་ཏེ། ཉོན་མོངས་པ་མཆེད་ཅིང་འབར་བར་བྱེད། ཟབ་མོའི་ལམ་གྱི་གཟུགས་བརྟན་སྟོན་པར་བྱེད། གང་ལ་རེ་བ་ཡོད་པའི་མངོན་པར་ཞེན་པའི་ཡོན་ཏན་སྒྲུབ་པར་བྱེད། དེས་ཡང་དག་པའི་ལམ་ལས་ཉམས་པར་བྱེད།
འདྲེས་པར་བྱེད་དོ། ། མདོ་ལས་ཀྱང༌། སྟོང་པའི་བདུད་དང༌། འདོད་ཆགས་ཀྱི་བདུད་ལ་སོགས་པ་སེམས་ཀྱི་ཁོང་དུ་ཞུགས་ན། འདི་སྐད་དུ་སྨྲ་སྟེ། བྱང་ཆུབ་སེམས་དཔའ་ལ་བསྲུང་བ་དང་ཞིག་པ་མེད་ཀྱི། ཆང་འཐུངས། ཤ་ཟོ། གཡེམ་རྒྱས་པར་སྤྱོད་ཅིག ། ཅེས་སོ། །
བདུད་ཀྱི་སྟོབས་ཀྱི་ཕྱིར་མི་དག་ཀྱང་སྡུད་དེ། མི་དག་ཐེ་ཚོམ་དང་སྐུར་པ་འདེབས་པ་དེ་དག་གི་སེམས་ལ་ཡི་དྭགས་རིང་དུ་ཞུགས་ཏེ། བར་བར་དུ་སྐྱག་པ་ཟ་ཞིང་གཅིན་འཐུང་བའང་ཤ་ཆང་དང་མཚུངས་སོ། ། དེ་དག་ཐམས་ཅད་སྟོང་པར་རོ་གཅིག་ཅེས་ནས་སངས་རྒྱས་ཀྱི་ཚུལ་ཁྲིམས་དང་འདུལ་བ་བཤིག་གོ་ཞེས་པ་དང༌། མ་རབས་གླེན་པས་གྲངས་བརྒྱ་ནས་ཁྲིའི་བར་དག་ལའང་སྟོན་ཏོ་ཞེས་པ་དང༌། ཚིག་ཏུ་འདི་སྐད་ཀྱང་སྨྲ་སྟེ། སངས་རྒྱས་ཆེན་པོའོ། ། སངས་རྒྱས་ཆུང་ངུའོ། ། སངས་རྒྱས་སྔ་མའོ། ། སངས་རྒྱས་ཕྱི་མའོ། །
དེའི་ནང་ནས་ཀྱང་ཡང་དག་པའི་སངས་རྒྱས། སྒྱུ་མའི་སངས་རྒྱས། སྐྱེས་པའི་སངས་རྒྱས། བུད་མེད་ཀྱི་སངས་རྒྱས་སོ་ཞེས་པ་དང༌། བདག་གི་ཤའི་ལུས་ནི་ཕའི་ཕ། བུའི་བུ། གཅིག་ལས་གཅིག་སྐྱེས་པ་ནི་ཆོས་ཀྱི་སྐུ་སྟེ། རྣམ་པར་མ་ཆད་པ་འདི་དག་ཀུན་ཡིན་པས། དེ་ཉིད་སངས་རྒྱས་ཀྱི་ཞིང་ཁམས་ཡིན་ནོ། ། གུད་ན་སངས་རྒྱས་ཀྱི་ཞིང་ཁམས་གསེར་གྱི་ཁ་དོག་ལྟ་བུ་ནི་མེད་དོ་ཞེས་སྨྲས་པ་དང༌།
མི་དག་གིས་ཡིད་ཆེས་པར་བཟུང་ནས། སྔ་མའི་སེམས་ནི་སྟོང་ཞིང་བརྗེད་ན། སྲོག་ལུས་དེར་བརྟེན་ཏེ་ཡོད་མ་མྱོང་བ་ཐོབ་བོ་ཞེས་སོ། ། དེ་ལ་སོགས་པ་ནི་བླུན་ཞིང་འཁྲུལ་བས། བར་བར་ནི་བྱང་ཆུབ་སྙམ་ནས་བདག་གི་སེམས་བརྗེད་དེ་སྟོར་ནས་སངས་རྒྱས་ཀྱི་ཚུལ་ཁྲིམས་ནི་བཤིག ། ལྐོག་ན་གཡེམ་པ་སྤྱོད་དོ། ། ངག་གིས་སྲེད་པ་སྨྲ་སྟེ་མིག་དང༌། རྣ་བ་དང༌། སྣ་དང༌། ལྕེ་ཀུན་སངས་རྒྱས་ཀྱི་ཞིང་ཡིན་ནོ། །
མོ་མཚན་དང་ཕོ་མཚན་ནི་བྱང་ཆུབ་ཀྱི་ལམ་ཡིན་ནོ། ། ཡང་དག་པའི་མྱ་ངན་ལས་འདས་པ་ནི་སུས་ཀྱང་མི་ཤེས་སོ་ཞེས་པ་དང༌། སྟོང་པའི་སེམས་ཐོབ་སྟེ། རྟེན་ཅིང་འབྲེལ་བར་འབྱུང་བ་མེད་དོ་ཞེས་པ་དང༌། ཡང་ཚིག་ཏུ་ནི། ཕྱོགས་བཅུའི་སེམས་ཅན་ཐམས་ཅད་ངའི་བུ་ཡིན། བདག་ལས་སངས་རྒྱས་ཐམས་ཅད་སྐྱེས་ཏེ། ང་ནི་འཇིག་རྟེན་དུ་བྱུང༌། ང་ནི་ཡེ་ནས་སངས་རྒྱས་པ་ཡིན་ཏེ། འཇིག་རྟེན་དུ་བྱུང་མོད་ཀྱི།
འདུས་བྱས་ལས་སྐྱེས་པ་ནི་མ་ཡིན་ནོ་ཞེས་པ་དང༌། བར་བར་དུ་ང་ནི་རྡོ་རྗེ་འཆང་ཡིན་ཏེ། ཁྱོད་ལ་ཚེ་རིང་བར་བྱའོ། ། ཞེས་བྱ་བ་ལ་སོགས་པ་འབྱུང་ངོ༌། ། ཡང་དགའ་བོ། བདུད་དེ་དག་ནི་མ་འོངས་པའི་དུས་ཀྱི་ཚེ་ངའི་གསུང་རབ་ལས་རབ་ཏུ་བྱུང་སྟེ། ཆོས་ཀྱི་ལམ་སྒྲུབ་པའི་མིའི་སེམས་ཀྱིས་ལམ་དུ་འཇུག་པར་བྱེད་དོ། ། གཡེམ་པ་སྦྱོར་བ་ལ་བསྟོད་ཅིང༌། སངས་རྒྱས་ཀྱི་ཚུལ་ཁྲིམས་ནི་འཇིག ། སྔར་ནི་མཁན་པོས་བསླུས།
ཕྱིས་ནི་སློབ་མས་བསླུས་ཏེ། གཡེམ་པ་སྤྱོད་ཅིག་པར་འདོམས་པར་བྱེད་དོ་ཞེས་པ་དང༌། ཡང་ཉེ་ན་ཚེ་རབས་དགུ། རིང་ན་ཚེ་རབས་བརྒྱའི་བར་དུ་དགེ་བ་སྤྱོད་ཅིང་བདུད་ཀྱི་བཤེས་གཉེན་དུ་འགྱུར་རོ། ། དེ་ནས་ཚེ་བརྗེས་ནས་བདུད་ཀྱི་བྱེ་བྲག་ཏུ་འགྱུར་རོ། ། ཡང་དག་པར་ཁྱབ་པར་ཤེས་པའི་དྲལ་སྟོར་ནས་མཚམས་མེད་པའི་སེམས་ཅན་དམྱལ་བར་ལྟུང་ངོ་ཞེས་འབྱུང་སྟེ། དེ་ལྟ་བུའི་བདུད་ཀྱི་ལས་དག་ཤེས་པར་བྱའོ། ། དེའང་སྟོང་པ་དང་སྙིང་རྗེ་དབྱེར་མེད་པའི་བྱང་ཆུབ་ཀྱི་སེམས་ལ་བརྟན་པར་གནས་པས་སྤང་བར་བྱའོ། ། མདོ་སྡེ་དེ་ཉིད་ལས་ཀྱང༌། ཁྱོད་འཁོར་བ་ལ་མ་འཇུག་པར་སྔར་ཤེས་པར་གྱིས་ཤིག་ཅེས་པ་དང༌།
དགའ་བོ། རིགས་ཀྱི་བུ་དག་ཏིང་ངེ་འཛིན་ལ་མི་དམིགས་པའི་ཡང་དག་པ་ཉིད་ལ་མཉམ་པར་བཞག་ན་བདུད་རྣམས་སེམས་ཐག་ཆད་དོ་ཞེས་པ་དང༌། ཕྱི་མའི་དུས་ངན་པ་ཐ་མའི་ཚེ་སྙིང་རྗེ་ཆེན་པོ་བསྐྱེད་དེ། ཡང་དག་པར་དད་པའི་སེམས་ཅན་རྣམས་དགྲོལ་ཞིང་ཐར་བར་གྱིས་ཤིག་ཅེས་པ་དང༌། འདི་ཁྱབ་པར་སྟོན་ཅིག་ཅེས་འབྱུང་ངོ༌། ། སྡོམ་གསུམ་འཛིན་པས་ནི་བསླབ་པའི་ཡན་ལག་ཙམ་ཡང་ཉམས་པར་མ་གནང་སྟེ། གཞུང་ལས། འཁར་གསིལ་ལྷུང་བཟེད་ཆོས་གོས་དང༌། ། ཆུ་འཚག་སྦྱངས་པའི་ཡོན་ཏན་གྱི། ། ཡན་ལག་ལུང་བཞིན་མི་སྤོང་སྟེ། །
ལུང་མ་རྟོགས་པའི་རྣལ་འབྱོར་པ། ། སངས་རྒྱས་མུ་སྟེགས་ཅན་དུ་འགྱུར། ། ཞེས་འབྱུང་སྟེ། བསླབ་པ་ཐམས་ཅད་མ་ཉམས་ཤིང་ཕུན་སུམ་ཚོགས་པར་ལྡན་པས་དགེ་སློང་རྡོ་རྗེ་འཛིན་པ་མཆོག་ཏུ་གསུངས་སོ། ། གཞན་ཡང་དུས་ཐམས་ཅད་དང༌། གཟུགས་ཅན་མ་ཡིན་པ་དང༌། ཐམས་ཅད་ལ་ཁྱབ་པ་དང༌། མི་འགྱུར་བའི་ཡན་ལག་རྣམས་ཀྱིས་བྱང་ཆུབ་ཀྱི་སེམས་ཡིན་པར་གསུངས་ན། འཛག་པའི་བདེ་བ་སྐད་ཅིག་མ་ནི་དེ་ལས་བཟློག་པའི་མཚན་ཉིད་དེ། བསམ་གཏན་གྱི་ལྷ་རྣམས་ལའང་ཡོད་པར་མ་གྲགས་ན།
ཆོས་ཀྱི་དབྱིངས་ཀུན་ཏུ་འགྲོ་བ་ལ་མངའ་བརྙེས་པའི་ཡེ་ཤེས་ཀྱི་ལྷ་རྣམས་ལ་དྲི་མ་དེ་ལྟ་བུ་ཇི་ལྟར་མངའ། དེས་ན་མཚོན་བྱ་དང༌། མཚོན་བྱེད་དང༌། རྒྱུ་དང༌། འབྲས་བུའི་འབྲེལ་བར་ཡང་ཇི་ལྟར་རུང༌། དེའི་ཕྱིར་སངས་རྒྱས་པའི་གཞུང་ལས་གསུངས་པ་ནི་སྲིད་པའི་ཡེ་ཤེས་དང༌། མི་མཐུན་པའི་དཔེ་དང༌། དོན་གཞན་མཚོན་པ་དང༌། དགོངས་པ་གཞན་ཡིན་པར་ཟད་དོ། ། དེ་ལྟ་ན་ཆོས་ཀྱི་སྐུ་ནི་སྤྲོས་པ་དང་བྲལ་བ་ཡིན་པས་བདེན་མོད་ཀྱི།
ལོངས་སྤྱོད་རྫོགས་པའི་སྐུ་དཀྱིལ་འཁོར་ཆེན་པོའི་གཟུགས་སུ་བཞུགས་པ་དང༌། སྤྲུལ་པའི་སྐུ་རིགས་མཆོག་གི་ཡབ་ཡུམ་ལས་སྐྱེ་བ་བཞེས་པ་ཇི་ལྟར་རུང་ཞེ་ན། འདིར་སྨྲས་པ། ཡང་དག་པར་རྫོགས་པའི་སངས་རྒྱས་ནི། ཇི་ལྟར་འགྲོ་བ་བློ་གྲོས་དམན་པ་རྣམས་ཀྱིས་བརྟགས་ཤིང་མཐོང་བ་དེ་ལྟར་འཇིག་རྟེན་གྱི་ཁམས་གང་དུའང་གཟུགས་ཀྱི་སྐུར་འབྱུང་བ་མི་སྲིད་དེ། དེའི་རྒྱུ་མ་རིག་པའི་བག་ཆགས་མ་ལུས་པར་གཏན་དུ་ཟད་པར་གསུངས་པའི་ཕྱིར་རོ། ། ཡང་དག་པར་རྫོགས་པའི་སངས་རྒྱས་ནི་འགྲོ་བ་བློ་གྲོས་དམན་པས་བརྟགས་པའི་རི་བོང་གི་རྭ་དང་མོ་གཤམ་གྱི་བུ་ལྟར་ནུས་པ་གཏན་མེད་པའང་མ་ཡིན་ཏེ། ཐུགས་རྗེ་ཆེན་པོས་བསྐལ་པ་མཐའ་ཡས་པར་སྒྱུ་འཕྲུལ་དྲ་བའི་རྩལ་སྦྱངས་པ་ཐོབ་པའི་ཕྱིར་རོ། ། རྒྱུད་ལས་ཀྱང༌། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་ཐམས་ཅད་མཁྱེན་པའི་ཡེ་ཤེས་བརྙེས་ནས།
ཐམས་ཅད་མཁྱེན་པའི་ཡེ་ཤེས་དེ་སེམས་ཅན་རྣམས་ལ་རྣམ་པར་ཕྱེ་སྟེ། ཚུལ་སྣ་ཚོགས་པ་དང༌། བསམ་པ་སྣ་ཚོགས་པ་དང༌། ཐབས་སྣ་ཚོགས་པ་དག་གིས་སྟོན་ཅིང༌། ཁ་ཅིག་ལ་ནི་ཉན་ཐོས་ཀྱི་ཐེག་པའི་ཚུལ། ཁ་ཅིག་ལ་ནི་རང་སངས་རྒྱས་ཀྱི་ཐེག་པའི་ཚུལ། ཁ་ཅིག་ལ་ནི་ཐེག་པ་ཆེན་པོའི་ཚུལ། ཁ་ཅིག་ལ་ནི་མངོན་པར་ཤེས་པ་ལྔའི་ཚུལ། ཁ་ཅིག་ལ་ནི་ལྷར་སྐྱེ་བར་བྱ་བ་དང༌། ཁ་ཅིག་ལ་ནི་མིར་སྐྱེ་བར་བྱ་བ་ནས།
ཇི་ཙམ་དུ་ལྟོ་འཕྱེ་ཆེན་པོ་དང༌། ཀླུ་དང༌། གནོད་སྦྱིན་དང༌། སྲིན་པོ་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅིར་སྐྱེ་བར་བྱ་བའི་བར་གྱི་ཕྱིར་ཆོས་སྟོན་ལ། དེ་ལ་སེམས་ཅན་ལ་ལ་སངས་རྒྱས་ཀྱི་གདུལ་བྱར་བྱ་བ་དག་གིས་ནི་སངས་རྒྱས་ཀྱི་གཟུགས་སུ་མཐོང༌། ལ་ལས་ནི་ཉན་ཐོས་ཀྱི་གཟུགས་སུ་མཐོང༌།
ལ་ལས་ནི་རང་སངས་རྒྱས་ཀྱི་གཟུགས་སུ། ལ་ལས་ནི་བྱང་ཆུབ་སེམས་དཔའ་གཟུགས་སུ། ལ་ལས་ནི་སྲེད་མེད་ཀྱི་བུའི་གཟུགས་སུ། ལ་ལས་ནི་རྣམ་ཐོས་ཀྱི་བུའི་གཟུགས་ནས། ལ་ལས་ནི་ལྟོ་འཕྱེ་ཆེན་པོ་དང༌། མི་དང་མི་མ་ཡིན་པའི་བར་དུ་མཐོང་སྟེ། རང་རང་གིས་ཚིག་བརྗོད་པའི་ཚུལ་དག་དང༌། སྤྱོད་ལམ་སྣ་ཚོགས་སུ་མཐོང་ལ། ཐམས་ཅད་མཁྱེན་པའི་ཡེ་ཤེས་ཀྱང་འདི་ལྟར། དེ་བཞིན་གཤེགས་པའི་རྣམ་པར་གྲོལ་བའི་རོར་རོ་གཅིག་པ་ལགས་སོ་ཞེས་འབྱུང་སྟེ།
རྣམ་པར་གྲོལ་བའི་རོའང་ཆོས་ཉིད་སྐྱེ་བ་མེད་པར་གསུངས་སོ། ། ཡང་རྒྱུད་ལས། དཔལ་རྣམ་པར་སྣང་མཛད་ནི་ཤཱཀྱ་ཐུབ་པར་གྱུར་ཏོ། ། འཇམ་དཔལ་ནི་ཟས་གཙང་མར་གྱུར་ཏོ། ། འཇིག་རྟེན་དབང་ཕྱུག་ནི་སྒྱུ་མ་ཆེན་མོར་གྱུར་ཏོ། ། ཀུན་ཏུ་བཟང་པོ་ནི་ཀུན་དགའ་བོར་གྱུར་ཏོ། ། ཞེས་བྱ་བ་ལ་སོགས་པ་འབྱུང་ལ། ཡང་དེ་དག་ཐམས་ཅད་ཀྱང་ཆོས་ཀྱི་དབྱིངས་ཏེ། འགྲོ་བ་དང་འོང་བ་གང་ཡང་མེད་པར་གསུངས་སོ། ། དེ་ལ་སོགས་པའི་ལུང་དང་རིགས་པ་ཟབ་ཅིང་རྒྱ་ཆེ་བ་མཐོང་དགོས་ཏེ།
གཞན་དུ་ན་བུས་པའི་བློ་ཁོ་ནར་ཟད་དོ། ། འོ་ན་གོང་གི་ལམ་དེ་ལྟ་བུ་དུས་ནམ་ཡང་མི་འདོད་དམ། དེ་ལྟ་ན་ནི་ཁྱེད་ཉིད་ལའང་འགལ་བའི་སྒོ་མང་དུ་མཐོང་ངོ་ཞེ་ན། མ་ཡིན་ཏེ། གང་ཟག་དམ་པ་རྣམས་ལ་ནི་ཉོན་མོངས་པ་བྱང་ཆུབ་ཀྱི་ཡན་ལག་ཏུ་འགྱུར་བའི་སྐབས་ཀྱང་ཡོད་དེ། འདི་ལྟར་བདེ་བ་ཆེན་པོའི་ཞི་གནས་ཀྱིས་དཔུང་བསྐྱེད་པ་དང༌། འགག་པ་མེད་པའི་ལྷག་མཐོང་གིས་རྩལ་སྦྱོང་བ་དང༌། ཐོགས་པ་མེད་པའི་སྤྱོད་པས་མཉམ་པ་ཉིད་ཀྱི་རླུང་དུ་འཇུག་པ་དང༌། གྲུབ་པའི་རྣལ་འབྱོར་གྱི་ཚད་བསྟན་པ་དང༌། སློབ་པའི་རྣལ་འབྱོར་པ་སྤྲོ་བ་བསྐྱེད་པ་དང༌།
འཇིག་རྟེན་ཕལ་བའི་སྒྲོ་སྐུར་བསལ་བ་དང༌། དྲེགས་པ་ཅན་རྣམས་ཚར་གཅད་པ་དང༌། ཡང་དག་པར་ན་ཆོས་ཐམས་ཅད་ཀྱི་རང་བཞིན་གང་དུའང་མི་གནས་པར་བསྟན་པ་ལ་སོགས་པའི་ཕྱིར་རོ། ། དེ་ལྟ་བུ་ལ་དགོངས་ནས། ཡང་རྒྱུད་ལས། ཟབ་མོའི་ཆོས་ནི་སྟོན་པ་ལ། ། གལ་ཏེ་མོས་པར་མ་གྱུར་ཀྱང༌། ། སྨད་པ་དག་ཏུ་མི་བྱ་སྟེ། ། ཆོས་ཉིད་བསམ་མི་ཁྱབ་དྲན་བྱ། ། ཞེས་འབྱུང་བ་དང༌།
ཡང༌། མི་གང་གསང་སྔགས་རྒྱུད་དག་གི ། སྦྱོར་བ་ལ་ནི་འཕྱ་བྱེད་པ། ། དེས་ནི་དངོས་གྲུབ་འཐོབ་མི་འགྱུར། ། དེ་ནི་རྟག་ཏུ་གདོན་གྱིས་འཛིན། ། ཁབ་ལེན་རྡོ་ལ་ལྕགས་འདུ་ལྟར། ། མི་འདོད་ཡིད་ལ་མི་འོང་བའི། ། ཚེ་འདིར་མི་བདེ་སྣ་ཚོགས་འདུ། ། ཕྱི་མར་ངན་སོང་གསུམ་མཐར་ལྷུང༌། ། ཞེས་འབྱུང་ངོ༌། །
དེའི་ཕྱིར་ཉེས་པའི་ལས་ནི་ཕལ་ཆེར་གཏི་མུག་ལས་འབྱུང་བས་ཤེས་རབ་ཀྱིས་བརྟགས་ཏེ་སྨྲ་བར་བྱའོ། ། ལས་དང་པོ་པའི་ཚངས་པར་སྤྱོད་པ་རྣམས་ལ་ནི་དགོས་པའི་དོན་མཐོང་བའི་སྐབས་སུའང༌། བརྡ་དང་ཐ་སྙད་ཙམ་ལས་མ་གཏོགས་པ། ། དོན་གྱི་དངོས་པོ་ནམ་ཡང་གནང་མེད་པས། ། བརྟན་པ་མ་ཐོབ་བར་དུ་ཡང༌། ། སྡོམ་གསུམ་ལྡན་པས་འཇུག་མི་བྱ། ། ཞེས་འབྱུང་སྟེ། སླར་ལྟུང་བར་འགྱུར་བ་དང༌། གཞན་གྱིས་ཀྱང་བཞད་གད་དུ་འགྱུར་བའི་ཕྱིར་རོ། ། དེ་བས་ན་གང་དུ་ཡངས་པའི་སྤྱོད་པ་བསྟན་པ་དེ་ན།
རབ་ཏུ་དོགས་པའི་རྣལ་འབྱོར་པའི་ནུས་པ་དང་ས་མཚམས་ལ་སོགས་པ་བསྟན་ནས་ཡོད་པས། རང་དང་གཞན་ལ་ཕན་པར་འདོད་པའི་སྔགས་པ་ཤེས་རབ་ཀྱི་མིག་དང་ལྡན་པ་དག་གིས་དམ་པ་རྣམས་ཀྱིས་མཛད་པའི་གཞུང་དུ་ལྟོས་ཤིག ། མདོར་ན་འདིར་མང་དུ་སྨྲས་པས་ཅི་ཞིག་བྱ། རང་གི་ལུང་དུ་གྱུར་པའི་བླ་མ་དམ་པ་རྣམས་ལས་ཀྱི་ཕྱག་རྒྱ་ལ་བརྟེན་པ་ཡང་དག་པའི་ལམ་དུ་མི་བཞེད་དོ། ། དེ་བས་ན། རྒྱུ་སྐྱེས་ཡེ་ཤེས་གླང་པོ་ཆེ། ཞེས་བྱའོ། ། དྲང་བའི་དོན་བསྟན་ཟིན་ཏོ། ། ངེས་པའི་དོན་གང་ཞི་ན། འཇོམས་བྱེད་སེང་གེ་བདག་གི་གཞུང༌།
ཞེས་གསུངས་ཏེ། ཕྱག་རྒྱ་ཆེན་པོ་ལ་གཞོལ་བར་བྱེད་པའོ། ། དབང་བཞི་པའོ། ། དེ་ཉིད་ཀྱང་གང་ཞེ་ན། སྙིང་པོ་དང༌། དེའི་ཡན་ལག་གོ ། སྙིང་པོ་གང་ཞེ་ན། ཡང་དག་པའི་བླ་མ་བརྒྱུད་པ་ལས་མཐོང་བའི་རྡོ་རྗེ་ལྟ་བུའི་བྱང་ཆུབ་ཀྱི་སེམས་སོ། ། དེ་ནི་ལུང་དང་རིགས་པ་ལས་ཀྱང་འདས་པའོ། ། དེའི་ཡན་ལག་གང་ཞེ་ན།
ལུང་དང་རིགས་པ་དང་མི་འགལ་བ་ཙམ་མོ། ། དེ་ཅུང་ཟད་དབྱེ་བ་ནི། ཐམས་ཅད་ཀྱི་གཞིར་གྱུར་ཅིང་སྙིང་པོ་ལེན་པས་ན་དེ་ཉིད་དཀྱིལ་འཁོར་རོ། ། འཁྲུལ་པའི་དྲི་མ་འདག་པར་བྱེད་པ་དང༌། མཆོག་ཏུ་གྱུར་པ་དང༌། མི་འགྱུར་བ་དང༌། རང་བཞིན་གྱིས་སྟོང་པ་དང༌། བརྡར་བཏགས་པ་དང༌། ཐམས་ཅད་ལ་ཁྱབ་པ་དང༌། རང་གིས་རིག་པ་ལ་སོགས་པའི་ཕྱིར་དེ་ཉིད་ཆུ་ལ་སོགས་པའི་དབང་ངོ༌། །
དམ་པ་མི་ཟད་པའི་བདེ་བ་ཡིན་པ་དང༌། བརྒྱུད་པའི་མན་ངག་གིས་གནང་བས་ན་དེ་ཉིད་གསང་བའི་དབང་ངོ༌། ། ཐམས་ཅད་ཀྱི་སྐྱེད་མར་གྱུར་པ་དང༌། དེ་ཉིད་ཡུལ་དུ་བྱ་བ་མ་ཡིན་པ་དང༌། དགའ་བ་སྐྱེད་པར་བྱེད་པ་དང༌། ཐམས་ཅད་རོ་གཅིག་ཏུ་གྱུར་པ་དང༌། མངོན་པར་ཞེན་པའི་སྲོག་འཕྲོག་པར་བྱེད་པས་དེ་ཉིད་མ་ལ་སོགས་པའི་རང་གི་རིགས་ཀྱི་ཤེས་རབ་མའོ། ། མ་སྐྱེས་པ་དང༌། དཔེ་ལས་འདས་པ་དང༌། ཐམས་ཅད་ལ་ཁྱབ་པ་དང༌།
རང་བཞིན་གཉུག་མར་གནས་པའི་དོན་ཡིན་པས་དེ་ཉིད་གཞོན་པ་ལ་སོགས་པའི་ཡོན་ཏན་བཞི་དང་ལྡན་པའོ། ། མཐའ་དབུས་མེད་པ་དང༌། རྫས་མེད་པ་དང༌། བདེ་བའི་འབྱུང་གནས་སུ་གྱུར་པས་དེ་ཉིད་རབ་ཏུ་རྒྱས་པ་ལ་སོགས་པའི་ཆོས་དང་ལྡན་པའི་པདྨའོ། ། ཕྱིན་ཅི་མ་ལོག་པར་འབིགས་པ་དང༌། ངེས་པར་འཇོམས་པ་དང༌། གཞན་དུ་མི་འགྱུར་བས་དེ་ཉིད་ཐ་མི་དད་པར་སྦྱོར་བ་ལ་སོགས་པའི་ཆོས་དང་ལྡན་པའི་རྡོ་རྗེའོ། ། ནམ་མཁའི་རོ་དང་མཚུངས་པ་དང༌། ལྷུན་གྱིས་གྲུབ་པ་དང༌། ཕུན་སུམ་ཚོགས་པས་དེ་ཉིད་ལྷན་ཅིག་སྐྱེས་པའི་དགའ་བ་རྨད་དུ་བྱུང་བ་དྲི་མ་མེད་པའི་རྒྱུན་ས་གསུམ་པའི་ཆོས་ཉིད་དུ་གྱུར་པའོ། །
དེ་ཉིད་འཇིག་རྟེན་པའི་བྱ་བ་ལས་གྲོལ་བ་དང༌། ལུང་ལས་རྡོ་རྗེའི་ཚིག་ཏུ་ཟིན་པའི་དམ་པ་རྣམས་ཀྱི་གཤེགས་ཤུལ་ཡིན་པ་དང༌། ངོ་བོ་ཉིད་དུ་གནས་པའི་དོན་ཡིན་པས་རིག་པ་དམ་པས་བརྟག་ཐུབ་པ་དང༌། རྟོག་གེ་བ་རྣམས་ལ་རང་བཞིན་གྱིས་སྦས་ཤིང་རྙེད་པར་ཡང་དཀའ་བས་ན་མཐར་ཐུག་པའི་དོན་ཡིན་པ་དང༌། བརྒྱུད་པའི་མན་ངག་གིས་མངོན་སུམ་དུ་ཕྲད་པས་ཡིད་ཆེས་ཤིང་སླར་མི་ཉམས་པའི་ཕྱིར་དབང་བཞི་པ་ཞེས་བྱའོ། ། དེ་ཉིད་ནམ་ཡང་སྤང་བར་བྱ་བ་མ་ཡིན་པ་དང༌། འདའ་བར་བྱ་བ་མ་ཡིན་པ་ལ་སོགས་པས་དོན་དམ་པའི་ལྷ་དང༌། མཉམ་པ་ཉིད་ཀྱི་དམ་ཚིག་ལ་སོགས་པར་ཤེས་པར་བྱའོ། ། དེ་བས་ན་ལུང་དང་མན་ངག་ལས། སློབ་པ་རྣམས་ནི་ནན་ཏན་དུ། །
བྱང་ཆུབ་སེམས་ཀྱིས་སྦྱང་བར་བྱ། ། ས་ནི་དང་པོ་གང་ཡིན་པ། ། སེམས་ཀྱི་སར་ནི་བཤད་པ་ཡིན། ། སྦྱང་བ་ལྔར་ནི་བསྟན་པ་སྟེ། ། དེ་ཡིས་དེ་ནི་ཡོངས་སུ་སྦྱང༌། ། ཆོས་དང་ཆོས་མིན་རྣམ་དཔྱད་ནས། ། རྣམ་དག་ནམ་མཁའ་ལྟ་བུར་ནི། ། ཆོས་ཀུན་ཉེ་བར་མི་དམིགས་པ། ། དེ་ནི་དཀྱིལ་འཁོར་དམ་པ་ཡིན། ། ཕྱག་རྒྱ་ཆེན་པོའི་དབང་དེ་ལས། །
ཇི་ལྟར་ཤེས་པའི་བདེ་ཆེན་པོ། ། དེ་ཡི་དབང་གིས་འདི་ཡིན་ཏེ། ། དཀྱིལ་འཁོར་དེ་ནི་གཞན་མ་ཡིན། ། རང་བཞིན་བདག་མེད་མ་དེ་ནི། ། བདག་གི་སྨད་འཚོང་མར་འདོད་དེ། ། ཆགས་པ་མེད་པ་དེ་ཡིས་ནི། ། ཉོན་མོངས་ཞི་བར་བྱེད་པ་ཡིན། ། རྣལ་འབྱོར་མ་ནི་ཉམས་མྱོང་ན། ། རྣལ་འབྱོར་པ་རུ་མི་འགྱུར་ཏེ། ། གཞོན་ནུ་མ་ནི་གཞན་དག་དང༌། །
འདུས་པས་བདེ་བ་སྐྱེད་པ་ཡིན། ། ཤེས་དང་ཤེས་བྱ་རྣམས་ཟད་པར། ། སྙོམས་པར་འཇུག་ཅེས་རྗོད་པ་ཡིན། ། སྐྱེ་བ་མེད་པ་གང་ཡིན་པ། ། དེ་ནི་ཁུ་བའི་སྒྲར་བཤད་དེ། ། སྙིང་རྗེ་གང་སུ་འཐུང་བ་དང༌། ། དམ་ཚིག་རྣམས་ནི་སྐྱོང་བ་དང༌། ། བླ་མེད་ཡེ་ཤེས་ཐོབ་གྱུར་པ། ། དེ་ནི་ཀ་པཱ་ལ་ཞེས་བརྗོད། ། བྱང་ཆུབ་སེམས་གང་དེ་རྡོ་རྗེ། །
ཤེས་རབ་དྲིལ་བུ་ཞེས་སུ་བཤད། ། ཅེས་བྱ་བ་ལ་སོགས་པ་འབྱུང་བ་དང༌། ཡང༌། སྔགས་ཀྱི་བཟླས་པ་མེད་ཅིང་དཀའ་ཐུབ་མེད་ལ་སྦྱིན་སྲེག་མེད། དེ་ལ་དཀྱིལ་འཁོར་མེད་ཅིང་དཀྱིལ་འཁོར་ཅན་ཡང་མེད། དེ་ནི་སྔགས་བཟླས་དེ་དཀའ་ཐུབ་དང་དེ་སྦྱིན་སྲེག ། དེ་ནི་དཀྱིལ་འཁོར་ཅན་དང་དེ་ནི་དཀྱིལ་འཁོར་ཉིད། མདོར་བསྡུས་ནས་ནི་སེམས་སུ་འདུས་པའི་ཚུལ་ཅན་ནོ། ། ཞེས་འབྱུང་ངོ༌། ། དེ་ལྟ་བུའི་ལུང་ཉུང་ཞིང་མི་གསལ་ལ་རབ་ཏུ་མཐོང་བ་དེས་ན་རྒྱུད་ནས་རྡོ་རྗེའི་ཚིག་ཏུ་ཟིན་པ་ཞེས་བྱའོ། །
མདོར་ན་དེ་ཉིད་ཆོས་ཐམས་ཅད་ཀྱི་ཟབ་པ་དང་རྒྱ་ཆེ་བའི་རང་བཞིན་དུ་གྱུར་པས་ལྟ་བ་མ་ལུས་པའི་གཞིའམ། ལུང་ཐམས་ཅད་ཀྱི་འབྱུང་གནས་སམ། རིགས་པ་ཐམས་ཅད་ཀྱི་བདག་ཉིད་ཅན་ཞེས་བྱའོ། ། རིག་པའི་ཡེ་ཤེས་རང་ལས་ཤར་བའམ། སྒྲིབ་པའི་མུན་པ་མ་ལུས་པ་སེལ་བས་རྣལ་འབྱོར་གྱི་ཉི་ཟླ་ཞེས་བྱའོ། ། དངོས་པོ་རྣམས་ཀྱི་མཐའ་མ། དོན་གྱི་གཏིང་མཐོང་བར་བྱེད་པས་རྡོ་རྗེའི་མིག་ཅེས་བྱའོ། ། ཆོས་ཐམས་ཅད་ཀྱི་འབབས་སའམ། རོ་གཅིག་ཏུ་ལྡུགས་པས་ལྷན་ཅིག་སྐྱེས་པའི་རྒྱ་མཚོ་དྭངས་པ་ཞེས་བྱའོ། ། ཐམས་ཅད་ཀྱི་ཁོངས་ན་གནས་པའམ།
མ་ལུས་པར་སྲེག་པར་ནུས་པས་ལྷན་ཅིག་སྐྱེས་པའི་གཏུམ་མོ་ཞེས་བྱའོ། ། མཚན་མ་རྣམས་ཀྱི་སྲོག་འགོག་པའམ། བུས་པ་ཉེ་བར་འཇིགས་པའི་གནས་ཡིན་པས་མཐར་ཐུག་པའི་དུར་ཁྲོད་ཅེས་བྱའོ། ། གཞན་ཡང་བྱང་ཆུབ་ཀྱི་སེམས་ཀྱི་རང་བཞིན་གྱི་ཚུལ་ནས་ཐམས་ཅད་མཉམ་པ་དང༌། རྟོགས་པ་དང་མ་རྟོགས་པའི་རྐྱེན་གྱིས་སེམས་ཅན་དང་སངས་རྒྱས་ཡོན་ཏན་མི་མཉམ་པ་ནི་ཟླ་བའི་དཔེས་ཤེས་པར་བྱའོ། ། དོན་ལ་ཐམས་ཅད་མཉམ་པའང་དཔེ་དེ་ཉིད་ཀྱིས་ཤེས་པར་བྱའོ། ། དེས་དོན་གྱི་མན་ངག་བསྟན་ཅིང་ཐོབ་པ་ཙམ་གྱིས་སངས་རྒྱས་ཀྱི་རང་བཞིན་ཅིག་ཅར་ཡིན་པ་དང༌། ཐམས་ཅད་མཁྱེན་པའི་ཡོན་ཏན་རིམ་གྱིས་འབྱུང་བར་འགྱུར་བ་ནི་རྒྱལ་པོའི་བུའི་དཔེས་ཤེས་པར་བྱའོ། ། ཡང་དོན་ལ་ཡོན་ཏན་ཅིག་ཅར་དུ་ལྡན་པའང་དཔེ་དེ་ཉིད་ཀྱིས་ཤེས་པར་བྱའོ། ། ཐམས་ཅད་ཀྱི་མཉམ་པའང་མ་རྟོགས་པ་ཙམ་གྱིས་བསྒྲིབས་ཏེ་སྡུག་བསྔལ་ལ་སྤྱོད་པ་ནི་ད་བུལ་པོའི་ལུས་ཀྱི་ནོར་བུ་རིན་པོ་ཆེའི་དཔེས་ཤེས་པར་བྱའོ། །
རང་བཞིན་དེ་རྒྱུ་ལ་ལྟོས་པ་མེད་པ་ལ་སོགས་པ་དང༌། མ་ནོར་བའི་གདམས་ངག་ལ་རག་ལས་པ་ལ་སོགས་པའང་དཔེ་དེ་ཉིད་ཀྱིས་ཤེས་པར་བྱའོ། ། གཞན་ཡང་ཆོས་ཐམས་ཅད་ཀྱི་རྒྱུ་རྐྱེན་སོ་སོར་མ་འདྲེས་པས་ཕྱལ་བ་མ་ཡིན་པ་དང༌། རྐྱེན་གྱིས་བསྐྱེད་པས་རང་གི་ངོ་བོ་ཡང་དག་པར་ཡོད་པ་མ་ཡིན་པས་མུ་སྟེགས་ལ་སོགས་པ་ཕྱི་རོལ་པ་དང་མི་འདྲ་བ་ནི་སྒྱུ་མ་དང་རྨི་ལམ་ལ་སོགས་པའི་དཔེས་ཤེས་པར་བྱའོ། ། དོན་ཕྱི་ནང་དང་བདེན་རྫུན་ལ་སོགས་པ་གཉིས་སུ་མེད་པའང་དཔེ་དེ་ཉིད་ཀྱིས་ཤེས་པར་བྱའོ། ། མཐར་ཕྱིན་པའི་མན་ངག་ཅེས་བྱ་བ་ཡོད་པ་དང༌། ཐམས་ཅད་ཀྱིས་རྙེད་པར་དཀའ་བ་དང༌། ཇི་ལྟར་རྙེད་པའི་དོན་ཅིག་ཅར་རམ། རིམ་གྱིས་བསྟེན་པར་བྱ་བ་དང༌། དེས་ཐོབ་པའི་ཡུལ་ལ་མི་སླུ་བ་ནི་མི་དང་ལྷའི་སྨན་བཟང་པོ་དང༌།
མཆོག་གི་བདུད་རྩིའི་དཔེས་ཤེས་པར་བྱའོ། ། ཅིག་ཅར་དུ་འཇུག་པ་ཀུན་གྱི་ཡུལ་མ་ཡིན་པ་དང༌། དོན་ལོག་པར་རྟོག་ན་སླར་གནོད་པར་འགྱུར་བ་ལ་སོགས་པའང་དཔེ་དེ་ཉིད་ཀྱིས་ཤེས་པར་བྱའོ། ། དེ་ལ་སོགས་པ་དཔེས་དོན་གྱི་ཡན་ལག་མ་ནོར་བར་བཤད་པས་དོན་གྱི་སྙིང་པོ་བརྒྱན་ཅིང་ཡིད་ཆེས་པ་བརྟན་པར་བྱའོ། ། འདིར་བསྡུས་ཏེ་ཚིགས་སུ་བཅད་པ། རིན་ཆེན་བརྟག་ཕྱིར་ཀ་ཤི་ཀ་ཡི་རྡོ། ། ཤེས་ལྡན་བུ་ལ་ཕ་ཡིས་བཞག་པ་ལྟར། ། མུ་སྟེགས་སངས་རྒྱས་བར་མ་དོ་རྟོགས་ཕྱིར། ། རྟེན་འབྲེལ་ཕྱག་རྒྱ་ཐུབ་པས་འཁོར་ལ་བཞག ། ལུང་གི་དག་བྱེད་རིགས་པ་བཟང་པོ་སྟེ། །
རིགས་པ་བདེ་སྐྱེད་ལུང་གིས་རྣ་བར་གསུང༌། ། ལུང་རིགས་བཟང་ལས་དོན་གྱི་སྙིང་པོ་མཐོང༌། ། དེ་ལས་གཞན་དུ་ནམ་ཡང་སྲིད་པ་མིན། ། ཐོག་མར་བདེར་གཤེགས་ཡོན་ཏན་མོས་པར་འགྱུར། ། དེ་འོག་དེ་འགྲུབ་རྒྱུ་ཡི་ཆོས་ལ་མོས། ། དེ་འོག་སྟོན་བྱེད་བླ་མ་ལ་གུས་འགྱུར། ། མཐར་ནི་རང་སེམས་དག་ལ་དགའ་དད་སྐྱེ། ། འབར་བའི་མེ་དབུས་མྱུ་གུ་སྐབས་མེད་ལྟར། ། མི་ཁོམ་གནས་སུ་དལ་འབྱོར་ཇི་ལྟར་འཐོབ། ། དེ་ཕྱིར་དགེ་བཅུའི་རྟོག་པ་འདི་བཟང་སྟེ། །
མི་དགེའི་ལས་ཀྱི་རྣམ་རྟོག་དེ་ལྟར་མིན། ། ལྕགས་དང་གསེར་ལས་བྱས་པའི་ལུ་གུ་རྒྱུད། ། འཆིང་བར་འདྲ་ཡང་དེ་གཉིས་ཁྱད་པར་ཆེ། ། དེ་ཕྱིར་ལུང་ལས་དུས་གསུམ་དགེ་བའི་ཚིག ། ང་ཡི་ཡིན་ཞེས་ཀུན་ལ་ཁྱབ་པར་བསྟན། ། ལེགས་པར་གསུངས་པའི་དམ་ཆོས་འདུལ་བ་ལས། ། མི་རྟག་བདག་མེད་ཡུལ་གྱི་དངོས་པོ་ལ། ། ཡན་ལག་དང་བྲལ་དངོས་གཞི་ཉེས་མེད་གསུངས། ། དེ་ཕྱིར་ཐེག་ཆེན་སྔགས་ཀྱི་ཚུལ་དུ་ཡང༌། ། དུས་གཞན་གང་ཟག་གཞན་དང་ཡུལ་གཞན་དང༌། །
ཐབས་གཞན་དོན་ནི་དོན་གཞན་དགོངས་པ་ཡིས། ། འགལ་ཞིང་འགལ་བ་ཅུང་ཟད་མ་གསུངས་ཏེ། ། དགེ་སློང་རྡོར་འཛིན་དེས་ན་མཆོག་ཏུ་གསུངས། ། དེ་ཕྱིར་རྒྱུད་དོན་དཔག་བསམ་ཤིང་དང་ནི། ། ཡིད་བཞིན་ནོར་དང་བུམ་པ་བཟང་པོ་ལྟར། ། སྔགས་དོན་རིག་པའི་བླ་མ་རྣམས་བསྲུངས་ཏེ། ། སེམས་ཅན་དེའི་དགྲ་ཆོམ་རྐུན་དགྲ་བཞིན་ནོ། ། ཇི་ལྟར་སྨན་མཆོག་ནད་པའི་བྱེ་བྲག་གིས། ། འབའ་ཞིག་དང་ནི་འདྲེས་མར་བྱིན་པ་ཡིས། ། ཞུ་དང་མ་ཞུ་མཐུ་ཡི་ཁྱད་པར་སྣང༌། །
དམ་ཆོས་སྨན་ཡང་དེ་འདྲར་བླ་མས་གསུངས། ། རང་རིག་སྒྱུ་འཕྲུལ་བདེ་བ་ཆེན་པོའི་ངང༌། ། མ་རིག་སྒྱུ་འཕྲུལ་སྡུག་བསྔལ་ཐོག་མཐའ་མེད། ། ཆོས་རྣམས་ཐམས་ཅད་སྒྱུ་འཕྲུལ་དྲྭ་བ་སྟེ། ། སྲིད་དང་རྣམ་གྲོལ་གཅིག་དང་ཐ་དད་མིན། ། གཞན་ཡང་དེས་ནི་རྟོག་པའི་དུག་ཙམ་སྟེ། ། ཡང་དག་ཏུ་ནི་བཅིང་བ་གང་ཡང་མེད། ། དེས་ན་ཆོས་ཀུན་བློ་ལྡན་ཅིག་ཤོས་ལ། ། གྲུབ་དང་སྒྲུབ་པ་བསྟན་པ་འདི་ལྟར་འཐད། ། ཇི་ལྟར་དཔའ་བོ་ཐོགས་མེད་འགྲོ་བ་ཡང༌། །
དམན་པའི་དོན་ཕྱིར་ངལ་བསོར་རིམ་གྱིས་འཇུག ། དེ་བཞིན་མཁས་པ་ཆགས་པའི་གནས་མེད་ཀྱང༌། ། བློ་དམན་དོན་ཕྱིར་གྲུབ་མཐའ་རིམ་གྱིས་སྐྱོང༌། ། དེ་ཉིད་ཕྱིར་ན་རྣལ་འབྱོར་ཆེན་པོས་ཀྱང༌། ། ཐོག་མར་འགའ་ལ་དོན་གྱི་སྙིང་པོ་བསྟན། ། གདུལ་བྱ་དམན་གཟིགས་ཕྱི་ནས་རིམ་པ་ཡང༌། ། དུ་མ་མཛད་དེ་ཡང་དག་བཞེད་མིན་གཟུང༌། ། བློ་ཡི་རིམ་པས་དོན་གྱི་ཁྱད་པར་ལེན། ། དེ་ལས་གཞན་དུ་སྐྱེ་བོ་འདོད་རྒྱལ་གཞུང༌། ། དང་པོའི་ལས་པས་ཉོན་མོངས་ལམ་འཇུག་པ། །
བདུད་ཀྱི་སྡེར་གསུངས་ཐར་ཅིང་གྲོལ་བ་མེད། ། བཀྲེས་པ་ཞི་ཕྱིར་རིང་དུ་རྒྱུག་པ་དང༌། ། སྐོམ་པ་བསལ་ཕྱིར་ལན་ཚྭའི་ཆུ་འཐུང་དང༌། ། སྙན་པར་འདོད་ཕྱིར་ཕ་མ་གསོད་པ་དང༌། ། བདེ་བ་འདོད་ཕྱིར་རང་སྲོག་འདོར་བ་འདྲ། ། མི་བཟད་དུག་གི་ནད་ཀུན་ཞི་བྱེད་པར། ། སྨན་པའི་མཆོག་དེ་ཕལ་པ་རྣམས་ཀྱིས་མིན། ། འབར་བ་མེ་ཡིས་ཁྲུས་ཀྱི་ལས་བྱེད་པ། ། གཙང་སྦྲ་ཅན་དེ་རི་དྭགས་ཀུན་གྱིས་མིན། ། ཀེ་ཏ་ཀ་ཟོས་ལྕི་བ་སྨན་འགྱུར་བ། །
སྤོས་ཀྱི་གླང་ཆེན་བ་ལང་གཞན་གྱིས་མིན། ། སྙིང་རྗེའི་མཐུ་སྟོབས་རང་ལུས་ཆགས་མེད་དང༌། ། ཏིང་འཛིན་དབང་ཐོབ་སྣང་བ་སྒྱུར་ནུས་དང༌། ། མཉམ་ཉིད་གདེང་ཐོབ་འཁྲུལ་པ་ཟིལ་གནོན་པའི། ། དམ་པས་ཡུལ་སྤྱོད་གྲོལ་ཏེ་གཞན་གྱིས་མིན། ། དེ་ཕྱིར་སྙིགས་མའི་དུས་འདིར་སློབ་མ་ཡིས། ། ཡང་དག་བླ་མ་བཙལ་བ་ཁྱད་ཆེ་སྟེ། ། དེ་ལོག་ན་ནི་ཐམས་ཅད་ལོག་པར་འགྱུར། ། ལོག་པའི་ལམ་གྱིས་སྲིད་མཚོར་ཡུན་རིང་འཁྱམས། ། ཞེས་བྱས་སོ། །
དེ་ལྟར་ན་ཆོས་ཐམས་ཅད་རྟེན་ཅིང་འབྲེལ་བར་འབྱུང་བའི་མཐའ་རྟོགས་པས་ལམ་དང་ལམ་མ་ཡིན་པའི་བྱེ་བྲག་ཤིན་ཏུ་བྱེད་པ་དང༌། ཐེག་པ་གསུམ་དུ་ཕྱེའང་དོན་མི་འགལ་བར་བསྟན་པ་ཁོང་དུ་ཆུད་པས་འདྲེན་པ་རྣམས་ཀྱིས་བསྟན་པ་ལ་གུས་པར་ཡིད་ཆེས་པ་དང༌། ཚད་མ་གསུམ་གྱིས་ཆོས་རྣམས་བདག་མེད་པར་གཏན་ལ་ཕེབ་པས་དོན་ལ་ཐམས་ཅད་མཉམ་པ་ཉིད་དུ་ཤེས་ཤིང་ངང་དུ་གྱུར་པ་ནི་ཡང་དག་པའི་རྣལ་འབྱོར་པ་སྟེ། འཇོམས་བྱེད་སེང་གེ་བདག་གི་གཞུང༌། ཞེས་བྱའོ། ། དེ་ལྟ་བུའི་རྣལ་འབྱོར་པས་ཡེ་ཤེས་དེ་ཁོ་ན་ཉིད་རྟོགས་ཤིང་ཉམས་སུ་ལོན་པ་མེད་པར་ཐ་སྙད་ཙམ་ལ་བརྟེན་ནས་རྣལ་འབྱོར་དུ་འཆེས་ཤིང་ལོག་པའི་ལམ་ལ་འཇུག་པ་ནི་ཕྱིན་ཅི་ལོག་གི་གཡང་སས་བསྐོར་བའི་ཕྱིར་རབ་ཏུའང་ཉམ་ང་བར་སྣང་ངོ༌། ། རྒྱུད་ལས་ཀྱང༌། ཕྱི་མའི་དུས་ཀྱི་རྣལ་འབྱོར་སྤྱོད་མང་དག ། བརྐམ་ཞིང་རབ་གཏུམ་མ་བསྡམས་འབྱུང་བར་འགྱུར། ། སྡིག་ལ་རབ་དགའ་རྣལ་འབྱོར་ཡོ་བྱད་ཆགས། །
རྒྱུད་ཆེན་འདི་དང་བཞི་པ་འདི་སྤང་འགྱུར། ། རྒོད་ཅིང་དབང་པོ་གཡེང་ལ་ཕྲག་དོག་ཅན། ། གནས་ལ་ཆགས་ཤིང་རྙེད་ལ་འདོད་པ་དག ། སྦྱོར་བ་བྱེད་པའི་སྐབས་ལ་རྟག་ཏུ་གནས། ། བཞི་པ་འདི་ནི་རབ་ཏུ་སྤང་བར་འགྱུར། ། རྐང་ལག་རྡེབ་ཅིང་ཁ་ནི་གྱ་ཚོམ་སྨྲ། ། རྩེ་འཇོ་ལ་ཞེན་དགོད་ལ་རྟག་པར་ཞུགས། ། གཅིག་ལ་གཅིག་གིས་མགུལ་འཁྱུད་ལག་ཀྱང་སྦྲེལ། ། གྲོང་དུ་འཇུག་ན་སྤྱོད་ལམ་གཞན་དུ་འཆོས། ། མི་རིགས་སྦྱོར་བའི་མཚན་ཉིད་འདི་དག་སྟེ། །
གཞན་གྱི་བུ་མོ་ལ་ཡང་རྟག་ཏུ་ཆགས། ། གཟུགས་ཀྱིས་རྒྱགས་ཤིང་མདུད་པ་བོར་བ་ཡིན། ། གྲོང་དང་གྲོང་ཁྱེར་ཡུལ་འཁོར་ཀུན་ཏུ་རྒྱུ། ། དེ་དག་བཟའ་དང་བཏུང་ལ་རབ་ཏུ་འཇུག ། གླུ་དང་བྲོ་གར་དེ་བཞིན་རོལ་མོ་དང༌། ། ཉོ་ཚོང་ལྷག་པར་བྱེད་ཅིང་རབ་ཏུ་བརྩོན། ། བཏུང་བ་དག་ལ་ཆགས་ཤིང་ངོ་ཚ་བོར། ། མི་རིགས་བརྩོན་པས་སྤྲིང་ཡིག་སྐུར་བར་བྱེད། ། དམ་ཚིག་དེ་བཞིན་སྤྱོད་ལམ་བཏང་ནས་ནི། ། ཁྱིམ་པ་དག་ལ་བསྟེན་ཅིང་དམ་དྲལ་ནས། །
དེ་དག་དམ་ཚིག་ཤིན་ཏུ་ལོག་པར་གནས། ། ལས་གང་རྡོ་རྗེ་འཆང་གིས་རྟག་སྨན་པ། ། སྲང་དང་ཚད་ལ་གཡོ་སྒྱུ་བྱེད་པ་དང༌། ། དེ་འདྲའི་སྡིག་པ་ཉོན་མོངས་ལས་བྱས་པས། ། ལས་ངན་བྱེད་པ་དེ་དག་ངན་སོང་འགྲོ། ། དུང་དང་གསེར་དང་ནོར་བུ་མང་བ་དང༌། ། ཁྱིམ་དང་གཉེན་བཤེས་རྣམས་སྤངས་དཀྱིལ་འཁོར་ཞུགས། ། སངས་རྒྱས་བསྟན་པ་འདི་ལ་ངེས་བྱུང་ནས། ། སྡིག་པའི་ལས་རྣམས་ཤིན་ཏུ་སྤྱོད་པར་བྱེད། ། ནོར་དང་འབྲུ་ལ་སྙིང་པོར་འདུ་ཤེས་ཤིང༌། །
བཞོན་དང་བ་ལང་ཤིང་རྟ་རྣམས་ལ་ཆགས། ། གང་ལ་རྣལ་འབྱོར་ནན་ཏན་མེད་པ་རྣམས། ། དེ་དག་གིས་ཀྱང་ཅི་ཕྱིར་དཀྱིལ་འཁོར་ཞུགས། ། ངས་ནི་སྔོན་ཚེ་རྣལ་འབྱོར་སྤྱོད་པ་ན། ། ལུས་དང་སྲོག་ལ་རབ་ཏུ་མ་བལྟས་པར། ། ང་ཡིས་ཏིང་འཛིན་བཞི་པ་འདི་བཙལ་ན། ། དེ་དག་དེ་ཚེ་འདི་ཐོས་གད་མོས་འདེབས། ། བཟོད་པ་སྤངས་ནས་རབ་ཏུ་སྤྱོས་པར་བྱེད། ། རྣལ་འབྱོར་སྤྱོད་པ་དེ་ཡིན་ཚིག་ཏུ་སྨྲ། ། དམ་ཚིག་ཉམས་ལ་བྱང་ཆུབ་ག་ལ་ཡོད། །
དམ་ཚིག་དྲལ་ནས་བྱང་ཆུབ་འདི་ཐོབ་པ། ། ངས་ནི་མ་ཐོས་ནམ་ཡང་ཡོད་མ་མཐོང༌། ། ཤེས་རབ་དམན་ཞིང་ཡོན་ཏན་རབ་སྤངས་པ། ། རྒྱུད་ཆེན་མཆོག་གིས་ཉེས་པར་རྟག་ཏུ་བརྗོད། ། འཚོ་བ་མེད་པ་མང་པོ་རྣལ་འབྱོར་བྱེད། ། སངས་རྒྱས་བྱང་ཆུབ་རྣམ་པ་ཀུན་མི་འདོད། ། བྱིས་པ་དེ་དག་བདག་ཏུ་ལྟ་ལ་ཆགས། ། སྟོང་པ་ཉིད་ནི་ཐོས་ནས་སྐྲག་པར་འགྱུར། ། གང་དག་དམ་ཚིག་སྲུང་ཞིང་ཡོན་ཏན་ལྡན། ། བྱམས་ལ་གནས་ཤིང་རྟག་ཏུ་བཟོད་རྟོགས་པ། །
མཉེས་གཤིན་དེས་པ་ཤིན་ཏུ་བསྡམས་པ་རྣམས། ། དེ་དག་དེའི་ཚེ་ཡོངས་སུ་བརྙས་པར་འགྱུར། ། གང་ཡང་ཤིན་ཏུ་དམ་དྲལ་སེམས་ལྡན་དང༌། ། མི་བཟད་མ་རུངས་ངན་པའི་ལས་བྱེད་པ། ། དམ་ཚིག་མ་ཡིན་སྤྱོད་ཅིང་འཐབ་ལ་དགའ། ། དེ་དག་དེ་ཡི་དུས་ན་རྩོད་པར་འགྱུར། ། ཡང༌། མཆོག་གི་གསང་ཆེན་འདིར་ཞུགས་ནས། ། རྣལ་འབྱོར་སྤྱོད་པ་ཡིན་ཟེར་ཞིང༌། ། བྱ་བ་མ་ཡིན་ཀུན་ལ་འཇུག །
འཇིག་རྟེན་སུན་བྱེད་རྐུན་པོ་འབྱུང༌། ། འཇིག་རྟེན་དབུགས་ནི་དབྱུང་ངོ་ཞེས། ། མགོ་ལ་ཆུ་རྒྱུན་བླུག་པར་བྱེད། ། ཅོད་པན་རྡོ་རྗེ་དྲིལ་བུ་སོགས། ། མགོ་ལ་ལག་པས་རབ་ཏུ་འཛིན། ། དེ་རྗེས་དེ་ནི་འཚོ་བ་སྒྲུབ། ། ཁ་ཅིག་སློབ་མའི་ཚོགས་སྡུད་ཅིང༌། ། ང་ཡི་ཚིག་ནི་འདི་ཉིད་དང༌། ། ཡིན་ཞེས་ཟེར་ཞིང་བྱིས་པ་འཇིགས། ། གསང་བ་ལོག་པར་རབ་ཏུ་སྟོན། །
ཁ་ཅིག་བས་མཐར་རབ་འཁོད་ཅིང༌། ། བདག་མེད་ཤེས་རབ་ཕ་རོལ་ཕྱིན། ། སྐད་ཅིག་ཙམ་ཡང་མི་གནས་པར། ། འཇིག་རྟེན་སྔགས་སོགས་སྒྲུབ་པར་བྱེད། ། ཁ་ཅིག་སློང་མོས་རྒྱུ་བྱེད་ཅིང༌། ། ཀུན་ཏུ་འགྲོ་ཞིང་གྱ་ཚོམ་སྨྲ། ། མི་མོ་རྣམས་ལ་རབ་ཏུ་ཆགས། ། སངས་རྒྱས་དམ་ཚིག་རབ་ཏུ་འཇིག ། ཁ་ཅིག་གྲོང་དུ་འཁོད་བྱེད་ཅིང༌། ། བཟའ་དང་བཏུང་ལ་རབ་ཏུ་ཆགས། །
ཁྱེའུ་དང་བུ་མོ་ཕལ་མང་དང༌། ། དགོད་ཅིང་རབ་ཏུ་རྩེ་བར་བྱེད། ། ཁ་ཅིག་རོལ་མོ་ཟློས་གར་དང༌། ། གླུ་དང་རྒྱན་པོ་འགྱེད་པ་དང༌། ། འདུས་པའི་ཚོགས་ལ་བལྟར་བྱེད་ཅིང༌། ། བཟོ་ཡི་གནས་རྣམས་རབ་ཏུ་སློབ། ། ཁ་ཅིག་ཚོང་དང་ཞིང་ལས་དང༌། ། གླང་པོ་བ་ལང་གསོག་བྱེད་ཅིང༌། ། ཤིང་རྟ་ལ་སོགས་འདྲེན་པ་དང༌། ། ཉེས་པ་མང་པོ་རབ་ཏུ་བྱེད། །
གཞན་ཡང་རྣལ་འབྱོར་སྤྱོད་པ་ཡི། ། དགེ་སྦྱོང་དང་ནི་དགེ་སྦྱོང་མ། ། དགེ་བསྙེན་མ་དང་དགེ་བསྙེན་དག ། ཕན་ཚུན་མཚོན་གྱིས་རབ་ཏུ་འདེབས། ། ལེགས་པར་གསུངས་པའི་འདུལ་བ་ལ། ། རབ་ཏུ་མི་གནས་བསྲུང་མི་བྱེད། ། སངས་རྒྱས་རྒྱལ་མཚན་སུན་འབྱིན་ཅིང༌། ། ཕས་ཕམ་ལ་སོགས་རབ་ཏུ་བྱེད། ། གང་གིས་བཏུང་བའི་མཆོག་མི་ཤེས། ། སཱ་ལུ་ལ་སོགས་བཅོས་སྦྱར་བའི། །
མྱོས་པའི་ཁུ་བ་འཐུང་བྱེད་ཅིང༌། ། དེ་ཡིས་ཕུང་ཁྲོལ་རབ་ཏུ་བསྐྱེད། ། གང་དག་ཐ་སྙད་ཙམ་ཞིག་ལ། ། བརྟེན་ཏེ་མི་དགེའི་ལས་བཅུ་སྤྱོད། ། དེ་དག་འཁོར་བ་ཅི་འདྲ་བར། ། འདྲེན་པ་ཡིས་ཀྱང་ག་ལ་རྟོགས། ། ཞེས་འབྱུང་ངོ༌། ། གཞན་ཡང་སེང་གེ་ལ་དཔེར་བཞག་པ་ནི་དོན་མཐུན་པ་མང་དུ་ཡོད་དེ། འདི་ལྟར་བྱང་ཆུབ་ཀྱི་སེམས་ནི་འཁོར་བ་མ་རྟོགས་པའི་དུས་ནའང་རང་བཞིན་གྱི་མཐུ་དང་ལྡན་པ་དང༌། བྱང་ཆུབ་ཀྱི་སེམས་རྟོགས་ཤེས་སྐྱེས་མ་ཐག་ཏུ་གཞན་ཟིལ་གྱིས་གནོན་པའི་མཐུ་དང་ལྡན་པ་དང༌། །
བྱང་ཆུབ་ཀྱི་སེམས་གོམས་པ་མཐར་ཕྱིན་པའི་དུས་ན་མི་མཐུན་པ་རྩད་ནས་འཇོམས་པའི་མཐུ་དང་ལྡན་པ་དང༌། དེ་དང་ལྡན་པའི་དམ་པ་དཀོན་པ་དང༌། དེ་དཔའ་བ་དང༌། དེ་སྟོང་པ་ཉིད་ཀྱི་རི་དང་རྫོང་ལ་གནས་པ་དང༌། དེ་བདག་མེད་པའི་སྒྲ་སྒྲོགས་པ་དང༌། དེ་རང་གི་རྒྱུད་ལ་ལེགས་པར་འཇོག་པ་ལ་སོགས་པའོ། ། དེ་ལྟར་གཞུང་དག་ལས་ཀྱང༌། ཇི་ལྟར་ཁྱུང་དང་སེང་གེའི་བུ། ། མངལ་དང་སྒོ་ངས་བསྒྲིབས་གྱུར་ཀྱང༌། ། རང་ལ་ཡོད་པའི་རྩལ་གྱིས་ནི། །
གཉེན་པོར་འགྱུར་བའི་མཐུ་སྟོབས་ལྡན། ། བྱང་ཆུབ་སེམས་ལ་འཇུག་པ་དང༌། ། དེ་བཞིན་སྨོན་པར་བྱེད་པ་ནི། ། མུན་པ་ལོ་སྟོང་ལོན་པ་ཡང༌། ། སྒྲོན་མེ་གཅིག་གིས་སེལ་བར་བྱེད། ། དེ་བཞིན་སེང་གེའི་ཕྲུ་གུས་ཀྱང༌། ། ཤིན་ཏུ་རྒས་པའི་གཅན་གཟན་འཇིགས། ། གཅན་གཟན་རྒྱལ་པོ་གཅིག་པུས་ཀྱང༌། ། གླང་ཆེན་དྲེགས་ཁྱུའི་ཀླད་པ་འགེམས། ། ས་ལ་སེང་གེ་ཁྱུས་འཁོད་སྔོན་མ་བྱུང༌། །
གང་ཟག་དམ་པ་ཁྱུས་འཁོད་སྔོན་མ་བྱུང༌། ། དཔའ་བོ་སེང་གེ་ལྟ་བུར་འཇིགས་མེད་སྤྱོད། ། ཅེས་བྱ་བ་དང༌། དཔེར་ན་སེང་གེ་རི་སུལ་བརྟེན་ནས་འཇིགས་མེད་པར། ། རི་དྭགས་ཕྲ་མོ་མང་སྐྲག་བྱེད་ཅིང་སྒྲ་སྒྲོགས་ལྟར། ། མི་ཡི་སེང་གེ་ཤེས་རབ་ཕ་རོལ་ཕྱིན་བརྟེན་ནས། ། མུ་སྟེགས་ཅན་མང་སྐྲག་བྱེད་འཇིག་རྟེན་སྒྲ་ཡང་སྒྲོགས། ། ཞེས་འབྱུང་ངོ༌། ། གཞན་ཡང་སེང་གེ་ཁོ་ན་ལ་དཔེར་གཞག་པ་ནི། སེང་གེ་ནི་རི་དྭགས་གཞན་གྱིས་གཞོམ་པར་མི་ནུས་ཤིང༌།
མཐར་རང་གི་རྐྱེན་གྱིས་འཆི་བར་འགྱུར་ཏེ། དེའི་རོའང་གཞན་གྱིས་བཞིག་པར་མི་ནུས་ལ། རང་ཉིད་ཀྱིས་ཕུང་པོ་ལྷག་མ་མེད་པར་འཇིག་པར་འགྱུར་བ་བཞིན་དུ། ཆོས་ཐམས་ཅད་རབ་ཏུ་མི་གནས་པར་སྨྲ་བའི་རྣལ་འབྱོར་པའང་དེ་ལྟར་ཤེས་པར་བྱའོ། ། དེའང་སོ་སོར་རྟོགས་པའི་ཡེ་ཤེས་མེ་དང་འདྲ་བ་དང༌། སྒྱུ་འཕྲུལ་དྲྭ་བའི་ཏིང་ངེ་འཛིན་ལམ་དང་འདྲ་བ་དང༌། དེ་བཞིན་ཉིད་ཀྱི་ཏིང་ངེ་འཛིན་ཆུ་དང་འདྲ་བ་དང༌། ལྷན་ཅིག་སྐྱེས་པའི་བྱང་ཆུབ་ཀྱིས་སེམས་ནམ་མཁའ་དང་འདྲ་བའི་རྣལ་འབྱོར་ལ་མི་གནས་པར་གནས་པའི་ཚུལ་གྱིས་ཡུན་རིང་དུ་གོམས་པའི་རྐྱེན་གྱིས་མི་མཐུན་པའི་རྣམ་པར་རྟོག་པ་དང༌།

གཉེན་པོའི་ཕྱོགས་ཀྱི་རྣམ་པར་རྟོག་པ་དང༌། དེ་ཁོ་ན་ཉིད་ཀྱི་རྣམ་པར་རྟོག་པ་དང༌། འབྲས་བུའི་རྣམ་པར་རྟོག་པ་ཐམས་ཅད་སྤངས་ཏེ། དུས་གསུམ་མཉམ་པ་ཉིད་ཀྱི་གོ་འཕང་ཐོབ་ནས་གང་ཅི་ལའང་གནས་པར་མི་འགྱུར་རོ། ། འདིར་ཚིགས་སུ་བཅད་པ། ཇི་ལྟར་ནད་མེད་རྩིས་ནི་ཁྱབ་པ་ཡི། ། ཐ་མལ་ཟས་ཀྱང་སྨན་གྱི་མཆོག་ཡིན་ལྟར། ། མཉམ་ཉིད་བྱང་ཆུབ་སེམས་ཀྱིས་ཟིན་པ་ཡི། ། བསྐྱེད་རྫོགས་ཐམས་ཅད་ཡང་དག་ལམ་ཡིན་ནོ། ། དབའ་དང་ཡན་དང་གཟུང་དང་བཏང་བ་དང༌། ། བསྐྱིལ་དང་གཞུག་དང་བལྟ་དང་བསྲེ་ལ་སོགས། །
གནད་ཀྱི་མན་ངག་གང་ལ་གོམས་བྱས་ཀྱང༌། ། བསླུ་བ་མེད་དེ་ཡང་དག་ལམ་ཡིན་ནོ། ། མི་ཤེས་མི་གནས་མཉམ་པ་ཉིད་ཀྱི་ཀློང༌། ། དུས་རྣམས་ཀུན་ཤེས་རེ་དོགས་མེད་པའི་བློ། ། མཐར་ཐུག་དོན་གྱི་དགོངས་པ་དེ་ཡིན་ཏེ། ། ཐིག་ལེ་ཆེན་པོ་ཡི་གེ་པའི་ལྷ། ། བསྐལ་པ་དུ་མར་དགེ་ཚོགས་སྤྱད་པའི་མཐུས། ། བྱང་ཆུབ་སེམས་ཀྱི་གདམས་ངག་འདི་ཐོས་ན། ། རིན་ཆེན་རྡོ་ལས་བདུད་རྩིའི་ཆུ་འབྱུང་བཞིན། ། དད་པའི་འཆི་མ་སེམས་ཀྱི་གཏིང་ནས་འབྱུང༌། །
ངང་པའི་ཚོགས་ནི་མཁའ་ལ་ཀུན་ཏུ་རྒྱུ། ། གང་ལ་མདས་ཕོག་དེ་ནི་ས་ལ་ལྷུང༌། ། བྱིས་པ་བདེར་འདོད་རྫུན་པའི་ཡུལ་ལ་འཇུག ། མན་ངག་མཚོན་ཕོག་རྣལ་འབྱོར་ཤི་དང་འདྲ། ། འཇིག་རྟེན་བྱེད་སྤྱོད་ཁེ་དང་གྲགས་པ་ཀུན། ། རྨི་ལམ་བྲག་ཅའི་ས་དང་འདྲར་གཟིགས་ནས། ། ཆགས་མེད་ཐུགས་རྗེས་དོན་དམ་ཀློང་ན་འཕྱོ། ། འགྲོ་བའི་གཉེན་གཅིག་ཨ་ཝ་དྷཱུ་ཏཱི་ཡིན། ། རང་བཞིན་སྟོང་པ་སྟོང་པས་རྣམ་དབེན་པ། ། རྟག་པའི་གང་ཟག་ཆད་པའི་ལམ་གྱིས་འཇིགས། །
བདེ་བའི་ཐང་ལ་མི་ཤེས་འགྲོན་པོའི་ཚོགས། ། མཚན་མོར་རྒྱུ་བ་གཡང་སོགས་དོགས་པར་ལྡན། ། སྲིད་པའི་གླང་ཆེན་འཁྲུལ་པ་ཀུན་བཅོམ་ནས། ། རྟོག་མེད་ལྷུན་གྲུབ་དུས་གསུམ་མཉམ་པའི་རྫིང༌། ། རིག་པའི་སེང་གེ་རང་སྲོག་དེ་རུ་འདོར། ། རང་རྒྱུད་རྩལ་གྱིས་བདག་མེད་སྒྲ་ཆེན་སྒྲོགས། ། ཇི་ལྟར་ཆུ་ནི་མེ་ཡི་གཉེན་པོ་སྟེ། ། རྒྱ་མཚོའི་ཆུ་འཁོར་དག་ལས་མེ་ཡང་འབར། ། དེ་ལྟར་སྐྱེ་མེད་སྐྱེ་བའི་གཉེན་པོ་སྟེ། ། མ་སྐྱེས་ཆོས་ལས་སྒྱུ་འཕྲུལ་དྲྭ་བ་འབྱུང༌། །
དེ་ལྟའི་དོན་ལ་སྐྱེ་བ་ཡོད་དམ་མེད། ། ཐུབ་པ་གཞན་དོན་མཛད་དམ་འོན་ཏེ་མིན། ། སྨྲ་བསམ་ལས་འདས་རྣམ་པ་ཀུན་གྱི་མཆོག ། དེ་ཕྱིར་སྙིང་པོའི་དོན་ལ་ཡིད་ཆེས་བྱོས། ། ཞེས་བྱའོ། ། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཐམས་ཅད་ཀྱི་ཁྱབ་བྱེད་དུ་གྱུར་པ་དེ་ནི། གཞུང་ལས་ཀྱང༌། དེ་ནི་ངག་གིས་འཇུག་པ་མེད། ། རང་རིག་པ་ཡང་མེད་པ་སྟེ། ། བློ་ནི་ཚུ་རོལ་དག་ཏུ་བརླག །
དེ་ནི་ཤིན་ཏུ་ཟབ་པ་ཡིན། ། དངོས་དང་དངོས་མེད་སྤངས་གསལ་གང༌། ། ལྷན་ཅིག་སྐྱེས་ལས་ཕ་རོལ་འགྱུར། ། གྲོགས་མོ་བདག་གིས་འཇུག་སྨྲས་པའོ། ། དེར་ནི་བརྟན་གྱིས་གཡོ་མ་བྱེད། ། དོན་དེ་ཐུབ་དབང་སྤྱོད་ཡུལ་ལོ། ། ཞེས་པ་དང༌། ཡང་རྒྱུད་ལས། ཇི་ལྟར་ནམ་མཁའ་ཕྱོགས་རྣམས་ན། ། ཀུན་ལ་བརྟག་པར་མི་གནས་པ། །
དེ་བཞིན་ཆོས་རྣམས་ཐམས་ཅད་ལ། ། གསང་སྔགས་མགོན་པོ་མི་གནས་སོ། ། ཇི་ལྟར་དངོས་རྣམས་ནམ་མཁའ་ལ། ། གནས་ཤིང་རྟག་ཏུ་རྣམ་སྣང་ཡང༌། ། དེ་ནི་གནས་སུ་མི་འགྱུར་བ། ། གསང་སྔགས་མགོན་པོའང་དེ་བཞིན་ནོ། ། ནམ་མཁའ་དུས་གསུམ་ལ་སོགས་དང༌། ། ཇི་ལྟར་བྲལ་བར་འདོད་པ་བཞིན། ། དེ་ལྟར་གསང་སྔགས་མགོན་པོ་ཡང༌། ། དུས་གསུམ་མེད་ཀྱང་རྣམ་པར་སྣང༌། །
མིང་ཙམ་དུ་ནི་གདགས་པའི་གནས། ། བྱེད་པ་པོ་ལ་སོགས་དང་བྲལ། ། ནམ་མཁའ་ལ་ནི་ཐ་སྙད་དུ། ། མཁས་པ་རྣམས་ནི་འདོགས་པར་བྱེད། ། མིང་མ་འདོགས་པ་ཅུང་ཟད་ཀྱང༌། ། ཡོད་པ་མ་ཡིན་ནམ་མཁའ་བཞིན། ། དེ་བཞིན་གསང་སྔགས་དབང་ཕྱུག་ཀྱང༌། ། ཐ་སྙད་ཙམ་དུ་སྣང་བར་ཟད། ། མེ་དང་ཆུ་དང་རླུང་མ་ཡིན། ། ས་དང་ཉི་མའང་མ་ཡིན་ཞིང༌། །
ཟླ་བ་ལ་སོགས་གཟའ་ཀུན་མིན། ། ཉིན་པར་མ་ཡིན་མཚན་མོའང་མིན། ། སྐྱེ་བ་མ་ཡིན་འགག་པའང་མིན། ། འཆི་བ་དང་ནི་རྒུད་པའང་མིན། ། སྐད་ཅིག་མ་ཡིན་ཡུད་ཙམ་མིན། ། ལོ་ལ་སོགས་པའང་མ་ཡིན་ཞིང༌། ། འཇིག་པ་དང་ནི་ཆགས་པའང་མིན། ། བསྐལ་པའི་གྲངས་ཀྱང་ཡོད་མ་ཡིན། ། དགེ་དང་མི་དགེ་ལས་བྱུང་བའི། ། དབུས་སུ་ཡོད་པའང་མ་ཡིན་ནོ། །
ཀུན་མཁྱེན་གོ་འཕང་འདོད་པ་ཡིས། ། རྟོག་པ་རྣམ་པ་སྣ་ཚོགས་པ། ། དེ་ཀུན་གང་ལའང་མེད་འགྱུར་བ། ། དེ་ལྟར་རྟག་དུའང་བརྩོན་པར་བྱ། ། ཞེས་པ་དང༌། ཡང་རྒྱུད་ལས། རྣམ་པར་ཤེས་པ་ཆོས་ཉིད་འདས། ། ཡེ་ཤེས་གཉིས་མེད་ཚུལ་འཆང་བ། ། རྣམ་པར་མི་རྟོག་ལྷུན་གྱིས་གྲུབ། ། དུས་གསུམ་སངས་རྒྱས་ལས་བྱེད་པ། །
སངས་རྒྱས་ཐོག་མ་ཐ་མ་མེད། ། ཅེས་བྱ་བ་ལ་སོགས་པ་ཟབ་ཅིང་རྒྱ་ཆེ་བར་འགྱུར་རོ། ། བདག་གི་གཞུང་ཞེས་གསུངས་པ་ནི། མ་འོངས་པའི་དུས་སུ་ཟབ་མོའི་དོན་ལ་མོས་པའི་སྐལ་བ་དང་ལྡན་པའི་སློབ་མའི་རྒྱུད་གཟུང་བའི་ཕྱིར་བླ་མ་བརྒྱུད་པའི་འབྲེལ་བ་བསྟན་པ་སྟེ། འདི་ལྟར་དོན་དམ་པར་ཆོས་ཐམས་ཅད་གང་དུའང་མི་གནས་པར་སྟོན་པའི་གཞུང་ལྷོ་ཕྱོགས་ཀྱི་ནགས་ཚལ་དུ་དཔལ་རི་ཁྲོད་རྗེའི་ཞལ་སྔ་ནས་བདག་གིས་རྙེད་པ་ཡིན་ནོ། ། ཞེས་བྱ་བའི་དོན་ནོ། ། འདིར་ཚིགས་སུ་བཅད་པ། འདྲེན་པ་རྣམས་ཀྱིས་དུས་གསུམ་བསྟན་པ་ནི། ། དོན་དམ་གཉིས་མེད་བྱང་ཆུབ་སེམས་ཉིད་དེ། ། ཐུབ་པའི་བསྟན་པ་ཐམས་ཅད་རོ་གཅིག་པས། །
ཕྱོགས་རིས་མེད་པར་སྡེ་སྣོད་གསུམ་དུ་ལྟོས། ། རིགས་པའི་གཟེར་ལྡན་བསྟན་བཅོས་བཟང་པོར་ལྟོས། ། ཡིད་ཆེས་གདམས་ངག་གྲུབ་པའི་གཞུང་དུ་ལྟོས། ། དེ་དག་རྣམས་ནི་བལྟ་བར་མི་ནུས་པས། ། བརྒྱུད་པའི་གདམས་ངག་སྙིང་པོ་འདི་ལ་ལྟོས། ། ཞེས་སོ། ། ཡང་དག་པའི་གདམས་ངག་སྦ་བ་དང་གཏད་པའི་གནད་ཀྱང་འདི་ལྟར། ། གཞུང་ལས། ཐ་སྙད་ཚིག་གི་ང་རྒྱལ་གྱིས། ། བླ་མ་མི་བསྟེན་བསྙེན་བཀུར་མེད། །
དམན་པའི་ལྟ་བ་ལ་མོས་ཏེ། ། སྦས་གསུམ་ལྟ་ཞེན་མི་གཏོང་ཞིང༌། ། མཐར་ཐུག་དོན་ལ་མི་མོས་ཏེ། ། རིགས་པ་གཙོར་བྱེད་ཤེས་རབ་ཀྱིས། ། མཐར་ཐུག་ཟབ་མོ་སུན་འབྱིན་པ། ། དེ་ལའང་འདི་ཉིད་བསྟན་མི་བྱ། ། གང་ཞིག་བླ་མར་བསྙེན་བཀུར་ཞིང༌། ། ཐམས་ཅད་སྟོང་པས་མི་སྐྲག་བཟོད། ། མཐར་ཐུག་དོན་ལ་དད་མོས་པ། ། མདོར་ན་ཆོས་ཐམས་ཅད་ཀྱི་རང་བཞིན་ནི་མ་སྐྱེས་པ་དང༌།
ཐམས་ཅད་མཉམ་པ་ཉིད་ཀྱིས་སོ། ། སྒྲུབ་ཐབས་ནི་དེའི་དོན་ཕྱིན་ཅི་མ་ལོག་པར་རྟོགས་ཤིང་འདྲེས་པའོ། ། ཐོབ་པ་ནི་གདེང་དུ་གྱུར་པས་ཕྱིར་མི་ལྡོག་པའོ། ། དེ་ལྟར་མི་གནས་སེང་གེའི་དོན། ། འགྲོ་བ་གང་གིས་ཤེས་གྱུར་པས། ། ལོག་ལྟའི་གླང་པོ་མྱུར་བཅོམ་སྟེ། ། རྣམ་གྲོལ་ལམ་ལས་ཕྱིར་མི་ལྡོག ། ཆོས་ཐམས་ཅད་རབ་ཏུ་མི་གནས་པར་སྟོན་པའི་དེ་ཁོ་ན་ཉིད་ཚིགས་སུ་བཅད་པ་ཕྱེད་ཀྱི་འགྲེལ་པ་དཔལ་ཨ་ཝ་དྷཱུ་ཏཱིའི་ཞབས་ཀྱིས་མཛད་པ་རྫོགས་སོ།། །།
༄༅། །དངོས་པོ་སྦྱོང་བ་ཞེས་བྱ་བ་བཞུགས་སོ། ། སློབ་དཔོན་ཀླུ་སྒྲུབ་ཀྱིས་མཛད།
༄༅། །རྒྱ་གར་སྐད་དུ། བྷ་ཝ་སཉྩ་ར་ནཱ་མ། བོད་སྐད་དུ། དངོས་པོ་སྦྱོང་བ་ཞེས་བྱ་བ། སངས་རྒྱས་ལ་ཕྱག་འཚལ་ལོ། ། དངོས་པོ་མེད་ལ་དངོས་པོར་ཤེས། ། དངོས་མེད་སྐྱེ་བ་ཡོད་མ་ཡིན། ། རྟག་ཏུ་སྐྱེ་བ་དངོས་པོ་ཉིད། ། དངོས་འཁྲུལ་ནམ་མཁའི་མེ་ཏོག་བཞིན། ། མཁའ་དང་མཉམ་པའི་ཆོས་རྣམས་ནི། །
སྐྱེ་བ་མཁའ་དང་མཉམ་ཉིད་མཆོག ། ཐམས་ཅད་རང་བཞིན་གྱིས་མཁའ་མཉམ། ། དེས་ན་སྲིད་པ་དམ་པའི་དངོས། ། རྒྱུ་མེད་འབྲས་བུ་མེད་པ་སྟེ། ། ལས་ཀྱི་རང་བཞིན་ཡོད་མ་ཡིན། ། འཇིག་རྟེན་པ་མེད་འཇིག་རྟེན་མེད། ། འདི་དག་ཐམས་ཅད་བདེན་མ་ཡིན། ། མ་སྐྱེས་པ་ཡི་དངོས་པོ་གང༌། ། ཇི་ལྟར་གཞན་ལས་ཤེས་པར་འགྱུར། ། མོ་གཤམ་གྱི་ནི་བུ་ཉིད་ཀྱང༌། །
དེ་ཚེ་སྐྱེ་བར་འགྱུར་མ་ཡིན། ། འཇིག་རྟེན་གཟོད་ནས་མ་སྐྱེས་ཏེ། ། གང་གིས་ཀྱང་ནི་སྤྲུལ་མ་ཡིན། ། དོན་མེད་འཁྲུལ་པའི་འཇིག་རྟེན་འདི། ། ཟླ་བ་བཟང་པོའི་གྲོང་ཁྱེར་བཞིན། ། འཇིག་རྟེན་རྣམ་པར་རྟོག་ལས་བྱུང༌། ། རྣམ་རྟོག་སེམས་ལས་བྱུང་བ་སྟེ། ། གང་ཕྱིར་ལུས་ལས་སེམས་བྱུང་བས། ། དེའི་ཕྱིར་ལུས་ལ་རྣམ་པར་བརྟག ། གཟུགས་སྟོང་ཚོར་བ་རང་བཞིན་མེད། །
འདུ་ཤེས་མེད་ཅིང་འདུ་བྱེད་མེད། ། སེམས་རྒྱུད་མེད་དེ་དངོས་པོ་མེད། ། དེ་ཕྱིར་མི་རྟག་རང་བཞིན་ནོ། ། དེས་ན་སེམས་མིན་ཆོས་ཀྱང་མིན། ། ལུས་མིན་ཁམས་ལ་སོགས་པ་མིན། ། གཉིས་སུ་མེད་པའི་ལམ་འདི་ནི། ། དེ་ཉིད་རིག་པ་རྣམས་ཀྱིས་གསུངས། ། དམིགས་པ་མེད་པའི་ཆོས་འདི་ཀུན། ། དམིགས་པ་མེད་པར་རབ་ཏུ་བསྟན། ། དམིགས་པ་མེད་པའི་བློ་བྱས་ན། །
དམིགས་པ་མེད་པར་འགྱུར་བ་ཡིན། ། སྦྱིན་དང་ཚུལ་ཁྲིམས་བཟོད་བརྩོན་འགྲུས། ། བསམ་གཏན་ལས་བྱུང་བསྟེན་པར་བྱ། ། དུས་མི་རིང་བ་ཉིད་ན་ནི། ། བླ་མེད་བྱང་ཆུབ་འཐོབ་པར་འགྱུར། ། ཤེས་རབ་ཐབས་ལ་གནས་གྱུར་པས། ། སེམས་ཅན་ཀུན་ལ་བརྩེ་བར་བྱ། ། ཐམས་ཅད་མཁྱེན་པའི་གོ་འཕང་མཆོག ། ལྷ་ཉིད་དུས་མི་རིང་བར་འཐོབ། ། འདི་དག་ཐམས་ཅད་མིང་ཙམ་སྟེ། །
ཐ་སྙད་ཙམ་དུ་རབ་ཏུ་འཇུག ། དངོས་པོ་མེད་ལ་ཐ་སྙད་པའི། ། བརྗོད་བྱ་ཡོད་པ་མ་ཡིན་ཏེ། ། བདག་ཉིད་གང་དང་གང་གིས་ནི། ། ཆོས་རྣམས་གང་དང་གང་བརྟགས་པ། ། དེ་ནི་དེ་ལ་ཡོད་མིན་ཏེ། ། ཆོས་རྣམས་ཀྱིས་ནི་ཆོས་ཉིད་དེ། ། མིང་གིས་མིང་ཉིད་སྟོང་པས་ན། ། མིང་ལ་མིང་ནི་ཡོད་མ་ཡིན། ། ཆོས་རྣམས་ཐམས་ཅད་མིང་མེད་པས། །
མིང་ནི་བཏགས་པ་ཙམ་ཉིད་དོ། ། མི་བདེན་པར་གྱུར་ཆོས་འདི་དག ། བཏགས་པ་ཉིད་དུ་རབ་ཏུ་འཇུག ། གང་ལ་བཏགས་པ་དེ་མེད་ན། ། སྟོང་པ་ཉིད་དུ་བཏགས་པ་གང༌། ། མིག་གིས་མཐོང་བའི་གཟུགས་རྣམས་ནི། ། དེ་ཉིད་རིག་པ་ཞེས་དེ་བཤད། ། འཇིག་རྟེན་ལོག་པའི་ང་རྒྱལ་ཅན། ། ཀུན་རྫོབ་བདེན་པ་ཞེས་འདིར་འཇོག ། གང་དུ་ཚོགས་པའི་རྐྱེན་མཐོང་བ། །
འདྲེན་པ་གསལ་བར་གྱུར་པ་ཡིན། ། བློ་དང་ལྡན་པས་དོན་དམ་ལ། ། བརྟགས་ཏེ་གྲགས་པ་ངེས་པར་མཐོང༌། ། གཟུགས་ནི་མིག་གིས་མི་མཐོང་ཞིང༌། ། ཡིད་ཀྱིས་ཆོས་རྣམས་མི་རིག་པ། ། འདི་ཉིད་མཆོག་ཏུ་བདེན་པ་སྟེ། ། འཇིག་རྟེན་གང་གིས་ཀྱང་མི་ཤེས། ། དངོས་པོ་སྦྱོང་བ་ཞེས་བྱ་བ་སློབ་དཔོན་ཆེན་པོ་འཕགས་པ་ཀླུ་སྒྲུབ་ཀྱི་ཞལ་སྔ་ནས་མཛད་པ་རྫོགས་སོ།། །། རྒྱ་གར་གྱི་མཁན་པོ་བཛྲ་པཱ་ཎི་དང༌། བོད་ཀྱི་ལོ་ཙཱ་བ་རྨ་བན་ཆོས་འབར་གྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ། །
༄༅། །རྣམ་པར་མི་རྟོག་པའི་རབ་ཏུ་བྱེད་པ་ཞེས་བྱ་བ་བཞུགས་སོ། ། སློབ་དཔོན་ཨརྻ་དེ་ཝས་མཛད། ༄༅། །རྒྱ་གར་སྐད་དུ། ནིར་བི་ཀལྤ་པྲ་ཀ་ར་ཎ། བོད་སྐད་དུ། རྣམ་པར་མི་རྟོག་པའི་རབ་ཏུ་བྱེད་པ། ། བླ་མ་དང་སངས་རྒྱས་ལ་ཕྱག་འཚལ་ལོ། ། རྣམ་པར་རྟོག་པར་གང་གང་གིས། ། དངོས་པོ་གང་དང་གང་བརྟགས་པ། ། ཡོངས་སུ་བརྟགས་པ་འདི་ཉིད་དག །
རང་བཞིན་ཡོད་མིན་པ་ཁོ་ན། ། སློབ་དཔོན་ཀླུ་སྒྲུབ་ཞལ་སྔ་ཡི། ། ལམ་ལས་ཕྱི་རོལ་སོང་གྱུར་ཅིང༌། ། ལེགས་པར་མཐོང་བའི་ཐབས་མེད་པའི། ། ཀུན་རྫོབ་དེ་ཉིད་བདེན་པ་ལས། ། ཉམས་པས་ཐར་པའི་དངོས་གྲུབ་ནི། ། ཡོད་པ་མ་ཡིན་དེ་དག་ཉམས། ། གང་ཞིག་ལས་ལས་བྱུང་བ་ཡི། ། རྣམ་པར་རྟོག་པ་གང་ཅིའང་རུང༌། ། དེ་དག་སྤངས་པའི་རང་བཞིན་ལས། །
མྱ་ངན་འདས་པ་གཞན་ནན་ནི། ། ཡོད་མིན་ཡུལ་ནི་གང་དུ་ཡང༌། ། རྣམ་པར་མི་སེམས་བདག་ཉིད་དོ། ། གང་ཡང་དགའ་བའི་རང་བཞིན་གྱིས། ། སེམས་ལ་བདེ་བ་འབྱུང་འགྱུར་ཞིང༌། ། ཉམས་སུ་མྱོང་བའི་སར་ཕྱིན་པ། ། དེ་ཡང་ཀུན་ཏུ་བཏགས་པ་ཙམ། ། གང་དེ་འདོད་ཆགས་བྲལ་བ་ཡི། ། རང་གི་ངོ་བོ་དེ་དག་དང༌། ། གཉིས་པོ་གང་ཡིན་པ་དེ་ནི། །
སྲིད་པའི་རྒྱུ་ཡི་མཆོག་ཡིན་ནོ། ། དངོས་པོ་དངོས་པོ་ལས་མི་སྐྱེ། ། དངོས་པོ་དངོས་མེད་ལས་ཀྱང་མིན། ། དངོས་པོ་སྐྱེ་བ་རྟག་ཏུ་སྤངས། ། དངོས་འཁྲུལ་ནམ་མཁའི་མེ་ཏོག་བཞིན། ། མཁའ་དང་མཉམ་པའི་ཆོས་རྣམས་ཀུན། ། སྐྱེ་བ་མཁའ་དང་མཉམ་པ་ཉིད། ། རྐྱེན་ནི་མཁའ་དང་མཉམ་ཀུན་ངེས། ། སྲིད་པར་གྱུར་པ་བདེན་པ་ཡིན། ། རྒྱུ་མེད་འབྲས་བུ་མེད་གྱུར་ཅིང༌། །
ལས་ཀྱི་རང་བཞིན་ཡོད་མ་ཡིན། ། འཇིག་རྟེན་པ་མེད་འཇིག་རྟེན་མེད། ། མི་བདེན་པར་གྱུར་ཆོས་འདི་ཀུན། ། མ་སྐྱེས་པས་ན་དངོས་པོ་གང༌། ། ཇི་ལྟར་གཞན་ལས་ཤེས་པར་འགྱུར། ། མོ་གཤམ་བུ་ཡི་བཞིན་ཡང་ནི། ། དེ་ལྟར་ཤེས་པར་མི་ནུས་སོ། ། འཇིག་རྟེན་གཟོད་ནས་མ་སྐྱེས་ཏེ། ། གང་གིས་ཀྱང་ནི་སྤྲུལ་པ་མེད། ། དོན་མེད་འཁྲུལ་པའི་འཇིག་རྟེན་འདི། །
དྲི་ཟའི་གྲོང་ཁྱེར་ཇི་བཞིན་ནོ། ། རྣམ་རྟོག་ལས་གང་འཇིག་རྟེན་འབྱུང༌། ། རྣམ་རྟོག་སེམས་ལས་བྱུང་བ་སྟེ། ། གང་ཕྱིར་ལུས་ལས་སེམས་བྱུང་བས། ། དེ་ཕྱིར་ལུས་ལ་རྣམ་པར་བརྟག ། གཟུགས་སྟོང་ཚོར་བ་རང་བཞིན་མེད། ། འདུ་ཤེས་མེད་ཅིང་འདུ་བྱེད་ཀྱི། ། དངོས་པོ་ཡོད་པ་མ་ཡིན་ཏེ། ། རང་རིག་གསལ་བའི་བདག་ཉིད་དོ། ། དེ་ལ་ཤེས་དང་ཤེས་བྱ་མེད། །
སེམས་དང་སེམས་ལས་བྱུང་བའང་མེད། ། འབྱུང་བ་མེད་དེ་དེ་ཡི་ཕྱིར། ། རྣམ་པར་མི་རྟོག་རང་བཞིན་ནོ། ། དེ་ནི་སེམས་མིན་ལུས་ཀྱང་མིན། ། ཁམས་རྣམས་མ་ཡིན་ཆོས་ཀྱང་མིན། ། གཉིས་སུ་མེད་པའི་ལམ་མཆོག་འདི། ། དེ་ཉིད་རིག་པ་རྣམས་ཀྱིས་གསུངས། ། དམིགས་པ་མེད་པའི་ཆོས་འདི་ཀུན། ། དམིགས་པ་མེད་ལས་རབ་ཏུ་གྲོལ། ། དམིགས་མེད་བློ་ཡི་ངང་གནས་ན། །
དམིགས་པ་མེད་པར་འགྱུར་བ་ཡིན། ། རྣམ་པར་མི་རྟོག་པའི་རབ་ཏུ་བྱེད་པ་སློབ་དཔོན་ཆེན་པོ་ཨཱརྻ་དེ་ཝའི་ཞལ་སྔ་ནས་མཛད་པ་རྫོགས་སོ།། །། པཎྜི་ཏ་ཆེན་པོ་མ་ཧཱ་ཀཱ་རུ་ཎ་དང༌། བོད་ཀྱི་ལོ་ཙཱ་བ་རྨ་བན་ཆོས་འབར་གྱིས་བསྒྱུར་བའོ། ། ༄༅། །མ་རྟོགས་པ་རྟོགས་པར་བྱེད་པ་ཞེས་བྱ་བ་བཞུགས་སོ། ། དཔལ་གཉིས་མེད་རྡོ་རྗེས་མཛད། ༄༅། །རྒྱ་གར་སྐད་དུ། ཨ་བོ་དྷ་བོ་དྷ་ཀཿ བོད་སྐད་དུ། མ་རྟོགས་པ་རྟོགས་པར་བྱེད་པ།
བླ་མ་དང་སངས་རྒྱས་ལ་ཕྱག་འཚལ་ལོ། ། སྐྱོན་མེད་ཡོན་ཏན་རྒྱ་མཚོ་ཡི། ། མགོན་པོ་འཇམ་དཔལ་ལ་བཏུད་ནས། ། མ་རྟོགས་རྟོགས་བྱེད་དེ་ཉིད་ནི། ། བརྩེ་བས་བདག་གིས་བྲི་བར་བྱ། ། འདི་ན་གཞན་གྱིས་བརྟགས་པ་དེ་རྟོགས་པ་དེ་ནི་ཆོས་ཀྱི་དེ་ཁོ་ན་ཉིད་དོ། ། གཞན་གྱིས་བརྟགས་པ་དེ་གང་ཡིན་ཞེ་ན། བདག་རྟག་པ། ཁྱབ་པ། ཀུན་ཏུ་འགྲོ་ཞིང་གཟུགས་ཅན་མ་ཡིན་པའི་གཅིག་པུ་ཡོད་པའོ། །
བདག་རྟག་པ་ཇི་ལྟ་བུར་ཞེ་ན། རེ་ཞིག་ཕུང་པོ་ནི་བདག་མ་ཡིན་ཏེ། སྐྱེ་བ་དང་འཇིག་པའི་ཆོས་ཅན་ཡིན་པའི་ཕྱིར་རོ། ། ཕུང་པོ་ལས་གཞན་པའང་མ་ཡིན་ཏེ། བུམ་པ་བཞིན་ཐ་དད་པར་མི་དམིགས་པའི་ཕྱིར་རོ། ། དེ་བཞིན་དུའང་ཇི་ལྟར་བུམ་པ་དང་ཆུ་བཞིན་རྟེན་དང་བརྟེན་པའི་དངོས་པོར་ཡང་མེད་དེ། འབྲས་དང་ཕོལ་མིག་ལྟར་ཕུང་པོ་དང་ཉེ་བར་གྱུར་པའང་ཡོད་པ་མ་ཡིན་ནོ། ། ཕུང་པོ་དང་འདུ་བའང་མ་ཡིན་ཏེ། ཕུང་པོ་ལས་ཕྱི་རོལ་པ་མ་ཡིན་པའི་ཕྱིར་རོ། ། དེ་བཞིན་དུ་ཇི་ལྟར་ལྷས་བྱིན་བ་ལང་ཅན་བཞིན་ཕུང་པོ་དང་ལྡན་པའང་མ་ཡིན་ནོ། །
འདིར་ཕ་རོལ་རྒོལ་བ་ན་རེ། བདག་མེད་ན་ནི་དེའི་ཚེ་ལས་དང་འབྲས་བུ་འབྲེལ་བ་དོན་མེད་པར་འགྱུར་བ་སྟེ། བ་ལང་ཤི་ན་ར་དང༌། རྨིག་པ་དང༌། རྔ་མ་ལ་སོགས་པའང་ལྡོག་པར་འགྱུར་བ་བཞིན་ནོ་ཞེ་ན། སྨྲས་པ། འདིར་ཁྱད་པར་ཅན་གྱི་དཔེ་ཉོན་ཅིག ། ནམ་མཁའ་འོད་ཟེར་གྱུར་པ་ན་ཐག་པ་ལ་སྦྲུལ་དུ་ཤེས་པས་སྐྲག་པ་ཉིད་དུ་གྱུར་ནས། དེ་ལྟར་མར་མེ་ཁྱེར་ཏེ་བལྟས་པའི་ཚེ་འདི་ནི་ཐག་པ་ཡིན་གྱི། སྦྲུལ་ནི་མ་ཡིན་ནོ། །
འོན་ཀྱང་མི་བདེན་པར་སྒྲོ་བཏགས་པ་དང་བྲལ་ལོ་སྙམ་པ་དེ་བཞིན་དུ། མདོར་བསྡུས་ན་གང་ཟག་གི་བདག་མེད་པའོ། ། འདིར་བརྗོད་པ་དེ་ལྟ་མོད་ཀྱི། ཐག་པའི་དངོས་པོ་ཡོད་དོ་ཞེ་ན། སྨྲས་པ། འདི་ཐག་པ་མ་ཡིན་ཏེ། གཉིས་བསྒྲིལ་བའོ། ། གཉིས་བསྒྲིལ་བའང་ཡོད་པ་མ་ཡིན་ཏེ། སྣལ་མའི་ཚོགས་ཡིན་པའི་ཕྱིར་རོ། ། དེའང་ཡོད་པ་མ་ཡིན་ཏེ།
རྡུལ་ཕྲ་རབ་འདུས་པའི་ཕྱིར་རོ། ། རྡུལ་ཕྲ་རབ་ཀྱང་ཡོད་པ་མ་ཡིན་ཏེ། ཕྱོགས་ཆ་ཐ་དད་པས་ཕྱེ་ན་རྡུལ་ཕྲ་རབ་ཀྱང་ཐ་དད་པར་མཐོང་བའི་ཕྱིར་རོ། ། གང་ན་ཆ་ཤས་དང་ཆ་ཤས་ཅན་དུ་གཏོགས་པ་དེ་ཇི་ལྟར་རྡུལ་ཕྲ་མོར་འགྱུར། དེ་ལྟ་བས་ན་ཐམས་ཅད་མེད་པར་འགྱུར་རོ་ཞེ་ན། དངོས་པོ་ཡོད་པ་མ་ཡིན་པས། ། གང་ཞིག་མེད་པར་འགྱུར་བ་ཡིན། ། ཡོད་དང་མེད་པའི་ཆོས་བྲལ་བ། ། ཡོད་དང་མེད་པར་བསམ་དུ་མེད། ། འདི་དག་ནི་ཆོས་བདག་མེད་པའོ། །
དེ་ལྟ་ན་ནི་སྐྱེ་བ་དང༌། གནས་པ་དང༌། འཇིག་པ་ཇི་ལྟར་བལྟ་ཞེ་ན། སྨྲས་པ། ཐོག་མར་འབྱུང་བ་གང་ཡིན་བརྗོད་པ་སྐྱེ་བའོ། ། སྨྲས་པ། གནས་པ་དང་འཇིག་པ་དང་བྲལ་ན་གང་ཞིག་གིས་སྐྱེ་བ་ཡིན། གལ་ཏེ་གནས་པ་དང་འཇིག་པ་མེད་པར་སྐྱེ་བ་དེའི་ཚེ་རུས་སྦལ་གྱི་སྤུའང་སྐྱེ་བར་འགྱུར་རོ། ། སྨྲས་པ། དེ་ལྟ་ཡིན་མོད་ཀྱི།
གནས་པ་ཡིན་ནོ་ཞེ་ན། སྐྱེ་བ་དང་འཇིག་པ་དང་བྲལ་ན་གང་ཞིག་གནས་པ་ཡིན་ཏེ། གལ་ཏེ་སྐྱེ་བ་དང་འཇིག་པ་མེད་པར་གནས་ན་དེའི་ཚེ་མགོ་བོ་གཉིས་དང་ལག་པ་གསུམ་པ་མ་སྐྱེས་པ་ཉིད་ལའང་མཐོང་བར་འགྱུར་རོ། ། འོན་ཏེ་འཇིག་པ་ཡིན་ནོ་ཞེ་ན། གལ་ཏེ་སྐྱེ་བ་དང་གནས་པ་དང་བྲལ་བའི་འཇིག་པ་ཡོད་པ་དེའི་ཚེ་མོ་གཤམ་གྱི་བུ་ལའང་ཇི་ལྟར་ཟློག་པར་བྱེད། འོན་ཏེ་ཅིག་ཅར་དུ་འཇུག་གོ་ཞེ་ན། མ་ཡིན་ཏེ། ཕན་ཚུན་འགལ་བའི་ཕྱིར་མུན་པ་དང་སྣང་བ་བཞིན་ནོ། ། འོན་ཏེ་རྣམ་པར་རིག་པར་སྨྲ་བ་ན་རེ། འདི་ལྟར་རྣམ་པར་ཤེས་པ་ནི་ཡོད་དོ་ཞེ་ན།
སྨྲས་པ། གལ་ཏེ་ཡོད་པ་དེའི་ཚེ་ངོ་བོ་ཉིད་དཔྱད་པར་བྱ་སྟེ། གཅིག་གི་རང་བཞིན་ཡིན་ནམ། དུ་མའི་རང་བཞིན་ཡིན། རེ་ཞིག་གཅིག་གི་རང་བཞིན་ནི་མ་ཡིན་ཏེ། ཕྱོགས་ཆ་དུ་མས་ཐ་དད་པའི་ཕྱིར་རོ། ། གཅིག་གི་རང་བཞིན་མེད་ན་དུ་མའི་རང་བཞིན་ཡོད་པ་མ་ཡིན་ནོ། ། ཁ་དོག་གམ། དབྱིབས་སམ། དམིགས་པ་མ་ཡིན་གྱི།
འོན་ཀྱང་སྐྱེ་བའོ་ཞེ་ན། དེའང་མི་འཐད་དེ། རང་ངམ། གཞན་ནམ། གཉིས་ཀ་ལས་སམ། རྒྱུ་མེད་པར་མི་རུང་བའི་ཕྱིར་རོ། ། དེ་ལྟ་ན་ནི་གལ་ཏེ་ཐམས་ཅད་མེད་པ་དེའི་ཚེ་ན་ཕྱི་རོལ་དང་ནང་དུ་སྣང་བ་འདི་དག་ཅི་ཞིག་ཡིན་ཞེ་ན། སྨྲས་པ། མགལ་མེའི་འཁོར་ལོ་སྤྲུལ་པ་དང༌། ། རྨི་ལམ་སྒྱུ་མ་ཆུ་ཟླ་དང༌། །
སྒྲ་བརྙན་དང་ནི་སྨིག་རྒྱུ་དང༌། ། དུ་བའི་མཚན་མ་ལ་སོགས་བཞིན། ། དེ་སྐད་དུའང༌། འདི་ལ་བསལ་བྱ་ཅི་ཡང་མེད། ། གཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་བ་ལྟ། ། ཡང་དག་མཐོང་ན་རྣམ་པར་གྲོལ། ། ཞེས་གསུངས་སོ། ། དམིགས་པ་མེད་པའི་ཆོས་འདི་ཀུན། ། དམིགས་པ་མེད་པར་རབ་ཏུ་བཤད། །
དམིགས་པ་མེད་པའི་བློར་བྱས་ན། ། དམིགས་པ་མེད་པར་འགྱུར་བ་ཡིན། ། སྦྱིན་དང་ཚུལ་ཁྲིམས་བཟོད་བརྩོན་འགྲུས། ། བསམ་གཏན་ལ་སོགས་རྟག་ཏུ་བསྟེན། ། དུས་མི་རིང་བ་ཉིད་དུ་ནི། ། བླ་མེད་བྱང་ཆུབ་འཐོབ་པར་འགྱུར། ། མ་རྟོགས་པ་རྟོགས་པར་བྱེད་པ་སློབ་དཔོན་ཆེན་པོ་དཔལ་གཉིས་མེད་རྡོ་རྗེས་མཛད་པ་རྫོགས་སོ།། །། རྒྱ་གར་གྱི་མཁན་པོ་དཔལ་ཕྱག་ན་རྡོ་རྗེ་དང༌། བོད་ཀྱི་ལོ་ཙཱ་བ་རྨ་བན་ཆོས་འབར་གྱིས་བསྒྱུར་བའོ། ། ༄༅། །སྙིང་པོ་ཀུན་ལས་བཏུས་པའི་རབ་ཏུ་བྱེད་པ་བཞུགས་སོ། །
ཤྲཱི་ཨཱ་ནནྡ་བཛྲས་མཛད། ༄༅། །རྒྱ་གར་སྐད་དུ། སརྦ་སཱ་ར་ས་མུཙྪ་ཡ་པྲ་ཀ་ར་ཎ། བོད་སྐད་དུ། སྙིང་པོ་ཀུན་ལས་བཏུས་པའི་རབ་ཏུ་བྱེད་པ། བླ་མ་དང་སངས་རྒྱས་ལ་ཕྱག་འཚལ་ལོ། ། གང་དེ་དགའ་བའི་རང་བཞིན་གྱིས། ། སྙིང་ལ་བདེ་བྱེད་ཉམས་མྱོང་བ། ། དེ་ཡང་ཀུན་ཏུ་རྟོག་པ་ཙམ། ། འདོད་ཆགས་བྲལ་བའི་དངོས་པོ་གང༌། །
དེ་ནི་གཅིག་པུ་སྲིད་རྒྱུའི་མཆོག ། གང་ཞིག་ཡིད་ཀྱིས་བསྐྱེད་པ་ཡིས། ། རྣམ་པར་རྟོག་པ་གང་དག་ཀྱང༌། ། དེ་ཉིད་རང་བཞིན་ཡིན་ཕྱིར་ཏེ། ། སྣང་ཞིང་རྒྱུ་བ་འདི་དག་ལས། ། མྱ་ངན་འདས་པ་གཞན་དུ་ནི། ། ཡོད་མིན་ཡུལ་ནི་ཅི་ལ་ཡང༌། ། རྣམ་པར་མི་རྟོག་བདག་ཉིད་སེམས། ། རྣམ་རྟོག་སྤངས་པ་དེ་བཞིན་ཏེ། ། མྱ་ངན་འདས་པ་ཞེས་བརྟག་གོ །
གཉིས་མེད་མྱ་ངན་འདས་པ་མིན། ། འཁོར་བའང་མ་ཡིན་པ་ཁོ་ན། ། སོ་སོར་འགོག་ཚིག་གང་ཡིན་དང༌། ། སོ་སོར་དགག་བྱར་འགེགས་པ་ཡི། ། གསུམ་གྱི་དངོས་པོའང་མེད་པས་ན། ། གང་གིས་གང་ཞིག་ཇི་ལྟར་འགྲུབ། ། ཡུལ་ནི་དངོས་མེད་གཉིས་ཡིན་ནོ། ། སོ་སོར་འགེགས་པའི་བྱེ་བྲག་གིས། ། ནམ་མཁའི་མེ་ཏོག་ལ་སོགས་པས། ། ཅིར་ཡང་མཐོང་ཞིང་རྒྱས་པ་བཞིན། །
སྐྱེ་བ་མེད་པའི་རང་བཞིན་གྱིས། ། བདེན་པའི་དངོས་པོ་སྦྱིན་སྣང་བ། ། རྣམ་རྟོག་སྟོབས་ལས་བསལ་བ་ལ། ། བུས་པའི་འབྲས་བུ་ངོ་མཚར་ཆེ། ། ཇི་ལྟར་བྱིས་པ་བཀྲེས་པ་དག ། སོར་མོ་རང་གི་ཁར་བཅུག་ནས། ། ནུ་ཞོ་འབབས་པ་ལྟ་བུར་ནི། ། མཆིལ་མ་འཐུངས་པས་ངུ་བ་མེད། ། དེ་ལྟ་བས་ན་འབྲས་རྨོངས་པས། ། མྱ་ངན་འདས་ལ་སོགས་པར་བྱེད། །
བདེ་བ་འཐོབ་པར་འདོད་པ་ཡི། ། སོ་སོའི་སྐྱེ་བོ་དེ་ཉིད་དམན། ། འགྲོ་རྣམས་དེ་ལྟར་སྡུག་བསྔལ་བས། ། འཐོབ་པར་འགྱུར་བ་མི་མཉམ་སྟེ། ། དུད་པ་ལས་བྱུང་མེ་ཡིས་ནི། ། འོད་མ་ཚིག་གྱུར་ཇི་བཞིན་ནོ། ། ཆགས་དང་ཆགས་བྲལ་ཞེས་བྱ་བ། ། རྣམ་པར་སྤངས་ནས་མཉམ་བཞག་ན། ། སྡུག་བསྔལ་མེད་ཅིང་བདེ་བ་མེད། ། དེ་ཉིད་མཐོང་བར་སོམ་ཉི་མེད། །
སྙིང་པོ་ཀུན་ལས་བཏུས་པའི་རབ་ཏུ་བྱེད་པ་སློབ་དཔོན་ཆེན་པོ་ཤྲཱི་ཨཱ་ནནྡ་བཛྲའི་ཞལ་སྔ་ནས་མཛད་པ་རྫོགས་སོ།། །། རྒྱ་གར་གྱི་མཁན་པོ་བཛྲ་པཱ་ཎིདང༌། བོད་ཀྱི་ལོ་ཙཱ་བ་རྨ་བན་ཆོས་འབར་གྱིས་བསྒྱུར་བའོ། ། ༄༅། །བདུད་རྩི་གྲུབ་པའི་རྩ་བ་ཞེས་བྱ་བ་བཞུགས་སོ། ། སློབ་དཔོན་བིརྺ་པས་མཛད། ༄༅། །རྒྱ་གར་སྐད་དུ། ཨམྲྀ་ཏ་གིདྡྷི་མཱ་ལ་ནཱ་མ། བོད་སྐད་དུ། བདུད་རྩི་གྲུབ་པའི་རྩ་བ་ཞེས་བྱ་བ། དཔལ་ཧེ་རུ་ཀ་ལ་ཕྱག་འཚལ་ལོ། །
སྤྱན་གསུམ་རབ་ལྡན་དབུ་བཅད་སྐུ་མདོག་དམར། ། འཆི་བའི་འཇིགས་སེལ་རྣལ་འབྱོར་ཕོ་མོ་ཡི། ། ཕྱག་རྒྱ་འཛིན་ཞིང་བིརྺ་ཏིང་འཛིན་གྱིས། ། སྐྱོབ་མཛད་ཕྱག་རྒྱའི་ཞབས་ལ་བདག་འདུད་དོ། ། རྒྱུད་རྣམས་ཀུན་ཏུ་སྦས་པའི་དོན། ། ཕྱག་རྒྱ་ཆེན་པོ་རྣམ་བཤད་བྱ། ། མིང་ནི་གང་གིས་ཐོས་པ་ལ། ། ལྷ་རྣམས་ཀུན་གྱིས་བཀུར་སྟི་མཛད། ། སྐྱེ་བ་བྱེ་བ་སྟོང་དག་ཏུ། ། ལེགས་ལས་རྒྱ་ཆེན་རྣམས་བྱས་པས། །
དེ་ཐོབ་འཁོར་བའི་རྒྱ་མཚོ་ལས། ། ཕ་རོལ་དུ་ནི་རྣལ་འབྱོར་འགྲོ། ། གཡོན་པའི་རྟིང་པས་བཤང་ལམ་ད་གག ། གཡས་པ་ཅུང་ཟད་བརྐྱང་བྱས་ལ། ། མཐེབ་ཆེན་བོལ་གོང་ལག་པས་གཟུང༌། ། སྙིང་ག་ལྐོག་མས་མནན་པ་ནི། ། སྒོ་དགུ་དགག་པའི་སྦྱོར་བའོ། ། དེ་ཡིས་རྩ་གསུམ་དག་ལ་ནི། ། རིམ་པ་བཞིན་དུ་བསྣུན་པར་བྱ། ། འདི་ནི་ལས་ཀྱི་ཕྱག་རྒྱའོ། །
རྐང་པ་གཅིག་པར་སེམས་བསྡུ་ཞིང༌། ། རླུང་རྣམས་གཅིག་ཏུ་བསྡུ་བྱས་ཏེ། ། རླུང་གིས་བསྡམ་པ་བརྩམ་པར་བྱ། ། ཉི་ཟླ་གཉིས་ནི་གཅིག་པར་བྱ། ། དེ་ལྟར་བྱས་ན་རླུང་ནི་འགག ། འདི་ནི་དམ་ཚིག་ཕྱག་རྒྱའོ། ། བཤང་ལམ་འཁོར་ལོ་གྱེན་དུ་ལྡོག ། ཐིག་ལེ་སྒྲར་བཅས་གྱེན་དུ་བསླང༌། ། རྩ་རྣམས་ཐམས་ཅད་རབ་ཏུ་གཡོ། ། མཆོག་གི་རྩ་ནི་གྱེན་དུ་འོང༌། །
ལུས་ངག་ཡིད་གསུམ་སྦྱོར་བ་ཡིས། ། སྐུ་གསུང་ཐུགས་ནི་བསྒྲུབ་པར་བྱ། ། གོམས་པ་བརྟན་པར་འགྱུར་བ་ཡིས། ། རང་གི་མེ་ནི་གསལ་བའོ། ། ཕྱག་རྒྱ་འདི་ཡིས་ཐམས་ཅད་དུ། ། རྣལ་འབྱོར་པ་ནི་ངེས་པར་འགྲོ། ། འདི་ནི་ཁ་སྦྱོར་སྦྱོར་བ་སྟེ། ། རྩ་བའི་གདམས་པར་འདོད་པའོ། ། འདི་ནི་རླུང་གི་སྦྱོར་བ་ཡིན། ། མཁས་པ་རྣམས་ཀྱིས་འདི་བསྒྲུབ་པའོ། །
ཕྱག་རྒྱ་གཉིས་སུ་ཤེས་པར་བྱ། ། ཇི་བཞིན་སྡོམ་པའི་ཆོ་ག་ཤེས། ། ཛོ་ནི་ལྷ་མོའི་ཕྱག་རྒྱ་ཡིན། ། ལིངྒའི་ཕྱག་རྒྱ་ལྷ་ཡིན་ནོ། ། ཕོ་དང་མོ་ཡི་སྦྱོར་བ་ལས། ། ཕྱི་རོལ་དུ་ནི་སྐྱེ་བར་འགྱུར། ། ཇི་བཞིན་སྦྱོར་བ་འདི་གཉིས་ཀྱིས། ། སྐྱེ་བ་ནང་དུ་གསད་པར་བྱ། ། རྩ་ནི་བུད་མེད་གཟུགས་ཅན་ཏེ། ། སྐྱེས་པ་མེད་ན་འབྲས་བུ་མེད། །
ཕྱག་རྒྱ་ཆེ་ན་སྡོམ་པ་ཆེ། ། དབྱེ་བ་མེད་ན་འབྲས་བུ་མེད། ། རླུང་ནི་འཁོར་ལོ་གཅིག་ཏུ་བསྡུ། ། ཇི་སྲིད་སྡོམ་པ་བཞིན་དུ་ནི། ། རྣལ་འབྱོར་པ་ཡིས་གཞིག་པར་བྱ། ། རང་གི་རླུང་སེམས་གཞིག་པར་བྱ། ། སྦྱོར་བའི་རིམ་པས་གཞིག་པར་བྱ། ། རླུང་ནི་སྟོབས་དང་ལྡན་བྱས་ལ། ། དབུ་མའི་སྒོ་རུ་གཞུག་པར་བྱ། ། འཁོར་ལོ་བཞི་པོ་རླུང་གིས་དབུག །
ལག་གཉིས་ལིངྒའི་ཕྱག་རྒྱ་བཅའ། ། དེ་ནི་ས་ལ་བཞག་ནས་སུ། ། རྐང་པའི་རྩེ་མོ་ས་ལ་གཟུག ། བརླ་ནི་བརྡབ་པར་བྱས་པ་ཡིས། ། རླུང་གིས་རླུང་ནི་གཞིག་པར་བྱ། ། རླུང་གིས་རླུང་ལ་བརྡེག་པར་བྱ། ། རླུང་གིས་རླུང་ནི་གསད་པར་བྱ། ། རླུང་གིས་ཡོངས་ལ་ཁྱབ་པ་ཡིས། ། རླུང་གིས་དངོས་གྲུབ་ཐམས་ཅད་སྦྱིན། ། རླུང་གིས་འཆི་བ་མེད་པར་འགྱུར། །
དེས་ནི་བདུད་རྩི་གྲུབ་པར་ནི། ། བིརྺ་ང་ཡིས་ཡང་དག་བཤད། ། ལེགས་པར་སྡོམ་པ་ལུས་ཀྱི་ལས། ། རྡོ་རྗེ་རླུང་རྩེ་བྱ་བ་ཡིས། ། ལྷུན་པོ་ཡི་ནི་བར་དག་ཏུ། ། དགུག་པའི་སྦྱོར་བ་འདི་ཡིས་ནི། ། ཚངས་སོགས་མདུད་པ་གཞིག་པར་བྱ། ། ལྷུན་པོའི་སྟེང་དུ་ལྷ་རྣམས་འགྲོ། ། ལྷུན་པོ་དག་ནི་གཡོ་འགྱུར་ཏེ། ། དེས་ནི་ཐམས་ཅད་བརྒྱལ་བར་འགྱུར། །
ཚངས་པ་ལ་སོགས་ལྷ་རྣམས་གསད། ། དང་པོ་ཡི་ནི་སྦྱོར་བ་ཡིས། ། ཚངས་པའི་མདུད་པ་གཞིག་པར་བྱ། ། དེ་ནས་དབང་ཕྱུག་མདུད་པ་གཞིག ། དེ་བཤིག་ནས་ནི་བིཥྞུ་གཞིག ། དེ་ནས་གཏི་མུག་ལ་སོགས་སྤང༌། ། གཙུག་ཏོར་སྒོ་ནི་སྦས་པ་ལ། ། རླུང་གིས་སྒོ་ནི་རྣམ་པར་དབྱེ། ། འདི་ནི་འབིགས་པ་ཆེན་པོའོ། ། སྡོམ་པ་ཆེ་དང་འབིགས་པ་ཆེ། །
ཕྱག་རྒྱ་ཆེ་ནི་གསུམ་པ་ཡིན། ། འདི་ནི་གསང་དབང་གསུམ་ཡིན་ནོ། ། འདི་དག་གིས་ནི་སྦྱོར་གྲུབ་གྲག ། དེ་ཉིད་གསུམ་ནི་གང་རིག་པས། ། དེས་ནི་འཇིག་རྟེན་གསུམ་རིག་གོ ། གང་གིས་འདི་ལ་གོམས་བྱས་ན། ། ཐམས་ཅད་ཀྱི་ནི་མངའ་བདག་འགྱུར། ། གསང་བ་ལྷ་ཡི་ལྷ་རྣམས་དང༌། ། མི་ཡི་བདག་པོའི་བདག་པོར་འགྱུར། ། དབང་བསྐུར་ཀུན་ལ་དབང་བ་ཡིན། །
ཐམས་ཅད་མ་ལུས་ལྷགས་པར་འགྱུར། ། དེས་ན་ལྷ་རྣམས་ཀུན་གྱིས་དབང༌། ། ཆོས་ཀྱི་ཕྱག་རྒྱར་འདོད་པའོ། ། ཕྱག་རྒྱ་ཆེ་ལ་གོམས་པར་བྱ། ། ཕྱག་རྒྱ་འདི་ལས་ཐམས་ཅད་འབྱུང༌། ། གྲུབ་པ་ཆེན་པོ་འབྱུང་བ་ཡིན། ། ཕྱག་རྒྱ་ཆེན་པོ་གང་ཡིན་པ། ། རྣམ་གཉིས་དེ་ནི་དམ་པ་དང༌། ། འཆི་བ་ལས་ནི་གྲོལ་བ་དང༌། ། ལུས་སེམས་དག་ལ་བདེ་བ་འབྱུང༌། །
སེམས་ལ་གནས་པ་ཙམ་གྱི་ཀྱང༌། ། མངལ་དུ་སྐྱེ་བར་མི་འགྱུར་རོ། ། དང་པོའི་མིང་ནི་ཡི་གེ་ཡིན། ། སྦྱོར་བ་ལྡན་པར་བཤད་པར་བྱ། ། དད་དང་ལྡན་པའི་སྦྱོར་བ་ཡིས། ། རྣལ་འབྱོར་པ་ནི་ངེས་པར་ནི། ། ཕྱག་རྒྱ་ཆེན་པོ་འགྲུབ་པ་ཡིན། ། ཕྱག་རྒྱ་ཆེན་པོ་བཤད་པར་བྱ། ། རྐང་པ་ལག་པ་བསྡམ་བྱས་ཏེ། ། རླུང་ནི་ལན་གསུམ་འཐུངས་བྱས་ལ། །
རྩ་རྣམས་ཐམས་ཅད་འཐེན་པར་བྱ། ། ལངས་པས་རྩ་རྣམས་གྱེན་དུ་ཕྱོགས། ། ནད་རྣམས་ཐམས་ཅད་བཅོམ་ནས་ནི། ། ཕྱག་རྒྱ་ཆེན་པོའི་དོན་ཡང་རྫོགས། ། ཇི་ལྟར་ནམ་མཁའ་བར་སྣང་ལ། ། སྤྲིན་ཚོགས་འབར་བ་འཁྲིགས་པ་དེ། ། རླུང་གི་ཤུགས་ཀྱིས་གཏོར་བ་ལྟར། ། དེ་ལྟར་ལུས་འདི་དག་ལ་ནི། ། ནད་ཀྱིས་ཡོངས་སུ་གོས་གྱུར་ཀྱང༌། ། ཐབས་ཀྱི་རླུང་གིས་གཞོམ་པར་བྱ། །
འདི་ནི་ཕྱག་རྒྱ་ཆེན་པོའོ། ། ཛྷ་ཡེ་དྷ་ཡི་ཀརྨ་ཡི། ། ལག་པས་འབྱུང་བ་ལྔ་དག་ཀྱང༌། ། ལས་ཀྱི་བྱ་བས་མཉེ་བྱ་ཞིང༌། ། བསྡམ་པ་ཆེན་པོས་གནས་པ་ཡི། ། སྟོབས་ཀྱི་འཁོར་ལོ་འདི་ཡིས་ནི། ། སྟེང་དུ་ལྷ་ཡི་འཇིག་རྟེན་སྐྲག ། ལག་པ་བརྐྱང་བསྐུམ་འདི་ཡིས་ནི། ། ཕྱོགས་བཞི་དག་ཀྱང་གཡོ་བར་བྱེད། ། རྐང་པ་འོག་ཏུ་བརྐྱངས་པ་ཡིས།
ཀླུ་རྣམས་ཐམས་ཅད་སྐྲག་པར་བྱེད། ། དབང་པོ་ངལ་ཞིང་དུབ་པའི་ཚེ། རྩེ་གཅིག་སེམས་ཀྱི་ངང་ལ་གཞག ། བསྡམ་པའི་སྦྱོར་བ་བཤད་པར་བྱ། ། རླུང་གིས་ལུས་ནི་འཛིན་པར་འགྱུར། ། བསྡམ་པ་གཉིས་ནི་ཤེས་བྱ་སྟེ། ། ཇི་ལྟར་ཐིག་ལེ་གནས་པ་དང༌། ། ཛོ་ནི་བྷ་དྷའི་ལྷ་མོ་ཡིན། ། མགྲིན་པ་བསྡམ་པ་ལྷ་ཡིན་ནོ། ། དགའ་བ་ཅན་དང་བུམ་པ་ཅན། །
ཕྱག་རྒྱ་གཟུང་བ་རྣམ་པར་བྱ། ། ལྷ་དང་ལྷ་མིན་ཀུན་ལ་གསང༌། ། རྣལ་འབྱོར་བསྡམ་པར་བྱ་བ་ཡིས། ། དབུ་མའི་སྒོ་རུ་གཏད་པར་བྱ། ། ལམ་གསུམ་རྣམ་པར་བཀག་བྱས་ལ། ། རླུང་ནི་ནང་དུ་གཟུང་བར་བྱ། ། སྲོག་གི་རླུང་ཡང་བླན་པར་བྱ། ། དེ་ལྟར་བྱས་པས་འོག་ཏུ་འབབས། ། སྐད་ཅིག་ཉིད་ལ་བསྡམ་པར་བྱ། ། སྟེང་འོག་རླུང་གི་སྦྱོར་བ་ཡིས། །
མཉམ་པའི་རླུང་དང་བསྲེ་བར་བྱ། ། དེས་ནི་གྱེན་དུ་བསྐྱོད་པར་བྱ། ། བཤང་ལམ་བསྡམས་པ་དང་ལྡན་པས། ། རླུང་ནི་རྣམ་པར་བསྐུམ་པ་དང༌། ། གྱེན་དུ་བསླང་བར་བྱས་པ་ཡིན། ། འཁྲུལ་འཁོར་དང་ནི་རླུང་སྦྱོར་གྱིས། ། དགྲམ་དང་རབ་ཏུ་བརྟན་པར་བྱ། ། ཟུང་འཇུག་ལམ་གསུམ་བསྒོམ་པར་བྱ། ། འདི་ལྟར་མི་ཡི་ལུས་ལ་ནི། ། གྲུབ་པའི་ལམ་ནི་རབ་གསལ་བ། །
ཉམས་མྱོང་སྐྱེ་ཞིང་ལུས་རྒྱས་འགྱུར། ། རྒས་པར་ཡང་ནི་མི་འགྱུར་རོ། ། རྩ་རྣམས་རྒྱུན་ནི་འབབས་པ་དང༌། ། རྟག་པར་འོག་ཏུ་འགྲོ་བ་དེ། ། བསྡམ་པ་ཆེན་པོ་འདི་ཡིས་ནི། ། རྣམ་པར་ལོག་པར་འགྱུར་བ་ཡིན། ། གཤིས་ནི་ཐུར་དུ་འགྲོ་བ་ཡིན། ། ཡུར་བའི་ནང་དུ་ཆུ་འབབས་པ། ། དེ་ནི་བསྡམས་པས་ལྡོག་པར་འགྱུར། ། དེ་བཞིན་ནང་གི་ལུས་ལ་ཡང༌། །
ལུས་ཀྱི་ཕྱི་རོལ་འགྲོ་བ་དེ། ། རྣལ་འབྱོར་རྟག་ཏུ་ཤེས་པར་བྱ། ། ལུས་ཀྱི་རྩ་ནི་མ་ལུས་པ། ། འདིས་ནི་སྡོམ་པར་རབ་ཏུ་གྲགས། ། སྡམ་པ་འདི་ཡི་མཐུ་ཡིས་ནི། ། ལྷ་རྣམས་ཀུན་ཀྱང་གསལ་བར་འགྱུར། ། དེ་ལྟར་ཕྱག་རྒྱ་བཞི་ཡིས་ནི། ། ལམ་གསུམ་རྣམ་པར་བཀག་པའོ། ། ལམ་གཅིག་པོ་ནི་གསལ་བའོ། ། གྲུབ་པ་ལྷ་ཡི་ལམ་དུ་འགྲོ། །
སྐྱེ་དང་འཆི་བའི་ལམ་གཉིས་པོ། ། འོག་གི་ལམ་དུ་བཤད་པ་ཡིན། ། བསོད་ནམས་དང་ནི་སྡིག་རྒྱུ་ཡིས། ། དེ་ཕྱིར་སྐྱོན་གཉིས་རྣམ་པར་སྤང༌། ། རླུང་གི་དེ་ཉིད་བུམ་པ་ཅན། ། དེ་ནི་རབ་ཏུ་མཉམ་པར་བྱ། ། སྟེང་གི་ལམ་དུ་རྣམ་བྱས་ལ། ། རླུང་དང་ལྷན་ཅིག་སྦྱོར་བ་ཡིས། ། བསྡམས་པས་ཆུ་རྒྱུན་འགག་པ་ལྟར། ། འགྲོ་བ་ཐམས་ཅད་སྣམ་པར་འགོག །
དེས་ན་དེ་ཡི་བཀའ་དྲིན་གྱིས། ། ཛོ་ནི་བསྡམ་པ་ཞེས་གྲགས་སོ། ། གྲུབ་པའི་ལམ་དང་ཡང་དག་ལྡན། ། མི་ནི་འགྱུར་ཏེ་གཞན་དུ་མིན། ། ཕྱག་རྒྱ་འདི་ནི་ཤེས་པ་ཡི། ། དྲེགས་པ་ཡོད་ཀྱང་དོན་དང་ལྡན། ། དེས་ནི་ཐམས་ཅད་ཤེས་པ་ཡིན། ། བདུད་རྩི་གྲུབ་པའི་རྩ་བ་ཞེས་བྱ་བ་སློབ་དཔོན་ཆེན་པོ་བིརྺ་པས་མཛད་པ་རྫོགས་སོ།། །། རྒྱ་གར་གྱི་མཁན་པོ་རྣལ་འབྱོར་པ་ལས་གྲུབ་པ་ཐོབ་པའི་རྒྱ་གར་ཨེ་དེ་ཝས་བསྒྱུར་བའོ། །
༄༅། །ཕྱག་རྒྱ་ཆེན་པོའི་མན་ངག་བཞུགས་སོ། །
བླ་མ་ཏིལླི་པས་མཛད། ༄༅། །རྒྱ་གར་སྐད་དུ། མ་ཧཱ་མུ་དྲ་ཨུ་པ་དེ་ཤཾ། བོད་སྐད་དུ། ཕྱག་རྒྱ་ཆེན་པོའི་མན་ངག ། དཔལ་ལྡན་ལྷན་ཅིག་སྐྱེས་པ་ལ་ཕྱག་འཚལ་ལོ། ། ཕྱག་རྒྱ་ཆེན་པོ་བསྟན་དུ་མེད་གྱུར་ཀྱང༌། ། དཀའ་བ་སྤྱོད་ཅིང་བླ་མ་ལ་གུས་པས། ། སྡུག་བསྔལ་བཟོད་ལྡན་བློ་ལྡན་ནཱ་རོ་པ། ། སྐལ་ལྡན་ཁྱོད་ཀྱི་སྙིང་ལ་འདི་ལྟར་བྱོས། །
ཀྱེ་ཧོཿའཇིག་རྟེན་ཆོས་ལ་ལེགས་ལྟོས་དང༌། ། རྟག་མི་ཐུབ་སྟེ་རྨི་ལམ་སྒྱུ་མ་འདྲ། ། རྨི་ལམ་སྒྱུ་མ་དོན་ལ་ཡོད་མ་ཡིན། ། དེས་ན་སྐྱོབ་སྐྱེད་འཇིག་རྟེན་བྱ་བ་ཐོང༌། ། འཁོར་ཡུལ་ཉེ་འབྲེལ་ཆགས་སྡང་ཀུན་ཆོད་ལ། ། གཅིག་པུར་ནགས་འདབ་རི་ཁྲོད་དགོན་པར་སྒོམས། ། བསྒོམ་དུ་མེད་པའི་ངང་ལ་གནས་པར་གྱིས། ། ཐོབ་མེད་ཐོབ་ན་ཕྱག་རྒྱ་ཆེན་པོ་ཐོབ། ། འཁོར་བའི་ཆོས་འདི་དོན་མེད་སྡུག་བསྔལ་རྒྱུ། ། བྱས་ཆོས་སྙིང་པོ་མེད་པས་དོན་དམ་སྙིང་པོར་ལྟོས། །
བློ་ཡི་ཆོས་ཀྱིས་བློ་འདས་དོན་མི་མཐོང༌། ། བྱས་པའི་ཆོས་ཀྱིས་བྱར་མེད་དོན་མི་རྙེད། ། བློ་འདས་བྱར་མེད་དོན་དེ་འཐོབ་འདོད་ན། ། རང་སེམས་རྩད་ཆོད་རིག་པ་གཅེར་བུར་ཞོག ། རྟོག་པ་དྲི་མའི་ཆུ་དེ་དྭངས་སུ་ཆུག ། སྣང་བ་དགག་སྒྲུབ་མི་བྱ་རང་སོར་ཞོག ། སྤང་བླང་མེད་ན་ཕྱག་རྒྱ་ཆེན་པོར་གྲོལ། ། དཔེར་ན་ལྗོན་ཤིང་ཡལ་ག་ལོ་འདབ་རྒྱས། ། རྩ་བཅད་ཡལ་ག་ལོ་འདབ་ཁྲི་འབུམ་བསྐམས། ། དཔེར་ན་བསྐལ་སྟོང་བསགས་པའི་མུན་པ་ཡང༌། །
སྒྲོན་མེ་གཅིག་གིས་མུན་པའི་ཚོགས་རྣམས་སེལ། ། དེ་བཞིན་རང་སེམས་འོད་གསལ་སྐད་ཅིག་གིས། ། བསྐལ་པར་བསགས་པའི་སྡིག་སྒྲིབ་མ་ལུས་སེལ། ། བློ་དམན་སྐྱེ་བོ་དོན་ལ་མི་གནས་ན། ། རླུང་གི་གནད་གཟུང་རིག་པ་གཅུད་ལ་བོར། ། ལྟ་སྟངས་དང་ནི་སེམས་འཛིན་དུ་མ་ཡིས། ། རིག་པ་ངང་ལ་མི་གནས་བར་དུ་གཅུན། ། དཔེར་ན་ནམ་མཁའི་དཀྱིལ་ནི་བརྟག་བྱས་ན། ། མཐའ་དང་དབུས་སུ་འཛིན་པ་འགག་པར་འགྱུར། ། དེ་བཞིན་སེམས་ལ་བརྟག་བྱས་ན། །
རྣམ་རྟོག་ཚོགས་འགགས་རྟོག་མེད་གནས་གྱུར་ནས། ། བླ་མེད་བྱང་ཆུབ་སེམས་ཀྱི་རང་བཞིན་མཐོང༌། ། དཔེར་ན་ས་རླངས་སྤྲིན་ནི་ནམ་མཁར་དེངས། ། གར་ཡང་སོང་མེད་གར་ཡང་གནས་པ་མེད། ། དེ་བཞིན་སེམས་ལས་བྱུང་བའི་རྟོག་ཚོགས་ཀྱང༌། ། རང་སེམས་མཐོང་བས་རྟོག་པའི་རྦ་རླབས་དེངས། ། དཔེར་ན་ནམ་མཁའ་ཁ་དོག་དབྱིབས་ལས་འདས། ། དཀར་ནག་དག་གིས་གོས་མེད་འགྱུར་བ་མེད། ། དེ་བཞིན་རང་སེམས་ཁ་དོག་དབྱིངས་ལས་འདས། ། དགེ་སྡིག་དཀར་ནག་ཆོས་ཀྱིས་གོས་མི་འགྱུར། །
དཔེར་ན་གསལ་དག་ཉི་མའི་སྙིང་པོ་དེ། ། བསྐལ་པ་སྟོང་གི་མུན་པས་སྒྲིབ་མི་འགྱུར། ། དེ་བཞིན་རང་སེམས་སྙིང་པོ་འོད་གསལ་དེ། ། བསྐལ་པའི་འཁོར་བས་སྒྲིབ་པར་མི་ནུས། ། དཔེར་ན་ནམ་མཁའ་སྟོང་པར་ཐ་སྙད་རབ་བརྟགས་ཀྱང༌། ། ནམ་མཁའ་ལ་ནི་འདི་འདྲ་བརྗོད་དུ་མེད། ། དེ་བཞིན་རང་སེམས་འོད་གསལ་བརྗོད་གྱུར་ཀྱང༌། ། བརྗོད་པས་འདི་འདྲར་གྲུབ་ཅེས་གདགས་གཞི་མེད། ། དཔེར་ན་ནམ་མཁའ་གང་གིས་གང་ལ་བརྟེན། ། དེ་བཞིན་རང་སེམས་ཕྱག་ཆེན་བརྟེན་ཡུལ་མེད། །
མ་བཅོས་གཉུག་མའི་ངང་དུ་གློད་ལ་ཞོག ། བཅིངས་པ་གློད་གྱུར་གྲོལ་བར་ཐེ་ཚོམ་མེད། ། དེ་ལྟར་སེམས་ཀྱི་རང་བཞིན་ནམ་མཁའ་འདྲ། ། ཆོས་རྣམས་མ་ལུས་དེ་རུ་མ་འདུས་མེད། ། ལུས་ཀྱི་བྱ་བ་ཡོངས་ཐོང་རྣལ་མར་ཞོག ། ངག་གིས་སྨྲ་བརྗོད་མ་མང་བྲག་ཅ་འདྲ། ། ཡིད་ལ་མི་སེམས་ལ་བཟླའི་ཆོས་ལ་ལྟོས། ། ལུས་ལ་སྙིང་པོ་མེད་པས་སྨྱུག་སྡོང་འདྲ། ། སེམས་ནི་ནམ་མཁའི་དཀྱིལ་ལྟར་བསམ་ཡུལ་འདས། ། དེ་དང་བཏང་གཞག་མེད་པར་གློད་ལ་ཞོག །
སེམས་ལ་གཏད་སོ་མེད་ན་ཕྱག་ཆེན་ཡིན། ། དེ་ལ་གོམས་པས་བླ་མེད་བྱང་ཆུབ་ཐོབ། ། དམིགས་པའི་ཡུལ་མེད་སེམས་ཀྱི་རང་བཞིན་གསལ། ། བགྲོད་པའི་ལམ་མེད་སངས་རྒྱས་ལམ་སྣ་ཟིན། ། བསྒོམ་མེད་གོམས་པས་བླ་མེད་བྱང་ཆུབ་ཐོབ། ། གཟུང་འཛིན་ཀུན་འདས་ལྟ་བའི་རྒྱལ་པོ་ཡིན། ། ཡེངས་པ་མེད་ན་སྒོམ་པའི་རྒྱལ་པོ་ཡིན། ། བྱ་རྩོལ་མེད་ན་སྤྱོད་པའི་རྒྱལ་པོ་ཡིན། ། རེ་དོགས་མེད་ན་འབྲས་བུ་མངོན་དུ་འགྱུར། ། ཀུན་གཞི་སྐྱེ་མེད་བག་ཆགས་སྒྲིབ་གཡོགས་བྲལ། །
མཉམ་རྗེས་མི་བྱ་སྐྱེ་མེད་སྙིང་པོར་ཞོག ། སྣང་བ་རང་སྣང་བློ་ཡི་ཆོས་རྣམས་ཟད། ། མུ་མཐའ་ཡོངས་གྲོལ་ལྟ་བའི་རྒྱལ་པོ་མཆོག ། མུ་མེད་གཏིང་ཡངས་སྒོམ་པའི་རྒྱལ་པོ་མཆོག ། བྱར་མེད་རང་གནས་སྤྱོད་པའི་རྒྱལ་པོ་མཆོག ། རེ་མེད་རང་གནས་འབྲས་བུའི་རྒྱལ་པོ་མཆོག ། ལས་ནི་དང་པོ་གཅོང་རོང་ཆུ་དང་འདྲ། ། བར་དུ་ཆུ་བོ་གངྒཱ་དལ་གྱིས་འབབས། ། ཐ་མ་ཆུ་བྲན་མ་བུ་ཕྲད་པ་འདྲ། ། སྔགས་སུ་སྨྲ་དང་ཕ་རོལ་ཕྱིན་པར་སྨྲ། །
འདུལ་བའི་སྡེ་སྣོད་ལ་སོགས་ཆོས་རྣམས་དང༌། ། རང་རང་གཞུང་དང་གྲུབ་པའི་མཐའ་ཡིས་ཀྱང༌། ། འོད་གསལ་ཕྱག་རྒྱ་ཆེན་པོ་མཐོང་མི་འགྱུར། ། ཡིད་ལ་མི་བྱེད་ཞི་འདོད་ཀུན་དང་བྲལ། ། རང་བྱུང་རང་ཞི་ཆུ་ཡི་རྦ་རླབས་འདྲ། ། ཞེ་འདོད་བྱུང་བས་འོད་གསལ་མ་མཐོང་བསྒྲིབས། ། རྟོགས་པས་བསྲུང་སྡོམ་དམ་ཚིག་དོན་ལས་ཉམས། ། མི་གནས་མི་དམིགས་དོན་ལས་མི་འདའ་ན། ། དམ་པ་ཉམས་མེད་མུན་པའི་སྒྲོན་མེ་ཡིན། ། ཞེ་འདོད་ཀུན་བྲལ་མཐའ་ལ་མི་གནས་ན། །
སྡེ་སྣོད་ཆོས་རྣམས་མ་ལུས་མཐོང་བར་འགྱུར། ། དོན་འདིར་གཞོལ་ན་འཁོར་བའི་བཙན་ལས་ཐར། ། དོན་འདིས་མཉམ་བཞག་མ་རིག་སྡིག་སྒྲིབ་སྲེག ། བསྟན་པའི་སྒྲོན་མེ་ཞེས་སུ་བཤད་པ་ཡིན། ། དོན་འདིར་མི་མོས་སྐྱེ་བོ་བླུན་པོ་རྣམས། ། འཁོར་བའི་ཆུ་བོས་རྟག་ཏུ་ཁྱེར་བར་ཟད། ། ངན་སོང་སྡུག་བསྔལ་མི་བཟོད་སྙིང་རེ་རྗེ། ། སྡུག་བསྔལ་ཐར་འདོད་བླ་མ་མཁས་པ་བསྟེན། ། བྱིན་རླབས་ཞུགས་པས་རང་སེམས་གྲོལ་བར་འགྱུར། ། ལས་རྒྱ་བསྟེན་ན་བདེ་སྟོང་ཡེ་ཤེས་འཆར། །
ཐབས་དང་ཤེས་རབ་བྱིན་རླབས་སྙོམས་པར་ཞུགས། ། དལ་བར་དབབ་ཅིང་བསྐྱིལ་བཟློག་དྲང་བ་དང༌། ། གནས་སུ་བསྐྱལ་དང་ལུས་ལ་ཁྱབ་པར་བྱ། ། དེ་ལ་ཞེན་མེད་བདེ་སྟོང་ཡེ་ཤེས་འཆར། ། ཚེ་རིང་སྐྲ་དཀར་མེད་ཅིང་ཟླ་ལྟར་རྒྱས། ། བཀྲག་མདངས་གསལ་ཞིང་སྟོབས་ཀྱང་སེང་གེ་འདྲ། ། ཐུན་མོང་དངོས་གྲུབ་མྱུར་ཐོབ་མཆོག་ལ་གཞོལ། ། ཕྱག་རྒྱ་ཆེན་པོ་གནད་ཀྱི་གདམས་ངག་འདི། ། འགྲོ་བ་སྐལ་ལྡན་སྙིང་ལ་གནས་པར་ཤོག ། རྗེ་ཏིལླི་པས་ནཱ་རོ་པ་ལ་ཆུ་བོ་གངྒཱའི་འགྲམ་དུ་གསུངས་པ་རྫོགས་སོ།། །།
༄༅། །ཕྱག་རྒྱ་ཆེན་པོའི་ཚིག་བསྡུས་པ་བཞུགས་སོ། ། པཎ་ཆེན་ནཱ་རོ་པས་མཛད། ༄༅། །རྒྱ་གར་སྐད་དུ། མ་ཧཱ་མུ་དྲ་སཉྩ་མི་ཐཱ། བོད་སྐད་དུ། ཕྱག་རྒྱ་ཆེན་པོའི་ཚིག་བསྡུས་པ། བདེ་ཆེན་ངང་ལ་ཕྱག་འཚལ་ལོ། ། དང་པོ་སྣང་བ་ཕྱག་རྒྱ་ཆེན་པོའི་དོན་དུ་གསུངས་པ། ཕྱག་རྒྱ་ཆེན་པོར་བརྗོད་བྱ་བ། ། ཆོས་རྣམས་ཐམས་ཅད་རང་གི་སེམས། །
ཕྱི་རོལ་དོན་མཐོང་འཁྲུལ་པའི་བློ། ། རྨི་ལམ་བཞིན་ཏེ་ངོ་བོས་སྟོང༌། ། གཉིས་པ་རིག་པ་ཕྱག་རྒྱ་ཆེན་པོའི་དོན་དུ་གསུངས་པ། སེམས་ཀྱང་དྲན་རིག་འགྱུ་བ་ཙམ། ། རང་བཞིན་མེད་དེ་རླུང་གི་རྩལ། ། ངོ་བོས་སྟོང་པ་ནམ་མཁའ་འདྲ། ། ཆོས་ཀུན་མཁའ་འདྲར་མཉམ་གནས་པའོ། ། གསུམ་པ་ཟུང་འཇུག་ཕྱག་རྒྱ་ཆེན་པོའི་དོན་དུ་གསུངས་པ། ཕྱག་རྒྱ་ཆེ་ཞེས་བརྗོད་པ་ནི། ། རང་གི་ངོ་བོས་བསྟན་དུ་མེད།
དེ་ཕྱིར་སེམས་ཀྱི་དེ་བཞིན་ཉིད། ། ཕྱག་རྒྱ་ཆེན་པོའི་ངང་ཉིད་དོ། ། ད ེ་ལྟར་སྣང་བ། རིག་པ། ཟུང་འཇུག་གསུམ་གྱི་ལྟ་བ་ཕྱག་རྒྱ་ཆེན་པོ་བསྟན་པ་ལ། སླར་ཡང་སྒོམ་པ་ཕྱག་རྒྱ་ཆེན་པོ་ལ་གསུམ་གྱི། དང་པོ་གནས་ལུགས་ཕྱག་རྒྱ་ཆེན་པོའི་དོན་དུ་གསུངས་པ། དེ་ལ་བཅོས་ཤིང་བསྒྱུར་དུ་མེད། ། གང་གིས་དེ་ཉིད་མཐོང་རྟོགས་ན། ། སྣང་སྲིད་ཐམས་ཅད་ཕྱག་རྒྱ་ཆེ། །
ཆོས་སྐུ་ཁྱབ་གདལ་ཆེན་པོར་བས། ། འདི་ན་ས་བཅད་གཉིས་པའི་མཆན་མི་སྣང༌། རང་བཞིན་མ་བཅོས་ལྷུག་པར་གཞག ། བསམ་དུ་མེད་པ་ཆོས་ཀྱི་སྐུ། ། མ་བཙལ་བཞག་ན་སྒོམ་པ་སྟེ། ། བཙལ་ཞིང་སྒོམ་པ་འཁྲུལ་པའི་བློ། ། གསུམ་པ་རྟོགས་ཚུལ་ཕྱག་རྒྱ་ཆེན་པོའི་དོན་དུ་གསུངས་པ། མཁའ་དང་ཆོ་འཕྲུལ་ཇི་ལྟ་བར། ། བསྒོམ་དང་མི་སྒོམ་གཉིས་མེད་པས། ། བྲལ་དང་མ་བྲལ་ག་ལ་ཡོད། །
རྣལ་འབྱོར་པས་ནི་དེ་ལྟར་རྟོགས། ། སླར་ཡང་སྤྱོད་པ་ཕྱག་རྒྱ་ཆེན་པོ་ལ་གསུམ་གྱི། དང་པོ་རང་གྲོལ་ཕྱག་རྒྱ་ཆེན་པོའི་དོན་དུ་གསུངས་པ། དགེ་དང་སྡིག་པའི་ལས་རྣམས་ཀུན། ། དེ་ཉིད་ཤེས་པས་གྲོལ་བར་འགྱུར། ། ཉོན་མོངས་ཡེ་ཤེས་ཆེན་པོ་སྟེ། ། ནགས་ལ་མེ་བཞིན་རྣལ་འབྱོར་གྲོགས། ། གཉིས་པ་རོ་སྙོམས་ཕྱག་རྒྱ་ཆེན་པོའི་དོན་དུ་གསུངས་པ། འགྲོ་དང་འདུག་དུས་ག་ལ་ཡོད། ། དགོན་པར་ཕྱིན་ན་བསམ་གཏན་ཅི། །
དེ་ཉིད་མ་རྟོགས་གང་གིས་ཀྱང༌། ། གནས་སྐབས་ཙམ་ལས་གྲོལ་མི་འགྱུར། ། གསུམ་པ་དབྱེར་མེད་ཕྱག་རྒྱ་ཆེན་པོའི་དོན་དུ་གསུངས་པ། དེ་ཉིད་རྟོགས་ན་གང་གིས་འཆིང༌། ། ངང་ལ་མ་ཡེངས་གནས་པ་ལས། ། མཉམ་པར་བཞག་དང་མ་བཞག་ཅེས། ། གཉེན་པོས་བཅོས་ཤིང་བསྒོམ་དུ་མེད། ། སླར་ཡང་འབྲས་བུ་ཕྱག་རྒྱ་ཆེན་པོ་ལ་གསུམ་གྱི། དང་པོ་སྣང་སྲིད་ཕྱག་རྒྱ་ཆེན་པོའི་དོན་དུ་གསུངས་པ། འདི་ལ་གང་ཡང་མ་གྲུབ་སྟེ། །
སྣང་བ་རང་གྲོལ་ཆོས་ཀྱི་དབྱིངས། ། རྟོག་པ་རང་གྲོལ་ཡེ་ཤེས་ཆེ། ། གཉིས་མེད་མཉམ་པ་ཆོས་ཀྱི་སྐུའོ། ། གཉིས་པ་འཁོར་འདས་ཕྱག་རྒྱ་ཆེན་པོའི་དོན་དུ་གསུངས་པ། ཆུ་བོ་ཆེན་པོའི་རྒྱུན་འབབས་ལྟར། ། ཇི་ལྟར་སྤྱད་ཀྱང་དོན་དང་ལྡན། ། འདི་ནི་རྟག་ཏུ་སངས་རྒྱས་ཉིད། ། འཁོར་བ་ཡུལ་མེད་བདེ་བ་ཆེའོ། ། གསུམ་པ་མཐར་ཐུག་ཕྱག་རྒྱ་ཆེན་པོའི་དོན་དུ་གསུངས་པ། ཆོས་རྣམས་རང་རང་ངོ་བོས་སྟོང༌། །
སྟོང་པར་འཛིན་བློ་རང་སར་དག ། བློ་བྲལ་ཡིད་ལ་མི་བྱེད་པ། ། འདི་ནི་སངས་རྒྱས་ཀུན་གྱི་ལམ། ། མཐར་གདམས་ཤིང་བསྔོ་བར་གསུངས་པ། སྐལ་བ་རབ་ཏུ་གྱུར་པ་ལ། ། བདག་གིས་སྙིང་གཏམ་ཚིག་ཏུ་བསྡེབས། ། འདི་ཡིས་འགྲོ་བ་མ་ལུས་པ། ། ཕྱག་རྒྱ་ཆེ་ལ་གནས་པར་ཤོག ། མཁས་པ་ཆེན་པོ་ནཱ་རོ་པའི་ཞལ་སྔ་ནས་མར་པ་ཆོས་ཀྱི་བློ་གྲོས་པ་པུཥྤ་ཧ་རིར་གནང་བའོ། ། ཤུ་བྷཾ་མསྟུ་སརྦ་ཛཱ་ག་ཏཾ། །
དེ་ལྟར་ཤློ་ཀ་བཅུ་གསུམ་གྱིས་ཕྱག་ཆེན་མ་ལུས་པར་བསྡུས་ཏེ་བསྟན་པ་ནི་དམིགས་དབྱེ་བ་དོན་དང་མཐུན་པར་བྱས་ཀྱི། ཞིབ་ཏུ་ནི་ཞལ་ལས་ཤེས་པར་བྱའོ། ། འཁྲུགས་པ་རྣམས་ལ་ཡིད་བརྟེན་མི་བྱ་ལ། འདི་དཔེ་རྙིང་དག་པ་རྣམས་ལྟར་བྲིས་པ་ཡིན་པས་བཅོས་པར་མི་བསམ་མོ། ། ༄༅། །བདག་བྱིན་གྱིས་རློབ་པའི་རིམ་པ་བཞུགས་སོ། ། དཔལ་ས་ར་ཧས་མཛད། ༄༅། །རྒྱ་གར་སྐད་དུ། སྭ་ཨདྷིཥྛ་ན་ཀྲ་མ། བོད་སྐད་དུ། རང་བྱིན་གྱིས་རློབ་པའི་རིམ་པ།
དཔལ་རྡོ་རྗེ་སེམས་དཔལ་ལ་ཕྱག་འཚལ་ལོ། ། བདག་ལ་བྱིན་གྱིས་རློབ་པའི་ཆ་ཡི་ཁྱད་པར་བསྟན་པས་སྤྲུལ་པ་སྒྱུ་མའི་བདག ། དཔལ་ལྡན་རྡོ་རྗེ་སྒེག་མོ་ཉིད་ལ་ལྷག་པར་རོལ་པའི་རོ་གང་ཅི་ཡང་རུང༌། ། རྡོ་རྗེ་བདུད་རྩིའི་དཔལ་ལྡན་གང་ལ་གང་གིས་བསྟོད་པ་དེ་ལྟའང་འཁྲུལ་པའི་རང་བཞིན་ན། ། ཇི་ལྟར་བརྗོད་དེ་འདི་ལས་གཞན་སུ་བཅོམ་ལྡན་དེ་ལ་ཀུན་ནས་ཕྱག་འཚལ་ལོ། ། གང་ཡང་མངོན་དགའི་རྒྱལ་བའི་སྐུ་མཛེས་གཅིག་པུ་ཉིད། ། སུ་ཡང་མཁས་རྣམས་སྙིང་གར་གཉིད་སད་མི་འགྱུར་བ། ། གང་ཞིག་ཤར་བས་མཉམ་པའི་དུས་ན་དབང་པོ་དང༌། ། ཡུལ་རྣམས་བཅས་པར་ནུབ་པ་དེ་ལ་ཕྱག་འཚལ་ལོ། ། གང་ལས་སྤྲོས་པ་དཔལ་ལྡན་བདེ་བའི་རང་བཞིན་རྡོ་རྗེའི་མཚོན་འཛིན་ཞིང༌། །
གང་ཞིག་ཆ་བྱད་སྤྲོས་བྲལ་དྲི་མེད་ཤེས་རབ་རང་བཞིན་ཀུན་ཏུ་འགྲོ། ། དཔག་བསམ་ལྕུག་མས་མངོན་མཚུངས་གནས་གསུམ་ཉོན་མོངས་དྲྭ་བ་གཅོད་པ་གང༌། ། དཔལ་ལྡན་རྡོ་རྗེའི་ཚིག་མཚན་བཙུན་མོ་དེ་ལ་ཀུན་ནས་ཕྱག་འཚལ་ལོ། ། གང་ཞིག་རྡོ་རྗེ་ཡན་ལག་མ་ཞེས་ཀུན་ནས་དྲན་པས་ཀྱང༌། ། ཉོན་མོངས་བྲལ་བའི་བདེ་བ་འབའ་ཞིག་སང་ནི་བདེར་འགྲོ་བ། ། དེ་ལ་མི་ཕྱེད་གུས་པའི་ཁུར་གྱི་ལྕིད་ཀྱིས་མགྲིན་སྨད་ན། ། དེ་ཡི་ཞབས་ཀྱི་པདྨའི་རྡུལ་ལ་སྤྱི་བོས་ཕྱག་འཚལ་ལོ། ། གང་གི་བཀའ་དྲིན་ཟེར་གྱིས་སྤྲོས་པ་བདག་གི་དེ་ཉིད་ནི། ། རིན་ཆེན་འོད་ཀྱིས་བསྐོར་བས་མུན་པའི་ཚོགས་ནི་རབ་བཅོམ་ཞིང༌། ། རྙོག་མེད་མིག་གིས་རང་གི་རྣམ་པར་རོལ་པ་རིང་མཐོང་བའི། །
བླ་མ་རྣམ་པར་སྣང་བྱེད་དེ་ལ་ཕྱག་འཚལ་ཡང་དག་འདུད། ། གང་ཞིག་སྲིད་པ་དང་ནི་ཞི་གནས་འགྲམ་དུ་དགའ་བ་རྒྱུ་མཐུན་འབབས། ། ཡེ་ཤེས་ནམ་མཁའི་ཆུ་བོས་ཡིད་རྒྱས་དཔལ་ལྡན་བླ་མ་གསུམ་པ་ཉིད། ། དཔལ་ལྡན་རྡོ་རྗེ་སྒེག་མོ་བཙུན་མོའི་ཚོགས་རྣམས་ཤེས་རབ་ཕ་རོལ་ཕྱིན་དང་བཞིན། ། གང་ཞིག་གནས་གསུམ་སྟོན་པ་གཅིག་པུ་དམ་པའི་དབང་ཕྱུག་དམ་པའི་སེམས་ལ་བདག་སྐྱབས་མཆི། ། གང་གི་སེམས་ནི་མཉམ་པ་ཉིད་ཀྱི་ཡུལ་དུ་འཇོག་ཅིང་དུག་འདྲ་བའི། ། འཁོར་བ་བཅུད་ཀྱིས་ལེན་གྱི་རྣམ་པར་མཛད་པ་རང་དབང་སྔགས་འདྲ་བ། ། གང་གི་ས་སྟེ་དབང་པོའི་བློ་ཡིས་ས་མིན་འགྲོ་གསུམ་ཁང་ཆུང་གི ། དྲི་མ་འཁྲུད་ནུས་གཅིག་པུ་བླ་མ་དམ་པའི་ངག་ལ་ཕྱག་འཚལ་ལོ། ། གང་གང་དྲན་པར་ཡང་དག་གནས་པས་སྙིང་ག་པདྨའི་མདུད་པ་ནི། །
དབུགས་འབྱིན་གྲོལ་བར་སྦྱོར་བའི་བླ་མའི་བཀའ་ལུང་དེ་དེས་ནི། ། ཉིན་བྱེད་འོད་འདྲའི་ཚོགས་ཀྱིས་གནས་གསུམ་ཁང་བུའི་མུན་འཇོམས་ཤིང༌། ། རྨོངས་དང་འགལ་བ་བདག་ནི་དུལ་བར་བཅས་པས་ཕྱག་འཚལ་ལོ། ། བླ་མའི་ཞབས་ཀྱི་རྡུལ་འདི་ཅུང་ཟད་དྲན་པ་ཡིས། ། ཡོན་ཏན་སྤྲོས་པ་ཡོངས་སུ་གྱུར་པས་དཔལ་ལྡན་པ། ། མི་བདེ་བ་ཡི་བདག་ཉིད་ཀྱང་ནི་མཆོག་བདེ་བར། ། གལ་ཏེ་གྲུབ་ན་འདི་ལས་བསྒྲུབ་བྱ་གཞན་མེད་དོ། ། བདག་ནི་བླ་མའི་ཞབས་ཀྱི་རྡུལ་ལ་གུས་དང་ལྡན་པས་རྒ་ཤི་དང༌། ། ནད་དང་སྡུག་བསྔལ་སྣ་ཚོགས་མདའ་འདྲའི་ཟུག་རྔུའི་ཚོགས་འདིས་ངལ་བ་མེད། ། ལུས་ཅན་རྣམས་ལ་ཡེ་ཤེས་བདུད་རྩིའི་སྐལ་བ་མ་བགོས་མི་ནུས་པས། །
གང་ཞིག་བདག་གིས་སྤྱོད་པ་དེ་ནི་འདི་དག་ཡོངས་སུ་གདུང་བ་ཆེ། ། བློ་ཡི་ཡུལ་མིན་དེས་ན་གང་གི་སྤྱོད་ཡུལ་མིན། ། གཞི་ཡི་གཏམ་གྱི་རིམ་པ་བླ་མས་གསུངས་པ་རིང༌། ། དེ་ཡི་རིམ་པས་སྙིང་རྗེ་ལ་སོགས་ཡོན་ཏན་དག ། དད་ལྡན་རྣམས་ལ་སྙིང་གི་གནས་སུ་རང་ཉིད་སྐྱེ། ། དངོས་པོ་འདི་ཀུན་གཅིག་པ་དང༌། ། དུ་མའི་རང་བཞིན་ཆ་བྲལ་ཏེ། ། འདི་ནི་ཞེས་པའི་སྦྱོར་བྲལ་ལས། ། རྩོལ་བའི་རྣལ་འབྱོར་རྣམ་པར་འགྱུར། ། སྤུ་ལངས་མྱུ་གུའི་ཚོགས་ཀྱིས་རབ་དགའ་བའི། །
མཆི་མས་མིག་དང་རྫི་མ་བཀྲུས་ནས་སུ། ། ཆེས་བསྟེན་གུས་པའི་ཁུར་གྱིས་མགོ་འཛིན་ན། ། དཔག་བསམ་བླ་མ་དམ་པ་ལ་འདུད་དོ། ། གསལ་བར་སྤྱི་བོར་ལག་ངར་ཅུང་ཟད་མེད། ། རབ་དགའ་བཅས་པས་ནོར་འཛིན་ཡན་ལག་འཁྱུད། ། ཡང་དག་གུས་པའི་སྐུད་པས་ཡིད་ཀྱི་མེ་ཏོག་ནི། ། མདུད་པར་བརྒྱུས་པའི་བདག་གི་ཕྲེང་བ་འདི་བཞེས་ཤིག ། མགོན་པོ་ཁྱོད་ཀྱི་བཀས་གནང་ཉུང་འདུས་ཤེས་རབ་ནི། ། རྒྱལ་པོའི་བུ་མོ་ཆ་ལ་མཁས་འདྲ་དབང་བར་བྱེད། ། འགྲོ་བ་རྣམས་ཀྱི་རང་བཞིན་རོལ་པའི་རོ་ཡི་བདེ་བ་ནི། །
འབའ་ཞིག་རྗེས་སུ་མྱོང་བ་དེ་ཡིད་ཅིག་བསོད་ནམས་ཅན། ། ལང་ཚོའི་སྙིང་རྗེས་བརླན་པས་ཁྱོད་ཀྱིས་སྔོན་མེད་ལམ་གསུངས་པ། ། འགྲོ་བ་བགྲོད་བྱ་མེད་དང་འགྲོ་མེད་ཅེས་བྱ་ངོ་མཚར་ཆེ། ། གང་དུ་གོམ་པ་བོར་བ་ཙམ་གྱིས་མཉམ་མེད་བདེ་བའི་རྒྱུན་བཅས་པ། ། གང་ཚེ་སྲིད་དང་ཞི་བ་ཅུང་ཟད་ཐ་དད་མ་མཐོང་ངོ༌། ། རྣལ་འབྱོར་གྱིས་དབང་ཕྱུག་དཔལ་ས་ར་ཧ་ཆེན་པོས་མཛད་པ་བདག་བྱིན་གྱིས་རློབ་པའི་རིམ་པ་རྫོགས་སོ།། །། པཎྜི་ཏ་ཆེན་པོ་ཤཱནྟ་བྷ་དྲའི་ཞལ་སྔ་ནས་དང༌། བོད་ཀྱི་ལོ་ཙཱ་བ་རྨ་བན་ཆོས་འབར་གྱིས་བསྒྱུར་ཤིང་ཞུས་ཏེ་གཏན་ལ་ཕབ་པའོ། ། ༄༅། །མན་ངག་གི་ཚིགས་སུ་བཅད་པ་བཅུ་གཉིས་པ་བཞུགས་སོ། ། དཔལ་ས་ར་ཧས་མཛད།
༄༅། །རྒྱ་གར་སྐད་དུ། དཱ་ད་ཤ་ཨུ་པ་དེ་ཤ་གཱ་ཐཱ། བོད་སྐད་དུ། མན་ངག་གི་ཚིགས་སུ་བཅད་པ་བཅུ་གཉིས་པ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། བྱང་ཆུབ་སེམས་ནི་ཞི་བ་སྟེ། ། དེ་ལ་གནས་པ་གང་ཡིན་པ། ། ནམ་མཁའ་བཞིན་དུ་ཞི་བར་འགྱུར། ། ལུས་ངག་ཡིད་ལས་བྱུང་བ་ཡི། ། དེ་ལ་ཅུང་ཟད་འགྱུར་བ་མེད། །
ཡང་དག་ཡེ་ཤེས་ལས་འདས་པ། ། རྣམ་པར་མི་རྟོག་ཞི་བར་འགྱུར། ། རྟོག་པ་ཞི་བས་སངས་རྒྱས་ཉིད། ། དེ་ཉིད་རྣམ་པ་མཁྱེན་ཉིད་དོ། ། དངོས་པོ་དངོས་པོར་མཐོང་ནས་ནི། ། དེ་ལྟར་རྣམ་རྟོག་གང་བྱུང་བ། ། དེ་ནི་རྟོག་མེད་ཡེ་ཤེས་ཡིན། ། འགྲོ་བ་ཐ་དད་འཛིན་ཕྱིར་རོ། ། དངོས་པོ་ཀུན་གྱི་རང་བཞིན་ནི། ། ཐམས་ཅད་དུ་ནི་སོ་སོར་གནས། །
དེ་དག་ལ་ནི་ཁྱད་པར་དུ། ། ང་རྒྱལ་མེད་ཅིང་རྨོངས་པ་མེད། ། དེ་ཕྱོགས་ཕྱོགས་གཅིག་དངོས་པོ་ལ། ། བདག་ཏུ་འཛིན་པ་ཇི་ལྟར་ཡིན། ། དུད་འགྲོ་ལ་སོགས་རང་བཞིན་ནོ། ། ཕྱོགས་གཅིག་ཙམ་ལས་གང་འབྱུང་བ། ། དེ་ཡི་ངོ་བོ་བཤད་པར་བྱ། ། ཡང་དག་སེམས་ནི་གཟུང་བར་བྱོས། ། སྟག་ནི་ཕུག་ན་གནས་པ་དང༌། ། སྦལ་པ་སྟོང་པ་ཆེན་པོ་དང༌། །
བྱི་ལ་བ་སྤུ་ལྡང་བ་དང༌། ། བ་ལང་ལང་སོགས་ལུས་པོ་སྤྲུག ། སྦྲུལ་ལ་བཟའ་བ་མེད་པ་དང༌། ། བྱ་རྣམས་མཁའ་ལ་འགྲོ་བ་དང༌། ། སྲིན་བུ་མེ་ཁྱེར་འོད་འཕྲོ་དང༌། ། རྔ་མོས་སྦྲུལ་རྣམས་འགུགས་པ་དང༌། ། རྨ་བྱ་སྐོམ་ལས་རྒྱལ་བ་དང༌། ། བུང་བས་དུག་རྣམས་ཟོས་པ་དང༌། ། ཆུ་བྱས་དབང་པོ་བསྡམ་པ་དང༌། ། སེང་གེ་འཇིགས་པ་མེད་པ་དང༌། །
སྦྲུལ་གྱིས་དུག་ནི་བྱེད་པ་དང༌། ། རྨ་བྱས་དུག་རྣམས་བཟའ་བ་དང༌། ། ངུར་པས་མ་འོངས་ཤེས་པ་དང༌། ། འུག་པས་མཚན་མོར་མཐོང་བ་དང༌། ། བྱ་རྒོད་རིན་ཆེན་རྟོགས་པ་དང༌། ། ནེ་ཚོ་ཚིག་ལ་མཁས་པ་དང༌། ། སྦྲང་བུས་རྗེས་རྣམས་སྡུད་པ་དང༌། ། དུད་འགྲོ་ལ་སོགས་རང་རིག་འགྲོ། ། ངང་པས་ཆུ་དང་འོ་མ་འབྱེད། ། བུང་བའི་སྐད་ནི་ཤིན་ཏུ་སྙན། །
ཆུ་སྐྱར་མཆིལ་མས་སེམས་ཅན་འཛིན། ། སྦྲུལ་གྱི་མིག་གིས་ཐོས་པ་དང༌། ། རི་དྭགས་ལས་ནི་གླ་རྩི་འབྱུང༌། ། གུ་ན་ས་ནི་མིག་གིས་སྣོམ། ། ཆུ་ཡི་ནང་ན་གནས་པའི་ཉ། ། སྲོག་དང་རྩོལ་བས་འགོག་པར་བྱེད། ། ཚུལ་ངན་ཟློ་བ་བྲམ་ཟེ་ཡིས། ། ཡེ་ཤེས་མཆོག་ཏུ་ཐལ་བར་འགྱུར། ། སྟག་ལ་སོགས་པའི་སྲོག་ཆགས་ཀུན། ། སྔ་མའི་བག་ཆགས་ལས་བྱུང་བའི། །
རང་བཞིན་ཡོན་ཏན་འབྱུང་བར་འགྱུར། ། དེ་དག་འཇིག་རྟེན་ཡེ་ཤེས་ཅན། ། དཀའ་ཐུབ་མ་ཡིན་གྲོལ་བ་མིན། ། སྔ་མའི་བག་ཆགས་ལས་བྱུང་བའི། ། དེ་དག་སོ་སོར་གནས་པ་ཡིན། ། དེ་ཙམ་ཡེ་ཤེས་ཡིན་ན་ནི། ། དུད་འགྲོ་རྣམས་ཀྱང་གྲོལ་བར་འགྱུར། ། དེ་ལྟར་ཤེས་ཏེ་ཞེན་སྤངས་ན། ། ཡང་དག་ཡེ་ཤེས་སྤྱད་པར་བྱ། ། གང་གིས་བྱང་ཆུབ་དམ་པ་དག །
དངོས་གྲུབ་དམ་པ་འབྱུང་བར་འགྱུར། ། མན་ངག་གི་ཚིགས་སུ་བཅད་པ་བཅུ་གཉིས་པ་བྲམ་ཟེ་ཆེན་པོ་ས་ར་ཧའི་ཞལ་སྔ་ནས་གསུངས་པ་རྫོགས་སོ།། །།
༄༅། །སེམས་བརྟག་པ་ཞེས་བྱ་བ་བཞུགས་སོ། ། སློབ་དཔོན་ཚུལ་ཁྲིམས་འཕགས་པས་མཛད། ༄༅། །རྒྱ་གར་སྐད་དུ། ཙིཏྟ་པ་རཱི་ཀྵ། བོད་སྐད་དུ། སེམས་བརྟག་པ། ཐམས་ཅད་མཁྱེན་པ་ལ་ཕྱག་འཚལ་ལོ། ། སེམས་བརྟག་བརྗོད་ཕྱིར་གུས་ཕྱག་འཚལ། །
ཉོན་མོངས་ལས་དང་སྡུག་བསྔལ་དང༌། ། དད་སོགས་དགེ་དང་བདེ་བ་དང༌། ། ཐར་པ་འདོད་པ་ཐམས་ཅད་ཀྱང༌། ། སེམས་ལས་བྱུང་བ་ཡིན་པར་གསུངས། ། སེམས་མ་བསྒོམས་པས་ཐོག་མེད་ནས། ། འཁོར་བར་རྟག་ཏུ་འཁྱམས་པར་གྱུར། ། དེ་སྤངས་བདེ་དང་ཐར་པ་ནི། ། དོན་དུ་གཉེར་བས་སེམས་ལ་བརྟག ། ཆགས་སྡང་རྨོངས་དང་རྣམ་རྟོག་དང༌། ། ང་རྒྱལ་ཆ་མཉམ་ཅན་གྱིས་ནི། །
ཐམས་ཅད་བསྡུས་པ་ཡིན་པར་འདོད། ། སྲོག་གཅོད་ལ་སོགས་མི་དགེའི་ལས། ། སྐྱེ་བ་ལ་སོགས་སྡུག་བསྔལ་ལོ། ། མི་སྡུག་བྱམས་པ་རྟེན་འབྲེལ་དང༌། ། དབུགས་བགྲང་ཁམས་དབྱེ་གང་འདོད་ཀྱི། ། དམིགས་པས་ཉོན་མོངས་ཅན་གྱི་སེམས། ། རིམ་པ་བཞིན་དུ་སྤོང་བར་འགྱུར། ། གང་གིས་གང་ལ་ཇི་ལྟ་བུར། ། བསྒོམ་པ་གཞན་ལ་བསྟན་པ་ཡིན། ། དེ་མེད་ཕྱིར་ན་དེ་མི་འབྱུང༌། །
དེ་ཡང་མེད་པར་འགྱུར་བ་ཡིན། ། མི་རྟོག་པ་ཡི་ལྕག་གིས་ནི། ། དད་པའི་རྩ་ལ་སེམས་གནས་བྱ། ། ངོ་ཚ་ཁྲེལ་ཡོད་གྲོགས་ཀྱིས་ནི། ། འཕེན་པ་བརྩོན་འགྲུས་ཡིན་པར་འདོད། ། བསྲུང་བ་བག་ཡོད་བསྒོམ་བྱ་སྟེ། ། གནས་པ་ཏིང་ངེ་འཛིན་གྱིས་ནི། ། ངོ་བོ་མ་ཆགས་ལ་སོགས་ཀྱིས། ། བསྒོམ་པ་བྱམས་པ་སྙིང་རྗེ་ཡི། ། རྩ་བ་ཅན་གྱི་བྱང་ཆུབ་སེམས། །
བདག་གཞན་མཉམ་ཉིད་བརྗེ་བ་ཡིས། ། སེམས་དཔག་མེད་པ་བསྒོམ་པར་བྱ། ། དེ་ལས་བསོད་ནམས་དཔག་མེད་འབྱུང༌། ། འཁོར་བའི་བདེ་བའང་དཔག་ཏུ་མེད། ། མི་དགེ་བ་ནི་ཐག་རིང་སྟེ། ། ཐར་བའང་གམ་ན་འདུག་པ་ཡིན། ། སེམས་ནི་རང་བཞིན་འོད་གསལ་འདོད། ། བདེ་གསལ་སྟོང་པ་ཉིད་ཡིན་ནོ། ། རྟག་ཏུ་དེ་ནི་བསྒོམ་པར་བྱ། ། སྒྲིབ་པ་བག་ཆགས་བཅས་པ་སྤང༌། །
ཡེ་ཤེས་ཚོགས་ནི་དཔག་ཏུ་མེད། ། གལ་ཏེ་འོད་གསལ་མ་ཡིན་མོད། ། དངོས་པོར་བལྟ་བར་འགྱུར་བས་ན། ། བདག་དང་བདག་འཛིན་ལ་སོགས་པས། ། འཁོར་བར་འཁྱམས་པ་ཉིད་དུ་འགྱུར། ། རྟེན་གྱི་སྒོ་ནས་ཀྱང་མི་འགྲུབ། ། སྣང་དུ་རུང་ལས་མ་དམིགས་དང༌། ། རྡུལ་ཕྲན་དཔྱད་པའི་རིག་པ་ཡིས། ། རྟེན་ཡང་རབ་ཏུ་མི་འགྲུབ་བོ། ། འདས་དང་མ་འོངས་མེད་ཕྱིར་དང༌། །
དེ་ལྟར་སྐད་ཅིག་མི་གནས་ཕྱིར། ། དུས་གསུམ་འགག་པའི་རིགས་པ་ཡིས། ། དཔྱད་ན་དེ་ཡང་མི་འགྲུབ་བ་བོ། ། དཀར་དམར་སོགས་སུ་མ་གྲུབ་ཕྱིར། ། རང་གི་ངོ་བོའང་འགྲུབ་མི་འགྱུར། ། རྒྱུ་ལས་ཀྱང་ནི་མི་འགྲུབ་སྟེ། ། ཡུལ་ལས་སྐྱེས་ན་གཉིས་སུ་འགྱུར། ། སྔ་མ་ལས་སྐྱེས་དང་པོ་ཡི། ། སྔ་མ་རྒྱུ་མེད་ཅན་དུ་འགྱུར། ། རྒྱུ་མེད་ཕྱིར་ན་སྐྱེ་བ་མེད། །
ནམ་མཁའ་ལ་སོགས་ཇི་བཞིན་ནོ། ། སྒྲུབ་བྱེད་མེད་ཕྱིར་མི་འགྲུབ་སྟེ། ། གཞན་གྱིས་འགྲུབ་ན་སེམས་ཙམ་ཉམ། ། འདོད་ནའང་རྣམ་བཅས་རྣམ་མེད་ཀྱིས། ། འགྲུབ་པ་རབ་ཏུ་བཀག་པ་ཡིན། ། གཉིས་མེད་ཕྱིར་ན་དེས་མི་འགྲུབ། ། མཛུབ་མོའི་རྩེ་མོ་ཇི་བཞིན་ནོ། ། ཕྱི་རོལ་འགོག་པའི་རིགས་པ་ཡི། ། སེམས་ལའང་ཅི་ཡི་ཕྱིར་མི་གནོད། ། མདོ་ལས་ཀྱང་ནི་གསལ་པོར་གསུངས། །
དེ་ཕྱིར་དེ་ནི་སྟོང་ཉིད་གྲུབ། ། དེ་ལྟར་གཉིས་ཀྱི་ཚུལ་གྱིས་ནི། ། སེམས་ནི་ལེགས་པར་བསྒོམ་པར་བྱ། ། སེམས་དུལ་བ་ནི་ལེགས་པ་སྟེ། ། བསླབ་པ་ཐམས་ཅད་བསྲུང་བར་འགྱུར། ། སེམས་དུལ་བས་ནི་བདེ་བ་འདྲེན། ། སངས་རྒྱས་ཞིང་ཡང་རྣམ་དག་འགྱུར། ། འདི་ལས་བྱུང་དེས་སྐྱེ་བོ་རྣམས། ། འདི་དོན་མྱུར་དུ་རྟོགས་གྱུར་ཅིག ། སེམས་བརྟག་པ་སློབ་དཔོན་ཚུལ་ཁྲིམས་འཕགས་པས་མཛད་པ་རྫོགས་སོ།། །།
པཎྜི་ཏ་ཀ་ན་ཀ་དང༌། ལོ་ཙཱ་བ་ཆོས་འབར་གྱིས་ཞུས་ཏེ་གཏན་ལ་ཕབ་པའོ། ། ༄༅། །དངོས་པོའི་གནས་ལུགས་བསྒོམ་པ་ཞེས་བྱ་བ་བཞུགས་སོ། ། སློབ་དཔོན་བདེ་བའི་རྡོ་རྗེས་མཛད། ༄༅། །དཔལ་རྡོ་རྗེ་མཁའ་འགྲོ་མ་ལ་ཕྱག་འཚལ་ལོ། ། (Dཕྱག་རྒྱ་བཞི་)ནི་(Eལས་ཀྱི་ཕྱག་རྒྱ་དང༌། ཆོས་ཀྱི་ཕྱག་རྒྱ་དང༌། དམ་ཚིག་གི་ཕྱག་རྒྱ་དང༌། ཕྱག་རྒྱ་ཆེན་པོ)འོ། ། དེ་ལ་ལས་ཀྱི་ཕྱག་རྒྱ་ནི་བུད་མེད་དེ།
ལོ་བཅུ་གཉིས་སམ། བཅུ་དྲུག་གམ། ཉི་ཤུ་རྩ་བཞི་མའོ། ། དེའང་ཡུལ་དབུས་སུ་སྐྱེས་པ། དབང་པོ་ཚང་བ། གནས་ཉི་ཤུ་རྩ་བཞིར་སྐྱེས་པ། དབང་བསྐུར་བ་ཐོབ་པ། བསྒོམ་པ་དང་བཟླས་པ་ཤེས་པ། སྔགས་ལས་སྐྱེས་པ། སྨོན་ལམ་དག་པ།
སྔགས་ཀྱི་ནུས་པ་དང་ལྡན་པ། ཡེ་ཤེས་ལས་སྐྱེས་པའོ། ། དེའང་ཨ་ཝ་དྷཱུ་ཏཱི་རིང་བའམ། ཨ་ཝ་དྷཱུ་ཏཱི་སྟོན་པའི་ནུས་པ་ཅན། དུང་ཅན་མ་དང༌། པདྨ་ཅན་དང༌། རི་བོང་ཅན་དང༌། རི་དྭགས་ཅན་ནོ། ། དེ་ནི་སེམས་ཏིང་ངེ་འཛིན་དང་ལྡན་ཡང་རུང༌། མི་ལྡན་ཡང་རུང་སྟེ།
བདེ་བ་སྐྱེས་པ་ནས། སྒྱུ་མ་དག་ནི་ཐམས་ཅད་ལས། ། བུད་མེད་སྒྱུ་མ་ཁྱད་པར་འཕགས། ། ཞེས་སློབ་དཔོན་ནཱ་ག་རྫུ་ནས་གསུངས་པའོ། ། དེ་ལ་ཆོས་ཀྱི་ཕྱག་རྒྱ་ནི། ཡིད་ཀྱིས་མངོན་སུམ་གྱི་ཡུལ་གཟུགས་ཡིད་དུ་འོང་བ་དང༌། སྒྲ་སྙན་པ་དང༌། དྲི་ཞིམ་པ་དང༌། རོ་ཡིད་དུ་འོང་བ་དང༌། རེག་བྱ་ཡིད་དུ་འོང་བ་སྟེ།
དོན་ཕྱི་རོལ་དུ་མ་བརྟགས་པར་ཤེས་པའི་སྣང་བ་ཙམ་སྟེ། དེ་ལ་དང་པོ་དགའ་བ་དང༌། མཆོག་དགའི་ལུས་ཀྱི་བདེ་བ་དང༌། ཕྱི་ནས་ཡིད་བདེ་བ་ལྷན་ཅིག་སྐྱེས་དགའ་སྟེ། དེ་ལྟར་འདོད་པའི་ཡོན་ཏན་ལྔ་ལ་དགའ་བ་དང༌། མཆོག་དགའ་དང༌། ལྷན་ཅིག་སྐྱེས་དགའ་འབྱུང་ངོ༌། ། དེའི་སྟེང་དུ་ལྷན་ཅིག་སྐྱེས་པའི་བདེ་བ་ཆེན་པོ་སྣང་སྟོང་གཉིས་མེད་བསྒོམ་མོ། ། དེ་ལ་ཡིད་སྐྱོ་ན་དགའ་བྲལ་དུ་འགྱུར་རོ། ། དམ་ཚིག་གི་ཕྱག་རྒྱ་ནི།
དེ་ལའང་བཞི་སྟེ། གཏུམ་མོ་འབྱེད་འཛུམ་དང༌། གཏུམ་མོ་མར་མེ་གསོ་བ་དང༌། གཏུམ་མོ་སྲུབ་ཤིང་གི་འཁོར་ལོ་དང༌། གཏུམ་མོ་བ་སྤུའི་བུ་ག་བསྒོམ་པའོ། ། དེ་ལ་དང་པོ་ནི། སྤུ་མཚམས་ནས་ལྟེ་བའི་བར་དུ་མར་མེ་སོར་བརྒྱད་པ་ཞིག་བསམས་ནས་བཤང་ལམ་འབྱེད་འཛུམ་བྱེད་པའོ། ། གཉིས་པ་མར་མེ་གསོ་བ་ནི། སྤུ་མཚམས་ནས་ལྟེ་བར་ཕྱིན་པས་ལྟེ་བའི་བྱང་ཆུབ་ཀྱི་སེམས་འཛག་པས་གསོ་བའོ། ། གསུམ་པ་ནི།
ཨ་ཝ་དྷཱུ་ཏཱི་སྲུབ་ཤིང་ལ་ལ་ནཱ་དང་ར་ས་ནཱ་ལྟེ་བ་ཁྲག་གི་ཐིག་ལེ་ལས་མེ་འབར་བས་སྙིང་གའི་བྱང་ཆུབ་ཀྱི་སེམས་ཞུ་ནུས་བདེ་བ་ཆེན་པོར་བསྒོམ་མོ། ། བཞི་པ་བ་སྤུའི་བུ་ག་ནི། ལྟེ་བའི་དབུས་སུ་བུ་ག་ཕྲ་མོ་འཁྱིལ་པར་བསྒོམས་ལ་སྟེང་གི་རླུང་མནན་པར་བྱའོ། ། དེ་ལྟར་བསྒོམས་པ་དང་ལྡན་པའི་ཚེ་ས་ཆུ་ལ་ཐིམ་པས་དུ་བ་ལྟ་བུར་མཐོང་བ་དང༌། ཆུ་མེ་ལ་ཐིམ་པས་སྨིག་རྒྱུ་ལྟ་བུར་མཐོང་བ་དང༌། མེ་རླུང་ལ་ཐིམ་པས་སྲིན་བུ་མེ་ཁྱེར་བ་ལྟ་བུར་མཐོང་བ་དང༌། རླུང་རྣམ་པར་ཤེས་པ་ལ་ཐིམ་པས་ནམ་མཁའ་ལྟ་བུར་འབྱུང་བ་དང༌། རྣམ་པར་ཤེས་པ་རྟོག་པ་ཡིན་ཏེ། ནམ་མཁའ་མི་རྟོག་པ་ལ་ཐིམ་པས་ན་ནམ་མཁའ་སྟོང་པ་ལྟ་བུའི་རྟགས་འབྱུང་ངོ༌། ། དེ་ལ་ཕྱག་རྒྱ་ཆེན་པོ་བསྒོམ་པ་ནི་རྒྱ་དགུས་གདབ་པར་བྱའོ། །
གཟུང་བ་མེད་དེ། རང་གི་སྣང་བ་ཡིན་པས་རྣམ་པར་སྣང་མཛད་ཀྱི་རྒྱས་གདབ་པའི་བདེ་བ་ཆེན་པོ་དང༌། འཛིན་པ་བདེ་བ་ཆེན་པོའི་རང་བཞིན་ཡིན་པས་མི་བསྐྱོད་པའི་རྒྱས་གདབ་པ་དང༌། སེམས་རང་རིག་གཉིས་སུ་མེད་པར་ཡང་མི་བསམ་སྟེ། བདེ་བ་ཆེན་པོར་ལྷུན་གྱིས་གྲུབ་པ་བསམ་གྱིས་མི་ཁྱབ་པ་ཡིན་པས་རྡོ་རྗེ་སེམས་དཔའི་རྒྱས་གདབ་པ་དང༌། བསྒོམ་པར་བྱ་བ་དང༌། སྒོམ་པར་བྱེད་པ་དང༌། སྒོམ་པ་པོ་རོ་གཅིག་པར་གཉིས་སུ་མེད་པའི་རྒྱས་གདབ་པ་དང༌། སྦྱོར་བ་དང༌། དངོས་གཞི་དང༌།
རྗེས་རོ་གཅིག་པར་རོ་མཉམ་པའི་བདེ་བ་ཆེན་པོའི་རྒྱས་གདབ་པ་དང༌། འཁོར་བ་དང་མྱ་ངན་ལས་འདས་པ་གཉིས་འོད་གསལ་བའི་ངང་དུ་རྒྱས་གདབ་པ་དང༌། སྣོད་ཀྱི་འཇིག་རྟེན་དང་བཅུད་ཀྱི་སེམས་ཅན་བརྟན་པ་དང་གཡོ་བ་རྣམས་ཧེ་རུ་ཀ་རོལ་པའི་རྒྱས་གདབ་པའོ། ། དེ་ལྟར་རྒྱ་དགུས་སྣོད་བཅུད་ཀུན་བདེ་སྟོང་གཉིས་མེད་ཀྱི་རྒྱས་གདབ། ། སེམས་ནི་འོད་གསལ་རྒྱ་མཚོ་ལས། ། གློ་བུར་རྦ་རླབས་ཚུལ་དུ་བརྟག ། སེམས་ནི་ནམ་མཁའ་སྟོང་པ་ལ། ། གློ་བུར་སྤྲིན་གྱི་ཚུལ་དུ་བརྟག ། བསྒོམ་དུ་མེད་པ་ལྷུན་གྲུབ་བསྒོམ། ། རྟོག་པའི་དྲྭ་བ་ངང་གིས་སྟོང༌། །
མངོན་སུམ་ཚད་མས་མཐོང་བ་ཉིད། ། ཤེས་བྱ་རྣ་ལམ་ཡིན་པར་གསལ། ། རྟོག་པ་ཐམས་ཅད་འགོག་པ་དང༌། ། མི་རྟོག་ཡེ་ཤེས་ངང་ལ་གཞག ། བསྒོམ་དུ་མེད་པ་བསྒོམ་པ་ཡིན། ། ལྷུན་གྱིས་གྲུབ་པ་བསྒོམ་པ་ཡིན། ། རྣམ་པར་རྟོག་པ་མེད་པ་ལ། ། རྣམ་རྟོག་མེད་པའི་སྒྲོ་མི་འདོགས། ། དངོས་པོ་གདོད་ནས་གཉིས་མེད་ལ། ། གཉིས་མེད་ཅེས་ཀྱང་བསམ་མི་ཁྱབ། །
བདེ་ཆེན་སྒྲོ་སྐུར་བྲལ་བ་ལ། ། བྲལ་ལོ་སྙམ་དུ་བསམས་ན་སྐྱོན། ། ཉམས་མྱོང་འོད་གསལ་དག་པ་ལ། ། དག་གོ་ཅེས་ཀྱང་རློམ་མི་བྱ། ། རློམ་སེམས་མེད་པར་གནས་པའི་ཚེ། ། རྟོག་པ་རང་གི་ངང་གིས་འགག ། ཆོས་དང་གང་ཟག་བདག་མེད་ཅེས། ། སྟོང་པའི་ངོ་བོ་ཉིད་ཡིན་ཏེ། ། རྟོགས་པའི་རང་བཞིན་འོད་གསལ་བར། ། ཤེས་ན་དེ་ཚེ་ཉིད་ན་འགག །
གཉེན་པོའི་རྒྱལ་པོ་མངོན་སུམ་ཡིན། ། གཅིག་དང་དུ་བྲལ་གཏན་ཚིགས་རྣམས། ། འོད་གསལ་ཤེས་ན་དགོས་པ་མེད། ། གླང་པོ་དངོས་སུ་རྙེད་གྱུར་ནས། ། གླང་པོའི་རྗེས་ནི་འཚོལ་བྱེད་དམ། ། བདེ་ཆེན་དེར་སྣང་མངོན་སུམ་ལ། ། ལུང་དང་རྗེས་དཔག་བཙལ་མི་དགོས། ། མྱོང་བ་དངོས་པོའི་གཤིས་ཡིན་པས། ། ཆད་པར་ལྟ་བའི་དོགས་པ་མེད། ། གང་ལ་དེའི་མི་སེམས་པས། །
སྒྲོ་འདོགས་པ་ཡི་དོགས་པ་མེད། ། སྣོད་བཅུད་བདེ་ཆེན་རྒྱས་གདབ་པས། ། ཉོན་མོངས་དགྲ་ལས་ལྡང་དོགས་མེད། ། ལས་ལ་བྱེད་དོ་བྱའོ་ཞེས། ། དགེ་སྡིག་གང་ལའང་མི་སེམས་ཤིང༌། ། རྨི་ལམ་ལས་ལ་ཁྱད་མེད་པས། ། ངན་སོང་གསུམ་གྱི་དོགས་པ་མེད། ། གང་དང་གང་ལ་སེམས་པ་ན། ། བདེ་ཆེན་དེར་སྣང་ངོ་ཤེས་ན། ། གཉེན་པོ་གཞན་ཞིག་བཙལ་མི་དགོས། །
བྱ་བ་གཏང་བའི་སེམས་ཉིད་ནི། ། ལྷུན་གྱིས་གྲུབ་པར་རྣམ་པར་གནས། ། ཇི་ལྟར་ཆུ་ལ་ཆུ་བཞག་དང༌། ། ཇི་ལྟར་མར་ལ་མར་བཞིན་དུ། ། རང་གིས་རང་གི་ཡེ་ཤེས་ནི། ། ལེགས་མཐོང་གང་ཡིན་འདིར་ཕྱག་ཡིན། ། དེ་ཉིད་གཉིས་མེད་མཆོད་པ་ཡིན། ། གཉེན་པོ་སྟོང་ཉིད་ལྟ་བ་འདི། ། སྡིག་པ་བཤགས་པའི་མཆོག་ཡིན་ཏེ། ། མེ་དང་གྲང་བའི་རེག་པ་བཞིན། །
བདེ་སྟོང་མངོན་སུམ་འདི་དང་འགལ། ། རྗེས་སུ་ཡི་རང་ལ་སོགས་དང༌། ། ཆོས་སྤྱོད་སྡོམ་པའི་ནང་ནས་ཀྱང༌། ། དོན་དམ་བྱང་ཆུབ་སེམས་འདི་མཆོག ། སྟོང་ཉིད་མངོན་སུམ་མཐོང་དེ་མཆོག ། དཀྱིལ་འཁོར་སྦྱིན་སྲེག་བཟླས་བརྗོད་ཀྱི། ། ནང་ན་བདེ་ཆེན་དཀྱིལ་འཁོར་མཆོག ། གང་དང་གང་ལ་བློ་བཞག་པ། ། དེ་དང་དེ་ནི་བདེ་ཆེན་དུ། ། ཤེས་ན་མལ་ཆ་སྟན་དག་དང༌། །
གཡོག་འཁོར་གཉེན་བཤེས་སྣང་བ་ཀུན། ། བདེ་ཆེན་ཤེས་པས་བསྒོམ་པའི་མཆོག ། སྣོད་ནི་གཞལ་ཡས་ཁང་ཡིན་ལ། ། བཅུད་ནི་ལྷ་དང་ལྷ་མོ་ཡིན། ། འགྲོ་བ་རིགས་དྲུག་བདེར་གཤེགས་དྲུག ། དམྱལ་བའི་འཇིག་རྟེན་བདེ་བ་ཅན། ། ཡི་དྭགས་དུད་འགྲོ་བདེ་ཆེན་གྱི། ། ངང་དུ་ཤེས་པ་ལྷ་ཡི་སྐུ། ། སེམས་ལ་བཀག་པ་མེད་པ་ཉིད། ། གཉེན་པོ་མཆོག་ཏུ་ཁོ་ཡིས་མཐོང༌། །
དཔེར་ན་རྨི་ལམ་གནས་སྐབས་ན། ། བདེ་དང་སྡུག་བསྔལ་རྣམ་པ་ཀུན། ། སད་པར་གྱུར་པ་རོ་གཅིག་ལྟར། ། དེ་བཞིན་འཁོར་བའི་བདེ་སྡུག་ཀུན། ། སྐྱེ་མེད་ངང་དུ་མཉམ་པས་ན། ། རྣལ་འབྱོར་སེམས་ལ་བླང་དོར་མེད། ། དགྲ་སྡང་རྨི་ལམ་འདྲར་ཤེས་ན། ། ཆགས་སྡང་གཉེན་པོ་སྒོམ་མི་དགོས། ། སེམས་ཀྱི་རང་བཞིན་ཡོངས་ཤེས་ན། ། ཆོས་ཉིད་གཞན་དུ་སྒོམ་མི་དགོས། །
དུས་གསུམ་ཁམས་གསུམ་ཐ་སྙད་དུ། ། བེམས་པོ་གློ་བུར་ཡིན་ཤེས་ན། ། སེམས་ཀྱི་རང་བཞིན་བཅོས་མི་དགོས། ། སྐྱེ་འགག་ནམ་མཁའི་སྐྲ་ཤད་བཞིན། ། སྔ་ཕྱི་སྐྱེ་བས་སྟོང་པས་ན། ། མ་སྐྱེས་ཤེས་སུ་བསྒོམ་པ་མེད། ། རྒྱལ་བའི་ཐུགས་གཞི་རྟོགས་མེད་ལ། ། སྐྱེ་བ་མེད་པ་ཞེས་སུ་བསྒྲགས། ། གཉེན་པོ་སྤང་བྱ་དབྱེར་མེད་ཀྱི། ། དོན་ལ་བྱ་རྩོལ་མེད་པ་ཉིད། །
བཏང་སྙོམས་ཆེན་པོ་བསྒོམ་པའི་མཆོག ། དཔེར་ན་མི་འགའ་བརྩོན་བྱས་ན། ། དེ་ལ་འབད་རྩོལ་གྱིས་བྲོས་ལ། ། དེ་ཉིད་བཙོན་པར་བཏང་ན་ནི། ། འབད་རྩོལ་མེད་པར་གནས་པ་བཞིན། ། ཉོན་མོངས་འབད་པས་བཀག་ཀྱང་ནི། ། ཆེད་ཀར་འབྱུང་བར་འགྱུར་བ་ལ། ། དེ་ཉིད་བདག་ཉིད་ལྕགས་བཀྲོལ་ནས། ། ཡུལ་ལ་རང་དགར་བཏང་ན་ནི། ། རང་གི་ངང་གིས་རྟོག་མེད་སྐྱེ། །
དེས་ན་ཐབས་ལ་མཁས་པ་ཡིས། ། འབྲས་བུ་ལམ་དུ་བྱེད་པར་གསུང༌། ། བླུན་པོ་ཡོད་མེད་སྡུག་བསྔལ་ཀྱང༌། ། གདོད་ནས་སྐྱེ་བ་མ་མཐོང་ལ། ། མཁས་པ་འགག་པ་སེམས་ལ་མེད། ། ཆེད་ཀར་གཉེན་པོ་སྒོམ་མི་དགོས། ། རྣལ་འབྱོར་ནང་དུ་ཁ་བལྟས་ལ། ། སེམས་ལས་མ་གཏོགས་མྱོང་མེད་པས། ། སྣང་སྲིད་རྟག་དང་མི་རྟག་པར། ། དགག་པ་དང་ནི་སྒྲུབ་པ་མེད། །
སེམས་ཀྱང་ཡེ་ཤེས་ཡིན་ཤེས་ན། ། མྱ་ངན་འདས་པ་བརྟེན་མི་དགོས། ། གལ་ཏེ་ཆགས་སྡང་སྐྱེས་གྱུར་ཀྱང༌། ། གཉེན་པོ་མི་སྡུག་བྱམས་སོགས་ནི། ། འགྲོ་བའི་སེམས་རྒྱུད་གཉིས་མི་འཆང༌། ། ཇི་ལྟར་སྤྲིན་ནི་སྣ་ཚོགས་དག ། ནམ་མཁའི་དབྱིངས་སུ་ཐིམ་པ་ལྟར། ། དང་པོ་འོད་གསལ་གློ་བུར་བཅས། ། ཕྱིས་ནི་རང་གི་ངང་འགགས་ན། ། གཉེན་པོ་དག་ནི་སུ་ལ་བསྒོམ། །
མ་རིག་འཁྲུལ་བའི་བག་ཆགས་ཀྱིས། ། སེམས་ནི་སྨིག་རྒྱུ་བཞིན་སྣང་ན། ། མི་མཁས་སྨིག་རྒྱུ་འཆོས་པ་བཞིན། ། གཉེན་པོ་བསྒོམ་པ་ཀྱེ་རེ་མཚར། ། སེམས་ཀྱི་རང་བཞིན་འོད་གསལ་བ། ། སྐྱེ་བ་ཉིད་ཀྱང་མི་བརྟེན་ན། ། གློ་བུར་རྟག་པར་ག་ལ་འགྱུར། ། དེ་བས་གཉེན་པོ་མི་སྒོམ་སྟེ། ། གཉེན་པོ་མེད་ཅིང་སྒོམ་པའང་མེད། ། མཚན་མར་མི་འཛིན་རྣལ་འབྱོར་པ། །
འདི་དང་འདི་འགའ་སེམས་པ་མེད། ། སྒྲུབ་པ་མེད་ཅིང་དགག་མེད་པས། ། འདུ་མི་བྱེད་པ་ནམ་མཁའ་འདྲ། ། འདུ་ཤེས་ལས་བྱུང་ཏིང་འཛིན་སྐྱོན། ། འདུ་མི་བྱེད་ཅེས་སེམས་པ་མེད། ། མངོན་སུམ་རྟོག་བྲལ་རྒྱུན་བསྲིངས་ན། ། སྒོམ་པ་ཞེས་ནི་ཐ་སྙད་འདོགས། ། རྟོག་མེད་ཡེ་ནས་སྐྱེས་ན་ཡང༌། ། སྒྲོ་འདོགས་སེལ་བ་སྒོམ་པ་ཡིན། ། བཅོས་མེད་རང་གསལ་མ་བྱས་ན། །
ནན་གྱིས་མི་རྟོག་བསྒོམས་གྱུར་ཀྱང༌། ། མི་རྟོགས་པ་ཉིད་སྒྲིབ་པའི་རྒྱུ། ། དཔེར་ན་སྨན་ཉིད་མ་ཞུ་ན། ། ནད་ཀྱི་ནང་དུ་དེ་ཉིད་ལྕི། ། འབད་མེད་སྒོམ་ལ་སྒྲོ་འདོགས་གཅད་ཅེས་བྱ། ། སྒྱུ་མ་ཆུ་ཟླ་བཞིན་དུ་ཤེས་མེད་ན། ། སྟོང་ཞེས་བརྗོད་པས་སེམས་ལ་ཡོངས་མི་འགོ ། སེམས་ཀྱི་རང་བཞིན་སྣང་སྟོང་རྟོགས་ན་ནི། ། འགྲོ་བ་རྣམས་ལ་སྙིང་རྗེ་ངང་གིས་སྐྱེ། ། བདག་དང་གཞན་དག་དབྱེ་བ་མེད་པར་སྣང༌། །
ཆུ་ཟླ་ལྟ་བུར་བློ་ནི་སྐྱེ་འགྱུར་ན། ། བདེ་བ་ཆེན་པོ་སྒོམ་ཞེས་དེ་ལ་བྱ། ། གང་ཞིག་བྷ་གར་བདེ་བ་རྟོག་མེད་མྱོང༌། ། གང་ཞིག་མེ་ལོང་གཟུགས་བརྙན་སྣང་བ་དང༌། ། གང་ཞིག་གཏུམ་མོ་དྲོད་ལས་བདེ་མྱོང་དང༌། ། གང་ཞིག་དགོད་དང་བལྟ་དང་ལག་བཅང་དང༌། ། འོ་བྱེད་འཁྱུད་པ་བདེ་བ་དམ་པ་མྱོང༌། ། རྟོག་མེད་མྱོང་བར་གྱུར་ཀྱང་བདེ་ཆེན་གྱི། ། རྒྱས་མ་བཏབ་ན་བྱང་ཆུབ་མེད་དོ་ཞེས། ། རྡོ་རྗེ་འཆང་བ་གསུངས་ཤིང་ཚད་མས་གྲུབ། །
བདེ་བར་སྟོང་པ་ཉིད་ཀྱི་རྒྱས་གདབ་བྱ། ། རྒྱས་གདབ་ཅེས་བྱའི་དོན་གྱི་ངོ་བོ་ཡང༌། ། དམིགས་པའི་ཡུལ་ལ་སྒྱུ་མར་མ་ཟད་ཀྱི། ། རང་གིས་མྱོང་བ་སྒྱུ་མར་མངོན་སུམ་དུ། ། རིག་པ་དེ་ལ་རྒྱས་གདབ་ཅེས་སུ་བརྗོད། ། རྟོག་པ་རེ་རེས་གཅོད་པ་རྒྱས་གདབ་མིན། ། དེ་ཕྱིར་རྗེས་དཔག་སྒོམ་ལ་རྒྱས་གདབ་མེད། ། ཤེས་བྱའི་དཀྱིལ་འཁོར་སྤྲོས་དང་བྲལ་བ་ཡིས། ། མངོན་སུམ་དེར་སྣང་རྒྱ་ཡི་རྣམ་པར་གྱུར། ། དེས་ན་རྒྱས་གདབ་ཅེས་ནི་བྱ་བར་བཤད། །
འཇིག་རྟེན་འདི་དང་འཇིག་རྟེན་ཕ་རོལ་དག ། བདེ་ཆེན་མཉམ་པར་ཤེས་ཏེ་བསྒོམས་པ་ན། ། འདའ་ཀའི་མན་ངག་གཞན་ནས་བཙལ་མི་དགོས། ། སེམས་ཀྱི་རང་བཞིན་ཆོས་ཀྱི་སྐུར་ཤེས་ན། ། འབྲས་བུ་ཐོབ་བྱ་གསར་དུ་བཙལ་བ་མེད། ། སེམས་ཀྱི་ངང་ལས་འཕེལ་འགྲིབ་མེད་ཤེས་ན། ། སྒོམ་པ་ཤོར་ཡང་སྤོགས་པ་བཙལ་མི་དགོས། ། ལེགས་བྱས་ཉེས་བྱས་གློ་བུར་ཡིན་ཤེས་ན། ། དམ་ཚིག་ཉམས་ཆག་བཤགས་པ་དེ་ཉིད་ཡིན། ། ཇི་ལྟར་སྣང་བ་དེ་ལྟར་བདེན། །
ཇི་ལྟར་རྟོག་པ་དེ་ལྟར་མེད། ། ཇི་ལྟར་བཙལ་བ་དེ་ལྟར་སྐྱོན། ། ཇི་ལྟར་བསམས་པ་དེ་ལྟར་བྲལ། ། ཡུལ་ནི་གང་དང་གང་དག་ལ། ། རྟོག་བྲལ་གསལ་བ་སྐྱེས་གྱུར་ན། ། དེ་ཚེ་དེའོ་མི་སེམས་ལ། ། དེ་ནི་སྟོང་ཉིད་སྒོམ་པ་ཡིན། ། རང་རིག་གཉིས་མེད་བསྒོམ་བྱ་ཞེས། ། གང་ལ་གདམས་ངག་ཕོག་གྱུར་ཀྱང༌། ། གཉིས་མེད་ཉིད་དུ་མ་མྱོང་ན། །
གང་ཞིག་བསྟན་ཀྱང་མིང་དུ་ཟད། ། ཡུལ་ནི་གང་དང་གང་དག་ལ། ། ཐམས་ཅད་ལས་ནི་སེམས་བསྡུས་ན། ། ནང་གི་བདག་ཉིད་གཡོ་མེད་པར། ། གནས་པ་མིག་གིས་གཟུགས་དག་གམ། ། གནས་པ་རྣ་བས་སྒྲ་དག་གམ། ། གནས་པ་སྣ་ཡིས་དྲི་དག་གམ། ། གནས་པ་ལྕེ་ཡིས་རོ་དག་གམ། ། གནས་པ་ལུས་ཀྱིས་རེག་དག་གམ། ། གནས་པ་ཡིད་ཀྱིས་ཆོས་དག་ལ། །
ཤེས་པའི་བློ་དེ་རྟོག་བྲལ་ཡིན། ། རྟོག་པའི་སྐྱེ་དང་འགག་པ་དང༌། ། རང་རིག་ཉིད་ཀྱིས་མྱོང་བས་ན། ། རྟོག་དང་བྲལ་བས་མངོན་དུ་འགྲུབ། ། གང་ཞིག་རྟོག་བྲལ་དོན་དེ་མ། ། ཚོར་བར་བདེ་བ་ལ་བརྟེན་ནས། ། བསྒོམས་པས་ཕོ་ཉའི་ལམ་དུ་འགྱུར། ། གང་ལ་དང་པོ་རྟོག་མེད་ལ། ། དགའ་བ་ཞེས་སུ་བཤད་པ་ཡིན། ། རྟོག་བྲལ་བདེ་ཆེན་གཉིས་པ་ལ། །
མཆོག་དགའ་ཞེས་སུ་བཤད་པ་ཡིན། ། དེ་ནི་ལུས་ཀྱི་བདེ་བ་སྟེ། ། ཡིད་འོང་ཡུལ་ལས་བྱུང་བའོ། ། རྟོག་དང་བྲལ་བ་གསུམ་པ་ནི། ། ལྷན་ཅིག་སྐྱེས་དགའ་ཞེས་བཤད་དེ། ། ཡིད་ཀྱིས་མངོན་སུམ་བདེ་བ་ཡིན། ། གཟུང་འཛིན་དྲི་མ་དང་བྲལ་བས། ། མྱོང་བ་གསལ་བ་སྐྱེ་བ་ནི། ། རང་རིག་བདེ་ཆེན་ཞེས་སུ་བཤད། ། གང་ཞིག་རྟོག་པས་བར་བཅད་ན། །
དགའ་བདེའི་ཏིང་འཛིན་ཉམས་འགྱུར་བས། ། ཕྱག་རྒྱ་བཞི་ཡི་ཡུལ་རྣམས་ལས། ། ཚོར་བ་བདེ་བ་སྐྱེས་གྱུར་པས། ། རྒྱུ་རྐྱེན་ཚོགས་པའི་སྟོབས་ལྡན་པས། ། རྟོག་དང་བཅས་པས་སྐྱེ་མི་འགྱུར། ། དེ་བས་བདེ་བའི་ཏིང་འཛིན་ལ། ། རྣལ་འབྱོར་པ་ནི་ཡིད་བཞག་ན། ། གཉིས་མེད་བདེ་ཆེན་བསྒོམ་པར་བྱ། ། གང་ཞིག་བདེ་བའི་ཏིང་འཛིན་ལ། ། སེམས་འཇོག་པ་ནི་ཞི་གནས་ཡིན། །
དེས་ན་དགའ་དང་མཆོག་དགའ་དང༌། ། ལྷན་སྐྱེས་དགའ་བ་ཕུལ་བྱུང་ཡང༌། ། ཞི་གནས་སེམས་ལས་མི་འདའ་སྟེ། ། ལུས་དང་ཡིད་ཀྱི་བདེ་བར་ཟད། ། བདེ་ཆེན་དོན་གྱི་རྒྱས་བཏབ་ན། ། ལྷག་མཐོང་ཕུལ་དུ་བྱུང་བར་འགྱུར། ། གང་ཞིག་བདེ་བའི་ཆོས་ཅན་ལ། ། སྟོང་ཉིད་སྒྲུབ་པ་གང་ཡིན་པ། ། ལྷན་ཅིག་སྐྱེས་དགའ་ཡིན་སྙམ་སྟེ། ། དེ་ནི་རྗེས་དཔག་སྒོམ་པའི་ལམ། །
སོ་སོར་རྟོག་པའི་རྣལ་འབྱོར་ཏེ། ། བདེ་བ་ཆེན་པོ་མྱོང་བའང་མེད། ། འོད་གསལ་བདེ་བའི་རྒྱ་མཚོ་ལས། ། དགའ་བདེ་རྦ་རླབས་ཚུལ་དུ་ཤེས། ། དེ་ཉིད་སྟོང་པར་སྒོམ་པ་ཡིན། ། བདེ་དང་ཡིད་བདེ་གང་ཡིན་པ། ། དེ་ཡི་རང་བཞིན་སྟོང་ཤེས་ན། ། གཏན་ཚིགས་ལ་སོགས་དོན་མེད་ཡིན། ། ཆུ་ནི་དྭངས་པར་གྱུར་པ་ལ། ། ཉ་དག་མྱུར་དུ་འཕར་བ་ལྟར། །
དེ་བཞིན་སྟོང་གསལ་རང་བཞིན་ལས། ། སྣ་ཚོགས་ཤེས་པ་ལྡང་ཞིང་འགག ། སྣོད་བཅུད་བདེ་ཆེན་རྒྱས་བཏབ་པས། ། སེམས་ཀྱི་གླང་པོ་ཡན་བཏང་ཡང༌། ། གནས་མ་རྙེད་ནས་ལྡོག་པར་འགྱུར། ། དངོས་པོ་གསར་བ་མཐོང་ན་ཡང༌། ། དེ་དེར་བདེ་བའི་རྒྱས་བཏབ་ན། ། གཡེང་བ་ཉིད་ཀྱང་གཡེང་བ་མིན། ། སྤྱོད་ལམ་རོ་མཉམ་ཡིན་ཤེས་ན། ། འགྲོ་བ་ཉིད་ནི་འགྲོ་འོང་མེད། །
རྒྱུ་འབྲས་མེད་ཀྱང་རྒྱས་བཏབ་པས། ། སྐྱེ་བ་ཉིད་ནའང་སྐྱེ་བ་མེད། ། འགག་པར་ཐིམ་པའི་རྒྱས་བཏབ་པས། ། བཀག་ཙམ་ཉིད་ནའང་འགག་པ་མེད། ། བདེར་གཤེགས་རྣམས་ནི་བདེ་ཆེན་ཉིད་ཀྱི་སྐུ། ། ཆོས་རྣམས་ཐམས་ཅད་བདེར་གཤེགས་ཉིད་དང་མཉམ། ། བྱིས་པའི་བློ་ཅན་དངོས་ལ་ཞེན་པ་རྣམས། ། རྣམ་པར་རྟོག་པས་བརྟག་པ་ཉིད་ལ་དཔྱོད། ། དངོས་རྣམས་ཐམས་ཅད་བཅོས་སུ་མེད་ན་ཡང༌། ། གྲུབ་མཐའ་ངན་པས་བསླད་པས་འཆོས་པར་བྱེད། །
གདོད་ནས་རྣམ་དག་འོད་གསལ་ཆོས་ཀྱི་དབྱིངས། ། བདེར་གཤེགས་ཆོས་ཀྱི་སྐུ་ཡི་མཁྱེན་པར་མཉམ། ། འཁོར་བའི་ཕུང་པོ་སྒྱུ་མར་རྣམ་དག་ཤེས། ། ལོངས་སྤྱོད་རྫོགས་སྐུ་སྒྱུ་མར་ཡང་དག་མཉམ། ། གལ་ཏེ་སྒྱུ་མའི་རྒྱུན་ལ་བདེ་སྡུག་དང༌། ། དགའ་དང་གདུང་བའི་བྱེ་བྲག་ཡོད་མིན་ཡང༌། ། དེར་སྣང་སྐད་ཅིག་རེ་རེར་གནས་པ་ལས། ། བདེ་ཆེན་བདེ་བ་ཆེན་པོ་ཉིད་དུ་གཅིག ། རྣམ་པར་རྟོག་པར་ཐ་དད་མེད་ན་ཡང༌། ། མི་རྟོག་ངང་ལས་རོ་གཅིག་གྱུར་པར་སྣང༌། །
དང་པོའི་ལས་ཅན་སོ་སོའི་སྐྱེ་བོ་ལ། ། བདེ་བ་ལམ་དུ་བྱེད་པར་གསུངས་ན་ཡང༌། ། གང་ཞིག་བླ་མའི་ཕན་པའི་ལུང་ཐོབ་ན། ། བདེ་སྡུག་ཐམས་ཅད་བདེ་བ་ཆེན་པོར་འགྱུར། ། གང་ཞིག་སྟོང་ཉིད་མི་ཤེས་པ། ། དེ་ལ་ཐར་པའི་སྐལ་བ་མེད། ། འགྲོ་དྲུག་སྲིད་པའི་བཙོན་ར་རུ། ། རྨོངས་པ་དེ་ནི་འཁྱམས་པར་འགྱུར། ། དེ་ལྟར་རྣལ་འབྱོར་པ་རྣམས་ཀྱིས། ། སྟོང་པ་ཉིད་ནི་བསྒོམ་བྱས་ན། །
བློ་ནི་གཞན་དོན་ལ་དགའ་བར། ། འགྱུར་བ་ཉིད་དུ་ཐེ་ཚོམ་མེད། ། སེམས་ཅན་གང་ཡིན་ཐམས་ཅད་སྔོན། ། ཕ་མ་མཛའ་བཤེས་རྩ་ལག་ཏུ། ། གྱུར་ཅིང་ཕན་ཆེར་བཏགས་པས་ན། ། བྱས་པ་གཟོ་བ་ཉིད་དུ་བྱ། ། སེམས་ཅན་ལ་བརྟེན་བླ་མེད་པའི། ། སངས་རྒྱས་གོ་འཕང་ཉིད་ཐོབ་ན། ། ཚངས་དབང་དྲག་པོ་འཇིག་རྟེན་སྐྱོང༌། ། སོགས་པ་ཐོབ་པ་མཚར་ཅི་ཆེ། །
སེམས་ཅན་ཕན་པ་བྱས་ཙམ་གྱིས། ། འགྲོ་བ་གསུམ་པོ་དམ་པར་སྐྱེ། ། སེམས་ཅན་གནོད་པས་སྡུག་བསྔལ་ནི། ། རྣམ་པ་དུ་མའི་ཚུལ་དག་གིས། ། དམྱལ་བ་ཡི་དྭགས་དུད་འགྲོ་རུ། ། སེམས་ཅན་རྣམས་ནི་ཉེ་བར་སྤྱོད། ། དངོས་པོ་ཀུན་གྱིས་མགུ་བྱ་བ། ། རང་ལུས་བཞིན་དུ་བསྲུང་བར་བྱ། ། འབད་པས་སེམས་ཅན་མི་དགའ་བ། ། དུག་དང་འདྲ་བས་སྤང་བར་བྱ། །
སེམས་ཅན་ཡོངས་སུ་མ་བཏང་བས། ། སངས་རྒྱས་བྱང་ཆུབ་ཀུན་འཐོབ་པ། ། གཞན་གྱི་གནོད་པ་མ་བཟོད་པས། ། མནར་མེད་དུ་ཡང་སྐྱེ་བར་བྱེད། ། རང་གི་ལུས་དང་ནོར་སྦྱིན་པ། ། འདི་ནི་མཚར་ཞིང་འདི་ནི་བསྔགས། ། འདི་ནི་འཇུག་པ་མཆོག་ཡིན་ནོ། ། མཚར་ཞེས་བྱ་བ་འདི་མིན་ཏེ། ། ཆོས་འདི་སྟོང་པར་ཤེས་ནས་སུ། ། ལས་ཀྱི་འབྲས་བུ་སྟོན་བྱེད་པ། །
མཚར་བ་ལས་ཀྱང་འདི་མཚར་ཞིང༌། ། ངོ་མཚར་བས་ཀྱང་ངོ་མཚར་རོ། ། སེམས་ཅན་བསྐྱབ་པའི་བསམ་པ་འདིས། ། སྲིད་པའི་འདམ་དུ་སྐྱེ་མོད་ཀྱང༌། ། པདྨ་ལ་ནི་ཆུ་བཞིན་དུ། ། སྲིན་པའི་སྐྱོན་གྱིས་དེ་མི་འགོས། ། བཟང་པོ་ལ་སོགས་རྒྱལ་བའི་སྲས། ། འདི་ནི་ཡེ་ཤེས་མེ་ཡིས་ནི། ། ཉོན་མོངས་བུད་ཤིང་སྲེག་བཞིན་དུ། ། འོན་ཀྱང་ཐུགས་རྗེས་བརླན་པར་མཛད། །
བྱང་ཆུབ་ཆེ་དང་འཆི་དང་སྐྱེ། ། དུར་ཁྲོད་གཤེགས་དང་དཀའ་སྤྱོད་མཛད། ། བདུད་སྡེ་རབ་ཏུ་འཇོམས་པ་དང༌། ། ཆོས་ཀྱི་འཁོར་ལོ་བསྐོར་བ་དང༌། ། ལྷ་ཡུལ་གཤེགས་དང་མྱ་ངན་འདས། ། དེ་བཞིན་ཁྱིམ་ནས་བྱུང་བ་རྣམས། ། སྙིང་རྗེའི་དབང་གིས་འཇུག་པ་ཡིས། ། འགྲོ་བའི་མགོན་པོས་སྟོན་པར་མཛད། ། ཚངས་དབང་ཉེ་དབང་དྲག་སོགས་ཀྱི། ། གཟུགས་ཀྱིས་རབ་ཏུ་འཇུག་མཛད་ཅིང༌། །
འཁོར་བ་འདུལ་བའི་སྦྱོར་བ་ཡི། ། ཐུགས་རྗེའི་ཐུགས་ཀྱིས་རོལ་པར་མཛད། ། ཐེག་པ་གཉིས་པོ་དག་ཀྱང་ནི། ། ཐེག་པ་ཆེན་པོར་འབྱུང་བས་ན། ། སྲིད་པའི་ལམ་གྱིས་དུབ་པ་རྣམས། ། ངལ་བསོའི་དོན་དུ་དེ་ཉིད་ཡིན། ། ཉན་ཐོས་དེ་དག་དེ་སྲིད་དུ། ། སངས་རྒྱས་རྣམས་ཀྱིས་མ་བསྐུལ་བར། ། དེ་སྲིད་ཡེ་ཤེས་ལུས་གཅིག་གིས། ། ཏིང་འཛིན་དྲེགས་པས་མྱོང་སྟེ་གནས། །
བསྐུལ་ནས་སྣ་ཚོགས་གཟུགས་ཀྱིས་ནི། །

སེམས་ཅན་དོན་ལ་དགའ་བྱེད་ཅིང༌། ། བསོད་ནམས་ཡེ་ཤེས་ཉེར་འཕེལ་ནས། ། སངས་རྒྱས་བྱང་ཆུབ་འཐོབ་པར་འགྱུར། ། བག་ཆགས་ལས་ནི་བྱུང་བས་ན། ། བག་ཆགས་ས་བོན་དག་ཏུ་བཤད། ། བག་ཆགས་རྗེས་མཐོང་ཚོགས་པ་ན། ། སྲིད་པའི་མྱུ་གུ་དེ་བསྐྱེད་དོ། ། སྟོང་ཉིད་སྨྲ་བས་སྨྲ་བྱེད་ཅིང༌། ། རྟག་ཏུ་ལུས་ངག་ཡིད་གསུམ་གྱིས། ། དེ་ལྟར་སེམས་ཅན་དོན་བྱེད་པ། ། ཆད་པར་སྨྲ་བ་ཡོད་མ་ཡིན། །
ཞེས་གསུངས་སོ། ། དཔེར་ན་གསེར་འགྱུར་ཟངས་ལྕགས་ཐམས་ཅད་ལ། ། གསེར་འགྱུར་རྩི་ཡི་ནུས་པའི་ཐབས་རྙེད་ན། ། ཐམས་ཅད་ཁ་དོག་གསེར་དུ་འགྱུར་བ་ལྟར། ། སེམས་ཀྱང་བདེ་ཆེན་ངང་དུ་རོ་གཅིག་འགྱུར། ། སྒྱུ་མ་སྨིག་རྒྱུ་དྲི་ཟའི་གྲོང་ཁྱེར་རྣམས། ། རྟོག་དང་བྲལ་བས་སྟོང་པའི་རྣམ་པར་སྐྱེས། ། དེ་བཞིན་སྒྱུ་འདྲ་སེམས་ཀྱིས་སྒྱུ་འདྲར་ཤེས། ། བདེ་ཆེན་རྒྱས་གདབ་བདག་བྱིན་བརླབས་པ་ལ། ། སྒྱུ་མའི་དཔེ་ཡིས་དོན་རྣམས་བཙལ་མི་དགོས། །
ཐམས་ཅད་སྒྱུར་འདྲ་མི་འདྲར་དགག་སྒྲུབ་མེད། ། ཕྱག་རྒྱའི་ལམ་ལ་བདེ་བ་སྟོང་པར་ཤེས། ། ཆོས་ཀྱི་མདོ་དོན་སེམས་ཀྱི་སྟོང་པར་ཤེས། ། ཆོས་རྣམས་ཀུན་ལ་ཡོད་མེད་དགག་སྒྲུབ་མེད། ། རྟོག་མེད་མངོན་སུམ་ལམ་ལ་བློ་བཞག་པས། ། རྟགས་ཀྱི་རྗེས་འབྲང་གཞན་སེལ་དགོས་པ་མེད། ། དུས་གསུམ་བདེར་གཤེགས་ཇི་ལྟར་སངས་རྒྱས་ལྟར། ། ནང་དུ་ཁ་བལྟས་སེམས་ཀྱི་གསང་ཤེས་པས། ། སྒྲིབ་པ་ཀུན་ཟད་ཡེ་ཤེས་ཕུན་ཚོགས་ཤིང༌། ། སངས་རྒྱས་ཞིང་བསྒྲོད་སེམས་ཅན་ཐམས་ཅད་སྒྲོལ། །
ཐམས་ཅད་བཟང་རྒུ་ཉིད་དུ་གྱུར་པར་ངེས། ། ཇི་ལྟར་སྦྲུལ་གྱི་རང་བཞིན་ཤེས་པ་ན། ། དེ་ཡི་དུག་གིས་གནོད་པར་མི་འགྱུར་ཏེ། ། གང་ཞིག་ཉོན་མོངས་འཁོར་བའི་རང་བཞིན་ཤེས། ། དེས་ནི་དེ་མ་ཐག་ཏུ་དེ་གྲོལ་འགྱུར། ། དེ་ཉིད་ཀྱིས་ནི་སངས་རྒྱས་ཤིང༌། ། དེ་ཉིད་ཀྱིས་ནི་ཉོན་མོངས་འཇོམས། ། བདེ་ཆེན་ལམ་ལ་བརྟེན་ནས་ནི། ། ཐམས་ཅད་བྱས་ཀྱང་རྣམ་པར་གྲོལ། ། རྣམ་པར་རྟོག་པ་རྣམ་སྤངས་ཤིང༌། །
གཟུང་དང་འཛིན་པ་དང་བྲལ་བ། ། ཡེ་ཤེས་འདུས་མ་བྱས་པ་སྟེ། ། རྒྱུ་དང་རྐྱེན་གྱིས་མ་བསྐྱེད་པའོ། ། ཤྲཱི་ནི་གཉིས་མེད་ཡེ་ཤེས་ཏེ། ། ཧེ་ནི་རྒྱུ་སོགས་སྟོང་པ་ཉིད། ། རུ་ནི་བཀོད་པ་དང་བྲལ་བ། ། ཀ་ནི་གང་དུའང་མི་གནས་པ། ། སེམས་ཀྱི་ངང་ལ་རྣམ་གནས་པ། ། མྱ་ངན་འདས་པ་བསྟན་དུ་མེད། ། བདེ་ཆེན་རྟོགས་པའི་མན་ངག་འདི། །
སྡེབ་སྦྱོར་གོ་རིམ་བསྒྲིགས་པ་མིན། ། ཉམས་མྱོང་རྟོགས་པས་ཕན་པའི་ལུང༌། ། དམ་པ་སྤྱི་བོས་བླང་བར་མཛོད། ། དངོས་པོའི་གནས་ལུགས་བསྒོམ་པ་ཞེས་བྱ་བ་ནོར་བུ་གླིང་པའི་སློབ་དཔོན་བདེ་བའི་རྡོ་རྗེས་མཛད་པ་རྫོགས་སོ།། །། ༄༅། །ཚིགས་སུ་བཅད་པའི་མཛོད་བཞུགས་སོ། ། མི་གསལ། ༄༅། །རྒྱ་གར་སྐད་དུ། དོ་ཧ་ཀོ་ཥ། བོད་སྐད་དུ། ཚིགས་སུ་བཅད་པའི་མཛོད།
དཔལ་ཧེ་རུ་ཀ་ལ་ཕྱག་འཚལ་ལོ། ། ང་ནི་དམ་པའི་དོན་མཁས་པར། ། འཇིག་རྟེན་སྙེམས་པ་ཡང་དག་འཆང༌། ། གལ་ཏེ་བྱེ་བའི་ནང་ན་གཅིག ། དྲི་མ་མེད་པར་ཞུགས་པར་གྱུར། ། ལུང་དང་རིག་བྱེད་སྔོན་རབས་ཀྱི། ། མཁས་པ་ང་རྒྱལ་བྱེད་པ་དག ། དཔལ་འབྲས་སྨིན་པའི་ཕྱི་རོལ་གྱི། ། བུང་བ་བཞིན་དུ་དེ་དག་འཁྱམས། ། བྱང་ཆུབ་སེམས་དང་རྡུལ་གྱིས་བརྒྱན། །
མི་བསྐྱོད་པ་ཡིས་འཁྱུད་གྱུར་པ། ། པདྨའི་ས་བོན་རང་བཞིན་གྱི། ། དག་པའི་གཉུག་མའི་ལུས་ལ་མཐོང༌། ། གནམ་ཆུ་འོད་དཔག་མེད་འདམ་བྱས། ། རྩ་བར་རྣམ་པར་རྟོག་པར་བྱ། ། སྡིག་སྤངས་རྩ་བའི་སྡོང་བུར་བྱས། ། ཡི་གེ་ཧཾ་གི་རྣམ་པར་སྐྱེས། ། རྐྱང་མ་རོ་མའི་ཚལ་གཉིས་ནི། ། ལོགས་གཉིས་སུ་ནི་གནས་པ་སྟེ། ། འདབ་བཞིའི་མིང་བས་རྩ་ལག་བཞི། །
བདེ་བ་ཆེན་པོའི་གནས་ན་གནས། ། ཨེ་བཾ་ས་བོན་བླངས་ནས་ནི། ། པདྨའི་མེ་ཏོག་ཁ་ཕྱེ་བར། ། བུང་བའི་གཟུགས་ཀྱིས་རང་དགའ་བའི། ། དཔའ་བོ་སྦྲང་རྩི་སྣོམ་པར་བྱེད། ། འབྱུང་ཆེན་ལྔ་ཡི་ས་བོན་དག ། བླངས་ཏེ་ཚོགས་པ་ལས་སྐྱེ་བ། ། སྲ་བ་ས་སྟེ་གཤེར་བ་ཆུ། ། ཚ་བ་སྲེག་པར་ཡང་དག་སྐྱེ། ། ཡང་དག་སྐྱོང་གནམ་བདེ་མཁའ་ལྷ། །
ཡོངས་སུ་རྫོགས་པ་མ་ལུས་པའི། ། ལྷ་དང་ལྷ་མིན་འདི་ལས་སྐྱེས། ། རྨོངས་པ་འདི་དག་སྟོང་ཉིད་ཡིན། ། ས་ཆུ་མེ་དང་རླུང་དང་མཁའ། ། ཡུལ་གྱི་བློས་བླངས་ཡོངས་ཤེས་ཀྱིས། ། རླབས་མེད་མཉམ་པ་ལྷན་སྐྱེས་ཚུལ། ། ཉེས་པ་མ་ལུས་དང་བྲལ་བ། ། དེ་ལ་སྡིག་གསོད་གཅིག་ཀྱང་མེད། ། གསལ་བར་ནག་པོས་སྨྲས་པ་ཡིན། ། ཕྱི་རོལ་དུ་ནི་འབྱུང་བ་སྤྱད་པ་ལ། །
སྟོང་དང་སྟོང་པ་མ་ཡིན་པ་ལ་ཞུགས། ། སྟོང་དང་སྟོང་མིན་དེ་གཉིས་ཀྱི་དབུས་སུ། ། ཀྭ་ཡེ་རྨོངས་པ་ཅི་ཡང་མ་མཐོང་ངོ༌། ། ལྷན་སྐྱེས་འབའ་ཞིག་གཅིག་པུ་དེ་ཉིད་ཡིན། ། ནག་པོ་ཡིས་ནི་ཡོངས་སུ་ཤེས་པ་ཡི། ། བསྟན་བཅོས་དང་ནི་ལུང་མང་ཀློག་ཉན་ཀྱང༌། ། རྨོངས་པ་དག་གིས་ཅི་ཡང་མི་ཤེས་སོ། ། འོག་ཏུ་མི་འགོ་བ་དང་ལྟག་མ་རྒྱུ། ། གཉིས་བྲལ་དེ་ནི་མི་གཡོ་བར་གནས་ཏེ། ། ཡིད་གར་མི་འཕྲོ་བ་ནི་ནག་པོས་སྨྲས། །
མི་གཡོ་བ་རླུང་ཁྱིམ་བདག་མོ་ཁྱིམ་གནས། ། རི་བོ་མཆོག་གི་སུལ་ཟབ་པས། ། འགྲོ་བ་མ་ལུས་ཆད་པར་འགྱུར། ། དྲི་མེད་ཆུ་ནི་བསྐམ་གྱུར་ཏེ། ། དུས་ཀྱི་མེ་ནི་འཇུག་པར་འགྱུར། ། འདི་དེ་ས་འཛིན་ལས་ནི་གཟུང་བར་དཀའ། ། མཉམ་དང་མི་མཉམ་བརྒལ་བར་མི་ནུས་ཏེ། ། མཚོན་དཀའ་གཏིང་དཔག་དཀའ་བར་ནག་པོས་སྨྲས། ། སུ་ཞིག་གིས་ནི་ཡིད་ཀྱིས་ཡོངས་སུ་རྟོགས། ། གང་ཞིག་ཉིན་རེར་ལྷན་ཅིག་སྐྱེས་འཕྲོ་བ། །
ཡིད་ཀྱི་རིན་ཆེན་ཡང་དག་པར་རིག་པ། ། དེ་འབའ་ཞིག་གིས་ཆོས་ཀྱི་ངོ་བོ་ཤེས། ། བརྗོད་ཀྱང་གཞན་གྱིས་ཤེས་པར་འགྱུར་རམ་ཅི། ། ལམ་དུ་འགྲོ་བ་གཉུག་མའི་ཡིད། ། གང་ཞིག་གིས་ནི་བཅིངས་བྱས་པ། ། དེ་ཡིས་གནས་གསུམ་མ་ལུས་པ། ། སྤྲོས་ཏེ་སླར་ཡང་བསྡུས་པ་ཡིན། ། ཅི་ཡི་ཕྱིར་ན་དེ་བཞིན་གཤེགས། ། ལྷ་མོ་ཁྲོ་མོའི་ཚོགས་ལ་ཆགས། ། དཀྱིལ་འཁོར་འཁོར་ལོ་རྣམ་སྤངས་ཏེ། །
ལྷན་ཅིག་སྐྱེས་པའི་དགའ་བར་བསྡད། ། གཉུག་མའི་ཡིད་བརྒྱལ་རོ་མཉམ་པར། ། ལྷན་སྐྱེས་མི་གཡོ་གང་གིས་བྱས། ། དེ་ནི་དུས་དེར་འགྲུབ་པ་སྟེ། ། རྒ་དང་འཆི་བའི་འཇིགས་པ་མེད། ། མི་གཡོ་རྣམ་པར་རྟོག་མི་འགྱུར། ། འཆར་དང་ནུབ་པ་དང་བྲལ་དེ་སྙིང་པོ། ། གང་ཡིད་དང་ཡིད་འབྱུང་ཅིར་མི་བྱེད། ། འདི་ལྟ་བུ་དེ་མྱ་ངན་འདས་པར་བརྗོད། ། གང་གིས་ཨེ་བྃ་ཡི་གེ་ཤེས། །
མ་ལུས་པ་ཀུན་ཤེས་པ་ཡིན། ། ཀྱེ་ཧོཿཆོས་ཀྱི་ཟ་མ་ཏོག ། མངའ་བདག་གཉུག་མའི་ཆ་བྱད་དོ། ། གལ་ཏེ་རླུང་འགྲོ་བ་ཡི་སྒོར། ། སྒོ་ལྕགས་དམ་པོར་འཇུག་བྱེད་ཅིང༌། ། གལ་ཏེ་མུན་པ་དྲག་པོ་དང༌། ། ཡིད་ཀྱིས་མར་མེ་གཏོང་བར་བྱེད། ། རྒྱལ་བ་རིན་པོ་ཆེ་སྟེང་དུ། ། ནམ་མཁའ་གལ་ཏེ་འཇུག་པ་ན། ། སྲིད་པར་རོལ་ཅིང་མྱ་ངན་གྱིས། །
འགྲུབ་པ་རུ་ནི་ནག་པོས་སྨྲ། ། ཆོས་ཀྱི་ཡི་གེ་དེ་དག་ལ། ། མི་མོར་གྱིས་ལ་ཡིད་སྦྱོར་ཅིག ། དེ་མ་ཐག་ཏུ་རླུང་འཆིང་ཞིང༌། ། ཡུལ་ལའང་རེ་བ་མེད་པར་འགྱུར། ། གང་དུ་མཆོག་དང་ཁྱད་དགའ་གཉིས་མཐོང་ན། ། དབུས་དེར་ཆོས་ཀྱི་ཡི་གེ་མཚོན་པར་གྱིས། ། འདི་ལྟའི་མན་ངག་གལ་ཏེ་བསྒྲུབ་པ་ན། ། དེ་ཡིས་ཁྱིམ་བདག་མོ་རླུང་གི་གཡོ་འཆིང༌། ། རི་མཆོག་རྩེ་མོ་མཐོང་བའི་ཐང༌། །
གང་དུ་རི་ཁྲོད་གནས་བྱས་པ། ། སེང་གེ་ཡིས་ཀྱང་མི་མཆོངས་ན། ། གླང་ཆེན་རེ་བ་ལྟ་ཐག་རིང༌། ། འདི་དེ་རིག་མཆོག་ཏུ་ངས་བརྗོད། ། འདི་ཉིད་བདེ་བ་ཆེན་པོའི་གནས། ། བདེ་ཆེན་མ་ཐོབ་བར་དུ་འདིར། ། ཀྭ་ཡེ་ལྷན་ཅིག་སྐྱེས་དགའ་སྒྲུབས། ། འགྲོ་ཀུན་ལུས་ངག་ཡིད་བསྡུས་ནས། ། ཀྭ་ཡེ་དེར་མི་རྣམས་འཕྲོད་དེ། ། དེ་ཉིད་གཅིག་པུ་ཉམས་རྣམས་ཀྱི། །
བདེ་ཆེན་རྗེ་བོ་ཉིད་ཡིན་ནོ། ། སྔགས་དང་རྒྱུད་དག་གཅིག་ཀྱང་མི་བྱེད་དེ། ། གཉུག་མའི་ཁྱིམ་བདག་མོ་བླངས་རོལ་བར་བྱེད། ། ཇི་སྲིད་རང་ཁྱིམ་ཁྱིམ་མོ་མི་གནས་པ། ། དེ་སྲིད་རིགས་ལྔ་དག་ལ་སྤྱོད་དམ་ཅི། ། བཟླས་པ་སྦྱིན་སྲེག་དཀྱིལ་འཁོར་ལས་འདི་ཡིས། ། ཉི་མ་རེ་རེར་ཀུ་རེས་ཅི་ཕྱིར་གནས། ། ན་ཆུང་མ་ལ་ཆགས་པ་དཔེ་མེད་ན། ། ལུས་འདི་ཡིས་ནི་བྱང་ཆུབ་འགྲུབ་བམ་ཅི། ། གང་གིས་བར་མེད་ལྷན་ཅིག་སྐྱེས་དགའ་རྟོགས། །
རིག་བྱེད་སྔོན་གྱི་རབས་ཀྱིས་ཅི་ཞིག་བྱ། ། དེས་ནི་འགྲོ་བའི་རྣམ་རྟོག་མ་ལུས་དང༌། ། ང་རྒྱལ་ལུས་པོ་འདི་ནི་འཇོམས་པར་འགྱུར། ། གཉུག་མའི་ཁྱིམ་བདག་མོ་བླངས་ནས། ། རིན་ཆེན་ཡིད་ནི་མིག་ཡོར་བྱས། ། ཀྭ་ཡེ་དེ་ཉིད་རྟོགས་སེམས་མགོན། ། དམ་པའི་དོན་དུ་བདག་གིས་བརྗོད། ། ཇི་ལྟར་ལན་ཚྭ་ཆུར་ཞུགས་པ། ། དེ་ལྟར་ཁྱིམ་བདག་མོ་བླངས་སེམས། ། དེ་དང་གལ་ཏེ་ལྷན་ཅིག་ན། །
ཀྭ་ཡེ་དེ་དུས་རོ་མཉམ་འགྱུར། ། ཚིགས་སུ་བཅད་པའི་མཛོད་༼ ནག་པོ་རྡོ་རྗེའི་དོ་ཧ་དང་འགྱུར་ཁྱད་མ་གཏོགས་གཞུང་གཅིག ༽ རྫོགས་ཏེ། ། འདི་ནི་སྤྱོད་པའི་ཞལ་སྔ་ནས་མཛད་པ་ཡིན་ནོ། ། རྒྱ་གར་གྱི་མཁན་པོ་དི་པཾ་ཀ་ར་རཀྵི་ཏའི་ཞལ་སྔ་ནས་དང༌། བོད་ཀྱི་ལོ་ཙཱ་བ་མཁས་པ་ཆེན་པོ་མར་པ་ཆོས་ཀྱི་དབང་ཕྱུག་གིས་བསྒྱུར་ཅིང་ཞུས་ཏེ་གཏན་ལ་ཕབ་པའོ། ། ༄༅། །ཚིགས་སུ་བཅད་པ་ལྔ་པ་ཞེས་བྱ་བ་བཞུགས་སོ། ། སློབ་དཔོན་ནག་པོ་པས་མཛད། ༄༅། །རྒྱ་གར་སྐད་དུ། པཉྩ་སཱརྒ་གཱ་ཐཱ་ནཱ་མ།
བོད་སྐད་དུ། ཚིགས་སུ་བཅད་པ་ལྔ་པ་ཞེས་བྱ་བ། དཔལ་ཧེ་རུ་ཀ་ལ་ཕྱག་འཚལ་ལོ། ། ཆུ་ཟད་པས་ན་འདམ་གྱི་པདྨ་སྐེམས། ། སྦྲང་རྩི་བྲོས་པས་གར་སོང་ཆ་ཡང་མེད། ། རྩ་བ་ལོ་མ་སྡོང་བུ་མེ་ཡི་སྦྱོར་བས་ཟད། ། ནག་པོ་ན་རེ་དབང་པོའི་བཞད་གད་ལ་ནི་ལྟོས། ། ཟ་ཞིང་འཐུང་དང་གནས་ནས་ཡལ་ག་བཅག་ནས་སོང༌། ། ཀྱེ་ཧོཿ འདི་ནི་བདག་གི་ལས་ནི་གཏུམ་མོ་ལྟ་བུ་ཡིན། །
རྒྱུན་གྱི་བ་མོ་ལྟ་བུས་པདྨ་བསྲེགས། ། ཡོན་ཏན་བརྒྱ་ནི་སྐྱོན་གཅིག་གིས་ནི་ཟད་པར་བྱས། ། རྒྱ་མཚོ་ཟད་པས་པདྨ་བསྲེགས། ། ཡོན་ཏན་བརྒྱ་ནི་སྐྱོན་གཅིག་གིས་ནི་ཟད་པར་བྱས། ། རྒྱ་མཚོ་ཟད་པས་པདྨ་རྣམས་ཀྱང་བསྐམས། ། དེ་ཚེ་སྒོ་བཅུ་ལས་ནི་དུ་བ་འབྱུང༌། ། འཇིག་རྟེན་པ་ནི་ནག་པོ་མེད་ཅེས་ཟེར། ། ནག་པོ་ཐེག་ཆེན་ཟབ་མོའི་ནགས་ན་གནས། ། སེམས་ནི་སྟོང་ཞིང་གཉུག་མའི་ངང་དུ་རྫོགས། ། ཕུང་པོ་བཞད་གད་གྱུར་ཀྱང་འགྱོད་པ་མེད། །
འོ་མའི་ནང་ན་མར་ཡོད་པ་ནི་མི་མཐོང་བཞིན། ། འདོད་པ་ཡོད་དེ་འཇིག་རྟེན་པས་ནི་མཐོང་བ་མེད། ། འཇིག་རྟེན་འཚོ་བའམ་ནི་འཆི་བ་གང་ཡང་མེད། ། འདི་ལྟ་བུ་ཡི་ལོངས་སྤྱོད་ནག་པོ་རྣལ་འབྱོར་པ། ། པདྨ་བཞིན་དུ་ལུས་ཆ་བསྐམས་གྱུར་ཀྱང༌། ། ནག་པོ་ཅི་ཡི་ཕྱིར་ན་ཤི་ཞེས་བྱ། ། བརྟུལ་ཞུགས་སྤྱོད་པའི་སློབ་དཔོན་ཆེན་ནག་པོ་པས་མཛད་པའི་ཚིགས་སུ་བཅད་པ་ལྔ་པ་རྫོགས་སོ།། །། རྣལ་འབྱོར་གྱི་དབང་ཕྱུག་ཤྲཱི་བཻ་རོ་ཙ་ན་བཛྲས་བསྒྱུར་བའོ། ། ༄༅། །དཔལ་རྡོ་རྗེའི་གླུ་བཞུགས་སོ། ། མི་གསལ།
༄༅། །དཔལ་རྡོ་རྗེའི་གླུ། སྲིད་པ་རང་བཞིན་གྱིས་དག་ཕྱིར། ། རང་བཞིན་གྱིས་ནི་འབྱུང་བར་བྱེད། ། རང་བཞིན་དག་པའི་སེམས་དཔའ་རྣམས། ། ད་མ་པའི་སྲིད་པ་བྱེད་པར་ཤོག ། ན་བུ་བྷ་བྷ། ན་བུ་ས་མ་ཡ། ། ན་བུ་ཨནྟར་ལ། ན་བུ་ཡ། ན་བུ་ཨ་ཐཱ་མ་ན་ཧ་ཀ་ལ།
ཨ་ཝ་དྷཱ་ཏཱི་ཡི། ལ་ལ་ནཱ། ར་ས་ནཱ། བྷ་ཧ་ན་ཏི། ན་བུ་ཙནྡྷ་ལི་རེ། ང་ཀ་དྷ་ཧན་དྷི། མུ་དྲ། ཀ་ར་ན། པ་ཡོ་ཀ། ན་དནྟ།
ན་དྷ། བྷིན་དྷ་ན་ཙ་ཧཱུྃ་ཕཊ། མནྟ། སྭ་ནོ་བྷན་བྷ། བ་ནནྟེ། སུན་དར། ས་ར་ཀ་ཧ། ན་ཛི་རེ། ག་ཡ་ཨཱ་ཀ་ར། ཨ་ན་སེ།
ཨ་བུ་བྷ། ས་ཧ་བཛྲ་ས་དྷ་ས། པྲཛྙ་ཤྲཱིཀྱེ་གུ་རུ། ། ཨཱ་ཨས། སྲིད་དང་མྱ་ངན་འདས་མ་ཡིན། ། དེ་བཞིན་དབུས་ཀྱང་མ་ཡིན་ཏེ། ། ཤར་དང་ནུབ་པའི་དུས་མ་ཡིན། ། རང་བཞིན་གྱིས་ནི་མན་ངག་གིས། ། སྔར་མ་རྟོགས་ཏེ་གཞན་ན་མེད། ། ཤེས་རབ་དཔལ་ཞབས་བླ་མ་གསུངས། །
ལ་ལ་ར་སན་འབབས་པའོ། ། དེ་རྣམས་ཨ་ཝ་དྷཱུ་ཏཱི་མིན། ། མཁའ་འགྲོ་ཚོགས་པ་གཏུམ་མོ་མིན། ། རང་བཞིན་གྱིས་ནི་མན་ངག་འདི། ། སྔར་མ་རྟོགས་ཏེ་གཞན་ན་མེད། ། ཤེས་རབ་དཔལ་ཞབས་བླ་མ་གསུངས། ། ཕྱག་རྒྱ་དང་ནི་སྟངས་སྟབས་དང༌། ། རིམ་ནི་བརྒྱུད་ནི་མ་ཡིན་ཏེ། ། ཚུལ་དང་ཐིག་ལེ་སྐུ་ཕཊ་མིན། ། རང་བཞིན་གྱིས་ནི་མན་ངག་འདི། །
སྔར་མ་རྟོགས་ཏེ་གཞན་ན་མེད། ། ཤེས་རབ་དཔལ་ཞབས་བླ་མ་གསུངས། ། རང་རིག་པ་ཡི་དགའ་བ་དང༌། ། མཆོག་གི་རང་བཞིན་བདེ་བ་ཡིན། ། དེ་ནི་བརྗོད་པར་མི་ནུས་ཏེ། ། ནམ་མཁའ་ལྟ་བུའི་དངོས་པོ་བཞིན། ། རང་བཞིན་གྱིས་ནི་མན་ངག་འདི། ། སྔར་མ་རྟོགས་ཏེ་གཞན་ན་མེད། ། ཤེས་རབ་དཔལ་ཞབས་བླ་མ་གསུངས། ། ༄༅། །རྣལ་འབྱོར་སྤྱོད་པའི་བསམ་གཏན་ཞེས་བྱ་བ་བཞུགས་སོ། །
རྗེ་བཙུན་ཀ་རོ་པས་མཛད། ༄༅། །རྒྱ་གར་སྐད་དུ། ཡོ་ག་ཙཱརྻ་ས་མཱ་དྷི་ནཱ་མ། བོད་སྐད་དུ། རྣལ་འབྱོར་སྤྱོད་པའི་བསམ་གཏན་ཞེས་བྱ་བ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། སངས་རྒྱས་ཆོས་དང་འཕགས་པའི་ཚོགས་རྣམས་ལ། ། ཕྱག་འཚལ་ནས་ནི་བདག་གིས་མཐོང་རྣམས་བཤད། ། དང་པོར་རིགས་ཀྱི་མིར་སྐྱེ་བ། ། དཀའ་བ་ཐོབ་ནས་དཀའ་བར་བལྟ། །
ཐོབ་དཀར་ཤེས་ནས་དགེ་བའི་བཤེས་གཉེན་བཙལ། ། དད་པའི་སྟོབས་ཀྱིས་དམ་པ་བསྟེན་ལ་བསླབ། ། ལེགས་པར་སྦྱངས་པའི་སེམས་ཀྱིས་གསོལ་བ་གདབ། ། བླ་མས་བུ་ཆུང་ལྟ་བུའི་སེམས་ཉིད་ཀྱིས། ། སློབ་མ་བཟུང་སྟེ་སྐྱབས་འགྲོ་སེམས་བསྐྱེད་ལ། ། ཟང་ཟིང་མེད་པའི་སེམས་ཀྱིས་སྔོན་དྲངས་ནས། ། བྱམས་དང་སྙིང་རྗེའི་སེམས་དང་ལྡན་པ་ཡིས། ། རྣམ་དག་བདུན་གྱིས་ལུས་ཀྱི་སྒྲིབ་པ་སྦྱང༌། ། འཁོར་གསུམ་དག་པའི་སྨོན་ལམ་རྒྱ་ཆེ་བ། ། རེ་བ་མེད་པའི་སེམས་ཀྱིས་གདབ་པར་བྱ། །
བླ་མ་བླ་མས་མཐོང་བའི་བླ་མ་ལས། ། འབད་པ་མ་ལུས་པ་ཡིས་བདུད་རྩི་བླང༌། ། འཇིགས་པའི་ས་ལས་གྲོལ་ནས་དབེན་སར་བསྡད། ། བསྐྱེད་པའི་རིམ་པ་ཐབས་ཀྱི་མན་ངག་ལ། ། རྫོགས་པའི་རིམ་པ་ཉིད་ཀྱི་རྒྱས་གདབ་ཅེས། ། རྫོགས་སངས་རྒྱས་དང་བླ་མས་གསུངས་པས་ན། ། ཐབས་དང་ཤེས་རབ་འབྲེལ་བ་རབ་ཏུ་ཟབ། ། དམ་པའི་ངག་ལས་རྟག་ཏུ་འདའ་མི་བྱ། ། རང་ལ་གནས་པའི་བདེ་བ་ཆེན་པོ་ལ། ། འབད་དང་རྩོལ་བས་ནམ་ཡང་འགྲུབ་པ་མིན། །
ལྟ་སྒོམ་སྤྱོད་པ་ཐམས་ཅད་འདུས་གྱུར་པ། ། དམིགས་བྱ་མ་དམིགས་རྟེན་དང་བྲལ་བས་འགྲུབ། ། ཀྱེ་མ་སེམས་མ་མཐོང་བའི་སེམས་ཅན་རྣམས། ། དོན་མ་མཐོང་བས་དོན་ལ་སྐུར་པ་འདེབས། ། དངོས་པོར་ཞེན་པས་འདོད་པའི་མཚོན་གྱིས་བཏབ། ། བྱས་པ་ཐམས་ཅད་སྡུག་བསྔལ་བསྐྱེད་པའི་རྒྱུ། ། ཀྱེ་མ་བླ་མ་དམ་པ་དང་བྲལ་བས། ། སངས་རྒྱས་རང་ལ་ཡོད་པ་མཐོང་བ་མེད། ། ཉོན་མོངས་སྔགས་དང་བྲལ་བའི་དུག་དང་འདྲ། ། འདོད་པས་སེམས་མྱོས་སྦྲང་མས་ཆང་འཐུང་འདྲ། །
ཀྱེ་མ་འཇིག་རྟེན་སྲིད་པའི་འཆིང་ལ་མ་འཛིན་པར། ། རང་ཡོན་ཏན་ཅིར་ཡང་མ་འཛིན་ཅིག ། བག་མེད་ལས་ཀྱིས་དགེ་བའི་དུས་མ་འདའ། ། ཆོས་རྣམས་ཀུན་ལ་སྲོག་ཕྱིར་སྐུར་མི་གད་བ། ། དགེ་བའི་རྩ་བའི་སེམས་སྦྱང་ཕྱིར་ན་འབད། ། རང་བྱུང་སྤྱོད་པ་ཆེད་དུ་དགག་མི་བྱ། ། གཉིད་མོངས་ལེ་ལོ་ཇེ་ཚོམ་རྒོད་འགྱོད་རྣམས། ། ཏིང་འཛིན་གྲུབ་ལ་གནོད་ཕྱིར་སྤང་བར་བྱ། ། རང་གིས་དམ་བཅས་ཀུན་ཏུ་གཏང་མི་བྱ། ། བླ་མ་དམ་པའི་གསུང་ལ་ཡིད་ཆེས་པའི། །
དམ་ཚིག་བཅས་པ་ཉམས་ན་ངན་འགྲོར་ལྟུང༌། ། བདག་གིས་ཆོས་འདི་བྱས་པ་ཡིས། ། བདག་དང་སེམས་ཅན་ཐམས་ཅད་ནི། ། བསམ་གཏན་ས་ལ་གནས་ཀྱང་ནི། ། ཕྱག་རྒྱ་ཆེན་པོ་ཐོབ་པར་ཤོག ། རྣལ་འབྱོར་སྤྱོད་པའི་བསམ་གཏན་ཞེས་བྱ་བ་རྗེ་བཙུན་ཀ་རོ་པས་མཛད་པ་རྫོགས་སོ།། །། ༄༅། །བིརྺ་པའི་ཚིག་རྐང་བརྒྱད་ཅུ་རྩ་བཞི་པ་བཞུགས་སོ། ། དཔལ་བིརྺ་བས་མཛད། ༄༅། །རྒྱ་གར་སྐད་དུ། ཤྲཱི་བི་རཱུ་པ་པཱ་དཱ་ཙ་ཏུར་ཤཱི་ཏི།
བོད་སྐད་དུ། དཔལ་བིརྺ་པའི་ཚིག་རྐང་བརྒྱད་ཅུ་རྩ་བཞི་པ། བླ་མ་དམ་པ་རྣམས་ལ་ཕྱག་འཚལ་ལོ། ། ཉིན་མཚན་རྟག་ཏུ་བླ་མ་མཆོག་གི་ཞབས་ལ་འདུད། ། གཞུང་འདི་ལྷན་ཅིག་སྐྱེས་པ་ལས་ནི་འཕྲོས། ། དེས་ནི་རྒ་ཤི་རྣམས་ལ་བཞད་གད་བྱས། ། སེམས་ནི་མི་གཡོ་བརྟན་པར་རྩེ་གཅིག་བྱ། ། དེ་ནི་བསམ་བྱ་བསམ་གཏན་དཀྱིལ་འཁོར་ཕྱག་རྒྱ་མེད། ། དེ་རྣམས་བསྒོམས་པས་རྣམ་པར་དག་མི་འགྱུར། ། ལྟ་སྟངས་འཆིང་དང་ལས་རྣམས་བྱེད་མ་དང༌། །
སྒོ་རྣམས་དགག་པར་བྱ་བ་མ་ཡིན་ནོ། ། དེས་ནི་ལྷན་ཅིག་སྐྱེས་པའི་ལམ་མི་ཤེས། ། གང་ཞིག་སྲོག་དང་རྩོལ་བ་དགང་བ་ཅན་དང་ནི། ། བུམ་པ་ཅན་གྱི་རླུང་ལ་གཏོད་བྱེད་པ། ། དེ་ནི་བདག་ཉིད་ངེས་པར་བསླུ་བར་བྱེད། ། གང་གིས་ལྟེ་བའི་དཀྱིལ་འཁོར་ཉིད་དུ་ནི། ། གཏུམ་མོ་སྦར་བར་བྱེད་ཅིང་ནན་ཏན་གྱི། ། སྒོ་བཅུ་ལ་ནི་སྒོ་ལྕགས་འཇུག་པར་བྱེད། ། རང་གི་སྤྱི་བོར་པདྨ་དཀར་པོ་སྒོམ་བྱེད་པ། ། རྨོངས་པ་དེ་ཡིས་མཆོག་གི་ཐར་པ་མི་རྙེད་དོ། །
དྲིལ་ཅན་རྐན་དང་སྣ་རྩེར་བསམ་བྱེད་དང༌། ། སྟེང་དང་འོག་དང་བསྡོམས་ནས་ཤིང་བཙུགས་དང༌། ། མགྲིན་པའི་ཕུག་ཏུ་འོད་ཟེར་འབར་བྱེད་དང༌། ། དཔྲལ་བར་ཟླ་བ་རྟག་ཏུ་སྒོམ་བྱེད་དང༌། ། ནམ་མཁའི་རྩེ་མོར་མི་གཡོའི་སྣ་རྩེར་བསྒོམ། ། ལ་ལ་འོག་ཏུ་པདྨ་རྡོ་རྗེ་བལྟ། ། ལ་ལ་དབུ་རྒྱན་འཆིང་ཞིང་འདེགས་པར་བྱེད། ། ལ་ལ་ཚངས་པའི་གནས་བཞི་སྒོམ་པར་བྱེད། ། ལ་ལ་རང་གི་གྲིབ་མ་སྟོང་པར་བྱས་ནས་ཆོས་ལ་བལྟ། ། ལ་ལ་དཀྱིལ་འཁོར་ཏིལ་གྱི་འབྲུ་ཙམ་བསྒོམ། །
ལ་ལ་བར་སྣང་སྐུ་གཟུགས་སྒོམ་བྱེད་པའི། ། བྱོལ་སོང་རྣམས་ནི་རང་ཉིད་ཆོས་རྣམས་ཤེས་པར་སྨྲ། ། དེ་རྣམས་ཀྱིས་ནི་སྐྱེ་བ་འབྲས་བུ་མེད། ། བློ་རྣམས་ཟད་ཅིང་སྡིག་པ་ལ་ནི་སྤྱོད། ། དེས་ནི་ལྷན་ཅིག་སྐྱེས་པའི་ཆ་ཡང་མ་མཐོང་ངོ༌། ། དེ་ནི་ནམ་མཁའ་དང་ནི་ས་འོག་དང༌། ། ས་སྟེང་དང་ནི་ཚངས་པའི་གནས་སུའང་མེད། ། དམན་པའི་སློབ་དཔོན་བསྟེན་པར་མ་བྱེད་ཅིག ། དེས་ནི་སྡིག་པའི་ལས་རྣམས་མ་སྤངས་པར། ། ཁ་ནི་འགུལ་ཞིང་འགུལ་ཞིང་རེ་ལ་གནས། །
རང་གིས་སྟོང་པ་སྙིང་རྗེ་དབྱེར་མེད་བྱེད་པར་རྩོམ། ། དེས་ནི་སྲིད་པ་སྤོང་ཐབས་མི་ཤེས་སོ། ། སྟོང་པ་སྙིང་རྗེ་རྟོགས་ཤེས་ཟེར་ཞིང་གནས། ། དཔལ་ལྡན་བདེ་ཆེན་གཏམ་ཡང་མི་འདྲིའོ། ། ལ་ལ་དབང་ཕྱུག་ཨུ་མ་རེ་ལ་གནས། ། བདག་ཉིད་སྲིད་པར་འཆིང་བའི་ཞགས་པས་བཅིངས། ། ལ་ལ་ཁུ་བ་ཁྲག་དང་རྣམ་སྣང་ཟ། ། བྱ་རོག་བྱ་རྒོད་བཞིན་དུ་བདག་ཉིད་འཁོར་བར་བྱེད། ། ལ་ལ་གནས་གསུམ་སྐད་ཅིག་གསུམ་དུ་བསྒོམ། ། ལ་ལར་སྙིང་གར་པདྨ་འཁོར་ལོ་འཆང༌། །
ལ་ལ་ཧཱུྃ་ཕཊ་ཟེར་ཞིང་ཕྲེང་བ་བགྲང༌། ། བྱོལ་སོང་དེ་རྣམས་འཁྲུལ་པ་རྒྱུན་མི་འཆད། ། དབང་དང་དབང་བསྐུར་མང་པོ་གསུངས་པ་རྣམས། ། བླ་མ་རྣམས་ལས་སློབ་མས་ལེན་པར་བྱེད། ། དེ་ནས་བརྩམས་ཤིང་སློབ་མ་རྣམས་ལ་འཆད། ། དབང་བསྐུར་གྱི་ནི་ཕྱོགས་ཀྱང་མ་མཐོང་ངོ༌། ། ལ་ལ་གསེར་འགྱུར་རྩི་ནི་བལྟ་བྱེད་པས། ། དེས་ནི་ཁྱིམ་པ་རྣམས་ནི་བརླག་པར་བྱ། ། ལྷན་ཅིག་གང་གིས་མི་བདེ་བ་ལ་སྦྱོར། ། ནགས་ལ་སྐྱེས་པའི་རྩྭ་དང་ཤིང་རྣམས་དང༌། །
ཤིང་ལོ་མེ་ཏོག་རྣམས་ཀྱང་སྐྱིད་མ་སྟེར། ། དུས་གསུམ་བསམ་གཏན་འཇིག་རྟེན་པ་རྣམས་བྱེད། ། དེས་ནི་མཆོག་གི་ཐར་པ་མི་ཤེས་སོ། ། ཅལ་ཅོལ་མང་པོ་སྨྲ་བས་ཅི་ཞིག་བྱ། ། ཇི་སྐད་སྨྲ་བ་དེ་དག་ཐམས་ཅད་རྫུན། ། གདམས་ངག་པ་རྣམས་གསལ་པོའི་གནས་ལུགས་ཉོན། ། གང་གིས་གསལ་པོས་ཐར་པ་གྲོལ་བ་རྙེད། ། སེམས་ནི་གཡོ་ཞིང་སྨྱོན་པ་ལྟ་བུར་ཐོང༌། ། སྐྱེ་དང་གནས་དང་འཇིག་པ་གསུམ་པོ་རྟོགས་པར་གྱིས། ། མགུལ་རྒྱན་དང་ནི་ཕྱག་རྒྱ་མ་ལུས་ཐོང༌། །
དེས་ནི་མགོན་པོ་ཇི་ལྟར་མཐོང་བར་འགྱུར། ། འཇིག་རྟེན་པ་ནི་ཡི་གེ་རྣམས་ལ་གཏོད། ། ཡི་གེ་མེད་པ་དེ་ནི་སྙིང་ལ་མ་ཆུད་དོ། ། གདམས་ངག་པ་རྣམས་ཉོན་དང་ངས་ནི་བཤད་པར་བྱ། ། ཁམས་གསུམ་བར་ནས་དཔལ་ལྡན་ཐེག་པ་ཆེ། ། དང་པོའི་མགོན་པོ་ལ་ནི་དགེ་དང་མི་དགེ་མེད། ། མ་ལུས་ཁྱབ་ཅིང་བདེ་ཆེན་སྟོན་པ་ཉིད། ། བྱེད་པ་འཕྲོགས་པ་ཉིད་དང་སྤྱན་རས་གཟིགས། ། ཟད་པ་མེད་ཅིང་གཞན་དུ་སོང་བ་མེད། ། དེ་ནི་མཆོག་གི་དབང་ཕྱུག་དམ་པའོ། །
བསམ་གཏན་གྱིས་ནི་ཏིང་འཛིན་སྐྱེས་བྱས་ཀྱང༌། ། དང་པོའི་མགོན་པོ་དེ་མ་མཐོང་ངོ༌། ། དེ་ལྟའི་སེམས་ནི་སྙིང་ལ་མ་ཆུད་དོ། ། དེ་ལ་ལུས་དང་ངག་དང་ཡིད་མེད་དེ། ། དེ་ནི་དབང་པོ་དྲི་མེད་ནམ་མཁར་ཐིམ། ། བིརྺ་པ་ཡིས་སེམས་ཅན་དོན་དུ་བྱས། ། དོན་དམ་འདི་ནི་གདམས་ངག་ཅན་རྣམས་ཉོན། ། རྣལ་འབྱོར་གྱི་དབང་ཕྱུག་ཆེན་པོ་དཔལ་བི་རཱུ་པས་མཛད་པའི་ཚིག་རྐང་བརྒྱད་ཅུ་རྩ་བཞི་པ་རྫོགས་སོ།། །། ཡུལ་ལྷོ་ཕྱོགས་ཀོ་ས་ལར་སྐུ་འཁྲུངས་པའི་རྣལ་འབྱོར་གྱི་དབང་ཕྱུག་ཆེན་པོ་ཤྲཱི་བཻ་རོ་ཙ་ན་བཛྲའི་ཞལ་སྔ་ནས་རང་འགྱུར་དུ་མཛད་ནས་གསུངས་པའོ། ། ༄༅། །སྤྱོད་པའི་གླུའི་མཛོད་ཀྱི་འགྲེལ་པ་བཞུགས་སོ། །
སློབ་དཔོན་ཐུབ་པས་བྱིན་གྱིས་མཛད། ༄༅། །རྒྱ་གར་སྐད་དུ། ཙཱརྻ་ཀོ་ཥཱ་གཱི་ཏ་ཊཱི་ཎི་བྲྀཏྟི་ནཱ་མ། བོད་སྐད་དུ། སྤྱོད་པའི་གླུའི་མཛོད་ཀྱི་འགྲེལ་པ་ཞེས་བྱ་བ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། དཔལ་ལྡན་བླ་མ་དམ་པའི་ཞལ་གྱི་ཆུ་སྐྱེས་རོ་མྱངས་རབ་གསལ་བརྩེ་བའི་ཐུགས་མངའ་བ། ། གཉིས་མེད་བློར་ལྡན་དཔལ་ལྡན་རྡོ་རྗེའི་དབང་ཕྱུག་དྲི་མེད་ཞལ་སྔར་དད་པས་ཕྱག་འཚལ་ནས། ། དཔལ་ལྡན་ལཱུ་ཧིའི་ཞབས་སོགས་གྲུབ་པ་རྣམས་ཀྱིས་གསུངས་ཤིང་ཡ་མཚན་སྤྱོད་པའི་གླུ་ཡི་ཚོགས། ། ལམ་མཆོག་དྲི་མ་མེད་པའི་ཚིག་གིས་རྟོགས་པར་བྱ་ཕྱིར་དེ་ཡི་འགྲེལ་པས་གསལ་བར་བྱ། །
ལུས་ལྗོན་ཤིང་མཆོག་ཡལ་ག་རྣམ་ལྔ་ལ། ། གཡོ་བའི་སེམས་ལ་སྒྲ་གཅན་རབ་ཏུ་འཇུག ། བསྟེན་པར་མཛོད་ཅིག་བདེ་ཆེན་ཡོངས་ཀྱི་ཚད། ། ལཱུ་ཧིས་སྨྲས་པ་བླ་མ་ལ་ཞུས་མཁྱེན། ། མ་ལུས་ཏིང་འཛིན་རྣམས་ཀྱིས་ཅི་ཞིག་བྱ། ། བདེ་བ་རྩ་ནས་བཏོན་ན་ངེས་པར་འཆི། ། སྤོངས་ཤིག་སྡེབ་སྦྱོར་བྱེད་ཅིང་གཡོ་སྒྱུའི་བློ། ། སྟོང་ཉིད་ཕྱོགས་ལ་ཞགས་པས་བཅིང་གིས་ཀྱེ། ། ལཱུ་ཧི་བདག་གི་བསམ་གཏན་ཉིད་ཀྱིས་མཐོང༌། ། ཟླ་བ་ཉི་མ་གཉིས་ཕབ་སྟེང་དུ་སྡོད། །
པ་ཊ་ཧའི་སྙེ་མ་ཞེས་བྱ་བའི་གླུའི་གདངས་སོ། ། ལུས་ལྗོན་པའི་ཤིང་ཞེས་བྱ་བ་ལ་སོགས་པ་ནི། ། གང་ཞིག་དཔལ་ལྡན་བླ་མའི་ཞལ་གྱི་ཆུ་སྐྱེས་ཀྱི་སྦྲང་གི་ཐིགས་པའི་ཚོགས་འབབས་པའི་དགའ་བས་སེམས་བརླན་ཞིང་ཡང་དག་པར་ཚིམ་ནས་བདེན་གཉིས་ལ་རྨོངས་ཤིང་འཁྲུལ་པའི་རྒྱ་མཚོ་ཆེན་པོའི་དབུས་སུ་བྱིང་བ་སྐྱབས་མེད་པར་སྡུག་བསྔལ་བའི་སྐྱེ་བོ་རྣམས་ཡང་དག་པར་གདོན་པར་འདོད་པའི་ཕྱིར། གྲུབ་པའི་སློབ་དཔོན་ལཱུ་ཧི་པའི་ཞབས་ཀྱི་སྨོན་པས་བསྐུལ་བ་རྣམས་གདོན་པའི་ཕྱིར། ལུས་ལྗོན་ཤིང་མཆོག་ནི་དགོངས་པའི་ཚིག་གིས་རྣམ་པར་དག་པའི་ཆོས་ཉིད་ཀྱི་གཞིའི་རང་བཞིན་གྱི་སྣང་བ་ལ་སྦྱོར་བར་གསུངས་ཏེ། གཟུགས་ལ་སོགས་པའི་ཕུང་པོ་རྣམས་དང༌། དབང་པོ་དྲུག་པོ་རྣམས་དང༌། ཁམས་རྣམས་དང༌། ཡུལ་རྣམས་ལ་གཟུང་འཛིན་དུ་འཛིན་པས་ལོ་མ་དང་འདྲ་བར་ཉེ་བར་མཚོན་པའི་ཕྱིར་ལུས་ལྗོན་ཤིང་མཆོག་ཏུ་གཟུང་ངོ༌། ། ཅི་སྟེ་སེམས་དང་ལྡན་པའི་ཕྱིར་ཇི་ལྟར་ལུས་ལྗོན་པའི་ཤིང་མཆོག་ཅེ་ན།
འདིར་སྐྱོན་མེད་དེ། དེ་བཞིན་དུ་ཕྱིའི་བསྟན་བཅོས་བྱེད་པས་ཀྱང་ཉེ་བར་བལྟ་བར་བྱ་བའི་རྐྱེན་གཞན་ལ་སྦྱོར་བ་རྣམས་ཀྱིས་ཅུང་ཟད་དབྱེ་བར་གནས་པ་དེ་དང་འདྲ་བ་ཉིད་ལ་ཉེ་བར་བརྗོད་དོ། ། དེ་ཅིའི་ཕྱིར་བརྟགས་ན། རང་བཞིན་དུ་སྣང་བའི་སྐྱོན་གྱི་དབང་ལས་གཡོ་བ་དེ་ཡིས་སོ། ། ཐ་མལ་པའི་སེམས་འཛག་པའི་རང་བཞིན་གྱིས་སྒྲ་གཅན་ཏེ། དེ་ཉིད་ཀྱི་དུས་སུ་ནག་པོའི་ཚེས་གཅིག་གི་སྐབས་སུ་རབ་ཏུ་འཇུག་གོ ། གང་ལ་དགང་བ་དང༌། བཟང་པོ་དང༌། བརྒྱལ་བ་དང༌། སྟོང་པ་དང༌།
གང་བ་རྣམས་ཚེས་ཀྱི་རིམ་པས་ཀུན་རྫོབ་བྱང་ཆུབ་ཀྱི་སེམས་རི་དྭགས་མཚན་བསྐམ་པར་འགྱུར་རོ། ། འདི་ཁྱད་པར་དུ་སློབ་དཔོན་ནག་པོ་སྤྱོད་པའི་ཞབས་ཀྱིས་མངོན་པར་གསུངས་ཏེ། རི་བོ་མཆོག་གི་མགུལ་ཕུག་ཏུ། ། འགྲོ་རྣམས་མ་ལུས་ཀུན་ཆད་འགྱུར། ། དྲི་མེད་ཆུ་རྒྱུན་བསྐམས་ནས་འགྲོ། ། དུས་ཀྱི་མེ་ནི་རབ་ཏུ་འཇུག ། དེ་བཞིན་དུ་ར་ཏི་བཛྲས་ཀྱང༌། ། བྱང་ཆུབ་སེམས་ནི་ལྷུང་གྱུར་ན། ། དངོས་གྲུབ་ཀུན་གྱིས་གཏེར་ནི་གང༌། ། ཕུང་པོ་རྣམ་ཤེས་བརྒྱལ་བ་ལ། །
འདོད་པའི་དངོས་གྲུབ་གང་ལས་འབྱུང༌། ། དེ་བཞིན་དུ་སམྦུ་ཊ་འབྱུང་བའི་རྒྱུད་ཀྱི་རྒྱལ་པོ་ལས་ཀྱང༌། དཔག་མེད་རྣམ་རྟོག་མུན་པས་ཟིལ་གནོན་པའི། ། རླུང་གིས་གཡོ་བའི་གློག་བཞིན་གཡོ་བ་ཅན། ། འདོད་ཆགས་ལ་སོགས་བསྲུང་དཀའ་དྲི་མ་ཡིས། ། སེམས་ཉིད་རྡོ་རྗེ་ཅན་གྱིས་འཁོར་བར་གསུངས། ། དེའི་ཕྱིར་གང་འགའ་ཞིག་གིས་ཕྱོགས་གཅིག་ཏུ་བཅོམ་ལྡན་འདས་ཀྱིས་དགེ་བ་རྣམས་ཡོངས་སུ་སྨིན་པ། རིམ་པ་ལྔ་པའི་ཐབས་འཛིན་པ་ལ་ཞུགས་པ་སྔོན་དུ་འགྲོ་བ་ཟུང་འཇུག་གིས་བཅིངས་པའི་ངོ་བོ་ལྷན་ཅིག་སྐྱེས་པའི་དགའ་བའི་འབྲས་བུ་རྟག་ཏུ་འཚོལ་བས་ན། དེའང་རྡོ་རྗེ་ལྟ་བུའི་ཏིང་ངེ་འཛིན་མངོན་སུམ་དུ་བྱེད་པར་འགྱུར་རོ། ། འཕགས་པ་ལྷའི་ཞབས་ཀྱིས་ཀྱང་གསུངས་ཏེ།
རིམ་པ་ལྔའི་གོ་རིམ་མེད་ན་རྫོགས་པའི་རིམ་པ་ཡང་དག་པའི་བྱང་ཆུབ་མངོན་སུམ་དུ་བྱེད་པ་འཐོབ་པར་མི་འགྱུར་རོ། ། བསྟེན་པར་མཛོད་ཅིག་ཅེས་བྱ་བ་ལ་སོགས་པ་ནི། འདིས་ནི་དགེ་བའི་བཤེས་གཉེན་གྱིས་སྡོམ་པ་ལ་སོགས་པའི་རིམ་པས་གོ་རིམ་ཇི་ལྟ་བ་བཞིན་དུ་དབང་བསྐུར་བའི་མཆོག་རྣལ་འབྱོར་པས་དམ་ཚིག་གི་བརྡའི་རྫས་ཀྱིས་བླ་མ་དམ་པ་མཉེས་པར་བྱས་ནས། ནམ་ཕྱེད་ན་ཤེས་རབ་ཡེ་ཤེས་ཀྱི་དབང་བསྐུར་བ་ཐོབ་པ་ཇི་ལྟ་བ་བཞིན་དུ་བསྟེན་པར་བྱའོ། ། དེ་བཞིན་དུ་བདེ་བ་ཆེན་པོ་དགའ་བ་བཞི་པ་ཉིད་ཀུན་གྱི་ཚད་མའོ། ། ལཱུ་ཧིས་སྨྲས་པ་ཞེས་བྱ་བ་ལ་སོགས་པ་ནི། དེ་ལ་རྡོ་རྗེ་དང་ཆུ་སྐྱེས་ཡང་དག་པར་སྦྱོར་བས་མི་འཛག་པའི་བདེ་བའི་ཕྱིར་དཔལ་ལྡན་བླ་མ་ལ་ཞུས་ན་ཁྱད་པར་གྱི་དགའ་བས་ཁྱབ་པར་བྱ་བ་དང༌། ཁྱབ་པར་བྱེད་པ་དེས་ཆོས་ཐམས་ཅད་དམིགས་པ་མེད་པའི་ཚུལ་གྱིས་ལྷན་ཅིག་སྐྱེས་པའི་དགའ་བ་བདེ་བ་ཆེན་པོ་ཉིན་དང་མཚན་དུ་ཤེས་སོ། ། དེ་བཞིན་དུ་དཔལ་གསང་བ་འདུས་པ་ལས་ཀྱང༌། རྡོ་རྗེ་པདྨ་དང་བྲལ་ན། །
ཉོན་མོངས་མ་ལུས་སྤངས་པ་དང༌། ། ཞི་བ་མྱང་འདས་གོ་འཕང་དང༌། ། ཕྱིར་མི་ལྡོག་པ་འཐོབ་མི་འགྱུར། ། དེ་བཞིན་དུ་ཡང་ཀླུ་སྒྲུབ་ཞབས་ཀྱིས་ཀྱང་རྡོ་རྗེའི་བཟླས་པ་ལས་གསུངས་ཏེ། འགའ་ཞིག་རི་དབང་རྩེ་ལས་རབ་ཏུ་ལྷུང་གྱུར་ན། ། ལྷུང་བར་མི་འདོད་ན་ཡང་དེ་བཞིན་རྣམ་པར་ལྷུང༌། ། བླ་མའི་དྲིན་གྱིས་ཕན་པའི་མན་ངག་ཐོབ་གྱུར་ན། ། གྲོལ་བར་མི་འདོད་ན་ཡང་དེ་བཞིན་གྲོལ་བར་འགྱུར། ། ས་ར་ཧའི་ཞབས་ཀྱིས་བཤད་སྦྱར་ལས་ཀྱང་གསུངས་ཏེ། གང་ཞིག་འཁོར་བའི་འཁོར་ལོ་མི་སྒྲུབ་ན། །
བདག་ཉིད་ཆེད་དུ་ཡིད་ནི་ཉེར་སྦྱོར་ཞིང༌། ། དེ་བློ་བརྟག་པ་དང་བས་ཞུགས་གྱུར་ན། ། སྤྲོས་བྲལ་རང་གི་བདག་པོའི་ས་ཉིད་དོ། ། དེ་ཡང་སོ་སོ་རང་རིག་སྐྱེ་འགྱུར་ཏེ། ། བདེ་བ་རྟོག་པའི་དྲྭ་བ་ལས་གྲོལ་བྱེད། ། དུས་ཀུན་ཏུ་ནི་བླ་མ་དམ་པ་ཡི། ། དེ་ཡི་ཞབས་ཟུང་སྤྱི་བོས་གུས་པར་འདུད། ། དེ་བཞིན་དུ་དཔལ་དགྱེས་པའི་རྡོ་རྗེ་ལས་ཀྱང༌། བསོད་ནམས་ཉིད་ལས་བདག་གིས་ཤེས། ། བླ་མའི་རིམ་པ་ཉེར་བསྟེན་ཕྱིར། །
རྐང་པ་གཞན་གྱིས་འདོད་ཆགས་ཆེན་པོའི་ཚུལ་གྱིས་ཏིང་ངེ་འཛིན་ཉེ་བར་གསལ་ཞིང་རྗེས་སུ་བསྔགས་པ་གསུངས་ཏེ། མ་ལུས་ཏིང་འཛིན་ཞེས་བྱ་བ་ལ་སོགས་པ་ནི། བཅོམ་ལྡན་འདས་ཉིད་ཀྱིས་མཐའ་མེད་པའི་ཏིང་ངེ་འཛིན་རྣམས་ཀྱི་ཚུལ་གྱིས་དབྱེ་བ་ནི་མི་དགེ་བ་བཅུ་ཡོངས་སུ་སྤང་བའི་ཕྱིར་དང༌། དབང་པོ་རྣམས་འགོག་པའི་ཕྱིར་ངེས་པར་གསུངས་སོ། ། ཏིང་ངེ་འཛིན་དེ་རྣམས་ཀྱིས་འདིར་བྱ་བ་ཅུང་ཟད་ཀྱང་མེད་དེ། འདོད་ཆགས་ཆེན་པོའི་ཚུལ་ལ་བདེ་བ་དང་བྲལ་བའི་ཕྱིར་དཀའ་ཐུབ་དང་སྨྱུང་གནས་ལ་སོགས་པའི་ངེས་པས་སོ། ། དེའི་ཕྱིར་དཔལ་གསང་བ་འདུས་པ་ལ། དཀའ་སྤྱད་ངེས་པ་དྲག་པོ་ཡིས། ། ལུས་ནི་བསྐམས་ཤིང་སྡུག་བསྔལ་ཏེ། ། སྡུག་བསྔལ་ལས་ནི་སེམས་གཡེང་བྱེད། །
རྣམ་གཡེང་ལས་ནི་དངོས་གྲུབ་གཞན། ། ཞེས་སོ། ། དེ་བཞིན་དུ་དགེས་པའི་རྡོ་རྗེ་ལས་ཀྱང༌། འདོད་ཆགས་ཀྱིས་ནི་འཇིག་རྟེན་འཆིང༌། ། འདོད་ཆགས་ཀྱིས་ནི་རྣམ་གྲོལ་བའི། ། ལྡོག་པའི་བསྒོམ་པ་འདི་ཉིད་ནི། ། སངས་རྒྱས་མུ་སྟེགས་ཀྱིས་མི་ཤེས། ། ཞེས་སོ། ། དེ་བཞིན་དུ་བདེ་བ་རྩ་ནས་བཏོན་ན་བདེ་བ་ཆེན་པོ་དེ་ཉིད་དང་བྲལ་བས་སངས་རྒྱས་པའི་མུ་སྟེགས་པ་རྣམས་ནི་སྡུག་བསྔལ་མང་པོ་ཉམས་སུ་མྱོང་ཞིང་སྐྱེ་བ་དང་ཡང་འཆི་བར་བྱེད་དེ། དེ་རྣམས་དེ་ཁོ་ན་ཉིད་ཀྱི་སྐལ་བ་དང་མི་ལྡན་པས་སོ། །
དེ་བཞིན་དུ་ཡང་ལུང་ལས། བསྐལ་པ་བྱེ་བ་བརྒྱ་ཡིས་ཀྱང༌། ། དེ་ཉིད་བྲལ་བས་འགྲུབ་མི་འགྱུར། ། ཞེས་པའི་ཚིག་ལས་འདོད་ཆགས་ཆེན་པོའི་ཚུལ་གྱིས་སྤྱོད་པའང་གསུངས་ཏེ་དཔལ་གསང་བ་འདུས་པ་ལས། འདོད་ཡོན་ལྔ་ནི་སྤང་མི་བྱ། ། དཀའ་ཐུབ་སྡུག་བསྔལ་བསྟེན་མི་བྱ། ། རྣལ་འབྱོར་རྒྱུད་ཀྱི་རྗེས་འབྲངས་ནས། ། བདེ་བ་ཡིས་ནི་བྱང་ཆུབ་བསྒྲུབ། ། ཅེས་སོ། ། དེ་བཞིན་དུ་དཔལ་ས་ར་ཧའི་ཞལ་ནས་ཀྱང༌།
གང་ཞིག་ཕྲ་རབ་སེམས་ཀྱི་མྱུ་གུ་ལ། ། གལ་ཏེ་ཡུལ་བཅུད་དྲི་མེད་ཀྱིས་མ་བརླན། ། ནམ་མཁའ་ཁྱབ་པའི་འབྲས་བུ་སྦྱིན་པ་ཡི། ། དཔག་བསམ་ལྗོན་ཤིང་ཉིད་ནི་ཇི་ལྟར་འཐོབ། ། ཆགས་པ་ཆེན་པོའི་ཚུལ་གྱིས་སྤྱོད་པའི་དོན་ནི། མི་འཛག་པ་མངོན་སུམ་དུ་གྱུར་པ་ནི་ཚད་མ་འོ། ། དེ་རྣམས་ཀྱིས་ལོག་པའི་ཤེས་པས་མངོན་པར་ཆགས་པའི་ཞེན་པ་འགོག་པའི་དོན་ནོ། ། རྐང་པ་གསུམ་པས་གསུངས་པ་སྤོངས་ཤིག་ཅེས་པ་ལ་སོགས་པ་ནི། སྡེབ་སྦྱོར་དྲུག་དང༌། གཡོ་སྒྱུ་བྱེད་པ་ལ་སོགས་པ་བཅིང་པ་དང་བྲལ་བའོ། །
སྟོང་ཉིད་ཕྱོགས་ཞེས་པ་ནི། བདག་མེད་པའི་ཆོས་ནི་ཞགས་པ་སྟེ། ། དེ་ལ་འདིར་ཉེ་བར་འཁྱུད་པར་གྱིས་ཤིག་པའོ། ། ཀྱེའི་ནི་བོད་པ་སྟེ། ཀྱེའི་ཐར་པའི་ངང་ཚུལ་ལོ། ། དེ་བཞིན་དུ་ཡང་ལུང་ལས། དེ་དང་དེ་རྣམས་རི་རྩེ་ཡང་དག་མཐོ་བ་ཡི། ། འཇིག་ཚོགས་ལྟ་བའི་རི་བོ་རྒྱ་ཆེན་གནས་པ་རྣམས། ། བདག་མེད་རྟོགས་པའི་རྡོ་རྗེས་བདག་འཇིག་ཅིང༌། ། ལྷན་སྐྱེས་སྡུག་བསྔལ་ཉིད་ཀྱང་འཇོམས་པར་བྱེད། །
རྐང་པ་བཞི་པས་ཇི་ལྟ་བ་བཞིན་དུ་གྱུར་པའི་ཆོས་ཀྱི་བདག་ཆེན་པོ་མཐོང་བའི་རྐྱེན་དུ་གསུངས་ཏེ། སྨྲས་པ་ཞེས་བྱ་བ་ལ་སོགས་པ་ནི། དང་པོ་གྲུབ་པའི་སློབ་དཔོན་ལཱུ་ཧི་པའི་ཞབས་ཀྱིས་འདི་བཞིན་དུ་གསུངས་ཏེ། བསམ་གཏན་དབང་གིས་ཞེས་བྱ་བ་ནི་གྲུབ་པའི་སློབ་དཔོན་ལཱུ་ཧི་པའི་ཞབས་ཀྱི། བདག་གིས་ནི། ཡིད་དང་རྣམ་ཤེས་ཡིད་དབང་ཐིམ་གྱུར་ཏེ། ། དཔལ་གྱི་བླ་མར་བཞི་པའི་མན་ངག་ཐོབ། ། གོམས་པས་ཟུང་དུ་འཇུག་པའི་ངོ་བོ་མཐོང༌། ། དེ་བཞིན་དུ་ལུང་ལས་ཀྱང༌། ལུས་ནི་ཡང་དག་བདེ་བས་བརྒྱལ། །
དབང་པོ་རྣམས་ནི་གཉིད་ལོག་བཞིན། ། ཡིད་ཀྱང་ནང་དུ་ཐིམ་པ་བཞིན། ། སེམས་ནི་སེམས་མེད་གསལ་བར་སྣང༌། ། ཟླ་བ་ཞེས་པ་ནི་དཀར་པོ་རི་བོང་འཛིན་པ་རྣམ་པར་དག་པའི་ཨཱ་ལིའོ། ། ཉི་མ་ནི་འོད་ཟེར་སྟོང་ལྡན་རྣམ་པར་དག་པའི་ཀཱ་ལིའོ། ། དེ་གཉིས་གདན་དུ་བྱས་ཏེ་རང་གི་ལྷའི་ང་རྒྱལ་གྱིས་སྟེང་དུ་སྡོད་པ་ནི་མངོན་སུམ་དུ་བྱས་པའོ། ། དེ་བཞིན་དུ་བརྟག་པ་གཉིས་པ་ལས་ཀྱང༌། ཨཱ་ལི་ཀཱ་ལི་ཡང་དག་སྦྱོར། ། རྡོ་རྗེ་སེམས་དཔའི་གདན་དུ་བྱ། ། ཞེས་སོ། །
རུས་སྦལ་འཇོ་ཞིང་སྟེགས་བུ་གཟུང་དུ་མེད། ། བསེ་ཡབ་ལྗོན་པའི་འབྲས་བུ་ཆུ་སྲིན་ཟ། ། སྒོ་མདུན་ཁང་བཞུགས་ཉོན་ཅིག་རིགས་ངན་ཀྱེ། ། མདོ་ཕུག་ཁང་ལོགས་ནམ་ཕྱེད་རྐུན་མས་ཁྱེར། ། སྒྱུག་མོ་གཉིད་སོང་མནའ་མ་གཉིད་མེད་གྱུར། ། མདོ་ཕུག་ཁང་ལོགས་རྐུན་ཁྱེར་གང་དུ་འཚོལ། ། ཉིན་མོ་མནའ་མ་བྱ་རོག་མཐོང་བས་འཇིགས། ། མཚན་མོར་སོང་ན་ཀ་མ་རཱུ་རུ་འགྲོ། ། འདི་འདྲའི་གླུ་འདི་ཀུཀྐུ་རི་པས་བླང༌། ། བྱེ་བའི་ནང་ནས་གཅིག་སྙིང་འཇུག་སྲིད་དམ། །
ཆེན་པོ་ཞེས་བྱ་བའི་གླུའི་གདངས་སོ། ། དེ་ཉིད་བདེ་བ་ཆེན་པོའི་རྒྱལ་པོ་རང་གི་ཆང་གི་བཏུང་བས་ཡིད་རབ་ཏུ་དགའ་ནས་ཀུཀྐུ་རི་པའི་ཞབས་ཀྱིས་དགོངས་པའི་སྐད་ཀྱིས་རབ་ཏུ་གསལ་པོར་གསུངས་ཏེ། དུ་ལི་ཞེས་བྱ་བ་ལ་སོགས་པའི་དུ་ནི་གཉིད་ཀྱི་རྣམ་པ། ལི་ནི་གང་ལ་ཐིམ་པར་འགྱུར་བ་སྟེ། བདེ་བ་ཆེན་པོའི་རྣམ་པ་པདྨ། དུ་ལི་ནི་རུས་སྦལ་ཏེ། དགོངས་པའི་སྐད་ཀྱི་བརྡས་ཁོང་དུ་ཆུད་པར་བྱའོ། ། ལས་ཀྱི་ཕྱག་རྒྱ་དང་རབ་ཏུ་སྦྱོར་བ་ལས་དགའ་བ་ལ་སོགས་པའི་རིམ་པའི་སྒོ་ནས་འཇོ་བ་སྟེ། ཀུན་རྫོབ་བྱང་ཆུབ་ཀྱི་སེམས་དེ་ཨ་ཝ་དྷཱུ་ཏཱིའི་ལམ་གྱིས་སོང་བའོ། ། སྟེགས་བུ་ནི་རྡོ་རྗེ་ནོར་བུ་ལས་ལྷུང་ན་གཟུང་དུ་མེད་པ་སྟེ།
བྱིས་པའི་རྣལ་འབྱོར་པས་དེ་འཛིན་པར་མི་ནུས་སོ། ། དེ་བཞིན་དུ་ནག་པོ་སྤྱད་པའི་ཞབས་ཀྱིས་ཀྱང༌། འདི་ནི་གཟུང་དཀའི་རི་བོ་ཡིས། ། མཉམ་དང་མི་མཉམ་འཛིན་པར་བྱེད། ། ཀཧྞས་སྨྲས་པ་མཚོན་དཀའ་དང༌། ། བརྗོད་དཀའ་གང་གི་ཡིད་ཀྱིས་བསྒོམ། ། དེའི་ཕྱིར་བླ་མ་བརྒྱུད་པའི་རིམ་པས་རྣལ་འབྱོར་གྱི་དབང་ཕྱུག་རྣམས་ཀྱིས་ཤེས་ཏེ། ལུས་ལྗོན་ཤིང་གི་འབྲས་བུའི་དེ་ཉིད་བྱང་ཆུབ་ཀྱི་སེམས་བསེ་ཡབ་ཀྱི་འབྲས་བུ་བཞིན་དུ་ཡོད་པའོ། ། ཆུ་སྲིན་ཞེས་པ་ནི་མཚན་ཉིད་དང་བྲལ་བས་ཡོངས་སུ་སྦྱངས་བ་ཀུམྦྷ་ཀའི་ཏིང་ངེ་འཛིན་གྱིས་རང་གིས་ཉམས་སུ་མྱོང་བའི་རིམ་པས་དེ་ཟ་བ་ནི་རང་བཞིན་མེད་པར་བྱེད་པའོ། ། དྷཱུའི་རྐང་པས་བརྟན་པར་གསུངས་ཏེ།
སྒོ་མདུན་ཞེས་པ་ནི་འབྱུང་བའི་རླུང་ལ་ཉེ་བར་ལྟོས་ནས་འཇུག་པའང་ཁོང་དུ་ཆུད་པར་བྱའོ། ། རིགས་ངན་ཞེས་པ་ནི་བདག་ཉིད་ཡོངས་སུ་དག་པའི་ཨ་ཝ་དྷཱུ་ཏཱིའི་ཚུལ་དུ་འགྲོ་བ་རྣལ་འབྱོར་གྱི་དབང་ཕྱུག་གིས་གསུངས་ཏེ། ཡོངས་སུ་དག་པའི་ཨ་ཝ་དྷཱུ་ཏཱི་པ་གསོན་དང༌། དང་པོ་རྡོ་རྗེ་བཟླས་པའི་མན་ངག་གིས་སྣ་ཚོགས་པའི་དགའ་བ་ཨ་ཝ་དྷཱུ་ཏཱིའི་ཁང་པར་གཉིས་པོ་ལེན་པའོ། ། དེ་ལ་ཁང་པ་ནི་སླར་ཡང་ནམ་ཕྱེད་ལ་བཞི་པའི་མཚམས་སོ། ། མདོ་ཕུག་ཁང་ལོགས་ཞེས་པ་ནི་དེ་ཉིད་འཇུག་པ་ལ་སོགས་པའི་རླུང་གི་སྐྱོན་གྱིས་དངོས་པོ་རྣམས་ལྷན་ཅིག་སྐྱེས་པའི་དགའ་བས་རྐུ་བར་བྱེད་དོ། ། རྐང་པ་གཉིས་པས་དེ་ཉིད་ཀྱི་དོན་རྒྱས་པར་བཤད་དེ། ། སྒྱུག་མོ་ཞེས་བྱ་བ་ལ་སོགས་པ་ནི་དང་པོ་མྱུར་བའི་དབུགས་ཏེ། བཞི་པའི་དགའ་བའི་རྣལ་འབྱོར་གྱིས་གཉིད་དུ་སོང་བ་ཨ་ཝ་དྷཱུ་ཏཱིར་དགོངས་པའི་སྐད་ཀྱིས་སོ། ། ཐོག་མ་མེད་པའི་སྲིད་པའི་རྣམ་པར་རྟོག་པ་སྤངས་ཏེ།
རང་བཞིན་གྱིས་རྣམ་པར་དག་པའི་ཨ་ཝ་དྷཱུ་ཏཱིའི་གཟུགས་ཀྱིས་རྣལ་འབྱོར་མ་ཉིད་ཀྱང་ཉིན་དང་མཚན་དུ་གཉིད་སད་པར་བྱེད་དོ། ། མདོ་ཕུག་ཁང་ལོགས་ནི་འོད་གསལ་གྱི་རྐུན་པོས་རབ་ཏུ་འཇུག་པ་ལ་སོགས་པའི་རླུང་གི་སྐྱོན་གང་གི་ཚེ་ཁྱེར་བ་དེའི་ཚེ་གཟུང་བ་ལ་སོགས་པའི་དངོས་པོ་མེད་པས་རྣལ་འབྱོར་གྱི་དབང་ཕྱུག་གིས་ཕྱོགས་བཅུ་གང་དུའང་ཅུང་ཟད་ཀྱང་བཙལ་དུ་མེད་པའོ། ། རྐང་པ་གསུམ་པས་ཡོངས་སུ་དག་པའི་ཨ་ཝ་དྷཱུ་ཏཱིའི་དབྱེ་བས་བདེན་པ་གཉིས་ཀྱི་རྗེས་སུ་བསྔགས་པ་གསུངས་ཏེ། ཉིན་མོ་ཞེས་བྱ་བ་ལ་སོགས་པ་ནི་ཆུང་ངུ་ལ་སོགས་པའི་ལྷག་པའི་བསམ་པའི་དབྱེ་བས་དེ་ཨ་ཝ་དྷཱུ་ཏཱི་པ་ཀུན་རྫོབ་བྱང་ཆུབ་ཀྱི་སེམས་ཀྱི་གཟུགས་ཀྱིས་འཇིག་རྟེན་གསུམ་པོ་སྤྲུལ་ནས་སླར་ཡང་རང་ཉིད་ཉིན་མོའི་རྣམ་པར་ཤེས་པ་སྐྱེད་པར་བྱེད་དོ། ། བྱ་རོག་ཅེས་བྱ་བ་ནི་དུས་ཀྱི་སྐྱེས་བུས་ཤིན་ཏུ་འཇིགས་ཏེ་སྐྲག་པར་བྱེད་དོ། ། དེ་བཞིན་དུ་ལུང་ལས་ཀྱང༌། དཔེར་ན་རི་མོ་མཁན་གྱིས་ནི། ། གནོད་སྦྱིན་ཤིན་ཏུ་འཇིགས་བྱེད་གཟུགས། ། ཡང་དག་བྲིས་ནས་བདག་ཉིད་སྐྲག ། དེ་བཞིན་མི་མཁས་འཁོར་བ་པ། །
ཞེས་བྱའོ། ། མཚན་མོ་ཞེས་བྱ་བ་ནི་ཤེས་རབ་ཡེ་ཤེས་ཀྱི་རང་བཞིན་གྱིས་རྣམ་པར་དག་པའི་ཨ་ཝ་དྷཱུ་ཏི་པའི་ཕུང་པོ་ལྔ་ལ་སོགས་པ་ལ་དབང་བསྐུར་བར་བྱེད་དོ། ། ཀ་མ་རཱུ་ཞེས་པ་ནི་རང་ཉིད་བདེ་བ་ཆེན་པོའི་འཁོར་ལོ་རང་གི་གནས་སུ་རྣམ་པར་མི་རྟོག་པས་འགྲོ་བར་བྱེད་དོ། ། དེ་བཞིན་དུ་ལུང་ལས་ཀྱང༌། རང་གནས་གནས་ལ་ལྷན་སྐྱེས་ཀྱི། ། རླུང་གིས་རྟོགས་པའི་དྲ་བ་གྲོལ། ། ཞི་བའི་གནས་ཚིམ་གང་གིས་ཀྱང༌། ། སྐྱེད་བྱེད་དེ་ཉིད་སྟོང་པའི་དངོས། ། དེའི་ཕྱིར་བླ་མས་གནང་བའི་སྙིང་རྗེ་ཆེན་པོའི་ཐབས་ཀྱི་རྒྱུ་མནོས་པས་འཁོར་བ་འདིར་རབ་ཏུ་སྐྱེ་ཞིང་རྟག་ཏུ་དགའ་བས་སེམས་ཅན་གྱི་དོན་མཛད་དོ། ། ཤིན་ཏུ་རྙེད་པར་དཀའ་བ་རྟོགས་པར་བྱ་བའི་ཕྱིར་རྐང་པ་བཞི་པ་གསུངས་ཏེ།
འདི་འདྲའི་ཞེས་བྱ་བ་ལ་སོགས་པ་ནི། འདི་འདྲ་ནི་འདི་ལྟ་བུ་སྤྲོས་པ་མེད་པར་སྤྱོད་པའི་གླུ་རྣལ་འབྱོར་གྱི་དབང་ཕྱུག་གིས་བསྟན་པར་བྱེད་ཅིང༌། སྤྱོད་པ་ལ་སོགས་པ་ཅན་ཀུཀྐུ་རི་པའི་ཞབས་ཀྱིས་གསུངས་པའི་དེ་ཉིད་འདིའི་དོན་རྣམ་པར་དབྱེ་བ་རྣམས་ཀྱི་ནང་ནས་གལ་ཏེ་གཅིག་གི་སྙིང་གི་ནང་དུ་འཇུག་སྲིད་དམ། ཞེས་སོ། ། དེ་བཞིན་དུ་ཡང་ནག་པོ་སྤྱོད་པའི་ཞབས་ཀྱིས་ཀྱང༌། འཇིག་རྟེན་ཁེངས་པའི་ང་རྒྱལ་འཛིན། ། ང་ཡིས་དོན་དམ་ཤེས་སོ་སྙམ། ། བྱེ་བའི་ནང་ནས་གལ་ཏེ་གཅིག ། མིག་སྨན་མེད་པའི་མི་སྣང་འགྱུར། ། ཆེན་པོ་ཞེས་བྱ་བའི་གླུའི་གདངས་བི་རཱུ་པའི་ཞབས་ཀྱིའོ། །
ཆང་མ་གཅིག་ཉིད་ཁྱིམ་ནི་གཉིས་ན་ཆང་སྦྱོར་བྱེད། ། ཕབ་དང་རྩི་མེད་ཆུ་བདག་ཆང་ནི་སྦྱོར་བར་བྱེད། ། ལྷན་ཅིག་སྐྱེས་པ་བརྟན་པར་གཟུང་གི་རྣལ་འབྱོར་ཆང༌། ། གང་གིས་རྒས་དང་འཆི་མེད་ཕུང་པོ་འགྱུར་མེད་བརྟན། ། སྒོ་ནི་བཅུ་པར་རྟགས་ཀྱིས་མཚོན་པ་མཐོང་བར་འགྱུར། ། ཆང་ཉོ་འོངས་པ་རང་གིས་ཆང་ནི་ཁུར་ནས་འོངས། ། ཆུ་ཚོད་དྲུག་ཅུ་རྩ་བཞིའི་གྷ་ཊའི་སྟེགས་བུར་བཤམས། ། ཆང་འཐུང་རབ་ཏུ་ཞུགས་ནས་ངེས་པར་བྱུང་བ་མེད། ། ཆང་གི་བུམ་པ་གཅིག་གི་མཆུ་ནི་ཤིན་ཏུ་ཕྲ། ། བི་རཱུས་སྨྲས་པ་བརྟེན་པ་ཉིད་དུ་བསྐྱོད་པར་གྱིས། །
ཡོངས་སུ་དག་པ་དང་ཡོངས་སུ་མ་དག་པའི་དབྱེ་བས་དེ་ལ་ཨ་ཝ་དྷཱུ་ཏཱི་པ་བི་རཱུ་པའི་ཞབས་ཀྱིས་མཆོག་གི་སྙིང་རྗེས་ཡང་ནས་ཡང་དུ་ཡིད་ཐེ་ཚོམ་མེད་པར་རབ་ཏུ་གསལ་པོར་གསུངས་ཏེ། ཆང་མ་གཅིག་གིས་ཞེས་བྱ་བ་ལ་སོགས་པ་ནི། གཅིག་ཉིད་དྲུག་གི་སྦྱོར་བ་ལས་དེ་ཨ་ཝ་དྷཱུ་ཏཱིའི་ཆང་མ་ནི་སྟེང་དུ་སྣའི་དྲིལ་བུའི་བུ་ག་ལ་ཟླ་བ་དང་ཉི་མ་གཡོན་དང་གཡས་པ་དག་རྣལ་འབྱོར་པ་དར་མ་སྟོབས་དང་ལྡན་པས་གཉིས་པོ་སྦྱོར་བར་བྱེད་པར་དབུ་མར་རབ་ཏུ་འཇུག་པར་བྱེད་དོ། ། དེ་ནི་རང་བྱིན་གྱིས་བརླབས་པ་བརྟན་པར་བྱེད་དོ། ། སླར་ཡང་རང་ཉིད་དེ་བཞིན་དུ་འོངས་པ་འོག་ཏུ་སྣ་ནི་རྡོ་རྗེ་ནོར་བུའི་རྩེ་མོ་བུ་གར་བྱང་ཆུབ་ཀྱི་སེམས་ཀྱི་ཐིག་ལེ་ནི་མ་རིག་པའི་ས་བོན་ཞེ་སྡང་ལ་སོགས་པའི་དྲི་མ་དང་བྲལ་ཞིང་འོད་གསལ་བས་བླ་མའི་མན་ངག་ལས་དགོངས་པའི་སྐད་དུ་ཆུ་བདག་ཆང་ཞེས་ཏེ། བདེ་བས་རབ་ཏུ་ཚིམ་པའི་ཕྱིར་བྱང་ཆུབ་ཀྱི་སེམས་འཆིང་བར་བྱེད་དོ། ། བརྟན་པའི་རྐང་པས་དོན་དམ་བྱང་ཆུབ་ཀྱི་སེམས་བརྟན་པར་བྱེད་པར་གསུངས་ཏེ། ལྷན་ཅིག་སྐྱེས་པ་ཞེས་པ་ནི་རྡོ་རྗེ་བླ་མའི་དྲིན་ལས་སྣ་ཚོགས་པའི་དགའ་བ་ལ་ལྷན་ཅིག་སྐྱེས་པའི་དགའ་བ་བརྟན་པར་བྱའོ། ། ཀྱེ་རྣལ་འབྱོར་པ་ཆང་ཞེས་པ་ནི་དགོངས་པའི་སྐད་ཀྱིས་དེ་ཁོ་ན་ཉིད་ཀུན་རྫོབ་བྱང་ཆུབ་ཀྱི་སེམས་སུ་ཁོང་དུ་ཆུད་པར་བྱའོ། ། དེའི་བྱང་ཆུབ་ཀྱི་སེམས་ཀྱིས་རང་བྱིན་གྱིས་བརླབས་པར་གྱུར་པས་མི་འགྱུར་བའི་བདེ་བའི་ཞགས་པས་བཅིང་བར་བྱས་ནས་གང་གིས་གོམས་པའི་ཁྱད་པར་གྱིས་རྒས་པ་དང་འཆི་བ་ཉིད་མེད་པ་བརྟན་པའི་ཕུང་པོ་འདིས་འཐོབ་པར་བྱེད་དོ། །
དེ་བཞིན་དུ་རྣལ་འབྱོར་རིན་པོ་ཆེའི་ཕྲེང་བ་ལས་ཀྱང༌། བརྟན་པའི་སྙིང་པོ་མི་བསྙེངས་དང༌། ། མི་ཆོད་མི་འཇིག་མཚན་ཉིད་དོ། ། མི་འཚིག་པ་དང་ཆུད་མི་འཛའ། ། སྟོང་ཉིད་རྡོ་རྗེ་ཞེས་བརྗོད་དོ། ། རྐང་པ་གཞན་གྱིས་སོ་སོར་རྒྱས་པར་བཤད་པ་གསུངས་ཏེ། སྒོ་བཅུ་པ་ཞེས་བྱ་བ་ལ་སོགས་པ་ནི་རྣམ་པར་སྣང་མཛད་ཀྱི་སྒོར་ཡང་ཆགས་པ་ཆེན་པོའི་བདེ་བས་རབ་ཏུ་དགའ་བའི་རྟགས་བལྟས་ནས་དྲི་ཟའི་སེམས་ཅན་ཉིད་རང་ཉིད་འོངས་ཏེ་སྒོ་ནས་རབ་ཏུ་ཞུགས་ནས་བདེ་བ་ཆེན་པོའི་ཆུ་སྐྱེས་ཀྱི་རོའི་བཏུང་བས་རང་གི་སེམས་ཚིམ་པར་བྱེད་དོ། ། དེ་བཞིན་དུ་ནག་པོ་སྤྱོད་པའི་ཞབས་ཀྱིས་ཀྱང༌། ཨེ་བྃ་ཡི་གེའི་ས་བོན་ལེན། ། ཆུ་སྐྱེས་ཀྱི་ནི་མེ་ཏོག་ལ། །
སྦྲང་རྩིར་བྱེད་པའི་གཟུགས་ཀྱིས་ནི། ། རབ་དགའི་དཔའ་བོ་སྦྲང་རྩི་སྣོམ། ། ཀཧྞས་སྨྲས་པའི་སེམས་ཉིད་ནི། ། གང་དུ་མི་འཇིག་ཆད་པ་མེད། ། མི་གཡོ་བ་ཡི་རླུང་ཉིད་ཀྱིས། ། ཁྱིམ་མི་མོ་ཡི་ཁྱིམ་ན་འཁོར། ། ཇི་ལྟར་རང་ཉིད་ཀྱིས་ནི་སྣོམ་ཞེ་ན། ། དེ་ཉིད་དགྱེས་པའི་རྡོ་རྗེ་ལས་ཀྱང༌། རང་ཉིད་བྱེད་པོ་རང་ཉིད་འཕྲོག ། རང་ཉིད་རྒྱལ་པོ་རང་ཉིད་གཙོ། །
ཞེས་བྱ་བའི་ཚིག་ལས་སོ། ། ཚིག་རྐང་གསུམ་པས་དྲི་ཟའི་སེམས་ཅན་གྱི་འགྲོ་བ་འགོག་པ་གསུངས་ཏེ། ཆུ་ཚོད་དྲུག་ཅུ་རྩ་བཞི་ཞེས་བྱ་བ་ལ་སོགས་པའི་དྲུག་ཅུ་རྩ་བཞིའི་པད་འདབ་ལ་གྷ་ཊི་དགོངས་པའི་སྐད་ཀྱིས་སྤྲུལ་པའི་འཁོར་ལོར། སྟེགས་བུ་ནི་དགོངས་པའི་སྐད་ཀྱིས་དེ་ཉིད་ཀྱི་གདན་ནོ། ། དེ་ལ་ཆགས་པ་ཆེན་པོའི་མེ་འབར་བ་ལས་དྲི་ཟའི་སེམས་ཅན་རབ་ཏུ་འཇུག་གོ ། དེའི་འཇུག་པ་ནི་འབྱུང་བ་མེད་པའོ། ། དེ་བཞིན་དུ་ནག་པོ་སྤྱོད་པའི་ཞབས་ཀྱིས་ཀྱང༌། འོག་དང་སྟེང་དུ་འཇུག་གཉིས་དང༌། ། བྲལ་ཞིང་དེ་ལ་མི་གཡོར་གནས། ། ཀཧྞས་སྨྲས་པ་སེམས་ཉིད་ནི། །
གང་དུ་མི་འགྲོ་ཆད་པ་མེད། ། མི་གཡོ་བ་ཡི་རླུང་ཉིད་ཀྱིས། ། ཁྱིམ་མི་མོ་ཡི་ཁྱིམ་ན་འཁོར། ། རྐང་པ་བཞི་པས་གསུངས་པ་ནི། བུམ་པ་གཅིག་གི་ཞེས་བྱ་བ་ལ་སོགས་པའི་དེ་ཉིད་སྔོན་དུ་གསུངས་པ་ཨ་ཝ་དྷཱུ་ཏཱི་པས་ཀུན་རྫོབ་དང་དོན་དམ་པའི་བདེན་པ་གཉིས་དབྱེར་མེད་པར་བྱེད་པའི་ཕྱིར་གྷ་ཊི་སྟེ། སྣང་བ་གཉིས་འགོག་པའི་ཕྱིར་ཤིན་ཏུ་ཕྲ་མོའི་གཟུགས་བི་རཱུ་པའི་ཞབས་ཀྱིས་དེ་བཞིན་གསུངས་ཏེ། དེས་ཁུ་བའི་རྩ་བླ་མའི་མན་ངག་ལས་དེ་ལ་མི་ལྷུང་བ་བྱང་ཆུབ་ཀྱི་སེམས་བརྟན་པར་བྱས་ནས་རྦ་རླབས་མེད་པའི་ཚུལ་གྱིས་བསྐྱོད་པའོ། ། དེ་བཞིན་དུ་དབང་བཤད་པ་ལས་ཀྱང༌། ཇི་སྲིད་མི་ལྷུང་འོད་གསལ་རང་བཞིན་ཏེ། ། བསིལ་ཟེར་བྱེད་པ་འཛིན་པའི་ཁུ་བ་ཉིད། །
ལྷ་མོའི་པདྨའི་འདབ་མའི་ནང་ཉིད་དུ། ། རོ་མཉམ་གྱུར་པ་རྒྱལ་བའི་ཚོགས་རྣམས་ཀྱིས། ། རྡོ་རྗེ་ནོར་བུའི་རྩེ་མོར་འཕྲོ་བ་ཡིས། ། འཇིགས་པ་མེད་པའི་སྙིང་རྗེས་འགྲོ་བར་བྱེད། ། དེ་ཉིད་དཔལ་གྱི་སྙིང་རྗེའི་སྟོབས་ཀྱིས་ནི། ། ཁྱབ་བདག་ལྷན་ཅིག་སྐྱེས་པའི་ཚུལ་ཉིད་ཤེས། ། སྐྱ་རེངས་ཞེས་བྱ་བའི་གླུའི་གདངས་གུཎྜི་རིའི་ཞབས་ཀྱིའོ། ། ཀ་མགོ་ནོན་ལ་ཡན་ལག་འཁྱུད་ལ་བྱིན། ། ཆུ་སྐྱེས་རྡོ་རྗེ་སྦྱོར་ཆོད་དུས་མིན་དགོང་མོ་གྱིས། ། རྣལ་འབྱོར་ཁྱོད་མེད་སྐད་ཅིག་ཀྱང་མི་འཚོ། །
ཁྱོད་ཞལ་འོ་བྱེད་ཆུ་སྐྱེས་ཁུ་བ་འཐུང༌། ། འཕངས་ནས་ལེན་མི་ཤེས་པ་རྣལ་འབྱོར་མ། ། མ་ཎི་ཀུཎྜ་ལི་ཕྱིན་ཨོ་ཌྱན་མཉམ། ། སྒྱུག་མོའི་ཁྱིམ་ཕྱིན་ལྡེའུ་ཀྱོག་ལྡེའུ་མིག་གོ ། ཟླ་བ་ཉི་མ་གཉིས་ཀྱི་སྒོ་གླེགས་ཅན། ། གུཎྜ་རི་བདག་ཀུནྡ་རེ་དཔའ་སྨྲ། ། མི་དང་མི་མོའི་དབུས་སུ་རྟགས་མཚན་བཙུགས། ། དེ་ཉིད་ཀྱི་དོན་དཔལ་ཧེ་རུ་ཀའི་རྟོགས་པ་གུཎྜ་རིའི་ཞབས་ཀྱི་སྒྲ་གཞན་རྣམས་ལ་རང་བཞིན་མེད་པར་རྟོགས་པར་བྱེད་པ་ནི་ཀ་མགོ་ཞེས་བྱ་བ་ལ་སོགས་པ་རྐྱང་མ་དང༌། རོ་མ་དང༌། ཀུན་འདར་མའི་རྩ་གསུམ་མནན་ནས་ཤིན་ཏུ་གསལ་སྣང་དུ་བྱས་པ་དེ་ཉིད་ཡོངས་སུ་དག་པའི་ཨ་ཝ་དྷཱུ་ཏཱི་པ་རྣལ་འབྱོར་མ་བདག་མེད་མའོ། །
ཡན་ལག་འཁྱུད་ལ་ཞེས་པ་ནི་ཨ་ཀ་ནི་རྟགས་ཏེ། ། སྒྲུབ་པ་པོ་ལ་སྟེར་བར་བྱེད་དོ། ། དེའང་སྐྱོང་བར་བྱེད་དོ། ། ཡང་རྣམ་པ་སྣ་ཚོགས་ལ་སོགས་པའི་མཚན་ཉིད་རྣལ་འབྱོར་པས་དགའ་བ་ལ་སོགས་པའི་རིམ་པ་སྟེར་བར་བྱེད་དོ། ། སླར་ཡང་དེ་ཉིད་སྒོམ་པ་པོས་རྒྱུན་མི་འཆད་པར་མངོན་པར་སྦྱོར་བ་ལས་དབུགས་འབྱིན་པ་སྟེར་བར་བྱེད་དོ། ། ཆུ་སྐྱེས་རྡོ་རྗེ་ཞེས་པ་ནི་ཀྱེའི་མཆོག་གི་རྣལ་འབྱོར་པ་ཡང་དག་པར་རྡོ་རྗེ་དང་ཆུ་སྐྱེས་ཡང་དག་པར་སྦྱོར་བ་ལ་ཆགས་པས་དགའ་བ་ལ་ཡང་དག་པར་འཇོ་བ་དེས། དུས་མིན་ཞེས་པ་ནི་དུས་དང་བྲལ་ནས་བདག་ལ་ཕྱག་རྒྱ་ཆེན་པོའི་དངོས་གྲུབ་མངོན་སུམ་དུ་བྱེད་དོ། ། དེའི་ཕྱིར་བདེ་བ་ཆེན་པོ་གསལ་བར་གྲགས་པའི་བདག་ནི་དགོངས་པའོ། ། འདི་བཞིན་དུ་གསུངས་ཏེ། ཀྱེའི་བདག་མེད་རྣལ་འབྱོར་མ་ཁྱོད་མེད་ན་སྐད་ཅིག་ཀྱང་བསྲུང་བར་དཀའ་བའི་ཤུགས་ཅན་རབ་ཏུ་གཡོ་བའི་ཕྱིར་སྲོག་གི་རླུང་བདག་གིས་འཛིན་པར་མི་ནུས་སོ། །
ཞེས་སོ། ། དེ་བཞིན་དུ་ལུང་ལས་ཀྱང༌། སྐྱེ་དང་གནས་དང་འཇིག་རྣམས་ལ། ། བར་དོའི་སྲིད་པ་གནས་པ་སྟེ། ། ཇི་སྲིད་རྣམ་རྟོག་འཇིག་རྟེན་པ། ། རླུང་དང་སེམས་ཀྱིས་རྣམ་པར་བྱས། ། ཁྱོད་ཞལ་ནི་ལྷན་ཅིག་སྐྱེས་པའི་དགའ་བའང་འོ་བྱེད་པའོ། ། ཆུ་སྐྱེས་ཁུ་བ་ཞེས་པ་ནི་གཙུག་ཏོར་གྱི་པདྨའི་ཆང་དོན་དམ་པའི་བྱང་ཆུབ་ཀྱི་སེམས་བླ་མའི་དྲིན་ལས་སྣ་ཚོགས་པའི་དགའ་བ་སྐལ་བ་དང་ལྡན་པའི་དུས་སུ་བྱེད་པར་འགྱུར་ཏེ། སྐལ་མེད་ཌིཎྜི་མ་རུ་བརྗོད། ། སྐལ་ལྡན་ཀཱ་ལི་ཛ་རར་འདོད། །
ཅེས་སོ། ། རྐང་པ་གཞན་གྱིས་རྣལ་འབྱོར་མའི་བསྔགས་པ་གསུངས་ཏེ། འཕངས་ནས་ཞེས་བྱ་བ་ལ་སོགས་པའི་འཕངས་པ་ནི་རང་གི་གནས་སུ་སྦྱོར་བ་ལས་དེ་བྱང་ཆུབ་ཀྱིས་སེམས་ཀྱི་གཟུགས་བདག་མེད་མའི་རྣལ་འབྱོར་མ་མཚན་ཉིད་དང་བྲལ་བས་སྦྱངས་པའི་དགའ་བས་ནོར་བུའི་རྩ་བ་ནས་རྨོངས་པའི་དྲི་མས་མ་གོས་པར་འགྱུར་རོ། ། སླར་ཡང་དེ་ལ་རྩེ་བའི་རོ་ཉམས་སུ་མྱོང་བ་ནོར་བུའི་རྩ་བ་ནས་སྟེང་དུ་འགྲོ་ཞིང་འོངས་པས་བདེ་བ་ཆེན་པོའི་འཁོར་ལོའི་བར་དུ་འགྲོ་བར་འགྱུར་རོ། ། ཞེས་སོ། ། དེའི་ཕྱིར་ནག་པོ་སྤྱོད་པའི་ཞབས་ཀྱིས་གསུངས་ཏེ། དེ་ཉིད་རི་བོ་མཆོག་ཅེས་བདག་གིས་སྨྲ། ། དེ་ཉིད་བདེ་བ་ཆེན་པོ་ཉིད་ཀྱི་གནས། ། རོ་གཅིག་ཉིད་གྱུར་ཆང་ནི་ལྷན་ཅིག་སྐྱེས། ། ཇི་སྲིད་བདེ་བ་ཆེན་པོའི་དུམ་བུ་ལོང༌། །
རྐང་པ་གསུམ་པས་གནས་ཡོངས་སུ་དག་པ་གསུངས་ཏེ། སྒྱུག་མོའི་ཁྱིམ་ན་ཞེས་བྱ་བ་ལ་སོགས་པ་ནི། དང་པོར་ཇི་སྲིད་རྣལ་འབྱོར་གྱི་དབང་ཕྱུག་གིས་ལྷ་ཉིད་ཀྱི་རྣལ་འབྱོར་སྔོན་དུ་འགྲོ་བས་སྐུ་རྡོ་རྗེ་བརྟན་པར་བྱས་ནས། རྡོ་རྗེ་བཟླས་པའི་མན་ངག་གིས་ཟླ་བ་དང་ཉི་མ་དག་གི་ཕྱོགས་སུ་ལེན་པ་འགོག་པས་གསུང་རྡོ་རྗེ་བརྟན་པར་བྱེད་དོ། ། ཐུགས་རྡོ་རྗེ་བརྟན་པར་བྱེད་པའི་ཕྱིར་ཏེ། སྣ་ཚོགས་པའི་དགའ་བ་ཨ་ཝ་དྷཱུ་ཏཱི་པས་ལྷན་ཅིག་སྐྱེས་པའི་དགའ་བ་དང་རོ་གཅིག་པའི་ངོ་བོས་དབུས་ཀྱི་ཁྱིམ་དུ་རི་རབ་ཀྱི་རྩེ་མོར་ལེན་པར་བྱེད་དོ། ། ལྡེའུ་ཀྱོག་ཅེས་པ་ནི་ལྡེའུ་མིག་ཡང་དག་པར་སྦྱོར་བར་བྱེད་པ་ནོར་བུའི་རྩ་བའི་སྒོར་དགག་པར་བྱའོ། ། བདག་ཉིད་ཡང་དག་པའི་བྱང་ཆུབ་རང་ཉིད་ཀྱིས་མངོན་སུམ་དུ་སོང་བ་སྨྲ་བར་བྱེད་དོ། ། དེ་བཞིན་དུ་ནག་པོ་སྤྱོད་པའི་ཞབས་ཀྱིས་ཀྱང༌། གང་ལ་ཡིད་རླུང་འཇུག་པ་ཡི། །
སྒོ་ནི་སྦྱོར་བས་བརྟན་པར་བྱ། ། གལ་ཏེ་མི་བཟད་མུན་དེ་ལ། ། ནོར་བུའི་སྒྲོན་མེ་སྦར་བྱས་ནས། ། རྒྱལ་བའི་རིན་ཆེན་སྟེང་གི་ནི། ། གལ་ཏེ་ནམ་མཁར་འཕྲད་བྱས་ནས། ། འཁོར་བ་ཟ་བར་ཀཧྞས་སྨྲ། ། མྱ་ངན་འདས་པ་ཉིད་ཀྱང་འགྲུབ། ། རྡོ་རྗེ་ལྟ་བུའི་ཏིང་ངེ་འཛིན་མངོན་སུམ་དུ་གྲུབ་པའི་སློབ་དཔོན་གུཎྜ་རིས་བདག་ཉིད་དེ་ལྟ་བུའི་བསྔགས་པ་གསུངས་པ་ནི་སྨྲ་ཞེས་བྱ་བ་ལ་སོགས་པ་སྟེ། དེ་རྣམས་རབ་ཏུ་བྱིན་པ་ལས་གཞན་ཁ་ཕྱིར་ཕྱོགས་པའི་རྣལ་འབྱོར་དང་རྣལ་འབྱོར་མ་རྣམས་ཀྱི་དོན་དུ་ཀུནྡུ་རུས་དབང་པོ་གཉིས་སྙོམས་པར་འཇུག་པའི་སྦྱོར་བ་མི་འགྱུར་བའི་བདེ་བས་ཉོན་མོངས་པའི་དགྲ་བཅོམ་པས་བདག་དཔའ་བའོ། ། སླར་ཡང་དེ་རྣམས་ཀྱི་ནང་དུ་རྟགས་མཚན་ཞེས་པ་ནི་རྣལ་འབྱོར་གྱི་དབང་ཕྱུག་གི་རྟགས་དབང་ཕྱུག་ལ་སོགས་པའི་ཡོན་ཏན་བརྒྱད་བདག་གིས་མངོན་དུ་གྱུར་པ་མངོན་པར་ཤེས་པས་མཐོང་བའི་དོན་ནོ། །
གུཛྫ་རཱི་ཞེས་བྱ་བའི་གླུའི་གདངས་ཙཱ་ཌཱི་ལའི་ཞབས་ཀྱིའོ། ། སྲིད་པའི་ཆུ་ཀླུང་ཀློང་བཅས་ཟབ་མོ་རྒྱུག་ཅིང་འབབས། ། མཐའ་མ་གཉིས་ནི་རབ་འདྲེད་དབུས་ན་འདུག་གནས་མེད། ། ཆོས་དབྱིངས་དོན་དུ་ཙཱ་ཌཱི་ལ་ཡིས་ཟམ་པ་བྱས། ། ཕ་རོལ་འགྲོ་བའི་འཇིག་རྟེན་ངེས་པར་སྒྲོལ་བར་བྱེད། ། མ་རིག་ལྗོན་ཤིང་གཤགས་ནས་སྤང་ལེབ་ཡང་དག་བསྒྲིགས། ། གཟོང་གཉིས་ཀྱིས་ནི་བརྟན་པར་མྱ་ངན་འདས་པར་ཕུག ། ཟམ་པ་དེ་ལ་འགྲོ་ན་གཡས་གཡོན་མ་འགྲོ་ཞིག ། ཉེ་བར་བདོག་གོ་རིང་དུ་འགྲོ་བར་མ་བྱེད་ཅིག ། གལ་ཏེ་ཁྱེད་རྣམས་འཇིག་རྟེན་ཕ་རོལ་འགྲོ་ན་ཡང༌། །
བླ་མེད་བྱང་ཆུབ་ཙཱ་ཌཱི་ལ་ལ་དྲི་བར་གྱིས། ། དེ་ཁོ་ན་ཉིད་དོན་ཇི་ལྟ་བ་བཞིན་དུ་གྱུར་པའི་ཙཱ་ཌཱི་ལའི་ཞབས་ཀྱིས་སྒྲ་གཞན་གྱིས་རབ་ཏུ་གསལ་བར་གསུངས་ཏེ། སྲིད་པའི་ཆུ་ཀླུང་ཞེས་བྱ་བ་ལ་སོགས་པ་ནི་སྔོན་དུ་བཤད་པའི་རྐྱང་མ་དང་རོ་མའི་རྩའི་སྣང་བ་རྣམ་གསུམ་ཚུ་རོལ་ཕ་རོལ་ཟམ་པ་ཉིད་ཀྱིས་ཆུ་ཀླུང་དགོངས་པའི་སྐད་ཀྱིས་ཁོང་དུ་ཆུད་པར་བྱའོ། ། ཉིན་མོ་དང༌། མཚན་མོ་དང༌། ཐུན་མཚམས་སུ་ཡུལ་ལ་རྣམ་གཡེང་བསྐྱེད་པ་ཉམས་པར་བྱེད་པ་ཡང་ངོ༌། ། དེའི་ཕྱིར་ཀློང་དང་བཅས་པའི་འཇིགས་སུ་རུང་བ་རང་བཞིན་གྱི་སྐྱོན་ནི་ཟབ་མོ་སྟེ། ལམ་དྲུག་གི་སྒོ་ནས་ཆུ་དང་དྲི་མ་ལ་སོགས་པ་རབ་ཏུ་འབབས་པའི་ཕྱིར་རོ། ། དེའི་ཕྱིར་ན་དེ་བཞིན་དུ་མཐའ་གཉིས་ནི་ཚུ་རོལ་དང་ཕ་རོལ་ཏེ། གཡོན་དང་གཡས་སུ་ཤིན་ཏུ་འདྲེད་པ་ཞེས་བྱའོ། །
རང་གཞན་གྱི་སྐྱོན་གྱི་འདམ་གྱིས་མ་གོས་པ་དབུས་མའི་དོན་ལ་བདག་ཉིད་དེ། ཨ་ཝ་དྷཱུ་ཏཱི་ཚང་མའི་རང་བཞིན་གྱིས་བྱིས་པའི་རྣལ་འབྱོར་པ་རྣམས་ཀྱིས་བྱེད་པར་མི་ནུས་སོ། ། དྷཱུའི་རྐང་པས་བཞི་པའི་དགའ་བ་ཉེ་བར་གསལ་བར་གསུངས་ཏེ། ཆོས་ཀྱི་དོན་ནི་རང་གི་མཚན་ཉིད་འཛིན་པའི་ཕྱིར་ཆོས་ཏེ། བུམ་པ་དང༌། སྣམ་བུ་དང༌། ཀ་བ་དང༌། རྫས་ལ་སོགས་པར་གྱུར་པའི་རྣམ་འགྱུར་ཏེ། རང་བཞིན་གྱིས་མེད་པའི་གཟུགས་སོ། ། ཞེས། །
དཔལ་ཧེ་རུ་ཀའི་རྒྱུད་ཀྱི་དེ་ཁོ་ན་ཉིད་ཀྱི་ལེའུར་གསུངས་པ་རྣམ་པར་དཔྱོད་པ་དམིགས་པ་མེད་པ་དེས་གྲུབ་པའི་སློབ་དཔོན་ཙཱ་ཌཱི་ལ་པས་ཟམ་པ་ཞེས་གསུངས་པ་ནི་ཀུན་རྫོབ་དང་དོན་དམ་པ་གཅིག་ཏུ་བྱེད་པ་བླ་མའི་དྲིན་གྱིས་ཉེ་བར་འབྱེད་པར་བྱེད་དོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། སྟོང་ཉིད་སྙིང་རྗེ་དག་ནི་སྐྱོར་བ་མེད་གྱུར་ན། ། སྲིད་དང་མྱང་འདས་མི་གནས་འཐོབ་པར་མི་ནུས་སོ། ། གལ་ཏེ་སྙིང་རྗེ་འབའ་ཞིག་སྒོམ་པར་བྱེད་གྱུར་ན། ། སྐྱེ་བ་སྟོང་གིས་ཐར་པ་འཐོབ་པར་མི་འགྱུར་རོ། ། གྲུབ་པའི་སློབ་དཔོན་གྱིས་ཐབས་འདིས་ཐར་པ་རང་གི་ལུས་ཀྱིས་ནི་རྣལ་འབྱོར་པས་སོ། ། དེ་རྣམས་ཀྱང་ངེས་པར་རྒྱ་མཚོའི་ཕ་རོལ་ཏུ་འགྲོ་བར་བྱེད་དོ། ། ཞེས་སོ། ། རྐང་པ་གཞན་གྱིས་བཤད་པའི་དོན་གསལ་བར་བྱེད་པ་གསུངས་ཏེ།
གཤགས་ནས་ཞེས་བྱ་བ་ལ་སོགས་པ་ནི། མ་རིག་པའི་ལྗོན་ཤིང་ནི་ཡུལ་ལ་འཇུག་པའི་དབང་ལས་དེ་ལ་དེ་བཞིན་དུ་ཀུན་རྫོབ་བྱང་ཆུབ་ཀྱི་སེམས་ཀྱི་ལྗོན་ཤིང་བཀས་ནས་དེའི་ཡུལ་དུ་འཛིན་པ་འགོག་པའི་ཕྱིར། རྟག་ཏུ་འོད་གསལ་ནི་ཡང་སྤང་ལེབ་སྟེ། ལྷན་ཅིག་ཏུ་བྱེད་པ་ནི་ཡང་དག་པར་བསྒྲིགས་པའོ། ། སླར་ཡང་འདིའི་འབྲས་བུ་རྟོགས་པར་བྱ་བའི་ཕྱིར་ཟུང་འཇུག་གི་སྟྭ་རེས་བརྟན་པར་བྱེད་པའི་ཕྱིར་རོ། ། རྐང་པ་གསུམ་པས་ལམ་གྱི་རྗེས་སུ་བསྔགས་པ་གསུངས་ཏེ། ཟམ་པ་ཞེས་བྱ་བ་ལ་སོགས་པ་ནི་རང་བྱིན་འགུགས་ཤིང་དབུགས་འབྱིན་པ་སྟེར་བར་བྱེད་དོ། ། ཀྱེའི་སེམས་ཀྱི་རི་དྭགས་ལུས་ཀྱི་ནགས་འདིའི་ལུས་ཀྱི་ཁྱིམ་སྤངས་ནས་གང་ལ་བདེ་བ་ཆེན་པོའི་པདྨའི་ཚལ་དུ་སོང་ནས་འཁྲུལ་པའི་རྣམ་པར་རྟོག་པ་མེད་པ་ལ་དཔྱོད་དོ། ། དེ་བཞིན་དུ་ལྷན་ཅིག་སྐྱེས་པའི་སྡོམ་པ་ལས་ཀྱང༌། དམིགས་མེད་ཀུན་ཏུ་ཁྱབ་པ་ཡི། །
ཡིད་ནི་སྙིང་རྗེ་རོ་གཅིག་པས། ། འདིར་ནི་འདོད་ལྡན་མ་བཞིན་དུ། ། ཅིག་ཅར་སྟོང་ཉིད་འཁྱུད་པར་གྱིས། ། རྐང་པ་བཞི་པས་ཀྱང་ཆུང་ངུ་དང་ཆེན་པོ་ལ་སོགས་པའི་རྗེས་སུ་བསྔགས་པ་གསུངས་ཏེ། མཆོང་ཞིང་བརྒྱུགས་པས་རི་དྭགས་ཞེས་བྱ་བ་ལ་སོགས་པ་ནི་ལྷན་ཅིག་སྐྱེས་པའི་ཡེ་ཤེས་ཁོང་དུ་ཆུད་པའི་རྣལ་འབྱོར་པ་དེའི་རང་གི་སེམས་ཀྱང་རི་དྭགས་ཀྱི་ཆ་ཤས་ལ་སོགས་པའི་རྣམ་པར་རྟོགས་པས་མི་རྟོག་པའོ། ། འགའ་ཞིག་གིས་ཀྱང་ཕྱིའི་བསྟན་བཅོས་དང་ལུང་གིས་མངོན་པའི་ང་རྒྱལ་གྱི་མཁས་པ་དེ་རྣམས་ཀྱིས་ཀྱང་ཆོས་འདི་ལ་ཡང་དག་པར་རྨོངས་ཤིང་ཤིན་ཏུ་རིང་དུ་གྱུར་པ་སྟེ། གྲུབ་པའི་སློབ་དཔོན་བྷུ་སུ་ཀུ་པའི་ཞབས་ཀྱིས་གསུངས་པ་དེ་རྣམས་ཀྱི་སྙིང་ལ་དེ་ཁོ་ན་ཉིད་དུ་ཅུང་ཟད་མིག་ཉེ་བར་ཞི་བ་ཙམ་དུའང་མི་འགྱུར་རོ། ། གང་དུ་བཅོམ་ལྡན་འདས་ཀྱིས་གསུངས་པ་ལྷ་མོ་བཞིས་ཞུས་པ་རྣལ་འབྱོར་ཆེན་པོའི་རྒྱུད་ལས། ཐུབ་ཆེན་ཆོས་ཀྱི་ཕུང་པོ་ནི། ། བརྒྱད་ཁྲི་དང་ནི་བཞི་སྟོང་ལ། །
གང་གིས་དེ་ཉིད་མི་ཤེས་པ། ། དེ་རྣམས་ཐམས་ཅད་འབྲས་མེད་ཡིན། ། རྔའི་ཚོགས་པ་ཞེས་བྱ་བའི་གླུའི་མཐའ་སྐོར་རྒོལ་བ་ཕྱོགས་བཞིར་རྣམ་གནས་སོ། ། རི་དྭགས་རང་ཤརརང་གི་དགྲ་རུ་ལངས། ། སོར་རྟོག་སྐད་ཅིག་མི་འདོར་བྷུ་སུ་ཀུ། ། རྩྭ་ལ་མི་རེག་རི་དྭགས་ཆུ་མི་འཐུང༌། ། ཀྱེ་མ་རི་དྭགས་ཕོ་མོ་གནས་མི་ཤེས། ། རི་དྭགས་ས་སྨྲ་ཉོན་རྩྭ་མེད་རི་དྭགས་མ། ། ནགས་འདི་སྤངས་ནས་འཇིགས་མེད་གནས་སུ་སོང༌། ། མཆོང་ཞིང་བརྒྱུགས་པས་རི་དྭགས་ནགས་མི་སྣང༌། །
བྷུ་སུ་ཀུས་སྨྲས་བླུན་སྙིང་ལ་མི་འཇུག ། དེ་ལྟ་བུའི་དོན་གཞན་གྱི་དོན་དུ་སེམས་སྙིང་རྗེས་བསྐུལ་བའི་བྷུ་སུ་ཀུ་པའི་ཞབས་ཀྱིས་རི་དྭགས་ཀྱི་སྒྲས་དགོངས་པའི་སྐད་ཀྱིས་གསུངས་སོ། ། གང་གིས་ཞེས་བྱ་བ་ལ་སོགས་པ་ནི་ཐོག་མ་མེད་པའི་དུས་ནས་བཟུང་ནས་ཤེས་བཞིན་མ་ཡིན་པའི་སྐྱོན་གྱིས་འཆི་བདག་གིས་བདུད་ཀྱི་དུག་གིས་བསྐོར་ནས་འདུག་པ་སོད་སོད་ཅེས་རྒོལ་བ་བདག་གི་སེམས་ཀྱི་རི་དྭགས་ཀྱིས་ཐོས་ན། དེ་ནི་བླ་མ་དམ་པའི་ཞབས་ཀྱི་རྡུལ་གྱི་སྟོབས་ཀྱིས་དེ་རྣམ་པར་སྤངས་ལ་ཆོས་ཐམས་ཅད་དམིགས་སུ་མེད་པ་དེས་གཟུང་བ་དང་འཛིན་པའི་ངོ་བོ་ཉིད་དུ་མེད་པའི་ཕྱིར་ཅིས་ཀྱང་གཟུང་ནས་བདག་ཉིད་གྲོལ་བར་གནས་པའོ། ། དྷཱུའི་རྐང་པས་བརྟན་པར་བྱེད་དེ། རང་གི་ཞེས་བྱ་བ་ལ་སོགས་པ་ནི་དེ་ལས་དེ་བཞིན་དུ་རང་གིས་བྱས་པའི་མ་རིག་པ་དང་སེར་སྣའི་སྐྱོན་གྱིས་གཡོ་བ་དེས་ཀྱང་སེམས་དེ་ཉིད་རི་དྭགས་ཏེ། ཐམས་ཅད་ཀྱི་དགྲས་བསྐོར་བས་སེམས་ཀྱི་རི་དྭགས་སྐད་ཅིག་ཉིད་ཀྱང་སྤོང་བའོ། ། བྷུ་སུ་ཀུའི་ཞབས་ཀྱི་སོར་རྟོག་ནི་བླ་མ་དམ་པའི་ཞབས་ཀྱིས་མདའ་གཞན་ལ་འཕེན་པའོ། ། དེ་ལྟ་བུ་ཉིད་ཅེས་དེ་བཞིན་དུ་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་ཀྱང༌། ཇི་སྲིདཔགས་པས་བཏུམས་པ་འདི། །
རང་གི་བློ་ཡིས་གུད་དུ་གྱིས། ། ཤ་ཡང་རུས་པའི་དྲུ་བ་ལས། ། ཤེས་རབ་མཚོན་གྱིས་དབྱེ་བར་བྱ། ། རུས་པའང་སོ་སོར་དབྱེ་བྱས་ནས། ། རྐང་མར་ནང་དུ་བལྟས་པ་ལས། ། འདི་ལ་སྙིང་པོ་ཅི་ཞིག་ཡོད། ། རང་ཉིད་དེ་བཞིན་རྣམ་པར་དཔྱོད། ། སེམས་ཀྱི་རི་དྭགས་ཐེ་ཚོམ་མེད་པར་རྟོགས་པ་གང་ལས་བཤད་ན། ། རྩྭ་མི་ཟ་ཞེས་བྱ་བ་ལ་སོགས་པ་སྟེ། དཔེར་ན་ཕྱིའི་རི་དྭགས་རྩྭ་ཟ་ཞིང་འབབས་ཆུ་འཐུང་བར་བྱེད་པ་དེ་བཞིན་དུ་སེམས་ཀྱི་རི་དྭགས་མི་བྱེད་དོ། །
ཁྱད་པར་དུ་རྣམ་པར་དཔྱོད་པའི་རང་བཞིན་གྱིས་དེ་དག་སེམས་དང་རླུང་དག་གི་གནས་ནི་འདུག་གནས་དབང་པོའི་སྒོ་ཡིས་མི་རྟོགས། ། དེ་བཞིན་དུ་ནག་པོ་སྤྱོད་པའི་ཞབས་ཀྱིས་དོ་ཧ་མཛོད་ལས་གསལ་པོར་གསུངས་ཏེ། རི་མཆོག་རྩེ་མོ་མཐོ་བ་ཡི། ། ཐང་ལ་ཤ་ཝ་རི་དྭགས་བཅས། ། གདོང་ལྔ་པ་ཡང་མི་མཆོང་ཞིང༌། ། གླང་ཆེན་མཆོག་ནི་རིང་དུ་གནས། ། རྐང་པ་གསུམ་པས་ལུས་ཀྱི་ནགས་ཡུལ་ལོ་མ་གཡོ་བ་ཉེ་བར་སྡུད་པ་གསུངས་ཏེ། རི་དྭགས་ཞེས་བྱ་བ་ལ་སོགས་པ་ནི་ཡུལ་གྱི་ཆུ་དང་སྲིད་པ་ཟ་བར་རི་དྭགས་ཏེ། འགོག་པའི་ཕྱིར་རོ། ། རི་དྭགས་ཞེས་པ་ནི་དགོངས་པའི་སྐད་ཀྱིས་དེ་ཉིད་ཡེ་ཤེས་ཀྱི་ཕྱག་རྒྱ་བདག་མེད་མ་སྒོམ་པ་པོ་གོམས་པས་དབང་དུ་དབྱངས་ནག་པོ་སྤྱོད་པ་པའི་ཞབས་ཀྱིའོ། །
འཇིགས་བྱེད་དུས་མཚན་མ་ཡིས་ལམ་ནི་བཀག ། དེ་མཐོང་ཀཧྞ་སེམས་ནི་རྣམ་མི་དགའ། ། ཀཧྞས་གང་དུ་ཕྱིན་ནས་གནས་འཆའ་བྱེད། ། ཡིད་ཀྱི་སྤྱོད་ཡུལ་གང་དེ་བཏང་སྙོམས་འདུག ། ཁམས་གསུམ་གསུམ་པ་གསུམ་ཀྱང་སོ་སོར་འདུག ། ཀཧྞས་སྨྲས་པ་སྲིད་པ་ཡོངས་སུ་གཅོད། ། གང་དང་གང་བྱུང་དེ་དང་དེ་ཡང་སོང༌། ། བདག་ཉིད་འོངས་ནས་ཀརྞ་ཡིད་མི་བདེ། ། འདི་ནི་ཀཧྞ་རྒྱལ་བའི་ཕོ་བྲང་ཉེ། ། ཀཧྞས་སྨྲས་ཀྱང་བདག་གི་སྙིང་མི་འཇུག །
འགྲོ་བའི་དོན་ལ་སྙིང་རྗེའི་ཁུར་གྱི་ཐུགས་བརླན་པའི་སློབ་དཔོན་ནག་པོ་སྤྱོད་པ་པའི་ཞབས་ཀྱིས་དེ་ཁོ་ན་ཉིད་ཀྱི་དོན་ཁྱད་པར་དུ་འཕགས་པ་གསུངས་ཏེ། འཇིགས་བྱེད་ཅེས་བྱ་བ་ལ་སོགས་པ་ནི་སྔོན་དུ་གསུངས་པའི་རང་གི་ལྷའི་རྣལ་འབྱོར་སྔོན་དུ་འགྲོ་བས་རྡོ་རྗེ་བཟླས་པའི་མན་ངག་ཐོབ་པ་ནག་པོ་སྤྱོད་པ་པས་འཇིགས་བྱེད་ནི་ཡེ་ཤེས་ཀྱི་སྣང་བ་དང༌། དུས་མཚན་མ་ནི་སྣང་བ་མཆེད་པ་གཅིག་ཏུ་བྱས་ནས་ཨ་ཝ་དྷཱུ་ཏཱིའི་ལམ་དུ་བརྟན་པ་དང་འགོག་པའོ། ། སླར་ཡང་བླ་མ་དམ་པའི་དྲིན་ལས་རང་བཞིན་གྱིས་ཡོངས་སུ་དག་པ་ཨ་ཝ་དྷཱུ་ཏི་པའི་གཟུགས་ནག་པོ་སྤྱོད་པའི་ཞབས་ཀྱི་ཡིད་ཁྱད་པར་དུ་འཕགས་པར་གྱུར་པའོ། ། ཀཧྞ་གང་དུ་ཕྱིན་ནས་ཞེས་བྱ་བ་ལ་སོགས་པ་ནི་དྷཱུའི་རྐང་པས་རང་གི་གནས་སུ་འགོག་པས་འགོག་པར་གསུངས་ཏེ། རང་ཉིད་དེ་བཞིན་དུ་བདག་ལ་སོགས་པར་འབོད་པར་བྱེད་དེ། ཀྱེ་ནག་པོ་སྤྱོད་པ་པ་རྡོ་རྗེའི་ཚིག་ཁྱབ་པར་བྱ་བ་དང་ཁྱབ་པར་བྱེད་པའི་གཟུགས་ཀྱིས་བདེ་བ་ཆེན་པོས་ཁྱབ་པ་ནི་འགྲོ་བ་ཞེས་སོ། ། དཔལ་ལྡན་ཧེ་རུ་ཀའི་རྒྱུད་ཀྱི་རྒྱལ་པོར་གསུངས་པའི་དོན་མངོན་དུ་བྱེད་པ་ལམ་གང་དུ་གནས་འཆའ་བ་ནི་བདག་ཉིད་ཀྱིས་གནས་པར་བྱེད་པའོ། ། ཐམས་ཅད་དེའི་རང་བཞིན་ཡིན་པའི་ཕྱིར་གང་རྣམས་ཀྱིས་ཀྱང་རྣལ་འབྱོར་པའི་ཡིད་ཀྱི་སྤྱོད་ཡུལ་ཡིད་ཀྱི་དབང་པོས་རྟོགས་པ་ཉིད་གཙོ་བོར་གྱུར་ཏེ། དེ་རྣམས་ཀྱང་འདིར་ཆོས་ལ་བཏང་སྙོམས་ཏེ།
དེ་ལས་རིང་དུ་གྱུར་པ་ཉིད་དོ། ། དེ་བཞིན་དུ་ས་ར་ཧ་པའི་ཞབས་ཀྱིས་ཀྱང༌། གང་དུ་ཡིད་རུང་མི་རྒྱུ་ཞིང༌། ། ཉི་མ་ཟླ་བ་འཇུག་མེད་དེར། ། མོངས་པ་སེམས་ཀྱི་ངལ་བསོ་གྱིས། ། ས་ར་ཧ་ཡིས་མན་ངག་བསྟན། ། རྐང་པ་གཉིས་པས་དེ་ལ་གསལ་བར་བྱེད་པ་གསུངས་ཏེ། ཁམས་གསུམ་གསུམ་པ་ཞེས་བྱ་བ་ལ་སོགས་པ་ནི་ཕྱིའི་མཐོ་རིས་དང༌། ས་སྟེང་དང༌། ས་འོག་དང༌།
ནང་གི་ལུས་དང༌། ངག་དང༌། ཡིད་དང༌། ཉིན་མོ་དང༌། མཚན་མོ་དང༌། ཐུན་མཚམས་རྣམས་རྣལ་འབྱོར་དང་རྣལ་འབྱོར་མའི་རྒྱུད་ལ་སོགས་པ་ཁོང་དུ་ཆུད་པར་བྱའོ། ། དེ་རྣམས་ཕན་ཚུན་བདེ་བ་ཆེན་པོས་ཁྱབ་པར་བྱེད་པ་ཉིད་ཀྱི་དབྱེ་བའི་མཚན་ཉིད་མི་དམིགས་པ་སྟེ། རྣལ་འབྱོར་པས་དོན་དམ་པར་རིག་པས་སོ། ། དེ་བཞིན་དུ་ལུང་ལས་ཀྱང༌། མཐོ་རིས་ས་སྟེང་ས་འོག་རྣམས། །
གཅིག་གི་གཟུགས་གྱུར་སྐད་ཅིག་ལས། ། ཞེས་པའི་ཚིག་ལས་དེ་རྣམས་ཀྱིས་དོན་སྤྱོད་པ་པ་གླུ་དབྱངས་ཞབས་ཀྱིས་གསུངས་ཏེ། སུམ་ཅུ་རྩ་གསུམ་བདུན་དང་དགུ་དང་སུམ་ཅུ་བརྒྱད། ། དེ་རྣམས་དཀྱིལ་འཁོར་གསུམ་ལ་ཁྱད་པར་མེད། ། ཅེས་བྱ་བ་ལ་སོགས་པ་རྒྱ་ཆེར་གསུངས། ། ཆོས་ཐམས་ཅད་ཁོང་དུ་ཆུད་པ་ནག་པོ་སྤྱོད་པའི་ཞབས་ཀྱི། བདག་ནི་སྲིད་པའི་རྣམ་རྟོག་གཅོད་པ་པོ། ། ཞེས་གསུངས་སོ། ། རྐང་པ་གསུམ་པས་རང་གི་རྗེས་སུ་བསྔགས་པ་གསུངས་ཏེ། གང་དང་གང་ཞེས་བྱ་བ་ལ་སོགས་པ་ནི་དངོས་པོ་གང་དང་གང་སྐྱེས་པ་དེ་དང་དེའི་དངོས་པོ་ཐིམ་པར་གྱུར་པའོ། །
དེ་རྣམས་སྐྱེ་བ་དང་འཇིག་པ་རྣམས་ལ་ཀུན་རྫོབ་ཀྱི་བདེན་པའི་རང་བཞིན་བླ་མའི་དྲིན་ལས་ཡོངས་སུ་ཤེས་པས་ནག་པོ་སྤྱོད་པའི་ཞབས་ཀྱི་ཡིད་ཁྱད་པར་དུ་འཕགས་པ་ཡོངས་སུ་དག་པར་འགྱུར་རོ། ། དེ་བཞིན་དུ་ལུང་ལས་ཀྱང༌། སྲིད་པའི་དེ་ཉིད་ཡོངས་ཤེས་ན། ། མྱ་ངན་འདས་པ་ཞེས་བྱར་བརྗོད། ། རྐང་པ་བཞི་པས་ལམ་གྱི་རྗེས་སུ་བསྔགས་པ་གསུངས་ཏེ། འདི་ནི་ཞེས་བྱ་བ་ལ་སོགས་པ་ནི་རང་ཉིད་ཀྱིས་བདག་ལ་འབོད་པར་བྱེད་དེ། ཀྱེའི་རྡོ་རྗེ་ནག་པོ་ཞབས་རིམ་པ་ལྔ་སྔོན་དུ་སོང་ནས། སླར་ཡང་རྒྱལ་པོའི་ཕོ་བྲང་བདེ་བ་ཆེན་པོའི་གྲོང་ཁྱེར་བ་དག་ལ་ཤིན་ཏུ་ཉེ་བར་འགྱུར་རོ། ། དེ་བཞིན་དུ་ཀླུ་སྒྲུབ་ཞབས་ཀྱིས་ཀྱང༌། བསྐྱེད་པའི་རིམ་ལ་ལེགས་གནས་ནས། །
རྫོགས་པའི་རིམ་པ་འདོད་རྣམས་ཀྱི། ། དེ་ཐབས་རྫོགས་སངས་རྒྱས་ཀྱིས་ཀྱང༌། ། སྐས་ཀྱི་རིམ་པ་བཞིན་དུ་སྤྲུལ། ། ལྷ་རྣམས་རོལ་པ་ཞེས་བྱ་བའི་གླུའི་དབྱངས་ལྭ་བའི་ན་བཟའ་ཅན་གྱི་ཞབས་ཀྱིའོ། ། སྙིང་རྗེའི་གྲུ་ནི་གསེར་གྱིས་རབ་ཏུ་ཁེངས། ། དངུལ་ལ་གཞག་པའི་གནས་ཉིད་མེད་པར་འགྱུར། ། ནམ་མཁར་བལྟས་ནས་ལྭ་བ་པ་ཡིས་འགྲོ། ། སྐྱེ་བ་སོང་ནས་སླར་ཡང་ཇི་ལྟར་འགྱུར། ། གྲུ་ཡི་རྟོད་ཕུར་ཐོན་ལ་ཉག་ཐག་ཐོང༌། ། བླ་མ་དམ་པ་ལ་དྲིས་པ་ཡིས་འགྲོ། །
གྲུ་ཡི་འཇུག་ལ་ཞོན་ནས་མཚོན་ཞིང་འགྲོ། ། གྲུ་སྐྱ་མེད་པར་མཉན་པ་གང་གིས་འགྲོ། ། བྱང་དང་ལྷོ་དག་བཅུམ་ནས་གྲུ་སྣར་ཞོན། ། བདེ་བ་ཆེན་པོའི་གྲོགས་དང་ལམ་དུ་འཛོམ། ། མཆོག་གི་སྙིང་རྗེའི་དགའ་བས་ཐུགས་ཚིམ་པའི་ལྭ་བའི་ན་བཟའ་ཅན་གྱི་ཞབས་ཀྱིས་སྙིང་རྗེས་དགོངས་པའི་སྐད་ཀྱིས་དེ་ཁོ་ན་ཉིད་ཀྱི་དོན་གསལ་བར་མཛད་ནས་གསུངས་ཏེ། གསེར་ཞེས་བྱ་བ་ལ་སོགས་པ་ནི་སྙིང་རྗེའི་ཞེས་བྱ་བ་དགོངས་པའི་སྐད་ཀྱིས་དེ་ལ་དེ་བཞིན་དུ་བྱང་ཆུབ་ཀྱི་སེམས་ལ་གྲུ་ཞེས་བྱ་སྟེ། གཟུགས་ཀྱི་རྒྱན་དུ་གཞན་ལ་རྟོགས་པར་བྱའོ། ། དེའང་དེ་དང་དེའི་བདག་ཉིད་དེས་རྣམ་པ་ཐམས་ཅད་དང་ལྡན་པའི་སྟོང་པ་ཉིད་དང་ལྷན་ཅིག་བླ་མའི་དྲིན་གྱི་བཅུད་ཀྱིས་གང་ནས་བདེ་བ་ཆེན་པོའི་འཁོར་ལོར་འགྲོ་བའོ། ། རྒྱ་མཚོའི་སྟེང་དུ་འགྲོ་བ་ནི་བདག་ཉིད་ལ་བོད་པ་སྟེ། གྲུབ་པའི་སློབ་དཔོན་ལྭ་བའི་ན་བཟའ་ཅན་གྱི་ཞབས་ཀྱིས་བསྒྲོད་པར་བྱེད་པའོ། །
དངུལ་ཞེས་བྱ་བ་ལ་སོགས་པ་ནི་གཟུགས་དང༌། ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་ལ་སོགས་པ་རྣམས་ཀྱིས་དབྱེ་བའི་གནས་མེད་པ་སྟེ། ཐམས་ཅད་དེ་བཞིན་ཉིད་དེའི་རང་བཞིན་ཡིན་པའི་ཕྱིར་རོ། ། དེ་རྣམས་བཞི་པའི་ཐབས་ལ་གྲུས་འགྲོ་བ་སྟེ། བདག་གྲུབ་པའི་སློབ་དཔོན་དུ་གྱུར་ནས་སྐྱེ་བ་མཐའ་དག་ཏུ་ལྡོག་པར་མི་འགྱུར་རོ་ཞེས་པའི་དོན་ནོ། ། དེ་ཉིད་བདག་ལ་བོད་པ་སྟེ། ལྭ་བའི་ན་བཟའ་ཅན་གྱི་ཞབས་ལ་རྣམ་པར་མི་རྟོག་པ་རབ་ཏུ་འབབས་པ་གོམས་པར་གྱིས་ཤིག་པའོ། །
དེ་བཞིན་དུ་རབ་ཏུ་མི་གནས་པ་གསལ་བར་མཛད་པ་ལས་ཀྱང༌། ཇི་སྲིད་འབའ་ཞིག་རྣམ་པར་རྟོག ། རབ་སྐྱེད་ཡིད་ནི་སྤང་བྱ་ཞིང༌། ། དེ་སྲིད་དུ་ནི་གཉིས་ཉིད་ཕྱིར། ། གང་ཡང་དགའ་བའི་ངོ་བོ་ཉིད། ། མཆོག་ཏུ་བདེ་བར་བྱེད་པས་སོ། ། དེ་ཡང་རྣམ་པར་རྟོག་པ་ཙམ། ། གང་ཡང་ཆགས་པ་དང་བྲལ་བའི། ། དངོས་མེད་དེ་ཡང་དེ་གཉིས་ལ། ། དེ་ཡི་དངོས་པོར་འཛིན་པའི་ཕྱིར། །
མྱ་ངན་འདའ་བར་མི་འགྱུར་རོ། ། འགའ་ཞིག་ཀྱང་ནི་ཡུལ་ཉིད་ལ། ། རྣམ་པར་མི་རྟོག་བདག་སེམས་ལས། ། དེ་བཞིན་དུ་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། མི་ཡི་གྲུ་ལ་བརྟེན་ནས་ནི། ། སྡུག་བསྔལ་ཆུ་བོ་ཆེ་ལས་སྒྲོལ། ། གྲུ་འདི་ཕྱིས་ནས་རྙེད་དཀའ་བས། ། རྨོངས་པ་དུས་སུ་གཉིད་མ་ལོག ། རྐང་པ་གཞན་གྱིས་དེ་ཉིད་ཀྱི་དོན་གསལ་བར་གསུངས་ཏེ། རྟོད་ཕུར་ཞེས་བྱ་བ་ལ་སོགས་པ་ནི་དང་པོ་ལ་སྣང་བའི་ཉེས་པ་ལ་བླ་མའི་གསུང་གིས་བརྟན་པ་བསྐྱེད་པར་བྱའོ། །
ཀྱེའི་མཆོག་གི་རྣལ་འབྱོར་པ་ཞེས་སོ། ། ཉག་ཐག་ནི་མ་རིག་པའི་སྲད་བུ་མྱུར་དུ་གྲོལ་བར་བྱས་ལ་དེས་འགྲོ་བར་གྱིས་ཤིག་པའོ། ། དེ་རྣམས་ཀྱི་སྣང་བའི་ཁྱད་པར་གྱིས་བླ་ན་མེད་པའི་ཆོས་མངོན་སུམ་དུ་བྱེད་པར་འགྱུར་ཏེ། འདིར་ཐེ་ཚོམ་མེད་དོ། ། རྐང་པ་གསུམ་པས་བླ་མའི་གདམས་པ་དང་བྲལ་བས་ཕྱིན་ཅི་ལོག་ཏུ་འགྱུར་བར་གསུངས་ཏེ། གྲུའི་མཇུག་ཅེས་བྱ་བ་ལ་སོགས་པ་ནི་དགའ་བྲལ་གྱི་ལམ་དུ་སོང་ནས་ཕྱོགས་བཞིར་གཟུང་བ་དང་འཛིན་པ་ལ་སོགས་པའི་རྣམ་པར་རྟོག་པ་ལ་གལ་ཏེ་བལྟ་ཞིང་རྟོག་པར་བྱེད་པ་ན། དེའི་ཚེ་བླ་མའི་གསུང་གི་མཉན་པ་དང་བྲལ་བས་ལྷན་ཅིག་སྐྱེས་པའི་དགའ་བའི་ངོ་བོ་ཉིད་ཀྱིས་རབ་ཏུ་བགྲོད་པ་བདེ་བ་ཆེན་པོའི་འཁོར་ལོར་འགྲོ་བར་མི་ནུས་ཏེ། སླར་ཡང་ངེས་པར་འཁོར་བར་ལྷུང་བར་གྱུར་ཏེ། དེ་ལྟར་ཡང་ནག་པོ་སྐྱོད་པའི་གླུ་དབྱངས་ཀྱིས་ཀྱང༌། དོང་དུ་ལྷུང་ན་ག་བུར་ཉམས་པར་འགྱུར། །
ཞེས་གསུངས། གང་ཞིག་སླར་ཡང་བླ་མ་དམ་པའི་གསུང་གིས་རྡོ་རྗེ་དང་ཆུ་སྐྱེས་ཀྱི་བདེ་བའི་རྗེས་སུ་འཚོལ་བར་བྱེད་པ་དེ་འཁོར་བའི་རྒྱ་མཚོའི་ཕ་རོལ་དུ་འགྲོ་བར་འགྱུར་རོ། ། དེ་བཞིན་དུ་ནག་པོ་སྤྱོད་པ་པ་གླུ་དབྱངས་ཞབས་ཀྱིས་ཀྱང༌། གང་ཞིག་ཕུག་པས་ཡིད་ཀྱི་རིན་པོ་ཆེ། ། ཉིན་རེ་ཉིན་རེར་ལྷན་ཅིག་སྐྱེས་པ་འཕྲོ། ། དེ་ཉིད་ཀྱིས་ནི་ཆོས་ཀྱི་གནས་ཉིད་ཤེས། ། ཐུབ་པ་རྣམས་ཀྱིས་གཞན་དུ་ཅི་ཞིག་གསུངས། ། རྐང་པ་བཞི་པས་འབྲས་བུ་གསལ་བར་བྱེད་པ་གསུངས་ཏེ། བྱང་དང་ལྷོ་ཞེས་བྱ་བ་ལ་སོགས་པ་ནི་གཡོན་དང་གཡས་ཀྱི་སྣང་བ་གཉིས་པོ་དབུས་སུ་རབ་ཏུ་ཞུགས་པའི་ཕྱིར་ལམ་སྣ་ཚོགས་པས་དགའ་བར་གྱུར་པ་བྱང་ཆུབ་ཀྱི་སེམས་ལ་རང་གི་ཡེ་ཤེས་ཡོངས་སུ་སྦྱངས་ནས་བདེ་བ་ཆེན་པོའི་འཁོར་ལོ་རྒྱ་མཚོར་མཚོན་ནས་དེའི་ཚེ་འཛོམ་པ་སྟེ། དེ་ལ་ལམ་དུ་ནི་བདེ་བ་ཆེན་པོའི་གྲོགས་བདག་མེད་པའི་ཡེ་ཤེས་ལ་མངོན་པར་འཁྱུད་པ་དེ་བདག་ཉིད་ཀྱིས་འཐོབ་པར་འགྱུར་རོ། །
པ་ཌ་ཧའི་ཚོགས་པ་ཞེས་བྱ་བའི་གླུའི་དབྱངས་ནག་པོ་སྤྱོད་པའི་ཞབས་ཀྱིའོ། ། ཨེ་བ་ཡི་གེ་བརྟན་བྱས་ཀ་གཉིས་ཉེད། ། རྣམ་པ་སྣ་ཚོགས་ཁྱབ་བྱེད་འཆིང་བ་སྟོན། ། ཀཧྞ་རྩེ་ཞིང་སྦྲང་རྩིའི་ཆང་གིས་མྱོས། ། ལྷན་སྐྱེས་ཆུ་སྐྱེས་ཚལ་ཞུགས་སེམས་མེད་གྱུར། ། ཇི་ལྟ་ཇི་ལྟར་གླང་ཆེན་གླང་མོར་ཆགས། ། དེ་ལྟ་དེ་ལྟར་དེ་ཉིད་ངོས་འགྲམ་འབབས། ། འགྲོ་དྲུག་མཐའ་དག་རང་བཞིན་དག་པ་སྟེ། ། དངོས་དང་དངོས་མེད་ལ་ཆགས་མ་དག་པ། ། སྟོབས་བཅུའི་རིན་ཆེན་ཕྱོགས་བཅུ་རྣམས་སུ་འཕྲོ། །
རིག་པའི་གླང་དབང་ཉོན་མོངས་ཉིད་ཀྱིས་བཙལ། ། དགའ་བའི་ཚོགས་པས་ཁྱབ་པ་དེས་ནག་པོ་གླུ་དབྱངས་ཞབས་ཀྱིས་སེམས་ཀྱི་གླང་པོ་ཆེའི་དགོངས་པའི་སྐད་ཀྱིས་དེ་ཉིད་ཀྱི་དོན་གཟུགས་ཀྱི་རྒྱན་དུ་གསུངས་ཏེ། ཨེ་བྃ་ཡི་གེ་ཞེས་བྱ་བ་ལ་སོགས་པའི་བྃ་ཡིག་ཟླ་བའི་སྣང་བ། ཨེ་ཡིག་ཉི་མ་སྟེ། གཉིས་པོ་ཉིན་མོ་དང་མཚན་མོའི་ཤེས་རབ་ཀྱི་ཀ་བ་གཉིས་མཉེས་ནས་སྣང་བ་མེད་པར་བྱས་ཏེ། རྡོ་རྗེའི་བཟླས་པས་གཞན་སྣ་ཚོགས་པའི་རབ་ཏུ་བྱེད་པའི་ཨ་ཝ་དྷཱུ་ཏཱི་ཁྱབ་བྱེད་འགོག་པ་ཕྱུང་ན། གསུམ་པོ་དེ་རྣམས་ཀྱི་དམིགས་པ་མེད་པའི་ཆང་གི་བཏུང་བས་རབ་ཏུ་མྱོས་པའོ། ། ཡོད་པའི་ཤེས་པ་ལ་གླང་པོ་ཆེའི་དབང་པོ་ནག་པོ་སྤྱོད་པའི་ཞབས་ཀྱིས་གསུངས་སོ། ། ཆུ་སྐྱེས་ཚལ་ནི་བདེ་བ་ཆེན་པོའི་ཆུ་སྐྱེས་ཀྱི་ཚུལ་དུ་ཕྱིན་ན་རྣམ་པར་མི་རྟོག་པར་རོལ་བར་བྱེད་པའོ། ། དེ་བཞིན་དུ་འཕགས་པ་ཀླུ་སྒྲུབ་ཞབས་ཀྱིས་ཀྱང༌།
ཕྱི་རོལ་གང་དེ་བདེན་མེད་རང་བཞིན་བྲལ། ། ཤེས་པ་ཡང་ནི་ཕྱི་རོལ་དོན་བཞིན་ནོ། ། གང་ཞིག་སྟོང་པར་ཡོངས་སུ་རྟོག་བྱེད་ན། ། དེ་ཡང་སྟོང་ཉིད་འདོད་པ་འབའ་ཞིག་མིན། ། དེ་ཉིད་ཡོངས་སུ་རྟོག་པའི་དངོས་ཚོགས་ནི། ། དེ་ཉིད་མེད་ལ་དེ་ཉིད་གཅིག་པའི་བློས། ། སྒྱུ་མའི་གར་མཁན་གར་གྱི་བྱ་བ་ལ། ། གར་མཁན་རྣལ་འབྱོར་དབང་ཕྱུག་རྩེ་བར་བྱེད། ། རྐང་པ་གཞན་གྱིས་དེ་ཉིད་གསུངས་པ་སྟེ། ཇི་ལྟ་ཇི་ལྟར་ཞེས་བྱ་བ་ལ་སོགས་པ་ནི་ཇི་ལྟར་ཕྱི་རོལ་དུ་གླང་པོ་ཆེ་གླང་མོ་ལ་ཆགས་པའི་མྱོས་པས་རྒྱུག་པར་བྱེད་དོ། །
དེ་བཞིན་དུ་བཅོམ་ལྡན་འདས་བདག་མེད་མ་ལ་ཆགས་པ་དེས་སེམས་ནི་གླང་པོ་ཆེའི་དབང་པོ་ནག་པོ་སྤྱོད་པ་པའི་ཞབས་ཀྱིས་དེ་བཞིན་ཉིད་ཀྱི་ཆང་རབ་ཏུ་འབབས་པར་བྱེད་དོ། ། དེའི་ཕྱིར་རྐང་པ་གསུམ་པས་དངོས་པོ་དང་དངོས་པོ་མེད་པའི་དམིགས་པ་གསུངས་ཏེ། འགྲོ་དྲུག་ཅེས་བྱ་བ་ལ་སོགས་པ་ནི་མངལ་ལས་སྐྱེས་པ་དང༌། སྒོ་ང་ལས་སྐྱེས་པ་དང༌། དྲོད་གཤེར་ལས་སྐྱེས་པ་དང༌། རྫུས་ཏེ་སྐྱེས་པའི་ལྷ་དང་ལྷ་མ་ཡིན་ལ་སོགས་པའི་འགྲོ་བ་དྲུག་པོ་རྣམས་ཀྱི་རྣལ་འབྱོར་གྱི་དབང་ཕྱུག་དངོས་པོ་ཐམས་ཅད་ངོ་བོ་ཉིད་ཀྱིས་ཡོངས་སུ་དག་པའི་སྐྲའི་རྩེ་མོ་ཙམ་ཡང་མ་དག་པ་མེད་པས་ཅིར་ཡང་མེད་པའོ། ། དེ་བཞིན་དུ་དབུ་མའི་བསྟན་བཅོས་ལས། འདི་ལ་བསལ་བྱ་ཅི་ཡང་མེད། ། གཞག་པ་ར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་བལྟ། །
ཡང་དག་མཐོང་ན་རྣམ་པར་གྲོལ། ། རྐང་པ་བཞི་པས་དགེ་བའི་རྩ་བ་ཡོངས་སུ་སྨིན་པའི་མཚན་ཉིད་གསུངས་ཏེ། སྟོབས་བཅུ་ཞེས་བྱ་བ་ལ་སོགས་པ་ནི་སྟོབས་བཅུ་དང་མི་འཇིགས་པ་ལ་སོགས་པའི་ཡོན་ཏན་དེ་བཞིན་ཉིད་ཀྱི་རིན་པོ་ཆེ་ཕྱོགས་བཅུར་ཁྱབ་པ་དེས་ཉམས་སུ་མྱོང་བ་གོམས་པའི་སྟོབས་ཀྱིས་འཕྲོ་བ་བདག་ཉིད་ཀྱིའོ། ། དེའི་ཕྱིར་དེ་བཞིན་ཉིད་ཀྱི་རིན་པོ་ཆེའི་མཐུས་མ་རིག་པའི་གླང་པོ་ཆེའི་དབང་པོ་མ་ཆགས་པའི་མྱོས་པ་གང་ལས་སོ། ། དེ་ཤཱ་ཁ་ཞེས་བྱ་བའི་གླུའི་དབྱངས་ནག་པོ་སྤྱོད་པའི་ཞབས་ཀྱིའོ། ། གྲང་ཁྱེར་ཕྱི་ལ་གཡུང་མོ་ཁྱོད་ཀྱི་ཁྱིམ། ། རེག་གིན་རེག་གིན་འགྲོ་དེ་བྲམ་ཟེའི་བུ། ། ཀྱེ་ཡི་གཡུང་མོ་ཁྱོད་དང་མཉམ་འགྲོགས་བྱ། ། ཀརྞ་ཐོད་པའི་རྣལ་འབྱོར་སྐྱུག་བྲོ་སྤང༌། ། གཅིག་ཉིད་པད་འདབ་དྲུག་ཅུ་རྩ་བཞི་ལ། །
དེར་གནས་གཡུང་མོ་གར་བྱེད་པ་པུ་ལཱིའི། ། བདག་གིས་གཡུང་མོ་ཁྱོད་ལ་བདེན་དངོས་འདྲི། ། འོང་དང་འགྲོ་བ་གང་གི་གྲུ་ལ་བྱེད། ། རྒྱུད་འཚོང་གཡུང་མོ་གཞན་ཡང་མེ་ཏོག་སྟེགས། ། ཁྱོད་ཀྱི་ཆེད་དུ་འདམ་བུའི་སྟན་གཞག་གོ ། ཀྱེ་ཁྱོད་གཡུང་མོ་བདག་ནི་ཀ་པཱ་ལི། ། ཁྱོད་ཀྱི་ཆེད་དུ་བདག་གིས་རུས་ཕྲེང་བཅངས། ། རྫིང་བུ་བཅོམ་ནས་གཡུང་མོ་པད་རྩྭ་ཟོས། ། གཡུང་མོ་བླངས་ནས་བདག་གིས་ཕ་རོལ་གསོད། ། དེ་ཁོ་ན་ཉིད་ཀྱི་དོན་བདག་མེད་པའི་ཆོས་ཁོང་དུ་ཆུད་པ་ནག་པོ་སྤྱོད་པའི་ཞབས་ཀྱིས་གཡུང་མོའི་སྒྲས་དགོངས་པའི་སྐད་ཀྱིས་གསུངས་ཏེ་གྲོང་ཁྱེར་ཞེས་བྱ་བ་ལ་སོགས་པ་ནི་མི་རེག་པའི་སྦྱོར་བའི་ཕྱིར་ཏེ།
གཡུང་མོ་ནི་ཡོངས་སུ་དག་པའི་ཨ་ཝ་དྷཱུ་ཏཱི་བདག་མེད་མར་ཁོང་དུ་ཆུད་པར་བྱའོ། ། བྲམ་ཟེར་ཞེས་པ་ནི་བྲམ་ཟེ་ཧཱུྃ་ཡིག་གི་ས་བོན་ལས་སྐྱེས་པ་གཡོ་བའི་སྦྱོར་བ་ལས་སེམས་ནི་བྲམ་ཟེའི་བུའོ། ། མན་ངག་ཐོབ་པའི་རྣམ་འབྱོར་པས་བྱང་ཆུབ་ཀྱི་སེམས་ཀུན་རྫོབ་ཁུ་བའི་གཟུགས་ནོར་རྩ་བ་ལས་དགའ་བྲལ་ལ་རེག་གིན་རེག་གིན་ཁྱོད་འགྲོ་སྟེ། ཀྱེ་བདག་མེད་མའི་གྲོང་ཁྱེར་ལ་ཞེས་སོ། ། དེ་ཕྱི་རོལ་གྱི་གཟུགས་ལ་སོགས་པའི་ཚོགས་པར་ཤེས་པར་བྱའོ། ། དབང་པོའི་སྤྱོད་ཡུལ་མ་ཡིན་པ་ཉིད་ཀྱིས་བླ་མའི་མན་ངག་གིས་ཁྱོད་ཀྱི་ཁྱིམ་ནི་བདེ་བ་ཆེན་པོའི་འཁོར་ལོ་ལ་བདག་གྲུབ་པའི་སློབ་དཔོན་ནག་པོ་ཞབས་ཀྱིས་རྟོགས་པ་ཞེས་སོ། ། ཀྱེའི་གཡུང་མོ་ཞེས་བྱ་བ་ལ་སོགས་པ་ནི། ཀྱེའི་གཡུང་མོ་ནི་བདག་མེད་མ་ཁྱོད་དང་བདག་ལྷན་ཅིག་མངོན་པར་འཁྱུད་པར་བྱའོ། ། གང་དང་འདྲ་བའི་གནས་དེ་དང་འདྲ་བ་དག་ལ་བ་དག་ནི་རྒྱུན་མི་འཆད་པར་འཛིན་པས་ཐབས་དང་ཤེས་རབ་ཀྱི་བདག་ཉིད་ཅན་ཕྱག་རྒྱ་ཆེན་པོའི་དངོས་གྲུབ་འཐོབ་བོ། ། དེ་ལྟར་དཔལ་དགྱེས་པའི་རྡོ་རྗེ་ལས་ཀྱང༌།
ཐབས་དང་ཤེས་རབ་བདག་ཉིད་རྒྱུད། ། དེ་ལ་བདག་གིས་བཤད་ཀྱི་ཉོན། ། རྐང་པ་གཉིས་པས་གོམས་པའི་གནས་གསུངས་ཏེ། གཅིག་ཉིད་ཅེས་བྱ་བ་ལ་སོགས་པ་ནི། སྤྲུལ་པའི་འཁོར་ལོ་པདྨ་འདབ་མ་དྲུག་ཅུ་རྩ་བཞི་དང་ལྡན་པ་ལ་དེ་ལ་གནས་པའི་བཅོམ་ལྡན་འདས་བདག་མེད་མ་དང་ལྷན་ཅིག་རོ་གཅིག་པ་དེས་ཆགས་པ་ཆེན་པོའི་དགའ་བས་ཤིན་ཏུ་ཡིད་དུ་འོང་བ་ཉིད་ཀྱིས་ནག་པོ་སྤྱོད་པ་པ་གར་བྱེད་དོ། ། དེ་བཞིན་དུ་དཔལ་དགྱེས་པའི་རྡོ་རྗེ་ལས་ཀྱང༌། གར་ནི་ཧེ་རུ་ཀ་གཟུགས་ཀྱིས། ། རྗེས་དྲན་ཐོབ་པས་སྦྱོར་བ་ལ། ། རྐང་པ་གསུམ་པས་བདག་མེད་མར་ཁོང་དུ་ཆུད་པ་བརྟེན་པར་བྱེད་དོ། ། ཀྱེའི་ཁྱོད་ཅེས་བྱ་བ་ལ་སོགས་པ་ནི་ཀྱེའི་བདག་མེད་མ་བདེན་པའི་དངོས་པོའི་རང་བཞིན་གྱི་བསམ་པས་ཁྱོད་ལ་བདག་གིས་དྲིས་པའོ། །

ཆོས་ཐམས་ཅད་བདག་མེད་པ་དེའི་གང་གིས་ཀུན་རྫོབ་བྱང་ཆུབ་ཀྱི་སེམས་ཀྱི་གྲུའི་ལམ་གྱིས་ཁྱོད་ཀྱིས་འགྲོ་བ་དང་འོང་བར་བྱེད་པ་ཁྱོད་ཀྱིས་མི་བྱེད་དེ། ཐམས་ཅད་ལྷན་ཅིག་སྐྱེས་པའི་ངོ་བོ་ཉིད་ཀྱིས་ཞེས་སོ། ། དེ་བཞིན་དུ་དཔལ་དགྱེས་པའི་རྡོ་རྗེ་ལས་ཀྱང༌། དེ་ཕྱིར་འགྲོ་ཀུན་ལྷན་ཅིག་སྐྱེས། ། ལྷན་ཅིག་སྐྱེས་པའི་ངོ་བོར་བརྗོད། ། ངོ་བོ་ཉིད་ནི་མྱ་ངན་འདས། ། རྣམ་དག་རྣམ་པའི་སེམས་ཉིད་དོ། ། རྐང་པ་བཞི་པས་ཆོས་ཐམས་ཅད་བདག་མེད་པའི་ངོ་བོ་ཉིད་དུ་གསུངས་ཏེ། རྒྱུད་ཅེས་བྱ་བ་ལ་སོགས་པ་ནི་རྒྱུད་ཅེས་པ་བྷ་ག་པདྨའི་གནས་སུ་མ་རིག་པའི་རང་བཞིན་ནོ། ། མེ་ཏོག་སྟེགས་ནི་དེའི་འདབ་མར་ཡུལ་གྱི་སྣང་བའོ། ། དེ་དག་བླ་མའི་ཞབས་ཀྱི་དྲིན་གྱིས་བདག་ཉིད་འཚོང་བ་ནི་ཁྱོད་ཀྱིས་ཡོངས་སུ་སྤང་བར་བྱོ།
ཀྱེའི་བདག་མེད་མ་ཞེས་སོ། ། དེའི་ཕྱིར་གར་མཁན་བཞིན་དུ་འཁོར་བའི་མཛོད་བདག་གིས་ཁྱོད་ཀྱི་ཆེད་དུ་ཡོངས་སུ་སྤང་བར་བྱའོ། ། ཞེས་སོ། ། རྐང་པ་ལྔ་པས་རྣལ་འབྱོར་གྱི་དབང་ཕྱུག་གི་སྤྱོད་པ་རབ་ཏུ་གསལ་བར་གསུངས་ཏེ། ཀྱེའི་ཁྱོད་ཅེས་བྱ་བ་ལ་སོགས་པ་ནི་ཀྱེའི་གཡུང་མོ་བདག་མེད་མའི་རང་བཞིན་དེས་ཁྱོད་ལ་བཟང་པོས་བླ་མ་དམ་པའི་དྲིན་ལས་བདག་གིས་ཤེས་སོ། ། བདག་ཀྱང་ཐོད་པ་ཅན་གྱི་སྤྱོད་པ་འཛིན་པ་སྟེ། ཀཾ་ནི་ཁྱོད་ཀྱི་བདེ་བ། པཱ་ནི་སྐྱོང་བར་ནུས་པའོ། ། དེའི་ཕྱིར་ཁྱོད་ཀྱི་ཆེད་དུ་བདག་ནག་པོ་སྤྱོད་པས་དེ་བཞིན་གཤེགས་པ་དྲུག་གི་འཁོར་ལོ་དང༌། རྣ་རྒྱན་དང༌།
མགུལ་རྒྱན་དང༌། རུས་རྒྱན་གྱི་སྤྱོད་པ་བཟུང་ནས་ཕྱི་རོལ་གྱི་སྔགས་དང་རྒྱུད་ལ་ལྟོས་པ་མེད་པ་དེས་རིགས་ལྔའི་སྤྱོད་ལམ་བྱའོ། ། དེ་བཞིན་དུ་ནག་པོ་སྤྱོད་པའི་ཞབས་ཀྱིས་ཀྱང༌། གལ་ཏེ་སྔགས་རྒྱུད་ཅུང་ཟད་ཀྱང་མེད་པར། ། རང་གིས་ཆུང་མ་བླངས་ནས་རྩེ་བར་བྱེད། ། རང་ཁྱིམ་ཆུང་མ་ཇི་སྲིད་མ་དག་པ། ། དེ་སྲིད་རིགས་ལྔའི་སྤྱོད་ལམ་གལ་ཏེ་ཅི། ། རྐང་པ་དྲུག་པས་གཡུང་མོའི་དབྱེ་བ་རྣམ་པ་གཉིས་གསུངས་ཏེ། རྫིང་བུ་ཞེས་བྱ་བ་ལ་སོགས་པ་ནི་བླ་མའི་དྲིན་གྱིས་རྣམ་པར་དམན་པས་དེ་ཉིད་གཡུང་མོ་ཨ་ཝ་དྷཱུ་ཏཱི་པ་ཡོངས་སུ་མ་དག་པ་ཅན་ནོ། ། རྫིང་བུ་ནི་ལུས་ཀྱི་རྫིང་བུའོ། །
དེ་ལ་རྩེ་བ་དེ་བཞིན་ཉིད་བྱང་ཆུབ་ཀྱི་སེམས་ཀུན་རྫོབ་ཁུ་བའི་ངོ་བོས་གསོད་པ་སྟེ། ། བདག་གིས་རང་བཞིན་མེད་པར་བྱེད་པའོ། ། དེ་བཞིན་དུ་ཕྱི་རོལ་གྱི་བསྟན་བཅོས་ལས་ཀྱང༌། གང་ཞིག་སྔགས་ཀྱིས་བྱིན་བརླབས་ཆུ། ། སྣོད་ཀྱི་ཁྱད་ཀྱིས་བསྐུར་བ་འཐོབ། ། སྦྲུལ་གྱིས་ཁ་རུ་མིད་གྱུར་ན། ། ཉ་ཕྱིས་ལས་སྐྱུགས་མུ་ཏིག་གོ ། ནཱ་ཌཱི་པ་དང་ཌོམྦི་པའི་ཞབས་ཀྱིས་སྟོང་པ་ཞེས་བྱ་བ་ལ་སོགས་པའི་གླུ་ནི་རྣམ་པར་མ་བཤད་དོ། ། པ་ཌ་ཧ་མཉྫ་རི་ཞེས་བྱ་བའི་གླུའི་དབྱངས་ནག་པོ་སྤྱོད་པའི་ཞབས་ཀྱིའོ། ། ནཱ་ཌཱི་ནུས་ལྡན་བརྟན་གཟུང་ཁ་ཊྭཱྃ་ག །
གཞོམ་མེད་ཌ་མ་རུ་སྒྲོགས་དཔའ་བོའི་གདངས། ། ཀརྞ་ཐོད་ཅན་རྣམ་པར་ཞུགས་ནས་སྤྱོད། ། ལུས་ཀྱི་གྲོང་ཁྱེར་ཞེས་བྱར་རིགས་གཅིག་ཡོད། ། ཨཱ་ལི་ཀཱ་ལི་དྲིལ་བུ་རྐང་གདུབ་ཅན། ། ཟླ་བ་ཉི་མ་རྣ་རྒྱན་ཅན་དུ་བྱ། ། འདོད་ཆགས་ཞེ་སྡང་གཏི་མུག་ཐལ་བས་བྱུགས། ། མཆོག་གི་ཐར་ཐོབ་མུ་ཏིག་དོ་ཤལ་དཔྱང༌། ། སྒྱུག་མོ་ཨ་ནེ་སྐུད་པོ་ཁྱིམ་དུ་གསོད། ། མ་ནི་གསོང་པས་ཀཧྞ་ཀ་པཱ་ལི། ། མཆོག་གི་བདེ་བ་ཆེན་པོས་བརྗིད་པའི་ནག་པོ་སྤྱོད་པ་པས་སླར་ཡང་དེ་ཁོ་ན་བཞིན་དུ་དོན་དམ་པ་རབ་ཏུ་རྟོགས་པར་བྱ་བའི་ཕྱིར་གསུངས་ཏེ།
ནཱ་ཌཱི་ཞེས་བྱ་བ་ལ་སོགས་པ་ནི་རྩ་སུམ་ཅུ་སོ་གཉིས་ལ་དེ་རྣམས་ཀྱི་ནང་ནས་ནུས་ལྡན་གྱི་རྩ་ནི་གཙོ་བོ་ཨ་ཝ་དྷཱུ་ཏཱིར་ཁྱད་པར་གྱི་དགའ་བའི་ངོ་བོ་བླ་མའི་དྲིན་ལས་ནོར་བུའི་རྩ་བར་རྣམ་པར་གཟུང་བར་བྱའོ། ། ཁ་ཊྭཱྃ་ག་ཞེས་བྱ་བ་ནི་སྟོང་པ་ཉིད་འོད་གསལ་བས་ལྷན་ཅིག་སྐྱེས་པ་ལ་ཡང་དག་པར་རེག་པའོ། ། ཌ་མ་རུའི་སྒྲ་ནི་གཞོམ་དུ་མེད་པའི་དབྱངས་དཔའ་བོའི་གདངས་ཀྱིས་སྟོང་པ་ཉིད་སེང་གེའི་སྒྲ་སྒྲོགས་པར་གྱུར་པས་ནག་པོ་སྤྱོད་པ་པ་ནི་ཐོད་པ་ཅན་ནོ། ། ལུས་ཀྱི་གྲོང་ཁྱེར་དུ་རབ་ཏུ་ཞུགས་ནས་རབ་ཏུ་སྤྱོད་པ་ནི་ཉོན་མོངས་པ་མངོན་པར་ཟ་བའི་ཚུལ་གྱིས་རིགས་གཅིག་པ་དེས་སྤྱོད་ལམ་གྱིས་འཆག་པར་བྱེད་ཅེས་སོ། ། རྐང་པ་གཉིས་པས་རྣལ་འབྱོར་གྱི་དབང་ཕྱུག་གིས་རྡོ་རྗེའི་བཟླས་པས་ཡོངས་སུ་སྦྱངས་པའི་ཟླ་བ་དང་ཉི་མ་ལ་སོགས་པས་དྲིལ་བུ་དང་རྐང་གདུབ་ལ་སོགས་པ་རྣལ་འབྱོར་པའི་རྒྱན་དུ་བྱེད་པ་ཞེས་སོ། ། རྐང་པ་གསུམ་པས་རྣལ་འབྱོར་པའི་རྒྱན་གསུངས་ཏེ། འདོད་ཆགས་ཞེས་བྱ་བ་ལ་སོགས་པ་ནི་དེ་རྣམས་དེ་བཞིན་དུ་བདེ་བ་ཆེན་པོའི་འདོད་ཆགས་ཀྱི་མེས་འདོད་ཆགས་དང་ཞེ་སྡང་ལ་སོགས་པ་སྲེག་པར་བྱེད་པའོ། ། ཐལ་བ་དེ་རྣམས་ཀྱིས་ལུས་ལ་རྣམ་པར་བྱུགས་ཤིང༌། སླར་ཡང་རྡོ་རྗེ་སེམས་དཔའི་རང་བཞིན་གྱིས་བདག་ལ་དམིགས་ཏེ། མཆོག་གི་ཐར་པའི་མུ་ཏིག་གིས་བརྒྱན་ནས་འཆག་པའོ། །
ཞེས་སོ། ། རྐང་པ་བཞི་པས་ཐོད་པ་ཅན་གྱི་སྤྱོད་པ་གསུངས་ཏེ། གསོད་པ་ཞེས་བྱ་བ་ལ་སོགས་པ་ནི་སྔོན་དུ་གསུངས་པའི་རླུང་སྟེ། དེ་ལ་ཡིད་དང་རླུང་དབང་དུ་བྱས་ཏེ། མིག་གི་དབང་པོ་ལ་སོགས་པའི་རྣམ་པར་ཤེས་པའི་རླུང་སྣ་ཚོགས་པའི་རབ་ཏུ་བྱེད་པར་ཁོང་དུ་ཆུད་པར་བྱའོ། ། དེ་ལ་མ་རིག་པའང་རང་བཞིན་མེད་པར་བྱས་ལ། སྒྱུ་མའི་ཚུལ་གྱིས་ཐབས་དང་ཤེས་རབ་དབྱེར་མེད་པ་ལ་ཉེ་བར་སྤྱོད་པ་སྟེ། འགྲོ་བ་པ་ལ་འགྲོ་བའི་དོན་གྱི་བསམ་པས་རྡོ་རྗེ་ཐོད་པ་ཅན་དུ་བྱས་ནས་འཁྱམས་པའོ། ། དེ་བཞིན་དུ་ད་ཨུ་ཌའི་ཞབས་ཀྱིས་ཀྱང༌། སེམས་ཅན་རྡོ་རྗེ་འཛིན་དང་འགྲོ་བ་ཡི། །
བུད་མེད་ཐོད་པ་ཅན་གྱི་ཆུང་མ་མཚུངས། ། ང་རྒྱལ་དང་བཅས་ཧེ་རུ་ཀའི་གཟུགས་དེས། ། བཅོམ་ལྡན་གང་ཞིག་བདག་ནི་དབྱེ་བ་མེད། ། ཇི་ལྟར་དཔལ་གྱི་པདྨའི་མྱོས་བྱེད་དང༌། ། གོ་ཀུ་ད་ཧ་ནར་བཅས་གུས་པར་གྱིས། ། འདི་ཡིས་ཐམས་ཅད་བློ་གྲོས་དབང་པོ་རྣམས། ། རྩེ་གཅིག་ཡིད་ཀྱིས་རྣལ་འབྱོར་དབང་ཕྱུག་འགྲུབ། ། རྔ་བོ་ཆེ་ཞེས་བྱ་བའི་གླུའི་དབྱངས་ནག་པོའི་ཞབས་ཀྱིའོ། ། སྙིང་རྗེའི་རྒྱལ་པོ་རྒྱན་པོ་རྩེ་བར་བྱེད། ། བླ་མའི་གསུང་གིས་སྲིད་པའི་སྟོབས་ལས་རྒྱལ། །
ཕྱོགས་སུ་ཌྭ་ཨ་བསྐུལ་ན་རྒྱལ་པོ་ལ། ། ཕན་ཐབས་ཀཧྞ་རྒྱལ་བའི་ཕོ་བྲང་ཉེ། ། དང་པོར་མི་རེངས་བཏོན་ནས་གསོད་པར་འགྱུར། ། གླང་ཆེན་བཏོན་ནས་སྐྱེ་བོ་ལྔ་དང་རྩེས། ། བློ་ཡི་རྒྱན་པོ་ཡོངས་སུ་མྱ་ངན་འདས། ། ངེས་པར་བྱས་པས་སྲིད་པའི་དཔུང་ལས་རྒྱལ། ། ཀཧྞས་སྨྲས་པ་བདག་ནི་བདེ་མཆོག་བཟང༌། ། རེའུ་མིག་དྲུག་ཅུ་རྩ་བཞི་བརྩིས་ནས་ལེན། ། སླར་ཡང་དེ་ལ་དེ་ལྟ་བུའི་དོན་རྒྱན་པོ་འགྱེད་པ་དགོངས་པའི་སྐད་ཀྱིས་ནག་པོ་སྤྱོད་པའི་ཞབས་ཀྱིས་གསལ་པོར་གསུངས་ཏེ། སྙིང་རྗེའི་ཞེས་པ་ནི་རང་བྱིན་གྱིས་བརླབས་པ་སེམས་ཀྱི་ངོ་བོས་སེམས་སུ་ཤེས་པར་བྱའོ། །
རྒྱལ་ཞེས་པ་ནི་དེའི་རྟེན་ཏིང་ངེ་འཛིན་གྱིས་སྒྲིབ་པའི་སྐྱོན་བདུན་རྟོགས་པར་བྱའོ། ། རྒྱལ་ཞེས་པ་ནི་དེའི་རྟེན་ཏིང་ངེ་འཛིན་གྱིས་སྒྲིབ་པའི་སྐྱོན་བདུན་རྟོགས་པར་བྱའོ། ། དེ་རྣམས་ལས་རྒྱལ་བ་ནི་དམིགས་པ་མེད་པ་ཞེས་བྱའོ། ། རྒྱན་པོ་ནི་སྔགས་ཀྱི་ཚུལ་གསང་བ་ལ་བཞི་པའི་དགའ་བའི་སྟོབས་དེ་ལ་དེ་བཞིན་དུ་བྱང་ཆུབ་ཀྱི་སེམས་རྡོ་རྗེ་བླ་མའི་མན་ངག་ལས་ཡང་དག་པར་རྡོ་རྗེ་དང་ཆུ་སྐྱེས་མཉམ་པར་སྦྱོར་བ་གཉིས་པོ་གཅིག་པ་དེས་རྒྱུན་མི་འཆད་པར་དགའ་བ་མངོན་པར་སྦྱོར་བས་རྩེ་བར་བྱེད་པ་ནི་སྲིད་པའི་སྟོབས་ཡུལ་སྣང་བའི་སྟོབས་ལས་ཉོན་མོངས་པ་མེད་པའི་དབང་གིས་བདག་ཅག་ནག་པོ་སྤྱོད་པ་པ་རྒྱལ་བ་ཞེས་སོ། ། བརྟན་པའི་རྐང་པས་གསལ་བར་གསུངས་ཏེ། བསྐུལ་ན་ཞེས་བྱ་བ་ལ་སོགས་པ་ནི་དང་པོར་དེ་བཞིན་དུ་རྡོ་རྗེའི་བཟླས་པའི་རིམ་པས་སྣང་བ་གཉིས་པོ་སྟེ། བསྐུལ་བ་ཞེས་པ་ནི་གཅོད་པར་བྱེད་པའོ། ། ཡང་རྒྱལ་པོ་ནི་མ་རིག་པའི་སེམས་ལ་ཕན་པར་བྱེད་པ་པོའི་ཐབས་ཀྱིས་ཞེས་ཏེ། ཆགས་པའི་མཐར་ཁྱད་པར་གྱི་དགའ་བ་བྱུང་བའི་དུས་སུ་བྱང་ཆུབ་ཀྱི་སེམས་མི་འགྱུར་བ་མན་ངག་གིས་ཁྱད་པར་གྱི་དགའ་བས་ནག་པོ་སྤྱོད་པ་བ་རྒྱལ་པོའི་ཕོ་བྲང་རང་ཉིད་ཀྱིས་ཉེ་བར་འཇོམས་པར་གྱུར་པ་ཞེས་སོ། ། དེ་བཞིན་དུ་ད་ཨུ་ཌའི་ཞབས་ཀྱིས་ཀྱང༌།
ཆགས་པའི་མཐའ་མར་ཁྱད་པར་དགའ་འཇུག་པ། ། བསམ་པ་ཡིས་ནི་རང་བཞིན་གནས་པར་བྱེད། ། གང་ཞིག་ཤེས་པའི་ཡིད་ནི་རབ་ཏུ་འཇུག ། གཞན་ཡང་རླུང་དག་འགོག་པར་གྱུར་པ་ཡིས། ། གང་ལ་དུས་དེ་གཞན་དུ་འབྱུང་མི་འགྱུར། ། བདེ་བ་མངོན་སུམ་ཕ་རོལ་དེ་ཡི་གནས། ། དེ་ལ་རང་གིས་ཉམས་མྱོང་གང་དེར་སླར། ། ཕྱག་རྒྱ་ཆེན་པོའི་དངོས་གྲུབ་བསྒྲུབ་པའི་ཕྱིར། ། རྐང་པ་གཉིས་པས་གོམས་པས་ཤིན་ཏུ་འགྲོ་བ་གསུངས་ཏེ། དང་པོར་ཞེས་བྱ་བ་ལ་སོགས་པ་ནི་མི་རེངས་ཞེས་བྱ་བ་དགོངས་པའི་སྐད་ཀྱིས་དྲུག་ཅུ་ལྷག་པ་བརྒྱའི་རང་བཞིན་དག་གིས་རྡོ་རྗེའི་བཟླས་པའི་རིམ་པས་དང་པོ་ལ་རང་བཞིན་མེད་པར་བྱས་ནས།
སླར་ཡང་གླང་ཆེན་ཞེས་པ་ནི་རྣལ་འབྱོར་གྱི་དབང་ཕྱུག་གིས་དེ་བཞིན་ཉིད་ཀྱི་སེམས་གླང་པོ་ཆེའི་དབང་པོས་ཕུང་པོ་ལྔའི་བདག་ཉིད་དང༌། ཡུལ་ལྔའི་ངར་བྱེད་པ་དང༌། བདག་ཏུ་བྱེད་པ་ལ་སོགས་པའི་རྒྱན་པོ་རབ་ཏུ་སྤངས་ནས་བདག་མེད་པ་མངོན་སུམ་དུ་བྱེད་པ་ཞེས་སོ། ། རྐང་པ་གསུམ་པས་དེ་ཉིད་གསལ་བར་གསུངས་ཏེ། བློ་ཡི་ཞེས་པ་ནི་བློ་གྲོས་ཤེས་རབ་ཀྱི་ཕ་རོལ་ཏུ་ཕྱིན་མར་རེག་པར་བྱའོ། ། རྒྱལ་པོ་ཞེས་པ་ནི་ཉོན་མོངས་པས་བསྐྱེད་པའི་སེམས་ཡོངས་སུ་མྱ་ངན་ལས་འདའ་བ་སྐྱེད་པར་བྱེད་པའོ། ། དེའི་ཕྱིར་སྲིད་པའི་དཔུང་གིས་དངོས་པོའི་གྲོང་གི་སྟོབས་གཟུགས་ལ་སོགས་པའི་ཡུལ་རྣམས་ལ་རང་གིས་བྲེལ་བ་མཐའ་དག་བྱས་པས་བདག་རྒྱལ་བའོ། ། དེ་བཞིན་དུ་ཀླུ་སྒྲུབ་ཞབས་ཀྱིས་ཀྱང༌། གང་གི་སེམས་ཀྱིས་བྱིས་དེ་རྣམས། ། འཁོར་བ་ཉིད་དུ་འཆིང་བར་འགྱུར། །
རྣལ་འབྱོར་སེམས་དེ་ཉིད་ཀྱིས་ནི། ། བདེ་བར་གཤེགས་པའི་གོ་འཕང་འགྱུར། ། རྐང་པ་བཞི་པས་བདག་རྣལ་འབྱོར་པའི་གོ་འཕང་གི་རྗེས་སུ་བསྔགས་པ་གསུངས་ཏེ། སྨྲས་པ་ཞེས་བྱ་བ་ལ་སོགས་པ་ནི་ནག་པོ་སྤྱོད་པ་པས་གསུངས་སོ། ། བདེ་མཆོག་ནི་ཡང་དག་པ་ཇི་ལྟ་བར་བསམ་པའི་དགོངས་པས་རེའུ་མིག་དྲུག་ཅུ་རྩ་བཞི་སྤྲུལ་པའི་འཁོར་ལོར་གནས་པར་བྱས་ནས་རང་གི་སེམས་འོད་གསལ་བ་རང་གིས་འཛིན་པའོ། ། འདོད་པ་སྦྱིན་པ་ཞེས་བྱ་བའི་གླུའི་དབྱངས་ནག་པོ་ཞབས་ཀྱིའོ། ། སྐྱབས་གསུམ་གྲུར་བྱས་གཞོན་ནུ་མ་རྣམ་བརྒྱད། ། རང་ལུས་སྙིང་རྗེ་སྟོང་པའི་ཆུང་མ་ཅན། ། སྲིད་མཚོ་ལས་སྒྲོལ་སྒྱུ་མ་རྨི་ལམ་བཞིན། ། དབུས་སུ་གཟིངས་བཅས་ཆུ་རླབས་ཡོང་མི་ཤེས། །
དེ་བཞིན་གཤེགས་པ་ལྔ་ཡིས་མཉན་པ་བྱས། ། ཀཧྞ་ལུས་ནི་སྒྱུ་འཕྲུལ་ལས་སྒྲོལ་བྱེད། ། དྲི་རེག་རོ་ནི་ཇི་ལྟ་དེ་ལྟའོ། ། གཉིད་ནི་མེད་ཀྱང་རྨི་ལམ་ཇི་བཞིན་ནོ། ། སེམས་ཀྱི་མཉན་པས་སྟོང་ཉིད་གྲུའི་མཇུག་ལ། ། ཞོན་ནས་ཀཧྞ་བདེ་བ་ཆེན་པོའི་གྲོགས། ། གསུངས་པའི་དོན་བསྟན་པར་བྱ་བའི་ཕྱིར་གླུ་གཞན་གྱིས་གསུངས་ཏེ། སྐྱབས་གསུམ་ཞེས་བྱ་བ་ལ་སོགས་པའི་གསུམ་ནི་ལུས་དང༌། ངག་དང༌། ཡིད་དོ། །
སྐྱབས་ནི་ཡིད་དེ་བཞི་པ་གང་ལ་ཐིམ་པར་གྱུར་པའོ། ། དེ་ལ་བདེ་བ་ཆེན་པོའི་ལུས་ལ་གྲུས་དགོངས་པའི་སྐད་དུ་རྟོགས་པར་བྱའོ། ། དེའི་ཕྱིར་སྟོང་པ་དང་སྙིང་རྗེ་དག་གཅིག་པ་ཉིད་ནི་རང་ལུས་ཏེ། ཟུང་དུ་འཇུག་པའི་ངོ་བོ་དེས་བདེ་བ་ཆེན་པོའི་ལུས་ཀྱིས་སོ། ། གཞོན་ནུ་མ་རྣམ་བརྒྱད་ཅེས་པ་ནི་སངས་རྒྱས་ཀྱི་དབང་ཕྱུག་ལ་སོགས་པའི་བདེ་བ་ཉམས་སུ་མྱོང་བའོ། ། དྷཱུའི་རྐང་པས་བཞི་པའི་ཐབས་ཀྱི་རྗེས་སུ་བསྔགས་པ་གསུངས་ཏེ། སྒྲོལ་ཞེས་བྱ་བ་ལ་སོགས་པ་ནི་ཐབས་ཀྱི་གྲུ་དེས་སྲིད་པའི་རྒྱ་མཚོ་ལས་ནག་པོ་སྤྱོད་པ་པས་སྒྲོལ་བའོ། ། སྒྱུ་མའི་རང་བཞིན་དང་རྨི་ལམ་གྱི་དཔེར་བྱས་ཏེ། དབུས་སུ་གཟིགས་ནི་ལུས་ལ་མཆོག་ཏུ་དགའ་བ་རང་བྱིན་གྱིས་བརླབས་པའི་སེམས་ཀྱི། ཆུ་རླབས་ནི་གཡོ་བ་དང་བཅས་པའི་བདེ་བ་ཟ་བའི་རང་བཞིན་ཞེས་ཏེ།
འདིར་ནི་རང་གི་ཚོར་བའང་མི་དམིགས་པའོ། ། དེ་བཞིན་དུ་ཀླུ་སྒྲུབ་ཞབས་ཀྱིས་ཀྱང་རབ་ཏུ་མི་གནས་པ་གསལ་བ་ལ་བ་ལས། ཇི་སྲིད་འགའ་ཞིག་རྣམ་པར་རྟོག ། རབ་སྐྱེས་ཡིད་ནི་སྔང་བྱ་སྟེ། ། དེ་སྲིད་དུ་ནི་གཉིས་ཉིད་ཕྱིར། ། གང་འདིར་དགའ་བའི་ངོ་བོ་ཉིད། ། མཆོག་ཏུ་བདེ་བར་བྱེད་པའོ། ། དེ་ཡང་རྣམ་པར་རྟོག་པ་ཙམ། ། གང་ཡང་ཆགས་པ་དང་བྲལ་བའི། ། དངོས་པོ་དེ་ཡང་དེ་གཉིས་ལ། །
དེ་ཡིས་དངོས་པོར་འཛིན་པའི་ཕྱིར། ། མྱ་ངན་འདའ་བར་མི་འགྱུར་རོ། ། འགའ་ཞིག་ཀྱང་ནི་ཡུལ་ཉིད་ལ། ། རྣམ་པར་མི་རྟོག་བདག་སེམས་ལས། ། རྐང་པ་གཉིས་པས་ཕུང་པོ་ཡོངས་སུ་དག་པ་གསུངས་ཏེ། དེ་བཞིན་གཤེགས་པ་ལྔ་ཞེས་བྱ་བ་ལ་སོགས་པ་ནི་རྣམ་པར་དག་པ་དེ་དེ་བཞིན་གཤེགས་པ་ལྔའི་བདག་ཉིད་རང་གི་ལུས་མཉན་པར་ཡོངས་སུ་ཤེས་པར་བྱའོ། ། བདེ་བ་ཆེན་པོའི་གྲུ་བཟུང་ནས། ། བདག་ཉིད་ལ་རང་གིས་བོད་པ་སྟེ། ཀྱེའི་ནག་པོ་སྐྱོད་པའི་ཞབས་སྒྱུ་མའི་དྲྭ་བ་ལྟར་བྱས་པའི་ཕུང་པོ་དང་ཁམས་ལ་སོགས་པའི་ཡུལ་གྱི་རྒྱ་མཚོ་དགག་པར་གྱིས་ཤིག་པའོ། ། དེ་བཞིན་དུ་སུ་ཏ་ཀེ་ལས་ཀྱང༌།
ཕུང་པོ་དང་ནི་ཁམས་དང་དེ་བཞིན་དབང་པོ་རྣམས། ། ལྔ་ཉིད་ལྔ་ཉིད་རབ་ཏུ་ད་བྱེ་བར་བྱས་པ་ལས། ། རེ་རེར་ཡང་ནི་དེ་བཞིན་གཤེགས་པས་བྱིན་གྱིས་བརླབས། ། འཁོར་བའི་ལས་རྣམས་གང་ལས་འབྱུང་བ་ཉིད་དུ་འགྱུར། ། རྐང་པ་གསུམ་པས་ཐེ་ཚོམ་མེད་པར་རྟོགས་པར་བྱ་བའི་ཕྱིར་སྒོམ་པ་རྣམ་པར་དག་པར་གསུངས་ཏེ། དྲི་ཞེས་བྱ་བ་ལ་སོགས་པ་ནི་ཕྱི་རོལ་གྱི་དྲི་དང༌། རོ་དང༌། རེག་བྱ་ལ་སོགས་པའི་ཡུལ་ལ་ཅི་ལྟ་བ་དེ་བཞིན་དུ་ཆོས་ཐམས་ཅད་ཀྱི་ངོ་བོ་ཉིད་ཁོང་དུ་ཆུད་པ་དེ་ལས་སོ་སོར་གཉིད་དང་རྨུགས་པ་དང་བྲལ་བ་དེས་གཉིད་སད་པའི་གནས་སྐབས་སུའང་རྨི་ལམ་བཞིན་དུ་སོ་སོར་གསལ་བའོ། ། དེ་བཞིན་དུ་མདོ་ལས་ཀྱང༌། གཉིད་ལོག་རབ་ཏུ་སད་དང་དོན་ལ་དབྱེ་བ་མེད། །
རྨི་ལམ་འབྲས་བུ་མངོན་འདོད་ཡང་དག་རྟོག་བྱེད་པ། ། ཉིན་དང་མཚན་དུ་རྨི་ལམ་དང་ལྡན་སྐྱེ་བོ་རྣམས། ། རབ་ཏུ་འབད་པ་ཆེན་པོས་ཡུན་ནི་རིང་པོར་བསྒྲུབ། ། རྐང་པ་བཞི་པས་ལམ་གྱི་རྗེས་སུ་བསྔགས་པ་གསུངས་ཏེ། སེམས་ཀྱི་ཞེས་བྱ་བ་ལ་སོགས་པ་ནི་རྣམ་པ་ཐམས་ཅད་དང་ལྡན་པའི་སྟོང་པ་ཉིད་ཀྱི་གྲུའི་ལམ་ལ་སེམས་གདོས་པ་འཛིན་པར་ཡང་དག་པར་བསྐྱེད་པ་དང་འགྲོགས་ཏེ། ནག་པོ་སྐྱོད་པའི་ཞབས་བདེ་བ་ཆེན་པོའི་གླིང་དང་མཚུངས་པར་འགྲོ་བར་བྱེད་དོ། ། དྷ་ནི་སཱི་ཞེས་བྱ་བའི་གླུའི་དབྱངས་ཌོམྦི་པའི་ཞབས་ཀྱིའོ། ། གདྷཱ་དང་ནི་ཡ་མུ་ན་དབུས་གཙང་པོ་འབབས། དེར་ཞུགས་གདོལ་པའི་བུ་མོ་རོལ་པས་སྒྲོལ་བར་བྱེད། སྐྱོད་ཅིག་ཌོམྦི་ཀྱེ་ཡེ་སྐྱོད་ཅིག་ཌོམྦི་ལམ་ནི་དྲང་པོ་ལ། །
བླ་མ་དམ་པའི་ཞབས་ཀྱི་དྲིན་གྱིས་སླར་ཡང་རྒྱལ་བའི་ཕོ་བྲང་འགྲོ། ། སྐྱ་བ་འཛིན་པ་ལྔ་ཡིས་གྲུ་འཛུགས་སྐུལ་བྱེད་གདང་བུ་རྒྱབ་ཏུ་བཅིངས། ། ནམ་མཁའི་ཀོ་བར་ཆུ་ཡིས་བྲན་པས་མཚམས་ནས་ཆུ་ནི་འབྱུང་མི་འགྱུར། ། ཟླ་བ་ཉི་མ་གཉིས་ཀྱི་འཁོར་ལོ་སྐྱེད་དང་སྡུད་པ་པུ་ལིནྡ། ། གཡོན་དང་གཡས་པ་གཉིས་ཀྱི་ལམ་མི་བསམ་ཞིང་རྒྱུན་མི་འཆད་པར་འབབས། ། ཌོམྦི་འགྲོན་བུ་མི་ལེན་རང་གི་འདོད་པས་ཕ་རོལ་སྒྲོལ་བར་བྱེད། ། གང་ཞིག་དེ་ལ་ཞུགས་ནས་བགྲོད་མི་ཤེས་པ་ཕན་ཚུན་ངོགས་སུ་འབྱིང༌། ། དེ་ལ་དེ་ལྟ་བུའི་དོན་མཆོག་གི་སྙིང་རྗེས་སླར་ཡང་གྲུབ་པའི་སློབ་དཔོན་ཌོམྦི་པས་གྲུས་བགྲོད་པ་དགོངས་པའི་སྐད་ཀྱིས་གསུངས་ཏེ། གངྒཱ་ཞེས་བྱ་བ་ལ་སོགས་པ་ནི། གངྒཱ་དང་ནི་ཡ་མུ་ན་དགོངས་པའི་སྐད་ཀྱིས་ཟླ་བ་དང་ཉི་མའི་སྣང་བ་གཟུང་བ་དང་འཛིན་པ་སྟེ། །
གང་གིས་ཁུ་བའི་རྩ་ལས་ཁྱད་པར་གྱི་དགའ་བ་ཨ་ཝ་དྷཱུ་ཏཱིའི་དབུས་སུ་འཇུག་པའོ། ། དེའི་ཕྱིར་དེ་ཉིད་གྲུ་དགོངས་པའི་སྐད་དུ་རྟོགས་པར་བྱའོ། ། དེ་ལ་གནས་པའི་ལྷན་ཅིག་སྐྱེས་པའི་ཆང་གི་བཏུང་བ་ནི་གདོལ་པའི་བུ་མོ་གཡུང་མོ་བདག་མེད་མས་འཁོར་བའི་གྲུ་ལ་རྣལ་འབྱོར་གྱི་དབང་ཕྱུག་ཕ་རོལ་ཏུ་སྒྲོལ་བར་བྱེད་པའོ། ། བརྟན་པའི་རྐང་པས་རྐྱེན་གྱིས་ཡང་དག་པར་མཐོང་བ་ལས་དགེ་བ་ལ་གོམས་པར་བྱེད་པ་སྟེ། སྐྱོད་ཅིག་ཅེས་བྱ་བ་ལ་སོགས་པ་ནི་ལྷན་ཅིག་སྐྱེས་པས་སྦྱང་བའི་ཁྱད་པར་གྱི་དགའ་བའི་གྲུའི་ལམ་ཐོབ་པར་གྱུར་ནས། ཟས་དང་སྐོམ་ལ་ཁྱོད་ཆགས་སམ། ། ཀྱེའི་ཌོམྦི་ཞེས་བདག་ཉིད་ལ་བོད་པར་བྱེད་དེ། ཅིའི་ཕྱིར་ཡུན་རིང་སྡོད་པར་བྱེད་དོ། ། བླ་མ་དམ་པའི་དྲན་གྱིས་རྒྱུན་མི་འཆད་པར་གོམས་པར་བྱེད་པས། སླར་ཡང་རྒྱལ་བའི་ཕོ་བྲང་བདེ་བ་ཆེན་པོའི་གྲོང་ཁྱེར་དང་ཤིན་ཏུ་ཉེ་བར་གནས་པའོ། །
དེ་བཞིན་ཉིད་ཀྱི་རྗེས་སུ་སེམས་པས་རྒྱུན་མི་འཆད་པར་བགྲོད་ཅིང་གོམས་པར་བྱའོ། ། རྐང་པ་གཉིས་པས་གོམས་པའི་རྗེས་སུ་བསྔགས་པ་གསུངས་ཏེ། ལྔ་ཞེས་བྱ་བ་ལ་སོགས་པའི་སྐྱ་བ་འཛིན་པ་ནི་རིམ་པ་ལྔའི་མན་ངག་བླངས་ནས་གདང་བུ་ནི། ནོར་བུའི་རྩ་བར་གྱུར་པ་དེ་ཉིད་བྱང་ཆུབ་ཀྱི་སེམས་ལྷན་ཅིག་སྐྱེས་པའི་དགའ་བས་རྣམ་པར་བཟུང་སྟེ། དྲི་མ་མེད་པ་བརྒྱས་འཁོར་ལོའི་ཕྱོགས་སུ་འབབས་པར་བྱའོ། ། ནམ་མཁའི་ཀོ་བ་ནི་དབང་བཞི་པས་དབང་བསྐུར་བ་དང་ལྡན་པའི་རྣལ་འབྱོར་གྱི་དབང་ཕྱུག་གི་ལུས་ལ། ཆུ་ནི་ཡུལ་ལ་གཡོ་བ་མི་འཇུག་པའོ། ། རྐང་པ་གསུམ་པས་གོམས་པའི་ཁྱད་པར་ལས་སྣང་བ་གསུམ་འགོག་པ་གསུངས་ཏེ། འཁོར་བ་སྐྱེད་པ་དང་སྡུད་པའི་བྱེད་པ་པོའོ། ། ཆོས་ཐམས་ཅད་དམིགས་པ་མེད་པའི་རྒྱ་མཚོ་ལ་འགྲོ་བ་ནི་གཡས་གཡོན་དང་མདུན་རྒྱབ་ཏུ་མི་བལྟ་བ་ཞེས་སོ། །
ཀྱེའི་ཌོམྦི་རང་གི་འདུན་པས་མཚན་ཉིད་དང་བྲལ་བས་རྣམ་པར་སྦྱངས་པའི་བྱང་ཆུབ་ཀྱི་སེམས་ཀྱི་གྲུ་ལ་གོམས་པར་བྱའོ། ། རྐང་པ་བཞི་པས་བདག་མེད་པའི་ཆོས་ཀྱི་རྗེས་སུ་བསྔགས་པ་གསུངས་ཏེ། འགྲོན་བུ་ཞེས་བྱ་བ་ལ་སོགས་པ་ནི་ཕྱི་རོལ་དུ་ཕན་ཚུན་དུ་སྒྲོལ་བར་བྱེད་པ་ལ་གྲུ་གླ་འགྲོན་བུ་ལ་སོགས་པ་ལེན་པར་བྱེད་པའོ། ། དེ་ཁོ་ན་ཉིད་ལ་གཟུང་བ་དང་འཛིན་པ་དེས་བཅོམ་ལྡན་འདས་མ་བདག་མེད་མ་དེ་མི་ལེན་པའོ། ། ཤེས་པ་ཙམ་དུ་གཟུང་བ་དེས་སྲིད་པའི་རྒྱ་མཚོ་ལས་ཕ་རོལ་ཏུ་བྱེད་པའོ། ། བདག་མེད་མའི་ཆོས་ལ་འདྲིས་པ་མེད་པར་ཕྱིའི་བསྟན་བཅོས་ཀྱིས་ང་རྒྱལ་ཅན་གྱི་རྣལ་འབྱོར་པ་གང་ཞིག་དེ་རྣམས་ཀྱང་ལུས་ཀྱི་ངོགས་སུ་འཁྱམས་པར་འགྱུར་ཏེ། མི་ཤེས་པའི་བྱིས་པ་རྣམས་ངོགས་སུ་འབྱིན་པར་འགྱུར་རོ། ། དགའ་བར་བྱེད་པ་ཞེས་བྱ་བའི་གླུའི་དབྱངས་ཤཱནྟི་པའི་ཞབས་ཀྱིའོ། ། རང་རིག་རང་བཞིན་རྣམ་དཔྱོད་པ། ། མཚན་ཉིད་མེད་ལ་མཚོན་དུ་མེད། །
གང་གང་ལམ་ནི་དྲང་པོར་སོང༌། ། དེ་ཡི་ལམ་ནི་གཞན་དུ་སོང༌། ། ལུས་ཀྱི་ངོ་བོ་མི་ཤེས་པ། ། རྨོངས་པའི་ལམ་དྲང་འཁོར་བ་པ། ། སྐྲ་རྩེ་ཏིལ་འབྲུ་གཅིག་མ་ཡོ། ། རྒྱལ་པོ་ཡི་ནི་གསེར་ལམ་ལོག ། སྒྱུ་མ་ལ་རྨོངས་རྒྱ་མཚོ་ཡི། ། མཐའ་དང་གཏིང་ཉིད་མི་རྟོགས་པའི། ། མངོན་དུ་གྲུ་སྐྱ་རྫས་མི་ཐོག ། འཁྲུལ་པ་མགོན་ལ་ཅིས་མི་འདྲི། །
སྟོང་པའི་ལམ་དུ་མཚན་མ་མཐོང༌། ། འཁྲུལ་པའི་བག་ཆགས་ཀྱིས་མི་འགྲོ། ། འདི་ཡིས་དངོས་གྲུབ་ཆེན་པོ་བརྒྱད། ། དྲང་པོའི་ལམ་དུ་འགྲོ་བས་འགྲུབ། ། ལྷོ་བྱང་གཉིས་ཀྱི་ལམ་འཕྲང་སྤང༌། ། ཤཱནྟིས་ཉེར་སྡུད་གསལ་བར་སྨྲས། ། ཁྲལ་ས་ཤོ་གམ་འགོག་མེད་པའི། ། མིག་གིས་ཤེས་པའི་ལམ་ལ་འགྲོ། ། ཤིན་ཏུ་མཆོག་ཏུ་དགའ་བ་ཉིད་ཀྱི་ཤཱནྟི་པས་དེ་ལྟ་བུའི་དོན་གསལ་བར་མཛད་དོ། ། རང་རིག་ཅེས་བྱ་བ་ལ་སོགས་པ་ནི་ཡང་དག་པར་རྡོ་རྗེ་དང་ཆུ་སྐྱེས་མཉམ་དུ་སྦྱོར་བ་ལས་རང་གིས་ཡང་དག་པར་རིག་པ་ནི་ཉམས་སུ་མྱོང་བའི་རང་བཞིན་གྱིས་གྲུབ་པའི་སློབ་དཔོན་ཤཱནྟི་པས་མཚན་ཉིད་མེད་པ་ལ་སོགས་པ་ནི་རྣམ་པར་དཔྱོད་པ་དང༌།
རྣམ་པར་རྟོག་པར་མ་སོང་བའོ། ། གང་ཡང་འདས་པའི་རྣལ་འབྱོར་གྱི་དབང་ཕྱུག་རྣམས་ཀྱང་འདིས་ཁྱད་པར་གྱི་དགའ་བ་ཨ་ཝ་དྷཱུ་ཏཱིའི་ལམ་མཆོག་ཏུ་གྱུར་པས། དེ་རྣམས་ཀྱིས་ཀྱང་ཕྱིར་མི་ལྡོག་པ་བདེ་བ་ཆེན་པོའི་ས་འཁོར་ལོའི་རྫིང་བུའི་ཚལ་དུ་སྦྱོར་བའོ། ། དེ་བཞིན་དུ་ར་ཏི་བཛྲས་ཀྱང༌། ཐེག་པ་ཆེན་པོ་ཆེར་འབྱུང་བའི། ། ལམ་མཆོག་འདི་ནི་དཔལ་དང་ལྡན། ། གང་གིས་ཁྱེད་རྣམས་འགྲོར་འགྱུར་བར། ། དེ་བཞིན་གཤེགས་པ་ཉིད་དུ་འགྱུར། ། ཞེས་སོ། ། བརྟན་པའི་རྐང་པས་དེ་ཁོ་ན་ཉིད་ཀྱི་དོན་བརྟན་པར་བྱེད་དོ། །
ལུས་ཞེས་བྱ་བ་ལ་སོགས་པ་ནི་ཀུ་ལ་སྟེ། རང་གི་ལུས་ལ་ཀྱེའི་རྨོངས་པ་བྱིས་པའི་རྣལ་འབྱོར་པ་འདིར་ཁྱད་པར་གྱི་དགའ་བའི་ཐབས་ལམ་སྤངས་ནས། ལམ་གཞན་གྱི་སྡོམ་པས་མངོན་པར་བདེ་བར་འགྱུར་བ་ཡིན་ནོ། ། དེ་བཞིན་དུ་ར་ཏི་བཛྲས་ཀྱང༌། ཐབས་གཞན་གྱིས་ནི་སངས་རྒྱས་མིན། ། དག་པ་འདི་ནི་འགྲོ་བའི་བདག ། ཅེས་སོ། ། དེ་ནས་རྡོ་རྗེའི་ལམ་གཡོན་དང་གཡས་སུ་སྐྲའི་རྩེ་མོ་ཙམ་ལ་སོགས་པའི་རྣམ་པར་རྟོག་པའང་མི་བྱའོ། ། ཀྱེའི་བྱིས་པའི་རྣལ་འབྱོར་པ། ཇི་ལྟར་འཁོར་ལོས་སྒྱུར་བའི་རྒྱལ་པོ་གསེར་གྱི་ལམ་བཟུང་ནས་སྐྱེད་མོས་ཚལ་དུ་རོལ་རྩེད་ལ་འཇུག་པ་ལྟར།
འདིར་ཡང་རྣལ་འབྱོར་གྱི་དབང་ཕྱུག་ཀྱང་ཨ་ཝ་དྷཱུ་ཏཱིའི་ལམ་གྱི་རོལ་རྩེད་ཀྱིས་བདེ་བ་ཆེན་པོའི་འཁོར་ལོའི་ཆུ་སྐྱེས་ཀྱི་སྐྱེད་མོས་ཚལ་དུ་འཇུག་པར་བྱེད་དོ། ། དེ་བཞིན་དུ་བི་རཱུ་པའི་ཞབས་ཀྱིས་ཀྱང༌། ཉི་ཟླར་འགྲོ་བ་གཞོམ་པའི་ཕྱིར། ། རྟག་ཏུ་རྡོ་རྗེ་བསླང་བར་བྱ། ། གཞན་དུ་ན་ནི་ཀུན་སྤངས་འཆར། ། སྲོག་གི་རླུང་ནི་འདུག་པ་མེད། ། བྱིས་པའི་རྣལ་འབྱོར་པའི་དབང་དུ་བྱས་ནས་རྐང་པ་གཉིས་པ་གསུངས་ཏེ། སྒྱུ་མ་ལ་རྨོངས་རྒྱ་མཚོ་ཡི། ཞེས་བྱ་བ་ལ་སོགས་པའི་སྒྱུ་མ་ནི་ཤེས་རབ་ཏུ་བརྗོད་དེ། དེ་ལ་མངོན་པར་ཆགས་པ་ནི་རྨོངས་པའོ། །
དེ་ཉིད་རྒྱ་མཚོ་ཆེན་པོ་དེའི་མཐའི་ཚད་བྱིས་པའི་རྣལ་འབྱོར་པས་མི་ཤེས་སོ། ། དེ་ནས་དེ་ལ་བླ་མ་དམ་པའི་གསུང་གི་གྲུ་སྐྱ་རྣམ་པར་སྤངས་ནས་གཞན་གྱི་གྲུའི་ཐབས་ཀྱང་མེད་དེ། ཀྱེའི་བྱིས་པའི་རྣལ་འབྱོར་པ། བླ་མ་དམ་པའི་མགོན་ལ་ཅིའི་ཕྱིར་འཁྲུལ་པ་འདྲི་བར་མི་བྱེད། དེའི་འཁྲུལ་པའི་མཐའ་རྣམ་པར་སྤངས་ནས་དཔལ་གྱི་བླ་མའི་ཞལ་ལས་བཞི་པའི་དགའ་བའི་ཐབས་བླངས་ནས། དེའི་སྒྱུ་མ་ལ་རྨོངས་པ་རྒྱ་མཚོའི་མཐའི་ཚད་ངོ་བོ་ཉིད་དུ་བྱའོ། ། དེ་བཞིན་དུ་བླ་ན་མེད་པའི་མཚམས་སྦྱོར་ལས་ཀྱང༌། སྒྱུ་མའི་ངེས་པ་ཐམས་ཅད་ལས། ། བུད་མེད་སྒྱུ་མ་ཁྱད་པར་འཕགས། ། ཡེ་ཤེས་གསུམ་གྱིས་རབ་དབྱེ་འདི། །
འདི་ཉིད་ལ་ནི་གསལ་བར་མཚོན། ། རྐང་པ་གསུམ་པས་ལམ་གྱི་ཆེ་བའི་བདག་ཉིད་གསུངས་ཏེ། སྟོང་པ་ཞེས་བྱ་བ་ལ་སོགས་པ་ནི་འདིར་ཡང་ལམ་ཐོབ་ནས་འོད་གསལ་སྟོང་པ་ཉིད་དུ་བྱ་སྟེ། ཆད་པར་ཐལ་བའི་འཁྲུལ་བར་མི་བྱའོ། ། ཀྱེ་ཡི་རྨོངས་པ་འདིར་དེ་ཉིད་འོད་གསལ་བས་ཀྱང་སྦྱངས་ཤིང་རང་བྱིན་གྱིས་བརླབས་པའི་སེམས་ལ་སྒོམ་པ་པོས་སླར་ཡང་དངོས་གྲུབ་བརྒྱད་ངེས་པར་འཐོབ་པར་འགྱུར་རོ། ། དེ་བཞིན་དུ་ལུང་ལས་ཀྱང༌། ལྷན་སྐྱེས་ཡེ་ཤེས་མེ་ཡིས་ནི། ། སྒྱུ་མའི་གྲོང་ཁྱེར་རབ་དགའ་བསྲེགས། ། རྟག་ཏུ་སྟོང་ཉིད་མཐོང་བ་ཡིས། ། རྣལ་འབྱོར་པ་ནི་ལྷ་མིག་ཉིད། །
རྐང་པ་བཞི་པས་དེ་ཉིད་རྒྱས་པར་བཤད་པ་གསུངས་ཏེ། བྱང་ཆུབ་ཅེས་བྱ་བ་ལ་སོགས་པ་ནི་གྲུབ་པའི་སློབ་དཔོན་ཤཱནྟི་པས་ལྷོ་བྱང་གི་སྣང་བ་གཉིས་ཡོངས་སུ་སྡུད་པ་གསལ་བར་བྱས་ནས། ཡུལ་གྱི་དངོས་པོ་ཉེ་བར་སྡུད་པར་བྱེད་དོ། ། འདི་ཡོངས་སུ་དག་པའི་ཨ་ཝ་དྷཱུ་ཏཱིར་ཁྱད་པར་གྱི་དགའ་བའི་ལམ་གྱིས་འགྲོ་བར་གྱུར་པ་ལ་འགག་དང༌། ཁྲལ་ས་དང༌། ཤོ་གམ་དང༌། འཕྲང་ལ་སོགས་པའི་འཇིགས་པ་མེད་ཅིང༌། རྩ་དང༌། ཚེར་མ་དང༌། དོང་ལ་སོགས་པའི་བར་ཆད་མེད་པའོ། །
དེ་ནས་མིག་ཟིམ་བུར་མི་གཡོ་བའི་མིག་ཟུང་གིས་ཡང་དག་པར་མཐོང་སྟེ། དེ་བཞིན་དུ་ལུང་ལས་ཀྱང༌། མིག་ནི་གཡོ་བ་མེད་བྱས་ཏེ། ། མགོ་ནི་ཅུང་ཟད་སྨད་བྱས་ནས། ། སེམས་ཉིད་བརླན་པའི་སེམས་ཀྱིས་ནི། ། སྟོང་ཉིད་སྟོང་པར་མིག་གིས་མཐོང༌། ། རྔ་བོ་ཆེ་ཞེས་བྱ་བའི་གླུའི་དབྱངས་འཛིན་ཞབས་ཀྱིའོ། ། རྣམ་གསུམ་སྦྱོར་ཞིང་གཞོམ་མེད་སྒྲ་ནི་རབ་འཇིགས་གླང་ཆེན་སྒྲོགས། ། དེ་ཐོས་བདུད་རྣམས་སྐྲག་བྱེད་ཀྱེ་མ་ཡུལ་གྱི་དཀྱིལ་འཁོར་ཐམས་ཅད་འཇོམས། ། སེམས་ཉིད་མྱོས་པར་གྱུར་པའི་གླང་ཆེན་དབང་པོ་རྒྱུག །
རྒྱུན་མི་འཆད་པར་ནམ་མཁའི་ཕྱོགས་སུ་ཉི་ཟླ་འཁོར། ། དགེ་སྡིག་གཉིས་ཀྱི་ལྕགས་སྒྲོག་འཐེན་ནས་ཀ་བའི་གནས་སུ་ཉེད་པར་བྱེད། ། ནམ་མཁར་གཞོམ་མེད་སྒྲ་རུ་གྱུར་ནས་སེམས་ནི་མྱ་ངན་འདས་པར་ཞུགས། ། བཅུད་ཆེན་བཏུང་མྱོས་ཁམས་གསུམ་མ་ལུས་བཏང་སྙོམས་པ། ། ཡུལ་ལྔ་འདྲེན་བྱེད་གང་ལ་གང་དུའང་མི་མཐུན་ཕྱོགས་མི་མཐོང༌། ། མི་བཟད་ཉི་མས་རབ་ཏུ་གདུངས་པས་ནམ་མཁའི་འཁོར་སར་འགྲོ་ཞིང་སླེབ། ། མ་ཧེནྡྲ་ཡིས་སྨྲས་པ་འདི་ལ་བྱིན་ཏེ་ཅི་ཡང་ངས་མ་མཐོང༌། ། ཡེ་ཤེས་ཀྱི་བཏུང་བས་རབ་ཏུ་མྱོས་པའི་གྲུབ་པའི་སློབ་དཔོན་ས་འཛིན་ཞབས་ཀྱི་ཐུགས་ཉིད་གླང་པོ་ཆེའི་དབང་པོ་དགོངས་པའི་སྐད་ཀྱིས་དེ་ཁོ་ན་ཉིད་ཀྱི་དོན་རྟོགས་པར་བྱ་བའི་ཕྱིར་རྣམ་གསུམ་ནི་སྐུའི་དགའ་བ་ལ་སོགས་པ་སྟེ། དེ་ལ་དབྱེར་མེད་པ་ཉེ་བར་སྤྱོད་པ་བཟུང་ནས་ཡེ་ཤེས་ཀྱི་བཏུང་བས་མྱོས་པ་ནི་ཐོབ་པའོ། ། དཔལ་གསང་བ་འདུས་པ་ལས།
དེ་བཞིན་དུའང་སྐུའི་རྣམ་པས་ཐུགས་ལ། ཐུགས་ཀྱི་རྣམ་པས་སྐུ་ལ། ཐུགས་ལ་གསུང་གིས་རབ་ཏུ་བརྗོད་པར་གསུངས་སོ། ། དེའི་གནས་ལ་ཡེ་ཤེས་ཀྱི་སྦྲང་རྩིའི་བཏུང་བས་རབ་ཏུ་དགྱེས་པའི་གྲུབ་པའི་སློབ་དཔོན་ས་འཛིན་ཞབས་ཀྱི་ཐུགས་ཉིད་གླང་པོ་ཆེའི་དབང་པོའོ། ། གཞོམ་དུ་མེད་པ་ཞེས་བྱ་བ་ནི་སྟོང་པ་ཉིད་ཀྱི་སྒྲའོ། ། རབ་ཏུ་འཇིགས་ཤིང་སྐྲག་པ་ནི་སྟོང་པ་ཉིད་ཀྱི་གདངས་ཐོབ་ནས་མགྲིན་པར་སྒྲོགས་པར་བྱེད་དོ། ། དེ་ལ་གཞོམ་དུ་མེད་པའི་སྒྲ་ཐོས་ནས་འཁོར་བ་སྐྲག་པར་བྱེད་པར་གློ་བུར་གྱི་ཕུང་པོ་དང་ཉོན་མོངས་པ་ལ་སོགས་པའི་བདུད་རྣམས་འཇོམས་པར་བྱེད་པའོ། ། དེ་བཞིན་དུ་ར་ཏི་བཛྲས་ཀྱང༌། གསང་སྔགས་སྦྱོར་བ་མཉམ་མེད་པ། ། གང་གིས་ཤཱཀྱ་སེང་གེ་སོགས། །
མཁས་རྣམས་ཀྱིས་ནི་བདུད་ཀྱི་སྡེ། ། མི་བཟད་ཆེན་པོའི་སྟོབས་ཆེན་བཅོམ། ། བརྟན་པའི་རྐང་པས་དེའི་ཤིན་ཏུ་དགའ་བས་རབ་ཏུ་ཚིམ་པ་གསལ་བར་གསུངས་ཏེ། མྱོས་པར་གྱུར་པ་ཞེས་བྱ་བ་ལ་སོགས་པ་ནི་དེ་ཁོ་ན་ཉིད་ཀྱིས་མྱོས་པའི་ཕྱིར་སེམས་ནི་གླང་པོ་ཆེའི་དབང་པོའོ། ། ཉི་མ་དང་ཟླ་བ་ཉིན་མོ་དང་མཚན་མོའི་རྣམ་པར་རྟོག་པ་བཤིག་ནས་ནམ་མཁའི་མན་ངག་ལ་བཞི་པའི་དགའ་བའི་མན་ངག་བླངས་ནས་རྒྱུག་པར་བྱེད་པ་ནི་བདེ་བ་ཆེན་པོའི་རྫིང་བུ་རྒྱུན་མི་འཆད་པའོ། ། རྐང་པ་གཉིས་པས་དེ་ཁོ་ན་ཉིད་གསལ་བར་གསུངས་ཏེ། དགེ་སྡིག་ཅེས་བྱ་བ་ལ་སོགས་པ་ནི་སྡིག་པ་དང་བསོད་ནམས་དག་འཁོར་བའི་ཞགས་པ་གཉིས་པོ་འགོག་པའི་ཕྱིར། ཀ་བ་ཞེས་པ་ནི་མ་རིག་པའི་ཀ་བ་འཇོམས་པའོ། ། ནམ་མཁར་ཊ་གེ་ཞེས་པ་ནི་གཞོམ་དུ་མེད་པའི་སྒྲས་བསྐུལ་བར་གྱུར་པས་དེ་ཉིད་སེམས་ཀྱི་གླང་པོ་ཆེའི་དབང་པོ་མྱ་ངན་ལས་འདས་པའི་མཚོའི་ཚལ་དུ་འགྲོ་བའོ། ། དེ་བཞིན་དུ་ནག་པོ་སྤྱོད་པའི་ཞབས་ཀྱིས་ཀྱང༌།
ས་ཆུ་ཞེས་བྱ་བ་ལ་སོགས་པ་གསུངས་སོ། ། རྐང་པ་གསུམ་པས་རང་གི་སེམས་དང་གཉིས་སུ་བྱར་མེད་པ་གསུངས་ཏེ། བཅུད་ཆེན་ཞེས་བྱ་བ་ལ་སོགས་པ་ནི་དངོས་པོ་དང་དངོས་པོ་མེད་པ་དག་གཅིག་པའི་གཟུང་བ་ལ་རྣམ་པར་རྟོག་པར་མི་བྱའོ། ། དེའི་ཡུལ་ལྔ་རྣམས་ཀྱི་འདྲེན་པ་ཉིད་ཀྱིས་དེ་ཉིད་དྲུག་པ་རྡོ་རྗེ་འཛིན་པ་ཆེན་པོའོ། ། སླར་ཡང་ཉོན་མོངས་པའི་མི་མཐུན་ཕྱོགས་བྱེད་པ་མི་མཐོང་བའོ། ། རྐང་པ་བཞི་པས་རྣམ་པར་མི་རྟོག་པ་རབ་ཏུ་རྟོགས་པར་བྱ་བའི་ཕྱིར་གསུངས་ཏེ། མི་བཟད་ཉི་མ་ཞེས་བྱ་བ་ལ་སོགས་པ་ནི་བདེ་བ་ཆེན་པོའི་འདོད་ཆགས་ཀྱི་མེས་བསྐུལ་བར་གྱུར་ནས། དེ་ཉིད་སེམས་ཀྱི་གླང་པོ་ཆེའི་དབང་པོ་ནམ་མཁར་འཁོར་བ་ནི་བདེ་བ་ཆེན་པོའི་འཁོར་ལོའི་རྫིང་བུར་འགྲོ་ཞིང་ཐོབ་པར་གྲུབ་པའོ། ། སློབ་དཔོན་ས་འཛིན་ཞབས་ཀྱིས་དེ་བཞིན་ཉིད་དུ་གསུངས་སོ། ། འདི་ལ་བྱིན་པ་ནི་བདག་གིས་འདིའི་ངོ་བོ་ཉིད་ཅིར་ཡང་མ་མཐོང་བ་སྟེ།
རྣམ་པར་མི་རྟོག་པའོ། ། དེ་བཞིན་དུ་ལུང་ལས་ཀྱང༌། ཇི་སྲིད་ཇི་སྙེད་རྣམ་རྟོག་པ། ། དེ་སྙེད་ཐམས་ཅད་རྫུན་པ་སྟེ། ། བདེན་པ་དེ་ཉིད་དེ་བཞིན་འགྱུར། ། དེ་ཉིད་རྣམ་པར་མི་རྟོག་པ། ། ཞེས་སོ། ། པ་ཊ་ཧ་མཉྫ་རཱའི་གླུའི་དབྱངས་པི་ཝང་ཞབས་ཀྱིའོ། ། ཉི་མའི་ཀུ་བཟླ་བས་རྒྱུད་ལ་སྦྱར། ། གཞོམ་མེད་དབྱིག་དྲངས་ཨ་ཝ་དྷཱུ་ཏཱིར་བྱས། །
ཀྱེའི་གྲོགས་ཧེ་རུ་ཀ་ཡི་པི་ཝང་སྒྲོགས། ། རྒྱུད་ཀྱི་སྒྲ་ཉིད་སྙིང་རྗེ་སྒྲོགས་པ་ཅན། ། ཨཱ་ལི་ཀཱ་ལི་གཉིས་ཀྱིས་གཉའ་ནོན་ཤེས། ། གཟའ་མཆོག་རོ་མཉམ་མཚམས་རྣམས་བརྩི་བྱས་ན། ། གང་ལ་ཤིང་དང་ཤིང་བུ་བསྣན་གྱུར་ན། ། དེ་ཚེ་རྒྱུད་ཀྱི་སྒྲ་ཡིས་ཀུན་ཏུ་ཁྱབ། ། རྒྱལ་པོ་གར་བྱེད་ལྷ་མོ་གླུ་ལེན་བྱེད། ། སངས་རྒྱས་གར་ནི་ཁྱད་པར་ཉིད་དུ་དུ་དཀའ། ། དེ་ཁོ་ན་ཉིད་ཀྱི་དོན་ཧེ་རུ་ཀའི་དོན་རྟོགས་པའི་པི་ཝང་ཞབས་ཀྱིས་པི་ཝང་གི་སྒྲའི་སྒོ་ནས་རབ་ཏུ་རྟོགས་པར་བྱ་བའི་ཕྱིར་ཉི་མ་ཞེས་བྱ་བ་ལ་སོགས་པ་ལ། ཉི་མའི་སྣང་བ་ཀུ་བའི་རྣམ་པར་བལྟས་ནས།
ཟླ་བའི་སྣང་བས་རྒྱུད་དུ་བྱས་ཏེ། ཡུལ་གྱི་འཁོར་ལོ་ཅན་ཨ་ཝ་དྷཱུ་ཏཱིར་ལྷན་ཅིག་བྱས་ནས། གཞོམ་དུ་མེད་པའི་སྒྲ་དབྱིག་པ་ལ་སྦྱར་ཏེ། ཀྱེའི་གྲོགས་མོ་བདག་མེད་མ་པི་ཝང་ཞབས་ཀྱིས་པི་ཝང་གི་སྒོ་ནས་དཔལ་ཧེ་རུ་ཀའི་ཡི་གེ་བཞི་པོའི་དོན་གཞོམ་དུ་མེད་པའི་སྒྲ་དབྱངས་སུ་བརྗོད་དོ། ། དེའི་ཕྱིར་སྟོང་པ་ཉིད་ཀྱི་སྒྲའི་དགོངས་པའི་སྐད་ཀྱིས་འོད་གསལ་བ་ནི་གཞོམ་དུ་མེད་པའི་གཟུགས་སོ། ། དེ་ཉིད་སྲིད་པ་ལས་རྣམ་པར་གྲོལ་བར་བྱེད་པ་སྟེ། སྲིད་པར་འཆིང་བར་བྱེད་པ་ནི་མ་ཡིན་ནོ། ། དེ་བཞིན་དུ་དགྱེས་པའི་རྡོ་རྗེ་ལས་ཀྱང༌། དངོས་པོར་འཆིང་བ་གསད་པར་བྱ། ། ཞེས་བྱ་བ་ལ་སོགས་པ་གསུངས་ཏེ།
དེ་བཞིན་དུ་གླུའི་དབྱངས་གཞན་ལས་ཀྱང༌། སྲིད་པ་ཟ་ཡིས་འཆིང་བ་མ་ཡིན་གློ་བུར་ཡ་མཚན་ཅན། ། གང་གི་འཇིག་རྟེན་འཆིང་ཡང་རྣལ་འབྱོར་དེ་ཡིས་གྲོལ་བའང་བྱེད། ། རྐང་པ་གཉིས་པས་དེའི་དོན་བསྟན་པར་བྱེད་དེ། ཨཱ་ལི་ཞེས་བྱ་བ་ལ་སོགས་པ་ལ་ཨཱ་ལི་དང་ཀཱ་ལིའི་ཡི་གེ་རྣམས་ཀྱི་ནང་ནས་སྙིང་པོའི་ཡི་གེ་ཨ་ཡིན་ཏེ། དེ་བཞིན་དུ་མཚན་ཡང་དག་པར་བརྗོད་པ་ལས་ཀྱང༌། ཨ་ནི་ཡིག་འབྲུ་ཀུན་གྱི་མཆོག ། ཅེས་པས་དེ་ལ་མི་འགྱུར་བའི་ངོ་བོ་ཉིད་རྟོགས་པས་གཟའ་མཆོག་ནི་སེམས་ཀྱི་རྒྱལ་པོས་ཉེས་པའི་མཚམས་ཀྱི་བུ་ག་བརྩིས་ནས། ། དེ་ཉིད་པི་ཝང་ཞབས་ཀྱིས་དེ་ཁོ་ན་ཉིད་ཀྱི་དོན་གྱི་སྒྲའི་སྒོ་ནས་རྟོགས་པར་བྱ་བའི་ཕྱིར་གསུངས་སོ། ། དེ་བཞིན་དུ་ལུང་ལས་ཀྱང༌།
རགས་པར་སྒྲ་ཡི་དངོས་པོར་གསུངས། ། དེ་བཞིན་ཕྲ་མོར་སེམས་དངོས་ཏེ། ། སེམས་ཉིད་དང་བྲལ་གང་ཡིན་པ། ། དེ་ཉིད་རྣལ་འབྱོར་མི་བཟད་གནས། ། རྐང་པ་གསུམ་པས་ངོ་བོ་ཉིད་ཀྱི་རང་བཞིན་གསུངས་ཏེ། ཀཱ་ལི་ཞེས་བྱ་བ་ལ་སོགས་པའི་སྣའི་ཤིང་ནི་སེམས་ཏེ། ། སེམས་ནི་རྔ་མོར་རྟོགས་པར་བྱའོ། ། ཤིང་བུ་ནི་ཕྲ་བ་སྟེ། སྙིང་རྗེ་གཞོམ་དུ་མེད་པའི་ཆ་འོད་གསལ་དུ་རྟོགས་པར་བྱའོ། ། གང་ལ་མཚན་ཉིད་དང་བྲལ་བའི་དུས་སུ་སེམས་ཀྱི་རྔ་མོ་དེས་འོད་གསལ་འདྲེན་པས་ན་བསྣན་པས་གྱུར་པ་ནི་ཀུན་ཏུ་འགྲོ་བས།
དེའི་ཚེ་རྩ་སུམ་ཅུ་སོ་གཉིས་ལྷའི་གཟུགས་སོ། ། སྒྲ་ཞེས་པ་ནི་གཞོམ་དུ་མེད་པ་བདག་མེད་མའི་ཡེ་ཤེས་ཀྱིས་ཐབས་དང་ཤེས་རབ་ཀྱི་བདག་ཉིད་དངོས་པོ་དང་དངོས་པོ་མེད་པ་ལ་ཁྱབ་པ་ཞེས་སོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། དེ་ལ་དེ་ཉིད་ཅེས་བྱ་བ་ལ་སོགས་པ་གསུངས་སོ། ། རྐང་པ་བཞི་པས་འབྲས་བུ་ཐོབ་པའི་དགའ་བས་རྡོ་རྗེའི་རྐང་སྟབས་ཀྱིས་གར་བྱེད་པ་ཞེས་སོ། ། གར་ཞེས་བྱ་བ་ལ་སོགས་པ་ནི་པི་ཝང་ཞབས་ཏེ། རྡོ་རྗེ་འཛིན་པའི་གོ་འཕང་གི་གར་བྱེད་པའོ། ། དེ་རྣམས་ཀྱི་ལྷ་མོ་ནི་རྣལ་འབྱོར་མ་བདག་མེད་མ་ལ་སོགས་པས་རྡོ་རྗེའི་གླུས་བཀྲ་ཤིས་པར་བྱེད་པའོ། ། དེའི་ཕྱིར་སངས་རྒྱས་ཀྱི་གར་ནི་ཁྱད་པར་འཕགས་ཤིང་ལྷག་པའི་ཆས་སེམས་ཅན་པ་རྣམས་མྱ་ངན་ལས་འདའ་བར་འགྱུར་རོ། ། དེ་བཞིན་དུ་བརྟག་པ་གཉིས་པ་ལས་ཀྱང༌།
གལ་ཏེ་དགའ་བ་ཕུན་སུམ་ཚོགས། ། ཐར་པའི་རྒྱུ་ཡིས་གར་ཉིད་དོ། ། ཞེས་བྱ་བ་ལ་སོགས་པས་སོ། ། གླུའི་དབྱངས་ཆེན་པོ་ཞེས་བྱ་བ་ནག་པོ་སྤྱོད་པའི་ཞབས་ཀྱིའོ། ། ས་གསུམ་པོ་ལ་བདག་ནི་འབད་མེད་འཇུག ། བདག་ནི་ཉལ་ནས་བདེ་བ་ཆེན་པོར་རོལ། ། ཇི་ལྟར་ཌོམྦི་ནཱི་ཁྲོད་སྐྲ་ཡགས་ཀྱེ། ། མཐའ་རིག་སྐྱེ་བོའི་ནང་ན་ཀ་པཱ་ལི། ། ཀྱེ་མ་ཁྱོད་ཉིད་རྣམ་པར་ཉམས་བྱེད་དེ། ། བྱ་བ་བྱེད་པར་རི་བོང་འཛིན་པ་འཇོམས། །
གང་དང་གང་ཡང་ཁྱོད་ནི་ངན་པར་བརྗོད། ། རིགས་ལྡན་སྐྱེ་བོར་ཁྱོད་ཀྱིས་མགུལ་ནས་འཁྱུད། ། འདོད་པ་གཏུམ་མོའི་གླུ་ནི་ཀཧྞས་བླངས། ། གདོལ་པ་མོ་བས་ལྷག་པའི་དམངས་རིགས་མེད། ། དོན་དེ་ཉིད་དོན་དམ་པ་དང་ཀུན་རྫོབ་ཀྱི་བདེན་པའི་དོན་ཁོང་དུ་ཆུད་པ་ནག་པོ་སྤྱོད་པའི་ཞབས་ཀྱིས་ཌོམྦི་ནཱི་དགོངས་པའི་སྐད་ཀྱིས་གསུངས་ཏེ། ས་གསུམ་ཞེས་བྱ་བ་ལ་སོགས་པ་ནི་ནག་པོ་སྤྱོད་པ་བདག་གིས་རྡོ་རྗེའི་བཙུན་མོ་ལ་མངོན་པར་ཆགས་པས་ས་གསུམ་གྱི་ལུས་དང༌། ངག་དང༌། ཡིད་དེ། དེའི་དྲུག་ཅུ་ལྷག་པའི་བརྒྱའི་རང་བཞིན་གྱིས་ཉེས་པ་འབད་པ་མེད་པས་འགོག་པ་སྟེ། དེའི་ཕྱིར་ཉལ་ནས་འཇུག་པའོ། །
རོལ་ཞེས་པ་ནི་རོལ་རྩེད་ཀྱིས་རྣལ་འབྱོར་པ་གཉིད་དུ་སོང་བ་དང་བདག་མེད་མའི་ཆོས་ཁོང་དུ་ཆུད་པའོ། ། དྷཱུའི་རྐང་པས་ཡོངས་སུ་མ་དག་པའི་ཨ་ཝ་དྷཱུ་ཏཱི་པ་ཁྲོ་བར་བྱེད་པའོ། ། ཇི་ལྟར་ཞེས་བྱ་བ་ལ་སོགས་པའི་སྐྲ་ཡགས་ཀྱེ་ནི་མི་རྟག་པར་སྒྲོ་འདོགས་པས་ཀྱེའི་ཌོམྦི་ནཱི་ཡོངས་སུ་མ་དག་པའི་ཨ་ཝ་དྷཱུ་ཏཱི་པ་ཁྱོད་ཀྱིས་ཅི་ཞིག་བྱེད། གང་ཞིག་ལུས་ལ་ཐིམ་ན་གང་གིས་འོད་གསལ་མི་ཤེས་པའི་དབང་གིས་དེ་རྣམས་ཕྱི་རོལ་དུ་བྱེད་དོ། ། ཀུན་རྫོབ་བྱང་ཆུབ་ཀྱི་སེམས་སྐྱོང་བར་བྱེད་པའི་ཕྱིར་ཀ་པཱ་ལི་ནི་དེ་ཌོམྦི་ནཱི་ཡོངས་སུ་མ་དག་པའི་ཨ་ཝ་དྷཱུ་ཏཱི་པ་གང་གིས་ལྷ་དང༌། ལྷ་མ་ཡིན་དང༌། མི་དང༌། མི་མ་ཡིན་ལ་སོགས་པ་ཁམས་གསུམ་པོ་ཐམས་ཅད་ལོག་པའི་ཤེས་པས་རྣམ་པར་ཉམས་པར་བྱེད་པའི་ཕྱིར་རོ། ། གང་དེ་ཉིད་འཇོག་པ་ནི་རི་བོང་འཛིན་པ་ཀུན་རྫོབ་བྱང་ཆུབ་ཀྱི་སེམས་འོད་གསལ་གྱི་རྒྱུར་གྱུར་པ་མན་ངག་དང་བྲལ་བའི་རྣལ་འབྱོར་པས་འཇོམས་ཤིང་རྣམ་པར་ཉམས་པར་བྱེད་པའོ། ། དེ་བཞིན་དུ་གླུ་དབྱངས་ཞབས་ཀྱིས་ཀྱང༌།
དོང་དུ་ལྷུང་ན་ག་བུར་འཇིག་པར་བྱེད། ། ཅེས་བྱ་བ་ལ་སོགས་པ་གསུངས། ། རྐང་པ་གསུམ་པས་ཌོམྦི་ནཱིའི་རང་བཞིན་གསུངས་ཏེ། གང་དང་ཞེས་བྱ་བ་ལ་སོགས་པ་ནི་གང་ཞིག་དེ་རྣམས་ཀྱིས་ཀྱང་རང་བཞིན་གྱིས་མངོན་པར་ཤེས་པ་ལྷན་ཅིག་སྐྱེས་པའི་དགའ་བ་ཡོངས་སུ་དག་པའི་ཌོམྦི་ནཱི་ཁྱོད་མི་ཤེས་སོ། ། དེ་རྣམས་ཀྱང་ལས་ཀྱི་དབང་གིས་སྐྱེས་བའི་འཁོར་བའི་སྡུག་བསྔལ་ཡོངས་སུ་མྱོང་ཞིང་འགལ་བར་སྨྲ་བར་འགྱུར་རོ། ། དེ་རྣམས་ལས་གང་ཕྱོགས་གཅིག་ཏུ་རྣལ་འབྱོར་གྱི་དབང་ཕྱུག་ཡང་དག་པར་རྡོ་རྗེ་དང་པདྨ་མཉམ་དུ་སྦྱོར་བ་ལས་མི་འཛག་པའི་བདེ་བ་དེས་ཁྱོད་རབ་ཏུ་རིག་པར་བྱའོ། ། དེ་རྣམས་ཀྱིས་ཀྱང་མགུལ་པ་ལོངས་སྤྱོད་རྫོགས་པའི་འཁོར་ལོར་ཉིན་དང་མཚན་དུ་ཡོངས་སུ་མི་འདོར་བ་ཞེས་སོ། ། དེ་བཞིན་དུ་ལུང་ལས་ཀྱང༌། ཀཀྐོ་ལ་དང་དགའ་བའི་བོ་ལ་འཕྲད་པ་དེ་ཡིས་དགའ་བ་འཕྲོ་བ་ཀུནྡུ་རུ། དེ་མ་ཐག་ཏུ་ཆུ་ཡིས་སྦྱོང་ཞིང་ལག་པ་འཁྲུད་པ་སྐལ་བ་དང་ལྡན་འཁོར་ལོ་ཅན། །
ཆུ་ཡིས་གཤེར་ཞིང་མཛེས་པའི་མཚོ་སྐྱེས་འདབ་མའི་བཏུང་བར་མཆུ་ཉིད་རྣམ་པ་ཀུན་ཏུ་ཆགས། ། དུར་ཁྲོད་གནས་སུ་གནས་པར་རྟག་ཏུ་རབ་ཏུ་དགའ་བ་འགའ་ཞིག་རྣལ་འབྱོར་པས། ། རྐང་པ་བཞི་པས་རྣལ་འབྱོར་མའི་བསྔགས་པ་གསུངས་ཏེ། ཀཧྞས་ཞེས་བྱ་བ་ལ་སོགས་པ་ནི་འདི་འདྲ་བའི་ལས་ཀྱི་གནས་སྒྲུབ་པའི་ཐབས་གཏུམ་མོའི་གླུ་དབྱངས་ནག་པོ་སྤྱོད་པ་པས་གཞན་དུ་བླངས་པ་ནི་གཞན་མ་ཡིན་པས་ཌོམྦི་ནཱི་དང་བྲལ་ན་གཞན་དམངས་རིགས་མེད་ནའང་གྲོང་ཁྱེར་མ་ཉིད་ཡོད་པའོ། ། གང་གི་ཕྱིར་ན་སེམས་ཅན་གྱི་དབྱེ་བས་ཐོབ་ཀྱང༌། ཀུན་རྫོབ་ལ་ཀུན་རྫོབ་ཀྱི་ཕྱིར་ཤིན་ཏུ་ཐོབ་པར་བྱ་བའི་གནས་ཡོད་པའོ། ། དེ་བཞིན་དུའང་ཡེ་ཤེས་ཡང་དག་པར་བྱང་ཆུབ་པ་ལ་སེམས་ཉིད་ཀྱི་ས་བོན་ཆེན་པོ་ལ་སྲིད་པ་དང་མྱ་ངན་ལས་འདས་པ་དག་ཀྱང་ཀུན་རྫོབ་ལ་ཀུན་རྫོབ་ཀྱི་ཕྱིར་ཤིན་ཏུ་མྱ་ངན་ལས་འདས་པའི་ངོ་བོ་ཉིད་མི་གནས་པའོ། ། བྷཻ་ར་ཝཱི་ཞེས་བྱ་བའི་གླུའི་དབྱངས་ནག་པོ་སྤྱོད་པའི་ཞབས་ཀྱིའོ། ། སྲིད་དང་མྱ་ངན་འདས་པ་པ་ཊ་ཧ་དང་རྔ་བོ་ཆེ། ། ཡིད་ལ་རླུང་དག་ཉིད་ནི་མཁར་རྔ་སྒྲོག་པར་བྱེད། །
རྒྱལ་གྱུར་རྒྱལ་གྱུར་མཁའ་ལ་རྔ་ཆེན་སྒྲོགས། ། ཀཧྞས་ཌོམྦི་ནཱི་ནི་བག་མར་བླངས། ། གཡུང་མོའི་བག་མ་ལེན་པའི་ཁ་ཟས་སྦྱར། ། ཞལ་མཐོང་སྟོན་མོ་བླ་མེད་ཆོས་ཉིད་དོ། ། ཉིན་མཚན་ཤིན་ཏུ་དགའ་བའི་གྲོགས་དང་འགྲོགས། ། རྣལ་འབྱོར་མ་ཡི་དྲྭ་བར་ནམ་ལངས་གྱུར། ། ཀྱེ་ཡི་ཌོམྦི་གྲོགས་དང་གང་གང་དགའ། ། སྐད་ཅིག་མི་འདོར་ལྷན་ཅིག་སྐྱེས་པས་མྱོས། ། དེ་ཁོ་ན་ཉིད་ཀྱི་དོན་སྟོན་པར་བྱེད་པ་ནག་པོ་སྤྱོད་པའི་ཞབས་ཀྱིས་གླུའི་དབྱངས་གཞན་མངོན་པར་གསུངས་ཏེ། སྲིད་དང་མྱ་ངན་འདས་པ་ཞེས་བྱ་བ་ལ་སོགས་པ་ནི་འཁོར་བ་དང་མྱ་ངན་ལས་འདས་པ་དག་ཡིད་དང་རླུང་ལ་སོགས་པ་རྣམ་པར་མི་རྟོག་པ་སྔོན་དུ་གསུངས་པའི་རིམ་པས་ཡོངས་སུ་སྦྱངས་པ་རྔ་པ་ཊ་ཧ་ལ་སོགས་པ་སྣོད་དུ་ཉེ་བར་བལྟས་ཏེ།
བདེ་བ་ཆེན་པོའི་གྲོགས་བཟུང་ནས་ཌོམྦི་ནཱི་ནི་དེ་ཉིད་ཁུ་བའི་རྩ་ཡོངས་སུ་མ་དག་པའི་ཨ་ཝ་དྷཱུ་ཏཱི་པ་དེའི་འཛག་པ་གཞོམ་པའི་ཕྱིར་ནག་པོ་སྤྱོད་པའི་ཞབས་གང་གི་ཚེ་རབ་ཏུ་བསྐྱོད་པ་དེའི་ཚེ། རྒྱལ་བར་གྱུར་ཅིག ། རྒྱལ་བར་གྱུར་ཅིག་ཅེས་པའི་སྒྲ་དང༌། མེ་ཏོག་གི་ཆར་དང༌། རྔ་བོ་ཆེ་ལ་སོགས་པའི་རྟགས་ནམ་མཁའ་ལས་རབ་ཏུ་བྱུང་བར་གྱུར་པའོ། ། རྐང་པ་གཉིས་པས་ཌོམྦི་ནཱིའི་བག་མའི་འབྲས་བུ་གསུངས་ཏེ། ཌོམྦི་ཞེས་བྱ་བ་ལ་སོགས་པ་གསུངས་པ་ནི་དེ་ཁོ་ན་ཉིད་ཌོམྦི་ནཱི་རླུང་གི་ངོ་བོ་དེས་འགྲོ་བའི་སྒོ་ནས་འགྲོ་བ་གཞོམ་པར་བྱའོ། ། སྐྱེ་བའི་ཞེས་པ་ནི་སྐྱེ་བ་དང་འཇིག་པ་ལ་སོགས་པའི་ཉེས་པ་འཇོམས་པའོ། ། དེའི་ཕྱིར་ཞལ་མཐོང་སྟོན་མོ་ནི་ཉོན་མོངས་པ་མེད་པ་བླ་ན་མེད་པའི་ཆོས་ཉིད་མངོན་སུམ་དུ་བྱས་པ་ནག་པོ་སྤྱོད་པ་བདག་གིས་ཞེས་སོ། ། རྐང་པ་གསུམ་པས་རྣལ་འབྱོར་མའི་སྟོབས་གསུངས་ཏེ།
ཉིན་མཚན་ཞེས་བྱ་བ་ལ་སོགས་པ་ནི་འདིས་ཡེ་ཤེས་ཀྱི་རྒྱ་མཚོར་ལྷན་ཅིག་རྒྱལ་འབྱོར་གྱི་དབང་ཕྱུག་གང་གིས་ཉིན་དང་མཚན་དུ་ཤིན་ཏུ་དགའ་བ་དང་མངོན་པར་འགྲོགས་པར་གྱུར་པའོ། ། དེའི་རྣལ་འབྱོར་གྱི་དབང་ཕྱུག་གི་རྣལ་འབྱོར་མའི་དྲྭ་བར་ཞེས་པ་ནི་དེའི་ཡེ་ཤེས་ཀྱི་འོད་ཟེར་རོ། ། ནམ་ཞེས་བྱ་བ་ལ་སོགས་པ་ནི་ཉོན་མོངས་པའི་མུན་པ་སངས་པའོ། ། དེ་བཞིན་དུ་ལུང་ལས་ཀྱང༌། བདག་ཉིད་ཐིམ་གྱུར་བཅོམ་ལྡན་འདས་ནི་སྲོག་གི་བདག་པོ་སྟེ། ། དབུགས་ནི་འབྱུང་རྔུབ་གྱུར་པ་རབ་ཞི་སྲོག་གི་མེ་འདི་ཉིད། ། གང་གིས་འོད་ཟེར་རབ་བརྐྱངས་འོད་གསལ་རྣལ་འབྱོར་དབང་ཕྱུག་སྟེ། ། འདི་ཡིས་རང་ལུས་ཉིད་ལས་དེ་ཉིད་ཕྱུང་ནས་མུན་པ་བཅོམ། ། ཞེས་པ་ནི་འཇིག་རྟེན་གསུམ་ཀུན་ཏུ་གནོན་པའོ། ། རྐང་པ་བཞི་པས་རྣལ་འབྱོར་མའི་དྲིན་ལས་རྣལ་འབྱོར་གྱི་དབང་ཕྱུག་གི་སྤྱོད་པ་གསུངས་ཏེ།
ཌོམྦི་ཞེས་བྱ་བ་ལ་སོགས་པའི་ཌོམྦི་ནཱིའི་དེ་ཉིད་ནི་རང་བཞིན་ཡོངས་སུ་དག་པའི་ཨ་ཝ་དྷཱུ་ཏཱི་པའི་ཡེ་ཤེས་ཀྱི་ཕྱག་རྒྱའོ། ། དེའི་ཤིན་ཏུ་མངོན་པར་དགའ་བ་ལ་མངོན་པར་ཆགས་པའི་རྣལ་འབྱོར་པའི་དགའ་བའོ། ། དེ་དང་དེ་རྣམས་ཀྱིས་ཡེ་ཤེས་ཀྱི་ཕྱག་རྒྱ་བདེ་བ་ཆེན་པོའི་དགའ་བ་འཛིན་པའི་ཕྱིར་སྐད་ཅིག་ཀྱང་ཡོངས་སུ་མི་འདོར་བ་ཞེས་བྱའོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། ཀུན་ཏུ་དངོས་མེད་གྱུར་ལྡན་འབབས། ། ཞེས་བྱ་བ་ལ་སོགས་པ་གསུངས་སོ། ། པ་ཊ་མ་ཧཱ་མཉྫ་རཱི་ཞེས་བྱ་བའི་གླུའི་དབྱངས་ཀུཀྐུ་རཱི་པའི་ཞབས་ཀྱིའོ། ། བདག་ནི་ཆགས་མེད་ནམ་མཁའི་ཁམས་ཀྱི་བདག ། བདག་གིས་ཉམས་མྱོང་ཇི་ལྟར་སྨྲ་རུར་མེད། ། ཀྱེ་ཡི་མི་ཁྱོད་སྤངས་ནས་མཐའ་མར་བལྟ། །
གང་ཞིག་འདི་ན་འབབས་པ་དེ་འདིར་མེད། ། དང་པོར་བདག་གི་རྣམ་ཤེས་བག་ཆགས་བཏུམས། ། རྩ་ལ་རྣམ་དཔྱོད་དེ་ཉིད་པཱ་པུ་ཊཱ། ། བདག་ནི་གཞོན་ནུ་དར་མ་རྫོགས་པར་གྱུར། ། རྩ་བར་ལྟུང་ན་ཉེ་བར་སྡུད་པར་བྱེད། ། ཀུཀྐུ་རཱི་པའི་སྲིད་པ་བརྟན་པར་སྨྲ། ། འདི་ནི་གང་ཤེས་དེ་ནི་དཔའ་བོ་སྟེ། ། ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ཏེ། བདུད་རྩིས་བཏུང་བས་ཡོངས་སུ་ཚིམ་པའི་ཀུཀྐུ་རཱི་པའི་ཞབས་ཀྱིས་དེ་ཁོ་ན་ཉིད་ཀྱི་དོན་གྱི་བདག་ཉིད་བཅོམ་ལྡན་འདས་མ་བདག་མེད་མའི་རྣལ་འབྱོར་མ་ལ་ལྷག་པར་མོས་ནས་སྨྲས་པ། བདག་ནི་ཆགས་མེད་ཅེས་བྱ་བ་ལ་སོགས་པའི་བདག་ནི་བཅོམ་ལྡན་འདས་མ་བདག་མེད་མ་ཆགས་པ་མེད་པ་སྟེ།
ཀུན་ནས་ཆགས་པ་དང་བྲལ་བའོ། ། ནམ་མཁའི་ཡིད་ཅན་ཞེས་པ་ནི་ཐམས་ཅད་སྟོང་པ་ལ་ཡིད་ཀྱི་བདག་པོ་འདིའི་ཤིན་ཏུ་བདེ་བ་ལ་མངོན་པར་ཆགས་པར་བདག་གི་ཁྱད་པར་དུ་འཕགས་པ་ཡང་དག་པའི་སྦྱོར་བ་མི་འགྱུར་བའི་བདེ་བ་མྱོང་བ་གང་དུའང་སྨྲ་རུར་ཡོད་པ་མ་ཡིན་པའོ། ། དྷཱུའི་རྐང་པས་དེའི་དོན་བརྟན་པར་གསུངས་ཏེ། སྤངས་ནས་ཞེས་བྱ་བ་ལ་སོགས་པ་ནི་དེ་ཉིད་ལས་མཐའ་མ་ནི་མཐར་ཐུག་པའི་བདེ་བ་ཆེན་པོའི་འཁོར་ལོའི་ཁྱིམ་དུ་བལྟས་ནས་འཕྲོ་བའོ། ། ཡུལ་ལ་སོགས་པའི་ཚོགས་པ་ལ་བདག་གིས་བདག་མེད་པ་དེའི་མཐུ་ལས་མཚན་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུ་རྡོ་རྗེ་འཛིན་པ་ཆེན་པོའི་གནས་ལ་སྐུ་མཛེས་པར་གྱུར་པས་ཁྱོད་ཀྱི་ཀྱེའི་སྐུ་རྡོ་རྗེ་ལགས་སོ་ཞེས་བདག་ཉིད་ལ་རང་གིས་བོས་ནས་གསུངས་པའོ། ། རྐང་པ་བཞི་པས་མངོན་སུམ་དུ་བྱས་པ་གསུངས་ཏེ། སྨྲ་བྱ་བ་ལ་སོགས་པ་ནི་འདིར་ཀུན་རྫོབ་བྱང་ཆུབ་ཀྱི་སེམས་ནི་སྲིད་པའོ། ། བརྟན་པ་ཞེས་པ་ནི་བརྟན་པོར་བྱས་ནས་ཤེས་རབ་ཀྱི་ཆུ་སྐྱེས་ལས་རྣལ་འབྱོར་གྱི་དབང་ཕྱུག་གང་དང་གང་གིས་དམིགས་པ་མེད་པའི་ངོ་བོས་ཁོང་དུ་ཆུད་པ་དེ་དང་དེ་རྣམས་ཀྱིས་འདིར་སྲིད་པའི་དཀྱིལ་འཁོར་ཡུལ་གྱི་དགྲ་འཇོམས་པའི་ཕྱིར་དཔའ་བོའོ། ། དེ་བཞིན་དུ་ནག་པོ་སྤྱོད་པའི་ཞབས་ཀྱིས་ཀྱང༌།
གང་གིས་ཤེས་པ་རྒྱུན་ཆད་མེད་པ་ལྷན་སྐྱེས་སྐད་ཅིག་གིས། ། ཞེས་བྱ་བ་ལ་སོགས་པ་གསུངས་སོ། ། པཱ་རཱ་ཌཱི་ཞེས་བྱ་བའི་གླུའི་དབྱངས་འདུ་ཤེས་གསུམ་པའི་ཞབས་ཀྱིའོ། ། མཚན་མོ་མུན་པར་བྱི་བ་རྒྱུ་བྱེད་ཅིང༌། ། བདུད་རྩིའི་ཁ་ཟས་བྱི་བས་ཟ་བར་བྱེད། ། ཀྱེ་ཡི་རྣལ་འབྱོར་རླུང་གིས་མ་བསད་ཅིང༌། གང་གིས་འགྲོ་དང་འོང་བ་མ་བཀག་ན། ། སྲིད་པ་རྣམ་འཇོམས་བྱི་བས་རྩིག་པ་འབུགས། ། གཡོ་བའི་བྱི་བས་སྣོད་རྣམས་ཟ་ཞིང་འཇོམས། ། བྱི་བ་སྒྲ་གཅན་སྤུ་དང་ཁ་དོག་མེད། །
ནམ་མཁའ་རྐང་པས་འགྲོ་ཞིང་ཡིད་ཀྱི་ཆོས། ། དེ་ཚེ་བྱི་བ་མཆོང་ཞིང་རབ་ཏུ་འགྲོ། ། བླ་མ་དམ་པའི་གསུང་གིས་གཡོ་མེད་བྱ། ། གང་དུ་བྱི་བ་འདི་ཡི་རྐང་པ་བཅད་བྱས་ན། ། དེ་ཚེ་བཅིངས་གྲོལ་བྷུ་སུ་ཀུ་ལ་སྨྲ། ། དོན་དེ་ཉིད་བྱི་བ་དགོངས་པའི་སྐད་ཀྱིས་འདུ་ཤེས་གསུམ་པའི་ཞབས་ཀྱིས་གསུངས་ཏེ། མཚན་མོ་མུན་པ་ཞེས་བྱ་བ་ལ་སོགས་པ་ནི་བརྐུ་བའི་ཕྱིར་བྱི་བ་དགོངས་པའི་སྐད་ཀྱིས་སེམས་དང་རླུང་དུ་རྟོགས་པར་བྱའོ། ། མཚན་མོ་ནི་ཤེས་རབ་ལས་ཀྱི་ཕྱག་རྒྱའི་ཡན་ལག་ཏུའང་རྟོགས་པར་བྱའོ། ། དེའི་ལས་ཀྱི་ཡན་ལག་གང་དུ་སྣ་ཚོགས་པ་ལ་སོགས་པའི་སྐད་ཅིག་གཅིག་པའི་སྐུའི་དགའ་བ་ལ་སོགས་པ་བྱ་བའི་སྒོ་ནས་རྡོ་རྗེ་དང་ཆུ་སྐྱེས་སྙོམས་པར་སྦྱོར་བའི་བྱང་ཆུབ་ཀྱི་སེམས་བདུད་རྩིའི་ཟས་དེ་ཉིད་ཀྱི་བྱི་བ་སེམས་དང་རླུང་རང་ཉིད་ཀྱིས་བྱེད་པའོ། ། དེ་ལ་ཁྱད་པར་གྱི་དགའ་བའི་སྐད་ཅིག་ལ་དཔལ་ལྡན་བླ་མའི་ཞལ་ལས་ཐོབ་པའི་ཐབས་ཀྱིས་མྱུར་དུ་དེའི་རང་བཞིན་མེད་པར་བྱའོ། །
དེ་བྱེད་པ་ན་བྱིས་པའི་རྣལ་འབྱོར་པས་དེ་དང་བྲལ་བར་བྱས་ནས་འཁོར་བའི་འཁོར་ལོར་འགྲོ་བ་དང་འོང་བ་རྣམ་པ་གཉིས་མི་འཆད་པས་སེམས་སྡུག་བསྔལ་བར་བྱེད་དོ། ། དེ་བཞིན་དུ་ལུང་ལས་ཀྱང༌། རྣམ་པ་གཉིས་སྤོང་རབ་གསལ་མཁས་པས་རང་རིག་སྐལ་བཟང་ཚོགས་པ་གཅིག ། དགའ་བས་ཁྱབ་པ་སྟོབས་ཅན་རོ་ཡིས་གང་བ་ནམ་མཁའི་མཐིལ་དུའོ། ། རྣམ་པ་སྣ་ཚོགས་རབ་འཕྲོ་སེམས་འཁྲུག་ཞི་བ་དེ་ནང་སོང་བ་ཡིས། ། འདིར་ནི་དེ་ཉིད་འཇིག་རྟེན་གསུམ་པོ་ཐིམ་གྱུར་ཡིད་ནི་གསལ་བར་བྱེད། ། རྐང་པ་གཉིས་པས་བྱི་བ་སེམས་ཀྱི་ཐ་སྙད་ཀྱི་རྗེས་སུ་བསྔགས་པ་གསུངས་ཏེ། ། སྲིད་པ་ཞེས་བྱ་བ་ལ་སོགས་པ་ནི་འབྱུང་བར་བྱེད་པའི་ཕྱིར་སྲིད་པ་རང་ལུས་རྣམ་པར་འཇོམས་པར་བྱེད་པའོ། ། རང་བཞིན་གྱིས་གཡོ་བ་དེས་དེ་ཉིད་སེམས་ཀྱི་བྱི་བ་གཞན་གྱི་ངོ་བོར་བྱེད་དེ། རྩིག་པ་ནི་དུད་འགྲོ་དང་དམྱལ་བ་ལ་སོགས་པ་ངན་འགྲོ་རྣམས་སུ་ལྷུང་བའང་རང་ཉིད་ཀྱིས་སྐྱེད་པར་བྱེད་དོ། །
དེའི་ཕྱིར་སེམས་ཀྱི་བྱི་བའི་རང་བཞིན་གྱི་སྐྱོན་བགྲངས་ན། ། ཀྱེའི་རྣལ་འབྱོར་པ་མན་ངག་ཐོབ་པ་དེས་དེའི་དངོས་པོར་སྒྲོ་བཏགས་པར་མི་བྱའོ། ། ཞེས་སོ། ། རྐང་པ་གསུམ་པས་དེའི་ངོ་བོ་གསུངས་ཏེ། ནག་པོ་ཞེས་བྱ་བ་ལ་སོགས་པ་ནི་ཀུན་རྫོབ་བྱང་ཆུབ་ཀྱིས་སེམས་ཀྱི་ཟླ་བ་འཇོམས་པ་ཉིད་ཀྱིས་དེ་ཉིད་སེམས་ཀྱི་བྱི་བ་སྒྲ་གཅན་ནོ། ། དེའི་ཕུང་པོ་ཟ་བའི་དབྱེ་བས་རྣམ་པར་དཔྱོད་པས་ཀྱེའི་རྣལ་འབྱོར་པ་གདམས་པ་ཐོབ་པ་ལ་མེད་པའོ། ། ནམ་མཁའ་ཞེས་པ་ནི་བླ་མའི་མན་ངག་ལས་བདེ་བ་ཆེན་པོའི་ཆུ་སྐྱེས་ཀྱི་ཚུལ་དུ་སོང་ནས་སླར་འོང་བ་དོན་དམ་པ་བྱང་ཆུབ་ཀྱི་སེམས་སྦྲང་གི་བཏུང་བའི་རོ་མྱོང་བར་བྱེད་པའོ། ། དེ་བཞིན་དུའང་ཕྱི་རོལ་གྱི་ལྟ་བ་པ་མྱི་ན་ནཱ་ཐ་ས། ། བླ་མ་ཡིས་ནི་དོན་དམ་མ་གསུངས་པའི་ལམ་གྱི་རིམ་པ་ཏིང་འཛིན་སྒོ་གླེགས་ཅན། ། ཆུ་སྐྱེས་རྣམ་རྒྱས་གསུངས་པ་གཤིན་རྗེའི་རྒྱལ་མེད་ཆུ་སྐྱེས་སྦྲང་རྩི་བུང་བས་འཐུང༌། །
རྐང་པ་བཞི་པས་རྡོ་རྗེ་བླ་མའི་བདག་ཉིད་ཆེ་བ་གསུངས་ཏེ། དེའི་ཚེ་ཞེས་བྱ་བ་ལ་སོགས་པ་ནི་སེམས་ཀྱི་བྱི་བ་འདི་དེ་སྲིད་པ་དེ་ཉིད་རྨོངས་པ་དང་ང་རྒྱལ་ཞི་བར་མི་འགྱུར་རོ། ། གང་གི་ཚེ་ཆུ་སྐྱེས་ཀྱི་ཚལ་དུ་སོང་ནས་བླ་མ་དམ་པའི་གསུང་གི་འཁྲུལ་འཁོར་གྱིས་ཉམས་སུ་མྱོང་བར་བྱེད་དོ། ། ཀྱེའི་རྣལ་འབྱོར་པ་དེའི་ཕྱིར་བླ་མའི་བཞེད་པ་བརྩམ་པར་བྱའོ། ། ཞེས་སོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། གང་གི་དྲིན་གྱི་འོད་ཟེར་གྱིས། ། ཞེས་བྱ་བ་ལ་སོགས་པ་གསུངས་སོ། ། རྐང་པ་ལྔ་པས་སེམས་ཀྱི་བྱི་བའི་རང་བཞིན་གསུངས་ཏེ། གང་དུ་ཞེས་བྱ་བ་ལ་སོགས་པ་ནི་གང་གི་ཚེ་ལྷན་ཅིག་སྐྱེས་པའི་དགའ་བ་ལ་སེམས་ཀྱི་བྱི་བ་རྒྱུ་བའོ། །
ང་ཞེས་རྐྱེན་གྱིས་བརྟག་པ་རྒྱུན་གཅོད་པའོ། ། དེའི་ཚེ་འཁོར་བར་འཆིང་བ་གཅོད་པའོ། ། དེ་བཞིན་དུ་ལུང་ལས་ཀྱང༌། དེ་ཉིད་ལ་ནི་འཁོར་བ་མེད། ། ལུས་འཛིན་འཆིང་བ་འདིར་གང་ལས། ། འགའ་ཞིག་གང་དུ་འཆིང་བྱེད་འགྲོ། ། དེ་བཞིན་གྲོལ་བྱས་གྲོལ་བར་བྱ། ། ལོག་པར་སྒྲོ་བཏགས་དེ་ལས་ནི། ། ཐག་སྦྲུལ་གྲིབ་མར་ཤ་ཟ་འཁྲུལ། ། ཅུང་ཟད་མ་སྤངས་མ་བཟུང་བར། །
རོལ་པས་ལེགས་གནས་སྐབས་ཇི་བཞིན། ། གུཉྫ་རི་ཞེས་བྱ་བའི་གླུའི་དབྱངས་ས་ར་ཧ་པའི་ཞབས་ཀྱིའོ། ། རང་གིས་རྟོགས་བྱས་འཁོར་བ་མྱ་འདས། ། ལོག་ལྟས་འཇིག་རྟེན་རང་ཉིད་འཆིང་བར་བྱེད། ། བདག་གིས་མི་ཤེས་བསམ་མེད་རྣལ་འབྱོར་པ། ། སྐྱེ་དང་འཆི་བའི་སྲིད་པ་ཇི་ལྟར་མིན། ། ཇི་ལྟར་སྐྱེ་དང་འཆི་བ་དེ་བཞིན་དུ། ། གསོན་དང་ཤི་བ་དག་ལ་ཁྱད་པར་མེད། ། གང་འདིར་སྐྱེ་འཆི་དག་ལ་ཐེ་ཚོམ་མེད། ། དེ་བྱེད་གསེར་འགྱུར་བཅུད་ལེན་སྒྲུབ་པར་བྱེད། །
གང་གིས་གཡོ་དང་མི་གཡོར་བཅས་པར་འཁྱམས། ། དེ་རྣམས་རྒ་དང་འཆི་བར་ཅིས་མི་འགྱུར། ། སྐྱེ་ལས་ལས་སམ་ཅི་སྟེ་ལས་ལས་སྐྱེ། ། ས་ར་ཧས་སྨྲས་བསམ་མེད་པ་དེ་ཆོས། ། དོན་དེ་ཉིད་ཆོས་ཐམས་ཅད་ཁོང་དུ་ཆུད་པའི་མ་རིག་པའི་བག་ཆགས་ཀྱི་སྐྱོན་གྱིས་སྲིད་པ་དང་མྱ་ངན་ལས་འདས་པར་རྟོག་པས་སྒྲོ་བཏགས་ཤིང་བྱས་པའི་ཕྱིར་འཇིག་རྟེན་འདིར་འཁྱམས་ཤིང་རང་ཉིད་ཀྱིས་སྲིད་པར་འཆིང་བ་དང་གྲོལ་བར་བྱེད་པའི་ཕྱིར་རོ། ། དྷཱུའི་རྐང་པས་རང་གི་ཡེ་ཤེས་བརྟན་པར་བྱེད་དེ། བདག་གིས་ཞེས་བྱ་བ་ལ་སོགས་པ་ནི་གྲུབ་པའི་སློབ་དཔོན་ས་ར་ཧའི་ཞབས་ཀྱིས་དེ་ལྟ་བུ་ཉིད་གསུངས་པ་ནི་བླ་མའི་ཞབས་ཀྱི་དྲིན་ལས་དངོས་པོའི་ངོ་བོ་ཉིད་ཡོངས་སུ་ཤེས་པས་བསམ་དུ་མེད་པའི་རྣལ་འབྱོར་པ་བདག་ཉིད་དོ། ། དེའི་ཕྱིར་སྐྱེ་དང་ཞེས་བྱ་བ་ལ་སོགས་པས་འཇིག་རྟེན་པ་ཇི་ལྟ་བ་བཞིན་དུ་གྱུར་པ་ཞེས་པའོ། ། དེ་བཞིན་དུའང་ཚིགས་སུ་བཅད་པ་གཅིག་གིས་བཅོམ་ལྡན་འདས་མ་ལ་སྐྱེ་བ་དང༌། གནས་པ་དང༌།
འཇིག་པའི་སྐྱོན་དང་བྲལ་བ་ཞེས་བྱ་བ་ལ་སོགས་ནི་ཐམས་ཅད་བདག་མེད་པར་ཁོང་དུ་ཆུད་པས་གང་གིས་སྐྱེ་བ་ཡོད་དེ། ཀྱེའི་རྣལ་འབྱོར་གྱི་དབང་ཕྱུག་རང་ཉིད་ཀྱིས་བདག་ལ་འབོད་པར་བྱེད་དོ། ། གང་ལ་སྐྱེ་བ་མེད་པ་དེ་ལ་འཆི་བའང་མ་མཐོང་སྟེ། ། དེ་བཞིན་དུའང་གཉིས་སུ་མེད་པར་སྒྲུབ་པ་ལས། གང་གི་རང་བཞིན་སྐྱེ་མེད་པ། ། དེ་ཉིད་འཇིགས་པར་མ་མཐོང་སྟེ། ། རྣམ་པར་རྟོག་པ་ཐམས་ཅད་སྤངས། ། དེ་ནི་གཉིས་མེད་ཡེ་ཤེས་མིང༌། ། དེའི་ཕྱིར་སྐྱེས་བུ་གསོན་པ་དང་ཤི་བ་དག་ལ་ལྷན་ཅིག་དབྱེར་མ་དམིགས་པའི་ཕྱིར་རོ། ། དེ་བཞིན་དུ་སུ་ཏ་ཀེ་ལས་ཀྱང༌།
རྨི་ལམ་དང་ནི་རབ་སད་གཞན་དུ་དབྱེ་བ་མེད། ། རྣམ་པར་རྟོག་བྱེད་རྨི་ལམ་འབྲས་བུ་མངོན་འདོད་ཅན། ། རྐང་པ་གསུམ་པས་རང་ཉིད་ཀྱི་རྗེས་སུ་བསྔགས་པ་གསུངས་ཏེ། གང་ལ་འཆི་བ་ལ་སོགས་པས་འཇིགས་པའང་ཡོད་པའི་རྣལ་འབྱོར་པ་དེའང་གསེར་འགྱུར་ལ་སོགས་པ་སྣ་ཚོགས་པའི་ཆོ་ག་ལ་རབ་ཏུ་སྦྱོར་བར་བྱེད་དོ། ། བདག་ནི་སླར་ཡང་འཆི་བ་ལ་སོགས་པས་འཇིགས་པའི་ཐེ་ཚོམ་གྱི་རྣམ་པར་རྟོག་པ་མེད་པའི་གཟུགས་སོ། ། རྐང་པ་བཞི་པས་སླར་ཡང་རྗེས་སུ་བསྔགས་པ་གསུངས་ཏེ། གང་གིས་ཞེས་བྱ་བ་ལ་སོགས་པ་ནི་བྱིས་པའི་རྣལ་འབྱོར་པ་གང་གིས་འཛམ་བུའི་གླིང་གི་གནས་ཆེན་པོར་གཡོ་བ་དང་མི་གཡོ་བར་བཅས་པར་འཁྱམས་པར་བྱེད་དོ། ། ཡང་ན་སྔགས་དང་སྨན་ལ་སོགས་པའི་ནུས་པས་སུམ་ཅུ་རྩ་གསུམ་གྱི་གནས་སུ་བགྲོད་པར་བྱེད་དོ། ། དེའང་བླ་མའི་ལམ་ཐོབ་ནས་འཆི་བ་མེད་པ་ཉིད་ཐོབ་པ་ནི་མ་ཡིན་ནོ། ། བདག་ནི་གཅད་དུ་མེད་ཅིང་གཞིག་ཏུ་མེད་པའི་གཟུགས་སོ། །
རྐང་པ་ལྔ་པས་ལམ་གྱི་བདག་ཉིད་ཀྱི་ཆེ་བ་གསུངས་ཏེ། སྐྱེ་བ་ལས་ཞེས་བྱ་བ་ལ་སོགས་པ་ནི་བྱེད་པ་པོ་དང་ལས་དང་བྲལ་བའི་རྣལ་འབྱོར་གྱི་དབང་ཕྱུག་གི་སྐྱེ་བ་ལས་སུ་ཇི་ལྟར་འགྱུར་ཏེ། ལས་ལས་ཀྱང་སྐྱེ་བ་ཡོང་ངོ༌། ། དེའི་ཕྱིར་དཔལ་ས་ར་ཧའི་ཞབས་ཀྱིས་ཀྱང་རང་གི་བཞེད་པ་གསུངས་ཏེ། དོན་དམ་པ་རིག་པའི་རྣལ་འབྱོར་པ་ལ་བསམ་དུ་མེད་པའི་ཕྱིར་ཆོས་ཉིད་དོ། ། བ་རཱ་ལི་ཞེས་བྱ་བའི་གླུའི་དབྱངས་འདུ་ཤེས་གསུམ་པའི་ཞབས་ཀྱིའོ། ། གང་ཚེ་བྷུ་སུ་ཀུ་ཁྱོད་རྔོན་འགྲོར་སྐྱེ་བོ་ལྔ་པོ་སོད། ། པདྨའི་ཚལ་དུ་རབ་ཏུ་འཇུག་ན་ཡིད་ནི་གཅིག་ཏུ་གྱིས། ། གསོན་པོ་གསོད་པར་མ་བྱེད་ཤི་བའི་རོ་ནི་མ་བསླངས་ཤིག ། ཤ་ནི་མེད་པར་བྷུ་སུ་ཀུ་པ་ཁྱིམ་དུ་འཇུག་མ་བྱེད། །
སྒྱུ་འཕྲུལ་དྲྭ་བ་བརྐྱངས་ནས་སྒྱུ་མའི་རི་དྭགས་གསད་པར་གྱིས། ། བླ་མ་དམ་པའི་གསུང་གིས་གོ་བྱེད་གང་དུ་གང་གིས་བསྟན། ། ལུས་ནི་བདག་གི་སྣོད་ཡིན་ཨེ་མ་ས་ཆུ་མེད་དང་ཟ། ། དུས་དང་དུས་མིན་གཉིས་བཟར་རླུང་ལམ་སྦྱར་ཚོད་སྐྱ་བས་དཀྲུགས། ། རྒྱ་དང་རྡོ་ལྕག་ཐག་པ་མེད་པར་རི་དྭགས་རྒྱུག་ཅིང་བྲོས། ། མཆོང་ཞིང་མཆོང་ཞིང་བརྒྱུགས་པས་ནམ་མཁའི་མཐིལ་དུ་ནུབ་པར་གྱུར། ། བྷུ་སུ་ཀུ་པ་མཚན་མོ་ནམ་ནི་རབ་ཏུ་ལངས་པར་གྱུར། ། དོན་དེ་ཉིད་ལྷན་ཅིག་སྐྱེས་པའི་དགའ་བས་བསྐུལ་བའི་ཡིད་ཀྱིས་གྲུབ་པའི་སློབ་དཔོན་བྷུ་སུ་ཀུའི་ཞབས་ཀྱིས་རི་དྭགས་ཀྱིས་དགོངས་པ་རྣམ་པར་སྒོམ་པར་བྱེད་པ་ཉིད་ཀྱིས་སོ། ། གང་གི་ཚེ་ཁྱོད་ཅེས་བྱ་བ་ལ་སོགས་པ་ནི། ཀྱེའི་བྷུ་སུ་ཀུ་ཁྱོད་གལ་ཏེ་ལུས་རླུང་གི་རི་དྭགས་ལུས་ཀྱི་རླུང་གི་ངོ་བོའོ། །
རྔོན་པ་ཞེས་པ་ནི་རང་བཞིན་མེད་པར་བྱེད་པའི་ཐབས་འཚོལ་བས་འགྲོ་བར་བྱའོ། ། དེའི་ཚེ་ཡུལ་ལྔ་རྣམས་ལ་གཟུགས་ཀྱི་ཕུང་པོར་གྱུར་པ་མེ་ལོང་ལྟ་བུའི་སའི་ཁམས་མིག་གི་དབང་པོ་ལ་སོགས་པ་ལ་དཀྱིལ་འཁོར་པ་རྣམས་སྡུད་པའི་རིམ་པས་གསོད་པ་ནི་རང་བཞིན་མེད་པར་བྱེད་པ་ཐོག་མར་བྱེད་པར་འགྱུར་རོ། ། སླར་ཡང་རྡོ་རྗེའི་བཟླས་པས་སྣང་བ་གཉིས་པོ་འགོག་ཅིང་ཡང་དག་པར་རྡོ་རྗེ་དང་ཆུ་སྐྱེས་མཉམ་དུ་སྦྱོར་བ་བླ་མའི་དྲིན་ལས་བདེ་བ་ཆེན་པོའི་འཁོར་ལོ་ཆུ་སྐྱེས་ཀྱི་ཚལ་དུ་རབ་ཏུ་ཞུགས་པ་ལ་ཡིད་གཅིག་ཏུ་བྱེད་པ་ནི་རྣམ་པར་རྟོག་པ་མེད་པར་འགྱུར་བ་རང་ཉིད་ཀྱིས་བདག་ལ་ཡང་དག་པར་བོད་པར་བྱེད་པའོ། ། དེའི་ཕྱིར་དྷཱུའི་རྐང་པས་བརྟན་པ་ལ་དམིགས་པ་གསལ་པོར་བྱེད་པར་གསུངས་ཏེ། གསོན་པོ་ཞེས་བྱ་བ་ལ་སོགས་པ་ནི། ། རབ་ཏུ་ཞུགས་པའི་དབུགས་ནི་གསོན་པོ་ལ་ཨོཾ་ཡིག་ཉིན་མོའི་ཤེས་པའི་རང་བཞིན་བཞི་བཅུའི་རང་བཞིན་དང་ལྡན་པའོ། ། དབྱུང་བའི་དབུགས་ནི་ཤི་བའི་རོ་ལ་ཧཱུྃ་ཡིག་མཚན་མོའི་ཤེས་པའི་རང་བཞིན་སུམ་ཅུ་རྩ་གསུམ་གྱི་རང་བཞིན་གྱི་ངོ་བོའོ། ། གནས་པའི་དབུགས་ཀྱི་གཞི་ལ་ཨཱཿཡིག་མ་ནིང་གི་ཤེས་པའི་རང་བཞིན་བདུན་གྱི་རང་བཞིན་དང་ལྡན་པའོ། ། དེ་བཞིན་དུ་ཕྱག་ན་རྡོ་རྗེས་ཀྱང༌། ཨོཾ་ཡིག་གིས་འཇུག་སེམས་ཅན་རྣམས། །
སངས་རྒྱས་སྐུ་ཉིད་མཆོག་ཏུ་བརྟག ། ཧཱུྃ་ཡིག་འབྱིན་བྱེད་སེམས་ཅན་རྣམས། ། ཨཱཿཡིག་གིས་ནི་གནས་པར་བྱེད། ། དེ་བཞིན་དུ། སྣང་བ་མཚན་མོའི་ཆ་ཉིད་ཀྱིས། ། ཞེས་བྱ་བ་ལ་སོགས་པ་རྒྱ་ཆེར་གསུངས་སོ། ། དང་པོར་སྲོག་ལ་སོགས་པའི་ཤེས་པ་དབུ་མར་རབ་ཏུ་གཞུག་པར་བྱས་ནས། དེའི་རྗེས་སུ་ཤ་ནི་དགོངས་པའི་སྐད་ཀྱིས་ཁྱད་པར་གྱི་དགའ་བ་རང་བྱིན་གྱིས་བརླབས་པའི་ངོ་བོ་ཉིད་བཞི་པའི་དགའ་བས་མ་སྦྱངས་ན། ཀྱེའི་བྷུ་སུ་ཀུའི་ཞབས་བདེ་བ་ཆེན་པོའི་ཁྱིམ་དུ་འཇུག་པར་མི་བྱའོ། ། དེ་བཞིན་དུ་རིམ་པ་ལྔ་པ་ལས་ཀྱང༌།
མཚན་མོ་མ་ཡིན་མཚམས་ཀྱང་མིན། ། ཉིན་མོ་ཡང་ནི་མ་ཡིན་ནོ། ། ཞེས་བྱ་བ་ལ་སོགས་པ་གསུངས་སོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། དབང་པོ་གང་དུ་ནུབ་ཅིང་མི་གནས་རང་བཞིན་ལ། ། ཀྱེ་ཡི་ལྷན་ཅིག་སྐྱེས་དགའ་བླ་མའི་ཞལ་ལ་དྲིས། ། རྐང་པ་གཉིས་པས་ལམ་གྱི་ཐབས་གསུངས་ཏེ། སྒྱུ་འཕྲུལ་དྲྭ་བ་ཞེས་བྱ་བ་ལ་སོགས་པའི་སྒྱུ་མའི་ཞེས་པ་ནི་ལས་ཀྱི་ཡན་ལག་ཏུ་རྟོགས་པར་བྱ་སྟེ། རྣམ་པ་སྣ་ཚོགས་པ་ལ་སོགས་པའི་སྐད་ཅིག་ལ་ཐོབ་པ་དེའི་བདེ་བ་ཚོགས་པའི་ལུས་ལ་དྲྭ་བ་ཞགས་པ་སྟེ། དེས་ལུས་ཀྱི་རི་དྭགས་འཆིང་བར་བྱེད་པ་བླ་མའི་ཞབས་ཀྱི་དྲིན་ལས་དེའི་ངོ་བོ་ཁོང་དུ་ཆུད་པར་བྱའོ། །
དེའི་ཕྱིར་དེ་ལ་བདེ་བ་ཉམས་སུ་མྱོང་བའི་ངོ་བོ་ཉིད་ཐོབ་པ་དེའི་ཚེ་གང་དུའང་བརྗོད་པར་མི་ནུས་པའོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། དགའ་བས་མཉེས་གཤིན་འཇིག་རྟེན་ཞེས་བྱ་བ་ལ་སོགས་པ་གསུངས། ། རྐང་པ་གསུམ་པས་གོམས་པའི་ཁྱད་པར་དུ་གསུངས་ཏེ། ལུས་སྣོད་ཅེས་བྱ་བ་ལ་སོགས་པའི་ལུས་ཉིད་ནི་བདག་གི་སྣོད་གཞིར་གྱུར་པ་དེ་ལས་འབྱུང་བ་ཆེན་པོ་ལྔར་གྱུར་པའི་རྫས་བཟའ་བར་བྱའོ། ། དེ་ལ་དུས་དང་དུས་མིན་ནི་ཟླ་བ་དང་ཉི་མ་དག་དང༌། ། གསུམ་པ་ཨ་ཝ་དྷཱུ་ཏཱིའི་རླུང་ལ་བཞི་པའི་དགའ་བས་ཐམས་ཅད་ཡོངས་སུ་འཇོམས་པའི་ཕྱིར་བཟའ་བ་དང་བཏུང་བ་ནི་རང་བཞིན་མེད་པར་བྱེད་པའོ། ། དེ་བཞིན་དུ་དཔལ་དུས་ཀྱི་འཁོར་ལོ་ལས་ཀྱང༌། གང་ཞིག་ཐིག་ལེ་དཀར་འཛིན་ལྷུང་བ་ན་ཉིན་མཚན། ། ཞེས་བྱ་བ་ལ་སོགས་པ་གསུངས་སོ། །
རྐང་པ་བཞི་པས་འབྲས་བུ་རྫོགས་པར་གསུངས་ཏེ། རྒྱ་དང་རྡོ་ཞེས་བྱ་བ་ལ་སོགས་པ་ནི་དེ་ལ་བདེ་བ་ཆེན་པོའི་དགའ་བ་ནི་རྒྱ་ཆེ་ཞེས་ཏེ། དགོངས་པའི་སྐད་ཀྱིས་སྐུའི་དགའ་བའི་རྣམ་པར་རྟོག་པའོ། ། རྡོ་ཞེས་བྱ་བ་ནི་དགོངས་པའི་སྐད་ཀྱིས་གསུང་གི་དགའ་བའི་རྣམ་པར་རྟོག་པའོ། ། ཐག་པ་ཞེས་པ་ནི་ཐུགས་ཀྱི་དགའ་བའི་རྣམ་པར་རྟོག་པའོ། ། དེ་རྣམས་ཐམས་ཅད་གཟུགས་ལ་སོགས་པའང་ནམ་མཁའོ། ། རྒྱུག་པ་ཞེས་པ་ནི་འོད་གསལ་འབེབས་པ་དེ་ཉིད་རླུང་གི་ངོ་བོ་ལུས་ཀྱི་རི་དྭགས་སོ། ། གྲོས་པ་ནི་རང་བཞིན་མེད་པར་གྱུར་པར་རྟག་ཏུ་གོམས་པའི་རྣལ་འབྱོར་པས་ནམ་མཁར་འོད་གསལ་ལ་ཐིམ་པར་གྱུར་པའོ། ། དེའི་ཕྱིར་བྷུ་སུ་ཀུའི་ཞབས་ཀྱིས་མཚན་མོ་ཞེས་པ་ནི་མ་རིག་པའི་མུན་པ་སངས་པ་ལ་བྲོས་པ་ཞེས་པའི་དོན་ནོ། ། དེ་བཞིན་དུ་ལུང་ལས་ཀྱང༌།
བདག་ཉིད་དེ་བཞིན་ཐིམ་གྱུར་ཏེ། ། བཅོམ་ལྡན་འདས་ནི་སྲོག་གི་བདག ། ཅེས་བྱ་བ་ལ་སོགས་པ་གསུངས་སོ། ། དཔའ་བོའི་ཏི་ལ་ཞེས་བྱ་བའི་གླུའི་དབྱངས་ནག་པོ་སྤྱོད་པའི་ཞབས་ཀྱིའོ། ། གང་ཚེ་ཟླ་བ་གང་བ་ཤར་གྱུར་པ། ། དེ་ཚེ་སེམས་ཀྱི་རྒྱལ་པོ་དྲི་མ་མེད། ། གཏི་མུག་དྲི་མ་གཅོད་པ་བླ་མའི་གསུང༌། ། ཡུལ་དང་དབང་པོ་ནམ་མཁར་སླེབས་པར་གྱུར། ། མཁའ་མཚུངས་ས་བོན་གང་ཞིག་མཁའ་མཉམ་འགྲོ། ། རང་གི་ཤིང་ལས་ཁམས་གསུམ་གྲིབ་མས་ཁྱབ། །
ཇི་ལྟར་ཉིན་བྱེད་ཤར་བས་མཚན་མོ་སེལ་བར་བྱེད། ། སྲིད་མཚོར་གཏི་མུག་རབ་རིབ་སེལ་བར་བྱེད། ། ཇི་ལྟར་ངང་པའི་རྒྱལ་པོས་ཆུ་འོ་འབྱེད། ། སྲིད་པ་ཟ་ཞེས་ཀཧྞ་པ་ཡིས་སྨྲས། ། དོན་དེ་ཉིད་བདེ་བ་ཆེན་པོའི་རྒྱལ་པོ་ཆོས་ཐམས་ཅད་དམིགས་པ་མེད་པའི་རོ་དེས་སླར་ཡང་ནག་པོ་སྤྱོད་པ་པ་རྣམ་པར་སྒོམ་པར་བྱེད་དོ། ། ཟླ་བ་གང་བ་ཞེས་བྱ་བ་ལ་སོགས་པ་ནི་བླ་མའི་དྲིན་ལས་གང་གི་དུས་སུ་ཆ་བཅུ་དྲུག་དང་ལྡན་པའི་བྱང་ཆུབ་ཀྱི་སེམས་ཀྱི་ཟླ་བའི་དཀྱིལ་འཁོར་ཤར་བར་གྱུར་པ་དེའི་དུས་སུ་རྣལ་འབྱོར་གྱི་དབང་ཕྱུག་སེམས་ཀྱི་རྒྱལ་པོ་ཤིན་ཏུ་དྲི་མ་མེད་པར་འགྱུར་རོ། ། དྷཱུའི་རྐང་པས་དོན་དེ་ཉིད་བརྣ་པར་བྱེད་དེ། ། གཅོད་པ་ཞེས་བྱ་བ་ལ་སོགས་པ་ནི་བློ་གྲོས་དང་ལྡན་པས་བླ་མའི་གསུང་གིས་གཏི་མུག་ལ་སོགས་པའི་སྒྲིབ་པ་འབྲོས་པར་འགྱུར་རོ། ། ཡུལ་དང་དབང་པོ་ཞེས་བྱ་བ་ལ་སོགས་པ་ནི་ནམ་མཁར་འོད་གསལ་ལ་འཇུག་པར་བྱེད་དོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌།
དུས་མཉམ་ཤར་བ་དེ་ལ་ཕྱག་འཚལ་ལོ། ། ཞེས་བྱ་བ་ལ་སོགས་པ་གསུངས་སོ། ། རྐང་པ་གཉིས་པས་ཆོས་ཀྱི་ས་བོན་གྱི་ནུས་པ་གསུངས་ཏེ། མཁའ་མཚུངས་ས་བོན་ཞེས་བྱ་བ་ལ་སོགས་པ་ནི། ནམ་མཁའ་དང་མཚུངས་པའི་ས་བོན་ནི་འོད་གསལ་གྱི་རང་བཞིན་སེམས་ལས་སྐྱེས་པ་སྟེ། དེའི་རང་བཞིན་འོད་རབ་ཏུ་གསལ་བ་ནི་རང་གི་ཤིང་ལྗོན་པའི་གྲིབ་མ་རྣལ་འབྱོར་གྱི་དབང་ཕྱུག་གི་ཡེ་ཤེས་ཀྱི་འོད་ཟེར་གྱིས་འཇིག་རྟེན་གསུམ་པོ་ཁྱབ་པའོ། ། རྐང་པ་གསུམ་པས་དེའི་ཁྱད་པར་གྱི་མཚན་ཉིད་གསུངས་ཏེ། མཚན་མོ་སེལ་ཞེས་བྱ་བ་ལ་སོགས་པ་ནི་དཔེར་ན་ཉིན་མོར་བྱེད་པ་ཤར་བར་གྱུར་པ་ན་མཚན་མོའི་མུན་པ་སེལ་བ་བཞིན་དུ། ཇི་ལྟར་བླ་མ་དམ་པའི་ཞབས་ཀྱི་རྡུལ་གྱི་ཚོགས་ལ་རབ་ཏུ་འདུད་ན་སོ་སོར་ལྟ་བ་ལས་ཡང་དག་པར་སྐྱེས་པའི་རང་བཞིན་གྱི་དྲིན་ལས་སྲིད་པའི་རྒྱ་མཚོར་ཡེ་ཤེས་ཀྱིས་གཏི་མུག་དང་ཞེ་སྡང་ལ་སོགས་པའི་སྒྲིབ་པ་རིང་དུ་འབྲོས་པར་གསུངས་སོ། ། རྐང་པ་བཞི་པས་རྣལ་འབྱོར་གྱི་དབང་ཕྱུག་གི་སྤྱོད་པ་གསུངས་ཏེ།
ངང་པའི་རྒྱལ་པོས་ཞེས་བྱ་བ་ལ་སོགས་པ་ནི་དཔེར་ན་ཕྱི་རོལ་དུ་ངང་པའི་རྒྱལ་པོས་ཆུ་དང་འོ་མ་འདྲེས་པའི་ཆུ་རྣམ་པར་ཕྱེ་ནས་འོ་མ་འཐུང་བར་བྱེད་དོ། ། ནག་པོ་སྤྱོད་པ་ཉིད་ལ་ཀྱེའི་རྣལ་འབྱོར་པ་མཆོག་གི་དེ་ཉིད་ཀྱིས་སྲིད་པའི་རང་བཞིན་ཁོང་དུ་ཆུད་པས་སྲིད་པ་བཟའ་བར་བྱ་བ་ཡིན་གྱི། ཁྱོད་སྲིད་པ་ལེན་པར་མ་བྱེད་ཅིག་པའོ། ། དེ་བཞིན་དུ་ཡེ་ཤེས་བྱང་ཆུབ་པ་ལས་ཀྱང༌། སྲིད་པ་མ་ཡིན་མྱང་འདས་མིན། ། ཡང་དག་ཇི་བཞིན་རྟོགས་པ་ལ། ། ཞེས་སོ། ། འདི་ནི་ཐ་ག་པའི་ཞབས་ཀྱི་གླུའི་དབྱངས་སོ། ། ཆོས་འབྱུང་རྐང་རྟེན་རྡོ་རྗེའི་གནས་ཀྱི་བཀད། ། ལན་ལྔར་འཐག་ཅིང་འཐགས་པས་དྲི་མེད་གོས། །
བདག་ནི་ཐ་གའི་རང་བཞིན་རྒྱུ་རྣམས་དང༌། ། སྤུན་དག་བདག་གིར་མཚོན་པ་མི་ཤེས་སོ། ། ཕྱེད་བཅས་ཁྲུ་གསུམ་ཁྱིམ་འཐག་སུན་སྒྲོམ་གསུམ། ། ནམ་མཁའ་ཁེངས་གྱུར་དེ་ནི་ཐག་འཐག་གོ ། གཞོམ་མེད་ཐག་བཟངས་སྒྲ་ནི་བླ་མའི་གསུང་བྲལ་མིན། ། གནས་གཉིས་བཅད་ནས་རྒྱུན་རྣམས་བསྒྲིམས་ཤིང་བརྟན་པོར་བསྐྱངས། ། ནོར་བུར་སོན་པ་སྟོང་ཉིད་ཀྱིས་མཚོན་སྟོང་ཉིད་སྙིང༌། ། ཐག་གི་རོ་རྙེད་ཐ་ག་གཏི་མུག་དྲྭ་བ་གྲོལ། ། ཆོས་ཐམས་ཅད་ཁོང་དུ་ཆུད་པའི་དོན་དེ་ཉིད་སེམས་ཅན་རྣམས་ཀྱི་ཕྱིར་གྲུབ་པའི་སློབ་དཔོན་ཐ་ག་པའི་ཞབས་ཀྱིས་གསུངས་ཏེ། ཆོས་ཞེས་བྱ་བ་ལ་སོགས་པ་ནི་ཆོས་འབྱུང་དགོངས་པའི་སྐད་ཀྱིས་ཤེས་རབ་ཀྱི་ཆོས་འབྱུང་དུ་རྟོགས་པར་བྱའོ། །
རྐང་རྟེན་ཞེས་པ་ནི་རྐང་པ་བཞི་དགའ་བ་བཞིའི་རྟེན་དུ་གྱུར་པའོ། ། དེ་བཞིན་དུ་བརྟག་པ་གཉིས་པ་ལས་ཀྱང༌། ཨི་ཡིག་གང་བྱེད་ལྷ་མོ་བཞིའོ། ། ཞེས་བྱ་བ་ལ་སོགས་པ་གསུངས་སོ། ། ཡང་ན་དོན་དམ་པ་རིག་པས་ཡང་དག་པ་ཇི་ལྟ་བ་བཞིན་དུ་གྱུར་པའི་ཆོས་ཀྱི་འབྱུང་གནས་གང་ཡིན་པ་དེ་ནི་ཆོས་འབྱུང་ངོ༌། ། རྡོ་རྗེ་ཞེས་པ་ནི་རྣལ་འབྱོར་གྱི་དབང་ཕྱུག་གིས་བྱ་བ་དང་བྱེད་པའི་དངོས་པོ་ལས་དེའི་གནས་ཀྱི་བཀོད་དེ་ནི་རྣལ་འབྱོར་རོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། རྡོ་རྗེ་འབེབས་པས་གཡོ་བ་ཉིད། ། པདྨ་ཡོད་པས་རྡོ་རྗེའོ། ། བྱ་བ་བྱེད་པས་རྒྱས་འདེབས་པ། །
འདི་ནི་བདེ་ཆེན་རྒྱལ་པོའོ། ། དེ་ལ་ཤེས་རབ་ཀྱི་ཆུ་སྐྱེས་ལ་མེ་ལོང་ལྟ་བུ་ལ་སོགས་པའི་ཡེ་ཤེས་ལྔའི་བདག་ཉིད་ཀུན་རྫོབ་བྱང་ཆུབ་ཀྱི་སེམས་ནི་སྟོང་པ་ཉིད་དང་སྙིང་རྗེའི་བདག་ཉིད་རྡོ་རྗེ་བླ་མའི་དྲིན་ལས་སོ། ། དྲི་མེད་གོས་ཞེས་པ་ནི་རང་བཞིན་གྱི་འོད་གསལ་གྱིས་ཡོངས་སུ་དག་པར་བྱེད་པའོ། ། ཞེས་སོ། ། དེ་བཞིན་དུ་བརྟག་པ་གཉིས་པ་ལས་ཀྱང༌། ཀུན་རྫོབ་ཀུནྡ་དང་མཚུངས་པ། ། དོན་དམ་བདེ་བའི་གཟུགས་ཅན་ནོ། ། ཞེས་སོ། ། དྷཱུའི་རྐང་པས་ཡང་དག་པར་རྟོགས་པ་བརྟན་པར་བྱེད་དེ། བདག་ནི་ཐ་ག་ཞེས་བྱ་བ་ལ་སོགས་པ་ནི་ངོ་བོ་ཉིད་ཀྱིས་ཐབས་ཀྱི་བདག་ཉིད་ནི་ཐ་ག་པའི་ཞབས་སོ། །
རྒྱུ་དང་སྤུན་དག་ནི་གང་གི་ཕྱིར་ན་ཀུན་རྫོབ་དང་དོན་དམ་པའི་དབྱེ་བ་དམིགས་པ་མཚོན་པ་བདག་གིས་མི་ཤེས་པའོ། ། དེ་བཞིན་དུའང༌། གཟུང་འཛིན་དངོས་པོ་མེད་པའི་ཕྱིར། ། སེམས་ནི་གང་དུའང་སྐྱེ་བ་མེད། ། གང་ལ་སེམས་ཉིད་སྐྱེ་མེད་པ། ། དེ་ཉིད་མཆོག་གི་གོ་འཕང་ངོ༌། ། རྐང་པ་གཉིས་པས་རྟེན་དང་བརྟེན་པ་གསུངས་ཏེ། ཕྱེད་བཅས་ཁྲུ་གསུམ་ཞེས་བྱ་བ་ལ་སོགས་པ་ནི་རང་གི་ལུས་ལ་བསམ་གཏན་གྱི་ཁང་པར་གྲོལ་བ་སྟེ། དེ་ལ་དགའ་བ་གསུམ་པ་བསྐྱེད་པའོ། ། ནམ་མཁའ་ཁེངས་གྱུར་ཅེས་པ་ནི་ཡོངས་སུ་དག་པའི་འོད་གསལ་གྱིས་ཡོངས་སུ་སྦྱར་བར་བྱ་བས་སོ་སོར་ལྟ་བ་དང་ལྡན་པས་བདག་གནས་པའོ། །
དེ་བཞིན་དུ་བརྟག་པ་གཉིས་པ་ལས་ཀྱང༌། ལུས་དང་བྲལ་བའི་སེམས་ཉིད་ནི། ། གཞན་དུ་སྤང་བར་བྱ་བ་མེད། ། ཅེས་སོ། ། རྐང་པ་གསུམ་པས་ཡིད་ཆེས་པའི་ཚོགས་པ་གསུངས་ཏེ། གཞོམ་དུ་མེད་པ་ཞེས་བྱ་བ་ལ་སོགས་པའི་ཐག་བཟངས་ནི་དགོངས་པའི་སྐད་ཀྱིས་སྲོག་དང་རྩོལ་བ་ཐབས་དང་ཤེས་རབ་ཀྱི་བདག་ཉིད་ཀྱི་རླུང་གཉིས་ལ་གཞོམ་དུ་མེད་པའི་སྒྲ་དང་གཟུགས་བརྙན་ཡོངས་སུ་རྟོག་པ་ཞེས་སོ། ། ལྷན་ཅིག་སྐྱེས་པའི་སྒྲ་བརྙན་དང༌། དེ་ཉིད་ཀུན་རྫོབ་བྱང་ཆུབ་ཀྱིས་སེམས་བླ་མ་དམ་པའི་གསུང་གིས་བསྒྲུབ་པར་བྱའོ། ། གནས་གཉིས་ཆད་གྱུར་ཅེས་ནི་དངོས་པོ་དང་དངོས་པོ་མེད་པར་འཛིན་པ་དག་བཅད་ནས་རྡོ་རྗེ་དང་ཆུ་སྐྱེས་ཡང་དག་པར་སྦྱོར་བ་བརྟན་པས་མི་ཕྱེད་པར་བདག་གིས་བྱའོ། ། ཞེས་སོ། །
རྐང་པ་བཞི་པས་རྣལ་འབྱོར་པའི་རྗེས་སུ་སྔགས་པ་གསུངས་ཏེ། ནོར་བུར་སོན་པ་ཞེས་བྱ་བ་ལ་སོགས་པ་ནི་ཆོས་ཐམས་ཅད་རང་བཞིན་གྱིས་འོད་གསལ་བ་ཁོང་དུ་ཆུད་པ་ལས་དར་མའི་སྐྱེ་བོ་དང་འཁྱུད་པས་དེ་ཉིད་རང་བཞིན་གྱིས་ཡོངས་སུ་དག་པ་ཨ་ཝ་དྷཱུ་ཏཱི་པ་རྣལ་འབྱོར་མ་བདག་མེད་མའོ། ། ནོར་བུར་གནས་པ་ཞེས་པ་ནི་འཐག་པའི་ཚུལ་ཐག་པའི་ཞབས་བདག་གིས་ཐོབ་པའོ། ། དེའི་ཕྱིར་དེའི་དྲིན་ལས་གཏི་མུག་གིས་མངོན་པར་འཁྱུད་པའི་སྲད་བུས་བཅིངས་པ་རྣམ་པར་དྲལ་བར་གྱུར་པའོ། ། ཐ་ག་པ་ནི་སྐྱེ་བའི་ཆོས་དང་རྣམ་པར་བྲལ་ནས་རྡོ་རྗེ་འཛིན་པར་གྱུར་ཏོ་ཞེས་པའོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། དེ་ནི་དཔལ་ལྡན་ཞེས་བྱ་བ་ལ་སོགས་པ་གསུངས་སོ། ། ཤེ་ཝ་རཱི་ཞེས་བྱ་བའི་གླུའི་དབྱངས་ཞི་བ་པའི་ཞབས་ཀྱིའོ། ། ཚད་མས་བརྟགས་ཤིང་བརྟགས་པས་ཆ་ཤས་ཆ། ། ཆ་ཤས་ཆ་ཤས་བརྟགས་ན་ལྷག་མ་མེད། །
དེ་ཉིད་ཕྱིར་ན་གཟུགས་ནི་མ་རྙེད་དོ། ། ཤཱནྟིས་སྨྲས་པ་ཅི་ཞིག་སྒོམ་པར་བྱེད། ། ཚད་མས་བརྟགས་བརྟགས་སྟོང་པ་ཉིད་དུ་སོང༌། ། སླར་ཡང་བླངས་ནས་རང་གིས་འགོག་པར་བྱེད། ། རྣམ་པ་གཉིས་འབབས་ལམ་ནི་མ་མཐོང་སྟེ། ། ཤཱནྟིས་སྨྲས་པ་སྐྲ་རྩེའི་ཆ་མི་ཤོད། ། བྱ་བ་མེད་པར་ཟུང་དག་ཡོད་མ་ཡིན། ། རང་གིས་རིག་པས་ཤཱནྟི་པ་ཡིས་སྨྲས། ། ཡེ་ཤེས་ཀྱི་དགའ་བའི་བདེ་བས་གང་ཞིག་བརླན་པ་གྲུབ་པའི་སློབ་དཔོན་ཤཱནྟི་པས་དོན་དེ་ཉིད་སྐྱེ་བོ་རྣམས་ཀྱི་ཕྱིར་རབ་ཏུ་གསུངས་སོ། ། ཏུ་ལ་ཞེས་བྱ་བ་ལ་སོགས་པ་ནི་རང་བཞིན་གྱིས་ཉེན་པ་ཉིད་ཚད་མས་གཞལ་བར་རིགས་པ་ནི་འཇིག་རྟེན་གསུམ་དང༌།
ལུས་ངག་ཡིད་ཀྱིས་འདིར་གཡོ་བ་དང་མི་གཡོ་བ་ལ་སོགས་པའི་དབྱེ་བས་ཆ་ཤས་ཅན་གཅིག་ཚད་མས་བསྐྱེད་པར་བྱས་པའི་རང་བཞིན་ཆ་ཤས་དྲུག་ཏུ་བསྒྲུབ་པར་བྱས་ན། དེ་ཉིད་ཀྱི་ཆ་ཤས་རྡུལ་ཕྲ་རབ་གོང་བུའི་རྡུལ་ཕྲན་ཆ་དྲུག་ཏུ་དངོས་པོ་མེད་པར་ཕྱེ་ཞིང་ཕྱེ་བས་ཆ་ཤས་མེད་པའོ། ། ཆ་ཤས་མེད་པས་མཚོན་པ་དེ་ཉིད་ཀྱང་རྒྱུ་དང་བྲལ་བའི་ཕྱིར་དེའི་སེམས་ཀྱི་རྒྱུའི་ཕྱིར་རྗེས་ལ་ཐོབ་པ་མེད་དོ། ། ཤཱནྟི་པའི་ཞབས་ཀྱིས་གསུངས་པ། དངོས་པོ་དེ་ལ་དམིགས་པ་དང་དངོས་པོ་མེད་པ་ལ་ཅི་ཞིག་བསྒོམ་པར་བྱ་སྟེ། དེ་བཞིན་དུའང་ཤེས་རབ་ལེའུ་ལས། རྣམ་པར་དཔྱད་བྱས་ན། ཞེས་བྱ་བ་ལ་སོགས་པ་གསུངས་སོ། ། རྐང་པ་གཉིས་པས་དོན་དེ་ཉིད་བརྟན་པར་བྱེད་དེ། ཚད་མས་བརྟགས་ཞེས་བྱ་བ་ལ་སོགས་པ་ནི་དེ་རྣམ་པར་དཔྱོད་པའི་ཚད་མས་ཀྱང་ཆ་ཤས་ལ་སོགས་པ་འབྱིན་པའོ། །
སྟོང་པ་ཞེས་པ་ནི་འོད་གསལ་སེམས་རབ་ཏུ་ཞུགས་པའོ། ། དེ་ལ་བདག་གིས་འོད་གསལ་བཟུང་ནས། འགོག་པ་ཞེས་བྱ་བ་ལ་སོགས་པ་ནི་བདག་ཏུ་འཛིན་པའི་བསྒོམ་པར་བྱ་བ་དང༌། སྒོམ་པ་པོའི་ངོ་བོ་འགོག་པ་ཞེས་སོ། ། དེ་བཞིན་དུ་བརྟག་པ་གཉིས་པ་ལས་ཀྱང༌། བསྒོམ་མེད་སྒོམ་པ་པོ་ཡང་མེད། ། ཅེས་བྱ་བ་ལ་སོགས་པ་གསུངས་སོ། ། རྐང་པ་གསུམ་པས་ལམ་གྱི་རྗེས་སུ་བསྔགས་པ་གསུངས་ཏེ། འབབས་ཞེས་བྱ་བ་ལ་སོགས་པ་ནི་འདིར་མཆོག་གི་ལམ་ལ་གཉིས་སུ་མེད་པའི་ཕྱིར་རྣམ་པ་གཉིས་སུ་མེད་པའོ། ། དེའི་ཕྱིར་ཤཱནྟི་པའི་ཞབས་ཀྱིས་གསུངས་ཏེ།
འདིར་སྐྲའི་རྩེ་མོའི་ཆའི་ཆོས་ཀྱིས་ཞུགས་ན་དེའང་རིང་བ་ཉིད་དོ། ། ཡང་ན་སྐྲའི་རེ་ཁཱའི་མཚམས་ཀྱི་ཆ་འདིར་མེད་པའོ། ། དེ་བཞིན་དུ་ཀླུ་སྒྲུབ་ཞབས་ཀྱིས་ཀྱང༌། དེ་ཡི་ལུས་ལ་ཁོང་སེང་མེད། ། ཅེས་བྱ་བ་ལ་སོགས་པ་གསུངས་སོ། ། རྐང་པ་བཞི་པས་རང་བཞིན་ལ་དམིགས་པ་གསུངས་ཏེ། བྱ་བ་ཞེས་བྱ་བ་ལ་སོགས་པ་ནི་གྲུབ་པའི་སློབ་དཔོན་ཤཱནྟི་པའི་ཞབས་ཀྱིས་རང་ཉིད་བྱ་བ་དང་བྱེད་པ་དང་བྲལ་བའི་ཕྱིར་བླ་ན་མེད་པའི་གོ་འཕང་དུ་གསུངས་སོ། ། འདི་ཉིད་ཚད་མའི་རིག་པས་དཔྱད་པ་བླ་མ་དམ་པའི་དྲིན་ལས་བླ་ན་མེད་པའི་གོ་འཕང་རང་ཉིད་ཀྱིས་མཁྱེན་པའོ། ། དེ་བཞིན་དུ་བརྟག་པ་གཉིས་པ་ལས་ཀྱང༌། བླ་མའི་རིམ་པ་ཉེར་བསྟན་ནས། །
གྱ་ནོམ་པ་ཉིད་བདག་གིས་ཤེས། ། འདོད་པ་སྦྱིན་པ་ཞེས་བྱ་བའི་གླུའི་དབྱངས་འདུ་ཤེས་གསུམ་པའི་ཞབས་ཀྱིའོ། ། ནམ་ཕྱེད་ཆུ་སྐྱེས་ཁེངས་རྒྱས་སུམ་ཅུ་གཉིས། ། རྣལ་འབྱོར་མ་རྣམས་དེ་ལ་ཡན་ལག་ཚིམ། ། རི་བོང་འཛིན་ལམ་ཨ་ཝ་དྷཱུ་ཏཱིར་བསྐྱོད། ། རིན་ཆེན་ཚིག་ནི་ལྷན་ཅིག་སྐྱེས་པ་སྨྲ། ། རི་བོང་འཛིན་བསྐྱོད་མྱ་ངན་འདས་པར་འགྲོ། ། པདྨ་ཅན་ནི་པདྨར་འབབས་པའི་ཆུ། ། ཁྱད་པར་དགའ་བ་མཚན་ཉིད་དང་བྲལ་བ། ། གང་གིས་དེ་ཤེས་དེ་ནི་སངས་རྒྱས་སོ། །
བྷུ་སུ་ཀུས་སྨྲས་བདག་གིས་ཚོགས་པ་ཤེས། ། ལྷན་ཅིག་སྐྱེས་དགའ་བདེ་བ་ཆེན་པོར་རོལ། ། དོན་དེ་ཉིད་ལྷན་ཅིག་སྐྱེས་པའི་རོས་ཡོངས་སུ་གང་བའི་གྲུབ་པའི་སློབ་དཔོན་བྷུ་སུ་ཀུས་གསུངས་ཏེ། ནམ་ཕྱེད་ཅེས་བྱ་བ་ལ་སོགས་པ་ནི་དེ་ལ་དབང་གི་ལེའུ་གསུངས་པའི་ཆོ་ག་ལས། ནམ་ཕྱེད་ཀྱི་ཐུན་མཚམས་བཞི་ལ་ཤེས་རབ་ཡེ་ཤེས་ཀྱི་དབང་སྟེར་བའི་དུས་སུ་རྡོ་རྗེའི་ཉི་མའི་འོད་ཟེར་གྱིས་ཆུ་སྐྱེས་ནི་བདག་གི་གཙུག་ཏོར་གྱི་ཆུ་སྐྱེས་སུ་རྣམ་པར་རྒྱས་པའོ། ། དེའི་དུས་ལ་རྣལ་འབྱོར་མ་སུམ་ཅུ་རྩ་གཉིས་ཞེས་པ་ནི་རྩ་སུམ་ཅུ་རྩ་གཉིས་བྱང་ཆུབ་ཀྱི་སེམས་འབབས་པ་ལ་ལ་ནཱ་དང༌། ར་ས་ནཱ་དང༌། ཨ་ཝ་དྷཱུ་ཏི་མི་ཕྱེད་མ་ཕྲ་མོའི་གཟུགས་ལ་སོགས་པར་རྟོགས་པར་བྱའོ། ། དེའི་གནས་སུ་འབབས་པར་བྱེད་དོ། ། དེ་རྣམས་ཀྱི་དགའ་བ་ལ་སོགས་པའི་ཚོགས་པས་ཡན་ལག་ཡང་དག་པར་ཚིམ་པར་གྱུར་པའོ། །
དྷཱུའི་རྐང་པ་དང་ལྷན་ཅིག་པའི་བླ་མའི་སྟོབས་གསུངས་ཏེ། དུས་དེར་དེའི་རྒྱུས་རི་བོང་འཛིན་པ་བྱང་ཆུབ་ཀྱི་སེམས་ཀྱི་ཟླ་བ་ཨ་ཝ་དྷཱུ་ཏཱིའི་ལམ་གྱིས་རྡོ་རྗེའི་རྩེ་མོར་སོན་པ་བླ་མ་དམ་པའི་གསུང་གིས་དེ་ཉིད་རིན་པོ་ཆེའི་མཐུ་ལས་དེ་བདག་ལ་ལྷན་ཅིག་སྐྱེས་པའི་དགའ་བ་སྟོན་པར་བྱེད་དོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། སེམས་ཀྱི་དབང་པོའི་མདའ་ཞེས་བྱ་བ་ལ་སོགས་པ་གསུངས་སོ། ། རྐང་པ་གཉིས་པས་དོན་དེ་ཉིད་གསུངས་ཏེ། བསྐྱོད་ཅེས་བྱ་བ་ལ་སོགས་པ་ནི་རི་བོང་འཛིན་པ་བྱང་ཆུབ་ཀྱི་སེམས་ཨ་ཝ་དྷཱུ་ཏཱིའི་ལམ་གྱིས་གང་དུ་ཡོངས་སུ་བསྐྱོད་པར་བྱེད་པ་དེ་ཉིད་བླ་མའི་དྲིན་གྱིས་རྡོ་རྗེའི་རྩེ་མོ་མཆོག་ལ་མྱ་ངན་ལས་འདས་པ་འོད་གསལ་བར་གྱུར་པའོ། ། པདྨའི་རོ་ལ་བདེ་བ་ཆེན་པོའི་རོ་དེ་ཡོད་པའི་ཕྱིར་རོ། ། པདྨ་ཅན་ནི་དེ་ཉིད་རང་བཞིན་ཡོངས་སུ་དག་པ་ཨ་ཝ་དྷཱུ་ཏཱི་པ་བདག་མེད་མ་ཆུ་སྐྱེས་ཀྱི་རོ་དེ་ཉིད་བྱང་ཆུབ་ཀྱི་སེམས་བདེ་བ་ཆེན་པོའི་རོས་སྐུ་རྡོ་རྗེ་རྒྱས་པའི་ཕྱིར་བདེ་བ་ཆེན་པོའི་འཁོར་ལོར་སྟེང་དུ་འབབས་པའི་ཕྱིར་རོ། ། དེ་བཞིན་དུ་ནག་པོ་སྤྱོད་པའི་ཞབས་ཀྱིས་ཀྱང༌། ཐབ་ཏུ་འབབས་པར་རང་སེམས་འཆིང༌། །
ཞེས་བྱ་བ་ལ་སོགས་པ་གསུངས་སོ། ། རྐང་པ་གསུམ་པས་དོན་དེ་ཉིད་གསུངས་ཏེ། ཁྱད་པར་གྱི་དགའ་བ་ལ་སོགས་པ་མཚན་ཉིད་དང་བྲལ་བ་བཞི་པའི་དགའ་བ་དག་པ་འདི་ཁྱད་པར་གྱི་དགའ་བ་གང་གིས་རྣལ་འབྱོར་གྱི་དབང་ཕྱུག་གི་རྟོགས་པ་བླ་མའི་དྲིན་གྱིས་ཉིན་མཚན་དུ་གྱུར་པ་དེ་ཉིད་བཅོམ་ལྡན་འདས་རྡོ་རྗེ་འཛིན་པ་མཚན་སུམ་ཅུ་རྩ་གཉིས་དང་ལྡན་པ། དཔེ་བྱད་བཟང་པོ་བརྒྱད་ཅུས་བརྒྱན་པའོ། ། འདིར་དེ་ཉིད་རྣམས་ཀྱི་མ་རིག་པའི་སྐབས་མེད་པའི་ཕྱིར་རོ། ། དེ་བཞིན་དུ་རྡོ་རྗེ་ཌ་ཌཱིའི་ཞབས་ཀྱིས་ཀྱང༌། བ་ལང་ཁུ་རིག་ཅེས་བྱ་བ་ལ་སོགས་པ་གསུངས་སོ། ། རྐང་པ་བཞི་པས་རང་གི་རྟོགས་པ་བརྟན་པར་བྱེད་དོ། ། བྷུ་སུ་ཀུས་སྨྲས་པ་ཞེས་བྱ་བ་ལ་སོགས་པ་ནི་བྷུ་སུ་ཀུའི་ཞབས་ཀྱིས་བདག་གིས་བཤད་པ་སྟེ། ཐབས་དང་ཤེས་རབ་སྦྱོར་བས་ལྷན་ཅིག་སྐྱེས་པའི་དགའ་བ་བདེ་བ་ཆེན་པོ་བླ་མ་དམ་པའི་དྲིན་གྱིས་ཁོང་དུ་ཆུད་པས་རོལ་པའོ། །

བ་ར་ཌི་ཞེས་བྱ་བའི་གླུའི་དབྱངས་ས་ར་ཧའི་ཞབས་ཀྱིའོ། ། མཐོ་ཞིང་མཐོ་བའི་རི་བོ་དེར། ། ས་ཝ་རི་ཡི་བུ་མོ་འདུག ། རྨ་བྱའི་མདོངས་ནི་ལུས་ལ་གྱོན། ། མ་རུའི་ཕྲེང་བ་མགུལ་དུ་དཔྱངས། ། སྨྱོན་པ་ས་ཝ་རི་ནི་འཁྲུལ། ། གུ་ལི་མ་བྱེད་ས་ཝ་རི། ། ཁྱོད་ཀྱི་རང་གི་ཁྱིམ་མི་མོ། ། མིང་ནི་ལྷན་སྐྱེས་མཛེས་ལྡན་མ། ། སྣ་ཚོགས་ཤིང་མཆོག་རྩེ་མོ་ནི། ། ནམ་མཁའི་མཐིལ་དུ་ཡལ་ག་རེག །
གཅིག་པུར་ས་ཝ་རི་ཉིད་འགྲོ། ། རྣ་རྒྱན་འཁོར་ལོ་རྡོ་རྗེ་འཛིན། ། ཁམས་གསུམ་པོ་ཡི་ཁྲི་ཉིད་བཤམས། ། བདེ་བ་ཆེན་པོའི་ཉལ་སར་བྱས། ། ས་ཝ་རི་སྤྲུལ་བདག་མེད། ། གཟུགས་འཚོང་དགའ་བས་ནམ་ལངས་གྱུར། ། སེམས་ཀྱི་སོ་རྩི་བདེ་བ་ཆེ། ། ག་བུར་ཟ་བ་སྟོང་པ་ཉིད། ། བདག་མེད་མ་ཡིས་མགུལ་ནས་འཁྱུད། ། བདེ་ཆེན་མཚན་མོ་ནམ་ལངས་གྱུར། །
བླ་མའི་གསུང་གི་གཞུ་དང་ནི། ། རང་གི་ཡིད་ཀྱི་མདའ་ཡིས་ཕུག ། མདའ་གཅིག་ཉིད་ནི་བསྡོགས་བྱས་ནས། ། མཆོག་གི་མྱ་ངན་འདས་པར་ཕུག ། སྨྱོན་པ་ཤ་ཝ་རི་པ་ནི། ། ཆེར་ཁྲོས་རི་བོ་མཆོག་རྩེ་ཡི། ། མཚམས་སུ་ཞུགས་ནས་ཤ་ཝ་རི། ། བདག་གིས་ཇི་ལྟར་མཆོང་བར་བྱེད། ། གྲུབ་པའི་སློབ་དཔོན་ས་ཝ་རི་པའི་ཞབས་ཀྱིས་དོན་དེ་ཉིད་སྙིང་རྗེ་ཆེན་པོའི་རོས་ཕུག་པས་འཇིག་རྟེན་པའི་དོན་དུ་གསུངས་སོ། ། མཐོ་ཞེས་བྱ་བ་ལ་སོགས་པ་ནི་རྣལ་འབྱོར་གྱི་དབང་ཕྱུག་གི་རང་ལུས་སྒལ་ཚིགས་ཀྱི་དབྱིག་པ་མཐོ་བའི་རི་རབ་ཀྱི་རྩེ་མོ་ལ་བདེ་བ་ཆེན་པོའི་འཁོར་ལོར་ས་ཡིག་གི་ཕ་རོལ་ཧ་ཡིག་དེ་ཉིད་འཛིན་པ་དེ་ཉིད་ས་ཝ་རིའོ། །
དེའི་ཁྱིམ་ཡེ་ཤེས་ཀྱི་ཕྱག་རྒྱ་བདག་མེད་མ་ཨ་ཡིག་ལས་སྐྱེས་པ་ལ་འདུག་པར་བྱེད་དོ། ། རྨ་བྱའི་མདོངས་ཞེས་པ་ནི་རྣམ་པ་སྣ་ཚོགས་པའི་ཕྱོགས་ཀྱི་རྣམ་པར་རྟོག་པའི་གཟུགས་ཀྱིས་ལྷག་པར་གནས་པ་དེས་གོས་དང་རྒྱན་དུ་བྱས་པོ། ། མ་རུ་ནི་གུཉྫ་སྟེ། མགྲིན་པ་ལོངས་སྤྱོད་ཀྱི་འཁོར་ལོ་ལ་གུ་ཧྱའི་གསང་སྔགས་ལྷག་པར་རྣམ་པར་འཛིན་པའོ། ། རྐང་པ་གཞན་གྱི་རྐང་པས་དྷཱུའི་རྐང་པར་ཤེས་པར་བྱའོ། ། རྐང་པ་གཉིས་པས་གོམས་པའི་རང་བཞིན་གསུངས་ཏེ། སྨྱོན་པ་ཞེས་བྱ་བ་ལ་སོགས་པ་ནི་བཅོམ་ལྡན་འདས་བདག་མེད་མའི་ངོ་བོས་དབུགས་འབྱིན་པ་སྟེར་བར་བྱེད་དོ། ། ཀྱེའི་སྨོན་པ་ཡུལ་ལ་འཁྲུལ་པའི་སེམས་ས་ཝ་རི་ཐབས་དང་ཤེས་རབ་གཅིག་པའོ། ། གུ་ལི་ཞེས་བྱ་བ་ནི་དགའ་བ་ལ་སོགས་པའི་རྣམ་པར་རྟོག་པ་མ་བྱེད་ཅིག་པའོ། ། བདག་ཉིད་ཁྱོད་ཀྱི་ཁྱིམ་མི་མོ་ནི་ཡེ་ཤེས་ཀྱི་ཕྱག་རྒྱ་ལྷན་ཅིག་སྐྱེས་པས་མཛེས་པ་ཅན་ནོ། །
སྣ་ཚོགས་ཞེས་བྱ་བ་ལ་སོགས་པ་ནི་དེའི་ལུས་ཀྱི་རི་རབ་བོ། ། ཤིང་མཆོག་ནི་མ་རིག་པའི་གཟུགས་ལ་དགའ་བ་ལ་སོགས་པའི་སྔགས་ཀྱི་སྣ་ཚོགས་པའི་རབ་ཏུ་བྱེད་པས་རྒྱས་པར་རང་གི་གཟུགས་སུ་གྱུར་པའོ། ། དེའི་ཡལ་གའང་ཕུང་པོ་ལྔ་ནམ་མཁའ་ལ་འོད་གསལ་ལ་རེག་པའོ། ། དེའི་ཕྱིར་དེ་བདག་མེད་མ་གཅིག་པུའོ། ། རྣ་རྒྱན་ཞེས་པ་ནི་སྣ་ཚོགས་པའི་གནས་ལ་འཁོར་ལོ་ལ་སོགས་པའི་ཕྱག་རྒྱ་ལྔ་རུས་པའི་རྒྱན་གྱིས་བརྒྱན་པར་བྱས་ནས། རྡོ་རྗེ་ནི་ཐབས་ཀྱིས་ཡེ་ཤེས་རྣམ་པར་འཛིན་པ་ཟུང་འཇུག་གི་ཚུལ་གྱིས་འདིར་ལུས་ཀྱི་རོ་བོ་ལ་འགྲོ་བ་ནི་རོལ་པར་བྱེད་པའོ། ། རྐང་པ་གསུམ་པས་རོལ་པའི་བདེ་བའི་སྟོབས་གསུངས་ཏེ། ཁམས་གསུམ་ཞེས་བྱ་བ་ལ་སོགས་པའི་ཁམས་གསུམ་ནི་ལུས་དང༌། ངག་དང༌། ཡིད་རྣམས་ནམ་མཁའ་ལ་འོད་གསལ་བ་བརྐྱངས་ནས། །
དེས་གཟུང་བའི་བདེ་བ་ཆེན་པོར་ཉལ་བར་བྱས་ནས། ། ས་ཝ་རི་སེམས་ཀྱི་རྡོ་རྗེ་ནི་ལྟོས་འགྲོ་དང་ལྷན་ཅིག ། གཟུགས་འཚོངས་མ་ཞེས་བྱ་བ་ནི་ཉོན་མོངས་པ་འཇོམས་པར་བྱེད་པའི་ཕྱིར་དཱ་རི་ཀ་སྟེ། ། བདག་མེད་མ་གཟུགས་འཚོང་མའོ། ། དགའ་བས་ཞེས་པ་ནི་རོལ་པས་དཔེ་མེད་པ་འཕེལ་བར་འགྱུར་རོ། ། མཚན་མོ་ཞེས་པ་ནི་མུན་པར་ཐབས་དང་ཤེས་རབ་ཀྱི་རྣམ་པར་རྟོག་པ་འཇོམས་པའོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། དཔལ་གྱི་རྡོ་རྗེ་བདུད་རྩི་ཉིད་ཀྱང་འཁོར། ། ཞེས་བྱ་བ་ལ་སོགས་པ་གསུངས་སོ། ། རྐང་པ་བཞི་པས་རྒྱུ་དང་འབྲས་བུའི་ངོ་བོ་གསུངས་ཏེ།
རྨ་བྱའི་མདོངས་ཞེས་བྱ་བ་ལ་སོགས་པ་ནི་སྙིང་གི་འོད་གསལ་གོ་ལར་མོས་པ་དང༌། ། ག་པུར་ནི་ཟུང་དུ་འཇུག་པའི་ངོ་བོས་རྒྱུ་དང་འབྲས་བུ་ཉིད་ཀྱིས་དེས་དེར་མོས་པའོ། ། སྟོང་པ་ཞེས་བྱ་ནི་དེ་ཉིད་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་དོ། ། བདག་མེད་མའི་ཡེ་ཤེས་རྣལ་འབྱོར་མས། མགུལ་པ་ནི་ལོངས་སྤྱོད་ཀྱི་འཁོར་ལོར་རྣམ་པར་འཛིན་པར་བདེ་བ་ཆེན་པོའི་ཡེ་ཤེས་ཀྱི་འོད་ཟེར་གྱིས། ནམ་ཞེས་པ་ནི་རང་གི་ལུས་ལ་ཉོན་མོངས་པའི་མུན་པ་རང་ཉམས་པའོ། ། དེ་བཞིན་དུ་ཡང་སུ་ཏ་ཀེ་ལས་ཀྱང༌། རྒྱུ་དང་འབྲས་བུའི་རྒྱས་གདབ་པ། ། ཞེས་བྱ་བ་ལ་སོགས་པ་གསུངས་སོ། ། རྐང་པ་ལྔ་པས་རྡོ་རྗེ་བླ་མའི་བདག་ཉིད་ཆེ་བ་གསུངས་ཏེ།
བླ་མའི་གསུང་གི་ཞེས་བྱ་བ་ལ་སོགས་པ་ནི་བླ་མ་དམ་པའི་གསུང་གཞིར་བྱས་ནས། རང་གི་ཡིད་བྱང་ཆུབ་ཀྱི་སེམས་མདའོ། ། མདའ་གཅིག་ཉིད་ནི་བསྡོགས་བྱས་ནས། ། ཞེས་པ་ནི་གཉིས་པོ་དག་གཅིག་ཏུ་བྱས་ནས་དབྱངས་གཅིག་ངེས་པར་སྒྲོགས་པས་དེ་ལ་གོམས་པར་བྱས་པར་གྱུར་པ་དེས་མྱ་ངན་ལས་འདས་པས་ས་ར་ཧའི་ཞབས་བདག་གི་ཐོག་མ་མེད་པའི་མ་རིག་པའི་བག་ཆགས་ཀྱི་སྐྱོན་བཅོམ་པའོ། ། རྐང་པ་དྲུག་པས་སེམས་ཀྱི་ཡང་དག་པར་ཇི་ལྟ་བའི་ངོ་བོ་གསུངས་ཏེ། སྨྱོན་པ་ཞེས་བྱ་བ་ལ་སོགས་པ་ནི་ལྷན་ཅིག་སྐྱེས་པའི་ཆང་གིས་རབ་ཏུ་མྱོས་པ་བདག་གི་སེམས་རྡོ་རྗེ་ཉིད་ས་ཝ་རིའོ། ། ཆེར་ཁྲོས་པ་ཞེས་པ་ནི་ཡེ་ཤེས་ཀྱི་དགའ་བའི་དྲིས་བསྐུལ་བར་གྱུར་པ་བདེ་བ་ཆེན་པོའི་འཁོར་ལོར་པདྨ་བཞིན་དུ་གྱེན་དུ་རབ་ཏུ་བསྐྱོད་པ་ལས་དེ་ལ་ནུབ་པར་གྱུར་པའོ། ། རི་མཆོག་ཅེས་བྱ་བ་ནི་གསུངས་པའི་དོན་གྲུབ་པའི་སློབ་དཔོན་བདག་གིས་ཇི་ལྟར་བཙལ་བར་བྱ། ། དེ་བཞིན་དུ་ལུང་ལས་ཀྱང༌། ཇི་སྲིད་སེམས་ནི་རབ་འཇུག་པ། །
བགྲོད་པ་རྣམས་ཀྱི་མཐར་ཐུག་མེད། ། སེམས་ཉིད་ལོག་པར་གྱུར་པ་ལ། ། བགྲོད་བྱ་དང་ནི་བགྲོད་བྱེད་མེད། ། པ་ཊ་ཧ་མཉྫ་རཱི་ཞེས་བྱ་བའི་གླུའི་དབྱངས་ལཱུ་ཧི་པའི་ཞབས་ཀྱིའོ། ། དངོས་པོ་མ་ཡིན་དངོས་པོ་མེད་པའང་མ་ཡིན་པའོ། ། འདི་འདྲའི་སངས་རྒྱས་གང་གིས་ཡིད་ནི་ཆེས་པར་བྱེད། ། ལཱུ་ཧིས་སྨྲས་པ་རྨོངས་པ་ཡ་མཚན་མཚོན་དུ་མེད། ། ཁམས་གསུམ་ཉིད་དུ་རོལ་པར་དབྱིབས་དང་སྤྱོད་ལམ་མེད། ། གང་གི་ཁ་དོག་མཚན་མ་གཟུགས་ནི་མི་ཤེས་སོ། ། དེ་ནི་ཇི་ལྟར་ལུང་དང་རིག་བྱེད་དག་ལས་བཤད། །
གང་གིས་ཇི་ལྟར་སྨྲ་བ་བདག་གིས་དྲི་བར་བྱ། ། ཆུ་ཡི་ཟླ་བ་ཇི་བཞིན་བདེན་དང་རྫུན་པའང་མིན། ། ལཱུ་ཧིས་སྨྲས་པ་བདག་གིས་བསྒོམ་པ་ཇི་ལྟ་བུར། ། གང་ཞིག་བླངས་འདུག་དེ་ནི་བདག་གིས་མ་མཐོང་ངོ༌། ། ཡེ་ཤེས་ཀྱི་དགའ་བས་བརྗིད་པའི་ལཱུ་ཧི་པའི་ཞབས་ཀྱིས་དེ་ཁོ་ན་ཉིད་ཀྱི་དོན་ཁྱད་པར་དུ་འཕགས་པའི་ཕྱིར་གསུངས་ཏེ། དངོས་པོ་ཞེས་བྱ་བ་ལ་སོགས་པ་ནི་དངོས་པོ་དེ་ཉིད་དེ་ཁོ་ན་ཉིད་མ་ཡིན་ནོ། ། གང་གི་ཕྱིར་ན་རིལ་པོར་འཛིན་པའི་དབྱེ་བ་མེད་པར་ལ་རྣམ་པར་དཔྱོད་པས་དངོས་པོར་དམིགས་པ་མེད་དེ། ཅི་སྟེ་དངོས་པོར་འཐོབ་པར་འགྱུར། ། དངོས་པོ་མེད་པའང་མ་ཡིན་ཏེ། ། བདེན་པ་མ་ཡིན་པའི་ངོ་བོའི་ཕྱིར་འདི་འདྲ་བའི་རྫོགས་པའི་སངས་རྒྱས་ཀྱང་སེམས་ཅན་གང་གིས་ཀྱང་དེ་ཉིད་ཡིད་ཆེས་པར་བྱེད་ཅེས་གསུངས་སོ། །
དྷཱུའི་རྐང་པས་ངོ་བོ་ཉིད་ཀྱི་རང་བཞིན་ཐོབ་པར་དཀའ་བ་གསུངས་ཏེ། ལཱུ་ཧིས་སྨྲས་པ་ཞེས་བྱ་བ་ལ་སོགས་པ་ནི་གྲུབ་པའི་སློབ་དཔོན་ལཱུ་ཧི་པའི་ཞབས་ཉིད་ཀྱིས་ཏེ། འདི་ཉིད་མཚོན་པར་དཀའ་བའི་དེ་ཉིད་བྱིས་པའི་རྣལ་འབྱོར་པས་མཚོན་མི་ནུས་པའོ། ། གང་གི་ཕྱིར་ཁམས་གསུམ་ནི་ལུས་ངག་ཡིད་གསུམ་རྣམ་པར་རོལ་པ་ནི་རྩེ་བར་བྱེད་པའོ། ། དེའི་རྒྱུད་ལ་རིང་པོ་དང༌། ཐུང་ངུ་དང༌། ཟླུམ་པོ་ལ་སོགས་པའི་དབྱིབས་མི་ཤེས་པས་གང་དུ་ངེས་པར་གནས་པར་བྱེད་དོ། ། ཞེས་པའོ། ། རྐང་པ་གཉིས་པས་གསུངས་པའི་དོན་དེ་ཉིད་གསལ་བར་བྱེད་དེ། གང་གི་ཞེས་བྱ་བ་ལ་སོགས་པ་ནི་གང་གི་དེ་ཉིད་ཀྱི་མཚན་མའི་གཟུགས་རྟོགས་པ་མེད་པ་སྟེ།
དེའང་ཇི་ལྟར་སྣ་ཚོགས་པའི་སྙན་ངག་དང༌། འདུལ་བ་དང༌། ལུང་དང༌། བསྟན་བཅོས་དང༌། རིག་བྱེད་རྣམས་ཀྱིས་བཤད་པའོ། ། དེ་བཞིན་དུ་ཀླུ་སྒྲུབ་ཞབས་ཀྱིས་ཀྱང༌། དམར་པོ་མ་ཡིན་སེར་པོ་དང༌། ། བཙོད་ཁའི་ཁ་དོག་དེ་མི་དམིགས། ། ཞེས་བྱ་བ་ལ་སོགས་པ་གསུངས་སོ། ། རྐང་པ་གསུམ་པས་དེ་ཁོ་ན་ཉིད་ཀྱི་རང་བཞིན་གསུངས་ཏེ།
གང་གིས་ཞེས་བྱ་བ་ལ་སོགས་པ་ནི་གང་གིས་ཅི་ཞིག་གྲོལ་ཏེ། སོ་སོའི་སྐྱེ་བོའི་ཕྱིར་བར་གྱི་གྲུབ་མཐའ་ཅི་ཞིག་སྦྱིན་པར་བྱ། ཇི་ལྟར་ཆུ་ཟླ་བདེན་པའང་མ་ཡིན་མི་བདེན་པའང་མ་ཡིན་པའི། ། དེ་ཉིད་རྣལ་འབྱོར་གྱི་དབང་ཕྱུག་གིས་སྒོམ་པའི་གྲོང་ཁྱེར་གྱི་གཟུགས་བརྙན་ནོ། ། དེ་ཇི་ལྟར་སྦྱར་ཏེ་བཤད་པར་བྱ། ཡང་ན་དེ་ལ་ཇི་ལྟར་ཡིད་ཆེས་པར་བྱེད་དེ། སྨྲ་མེད་པའི་ཕྱིར་རོ། ། རྐང་པ་བཞི་པས་སེམས་ཀྱི་ངོ་བོ་གསུངས་ཏེ། ལཱུ་ཧིས་སྨྲས་པ་ཞེས་བྱ་བ་ལ་སོགས་པ་ནི་ལཱུ་ཧི་པའི་ཞབས་ཀྱིས་གསུངས་པ་སྟེ། བདག་གིས་བསྒོམ་པར་བྱ་བ་དང༌།
སྒོམ་པ་པོ་དང༌། སྒོམ་པ་རྣམས་ངོ་བོ་མེད་པས་ཅི་ཞིག་བསྒོམ་པར་བྱ། དེའི་ཕྱིར་རྐང་པ་བཞི་པ་བཟུང་ནས་བདག་གནས་པ་སྟེ། དེའང་བླ་མའི་གསུང་གིས་རྣམ་པར་དཔྱད་ནས་དེའི་དབྱིབས་མངོན་དུ་བསྟན་པ་མེད་དེ། མ་མཐོང་བའོ། ། དེ་བཞིན་དུའང༌། སེམས་ནི་ངེས་པར་རྟོགས་པ་ཡིས། ། གང་གི་ཚེ་ན་གོམས་བྱེད་པ། ། དེ་ཚེ་སེམས་ནི་ངས་མ་མཐོང༌། ། གང་དུ་སོང་ཞིང་གང་གནས་འགྱུར། །
མལ་ལར་ཞེས་བྱ་བའི་གླུའི་དབྱངས་བྷུ་སུ་ཀའི་ཞབས་ཀྱིའོ། ། སྙིང་རྗེའི་སྤྲིན་ནི་རྒྱུན་མི་འཆད་པར་འཕྲོ། ། དངོས་པོ་དངོས་མེད་རྟོག་ཅིང་རྟོག་ཅིང་སེལ། ། ཡ་མཚན་ཆེ་བ་ནམ་མཁའི་མཐིལ་དུ་ཤར། ། ལྷན་སྐྱེས་རང་བཞིན་ལྟོས་ཤིག་བྷུ་སུ་ཀུ ། གང་གི་ཡིད་ལ་མིག་འཕྲུལ་ཆད་གྱུར་པ། ། རང་གི་ཡིད་ལ་དགའ་བ་སྟེར་བར་བྱེད། ། ཡུལ་ནི་རྣམ་དག་བདག་གིས་དགའ་བ་རྟོགས། ། ནམ་མཁའི་མཐིལ་དུ་ཇི་ལྟར་ཟླ་བ་ཤར། ། དེ་ནི་ཁམས་གསུམ་པོ་ནི་རྣམ་པར་བརྐྱང༌། །
གང་ཤར་བྷུ་སུ་ཀུ་ཡི་མུན་པ་སེལ། ། དེ་ཁོ་ན་ཉིད་ཀྱི་དོན་བདེ་བ་ཆེན་པོའི་དགའ་བས་རབ་ཏུ་ཚིམ་པའི་འདུ་ཤེས་གསུམ་པའི་ཞབས་ཀྱིས་གསུངས་པ་སྟེ། སྙིང་རྗེས་ཞེས་བྱ་བ་ལ་སོགས་པ་ནི་དངོས་པོ་དང་དངོས་པོ་མེད་པར་གཟུང་བའི་རྣམ་པར་རྟོག་པ་སེལ་བ་སྟེ། རང་བཞིན་མེད་པར་བྱས་ནས་ཡོངས་སུ་དག་པའི་ལོངས་སྤྱོད་རྫོགས་པའི་སྐུ་རྣལ་འབྱོར་གྱི་དབང་ཕྱུག་གི་བླ་མའི་དྲིན་ལས་འཕྲོ་བའོ། ། དེའི་ཕྱིར་དྷཱུའི་རྐང་པས་དེའི་མཐུ་གསུངས་ཏེ། ཤར་བ་ཞེས་བྱ་བ་ལ་སོགས་པ་ནི་དེ་ལས་དེ་ཁོ་ན་ཉིད་རྟོགས་པ་སྟེ། འོད་གསལ་ཡ་མཚན་ཆེ་བ་ཟུང་འཇུག་གི་འབྲས་བུ་ཤར་བར་གྱུར་པའོ། ། དེའི་ཕྱིར་ཀྱེའི་རྣལ་འབྱོར་པ་འདུ་ཤེས་གསུམ་པའི་ཞབས་བླ་མའི་དྲིན་ལས་དགའ་བ་གསུམ་པ་ལ་ལྷན་ཅིག་སྐྱེས་པའི་དགའ་བའི་རང་བཞིན། ། ལྟོས་ཤིག་ནི་ཤེས་པར་གྱིས་ཤིག་པ་སྟེ། བདག་ཉིད་ལ་རང་གིས་བོད་པར་བྱེད་པའོ། །
རྐང་པ་གཉིས་པས་དེའི་མཐུ་སྟོན་པར་བྱེད་དེ། གང་གི་ཞེས་བྱ་བ་ལ་སོགས་པ་ནི་གང་གི་ལྷན་ཅིག་སྐྱེས་པའི་དགའ་བ་སོ་སོར་ལྟ་བས། མིག་འཕྲུལ་ནི་དབང་པོའི་ཚོགས་ཆད་ཅིང་མེད་པར་བྱེད་པའོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། གང་དུ་དབང་པོ་ཐིམ་གྱུར་པ། ། ཞེས་བྱ་བ་ལ་སོགས་པ་གསུངས་སོ། ། རང་གི་ཞེས་བྱ་བ་ལ་སོགས་པ་ནི་འབྱུང་བས་རྣམ་པར་མི་རྟོག་པའི་རྣམ་པས་རང་གི་ཡིད་བྱང་ཆུབ་ཀྱི་སེམས་རྡོ་རྗེ་བླ་མའི་དྲིན་གྱིས་ལྷན་ཅིག་སྐྱེས་པའི་དགའ་བ་སྟེར་བར་བྱེད་དོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། སེམས་དང་སེམས་མེད་ཡོངས་སྡུད་པ། ། ཞེས་བྱ་བ་ལ་སོགས་པ་གསུམ་མོ། །
རྐང་པ་གསུམ་པས་ལམ་གྱི་རྗེས་སུ་བསྔགས་པ་གསུངས་ཏེ། ཡུལ་ནི་ཞེས་བྱ་བ་ལ་སོགས་པ་ནི་དཔེར་ན་ཟླ་བས་ནམ་མཁའ་འོད་གསལ་བར་བྱེད་དོ། ། དེ་བཞིན་དུ་བདག་གི་ཡུལ་རྣམས་ཀྱི་རྣམ་པར་དག་པ་ལས། དགའ་བ་ཞེས་པ་ནི་ཁྱད་པར་གྱི་དགའ་བ་དང་མཆོག་དགའ་ཁོང་དུ་ཆུད་པས་ལྷན་ཅིག་སྐྱེས་པའི་དགའ་བའི་ཟླ་བས་གཏི་མུག་གི་མུན་པ་འཇོམས་པར་བྱེད་པའོ། ། རྐང་པ་བཞི་པས་འབྲས་བུ་ཐོབ་པའི་ཕྱིར་དེའི་མཐུ་གསུངས་ཏེ། དེར་ནི་ཞེས་བྱ་བ་ལ་སོགས་པ་ནི་དེ་ལ་འཇིག་རྟེན་གསུམ་དུ་དགའ་བ་བཞི་དང་བྲལ་ན་ཐབས་གཞན་མེད་པའོ། ། གང་ཞིག་ཤར་བས་གྲུབ་པའི་སློབ་དཔོན་འདུ་ཤེས་གསུམ་པའི་ཞབས་ཀྱི་ཉོན་མོངས་པའི་མུན་པ་བསལ་བའོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། གང་ཤར་དེ་ལ་ཕྱག་འཚལ་ལོ། ། ཞེས་བྱ་བ་ལ་སོགས་པ་གསུངས་སོ། །
པ་ཊ་ཧ་མཉྫ་རཱི་ཞེས་བྱ་བའི་གླུའི་དབྱངས་འཕགས་པ་ལྷའི་ཞབས་ཀྱིའོ། ། གང་ལ་ཡིད་དང་དབང་པོ་རླུང་རྣམས་ཞུགས་གྱུར་ན། ། བདག་གིས་མི་ཤེས་གང་དུ་སོང་དང་གང་དུ་སླེབ། ། ཡ་མཚན་སྙིང་རྗེའི་ཌ་མ་རུ་ཉིད་སྒྲོགས་པར་བྱེད། ། འཕགས་པ་ལྷ་ནི་དམིགས་པ་མེད་ལ་རྣམ་པར་མཛེས། ། ཟླ་བ་ཟླ་བའི་འོད་ཟེར་ཇི་བཞིན་ཡོངས་སུ་ཤེས། ། སེམས་ཀྱི་རྣམ་འགྱུར་དེ་ལ་འཕངས་ནས་ཡོངས་སུ་ཞུགས། ། སྤངས་གྱུར་སྲིད་པར་སྐྱུག་བྲོ་འཇིག་རྟེན་སྤྱོད་པ་རྣམས། ། བལྟ་ཞིང་བལྟ་བས་སྟོང་པ་ཉིད་ལ་རྣམ་པར་དཔྱད། ། འཕགས་པ་ལྷ་ནི་ཀུན་ལ་རྣམ་པར་དཔྱོད་པར་བྱེད། །
འཇིགས་པ་དང་ནི་སྐྱུག་བྲོ་རིང་དུ་ཟད་པར་བྱས། ། དེ་ཁོ་ན་ཉིད་ཀྱི་དོན་གྱིས་རབ་ཏུ་དགྱེས་པའི་འཕགས་པ་ལྷའི་ཞབས་ཀྱིས་གསུངས་ཏེ། གང་ལ་ཞེས་བྱ་བ་ལ་སོགས་པ་ནི་གང་དུ་འོད་གསལ་གྱི་དཀྱིལ་འཁོར་ལ་སོགས་པ་སྡུད་པའི་རིམ་པས་ཡུལ་དང༌། རླུང་དང༌། དབང་པོ་ལ་སོགས་པ་རང་བཞིན་མེད་པར་གྱུར་པ་དེ་ལ་རབ་ཏུ་ཞུགས་པར་གྱུར་ན། བདག་གིས་ཞེས་བྱ་བ་ནི་སེམས་ཀྱི་རྒྱལ་པོ་མཚོན་པའང་མི་ཤེས་ཤིང༌། གང་དུ་སོང་བ་ཉིད་ཀྱང་ངོ༌། ། དྷཱུའི་རྐང་པས་དགའ་བ་བརྟན་པར་བྱེད་དེ། ཡ་མཚན་ཞེས་པ་ནི་རྨད་དུ་བྱུང་བའི་སྙིང་རྗེ་ཞེས་ཏེ། ཀུན་རྫོབ་བྱང་ཆུབ་ཀྱི་སེམས་བླ་མའི་དྲིན་ལས།
ཌ་མ་རུ་ཞེས་པ་ནི་གཞོམ་དུ་མེད་པའི་སྒྲར་བྱེད་པ་སྟེ། གཞོམ་དུ་མེད་པའི་སྒྲའི་ཡེ་ཤེས་རྣམ་པར་རྟོགས་པའོ། ། དེའི་ཕྱིར་འཕགས་པ་ལྷའི་ཞབས་དམིགས་པ་མེད་པའི་ཆོས་ཐམས་ཅད་མི་དམིགས་པ་ལ་རྣལ་འབྱོར་གྱི་དབང་ཕྱུག་གིས་མཛེས་ཤིང་བརྗིད་པའོ། ། རྐང་པ་གཉིས་པས་ཡུལ་གྱི་རང་བཞིན་གསུངས་ཏེ། ཟླ་བ་ཞེས་བྱ་བ་ལ་སོགས་པ་ནི་དཔེར་ན་ཟླ་བ་ནུབ་པ་ན་དེར་ཟླ་བའི་འོད་ཟེར་ཡང་དེ་ལ་ནུབ་པར་འགྱུར་བའི་ཕྱིར་རོ། ། རྣམ་འགྱུར་ཞེས་པ་ནི་དེ་བཞིན་དུ་སེམས་ཀྱི་རྒྱལ་པོའང་གང་གི་ཚེ་སེམས་མེད་པར་འོད་གསལ་ལ་ཐིམ་པར་འགྱུར་རོ། ། དེའི་ཚེ་དེའི་རྣམ་པར་རྟོག་པ་ཐིམ་ཞིང་དེ་ལ་ནུབ་པར་འགྱུར་རོ། ། དེ་བཞིན་དུ་ལུང་ལས་ཀྱང༌། ཟླ་བ་ནུབ་པར་གྱུར་པའི་བཞིན་དུ། ཆུ་ཡི་ཟླ་བ་ཇི་སྙེད་ནུབ་པར་འགྱུར། །
དེ་བཞིན་སེམས་ཀྱང་ལྷན་སྐྱེས་དེ་ལ་ནུབ། ། དེ་བཞིན་རྣམ་པར་རྟོག་པ་ཀུན་ཀྱང་ངོ༌། ། རྐང་པ་གསུམ་པས་དངོས་པོར་ཆ་ཤས་མེད་པ་གསུངས་ཏེ། སྤངས་ནས་ཞེས་བྱ་བ་ལ་སོགས་པ་ནི་དེའི་ཕྱིར་གྲུབ་པའི་སློབ་དཔོན་བདག་གིས་འཇིགས་པ་དང་ངོ་ཚ་བ་ལ་སོགས་པ་འཇིག་རྟེན་གྱི་སྤྱོད་པ་ཡོངས་སུ་སྤངས་ན། བླ་མའི་གསུང་གིས་ལམ་གྱི་སྟོང་པ་ཉིད་ལ་ངེས་པར་བལྟ་བའོ། ། དངོས་པོ་ནི་བདག་མེད་པའི་གཟུགས་ལ་ངེས་པར་བལྟ་བའོ། ། རྐང་པ་བཞི་པས་བདག་ཉིད་ཀྱི་རྗེས་སུ་བསྔགས་པ་གསུངས་ཏེ། འཕགས་པ་ལྷ་ཞེས་བྱ་བ་ལ་སོགས་པ་ནི་འཕགས་པ་ལྷའི་ཞབས་ཀྱིས་བླ་མ་དམ་པའི་དྲིན་ལས་བདག་མེད་པའི་ཆོས་ཐམས་ཅད་མངོན་སུམ་དུ་མཛད་དེ། འཁོར་བའི་སྐྱོན་ཐམས་ཅད་སུན་ཕྱུང་ནས་འབྲས་བུ་མེད་པར་མཛད་དོ། ། ཞེས་སོ། །
དེ་ཤ་ཥ་ཞེས་བྱ་བའི་གླུའི་དབྱངས་ས་ར་ཧའི་ཞབས་ཀྱིའོ། ། ནཱ་ད་ཐིག་ལེ་ཉི་ཟླའི་དཀྱིལ་འཁོར་མེད། ། སེམས་ཀྱི་རྒྱལ་པོ་ངོ་བོ་ཉིད་ཀྱིས་གྲོལ། ། དྲང་པོའི་ལམ་སྤངས་གཞན་ནི་མ་ལེན་ཅིག ། བྱང་ཆུབ་ཉེའོ་རིང་དུ་མ་འགྲོ་རེ། ། ལག་གདུབ་བལྟ་ལ་མེ་ལོང་མ་ལེན་ཅིག ། བདག་གིས་བདག་ཉིད་ངེས་པར་ཤེས་པས་སོ། ། ཕ་རོལ་ཚུ་རོལ་འགྲོ་བ་དེ་ཡིས་སོ། ། གདུག་པའི་སྐྱེ་བོ་དང་འགྲོགས་འཆི་བར་འགྱུར། ། གང་གི་གཡས་གཡོན་དག་ནི་དོང་དང་གཡང༌། །
ས་ར་ཧས་སྨྲས་དྲང་པོའི་ལམ་མོ་ཀྱེ། ། དེ་ཁོ་ན་ཉིད་ཀྱི་དོན་ཆོས་ཐམས་ཅད་ཁོང་དུ་ཆུད་པ་གྲུབ་པའི་སློབ་དཔོན་ས་ར་ཧའི་ཞབས་ཀྱིས་སྐྱེ་བོ་རྣམས་ཀྱི་ཕྱིར་གསུངས་ཏེ། ནཱ་ད་ཞེས་བྱ་བ་ལ་སོགས་པ་ནི་བླ་མ་དམ་པའི་གསུང་གི་བདུད་རྩིའི་རླབས་ཀྱི་མཐུས་དོན་དམ་པ་རིག་པ་སེམས་ཀྱི་རིན་པོ་ཆེ་ནཱ་ད་དང་ཐིག་ལེ་ལ་སོགས་པའི་རྣམ་པར་རྟོག་པ་ཡོངས་སུ་སྤངས་པའི་རང་བཞིན་གྱིས་ཡོངས་སུ་གྲོལ་བ་ནི་ཐོག་མ་མེད་པའི་མ་རིག་པའི་ཤེས་པའི་རབ་རིབ་ལས་སོ། ། སླར་ཡང་གཞན་གྱི་ངོ་བོ་བལྟ་བའི་ཕྱིར་རོ། ། དེ་བཞིན་དུ་ས་ར་ཧའི་ཞབས་ཀྱིས་ཀྱང༌། ཨ་ཧོཿ ཤིན་ཏུ་ཞེས་བྱ་བ་ལ་སོགས་པ་གསུངས་སོ། ། དྷཱུའི་རྐང་པས་ལམ་གྱི་རྗེས་སུ་བསྔགས་པ་གསུངས་ཏེ། དྲང་པོ་ཞེས་བྱ་བ་ལ་སོགས་པ་ནི་དེའི་ཕྱིར་ཨ་ཝ་དྷཱུ་ཏཱིའི་ལམ་རྣམ་པར་སྤངས་ན་རྣལ་འབྱོར་གྱི་དབང་ཕྱུག་གིས་ཐབས་གཞན་མེད་པའོ། དེར་འགྲོ་ན་བྱང་ཆུབ་རྒྱལ་པོའི་ཕོ་བྲང་ཉེ་བར་གནས་པའོ། །
རེ་ནི་ཡང་དག་པར་བོད་པའོ། ། ཀྱེའི་བྱིས་པའི་རྣལ་འབྱོར་པ་ལམ་ཀྱོག་པོ་ལ་ལྷུང་བས་སླར་ཡང་འཁོར་བའི་སྲིད་པ་མ་ལེན་ཅིག་པའོ། ། གང་བ་གཉིས་པས་རང་གི་རྐྱེན་ཉིད་དུ་བྱེད་པ་གསུངས་ཏེ། ལག་པ་ཞེས་བྱ་བ་ལ་སོགས་པ་ནི་ལག་པའི་གདུ་བུ་ལ་མེ་ལོང་གིས་ཅི་ཞིག་བྱེད་པ་སྟེ། ཀྱེའི་བྱིས་པའི་རྣལ་འབྱོར་པ་ཁྱོད་ཀྱིས་སོ། ། རང་གིས་དེ་ཉིད་རྡོ་རྗེ་བླ་མའི་དྲིན་ལས་རང་གི་ཡིད་ཀྱི་བྱང་ཆུབ་ཀྱི་སེམས་ཀྱི་རང་བཞིན་ཤེས་པའི་ཕྱིར་རོ། ། དེ་བས་ན་ཁྱོད་བླ་ན་མེད་པའི་ཆོས་ཉིད་མངོན་སུམ་དུ་བྱེད་པར་འགྱུར་རོ་ཞེས། ། རྐང་པ་གསུམ་པས་བྱང་ཆུབ་ཀྱི་སེམས་ཀྱི་རྗེས་སུ་བསྔགས་པ་གསུངས་ཏེ། ཕ་རོལ་ཚུ་རོལ་ཞེས་བྱ་བ་ལ་སོགས་པ་ནི་ཕ་རོལ་དོན་དམ་པ་དེ་ཁོ་ན་ཉིད་བྱང་ཆུབ་ཀྱི་སེམས་མཆོག་གི་རྣལ་འབྱོར་པས་རྟོགས་པར་འགྱུར་བའོ། ། དེའི་རྗེས་སུ་དེ་བླ་མའི་དྲིན་ལས་ཕྱག་རྒྱ་ཆེན་པོའི་དངོས་གྲུབ་འཐོབ་པར་འགྱུར་བའི་ཕྱིར་འཁོར་བའི་སྲིད་པར་དེ་སོ་སོའི་སྐྱེ་བོས་ཁོང་དུ་ཆུད་པར་འགྱུར་རོ། །
དེ་བས་ན་གཏི་མུག་ལ་སོགས་པ་གདུག་པའི་སྐྱེ་བོ་དང་འགྲོགས་ན་འཁོར་བའི་རྒྱ་མཚོར་འབྱིང་བར་འགྱུར་རོ། ། རྐང་པ་བཞི་པས་སླར་ཡང་ལམ་གྱི་རྗེས་སུ་བསྔགས་པ་གསུངས་ཏེ། གཡས་གཡོན་ཞེས་བྱ་བ་ལ་སོགས་པ་ནི་རྟོགས་པར་སླའོ། ། དེའི་ཕྱིར་དཔལ་ས་ར་ཧའི་ཞབས་ཀྱིས་ཀྱང༌། བདེ་བ་ཆེན་པོའི་གྲོང་ཁྱེར་དུ་ནི་བགྲོད་པའི་ཕྱིར། ། ཀུན་སྤངས་ལམ་བཞིན་འབྲས་བཟང་མ་ཡོར་གྱིས། ། དེ་བཞིན་དུ་གླུའི་དབྱངས་གཞན་ལས་ཀྱང༌། ཁྲལ་ས་འགག་དང་ཤོ་གམ་མེད་པ་ཡི། ། མིག་གིས་མཐོང་བའི་ལམ་ལ་འགྲོ་བར་གྱིས། པ་ཌ་ཧ་མཉྫ་རཱི་ཞེས་བྱ་བའི་གླུའི་དབྱངས་ཊི་ཎ་ཊེན་པའི་ཞབས་ཀྱིའོ། །
གྲོང་ཁྱེར་དབུས་ན་བདག་གི་ཁྱིམ་སྟེ་ཁྱིམ་མཚེས་མེད། ། ཕྲུ་བ་ལ་ནི་ཟན་མེད་རྟག་ཏུ་འགྲིམས་པར་བྱེད། ། སྦལ་པ་ཡིས་ནི་སྦྲུལ་ཉིད་འདེད་པ་ཉིད་དུ་བྱེད། ། འོ་མ་བཞོས་པས་ནུ་མ་ལ་ནི་ཞུགས་པར་འགྱུར། ། གླང་ནི་སྐྱེས་གྱུར་བ་ནི་མོ་གཤམ་ལ། ། འབྲི་ནི་འཇོ་བར་བྱེད་དེ་ཐུན་མཚམས་གསུམ། ། གང་དེ་བློ་ལྡན་དེ་ནི་བློ་མེད་པ། ། གང་དེ་ཆོམ་པོ་དེ་ནི་མཁར་སྲུང་པོ། ། རྟག་ཏུ་ལྕེ་སྤྱང་སེང་གེ་མཉམ་དུ་འཛིན། ། ཊེ་ཎ་ཊེ་ནའི་ཞབས་ཀྱི་གླུ་ནི་སུས་ཀྱང་གོ་བ་ཉུང༌། །
དོན་དེ་ཉིད་མཆོག་ཏུ་དགའ་བའི་ཚོགས་ཀྱིས་ཚིམ་པའི་གྲུབ་པའི་སློབ་དཔོན་ཊེ་ཎ་ཊེ་ནས་དགོངས་པའི་སྐད་ཀྱིས་གསུངས་ཏེ། གྲོང་ཁྱེར་དབུས་ཞེས་བྱ་བ་ལ་སོགས་པའི་ཌཱ་ཞེས་པ་ནི་ཌཱ་མ་ལ་མི་བདེན་པའི་གཟུགས་ཏེ། ལུས་དང༌། ངག་དང༌། ཡིད་གསུམ་གྱིས་དྲུག་ཅུ་ལྷག་པ་བརྒྱའི་རང་བཞིན་གྱིས་ཉེས་པ་གང་དུ་བདེ་བ་ཆེན་པོའི་འཁོར་ལོ་ལ་ཐིམ་པར་གྱུར་པ་དེ་ཉིད་བདག་གི་ཁྱིམ་མཚེས་སུ་གནས་པ་ཟླ་བ་ཉི་མ་ཉིད་རྡོ་རྗེ་བཟླས་པའི་རིམ་པས་དེ་ཉིད་ལ་ཐིམ་པར་གྱུར་པའོ། ། ཕྲུ་བ་ཞེས་པ་ནི་ལུས་ཀྱི་གཞི་ལ། ། ཟན་ནི་དེའི་ཀུན་རྫོབ་བྱང་ཆུབ་ཀྱི་སེམས་རྣམ་པར་ཤེས་པའི་ངོ་བོ་བླ་མའི་དྲིན་གྱིས་དེ་ལ་དེའི་དམིགས་པ་ཡོད་པ་མ་ཡིན་པའོ། ། དེའི་ཕྱིར་བདག་མེད་མའི་ངོ་བོ་ཉིད་དེས་རྣལ་འབྱོར་གྱི་དབང་ཕྱུག་རྟག་ཏུ་རྒྱུན་མི་འཆད་པར་ཞུགས་ནས་ཡང་དང་ཡང་དུ་སེམས་ལ་རྟོག་པར་བྱེད་དོ། ། དྷཱུའི་རྐང་པས་དོན་དེ་ཉིད་བརྟན་པར་བྱེད་དེ། སྦལ་པ་བེམ་ག་ལ་སོགས་པ་སྟེ།
བི་ག་ཏ་ཡན་ལག་མེད་པ་སྟེ། དེ་སྦལ་པའོ། ། ཡན་ལག་མེད་པ་སྟོང་པ་ཉིད་དེ་ལ་འོད་གསལ་དུ་རིག་པར་བྱ་བའོ། ། ཡན་ལག་ནི་འགྲོ་བ་དྲུག་ཏུ་བརྐྱང་ཞིང་འགྲོ་བའི་ཕྱིར་སྦྲུལ་ལོ། ། དེ་ཉིད་རླུང་གི་ངོ་བོ་དེས་ཡན་ལག་དང་བྲལ་བའི་འོད་གསལ་གྱི་རྣམ་པར་ཤེས་པའི་རླུང་གིས་བསྐུལ་བའོ། ། འོ་མ་བཞོས་པས་ཞེས་པ་ནི་ལས་ཀྱི་ཕྱག་རྒྱ་དང་ཡང་དག་པར་འཁྱུད་པས་རྡོ་རྗེའི་རྩེ་མོར་བྱང་ཆུབ་ཀྱི་སེམས་གང་རྣལ་འབྱོར་གྱི་དབང་ཕྱུག་གི་ནུ་མ་ཞེས་པ་རྡོ་རྗེའི་རྩ་བ་ནས་བདེ་བ་ཆེན་པོའི་འཁོར་ལོར་འགྲོ་བའི་ཕྱིར་རོ། ། ཅི་སྟེ་ངོ་མཚར་བ་ཞེས། རྐང་པ་གཉིས་པས་གོམས་པའི་ཁྱད་པར་གསུངས་ཏེ། གླང་ཞེས་བྱ་བ་ལ་སོགས་པ་ལ་བ་ལ་ནི་ཤའོ། ། དེ་ཧ་ལུས་ལ་སྟེར་བར་བྱེད་པའི་ཕྱིར་རོ། །
བ་ལ་དེ་ཉིད་བྱང་ཆུབ་ཀྱི་སེམས་ལ་སྣང་བ་གསུམ་རབ་ཏུ་སྐྱེས་པར་གྱུར་པར་རོ། ། བ་ཞེས་པ་ནི་རྣལ་འབྱོར་གྱི་དབང་ཕྱུག་གི་ཁྱིམ་དུ་མོ་གཤམ་བདག་མེད་མ་དེ་ལ་དབང་དུ་བྱེད་པའོ། ། འབྲི་ནི་རང་གི་རྡོ་རྗེའི་རྩེ་མོར་བླ་མའི་དྲིན་ལས་དེའི་སྣང་བའི་སྐྱོན་གཉིས། ། འཇོ་བ་ཞེས་པ་ནི་རང་བཞིན་མེད་པའི་བྱ་བ་བྱེད་པའོ། ། ཐུན་མཚམས་གསུམ་ཞེས་པ་ནི་ཉིན་དང་མཚན་དུ་རྣལ་འབྱོར་པས་ཞེས་སོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། རྡོ་རྗེ་དང་ནི་ཆུ་སྐྱེས་ཡང་དག་སྦྱོར། ། རྣལ་འབྱོར་དྲི་མེད་མཆོག་གི་བདེ་ཆེན་འགྱུར། ། དེ་ཡི་ཚེ་ན་དགའ་བའི་དབྱེ་བ་ནི། ། དེ་ལ་མཚོན་དུ་མེད་པ་ཡོངས་ཀྱི་ཚད། །
རྐང་པ་གསུམ་པས་རང་བཞིན་ཡོངས་སུ་མཇལ་བ་གསུངས་ཏེ། གང་དེ་བློ་ཞེས་བྱ་བ་ལ་སོགས་པ་ནི་བྱིས་པའི་རྣལ་འབྱོར་པ་རྣམས་ཀྱི་བློ་གང་ཡིན་པ་དེ་རྣམ་པར་རྟོག་པའི་ཤེས་པའོ། ། དེ་དོན་དམ་པར་རིག་པ་རྣམས་ཀྱིས་སོ་སོར་བླ་མའི་དྲིན་ལས་དམིགས་པ་མེད་པའི་ངོ་བོ་ཉིད་དོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། གང་འདིར་མཚན་བཅས་བདེ་བ་དེ་ཉིད་ནི། ། ཆེན་པོ་རྣམས་ཀྱི་མཚན་མ་ཡོངས་སུ་ཞི། ། ཞེས་སོ། དེའི་ཕྱིར་ནའང་གང་དེ་ཉིད་སེམས་ཀྱི་རྒྱལ་པོ་ནི་ཆོམ་པོ་སྟེ། མ་བྱིན་པར་ལེན་པར་བྱེད་པའོ། ། དེ་ཉིད་ཀྱིས་དངོས་པོ་རྣམ་པར་དཔྱོད་པ་དང་ལྡན་པར་གྱུར་པ་དེའི་མི་མཐུན་ཕྱོགས་དོན་དམ་པའི་ངོ་བོ་ཉིད་དོ། །
དེའི་ཕྱིར་བྱིས་པའི་རྣལ་འབྱོར་པ་རྣམས་ཀྱིས་བསྒྲུབ་པར་དཀའ་བ་དོན་དམ་པའི་བདེན་པ་སྡུག་བསྔལ་དེ་སྡུག་བསྔལ་གྱིས་བསྒྲུབ་པ་ཞེས་སོ། ། རྐང་པ་བཞི་པས་རང་བཞིན་གྱི་ངོ་བོ་ཉིད་གསུངས་ཏེ། རྟག་ཏུ་ཞེས་བྱ་བ་ལ་སོགས་པ་ནི་འཆི་བ་ལ་སོགས་པས་རྒྱུན་དུ་འཇིགས་པར་བྱེད་པ་དེ་ཉིད་དང་བཅས་པའི་སེམས་ནི་ལྕེ་སྤྱང་དང་མཚུངས་པའོ། ། གང་གི་ཚེ་དགེ་བའི་བཤེས་གཉེན་གྱིས་བྱིན་གྱིས་བརླབས་པ་ལས་འོད་གསལ་རྣམ་པར་དག་པར་བྱེད་དོ། ། དེའི་ཚེ་ཟུང་འཇུག་སེང་གེ་དང་འདྲ་བར་བྱེད་དོ། ། ཊེ་ཎ་ཊི་ནའི་ཞབས་ཀྱི་གླུའི་དབྱངས་འདི་འདྲ་སེམས་ཀྱིས་ཡོངས་སུ་རྟོགས་པ་ཉུང་སྟེ། རྟག་ཏུ་ལྟ་བའི་སེམས་ཅན་ཆེན་པོ་གང་ཞིག་གིས་ཀྱང་དོན་ཁོང་དུ་ཆུད་པར་བྱེད་པར་འགྱུར་རམ་ཞེས་སོ། ། བ་ར་ཌི་ཞེས་བྱ་བའི་གླུའི་དབྱངས་དཱ་རི་ཀ་པའི་ཞབས་ཀྱིའོ། ། སྟོང་པ་དང་ནི་སྙིང་རྗེའི་བདག ། དབྱེ་བ་མེད་ལས་ལུས་ངག་ཡིད། །
རྣམ་པར་རོལ་པ་དཱ་རི་ཀ ། ཕ་རོལ་མཆོག་གི་འགྲམ་དུ་སོང༌། ། མཚན་ཉིད་མེད་པའི་མཚན་ཉིད་སེམས། ། བདེ་བ་ཆེན་པོས་རྣམ་པར་རོལ། ། དཱ་རི་ཀ་པ་ནམ་མཁའ་ལས། ། ཕ་རོལ་མཆོག་གི་འགྲམ་དུ་སོང༌། ། ཁྱོད་ཀྱི་སྔགས་གང་ཁྱོད་རྒྱུད་དང༌། ། ཁྱོད་ཀྱི་བསམ་གཏན་ཅི་ཞིག་བཤད། ། རང་གནས་བདེ་བ་ཆེན་པོར་ཐིམ། ། མཚོན་དཀའ་དོན་དམ་མྱ་ངན་འདས། །
བདེ་སྡུག་གཅིག་ཏུ་བྱས་ནས་ནི། ། མིག་འཕྲུལ་དྲྭ་བ་ཟ་བར་བྱེད། ། རང་གཞན་གཞན་ཉིད་དཱ་རི་ཀ ། མ་ལུས་བླ་ན་མེད་པར་ཤེས། ། རྒྱལ་པོ་རྒྱལ་པོ་ཉིད་ཀྱིས་རྒྱལ། ། གཞན་ཡང་རྒྱལ་པོ་རྨོངས་པས་འཆིང༌། ། ལཱུ་ཧི་པའི་ཞབས་དྲིན་གྱིས་ནི། ། དཱ་རི་ཀ་པས་ས་བཅུ་ཐོབ། ། དོན་དེ་ཉིད་ཆོས་ཟབ་མོ་ཁོང་དུ་ཆུད་པའི་གྲུབ་པའི་སློབ་དཔོན་དཱ་རི་ཀ་པས་གསུངས་ཏེ། སྟོང་པ་དང་ནི་སྙིང་རྗེ་ཞེས་བྱ་བ་ལ་སོགས་པའི་སྙིང་རྗེ་ཞེས་པ་ནི་ཀུན་རྫོབ་བྱང་ཆུབ་ཀྱི་སེམས་དང༌།
སྟོང་པ་ཞེས་པ་ནི་དེ་ཡོངས་སུ་རྫོགས་པའི་གཟུགས་དོན་དམ་པའི་བདེན་པའོ། ། གཉིས་པོ་དབྱེར་མེད་པར་ཉེ་བར་སྤྱོད་པས་བཟུང་ནས་རྡོ་རྗེ་བླ་མའི་དྲིན་ལས་གྲུབ་པའི་སློབ་དཔོན་དཱ་རི་ཀ་པས། ། ནམ་མཁའ་ཞེས་པ་ནི་སྣང་བ་ལ་སོགས་པ་སྟོང་པ་ཉིད་གསུམ་དུ་ཤེས་པར་བྱའོ། ། དེའི་ཕ་རོལ་འོད་གསལ་བ་བདེ་བ་ཆེན་པོས་ཡོངས་སུ་གང་བ་ལུས་དང༌། ངག་དང༌། ཡིད་རྣམས་རང་བཞིན་དང་བྲལ་བའི་ངེས་པས་རྣམ་པར་རོལ་པར་བྱེད་དོ། ། དེ་བཞིན་དུ་ལུང་ལས་ཀྱང༌། དངོས་པོ་རྣམས་ལས་སྟོང་པ་ཉིད། ། གཞན་དངོས་གནས་པ་མ་ཡིན་ནོ། ། ཞེས་བྱ་བ་ལ་སོགས་པ་གསུངས་སོ། །
དྷཱུའི་རྐང་པས་དོན་དེ་ཉིད་བརྟན་པར་བྱེད་དེ། མཚན་ཉིད་མེད་ཅེས་པ་ནི་མ་སྐྱེས་པ་སྟེ། མཚན་ཉིད་མེད་པ་སེམས་ཀྱི་མཚན་ཉིད་དོ། ། དེས་འོད་གསལ་བའི་སེམས་ཀྱིས་རྣམ་པར་རོལ་བར་བྱེད་དེ། བདེ་བའི་ཕ་རོལ་ཏུ་འགྲོ་བའོ། ། རྐང་པ་གཉིས་པས་གཞན་མ་ཡིན་པར་འབོད་པར་བྱེད་དེ། ཁྱོད་ཀྱི་ཞེས་བྱ་བ་ལ་སོགས་པ་ནི་སྔགས་ཞེས་པ་སྟེ། ཕྱིའི་སྔགས་བཟླས་པས་ཀྱེའི་བྱིས་པ་རྨོངས་པའི་རྣལ་འབྱོར་པ་ཅི་སྟེ། ཁྱོད་ཀྱི་རྒྱུད་ཀྱི་ཞེས་ཏེ། དེ་ལ་ཀློག་པ་དང༌།
བསམ་གཏན་དང༌། བཤད་པ་འདིས་ཀྱང་ཅི་ཞིག་བྱེད། རབ་ཏུ་མི་གནས་པའི་བདེ་བ་ཆེན་པོར་ཐིམ་པའི་ཕྱིར་ཁྱོད་ཀྱིས་མྱ་ངན་ལས་འདས་པ་མཚོན་པར་དཀའ་བ་བླ་མའི་ཞབས་ཀྱི་རྡུལ་ཀྱི་འོད་ཟེར་གྱི་དྲིན་ལས་རབ་ཏུ་གྲུབ་པ་དེ་ཉིད་དོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། སྔགས་དང་རྒྱུད་ཅེས་བྱ་བ་ལ་སོགས་པ་གསུངས་སོ། ། རྐང་གཉིས་པས་ལམ་གྱི་རྗེས་སུ་བསྔགས་པ་གསུངས་ཏེ། སྡུག་བསྔལ་ཞེས་བྱ་བ་ལ་སོགས་པའི་སྡུག་བསྔལ་ནི་འཁོར་བའི་བདེ་བ་དང་སྡུག་བསྔལ་ཞེས་ཏེ། དོན་དམ་པའི་བདེན་པས་ལྷན་ཅིག་ཏུ་བྱས་ནས། ། ཀྱེའི་བྱིས་པའི་རྣལ་འབྱོར་པ་བླ་མ་ལ་དྲིས་ལ་ཡུལ་དང་དབང་པོ་ཉེ་བར་ལོངས་སྤྱོད་པར་གྱིས་ཤིག་པའོ། ། འདིའི་ཐབས་ཀྱིས་ཐམས་ཅད་བླ་ན་མེད་པར་གྱུར་པ་གྲུབ་པའི་སློབ་དཔོན་དཱ་རི་ཀ་པའི་ཞབས་ཀྱིས་སོ། །
འཁོར་བ་ལ་རང་དང༌། ཕ་རོལ་དང༌། གཞན་གྱི་ཆ་ཤས་དབྱེ་བ་མ་མཐོང་བའི་ཕྱིར་རོ། ། དེ་བཞིན་དུ་དྷོ་ཀ་ཌའི་ཞབས་ཀྱིས་ཀྱང༌། འཁོར་བར་མང་དུ་ཡང་དག་འཁོར་གྱུར་ཀྱང༌། ། བློ་གྲོས་དང་ལྡན་འདི་ཡི་མཐུ་ཡིས་ནི། ། དངོས་པོ་དངོས་མེད་ཟུང་དུ་རྣམ་པར་དཔྱད། ། ཐམས་ཅད་རང་གི་ཤེས་རབ་ཡང་དག་གནས། ། ཕྱོགས་དང་ཕྱོགས་མིན་བལྟ་ཞིང་སྨྲ་གྱུར་པ། ། བདག་གིས་ཅུང་ཟད་ཀྱང་ནི་མ་མཐོང་ངོ༌། །
གཟུང་བ་དང་ནི་འཛིན་པ་སྤངས་པའི་ཕྱིར། ། དགའ་དང་སྡུག་བསྔལ་ཇི་བཞིན་དེ་ཉིད་དོ། ། རྐང་པ་བཞི་པས་རང་གི་རྗེས་སུ་བསྔགས་པ་གསུངས་ཏེ། རྒྱལ་པོ་ཞེས་བྱ་བ་ལ་སོགས་པ་གསུངས་པ་གསུམ་གྱིས་རང་གི་བྱ་བ་དབང་ཕྱུག་ལ་སོགས་པའི་ཡོན་ཏན་མཚོན་ནོ། ། གཞན་དུ་གང་ལ་ལྷ་དང་ཀླུའི་དབང་པོ་ལ་སོགས་པ་ཡུལ་ལ་རྨོངས་པས་བཅིངས་ནས་གནས་སོ། ། བདག་ནི་སླར་ཡང་ལཱུ་ཧི་པའི་ཞབས་ཀྱི་དྲིན་ལས་ས་བཅུ་གཉིས་པའི་རྒྱལ་བ་དང་མཚུངས་པའོ། ། མལ་ལ་རི་ཞེས་བྱ་བའི་གླུའི་དབྱངས་བྷ་དྲའི་ཞབས་ཀྱིའོ། ། དེ་ཙམ་དུས་སུ་འདུག་ཀྱང་བདག་ནི་ཤིན་ཏུ་རྨོངས། །
ད་ནི་བླ་མ་དམ་པའི་གསུང་ལས་བདག་གིས་རྟོགས། ། ད་ནི་བདག་གི་སེམས་ཀྱི་རྒྱལ་པོ་ཞི་བར་གྱུར། །
ནམ་མཁའ་རྒྱ་མཚོར་རབ་ཏུ་བསྐྱོད་པས་སླེབས་པར་གྱུར། ། བདག་གིས་བལྟས་པས་ཕྱོགས་བཅུ་ཐམས་ཅད་སྟོང་པ་ཉིད། ། སེམས་དང་རྣམ་པར་བྲལ་བས་སྡིག་དང་བསོད་ནམས་མེད། ། རཱ་ཧུ་ལ་ཡིས་བདག་ལ་མཚན་མ་སྨྲས་ནས་བྱིན། ། ནམ་མཁའི་རྒྱ་མཚོར་བདག་གི་སེམས་ནི་སྟོར་བར་གྱུར། ། བྷ་དྲས་སྨྲས་པ་ཆ་ཤས་མེད་པར་རབ་ཏུ་ལོང༌། ། བདག་གི་སེམས་ཀྱི་རྒྱལ་པོ་ཉིད་ནི་སྟོར་བར་གྱུར། ། ཡེ་ཤེས་ཀྱི་དགའ་བས་རབ་ཏུ་ཚིམ་པ་དང་ལྡན་པའི་གྲུབ་པའི་སློབ་དཔོན་བྷ་དྲའི་ཞབས་ཀྱིས་དོན་དེ་ཉིད་གསུངས་ཏེ། དེ་ཙམ་དུས་སུ་ཞེས་བྱ་བ་ལ་སོགས་པ་ནི་ཐོག་མ་མེད་པའི་འཁོར་བ་ལ་དགེ་བའི་བཤེས་གཉེན་དང་འཕྲད་པ་ལས། ། རྨོངས་པ་ཞེས་པ་ནི་ཕྱི་རོལ་གྱི་ཡུལ་ལ་ཆགས་པས་དཔག་ཏུ་མེད་པའི་བསྐལ་པར་དེ་སྲིད་དུ་གནས་པར་གྱུར་ནས།
ད་ནི་སངས་རྒྱས་ཀྱི་མཐུས་བླ་མ་དམ་པའི་བརྟགས་པ་དང་འཕྲད་པས་བདག་གི་སེམས་ཀྱི་རང་བཞིན་དེ་ཁོ་ན་ཉིད་དུ་འགྱུར་རོ། ། དྷཱུའི་རྐང་པས་དོན་དེ་ཉིད་བརྟན་པར་བྱེད་དེ། ད་ནི་ཞེས་བྱ་བ་ལ་སོགས་པའི་ད་ནི་རྡོ་རྗེ་དང་པདྨ་ཡང་དག་པར་སྦྱོར་བས་མི་འགྱུར་བའི་བདེ་བས་བདག་གི་སེམས་ཀྱི་རྒྱལ་པོ་མེད་པར་གྱུར་ཏེ། རང་བཞིན་གྱིས་འོད་གསལ་ལ་རབ་ཏུ་ཞུགས་སོ། ། ཞེས་པའོ། ། རྐང་པ་གཉིས་པས་གོམས་པའི་རང་བཞིན་གསུངས་ཏེ། བདག་གིས་བལྟས་པས་ཞེས་བྱ་བ་ལ་སོགས་པ་ནི་ཆོས་ཐམས་ཅད་དམིགས་པ་མེད་པའི་རྣལ་འབྱོར་གྱིས་ཕྱོགས་གང་དང་གང་དུ་བལྟས་པ་དེ་དང་དེ་ཐམས་ཅད་སྟོང་པ་ཉིད་འོད་གསལ་གྱི་རང་བཞིན་དུ་བདག་ལ་སོ་སོར་རབ་ཏུ་གསལ་བའོ། ། དེའི་ཕྱིར་བཞི་པ་ཤར་བས་སྡིག་པ་དང་བསོད་ནམས་ལ་སོགས་པས་ཀྱང་འཁོར་བར་འཆིང་བར་བདག་གིས་ཤེས་པ་ཞེས་སོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། སྔོན་དང་ཕྱི་མ་ཞེས་པས།
རྐང་པ་གསུམ་པས་རྡོ་རྗེ་བླ་མའི་མཐུ་གསུངས་ཏེ། རཱ་ཧུ་ལ་ཞེས་བྱ་བ་ལ་སོགས་པ་ནི་རྡོ་རྗེའི་རིགས་ལ་ཞེས་པ་སྟེ། རྡོ་རྗེ་བླ་མས་མཚོན་ནས་དངོས་པོ་ལས་གྲོལ་ནས་བཞི་པའི་དགའ་བའི་ཐབས་རབ་ཏུ་བྱིན་ནས། བདག་གིས་སླར་ཡང་གུས་པ་དང་བཅས་པར་གོམས་པས་ནམ་མཁའ་ལ་ཞེས་ཏེ། འོད་གསལ་གྱི་རྒྱ་མཚོར་སྟོར་བར་བྱས་པ་ཞེས་སོ། ། རྐང་པ་བཞི་པས་རང་གི་ངོ་བོ་ཉིད་གསུངས་ཏེ། སྨྲས་པ་ཞེས་བྱ་བ་ལ་སོགས་པ་ནི་ཆ་ཤས་མེད་པ་ཞེས་ཏེ། མ་སྐྱེས་པའི་ཆ་བཟང་པོའི་ཞབས་བདག་གིས་བླངས་པའོ། ། གང་ཐོག་མ་མེད་པའི་སྲིད་པའི་རྣམ་པར་རྟོག་པའི་གཞི་སེམས་ཀྱི་རྒྱལ་པོ་བདག་གིས་ཆོས་ཐམས་ཅད་དམིགས་པ་མེད་པའི་རྒྱ་མཚོར་རབ་ཏུ་ཞུགས་པའོ། ། སྟོང་པའི་ཁྱིམ་ནི་ཡོན་པོར་དེ་ཉིད་ངེས་པ་ཅན། །
གཏི་མུག་མཛོད་ནི་བླངས་ནས་ཐམས་ཅད་བསྐོར་བར་གྱུར། ། གཉིད་ཡུར་སེམས་མེད་རང་དང་གཞན་དག་རྣམ་པར་བྲལ། ། ལྷན་ཅིག་སྐྱེས་པའི་གཉིད་དུ་ཀཧྞ་པ་ནི་སོང༌། ། སེམས་མེད་ཚོར་བ་མེད་པར་ཤིན་ཏུ་གཉིད་དུ་སོང༌། ། ཐམས་ཅད་གྲོལ་བར་བྱས་ནས་བདེ་བར་གཉིད་དུ་སོང༌། ། བདག་གིས་རྨི་ལམ་ན་ནི་ཁམས་གསུམ་སྟོང་པར་མཐོང༌། ། འདྲེས་པར་བྱས་ནས་འགྲོ་དང་འོང་བ་བྲལ་བར་གྱུར། ། ཛཱ་ལནྡྷ་རའི་ཞབས་ལས་མངོན་སུམ་ཉིད་དུ་བྱ། ། བདག་གི་རྩར་ཡང་པཎྜི་ཏ་ཡིས་བལྟ་མི་བྱེད། ། ལྷན་ཅིག་སྐྱེས་པའི་དགའ་བས་བརྗིད་པའི་ཕྱིར་ནག་པོ་གླུའི་དབྱངས་ཞབས་ཀྱིས་དོན་དེ་ཉིད་གསུངས་ཏེ།
སྟོང་པ་ཞེས་བྱ་བ་ལ་སོགས་པའི་སྟོང་པ་ཞེས་པ་ནི་སྣང་བ་ཐོབ་པ་ལ་དགོངས་པའི་ཤེས་པ་དེ་བཞིན་དུ་བག་ཆགས་ལ་ཆགས་པར་རིག་པར་བྱའོ། ། རྣལ་འབྱོར་གྱི་དབང་ཕྱུག་གིས་དེའི་བག་ཆགས་ཀྱི་སྐྱོན་དེ་བཞིན་ཉིད་ཀྱི་རལ་གྲིས་རང་བཞིན་གྱིས་གཏི་མུག་གི་ཡུལ་ལ་ཆགས་པའི་མཚན་ཉིད་ཐམས་ཅད་གཅོད་པ་ཞེས་སོ། ། དྷཱུའི་རྐང་པས་བསམ་གཏན་གྱི་མཚན་ཉིད་གསུངས་ཏེ། གཉིད་ཡུར་བ་ཞེས་བྱ་བ་ལ་སོགས་པ་ནི་ལྷན་ཅིག་སྐྱེས་པའི་དགའ་བའི་རྣལ་འབྱོར་པས་གཉིད་དུ་སོང་སྟེ་ཁྱོད་ལ་སེམས་མེད་པའོ། ། དེ་ལས་ཉམས་པ་ནི་མ་ཡིན་ནོ། ། དེའི་ཕྱིར་ནག་པོ་སྤྱོད་པ་པ་བརྗིད་པའི་ཕྱིར་ལྷན་ཅིག་སྐྱེས་པས་དགའ་བའི་རྣལ་འབྱོར་པས་གཉིད་དུ་སོང་བའོ། ། དེ་བཞིན་དུ་བརྟག་པ་གཉིས་པ་ལས་ཀྱང༌། གཉིད་ཡུར་དུག་རྣམས་ཟ་བར་བྱེད། ། ཅེས་སོ། ། དེའི་ལྷན་ཅིག་སྐྱེས་པའི་དགའ་བ་གཉིད་དོ། །
རྐང་པ་གཉིས་པས་དེ་ཉིད་གསུངས་ཏེ། སེམས་མེད་ཅེས་པ་ནི་སེམས་ཀྱིས་རྣམ་པར་མི་རྟོག་པའོ། ། ཚོར་བའང་དེ་རྣམ་པར་མི་རྟོག་པའོ། ། དེའི་ཕྱིར་དེའི་ཡེ་ཤེས་ཀྱི་མཐའ་དག་ཅེས་པ་ནི་འཇིག་རྟེན་གསུམ་པོ་ཤིན་ཏུ་ཡོངས་སུ་སྦྱངས་པས་ཇི་ལྟ་བ་བཞིན་དུ་གྱུར་པ་དེ་ལྟ་བུའི་ཡེ་ཤེས་ཀྱིས་གཉིད་དུ་སོང་བའོ། ། རྐང་པ་གསུམ་པས་རང་གི་དགོངས་པའི་ཡེ་ཤེས་གསུངས་ཏེ། རྨི་ལམ་ཞེས་བྱ་བ་ལ་སོགས་པའི་འགྲོ་བ་དང་འོང་བ་ཞེས་པ་ནི་སྔོན་དུ་གསུངས་པའི་རིམ་པས་ཟླ་བ་དང་ཉི་མ་དག་འགྲོ་བ་དང་འོང་བ་འགོག་པའི་ཕྱིར། འདྲེས་པར་བྱས་ནས་ཞེས་པ་ནི་ཨ་ཝ་དྷཱུ་ཏཱིར་རླུང་དང་ལྷན་ཅིག་སྐྱེས་པའི་དགའ་བ་ལ་རབ་ཏུ་ཞུགས་པའི་ཕྱིར་བདག་གིས་རྨི་ལམ་དང་འདྲ་བར་ས་གསུམ་པོ་སྟོང་པར་མཐོང་བའོ། ། དེ་བཞིན་དུ་ལུང་ལས་ཀྱང༌། ཇི་ལྟར་བུ་མོ་གཞོན་ནུའི་རྨི་ལམ་མཐར། ། དེའི་བུ་སྐྱེ་དང་ཤི་བ་མཐོང་གྱུར་པ། །
སྐྱེས་ནས་དགའ་དང་ཤི་ནས་མི་དགའ་བར། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། རྐང་པ་བཞི་པས་རྡོ་རྗེ་བླ་མའི་བདག་ཉིད་ཆེ་བ་གསུངས་ཏེ། མངོན་སུམ་ཞེས་བྱ་བ་ལ་སོགས་པ་ནི་དཔལ་གྱི་བླ་མ་ཛཱ་ལནྡྷཱ་རའི་ཞབས་ཀྱིས་གང་ལ་ཆོས་ཉིད་མངོན་སུམ་དུ་མཛད་པ་དེའི་ཕྱིར་ཞབས་ཀྱི་ཆུ་སྐྱེས་ཀྱི་རྡུལ་ལ་རེག་པའི་དྲིན་ལས་སོ། ། གང་དང་གང་རྣམས་པུསྟི་བལྟས་པར་གྱུར་པའི་པཎྜི་ཏའི་སློབ་དཔོན་དེ་དང་དེ་རྣམས་ཀྱིས་བདག་གི་རྩ་བར་ཡང་ཉེ་བར་མ་མཐོང་བའོ། ། དགའ་བ་སྟེར་བ་ཞེས་བྱ་བའི་གླུའི་དབྱངས་ཏཱ་ཌ་ཀའི་ཞབས་ཀྱིའོ། ། རང་ཉིད་མེད་པས་བདག་གི་ཐེ་ཚོམ་གང༌། ། འདམ་དང་དོང་ཙེའི་འདོད་པ་བྲལ་བར་གྱུར། ། ཉམས་མྱོང་ལྷན་སྐྱེས་མ་འཁྲུལ་རྣལ་འབྱོར་ཀྱེ། ། མཐའ་བཞི་དང་བྲལ་ཇི་བཞིན་དེ་བཞིན་མིན། །
ཇི་ལྟར་འདོད་པ་དེ་ལྟར་ཡོད་པར་གྱིས། ། ལྷན་སྐྱེས་ལ་ནི་རྣལ་འབྱོར་འཁྲུལ་མ་བྱེད། ། སྣོད་སྤྱད་སྒྲོལ་བ་པོར་ནི་བདག་གིས་ཤེས། ། ངག་གི་ལམ་ལས་འདས་པ་ཇི་ལྟར་བཤད། ། ཏཱ་ཌ་ཀ་ཡིས་འདི་སྨྲའི་གོ་སྐབས་མེད། ། གང་ཤེས་དེ་ཡི་མགུལ་དུ་ཞགས་པས་བཅིངས། ། ཡེ་ཤེས་ཀྱི་བཏུང་བས་རབ་ཏུ་ཚིམ་པའི་གྲུབ་པའི་སློབ་དཔོན་ཏཱ་ཌ་ཀ་ཉིད་ཀྱིས་དོན་དེ་ཉིད་གསུངས་ཏེ། རང་ཉིད་མེད་པས་ཞེས་བྱ་བ་ལ་སོགས་པ་ནི་བླ་མའི་ཞབས་ཀྱི་རྡུལ་གྱི་དྲིན་ལས་དེ་བཞིན་གཤེགས་པའི་གསུང་གི་ཐབས་ཀྱི་སྒོ་ནས་རང་གི་ལུས་རྣམ་པར་དཔྱད་པས་བདག་དང་བདག་གི་འབྲེལ་བ་ཅུང་ཟད་ཀྱང་མེད་པའི་ཕྱིར་རོ། ། དེའི་ཕྱིར་གློ་བུར་གྱི་ཕུང་པོ་དང༌། ཉོན་མོངས་པ་དང༌།
འཆི་བདག་གི་བདུད་ལ་སོགས་པ་རྣམས་ཀྱི་སོམ་ཉི་ཟ་བའང་བདག་ལ་མེད་པའོ། ། དེ་བཞིན་དུ་ལུང་ལས་ཀྱང༌། བདག་ནི་འཇུག་པར་བྱེད་ཅེས་བྱ་བ་ལ་སོགས་པས་སོ། ། དེ་ལ་ད་ནི་བདག་གིས་སྲིད་པའི་དོན་གྱི་རྣམ་པར་རྟོག་པའི་ངོ་བོ་ལ་ཕྱག་རྒྱ་ཆེན་པོའི་དངོས་གྲུབ་འདོད་པ་རྣམས་ནི་ཤིན་ཏུ་རིང་དུ་བྱས་པའོ། ། དེ་བཞིན་དུ་ལུང་ལས་ཀྱང༌། འགའ་ཞིང་སྔོན་དུ་བཅིངས་མེད་ཅིང༌། ། དེ་ནི་གྲོལ་བར་གྱུར་པ་མེད། ། འདིར་ནི་བཅིངས་གྲོལ་རྣམ་རྟོག་པ། ། གང་དེ་ཡེ་ཤེས་མཚན་ཉིད་མེད། ། དྷཱུའི་རྐང་པས་གསུངས་པའི་དོན་དེ་ཉིད་གསལ་བར་བྱེད་དེ།
ཉམས་མྱོང་ཞེས་བྱ་བ་ལ་སོགས་པ་ནི་བདག་ལ་ཡང་དག་པར་བོད་པར་བྱེད་དེ། ཀྱེའི་ཏཱ་ཌ་ཀ་ཉམས་སུ་མྱོང་བའི་དོན་ཇི་ལྟར་བརྗོད་པར་ནུས་ཏེ། དེའི་ཕྱིར་ཉམས་སུ་མྱོང་བ་ནི་ལྷན་ཅིག་སྐྱེས་པ་ཞེས་ཇི་ལྟར་བརྗོད་པར་བྱེད། ཉེ་བར་བསྒོམ་པ་ཀུན་རྫོབ་ཏུ་མི་འགོག་པས་གཞན་ལ་མོས་པར་བྱེད། རང་བཞིན་ནི་མ་ཡིན་ནོ། ། དེ་བཞིན་དུ་ལུང་ལས་ཀྱང༌། ཚིག་ཏུ་སྦྱོར་བ་སྟོན་པ་ཡིས། ། སངས་རྒྱས་གཉིས་སུ་མེད་པར་བརྟག ། བསམ་མེད་མཆོག་ལ་སྦྱོར་བ་ཡིས། ། སངས་རྒྱས་ཀྱང་མེད་གཉིས་མེད་མེད། །
དེའི་ཕྱིར་མཐའ་བཞི་ལས་གྲོལ་བའི་ངོ་བོ་ལས་སླར་ཡང་དེའི་རབ་ཏུ་བྱེད་པས་གནས་པ་ཞེས་སོ། ། དེ་བཞིན་དུ་ལུང་ལས་ཀྱང༌། ཡོད་མིན་མེད་མིན་ཡོད་མེད་མིན། ། ཞེས་བྱ་བ་ལ་སོགས་པས་སོ། ། རྐང་པ་གཉིས་པས་དོན་དེ་ཉིད་སོ་སོར་རྒྱས་པར་སྟོན་པར་བྱེད་དེ། ཇི་བཞིན་ཞེས་བྱ་བ་ལ་སོགས་པ་ནི་གང་སྐྱེ་བའི་དུས་སུ་གྲུབ་པའི་བདག་མེད་པ་ལ་མངོན་པར་ཆགས་པ་ལས་བདེ་བ་ཆེན་པོའི་རང་བཞིན་དུ་རྒྱས་པའི་ང་རྒྱལ་ནི་རྡོ་རྗེ་འཛིན་པ་ཆེན་པོའོ། ། སླར་ཡང་རྡོ་རྗེ་བླང་མས་དེ་ལ་ངེས་པའི་དོན་སྟོན་པར་བྱེད་དོ། ། དེའི་ཕྱིར་ཀྱེའི་གྲུབ་པའི་སློབ་དཔོན་ལྷན་ཅིག་སྐྱེས་པ་དང་ཐ་དད་མ་བྱེད་ཅིག་པ་སྟེ། ཐེ་ཚོམ་མེད་པས་སེང་གེའི་ཚུལ་གྱིས་འགྲོ་བ་ལ་བགྲོད་པར་བྱེད་དོ། ། རྐང་པ་གསུམ་པས་རྣལ་འབྱོར་གྱི་དབང་ཕྱུག་གི་མཚན་མ་གསུངས་ཏེ།
སྣོད་སྤྱད་ཅེས་བྱ་བ་ལ་སོགས་པ་ནི་དཔེར་ན་ཕ་རོལ་ཚུལ་རོལ་ཏུ་སྒྲོལ་བར་བྱེད་པ་ན་སྒྲོལ་བའི་གླ་ལེན་པའི་ཕྱིར་ཕ་རོལ་གྱི་འགྲོ་བ་གནས་སུ་རྣམ་པར་ཐར་པར་འདོད་པ་རྣམས་འགྲོན་བུ་ལ་བལྟ་བར་བྱེད་དོ། ། དེ་རྣམས་ཀྱི་སྣོད་སྤྱད་ལ་སོགས་པ་འགོག་པའི་བྱེ་བྲག་ཀྱང་བལྟ་བར་བྱེད་དོ། ། ཕྱིའི་དོན་ལས་འདས་པ་རང་རིག་པའི་མཚན་ཉིད་དང་ལྡན་པའི་ཆོས་འཇིག་རྟེན་གྱི་ཚིག་གི་སྒོ་ནས་ཇི་ལྟར་བསྟན་པར་བྱ། དེ་བཞིན་དུ་ཡང་དག་ལ་ཡིད་ཆེས་པའི་ཆོས་རྟོགས་པར་བྱས་པ་ལས་ཡོན་ཏན་ཉིས་འགྱུར་གྱི་རྟགས་འཇིག་རྟེན་པས་ངེས་པ་རྣལ་འབྱོར་གྱི་དབང་ཕྱུག་གིའོ། ། དེ་བཞིན་དུ་ལུང་ལས་ཀྱང༌། དུ་བ་ལས་ནི་མེར་ཤེས་བཞིན། ། ཞེས་བྱ་བ་ལ་སོགས་པས་སོ། ། རྐང་པ་བཞི་པས་ཤིན་ཏུ་རྣམ་པར་མི་རྟོག་པ་གསུངས་ཏེ། སྨྲ་བའི་ཞེས་བྱ་བ་ལ་སོགས་པ་ནི་གྲུབ་པའི་སློབ་དཔོན་ཏཱ་ཌ་ཀས་དེ་བཞིན་དུ་སྨྲ་བར་བྱེད་དོ། ། འདིའི་ཆོས་ལ་བྱིས་པའི་རྣལ་འབྱོར་པས་གོ་སྐབས་ཙམ་ཡང་མེད་དོ། །
གང་ཞིག་ཡང་དོན་དམ་པ་རིག་པ་དེ་རྣམས་ཀྱང་གལ་ཏེ་སྨྲ་བར་བྱེད་ནའང་འདིས་ཆོས་ཁོང་དུ་ཆུད་པར་བྱས་ན། དེའི་ཚེ་དེ་ཉིད་ཀྱི་མགུལ་པར་འཁོར་བའི་ཞགས་པས་བཅིངས་པའོ། ། དེ་བཞིན་དུ་ལུང་ལས་ཀྱང༌། ཏིལ་དང་སྦུན་མ་ཙམ་གྱི་དུག་གི་ལོ་མས་ཀྱང༌། ། ཞེས་བྱ་བ་ལ་སོགས་པས་སོ། ། བྷཻ་ར་ཝ་ཞེས་བྱ་བའི་གླུའི་དབྱངས་ས་ར་ཧའི་ཞབས་ཀྱིའོ། ། ལུས་ནི་གྲུ་ཡི་དུམ་བུ་ཡིད་ནི་སྐྱ་བ་སྟེ། ། བླ་མ་དམ་པའི་གསུང་ནི་སྐྱ་བ་འཛིན་པའོ། ། སེམས་ཉིད་བརྟན་པ་ཉིད་དུ་གཟུང་གི་གྲུ་པ་རྣམས། ། ཐབས་གཞན་གྱིས་ནི་ཕ་རོལ་འགྲོ་བ་མེད། །
གྲུ་ནི་འབབས་པ་གྲུ་ཤིང་མཉན་པའི་ཡོན་ཏན་ཡིན། ། ཚོགས་ཤིང་ཚོགས་པས་ལྷན་ཅིག་སྐྱེས་པ་གཞན་དུ་ཤེས། ། ལམ་དུ་འགོག་པའི་འཇིགས་པ་རྣམ་པར་འོངས་པར་གྱུར། ། སྲིད་པའི་རྦ་རླབས་རླབས་ཐམས་ཅད་རྣམ་པར་འཁྲུགས་པར་གྱུར། ། ཕ་རོལ་ཚུ་རོལ་ཆུ་རྒྱུན་དྲག་པོ་རབ་ཏུ་འབབས། ། ས་ར་ཧ་ཡིས་སྨྲས་པ་ནམ་མཁའི་ཏིང་ངེ་འཛིན། ། བྱམས་པའི་རང་བཞིན་ཅན་ས་ར་ཧའི་ཞབས་ཀྱིས་ཀྱང་དོན་དེ་ཉིད་ལུས་ལ་གྲུ་དགོངས་པའི་སྐད་ཀྱིས་གསུངས་ཏེ། ལུས་ནི་གྲུའི་ནུམ་བུ་ཞེས་བྱ་བ་ལ་སོགས་པ་ནི་རྟེན་དང་བརྟེན་པའི་འབྲེལ་བས་ལུས་ལ་གྲུར་ཡོངས་སུ་བརྟགས་སོ། ། ཡིད་ནི་རྣམ་པར་ཤེས་པ་གྲུའི་སྐྱ་བ་ཉིད་ཀྱང་ངོ༌། ། བླ་མ་དམ་པའི་གསུང་གི་མཉན་པས་བཟུང་ནས་རྡོ་རྗེ་དང་ཆུ་སྐྱེས་མཉམ་པར་སྦྱོར་བས་སྲིད་པའི་ཆུ་གཏེར་གྱི་དབུས་སུ་ཡེ་ཤེས་ལྔའི་བདག་ཉིད་མཚན་ཉིད་དང་བྲལ་བས་རྣམ་པར་སྦྱངས་པའི་ཀུན་རྫོབ་བྱང་ཆུབ་ཀྱི་སེམས་བརྟན་པར་བྱེད་པས་ལུས་ཀྱི་གྲུ་མི་འགྱུར་བར་གྱིས་ཤིག་པའོ། །
ཀྱེའི་ས་ར་ཧའི་ཞབས་སྲིད་པའི་རྒྱ་མཚོ་ལས་སྒྲོལ་བའི་ཐབས་གཞན་མེད་དོ། ། ཞེས་པའོ། ། དེ་བཞིན་དུ་ད་ཨུ་ཌའི་ཞབས་ཀྱིས་ཀྱང༌། ལྔ་པོ་འདི་ཡིས་གཏི་མུག་འགྲམ་ལས་སྒྲོལ་བར་བྱེད། ། ཕ་རོལ་ཏུ་ནི་ཞེས་བྱ་བ་ལ་སོགས་པས་སོ། ། རྐང་པ་གཉིས་པས་ལམ་གྱི་རྗེས་སུ་བསྔགས་པ་གསུངས་ཏེ། གྲུ་ནི་འབབས་པ་ཞེས་བྱ་བ་ལ་སོགས་པ་ནི་དཔེར་ན་ཕྱི་རོལ་དུ་གྲུ་འགྲོ་བ་སྐྱ་བ་འཛིན་པའི་ཡོན་ཏན་གྱིས་འདྲེན་པར་བྱེད་དོ། ། དེ་བཞིན་དུ་འདིར་གྲུ་ནི་ཡང་ཉམས་སུ་མྱོང་བའོ། ། ཀྱེའི་རྣལ་འབྱོར་པ་རྡོ་རྗེ་བླ་མའི་ལྷན་ཅིག་སྐྱེས་པའི་དགའ་བའི་ཐབས་ཟུང་ལ་གྲུ་ནི་ཡོངས་སུ་མ་སྤོངས་ཤིག་པའོ། ། གང་གིས་དེ་མ་ཐག་ཏུ་བདེ་བ་ཆེན་པོའི་གླིང་དུ་སོང་ཞིག་པའོ། །
རྐང་པ་གསུམ་པས་བདུད་ཀྱི་ལས་སུ་གནས་པ་གསུངས་ཏེ། ལམ་དུ་ཞེས་བྱ་བ་ལ་སོགས་པ་ནི་ཟས་དང༌། སྐོམ་དང༌། ཡུལ་ལ་སྒྲུབ་བོ་ཆགས་པ་ཉིད་ཀྱི་ཚེ་ལམ་ཉམས་པར་འགྱུར་རོ། ། ཨ་ཝ་དྷཱུ་ཏཱིར་སོང་བས་སྤངས་པའི་ཕྱིར་རོ། ། འགོག་པའི་ཞེས་པ་ནི་དེའི་ཚེ་ཟླ་བ་དང་ཉི་མ་གཉིས་སྟོབས་དང་ལྡན་པར་གྱུར་པའོ། ། རྒྱུ་དེའི་ཕྱིར་སྲིད་པའི་རྒྱ་མཚོར་ཡུལ་གྱི་རྦ་རླབས་ཀྱི་བདག་མེད་པའི་ཆོས་ལ་ཐམས་ཅད་ཀྱིས་རབ་ཏུ་བྱེད་པས་འཁྲུལ་བར་གྱུར་པ་ཞེས། ། རྐང་པ་བཞི་པས་ཨ་ཝ་དྷཱུ་ཏཱིའི་ལམ་གྱི་རྗེས་སུ་བསྔགས་པ་གསུངས་ཏེ། ཕ་རོལ་ཚུ་རོལ་ཞེས་བྱ་བ་ལ་སོགས་པ་ནི་ཀུན་ལ་ཞེས་པ་ལམ་ངན་པ་ཟླ་བ་ལ་སོགས་པ་སྟེ། གང་དུ་ཨ་ཝ་དྷཱུ་ཏི་ལ་ཐིམ་པར་གྱུར་པའོ། །
དེའི་རང་བཞིན་གྱིས་ཡོངས་སུ་དག་པ་ཨ་ཝ་དྷཱུ་ཏཱི་ཀུའི་སྒྲས་རྟོགས་པར་བྱའོ། ། ལ་ཡ་ཞེས་པ་ནི་དེ་གཟུང་ནས་སོ། ། རྒྱུན་དྲག་པོ་ཞེས་པ་ནི་བདེ་བ་ཆེན་པོའི་འདོད་ཆགས་ཀྱི་རྒྱུན་གྱིས་འཇུག་པས་དོན་དམ་པ་རིག་པ་གང་བྱང་ཆུབ་ཀྱི་སེམས་ཀྱི་རྡོ་རྗེ་སྟེ། དེ་སྟེང་དུ་འགྲོ་བར་བྱེད་དོ། ། ནམ་མཁའ་ཞེས་པ་ནི་དྲི་མ་མེད་པ་འཁོར་ལོའི་གླིང་དུ་ཐིམ་པར་འགྱུར་རོ། ། ཞེས་གསུངས་སོ། ། མཱལ་ལཱ་སཱི་ཞེས་བྱ་བའི་གླུའི་དབྱངས་ས་ར་ཧའི་ཞབས་ཀྱིའོ། ། སྟོང་ཉིད་ལག་པས་ཧྲོལ་ཞིག་ཀྱེའི། ། ཁྱོད་ཀྱིས་རང་གི་ཡིད་ཀྱི་སྐྱོན། ། བླ་མའི་གསུང་གིས་སྤྱོད་ལམ་ཀྱེ། །
ཁྱོད་ཉིད་སླར་སྡོད་ཇི་ལྟ་བུ། ། རྨད་བྱུང་སྐུ་སྐྱེས་ནམ་མཁའ་ལ། ། ཀྱོག་པོར་འགྲོ་བ་གླང་གིས་ལ། ། ཕ་རོལ་འགྲོ་བ་འཇོམས་པ་ཡིས། ། ཁྱོད་ཀྱི་གཡོ་སྒྱུ་སྣ་ཚོགས་པ། ། ངོ་མཚར་སྲིད་པའི་གཏི་མུག་ལ། ། ཀྱེ་མ་རང་དང་གཞན་དག་མཐོང༌། ། འགྲོ་འདི་ཆུ་ཡི་ཆུ་བུར་འདྲ། ། ལྷན་ཅིག་སྐྱེས་པའི་སྟོང་པ་བདག ། བདུད་རྩི་ཡོད་བཞིན་དུག་མེད་ཀྱི། །
གཞན་དབང་སེམས་ཀྱི་བདག་ཁྱིམ་ན། ། བཏུང་བ་བདག་གིས་གོའོ་ཀྱེ། ། བདག་ནི་མ་རུངས་གཉེན་འདུན་ཟ། ། ས་ར་ཧས་སྨྲས་མཆོག་ཡིད་གྱུར། ། བདག་ཅི་མ་རུངས་གླང་ལ་ནི། ། གཅིག་པུས་འགྲོ་བ་འཇོམས་པར་བྱེད། ། ཀྱེ་མ་བདག་ནི་རང་འདོད་སྤྱོད། ། གྲུབ་པའི་སློབ་དཔོན་ས་ར་ཧའི་ཞབས་ཀྱིས་དོན་དེ་ཉིད་དངོས་པོའི་ངོ་བོ་ཉིད་རྟོགས་ནས་འཇིག་རྟེན་པའི་ཆེད་དུ་གསུངས་ཏེ། སྟོང་ཉིད་ཅེས་བྱ་བ་ལ་སོགས་པ་ནི། ཀྱེའི་རང་གི་ཡིད་སེམས་ཀྱི་རྒྱལ་པོ་ཁྱོད་མ་རིག་པ་ལ་སོགས་པའི་ཉེས་པ་རྣམས་བདེ་བ་མ་ཡིན་པའི་ངོ་བོར་རྟོགས་པའི་ཕྱིར་རྨི་ལམ་གྱི་རྗེས་ལའང་མངོན་པར་འདོད་པ་དེས།
དཔེར་ན་ལྷ་ཐམས་ཅད་ལག་པ་རྣམ་པར་བརྐྱང་བ་བཞིན་དང༌། གཉིད་སད་པ་བཞིན་དུ་དེ་རྣམས་ཀྱིས་སླར་ཡང་གང་ཇི་ལྟར་སྨྲ་ཞེས་སོ། ། དེ་ལ་ད་ནི་སངས་རྒྱས་ཀྱི་བསོད་ནམས་ཀྱི་མཐུས་བདག་གི་བླ་མ་དམ་པའི་གསུང་གི་ཟླ་བའི་འོད་ཟེར་གྱི་རང་བཞིན་གྱིས་འཇིག་རྟེན་གསུམ་པོ་རབ་ཏུ་གསལ་བའོ། ། དེའི་ཕྱིར་གནས་གང་དུ་ཁྱོད་གནས་བྱེད་དེ། ཀྱེའི་སེམས་ཀྱི་རྒྱལ་པོ་ཞེས་སོ། ། དྷཱུའི་རྐང་པས་དོན་དེ་ཉིད་བརྟན་པར་བྱེད་དེ། རྨད་དུ་བྱུང་བ་ནི་ངོ་མཚར་བ་བླ་མའི་ཞབས་ཀྱི་པདྨའི་དྲིན་ལས་རོལ་པའི་ཕྱིར་བདག་གི་རྟོག་པ་ཧཱུྃ་ཡིག་ས་བོན་ལས་བྱུང་བ། ཀྱེའི་སེམས་ཀྱི་རྒྱལ་པོ་ནམ་མཁའ་ལ་ཞེས་ཏེ། འོད་གསལ་ལ་རབ་ཏུ་ཞུགས་པའོ། །
ད་ནི་མ་རིག་པའི་སྐྱོན་སྣ་ཚོགས་པ་བཅོམ་པར་འགྱོད་པ་ཁྱོད་ཉིད་དོ། །
རྐང་པ་གཉིས་པས་སེམས་ཅན་ཤིན་ཏུ་ཆེན་པོའི་རྗེས་སུ་བསྔགས་པ་གསུངས་ཏེ། ངོ་མཚར་ཞེས་བྱ་བ་ལ་སོགས་པ་ནི་སྲིད་པའི་སེམས་ཅན་གྱིས་ཅི་སྟེ་གཏི་མུག་ལ་སོགས་པ་ལ་གང་ངོ་མཚར་བ་གང་ལས་བདག་གིས་མི་ཤེས་པའི་ཕྱིར་རང་དང༌། གཞན་དང༌། ཕ་རོལ་ཏུ་འབྱེད་པའི་རྣམ་པར་དབྱེ་བ་བལྟ་བར་བྱེད་དོ། ། དེའི་ཕྱིར་དེའི་ང་རྒྱལ་བྱེད་པས་ཡིད་ལ་དོན་དམ་པ་སེམས་ལ་འཆར་བ་ཁྱོད་ལེན་པར་བྱེད་དོ། ། དེ་བཞིན་དུ་ལུང་ལས་ཀྱང༌། ང་རྒྱལ་དང་བཅས་ཡིད་མི་བཟད། ། སྐྱེ་བར་འཇུག་ཅིང་འཆིང་བར་བྱེད། ། ང་རྒྱལ་དང་བྲལ་འགྲོ་བ་ཡང༌། ། སེམས་ལ་བདག་ལྟ་དེ་ནས་བྲལ། །
སྟོན་པ་གཞན་མེད་འགྲོ་བ་ལ། ། རྒྱལ་བ་མེད་ཅིང་བདག་མེད་སྨྲ། ། གཞན་མིན་དེ་ལས་ཉེ་བར་ཞི། ། བསྒྲུབ་པ་དེ་ལ་འདི་ཡིད་ལམ། ། དེ་ཉིད་རིག་ལ་ཆུ་ཟླ་སོགས། ། དེས་ནི་བཅུ་གཉིས་སྒོ་རུ་གྱིས། ། ཐམས་ཅད་སྟོང་པའི་ཚད་མ་ཡིས། ། སྐྱེ་བ་མེད་པ་སྒྲུབ་པོར་བྱེད། ། ཅེས་སོ། ། རྐང་པ་གསུམ་པས་དགའ་བ་བཞིའི་བདག་ཉིད་ཆེ་བ་གསུངས་ཏེ།
བདུད་རྩི་ཞེས་བྱ་བ་ལ་སོགས་པ་ནི་ལྷན་ཅིག་སྐྱེས་པའི་དགའ་བ་ལ་གནས་པ་ཡོད་ན་གཟུགས་ལ་སོགས་པ་ཡུལ་གྱི་དུག་ཇི་ལྟར་སྤྱོད་པར་བྱེད། ཀྱེའི་ལས་ཀྱི་དབང་གྱུར་སེམས་ཀྱིས་རྣམ་པར་དཔྱོད་པ་ཅན། ཁྱིམ་ཞེས་པ་ནི་རང་གི་ལུས་ཀྱི་བཏུང་བ་ཅན་ཞེས་ཏེ། འདོད་ཆགས། ཞེ་སྡང༌། གཏི་མུག་ལ་སོགས་པའི་ཚོགས་ལ་ཁྱོད་ཀྱིས་རང་གི་ཁྱིམ་མི་མོ་ཡེ་ཤེས་ཀྱི་ཕྱག་རྒྱ་བདག་མེད་མ་ལ་ཡང་དག་པར་འཁྱུད་པ་དེའི་བཏུང་བ་ནི་རང་བཞིན་མེད་པར་བདག་གིར་བྱེད་པའོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། ཁྱིམ་མི་མོ་ལ་གཞན་གྱི་དུག་ནི་ཟ་བར་བྱེད། ། ཅེས་པ་ལ་སོགས་པས་སོ། ། རྐང་པ་བཞི་པས་རང་གི་འདོད་པའི་སྤྱོད་པ་གསུངས་ཏེ།
གྲུབ་པའི་སློབ་དཔོན་ས་ར་ཧའི་ཞབས་ཀྱིས་ཀྱང༌། ས་ར་ཧས་སྨྲས་ཞེས་བྱ་བ་ལ་སོགས་པའི་མ་རུངས་གླང་ལ་ཞེས་པ་ནི་མ་རུངས་པ་ཡུལ་གྱི་སྟོབས་སྟེར་བའི་ཕྱིར་དུཥྚ་བ་ལ་ད་ཞེས་སེམས་ཀྱི་རྒྱལ་པོར་རིག་པར་བྱའོ། ། གཅིག་པུ་དེས་མ་རུངས་པའི་འཇིག་རྟེན་གསུམ་འཇོམས་པས། དེ་ལྟ་བས་ན་མ་རུངས་པའི་གླང་པོས་བདག་གིས་ཅི་ཞིག་བྱ། གོ་ཞེས་པ་ནི་གླང་པོའོ། ། དེའི་དམིགས་པ་དང་བཅས་པས་ལུས་དེ་ལ་སྟོང་པ་འོད་གསལ་གྱི་གཟུགས་སུ་བྱས་ནས། བླ་མའི་གསུང་གི་དྲིན་ལས་རང་གི་འདུན་པས་འགྲོ་བ་གསུམ་དུ་རྣམ་པར་དཔྱོད་པར་བྱེད་དོ། ། དེ་བཞིན་དུ་ཞི་བ་ལྷའི་ཞབས་ཀྱིས་ཀྱང༌། རང་གི་འདུན་པས་དཔྱོད་པའི་གནས། ། ཞེས་བྱ་བ་ལ་སོགས་པས།
མཱ་ལ་སཱི་གོ་ཌ་ལ་ཞེས་བྱ་བའི་གླུའི་དབྱངས་ནག་པོ་སྤྱོད་པ་པའི་ཞབས་ཀྱིའོ། ། གང་ཞིག་ཡིད་ཀྱི་སྤྱོད་ཡུལ་མིག་འཕྲུལ་འདྲ། ། ལུང་དང་པུསྟི་རྫུན་གྱི་ཕྲེང་བ་ཡིན། ། ཇི་ལྟར་སྨྲ་བས་ལྷན་སྐྱེས་བརྗོད་པར་ནུས། ། ལུས་ངག་ཡིད་ལ་གང་དུ་མི་འཇུག་གོ ། བླ་མས་རྫུན་གྱི་ཐབས་ཀྱིས་སློབ་མ་ལ། ། ངག་གི་ལམ་ལས་འདས་པ་ཇི་ལྟར་སྨྲ། ། གང་དེ་སྨྲ་བ་དེ་དང་དེ་རྣམས་རྫུན། ། བླ་མའི་ཐབས་ཀྱིས་སློབ་མ་འཁྲུལ་བར་བྱས། ། ཀཧྞས་རྒྱལ་བའི་རིན་ཆེན་ཇི་ལྟར་སྨྲ། །
ལྐུགས་པས་འོན་པར་སྨྲ་བ་ཇི་བཞིན་ནོ། ། ལྷན་ཅིག་སྐྱེས་པའི་དགའ་བས་ཚིམ་པའི་ནག་པོ་གླུ་དབྱངས་ཞབས་རབ་ཏུ་དགའ་བས་གསུངས་པ་སྟེ། གང་ཞིག་ཡིད་ཀྱི་ཞེས་བྱ་བ་ལ་སོགས་པའི་གང་ཡིད་དང་དབང་པོའི་སྤྱོད་ཡུལ་ནི་རྟོག་པ་དང་རྣམ་པར་རྟོག་པའི་དྲྭ་བའོ། ། ལུང་དང༌། སྔགས་དང༌། བསྟན་བཅོས་ལ་སོགས་པའི་ཤེས་པ་དེའང་ཐམས་ཅད་ཀྱང་ངོ༌། ། དེ་བཞིན་དུའང་ལུང་དང་རིག་བྱེད་རྙིང་མ་ཞེས་བྱ་བ་ལ་སོགས་པས་སོ། ། དྷཱུའི་རྐང་པས་ལྷན་ཅིག་སྐྱེས་པ་སྨྲ་དཀའ་བ་གསུངས་ཏེ། དེའི་ཕྱིར་རིག་བྱེད་དུ་ཇི་ལྟར་ལྷན་ཅིག་སྐྱེས་པ་བླ་ན་མེད་པའི་ཡེ་ཤེས་བརྗོད་པར་ནུས་ཏེ། སོ་སོའི་སྐྱེ་བོ་རྣམས་ཀྱི་ལུས་དང༌།
ངག་དང༌། ཡིད་ལྷན་ཅིག་སྐྱེས་པ་གང་ལ་ཐིམ་པར་གྱུར་པའོ། ། དེ་བཞིན་དུ་ཏིལླི་པའི་ཞབས་ཀྱིས་ཀྱང༌། སོ་སོ་རང་རིག་འབྲས་བུ་ནི། ། ཏིལླི་པ་ཡི་ཞབས་ཀྱིས་སྨྲ། ། གང་ཞིག་ཡིད་ཀྱི་སྤྱོད་ཡུལ་སྦས། ། དེ་ནི་དོན་དམ་མ་ཡིན་ནོ། ། རྐང་པ་གཉིས་པས་དེ་ཁོ་ན་ཉིད་ཀྱི་རང་བཞིན་གསུངས་ཏེ། རྫུན་པ་ཞེས་བྱ་བ་ལ་སོགས་པ་ནི་བདེན་པ་མ་ཡིན་པས་བླ་མས་སློབ་མ་ལ་མན་ངག་སྟེར་བར་བྱེད་དོ། ། གང་ཡང་ལྷན་ཅིག་སྐྱེས་པ་དེ་རིག་བྱེད་མ་ཡིན་པས་སོ། །
དེ་བས་ན་བླ་མས་ཅི་ཞིག་བྱས་ནས་སྨྲ་བར་བྱེད་ཅེས་སོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། དེ་མེད་བླ་མས་ཇི་ལྟར་སྨྲ། ། ཞེས་བྱ་བ་ལ་སོགས་པས་སོ། ། རྐང་པ་གསུམ་པས་དོན་དེ་ཉིད་བརྟན་པར་བྱེད་དེ། གང་དེ་ཞེས་བྱ་བ་ལ་སོགས་པ་ནི་དེ་ལས་བྱུང་བའི་ཚིག་ཙམ་དུ་གྱུར་པ་གང་ལས་སྨྲ་བར་བྱེད་དེ། ལྷན་ཅིག་སྐྱེས་པ་དེ་ཐམས་ཅད་རྫུན་ཏེ། རང་བཞིན་བདེན་པ་མ་ཡིན་པའོ། ། གང་ཡང་རྡོ་རྗེ་བླ་མ་དེས་ཀྱང་འདིར་ཆོས་ལ་ཚིག་གིས་ཕོངས་ནས་རིག་པས་སོ། ། དེའི་སློབ་མས་ཀྱང་ཚིག་ཉིད་ཀྱིས་ཅུང་ཟད་ཀྱང་ཐོས་པ་མེད་དོ། །
དེའི་ཕྱིར་དེའང་འོན་པ་སྟེ། དེར་ཟབ་མོའི་ཆོས་ལ་བློ་གྲོས་རྟོགས་པའོ། ། སྨྲས་པ་ཞེས་བྱ་བ་ལ་སོགས་པ་ནི་ནག་པོ་སྤྱོད་པ་པ་ཉིད་ཀྱིས་གསུངས་པའོ། ། ཅི་འདྲ་ན། རྒྱལ་བའི་རིན་པོ་ཆེ་དགའ་བ་མཐའ་ཡས་པ་བླ་ན་མེད་པའི་བདེ་བ་རྒྱ་ཆེན་པོའི་ཕྱིར་རིན་པོ་ཆེ་བཞི་པའི་དགའ་བར་རྟོགས་པར་བྱའོ། ། དཔེར་ན་འོན་པ་ལ་བརྡ་ལ་སོགས་པས་ལྐུགས་པས་རྟོགས་པ་སྨྲ་བར་བྱེད་དོ། ། དེ་བཞིན་དུ་རིང་དུ་བླ་མ་དམ་པས་སློབ་མ་ལ་དགའ་བའི་མཐུས་བདེ་བ་ཆེན་པོ་རྒྱ་ཆེར་སྟོན་ཏོ། ། དེ་བཞིན་དུ་ད་ཨུ་ཌའི་ཞབས་ཀྱིས་ཀྱང༌། རིང་བ་མ་ཡིན་རིང་བ་ཞེས་བྱ་བ་ལ་སོགས་པས་སོ། ། གུཉྫ་རཱི་ཞེས་བྱ་བའི་གླུའི་དབྱངས་བྷུ་སུ་ཀུ་པའི་ཞབས་ཀྱིའོ། །
དང་པོ་མ་སྐྱེས་པ་ཉིད་ཀྱིས། ། འགྲོ་རྣམས་དེ་ཡིས་འཁྲུལ་པར་ཤེས། ། ཐག་པར་སྦྲུལ་མཐོང་སྐྲག་པ་ཡིས། ། ཇི་ལྟར་གང་གི་ཁམ་གྱི་ཟས། ། ངོ་མཚར་གང་ཞིག་རྣམ་པར་དཔྱོད། ། ལག་པས་བསྒྲེ་བར་མ་བྱེད་ཅིག ། དེ་ལྟར་རང་བཞིན་གལ་ཏེ་འགྲོ། ། ཤེས་ན་ཁྱོད་ཀྱི་བག་ཆགས་ཟ། ། མྱ་ངན་སྨིག་རྒྱུ་དྲི་ཟའི་གྲོང༌། ། ཆུ་ཟླ་གཟུགས་བརྙན་ཇི་བཞིན་ནོ། །
རླུང་ནི་འཁོར་བས་བརྟན་པར་འགྱུར། ། ཆུ་ནི་རྡོ་བ་ཇི་བཞིན་ནོ། ། མོ་གཤམ་བུ་ནི་ཇི་ལྟར་རྩེ་བ་ལྟར། ། རྩེད་མོ་རྣམ་པ་མང་པོ་རྩེ་བར་བྱེད། ། བྱེ་མའི་མར་ཁུ་རི་བོང་རྭ་དང་ནི། ། ནམ་མཁའི་མེ་ཏོག་རྒྱས་པ་ཇི་བཞིན་ནོ། ། རཱ་ཨུ་ཏ་ཡི་དམག་གཏམ་བྷུ་སུ་ཀུ། ། དངོས་ཚོགས་རང་བཞིན་མཐའ་དག་གཏམ་ཉིད་དོ། ། གང་དུ་རྨོངས་པ་འཁྲུལ་པ་ཡོད་གྱུར་ན། ། བླ་མ་དམ་པའི་ཞབས་ལ་དྲི་བར་གྱིས། །
ལྷན་ཅིག་སྐྱེས་པའི་དགའ་བས་ཚིམ་པ་ཉིད་ཀྱི་བྷུ་སུ་ཀུའི་ཞབས་ཀྱིས་དོན་དེ་ཉིད་གསུངས་ཏེ། དང་པོ་ཞེས་བྱ་བ་ལ་སོགས་པ་ནི་ཐོག་མར་དངོས་པོ་རྣམས་མ་སྐྱེས་པ་ཉིད་ཀྱིས་འགྲོ་བ་རྣམས་འདིར་རང་དང་གཞན་དོན་ཤེས་པས་ཁོང་དུ་ཆུད་པ་དེས་དེ་རྣམས་ལ་དངོས་པོ་གཞན་དུ་མི་འགྲོ་བའོ། ། དེ་བཞིན་དུ་ལུང་ལས་ཀྱང༌། ཨའི་ཡི་གེའི་སྒོ་ཆོས་ཐམས་ཅད་སྐྱེ་བ་མེད་པའི་ཕྱིར་རོ། ། དེ་ནས་འཁྲུལ་པ་མ་རིག་པ་ནི་རབ་རིབ་ཅན་གྱི་མིག་གིས་ནག་པོ་དང་སེར་པོ་ལ་སོགས་པའི་གཟུགས་ཀྱིས་སོ། ། ཀྱེའི་བྱིས་པའི་རྣལ་འབྱོར་པས་དངོས་པོ་ཉིད་དུ་ཤེས་སོ། ། དེ་བཞིན་དུ་སློབ་དཔོན་ནི་དཱ་ཏ་ཀཱས། ། སྐྲ་ཤད་ཇི་བཞིན་ནམ་མཁའ་ལ། ། རབ་རིབ་ཅན་གྱི་སྐྱེ་བོས་མཐོང༌། ། དེ་བཞིན་སྣང་སོགས་ཉེས་པ་ཡིས། །
བྱིས་པ་རྣམས་ཀྱིས་དངོས་པོར་རྟོག ། ཐག་པ་ལ་ནི་སྦྲུལ་དུ་ཤེས། ། གང་ཞིག་ཤིན་ཏུ་སྐྲག་བྱས་ལྟར། ། དེར་ཡང་དེ་ཡི་ཐག་སྦྲུལ་གྱིས། ། བདེན་པར་དེ་ཡིས་ཙི་ཞིག་རྨུག ། དྷཱུའི་རྐང་པས་ལམ་གྱི་རྗེས་སུ་བསྔགས་པ་གསུངས་ཏེ། ངོ་མཚར་ཞེས་བྱ་བ་ལ་སོགས་པའི་ངོ་མཚར་ནི་མཚར་དུ་བརྩི་ཏེ། ཀྱེའི་བྱིས་པའི་རྣལ་འབྱོར་པ་འདིར་ལག་པས་བསྒྲེ་བར་བྱ་མི་དགོས་ཏེ། འདི་འདྲ་བའི་དངོས་པོས་གལ་ཏེ་འགྲོ་བའི་རང་བཞིན་རྟོགས་པར་གྱིས་ཤིག་པའོ། ། དེའི་ཚེ་ཁྱོད་ཀྱིས་ཐོག་མ་མེད་པའི་སྲིད་པར་རྣམ་པར་རྟོག་པའི་བག་ཆགས་ཀྱིས་ཉེས་པར་བཟུང་བ་རྣམས་འབྲོས་པར་འགྱུར་རོ། །
རྐང་པ་གཉིས་པས་དོན་དེ་ཉིད་ཀུན་རྫོབ་ཏུ་དཔེ་ཡིས་གསལ་བར་བྱེད་དེ། མྱ་ངན་སྨིག་རྒྱུ་ཞེས་བྱ་བ་ལ་སོགས་པ་ནི་རི་དྭགས་སྲེད་པ་དང་དྲི་ཟའི་གྲོང་ཁྱེར་མཐོང་བ་ལ་སོགས་པ་ཇི་བཞིན་དུ་གཟུགས་བརྙན་ཙམ་དུ་དངོས་པོ་རྣམས་མཆོག་གི་རྣལ་འབྱོར་པས་མཐོང་ངོ༌། ། དེ་བཞིན་དུ་ལུང་ལས་ཀྱང༌། སྒྱུ་མ་ཇི་བཞིན་རྨི་ལམ་བཞིན། ། དེ་བཞིན་དུ་ནི་བར་སྲིད་དོ། ། ཞེས་པ་ལ་སོགས་པས་སོ། ། དེ་ཐམས་ཅད་མ་རིག་པའི་བག་ཆགས་ཀྱི་སྐྱོན་གྱིས་ལོག་པར་བྱིས་པའི་རྣལ་འབྱོར་པ་རྣམས་ཀྱིས་རྣམ་པར་རྟོག་པར་བྱེད་དོ། ། དཔེར་ན་རླུང་འཁོར་བས་ཆུའང་བརྟན་པར་གྱུར་པ་དེ་བཞིན་དུ་དངོས་པོའི་གྲོང་ཁྱེར་རྣལ་འབྱོར་གྱི་དབང་ཕྱུག་གིས་ཤེས་པར་བྱའོ། ། དེ་བཞིན་དུ་ལུང་ལས་ཀྱང༌། སྟོང་ཉིད་དེ་ཉིད་གྱུར་པ་ཡིས། །
དངོས་པོའི་བག་ཆགས་ཀྱིས་བསྒོས་གྱུར། ། རླུང་ནི་འཁོར་བས་བརྟན་གྱུར་པའི། ། ཆུ་ཡི་དེ་ཉིད་ཚོགས་པ་འགྲོས། ། རྐང་པ་གསུམ་པས་ཤིན་ཏུ་མེད་པ་མཚོན་ཏེ། མོ་གཤམ་བུ་ཞེས་བྱ་བ་ལ་སོགས་པའི་མོ་གཤམ་ནི་བཅོམ་ལྡན་འདས་བདག་མེད་མ། དེའི་བུ་ནི་དོན་དམ་པའི་བདེན་པ་དཔེར་ན་བྱེ་མའི་མར་ཁུའམ། རི་བོང་གི་རྭ་བཞིན་ནོ། ། དེ་རྣམས་སྐྱེ་བ་མེད་པའི་ངོ་བོ་ཉིད་དེས་མཚོན་པའོ། ། དེ་རྣམས་སྐྱེ་བ་མེད་པའི་ཕྱིར་དོན་དམ་པའི་བདེན་པ་བདེ་བ་ཆེན་པོ་ཡེ་ཤེས་ལྔའི་བདག་ཉིད་དོ། ། འགྲོ་བ་སྣ་ཚོགས་པའི་རབ་ཏུ་བྱེད་པས་རོལ་པའི་བདེ་བ་ཉམས་སུ་མྱོང་བའི་ཕྱིར་རོ། །
དེ་བཞིན་དུ་སུ་ཏ་ཀེ་ལས་ཀྱང༌། སངས་རྒྱས་ལྔ་བདག་འགྲོ་ཀུན་པ། ། ཞེས་བྱ་བ་ལ་སོགས་པས་སོ། ། རྐང་པ་བཞི་པས་ངོ་བོ་ཉིད་ཡོངས་སུ་དག་པ་གསུངས་ཏེ། བྷུ་སུ་ཀུ་ཞེས་བྱ་བ་ལ་སོགས་པ་ནི་འདུ་ཤེས་གསུམ་པ་ཉིད་ཀྱིས་གསུངས་ཏེ། དངོས་པོ་རྣམས་ཀྱི་འདིར་ངོ་བོ་ཉིད་བདག་གིས་བཤད་པའོ། ། ཀྱེའི་བྱིས་པའི་རྣལ་འབྱོར་པ་གལ་ཏེ་ཁྱོད་ཀྱི་འཁྲུལ་པ་ཡོད་ན། དེའི་ཚེ་བླ་མ་དམ་པའི་ཞབས་ལ་གུས་པར་བྱའོ། ། འདོད་པ་སྦྱིན་པ་ཞེས་བྱ་བའི་གླུའི་དབྱངས་ནག་པོ་སྤྱོད་པའི་ཞབས་ཀྱིའོ། ། སེམས་ཀྱི་ལྷན་སྐྱེས་སྟོང་ཉིད་རྫོགས། །
ཕུང་པོ་དང་བྲལ་སྡུག་བསྔལ་མེད། ། སྨྲས་པ་ཇི་ལྟར་ཀཧྞས་མེད། ། བདག་ནི་ཁམས་གསུམ་གཏན་དུ་འཕྲོ། ། རྨོངས་པ་བརྟན་ཉམས་འཇིག་བཅས་མཐོང༌། ། རླབས་བྲལ་རྒྱ་མཚོ་ཇི་ལྟར་བསྐམ། ། ཡོད་བཞིན་འཇིག་རྟེན་རྨོངས་མི་མཐོང༌། ། འོ་མར་མར་ཡོད་བཞིན་མི་མཐོང༌། ། འགྲོ་འོང་མེད་པའི་སྲིད་པ་འདི་ཡང་གང༌། ། ཀརྞ་རྣལ་འབྱོར་ངོ་བོ་ཉིད་ལ་རོལ། ། ཡེ་ཤེས་ཀྱི་བདུད་རྩིས་ཡོངས་སུ་ཚིམ་པའི་ནག་པོ་སྤྱོད་པའི་ཞབས་ཀྱིས་དེ་ཉིད་ཀྱི་དོན་གསུངས་ཏེ།
སེམས་ཞེས་བྱ་བ་ལ་སོགས་པ་ནི་ལྷན་ཅིག་སྐྱེས་པ་ཞེས་ཏེ། རང་བཞིན་གྱིས་ངོ་བོ་ཉིད་ཀྱི་ལྷ་ཐམས་ཅད་སྟོང་པ་ཉིད་དུ་བཅུ་དྲུག་གིས་ཡོངས་སུ་རྫོགས་པ་འདི་བདག་གི་སེམས་ཀྱི་རྒྱལ་པོའོ། ། དེའི་ཕྱིར་ཕུང་པོ་དང་བྲལ་བ་ཞེས་ཏེ། ཀྱེའི་སྐྱེ་བོ་རྣམས་བདག་གི་ཕུང་པོ་དང་བྲལ་བ་ལ་སྡུག་བསྔལ་མ་བྱེད་ཅིག་ཅེས་སོ། ། དེ་བཞིན་དུ་དགྱེས་པའི་སྡོམ་རྡོ་རྗེ་ལས་ཀྱང༌། ཕུང་པོ་དངོས་མེད་བདེ་བའི་མཆོག ། ཅེས་སོ། ། དྷཱུའི་རྐང་པས་ངོ་བོ་ཉིད་གསུངས་ཏེ། ཀྱེའི་བྱིས་པའི་རྣལ་འབྱོར་པར་སྨྲས་པ། ཇི་ལྟར་ནག་པོ་སྤྱོད་པ་མེད་པར་གྱུར་ཏེ།
འཇིག་རྟེན་གྱི་ངོ་བོ་དེས་བསྒོམ་པར་བྱའོ། ། གཏན་དུ་འཕྲོ་བར་བྱེད་དེ། དོན་དམ་པའི་ཆུ་གཏེར་ལ་རོལ་བར་བྱེད་དོ་ཞེས་པའི་དོན་ནོ། ། དེ་བཞིན་དུ་ལུང་ལས་ཀྱང༌། ཇི་ལྟར་ཆུ་ཀླུང་ཆུ་དྭངས་ལས། ། བདག་གི་ངོ་བོ་མྱུར་དུ་བསྐྱེད། ། དེ་བཞིན་སྟོང་ཉིད་ཀུན་དྭངས་ལས། ། སྒྱུ་འཕྲལ་དྲ་བ་སྟོན་པར་བྱེད། ། རྐང་པ་གཉིས་པས་དཔེའི་སྒོ་ནས་དོན་དེ་ཉིད་གསལ་བར་བྱེད་དེ། རྨོངས་པ་ཞེས་བྱ་བ་ལ་སོགས་པ་ནི་སྔོན་པོ་དང་སེར་པོ་ལ་སོགས་པའི་དབྱིབས་དང་ཁ་དོག་ཉིད་ཀྱིས་གང་གིས་དངོས་པོ་དེའི་འཇིག་པ་མཐོང་བའི་རྨོངས་པ་ཅིའི་ཕྱིར་འཇིགས་པར་བྱེད་དེ།
ཅི་སྟེ་རྒྱ་མཚོའི་རླབས་ཞིག་པས་རྒྱ་མཚོ་བསྐམ་པར་འགྱུར་རམ་ཞེས་སོ། ། རྐང་པ་གསུམ་པས་དོན་དེ་ཉིད་བརྟན་པར་བྱེད་དེ། རྨོངས་པ་ཞེས་པ་ནི་དེ་བཞིན་དུ་བླུན་པོས་ཡོད་བཞིན་པའང་འོ་མའི་ནང་ན་མར་མི་མཐོང་བའོ། ། དེ་བཞིན་དུ་འཇིག་རྟེན་གསུ་མཐོང་བཞིན་པའང་མི་མཐོང་བའོ། ། རྐང་པ་བཞི་པས་ཡོངས་སུ་གྲུབ་པ་གསུངས་ཏེ། སྲིད་པར་འགྲོ་བ་མེད་ཅེས་བྱ་བ་ལ་སོགས་པ་ནི་བླ་མ་དམ་པའི་ཆུ་སྐྱེས་ཀྱི་རྡུལ་གྱིས་བྱེད་པའི་ཕྱིར་རོ། ། འདིར་སྲིད་པའི་རང་བཞིན་ཡོངས་སུ་ཤེས་པ་ནག་པོ་སྤྱོད་པའི་ཞབས་སྲིད་པ་ལ་འདིར་རོལ་བར་བྱེད་དོ། ། རྩེ་བར་བྱེད་དོ། ། ཞེས་པའོ། ། བཾ་ག་ལ་ཞེས་བྱ་བའི་གླུའི་དབྱངས་བྷུ་སུ་ཀུའི་ཞབས་ཀྱིའོ། །
ལྷན་ཅིག་སྐྱེས་པའི་ཤིང་ཆེན་འཇིག་རྟེན་གསུམ་ན་འཕྲོ། ། ནམ་མཁའ་དང་མཚུངས་རང་བཞིན་བཅིངས་དང་གྲོལ་བ་གང༌། ། དཔེར་ན་ཆུ་ལ་ཆུ་བཞག་དབྱེ་བར་མི་ནུས་ལྟར། ། དེ་བཞིན་ཡིད་ཀྱི་རིན་ཆེན་རོ་མཉམ་ནམ་མཁར་ཞུགས། ། གང་ལ་བདག་ཉིད་མེད་པ་དེ་ལ་གཞན་དག་གང༌། ། ཐོག་མ་མཐའ་མེད་སྐྱེ་དང་འཆི་བ་སྲིད་པ་མེད། ། བྷུ་སུ་ཀུས་སྨྲས་ངོ་མཚར་རྗེས་སྨྲས་ངོ་མཚར་ཀུན། ། འགྲོ་འོང་དང་བྲལ་དེ་ལ་དངོས་དང་དངོས་མེད་མེད། ། ལྷན་ཅིག་སྐྱེས་པའི་བདེ་བས་ཚིམ་པའི་འདུ་ཤེས་གསུམ་པའི་ཞབས་ཀྱིས་དེ་ཁོ་ན་ཉིད་ཀྱི་དོན་གསལ་བར་མཛད་དེ། ལྷན་ཅིག་སྐྱེས་པ་ཞེས་བྱ་བ་ལ་སོགས་པ་ནི་བླ་མའི་ཞབས་ཀྱི་རྡུལ་ལ་རེག་པས་རྡོ་རྗེ་དང་པདྨ་ཡང་དག་པར་སྦྱོར་བས་བདེ་བར་བྱས་པའི་ས་བོན་བཟུང་ནས་འཇིག་རྟེན་གསུམ་ཁྱབ་པར་བྱེད་པ་རྣལ་འབྱོར་གྱི་དབང་ཕྱུག་གིས་ལྷན་ཅིག་སྐྱེས་པར་སེམས་སུ་བྱེད་པ་དེ་ནི་ནམ་མཁའ་དང་མཚུངས་པའི་དཔེ་སྟེ།
བདེ་བ་ཆེན་པོའི་རང་བཞིན་གྱིས་འཇིག་རྟེན་གསུམ་ན་གང་དུ་གང་ཡང་བཅིངས་པ་དང་གྲོལ་བ་མེད་པ་ཞེས་སོ། ། དེ་བཞིན་དུ་བརྟག་པ་གཉིས་པ་ལས་ཀྱང༌། ཁྱབ་བྱ་ཁྱབ་བྱེད་ངོ་བོ་ཡི། ། བདེ་བ་ཡིས་ནི་འགྲོ་བར་ཁྱབ། ། ཚིག་ཕྱི་མའི་རྐང་པས་དྷཱུའི་རྐང་པར་རིག་པར་བྱའོ། ། རྐང་པ་གཉིས་པས་དཔེས་ཉེ་བར་འཇལ་བར་བྱེད་དེ། ཆུ་ལ་ཆུ་ཞེས་བྱ་བ་ལ་སོགས་པ་ནི་དཔེར་ན་ཕྱི་རོལ་གྱི་ཆུ་ལ་ཆུ་བཞག་ན་དབྱེར་མེད་པར་བློ་དང་ལྡན་པས་ཤེས་སོ། ། དེ་བཞིན་དུ་ཡིད་ཉིད་བྱང་ཆུབ་སེམས་ཀྱི་རིན་པོ་ཆེ་དང་རྣལ་འབྱོར་པའི་དབང་པོ་རོ་གཅིག་ཏུ་གྱུར་པ་ལ་ནམ་མཁའ་ཞེས་ཏེ། འོད་གསལ་ལ་རབ་ཏུ་ཞུགས་པའོ། ། དེ་ལ་དེའི་ཡེ་ཤེས་དམིགས་པ་ནི་མ་ཡིན་ནོ། །
དེ་བཞིན་དུ་ལུང་ལས་ཀྱང༌། ཇི་ལྟར་ཆུ་ལ་ཆུ་བཞག་ལྟར། ། དེ་བཞིན་ཡེ་ཤེས་འཁོར་ལོར་གནས། ། ཞེས་སོ། ། རྐང་པ་གསུམ་པས་དངོས་པོའི་རང་བཞིན་གསུངས་ཏེ། ། གང་ལ་ཞེས་བྱ་བ་ལ་སོགས་པ་ནི་གང་རྣལ་འབྱོར་གྱི་དབང་ཕྱུག་གིས་བདག་དང་བདག་གིར་འཛིན་པའི་འབྲེལ་བ་མེད་པའི་ཕྱིར་དེའི་གཞན་གྱི་འབྲེལ་བ་ཤིན་ཏུ་རིང་དུ་གྱུར་པའོ། ། གང་གིས་དང་པོར་མ་སྐྱེས་པའི་དངོས་པོ་གང་རྣམས་ལ་དེ་རྣམས་ཀྱི་སྐྱེ་བ་དང༌། གནས་པ་དང༌། འཇིག་པ་མ་མཐོང་སྟེ། ། གྲུབ་པའི་སྐྱེས་བུ་རྣམས་ཀྱིས་སོ། །
དེ་བཞིན་དུ་ལུང་ལས་ཀྱང༌། སྐྱེ་མེད་འཆི་མེད་དེ་བཞིན་ཉིད། ། གཟུགས་མིན་གཟུགས་མེད་པའང་མིན། ། འཁོར་བ་མ་ཡིན་མྱང་འདས་མིན། ། བྱེད་པ་དང་བྲལ་དེ་ཡིས་མཐོང༌། ། རྐང་པ་བཞི་པས་དངོས་པོའི་རང་བཞིན་གསུངས་ཏེ། བྷུ་སུ་ཀུས་སྨྲས་ཞེས་བྱ་བ་ལ་སོགས་པའི་ངོ་མཚར་ཞེས་པ་ནི་སྔོན་དུ་གསུངས་པའི་འདུ་ཤེས་གསུམ་པའི་ཞབས་ཀྱིས་གསུངས་ཏེ། དངོས་པོ་མཐའ་དག་རྣམས་ཀྱི་དེའི་རང་བཞིན་ནི་འདིར་ཟབ་མོ་ལྷན་ཅིག་སྐྱེས་པའི་དགའ་བ་བཞིའི་ངོ་བོ་ལས་དངོས་པོ་དང་དངོས་པོ་མེད་པའི་རྣམ་པར་རྟོག་པ་ཡོངས་སུ་བསྡུས་པས་འཁོར་བར་སྐྱེ་བ་དང༌། སྤྱོད་པའི་ཁྱིམ་དུ་འཇུག་པ་དང༌། འོང་བ་གང་ཡང་རྣལ་འབྱོར་པས་མ་མཐོང་བའོ། །
དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། ཟབ་མོ་ཉིད་ཀྱང་མཚོན་མེད་པས། ། རང་དང་གཞན་དུ་མི་དམིགས་སོ། ། ལྷན་ཅིག་སྐྱེས་པའི་དགའ་བ་ཡི། ། འབྲས་བུ་རང་རིག་ཉིད་ཀྱིས་ཤེས། ། མལླ་རཱི་ཞེས་བྱ་བའི་གླུའི་དབྱངས་ཀཾ་ཀ་ཎའི་ཞབས་ཀྱིའོ། ། སྟོང་པར་སྟོང་ཉིད་གང་ཚེ་མཐུན་གྱུར་པ། ། ཆོས་རྣམས་ཐམས་ཅད་དེ་ཚེ་འཆར་བར་འགྱུར། ། ཡོད་པའི་སྐད་ཅིག་བཞི་ལ་ཡང་དག་རྟོགས། ། དབུས་སུ་འགོག་པས་བླ་མེད་བྱང་ཆུབ་བོ། །
ཐིག་ལེ་ནཱ་ད་སྙིང་ལ་འཇུག་པ་མེད། ། གཞན་དུ་བལྟས་པས་གཞན་ནི་རྣམ་པར་ཉམས། ། ཇི་ལྟར་འོངས་པ་དེ་ལྟར་ཤེས་པར་འགྱུར། ། དབུ་མ་རུ་ནི་ཐམས་ཅད་རྣམ་པར་སྤོང༌། ། ཀཾ་ཀ་ཎས་སྨྲས་ཀ་ལ་ཡ་ཡི་དྲིན། ། ཐམས་ཅད་རྣམ་བཤིག་དེ་ཉིད་གཞོམ་མེད་དབྱངས། ། མཆོག་གི་སྙིང་རྗེའི་བདུད་རྩིའི་བཏུང་བས་རབ་ཏུ་ཚིམ་པ་ཉིད་ཀྱི་གྲུབ་པའི་སློབ་དཔོན་ཀེང་རུས་ཞབས་ཀྱིས་དེ་ཁོ་ན་ཉིད་ཀྱི་དོན་སྒྲ་གཞན་གྱིས་གསུངས་ཏེ། སྟོང་པ་ཞེས་བྱ་བ་ལ་སོགས་པ་ནི་གསུམ་པས་བྱིན་གྱིས་བརླབས་པའི་སྟོང་པ་རྡོ་རྗེ་བླ་མའི་བྱིན་གྱིས་བརླབས་པ་ལས་བཞི་པའི་གོ་འཕང་སྟོང་པ་ཉིད་ལ་གང་གི་ཚེ་མཐུན་པར་བྱེད་པ་རང་ཉིད་དེའི་ཚེ་དེའི་དུས་སུ་ཆོས་ཐམས་ཅད་ཅེས་ཏེ། ཟུང་འཇུག་གི་འབྲས་བུ་འཆར་བར་འགྱུར་རོ། ། ཞེས་སོ། །
དྷཱུའི་རྐང་པས་དེ་ཁོ་ན་ཉིད་ཀྱི་དོན་གསུངས་ཏེ། སྐད་ཅིག་བཞི་ལ་ཞེས་པ་ནི་དེ་ལས་སྣ་ཚོགས་པ་ལ་སྐད་ཅིག་གིས་དགའ་བ་བཞི་པ་ལ་ཡང་དག་པར་རྟོགས་པའི་ཕྱིར་རང་བྱིན་གྱིས་བརླབས་པས་དབུ་མར་འགོག་པ་ཞེས་སོ། ། རང་བཞིན་བདུན་གྱི་ཉེས་པས་ཏིང་ངེ་འཛིན་གྱི་དྲི་མའི་གཞི་ལས་བླ་ན་མེད་པའི་བྱང་ཆུབ་ཐོབ་པའོ། ། དེ་བཞིན་དུ་བརྟག་པ་གཉིས་པ་ལས་ཀྱང༌། དེ་ལས་དགའ་བ་སྐྱེ་བར་འགྱུར། ། ཞེས་བྱ་བ་ལ་སོགས་པས་སོ། ། རྐང་པ་གཉིས་པས་གོམས་པའི་འབྲས་བུ་གསུངས་ཏེ། ནཱ་ད་ཞེས་བྱ་བ་ལ་སོགས་པ་ནི་ཧཱུྃ་ཡིག་རིང་པོ་ཐབས་འཛིན་པའི་ཤེས་པའི་རྣམ་པར་རྟོག་པ་ལ་ཐིག་ལེ་ཞེས་སོ། ། ཤེས་རབ་གཟུང་བའི་ཤེས་པའི་རྣམ་པར་རྟོག་པ་ལ་ནི་ནཱ་དའོ། ། དེ་གཉིས་ཀར་རྣམ་པར་རྟོག་པས་དེའི་དུས་སུ་སྤོང་བའོ། །
དེའི་ཕྱིར་ཆོས་ཐམས་ཅད་དམིགས་སུ་མེད་པར་མཐོང་སྟེ། སེམས་རྟོགས་པའང་སོ་སོར་མི་དམིགས་པར་མོས་པའོ། ། རྐང་པ་གསུམ་པས་ཀུན་རྫོབ་བྱང་ཆུབ་ཀྱི་སེམས་སྐྱེས་པར་གྱུར་པ་དེ་ལ་རང་གི་བྱང་ཆུབ་ཀྱི་སེམས་དབང་པོ་དང་ཡུལ་གྱི་རྣམ་པར་རྟོག་པ་དང་བྲལ་ནས། གང་ལ་བཞི་པའི་བདེ་བ་རང་རིག་པའི་ངོ་བོར་ཤེས་པའི་ཕྱིར་རོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། གང་ལ་སེམས་ཉིད་བརྟན་གྱུར་རྣམ་བཟློག་གྱུར། ། རླུང་དང་རོ་མཉམ་ཉིད་དུ་གྱུར་པ་ཡིས། ། དབང་པོ་ཡུལ་དང་མཚུངས་ཉིད་ཇི་བཞིན་དུ། ། གཞན་དུ་གང་གིས་མཚུངས་པ་ཉིད་དུ་གྱུར། ། རྐང་པ་བཞི་པས་རང་ཉིད་ཀྱི་མཐུ་གསུངས་ཏེ།
སྨྲས་པ་ཞེས་བྱ་བ་ལ་སོགས་པ་ནི་གྲུབ་པའི་སློབ་དཔོན་ཀཾ་ཀ་ཎའི་ཞབས་ཉིད་ཀྱིས་གསུངས་ཏེ། རྣམ་པ་དང་བཅས་པ་དང་རྣམ་པ་མེད་པ་ལ་སོགས་པ་བྱིས་པའི་རྣལ་འབྱོར་པའི་ཅ་ཅོ་སྟེ། མཉམ་པ་ཉིད་གཞོམ་དུ་མེད་པའི་སྒྲས་བཅོམ་པའོ། ། དེ་བཞིན་དུ་ལུང་ལས་ཀྱང༌། སྟོང་ཉིད་སེང་གེའི་སྒྲ་ཡིས་ནི། ། སྒྲ་རྣམས་ཐམས་ཅད་སྐྲག་པར་བྱེད། ། ཅེས་སོ། ། མལླ་རཱི་ཞེས་བྱ་བའི་གླུའི་དབྱངས་ནག་པོ་སྤྱོད་པའི་ཞབས་ཀྱིའོ། ། ཡིད་ལྗོན་དབང་ལྔའི་ཡལ་ག་ཅན་དེ་ལ། ། འདོད་པ་འབབས་པའི་ལོ་འབྲས་འབབས་པར་བྱེད། །
མཆོག་གི་བླ་མའི་གསུང་གི་སྟ་རེས་གཅད། ། ཀཧྞས་སྨྲས་པ་ཤིང་ལྗོན་སླར་མི་སྐྱེ། ། ཤིང་དེ་དགེ་དང་མི་དགེའི་ཆུ་ཡིས་འཕེལ། ། མཁས་པས་གཅོད་པ་བླ་མའི་ཚད་ཀྱིས་ནི། ། ཤིང་གང་གཅོད་དང་གཏུབས་པ་མི་ཤེས་ན། ། རུལ་ནས་ལྟུང་ཞིང་མོངས་ཉིད་སྲིད་པར་མོས། ། སྟོང་པའི་ཤིང་མཆོག་ནམ་མཁའ་སྟ་རེ་ཡིས། ། ཤིང་དེའི་ཡལ་ག་རྩ་བ་ཉིད་ནས་གཅོད། ། དེ་ཁོ་ན་ཉིད་ཀྱི་དོན་མཆོག་གི་དགའ་བས་རབ་ཏུ་ཚིམ་པའི་ནག་པོ་སྤྱོད་པ་ཉིད་ཀྱིས་གསུངས་ཏེ། ཡིད་ལྗོན་ཞེས་བྱ་བ་ལ་སོགས་པ་ནི་ཐོག་མ་མེད་པའི་སྲིད་པའི་བག་ཆགས་ཀྱི་ཡལ་ག་ལ་བརྟེན་པའི་ཕྱིར་ནག་པོ་སྤྱོད་པའི་ཞབས་ཀྱིས་རང་གི་སེམས་ལྗོན་ཤིང་ཉིད་དུ་ཉེ་བར་བལྟའོ། །
དེའི་སེམས་ཀྱི་ལྗོན་པ་ནི་དབང་པོ་ལྔའི་ཡལ་ག་ལས་གྲོལ་བའོ། ། འདོད་པ་ནི་དེའི་ལོ་མ་དང་འབྲས་བུས་འབབས་པ་ཞེས་སོ། ། དྷཱུའི་རྐང་པས་དེའི་སྐྱེ་བ་མེད་པ་མཚོན་པར་བྱེད་དེ། མཆོག་གི་བླ་མ་ཞེས་བྱ་བ་ལ་སོགས་པ་ནི་བླ་མ་དམ་པའི་གསུང་གི་སྟྭ་རེས་དེའི་བག་ཆགས་གཅོད་ཅིང་ཉམས་པར་བྱེད་པ་ནག་པོ་སྤྱོད་པ་པས་གསུངས་སོ། ། དེ་ཉིད་སེམས་ལྗོན་ཤིང་བཞིན་དུ་ས་གཞིར་སླར་ཡང་སྐྱེ་བ་མེད་དོ། ། དེ་བཞིན་དུ་བརྟག་པ་གཉིས་པ་ལས་ཀྱང༌། གཞན་དུ་སངས་རྒྱས་འཐོབ་མི་འགྱུར། ། ཞེས་བྱ་བ་ལ་སོགས་པས་སོ། ། རྐང་པ་གཉིས་པས་བླ་མའི་གསུང་གི་མཐུ་གསུངས་ཏེ། འཕེལ་ཞེས་བྱ་བ་ལ་སོགས་པ་ནི་དེའང་སེམས་ཀྱི་ལྗོན་ཤིང་དགེ་བ་དང་མི་དགེ་བའི་ཆུ་བླངས་ནས་རང་གི་ཡིད་ལ་སོགས་པ་འཁོར་བའི་ས་གཞིར་འཁོར་བར་བྱེད་དོ། །
དེ་ནས་དཔལ་གྱི་བླ་མ་ལ་དྲིས་ནས་དེའི་གསུང་ཉམས་སུ་མྱོང་བར་བྱས་པས་རིག་པ་དང་ལྡན་པའི་སྐྱེ་བོས་ཞེས་ཏེ། རྣལ་འབྱོར་གྱི་དབང་ཕྱུག་དེའི་སེམས་ཀྱི་ལྗོན་ཤིང་གཅོད་པར་བྱེད་དོ། ། རྐང་པ་གསུམ་པས་མན་ངག་དང་བྲལ་བའི་རྣལ་འབྱོར་པ་འཁོར་བ་ཉིད་དུ་གསུངས་ཏེ། ཤིང་གང་ཞེས་བྱ་བ་ལ་སོགས་པ་ནི་གང་ཡང་བྱིས་པའི་རྣལ་འབྱོར་པས་སེམས་ཀྱི་ཤིང་ལྗོན་པ་གཅོད་པ་ཞེས་ཏེ། རང་བཞིན་མེད་པར་བྱེད་མི་ཤེས་པའོ། ། དེ་རྣམས་ཀྱང་འཁོར་བའི་སྡུག་བསྔལ་གྱིས་འཁོར་ཞིང་འགྲོ་བ་དྲུག་ཏུ་ལྟུང་བར་འགྱུར་རོ། ། སླར་ཡང་དེ་ལས་སྲིད་པ་ལེན་པར་བྱེད་ཅིང་ཐར་པའི་ལམ་མི་ཤེས། ། ཞེས་སོ། ། རྐང་པ་བཞི་པས་བླ་མའི་གསུང་གི་ལམ་གྱི་རྗེས་སུ་བསྔགས་པ་གསུངས་ཏེ། སྟོང་པའི་ཤིང་མཆོག་ཅེས་བྱ་བ་ལ་སོགས་པ་ནི་དེ་ལས་མ་རིག་པ་སྟོང་པའི་ཤིང་ངོ༌། །
ཀྱེའི་བྱིས་པའི་རྣལ་འབྱོར་པ་ནམ་མཁའ་ཞེས་ཏེ། རང་བཞིན་གྱིས་འོད་གསལ་བའོ། ། སྟྭ་རེ་ཡིས་ནི་བླ་མའི་གསུང་གི་དྲིན་ལས་བག་ཆགས་ཡང་དག་པར་གཅོད་པ་ཞེས། ། གང་གིས་སླར་ཡང་དབང་པོའི་དབང་དུ་མི་བྱེད་པའོ། ། ཤ་ཝ་རཱི་ཞེས་བྱ་བའི་གླུའི་དབྱངས་ཛ་ཡ་ནནྡིའི་ཞབས་ཀྱིའོ། ། རྨི་ལམ་གཟུགས་བརྙན་ཇི་བཞིན་བལྟ་བར་གྱིས། ། བར་གྱི་སྲིད་པ་ཉིད་ཀྱང་དེ་བཞིན་ནོ། ། གལ་ཏེ་ཡིད་ནི་རྨོངས་ལས་རྣམ་གྲོལ་ན། ། དེ་ཚེ་འགྲོ་དང་འོང་བ་རྒྱུན་ཆད་འགྱུར། ། འཚིག་པ་མ་ཡིན་གཤེར་མིན་རྒྱུན་མི་འཆད། །
སྒྱུ་མ་ལ་རྨོངས་སྐྲ་དཀར་གཉེར་འཇིགས་ལྟོས། ། ལུས་ནི་གྲིབ་མ་སྒྱུ་མ་དང་མཚུངས་པ། ། ཕྱོགས་ནི་གཉིས་པོ་དེར་ནི་སྣ་ཚོགས་འཆར། ། སེམས་ཀྱི་དེ་ཉིད་རང་བཞིན་སྦྱང་བར་གྱིས། ། ཛ་ཡནྡིས་སྨྲས་གསལ་བྱེད་གཞན་མུན་ནོ། ། མཆོག་གི་སྙིང་རྗེ་བསགས་པའི་ཕྱིར་དེ་ཁོ་ན་ཉིད་ཀྱི་དོན་མངོན་པར་ཤེས་པ་དང་ལྡན་པའི་ཛ་ཡནྡིའི་ཞབས་ཀྱིས་གསུངས་ཏེ། བལྟ་བར་གྱིས་ཞེས་བྱ་བ་ལ་སོགས་པ་ནི་དཔེར་ན་རྨི་ལམ་གྱི་སྐྱེས་བུ་དང་མེ་ལོང་གི་གཟུགས་བརྙན་བཞིན་དུ་དེ་བཞིན་དུ་བར་སྲིད་ཀྱི་རྣམ་པར་ཤེས་པ་མཐོང་ངོ༌། ། དེ་བཞིན་དུ་ལུང་ལས་ཀྱང༌། ཇི་ལྟར་ཆུ་ནང་ཟླ་བ་བཞིན་དུ་ཡོད་མེད་མིན། ། ཞེས་བྱ་བ་ལ་སོགས་པས་སོ། །
ཀྱེའི་གལ་ཏེ་ཁྱོད་ཀྱིས་ལམ་མ་རྟོགས་ན་རྣམ་པར་ཤེས་པས་ཡང་དག་པར་འགྲོ་བའི་དུས་ལའང༌། བླ་མ་དམ་པའི་གསུང་རྗེས་སུ་དྲན་པས་རང་གི་སེམས་ཀྱི་རྨོངས་པ་ལས་རྣམ་པར་གྲོལ་བར་ཁྱོད་གྱིས་ཤིག་པའོ། ། དེའི་དངོས་པོ་མེད་པས་འཁོར་བའི་འགྲོ་བ་དང་འོང་བ་རྒྱུན་འཆད་པར་འགྱུར་རོ། ། དེའི་ཕྱིར་རང་གི་ངོ་བོ་ཉིད་ལ་ལོག་པར་རྨོངས་པས། ། ཅིའི་ཕྱིར་འབྲས་བུ་མེད་པ་ལ་འགོག་པར་བྱེད། དེ་བཞིན་དུའང་བྷུ་སུ་ཀུའི་ཞབས་ཀྱིས་ཀྱང༌། ཉོན་མོངས་ཡུལ་རྣམས་ལ་ཞེས་བྱ་བ་ལ་སོགས་པས་སོ། ། རྐང་པ་གསུམ་པས་དོན་དམ་པའི་སེམས་ཀྱི་རྗེས་སུ་བསྔགས་པ་གསུངས་ཏེ། འཚིག་པ་མ་ཡིན་ཞེས་བྱ་བ་ལ་སོགས་པ་ནི་བླ་མ་དམ་པའི་ཞབས་ཀྱི་ཆུ་སྐྱེས་ཀྱི་རྡུལ་ལ་རེག་པ་ལས་དེ་ཉིད་ལས་འཁོར་བའི་ཡིད་གང་དུ་རྨོངས་པ་ལས་རྣམ་པར་གྲོལ་བར་འགྱུར་རོ། ། དེའི་ཚེ་མེས་འཚིག་པར་མི་འགྱུར་ཞིང༌།
ཆུས་ཀྱང་འཁྱེར་བར་མི་འགྱུར་རོ། ། མཚོན་གྱིས་ཆོད་པར་ཡང་མི་འགྱུར་ཏེ། དོན་དམ་པའི་སེམས་ཀྱི་རྟགས་ཀྱི་ང་རྒྱལ་གྱིས་སོ། ། དེ་བཞིན་དུ་མཐོང་བར་གྱུར་པ་དེ་ཉིད་ཀྱང་བློ་གྲོས་དམན་པ་རྨོངས་པས་མཆོག་ཏུ་འཆིང་བར་བྱེད་དོ། ། དེ་བཞིན་དུ་ཕྱིའི་བསྟན་བཅོས་ལས། འབད་པ་ཡིས་ནི་སྡིག་པ་ཡང་དག་སྤྱོད། ། བསོད་ནམས་ཞར་ལ་བྱུང་ཡང་སྤྱོད་མི་བྱེད། ། མི་ཡི་འཇིག་རྟེན་འདི་དག་ཡ་མཚན་ཆེ། ། འོ་མ་ཡོངས་སུ་སྤངས་ནས་དུག་འཐུང་བྱེད། ། རྐང་པ་གཉིས་པས་དོན་དམ་པའི་བདེན་པའི་མཚན་ཉིད་གསུངས་ཏེ།
གྲིབ་མ་ཞེས་བྱ་བ་ལ་སོགས་པ་ལ་གཏི་མུག་ལས་གྲོལ་བ་གང་གི་ཚེ་དོན་དམ་པ་རིག་པར་འགྱུར་རོ། ། དེའི་ཚེ་གྲིབ་མ་དང་འདྲ་བར་རང་གི་ལུས་ཤེས་ནས་མིག་གིས་མཐོང་བར་འགྱུར་རོ། ། ཕྱོགས་དང་ཕྱོགས་མ་ཡིན་པ་དབྱེར་མེད་པར་དཔལ་ཧེ་རུ་ཀ་ལྔ་རྟོགས་པར་བྱེད་དོ། ། ཞེས་སོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། ལྷ་མོ་སྒྱུ་མ་ཆེན་མོ་ཞེས་བྱ་བ་ལ་སོགས་པས་སོ། ། རྐང་པ་བཞི་པས་སེམས་ཀྱི་འབྲས་བུའི་ངོ་བོ་གསུངས་ཏེ། སེམས་ཀྱི་ཞེས་བྱ་བ་ལ་སོགས་ཀྱི་བག་ཆགས་ཀྱི་ཉེས་པ་རྣམ་པར་སྦྱང་བར་གལ་ཏེ་མཁས་པས་བྱེད་པ་དེའི་ཚེ་ཛ་ཡནྡིའི་ཞབས་ཉིད་སྨྲ་བར་བྱེད་དེ། སེམས་ནི་གཞན་མ་ཡིན་ཏེ། དངོས་པོ་མེད་པ་མ་ཡིན་པའོ། །
རྣམ་དག་དེ་བཞིན་ཉིད་གང་ལས། ། དེ་ཉིད་གཞན་དུ་མ་ཡིན་ནོ། ། དེ་བཞིན་དུ་བརྟག་པ་གཉིས་པ་ལས་ཀྱང༌། དངོས་རྣམས་ཀུན་གྱི་ངེས་པ་ནི། ། རྣམ་དག་དེ་བཞིན་ཉིད་དུ་འདོད། ། གུཉྫ་རཱི་ཞེས་བྱ་བའི་གླུའི་དབྱངས་ཆོས་པའི་ཞབས་ཀྱིའོ། ། རྡོ་རྗེ་པདྨའི་དབུས་སུ་གྱུར་པ་བླང༌། ། མཉམ་ཉིད་སྦྱོར་བས་གཏུམ་མོ་འབར་བར་གྱུར། ། ཌོམ་བི་ནཱ་ཡི་ཁང་པ་མེ་ཡིས་འཚིག་ནས་འབར། ། རི་བོང་འཛིན་པའི་ཆུ་ནི་ལོང་ལ་གཏོར་བར་གྱིས། །
རྩྭ་ནི་འབར་བ་མ་ཡིན་དུ་བ་མཐོང་བ་མེད། ། རི་རབ་སྟེང་དུ་བླངས་ནས་ནམ་མཁར་རབ་ཏུ་ཞུགས། ། རྗེ་བཙུན་ཁྱབ་འཇུག་དབང་ཕྱུག་ཚངས་པ་རྣམས་ནི་འཚིག ། ཡོན་ཏན་དགུ་དང་ཡུལ་གྱི་གྲོང་ཁྱེར་རྣམས་ཀྱང་འཚིག ། དྷརྨས་སྨྲས་པ་གསལ་པོར་བླངས་ན་རབ་ཏུ་ཤེས། ། རྩ་ཕྲན་ལྔ་ལས་ཆུ་ནི་སྟེང་དུ་སོང་བར་གྱུར། ། དེ་ཁོ་ན་ཉིད་ཀྱི་དོན་ལ་མཆོག་གི་སྙིང་རྗེ་དང་བྱམས་པའི་ཐུགས་ཀྱིས་གྲུབ་པའི་སློབ་དཔོན་ཆོས་པའི་ཞབས་ཉིད་ཀྱིས་གསུངས་ཏེ། རྡོ་རྗེ་པདྨ་ཞེས་བྱ་བ་ལ་སོགས་པ་ནི་ཐབས་དང་ཤེས་རབ་མཉམ་པ་ཉིད་དུ་ཡང་དག་པར་སྦྱོར་བས་བདེ་བ་ཆེན་པོ་འདོད་ཆགས་ཀྱི་མེ་འབར་བ་བདག་གི་ལྟེ་བ་སྤྲུལ་པའི་འཁོར་ལོར་གཏུམ་མོའི་མེ་འབར་བའོ། ། དྷཱུའི་རྐང་པས་དོན་དེ་ཉིད་རྣམ་པར་གསལ་བར་བྱེད་དེ། མེས་འཚིག་ཅེས་བྱ་བ་ལ་སོགས་པ་ནི་བདེ་བ་ཆེན་པོའི་འདོད་ཆགས་ཀྱི་སྲེད་པ་དང་ལྡན་པས་མེ་ཉིད་དོ། །
ཌོམྦི་ནཱི་ནི་ཡོངས་སུ་དག་པའི་ཨ་ཝ་དྷཱུ་ཏཱིའི་ཁྱིམ་དུ་སྦྱོང་བའོ། ། དེ་བས་ན་བདེ་བ་ཆེན་པོའི་མེས་བདག་གི་ཡུལ་ལ་སོགས་པའི་ཚོགས་པ་ལ་བརྟེན་པ་མཐའ་དག་བསྲེག་པའོ། །

རི་བོང་འཛིན་པ་ཞེས་པ་ནི་བླ་མ་དམ་པའི་དྲིན་ལས་མཚན་ཉིད་དང་བྲལ་བར་རྣམ་པར་སྦྱངས་པའི་ཀུན་རྫོབ་བྱང་ཆུབ་ཀྱི་སེམས་བཟུང་ནས་དེས་མེ་རབ་ཏུ་ཞི་བར་བྱེད་པའི་ཕྱིར་རོ། ། དེ་བཞིན་དུ་བརྟག་པ་གཉིས་པ་ལས་ཀྱང༌། ལྟེ་བར་གཏུམ་མོ་སྦར་བ་ཡིས། ། ཞེས་བྱ་བ་ལ་སོགས་པས་སོ། ། རྐང་པ་གཉིས་པས་ཡེ་ཤེས་ཀྱི་མེའི་རང་བཞིན་གསུངས་ཏེ། རྩ་ནི་འབར་བ་མ་ཡིན་ཞེས་བྱ་བ་ལ་སོགས་པ་ནི་དཔེར་ན་ཕྱི་རོལ་དུ་མེ་དྲག་པོ་འབར་བ་དེའི་དུ་བ་ལ་སོགས་པ་མཐོང་བ་དེ་བཞིན་དུ་ཡེ་ཤེས་ཀྱི་མེ་ནི་མི་མཐོང་སྟེ། འོན་ཀྱང་དངོས་པོ་དང་དངོས་པོ་མེད་པ་བསྲེག་པ་སྔོན་དུ་གསུངས་པའི་རི་རབ་ཀྱི་སྟེང་དུ་མེ་ནི་ནམ་མཁའ་ལ་ཞེས་ཏེ། བདེ་བ་ཆེན་པོའི་འཁོར་ལོར་ཐིམ་པ་ཞེས་སོ། ། རྐང་པ་གཉིས་པས་གསུངས་པའི་དོན་སོ་སོར་རྒྱས་པར་བཤད་དེ། སྲེག་པ་ཞེས་བྱ་བ་ལ་སོགས་པ་ནི་ཚངས་པ་ཞེས་པ་དགོངས་པའི་སྐད་ཀྱིས་དྲི་ཆེན་གྱི་རྩར་རིག་པར་བྱའོ། ། ཁྱབ་འཇུག་ཅེས་པ་ནི་དྲི་ཆུའི་རྩ་འོ། །
དབང་ཕྱུག་ཅེས་པ་ནི་ཁུ་བའི་རྩ་སྟེ། དེ་རྣམས་འཚིག་པའོ། ། སྟེང་དུ་ནི་ལ་ལ་ནཱ་དང༌། ར་ས་ནཱའོ། ། ཡོན་ཏན་དགུ་དང་ཡུལ་གྱི་ཞེས་པ་ནི་མིག་གི་དབང་པོ་ལ་སོགས་པ་དང་ཡུལ་དུ་བཤད་པ་རྣམས་བསྲེག་པའོ། ། དེ་ཉིད་འདོད་ཆགས་ཀྱི་མེས་རང་བཞིན་མེད་པར་གྱུར་པའོ། ། དཔལ་ས་ར་ཧའི་ཞབས་ཀྱིས་ཀྱང༌། ཡིད་ནི་འཆི་བ་མེད་པས་སོ། ། ཞེས་བྱ་བ་ལ་སོགས་པས་སོ། ། རྐང་པ་བཞི་པས་དགའ་བ་བཞི་པའི་རྐྱེན་དུ་གསུངས་ཏེ།
དྷརྨས་སྨྲས་པ་ཞེས་བྱ་བ་ལ་སོས་པ་ནི་ཆོས་པའི་ཞབས་ཉིད་ཀྱིས་གསུངས་ཏེ། ཀྱེའི་ལམ་མ་རྟོགས་པ་དཔལ་གྱི་བླ་མའི་ཞབས་ཀྱི་ཐབས་ཀྱིས་ཡང་དག་པར་རྡོ་རྗེ་དང་ཆུ་སྐྱེས་མཉམ་དུ་སྦྱོར་བ་གསལ་བར་མཛད་ནས་ལྷན་ཅིག་སྐྱེས་པའི་དགའ་བ་ཤེས་པར་གྱིས་ཤིག་པའོ། ། དེས་བདེ་བ་ཆེན་པོ་ཆུ་སྐྱེས་ལས་འོངས་པ་ཉིད་དང་གང་བྱང་ཆུབ་ཀྱི་སེམས་ནོར་བུའི་རྩེ་མོར་སོན་པ་བཞི་པའི་དགའ་བས་སྦྱངས་པ་ནཱ་ད་དང་བཅས་པ་པདྨའི་ནཱ་ད་ལ་ཞེས་ཏེ། ཨ་ཝ་དྷཱུ་ཏཱིའི་ལམ་གྱིས་སླར་ཡང་དེ་ཉིད་དུ་འགྲོ་བའོ། ། པ་ཊ་ཧ་ཞེས་བྱ་བའི་གླུའི་དབྱངས་ཀུཀྐུ་རི་པའི་ཞབས་ཀྱིའོ། ། རྡོ་རྗེ་ཆུ་སྐྱེས་གཡུལ་ངོར་ཞུགས། ། མཉམ་ཉིད་སྦྱོར་བའི་དམག་དཔུང་ཚོགས། ། ཡུལ་དང་དབང་པོའི་གྲོང་རྣམས་བཅོམ། ། སྟོང་ཉིད་རྒྱལ་པོར་བདེ་ཆེན་མིང༌། ། རྔ་སྒྲ་དུང་སྐད་གཞོམ་དུ་མེད་པའི་དབྱངས་རྣམས་སྒྲོགས། །
གཏི་མུག་སྲིད་པའི་དཔུང་རྣམས་རིང་དུ་འདོར་བར་བྱས། ། བདེ་བའི་གྲོང་ཁྱེར་རྩེ་མོར་གནས་ནས་ཐམས་ཅད་བསྡུས། ། སོར་མོ་གྱེན་དུ་བསླངས་ནས་ཀུཀྐུ་རཱི་པ་སྨྲ། ། འདི་ནི་འཇིག་རྟེན་གསུམ་དུ་བདེ་བ་ཆེན་པོས་བརྒྱལ། ། དེ་ཁོ་ན་ཉིད་ཀྱི་དོན་སྒྲ་གཞན་གྱིས་ཀུཀྐུ་རཱི་པའི་ཞབས་ཀྱིས་གསུངས་ཏེ། རྡོ་རྗེ་ཞེས་བྱ་བ་ལ་སོགས་པ་ནི་ཡུལ་གྱི་དགྲའི་གཡུལ་ངོ་འགོག་པའི་ཕྱིར་རྡོ་རྗེ་དང་ཆུ་སྐྱེས་དེ་བཞིན་དུ་ཐབས་དང་ཤེས་རབ་བདེ་བ་ཆེན་པོའི་རང་བཞིན་ཀུཀྐུ་རཱི་པའི་ཞབས་ཀྱིས་འདྲེན་པར་བྱེད་དོ། ། མཉམ་ཉིད་ཅེས་པ་ནི་རང་བཞིན་གཅིག་ཏུ་བདེ་བ་ཆེན་པོའི་ངོ་བོ་ཉིད་རྣལ་འབྱོར་གྱི་དབང་ཕྱུག་གིས་མཉམ་པ་ཉིད་དུ་སྦྱོར་བ་དེ་ཉིད་དེའི་ད་རི་ཀའོ། ། དེ་བཞིན་དུ་ལུང་ལས་ཀྱང༌། དངོས་པོ་གཅིག་གི་དེ་ཉིད་གང་གིས་མཐོང༌། ། དངོས་ཀུན་དེ་ཉིད་དེ་མཐོང་ངོ་བོ་གཅིག །
དངོས་པོ་ཀུན་གྱི་ངོ་བོའི་རང་བཞིན་རྣམ། ། དངོས་ཀུན་གཅིག་གི་རང་བཞིན་ངོ་བོ་ཉིད། ། དྷཱུའི་རྐང་པས་བདེ་བ་ཆེན་པོའི་མཐུ་གསུངས་ཏེ། བཅོམ་ཞེས་པ་ནི་བདེ་བ་ཆེན་པོ་ཞེས་པ་ཐོས་པ་ཙམ་གྱིས་སྲིད་པའི་དཀྱིལ་འཁོར་གྱི་ཡུལ་དང་དབང་པོ་འདི་དག་བཅོམ་པའོ། ། རྐང་པ་གཉིས་པས་དོན་དེ་ཉིད་གསལ་བར་མཛད་དེ། སྒྲོགས་པ་ཞེས་བྱ་བ་ལ་སོགས་པའི་གཞོམ་དུ་མེད་པའི་དབྱངས་ཞེས་བྱ་བ་ནི་རྔ་སྒྲ་དང་དུང་སྒྲ་གཡུལ་ངོར་སྒྲོགས་ཏེ། གང་སྟོང་པ་ཉིད་ཀྱི་དབུས་སུ་བསྐྱོད་པ་ཀྱེའི་རྣལ་འབྱོར་པ་སྲིད་པའི་གཡུལ་གྱི་དཔུང་རང་བཞིན་མེད་པར་གྱིས་ཤིག་པའོ། ། རྐང་པ་གསུམ་པས་དོན་དམ་པ་བྱང་ཆུབ་ཀྱི་སེམས་ཀྱི་རྗེས་སུ་བསྔགས་པ་གསུངས་ཏེ། གསུམ་ཞེས་བྱ་བ་ལ་སོགས་པའི་གསུམ་ནི་བདེ་བ་ཆེན་པོའི་མེས་ལུས་ལ་སོགས་པ་དཀྱིལ་འཁོར་གསུམ་གྱི་ཉེས་པ་བསྲེགས་ནས་བདེ་བ་ཆེན་པོའི་འཁོར་ལོའི་རྩེ་མོར་གནས་པས་མི་ལྷུང་བའི་བདེ་བ་ཆེན་པོའི་བྱང་ཆུབ་ཀྱི་སེམས་ཀྱི་མེས་སྡུད་པར་བྱེད་པའོ། ། དེ་བཞིན་དུ་ར་ཏི་བཛྲས་ཀྱང༌།
བྱང་ཆུབ་སེམས་ནི་སྤང་མི་བྱ། ། རྡོ་རྗེར་པདྨའི་རྒྱས་འདེབས་པས། ། ཞེས་སོ། ། རྐང་པ་བཞི་པས་འབྲས་བུའི་ངོ་བོ་ཉིད་གསུངས་ཏེ། གྱེན་དུ་ཞེས་བྱ་བ་ལ་སོགས་པ་ནི་ཀུཀྐུ་རཱི་པའི་ཞབས་ཀྱིས་ཀྱེའི་རྣལ་འབྱོར་པས། སོར་མོའི་སྟེང་དུ་བྱས་པ་ནི་གསུངས་པའི་དོན་འདིས་འཇིག་རྟེན་གསུམ་ཞེས་ཏེ། ལུས་དང༌། ངག་དང༌། ཡིད་ཀྱི་སྣང་བའི་སྐྱོན་ལས་བདེ་བ་ཆེན་པོས་བརྒྱལ་བའོ། ། དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌།
ཁྱིམ་ནི་ཡོད་བཞིན་ནགས་སུ་འགྲོ་བར་མ་བྱེད་ཅིག ། ཅེས་པ་ལ་སོགས་པས་སོ། ། མལླ་རཱི་ཏཱ་ལ་གཅིག་པ་ཞེས་བྱ་བའི་གླུའི་དབྱངས་བྷུ་སུ་ཀུའི་ཞབས་ཀྱིའོ། ། རྒྱལ་པོའི་གྲུ་ནི་པདྨའི་ཚལ་ནས་འབབས། ། བརྩེ་བ་མེད་པས་བཾ་ག་ལ་ཡུལ་ཁྱེར། ། དེ་རིང་བྷུ་སུ་ཀུ་པ་ནང་འཁྲུགས་ཤོར། ། རང་གི་ཁྱིམ་མི་མོ་ནི་གཏུམ་པོས་ཁྱེར། ། རྣམ་པ་ལྔ་པོ་བསྲེགས་ཤིང་ཡུལ་རྣམས་བརླགས། ། རང་སེམས་རིན་ཆེན་གར་འགྲོར་སླེབ་མི་ཤེས། ། གསེར་དངུལ་བདག་ལ་ཅི་ཡང་མི་གནས་ན།
རང་གི་འཁོར་གྱིས་རིན་ཆེན་བླངས་ནས་གནས། ། བདག་མཛོད་བྱེ་བ་ཕྲག་བཞི་མ་ལུས་ཁྱེར། ། གསོན་པོ་དང་ནི་ཤི་ལ་ཁྱད་པར་མེད། ། ཤེས་རབ་ཀྱི་ཕ་རོལ་དུ་ཕྱིན་པའི་ཆུ་གཏེར་ཡོངས་སུ་བསྲུབས་པའི་དེ་ཁོ་ན་ཉིད་ཀྱི་དོན་བདུད་རྩིས་ཡོངས་སུ་ཚིམ་པ་གྲུབ་པའི་སློབ་དཔོན་བྷུ་སུ་ཀུའི་ཞབས་ཀྱིས་ནང་འཁྲུགས་དགོངས་པའི་སྐད་ཀྱིས་དེ་ཁོ་ན་ཉིད་ཀྱི་དོན་རབ་ཏུ་གསལ་བར་མཛད་དེ། ཤེས་རབ་ཀྱི་ཆུ་སྐྱེས་ཀྱི་སྒོའི་བུ་གར་བླ་མ་དམ་པའི་ཞབས་ཀྱི་ཐབས་ཀྱིས་རབ་ཏུ་འཇུག་པའོ། ། དེ་ལ་དགའ་བ་ལ་སོགས་པའི་སྒྲས་ཞེས་བྱ་བ་ལ་སོགས་པ་སྟེ། མི་འགྱུར་བའི་བདེ་བ་གཉིས་སུ་མེད་པ་ནི་བཾ་ག་ལར་འབབས་པ་ཞེས་ཏེ། ། དབྱེར་མེད་པ་ཉིད་དུ་བྱས་པའོ། ། དེ་བཞིན་དུ་ལུང་ལས་ཀྱང༌། ཉོན་མོངས་བྱང་ཆུབ་སོ་སོར་མིན། །
བྱང་ཆུབ་ཉོན་མོངས་ལས་བྱུང་མིན། ། འཁྲུལ་པ་ལས་ནི་ཉོན་མོངས་རྟོག ། འཁྲུལ་པའི་རང་བཞིན་དྲི་མ་མེད། ། དྷཱུའི་ཚིག་གིས་དེ་ཁོ་ན་ཉིད་ཀྱི་དོན་མངོན་པར་གསལ་བར་མཛད་དེ། དེ་རིང་ཞེས་བྱ་བ་ལ་སོགས་པ་ནི་བདག་ཉིད་གང་ལ་ཡང་དག་པར་བོད་པར་གསུངས་ཏེ། ཀྱེའི་བྷུ་སུ་ཀུའི་ཞབས་བསམ་གཏན་ཡོངས་སུ་སྨིན་པའི་གནས་སྐབས་ན་སྦྱོར་བ་དང་བྲལ་བས་དེ་རིང་ཉིད་ནང་འཁྲུགས་ཤོར་བར་གྱུར་པ་སྟེ། གང་གི་ཕྱིར་ནང་གི་ཁྱིམ་མི་མོ་ཞེ་ན། སེམས་ཡོངས་སུ་དག་པ་ཨ་ཝ་དྷཱུ་ཏཱི་ནི་རླུང་གི་གཟུགས་སོ། ། གཏུམ་པོས་ཁྱེར་ཞེས་པ་ནི་རེག་བྱ་རང་བཞིན་གྱིས་འོད་གསལ་གྱིས་ལེན་པའོ། ། རྐང་པ་གཉིས་པས་ངོ་བོ་ཉིད་འགྱུར་བ་མེད་པ་གསུངས་ཏེ།
བསྲེགས་ཤིང་ཞེས་བྱ་བ་ལ་སོགས་པ་ནི་དེའི་བདེ་བ་ཆེན་པོའི་མེས་རྣམ་པ་ལྔ་པོ་བསྲེགས་པ་ནི་ཕུང་པོ་ལྔ་ལས་བྱུང་བའི་བདག་དང་བདག་གིར་འཛིན་པའི་ཕྱོགས་རྣམས་བསྲེགས་ཏེ། དབང་པོ་ལྔ་དང་ཡུལ་ལྔའོ། ། དེའི་ཕྱིར་རང་གི་རྟོག་པ་ཡོངས་སུ་སྤངས་པས་རང་གི་སེམས་རིན་པོ་ཆེ་མི་ཤེས་པའོ། ། དེ་བཞིན་དུ་ས་ར་ཧའི་ཞབས་ཀྱིས་ཀྱང༌། ཇི་ལྟར་ཞེས་བྱ་བ་ལ་སོགས་པ་གསུངས་སོ། ། རྐང་པ་གསུམ་པས་དེ་ཉིད་རྒྱས་པར་བཤད་དེ། གསེར་དངུལ་ཞེས་བྱ་བ་ལ་སོགས་པའི་སོརྞ་ཞེས་པ་ནི་སྟོང་པ་ཉིད་འཛིན་པའོ། ། རཱུ་པ་ཞེས་བྱ་བ་ནི་གཟུང་བའི་ངོ་བོ་སྟེ། རྣམ་པར་རྟོག་པ་གཉིས་ཀའི་རང་བཞིན་རྣམ་པར་དཔྱད་པར་གྱུར་ན་ཅུང་ཟད་ཀྱང་མི་གནས་པའོ། ། རང་གི་འཁོར་གྱིས་ཞེས་པ་ནི་དེ་ཉིད་ལས་ངེས་པར་རྣམ་པར་རྟོག་པ་སྤངས་པས་བདེ་བ་ཆེན་པོའི་རིན་པོ་ཆེར་བདག་ཉིད་ཐིམ་པའོ། །
དེ་བཞིན་དུ་ལུང་ལས་ཀྱང༌། དོན་གཉེར་སྐྱེ་བོ་མེད་ན་བློ་གྲོས་མཆོག་གིས་རིང་དུ་ལེན། ། གང་ཞིག་སྐྱེས་བུ་དམ་པ་དེ་རྣམས་རྒྱལ་བའི་ལོངས་སྤྱོད་དང་འགྲོགས་ཏེ། ། བློ་གྲོས་མཆོག་དང་ལྡན་པས་ཉིན་དང་མཚན་དུ་བསམ་གཏན་སྒོམ་པར་བྱེད། ། བདག་བློ་རྨོངས་པས་བསྒོམ་པ་བདེ་བའི་གོ་འཕང་ལ་བརྟེན་ཉིན་མི་མཐོང༌། ། སེམས་ཅན་དོན་ཕྱིར་སྙིང་རྗེའི་རོ་ཡིས་མ་རིག་འཐིབས་པོར་སླར་འདོད་པ། ། རྐང་པ་བཞི་པས་ཤིན་ཏུ་བསྒོམ་པ་གསུངས་ཏེ། བྱེ་བ་ཕྲག་བཞི་ཞེས་བྱ་བ་ལ་སོགས་པ་ནི་གཞན་གང་ལ་མཐའ་བཞིས་རྣམ་པར་དཔྱད་པའི་མཛོད་བདག་གིའོ། ། གཉིས་སུ་མེད་པས་ན་ནང་འཁྲུགས་པ་དེས་ཁྱེར་བའོ། ། དེའི་ཕྱིར་བདག་ནི་གསོན་པ་དང་ཤི་བ་ནི་བསམ་གཏན་ལ་སོགས་པ་ལ་རྣམ་པར་རྟོག་པ་མེད་པའོ། །
དེ་བཞིན་དུའང་དཔལ་ལྡན་དགྱེས་པ་རྡོ་རྗེ་ཉིད་ལས། དེ་ཡི་བདེ་བ་ཉིད་ཐོབ་བོ། ། ཞེས་བྱ་བ་ལ་སོགས་པས་སོ། ། དགའ་བས་རྩེ་བ་ཞེས་བྱ་བའི་གླུའི་དབྱངས་རི་ཁྲོད་ཞབས་ཀྱིའོ། ། ནམ་མཁའ་ནམ་མཁར་སོན་པར་བལྟ་ཞིང་སྟྭ་གྲིས་གཅོད། ། མགུལ་དུ་བདག་མེད་གཞོན་ནུ་མ་ནི་སད་ནས་རྙེད། ། སྒྱུ་མ་ལ་རྨོངས་མ་རུངས་ཡན་ལག་ཅན་ནི་སྤངས་ཤིང་སྤོངས། ། ས་ཝ་རི་ནི་བདེ་ཆེན་གྱིས་སྒེག་སྟོང་པའི་མི་མོ་ལེན། ། བདག་གིས་ལྡུམ་རར་བལྟས་པས་ནམ་མཁའ་དང་མཚུངས་མཉམ་ཞིང་འདྲ། ། རས་བལ་མེ་ཏོག་ཤིན་ཏུ་རྒྱས་པས་རབ་ཏུ་དགའ་བར་གྱུར། །
ཀཾ་གུ་ཙ་ནི་སྨིན་གྱུར་རྔོན་པ་ཕོ་མོ་བཟི་བར་གྱུར། ། ཉིན་མཚན་ཤ་ཝ་རི་པ་ཅིར་ཡང་བསམ་མེད་བདེ་ཆེན་མྱོས། ། ཕྱོགས་བཞི་རྣམས་སུ་སྨྱུག་མའི་རིབ་མས་ལེགས་པར་བསྐོར་ནས་བྱིན། ། ས་ཝ་རི་ཡིས་དེ་བྱས་བྱ་དང་ལྕེ་སྤྱང་རྣམས་ནི་ངུ། ། ཁྱོད་ནི་བསད་བྱས་ཕྱོགས་བཅུར་གཏོར་མ་དཀར་པོ་གཏོང་བར་ལྟོས། ། ས་ཝ་རི་ནི་མྱ་ངན་འདས་གྱུར་སྲིད་རྩ་ཐམས་ཅད་ཞིག ། དེ་ཁོ་ན་ཉིད་ཀྱི་དོན་དམ་པའི་བདེན་པ་མངོན་སུམ་དུ་མཛད་པས་འགྲོ་བའི་དོན་གྱི་ཕྱིར་གྲུབ་པའི་སློབ་དཔོན་ས་ཝ་རིའི་ཞབས་ཀྱིས་གསུངས་ཏེ། ནམ་མཁའ་ནམ་མཁར་ཞེས་བྱ་བ་ལ་སོགས་པ་ནི་ནམ་མཁའ་ཞེས་ལན་གཉིས་གསུངས་པས་སྟོང་པ་ཉིད་དང་ཤིན་ཏུ་སྟོང་པ་ཞེས་བྱ་བར་རིག་པར་བྱའོ། ། དེ་ལ་སྦྱར་ཞིང་བསྡུས་པའི་རིགས་པས་གསུམ་པ་སྟོང་པ་ཆེན་པོ་དང་སྙིང་པོ་ཞེས་ཏེ། འོད་གསལ་བཞི་པ་སྟོང་པས་སྟྭ་གྲིར་བྱས་ནས་དེ་ལ་བསྣུན་པ་ལ་སོགས་པས་སྟོང་པ་གསུམ་པོའི་སྐྱོན་གཅོད་པ་ཉིད་དོ། །
མགུལ་དུ་ཞེས་པ་ནི་ལོངས་སྤྱོད་ཀྱི་འཁོར་ལོར་བདག་མེད་པའི་ཆོས་རྟག་ཏུ་ཁོང་དུ་ཆུད་པས་གང་དུའང་རྣལ་འབྱོར་པ་རབ་ཏུ་སད་པས་དེ་འཇིག་རྟེན་གསུམ་དུ་གསལ་བར་བྱེད་དོ། ། ཞེས་སོ། ། དྷཱུའི་རྐང་པས་གྲོགས་ཡོངས་སུ་སྤོང་བར་བྱེད་དེ། སྤོངས་ཤིག་ཅེས་བྱ་བ་ལ་སོགས་པ་ནི་སྒྱུ་མ་ཞེས་ཏེ། མ་རུངས་ཡན་ལག་ཅན་ནི་ལས་ཀྱི་ཡན་ལག་ཅན་ནོ། ། ཀྱེའི་རྣལ་འབྱོར་པ་རྣལ་འབྱོར་ཆེན་པོས་ཕྱག་རྒྱ་ཆེན་པོའི་དངོས་གྲུབ་བསྒྲུབ་པར་གྱིས་ཤིག་པ་སྟེ། བདག་ལ་མཚོན་ཆ་རྣམ་པ་གཉིས་གསུངས། ། དེ་བཞིན་དུ་ས་ར་ཧའི་ཞབས་ཀྱིས་ཀྱང༌། འགྲོ་བ་ཞེས་བྱ་བ་ལ་སོགས་པས་སོ། ། དེའི་ཕྱིར་ས་ཝ་རི་ནི་བདེ་བ་ཆེན་པོའི་ངོ་བོ་སྟོང་པ་ཉིད་བདག་མེད་པའི་ཡེ་ཤེས་ཀྱི་ཕྱག་རྒྱ་འཛིན་པའི་ཕྱིར་སྒེག་ཅིང་རོལ་པའོ། །
རྐང་པ་གཉིས་པས་བྱ་བ་བྱེད་པ་གསུངས་ཏེ། བདག་གི་ལྡུམ་ར་ནི་དབེན་པ་སྟེ། བདག་གི་གསུམ་པ་ཨ་ཝ་དྷཱུ་ཏཱི་པའོ། ། ནམ་མཁའ་དང་མཚུངས་པ་ནི་བླ་མའི་ཞབས་ཀྱི་དྲིན་གྱིས་འོད་མཚུངས་པར་གྱུར་པའོ། ། ཀ་པཱ་ས་ཞེས་བྱ་བ་ནི་ཀ་ཡིག་གི་རྩ་བར་འཇུག་པ་ནི་ཁ་ཡིག་སྟེ། སྟོང་པ་བཞི་པ་བདག་ཉིད་འདིར་གསལ་བར་གྱུར་པའོ། ། སླར་ཡང་གཞན་གྱི་ངོ་བོ་ཉིད་དུ་འགྱུར་རོ། ། དེ་བཞིན་དུའང༌། དུད་འགྲོའི་མགོན་ཤར་དྲི་མེད་པའི། ། ཟླ་བ་ཇི་བཞིན་ལྷན་སྐྱེས་སྤྲོ། །
རྐང་པ་གསུམ་པས་དེ་ཉིད་ཀྱི་ཁྱད་པར་གསུངས་ཏེ། ལྡུམ་རའི་རྩ་བ་ཞེས་བྱ་བ་ལ་སོགས་པ་ནི་སྟོང་པ་གསུམ་པ་ལ་གཉེན་པོ་སྟེ། ཟླ་བ་ཤར་བ་ཞེས་ཡེ་ཤེས་ཀྱི་ཟླ་བའི་དཀྱིལ་འཁོར་དེ་ཤར་བར་གྱུར་པའོ། ། དེའི་ཚེ་ཉོན་མོངས་པའི་མུན་པ་བསལ་ཏེ་བྲོས་པའོ། ། ནམ་མཁའ་ཞེས་པ་ནི་ཀཾ་བདེ་བ་ཀུན་རྫོབ་བྱང་ཆུབ་ཀྱི་སེམས་དེས་གང་གི་ཡན་ལག་ཏུ་གྱུར་པའོ། ། ཀཾ་གུ་ཙ་ན་ཞེས་པ་ནི་བཞི་པ་སྐྱེ་བ་མེད་པ་རང་བཞིན་གྱིས་འོད་གསལ་བའི་གཟུགས་བླ་མའི་དྲིན་གྱིས་མཆོག་གི་རྣལ་འབྱོར་པས་གཉིས་པོ་གཅིག་ཏུ་གྱུར་པར་ཡོངས་སུ་རྟོག་གོ ། དེའི་ཕྱིར་རྔོན་པ་ནི་ཐུགས་རྡོ་རྗེའོ། ། རྔོན་པ་མོ་ཞེས་པ་ནི་ཡེ་ཤེས་ཀྱི་ཆང་གིས་མྱོས་པ་ཡེ་ཤེས་ཀྱི་ཕྱག་རྒྱ་འཛིན་པའི་ཕྱིར་ཐོགས་པ་མེད་པའི་ནཱ་དའི་དགའ་བས་རབ་ཏུ་མྱོས་པས་རྟག་ཏུ་ཅུང་ཟད་ཀྱང་བསམ་དུ་མེད་པའོ། ། དེའི་ཕྱིར་བདེ་བ་ཆེན་པོས་ས་ཝ་རི་ནི་སེམས་མེད་པར་གྱུར་ནས་ཉལ་བའོ། ། རྐང་པ་ལྔ་པས་རབ་ཏུ་འཇུག་པའི་ཐབས་གསུངས་ཏེ།
བཞི་ཞེས་བྱ་བ་ལ་སོགས་པ་ནི་དེ་མཚམས་བཞིར་དགའ་བ་བཞི་ལས་ཀྱི་ཕྱག་རྒྱ་ལས་རིག་པར་བྱའོ། ། བསྐོར་ནས་ཞེས་པ་ནི་རྣལ་འབྱོར་གྱི་དབང་ཕྱུག་གིས་བརྟན་པར་བྱའོ། ། དེ་བཞིན་དུ་ལུང་ལས་ཀྱང༌། དེ་ལས་དགའ་བ་སྐྱེ་བར་འགྱུར། ། ཞེས་པ་ལ་སོགས་པས་སོ། ། དེའི་སྟེང་དུ་གཏུམ་མོ་ཞེས་པས་ཡུལ་དང་དབང་པོའི་ཕྱིར་རོ། ། ས་ཝ་རི་ཞེས་པ་ནི་དེ་བྱེད་པའི་ཕྱིར་ཕ་རོལ་གང་ལ་སྟོབས་ཀྱིས་བྱེད་པས་རྔུབ་ཅེས་ཏེ། འདིར་ས་ཝ་རིའི་ཞབས་གྲུབ་པའི་སློབ་དཔོན་འཆི་བ་མེད་པ་ཉིད་མཐོང་ནས་ལྕེ་སྤྱང་ལ་སོགས་པའི་བྱའི་ཚོགས་མཐའ་དག་ངུ་བར་གྱུར་པའོ། ། འདིས་ས་ཝ་རིའི་ཞབས་བདག་གིས་བཙིར་བ་ཞེས་པའོ། ། རྐང་པ་དྲུག་པས་རིགས་རྫོགས་པར་གསུངས་ཏེ།
བསད་བྱས་ཞེས་པ་ནི་ཡུལ་གྱི་སྤྲོ་བ་སྟེ། སེམས་ཀྱི་རྒྱལ་པོ་བླ་མ་དམ་པའི་གསུང་གི་རལ་གྲིས་མི་སྣང་བར་བྱས་ནས་ཕྱོགས་བཅུའི་སངས་རྒྱས་རྣམས་ལ་བདག་གིས་དེ་ཁོ་ན་ཉིད་ཀྱིས་མཆོད་པར་བྱའོ། ། དེ་བཞིན་དུ་ལུང་ལས་ཀྱང༌། གཏོར་མ་མཆོད་པའི་ཡོ་བྱད་ནི། ། གཏོར་མ་ཆེན་པོ་དགའ་བ་ཡིན། ། ཞེས་སོ། ། དེའི་ཕྱིར་ས་ཝ་རི་ནི་སེམས་ཀྱི་རྡོ་རྗེའོ། ། བདག་དང་བདག་གིར་འཛིན་པ་ཡོངས་སུ་བཏང་ནས་ངེས་པར་རིག་པར་གྱུར་པའོ། ། དེ་ལྟ་བུར་གྱུར་པ་ནི་ཐོག་མ་དང་ཐ་མ་མེད་པའི་མ་རིག་པའི་བག་ཆགས་ཀྱི་དོན་བདག་གིས་བསལ་ཞིང་བྲོས་པར་གྱུར་པའོ། ། ཞེས་སོ། །
དེ་བཞིན་དུ་དཔལ་ས་ར་ཧའི་ཞབས་ཀྱིས་ཀྱང༌། རྟོག་པ་རྣམས་ཉམས་ཉམས་ལས་སངས་རྒྱས་སུ། ། བློ་ངན་རྣམས་ཀྱིས་རྗེས་སུ་སྟོན་པར་བྱེད། ། བདག་ལས་དེ་ཉིད་བློ་ལྡན་རྣམས་ཀྱིས་ནི། ། ཅེས་ཀྱང་མཁས་པས་ལྷག་ཏུ་སྟེར་བར་བྱེད། ། དཔལ་ལྡན་ཧེ་རུ་ཀ་ཡི་རྒྱུད་ཀྱི་རྒྱལ་པོའི་ཆུ་གཏེར་ཟབ་མོ་འདུས་པ་ལ་སོགས་ལས། ། དཔལ་ལྡན་བླ་མ་དམ་པའི་མགོན་གྱི་གསུང་བསྲུབས་པ་ལས་གྲུབ་པ་གང་ཞིག་འཁྲུངས་པ་ཡི། ། དཔལ་ལྡན་དེ་ཉིད་བདུད་རྩིའི་རོ་རུ་གྱུར་པ་རང་ལ་སྟོན་པར་བྱེད་པའི་མཐར་གནས་པ། ། དཔལ་ལྡན་དེ་ཉིད་དཔུང་གཉེན་ཀྱང་ནི་རྟག་ཏུ་ཡང་དག་བསྡུས་པ་རྣམ་པར་དཔྱོད་པ་རྣམས། ། བསྡུས་པ་དེ་ལ་རྣམ་པར་དཔྱོད་བྱེད་པ། །
ཉེ་བར་བསྡུས་པ་བརྗོད་པའི་གླུ་བརྒྱ་ལས། ། སེམས་ཅན་རྣམས་ཀྱིས་བྱང་ཆུབ་རྟོགས་པའི་ཕྱིར། ། བློ་གྲོས་དད་ལྡན་རྣམས་ཀྱིས་དད་མཛོད་མཛད། ། དེ་ཕྱེད་ཐུབ་པས་བྱིན་གྱིས་རྣམ་དཔྱད་ནས། ། སློབ་མས་ཡང་དག་རྟོགས་པར་བྱ་ཕྱིར་དང༌། ། ཀུན་གྱིས་ཀྱང་ནི་ཤེས་པར་བྱ་བའི་ཕྱིར། ། མཛོད་ཀྱི་དོན་ནི་རབ་ཏུ་གསལ་བར་མཛད། ། སྐྱེས་བུ་དམ་པ་བཤེས་རྣམས་ལ། ། ཐུབ་པས་བྱིན་གྱིས་འགྲེལ་མཛད་པའི། ། བདག་གི་བསོད་ནམས་གང་དེ་ཡིས། །
སྐྱེས་བུ་དམ་པ་རྒྱལ་གྱུར་ཅིག ། སྤྱོད་པའི་གླུའི་མཛོད་གྲུབ་པ་རྣམས་ཀྱི་རྡོ་རྗེའི་གླུ་དེ་ཁོ་ན་ཉིད་གསལ་བར་ཤེས་པའི་སྐྱེ་བོ་རྣམས་ལ་སློབ་དཔོན་ཐུབ་པས་བྱིན་གྱིས་འགྲེལ་པ་མཛད་པ་ལས། གྲུབ་པ་རྣམས་ཀྱི་རྡོ་རྗེའི་གླུ་འགྲེལ་པ་དང་བཅས་པ་རྫོགས་སོ།། །། པཎྜི་ཏ་ཆེན་པོ་ཀཱིརྟི་ཙནྡྲའི་ཞལ་སྔ་ནས་གདམས་པ་དང་བཅས་པ་ལེགས་པར་ཞུས་ཤིང༌། ཆོས་ཀྱི་རྗེ་དཔལ་ལྡན་ས་སྐྱ་པ་ཁུ་དབོན་རྣམས་ཀྱི་སྐུ་དྲིན་ལ་བརྟེན་ནས་བལ་ཡུལ་ཡམ་བུའི་གྲོང་ཁྱེར་དུ་བོད་ཀྱི་ལོ་ཙཱ་བ་བ་བནྡེ་གྲགས་པ་རྒྱལ་མཚན་གྱིས་བསྒྱུར་བའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
