སྐུ་གསུམ་ངོ་སྤྲོད་ཀྱི་རྣམ་པར་བཤད་པ་མདོ་རྒྱུད་བསྟན་པ་མཐའ་དག་གི་ཨེ་ཝམ་ཕྱག་རྒྱ།
པོད ༤
The Text
༄༅། །གཉིས་པ་སྲིད་པ་སྡུད་པའི་ཚུལ་ལ། སྡུད་པའི་ཚུལ་དངོས་དང༌། རྩ་རླུང་གི་གནད་བཅིངས་པ་ན་སྡུད་པ་འགོག་སྟེ་འཆི་མེད་སྒྲུབ་ཚུལ་ལོ། ། དང་པོ་ལ། དུས་མ་ཡིན་པའི་འཆི་ལྟས་བཤད་པ་དང༌། དུས་ཀྱི་འཆི་ལྟས་བཤད་པའོ། ། དང་པོ་ལ་རླུང་གི་འཆི་ལྟས་དང༌། ཁམས་ཀྱི་འཆི་ལྟས་སོ། ། དང་པོ་ལ་ཟླ་བའི་འཆི་ལྟས། ཉི་མའི་འཆི་ལྟས་སོ། །
དང་པོ་ལ་འཆི་ལྟས་བརྟག་ཚུལ། རྟོགས་སླ་བའི་ཆེད་དུ་འཁོར་ལོ་བྲི་ཚུལ། དེ་དག་ལ་རྩོད་པ་སྤོང་བའོ། ། དང་པོ་ནི། ལྟེ་བའི་དུས་སྦྱོར་གྱི་རྩ་འདབ་རེ་རེ་ལ་དབྱུག་གུ་ལྔ་ལྔ་འབབ་པ་ལས། ལུས་རླུང་མཁྲིས་བད་ཀན་གྱི་ཁམས་ཀྱི་ཆ་མི་མཉམ་པ་ལས་རླུང་ཡོན་པོར་རྒྱུ་བས་འཆི་ལྟས་སུ་འགྱུར་"$ ཏེ། དེ་ཡང་བསྡུས་པའི་རྒྱུད་ལས། ༼༢༽སྲོག་ནི་གལ་ གཡས་གཡོན་གྱི་ ཏེ་རྩ་གཅིག་ཉིད་ལ་ཉིན་དང་མཚན་མོ་ སྟེ་ཉིན་ཞག་གཅིག་ཏུ་ འབབ་ན་སྲོག་འཚོ་བ་དག་ནི་དུས་ཀྱི་ལོ། སྟེ་ལོ་གསུམ་ནས་འཆིའོ། ། གལ་ཏེ་ རྩ་གཅིག་ལ་ ཕྱོགས་གཅིག་སྟེ་ཟླ་ཕྱེད་རྣམ་པར་བར་མ་ཆད་པར་འབབ་ན་མི་རྣམས་ཀྱི་ནི་སྲོག་འཚོ་བ་ཕྱེད་དང་བཅས་པའི་ལོ།
སྟེ་ལོ་ཕྱེད་གཉིས་སམ་ཟླ་བ་བཅོ་བརྒྱད་ནས་འཆིའོ། ། རྩ་གཅིག་ཏུ། ཟླ་བ་གཅིག་ཏུ་རྣམ་པར་བར་མ་ཆད་པར་འབབ་ན་མི་ཡི་བདག་པོ་འཚོ་བ་དག་ཀྱང་ཟླ་བ་གསུམ། ན་འཆིའོ། ། དེ་ལྟར་རྣལ་འབྱོར་པས་ནི་རང་ལུས་དག་ལ་ཟླ་བའི་བགྲོད་པ་མཉམ་པ་འཆི་བར་འགྱུར་བ་ནི་དུས་ཀྱི་འཁོར་ལོར་ ཡོངས་སུ་རྫོགས་པར་ ཤེས་པར་བྱ། ཞེས་དང༌། འགྲེལ་ཆེན་ལས། ལུས་ཅན་རྣམས་ཀྱི་དུས་མ་ཡིན་པར་འཆི་བའི་མཚན་ཉིད་གསུངས་པ། འདིར་ལུས་ལ་ལྟེ་བའི་འཁོར་ལོའི་རྩིབས་བཅུ་གཉིས་པའི་ཁྱིམ་གྱི་འཁོར་ལོ་སྟེ་ལུག་ འཁྲིག་པ། སེང་གེ །
སྲང༌། གཞུ། བུམ་པ། ལ་སོགས་པ་མི་མཉམ་པའི་དུས་སྦྱོར་གྱི་བདག་ཉིད་གཅིག་གིས་ཏེ་གླང་ལ་སོགས་མཉམ་པའི་ཁྱིམ་རེ་རེས། བར་དུ་ཆོད་པ་དང༌། དེ་བཞིན་དུ་གླང་ ཀརྐ་ཊ། བུ་མོ། སྡིག་པ། ཆུ་སྲིན། ཉ།
ལ་སོགས་པ་མཉམ་པའི་དུས་སྦྱོར་གྱི་བདག་ཉིད་གཅིག་གིས་ཏེ་ལུག་སོགས་མི་མཉམ་པའི་ཁྱིམ་རེས། བར་དུ་ཆོད་པའི་འདབ་མའོ། ། དེའི་ཕྱིར་སྣ་བུག་ལ་༼༣༽སྲོག་ཡང་དག་པར་རྒྱུ་བ་ནི་ལུག་ལ་སོགས་པ་མི་མཉམ་པའི་དུས་སྦྱོར་དྲུག་ལ་གཡོན་དུ་འགྱུར་རོ། ། ཞེས་དང༌། ལུས་ལ་ནད་དང་བྲལ་བ་རྣམས་ནི་ཁམས་མཉམ་པ་ཉིད་དེ། ནད་ཀྱིས་ཟིལ་གྱིས་མནན་པ་རྣམས་ནི་རླུང་དང་མཁྲིས་པ་དང་བད་ཀན་གྱི་ཁམས་མི་མཉམ་པ་ཉིད་དེ་མི་མཉམ་པ་དེ་ལས་སྲོག་མི་མཉམ་པའོ། ། ཞེས་སོགས་གསུངས་པའི་དོན་ལུག་སོགས་མི་མཉམ་པའི་དུས་སྦྱོར་ལ་སྐྱེས་པ་ལ་གཡོན་ཟླ་བའི་འཆི་ལྟས་འབྱུང་སྟེ། དེ་ཡང་རླུང་སྣ་བུག་གཡོན་ནས་ཞག་གཅིག་བར་མ་ཆད་པར་རྒྱུ་ན་དེ་ནས་ལོ་གསུམ་སྟེ་ཟླ་བ་སུམ་ཅུ་སོ་དྲུག་ན་འཆི་སྟེ། རྒྱུ་བ་དེ་ནི་ལུག་ཁྱིམ་གྱི་དང་པོའི་རྩ་འདབ་ནས་ཞག་གཅིག་ཏུ་རྒྱུ་བ་ཡིན་ནོ། ། དེ་ནས་ཉིན་ཞག་གཅིག་པོ་དེས་དམན་པའི་ཟླ་བ་གཉིས་ལ་སྔར་ཇི་ལྟ་བ་བཞིན་འབབ་བོ། །
དེ་ནས་འཆི་ལྟས་ཀྱི་རླུང་ཞག་གཅིག་བརྒྱུས་ནས་ཟླ་བ་སོ་དྲུག་འཚོ་བ་ལས། འཚོ་བའི་ཟླ་བ་གཉིས་སོང་བའི་ཟླ་བ་གསུམ་པའི་དང་པོར་ལུག་ཁྱིམ་གྱི་འདབ་མ་དེ་ཉིད་ནས་འཆི་ལྟས་ཀྱི་ཞག་སྔ་མ་དང་བཅས་པའི་ཞག་གཉིས་པ་སྟེ་ཞག་གཅིག་གཡོན་པར་འབབ་བོ། ། དེ་ནས་ཉིན་ཞག་དེས་དམན་པའི་༼༤༽ཟླ་བ་གསུམ་པ་དང་བཞི་པ་ལ་སྔར་ཇི་ལྟ་བ་བཞིན་འབབ་བོ། ། དེ་ནས་འཚོ་བའི་ཟླ་བ་སྔར་གྱི་གཉིས་དང་འདིའི་གཉིས་ཏེ་བཞི་སོང་བའི་ཟླ་བ་ལྔ་པའི་དང་པོར་ལུག་ཁྱིམ་གྱི་འདབ་མ་དེ་ཉིད་ལས་འཆི་ལྟས་ཀྱི་ཞག་སྔ་མ་དང་བཅས་པའི་ཞག་གསུམ་པ་སྟེ་ཞག་གཅིག་གཡོན་པར་འབབ་བོ། ། དེ་ནས་ཉིན་ཞག་དེས་དམན་པའི་ཟླ་བ་ལྔ་པ་དང༌། དྲུག་པ་ལ་སྔར་ཇི་ལྟ་བ་བཞིན་འབབ་བོ། ། དེ་ལྟར་འཚོ་ཟླ་སོ་དྲུག་ལ་འཆི་ལྟས་ཀྱི་ཞག་གསུམ་དང་བཅས་པའི་ཟླ་དྲུག་སོང་བས་ལྟེ་བའི་དུས་སྦྱོར་དང་པོ་ལུག་ཁྱིམ་གྱི་འདབ་མ་ལ་སྲོག་རླུང་གི་རྒྱུ་བ་རགས་པ་མེད་པས་འཕོ་ཆེན་བཅུ་གཅིག་ལུས་པར་འགྱུར་རོ། ། འོན་ཀྱང་ཞག་གཅིག་གི་དབུགས་གྲངས་ཆད་པའམ་མ་ཚང་བར་མི་འགྱུར་ཏེ། ཁྱིམ་རྩ་གཞན་གྱི་སྟེང་ནས་བུ་ལོན་དུ་འགྱུར་ནས་རྒྱུ་བར་བྱེད་པའི་ཕྱིར་རོ། ། དེ་ལྟར་འཆི་ཞག་གཅིག་བརྒྱུས་པ་ནས་འཚོ་ཟླ་སོ་དྲུག་ཞག་གཅིག་གིས་དམན་པར་ཡོད་པ་ལས།
དང་པོར་ལུག་ཁྱིམ་གྱི་རྩ་གཅོད་པ་ལ་ཟླ་བ་དྲུག་དགོས་པའི་ཟླ་བ་དང་པོ་གསུམ་པ་ལྔ་པ་རྣམས་ལ་འཆི་ཞག་རེ་བརྒྱུས་ནས། ཟླ་བ་གཉིས་པ་དང་བཞི་པ་དྲུག་པ་རྣམས་ལ་༼༥༽འཆི་ཞག་མ་བརྒྱུས་པའི་ཞག་མ་གསུམ་ནི། འོག་ཏུ་རྩ་འདབ་གཡས་པ་གླང་ཁྱིམ་དང་སྣ་བུག་གཡས་ནས་ཞག་གཉིས་དང་དབུ་མ་ལ་གཅིག་རྒྱུ་བར་འགྱུར་བ་དེ་ཉིད་དེའི་རྒྱུ་བར་འགྱུར་ཞིང༌། འདི་ལྟའི་ཟླ་བ་གཉིས་པ་བཞི་པ་དྲུག་པ་གསུམ་པོའི་ཞག་གྲངས་ནི་ཞག་རེ་ཕྲི་བས་ཞག་ཉེར་དགུར་ཤེས་པར་བྱ་ཞིང༌། འཚོ་ཟླ་ལྷག་མ་སུམ་ཅུ་ལ་ཟླ་བ་གསུམ་རེ་ཞིང་ཁྱིམ་རེ་གཅོད་ཅིང༌། ཁྱིམ་རེའང་ཟླ་བ་གསུམ་པོ་རེ་རེ་ཞིང་ཞག་རེ་རེས་གཅོད་དོ། ། དེ་དུས་འཚོ་ཟླ་སོ་དྲུག་ལ་ཟླ་བ་དྲུག་ལ་ཞག་གསུམ་མ་ཚང་བས་དམན་པས་ཟླ་བ་སུམ་ཅུ་དང་ཞག་གསུམ་ལྷག་མར་ལུས་སོ། ། ཞག་གསུམ་པོ་འདི་ནི་འཚོ་ཟླ་འོག་མ་རྣམས་ཀྱིའང་ལྷག་མར་ཡོད་དོ། ། དེ་ནས་འཚོ་ཟླ་དྲུག་སོང་བའི་ཟླ་བ་བདུན་པའི་དང་པོར་ཁྱིམ་གཉིས་པ་འཁྲིག་པའི་རྩ་འདབ་དང་པོ་ནས་འཆི་ཞག་སྔ་མ་དང་བཅས་པའི་འཆི་ཞག་བཞི་པ་དང༌། ཟླ་བ་བརྒྱད་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་ལྔ་པ་དང༌།
ཟླ་བ་དགུ་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་དྲུག་པ་འབབ་སྟེ། འཆི་༼༦༽ལྟས་ཀྱི་ཞག་གསུམ་པོ་དེས་དམན་པའི་ཟླ་བ་གསུམ་ལ་སྔར་ཇི་ལྟ་བ་བཞིན་འབབ་བོ། ། དེ་དུས་འཚོ་བའི་ཟླ་བ་སུམ་ཅུ་ལ་ཟླ་བ་གསུམ་གྱིས་དམན་པས་ཟླ་བ་ཉེར་བདུན་ལྷག་མར་ལུས་སོ། ། དེས་ལྟེ་བའི་དུས་སྦྱོར་གཉིས་པ་འཁྲིག་ཁྱིམ་གྱི་རྩ་འདབ་ལ་སྲོག་གི་རྒྱུ་བ་རགས་པ་མེད་པས་འཕོ་བ་བཅུ་ལྷག་མར་ལུས་སོ། ། དེ་ནས་ཟླ་བ་བཅུ་པའི་དང་པོར་ཁྱིམ་གསུམ་པ་སེང་གེའི་རྩ་འདབ་ནས་འཆི་ཞག་སྔ་མ་དང་བཅས་པའི་འཆི་ཞག་བདུན་པ་དང༌། ཟླ་བ་བཅུ་གཅིག་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་བརྒྱད་པ་དང༌། ཟླ་བ་བཅུ་གཉིས་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་དགུ་པ་རྣམས་འབབ་ཅིང༌། འཆི་ལྟས་ཀྱི་ཞག་གིས་དམན་པའི་ལྷག་མ་ཟླ་བ་རྣམས་ལ་སྔར་ཇི་ལྟ་བ་བཞིན་འབབ་བོ། ། དེ་དུས་འཚོ་ཟླ་ཉེར་བདུན་ལ་གསུམ་གྱིས་དམན་པས་ཚེའི་ལྷག་མ་ཟླ་བ་ཉེར་བཞིར་འགྱུར་ཞིང༌། ལྟེ་བའི་དུས་སྦྱོར་གསུམ་པ་སེང་གེའི་ཁྱིམ་གྱི་རྩ་འདབ་ལ་སྲོག་གི་རྒྱུ་བ་རགས་པ་མེད་པས་འཕོ་བ་དགུ་ལྷག་མར་ལུས་སོ། །
དེ་ནས་ཟླ་བ་བཅུ་གསུམ་གྱི་དང་པོར་ཁྱིམ་བཞི་པ་སྲང་གི་རྩ་༼༧༽འདབ་ནས་འཆི་ཞག་སྔ་མ་དང་བཅས་པའི་འཆི་ཞག་བཅུ་པ་དང༌། ཟླ་བ་བཅུ་བཞི་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་བཅུ་གཅིག་པ་དང༌། ཟླ་བ་བཅོ་ལྔ་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་བཅུ་གཉིས་པ་འབབ་ཅིང༌། འཆི་ལྟས་ཀྱི་ཞག་གིས་དམན་པའི་ལྷག་མ་རྣམས་ལ་སྔར་ཇི་ལྟ་བ་བཞིན་འབབ་སྟེ། དེ་དུས་འཚོ་ཟླ་ཉེར་བཞི་ལ་གསུམ་གྱིས་དམན་པས་ཚེའི་ལྷག་མ་ཟླ་བ་ཉེར་གཅིག་ཏུ་འགྱུར་ཞིང་ལྟེ་བའི་དུས་སྦྱོར་བཞི་པ་སྲང་གི་ཁྱིམ་གྱི་རྩ་འདབ་ལ་སྲོག་གི་རྒྱུ་བ་རགས་པ་མེད་པས་འཕོ་བ་བརྒྱད་ལྷག་མར་ལུས་སོ། ། དེ་ནས་ཟླ་བ་བཅུ་དྲུག་པའི་དང་པོར་ཁྱིམ་ལྔ་པ་གཞུའི་རྩ་འདབ་ནས་འཆི་ཞག་སྔ་མ་དང་བཅས་པའི་འཆི་ཞག་བཅུ་གསུམ་པ་དང༌། ཟླ་བ་བཅུ་བདུན་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་བཅུ་བཞི་པ་དང༌། ཟླ་བ་བཅོ་བརྒྱད་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་བཅོ་ལྔ་པ་འབབ་ཅིང༌། འཆི་ལྟས་ཀྱི་ཞག་གིས་དམན་པའི་ལྷག་མ་རྣམས་ལ་ནི་སྔར་ཇི་ལྟ་བ་བཞིན་འབབ་སྟེ། དེ་དུས་༼༨༽འཚོ་ཟླ་ཉེར་གཅིག་ལ་གསུམ་གྱིས་དམན་པས་ཚེའི་ལྷག་མ་ཟླ་བ་བཅོ་བརྒྱད་དུ་འགྱུར་ལ།
ལྟེ་བའི་དུས་སྦྱོར་ལྔ་པ་གཞུ་ཁྱིམ་གྱི་རྩ་འདབ་ལ་སྲོག་གི་རྒྱུ་བ་རགས་པ་མེད་པས་འཕོ་བ་བདུན་ལྷག་མར་ལུས་སོ། ། དེ་ནས་ཟླ་བ་བཅུ་དགུ་པའི་དང་པོར་ཁྱིམ་དྲུག་པ་བུམ་པའི་རྩ་འདབ་ནས་འཆི་ཞག་སྔ་མ་དང་བཅས་པའི་འཆི་ཞག་བཅུ་དྲུག་པ་དང༌། ཟླ་བ་ཉི་ཤུ་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་བཅུ་བདུན་པ་དང༌། ཟླ་བ་ཉེར་གཅིག་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་བཅོ་བརྒྱད་པ་འབབ་ཅིང༌། འཆི་ལྟས་ཀྱི་ཞག་གིས་དམན་པའི་ལྷག་མ་རྣམས་ལ་སྔར་ཇི་ལྟ་བ་བཞིན་འབབ་སྟེ། དེ་དུས་འཚོ་ཟླ་བཅོ་བརྒྱད་ལ་གསུམ་གྱིས་དམན་པས་ཚེའི་ལྷག་མ་ཟླ་བ་བཅོ་ལྔར་འགྱུར་ལ། ལྟེ་བའི་དུས་སྦྱོར་དྲུག་པ་བུམ་པའི་ཁྱིམ་གྱི་རྩ་འདབ་ལ་སྲོག་གི་རྒྱུ་བ་རགས་པ་མེད་པས་འཕོ་བ་དྲུག་ལྷག་མར་ལུས་སོ། ། དེ་ནས་ཟླ་བ་ཉེར་གཉིས་ཀྱི་དང་པོར་ཁྱིམ་བདུན་པ་ཉའི་རྩ་འདབ་ནས་འཆི་ཞག་སྔ་མ་དང་བཅས་པའི་འཆི་ཞག་བཅུ་དགུ་པ་དང༌། ཟླ་བ་ཉེར་གསུམ་པའི་དང་པོར་༼༩༽འཆི་ཞག་སྔ་མ་དང་བཅས་པའི་འཆི་ཞག་ཉི་ཤུ་པ་དང༌། ཟླ་བ་ཉེར་བཞི་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་ཉེར་གཅིག་པ་རྣམས་འབབ་ཅིང༌།
འཆི་ལྟས་ཀྱི་ཞག་གིས་དམན་པའི་ལྷག་མ་རྣམས་ལ་སྔར་ཇི་ལྟ་བ་བཞིན་འབབ་སྟེ། དེ་དུས་འཚོ་ཟླ་བཅོ་ལྔ་ལ་གསུམ་གྱིས་དམན་པས་ཚེའི་ལྷག་མ་ཟླ་བ་བཅུ་གཉིས་སུ་འགྱུར་ལ། ལྟེ་བའི་དུས་སྦྱོར་བདུན་པ་ཉ་ཁྱིམ་གྱི་རྩ་འདབ་ལ་སྲོག་གི་རྒྱུ་བ་རགས་པ་མེད་པས་འཕོ་བ་ལྔ་ལྷག་མར་ལུས་སོ། ། དུས་སྦྱོར་བདུན་པ་འདི་བསྐམས་ནས་འཆི་བ་བླུ་བའི་ཆོ་གས་བླུས་ཀྱང་བསླུ་བར་མི་ནུས་ཞེས་རྒྱས་པར་འོག་ནས་འཆད་དོ། ། དེ་ནས་ཟླ་བ་ཉེར་ལྔ་པའི་དང་པོར་ཁྱིམ་བརྒྱད་པ་ཆུ་སྲིན་གྱི་རྩ་འདབ་ནས་འཆི་ཞག་སྔ་མ་དང་བཅས་པའི་འཆི་ཞག་ཉེར་གཉིས་པ་དང༌། ཟླ་བ་ཉེར་དྲུག་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་ཉེར་གསུམ་པ་དང༌། ཟླ་བ་ཉེར་བདུན་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་ཉེར་བཞི་པ་རྣམས་འབབ་ཅིང༌། འཆི་ལྟས་ཀྱི་ཞག་གིས་དམན་པའི་ལྷག་མ་རྣམས་ལ་སྔར་ཇི་ལྟ་༼༡༠༽བ་བཞིན་རྒྱུ་སྟེ། དེ་དུས་འཚོ་ཟླ་བཅུ་གཉིས་ལ་གསུམ་གྱིས་དམན་པས་ཚེའི་ལྷག་མ་ཟླ་བ་དགུར་འགྱུར་ལ། ལྟེ་བའི་དུས་སྦྱོར་བརྒྱད་པ་ཆུ་སྲིན་གྱི་ཁྱིམ་གྱི་རྩ་འདབ་ལ་སྲོག་གི་རྒྱུ་བ་རགས་པ་མེད་པས་འཕོ་བ་བཞི་ལྷག་མར་ལུས་སོ། །
དེ་ནས་ཟླ་བ་ཉེར་བརྒྱད་པའི་དང་པོར་ཁྱིམ་དགུ་པ་སྡིག་པའི་རྩ་འདབ་ནས་འཆི་ཞག་སྔ་མ་དང་བཅས་པའི་འཆི་ཞག་ཉེར་ལྔ་པ་དང༌། ཟླ་བ་ཉེར་དགུ་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་ཉེར་དྲུག་པ་དང༌། ཟླ་བ་སུམ་ཅུ་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་ཉེར་བདུན་པ་རྣམས་འབབ་ཅིང༌། འཆི་ལྟས་ཀྱི་ཞག་གིས་དམན་པས་ལྷག་མ་རྣམས་ལ་སྔར་ཇི་ལྟ་བ་བཞིན་འབབ་སྟེ། དེ་དུས་འཚོ་ཟླ་དགུ་ལ་གསུམ་གྱིས་དམན་པའི་ཚེ་ལྷག་མ་ཟླ་བ་དྲུག་ཏུ་འགྱུར་ལ། ལྟེ་བའི་དུས་སྦྱོར་དགུ་པ་སྡིག་ཁྱིམ་གྱི་རྩ་འདབ་ལ་སྲོག་གི་རྒྱུ་བ་རགས་པ་མེད་པས་འཕོ་བ་གསུམ་ལྷག་མར་ལུས་སོ། ། དེ་ནས་ཟླ་བ་སོ་གཅིག་པའི་དང་པོར་ཁྱིམ་བཅུ་པ་བུ་མོའི་རྩ་འདབ་ནས་འཆི་ཞག་སྔ་མ་དང་བཅས་པའི་འཆི་ཞག་ཉེར་བརྒྱད་༼༡༡༽པ་དང༌། ཟླ་བ་སོ་གཉིས་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་ཉེར་དགུ་པ་དང༌། ཟླ་བ་སོ་གསུམ་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་སུམ་ཅུ་པ་རྣམས་འབབ་ཅིང༌། འཆི་ལྟས་ཀྱི་ཞག་གིས་དམན་པའི་ལྷག་མ་རྣམས་ལ་སྔར་ཇི་ལྟ་བ་བཞིན་རྒྱུ་སྟེ།
དེ་དུས་འཚོ་ཟླ་དྲུག་ལ་གསུམ་གྱིས་དམན་པའི་ཚེ་ལྷག་ཟླ་བ་གསུམ་དུ་འགྱུར་ལ། ལྟེ་བའི་དུས་སྦྱོར་བཅུ་པ་བུ་མོའི་ཁྱིམ་གྱི་རྩ་འདབ་ལ་སྲོག་གི་རྒྱུ་བ་རགས་པ་མེད་པས་འཕོ་བ་གཉིས་ལྷག་མར་ལུས་སོ། ། དེ་ནས་ཟླ་བ་སོ་བཞི་པའི་དང་པོར་ཁྱིམ་བཅུ་གཅིག་པ་ཀརྐ་ཊའི་རྩ་འདབ་ནས་འཆི་ཞག་སྔ་མ་དང་བཅས་པའི་འཆི་ཞག་སོ་གཅིག་པ་དང༌། ཟླ་བ་སོ་ལྔ་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་སོ་གཉིས་པ་དང༌། ཟླ་བ་སོ་དྲུག་པའི་དང་པོར་འཆི་ཞག་སྔ་མ་དང་བཅས་པའི་འཆི་ཞག་སོ་གསུམ་པ་རྣམས་འབབ་ཅིང༌། འཆི་ལྟས་ཀྱི་ཞག་གིས་དམན་པའི་ལྷག་མ་རྣམས་ལ་སྔར་ཇི་ལྟ་བ་བཞིན་རྒྱུ་སྟེ། དེ་དུས་འཚོ་ཟླ་གསུམ་པོ་ཡང་ཟད་པས་འཚོ་ཟླ་སོ་དྲུག་རྫོགས་པས་འཚོ་ཟླ་ནི་མེད་ལ། ལྟེ་བའི་དུས་སྦྱོར་ཀརྐ་༼༡༢༽ཊའི་ཁྱིམ་གྱི་རྩ་འདབ་ལ་སྲོག་གི་རྒྱུ་བ་རགས་པ་མེད་ཅིང་བད་ཀན་གྱི་བདག་ཉིད་སྙིང་སྟོབས་ཀྱི་ཁམས་སྐམ་པར་འགྱུར་རོ། ། དེ་ནས་གཡས་ཀྱི་དུས་སྦྱོར་གླང་ཁྱིམ་གྱི་རྩ་འདབ་སྐམ་པའི་དོན་དུ། སྔར་ལུག་ཁྱིམ་གྱི་དུས་སྦྱོར་གྱི་སྐབས་ཀྱི་ཟླ་བ་གཉིས་པ་དང་བཞི་པ་དང་དྲུག་པ་རྣམས་ལ་འཆི་ལྟས་ཀྱི་རླུང་མ་རྒྱུས་པའི་ཞག་གསུམ་གྱི་ཞག་གཉིས་ནི་ཁྱིམ་བཅུ་གཉིས་པ་གླང་ཁྱིམ་གྱི་རྩ་འདབ་ནས་སྣ་བུག་གཡས་པ་ལ་ཞག་གཉིས་འབབ་ཅིང༌།
མཁྲིས་པའི་བདག་ཉིད་རྡུལ་གྱི་ཁམས་ཟད་པས་འདབ་མ་བཅུ་གཉིས་པ་ལ་སྲོག་གི་རྒྱུ་བ་མེད་ཅིང་བསྐམ་པར་འགྱུར་རོ། ། དེ་ནས་ཉིན་ཞག་ལྷག་མ་གཅིག་ལ་དབུགས་ཀྱི་ཕྲ་རགས་ཐམས་ཅད་ཟད་པའི་དོན་དུ་དབུ་མ་ལ་རྒྱུ་བས་སྣ་བུག་གཉིས་ཀ་ནས་མཉམ་དུ་འབབ་ཅིང་རླུང་གི་བདག་ཉིད་མུན་པའི་ཁམས་ཟད་པས་སྲོག་གི་རྒྱུ་བ་ཆད་དེ་སྲིད་པ་གཞན་དུ་འཕོ་བར་འགྱུར་རོ། ། འདིར་དབུ་མའི་རྒྱུ་བ་ཆད་ནས་རྣལ་འབྱོར་དང་མི་ལྡན་པ་ལ་ནི་ཟླ་བའི་འཆི་ལྟས་ཀྱི་དབང་གིས་སླར་སྣ་བུག་གཡོན་གྱི་རྩ་ལ་སྲོག་ཐོན་ནས་སྲིད་པ་གཞན་དུ་འགྲོ་བར་འགྱུར་ལ། རྣལ་འབྱོར་དང་ལྡན་པ་ལ་ནི་དབུ་མ་ཉིད་ནས་༼༡༣༽འཕོ་བར་ཡང་འགྱུར་རོ། ། གཉིས་པ་རྟོགས་སླ་བའི་ཆེད་ཀྱི་ཁྱིམ་གྱི་འཁོར་ལོ་ལ་འཚོ་བའི་ཟླ་བ་དང་འཆི་ལྟས་ཀྱི་ཞག་གྲངས་བྲི་ཚུལ་ནི། འགྲེལ་ཆེན་ལས། འཁོར་ལོ་རིམ་པ་གཉིས་བྱས་ཏེ་ནང་མ་ལ་ནི་འཆི་ལྟས་ཀྱི་ཉིན་ཞག་དང༌། ཕྱི་མ་ལ་འཚོ་བའི་ཟླ་གྲངས་འགོད་པར་གསུངས་ཀྱང༌། རྟོགས་སླ་བའི་ཆེད་དུ་རིམ་པ་དང་པོ་ལ་འཆི་ཞག་དང༌། གཉིས་པ་ལ་དེ་དང་བཅས་པའི་ཟླ་བའི་གྲངས་དང༌།
ཕྱི་མ་ལ་འཚོ་བའི་ཟླ་གྲངས་འགོད་པར་བྱས་པ་ནི་རྟོག་བཟོའི་ཉེས་པས་མི་གོས་ཏེ། དགོངས་པ་གསལ་བར་བྱེད་པའི་ཆེད་ཀྱི་ཕྱིར། དེའི་འཁོར་ལོའི་རིམ་པ་དང་པོར་ལུག་ཁྱིམ་གྱི་རྩ་འདབ་གཅོད་པའི་འཆི་ཞག་གསུམ། འཁོར་ལོའི་རིམ་པ་བར་པ་ལ་འཆི་ཞག་དེ་དང་བཅས་པའི་ཟླ་བ་དྲུག་པ་འགོད་པའི་ཟླ་བ་གཉིས་པ་བཞི་པ་དྲུག་པ་གསུམ་ལ་འཆི་ཞག་དེར་མི་རྒྱུ་བ་ནི་འཚོ་ཟླ་རྫོགས་པའི་རྗེས་སུ་ཁྱིམ་བཅུ་གཉིས་པའི་རྩ་འདབ་གཅོད་པའི་དོན་དུ་འཆི་ཞག་གཉིས་དང༌། དབུགས་ཀྱི་འཁོར་ལོ་མཐའ་དག་གཅོད་པའི་དོན་དུ་དབུས་སུ་འཆི་ཞག་གཅིག་སྟེ་འཆི་ཞག་གི་ཐ་མ་སོ་བཞི་དང་སོ་ལྔ་པ་ནི་གཡས་ནས་རྒྱུ་ཞིང༌། ༼༡༤༽སོ་དྲུག་པ་ནི་དབུས་ཏེ་སྣ་བུག་གཉིས་ཀ་ནས་རྒྱུའོ། ། དེ་ནས་གཡོན་སྐོར་དུ་འཁོར་ལོའི་རིམ་པ་ཕྱི་མ་ལ་འཚོ་ཟླ་སུམ་ཅུ་འགོད་དོ། ། དེ་ནས་འཁོར་ལོའི་རིམ་པ་དང་པོའི་ཁྱིམ་གྱི་བདག་ཉིད་ཀྱི་རྩ་འདབ་གཉིས་པ་ལ་འཆི་ཞག་སྔ་མ་དང་བཅས་པའི་འཆི་ཞག་ཕྱི་མ་གསུམ་དང་དྲུག ། བར་པ་ལ་འཆི་ཞག་གསུམ་དང་བཅས་པའི་རྩ་འདབ་གཅོད་པའི་ཟླ་བ་གསུམ། རིམ་པ་ཕྱི་མ་ལ་འཚོ་བའི་ཟླ་བ་ཉེར་བདུན།
རིམ་པ་དང་པོའི་འཁོར་ལོའི་ཁྱིམ་གསུམ་པ་ལ་སྔ་མ་དང་བཅས་པའི་འཆི་ཞག་དགུ། བར་པ་ལ་འཆི་ཞག་གསུམ་དང་བཅས་པའི་རྩ་འདབ་གཅོད་པའི་ཟླ་བ་གསུམ། ཕྱི་མ་ལ་འཚོ་ཟླ་ཉེར་བཞི། རིམ་པ་དང་པོའི་ཁྱིམ་བཞི་པ་ལ་སྔ་མ་དང་བཅས་པའི་འཆི་ཞག་བཅུ་གཉིས། བར་པ་ལ་འཆི་ཞག་གསུམ་དང་བཅས་པའི་རྩ་འདབ་གཅོད་པའི་ཟླ་བ་གསུམ། ཕྱི་མ་ལ་འཚོ་བའི་ཟླ་བ་ཉེར་གཅིག ། རིམ་པ་དང་པོའི་ཁྱིམ་ལྔ་པ་ལ་སྔ་མ་དང་བཅས་པའི་འཆི་ཞག་བཅོ་ལྔ། བར་པ་ལ་འཆི་ཞག་གསུམ་དང་བཅས་པའི་རྩ་འདབ་གཅོད་པའི་ཟླ་བ་གསུམ། ཕྱི་མ་ལ་འཚོ་བའི་ཟླ་བ་བཅོ་བརྒྱད། རིམ་པ་དང་པོའི་ཁྱིམ་དྲུག་པ་ལ་སྔ་མ་དང་བཅས་པའི་འཆི་ཞག་༼༡༥༽བཅོ་བརྒྱད། ༴༴༴
འདིའི་ནང་རི་མོ་བཙུགས་དགོས།༴༴༴ བར་པ་ལ་འཆི་ཞག་སུམ་ཅུ་དང་བཅས་པའི་རྩ་འདབ་གཅོད་པའི་ཟླ་བ་གསུམ། ཕྱི་མ་ལ་འཚོ་བའི་ཟླ་བ་བཅོ་ལྔ། རིམ་པ་དང་པོའི་ཁྱིམ་བདུན་པ་ལ་སྔ་མ་དང་བཅས་པའི་འཆི་ཞག་ཉེར་གཅིག ། བར་པ་ལ་འཆི་ཞག་གསུམ་དང་བཅས་པའི་རྩ་འདབ་གཅོད་པའི་ཟླ་བ་གསུམ། ཕྱི་མ་ལ་འཚོ་ཟླ་བཅུ་གཉིས། རིམ་པ་དང་པོའི་ཁྱིམ་བརྒྱད་པ་ལ་སྔ་མ་དང་བཅས་པའི་འཆི་ཞག་ཉེར་བཞི། བར་པ་ལ་འཆི་ཞག་གསུམ་དང་བཅས་པའི་རྩ་འདབ་གཅོད་པའི་ཟླ་བ་གསུམ། ཕྱི་མ་ལ་འཚོ་བའི་ཟླ་བ་དགུ། རིམ་པ་དང་པོའི་ཁྱིམ་དགུ་པ་ལ་སྔ་མ་དང་བཅས་པའི་འཆི་ཞག་ཉེར་བདུན།
བར་པ་ལ་འཆི་ཞག་གསུམ་དང་བཅས་པའི་རྩ་འདབ་གཅོད་པའི་ཟླ་བ་གསུམ། ཕྱི་མ་ལ་འཚོ་བའི་ཟླ་བ་དྲུག ། རིམ་པ་དང་པོའི་ཁྱིམ་བཅུ་པ་ལ་སྔ་མ་དང་བཅས་པའི་འཆི་ཞག་སུམ་ཅུ། བར་པ་ལ་འཆི་༼༡༦༽ཞག་གསུམ་དང་བཅས་པའི་རྩ་འདབ་གཅོད་པའི་ཟླ་བ་གསུམ། ཕྱི་མ་ལ་འཚོ་ཟླ་གསུམ། རིམ་པ་དང་པོའི་ཁྱིམ་བཅུ་གཅིག་པ་ལ་སྔ་མ་དང་བཅས་པའི་འཆི་ཞག་སོ་གསུམ། བར་པ་ལ་འཆི་ཞག་གསུམ་དང་བཅས་པའི་རྩ་འདབ་གཅོད་པའི་ཟླ་བ་གསུམ། རྩ་འདབ་གཅོད་པ་ཞག་དང་བཅས་པའི་རིམ་པ་བར་པའི་ཟླ་བ་འདི་རྣམས་ལ་འཆི་ཞག་མ་བརྩིས་པའི་ཟླར་ལོངས་ཀྱི་འཚོ་ཟླ་ནི་མེད་དོ། ། དེ་ནས་རིམ་པ་ཕྱི་མ་ལ་ནི་འཚོ་ཟླ་རྣམས་ཟད་པས་ཁྱིམ་གཉིས་ཀྱི་རིམ་པ་ཕྱི་མ་སྟོང་པ་ཉིད་ཀྱི་ཐིག་ལེ་ཤར་རོ། ། རིམ་པ་དང་པོའི་ཁྱིམ་བཅུ་གཉིས་པ་ལ་སྔ་མའི་འཆི་ཞག་སོ་གསུམ་དང་འདིའི་ཞག་གཉིས་དང་བཅས་པའི་སོ་ལྔ།
དེ་ནས་འཁོར་ལོའི་དབུས་ལྟེ་བའི་ནང་དུ་འཆི་ཞག་སྔ་མ་སོ་ལྔ་དང་བཅས་པའི་འཆི་ཞག་སོ་དྲུག་པ་ཞིག་བརྒྱུས་ནས་སྲིད་པ་གཞན་དུ་འཕོ་བར་བྱེད་དོ། ། གསུམ་པ་དེ་ལ་རྩོད་པ་སྤང་བ་ནི། རྭ་པ་ཁ་ཅིག་ན་རེ། འགྲེལ་ཆེན་ལས། དེ་ནས་རྩ་གཅིག་སྟེ་སྣ་གཡོན་པ་ལ་ཉིན་དང་མཚན་མོར་སྟེ། གལ་ཏེ་ཞག་གཅིག་ཏུ། བབ་ན་དེའི་ཚེ་ན་འཕོ་བ་དག་ནི་ ཇི་ལྟར་ཐུབ་ན་ དུས་ཀྱི་ལོ་ཞེས་པ་ ལོ་གསུམ་སྟེ་ཟླ་བ་སོ་དྲུག ་ ལོ་བརྒྱ་རྫོགས་པའི་དབུ་མའི་མཚན་ཉིད་ནི་ ལོ་དམ་སྐལ་པ་ལོ་༼༡༧༽གསུམ་ཕྱོགས་གསུམ་གྱི་ནང་ནས་ལོ་གསུམ་པོ་ནི། མི་རྣམས་ཀྱི་འཚོ་བའི་གྲངས་སུ་འགྱུར་རོ། ། གལ་ཏེ་ཕྱོགས་གཅིག་རྣམ་པར་བར་མ་ཆད་པར་འབབ་ན་སྟེ་ལོ་ཕྱེད་གཉིས་ཀྱི།
དེའི་ཚེ་ཕྱེད་དང་བཅས་པའི་ལོ་ནི་ཚེར་འགྱུར་ཏེ། དེ་ནས་འཆི་བར་འགྱུར་རོ། ། གལ་ཏེ་ཟླ་བ་གཅིག་ཏུ་རྣམ་པར་བར་མ་ཆད་པ་སྟེ་བར་ཆད་མེད་པར་རྩ་གཡོན་པར་འབབ་ན་དེའི་ཚེ་འཚོ་བའི་ཟླ་བ་གསུམ་དུ་འགྱུར་རོ། ། ཞེས་གསུངས་པས་རྩ་འདབ་གཅོད་པའི་འཆི་ཞག་སྔ་མ་རྣམས་མི་བགྲང་བར་ཕྱི་མའི་འཚོ་ཟླ་རྣམས་ལ་འཚོ་ཟླ་དེ་ཉིད་ཀྱི་གྲངས་དང་མཐུན་པར་འཆི་ཞག་འཕེལ་བར་བཞེད་པ་ཡིན་ཏེ། ལུག་ཁྱིམ་གྱི་རྩ་གཅོད་པ་ལ་ཟླ་དྲུག་དགོས་པའི་གཉིས་པ་བཞི་པ་དྲུག་པ་རྣམས་ལ་འཆི་ཞག་མི་རྒྱུ་ལ། དང་པོ་གསུམ་པ་ལྔ་པ་རྣམས་ལ་འཆི་ཞག་རྒྱུ་བའི་ཟླ་བ་དང་པོའི་དང་པོར་ཞག་གཅིག ། ཟླ་བ་གསུམ་པའི་དང་པོར་བར་མ་ཆད་དུ་ཞག་གཉིས། ཟླ་བ་ལྔ་པའི་དང་པོར་བར་མ་ཆད་དུ་ཞག་གསུམ། དེ་ནས་འཁྲིག་པའི་ཁྱིམ་རྩ་གཅོད་པ་ལ་ཟླ་བ་གསུམ་ཡོད་པའི་ཟླ་བ་དང་པོའི་དང་པོར་བར་མ་ཆད་པར་ཞག་བཞི། གཉིས་པ་ལ་ཞག་ལྔ།
གསུམ་པ་ལ་ཞག་དྲུག ། དེའི་༼༡༨༽རིགས་པས་ཁྱིམ་ལྷག་མ་ཀརྐ་ཊའི་བར་དུ་ཟླ་བ་རེ་རེ་ཞིང་སྔ་མ་སྔ་མ་ལས་ཕྱི་མ་ཕྱི་མ་ཞག་རེ་བཞིན་འཕེལ་བས་ཀརྐ་ཊའི་ཁྱིམ་རྩ་གཅོད་པའི་ཟླ་བ་གསུམ་པོ་རེ་རེ་ལ་འཆི་ཞག་བར་མ་ཆད་པར་སོ་གཅིག ། སོ་གཉིས། སོ་གསུམ་ཡོད་པ་ཡིན་ནོ་ཞེས་ཟེར་རོ། ། དེ་ནི་མི་འཐད་དེ། འཐད་པ་དེ་ལྟ་ན་ལུག་ཁྱིམ་གཅོད་པའི་ཟླ་བ་དྲུག་གི་ཟླ་བ་གཉིས་པ་བཞི་པ་དྲུག་པ་གསུམ་གྱི་འཆི་ཞག་དེར་མ་བརྒྱུས་པར་འཆི་ཞག་གསུམ་པོ་དེ་གཡས་ཀྱི་ཁྱིམ་བཅུ་གཉིས་པ་དང༌། དབུས་ཀྱི་དབུགས་མཐའ་དག་གཅོད་པའི་འཆི་ཞག་གི་གྲངས་སུ་བརྒྱུས་པ་གསུམ་ཀྱང་དྲུག་ཏུ་འགྱུར་བའི་ཕྱིར་ཏེ། ལུག་ཁྱིམ་གྱི་རྩ་གཅོད་པའི་དོན་གྱི་ཟླ་བ་དང་པོ་དང་གསུམ་པ་དང་ལྔ་པ་རྣམས་ལའང་འཆི་ཞག་གཅིག་དང་གཉིས་དང་གསུམ་རྒྱུ་བ་བསྡོམས་པས་དྲུག་རྒྱུ་དགོས་པ་གང་ཞིག ། ལུག་ཁྱིམ་དུ་མ་བརྒྱུས་པའི་གཡས་ཀྱི་ཁྱིམ་དང་དབུས་ཀྱི་དབུགས་གཅོད་པའི་འཆི་ཞག་གསུམ་ཡང་འཆི་ཞག་དྲུག་ཏུ་འགྱུར་བར་རིགས་པ་ལ་གནོད་པ་ཅི་ཡང་མེད་པའི་ཕྱིར། འདོད་ན།
འགྲེལ་ཆེན་ལས། བཅུ་གཉིས་པ་ལ་ཉིན་ཞག་གཉིས་འབབ་བོ། ། ༼༡༩༽དེ་ནས་འདབ་མ་བཅུ་གཉིས་པ་འདོར་རོ། ། དེ་ནས་ལྟེ་བ་ལ་ཉིན་ཞག་གཅིག་འབབ་སྟེ་སྲོག་གི་འཁོར་ལོའི་དབུགས་ཆད་པར་འགྱུར་གྱི་བར་དུའོ། ། ཞེས་གཡས་ཀྱི་རྩ་འདབ་བཅུ་གཉིས་པ་གཅོད་པ་ལ་ཞག་གཉིས་དང༌། དབུས་ཀྱི་ལྟེ་བའི་རྩ་གཅོད་པའི་ཞག་གཅིག་སྟེ་ཞག་གསུམ་དུ་གསུངས་པས་གསལ་ལོ། ། ཡང་གཡོན་ལུག་ཁྱིམ་གྱི་རྩ་འདབ་དང་པོ་སྐམ་པའི་འཆི་ཞག་དྲུག་ཡིན་ཀྱང་གཡས་དང་དབུས་ཀྱི་རྩ་འདབ་སྐམ་པའི་ཞག་གྲངས་སྔ་མ་དང་མཚུངས་པས་ཅི་སྟེ་ཁྱབ་སྙམ་ན། ཁྱེད་རང་ལ་ཁྱབ་པར་ཐལ། འཆི་ཞག་ཐམས་ཅད་ལ་འཆི་ཞག་སྔ་མ་མི་བགྲང་བར་ཟླ་བ་རེ་རེ་ཞིང་འཆི་ལྟས་ཀྱི་ཞག་གྲངས་རེ་རེ་ནས་འཕེལ་བར་ཁས་བླངས་པའི་ཕྱིར། ཡང་གཡོན་ལུག་ཁྱིམ་གྱི་རྩ་འདབ་གཅོད་པའི་འཆི་ཞག་ཀྱང་ཞག་གསུམ་མ་ཡིན་པར་ཐལ།
ཟླ་བ་དང་པོ་གསུམ་པ་ལྔ་པ་རྣམས་ལ་འཆི་ཞག་གཅིག་གཉིས་གསུམ་བསྡོམས་པས་འཆི་ཞག་དྲུག་ཏུ་འགྱུར་བའི་ཕྱིར། འདོད་ན། འགྲེལ་ཆེན་དུ། དེ་ལྟར་ཟླ་བ་དྲུག་གི་འཆི་ལྟས་ཀྱི་ཉིན་ཞག་གསུམ་སྟེ་བར་གྱི་ཉིན་ཞག་གསུམ་པོ་ནི་མཐར་གཡས་དང་དབུས་ཀྱི་འཆི་ལྟས་སོ། ། ༼༢༠༽ཞེས་པས་གསལ་ལོ། ། ཡང་ཟླ་བ་སྔ་མ་གཉིས་ཀྱི་འཆི་ཞག་གཅིག་དང་གཉིས་པ་གསུམ་པ་ནི་མི་བགྲང་གི ། ཟླ་བ་ལྔ་པའི་འཆི་ཞག་གསུམ་པོ་དེ་བགྲངས་པས་ལུང་གིས་མི་གནོད་དོ་སྙམ་ན། དེ་ཡང་མི་རིགས་ཏེ། འཆི་ཞག་དང་པོ་དང་གཉིས་པའང་འཆི་ཞག་ཡིན་པ་ཉིད་ཀྱི་ཕྱིར། འཆི་ཞག་ཏུ་མི་བགྲང་ན་འཆི་ཞག་གཞན་རྣམས་ཀྱང་འཆི་ཞག་ཏུ་བགྲང་མི་རིགས་པར་འགྱུར་བ་མཚུངས་པའི་ཕྱིར་རོ། །
དེར་མ་ཟད་སྔ་མ་དང་བཅས་པའི་འཆི་ཞག་མ་ཡིན་ན་ཁྱིམ་བཅུ་གཅིག་གཅོད་པ་ལ་འཆི་ཞག་ལྔ་བརྒྱ་རེ་གཅིག་ཏུ་འགྱུར་ལ། དེ་འདོད་ན་འཆི་ཞག་སོ་དྲུག་ཏུ་བཞག་པ་དང་འགལ་བའི་ཕྱིར། འཆི་ལྟས་ཀྱི་སྐབས་འདིར་འགྲེལ་ཆེན་དུ། ཟླ་བ་གཅིག་ཏུ་རྣམ་པར་བར་མ་ཆད་པར་འབབ་ཅེས་འབྱུང་བ་ལ། རྒྱ་བོད་ཀྱི་འཆད་པོ་དག་གིས་ཇི་ལྟ་བར་ཐུགས་སུ་མ་ཆུབ་པར་གསལ་ཏེ། བུ་སྟོན་རིན་པོ་ཆེས། རྣམ་པར་མ་ཆད་པར་འབབ་ཅེས་པ་ཉིན་མཚན་གཅིག་ཏུ་རྣམ་པར་མ་ཆད་པར་འབབ་པ་དེ་བསགས་པ་ལ་དགོངས་པ་ཡིན་ཏེ། ནཱ་རོ་པས་ཀྱང༌། ཉིན་མཚན་རྣམ་པར་མ་ཆད་པར་འབབ་པ་རྣམ་པར་བཞག་སྟེ་ཞེས་གསུངས་པའི་ཕྱིར་རོ། ། ཞེས་དང༌།
༼༢༡༽སློབ་དཔོན་ཨ་བྷ་ཡས་ཀྱང་སྔ་མའི་སྟེང་དུ་བསྣན་པའི་གྲངས་སུ་གསུངས་ཤིང༌། རྒྱུད་འགྲེལ་གྱི་དགོངས་པ་དེ་ཉིད་དོ་ཞེས་དང༌། ས་སྐྱ་པཎྜིཏ་ཆེན་པོ་བསོད་ནམས་རྒྱལ་མཚན་པས་ཀྱང༌། ཉིན་མཚན་གཅིག་ཏུ་བར་མ་ཆད་པར་འབབ་པ་བསགས་པས་ཟླ་བ་གཅིག་ཏུ་ལོངས་པ་ན་འཆི་ལྟས་རྫོགས་པར་འཇོག་གོ ། ཞེས་ནཱ་རོ་པའི་ལུང་དང་བཅས་ཏེ་བརྗོད་པར་བྱེད་དོ། ། སྨྲ་བ་དེ་དག་གིས་ནི་རྒྱུད་ཀྱི་དགོངས་པ་ཡང་དག་པར་སྨྲ་བ་མ་ཡིན་ཏེ། ཟླ་བ་གཅིག་ཏུ་རྣམ་པར་བར་མ་ཆད་དེ་བར་ཆད་མེད་པར་རྩ་གཡོན་པར་འབབ་ན་ཞེས་གསུང་གི་ཞག་ཉེར་དགུ་རེས་བར་ཆོད་པའི་ཞག་རེ་བསགས་པས་ཟླ་བར་ལོངས་པའི་དུས་ཞེས་མ་གསུངས་པའི་ཕྱིར་དང༌། ཟླ་བ་གཅིག་ཏུ་བར་ཆད་མེད་པར་རྩ་གཡོན་ནས་འབབ་པ་ན་མ་ཡིན་པར་ཐལ། ཟླ་བ་རེ་རེ་ཞིང་ཞག་ཉེར་དགུས་བར་ཆོད་དེ་འབབ་པའི་ཕྱིར། ཡང་ཁ་ཅིག་དེ་ལྟའི་སྐྱོན་མེད་དེ།
འཆི་ཞག་སྔ་མ་སྔ་མ་མི་བགྲང་བར་འཚོ་ཟླ་ཕྱི་མ་ཕྱི་མའི་འཆི་ཞག་དགུ་པ་དང༌། བཅུ་གཉིས་པ་དང༌། བཅོ་ལྔ་པ་སོགས་ནས་སུམ་ཅུའི་བར་དུ་འབབ་པའི་ལུགས་ལྟར་འདོད་དོ་ཞེ་ན། ༼༢༢༽མི་འཐད་དེ། དེ་ལྟ་ན་ཀརྐ་ཊའི་འཚོ་ཟླ་གསུམ་ག་འཆི་ཞག་གི་བདག་ཉིད་ཀྱི་ཕྱིར་འཚོ་ཟླའི་ཆ་ཐམས་ཅད་འཆི་བ་ཉིད་དུ་འགྱུར་བའི་ཕྱིར། དེ་སྐད་དུ་སྨྲ་བ་ལས་སྐྱོན་ཆེ་བ་ཅི་ཞིག་ཡོད་དོ། ། སྐབས་འདིར་འཚོ་ཟླའི་ཆ་ཐམས་ཅད་འཆི་ཞག་གི་ཟོས་པའི་བདག་ཉིད་ཅན་དུ་རྒྱུད་འགྲེལ་ལས་མ་བཤད་བཞིན་དེར་འཆད་ན་ཆོས་ལ་དབང་ཟ་བ་ཉིད་ཀྱི་ལོག་པའི་ལྟ་བར་འགྱུར་བའི་ཕྱིར་རོ། ། འོ་ན་ཟླ་བ་གཅིག་ཏུ་རྣམ་པར་མ་ཆད་པ་སྟེ་བར་ཆད་མེད་པར་རྩ་གཡོན་པ་ནས་འབབ་ཅེས་པའི་དོན་ཇི་ལྟར་ཞེ་ན། དུས་མིན་འཆི་ལྟས་འཆར་ཚུལ་ལ། ། རིམ་གྱིས་རིང་བར་འབྱུང་བ་དང༌། །
མྱུར་དུ་ཉེ་བར་འབྱུང་བའི་ཚུལ་གཉིས་འགྲེལ་ཆེན་དུ་འབྱུང་སྟེ། གོང་དུ་དྲངས་པའི་བསྡུས་རྒྱུད་རྩ་འགྲེལ་ལས་གཡོན་ནས་འཆི་ཞག་གཅིག་རྒྱུ་བ་ན་ལོ་གསུམ་སྟེ་ཟླ་བ་སོ་དྲུག་ན་རིམ་གྱི་འཆི་བ་དང༌། གཡོན་ནས་ཟླ་ཕྱེད་རྒྱུ་བ་ན་ལོ་ཕྱེད་གཉིས་ཏེ་ཟླ་བ་བཅོ་བརྒྱད་ན་མྱུར་དུ་འཆི་བ་དང༌། གཡོན་ནས་ཟླ་གཅིག་རྒྱུ་བ་ཟླ་བ་གསུམ་ན་ཆེས་མྱུར་བར་འཆི་བའི་ཚུལ་གསུམ་བཤད་པའི་འཆི་ཞག་དང་༼༢༣༽པོ་གོང་དུ་དོགས་གཅོད་དང་བཅས་ཏེ་རྒྱས་པར་བཤད་ཟིན་ལ། གཉིས་པ་ནི་རྩ་དང་སྣ་གཡོན་པར་ཟླ་ཕྱེད་ཀྱི་འཆི་ཞག་རྒྱུ་ན་དེ་ཡང་ཕྱེད་བཅས་ལོ་སྟེ་འཚོ་བའི་ཟླ་བ་བཅོ་བརྒྱད་ལ་འཆི་ཞག་རེ་རེ་རྒྱུ་བར་འགྱུར་ཏེ། ཇི་ལྟ་ན། ཞག་བཅོ་ལྔ་པའི་འཆི་ཞག་དེས་ཞག་གསུམ་རེ་ཞིང་གཡོན་གྱི་ཁྱིམ་རེའི་རྩ་འདབ་གཅོད་པས་གསུམ་ལྔ་ལྔ་གསུམ་བཅོ་ལྔས་ཁྱིམ་ལྔ་བསྐམས་ནས་སླར་ཁྱིམ་དྲུག་པར་འཕོས་ཏེ་ཟླ་བ་བཅོ་བརྒྱད་པོ་རེ་རེ་ཞིང་འཆི་ལྟས་ཀྱི་ཞག་རེ་འཕེལ་བས་སྔ་མའི་འཆི་ཞག་བཅོ་ལྔ་དང༌། ཕྱི་མའི་འཆི་ཞག་བཅོ་བརྒྱད་སྡོམས་པས་འཆི་ཞག་སོ་གསུམ་གྱིས་འཆི་ཞག་བཅོ་བརྒྱད་པོའི་འཆི་ཞག་གསུམ་རེས་ཁྱིམ་རེའི་རྩ་བཅད་པས་ཁྱིམ་དྲུག་གི་ནུས་པ་སྐམས་པས་སྔ་མའི་ཁྱིམ་ལྔ་དང་བཅས་པའི་ཁྱིམ་བཅུ་གཅིག་འདོར་ཞིང༌། དེ་ནས་གཡས་ཀྱི་ཁྱིམ་བཅུ་གཉིས་པ་དང་དབུགས་ཀྱི་འཁོར་ལོ་མཐའ་དག་ཟད་པའི་དོན་དུ་འཆི་ཞག་གསུམ་སྟེ་སོ་དྲུག་རྒྱུའོ། ། ཡང་ཟླ་ཕྱེད་ཀྱི་འཆི་ལྟས་འབྱུང་བའི་གང་ཟག་གི་རིགས་ཁ་ཅིག་ལ།
འཆི་ལྟས་ཀྱི་ཞག་༼༢༤༽བཅོ་ལྔ་བར་མ་ཆད་དུ་རྒྱུ་བ་དེས་ཁྱིམ་ལྔ་སྐམས་པར་བྱས་ཤིང༌། དེ་ནས་ཟླ་བ་བཅུ་བཞི་པའི་བར་རླུང་ཡོན་པོ་མ་ཡིན་པ་སྔར་ཇི་ལྟ་བ་བཞིན་རྒྱུ་ལ་དེ་ནས་ཟླ་བ་བཅོ་ལྔ་པའི་ཕྱོགས་ཕྱི་མ་ལ་འཆི་ཞག་བཅོ་ལྔ་རྒྱུ་བས་ཁྱིམ་ལྔ་སྐམས་པར་བྱ་སྟེ། འཆི་ཞག་སྔ་མ་བཅོ་ལྔ་དང་བཅས་པའི་འཆི་ཞག་ཟླ་བ་གཅིག་གིས་ཁྱིམ་བཅུ་བཅད་དེ། དེ་ནས་ཟླ་བ་བཅུ་དྲུག་བཅུ་བདུན་བཅོ་བརྒྱད་པའི་འཆི་ཞག་རེ་རེ་སྟེ་གསུམ་གྱིས་ཁྱིམ་བཅུ་ཅིག་པའི་རྩ་གཅོད་ཅིང༌། དེ་ནས་འཆི་ཞག་གསུམ་གྱིས་གཡས་ཀྱི་ཁྱིམ་བཅུ་གཉིས་པ་དང་དབུས་ཀྱི་ལྟེ་བའི་རྒྱུ་བ་གཅོད་པར་བྱེད་དོ། ། ཡང་ཁ་ཅིག་འདི་ལྟར་དོགས་ཏེ། གཡས་པའི་ཁྱིམ་བཅུ་གཉིས་པ་གཅོད་པའི་ཞག་གཉིས་དང༌། དབུས་ཀྱི་ཞག་གཅིག་སྟེ་ཞག་གསུམ་ཟླ་བ་བཅོ་བརྒྱད་ལ་མ་གཏོགས་ན་འཚོ་ཟླ་བཅོ་བརྒྱད་དང་འཚོ་ཞག་གསུམ་དུ་འགྱུར་རོ་སྙམ་ནའང་མི་འགྱུར་ཏེ། དཔེར་ན་ཟླ་བའི་འཆི་ལྟས་རིང་མྱུར་གཉིས་ཀྱི་རིང་བའི་སྐབས་ཀྱི་འཆི་ཞག་གཅིག་རྒྱུ་བ་ན་འཚོ་ཟླ་སོ་དྲུག་ཐུབ་པའི་སྐབས་སུ་ཡང་འཚོ་ཟླ་སུམ་ཅུ་སོང་ཞིང་འཆི་༼༢༥༽ཞག་སུམ་ཅུ་འབབ་པའི་རྗེས་སུའང་ད་དུང་ཁྱིམ་བཅུ་གཅིག་པ་གཅོད་པའི་འཆི་ཞག་གསུམ་དང་བཅས་པའི་འཚོ་ཟླ་གསུམ་ཡོད་པའི་ཚེ་གཡས་པའི་འཆི་ཞག་གཉིས་དང༌། དབུས་ཀྱི་འཆི་ཞག་གཅིག་མཚོ་ཟླ་གསུམ་གྱི་ཁོངས་སུ་མི་བཞག་པ་ཉིད་ཀྱང་འདིར་མཚུངས་པའི་ཕྱིར་རོ། །
གསུམ་པ་ནི། ཟླ་བ་གཅིག་ཏུ་རྣམ་པར་མ་ཆད་པ་སྟེ་བར་ཆད་མེད་པར་རྩ་གཡོན་པར་འབབ་ན་དེའི་ཚེ་འཚོ་ཟླ་གསུམ་དུ་གྱུར་རོ། ། ཞེས་འབྱུང་བ་ནི་ཆེས་མྱུར་བའི་འཆི་ལྟས་ཀྱི་དབང་དུ་བྱས་ནས། རྩ་གཡོན་པར་འཆི་ཞག་ཟླ་གཅིག་འབབ་པ་དེས་ཁྱིམ་བཅུའི་རྩ་འདབ་གཅོད་པར་བྱེད་དེ། ཇི་ལྟར་འཆི་ཞག་གསུམ་པ། ༡ དྲུག་པ། ༢ དགུ་པ། ༣ བཅུ་གཉིས་པ། ༤ བཅོ་ལྔ་པ། ༥ བཅོ་བརྒྱད་པ།
༦ ཉེར་གཅིག་པ། ༧ ཉེར་བཞི་པ། ༨ ཉེར་བདུན་པ། ༩ སུམ་ཅུ་པ། ༡༠ སྟེ་ཞག་གསུམ་རེས་བཅད་ནས་སླར་འཚོ་བའི་ཟླ་བ་གསུམ་ལ་འཆི་ཞག་གསུམ་གྱི་ཁྱིམ་བཅུ་གཅིག་པའི་རྩ་འདོར་ཞིང༌། དེ་ནས་གཡས་སུ་ཁྱིམ་བཅུ་གཉིས་པ་གཅོད་པའི་ཞག་གཉིས་དབུས་སུ་ཞག་གཅིག ། དེ་ལྟར་དྲིལ་བས་འཆི་ཞག་ཟླ་བ་གཅིག་དང་ཞག་དྲུག་གིས་༼༢༦༽ཁྱིམ་བཅུ་གཉིས་ཀྱི་རྩ་འདབ་གཅོད་པར་བྱེད་དེ། རིམ་དང་ཉེ་བའི་འཆི་ཞག་ཐམས་ཅད་ལའང་སོ་དྲུག་ཏུ་འཇོག་པར་ཁྱད་པར་མེད་ཅིང༌། ཞག་དེ་དག་རྫོགས་ནས་སྲིད་པ་གཞན་དུ་འཕོ་བར་བྱེད་དོ། ། འདིར་སྨྲས་པ།
གཡོན་གྱི་དུས་མིན་འཆི་བའི་འཆི་ཞག་ནི། ། སོ་དྲུག་ཁོ་ནར་ངེས་ཀྱང་འཆི་ཞག་དེ། ། ཤར་ནས་ལོ་གསུམ་འཚོ་དང་ཕྱེད་བཅས་ལོ། ། ཟླ་གསུམ་འཚོ་བའི་རིགས་ཅན་གསུམ་དུ་སྣང༌། ། ཀུན་ཀྱང་འཆི་ཞག་སོ་དྲུག་ཡིན་པ་དང༌། ། རྩ་འདབ་གཡོན་ནས་སྐོར་ཞིང་གཅོད་པ་དང༌། ། སྣ་བུག་གཡོན་ནས་ཁྱིམ་རྩ་བཅུ་གཅིག་པ། ། གཅོད་དེ་ཁྱིམ་རྩ་བཅུ་གཉིས་པ་དེ་ནི། ། སྣ་བུག་གཡས་ནས་རྒྱུ་བས་གཅོད་པ་ཡི། ། འཆི་ཞག་འཚོ་ལོར་ཚེ་ལོའི་དབང་བྱས་ནས། །
མི་གཏོགས་ཁྱིམ་ལོའི་དབང་བྱས་གཏོགས་པ་སྟེ། ། འཆི་ཚུལ་དེ་ནི་ཟླ་བའི་འཆི་བའོ། ། ཞེས་ཤེས་པར་བྱའོ། ། གཉིས་པ་ཉི་མའི་འཆི་ལྟས་ལ་འཆི་ལྟས་བརྟག་ཚུལ། རྟོགས་སླ་བའི་ཆེད་ཀྱི་འཁོར་ལོ་བྲི་ཚུལ། དེ་ལ་རྩོད་པ་སྤང་པ། ཉི་མའི་འཆི་ལྟས་ཀྱི་ཚུལ་གཞན་ཡང་བཤད་པའོ། ། དང་པོ་ནི། ༼༢༧༽བསྡུས་རྒྱུད་ལས། རྩ་འདབ་གཡས་དང་སྣ་གཡས་ནས་དང་པོར་གླང་ཁྱིམ་སྐམ་ཆེད་འཆི་ཞག
ལྔ་རྒྱུ་བ་ནས་ ལོ་གསུམ་སྟེ་ཟླ་བ་སོ་དྲུག་ཡོད་པ་ལས་གཡས་ཀྱི་ཁྱིམ་ལྔའི་རྩ་གཅོད་པའི་ཆེད་དུ། ཉིན་ཞག་ཉི་ཤུ་རྩ་ལྔར་དགོད་ཅིང་ སྟེ་ཉིན་ཞག་ལྔ་རེས་ཁྱིམ་རེའི་རྩ་གཅོད་པ་དེའི་ཆེད་དུ་འཆི་ཞག་སྔ་མ་ལྔའི་སྟེང་དུ་ཕྱི་མའི་འཆི་ཞག་ལྔ་འཕར་བའམ་ སྐྱེ་བ་ལྔ་ལྔ་ཡིས་ནི་སྐྱེ་ཞིང་འཕེལ་བ་སྟེ། ཁྱིམ་ལྔ་གཅོད་པའི་འཆི་ཞག་ཉེར་ལྔའི་རིང་ལ་འཚོ་ཟླ་སུམ་ཅུ་སོ་གསུམ་སོང་ཞིང༌། དེ་ནས་ འཚོ་ཟླ་གསུམ་ལས་མེད་བའི་འཚོ་ཟླ་དང་པོ་དང་གཉིས་པ་ལ་འཆི་ཞག་ རེ་རེ་ལྷག་པས་ ཁྱིམ་དྲུག་པ་དང་བདུན་པ་བསྐམས་པའི་རྗེས་དེ་ནས་ཟླ་བ་གཅིག་ཡོད་པ་དེ་བསྟན་པའི་ཆེད་དུ། བཅུ་ལ་ནི་གསུམ་གྱིས་བསྒྱུར་བས་ ཞག་སུམ་ཅུ་ དག་ཀྱང་ ཉིན་ཞག་ གསུམ་ནི་ལྷག་པ་ཇི་སྲིད་ཉིད། ཀྱི་ཟླ་གཅིག་ཞག་གསུམ་པའི་རིང་ལ་ཁྱིམ་བཞི་སྟེ་ཁྱིམ་བརྒྱད་ནས་ཁྱིམ་བཅུ་ཅིག་གི་བར་དུ་བཅད་པའི་རྗེས་ནས་ཞག་གཉིས་ཀྱིས་གཡོན་གྱི་ལུག་ཁྱིམ་བཞི་དང་དབུས་ཀྱི་ཞག་ཅིག་རྫོགས་པའི་ དུས་ནི་རྫོགས་པ་ནའོ་འཆི་ལོ་རྣམས་གསུམ་ འཚོ་བས་ལོ་གསུམ་སོང་བའི་རྗེས་དེ་ནས། མིག ་ སྟེ་ལོ་གཉིས་དེ་ནས། ཟླ་བ་དེ་དག་ འཆི་ཞག་ལྔ་པ་གཅིག་བརྒྱུས་ནས་ལོ་གསུམ་ན་འཆི། དེ་ནས་སྔར་གྱི་ལྔ་དང་བཅས་པའི་བཅུ་བརྒྱུས་ནས་ལོ་གཉིས་ན་འཆི།
དེ་ནས་སྔར་གྱི་བཅུ་དང་བཅས་པའི་བཅོ་ལྔ་རྒྱུ་བ་ན་ལོ་གཅིག་ན་འཆི། དེ་ནས་སྔར་གྱི་བཅོ་ལྔ་དང་བཅས་པའི་ཉི་ཤུ་རྒྱུ་ན་ཟླ་བ་དྲུག་ན་འཆི། དེ་ནས་སྔར་གྱི་ཉི་ཤུ་དང་བཅས་པའི་ཉེར་ལྔ་བརྒྱུས་ནས་ཟླ་བ་གསུམ་ན་འཆི། དེ་ནས་སྔར་གྱི་ཉེར་ལྔ་དང་བཅས་པའི་ཉེར་དྲུག་རྒྱུ་ན་ཟླ་བ་གཉིས་ན་འཆི། དེ་ནས་སྔར་གྱི་ཉེར་དྲུག་དང་བཅས་པའི་ཉེར་བདུན་རྒྱུ་ན་ཟླ་བ་གཅིག་ན་འཆི་བའི་ཟླ་གཅིག་གི་རིང་ལ་ཁྱིམ་བརྒྱད་པ་ནས་བཅུ་གཅིག་པའི་བར་གྱི་འཕོ་བ་བཞི་གཅོད། རྣམས་དང་ སྟེ་༼༢༨༽ལོ་གསུམ་པོ་དེ་ལ་ལོ་ཕྱེད་ཟླ་བ་ དྲུག་དང་ ཟླ་བ་ གསུམ་ཟུང་དང ་སྟེ་ཟླ་བ་གཉིས་དང་དེ་ནས་ ཟླ་བ་གངས། གཅིག་དང་ཞག་གསུམ་ལྷག་མར་ལུས་པར་ཚིགས་བཅད་འདི་ཉིད་ཀྱི་རྐང་པ་གཉིས་པའི་ཚིག་ཕྱེད་ཕྱི་མར་བཤད་ལ་དེ་ཉིད་གསལ་བར་བྱ་བའི་དོན་དུ་ ཟླ་བ་དེ་དག་རྣམས་དང་ ཞེས་པ་ཟླ་བ་དྲུག་དང་གསུམ་དང་ཟུང་བསྟན་ནས་ཟླ་བ་གཅིག་དང་ཞག་གསུམ་པོ་ལ། ཉིན་ཞག་ ཁྱིམ་གཅིག་གཅོད་པའི་དོན་འཆི་ཞག་ཚེས་བཅོ་ལྔ་དང་དེ་ནས་ཁྱིམ་གཅིག་གཅོད་པའི་དོན་དུ། ཕྱོགས་ སྟེ་ཉིན་ཞག་བཅུ་དང་དེ་ནས་ཁྱིམ་གཅིག་གཅོད་པའི་དོན་དུ་ མདའ་ སྟེ་ཞག་ལྔ་དང་དེ་ནས་ཁྱིམ་གཅིག་གཅོད་པའི་དོན་དུ་ དང་ཡོན་ཏན་ ཞག་གསུམ་དང་དེ་ནས་ཁྱིམ་བཅུ་གཉིས་པ་གཅོད་པའི་དོན་དུ་བཞག གཉིས་དང་ དེ་ནས་དབུགས་ཀྱི་འཁོར་ལོ་མཐའ་དག་གཅོད་པའི་དོན་དུ་ ཟླ་བ་ སྟེ་ཞག་གཅིག་རྒྱུ་བར་བྱས་པས་ འཚོ་བའི་ལྷག་མའོ། །
ཞེས་དང༌། འགྲེལ་ཆེན་ལས། རྩ་གཡས་པ་ལ་ཉི་མའི་༼༢༩༽འཆི་ལྟས་གསུངས་ཏེ། འདིར་ལུས་ལ་ཟླ་བས་ཉི་མའི་ཡོན་ཏན་སྙིང་སྟོབས་དང་རྡུལ་དང་མུན་པ་རྣམས་བཟུང་ནས་འཆི་ལྟས་ཀྱི་ཉིན་ཞག་ངེས་པར་བསྟན་ཏེ་ ཞེས་ཟླ་བའི་འཆི་ལྟས་ནི་བཤད་ཟིན་ལ་ ཉི་མས་ཟླ་བའི་ཡོན་ཏན་སྒྲ་དང་རེག་བྱ་དང་རོ་དང་གཟུགས་དང་དྲི་རྣམས་བཟུང་ནས་འཆི་ལྟས་ཀྱི་ཉིན་ཞག་ངེས་པར་བསྟན་ཏོ། ། ཁྱིམ་ལྔའི་བར་དུ་ལྔ་པ་ལྷག་སྟེ་ལྔ་ལྔས་བཅད་སོ། ། དེ་ནས་ཁྱིམ་ དྲུག་པ་དང་བདུན་པ་ གཉིས་ འཆི་ཞག ་ ནི་རེ་རེ་ལྷག་པས་སོ། ། ཁྱིམ་བདུན་པ་བསྐམས་ཤིང་འཚོ་ཟླ་སོགས་ལྔ་ཟད་པ་ དེ་ནས་རྩ་བ་ སྟེང་དང་པོར་བྱས་པ་སྟེ་ ནས་བརྩམས་ནས་ཉིན་ཞག་སུམ་ཅུ་རྩ་གསུམ་གྱི་བར་དུ་ འཆི་ཞག་ རྒྱུ་སྟེ་ དེ་ཡང་ ཉིན་ཞག་བཅོ་ལྔས་ཁྱིམ་བརྒྱད་པ་འདོར་ཞིང༌། བཅུས་ཁྱིམ་དགུ་པ་མདོར་ཏེ་ལྔས་བཅུ་པ་འདོར་རོ། ། གསུམ་གྱིས་ཁྱིམ་བཅུ་གཅིག་པ་འདོར་ཏེ།
དེ་ལྟར་ཉིན་ཞག་སུམ་དུ་གཡས་ཀྱི་རྩ་ལ་སྲོག་རྒྱུའོ། ། དེ་ནས་ཁྱིམ་བཅུ་གཉིས་པ་ལ་གཡོན་གྱི་རྩའི་ཁམས་ཟད་པའི་དོན་དུ་གཡོན་གྱི་རྩ་ལ་ཉིན་ཞག་གཉིས་སོ། ། དབུགས་ཀྱི་འཁོར་ལོ་ཟད་པའི་དོན་དུ་དབུ་༼༣༠༽མའི་རྩ་ལ་ཉིན་ཞག་གཅིག་སྟེ་དེ་ནས་འཆི་བར་འགྱུར་རོ། ། ཞེས་གསུང་པའི་དོན་ནི། སྐབས་དོན་ལྟེ་བའི་རྩ་གཡས་པ་ལ་སྟོང་ཉི་མའི་རྩར་སྲོག་གི་རླུང་ཆ་མི་མཉམ་པ་ལས་འཆི་ལྟས་སུ་འགྱུར་བར་གསུངས་ཏེ། དེ་ཡང་འདིར་ལུས་ལ་ཚེས་ཞག་སུམ་ཅུའི་བདག་ཉིད་ཀྱི་ཟླ་བ། ཉི་མའི་ཁྱིམ་ཟླ་ཕྱེད་ཀྱི་རྐང་པ་དང་པོར་དྲུག་གི་ཕྱེད་ཡུལ་གྱི་ཆུ་ཚོད་གསུམ། ཡོན་ཏན་སྙིང་སྟོབས་རྡུལ་མུན་གྱི་བདག་ཉིད་ལ་ཚེ་ཞག་གསུམ་གསུམ་གྱིས་བཟུང་ནས་དེ་ཉིད་འཆི་ལྟས་ཀྱི་ཞག་ཏུ་སོང་བས་ཉིན་ཞག་གསུམ་གསུམ་གྱི་གཡོན་གྱི་ཁྱིམ་རེ་ངེས་པར་འདོར་ཚུལ་གོང་དུ་བསྟན་ཟིན་ཏེ། འདིར་ཁྱིམ་ཞག་སུམ་ཅུའི་བདག་ཉིད་ཀྱིས་ཉི་མས་ཟླ་བའི་རྐང་པ་དང་པོའི་ཡུལ་གྱི་ཆུ་ཚོད་ཀྱི་ཡོན་ཏན་སྒྲ་རེག་རོ་གཟུགས་དྲི་རྣམས་ཀྱི་བདག་ཉིད་ཀྱི་ཞག་ལྔ་བཟུང་ནས་གཡས་པའི་འཆི་ལྟས་ཀྱི་ཉིན་ཞག་གི་ཁྱིམ་གཅོད་པ་ངེས་པར་བསྟན་ཏེ། དེ་ཡང་ཇི་ལྟར་ཞེ་ན།
ཁྱིམ་ལྔའི་བར་དུ་འཆི་ལྟས་ཀྱི་ཉིན་ཞག་ལྔ་ལྔ་ལྷག་སྟེ་ཉིན་ཞག་ལྔ་ལྔས་ཁྱིམ་རེ་རེ་འདོར་རོ། ། དེ་ཉིད་ཀྱི་ཁྱིམ་ལྔ་སྐམ་པ་ལ་ཞག་ཉེར་ལྔ་སོང་བའི་རྗེས་དེ་ནས་ཁྱིམ་གཉིས་གཅོད་པའི་དོན་དུ་ནི་༼༣༡༽ཞག་རེ་རེ་ལྷག་པས་ཁྱིམ་དྲུག་པ་དང་བདུན་པ་འདོར་རོ། ། འདིར་ཁྱིམ་བདུན་རྫོགས་པའི་དུས་ནི་གཡོན་ཁུ་བའི་ཁམས་ལ་འཆི་ལྟས་ཀྱི་རླུང་ཞུགས་པའི་ཕྱིར་ཏེ་འཆི་བ་ཐབས་གང་གིས་ཀྱང་བསླུ་བར་མི་ནུས་སོ། ། དེ་ནས་རྩ་བ་སྟེ་ཁྱིམ་བརྒྱད་པ་དང་པོར་བརྩམས་པ་དེ་ནས་ཁྱིམ་བཅུ་གཅིག་པའི་བར་ལ་ཉིན་ཞག་སུམ་ཅུ་རྩ་གསུམ་གྱི་བར་དུ་རྒྱུ་སྟེ། ཁྱིམ་བརྒྱད་པ་ལ་ཉིན་ཞག་བཅོ་ལྔ་དང༌། ཁྱིམ་དགུ་པ་ལ་ཉིན་ཞག་བཅུ་དང༌། ཁྱིམ་བཅུ་པ་ལ་ཉིན་ཞག་ལྔ་དང༌། ཁྱིམ་བཅུ་གཅིག་པ་ལ་ཉིན་ཞག་གསུམ་གྱིས་གཅོད་དོ། ། དེ་ལྟར་ཉིན་ཞག་སོ་གསུམ་གྱིས་བར་དུ་རྒྱུས་པའི་སྔ་མ་འཆི་ཞག་ཉེར་བདུན་དང་སྡོམས་པའི་དྲུག་ཅུའི་གཡས་ཀྱི་རྩ་ལ་སྲོག་རྒྱུའོ། ། དེ་ནས་ཁྱིམ་བཅུ་གཉིས་པ་ལ་གཡས་ཀྱི་རྒྱུ་བ་ཟད་པ་དེ་ནས་གཡོན་གྱི་རྩའི་ཁམས་ཟད་པའི་དོན་དུ་གཡོན་ལུག་ཁྱིམ་གྱི་རྩ་ལ་ཉིན་ཞག་གཉིས་དང༌།
དབུགས་ཀྱི་འཁོར་ལོ་ཟད་པའི་དོན་དུ་དབུ་མའི་རྩ་ལ་ཉིན་ཞག་གཅིག་རྒྱུ་སྟེ། དེ་ནས་འཆི་བར་འགྱུར་རོ། ། ཞེས་བཤད་དོ། ། ཀྱེ་རྡོ་རྗེ་འབུམ་ལྔར། ། སྲོག་ཆགས་རྣམས་གཡས་ཀྱི་ཉི་མ་ལས། ། གལ་ཏེ་༼༣༢༽ཉིན་མཚན་དུ་མར་མ་ཆད་པར་ཉིན་ཞག་ལྔ་སྲོག་བབ། པ་ན། གཡས་པ་ཉི་མའི་འཆི་ལྟས་ཀྱི། མགོ་བརྩམས་པ་ཡིན་པས། དེའི་ སྟེ་དེ་ནས་ ལོ་གསུམ་གྱིས་ ཟླ་བ་སོ་དྲུག་ན་ འཆི་བར་འགྱུར། །
གང་ཚེ་གཡས་པའི་རྩ་དག་ལ། ། རླུང་ནི་ སྔ་མའི་ལྔ་པ་དང་བཅས་པའི་ ཉིན་ཞག་བཅུར་འབབ་ན། ། ཁྱིམ་གྱི་འདབ་མ་གཉིས་པ་ལ། ། སྲོག་བཅད་པས། དེ་ནས་ལོ་གཉིས་ཀྱིས་ཚེ་ཟད་དེ་འཆིར་འགྱུར་ རོ། ། ཁྱིམ་གྱི་འདབ་མ་གསུམ་པ་ལ། ། ཚེས་ འཆི་ཞག་སྔ་མ་དང་བཅས་པའི་ ཞེས་ ནི་ཉིན་ཞག་བཅོ་ལྔ་འབབ་ན་ བརྗོད་པས་ལོ་གཅིག་ནི་ འཆིའོ། ། ཉིན་ དེ་ནས་ཉིན་ཞག་སྔ་མ་དང་བཅས་པའི་ ཞག་ཉི་ཤུ་འབབ་གྱུར་ན། ། བཞི་པ་ ཁྱིམ་ ལ་སྟེ་ སྲོག་ཟད་པར་བྱས་ ཟླ་བ་དྲུག་ན། ། འདབ་མ་སྟེ་ཁྱིམ་ལྔ་པར་ཉི་ཤུ་ འཆི་ཞག་སྔ་མ་དང་བཅས་པའི་ ལྔ། །
འབབ་ན་ཚེ་ནི་ཟླ་བ་གསུམ། ། ན་འཆིའོ། ། ཉིན་ དེ་ནས་འཆི་ཞག་སྔ་མ་དང་བཅས་པའི་ཞག་གཅིག་འཕེལ་བའི་ ཞག་ཉི་ཤུ་རྩ་དྲུག་འབབ་ན། ། དྲུག་པ་ ཁྱིམ་ ལ་ སྲོག་ཟད་པར་བྱས་ ཏེ་ཟླ་གཉིས་ ཀྱི་ ཚེ། ། ན་འཆིའོ། ཉིན་ དེ་ནས་འཆི་ཞག་སྔ་མ་དང་བཅས་པའི་ཞག་གཅིག་འཕེལ་བའི་ ཞག་ཉི་ཤུ་བདུན་འབབ་ན། ། ཁྱིམ་ བདུན་པ་ལ་ནི་ཟླ་གཅིག་ གི་ ཚེ། ། ན་འཆིའོ་དེ་ནས། ཉིན་ཞག་གསུམ་ཅུ་རྩ་གསུམ་ ཡོད་པ་ རྣམས། ། ལས་ཏེ།
༼༣༣༽འདི་ལ་བར་མ་ཆད་འབབ་ན། ། འདབ་མ་ སྟེ་ཁྱིམ་ བརྒྱད་པ་ དང་ཁྱིམ་ དགུ་པ་དང༌། ། ཁྱིམ་ བཅུ་ པ་ དང་ ཁྱིམ་ བཅུ་གཅིག་ པ་ནི་ རིམ་པ་ཡིས། ། ཉིན་ཞག་ཚེས་ ཏེ་བཅོ་ལྔ་དང་ ཕྱོགས་ལྔ་ དང་ ཡོན་ཏན། ། ཏེ་གསུམ། རྣམས་ཀྱི་ ཁྱིམ་གྱི་ འདབ་མ་དེ་རྣམས་དོར། ། དེ་ནས་གཡས་པའི་རྩ་སྤངས་ནས། རླུང་ནི་གཡོན་པར་ཉིན་ཞག་གཉིས། ། ལུག་ཁྱིམ་ལ། རྒྱུའོ་དེ་ནས་དབུ་མ་ཡིས། །
གནས་སུ་ཉིན་ཞག་གཅིག་འགྲོའོ། ། དེ་ནས་དབུགས་ནི་ཟད་བྱས་ནས། ། འཆི་བའི་ཕྱིར་ན་རིམ་པ་འདིས། ། འོག་ཏུ་ཁུ་བ་ཟད་པར་འགྲོ། ། སྟེང་དུ་མ་ཡི་རྡུལ་འགྲོ་འགྱུར། ། ཞེས་དང༌། དབང་མདོར་བསྟན་དུ། གཡས་པ་ཉི་མའི་འཆི་ལྟས་ལ། ཁྱིམ་དང་པོ་གཅོད་པ་ལ་འཆི་ཞག་ ལྔ་དང་ ཁྱིམ་གཉིས་པ་གཅོད་པ་ལ་འཆི་ཞག་སྔ་མ་དང་བཅས་པའི་ ཕྱོགས་ཚེས་ ཏེ་བཅུ་དང་ཁྱིམ་གསུམ་པ་གཅོད་པ་ལ་སྔ་མ་དང་བཅས་པའི་ཉིན་ཞག་ ཉི་ཤུ་དང༌། ། ཏེ་བཅོ་ལྔ་དང་ཁྱིམ་བཞི་པ་གཅོད་པ་ལ་སྔ་མ་དང་བཅས་པའི་འཆི་ཞག །
དེ་ ཁྱིམ་ལྔ་པ་གཅོད་པ་ལ་ ཉིད་ དེ་སྔ་མ་དང་བཅས་པའི་འཆི་ཞག་ཉེར་ལྔ་དང་ཁྱིམ་དྲུག་པ་གཅོད་པ་ལ་སྔ་མ་དང་བཅས་པའི་ཞག ། གཅིག་ སྟེ་འཆི་ཞག་ཉེར་དྲུག་པ་དང་དེ་ཁྱིམ་བདུན་པ་གཅོད་པ་ལ་སྔ་མ་དང་བཅས་པའི། ལྷག་གཞན་རིམ་པས། ། སྟེ་གཉིས་དང་ཁྱིམ་བདུན་པ་བཅད་པའི་རྗེས་སུ་འཚོ་ཟླ་ཁྱིམ་བདུན་པ་སྐམས་པའི་རྗེས་ནས་ཁྱིམ་བརྒྱད་པ་དགུ་པ་བཅུ་པ་བཅུ་གཅིག་པ་རྣམས་ནི་བཅད་ན་ ཉིན་ཞག་སུམ་ཅུ་གསུམ་རྒྱུ་ན། འཆིའོ་དེ་དག་གི་འཆི་ཞག་བཤད་ནས་ད་འཚོ་བའི་ལོ་ཟླ་ཇི་ལྟར་ཡོད་པ་ནི། གསུམ་ ཁྱིམ་དང་པོ་བཅད་པ་ནས་འཚོ་བའི་ལོ་ གཉིས་ རང་ཁྱིམ་གཉིས་པ་བཅད་ནས་འཚོ་བའི་ལོ་ གཅིག་ གི་འཚོ་བ་ ལོ་ རྣམ་པར་བཞག་ནས་ཁྱིམ་བཞི་པ་བཅད་ནས་འཚོ་བའི་ ཟླ་བ་ནི། ། དྲུག་ དང་ཁྱིམ་ལྔ་པ་བཅད་པའི་རྗེས་སུ་ གསུམ་ཟུང་ སྟེ་འཆི་ཞག་ཉེར་བདུན་རྒྱུ་ལ་དེ་ལྟ་བུའི་ ཟླ་བ་ སྟེ་གཅིག་གོ་དེ་ནས་ ཉིན་ཞག་ཚེས། ། སྟེ་བཅོ་ལྔས་ཁྱིམ་བརྒྱད་པ་དང་ཉིན་ཞག་ ཕྱོགས་ སྟེ་བཅུས་ཁྱིམ་དགུ་པ་ ལྔ་ པ་ཁྱིམ་བཅུ་པ་དང་ ཡོན་ཏན་ ཏེ་གསུམ་གྱི་ཁྱིམ་བཅུ་གཅིག་པ་གཅོད་ཅིང་དེ་ནས་ཁྱིམ་བཅུ་གཉིས་པའི་དོན་དུ་ལྟ་བུ་གཡོན་པར་བཞག་ གཉིས་ དང་དེ་ནས་དབུགས་ཀྱི་འཁོར་ལོ་ཐམས་ཅད་ཟད་པའི་ཆེད་དུ་ཞག་ གཅིག་གི ། ལུས་ཅན་རྣམས་ཀྱི་ཚེ་འཕོའོ། ། ཞེས་འབྱུང་བའི་དོན་ནི།
གཡས་ཉི་མའི་འཆི་ལྟས་འཆད་པའི་སྐབས་འདིར་ཁྱིམ་ལྔ་གཅོད་པའི་རིང་ལ་ཉིན་ཞག་ལྔ་ལྔ་རེ་འཕེལ་བའི་སྣ་གཡས་པ་ནས་འཆི་ཞག་ལྔ་བར་མ་ཆད་པར་བརྒྱུས་པ་དེ་ནས་ལོ་གསུམ་ན་འཆིའོ། ། དེ་ནས་ཉིན་ཞག་གི་དབང་དུ་བྱས་པའི་ལོ་གཅིག་༼༣༥༽སོང་བ་ན་ཉིན་ཞག་ལྔར་སྣ་གཡས་པར་བར་མ་ཆད་པར་འབབ་ན་ལོ་གཉིས་ན་འཆིའོ། ། དེ་ནས་ཉིན་ཞག་གི་དབང་དུ་བྱས་པའི་ལོ་གཅིག་སོང་བ་ན་གཡས་པར་ཞག་ལྔ་བར་མ་ཆད་པར་འབབ་ན་ལོ་གཅིག་ན་འཆིའོ། ། དེ་ནས་ཟླ་བ་དྲུག་སོང་བ་ན་འཆི་ཞག་ལྔ་རྒྱུ་ན་འཚོ་བའི་ཟླ་བ་དྲུག་ན་འཆིའོ། ། དེ་ནས་ཟླ་བ་གསུམ་སོང་བ་ན་འཆི་ཞག་ལྔ་རྒྱུ་ན་འཚོ་བའི་ཟླ་བ་གསུམ་ན་འཆིའོ། ། དེ་ནས་ཟླ་བ་གཅིག་སོང་བ་དེར་འཆི་ཞག་གཅིག་རྒྱུ་ན་འཚོ་བའི་ཟླ་བ་གཉིས་ན་འཆིའོ། ། དེ་ནས་ཟླ་བ་གཅིག་སོང་བ་ན་འཆི་ཞག་གཅིག་རྒྱུ་ན་འཚོ་བའི་ཟླ་བ་གཅིག་ན་འཆིའོ། ། འཆི་ཞག་འདི་དག་གིས་ཁྱིམ་བདུན་སྐམ་པར་བྱེད་དོ། ། འདིར་འཆི་ཞག་ནི་སྤྱི་ཙམ་ནས་འཚོ་བའི་ལོ་ཟླ་ལས་གཞན་དུ་རྣམ་པར་བཅད་པ་ཡིན་ཏེ། འགྲེལ་ཆེན་ལས།
ལོ་རྣམས་ནི་འཆི་ལྟས་ཀྱི་ཉིན་ཞག་གི་ལྷག་མའི་ལོ་སྟེ་ཁྱིམ་གྱི་འཁོར་ལོ་ལ་རང་ཉིད་མངལ་ནས་སྐྱེ་བའི་སྟེ་ཁྱིམ་ལ་སོགས་པའི་ཁྱིམ་སྟེ་བཅུ་གཉིས་པོ་གང་འཆར་བ་རྣམས་སོ། ། ལོ་གསུམ་མིག་ཟླ་བ་སྟེ་སྐྱེ་བའི་ཁྱིམ་ལ་འཆི་ལྟས་ཀྱི་ཉིན་ཞག་གི་ལྷག་མ་ལོ་འཚོ་གསུམ་མོ། ། ཁྱིམ་གཉིས་པ་ལ་འཚོའོ་གཉིས་དང་ཁྱིམ་གསུམ་པ་ལ་འཚོ་ལོ་གཅིག་༼༣༦༽སྟེ་འཆི་ལྟས་ཀྱི་ཉིན་ཞག་གི་ལྷག་མ་འཚོ་བའི་ལོ་རྣམས་སོ། ། དེ་ནས་དྲུག་འཚོ་ཟླ་དྲུག་གསུམ་ཟུང་དང་ཟླ་བ་གང་ཞེས་པ་ནི་ཁྱིམ་བཞི་པ་ལ་འཚོ་བའི་ཟླ་བ་དྲུག་པ་དེ་དག་རྣམས་སོ། ། ཁྱིམ་ལྔ་པ་ལ་འཚོ་བའི་ཟླ་བ་གསུམ་སྟེ་ཁྱིམ་དྲུག་པ་ལ་འཚོ་བའི་ཟླ་བ་གཉིས་སོ། ། ཁྱིམ་བདུན་པ་ལ་འཆི་ལྟས་ཀྱི་ཉིན་ཞག་གི་ལྷག་མ་འཚོ་བའི་ཟླ་བ་གཅིག་གོ ། ཞེས་འཆི་ལྟས་ཀྱི་ཉིན་ཞག་གིས་ལྷག་མ་ཞེས་གསུངས་པའི་ཕྱིར། ཞིབ་པར་འོག་ནས་འཆད་ལ། ཁྱིམ་བདུན་པ་བཅད་ནས་མི་འཚོ་བའི་རྒྱུ་མཚན་ནི། འགྲེལ་ཆེན་ལས།
སྐྱེ་བའི་གནས་བདུན་པའི་གནས་ནི་རྫོགས་པའོ། ། ཞེས་གསུངས་ཏེ། སྐྱེ་བའི་གནས་ནི་མངལ་ནས་སྐྱེས་པ་རྣམས་ཀྱི་མངལ་བཟུང་བའི་དུས་ནི་ཆུ་སྲིན་གྱི་ཁྱིམ་ལྟ་བུ་ཞིག་ལ་བཟུང་བ་ཡིན་ན། དེ་ནས་ཁྱིམ་བདུན་པ་ལ་སྲོག་སྟེ་ཆུ་སྲིན་དུ་མངལ་བཟུང་བའི་དབང་གིས་ཆུ་སྲིན་ནས་བགྲངས་པའི་ཁྱིམ་བདུན་པ་ཀརྐ་ཊ་ལ་སོགས་རླུང་རྒྱུ་བའི་ཐོག་མར་འབྱུང་ལ། སྲོག་རླུང་དང་པོ་ཀརྐ་ཊ་དེ་ལས་བབ་པའི་ཟླ་བ་བདུན་པ་ནི་སླར་ཆུ་སྲིན་གྱི་ཁྱིམ་ཡིན་ཅིང༌། དུས་དེར་ནི་མངལ་བཟུང་ནས་ཟླ་བ་བཅུ་གསུམ་པའོ། ། དེ་ནས་༼༣༧༽ཀརྐ་ཊ་ནས་དང་པོར་སྲོག་རྒྱུ་བས་སྲོག་སྐྱེ་བའི་གནས་ཡིན་ལ། དེ་ཉིད་ནས་ཟླ་དྲུག་རྫོགས་ཤིང་ཁྱིམ་བདུན་པ་ཆུ་སྲིན་འཆར་བ་ཉི་མ་ནུབ་པ་ཞེས་ཐ་སྙད་འཇོག་པ་ཡིན་ཏེ། གང་དུ་སྲོག་སྐྱེ་བའི་དུས་ཟླ་དྲུག་རྫོགས་པ་ནས་སྲོག་འཆི་བ་ཁྱིམ་བདུན་པའི་རྩ་བཅད་པ་ན་རྟེན་འབྲེལ་གྱི་དབང་གིས་འཆི་བ་གང་གིས་ཀྱང་བཟློག་མི་ནུས་པའི་ཕྱིར། དཔེར་ན་ཞག་གཅིག་ལ་ཁྱིམ་དྲུག་པ་ཉི་མ་ཤར་ནས་ཁྱིམ་བདུན་པ་ལ་ཉི་མ་ནུབ་པ་ན་དེར་ཉི་མ་འཆར་བའི་སྐབས་མེད་པ་བཞིན་ནོ། །
དེ་ནས་གཡོན་གྱི་འཆི་ལྟས་ལའང་ཁྱིམ་བདུན་པ་ལ་སྲོག་གི་རྒྱུ་བ་ཟད་པ་ན་འཆི་བ་བཟློག་མི་ནུས་ཏེ། དེར་ཡང་སྲོག་སྐྱེ་བའི་གནས་གཡོན་གྱི་ཁྱིམ་ནས་མགོ་འཛིན་པ་ཡིན་ན་དང་པོར་ལུག་གི་ཁྱིམ་ཟླ་ལྟ་བུར་མངལ་བཟུང་བའི་དབང་དུ་བྱས་པའི་ངེས་པར་སྲོག་ནུབ་པ་སྲང་ཁྱིམ་གྱི་དུས་ལ་འབྱུང་བའི་ཕྱིར་ཏེ། སྲོག་སྐྱེ་བའི་ཁྱིམ་དང་པོ་ནས་བཟུང་བདུན་པ་ཤར་བ་ན་ཁྱིམ་དྲུག་པོ་སྔ་མ་རྫོགས་པ་དང༌། ཉི་མ་ནུབ་པ་དང་ཟླ་བ་དང་མཚན་མོ་འཆར་བ་ཞེས་དང་དེ་ནུབ་པ་དང་ཡང་ཉི་མ་འཆར་བ་ཉིན་མོའི་༼༣༨༽དུས་སུ་ངེས་པར་འཇོག་པ་རྟེན་འབྲེལ་གྱི་ཆོས་ཉིད་དུ་འགྲིག་པའི་ཕྱིར། འདིར་ཟླ་བ་འཆར་ཞེས་པ་འཆི་ལྟས་ཀྱི་སྐབས་འདིར་ནང་ལ་སྦྱར་ནས་ལྟེ་བའི་དུས་སྦྱོར་གཡོན་པ་ཁུ་བའི་ཁམས་ལ་འཆི་ལྟས་ཀྱི་རླུང་ཞུགས་པ་ལ་དགོངས་ཀྱི་ཁུ་བ་འཕེལ་བར་བཤད་པ་ནི་མ་ཡིན་ནོ། ། དེ་ལྟར་བཤད་པས་སྲོག་སྐྱེ་བའི་དུས་རྫོགས་པའི་འཆི་ཞག་ཉེར་བདུན་གྱི་ཁྱིམ་བདུན་པ་ལ་སྲོག་བཅད་ནས། སྣ་གཡས་པར་ཚེས་ཞེས་པ་ཉིན་ཞག་བཅོ་ལྔས་ཁྱིམ་གྱི་འདབ་མ་བརྒྱད་པ་དང༌། ཕྱོགས་ཞེས་པ་ཉིན་ཞག་བཅུས་ཁྱིམ་དགུ་པ་དང༌། མདའ་ཞེས་པ་ཉིན་ཞག་ལྔས་ཁྱིམ་བཅུ་པ་དང༌། ཡོན་ཏན་ཏེ་ཉིན་ཞག་གསུམ་གྱིས་ཁྱིམ་བཅུ་གཅིག་སྐམ་པར་བྱེད་དོ། །
དེ་ལྟར་ཁྱིམ་བརྒྱད་པ་དང་དགུ་པ་དང་བཅུ་པ་གསུམ་ལ་འཆི་ལྟས་ཉིན་ཞག་བཅུ་ལ་གསུམ་གྱིས་བསྒྱུར་བ་སུམ་ཅུ་དང༌། ཁྱིམ་བཅུ་གཅིག་པ་ལ་འཆི་ལྟས་ཀྱི་ཞག་གསུམ་རྒྱུ་བ་དེ་དང་སྔ་མ་ཁྱིམ་བརྒྱད་པ་དགུ་པ་བཅུ་པ་གསུམ་གཅོད་པའི་ཞག་སུམ་ཅུ་དང་བཅས་པ་གསུམ་ལྷག་པའི་ཟླ་བ་སྟེ། ཉིན་ཞག་སོ་གསུམ་དུ་འགྱུར་བ་ནི་ཁྱིམ་བརྒྱད་པ་ནས་བཅུ་གཅིག་པའི་བར་རྒྱུ་བ་ན་ཇི་༼༣༩༽སྲིད་ནི་འཆི་ཞག་གོ ། དེ་ནས་སྣ་གཡོན་པ་ལ་ཉིན་ཞག་གཉིས་དང་དབུ་མ་ལ་ཉིན་ཞག་གཅིག་འབབ་བོ། ། དེ་ལྟར་ཁྱིམ་བདུན་པོ་བཅད་ནས་འཚོ་ཞག་སུམ་ཅུའི་ལྷག་མ་འཆི་ཞག་བཅོ་ལྔ་དང་བཅུ་དང་ལྔ་དང་གསུམ་དང་གཉིས་དང་གཅིག་སྟེ་འདི་རྣམས་སྡོམས་པས་སྲིད་པ་གཞན་དུ་འགྲོ་བར་འགྱུར་རོ། །༴༴༴༴ འདིར་འཁོར་ལོ་བཞག་དགོས༴༴༴ གཉིས་པ་རྟོགས་སླ་བའི་ཆེད་དུ་འཁོར་ལོ། འདིའི་བར་ལ་ཁྱིམ་འཁོར་ཞིག་ཡོད། བྲི་ཚུལ་ནི། རྩིབས་བཅུ་གཉིས་པའི་འཁོར་ལོ་རིམ་པ་གཉིས་བྱས་ནས་ནང་མ་ལ་འཆི་ལྟས་ཀྱི་ཞག་དང༌།
ཕྱི་མ་ལ་འཚོ་བའི་ཟླ་གྲངས་བགོད་པར་བྱ་སྟེ། དེའང་འཆི་ལྟས་ཀྱི་ཉིན་ཞག་ནི་དང་པོ་གླང་ཁྱིམ་ལ་ལྔ། ཀརྐ་ཊའི་ཁྱིམ་དུ་བཅུ། བུ་མོར་བཅོ་ལྔ། སྡིག་པར་ཉི་ཤུ། ཆུ་སྲིན་དུ་ཉེར་ལྔ། ཉར་ཉེར་དྲུག ། བུམ་པར་ཉེར་བདུན། གཞུ་ནས་བཟུང་ཁྱིམ་ལྷག་མ་བཞི་ལ་འཚོ་བ་དང༌། འཆི་ཞག་གཉིས་ཀའི་དབང་དུ་བྱས་ཏེ་གཞུར་ཞག་བཅོ་ལྔ།
སྲང་དུ་བཅུ། སེང་གེར་ལྔ། འཁྲིག་པར་གསུམ། ལུག་ཏུ་འཆི་ཞག་གཉིས་དང༌། དབུས་སུ་གཅིག་དང༌། ཕྱི་མ་ལ་གླང་༼༤༠༽ནས་གཡས་སྐོར་གྱིས་འཚོ་བའི་ཟླ་བ་སོ་དྲུག ། ཉེར་བཞི་བཅུ་གཉིས་དང༌། དྲུག་དང༌། གསུམ་དང༌། གཉིས་དང༌།
གཅིག་རྣམས་བྲི། ཁྱིམ་བརྒྱད་པ་ཕན་གྱི་རྩ་འདབ་གཅོད་པ་ན་འཚོ་ཟླ་མེད་པས་འཁོར་ལོའི་རིམ་པ་ཕྱི་མ་སྟོང་པར་ལུས་ཤིང༌། དེ་ནས་འཆི་ཞག་བཅོ་ལྔ་པ་ནས་གཉིས་པའི་བར་འཁོར་ལོ་ནང་མར་བྲིས་པ་དེ་ཉིད་འཁོར་ལོ་ཕྱི་མའི་འདབ་མ་བརྒྱད་པ་ཕན་གྱི་འཆི་ཞག་སོ་སོར་འགྲོ་བའང་ཤེས་པར་བྱའོ། ། གསུམ་པ་རྩོད་པ་སྤང་པ་ནི། འདིར་གཡོན་ཟླ་བའི་འཆི་ལྟས་ལ་ཟླ་རེའི་འཚམས་སུ་འཆི་ཞག་ལྔ་ལྔ་རྒྱུ་བ་དང༌། ཁྱིམ་དྲུག་པ་དང་བདུན་པ་གཅོད་པ་ལ་འཆི་ཞག་རེ་རེ་བ་སོགས་གྲངས་མི་མཉམ་པ་དང་འཆི་ཞག་རྒྱུ་བའི་དུས་ཀྱང་ལོ་ཟླ་སོགས་ཀྱི་འཚམས་སུ་རྒྱུ་བ་མང་ཉུང་གི་ཁྱད་པར་འབྱུང་བ་གང་ཞེ་ན། བཤད་པར་བྱ་སྟེ། དེ་ཡང་གཡོན་ཟླ་བའི་འཆི་ལྟས་ལ། ཕྱི་རོལ་ཏུ་ཉི་མ་ཁྱིམ་གཅིག་ཏུ་གནས་པའི་ཚེ་ཟླ་བ་རང་གི་ཁྱིམ་བཅུ་གཉིས་ཀྱི་བགྲོད་པ་ཡོངས་སུ་རྫོགས་པ་ཉིད་ཀྱི་ཕྱིར་ཉི་མའི་རྐང་པ་དང་པོ་ཆུ་ཚོད་དྲུག་ལ་ཟླ་བས་ཡར་ངོ་ལ་གསུམ། མར་ངོ་ལ་གསུམ་སྤྱོད་པ་ལྟར།
ནང་དུ་འཆི་ལྟས་ཀྱི་ཞག་རྒྱུ་བ་ན་ཟླ་བས་ཉི་མའི་ཡོན་ཏན་༼༤༡༽གསུམ་བཟུང་ནས་གཡས་པའི་རྒྱུ་བ་བཀག་པའི་ཞག་གསུམ་རེས་གཡོན་ནས་རིམ་བཞིན་རྩ་རྣམས་སྤྱོད་པར་འགྱུར་རོ། ། དེ་ཡང་ཉི་མའི་ཡོན་ཏན་རེ་རེ་ཟླ་རེའི་འཚམས་སུ་བཟུང་བས་ཕྱི་རོལ་ཏུ་ཟླ་བ་གཅིག་སོང་བ་ན་ཉི་ཟླ་ཕྲད་པ་ན་གནམ་ ཟླ་བ་སྒྲ་གཅན་གྱིས་ནུབ་ནས་མི་འཛིན་ཏེ། ཟླ་བའི་དཀར་ཆ་ཤར་ནས་རྫོགས་པས་དེ་རྫོགས་མཚམས་ཚེས་བཅོ་ལྔ་རྫོགས་པ་དང་འཛིན་པ་དང་དུས་མཉམ་ལ། ཉི་མ་ཤར་ནས་མི་འཛིན་ཏེ། ཟླ་བ་ནག་ཆ་རྫོགས་པ་ན་ཉི་མ་འཛིན་དགོས་པ་ལ། ཟླ་བའི་ནག་ཆ་ཤར་དུ་མི་རྫོགས་པར་ནག་ཚེས་བཅོ་ལྔ་པ་ནུབ་ཏུ་རྫོགས་པས་དེར་དང་པོར་ཟླ་བ་བཟུང་ནས་ཉི་མ་ལ་འཇུག་གི་དེའང་ནང་དུ་ཕ་མའི་ལུས་ཀྱི་ཁམས་དཀར་ཆ་དང་དམར་ཆ་ཡོངས་སུ་རྫོགས་པ་ཞིག་དང་དཀར་དམར་ཕྲད་དེ། དེར་མཚམས་པར་སྲིད་ཞུགས་པས་དཀར་དམར་རོ་གཅིག་ཏུ་ཞུགས་ནས་དཀར་དམར་སོ་སོར་ཆ་མི་གསལ་བར་གྱུར་པའི་རྟེན་འབྲེལ་གྱི་དབང་གིས་ཡིན་ལ། ཟླ་བའི་དཀར་ནག་གི་ཚེས་ཉི་མ་ལ་ཉེ་རིང་གིས་འཇོག་པའང་ནང་དུ་སྐྱེས་པ་དང་བུད་མེད་ལས་རིང་དུ་གྱུར་པ་ན། སྐྱེས་པ་འདོད་ཆགས་འཕེལ་བས་ཁམས་དཀར་ཆ་འཕེལ་བར་འགྱུར་ལ། བུད་མེད་ཉེ་བ་ན་འདོད་ཆགས་ཚིམས་པས་ཁུ་བ་ཉམས་པས་ནག་པོའི་ཚེས་ཤར་བའི་རྟེན་འབྲེལ་གྱི་དག་པའོ། །
མཆན། སྟོང་དུ་འགྱུར་བའི་དུས་རེ་རེ་འབྱུང་བ་ལྟར། ནང་དུ་ཁམས་དཀར་ཆའི་རྒྱུ་བས་ཞག་རེ་རེ་ཞིང་འཕེལ་ཞིང་ཟླ་བར་ལོངས་པ་ན་ཉི་མ་དང་ཕྲད་པའི་ཚུལ་སྙིང་པོ་གསང་དོན་ལས་འབྱུང་བ་ལྟར་རོ། ། ༼༤༢༽ཡང་གཡས་ཉི་མའི་འཆི་ཞག་ལ་གཅོད་ཚུལ་གྱི་གྲངས་མི་འདྲ་བ་འབྱུང་བ་ནི། ཉི་མས་ཟླ་བའི་རྐང་པ་དང་པོའི་ཡོན་ཏན་སྒྲ་སོགས་ལྔ་བཟུང་ནས་གཡོན་གྱི་རྒྱུ་བ་བཀག་སྟེ་གཡས་ཀྱི་རྩ་འདབ་རྣམས་ལ་རྒྱུ་བར་རིམ་པ་བཞིན་དུ་སྐམ་པར་བྱེད་ལ། དེ་ཡང་ལོ་དང་ཟླ་བ་དྲུག་དང་ཟླ་བ་གསུམ་སོགས་ཀྱི་བར་དུ་འཆི་ཞག་གྲངས་མི་མཐུན་པར་རྒྱུ་བའི་དོན་ནི། ཕྱི་རོལ་ཏུ་ཉི་མའི་བགྲོད་པས་ཁྱིམ་རྫོགས་པར་འཁོར་བ་ལ་ལོ་གཅིག་དགོས་པ་དང༌། ནང་དུའང་ཁམས་དམར་ཆའི་འཕེལ་འགྲིབ་ལོ་རེའི་མཚམས་སུ་རྫོགས་པ་ཡིན་ཏེ། ཉི་རླུང་དང་ཁམས་དམར་ཆ་ཉིད་ཀྱི་ཆ་ཤས་ཀྱི་རྡུལ་མུན་སྙིང་སྟོབས་གསུམ་ལ་ཉི་རྐང་གི་བགྲོད་པ་བཞིའི་དབྱེ་བ་དང༌། ཚིགས་བཅུ་གཉིས་སུ་འཁོར་ལོ་བཅུ་གཉིས་ཡོད་པ་དང༌།
ལྟེ་བའི་ཁྱིམ་གྱི་འདབ་མ་བཅུ་གཉིས་རྣམས་སུ་ཟླ་བ་རེའི་ཆ་འཕེལ་འགྲིབ་བྱེད་པའི་དབྱེ་བས་དེའི་འཕེལ་འགྲིབ་རྫོགས་པ་ལ་ཟླ་བ་རེ་རེ་དགོས་པའི་ཕྱིར་རོ། ། དེའི་ཕྱིར་འདབ་ཉི་རླུང་གི་བགྲོད་པ་རྫོགས་པ་ཡུན་རིང་ཞིང་ཟླ་བའི་བགྲོད་པ། རྫོགས་པ་ཡུན་ཐུང་བས་ཉི་རླུང་གི་དོད་ཟླ་བའི་རླུང་གིས་མ་ཐུབ་ཅིང༌། དུས་འཆིའི་མི་རྣམས་ཀྱིས་ཀྱང་ཚེས་ཀྱི་ལོ་༼༤༣༽བརྒྱ་ལས་མི་ཐུབ་པའི་དོན་འདི་ཉིད་ཡིན་ནོ། ། གཞན་ཡང་ཟླ་བ་དྲུག་དང་གསུམ་དང་ཟླ་རེའི་མཚམས་སུ་ཉི་མའི་འཆི་ལྟས་རྒྱུ་བ་ཡང་ཕྱི་རོལ་ཏུ་ཁྱིམ་ཟླ་དྲུག་གི་ཉི་མའི་ལྷོ་བྱང་གི་བགྲོད་པ་རེ་དང༌། ཁྱིམ་ཟླ་གསུམ་གྱི་ཉི་མའི་མྱུར་འགྲོས་ལྟ་བུ་རེ་རེ་རྫོགས་པ་དང༌། ཟླ་བ་རེ་རེས་ཉི་མའི་རྐང་གནས་རེ་རེ་རྫོགས་པ་ལྟར། ནང་དུའང་གཡས་ཀྱི་ཁྱིམ་ཟླ་དྲུག་ལ་དང་པོ་ལོ་གསུམ་པོར་ཡོན་ཏན་གསུམ་གྱི་བདག་ཉིད་ཀྱི་དུས་གསུམ་གཅོད་པར་བྱེད་པ་ལོ་མཚམས་སུ་འབྱུང་བ་དང༌། ཡོན་ཏན་ལྔ་ལྔའི་འཆི་ཞག་ལྔ་ལྔ་དང༌། ཁྱིམ་གྱི་འདབ་མ་ཕྱི་མ་གསུམ་གྱི་དང་པོ་ཁྱིམ་བཞི་པ་ལ་ཟླ་བ་དྲུག་སྟེ་བགྲོད་པ་གཅིག་ལ་ཡོན་ཏན་གསུམ་གྱི་བདག་ཉིད་ཀྱི་དུས་གསུམ་རྫོགས་པའི་མཐར་ཡོན་ཏན་ལྔའི་འཆི་ཞག་ལྔ་དང༌། །
དེ་ནས་ཁྱིམ་གཉིས་པ་སྟེ་ཁྱིམ་ལྔ་པ་ལ་ཟླ་བ་གསུམ་རྫོགས་པའི་མཐར་ཡོན་ཏན་ལྔའི་འཆི་ཞག་ལྔ་དང༌། དེ་ནས་ཁྱིམ་གསུམ་པ་སྟེ་ཁྱིམ་དྲུག་པ་ལ་འབྱུང་བ་དང༌། ཡོན་ཏན་ལྔའི་འཆི་ཞག་གི་རྒྱུ་བ་རྣམས་རྫོགས་ནས་ཉི་མའི་ལྔ་རྐང་ཆུ་ཚོད་གཅིག་གིས་དག་པ་ཡེ་ཤེས་ཀྱི་ཁམས་མུན་པའི་ཡོན་ཏན་ལ་འཇུག་པའི་འཆི་ཞག་གཅིག་རྒྱུའོ། ། དེ་ཡང་༼༤༤༽ཁྱིམ་དང་པོ་ལྔ་ལ་ཡོན་ཏན་ལྔ་ལྔའི་འཆི་ཞག་རེ་བརྒྱུས་ནས། ཁྱིམ་དྲུག་པ་ལ་ཡེ་ཤེས་ཀྱི་ཁམས་ཀྱི་རང་བཞིན་ཆ་མེད་ཆ་ལས་འདས་པའི་ཆ་ཤས་ཕྲ་མོ་ཞིག་རྒྱུ་བ་ནི་འབྱུང་བ་ལྔ་རགས་པའི་ཆ་ཟད་དེ་ཕྲ་བ་ཡེ་ཤེས་ཀྱི་ཁམས་དང་ཐ་དད་དུ་བྱར་མེད་པ་ཉིད་ཀྱིས་མུན་པའི་རང་བཞིན་གྱིས་འཆི་ཞག་གཅིག་ལས་རྒྱུ་གྱུར་མི་འོང་བའི་ཕྱིར། ཡང་འདབ་མ་དེ་ལ་འཆི་ལྟས་ཀྱི་དུས་མ་ཡིན་པ་ན་འབྱུང་ལྔའི་རླུང་སྐྱོན་མེད་པར་རྒྱུ་ཡང་འཆི་བའི་ལྟས་ཉིད་ཀྱི་སྐབས་འདིར་ནི་གཡས་འབྱུང་བ་སྡུད་རིམ་གྱི་ཁམས་ལྔ་རྣམས་ཟད་པའི་ཐ་མའི་དུས་ཡིན་པས་ཉི་མའི་རྐང་མཚམས་སུ་ཡོན་ཏན་གཅིག་གི་འཆི་ཞག་གཅིག་རྒྱུའོ། ། ཁྱིམ་བདུན་པའི་འདབ་མ་ལ་ཡང་འཆི་ལྟས་ཀྱི་རྒྱུ་བ་མེད་པའི་དུས་ནི་གཡོན་ལུག་ནས་འཁྲིག་པ་སོགས་ལ་འབྱུང་བ་བསྐྱེད་རིམ་གྱི་རྒྱུ་ཡང༌། འདིར་ཁྱིམ་བདུན་པ་ལ་འཇུག་པར་གཡས་ཀྱི་ཁྱིམ་དྲུག་པའི་རྩ་འདབ་ཀྱི་རྒྱུ་བ་ཟད་ནས། གཡོན་གྱི་ཁུ་བའི་ཁམས་ལ་འཆི་ལྟས་ཀྱི་རླུང་མ་ཞུགས་པའི་སྐབས་སུ། འཆི་ཞག་གཅིག་གིས་ཡེ་ཤེས་ཀྱི་ཁམས་ཀྱི་ཆ་ཉམས་པར་༼༤༥༽བྱེད་པའི་རྒྱུ་བ་ཡིན་པའི་ཕྱིར་དང༌།
འདིར་ཉི་མའི་འཆི་ལྟས་ཀྱི་ཁྱིམ་དྲུག་གཅོད་པའི་རྫོགས་མཚམས་ཟླ་བའི་ཁམས་གཡོན་གྱི་ཁྱིམ་ལ་འཆི་ལྟས་ཀྱི་རླུང་འཇུག་པའི་ཐོག་མ་དང༌། རྫོགས་པའི་དུས་མཚམས་ཀྱི་ཕྱི་རོལ་ཏུ་ཉི་ཟླའི་རྐང་མཚམས་ལས་ཕྱི་རྐང་གི་གནས་དང་པོ་མཚུངས་པ་ཉིད་ཀྱི་ཕྱིར། ནང་དུ་བསྐྱེད་རིམ་གྱི་རྒྱུ་བའི་ཐོག་མ་ཡེ་ཤེས་ཀྱི་ཁམས་ཀྱི་རང་བཞིན་གྱི་ཆ་ཟད་པར་བྱེད་པའི་འཆི་ཞག་གཅིག་ཏུ་རྒྱུ་བར་བྱེད་དོ། ། འགྲེལ་ཆེན་ལས། མངལ་ནས་སྐྱེས་པ་རྣམས་ཀྱི་མངལ་བཟུང་བའི་ཟླ་བ་ནི་ཆུ་སྲིན་ནོ། ། དེ་ནས་བདུན་པ་སྲོག་སྐྱེ་བའི་ཟླ་བ་སྟེ་ཀརྐ་ཊའོ། ། ཟླ་བའི་རྩ་འཕེལ་བ་ཡོངས་སུ་བཏང་པའི་ཕྱིར་ཁྱིམ་བཅུ་གཉིས་པའི་མཐར་སླར་ཡང་ཆུ་སྲིན་དུ་གྱུར་ཏེ། མངལ་བཟུང་བ་ནས་ཟླ་བ་བཅུ་གསུམ་པའོ། ། དེའི་ཕྱིར་ཀརྐ་ཊ་ནི་སྲོག་སྐྱེ་བའི་གནས་ཏེ་ཉི་མ་ཁོ་ན་མ་ཡིན་ནོ། ། དེ་ནས་འཆར་བ་ནི་སྐྱེ་བ་དེ་ནས་ཆུ་སྲིན་གྱི་ཁྱིམ་འཆར་བ་སྟེ།
བདུན་པ་འཆར་བ་ན་ཉི་མ་ནུབ་པ་ཞེས་བྱ་བ་དུས་རྫོགས་པའོ། ། དེའི་ཕྱིར་དུས་རྫོགས་ནས་སྲོག་ཕྱིར་མི་ལྡོག་པར་འགྱུར་ཏེ་ལྷ་དང་ལྷ་མ་ཡིན་དང་༼༤༦༽མི་རྣམས་ཀྱི་ལུས་ལ་བརྟན་པར་བྱ་པར་མི་ནུས་སོ། ། ཞེས་འབྱུང་བ་ལ། བུ་སྟོན་རིན་པོ་ཆེས། ལུང་དེའི་དོན་མངལ་དུ་ཞུགས་པ་གང་ཡིན་པ་དེ་ཆུ་སྲིན་དུ་བྱས་པའི་བདུན་པ་ཀརྐ་ཊ་ལ་སྲོག་སྐྱེ་བ་ནི་ཉི་མ་ཤར་བ་དང་ཆོས་མཚུངས་ཤིང༌། དེ་ནས་བདུན་པ་ཆུ་སྲིན་གྱི་ཁྱིམ་དུ་བྱས་པ་ནི་ཉི་མ་ནུབ་ཅིང་ཟླ་བ་ཤར་བ་དེ་ཉིད་འཆི་ལྟས་རྫོགས་པའོ་ཞེས་གསུངས་ལ། ཀུན་མཁྱེན་ཇོ་ནང་པས། འདིར་མངལ་དུ་སྲོག་སྐྱེ་བའི་གནས་ཀརྐ་ཊ་ཡིན་པར་བྱས་པ་ནི་ཀརྐ་ཊའི་ཟླ་བ་ཡིན་གྱི་ལྟེ་བའི་དུས་སྦྱོར་གྱི་ཀརྐ་ཊའི་ཁྱིམ་ནི་མ་ཡིན་ཏེ། མངལ་དུ་གནས་པའི་བར་ལ་སྲོག་གཡོ་བ་མེད་ཅིང་ཕྱིར་དབྱུང་བ་མེད་པས་དུས་སྦྱོར་འཕོ་བ་མེད་པའི་ཕྱིར། དེས་ན་མངལ་དུ་ཀརྐ་ཊའི་ཟླ་བ་ལ་སྲོག་སྐྱེ་བ་ལྟར།
ཉི་མའི་འཆི་ལྟས་ཀྱི་སྲོག་དང་པོ་འབབ་པའི་ཁྱིམ་གྱི་རྩ་འདབ་དེ་ཀརྐ་ཊའི་ཁྱིམ་ཡིན་པར་གསུངས་སོ་ཞེས་འཆད་དོ། ། ས་སྐྱ་པཎྜི་ཏ་ཆེན་པོ་བསོད་ནམས་རྒྱལ་མཚན་པས། དེ་ཡང་ནང་དུ་མངལ་སྐྱེས་པ་རྣམས་ཀྱི་མངལ་བཟུང་བའི་ཟླ་བ་ནི་ཆུ་སྲིན་ཏེ་ཕྱི་རོལ་ཏུ་ཉི་མ་ཆུ་སྲིན་དུ་ཞུགས་པ་ན་རྐང་པ་འཕེལ་བའི་མགོ་རྩོམས་༼༤༧༽པ་དང་འདྲ་བར་ལུས་འཕེལ་བའི་མགོ་རྩོམ་པ་དང་འདྲ་བར་ལུས་འཕེལ་བའི་མགོ་རྩོམ་པའི་ཕྱིར། མངལ་བཟུང་བ་དེ་ནས་ཟླ་བ་དྲུག་རྫོགས་པའི་མངལ་ཀྱི་ཟླ་བ་བདུན་པོ་དེ་ནི་རླུང་འགྲུབ་པས་སྲོག་སྐྱེ་བའི་ཟླ་བ་སྟེ་ཀརྐ་ཊའི་ཁྱིམ་མོ། ། ཕྱི་རོལ་ཏུ་ཀརྐ་ཊ་ནས་ཉི་མའི་མགོ་རྩོམ་པ་བཞིན་ནོ། ། ཕྱིར་ཟླ་བ་དང་ནང་དུ་ཁུ་བའི་རྩ་འཕེལ་བ་ཡོངས་སུ་བཏང་བའི་ཕྱིར། ཀརྐ་ཊ་ནས་ཁྱིམ་བདུན་པ་ཉི་མས་ཁྱིམ་བཅུ་གཉིས་རྫོགས་པའི་མཐའི་ཁྱིམ་སླར་ཆུ་སྲིན་དུ་འགྱུར་ཏེ། མངལ་བཟུང་བ་ནས་ཟླ་བ་བཅུ་གསུམ་བའོ། ། དཔེར་ན་ཕྱི་རོལ་ཏུ་ཀརྐ་ཊ་ནས་ཁྱིམ་དྲུག་སོང་བ་ན་ཉི་མའི་ཁྱིམ་བཅུ་གཉིས་རྫོགས་ཤིང༌། ཁྱིམ་བདུན་པ་ཆུ་སྲིན་དུ་སླེབས་པ་བཞིན་ནོ། །
དེའི་ཕྱིར་ཀརྐ་ཊ་ནི་ནང་དུ་སྲོག་སྐྱེ་བའི་གནས་དང་ཕྱི་རོལ་ཏུ་གཟའ་ཐམས་ཅད་ཀྱི་རྐང་པ་རྩོམ་པའི་གནས་ཏེ། ཉི་མ་ཁོ་ནའི་སྐྱེས་ཁྱིམ་ནི་མ་ཡིན་ལ། དེ་ནས་སྐྱེས་ཁྱིམ་ནི་མངལ་བཟུང་བ་ནས་བརྩམས་པའི་ཟླ་བ་བདུན་པ་ལ་དུས་སྦྱོར་གང་ཡོད་པ་དེར་ངོས་བཟུང་ལ། དེ་མི་ཤེས་ན་མངལ་བཟུང་བ་ཟླ་བ་བཅུ་གསུམ་པ་ལ་ཤར་བའི་དུས་སྦྱོར་དེའི་རྩ་དེ་ནས་སྲོག་སྐྱེ་༼༤༨༽བ་ཡིན་ཅིང༌། སྐྱེ་བའི་གནས་ཀརྐ་ཊ་དེ་ནས་ཁྱིམ་བདུན་པ་ཆུ་སྲིན་འཆར་བ་སྟེ། ཁྱིམ་བདུན་པ་འཆར་བ་ནི་ཉི་མ་ནུབ་པ་ཞེས་བྱ་བ་ཕྱི་རོལ་ཏུ་ཉི་རྐང་རྫོགས་པ་དང་ནང་དུ་སྲོག་འཕེལ་བའི་དུས་སོ་ཞེས་གསུངས་ལ། བཞེད་པ་དེ་དག་ལས། བུ་སྟོན་རིན་པོ་ཆེའི་གསུང་དེ་ནི་ཆེར་བརླིང་བར་སྣང་ལ། ཇོ་ནང་པའི་བཞེད་པ་དེ་མི་འཐད་དེ། ། མངལ་ནས་སྐྱེ་བ་ཐམས་ཅད་ཕྱི་རོལ་ཏུ་འཆར་བའི་དུས་སྦྱོར་ཀརྐ་ཊ་ཁོ་ན་ལས་སྐྱེ་བ་ཉིད་ཀྱི་ཕྱིར།
སྐྱེ་དགུ་ཐམས་ཅད་དུས་སྦྱོར་ཀརྐ་ཊ་ལས་གཞན་གྱི་དུས་སྦྱོར་ལ་སྐྱེ་བ་མི་སྲིད་པར་འགྱུར་བའི་ཕྱིར་དང༌། དེའང་འདོད་ན། སྐྱེ་དགུ་རྣམས་ཀྱི་འཆི་ལྟས་སེམས་ཅན་ལ་ལ་གཡས་དང་ལ་ལ་གཡོན་དུ་འབྱུང་བའི་གཡས་གཡོན་གྱི་ཁྱིམ་རིས་མེད་པ་ནས་མངལ་བཟུང་བ་དང་སྲོག་སྐྱེ་བར་བཤད་པས་བསལ་ཏེ། འགྲེལ་ཆེན་ལས། གཡས་པའི་དུས་སྦྱོར་ལས་སྐྱེས་པ་ཡིན་ན། ཞེས་དང༌། གཡོན་པ་ལས་སྐྱེས་པ་ཡིན་ན་ཞེས་འབྱུང་བའི་ཕྱིར། ཡང་མངལ་དུ་སྲོག་གཡོ་བ་མེད་པའང་མ་ཡིན་ཏེ། དུས་དེར་རླུང་སོ་སོའི་བྱེད་ལས་ཡོད་པའི་ཕྱིར་ཏེ། མངལ་གྱི་ཟླ་བ་དང་པོ་འདས་པ་ནས་རླུང་གི་གཡོ་བའི་བྱེད་པས་༼༤༩༽རྩ་ཆགས་པ་དང༌།
ཁྱད་པར་མངལ་དུ་ཟླ་བ་དྲུག་པ་ནས་རླུང་གི་གཡོ་བས་མིག་སོགས་སྐྱེད་པར་བཤད་པའི་ཕྱིར་དང༌། དུས་དེར་སྣ་ནས་མངོན་དུ་རླུང་རྒྱུ་མི་རྒྱུ་ཅི་ཡིན་ཀྱང་ལྟེ་བར་མ་དང་རྩ་རྒྱུད་འབྲེལ་པས་ནང་དུ་སྲོག་འཕེལ་བའི་རླུང་གཡོ་བའི་རྒྱུ་བ་ཅན་དུ་བཤད་པའི་ཕྱིར། ཞིབ་པར་འོག་ཏུ་མུན་པ་མེད་པ་འཇིག་རྟེན་སྣང་བར་བྱེད་པའི་དབུགས་ཕྱེད་པའི་སྐབས་སུ་འཆད་དོ། ། ས་སྐྱ་པ་དམ་པའི་བཞེད་པ་དེ་ཡང་མི་འཐད་དེ། ཀརྐ་ཊ་ནི་ཉི་མ་ཁོ་ནའི་སྐྱེས་ཁྱིམ་མ་ཡིན་པར་གཟའ་ཐམས་ཅད་ཀྱི་རྐང་པ་རྩོམ་པའི་གནས་སུ་བཤད་པ་ལས་མི་རིགས་པ་ཅི་ཞིག་ཡོད་པའི་ཕྱིར་ཏེ། གཟའ་ཐམས་ཅད་རྐང་པ་རྩོམ་པའི་གནས་ཀརྐ་ཊའི་ཁྱིམ་གཅིག་པོ་མ་ཡིན་པའི་ཕྱིར་ཏེ། གཟའ་ལྔའི་མྱུར་རྐང་རྩོམས་པ་ཉི་མ་ལ་ལྟོས་ཀྱང་གཟའ་ལྔའི་མྱུར་རྐང་གི་ཐོག་མ་ཀརྐ་ཊའི་ཁྱིམ་ཁོ་ན་ནས་བཟུང་བ་མ་ཡིན་ཞིང༌། མྱུར་རྐང་རྩོམ་པ་ཉི་མ་ལ་ལྟོས་པའི་དོན་ཀྱང་གཟའ་ལྔ་པོ་དེ་ཉི་མ་དང་ལྷན་ཅིག་ཏུ་འཛོམ་པ་ན་རིམ་གྱི་ཕྱི་རྐང་ཐ་མ་ལ་སྤྱོད་པ་རྫོགས་པའི་དུས་ཡིན་ལ། དེ་ནས་ཉི་༼༥༠༽མ་དང་ཐ་དད་དུ་བྱེ་བའི་ཚེ་གཟའ་ལྔ་རང་རང་གི་རིམ་པའི་སྔ་རྐང་དང་པོ་ལ་སྤྱོད་པ་དེ་ནས་མགོ་རྩམས་པའི་དབང་གིས་སླར་གཟའ་ལྔ་པོ་རང་རང་ཉི་མ་དང་ལྷན་ཅིག་རྐང་པ་མཐའ་ འདིར་སྨྲས་པ། གཟའ་རྣམས་ཀྱི་ནི་རྐང་པ་ལ། །
རིམ་པ་ཞེས་པ་རྐང་པ་ཡིས། ། རང་རང་རྟག་པའི་ལོངས་སྤྱོད་དུ། ། ལོངས་སྤྱོད་ནོར་དུ་འགྲོ་བ་ལ། ། བརྗོད་ཀྱི་རིམ་མིན་ཞེས་པ་ནི། ། རྐང་པའི་ལོངས་སྤྱོད་བུ་ལོན་དུ། ། འགྲོ་བའི་དོན་དུ་རིམ་མིན་བརྗོད། ། ཉི་མའི་འགྲོས་ནི་རིམ་མིན་ནས། ། མགོ་བརྩམས་གཟའ་གཞན་རིམ་པ་ནས། ། མགོ་བོ་བརྩམས་པ་ཤེས་པར་བྱ། ། གཟའ་རྣམས་དེ་དག་ཐམས་ཅད་ཀྱི། །
བགྲོད་པའི་མགོ་བོ་སྐར་གནས་གང༌། ། གར་ཡོད་བལྟས་ནས་རྒྱུ་སྐར་གྱི། ། འཁོར་ལོ་དང་པོ་ཐ་སྐར་ནས། ། གཅད་ཟིན་དག་ནི་འབོར་ཆོག་པས། ། དེ་བོར་བ་ལ་གཟའ་རྣམས་ཀྱི། ། སྐྱེས་ཁྱིམ་སྦྱང་ཞེས་བརྗོད་པ་ཡིན། ། གཟའ་ཡི་དམ་རྐང་ཞེས་པ་ནི། ། རང་རང་རྐང་པས་འགྲོས་བཞི་ཡི། ། རྒྱུ་སྐར་འཁོར་ལོ་འཁོར་བ་ཡི། ། འགྲོས་ལ་དལ་རྐང་ཞེས་སུ་བརྗོད། །
མྱུར་བའི་རྐང་པ་ཞེས་པ་ནི། ། གཟའ་གཞན་ཉི་མའི་དཀྱིལ་འཁོར་དང༌། ། བྲལ་ནས་ཉི་མར་ཞུགས་ཀྱི་བར། ། འགྲོས་ལ་མྱུར་རྐང་ཞེས་སུ་བརྗོད། ། ཟླ་༼༥༡༽བའི་མྱུར་རྐང་ཞེས་པ་ནི། ། ཆོས་ཀྱི་འཆར་ཡུན་རིང་ཐུང་གི ། རྐང་པ་ནོར་དང་བུ་ལོན་ལ། ། སོང་བའི་ཆ་ལ་མྱུར་རྐང་དུ། ། བརྗོད་ལས་རྒྱུ་སྐར་ཡུལ་སྟེང་ནས། ། བགྲོད་པའི་མྱུར་རྐང་མ་ཡིན་ནོ། །
འོན་ཀྱང་ཟླ་བས་ཉི་མ་དང༌། ། བྲལ་ནས་ཉི་མར་རྒྱུགས་ཀྱི་བར། མྱུར་འགྲོས་མེད་པའང་མ་ཡིན་ཏེ། ། ཉི་མའི་དལ་བའི་རྐང་པ་ཡི། ། ནོར་དང་བུ་ལོན་ཆ་ཙམ་ཞིག ། ཟླ་བས་རྒྱུ་སྐར་ཡུལ་སྟེང་ནས། ། གཅོད་ཀྱང་ཉི་མ་དེ་ཉིད་ལས། ། ཟླ་བ་རྒྱུ་སྐར་འཁོར་མི་གྲངས། ། མང་བ་ཉི་མའི་རྟག་ལངས་ལས། ། ཟླ་བའི་རྟག་ལོངས་མང་ཕྱིར་ཡིན། །
ཞེས་པའང་སྐབས་འདི་དག་རྣམས་སུ་མ་བརྗོད་པར་ཟུང་ཞིག ། མཆན། མར་འཛོམ་པ་ན་གཟའ་དེ་དག་གི་མྱུར་འགྲོས་རྫོགས་པར་འཇོག་ལ། དེ་ནས་གཟའ་ལྔའི་མྱུར་འགྲོས་ཀྱི་རིམ་པའི་མགོ་བརྩོམས་ཡུལ་ཀརྐ་ཊའི་ཁྱིམ་ཁོ་ནར་མི་འབྱུང་བ་མངོན་སུམ་དང་རི་མོས་ངེས་པའི་ཕྱིར་དལ་རྐང་ནི། འགྲེལ་ཆེན་ལས། བཀྲ་ཤིས་ལ་ནི་ཕྱེད་བཅས་དགུ་སྦྱོང་ཞེས་སོགས་རང་རང་གི་དལ་རྐང་རྩོམ་པའི་སྐར་ཁྱིམ་ཐ་དད་དུ་གསུངས་པའི་ཕྱིར་རོ། ། འོ་ན་ཆེན་པོ་དེ་དག་གིས་ཀྱང་ཚུལ་ཇི་ལྟ་བ་བཞིན་ཁོང་དུ་མ་ཆུབ་ན། ཁྱོད་ཀྱིས་སྤོབས་པར་གྱིས་ཤིག་ཅེ་ན་བཤད་པར་བྱ་སྟེ། འགྲེལ་ཆེན་གྱི་ལུང་ཤིན་ཏུ་བརླིང་བ་དེ་ཉིད་ཀྱི་འབྲུ་གཉེར་བ་ནི་མངལ་གྱི་ཟླ་བ་བཅུ་གཉིས་དང༌། ཕྱི་རོལ་ཏུ་ཉི་མས་བགྲོད་པའི་ཡུལ་ཁྱིམ་ཟླ་བ་བཅུ་གཉིས་ཆོས་མཚུངས་སུ་སྦྱར་ནས་ཉི་མའི་ལོངས་སྤྱོད་འཕེལ་བ་དང༌།
མངལ་༼༥༢༽དུ་ལུས་འཕེལ་བ་ཕྱི་རོལ་ཏུ་ཉི་མས་རྐང་པ་རྩོམ་པའི་ཐོག་མ་དང་ནང་དུ་སྲོག་སྐྱེ་བ་སྦྱར་ནས་འཆད་པའི་སྐབས་ཡིན་པས་དེ་ཉིད་ཀྱི་ཕྱིར། ཕྱི་རོལ་ཏུ་ཆུ་སྲིན་གྱི་ཁྱིམ་ཟླ་ལ་ཉི་མའི་རྐང་པ་དང་པོ་ནོར་དུ་འགྲོ་བས་མྱུར་འགྲོས་ཀྱི་དབང་གིས་ལོངས་སྤྱོད་འཕེལ་བའི་མགོ་རྩོམ་པ་ལྟར་ནང་དུ་མངལ་ནས་སྐྱེས་པ་རྣམས་ཀྱི་མངལ་བཟུང་བའི་ཟླ་བ་དང་པོ་དེ་ནི་ཕྱི་རོལ་གྱི་ཉི་མའི་བགྲོད་པ་དང་སྦྱར་ན། དེ་ཆུ་སྲིན་གྱི་ཁྱིམ་ཟླར་སླེབས་པ་དང་མཚུངས་ཏེ། དེ་ལུས་འཕེལ་བའི་མགོ་རྩོམ་པས་ཐོག་མར་བྱས་པ་ཡིན་ནོ། ། ཕྱི་རོལ་ཏུ་ཁྱིམ་དེ་ནས་བགྲངས་པའི་བདུན་པ་ལ་བགྲོད་པ་གཅིག་རྫོགས་པ་ལྟར། མངལ་ནས་སྐྱེས་པ་རྣམས་ཀྱི་སྲོག་སྐྱེ་བའི་གནས་ཀྱི་ཟླ་བ་ཀརྐ་ཊའི་ཁྱིམ་སྟེ་ཉི་མ་ཡང་བྱང་བགྲོད་མཐར་ཐུག་པས་ཀརྐ་ཊའི་ཁྱིམ་ཟླའི། ཀརྐ་ཊའི་ཁྱིམ་དུ་ལྷོ་གླིང་དབུས་མ་འདིར་ཉི་མ་བྱང་བགྲོད་ནས་ལོག་སྟེ་ལྷོར་འོངས་ནས་ལྷོར་ཆུ་སྲིན་གྱི་ཁྱིམ་དུ་སླར་ཉི་མ་བྱང་དུ་ལོག་པའི་དབང་དུ་བྱས་པའི་ཚེ། གླིང་འདིར་འཁྲིགས་པའི་ཁྱིམ་དུ་ཉི་མ་བྱང་བྱང་བགྲོད་ཀྱི་མཐར་ཐུག་པ་དང༌། ཉི་མའི་བགྲོས་༼༥༣༽བཞི་རྫོགས་པ་དང་སླར་ཀརྐ་ཊའི་ཁྱིམ་དུ་ལྷོ་བགྲོད་ཀྱི་མགོ་རྩོམས་པ་དང༌། རྐང་ལོང་གི་ཆུ་ཚོད་དང་པོ་དྲུག་བུ་ལོན་དུ་སོང་བས་ཉི་མས་འཁྱོག་འགྲོས་ཀྱི་མགོ་རྩོམ་པ་ནས་གླིང་འདིར་གཞུའི་ཁྱིམ་དུ་ཉི་མ་ལྷོར་བགྲོད་མཐར་ཐུག་པ་དང་ཉི་མའི་འཁྱོག་འབྱུང་གཉིས་ཀྱི་འགྲོས་རྫོགས་ནས་སླར་ཆུ་སྲིན་གྱི་ཁྱིམ་དུ་བྱང་བགྲོད་ཀྱི་མགོ་རྩོམ་པ་དང༌།
རྐང་ལོངས་གི་ཆུ་ཚོད་དང་པོ་དྲུག་ནོར་དུ་སོང་ནས་ཉི་མ་མྱུར་འགྲོས་ཀྱི་མགོ་བརྩོམ་པ་ཡིན་ནོ། ། དེང་སང་བོད་ཀྱི་རྩིས་པ་ཆེས་མཁས་པར་རློམ་པ་ཕལ་མོ་ཆེས། ཉི་མའི་རྐང་ལོངས་ཀྱི་གཟའ་ཉིད་སྦྱིན་འདོར་བྱེད་པ་ཉི་མ་རིང་ཐུང་གི་ཆེད་དུ་ཡིན་པར་འཆད་པ་ནི་ནོག་སོགས་དང་བྲལ་བའི་བ་ལང་ཉིད་དུ་ཟད་དེ། དཔེར་ན་ཆུ་སྲིན་གྱི་ཁྱིམ་ཟླ་བ་རྐང་ལོངས་ཀྱི་ཆུ་ཚོད་དྲུག་ནོར་དུ་འགྲོ་བའི་ཚེ་ཁྱིམ་ཟླ་དེའི་དང་པོར་ཉིན་མོ་ཆུ་ཚོད་ཉེར་བཞི་ལ་དྲུག་ནོར་དུ་སྦྱིན་ན་ཆུ་ཚོད་སུམ་ཅུར་འགྱུར་བས་ཁྱིམ་དེའི་ཐ་མ་ལ་ཉིན་མོའི་ཆུ་ཚོད་སུམ་ཅུར་འགྱུར་བའི་ཕྱིར་དང༌། སླར་བུམ་ཁྱིམ་ལ་ཆུ་ཚོད་སོ་བཞི་ཉ་ཁྱིམ་ལ་ཆུ་ཚོད་སོ་ལྔར་འགྱུར་བས། ཉ་ཁྱིམ་གྱི་མཐར་དཔྱིད་ཉིན་མཚན་མཉམ་དུས་ཉི་མ་ཆེས་རིང་བར་འགྱུར་ལ། དེ་ནས་ལུག་ཁྱིམ་ལ་ཉི་མའི་ཕྱིར་རྐང་དང་པོའི་ཆུ་ཚོད་གཅིག་བུ་ལོན་དུ་འགྲོ་བས་ཁྱིམ་དེ་ནས་ཉི་མ་ཐུང་བའི་མགོ་བརྩམས་ནས་གླང་ཁྱིམ་ལ་ཆུ་ཚོད་སུམ་ཅུ་དང༌། དེ་ནས་རིམ་བཞིན་འཁྲིག་ཁྱིམ་གྱི་མཐར་ཉིན་མོ་ཆུ་ཚོད་ཉེར་བཞིར་འགྱུར་བས་ཉིན་མོ་ཆེས་རིང་བ་ཧོར་ཟླ་བ་ལྔ་པའི་དུས་ཉི་མོ་ཆེས་ཐུང་༼༥༤༽བར་འགྱུར་བའི་ཕྱིར། འོ་ན་དབྱར་དགུན་ཉི་མའི་རིང་ཐུང་གི་ཁྱད་ནི། ཉི་མ་འཁྲིག་ཁྱིམ་གྱི་ཐ་མར་གནས་པའི་ཉིན་མོའི་ཁྱིམ་དྲུག་ལ་འཆར་ཡུན་གྱི་ཆུ་ཚོད་བདུན་པ་གཉིས།
དྲུག་པ་གཉིས། ལྔ་པ་གཉིས་རྣམས་སྡོམས་པས་ཆུ་ཚོད་སོ་དྲུག་ཏུ་འགྱུར་བ་དབྱར་ཉི་མ་རིང་བ་དང༌། དགུན་གཞུ་ཁྱིམ་གྱི་མཐར་ཉི་མ་གནས་པའི་ཚེ་ཉིན་མོའི་ཁྱིམ་དྲུག་ལ་འཆར་ཡུན་ཆུ་ཚོད་ལྔ་པ་གཉིས་བཞི་པ་གཉིས་གསུམ་པ་གཉིས་རྣམས་སྡོམས་པས་ཆུ་ཚོད་ཉེར་བཞིར་འགྱུར་བས་དགུན་ཉི་མ་ཐུང་བར་འགྱུར་བས། དཔྱིད་སྟོན་རྣམས་ལ་དེའི་རིག་པས་ཤེས་པར་བྱ་ཞིང༌། དེ་ནས་ཉི་མ་རིང་ཐུང་ཁྱད་པར་ཁྱིམ་འཆར་ཡུན་རིང་ཐུང་གི་ཁྱད་པར་ཡིན་ལ། ལྷོ་གླིང་དབུས་ཀྱི་དབུས་དྲང་ཉིད་དུ་ཉི་མ་དབྱར་ཀརྐ་ཊ་དང་དགུན་ཆུ་སྲིན་ཀྱི་ཁྱིམ་དུ་ལོག་ཀྱང༌། ངེད་རང་ཡོད་པའི་གངས་ཅན་འདི་ལྷོ་གླིང་དབུས་ལས་ཤར་དུ་ཡོད་པ། འཁྲིག་ཁྱིམ་སྟེ་ཧོར་ཟླ་ལྔ་པ་ལ་དབྱར་ཉི་ལོག་ལ་གཞུ་ཁྱིམ་སྟེ་ཧོར་ཟླ་བཅུ་གཅིག་པ་ལ་དགུན་ཉི་ལོག་ལ། ཟླ་ཤོལ་ཡོད་པ་ན་ནི་ཧོར་ཟླ་དྲུག་པ་དང་བཅུ་གཉིས་པ་ལའང་ལོག་པ་སྲིད་དོ། ། དེ་ནས་ཉི་མའི་རྐང་ལོངས་ཀྱི་གཟའ་ཉིད་སྦྱིན་དོར་བྱེད་པ་ནི་ཟླ་བའི་ཚེས་ཡུན་རིང་ཐུང་ལ་ཉི་ཟླས་ཡུལ་གྱི་ཆུ་ཚོད་ཇི་ཙམ་བགྲོད་ཐུབ་མི་ཐུབ་ཀྱི་ཆེད་དུ་ནོར་དང་བུ་ལོན་དུ་སོང་བ་ལས་དབྱར་དགུན་ཉི་མ་རིང་ཐུང་དུ་གྱུར་པ་ལ་ཕན་གནོད་གང་ཡང་མེད་པར་ཤེས་པར་གྱིས་ཤིག
མཆན། ཐོག་མར་ལྷོ་བགྲོད་ཀྱི་འགོ་རྩོམ་པ་ནས་ཉི་མའི་བགྲོད་རྩོམ་པའི་ཐོག་མ་ཡིན་པ་ལྟར་མངལ་བཟུང་བའི་ཟླ་བ་དྲུག་འདས་པའི་བདུན་པ་ལ་སྲོག་སྐྱེ་བའི་གནས་ཏེ་ནང་དུ་རྒྱུ་བའི་ཐོག་མ་༼༥༥༽རྩོམ་པའོ། ། དེ་ལྟར་ཟླ་བ་བཅུ་གཉིས་ཀྱི་མཐར་ཟླ་བ་དང་པོ་མ་གཏོགས་པའི་ཁྱིམ་བཅུ་གཅིག་ལ་ཞག་རེ་རེ་ཞིང་རྩ་ཉིས་བརྒྱ་རེ་འཕེལ་བ་དེ་ཡོངས་སུ་བཏང་བ་སྟེ་འཕེལ་བའི་མོད་ལ་མངལ་བོར་ནས་བཙའ་བར་འགྱུར་རོ། ། དེའི་ཕྱིར་སྐྱེ་བའམ་བཙའ་བའི་དུས་ནི་མངལ་བཟུང་ནས་ཁྱིམ་བཅུ་གཉིས་པའི་མཐར་སླར་ཡང་དང་པོ་མངལ་བཟུང་བའི་ཟླ་བ་ཆུ་སྲིན་གྱི་ཁྱིམ་ཟླ་བར་འགྱུར་ཏེ། ཆུ་སྲིན་རྫོགས་པ་ནས་འཆར་བའི་བར་ལ་ཁྱིམ་བཅུ་གཉིས་དགོས་པའི་ཕྱིར། དེས་ན་ཕྱི་རོལ་གྱི་ཉི་མ་ཆུ་སྲིན་གྱི་ཁྱིམ་དུ་སླེབ་པ་ནས་སླར་དེར་སླེབ་པའི་བར་ལ་ཁྱིམ་བཅུ་གཉིས་བགྲོད་དགོས་ལ། བཅུ་གསུམ་པ་ནི་ཆུ་སྲིན་གྱི་ཁྱིམ་ཉིད་དུ་འགྱུར་བ་ལྟར། མངལ་བཟུང་བའི་ཟླ་བ་གང་ཡིན་པ་དེ་ནས་བགྲངས་པའི་བཅུ་གསུམ་པ་ནི་དང་པོ་མངལ་བཟུང་བའི་ཟླ་བ་དེ་ཉིད་དུ་འགྱུར་བའི་ཕྱིར། དེའི་ཕྱིར་ཀརྐ་ཊ་ནི་ཆུ་སྲིན་གྱི་ཁྱིམ་ཟླ་ལ་ཉི་མའི་ལོངས་སྤྱོད་འཕེལ་བའི་མགོ་རྩོམ་ནས་ཀརྐ་ཊར་འགྲོ་བའི་ཐོག་མ་རྩམས་པ་ལྟར་མངལ་བཟུང་བའི་ཟླ་བ་དེ་ཡང་ཉི་མ་ཆུ་སྲིན་དུ་སླེབས་པ་དང་མཚུངས་པས། བྱིས་པ་རྣམས་ཀྱི་སྲོག་སྐྱེ་བའི་གནས་ཀྱང་ཀརྐ་ཊ་ཡིན་ཏེ།
ཕྱི་རོལ་༼༥༦༽གྱི་ཉི་མ་ཁོ་ནའི་རྐང་པ་རྩོམ་པའི་ཐོག་མ་ཡིན་པ་ལ་ནི་བཟུང་བ་མ་ཡིན་ནོ། ། འོན་ཀྱང་ཀརྐ་ཊ་ལ་སྲོག་སྐྱེ་བར་བྱས་པ་དེ་ཡང་བྱིས་པའི་ལྟེ་ཁྱིམ་གྱི་ཀརྐ་ཊའི་ཁྱིམ་རྩ་ཁོ་ན་ལས་འབྱུང་ངོ༌། ། ཞེས་འཁྲུལ་བར་མི་བྱ་སྟེ། དེ་ལྟ་ན་སེམས་ཅན་ཐམས་ཅད་ཀྱི་སྐྱེ་འཆིའི་དུས་སྦྱོར་གཅིག་ཁོ་ནར་འགྱུར་བའི་ཕྱིར། ཀརྐ་ཊར་སྲོག་སྐྱེ་བར་བྱས་པ་དེ་ནས་བདུན་པ་འཆར་བ་ནི་སྲོག་སྐྱེ་བའི་དུས་དེ་ནས་ཆུ་སྲིན་གྱི་ཁྱིམ་དེ་འཆར་བ་སྟེ། དེ་དུས་ཉི་མ་ཀརྐ་ཊའི་ཁྱིམ་དུ་ཡོད་པའི་དབང་དུ་བྱས་བདུན་པ་ཆུ་སྲིན་ཤར་བ་ན་ཉི་མ་དང་ཁྱིམ་དེ་ནུབ་པ་ཞེས་བྱའོ། ། དེའི་ཕྱིར་ན་དུས་རྫོགས་པ་དེ་ནས་སྲོག་ཕྱིར་ལྡོག་པར་མི་འགྱུར་ཏེ། གཡས་གཡོན་གང་ཡིན་ཡང་སྲོག་གི་གནས་དྲུག་རྫོགས་ཏེ་བདུན་པ་ལ་ཞུགས་ཟིན་པའི་ཕྱིར། ལྷ་དང་ལྷ་མ་ཡིན་དང་མི་རྣམས་ཀྱི་ལུས་ལ་བརྟན་པར་ཏེ་ཐབས་གང་གིས་ཀྱང་སྲོག་འཚོ་བའི་ཕྱིར་བྱ་བར་མི་ནུས་སོ། ། དེ་ལྟར་བཤད་པ་དེ་དག་གིས་ཆུ་སྲིན་ནས་མངལ་བཟུང་བ་ནས་ཟླ་བ་བདུན་པ་ན་སྲོག་ངེས་པར་སྐྱེ་བ་དང༌།
གསོ་དཔྱད་ཀྱི་གཞུང་ལས་བར་ཆད་གཞན་མ་བྱུང་ན་མངལ་བཟུང་བ་ནས་ཟླ་བདུན་སོང་བ་ན་བྱིས་པ་ཤོར་བར་མི་འགྱུར་བར་༼༥༧༽གསུངས་པ་བཞིན་འཆི་བའི་ལྟས་འཆར་བ་ན་འཆི་ཞག་གཡས་གཡོན་གྱི་ཁྱིམ་གྱི་འདབ་མ་དྲུག་པ་བཅད་པའི་ཁྱིམ་བདུན་པར་ནི་ཞུགས་ན་འཆི་བ་བཟློག་ཏུ་མེད་པ་དང༌། མངལ་དུ་སྲོག་སྐྱེ་བ་ན་ཟླ་བ་དྲུག་སོང་བ་ན་བཙའ་བར་འགྱུར་ལ། དེ་སོང་བ་ནས་ཟླ་བ་བཅུ་གཉིས་པ་འཆར་བ་བཞིན་འཆི་ལྟས་ཀྱི་སྐབས་སུ་འཆི་ལྟས་གང་ལ་ཞུགས་པའི་རྩ་ཁྱིམ་དྲུག་སོང་བ་ན་ཟློག་མེད་ཀྱི་འཆི་ལྟས་འཆར་ནས་ཁྱིམ་བདུན་པའི་རྩ་འདབ་གཅོད་པ་ཉིད་དུ་འགྱུར་བ་རྣམས་རྒྱུ་འབྲས་ཀྱི་ལྟོས་ཆོས་ཀྱི་དག་པར་བཤད་པ་ནི་ཆེས་སྙིང་པོར་གྱུར་པའོ། ། དེ་ལྟར་བཤད་པ་ཉིད་ཀྱིས་མངལ་བཟུང་བའི་ཟླ་བ་གང་ཡིན་ལ་ཆུ་སྲིན་གྱི་ཁྱིམ་ཟླ་དང་སྲོག་སྐྱེ་བའི་ཟླ་བ་ལ་ཀརྐ་ཊའི་ཁྱིམ་དུ་བརྗོད་པ་ནི་གོ་བདེ་ཆེད་རྣམས་གསལ་གྱི་མཚན་གཞི་དཔེར་བཟུང་བ་ལས། མངལ་བཟུང་ངོ་ཅོག་དང་སྲོག་སྐྱེ་བོ་ཅོག་ལ་དུས་དེར་ཕྱི་རོལ་གྱི་ཁྱིམ་དེ་གཉིས་ཁོ་ན་ནས་རྒྱུ་བའི་དུས་ལ་བྱས་པ་མ་ཡིན་ཏེ། ཡིན་ན་གནད་ཆེན་པོ་མང་དུ་འཆུག་པར་འགྱུར་བའི་ཕྱིར། ཇི་ལྟར་འཆུགས་ན་སེམས་ཅན་རྣམས་མངལ་བཟུང་བ་དང་སྲོག་སྐྱེ་བ་ཕྱི་རོལ་གྱི་ཆུ་༼༥༨༽སྲིན་དང་ཀར་ཁྱིམ་ཁོ་ནར་འབྱུང་ངོ་སྙམ་པའི་དོགས་གཞི་ཆུང་ལ། བྱིས་པ་རྩ་འགྱུར་གྱི་ནང་གི་རྩ་ཁྱིམ་དང་དེ་ཉིད་ཀྱི་མའི་རྩ་ཁྱིམ་གྱི་རྒྱུ་བའི་དུས་སུ་མངལ་བཟུང་བ་དང་སྲོག་སྐྱེ་བ་ཆུ་སྲིན་དང་ཀརྐ་ཊའི་ཁྱིམ་དེ་གཉིས་ཁོ་ན་ལ་ངེས་འཛིན་གྱི་དོགས་གཞི་ཆེ་བས་དེ་ལྟར་ཡང་མ་ཡིན་པའི་ཕྱིར་ཏེ། མའི་ཆུ་སྲིན་གྱི་ཁྱིམ་རྩ་ལ་དབུགས་རྒྱུ་བའི་དུས་བྱིས་པའི་མངལ་བཟུང་བ་དང་སྒྲིགས་ན་མི་འགྲིག་པར་འགྱུར་བའི་ཕྱིར་ཏེ། འགྲེལ་ཆེན་དུ།
ཆུ་སྲིན་ནས་བདུན་པ་ཚུན་ཆད་ལ་སྲོག་སྐྱེ་བ་མེད་ཅེས་འབྱུང་བའི་དོན་འཆད་པ་ན་སྲོག་ཆགས་མངལ་བཟུང་ནས་ནང་རྩ་ཁྱིམ་གྱི་རྒྱུ་བ་དང་ཁྱིམ་གཅོད་པའི་འཆི་ལྟས་ཀྱི་རྒྱུ་བ་དང༌། ཉི་མ་ཁྱིམ་དྲུག་ལ་རྫོགས་ནས་ཁྱིམ་བདུན་ལ་ཉི་མ་ནུབ་པ་རྣམས་ལ་སྤྱིར་བཏང་ནས་གསུང་པའི་ཕྱིར། མའི་ཆུ་སྲིན་གྱི་ཁྱིམ་རྩ་ལ་དབུགས་རྒྱུ་བའི་དུས་བྱིས་པ་མངལ་བཟུང་ནས་ཁྱིམ་བདུན་པ་ན་ཁྱིམ་དྲུག་ལ་ཉི་མ་རྫོགས་པ་དང༌། ཁྱིམ་བདུན་པ་ཉི་མ་ནུབ་པ་ཉིད་ཀྱིས་ཕྱིར་མའི་ཁྱིམ་དྲུག་གི་སྲོག་བཅད་ནས་ཁྱིམ་བདུན་པར་སླེབས་པ་ཉིད་ཀྱི་ཕྱིར། ཇི་སྐད་དུ། དེ་ནས་འཆར་བ་དེ་ནི་སྲོག་༼༥༩༽སྐྱེ་བ་དེ་ནས་ཆུ་སྲིན་གྱི་ཁྱིམ་འཆར་བ་སྟེ་བདུན་པ་འཆར་བ་ན་ཉི་མ་ནུབ་པ་ཞེས་བྱ་བ་དུས་རྫོགས་པའོ། ། ཞེས་འབྱུང་བའི་ཕྱིར། དེའི་ཚེ་མའི་ཁྱིམ་དྲུག་ཏུ་སྲོག་བཅད་པ་དེ་ལྟར་ཡང་མི་འཐད་དེ། མའི་ཆུ་སྲིན་སོགས་ཀྱི་ཁྱིམ་དྲུག་ཏུ་འཆི་ལྟས་སོགས་ཀྱི་མ་བཅད་ན་དེར་ཆུ་སྲིན་སོགས་ཁྱིམ་དྲུག་གི་རྒྱུ་བ་ཡོད་པ་ལ་གེགས་བྱེད་མེད་པའི་ཕྱིར། ཡང་གལ་ཏེ་མ་ལ་མངལ་བཟུང་བའི་སྐབས་འདིར་ཁྱིམ་དྲུག་ཏུ་རྒྱུ་བ་མེད་པ་ཁྱད་ཆོས་ཡིན་ནམ་སྙམ་ན།

འོ་ན་མ་དེ་ཉིད་ལ་ཁྱིམ་དྲུག་ཏུ་རྒྱུ་བ་མེད་པ་ན་འཆི་ལྟས་སུ་འགྱུར་ཞིང༌། དེ་ནས་མ་དེ་ཉིད་ཟླ་བ་བདུན་པར་སླེབས་པ་ན་བཟློག་ཏུ་མེད་པའི་འཆི་ལྟས་རྒྱུ་བར་འགྱུར་བས་དེ་ལྟའི་ཚེ་ན་གཡས་ཉི་མའི་འཆི་ལྟས་ལ་ནི་ཁྱིམ་རྩ་བདུན་པ་དེ་ཉིད་ལ་སྔར་ཁྱིམ་དྲུག་བཅད་པའི་ཁར་ཁྱིམ་དྲུག་ ཉི་མའི་འཆི་ལྟས་ཀྱི་སྐབས་འདིར་ཁྱིམ་དྲུག་བསྐམས་ནས་ཟླ་བ་གཉིས་ན་འཆི་བའི་དབང་དུ་བྱས་པའོ། ། མཆན། ཡང་སྐམ་པར་འགྱུར་བའི་ཕྱིར་མས་བྱིས་པ་མངལ་དུ་བཟུང་བའི་ཟླ་བ་བརྒྱད་པ་ན་མ་ཐམས་ཅད་འཆི་བར་འགྱུར་ལ་དེ་ལྟ་ན་ཡང་མི་སྲིད་པའི་ཕྱིར། ༼༦༠༽བྱིས་པ་བཙའ་འགྱུར་གྱི་ནང་གི་རྩ་ཁྱིམ་གྱི་དབང་དུ་བྱས་སོ་སྙམ་ནའང་མི་འཐད་དེ། མངལ་གྱི་ཟླ་བ་དང་པོ་ལ་རྩ་ཆགས་པ་ཙམ་ཡང་མེད་ན་དུས་དེར་ཆུ་སྲིན་གྱི་ཁྱིམ་རྩ་ཇི་ལྟར་འགྲུབ་ཏུ་རུང་བའི་ཕྱིར་དང༌། ཡང་གལ་སྲིད་བཙའ་འགྱུར་གྱི་བྱིས་པ་དེའི་སྲོག་སྐྱེ་བའི་རྩ་འདབ་ཀརྐ་ཊ་ཁོ་ནར་ངེས་བཟུང་བྱ་བའི་རྩ་འདབ་བདུན་པ་ལ་ཆུ་སྲིན་གྱི་ཁྱིམ་ཡོད་དོ་སྙམ་ནའང་ཁྱེད་ཅག་ཆེས་འཁྲུལ་བ་ཡིན་ཏེ། སྐྱེས་ཚུན་དུ་ཡིན་ན་ནང་གི་ཀརྐ་ཊ་ནས་བཟུང་སྟེ་ཁྱིམ་གཡས་གཡོན་སྤེལ་ནས་སྣ་རྒྱུ་བའི་བདུན་པ་ཆུ་སྲིན་གྱི་འདབ་ནས་རྒྱུ་བ་ཡིན་ཀྱང་མངལ་དུ་སྣ་བུག་ནས་ཕྱིར་རྒྱུ་བ་མེད་པའི་ཕྱིར་དང༌། ཡང་སྐྱེས་བུ་བཙས་པ་ཞིག་ལ་གཡས་ཀྱི་ཀརྐ་ཊར་འཆི་ཞག་རྒྱུ་བའི་ཐོག་མ་བྱས་ནས་གཡས་ཉིད་ནས་རིམ་བཞིན་གཅོད་པ་ནའང་བདུན་པ་གཞུ་ཁྱིམ་དུ་འོངས་པ་ལས་ཆུ་སྲིན་གྱི་ཁྱིམ་དུ་མི་འོང་བའི་ཕྱིར། དེར་མ་ཟད་ལྟེ་ཁྱིམ་གྱི་རྩ་འདབ་བཅུ་གཉིས་ཀྱང་མངལ་དུ་ཟླ་བ་རེ་རེ་ཞིང་འཕེལ་བ་མ་ཡིན་པར་ཅིག་ཅར་འཆགས་པའི་ཕྱིར། ཡང་ལུག་ལྟར་འགྱུར་པ་ཁ་ཅིག །
མངལ་གྱི་གནས་སྐབས་༼༦༡༽དང་འཆི་ལྟས་ཀྱི་ཚུལ་མཚུངས་སྦྱོར་བྱེད་མི་དགོས་སོ་སྙམ་ན། འོ་ན་སྐབས་འདིའི་སྐབས་དོན་ཐམས་ཅད་འབོར་དགོས་པར་འགྱུར་ཏེ། སྐབས་འདིའི་དོན་པོ་ནི། དང་པོར་མངལ་བཟུང་བ་དང་སྲོག་གཡས་གཡོན་གྱི་རྩ་འདབ་གང་སྐྱེའི་ཟླ་གྲངས་མཐུན་པར་ཕྱི་ནང་གི་ཁྱིམ་དེ་དག་གི་རྩ་འདབ་གཡས་གཡོན་གྱི་འཆི་ལྟས་ག་ན་བཞུགས་པ་དང༌། བཟློག་ཏུ་མི་ནུས་པའི་འཆི་ལྟས་ག་ན་འཆར་བར་འགྱུར་བའི་རྟེན་འབྲེལ་གྱི་གནད་སྦྱར་ནས་འཆད་དགོས་པའི་སྐབས་ཡིན་པའི་ཕྱིར། ཡང་མི་ཤེས་པ་ཁ་ཅིག ། ཀརྐ་ཊ་ལ་སྲོག་རྫོགས་པ་དང༌། ཉི་མ་ནུབ་པ་དང་ཆུ་སྲིན་ལ་སྲོག་སྐྱེ་བ་དང་ཟླ་བ་འཆར་བ་ཞེས་བཤད་པའི་ཕྱིར་ཀརྐ་ཊ་ནས་ལུགས་འབྱུང་བཟློག་གང་ལྟར་བྱས་ཀྱང་བདུན་པ་ཆུ་སྲིན་ལ་ངོས་བཟུང་བར་བྱས་སོ་སྙམ་ན། རིགས་ལྡན་པདྨ་དཀར་པོའི་ལུང་དེ་ཁྱེད་ཀྱིས་གཏན་རྟོགས་པའི་འོལ་སྤྱི་ཙམ་ཡང་མི་སྣང་བར་ཁོ་བོས་འབད་པ་ཆེན་པོས་ལུང་དེ་ལ་འབྲུ་ཞིབ་ཏུ་གཉེར་ནས་བཤད་ཀྱང་ད་དུང་ཁྱེད་ཀྱིས་རྟོགས་པར་མི་འགྱུར་བར་སྣང་བས་བཤད་པར་བྱ་སྟེ། ལུང་དེ་ནི་ཕྱི་རོལ་གྱི་ཁྱིམ་ལ་ལུག་ནས་ཉའི་བར་གྱི་ཟླ་བ་འཆར་བ་དེ་བཞིན།
༼༦༢༽ནང་དུ་ལུས་ལ་འཆི་ལྟས་ཀྱི་སྐབས་མ་ཡིན་པར་འཚོ་རླུང་རང་བཞིན་པར་རྒྱུ་བ་ན་ནང་ལྟེ་བའི་དུས་སྦྱོར་གྱི་ལུག་གླང་སོགས་འདབ་མ་གཡས་གཡོན་སྤེལ་བའམ་ལན་རེས་ཀྱི་ལུགས་འབྱུང་དུ་འོང་བས་ཀརྐ་ཊ་ནས་ཆུ་སྲིན་བདུན་པར་རྒྱུ་བ་དེ་ཉིད་རྣམ་གསལ་གྱི་དཔེར་མཛད་ནས། གཡོན་དང་གཡས་ཀྱི་དུས་མིན་གྱི་འཆི་ལྟས་རྒྱུ་བའི་ཚེ། གཡོན་གྱི་འཆི་ལྟས་ཀྱིས་གཡོན་སྐོར་དུ་གཅོད་པ་ན་ལུག་སོགས་གཡོན་མི་མཉམ་པ་ལ་གཅོད་པས་ལུག་སོགས་ཀྱི་ཁྱིམ་དྲུག་རྫོགས་པ་དང་ནུབ་པ་ན་ཉ་སྐྱེ་བ་དང་འཆར་བར་འགྱུར་ཞིང་ཁྱིམ་བདུན་པ་བཟློག་ཏུ་མེད་པའི་འཆི་ལྟས་སུ་འགྱུར་ལ། གཡས་མཉམ་པའི་འཆི་ལྟས་ཀྱི་གཡས་སྐོར་དུ་གཅོད་པ་ན་གླང་སོགས་གཡས་ཀྱི་མི་མཉམ་པ་གཅོད་པ་ན་གླང་ཁྱིམ་སོགས་ཁྱིམ་དྲུག་རྫོགས་པ་དང་ནུབ་པ་ན་བུམ་པ་སྐྱེ་བ་དང་འཆར་བར་འགྱུར་ཞིང་ཁྱིམ་བདུན་པ་བཟློག་ཏུ་མེད་པའི་འཆི་ལྟས་སུ་འགྱུར་བ་དཔེ་དོན་དུ་སྦྱོར་བའི་ཕྲ་གསང་གི་ཟབ་གནད་འདི་ཇི་ཙམ་དུ་རྒྱས་པར་བཤད་ཀྱང་ཁྱེད་ཀྱི་ཇི་ལྟར་གོ་སྟེ། རྡོ་རྗེ་འཆང་གི་རྒྱ་དུ་མས་བསྡམས་ཏེ་བཞག་སྣང་བའི་ཕྱིར། དེ་ལྟར་བཤད་པ་ལ་མི་མཁས་པ་ཁ་ཅིག་༼༦༣༽དེ་ལྟ་ནི་མི་འཐད་དེ། རང་བྱུང་རྒྱལ་བ་ཆེན་པོས་ཟབ་མོ་ནང་དོན་ལས། སྐྱེས་དུས་མ་དང་འབྲེལ་བའི་རྩ། ། ཆད་ཅིང་དེ་ནས་སྣར་རྒྱུ་བ། ། ཀརྐ་ཊ་ཡི་ཁྱིམ་དུ་བཤད། །
ཅེས་འབྱུང་བས་བྱིས་པ་བཙས་མ་ཐག་པ་ཀར་ཁྱིམ་ཁོ་ན་ལས་རླུང་རྒྱུ་བར་ངེས་པའི་ཕྱིར་སྙམ་ན། རྩིང་གེར་སྨྲ་བ་ཁྱེད་ཀྱིས་རྒྱལ་བ་ཆེན་པོའི་དགོངས་པ་ཅི་སྟེ་ལོན། ཟབ་མོ་ནང་དོན་དུ་གསུངས་པའི་དོན་དེ་དག་རྒྱུད་སྡེ་གཞན་དང་གོ་བསྟུན་ཏེ་མངལ་དུ་གནས་པ་ཟླ་བ་བཅུ་ཡིན་པར་གསུངས་པ་སོགས་ཀྱི་དུས་འཁོར་དང༌། མི་མཐུན་པའི་ཁྱད་པར་འགའ་ཞིག་ཡོད་པས་དེ་ལྟར་གསུངས་པ་དང༌། ཡང་རྒྱུད་སྡེ་གཞན་དང་སྒོ་བསྟུན་པ་མ་ཡིན་ནའང་བཙས་པ་ནས་ཉི་མ་ལ་སོགས་པའི་གཟའ་ཐམས་ཅད་ཀྱི་རླུང་སྣ་བུག་ནས་ཕྱིར་རྒྱུ་བ་ན་གཟའ་རླུང་གི་རྒྱུ་བ་གཞན་ཐམས་ཅད་ཀྱང་མི་མཉམ་པའི་རླུང་གི་རྒྱུ་བ་ལ་ལྟོས་ནས་རྒྱུ་བ་དབང་བཙན་པས་ཉི་མའི་འགྲོས་གླིང་འདིར་ཀརྐ་ཊ་ནས་ཐོག་མར་འབྱུང་བ་དེ་བཞིན་དུ་ཕྱི་རོལ་དུ་ཉི་མ་སོགས་ཀྱི་གཟའི་བདག་ཉིད་ཀྱི་རླུང་རྒྱུ་བ་དང་པོར་རྩོམ་ཞེས་ལུང་དེ་ཉིད་ཀྱི་དོན་དུ་གནས་པ་ལས་བཙས་སོ་ཅོག་བཙས་༼༦༤༽པའི་དུས་ཀར་ཁྱིམ་ཁོ་ནའི་རྩ་ནས་རླུང་རྒྱུ་བར་དགོངས་པ་ག་ལ་ཡིན་ཏེ། ཡིན་ན་རང་བྱུང་རྒྱལ་བ་ཆེན་པོའང་མཚན་དོན་མཚུངས་པར་མི་འགྱུར་བའི་ཕྱིར་ཏེ། བྱིས་པ་རྣམས་འཁྲུལ་པའི་ཚིག་རྗེས་སུ་འཁྲུལ་པའི་ཕྱིར། ཟབ་མོ་ནང་དོན་གྱི་ཚིག་འདི་ལ་འགྲེལ་བྱེད་སྔ་ཕྱི་འདི་ཙམ་དུ་འབྱུང་བ་ཐམས་ཅད་ཕྲིགས་ཙམ་ཡང་མ་ཆུད་པ་ནི། ཟབ་མོ་ནང་དོན་གྱི་བཤད་གཞི་ཆེན་པོ་རྣམས་ལ་མ་སྦྱངས་པའི་རྣམ་འགྱུར་དུ་ཟད་དེ། དེས་ན་ཟབ་མོ་ནང་དོན་དེ་ལྟར་གསུངས་པ་དུས་ཀྱི་འཁོར་ལོའི་དགོངས་པ་ཐུན་མོང་མིན་པ་དང་སྦྱོར་བ་འདིར་འགྱུར་ཏེ།
བཙའ་བ་ན་ཀར་ཁྱིམ་ནས་རླུང་རྒྱུ་བར་གསུངས་པ་དེ། ཀརྐ་ཊ་ལས་མངལ་བཟུང་ནས་ཆུ་སྲིན་གྱི་ཟླ་བ་ལ་སྲོག་སྐྱེ་བར་བྱས་ཏེ། ཟླ་བ་བཅུ་གཉིས་རྫོགས་པ་ན་བཙའ་བའི་དུས་ཀརྐ་ཊའི་རྩ་འདབ་ནས་རླུང་རྒྱུ་བ་དང་ཕྱི་རོལ་གྱི་དུས་སྦྱོར་ཀརྐ་ཊ་འཆར་བ་དུས་འགྲིག་པ་དག་རྣམ་གསལ་གྱི་དཔེར་བཞག་པ་ཡིན་ནོ། ། འདི་ལས་གཞན་དུ་ཕྱིའི་ཁྱིམ་ཀརྐ་ཊ་འཆར་བའི་དུས་ཁོ་ནར་བྱིས་པ་ཐམས་ཅད་བཙའ་བར་འཆད་ན་མི་རུང་སྟེ། འགྲེལ་ཆེན་དུ། གཡས་ཀྱི་དུས་སྦྱོར་ལ་སྐྱེས་པ་ཡིན་ན་ཉི་༼༦༥༽མའི་འཆི་ལྟས་དང༌། གཡོན་གྱི་དུས་སྦྱོར་ལ་སྐྱེས་པ་ཡིན་ན་ཟླ་བའི་འཆི་ལྟས་རྒྱུ་བར་གསུངས་པ་དང་འགལ་བའི་ཕྱིར་དང༌། ཡང་དཔལ་ལྡན་བླ་མ་དམ་པས་སྲོག་སྐྱེ་བའི་གནས་ནི་ནང་གི་དུས་སྦྱོར་མ་ཡིན་ཏེ། དེ་རྣལ་འབྱོར་དང་ལྡན་པ་མིན་པས་རྩི་མི་ཤེས་པས་ཕྱི་རོལ་གྱི་དུས་སྦྱོར་ལ་བྱ་དགོས་པའི་ཕྱིར་ཞེས་ཟེར་བ་ཡང་མི་འཐད་དེ། རྣལ་འབྱོར་དང་ལྡན་པ་ཡིན་པས་ཀྱང་ནང་གི་གཡས་གཡོན་གང་ལ་རྒྱུ་བ་ཙམ་ནི་ཤེས་ལ།
དེ་ཤེས་པས་དུས་དེར་ཕྱི་རོལ་གྱི་དུས་སྦྱོར་གང་རྒྱུ་མི་ཤེས་པ་ཕལ་པའི་མྱོང་བས་ཀྱང་གྲུབ་པའི་ཕྱིར། ཁྱེད་ཅག་གོ་བཟློག་ནས་སྨྲ་བ་ག་ལ་མཛེས། དེས་ན་རྒྱུད་འགྲེལ་ལས་སྐྱེས་དུས་གཡས་ཀྱི་དུས་སྦྱོར་ལ་རྒྱུ་ན་གཡས་པའི་འཆི་ལྟས་འབྱུང་བ་སོགས་རྟོགས་པ་ལ་རྣལ་འབྱོར་དང་ལྡན་པ་མི་དགོས་ཏེ་དེ་ལྟར་ཁོང་དུ་ཆུབ་ནུས་ཀྱི་ཤེས་རབ་ཀྱི་ཐོས་བསམ་གྱི་ཡུལ་ཡིན་པའི་ཕྱིར་ཏེ། སྐྱེས་པའི་ཚེ་སྐར་མ་དང་དུས་སྦྱོར་གང་ལ་ཡོད་པ་སྐྱེ་བོ་ཐམས་ཅད་ཀྱི་ཤེས་བྱར་གྲུབ་པའི་ཕྱིར། འདིར་རོང་པ་ཤེས་རབ་སེང་གེས། མཉམ་མི་མཉམ་གྱི་དུས་སྦྱོར་འཇོག་ཚུལ་ལ་ལུག་སོགས་མི་མཉམ་པ་དང་གླང་སོགས་མཉམ་པར་མཐའ་གཅིག་ཏུ་མི་འཇོག་༼༦༦༽སྟེ། རང་རང་གི་བཙས་པའི་དུས་ཀྱི་སྣ་ནས་རླུང་གང་ནས་རྒྱུ་བའི་ཁྱིམ་དེ་ཉིད་ནི་མཉམ་པ་དང༌། དེ་ནས་རེ་རེས་བར་དུ་ཆོད་པའི་དྲུག་ནི་མི་མཉམ་པ་དང༌། རང་རང་བཙའ་བའི་དུས་ཀྱི་སྣ་ནས་རླུང་རྒྱུ་བའི་ཁྱིམ་དེའི་གོང་འོག་ནས་ཁྱིམ་རེ་རེས་བར་དུ་ཆོད་པ་དྲུག་ནི་མི་མཉམ་པར་འཇོག་རིགས་པའི་ཕྱིར་ཏེ། དཔེར་ན་ཕྱི་རོལ་གྱི་ཁྱིམ་ལ་ལུག་སོགས་དྲུག་མི་མཉམ་པ་དང༌།
གླང་སོགས་དྲུག་མཉམ་པར་བཞག་པ་ཡང་ཉི་མའི་རྐང་པ་ཀརྐ་ཊའི་ཁྱིམ་ནས་མགོ་རྩོམ་པ་ཉིད་ཀྱིས་ཉི་མ་སྐྱེས་ཁྱིམ་གང་ཡིན་པ་དེ་ཉིད་ལ་མཉམ་པའི་དུས་སྦྱོར་དུ་བཞག་པ་དབང་བཙན་པར་བྱས་པ་དེ་ལྟར་ནང་གི་བྱིས་པ་བཙའ་བའི་དུས་སྦྱོར་ལའང་མཚུངས་པར་སྦྱོར་རིགས་པའི་ཕྱིར་ཞེས་ཟེར་རོ། ། དེ་ནི་ཆེས་མི་འཐད་དེ། དཔེ་དོན་ཕྱིན་ཅི་ལོག་ཏུ་སོང་བའི་ཕྱིར། ཇི་ལྟར་སོང་ན་ཕྱི་རོལ་ཏུ་ཉི་མ་ཀརྐ་ཊའི་ཁྱིམ་དུ་སྐྱེས་པ་ན་ཁྱིམ་དེ་མཉམ་པའི་ཁྱིམ་དུ་འཇོག་པའི་དཔེ་དེ་ལྟར་ན། ནང་དུ་ཀརྐ་ཊ་ལ་བཙས་པའི་ཀརྐ་ཊའི་ཁྱིམ་དེ་མཉམ་པའི་ཁྱིམ་དུ་སོང་ནས་དེ་ནས་གོང་འོག་ནས་རེ་རེ་བར་དུ་ཆོད་པ་དྲུག་ནི་མཉམ་པའི་ཁྱིམ་དུ་འཇོག་རིགས་པ་དེ་ལྟ་ན་གླང་དང་བུ་མོ་མི་མཉམ་པའི་ཁྱིམ་དུ་འགྱུར་བ་དང༌། ཕྱི་༼༦༧༽རོལ་ཏུ་ཉི་མ་ཀརྐ་ཊ་ལ་སྐྱེས་པས་དེ་ཉིད་མཉམ་པ་ནས་བཟུང་ན་གླང་དང་བུ་མོ་མཉམ་པའི་ཁྱིམ་དུ་འཇོག་པ་ཇི་ལྟར་དཔེ་དོན་མཚུངས་ཏེ། མི་མཚུངས་པའི་ཕྱིར། དེ་ལ་ཁོ་བོའི་རྗེས་སུ་འབྲང་བ་དག་འདི་ལྟར་སྙམ་སྟེ། དཔེ་དོན་མ་འབྱོར་ཀྱང་ཉེས་པ་མེད་ཅིང་ནང་བཙའ་བའི་དུས་སྦྱོར་གཡས་ཡིན་ན་གཡས་མཉམ་པ་དང་གཡོན་ཡིན་ན་གཡོན་པའི་ཁྱིམ་དུ་འཇོག་པ་ཁྱད་ཆོས་ཡིན་ནོ་སྙམ་ནའང༌། ཁྱེད་རང་གི་བློ་བཟོའི་དྲན་རྒྱ་ལས་མི་བདེན་ཏེ།
སྒྱོགས་ཀྱི་སྐབས་ལ་སོགས་པ་ཡང༌།
སྔ་རབས་པ་ཁ་ཅིག་གི་སྒྲོས་ལྟར། ཟབ་མོ་ནང་དོན་གྱི་རང་འགྲེལ་ཧོར་སྤར་དུའང་གཡོན་མཉམ་པ་དང་གཡས་མི་མཉམ་པར་བཤད་སྣང་བ་ལ་འགྲེལ་བཤད་བྱེད་པོ་རྣམས་ཀྱི་ཡི་གེ་མ་དག་པར་འཆད་ཀྱང་ཇི་ལྟར་ཡིན་དཔྱད་དུ་ཡོད། མཆན། གཡོན་པའི་མཉམ་པ་དང་གཡས་མཉམ་པར་བཤད་པ་ཁོ་ན་ལ་གོ་བཟློག་སྟེ་ཤིན་ཏུ་གསང་བའི་ཟབ་ཁྱད་ཡོད་པར་མ་བཤད་པའི་ཕྱིར་རོ། ། དེས་ན་རང་རང་སྐྱེས་ཁྱིམ་ལ་མཉམ་པ་དང༌། དེའི་ཕྱི་མ་མི་མཉམ་པར་བཤད་པ་ལ་ངོས་མི་བཟུང་བར་གཡས་མི་མཉམ་པ་དང༌། གཡོན་མཉམ་པར་བརྗོད་པ་ཉིད་བཟུང་བར་བྱ་སྟེ། སྐྱེས་པའི་དུས་སྦྱོར་ཡང་རྟེན་འབྲེལ་གྱི་དབང་ལས་༼༦༨༽ཕྱི་ནང་མཐུན་པར་འཆར་བའི་ཕྱིར་ཏེ་ནང་དུ་ཀརྐ་ཊ་རྒྱུ་བ་ན་སྐྱེ་བའི་དུས་དེར་ཕྱི་རོལ་དུ་ཀརྐ་ཊའི་དུས་སྦྱོར་ཡང་འཆར་བ་ཤེས་པར་བྱའོ། ། ད་ནི་འདི་ཤེས་པར་བྱ་སྟེ།
གོང་དུ་ཉི་མའི་འཆི་ལྟས་བརྟག་ཚུལ་གྱི་སྐབས་སུ་འབྱུང་བའི་ཁྱིམ་བརྒྱད་པ་ཕན་གྱི་འཆི་ཞག་གཅོད་པའི་རྒྱུ་མཚན་གྱི་ཁྱིམ་བདུན་པ་སྐམ་པའི་རྗེས་སུ་ཁྱིམ་བརྒྱད་པ་ལ་བད་ཀན་གྱི་ཁམས་ཟླ་བའི་ཚེས་ཞག་གི་རིམ་པའི་ཆ་ཤས་བཅོ་ལྔའི་འཚོ་བ་ཡོད་པ་དེ་ཉམས་པའི་ཆེད་ཀྱི་ཉི་རླུང་གི་འཆི་ཞག་བཅོ་ལྔ་རྒྱུ་བ་དེས་ཁྱིམ་བརྒྱད་པ་སྐམ་ནས་ཁྱིམ་དགུ་པ་ལ་འཇུག་ནས་འཆི་ཞག་བཅུ་རྒྱུ་བས་ནི་དབྱངས་རིང་ཐུང་བཅུའི་རང་བཞིན་གྱི་འཚོ་བའི་ཁམས་ཉམས་པར་བྱེད་ལ། དེས་ཁྱིམ་དགུ་པ་བསྐམས་ནས་ཁྱིམ་བཅུ་པ་ལ་འཇུག་པའི་འཆི་ཞག་ལྔ་རྒྱུ་བས་ནི། སྒྲ་སོགས་ལྔའི་རང་བཞིན་འཚོ་བའི་ཁམས་ཉམས་པར་བྱེད་ལ། དེས་ཁྱིམ་བཅུ་པ་བསྐམས་ནས་ཁྱིམ་བཅུ་གཅིག་པ་ལ་འཇུག་པའི་འཆི་ཞག་གསུམ་རྒྱུ་བས་ནི་དཀར་ཆ་ཉིད་ཀྱི་ཐིམ་ལོངས་བདག་གསུམ་གྱི་འཚོ་བའི་ཁམས་ཉམས་པར་བྱེད་པས་སྙིང་སྟོབས་ཀྱི་ཁམས་ཟད་པར་འགྱུར་ཞིང་ཁྱིམ་བཅུ་གཅིག་པ་བསྐམས་ནས་ཁྱིམ་བཅུ་༼༦༩༽གཉིས་པ་ལ་འཆི་ཞག་གཉིས་རྒྱུ་བས་རྡུལ་དང་མུན་པའི་ཁམས་ཉམས་པར་བྱེད་ལ། དེས་ཁྱིམ་བཅུ་གཉིས་པ་བསྐམས་ནས་དབུགས་ཀྱི་འཁོར་ལོ་ཐམས་ཅད་ཟད་པའི་ཆེད་དུ་དབུས་ནམ་མཁའི་ཁམས་ལ་མུན་པའི་རླུང་འཇུག་པས་མུན་པའི་ཁམས་ཉིད་ཟད་ནས་སྲིད་པ་གཞན་དུ་འགྲོ་བར་འགྱུར་རོ། ། འདིར་ལོ་གསུམ་གྱི་ཁོངས་སུ་འཆི་ཞག་བགྲང་མི་བགྲང་ཇི་ལྟར་ཞེ་ན། འགྲེལ་ཆེན་ལས། ཁྱིམ་གྱི་འདབ་རྩ་ མ་བཅུ་གཉིས་ལ་ལོ་གསུམ་གྱི་ཉིན་ཞག་འདིར་འདོར་བར་གསུངས་ཏེ། འདིར་ཁྱིམ་གྱི་འཁོར་ལོ་ལ་སྐྱེ་བའི་དུས་སྦྱོར་གྱི་རྩ་ནི་སྔོན་ཞེས་བརྗོད་དེ། སྐྱེས་བའི་དུས་སྦྱོར་གྱི་འདབ་མ་ ནི་མངལ་བཙའ་བའི་དུས་ཀྱི་དུས་སྦྱོར་གང་ལ་ཡོད་པའི་དེ་ནས་འཆི་ཞག་རྒྱུས་པ་ནས་ལོ་གསུམ་ནས་འཆི་བའི་དབང་དུ་བྱས་ཏེ་ དེ་ལ་ལོ་གསུམ་གྱི་ཉིན་ཞག་གི་ཚོགས་སྟོང་བརྒྱད་ཅུའི་ནང་ནས་ ཏེ་ཞག་སྟོང་བརྒྱད་བཅུ་ལ་ མདའ་དང་མེ་དང་འཇིག་རྟེན་ཞེས་པ་ཉིན་ཞག་གི་ཚོགས་སུམ་ཅུ་རྩ་ལྔ་ལྷག་པའི་སུམ་བརྒྱ་ སྟེ་གསུམ་བརྒྱ་དང་པོ་ལྔའི་གྲངས་ འདོར་བར་བྱེད་ ཟླ་བ་བཅུ་གཅིག་དང་ཞག་ལྔ་སོང་ངོ༌། །
དེ་ནས་ འཆི་ནས་ཞུགས་པའི་ འདབ་མ་ དང་པོ་དེ་ སྟོང་ལྷག་མའི་ཉིན་ཞག་གི་ཚོགས་ བདུན་བརྒྱ་དང་ཞེ་ལྔ་འདུས་པས་ བཟུང་ བར་བྱས་ ནས་སྲོག་གི་ནུས་པ་ཁྱིམ་གྱི་འདབ་མ་གཉིས་པ་༼༦༩༽ལ་འཇུག་གོ ། ཉིན་ཞག་གི་ཚོགས་དེ་ལས་ འཆི་ཞག་ རྒྱུ་བ་དང་བཅས་པ་སྟེ་སྔ་མ་ལས་འདབ་མ་ཕྱི་མར་རྒྱུ་བའི་ འཆི་ཞག་ ཉིན་ཞག་བཅུ་དང་ལྷན་ཅིག་ཏུ་ སྟེ་ མདའ་དུས་རྩེ་མོ་ཅན་ཞེས་པ་ཉིན་ཞག་གི་ཚོགས་བཞི་བཅུ་རྩ་ལྔ་ལྷག་པའི་སུམ་ཞེས་གསུམ་བརྒྱ་དང་ཞེ་ལྔས་བརྒྱ་འདབ་མ་གཉིས་པ་ལ་ གྲངས་མེད་ འདོར་རོ། ། ཟླ་བ་ཕྱེད་དང་བཅུ་གཅིག་སོང་ དེ་ནས་ལྷག་མ་ བཞི་བརྒྱ་འདུས་པ་ བཟུང་ནས་ ཁྱིམ་གྱི་ འདབ་མ་གསུམ་པ་ལ་འཇུག་སྟེ་གཉིས་པ་སྟོང་པར་འགྱུར་རོ། ། སླར་ཡང་དེ་ཉིད་ལས་རྒྱུ་བའི་ཉིད་ལས་རྒྱུ་བའི་ཉིན་ཞག་བཅོ་ལྔ་དང་ སྟེ་འཆི་ཞག་བཅོ་ལྔ་དང་ ལྷན་ཅིག་བདུན་བཅུ་ལྷག་པའི་ སྟེ་བརྒྱ་བདུན་བཅུ་ བརྒྱ་འདབ་མ་གསུམ་པ་ལ་ གྲངས་མེད་ འདོར་རོ། ཟླ་བ་ལྔ་དང་ཞག་ཉི་ཤུ་སོང་ངོ༌། ། ལྷག་མ་ ཉིས་བརྒྱ་གསུམ་བཅུ་ལུས་པ་ བཟུང་ནས་ཁྱིམ་བཞི་པ་ལ་འཇུག་སྟེ་ ཁྱིམ་ གསུམ་སྟོངས་པར་འགྱུར་རོ། ། དེ་ནས་རྒྱུ་བའི་ཉིན་ཞག་ནི་འཆི་ཞག་སྟེ་ཞག་ཉི་ཤུ་དང་ལྷན་ཅིག་མིག་ཀླུ་ཞེས་པ་ཉིན་ཞག་གི་ཚོགས་བརྒྱད་བཅུ་རྩ་གཉིས་འདབ་མ་བཞི་པ་ལ་ གྲངས་དེ་ འདོར་རོ། ། ཟླ་བ་གཉིས་དང་ཞག་ཉེར་གཉིས་སོང༌། ལྷག་མ་ བརྒྱ་ཞེ་བརྒྱད་ལུས་པས་ བཟུང་ནས་ལྔ་པ་ལ་འཇུག་པ་ལ་ ཁྱིམ་ བཞི་པ་སྟོང་པར་འགྱུར་རོ། ། སླར་ཡང་རྒྱུ་བའི་ཉིན་ཞག་ སྟེ་འཆི་ཞག་ ཉི་ཤུ་རྩ་ལྔ་དང་ལྷན་ཅིག་རི་བོ་མདའ་སྟེ་ཉིན་ཞག་གི་༼༧༡༽ཚོགས་ལྔ་བཅུ་རྩ་བདུན་ གྱིས་གྲངས་ འདོར་རོ། །
ལྷག་མ་ གོ་གཅིག་ལུས་པ་ བཟུང་ནས་ ཁྱིམ་ དྲུག་པ་ལ་འཇུག་སྟེ་ ཁྱིམ་ ལྔ་པ་ལ་སྟོང་པར་འགྱུར་རོ། ། སླར་ཡང་རྒྱུ་བའི་ཉིན་ཞག་ཉི་ཤུ་ སྟེ་འཆི་ཞག་ རྩ་དྲུག་དང་ལྷན་ཅིག་ཉིན་ཞག་གི་ཚོགས་ཉི་ཤུ་རྩ་བརྒྱད་ ཀྱི་གྲངས་ འདོར་རོ། ། དེ་ནས་ ཁྱིམ་གྱི་ འདབ་མ་བདུན་པ་ལ་འཇུག་སྟེ་དྲུག་པ་སྟོང་པ་འགྱུར་རོ། ། ལྷག་མ་རེ་གསུམ་བཟུང་ནས་ དེ་ནས་བདུན་པ་ལ་རྒྱུ་བའི་ཉིན་ཞག་གི་ཚོགས་སྟེ་འཆི་ཞག་ཉི་ཤུ་རྩ་བདུན་འདོར་རོ། ། ལྷག་མ་ཉིན་ཞག་གི་ཚོགས་སུམ་བཅུ་རྩ་དྲུག་བཟུང་ནས་ ཁྱིམ་གྱི་ འདབ་མ་བརྒྱད་པར་འཇུག་སྟེ་ ཁྱིམ་ བདུན་པ་སྟོང་པར་འགྱུར་རོ། ། དེ་ནས་ ཁྱིམ་ བརྒྱད་པ་ལ་ཉིན་བཅོ་ལྔ་འདོར་རོ། ། ལྷག་མ་ཉིན་ཞག་ཉི་ཤུ་རྩ་གཅིག་བཟུང་ནས་ ཁྱིམ་ དགུ་པ་ལ་འཇུག་སྟེ་ ཁྱིམ་ བརྒྱད་པ་སྟོང་པར་འགྱུར་རོ། ། དེ་ནས་དགུ་པ་ཉིན་ཞག་བཅུ་འདོར་རོ། ། ལྷག་མ་ཉིན་ཞག་བཅུ་གཅིག་བཟུང་ནས་ཁྱིམ་བཅུ་པ་ལ་འཇུག་སྟེ་དགུ་པ་སྟོང་པར་འགྱུར་རོ། ། དེ་ནས་ཁྱིམ་བཅུ་པ་ལ་ཉིན་ཞག་ལྔ་འདོར་རོ། །
ལྷག་མ་ཉིན་ཞག་དྲུག་བཟུང་ནས་ ཁྱིམ་ བཅུ་གཅིག་པ་ལ་འཇུག་སྟེ་ ཁྱིམ་ བཅུ་པ་སྟོང་པར་འགྱུར་རོ། ། དེ་ལ་༼༧༢༽ཉིན་ཞག་གསུམ་འདོར་རོ། ། ལྷག་མ་ཉིན་ཞག་གསུམ་བཟུང་ནས་ ཁྱིམ་ བཅུ་གཉིས་པ་ལ་འཇུག་སྟེ་ ཁྱིམ་ བཅུ་གཅིག་པ་སྟོང་པར་འགྱུར་རོ། ། དེ་ལ་ཉིན་ཞག་གཉིས་འདོར་རོ། ། ལྷག་མ་ཉིན་ཞག་གཅིག་བཟུང་ནས་ལྟེ་བ་ལ་འཇུག་སྟེ་ཁྱིམ་གྱི་འདབ་མ་བཅུ་གཉིས་པའི་རྩ་སྟོང་པར་འགྱུར་རོ། ། དེ་ལྟར་དབུ་མའི་ལོ་གསུམ་གྱི་ཉིན་ཞག་སྟོང་བརྒྱད་བཅུའི་གྲངས་རྣམས་ཀྱིས་ཉི་མའི་སྲོག་གི་ནུས་པས་ཁྱིམ་གྱི་འཁོར་ལོའི་རྩིབས་བཅུ་གཉིས་པ་འདོར་རོ། ། དེ་ནས་ལྟེ་བར་ཉིན་ཞག་གཅིག་དབུ་མར་འབབ་སྟེ་དེ་ནས་དབུགས་ཀྱི་འཁོར་ལོ་བཏང་ནས་རྣམ་པར་ཤེས་པ་སྲོག་གི་རླུང་དང་ལྷན་ཅིག་འགྲོ་བ་དྲུག་པོ་གཞན་དུ་འཕོ་བར་བྱེད་དོ། ། ཞེས་པའི་ལུང་དོན་ལ། ཁ་ཅིག་ཞག་སྟོང་བརྒྱད་བཅུ་པོ་དེ་ལ་འཆི་ལྟས་ཀྱི་ཞག་གྲངས་བགྲང་བ་ཡིན་ཏེ། རྒྱུ་བའི་ཞག་དང་ལྷན་ཅིག་གསུངས་པའི་ཕྱིར་ཞེས་ཟེར་ལ།
ཁ་ཅིག་འཆི་ལྟས་ཀྱི་ཉིན་ཞག་བགྲང་བར་བྱ་བ་མ་ཡིན་ཏེ། ལོ་རྣམས་ནི་འཆི་ལྟས་ཀྱི་ཉིན་ཞག་གི་ལྷག་མའི་ལོ་སྟེ། ཞེས་དང༌། བདུན་པ་ལ། འཆི་ལྟས་ཀྱི་ཉིན་ཞག་གི་ལྷག་མ་འཚོ་བའི་ཟླ་བ་གཅིག་གོ་ཞེས་གསུངས་པའི་༼༧༣༽ཕྱིར་ཞེས་མནོ་བར་བྱེད་ལ། ཁ་ཅིག་ལུང་འདི་དག་འགྲེལ་ཆེན་རང་དུའང་ནང་འགལ་བ་ལྟར་སྣང་བས་དཔྱད་པ་ཡོངས་སུ་མ་རྫོགས་པའོ་ཞེས་སེམས་པར་བྱེད་དོ། ། ལོ་ཆེན་བསོད་ནམས་རྣམ་པར་རྒྱལ་བའི་སྡེས། སྲོག་སྐྱེ་བའི་དུས་སྦྱོར་གྱི་འདབ་མ་དེ་ལ་དང་པོར་ཉི་མའི་འཆི་ལྟས་ཀྱི་ཉིན་ཞག་ལྔ་འབབ་པ་ལས་ལོ་གསུམ་ན་འཆི་བར་ཤེས་པར་བྱ་ཞིང༌། དེ་ནས་ལོ་གསུམ་གྱི་ཉིན་ཞག་གི་ཚོགས་སྟོང་བརྒྱད་བཅུའི་ནང་ནས་མདའ་དང་མེ་དང་འཇིག་རྟེན་ཞེས་པ་འཆི་ལྟས་ཀྱི་ཉིན་ཞག་དང་པོ་ལྔ་དང་བཅས་པའི་ཉིན་ཞག་གི་ཚོགས་སུམ་ཅུ་རྩ་ལྔ་ལྷག་པའི་སུམ་བརྒྱ་རྒྱུ་བས་རྩ་འདབ་དང་པོ་འདོར་བར་བྱེད་དོ། ། དོར་བ་དེ་ནས་འདབ་མ་དེ་སྟོང་པར་བྱས་ཏེ་ལྷག་མའི་ཉིན་ཞག་གི་ཚོགས་བདུན་བརྒྱ་དང་ཞེ་ལྔ་བཟུང་ནས་འདབ་མ་གཉིས་པ་གཅོད་པ་ལ་སྲོག་གི་ནུས་པ་འཇུག་གོ །
དེ་ནས་དེ་མ་ཐག་རྩ་གཉིས་པ་གཅོད་བྱེད་ཞག་བཅུ་པོ་མི་རྒྱུ་སྟེ། གལ་ཏེ་རྒྱུ་བར་འདོད་ན་གཉིས་པ་གཅོད་བྱེད་དེ་འཆི་ལྟས་བརྒྱུས་ནས་ཚེ་ལོ་གཉིས་དང་ཞག་ཉེར་ལྔ་ཐུབ་པར་འགྱུར་རོ། ། སྔར་གྱི་ཉིན་ཞག་གི་ཚོགས་ སྔར་མ་ཟོས་པའི་བདུན་བརྒྱ་ཞེ་ལྔ་ལུས་པའི་སྟེང་ནས་སོ། ། མཆན། དེ་ལས་ཉེར་ལྔ་རང་བཞིན་པར་རྒྱུ་ཞིང་དེ་ཡང་ལོ་༼༧༤༽ནི་དང་པོའི་ཁོངས་སུ་གཏོགས་ཏེ། དེ་མེད་ན་ལོ་དང་པོའི་ཉིན་ཞག་གི་གྲངས་ཀྱང་མི་ཚང་བའི་ཕྱིར། འཆི་ལྟས་ནི་སྡེ་ཚན་གཉིས་པར་གཏོགས་ཏེ་དེ་མེད་ན་གཉིས་པའི་ཞག་གྲངས་མི་ཚང་བའི་ཕྱིར། དེའི་ཕྱིར་རྒྱུ་བ་དང་བཅས་ཏེ་འདབ་མ་སྔ་མ་ལས་ཕྱི་མར་འཕོས་ནས་རྒྱུ་བའི་འཆི་ཞག་བཅུ་དང༌། སྔོན་གྱི་ཉེར་ལྔ་དང༌། རྗེས་ཀྱི་རང་བཞིན་པ་གསུམ་བརྒྱ་དང་བཅུ་སྟེ།
དེ་རྣམས་ལྷན་ཅིག་ཏུ་སྡོམས་པས་ཞེ་ལྔ་ལྷག་པའི་སུམ་བརྒྱས་འདབ་མ་གཉིས་པ་ལ་འདོར་རོ་ཞེས་རྒྱས་པར་བཤད་པའི་ངག་དོན་འདི་ལྟར་ན་འོག་མ་འོག་མའི་འཆི་ཞག་རྣམས་རྩ་འདབ་སྔ་མ་སྔ་མ་འདོར་མཚམས་སུ་མི་རྒྱུ་བར་སྔར་བཤད་པའི་ལོ་དང་ཟླ་བའི་མཚམས་སུ་འཆི་ཞག་རྒྱུ་བར་བཤད་པ་ལྟར་འདིར་ཡང་རྒྱུ་བར་ཤེས་དགོས་ཏེ། སྔ་མའི་ཞག་སུམ་བརྒྱ་སོ་གསུམ་སོང་ཞིང་དེ་ནས་ཞག་ཉེར་ལྔ་སོང་རྗེས་གཉིས་པའི་འཆི་ཞག་རྒྱུ་བའི་རིགས་པས་བསྒྲེས་ཏེ་ཤེས་པར་བྱ་དགོས་པའི་ཕྱིར་ཞེས་ཟེར་རོ། །༴༴༴ རེ་མིག་འདིར་བཙུགས་དགོས།༴༴༴ ༼༧༥༽ གཡས་ཉི་མའི་འཆི་ལྟས་གཅོད་ཚུལ་གྱི་འགྲེལ་ཆེན་དུ། འདབ་མ་བཅུ་གཉིས་ལ་ལོ་གསུམ་གྱི་ཉིན་ཞག་གིས་འདོར་བར་གསུངས་ཏེ། འདིར་ཁྱིམ་གྱི་འཁོར་ལོ་ལ་སྐྱེ་བའི་དུས་སྦྱོར་གྱི་རྩ་ནི་སྔོན་ཞེས་བརྗོད་དེ། སྐྱེ་བའི་དུས་སྦྱོར་གྱི་འདབ་མ་དེ་ལ་ལོ་གསུམ་གྱི་ཉིན་ཞག་གི་ཚོགས་སྟོང་བརྒྱད་ཅུའི་ནང་ནས་མདའ་དང་མེ་དང་འཇིག་རྟེན་ཞེས་པ་ཉིན་ཞག་གི་ཚོགས་སུམ་ཅུ་རྩ་ལྔ་ལྷག་པའི་སུམ་བརྒྱ་འདོར་བར་བྱེད་དོ། ། ཞེས་པ་ལ་སོགས་པའི་དོན་ལ། བྱས་པ་གླིང་པའི་རྗེས་འཇུག་པའི་འདོད་པ་ལྟར་ན། རེའུ་མིག་ཏུ་བཀོད་པ་འདི་ཉིད་ཀྱིས་ཤེས་པར་བྱ་སྟེ།
དེ་ཡང་མཚལ་གྱི་རི་མོ་གྲུ་བཞི་པ་གསུམ་པོ་འདི་ནི་ལོ་གསུམ་ཡིན་ལ། སྣག་ཚ་གྲུ་བཞི་པ་བཅུ་གཉིས་འདི་ནི་རྩ་འདབ་བཅུ་གཉིས་མཆོད་པའི་གྲངས་ཡིན་ཅིང༌། དམར་གྱིས་བྲིས་པའི་གྲངས་ཡིག་རྣམས་འཆི་ཞག་དང༌། ནག་པོ་རྣམས་རང་བཞིན་པའི་འཚོ་ཞག་གི་གྲངས་ཡིན་ལ། དེ་ཡང་དང་པོར་འཆི་ཞག་ལྔ་བརྒྱུས་ལ། དེ་ནས་ཞག་སུམ་བརྒྱ་སུམ་ཅུ་སོང་བ་ན། སྔ་མའི་འཆི་ཞག་ལྔ་དང་བཅས་པའི་སུམ་བརྒྱ་སོ་ལྔས་རྩ་འདབ་དང་པོ་གཅོད་པར་བྱེད་ཀྱང༌། རྩ་འདབ་གཉིས་པ་གཅོད་པའི་འཆི་ཞག་བཅུ་དེ་མ་ཐག་པར་མི་རྒྱུ་བར་གཉིས་པ་གཅོད་བྱེད་རང་བཞིན་པའི་ཞག་ཉེར་ལྔ་རྒྱུས་༼༧༦༽ནས་སྔར་གྱི་རྩ་འདབ་དང་པོའི་འཚོ་འཆིའི་ཞག་སུམ་བརྒྱ་སོ་ལྔ་སྟེང་དུ་བསྣན་པས་ཞག་སུམ་བརྒྱ་དྲུག་ཅུ་སྟེ་ལོ་གཅིག་འགྲོ་ལ། དེའི་ཞག་ཉེར་ལྔ་པོ་འདི་ནི་ལོ་དང་པོ་དང༌། རྩ་འདབ་ནི་གཉིས་པ་གཅོད་པའི་ཞག་ཏུ་བཟུང་ཞིང༌།
དེ་ནས་འཆི་ཞག་བཅུ། དེ་གོང་གི་ཉེར་ལྔ་སྟེ་སོ་ལྔ། དེ་ནས་སུམ་བརྒྱ་དང་བཅུ་རྒྱུས་པས་རྩ་འདབ་གཉིས་པ་གཅོད་པར་བྱེད་ལ། དེ་ནས་རྩ་འདབ་གསུམ་པ་གཅོད་པའི་འཆི་ཞག་བཅོ་ལྔ། དེ་མ་ཐག་ཏུ་མི་རྒྱུ་བར་རང་བཞིན་པའི་ཞག་ལྔ་བཅུ་བྱུང་ལ། ཞག་ལྔ་བཅུ་པ་དེ་ནི་ལོ་ནི་གཉིས་པའི་ཁོངས་སུ་བགྲངས་ཤིང་རྩ་འདབ་གསུམ་པ་གཅོད་པའི་ཞག་ཡིན་ལ། ལྔ་བཅུའི་རྗེས་སུ་འཆི་ཞག་བཅོ་ལྔ། རང་བཞིན་ས་བརྒྱ་དང་ལྔ་སྟེ་སྔ་མ་དང་བསྡོམས་པས་ཞག་བརྒྱ་བདུན་ཅུས་རྩ་འདབ་གསུམ་པ་གཅོད་པ་དང༌། དེ་ནས་འཆི་ཞག་ཉི་ཤུ་རང་བཞིན་ས་རེ་གཉིས་ཏེ་བརྒྱད་ཅུ་རྩ་གཉིས་ཀྱིས་རྩ་འདབ་བཞི་པར་གཅོད་པར་བྱེད་པ་དང༌། དེ་ནས་འཆི་ཞག་ཉེར་ལྔ་དང་རང་བཞིན་སོ་གཉིས་ཏེ་ང་བདུན་གྱིས་རྩ་འདབ་ལྔ་པ་གཅོད་པར་བྱེད་ལ།
དེ་ནས་འཆི་ཞག་ཉེར་དྲུག་པ་དང་རང་བཞིན་ས་གཉིས་ཀྱིས་རྩ་འདབ་དྲུག་པ་གཅོད་པར་བྱེད་ཅིང༌། འཆི་ཞག་ཉེར་བདུན་གྱིས་རྩ་འདབ་བདུན་པ་གཅོད་པར་བྱེད་ཅིང༌། འཆི་ཞག་བཅོ་ལྔས་རྩ་འདབ་བརྒྱད་པ། འཆི་ཞག་བཅུས་རྩ་འདབ་དགུ་པ། འཆི་ཞག་ལྔས་རྩ་འདབ་བཅུ་པ། འཆི་ཞག་གསུམ་གྱིས་རྩ་འདབ་བཅུ་གཅིག་པ། འཆི་ཞག་གཉིས་ཀྱིས་རྩ་འདབ་བཅུ་གཉིས་པ། འཆི་ཞག་གཅིག་གིས་རྩ་འདབ་དབུ་མའི་སྲོག་གཅོད་པར་བྱེད་པ་ཡིན་ནོ། ། ཞེས་སྨྲ་བར་བྱེད་ལ། འདི་དག་རྟོགས་དཀའ་བར་སྣང་བས་དཔེའུ་རིས་བྱས་པའོ། །
ཡང་རྗེ་ནཱ་རོ་པས། རྩ་འདབ་བརྒྱད་པ་མན་ཆད་གཅོད་པ་ལ་འཕོ་བ་ལྔས་ཉིན་ཞག་བཅོ་ལྔ་དང༌། འཕོ་བ་བཞིས་ཉིན་ཞག་བཅུ་དང་འཕོ་བ་གསུམ་གྱི་ཉིན་ཞག་༼༧༧༽ལྔ་དང༌། འཕོ་བ་གཉིས་ཀྱི་ཉིན་ཞག་གསུམ་ཞེས་གསུངས་པ་ལ། བུ་རིན་པོ་ཆེས་འཕོ་བ་བརྗོད་པ་མི་འཐད་དེ། གཡས་ཉི་མའི་འཆི་ལྟས་ཀྱི་སྐབས་འདིར་རྩ་གཡས་གཅིག་པུ་ནས་འབབ་ན་གཡས་གཡོན་གྱི་འཕོ་བ་མི་རིགས་པའི་ཕྱིར། འགྲེལ་ཆེན་ལས། ཉིན་ཞག་སུམ་ཅུ་རྩ་གསུམ་པོ་འདི་རྣམས་ཀྱི་རྩ་འདབ་བརྒྱད་པ་དང་དགུ་པ་དང་བཅུ་པ་དང་བཅུ་གཅིག་པ་དཀྱིལ་འཁོར་ལྔ་འབབ་པར་བྱེད་པ་ནི་ཉི་མའི་རབ་ཏུ་རྒྱུ་བས་འདོར་ཏེ། རྩ་གཡས་པ་གཅིག་པུ་ནས་འབབ་པས་སོ། ། ཞེས་འབྱུང་བ་དང་འགལ་ལོ་ཞེས་གསུངས་ལ་བྱམས་གླིང་པས་བུའི་དགག་པ་དེ་བུ་ཉིད་ཀྱིས་འགྲེལ་ཆེན་གྱི་དགོངས་པ་མ་ལོངས་པར་དགག་པར་ཟད་དེ།
གཡོན་ཟླ་བའི་འཆི་ལྟས་ཀྱི་སྐབས་སུ་གཡོན་གྱི་ཁྱིམ་དྲུག་བཅད་ནས་བདུན་པ་སོགས་གཅོད་པ་ན་བཅུ་གཅིག་པའི་བར་སྣ་གཡོན་ནས་རྒྱུ་བ་ཁོ་ནར་བཤད་ཅིང༌། དེ་ནས་བཅུ་གཉིས་གཅོད་པའི་དོན་དུ། འགྲེལ་ཆེན་ལས། གཡས་ཀྱི་རྩ་ལ་ཉིན་ཞག་གཉིས་འབབ་བོ། ། ༼༧༨༽ཞེས་དང༌། གཡས་ཉི་མའི་འཆི་ལྟས་ཀྱི་སྐབས་སུ་གཡས་ཀྱི་ཁྱིམ་དྲུག་བཅད་ནས་བདུན་པ་སོགས་གཅོད་པ་ན་བཅུ་གཅིག་པའི་བར་སྣ་གཡས་ནས་རྒྱུ་བ་ཁོ་ནར་བཤད་ཅིང༌། དེ་ནས་བཅུ་གཉིས་པ་གཅོད་པའི་དོན་དུ། འགྲེལ་ཆེན་ལས། རྩ་གཡོན་པ་ལ་ཉིན་ཞག་གཉིས་དང་ཞེས་པའི་ཚིག་ཙམ་ལ་འཁྲུལ་ནས་འཆི་ལྟས་ཀྱི་གཡས་གཡོན་གྱི་རྩ་འདབ་བདུན་པ་དང་བརྒྱད་པ་སོགས་ལ་འཕོ་བ་མེད་དོ་སྙམ་ནས་དགག་པར་བྱས་སྣང་བའི་ཕྱིར། དེ་ལྟ་ནའང་འཆི་ལྟས་ཀྱི་དུས་འདིར་ཁྱིམ་བཅུ་གཅིག་པོ་གཅོད་པ་ན་སྣ་གཡས་གཡོན་གྱི་འཕོ་རེས་མེད་ཀྱང་ནང་དུ་རྩ་འདབ་གཅོད་པ་དང་སྲོག་རྒྱུ་བའི་ཆེད་དུ་ཁྱིམ་གྱི་རྩ་ནས་ཁྱིམ་རྩར་འཕོ་བ་མེད་པ་མ་ཡིན་ཏེ།
རྒྱུད་འགྲེལ་ལས་རྩ་འདབ་ནས་རྩ་འདབ་དུ་འཕོ་བ་ལ་འཕོ་བར་གསུངས་པའི་ཕྱིར་དཔལ་ནཱ་རོ་པའི་དགོངས་པ་ནོངས་པར་མི་འགྱུར་ལ། བུ་རིན་པོ་ཆེས་ཁྱིམ་བརྒྱད་དགུ་བཅུ་བཅུ་གཅིག་པའི་འཆི་ཞག་གཡས་ཀྱི་རྩ་གཅིག་པུ་ནས་རྒྱུ་ཟེར་བ་དེ་སྣ་གཡས་ཁོ་ན་ནས་རྒྱུ་བ་ལ་བསམ་ན་ནི། ༼༧༩༽ ༴༴༴༴ དཔེའུ་རི་འདི་བཙུགས་དགོས།༴༴༴ འདིའི་མཚལ་བྲིས་པའི་དམར་པོ་གྲུ་བཞི་པ་གསུམ་ནི་འཆི་ལྟས་དང་པོ་ཤར་ནས་འཚོ་བའི་ལོ་གྲངས་ཡིན་ལ། སྣག་ཚའི་རེའུ་མིག་བཅུ་གཉིས་ནི་ཁྱིམ་བཅུ་གཉིས་དང༌། གྲངས་ཡིག་དམར་པོ་ལྔ་པ་ལྔ་དང༌། གཅིག་པ་གཉིས་ནི་ལོ་གསུམ་གྱི་ཞག་སྟོང་བརྒྱད་བརྒྱའི་ནང་དུ་མི་བགྲངས་ཞིང༌། བཅོ་ལྔ། བཅུ།
ལྔ། གསུམ། གཉིས་པ་རྣམས་ནི་ལོ་གསུམ་གྱི་ཞག་གྲངས་དུ་བགྲང་ཞིང་རྒྱུ་མཚམས་ཀྱང་དང་པོ་འཆི་ལྟས་ཞག་ལྔ་དང༌། རང་བཞིན་པ་སུམ་བརྒྱ་སོ་ལྔས་ཁྱིམ་དང་པོ་གཅོད་ཅིང༌། དེ་ནས་འཆི་ཞག་ལྔ་དང་རང་བཞིན་ས་སུམ་བརྒྱ་ཞེ་ལྔས། ཁྱིམ་གཉིས་པ་དང༌། དེ་ནས་འཆི་ཞག་ལྔ་རང་བཞིན་ས་བརྒྱ་བདུན་བཅུས་ཁྱིམ་གསུམ་པ་དང༌། འཆི་ཞག་ལྔ་དང་རང་བཞིན་ས་གྱ་གཉིས་ཀྱི་ཁྱིམ་བཞི་པ་དང༌། འཆི་ཞག་ལྔ་དང་ང་བདུན་གྱིས་ཁྱིམ་ལྔ་དང༌། འཆི་ཞག་གཅིག་དང་རང་བཞིན་ས་ཉེར་བརྒྱད་ཀྱིས་ཁྱིམ་དྲུག་པ་དང༌།
འཆི་ཞག་གཅིག་དང་རང་བཞིན་ཉེར་བདུན་གྱིས་ཁྱིམ་བདུན་པ་དང༌། དེ་ནས་འཆི་ཞག་འབབ་ཞིག་ས་བཅོ་ལྔ་བཅུ་ལྔ་གསུམ་གཉིས་རྣམས་ཀྱིས་བརྒྱད་པ་དགུ་པ་བཅུ་པ་བཅུ་གཅིག་པ་བཅུ་གཉིས་པ་དང་བཞི་གཅོད་པར་བྱེད་དོ། ། ཚུལ་འདི་ནི་རང་ལུགས་ཀྱིས་གཡས་ཉི་མའི་འཆི་ལྟས་ཀྱི་རྩ་གཅོད་ཚུལ་གྱི་དཔེའུ་རིས་ཡིན་ནོ། ། ༼༨༠༽ནང་གི་རྩ་འདབ་བརྒྱད་པ་སོགས་ལ་འཕོ་བའམ་རྒྱུ་བ་མེད་པར་མི་འགྱུར་ཞིང༌། ཁྱིམ་གྱི་རྩ་འདབ་གཅིག་པུ་ལ་གཡས་ཀྱི་འཆི་ཞག་ཐམས་ཅད་འབབ་ན་ཁྱིམ་བརྒྱད་པའི་རྩ་འདབ་ལྟ་བུ་ལ་འཆི་ཞག་དེ་ཐམས་ཅད་རྫོགས་པས་ཁྱིམ་ཕྱི་མ་དེ་ཕྱིན་གྱི་ཁྱིམ་རྩ་ལ་འཆི་ཞག་རྒྱུ་བ་མེད་པར་འགྱུར་ཞིང༌། ཡང་ན་གཡས་ཀྱི་འཆི་ལྟས་ཀྱི་ཁྱིམ་བདུན་པའི་རྩ་སོགས་ལ་རྒྱུ་བ་ཡོད་ན་དེ་གཡོན་གྱི་རྒྱུ་བ་ལས་གཡས་ཀྱི་རྩ་འདབ་ཀྱི་རྒྱུ་བར་མ་སོང་བའི་ཕྱིར། གཡས་ཀྱི་རྩ་གཅིག་པུའི་ངོས་འཛིན་ཀྱང་སྨྲ་དགོས་སོ་ཞེས་བརྗོད་ནས། བྱམས་གླིང་པ་རང་ལུགས་ལ་གཡས་པའི་འཆི་ལྟས་ཀྱི་སྐབས་ཀྱི་འཕོ་བ་ཞེས་པ་ལ་ཁྱིམ་བཅུ་གཉིས་པ་དེ་ནས་གཞན་དུ་འཕོ་བའི་འཕོ་ཆེན་མེད་ཀྱང་འཕོ་ཆུང་ཡོད་པས་བཏགས་པའམ། ཡང་ན་འཕོ་ཆེན་གྱི་འདབ་མ་ནས་འཕོ་བ་ལ་འཕོ་བར་བཏགས་པའམ། ཡང་ན་བཅུ་གཉིས་པ་ལ་གཡས་གཡོན་དུ་འཕོ་བ་ལ་དེ་ལྟར་བཏགས་པའོ་ཞེས་སྨྲ་བར་བྱེད་དོ། །
དེ་ལྟར་སྒྲོགས་པ་དེ་ནི་རྣམ་རྟོག་གཏིང་ཚུགས་པ་མེད་པ་ཁོ་ནར་ཟད་དེ། བྱམས་གླིང་པ་ཉིད་ཀྱིས་འཕྲལ་བཟོ་ལས་ཡིད་གཏོད་དུ་ཕེར་བ་མི་སྣང་བའི་ཕྱིར་ཏེ། འགྲེལ་ཆེན་ལས་༼༨༡༽རྩ་འདབ་གཉིས་པ་གཅོད་པའི་སྐབས་སུ་རྒྱུ་བའི་ཉིན་ཞག་བཅུ་དང༌། ལྷན་ཅིག་མདའ་དུས་རྩེ་མོ་ཅན་ཞེས་སོགས་འབྱུང་བ་ལྷན་ཅིག་གི་སྒྲ་ཙམ་ལ་འཁྲུལ་ནས་རྩ་འདབ་གཅོད་པའི་ཞག་གྲངས་ལ་འཆི་ཞག་ཐེ་བར་འདོད་པ་མི་འཐད་པའི་ཕྱིར་ཏེ། འཐད་པ་དེ་ལྟ་ན་རྩ་འདབ་གཉིས་པ་གཅོད་པའི་སྐབས་སུ་རྩ་འདབ་སྔ་མ་གཅོད་པའི་འཆི་ཞག་སྔ་མ་བགྲང་ངམ་མི་བགྲང༌། བགྲང་ངོ་ཞེ་ན། རྩ་འདབ་དང་པོ་གཅོད་པའི་སྐབས་སུ་ཞག་ལྔ་བགྲང་བས། འདིར་ཕྱི་མ་ལྔ་དང་བཅུར་བྱས་པའི་ཚེ། རྩ་འདབ་དང་པོ་གཅོད་བྱེད་ཀྱི་ཞག་གྲངས་སུམ་བརྒྱ་སུམ་ཅུར་འགྱུར་ཏེ། ཞག་ལྔ་པོ་དེ་རྩ་འདབ་གཉིས་པ་གཅོད་པའི་ཕྱིར་དུ་བགྲང་བའི་ཕྱིར་རོ། །
དེ་འདོད་ན་ལོ་གསུམ་གྱི་ཞག་སྟོང་བརྒྱད་བཅུ་ལ། རྩ་འདབ་དང་པོ་གཅོད་པའི་ཆེད་དུ་ཞག་སུམ་བརྒྱ་སོ་ལྔ་དང༌། གཉིས་པ་གཅོད་པའི་ཆེད་དུ་སུམ་བརྒྱ་ཞེ་ལྔས་ཕྲི་བ་སོགས་མི་འཐད་པར་ཐལ། སྔ་མ་སྔ་མའི་འཆི་ཞག་ཕྱི་མ་ཕྱི་མ་དང་བཅས་ཏེ་རྩ་འདབ་ཕྱི་མ་རྣམས་གཅོད་པའི་གྲངས་སུ་བགྲང་བའི་ཕྱིར། འཆི་ཞག་སྔ་མ་ལྔ་པོས་རྩ་འདབ་སྔ་མ་གཅོད་བྱེད་ཙམ་ལས་ཕྱི་མའང་གཅོད་༼༨༢༽བྱེད་དུ་འགྱུར་བའི་ཕྱིར། དེས་ན་འཆི་ཞག་ཉེར་དྲུག་ཡན་ཆད་ཀྱི་ཞག་གྲངས་དང་ལྷན་ཅིག་ཏུ་སྡོམ་པའི་བརྒྱ་དང་གཅིག་གིས་ལོ་གསུམ་གྱི་ཞག་གྲངས་ལ་མ་ཚང་བར་འགྱུར་ཏེ་རྩ་འདབ་རེ་རེ་ཞིང་རྒྱུ་བའི་འཆི་ཞག་ལྔ། བཅུ། བཅོ་ལྔ། ཉི་ཤུ། ཉེར་ལྔ།
ཉེར་དྲུག་དང་བཅས་པའི་ཞག་གྲངས་སུ་བཤད་པའི་ཕྱིར། མི་བགྲང་ཞེ་ན། ཁྱིམ་ལྔ་གཅོད་པའི་འཆི་ཞག་ཉེར་ལྔ་མ་ཡིན་པར་ཐལ། སྔ་མ་སྔ་མ་རྣམས་མི་བགྲང་བར། འཆི་ཞག་ལྔ་དང༌། བཅུ། བཅོ་ལྔ། ཉི་ཤུ། ཉེར་ལྔ་རྣམས་བསྡོམས་པས་བདུན་བཅུ་རྩ་ལྔར་འགྱུར་བའི་ཕྱིར། འདོད་ན་མི་འཐད་དེ།
འགྲེལ་ཆེན་ལས། ཁྱིམ་ལྔའི་བར་དུ་ལྔ་ལྷག་པ་སྟེ་ལྔ་པ་ལྔས་སོ། ། ཞེས་ཁྱིམ་ལྔ་འདོར་བའི་འཆི་ཞག་ལྔ་ལྔ་ཉེར་ལྔ་གསུངས་པ་དང་འགལ་བའི་ཕྱིར། ཡང་ཁྱིམ་དྲུག་པ་དང་བདུན་པའི་འཆི་ཞག་གཉིས་ཀྱང་རེ་རེ་མ་ཡིན་པར་ཐལ། འཆི་ཞག་ཉེར་དྲུག་དང་ཉེར་བདུན་དུ་འགྱུར་བའི་ཕྱིར། འདོད་ན་འགྲེལ་ཆེན་ལས། ཁྱིམ་གཉིས་ནི་རེ་རེ་ལྷག་པས་སོ་ཞེས་དང༌། ཁྱི་ལྔ་པ་ལ་ཉི་ཤུ་རྩ་ལྔ་ནི་ཞེས་འབྱུང་བས་སོ་སྙམ་༼༨༣༽ནའང་མི་འཐད་དེ། ཚིག་དེ་དག་གིས་འཁྲུལ་གཞི་བྱས་པར་ཟད་པའི་ཕྱིར་ཏེ། དེ་ལྟ་ན་གཡོན་ཟླ་བའི་འཆི་ལྟས་ཀྱི་སྐབས་སུ་ཁྱིམ་བཅུ་པའི་རྩ་འདབ་ལྟ་བུ་ལ།
འགྲེལ་ཆེན་ལས། ཉིན་ཞག་ཉི་ཤུ་རྩ་བརྒྱད་པ་དང་ཉིན་ཞག་ཉི་ཤུ་རྩ་དགུ་པ་དང༌། ཉིན་ཞག་སུམ་ཅུ་པ་གང་གི་ཚེ་འབབ་པ་དེའི་འདབ་མ་བཅུ་པ་དོར་ཏེ་ཞེས་འབྱུང་བ་དེ་ཡང་ཟླ་བ་གསུམ་གྱི་རིང་ལ་འཆི་ཞག་ཉེར་བརྒྱད་ཉེར་དགུ་པ། སུམ་ཅུ་པ་གསུམ་དུ་འགྱུར་བས་དེ་བསྡོམས་པས་ཞག་བདུན་དུ་འགྱུར་བས་ཟླ་བ་གསུམ་ལ་འཆི་ཞག་གོ་བདུན་རྒྱུ་བར་ཁས་ལེན་དགོས་པར་འགྱུར་ན་དེ་ལས་མི་རིགས་པ་ཅི་ཞིག་ཡོད་པའི་ཕྱིར། ཡང་ལྷན་ཅིག་ཅེས་པ་དང༌། རྒྱུ་བའི་ཞག་དང་བཅས་པའི་ཚིག་ལ་བསམ་ནས། རྩ་འདབ་དང་པོ་གཅོད་པའི་དོན་གྱི་ཞག་བརྒྱ་སོ་ལྔའི་ཁོངས་སུ་འཆི་ཞག་ལྔ་བགྲང་བའང་ཆེས་ཆེར་རྨོངས་པ་ཡིན་ཏེ། ཤོལ་ཟླའི་སྐབས་སུ་ཕྱེད་བཅས་སོ་གཉིས་ཞེས་པའི་ཕྱེད་པོ་དེ་སོ་གཉིས་ཀྱི་ཁོངས་སུ་མ་བགྲངས་པའི་ཕྱིར། འདི་འདྲའི་རིགས་ཅན་མང་བ་ཁྱེད་ཕྲིགས་མ་ཚུད་པ་སྣང་བའི་ཕྱིར། ཡང་ལྷན་ཅིག་ཅེས་པའི་དོན་གཟའི་ངེས་ཚིགས་༼༨༤༽འཆད་པའི་སྐབས་སུ་འགྲེལ་ཆེན་ལས་ཁྱིམ་དུ་ལྷན་ཅིག་གཅོད་པའི་དོན་དུ་བཤད་པས།
དེ་ལྟར་གྱི་ཚེ་གཟའ་དེ་ཁྱིམ་དུ་བགྲངས་བ་མ་ཡིན་པ་ཉིད་ཀྱི་ཕྱིར། ལུང་དེ་ལ་ཁྱོད་ཅག་ཇི་ལྟར་འཁྲུལ་ཡང་འཁྲུལ་གཞི་ཅུང་ཟད་ཀྱང་ཡོད་པ་མ་ཡིན་ནོ། ། ཡང་ཉི་མའི་འཆི་ལྟས་ཀྱི་སྐབས་འདིར་ཁྱིམ་དྲུག་པ་དང་བདུན་པའི་སྐབས་སུ་འཚོ་ཟླ་གཉིས་དང་གཅིག་མེད་པར་ཐལ། དེར་འཚོ་བའི་ཞག་བཞི་དང་གསུམ་ལས་མེད་པའི་ཕྱིར་ཏེ། དེ་དུས་ཀྱི་ཟླ་བ་གཉིས་ཀྱི་ཞག་ཉེར་དྲུག་དང་ཉེར་བདུན་དེ་འཆི་ཞག་ཡིན་པའི་ཕྱིར། ཡང་འཚོ་འཆིའི་ཞག་རྣམས་ཐུན་མོང་པ་ཡིན་ནོ་སྙམ་ན། བདུན་པ་ལ་འཆི་ཞག་རྒྱུས་རྗེས་འཚོ་བའི་ཟླ་གཅིག་ཡོད་པ་མ་ཡིན་པར་ཐལ། དེ་ཕྱིན་གྱི་འཚོ་འཆིའི་ཞག་རྣམས་ཐུན་མོང་མ་ཡིན་པའི་ཕྱིར་འདོད་ན། འགྲེལ་ཆེན་ལས། བདུན་པ་ལ་འཆི་ལྟས་ཀྱི་ཉིན་ཞག་གི་ལྷག་མ་འཚོ་བའི་ཟླ་བ་གཅིག་གོ་ཞེས་འབྱུང་བ་འཚོ་འཆིའི་ཞག་ཐུན་མོང་དུ་བཤད་པ་དང་འགལ་ལ།
དེ་རྗེས་ཁྱིམ་བརྒྱད་པ་ཕྱིན་གཅོད་པའི་འཆི་ཞག་ཟླ་གཅིག་དང༌། ཞག་དྲུག་འབྱུང་བ་འཚོ་ཞག་དང་ཐུན་མོང་བར་མི་འགྱུར་བའི་ཕྱིར་ཅིས་ཏེ་རིགས། དེར་མ་ཟད་བུ་རིན་པོ་ཆེའི་དགོངས་པ་༼༨༥༽ལེན་པ་སྐད་བྱས་ནས་དགག་པ་བྱས་པའང་མ་སོང་སྟེ། བུ་རིན་པོ་ཆེའི་དགོངས་པ་ཁྱོད་ཀྱི་མ་ལོན་པར་སྣང་བའི་ཕྱིར་ཏེ། བུས་ཉི་མའི་འཆི་ལྟས་ཀྱི་སྐབས་སུ་ཁྱིམ་བརྒྱད་པ་ཕྱིན་ལ་སྣ་བུག་གཡས་ཀྱི་རྩ་གཅིག་པུ་ནས་ཉིན་ཞག་སུམ་ཅུ་སོ་གསུམ་གྱི་བར་འབབ་པས། དུས་དེར་གཡས་གཡོན་གྱི་འཕོ་བ་ལྔ་དང་བཞི་སོགས་མེད་པ་ལ་དགོངས་པ་ཡིན་ཏེ། དེ་ལས་གཞན་གཡས་ཉི་མའི་འཆི་ལྟས་ཀྱི་སྐབས་སུ་སྣ་དང་རྩ་གཡས་ཁོ་ན་ནས་རྒྱུ་ལ་མཐར་གཡོན་ལ་ཞག་གཉིས་འབབ་པ་དང༌། གཡོན་པའི་འཆི་ལྟས་ལ་གཡས་པའི་ཁྱིམ་བཅུ་གཉིས་པ་སྐམས་པའི་ཕྱེད་དུ་གཡས་པ་ལ་ཉིན་ཞག་གཉིས་འབབ་པ་ལས་གཞན་ཐམས་ཅད་གཡས་གཡོན་དུ་འཕོ་བ་མེད་པར་བདུན་པ་ཕྱིན་ཁོ་ན་ནས་འབབ་པ་ལ་དགོངས་པ་མ་ཡིན་ཏེ། གཡས་ཉི་མའི་འཆི་ལྟས་ལའང་ཁྱིམ་བདུན་པ་ནས་རྩ་འདབ་གཡོན་གྱི་རྒྱུ་བ་དང༌། གཡོན་ཟླ་བའི་འཆི་ལྟས་ལའང་ཁྱིམ་བདུན་པ་ནས་རྩ་འདབ་གཡས་ཀྱི་རྒྱུ་བ་ཡིན་པའི་ཕྱིར།
ཡང་ཁྱེད་ཀྱི་བུ་ལ་དགག་པ་བྱས་པའི་སྣ་གཡས་པ་ཁོ་ན་ལས་རྒྱུ་ན་དེའི་ཚེ་ཁྱིམ་བརྒྱད་པ་ལ་སོགས་ལ་འཕོ་བ་ལྔ་དང་བཞི་སོགས་༼༨༦༽མེད་པའི་ཁྱབ་པ་མི་འགྲུབ་བོ། ། ཞེས་པའི་སྐྱོན་ཀྱང་མི་འཐད་དེ། སྐབས་འདིར་ཁྱིམ་བརྒྱད་པ་སོགས་ལ་འཕོ་བ་ལྔ་དང་བཞི་སོགས་ཡོད་ན་སྣ་གཡོན་གྱི་རྒྱུ་བ་ལས་སྣ་གཡས་སུ་མི་རྒྱུ་བར་ཁྱབ་པ་འགྲུབ་པར་ཐལ། གཡས་ཀྱི་འཆི་ལྟས་ཀྱི་སྐབས་འདིར་ཁྱིམ་བརྒྱད་པ་སོགས་གཡོན་གྱི་རྩ་འདབ་གཅོད་པ་ཡིན་པས་འཕོ་བ་སྲིད་ནའང་ཁྱེད་ལྟར་ན་གཡོན་གྱི་འཕོ་བ་ལས་གཡས་ཀྱི་འཕོ་བར་མི་འོང་པའི་ཕྱིར། ཡང་དཔལ་ནཱ་རོ་པའི་དགོངས་པ་ཡང་ཁྱོད་ཀྱི་བཤད་པ་ལྟར་མ་ཡིན་ཏེ་ཡིན་ན་དཔལ་ནཱ་རོ་པ་ལའང་སྐྱོན་དུའང་འགྱུར་བའི་ཕྱིར་ཏེ། ཁྱེད་ལྟར་ན་ཞག་བཅོ་ལྔའི་བར་དུ་ནང་གི་ཁྱིམ་གྱི་རྩ་འདབ་བརྒྱད་པ་ནས་ཁྱིམ་བཅུ་གཉིས་པའི་བར་ལན་རེས་ཀྱི་འཕོ་བར་ནཱ་རོ་པའང་བཞེད་པ་ཉིད་ཀྱི་ཕྱིར། དེ་ལྟ་ན་རྩ་འདབ་བརྒྱད་པ་གཅོད་པའི་འཆི་ཞག་དེ་རྩ་འདབ་བརྒྱད་པ་གཅོད་པའི་འཆི་ཞག་མ་ཡིན་པར་ཐལ། བརྒྱད་པ་གཅོད་པའི་འཆི་ཞག་བཅོ་ལྔ་པོ་དེ་རྩ་འདབ་ལྔ་ཀ་ལ་འཕོ་བའི་འཕོ་ཞག་ཡིན་པའི་ཕྱིར། འདོད་ན་སྐབས་འདིའི་ཁྱིམ་བརྒྱད་པ་ཕྱིན་གྱི་འཆི་ལྟས་ཀྱི་ཞག་རྣམས་རྩ་འདབ་རེ་རེ་ལ་འཆི་ལྟས་ཀྱི་ཞག་༼༨༧༽རྒྱུ་བར་གསུངས་ཀྱི་ཁྱིམ་གཞན་དུ་འཕོ་རེས་བྱས་ནས་རྒྱུ་བར་མ་གསུངས་པའི་ཕྱིར་ཏེ། རྩ་འདབ་དང་པོ་སྐམ་པའི་ཞག་ལྔ་སྟེ་ཁྱིམ་དང་པོ་གཅིག་པུ་ནས་འབབ་ཀྱི་གཞན་ནས་མི་འབབ་པར་བཤད་པ་བཞིན་འདིར་ཡང་དེ་དང་ཁྱད་པར་མེད་པའི་ཕྱིར་རོ། །
འོ་ན་རྩ་འདབ་གཅོད་ཚུལ་གྱི་འགྲེལ་ཆེན་གྱི་ལུང་གི་དོན་གཞན་གྱི་བཤད་པ་དེ་ལྟ་མ་ཡིན་ན། ཇི་ལྟ་བུ་ཞིག་ཡིན་སྙམ་ན་བཤད་པར་བྱ་སྟེ། ཉི་མའི་ཁྱིམ་གྱི་ཉིན་ཞག་ལ་གཟའ་རྣམས་ཀྱི་རྒྱུ་སྐར་ཉེར་བདུན་གྱི་སྟེང་དུ་རྐང་པའི་ལོངས་སྤྱོད་བུ་ལོན་དུ་སོང་བའི་ཆ་ནས་དབུགས་ཉི་ཁྲི་གཅིག་སྟོང་དྲུག་བརྒྱ་བ་རེ་རེ་རྫོགས་པ་ཉེར་བདུན་པ་ཞིག་ཡོད་པ་དེ་འཚོ་བའི་ཞག་ལས་གཞན་དུ་གཅོད་ནས་དེ་མ་གཏོགས་པའི་ལོ་གསུམ་བཟུང་ནས་རྩ་འདབ་བཅུ་གཉིས་ལ་ཞག་གྲངས་འདོར་བའི་ཚུལ་གསུངས་པ་ཡིན་ཏེ། རླུང་མཁྲིས་བད་ཀན་གྱི་ཆ་མི་མཉམ་པས་མཁྲིས་པའི་ཁམས་འཕེལ་བ་འགྲིབ་པའི་མགོ་བརྩམས་ནས་ཞག་ཉེར་ལྔ་སོང་བ་འཆི་ཞག་ལྔའི་ཐོག་མ་རྒྱུ་བ་ཡིན་ལ། དེ་རྫོགས་ནས་ལོ་གསུམ་ན་འཆི་བ་ཡིན་ཀྱང༌། འཆི་ཞག་༼༨༨༽ཕྱི་མ་རྣམས་ལོ་དང་ཟླ་མཚམས་ཁོ་ནར་རྒྱུ་མི་དགོས་ཏེ། རྩ་འདབ་གཅོད་པའི་གྲངས་བསྟུན་ནས་རྒྱུ་བ་ཉིད་ཀྱིས་དེའི་དོན་གྲུབ་པའི་ཕྱིར། ལུང་དེ་ཉིད་ཀྱི་འབྲུ་བསེད་པར་བྱ་སྟེ། དང་པོ་འཆི་ཞག་ལྔ་རྒྱུས་ཟིན་ནས་དེ་འོག་རགས་པར་ལོ་གསུམ་འཚོ་ཟླར་གསུངས་ནས་དང་པོའི་འཆི་ཞག་ལུང་དེར་དངོས་སུ་མ་སྨོས་ཀྱང་དོན་གྱི་གོ་བར་དགོངས་ནས་འཚོ་བའི་ཞག་སྟོང་བརྒྱད་བཅུ་ལས་མདའ་དང་མེ་དང་འཇིག་རྟེན་ཞེས་བརྒྱ་སོ་ལྔས་རྩ་འདབ་དང་པོའི་རྒྱུ་བ་གཏན་མེད་པར་བྱས་ནས། སླར་རྒྱུ་བའི་ཞག་ལ་སྔ་མ་དང་འདིའི་ལྔ་སྟེ་བཅུ་འདས་པ་དང་འཚོ་བའི་ཞག་ལས་མདའ་དུས་མེ་སྟེ་སུམ་བརྒྱ་ཞེ་ལྔས་རྫོགས་པའི་རྗེས་སུ་རྩ་འདབ་གཉིས་པའི་རྒྱུ་བ་གཏན་མེད་པར་བྱས་ནས།
དེ་རྗེས་འཆི་ཞག་ལྔ་རྒྱུས་པས་སྔ་མ་དང་བཅས་པའི་བཅོ་ལྔ་འདས་ནས་འཚོ་ཞག་ལས་བརྒྱ་བདུན་ཅུ་སོང་བ་ན་རྩ་འདབ་གསུམ་པ་ལ་རྒྱུ་བ་གཏན་༼༨༩༽མེད་པར་བྱས་ནས། དེ་ནས་འཆི་ཞག་སྔ་མ་བཅོ་ལྔ་དང་བཅས་པའི་འདིའི་ཞག་ལྔ་བརྒྱུས་པའི་ཞག་ཉི་ཤུ་འདས་ནས་འཚོ་ཞག་ལས་མིག་ཀླུ་སྟེ་བརྒྱད་བཅུ་རྩ་གཉིས་སོང་བ་ན་རྩ་འདབ་བཞི་པ་ལ་རྒྱུ་བ་གཏན་མེད་པར་བྱས་ནས། དེ་ནས་འཆི་ཞག་སྔ་མ་ཉི་ཤུ་དང་བཅས་པའི་འདིའི་ཞག་ལྔ་སྟེ་རྒྱུ་བའི་ཞག་ཉེར་ལྔ་འདས་པ་དང་འཚོ་ཞག་ལ་རི་བོ་མདའ་ལྔ་བཅུ་ང་བདུན་སོང་བ་ན་རྩ་འདབ་ལྔ་པ་ལ་རྒྱུ་བ་གཏན་མེད་པར་བྱས་ནས། དེ་ནས་འཆི་ཞག་སྔ་མ་ཉེར་ལྔ་དང་བཅས་པའི་འདིའི་ཞག་གཅིག་སྟེ་རྒྱུ་བའི་ཞག་ཉེར་དྲུག་འདས་པ་དང་འཚོ་བའི་ཞག་ཉེར་བརྒྱད་སོང་བ་ན་རྩ་འདབ་དྲུག་པ་ལ་རྒྱུ་བ་གཏན་མེད་པར་བྱས་ནས། དེ་ནས་འཆི་ཞག་སྔ་མ་ཉེར་དྲུག་དང་བཅས་པའི་འདིའི་ཞག་གཅིག་སྟེ་ཉེར་བདུན་འདས་པ་དང་འཚོ་བའི་ཞག་ལས་ཉེར་བདུན་སོང་བ་ན་རྩ་འདབ་བདུན་པ་ལ་རྒྱུ་བ་གཏན་མེད་པར་བྱས་ནས། སླར་གཡས་པའི་ཞག་ལས་ལྷག་མ་ཞག་སུམ་ཅུ་སོ་དྲུག་ཡོད་པ་སྟེ་འཚོ་བའི་ཞག་ཏུ་མ་གྱུར་ནས་ཉི་རླུང་གི་རྒྱུ་བ་སྟོབས་ཆེ་བས་རྩ་གཡས་རོ་མ་གཅིག་པུ་ནས་ཞག་བཅོ་ལྔ་འབབ་པས་རྩ་འདབ་བརྒྱད་པ་སྐམས་པ་དང༌། བཅུས་དགུ་པ་དང༌། ལྔས་བཅུ་པ་དང༌། གསུམ་གྱིས་བཅུ་གཅིག་པ་སྐམ་པར་བྱེད་དོ། ། དེ་ནས་རྩ་འདབ་བཅུ་གཉིས་པ་ལ་གཡས་པ་ནས་རྒྱུ་༼༩༠༽བ་སྣ་གཡོན་དུ་འཕོས་ཏེ་ཞག་གཉིས་དང༌།
དབུས་ནས་ནམ་མཁའི་མགོན་པོའི་རྒྱུ་བ་ཞག་གཅིག་གིས་འཕོ་བས་གཡས་ཉི་མའི་འཆི་ཞག་ལ་འཆི་ཞག་དྲུག་ཅུ་རེ་གསུམ་ཡོད་པ་ལོ་གསུམ་གྱི་ཞག་སྟོང་བརྒྱད་ཅུ་འདོར་བར་བྱེད་ཅིང༌། དེ་ནས་ཁྱིམ་བདུན་པ་ཡན་གྱི་འཆི་ཞག་ཉེར་བདུན་ནི་ལོ་གསུམ་གྱི་ཞག་ཏུ་མི་བགྲང་ལ། ཟླ་བའི་སྐབས་ལྟར་བརྒྱད་པ་ཕྱིན་གཅོད་པའི་ལྷག་མ་འཆི་ཞག་སོ་དྲུག་ནི་ལོ་གསུམ་གྱི་ཞག་གྲངས་ཀྱི་ཁོངས་སུ་གཏོགས་པ་ཤེས་པར་བྱའོ། ། འདིར་འདི་ཡང་ཤེས་དགོས་ཏེ། ཉི་མའི་འཆི་ལྟས་ལ་ཁྱིམ་བརྒྱད་པ་ཕྱིན་ཆད་དུ་ཁྱིམ་ལྔ་ཡོད་ཀྱང་ཞག་སོ་དྲུག་ལས་མེད་ལ་དེ་དག་ནི་ཁྱིམ་བརྒྱད་པ་སོགས་གཅོད་པའི་དོན་དུ་ཁྱིམ་རེ་རེ་ནས་བཅོ་ལྔ་ལ་སོགས་པ་བར་མ་ཆད་དུ་རྒྱུ་བས་ཞག་སོ་དྲུག་པོ་དེ་འཆི་ཞག་ཁོ་ནར་ཟད་པར་འགྱུར་བའི་ཕྱིར་གཡས་གཡོན་དུ་འཕོ་བའི་རྒྱུ་བ་མེད་ལ། ཟླ་བའི་འཆི་ལྟས་ཀྱི་སྐབས་སུ་ནི་དེ་མི་མཚུངས་ཏེ། ཁྱིམ་བརྒྱད་པ་ཕྱིན་རྩ་འདབ་གཅོད་པ་ན་སྣ་གཡོན་གཅིག་པུ་ནས་རྒྱུ་མི་དགོས་ཏེ། ཁྱིམ་བརྒྱད་པ་སོགས་ལྔ་གཅོད་པ་ལ་ད་དུང་ཟླ་བ་དགུ་ཡོད་༼༩༡༽པ་ལས་འཆི་ཞག་དགུ་དང༌། ཁྱིམ་བཅུ་གཉིས་པའི་འཆི་ཞག་གཉིས་དང་དབུས་ཀྱི་གཅིག་སྟེ་འཆི་ཞག་བཅུ་གཉིས་ལས་མེད་ཅིང་བཅུ་གཉིས་པོ་དེ་ལས་དགུ་པ་སྟེ་སྣ་གཡོན་ཁོ་ན་ནས་རྒྱུ་ནས་དགུའི་ལྷག་གི་ཞག་ཉིས་བརྒྱ་དང་དྲུག་ཅུ་རེ་གཅིག་འཚོ་ཞག་ཏུ་བཅུ་སོང་བས་སྣ་གཡས་གཡོན་གཉིས་ནས་འཕོ་རེས་ཀྱི་སྐྱོན་མེད་དུ་རྒྱུ་བའི་ཕྱིར། ཟླ་བའི་འཆི་ལྟས་ལ་བརྒྱད་པ་ཕྱིན་དུ་གཡོན་ཁོ་ན་ནས་རྒྱུ་དགོས་པ་མ་ཡིན་པའི་རྒྱུ་མཚན་ཡང་ཕྱི་རོལ་ཏུ་གཟའ་གཞན་གྱི་ལོངས་སྤྱོད་ཟླ་བ་ལ་བརྟེན་མི་དགོས་པ་དང༌།
ཟླ་བའི་རྒྱུ་བ་མྱུར་བས་གཟའ་གཞན་ནམ་ཉི་མའི་རྒྱུ་བ་ལ་མ་ལྟོས་པར་རང་གི་འགྲོས་རྫོགས་པ་ཡིན་ནོ། ། ཉི་མའི་འཆི་ལྟས་ཀྱི་སྐབས་འདིར་ཁྱིམ་དང་པོ་བདུན་གཅོད་པའི་འཆི་ཞག་ཉེར་བདུན་ལོ་གསུམ་གྱི་ཁོངས་སུ་མི་གཏོགས་པའི་རྒྱུ་མཚན་ཡང་ཉི་རླུང་བགྲོད་པ་བུམ་པས་འཆི་ལྟས་རྫོགས་པའི་ཚད་ཟླ་བའི་འཆི་ཞག་ལས་ཉེར་བདུན་གྱིས་ལྷག་པར་འགྱུར་བ་ཡིན་ནོ། ། འོ་ན་རྒྱུད་འགྲེལ་རང་ལས་འཆི་ཞག་ལོ་མཚམས་སོགས་སུ་རྒྱུ་བར་གསུངས་པ་དང་འགལ་ལོ་ཞེ་ན། དེ་ལྟར་གསུངས་པ་དེ་ནི་སྤྱིར་བཏང་ནས་རགས་པ་ཙམ་གྱི་ལོ་༼༩༢༽ཟླའི་གྲངས་ཀྱི་མཚམས་ཙམ་གྱི་མདོར་བསྟན་ནས། འདིར་རྒྱས་བཤད་ཀྱི་སྐབས་སུ་འདིར་རྩ་རེ་རེ་ཞིང་གཅོད་པའི་ཞག་གྲངས་བཤད་པས་འདི་ཉིད་ངོས་བཟུང་དུ་བྱའོ། ། ཡང་འདི་ལྟར་དོགས་ཏེ། ཉི་མའི་སྐབས་འདིར་ཁྱིམ་བརྒྱ་པ་ཕྱིན་གཅོད་པའི་ཞག་པོ་དྲུག་དྲུག་དེ་འཚོ་ཞག་ཏུ་མ་སོང་བར་རྩ་འདབ་གཅོད་པའི་འཆི་ཞག་ཏུ་རྒྱུས་པའི་ཕྱིར་ལོ་གསུམ་གྱི་ཞག་མ་ཚང་བར་འགྱུར་སྙམ་ན། སྐྱོན་མེད་དེ། ཁྱིམ་བདུན་གཅོད་པ་ལ་འཆི་ཞག་ཉེར་བདུན་གྱི་རྒྱུ་བ་ཟུར་དུ་གསུངས་ན་ཁྱིམ་ལྔའི་རིང་གི་ཞག་པོ་དྲུག་པོ་ལ་འཆི་འཚོའི་ཞག་གང་ཡིན་གསལ་ཁ་མ་གསུང་པར་ཉི་མའི་རྒྱུ་བ་སྟོབས་འཕེལ་བས་འཆི་ཞག་ཏུ་སོང་ཞིང་འཕེལ་བ་མ་ཡིན་ན་འཚོ་བའི་ཞག་ཏུའང་བརྗོད་པ་ཅིས་འགལ་ཞེས་རགས་པ་ཙམ་དུ་གསུངས་པའི་ཕྱིར། ཡང་ན་འཆི་ཞག་སོ་དྲུག་རྒྱུ་བའི་ཡུན་ལ་འཆི་བར་མ་འགྱུར་བ་ཉིད་ཀྱིས་དེ་ཉིད་འཚོ་ཞག་ཏུ་སོང་བས་ལོ་གསུམ་གྱི་ཞག་མ་ཚང་བར་ཡང་མི་འགྱུར་རོ། །
དེས་ན་ཟླ་བའི་སྐབས་སུ་ཁྱིམ་ཞག་སུམ་ཅུ་ལ་འཆི་ཞག་ཚེས་ཞག་རེ་རྒྱུ་ཞིང༌། ཁྱིམ་༼༩༣༽ཟླའི་དབང་དུ་བྱས་ནས་འཆི་ཞག་བགྲང་བ་དང༌། ཚེས་ཟླའི་དབང་དུ་བྱས་ནས་མི་བགྲང་བ་ཡིན་ཏེ། ཟླ་བའི་འཆི་ལྟས་ཟླ་བའི་ཚེས་ཞག་གི་ཉི་མའི་ཁྱིམ་ཞག་ལ་འཆད་པའི་དབང་དུ་བྱེད་དགོས་པའི་ཕྱིར་ཏེ། གཡོན་ཟླ་བའི་འཆི་ལྟས་ཡིན་པའི་ཕྱིར། འོ་ན་གཡོན་ཟླ་བའི་འཆི་ལྟས་ཀྱི་སྐབས་སུ་ཚེས་ཞག་ལ་ཉིན་ཞག་ཅེས་བརྗོད་པ་ཇི་ལྟར་ཞེ་ན། ཟླ་བའི་ཚེས་ཞག་ལ་ཉི་མས་གང་ལོངས་སྤྱོད་པའི་ཆ་ལ་ཉི་མའི་ཚེས་ཞག་ཅེས་བྱ་བ་དང༌། ནམ་ལངས་ནས་ནམ་ལངས་ཀྱི་བར་ལ་ཉི་མས་ལོངས་སྤྱོད་པའི་ཆ་ལ་ཉི་མའི་ཉིན་ཞག་དང༌། ཉི་མས་ཁྱིམ་གཅིག་རྫོགས་པར་ལོངས་སྤྱོད་པའི་ས་ལ་སུམ་ཅུའི་ཆར་ཕྱེས་པའི་ཆ་གཅིག་ལ་ཉི་མའི་ཁྱིམ་ཞག་ཅེས་འདོགས་པས། ཉིན་ཞག་ཅེས་པ་ཉི་མའི་ཞག་གསུམ་ག་ལ་ཞག་རུང་བ་ཡིན་ཏེ།
ཞག་ཐམས་ཅད་ཉི་མའི་ལོངས་སྤྱོད་ལ་རྟེན་ནས་འཇོག་པའི་ཕྱིར། འོ་ན་ཟླ་བའི་ཚེས་རིམ་སྟེ་ཉི་མ་ལ་ལྟོས་སམ་ཞེ་ན། ལྟོས་པ་ཡིན་ཏེ། ཟླ་བ་ཉི་མ་ལ་ཞུགས་ནས་ཉི་མ་ལ་ཞུགས་ཀྱི་བར་ལ་ཚེས་ཀྱི་ཟླ་བར་བཞག་ཅིང༌། ཟླ་བ་དེ་ཡང་ཞག་ལ་༼༩༤༽ལྟོས་ན་སུམ་ཅུའི་ཆ་རེ་རེ་ལ་བཞག་དགོས་པས་དེ་ཉིན་ཞག་གི་སྒྲས་བརྗོད་པར་བྱ་བའི་ཕྱིར་དང༌། ཞག་གསུམ་གྱི་རྣམ་པར་དབྱེ་བ་འཆད་པ་ན་ཞག་ཐམས་ཅད་ཉི་མའི་ལོངས་སྤྱོད་ཀྱི་དབྱེ་བས་ཕྱེས་པའི་ཕྱིར། དེ་ལྟ་མ་ཡིན་ན་ཡེ་ལེར། གཟའ་རྣམས་ཀྱི་རང་རང་གི་དཀྱིལ་འཁོར་གསུངས་པ་ན་ཟླ་བའི་དཀྱིལ་འཁོར་ལ་ཡང་ཉིན་ཞག་སུམ་ཅུར་གསུངས་པའང་མི་འཐད་པར་འགྱུར་ཏེ། དེ་ལྟར་གསུངས་པ་དེ་ཟླ་བའི་ཚེས་ཞག་སུམ་ཅུ་ལ་དགོངས་ནས་ཉིན་ཞག་སུམ་ཅུར་གསུངས་པ་ཉིད་ཀྱི་ཕྱིར། དེ་ལས་གཞན་དུ་ཟླ་བའི་དཀར་ནག་གི་ཚེས་རིམ་སུམ་ཅུ་རྫོགས་པ་ལ་ནམ་ལངས་ནས་ནམ་ལངས་པའི་བར་གྱི་ཞག་རེས་བྱས་པའི་སུམ་ཅུ་ནི་མི་དགོས་ཤིང༌།
སྒྱུ་སྐར་གྱི་འཁོར་ལོ་ཟླ་བ་རང་གི་ཚེས་ཞག་ཉེར་བརྒྱད་ཅུང་མེད་ནས་འཁོར་བའི་ཕྱིར། དེ་ལྟར་ཡང་འདོད་མི་ནུས་ལ། དེར་མ་ཟད་ཚེས་ཞག་ལ་ཉིན་ཞག་གི་སྒྲས་བརྗོད་པ་གཞན་ཡང་ཡོད་དེ། ལོ་གསུམ་ཕྱོགས་གསུམ་གྱི་ཞག་ཚེས་ཞག་ཡིན་པ་ལ་རྒྱུད་འགྲེལ་ལས་ཉིན་ཞག་ཏུ་གསུངས་པའི་ཕྱིར་ཏེ། ལོ་གསུམ་ཕྱོགས་གསུམ་གྱི་ཞག་ལ། ཇི་སྐད་དུ། ཉིན་ཞག་འགའ་ཞིག་༼༩༥༽ཅེས་དང༌། དུས་འཆིའི་སྐབས་སུའང་ལོ་གསུམ་ཕྱོགས་གསུམ་ལ། ཉིན་ཞག་གི་སྒྲ་ལན་གཅིག་མིན་པར་ཡང་ཡང་དུ་གསུངས་པའི་ཕྱིར། དེས་ན་ཚེས་ཀྱི་དབང་དུ་བྱས་པའི་ཚེ་ལོ་བརྒྱར་ལོངས་པ་ན་ཁྱིམ་ལོ་གོ་དྲུག་དང་ཁྱིམ་ཟླ་ཕྱེད་བཅས་བཅུ་ལས་མ་སོང་ཡང༌།
དེ་སྐྱེས་བུ་ལོ་ ཚེ་ལོ་བརྒྱ་འཚོ་བར་བཞག་པ་ནི་ཁྱིམ་ལོ་གོ་དྲུག་དང་ཟླ་བ་ཕྱེད་བཅས་ན་ཚེས་ཀྱི་ལོ་བརྒྱ་རྫོགས་ཤིང༌། དེ་ཡན་ཆད་ནི་འཚོ་བའི་ཞག་དང་ལོ་ཁོ་ན་ཡིན་ཏེ། ཞག་ཏུ་ལོངས་པའི་འཆི་ལྟས་ཀྱི་རླུང་ལྟེ་བའི་ཁྱིམ་ལ་མ་རྒྱུས་པའི་ཕྱིར། ད་དུང་ཚེས་ཀྱི་ལོ་གསུམ་དང་ཕྱོགས་གསུམ་གྱི་བར་དུ་སྲིད་པ་གཞན་དུ་འཕོ་བ་མིན་ཀྱང་རྩ་འདབ་གཅོད་པ་དང་འཆི་བའི་རླུང་གི་མཚན་ཉིད་རྒྱུ་བའི་ཞག་ཡིན་པས་འཚོ་བ་ཁོ་ནའི་ལོ་དང་ཟླ་བར་མ་བཞག་པ་ཡིན་ལ། འཆི་ལྟས་ཀྱི་མཚན་ཉིད་ལོ་གསུམ་ཕྱོགས་གསུམ་མངལ་གྱི་ཟླ་གཅིག་མུན་པ་ཆེན་པོའི་ཞག་གཅིག་དང་བཅས་པ་ནི། གོང་གི་ཚེ་ལོ་བརྒྱ་ལ་བསྣན་ན་ཁྱིམ་ལོ་བརྒྱར་འགྲོ་ཞིང་འཆི་རླུང་དེ་ཉིད་ཁེགས་ན་ཁྱིམ་ལོ་བརྒྱ་འཚོ་ཞིང་དེ་ལྟར་འཚོ་བ་ན་སྐྱེས་བུ་ཚེ་ལོ་༼༩༦༽བརྒྱ་པ་དབང་པོ་བརྒྱ་པ་ཞེས་བྱ་བ་ནང་དུ་ཁྱིམ་བཅུ་གཉིས་སོགས་གཡས་གཡོན་གྱི་རྒྱུ་བའི་ཆ་ལྷག་ཐམས་ཅད་དང་བྲལ་བར་འཆི་བ་མེད་པའི་གོ་འཕང་ལ་རེག་པ་ཡིན་ནོ། ། མཆན། བརྒྱ་ཐུབ་པ་ཞེས་བརྗོད་ལ། དེའི་དུས་ཚེ་ལོ་བརྒྱ་པ་དེས་ཁྱིམ་ལོ་བརྒྱ་ཐུབ་པས་ཚེས་ལོ་ཉིད་ལ་བུ་ལོན་ཏེ་ཆད་པར་སོང་བ་ཡིན་ནོ། ། ད་རུང་ཞིབ་མོར་དཔྱོད་ན།
གཡས་ཀྱི་འཆི་ལྟས་ཀྱི་སྐབས་འདིར་དཀར་ཕྱོགས་ཀྱི་ཆའི་གཡོན་གྱི་རྩ་འདབ་བརྒྱད་ཕན་གཅོད་པ་ལ། འདིའི་ལོའི་ཚེས་ལོ་ཉིད་བུ་ལོན་དུ་སོང་ཞེས་པ་ཚེས་ལོ་གཅིག་དང་ཁྱིམ་ལོ་གཅིག་གི་བར་ལ་ཚེས་ཞག་བཅུ་གཅིག་རྗེས་འབྲང་དང་བཅས་པ་ཡོད་པས་ཁྱིམ་ལོ་གཅིག་གི་རིང་ལ་ཚེས་ཀྱི་ལོ་གཅིག་དང༌། སླར་ཚེས་ལོ་ཕྱི་མའི་རྟིང་ནས་ཞག་བཅུ་གཅིག་བུ་ལོན་དུ་བྱས་ཏེ་སྔ་མ་ལ་བསྣན་ནས་ཁྱིམ་ལོ་གཅིག་དང་དོད་མཉམ་བྱེད་དགོས་པ་དེ་ཉིད་བུ་ལོན་དུ་སོང་པ་ཡིན། མཆན། འཚོ་བའི་ཞག་གི་གཡས་གཡོན་དུ་འཕོ་བའི་རྒྱུ་བ་གཏན་མེད་པ་ཅི་ཞེ་ན། དེ་ནི་ཕྱི་རོལ་དུ་ཟླ་བའི་ཆ་ཤས་རྫོགས་པས་ཉི་མའི་སྟོབས་འཇོམས་པར་མི་ནུས་ལ། ཉི་མའི་ཆ་ཤས་རྫོགས་པས་ཟླ་བའི་ནུས་པ་འཇོམས་པར་མྱུར་བ་ཡིན་ཏེ། ཕྱི་རོལ་དུ་ཟླ་བའི་ཡར་ངོ་ལ་དཀར་ཆ་འཕེལ་བས་ཉི་མའི་ཆ་སྒྲིབ་མི་ནུས་ལ། མར་ངོ་ལ་ཟླ་བ་ཉི་མ་ལ་ཉེ་བའི་དབང་གི་ཟླ་བའི་དཀར་ཆ་སྒྲིབ་ཅིང་ཉི་མའི་འོད་ཟེར་གྱི་ཟིལ་གྱིས་གནོན་པས་གནམ་༼༩༧༽སྟོང་ལ་ཟླ་བའི་སྟོབས་འཇོམས་པ་ཉིད་ཀྱི་ཕྱིར། དེ་ཉིད་ཀྱི་རྟེན་འབྲེལ་གྱི་དག་པས་གཡས་ཉི་མའི་འཆི་ལྟས་དུས་སུ་ཁྱིམ་བརྒྱད་པ་ཕན་ལ་འཚོ་ཞག་མེད་པའི་དབང་གིས་སྣ་གཡས་གཡོན་དུ་འཕོ་བའི་རྒྱུ་བའི་འཚོ་ཞག་གཏན་མེད་པར་གཡས་ཉི་མའི་འཆི་ཞག་ཁོ་ན་རྒྱུ་བས་གཡོན་ཟླ་བའི་ཁྱིམ་གྱི་རྩ་འདབ་རྣམས་སྐམ་པར་བྱས་པ་ཡིན་ནོ། །
ཡང་ཕྱི་རོལ་དུ་ཟླ་བས་ཉི་མའི་སྟོབས་གཏན་མི་བཅོས་པའང་མིན་པའི་སྐབས་ཡོད་དེ། དཔེར་ན་ཕྱི་རོལ་དུ་ཉི་མ་ལ་སྒྲ་གཅན་འཇུག་པ་ན་དང་པོ་ཟླ་བ་ལ་འཇུག་ཅིང༌། དེ་ནས་ཉི་མ་ལ་འཇུག་པ་ལས་ཟླ་བ་ལ་མ་ཞུགས་པར་ཉི་མ་ལ་འཇུག་མི་ནུས་པའི་ཕྱིར་ཏེ། དེ་ཡང་རྟེན་འབྲེལ་རེག་པ་འཆར་བ་དེར་ཟླ་བའི་དཀར་ཆའི་ཚེས་དང་པོ་འཆར་བའི་ཐོག་མ་སྒྲ་གཅན་གྱིས་བཟུང་བའི་དབང་དུ་བྱས་ཏེ་སྒྲ་གཅན་དང་ཟླ་བ་གཉིས་ཀའི་སྟོབས་འཕེལ་བས་སྒྲ་གཅན་གྱི་གྲོགས་ཟླ་བས་མ་བྱས་པར་ཉི་མའི་སྟོབས་འཇོམས་མི་ནུས་པའི་ཕྱིར་ཏེ། ཉི་ཟླ་སྦྱོར་བ་ན་སྒྲ་གཅན་གྱིས་འཛིན་ལ། དེ་མ་ཡིན་པར་ཉི་མ་རྐྱང་པར་འཛིན་པ་མ་ཡིན་༼༩༨༽པའི་ཕྱིར། དེ་ཉིད་ཀྱི་དག་པས་བསྐྱེད་རྫོགས་ཀྱི་ལས་རྒྱ་ལ་འཇུག་པ་ན་རྣལ་འབྱོར་པས་ཤེས་རབ་མའི་དམར་ཆ་ཉི་མའི་ཁམས་རྣལ་འབྱོར་པ་རང་ཉིད་ཀྱི་ལུས་སུ་ཞུགས་པ་ལ་དང་པོ་ཐབས་ཀྱི་དཀར་ཆའི་ཁམས་ལ་མ་ནིང་སྒྲ་གཅན་གྱི་བྱེད་པ་ཞུགས་ནས་དཀར་ཆ་ལ་རང་དབང་ཐོབ་པར་མ་བྱས་པར་ཤེས་རབ་མའི་དམར་ཆའི་ཁམས་ལ་སྒྲ་གཅན་གྱི་རླུང་གི་བྱེད་པ་འཇུག་མི་སྟུབ་སྟེ། དཀར་ཆ་ཟླ་བ་དང་སྒྲ་གཅན་གྱི་རླུང་སྟོབས་སུ་མ་གྱུར་ན་ཉི་མ་དམར་ཆའང་ཐབས་ཤེས་ཀྱི་ལུས་ཕན་ཚུན་ལ་མཆོག་མི་འགྱུར་གྱི་བདེ་བའི་ཆེད་དུ་དབབ་བཟློག་བཀྲམ་འདྲེན་ཅི་དགའ་བར་བཏུབ་པར་མི་འབྱུང་བའི་ཕྱིར། དེ་ཡང་ཕྱི་རོལ་ཏུ་སྒྲ་གཅན་དང་པོར་ཟླ་བར་ཞུགས་དེ་ནས་ཉི་མར་ཞུགས་པའི་དང་པོར་ཟླ་ཚེས་ཀྱི་དང་པོར་ཤར་བ་ན་རྟེན་འབྲེལ་རེག་པ་འཆར་བའང༌། དུས་དེར་ཟླ་བ་དང་ཉི་མའི་ཚ་གྲང་གི་རེག་བྱ་རེག་པའི་ཉི་ཟླ་ལ་དགའ་བདེའི་ལོངས་སྤྱོད་ཡོད་པ་ཞིག་ལ་ཉི་ཟླ་རང་ཉིད་ཀྱི་ལོངས་སྤྱོད་པའི་ལོངས་སྤྱོད་ཀྱི་བདེ་བ་ཉི་ཟླ་གཉིས་ཀྱི་སོ་སོ་ཉམས་སུ་མྱོང་བར་བྱས་པ་དེ་ཉིད་སྒྲ་གཅན་གྱིའང་ཉི་ཟླའི་རེག་བདེ་དེ་གཉིས་ཀ་ཅིག་ཅར་ཉམས་སུ་མྱོང་བར་འདོད་པས་ཉི་ཟླ་སྒྲ་གཅན་གྱིས་འཛིན་པ་ཡིན།
༼༩༩༽ཉི་ཟླའི་རེག་བྱ་ཕྲད་པའི་དགའ་བདེ་སྒྲ་གཅན་གྱིས་ཉམས་སུ་མྱོང་བ་མི་འདོད་པ་ན་ནི་སྒྲ་གཅན་དང་ཉི་ཟླ་ཇི་ལྟར་ཕྲད་ཀྱང་མི་འཛིན་པ་ཡིན་ལ། དེ་ཉིད་ཀྱི་ཕྱིར་སྐྱེས་བུ་རྣམས་བཞི་པའི་སྙོམས་འཇུག་སྐབས་སུའང་ཕོ་མོ་ཕན་ཚུན་གྱི་དཀར་དམར་རེག་པའི་བདེ་བ་སོ་སོར་ཉམས་སུ་མྱོང་བ་ན་དཀར་དམར་རླུང་གསུམ་སྟེ་ཉི་ཟླ་སྒྲ་གཅན་མི་ཕྲོད་པ་མི་སྲིད་ཀྱང༌། ཕོ་མོ་དེའི་རེག་པའི་དགའ་བདེ་དེ་ཕོ་མོ་སོ་སོར་ཉམས་སུ་མྱོང་བ་ལས་བར་སྲིད་ཀྱི་ཉམས་སུ་མ་མྱོང་བ་ན་བུ་འཛིན་པ་མི་སྲིད་ལ། བར་སྲིད་དེ་ཕོ་མོའི་དཀར་དམར་གྱིས་རེག་བདེ་གཉིས་ཀ་གཅིག་ཅར་ཉམས་སུ་མྱོང་བར་འདོད་ནས་བར་སྲིད་ཀྱི་སེམས་ཕ་མའི་རྟེན་དཀར་དམར་ལ་རེག་ནས་བརྟེན་པ་དཀར་དམར་གཉིས་ཀའི་བདེ་བ་ཉམས་སུ་མྱོང་བ་ན་མངལ་འཛིན་པ་ཡིན་ནོ། ། དེའི་ཕྱིར། བདེ་མཆོག་སྡོམ་འབྱུང་ལས། མངལ་བཟུང་བ་ན། ཕའི་སྤྱི་གཙུག་གམ་བཤང་ལམ་ནས་འཇུག་སྟེ། ཕའི་ལྟེ་བ་ན་ཕའི་དཀར་ཆ་དང་ལྷན་ཅིག་གསང་རྩེར་འོང་བ་ཕ་མའི་དཀར་དམར་གྱི་རེག་བདེ་ཉམས་སུ་མྱོང་བ་ཉིད་ཀྱི་སྐྱེ་སྲིད་འཛིན་པའི་ནུས་པ་མཐུ་ཅན་དུ་བྱེད་ལ། དེས་ན་སེམས་ཅན་ཐམས་ཅད་འཕོ་བའི་བག་ཆགས་ཀྱིས་བཞི་པའི་སེམས་ཀྱིས་༼༡༠༠༽ཁམས་གསུམ་དུ་སྐྱེ་གནས་བཞི་གང་དུ་སྐྱེའང་འབྱུང་བ་ལྔ་ཕྲ་རགས་ཀྱི་ཡོན་ཏན་ལྔ་ནས་ཡོན་ཏན་གཅིག་པའི་བར་གྱི་དཀར་དམར་གྱི་རེག་བདེ་ཉམས་མྱོང་མེད་པར་སྐྱེ་བའམ་འཁོར་བ་འགྲུབ་མི་སྲིད་ལ།
དེའི་བདེ་བ་ཉམས་མྱོང་དེ་ལ་བཅོམ་ལྡན་འདས་ཀྱིས་དུས་ཀྱི་འཁོར་ལོར། འཁོར་བའི་རྟེན་འབྲེལ་བཅུ་གཉིས་ལུགས་འབྱུང་དུ་འོང་བའི་རྣམ་ཤེས་ཀྱི་རྟེན་འབྲེལ་དེའང་འདི་ཉིད་ལ་ངོས་བཟུང་བ་ཡིན་གྱི་མདོ་སྔགས་ཀྱི་ཐེག་པ་གཞན་གང་དུའང་རྣམ་ཤེས་ཀྱི་རྟེན་འབྲེལ་འདི་ལྟ་བུ་ལ་བཅོམ་ལྡན་འདས་ཀྱིས་གསུངས་པ་མ་ཡིན་ཏེ། གཞན་དུ་འདི་ལྟའི་སྤང་བྱའི་རྣམ་ཤེས་ཀྱི་རྟེན་འབྲེལ་ཁྱད་ཅན་བསྟན་ཀྱང་དེ་སྤོང་བྱེད་ཀྱི་གཉེན་པོ་ཐེག་པ་དེ་དག་གི་གདུལ་བྱས་བསྒྲུབ་མི་ནུས་པས་གཉེན་པོ་བསྟེན་ཀྱང་དོན་དུ་མི་འགྱུར་བས་གཉེན་པོ་མ་བསྟེན་པས་སྤང་བྱ་ཡན་གར་བ་བསྟེན་ཀྱང་དགོས་པ་མེད་པས་མ་བསྟེན་པ་ཡིན་ལ། ཐེག་པ་འདིའི་གདུལ་བྱས་ནི་སྤང་བྱ་འདི་སྤོང་བའི་གཉེན་པོ་བསྟེན་ནུས་པས་སྤང་བྱའང་བསྟེན་པ་ཡིན་ནོ། ། འོ་ན་དེའི་གཉེན་པོ་གང་ཞེ་ན། རྟེན་སྒྲིབ་བཅས་འཛག་འགྱུར་གྱི་དཀར་དམར་སེམས་གསུམ་གྱི་བཞི་པའི་འདུ་འཕྲོད་ཀྱི་དུས་དེ་ཉིད་དུ་འདུ་འཕྲོད་ཅན་གྱི་འཁོར་བ་དེ་འཇོམས་ཆེད། དེ་ལ་༼༡༠༡༽རྟེན་པའི་སྒྲིབ་བྲལ་མཆོག་ཏུ་མི་འཕོ་འགྱུར་མེད་འཛག་བྲལ་གྱི་བཞི་པའི་འདུ་འཕྲོད་ཀྱི་བདེ་བ་རྣལ་འབྱོར་པས་ཉམས་སུ་མྱོང་བ་ན་མྱོང་བའི་རྣམ་ཤེས་དེ་ཉིད་ཀྱི་འཁོར་བའི་རྣམ་ཤེས་ཀྱི་རྟེན་འབྲེལ་ལུགས་ལས་འབྱུང་བ་དེ་ཉིད་ལུགས་ལས་ལྡོག་པར་བྱེད་པས་སྒྲིབ་བྲལ་གྱི་བཞི་པའི་ཤེས་པ་མ་རིག་པའི་དངོས་གཉེན་གྱི་རང་རིག་དེ་ཉིད་ནི་བདེན་དོན་རྣམ་པ་བཅུ་གཉིས་ལ་རྟེན་འབྲེལ་བཅུ་གཉིས་སུ་བྱས་པའི་རྣམ་ཤེས་དང་མཚུངས་ལྡན་གྱི་མ་རིག་པའི་རྟེན་འབྲེལ་ཏེ། དང་པོའི་སངས་རྒྱས་ཀྱི་མཆོག་མི་འགྱུར་གྱི་ཡེ་ཤེས་ཐམས་ཅད་སྐྱེད་པར་བྱེད་པའི་ཕ་མ་ནི་འདི་ཁོ་ནའོ། ། དུས་ཀྱི་འཁོར་ལོར་བཤད་པ་ལྟ་བུའི་རྫོགས་རིམ་གྱི་སྒོ་ནས་འཁོར་བའི་རྣམ་ཤེས་རྟེན་འབྲེལ་རྒྱུན་གཅོད་ཚུལ་རྒྱུད་སྡེ་གཞན་དུ་མ་བཤད་ཀྱང༌། རྒྱུད་སྡེ་གཞན་ནས་འཁོར་བའི་སྐྱེ་སྲིད་སྦྱང་བ་ལའང་སྐྱེད་རིམ་གྱི་རྣལ་འབྱོར་དུའང་དང་པོར་དཀར་ཆ་ཟླ་བ་ལྟ་བུའི་བྱང་ཆུབ་དང༌།
གཉིས་པ་དམར་ཆ་ཉི་མ་ལྟ་བུའི་བྱང་ཆུབ་ཅེས་མངོན་བྱང་ལྔ་ལའང་དང་པོར་ཟླ་བ་འབྱུང་བའང་ཟླ་བའི་ཆའི་དཀར་ཆ་ནས་བར་སྲིད་ཀྱི་སེམས་འཇུག་པ་དེ་དང་པོར་སྦྱངས་ནས། དེ་ནས་ཉི་མ་དམར་ཆ་ལ་བར་༼༡༠༢༽སྲིད་ཀྱི་སེམས་འཇུག་པ་དེ་སྦྱོང་བའི་ཆེད་ཡིན་ནོ། ། རྒྱུ་མཚན་དེ་ཉིད་ཀྱི་ཕྱིར་གཞན་དཀྱིལ་འཁོར་གྱི་འཁོར་ལོར་བཅོམ་ལྡན་འདས་ཀྱི་སེང་གེའི་ཁྲི་དང༌། དེའི་གདན་ལ་འཁོར་བའི་སྐྱེ་གནས་དག་ཅིང་མྱང་འདས་ཀྱི་སྐྱེ་གནས་མཆོག་པད་གདན་དང༌། འཁོར་བའི་དཀར་ཆ་དག་ཅིང་མྱང་འདས་ཀྱི་གནས་མཆོག་ཟླ་གདན་དང༌། འཁོར་བའི་དམར་ཆ་དག་ཅིང་མྱང་འདས་ཀྱི་གནས་མཆོག་ཉི་གདན་དང༌། འཁོར་བའི་མུན་ཆ་དག་ཅིང་མྱང་འདས་ཀྱི་གནས་མཆོག་སྒྲ་གཅན་གྱི་གདན་ལ་བཅོམ་ལྡན་འདས་བཞུགས་པ་ལས་ཟླ་ཉི་གོ་བཟློག་གི་གདན་ལ་བཅོམ་ལྡན་འདས་བཞུགས་མི་སྲིད་པའི་དག་པའོ། ། དེ་ལྟར་ཕྱི་ནང་གི་རྟེན་འབྲེལ་གྱི་དག་པས་འཆི་ལྟས་ཀྱི་སྐབས་འདིར་ཡང༌། གཡོན་ཟླ་བའི་འཆི་ལྟས་ཀྱི་སྐབས་སུ་གཡོན་གྱི་འཆི་ལྟས་ཀྱི་རྒྱུ་བ་ཐམས་ཅད་ཀྱི་ཁྱིམ་བཅུ་གཅིག་པའི་བར་རྩ་འདབ་རྫོགས་པར་སྐམ་པར་བྱས་ནས་གཡས་ཉི་མའི་རྒྱུ་བའི་ཁྱིམ་བཅུ་གཉིས་པའི་རྩ་འདབ་སྐམ་པའི་ཆེད་དུ་ཟླ་བ་སྒྲ་གཅན་གྱི་རླུང་དང་བཅས་པས་ཉི་མའི་སྟོབས་འཇོམས་པའི་དོན་དུ་ཁྱིམ་རྩ་བཅུ་གཉིས་པ་ཉི་མའི་རླུང་ལ་ཞག་གཉིས་རྒྱུས་ནས་དེའི་རྒྱུ་བ་གཏན་མེད་པར་བྱས་ཏེ། སླར་དབུ་༼༡༠༣༽མར་ཞག་གཅིག་རྒྱུ་ནས་འཆི་སྲིད་ཤར་ཏེ།
དེ་ནས་སྲིད་པ་གཞན་གྱི་བར་སྲིད་འགྲུབ་པའི་དང་པོ་རླུང་གཡོན་པར་རྒྱུ་བར་འགྱུར་བའི་ཕྱིར། རྟེན་འབྲེལ་གྱི་དག་པ་ལ་མཁས་པར་བྱའོ། ། དེར་མ་ཟད་འདི་ལྟར་ཡང་དཔྱད་དུ་ཡོད་དེ། གཡོན་གྱི་འཆི་ལྟས་ཀྱི་སྐབས་སུ་གཡོན་གྱི་ཁྱིམ་གྱི་འདབ་མ་དྲུག་བསྐམས་རྗེས་གཡས་པའི་རྩ་འདབ་ནས་སྣ་གཡོན་པར་འབབ་པ་དང༌། གཡས་པའི་འཆི་ལྟས་ཀྱི་སྐབས་སུ་གཡས་ཀྱི་ཁྱིམ་གྱི་འདབ་མ་དྲུག་བསྐམས་རྗེས། གཡོན་གྱི་རྩ་འདབ་ནས་སྣ་གཡས་པར་འབབ་པའི་དུས། རྩ་འདབ་ཀྱི་འཕོ་བ་ཅི་ཙམ་བཅད་དེ་སྐམས་པའི་གྲངས་ཀྱི་འཕོ་བ་ཉུང་དུ་འགྲོ་ལ། དེ་ཇི་ཙམ་ཉུང་དུ་སོང་བའི་ཆ་ཁྱིམ་གྱི་རྩ་འདབ་མ་བཅད་པའི་ནང་ནས་སྣར་རྒྱུ་བ་མང་དུ་འགྲོ་བར་འདུག་པའི་རྒྱུ་མཚན་ཁྱད་མེད་དམ་སྙམ་ན། ཡོད་དེ། དེ་ལ་དང་པོ་གཡོན་གྱི་འཆི་ལྟས་ཀྱི་སྐབས་སུ་དེ་ལྟར་འབྱུང་བའི་དོན།
ཕྱི་རོལ་དུ་ཟླ་བ་ཉི་མ་ལ་འཇུག་པ་ན་ལོ་གཅིག་ལ་ཟླ་རེའི་མཚམས་སུ་འཇུག་པ་རེས་འཇུག་ཐེབས་བཅུ་གཉིས་འབྱུང་ལ། དེ་ལྟར་འབྱུང་བ་ལོ་གསུམ་གྱི་རིང་ལ་ཟླ་བ་ཉི་མ་ལ་ཞུགས་ཐེབས་སོ་དྲུག་འབྱུང་༼༡༠༤༽པའི་ཕྱི། དེའི་དག་པས་ལོ་གསུམ་གྱི་རིང་གི་ཟླ་མཚམས་རེ་ལ་འཆི་ཞག་རེ་རེ་རྒྱུ་བས་འཆི་ཞག་སོ་དྲུག་ཏུ་གྱུར་ལ། དེ་ཡང་འཆི་ཞག་སོ་གསུམ་གྱིས་ནི་ཟླ་བ་རང་གི་འཚོ་བ་བཅད་པ་ཡིན་ལ། དེ་ལྟར་ཟླ་རེ་ནས་འཆི་ཞག་རེ་རྒྱུས་པས་དེས་ཁྱིམ་གྱི་རྩ་འདབ་གང་བཅད་ལ་རྩ་འདབ་དེ་ཉིད་ཀྱིས་འཕོ་བ་ཉུང་ངུ་སྟེ་བུ་ལོན་དུ་འགྲོ་ལ། མ་བཅད་པའི་ཁྱིམ་ལ་འཕོ་བ་མང་དུ་སྟེ་ནོར་དུ་འགྱུར་རོ། ། གཉིས་པ་གཡས་ཀྱི་འཆི་ལྟས་ཀྱི་སྐབས་སུ་དེ་ལྟར་འབྱུང་བའི་དོན། ཕྱིར་རོལ་དུ་ཟླ་བའི་རྐང་གནས་ཉེར་བརྒྱད་རྐང་མཚམས་གཉིས་ཏེ་སུམ་ཅུ་རྒྱུ་སྐར་འཁོར་བའི་ཟླ་བ་ལ་ཉི་མ་ཞུགས་ཐེབས་རེ་འབྱུང་བའི། ཉི་མས་ཟླ་བའི་རྐང་གནས་ཉེར་བདུན་པ་ཟོས་ནས། དེ་རྗེས་རྐང་མཚམས་གཉིས་དང་རྐང་གནས་རིལ་པོ་གཅིག་ཡོད་པ་ལས་གཉིས་སྟོང་ཆ་ཡིན་པས་མ་བགྲངས་ཏེ།
རྐང་གནས་རིལ་པོ་གཅིག་མ་ཟོས་པ་ན་ཉི་མས་ཁྱིམ་གྱི་ཟླ་བའི་རྐང་གནས་ཉེར་བརྒྱད་པོ་ཡོངས་རྫོགས་ཟོས་པར་བྱས་པའི་ཕྱིར། དེའི་དག་པས་གཡས་པའི་འཆི་ལྟས་ཀྱི་སྐབས་སུ་ཉི་མའི་འཆི་ཞག་ཉེར་བདུན་གྱིས་ཁྱིམ་བདུན་གྱི་རྩ་༼༡༠༥༽འདབ་རྣམས་བཅད་ནས། དེ་རྗེས་ཟླ་བ་གཅིག་གི་རིང་ལ་ཁྱིམ་བཞིའི་རྩ་འདབ་ལ་འཚོ་ཞག་གཏན་མེད་པར་རྩ་འདབ་བཅད་པས་ཉི་མའི་འཆི་ལྟས་ཀྱི་ཟླ་བའི་འཚོ་བ་ཐམས་ཅད་བཅད་དོ། ། དེ་ནས་ཉི་མའི་འཆི་ཞག་གི་ཁྱིམ་བཅུ་གཉིས་པ་ཉི་མ་རང་གི་ཆ་ཞག་གཉིས་དང་དབུས་སུ་ཞག་གཅིག་གཅོད་པར་འགྱུར་བ་ལན་ཅིག་མིན་པར་ཡང་ཡང་དུ་བཤད་ཟིན་ལ། གཡས་ཀྱི་འཆི་ལྟས་ཀྱི་སྐབས་སུ་ཁྱིམ་བདུན་པ་ཕན་གཅོད་པའི་དུས་སུ་འཚོ་ཞག་འབྱུང་བ་རྣམས་ལ། ནང་གི་འཕོ་བའི་རྩ་འདབ་གང་བཅད་ནས་སྣར་རྒྱུ་བ་མེད་ཅིང༌། དེ་མ་བརྒྱུས་པའི་ཆ་བུ་ལོན་དུ་སོང་བ་དེ་འཕོ་བའི་རྩ་འདབ་མ་བཅད་པ་ནས་ནོར་དུ་འགྲོ་སྟེ་སྣ་བུག་གཡས་པར་རྒྱུ་ཡང༌། ཁྱིམ་བརྒྱད་པ་ཕྱིན་གཅོད་པ་ལ་འཚོ་ཞག་མེད་པས་འཕོ་བ་བཞི་གཅོད་རྒྱུ་ཡོད་པའི་འཕོ་བའི་རྩ་འདབ་གང་ལས་རྒྱུ་བ་མ་གཏོགས་འཕོ་བ་གཞན་ལ་ནོར་དུ་སོང་ནས་འཕོ་བའི་རྩ་འདབ་གཞན་དང་སྣ་ནས་རྒྱུ་བ་མེད་དོ། ། ཞར་ལ་འདི་ཡང་ཤེས་པར་བྱ་སྟེ། གཡས་གཡོན་གྱི་ཁྱིམ་བཅད་པའི་ལྷག་མའི་ཁྱིམ་རྩ་ལ་འཚོ་ཞག་རྒྱུ་བ་ན་སྔར་གྱི་ཁྱིམ་བསྐམས་པ་རྣམས་༼༡༠༦༽ལས་རྒྱུ་བ་མེད་ཅིང་མ་བསྐམས་པ་རྣམས་ལས་རྒྱུ་བ་ལས་འོས་མེད་ལ།
དེ་ལྟ་ན་གཡོན་གྱི་འཆི་ལྟས་ལྟ་བུ་ལ་གཡོན་གྱི་ཁྱིམ་དྲུག་བསྐམས་རྗེས་གཡས་མ་བཅད་པའི་རྩ་འདབ་ནས་སྣ་གཡོན་པར་རྒྱུ་བ་ན། གཡས་ཀྱི་རྩ་འདབ་ནས་གཡོན་རྐྱང་མའི་རྩ་ལ་བརྒྱུད་དེ་སྣ་གཡོན་པར་རྒྱུ་བ་ནི་མི་རུང༌། གཡོན་གྱི་འཆི་ལྟས་ཀྱི་སྐབས་ཡིན་པས་གཡོན་པ་ནས་ནི་རྒྱུ་དགོས། དེ་ལྟར་གྱི་ཚེ་གཡོན་གྱི་ཁྱིམ་རྩ་དྲུག་ནི་སྐམས་ཚར་ཞིང་གཡས་ཀྱི་མ་བཅད་པའི་ཁྱིམ་རྩ་ནས་སྣ་གཡོན་པར་ཇི་ལྟར་རྒྱུ་ན། ད་དུང་ཁྱིམ་བཅུ་གཉིས་ཀྱི་ནང་སྐོར་ལ་རྩ་འདབ་བཞི་མ་བསྐམས་པར་ཡོད་པས། གཡས་ཀྱི་རྩ་ཁྱིམ་མ་བཅད་པ་ནས་རྒྱུ་བ་དེ་དག་གཡས་ཀྱི་རྩ་འདབ་ཀྱི་མུ་ཁྱུད་བརྒྱུད་དབུ་མའི་མདུན་རྒྱབ་གང་རུང་ནས་འོང་སྟེ་ནང་མའི་རྩ་འདབ་གཉིས་ཀྱི་གང་ཡིན་ཞིག་བརྒྱུད་དེ་གཡོན་རྩ་རྐྱང་མ་ནས་སྣ་བུག་གཡོན་པར་བྱེད་དོ། ། འདིར་དོན་བསྡུས་ཏེ་སྨྲས་པ་ནི། གཡས་ཀྱི་དུས་མིན་འཆི་བའི་འཆི་ཞག་ནི། ། དྲུག་ཅུ་རེ་གསུམ་ཁོ་ནར་ངེས་པ་ལས། ། ཁྱིམ་བདུན་གཅོད་པའི་འཆི་ཞག་ཉེར་བདུན་ནི། །
༼༡༠༧༽ལོ་གསུམ་ཞག་གྲངས་སྟོང་དང་བརྒྱད་ཅུ་ལ། ། མ་གཏོགས་སྟོང་དང་བརྒྱད་ཅུ་པོ་ལ་ཡང༌། ། ཁྱིམ་བརྒྱད་ཕྱིན་ཆད་གཅོད་པའི་འཆི་བའི་ཞག ། སོ་དྲུག་གཅད་རྗེས་ལུས་པའི་འཚོ་ཞག་ནི། ། སྟོང་དང་བཞི་བཅུ་ཞེ་བཞིར་བཟུང་བར་བྱ། ། ཁྱིམ་གཅིག་གཅོད་པའི་འཆི་ཞག་ལྔ་སོང་ཚེ། ། རགས་པར་འཚོ་ཟླ་སུམ་ཅུ་རྩ་དྲུག་ཡོད། ། ཁྱིམ་གཉིས་གཅོད་ཚེ་སྔ་མ་དང་བཅས་པའི། ། འཆི་ཞག་བཅུ་སོང་འཚོ་ཞག་བདུན་བརྒྱད་དང༌། ། ཞེ་ལྔ་ ཟླ་བ་ཉེར་བཞི་དང་ཞག་ཉེར་ལྔ་ ཡོད་ཅིང་ཁྱིམ་གསུམ་གཅོད་པ་ན། །
སྔ་མ་དང་བཅས་འཆི་ཞག་བཅོ་ལྔ་སོང༌། འཚོ་འཆི་ཞག་བཞི་བརྒྱ་ ཟླ་བ་བཅུ་གསུམ་དང་ཞག་བཅུ་ ཡོད་ཅིང་ཁྱིམ་བཞི་པ། ། གཅོད་པར་སྔ་མ་དང་བཅས་ཉི་ཤུ་སོང༌། ། འཚོ་ཞག་ཉིས་བརྒྱ་ ཟླ་བདུན་དང་ཞག་ཉི་ཤུ་ སུམ་ཅུ་ཐམ་པ་ཡོད། །༴༴༴ འདིར་དཔེའུ་རི་བཙུགས་དགོས།༴༴༴ མཚལ་གྱི་སྐེད་རིས་བྱས་པ་ཡིས། ། ནག་པོའི་གྲངས་ཡིག་ཉེར་བདུན་ནི། ། ལོ་གསུམ་ཞག་ལ་མི་བགྲང་ལ། ། དེ་འོག་ནག་པོའི་གྲངས་ཡིག་ཀུན། ། ལོ་གསུམ་ཞག་ལ་གཏོགས་ན་ཡང༌། །
འོག་མའི་ནག་པོའི་གྲངས་ཡིག་ཀུན། ། འཆི་ཞག་ཉིད་དུ་ཤེས་གྱུར་ན། ། ལོ་གསུམ་པ་ཡི་འཚོ་ཞག་ལ། ། སྟོང་དང་བརྒྱད་བཅུར་འགྱུར་བ་ནི། ། གྲངས་ཡིག་དམར་པོས་རྟོགས་པར་གྱིས། ། ཞེས་ཀྱང་གདམས་པའོ། ། ཁྱིམ་ལྔ་གཅོད་ཆེད་སྔ་མ་དང་༼༡༠༨༽བཅས་པའི། ། འཆི་ཞག་ཉེར་ལྔ་སོང་རྗེས་འཚོ་ཞག་ནི། ། གོ་གཅིག་ ཟླ་གསུམ་ཞག་གཅིག་ ཡོད་ཅིང་ཁྱིམ་དྲུག་གཅོད་པ་ན། ། སྔ་མ་དང་བཅས་འཆི་ཞག་ཉེར་དྲུག་སོང༌། །
འཚོ་ཞག་ ཟླ་གཉིས་དང་ཞག་གསུམ་ རེ་གསུམ་ཡོད་ཅིང་ཁྱིམ་བདུན་པ། ། གཅོད་པའི་སྔ་མ་དང་བཅས་ཉེར་བདུན་སོང༌། ། དེ་ནས་བརྒྱད་དགུ་བཅུ་དང་བཅུ་གཅིག་པ། ། བཅུ་གཉིས་པ་དང་དབུགས་ཀྱི་འཁོར་ལོ་ནི། ། མཐའ་དག་ཟད་བྱེད་ཞག་ནི་སོ་དྲུག་སྟེ། ། ཉི་མའི་འཆི་ལྟས་འདིར་ནི་ཞག་སོ་དྲུག ། ཀུན་ཀྱང་འཆི་ཞག་ཉིད་དུ་འགྱུར་བ་དང༌། ། རྩ་འདབ་གཡས་ནས་སྐོར་ཞིང་གཅོས་པ་དང༌། ། སྣ་བུག་གཡས་ནས་ཁྱིམ་རྩ་བཅུ་གཅིག་བར། ། གཅོད་དེ་ཁྱིམ་རྩ་བཅུ་གཉིས་གཅོད་པ་ན། །
སྣ་བུག་གཡོན་ནས་རྒྱུ་བ་གཅོད་པ་ཡིན། ། འདི་སྐབས་འཆི་ཞག་འཚོ་ཞག་གྲངས་ཇི་སྙེད། ། ཉི་ཁྲི་གཅོད་སྟོང་དྲུག་བརྒྱའི་རྒྱུ་བ་ལ། ། ཞག་གཅིག་འཇོག་པའི་དབང་དུ་བྱས་པ་ཡིན། ། ཞེས་སྨྲས་སོ། ། དེ་ལྟར་བཤད་པའི་དུས་མིན་གྱི་ཉི་ཟླའི་འཆི་ལྟས་ལུགས་འབྱུང་གི་དབང་དུ་བྱས་པ་ཡིན་ལ། ཉི་ཟླའི་འཆི་ལྟས་ལུགས་ལྡོག་གི་དབང་དུ་བྱས་ན་འདི་ལྟར་འབྱུང་སྟེ། ༼༡༠༩༽བུ་ཆུང་བཙས་ནས་ཞག་གསུམ་ན་འཆི་བ་ཡིན་ན་འཆི་ལྟས་གཉིས་པོ་གང་ཡིན་ཀྱང་གཅིག་ཤོས་འབབ་པ་ཞག་གཉིས། རྩ་འདབ་བཅུ་གཉིས་པ་གཅོད་པ་དང༌། དེ་ནས་མུན་པ་ཆེན་པོ་འབབ་པ་སྟེ་འཆིའོ། །
ཞག་དྲུག་ནས་འཆི་ན་ཉི་མའི་འཆི་ལྟས་ཡིན་ཏེ་རྩ་འདབ་བཅུ་གཅིག་པ་གཅོད་པའི་གཡས་ཀྱི་འཆི་ཞག་འབའ་ཞིག་པ་གསུམ། དེ་ནས་གཅིག་ཤོས་སུ་གཉིས། དེ་ནས་མུན་ཆེན་གྱི་རླུང་འབབ་སྟེ་འཆིའོ། ། ཟླ་བ་གསུམ་དང་ཞག་གསུམ་ནས་འཆི་ན་ཟླ་བའི་འཆི་ལྟས་ཏེ། རྩ་འདབ་བཅུ་གཅིག་པ་གཅོད་པའི་འཆི་ཞག་གསུམ་ཁོངས་སུ་གཏོགས་པའི་ཟླ་བ་གསུམ། དེ་ནས་ཅིག་ཤོས་ཞག་གཉིས། དེ་ནས་མུན་ཆེན་གྱི་རླུང་འབབ་སྟེ་འཕོའོ། ། བཙས་ནས་ལོ་གསུམ་ཕན་ཆད་ལ་འཆི་བ་ནི་ཉི་ཟླའི་འཆི་ལྟས་ལུགས་འབྱུང་སྔར་བཤད་པའི་ཚུལ་ལྟར་ཡིན་ལ། ལུགས་ལྡོག་འདི་དག་ཀྱང་བུ་ཆུང་བཙས་མ་ཐག་པ་ལ་བཞག་པ་ནི་རྟོགས་སླ་བའི་དབང་དུ་བྱས་ནས་གསུངས་ཀྱི། གཞན་དུ་ན་མཚོན་དང་དུག་ལ་སོགས་པའི་རྐྱེན་གྱི་དབང་གིས་བློ་བུར་དུ་འཆི་བ་ན་ནད་ཕོག་༼༡༡༠༽པ་ན་ཞག་དགུ་ལ་སོགས་ལའང་ལུགས་ལྡོག་གི་འཆི་ལྟས་དངོས་སམ་ཆ་མཐུན་པ་ཇི་ལྟར་རིགས་པ་དག་སྔོན་དུ་སོང་ནས་འཆི་བ་ཡིན་ཏེ།
རྩ་འཁོར་རྣམས་བཅད་དེ་འཆི་དགོས་པ་ཉིད་ཀྱི་ཕྱིར་རོ། ། བཞི་པ་ཉི་མའི་འཆི་ལྟས་ཀྱི་ཚུལ་གཞན་ཡང་བཤད་པ་ནི། རྒྱུད་ཀྱི་རྒྱལ་པོར། རང་གི་གནས་ནས་མཆོག་གི་ཆ་ཡིས་ཁྱིམ་གྱིས་འཁོར་ལོ་འདོར་ཏེ་ཉམས་དང་ལྷག་མ་མཚུངས་པ་ཡིས། ། ལོ་དང་ཟླ་བ་ཞག་གི་ཀྱང་སྟེ་གསུམ་མིག་རི་བོང་ཅན་དང་དྲུག་གསུམ་ཟུང་དང་ཟླ་བས་ཀྱང༌། ། རྫོགས་པ་ནས་ནི་ལྷག་མ་མཚུངས་པའི་ཚེས་ཕྱོགས་མདའ་དང་ཡོན་ཏན་རྣམས་དང་ལྟེ་བར་རབ་ཏུ་ཞུགས་པ་ཡི། ། སུམ་ཅུ་རྩ་དྲུག་གིས་ཏེ་ཉིན་ཞག་མཐར་ནི་ཉིན་མོར་བྱེད་པའི་འཆི་ལྟས་སྦྱོར་བས་འཆི་བར་འགྱུར། ། ཞེས་པའི་དོན་འགྲེལ་པ་དྲི་མ་མེད་པའི་འོད་ཀྱི་ཚིག་སྣ་བསྲེངས་ཏེ་བརྗོད་པར་བྱ་སྟེ། ད་ནི་རང་གི་གནས་ནས་མཆོག་གི་ཆ་ཞེས་སོགས་ཅེས་པ་ལ་སྲོག་སྐྱེ་བའི་གནས་ནི་སྔར་བཤད་པའི་ཉིན་ཞག་གི་གྲངས་དེས་རྩ་འདོར་བའི་ཚུལ་བཤད་ནས། སླར་ཉི་མའི་འཆི་ལྟས་ཀྱི་བཤད་ཚུལ་གཉིས་པ་གསུངས་པ་སྟེ།
འདིར་ལུས་༼༡༡༡༽ཀྱི་ལྟེ་བའི་པདྨ་འདབ་མ་ལ་རྩ་བཅུ་གཉིས་ཀྱི་བདག་ཉིད་ཅན་ཁྱིམ་གྱི་འཁོར་ལོའོ། ། དེ་ལ་སྲོག་སྐྱེ་བའི་གནས་ནི་ཁྱིམ་གྱི་དང་པོའི་རྩ་སྟེ་མངལ་ནས་སྐྱེ་བའི་དུས་ཀྱི་ཕྱི་རོལ་གྱི་དུས་སྦྱོར་གང་ཡིན་པ་སྟེ། མངལ་ནས་ཕྱི་རོལ་ཏུ་སྐྱེས་པའི་དུས་སྦྱོར་བ་གང་ཡིན་པ་ནི་ནང་གི་དུས་སྦྱོར་ཀྱང་བཤད་པ་ལྟར། ཕྱི་རོལ་གྱི་དུས་སྦྱོར་ལུག་ཁྱིམ་གྱི་དུས་སུ་སྐྱེས་པ་ན། བྱིས་པ་དེའི་ནང་གི་ལྟེ་ཁྱིམ་ལུག་ཁྱིམ་ནས་རླུང་འབབ་པ་དུས་མཚུངས་སུ་འབྱུང་བའི་ཕྱིར། དེ་ཉིད་འདིར་ཉི་མའི་འཆི་ལྟས་ཀྱི་སྐབས་ཡིན་པས་གླང་ལ་སོགས་པ་མཉམ་པའི་དུས་སྦྱོར་དྲུག་གི་རྩའི་རང་བཞིན་ནོ། ། བྱིས་པ་རང་གི་སྲོག་སྐྱེ་བའི་གནས་དེ་ནས་མཆོག་གི་ཆ་སྟེ་སྐྱེ་བའི་དུས་སྦྱོར་གང་ཡིན་པ་དེ་སྲོག་གི་ནུས་པ་ཡིས་འདོར་ཏེ། ཇི་ལྟར་ན་སྐྱེས་པའི་དུས་སྦྱོར་དེ་དང་པོ་ཞག་ལྔས་འདོར་བ་དང༌། དེ་ནས་རིམ་པ་ལྟར་ཁྱིམ་གྱི་འཁོར་ལོ་སྟེ་རྩའི་འཁོར་ལོ་རྩིབས་བཅུ་གཉིས་པ་ལ་དཀྱིལ་འཁོར་དྲུག་ཅུའི་བདག་ཉིད་ཅན་སྔར་བཤད་པའི་རིམ་པས་འདོར་ཏེ། འདོར་ཚུལ་ཡང༌།
ཉམས་དང་ལྷག་མ་མཚུངས་པ་ཡི་ཞེས་པ་ལ། ཉམས་པ་ནི་༼༡༡༢༽འཆི་ལྟས་རྒྱུ་བའི་ཉིན་ཞག་རྣམས་ཏེ་སྔར་བཤད་པའི་འཆི་ལྟས་ཀྱི་ཞག་དང་པོ་ལྔ་དང༌། དེ་ནས་ལོ་གཅིག་སོང་བའི་རྗེས་སྔ་མ་དང་བཅས་པའི་བཅུ་དང༌། དེ་ནས་ལོ་གཅིག་སོང་རྗེས་སྔ་མ་དང་བཅས་པའི་བཅོ་ལྔ་དང༌། དེ་ནས་ཟླ་བ་དྲུག་སོང་རྗེས་སྔ་མ་དང་བཅས་པའི་ཉི་ཤུ་དང༌། དེ་ནས་ཟླ་བ་གསུམ་སོང་བའི་རྗེས་སྔ་མ་དང་བཅས་པའི་ཞག་ཉེར་ལྔ་དང༌། དེ་ནས་ཟླ་བ་གཅིག་སོང་པ་ན་སྔ་མ་དང་བཅས་པའི་ཉི་ཤུ་རྩ་དྲུག་དང༌། དེ་ནས་ཟླ་གཅིག་སོང་བ་ན་སྔ་མ་དང་བཅས་པའི་ཉེར་བདུན་གྱི་རྒྱུ་བས་སྲོག་འཚོ་བ་ཉམས་པའོ། ། འཆི་ཞག་དེ་དག་བརྒྱུས་ནས་ལྷག་མ་འཚོ་བའི་དུས་ནི་རིམ་བཞིན་ལོ་གསུམ་དང༌། ལོ་གཉིས་དང༌།
ལོ་གཅིག་དང༌། ཟླ་བ་དྲུག་དང༌། ཟླ་བ་གསུམ་དང༌། ཟླ་བ་གཉིས་དང༌། ཟླ་བ་གཅིག་ནི་ཉམས་པའི་ལྷག་མ་སྟེ་སྔ་མ་སྔ་མ་ཉམས་པའི་ལྷག་མ་དེ་རྣམས་ཀྱི་ལྷག་མ་འདབ་མ་དང་པོ་ལ་སོགས་པ་ནས་ཇི་སྲིད་རྩའི་འདབ་མ་བདུན་པའི་བར་དེ་སྲིད་དུ་རིམ་པས་ལོ་དང་ཟླ་བས་དོར་ཏེ། ལོ་གསུམ་དང༌། མིག་སྟེ་གཉིས་དང༌། རི་བོང་ཅན་ཏེ་གཅིག་གི་རྩ་ཡི་འདབ་མ་དང་པོ་གསུམ་འདོར་ཏེ། ལོ་དང་པོ་གཉིས་པ་གསུམ་པ་གསུམ་གྱིས་རྩ་འདབ་༼༡༡༣༽དང་པོ་གསུམ་འདོར་ལ། དེ་ནས་ཟླ་བ་དྲུག་ཟླ་བ་གསུམ།
ཟླ་བ་ཟུང༌། ཟླ་བ་གཅིག་རྣམས་ཀྱི་རྩ་འདབ་བཞི་པ། ལྔ་པ། དྲུག་པ། བདུན་པ་རྣམ་འདོར་རོ། ཞག་གིས་ཀྱང་རྫོགས་པ་ནས་ནི་ལྷག་མ་མཚུངས་ཞེས་པ་ལ་རྫོགས་པའི་དུས་ནི་སྲོག་སྐྱེ་བའི་གནས་ཀྱི་མཚམས་ནས་རྩ་འདབ་བདུན་པ་སྟེ་སྐྱེས་པའི་དུས་སྦྱོར་གྱི་འདབ་མ་དེ་ནས་འཆི་ལྟས་དང་པོ་རྒྱུ་བས་དེ་ནས་བདུན་པ་སྟེ་ཕྱི་རོལ་ཏུ་ཉི་མ་ནུབ་པ་ལྟར་ནང་དུ་རྡུལ་ནུབ་པའི་དུས་སོ། ། རྫོགས་པའི་དུས་དེ་ནས་སྲོག་གི་ནུས་པ་རྒྱུ་བའི་ཚེ་ཉིན་ཞག་གཡས་སུ་རྒྱུ་བ་མཚུངས་པའི་ཞག་རྣམས་ཀྱིས་ཁྱིམ་གྱི་རྩ་ལྷག་མ་བཞི་ཡོངས་སུ་འདོར་ཏེ། རིམ་པ་བཞིན་ཚེས་ཏེ་ཉིན་ཞག་བཅོ་ལྔ་དང༌། ཕྱོགས་ཉིན་ཞག་བཅུ་དང༌། མདའ་ཉིན་ཞག་ལྔ་དང༌།
ཡོན་ཏན་ཉིན་ཞག་གསུམ་སྟེ་ཉིན་ཞག་སུམ་ཅུ་རྩ་གསུམ་པོ་འདི་རྣམས་ཀྱི་རིམ་བཞིན་རྩ་འདབ་བརྒྱད་པ་དང༌། དགུ་པ་དང༌། བཅུ་པ་དང༌། ཁྱིམ་གྱི་རྩ་བཅུ་གཅིག་པ་དཀྱིལ་འཁོར་ལྔ་འབབ་པར་བྱེད་པ་ནི་ཉི་མའི་རྒྱུ་བས་རབ་ཏུ་རྒྱུ་བར་འདོར་རོ། ། དེ་ཡང་ཉི་མའི་རྩ་གཡས་པ་གཅིག་པུ་ནས་སྲོག་འབབ་པས་འདོར་རོ། ། འདབ་མ་བཅུ་༼༡༡༤༽གཉིས་པ་ནི་རྩ་གཡོན་པ་ལ་ཉིན་ཞག་གཉིས་དང༌། མཐར་གྱི་དབུ་མ་ལ་ཉིན་ཞག་གཅིག་གིས་འདོར་ཏེ། འཁོར་ལོའི་ལྟེ་བ་ལ་རབ་ཏུ་ཞུགས་པས་སོ། ། དེ་ལྟར་རྩ་འདབ་བདུན་པ་རྫོགས་པ་ནས་འཆི་ལྟས་ཀྱི་ཉིན་ཞག་སུམ་ཅུ་རྩ་དྲུག་གིས་ཉིན་མོར་བྱེད་པའི་འཆི་ལྟས་ཀྱི་སྦྱོར་བས་མི་རྣམས་འཆི་བར་འགྱུར་རོ། ། ཞེས་ལེགས་པར་བཤད་པའོ། །
སྨྲས་པ། སྤྱན་རས་གཟིགས་ཀྱིས་ཆོས་ཚུལ་འདི་ཉིད་ལ། ། སྐྱེ་བོ་རྨོངས་པས་རྟོགས་པར་བྱ་བའི་ཆེད། ། ཡང་ནས་ཡང་དུ་རྒྱས་པར་གསུངས་པའི་ཕྱིར། ། དད་ལྡན་འདི་ལ་ནན་ཏན་སྤྱོད་པར་གྱིས། ། ཞེས་སྨྲས་སོ། ། གཉིས་པ་ཁམས་ཀྱི་འཆི་ལྟས་ནི། འགྲེལ་ཆེན་ལས་འཆད་པ་སྟེ། གལ་ལྟེ་ལྟེ་བའི་ཁྱིམ་གྱི་རྩ་གཅིག་སྲོག་རྒྱུ་བ་དང་འབྲེལ་ཏེ་ཆད་པ་ཡིན་ན་མིའི་བདག་པོ་ལ་བོས་ནས། ཟླ་བ་དྲུག་ན་འཆི་སྟེ་དེའི་རྟགས་སུ་གཅི་བ་སྐྱུར་བ་ཉིད་དོ། །
ཞེས་སོགས་ཀྱིས་བསྟན་པའི་ཁམས་ཀྱི་འཆི་ལྟས་ནི་རླུང་གི་འཆི་ལྟས་ལས་ཟུར་དུ་གསུངས་པ་ཡིན་ཏེ། ནང་གི་ལྟེ་བའི་རྩ་གཅིག་ཆད་པ་ན་དྲི་ཆེན་དང་དྲི་ཆུའི་ཁམས་སོགས་ཀྱི་ནུས་པ་ཉམས་པས་དྲི་ཆུ་སྐྱུར་བ་ན་ཟླ་བ་དྲུག་ནས་འཆི་ལ། ༼༡༡༥༽གསང་བའི་བར་སྐོར་གྱི་རྩ་བཅུ་སྲོག་རྒྱུ་བས་བཅད་པ་ན། སྒྲ་སོགས་དེ་ཙམ་ལྔ་དང་ཆོས་ཏེ་ཡུལ་དྲུག་ཤེས་པས་འཛིན་པའི་ནུས་པ་ཉམས་ནས་ཞག་ལྔ་ནས་འཆིའོ། ། སྒྲ་འཛིན་པའི་རྩ་གཅིག་ཆད་ན་སྒྲ་ནི་རྣ་བ་ལས་འདོར་ཏེ་ཞག་དྲུག་ན་འཆིའོ། ། ལྔ་ན་འཆི་ན་རོ་ཡང་ངེས་པར་ཁ་ལ་འདོར་ཞིང་རོ་ཡང་ཕྱིན་ཅི་ལོག་ཏུ་མྱོང་ལ་མིག་འབྲས་མིག་གི་དབུས་ནས་འདོར་ཏེ་གཟུགས་ཕྱིན་ཅི་ལོག་ཏུ་སྣང་བར་འགྱུར་རོ། ། གསུམ་ན་འཆི་ན་དྲི་ནི་སྣ་ལས་འདོར་ཞིང་དྲི་ཕྱིན་ཅི་ལོག་ཏུ་འགྱུར་ལ། ཞག་གཉིས་ན་འཆི་ན་ལུས་ཀྱི་རེག་བྱ་རྐང་ལག་སོགས་ལས་འདོར་བ་དང༌། ཉིན་ཞག་གཅིག་པ་དེ་ཉིད་དུ་འཆི་ན་ཕ་ལས་ཐོབ་པའི་ཁུ་བ་འོག་ཏུ་འཕོ་བ་དང༌། དབུགས་ཀྱི་འཁོར་ལོ་ཡང་འདོར་རོ། །
ཡང་རང་གི་སྣའི་རྩེ་མོ་གླང་པོ་ཆེའི་སྣ་ལྗགས་ལྟར་མཐོང་བ་དང༌། སྤྱི་བོར་ལག་པ་བཞག་པ་ཕྲ་མོར་མཐོང་བ་མིན་པ་དང༌། ལག་མཐིལ་དུ་རྒྱ་སྐྱེགས་ཤུགས་ཀྱང་མི་དམར་བ་དང༌། ཉི་མ་ནག་པོ་དང་ཟླ་བ་སེར་པོར་སྣང་ན་ཞག་དྲུག་ནས་འཆི་བར་འགྱུར་ལ། དེ་ནས་ལུས་དང་དྲི་ཆུ་ལ་དྲོ་བའི་རེག་བྱ་མེད་པའི་ཉི་མ་དེ་ཉིད་ལ་འཆིའོ། ། ༼༡༡༦༽ཡང་ལྕེའི་འོག་ཏུ་རི་མོ་ནག་པོ་དང་མིག་ལ་སྐྲ་རྩེའི་ཚད་ཀྱི་རི་མོ་དམར་ནག་དང༌། དབུགས་སྣ་གཡས་གཡོན་ནས་དྲག་ཏུ་རྒྱུ་བ་དང༌། མཁུར་ཚོས་འཁྲིགས་པ་དུས་མཚུངས་པར་འགྱུར་བ་དང༌། ལག་གཉིས་མཆན་ཁུང་དུ་བཅུག་སྟེ་བསྡམས་པ་ན་ལག་ངར་དུ་འཕར་རྩ་མེད་པ་དང༌། གཟའ་མིག་དམར་སོགས་མེ་སྟག་འཕྲོ་བ་དང་བཅས་པར་མཐོང་བ་དང༌།
རྐང་ལག་རེངས་པ་དང༌། ལུས་གཡོ་བར་སྣང་ཞིང་སེམས་ཉམས་པ་དང་ནམ་མཁའི་སྒྲིབ་གཟུགས་ཕྱིན་ཅི་ལོག་ཏུ་སྣང་བ་འཆི་བའི་རྟགས་སུ་འགྱུར་རོ། ། སྨྲས་པ། གཡས་གཡོན་ཟླ་ཉིའི་དུས་མིན་འཆི་ལྟས་ཀྱི། ། རྒྱུ་ཚུལ་སྔོན་བྱུང་ཆེན་པོ་རྣམས་ཀྱིས་ཀྱང༌། ། ཇི་བཞིན་ཤེས་པའི་སྐལ་པ་མ་ཐོབ་པས། ། བདག་གིས་འབད་པ་ཆེན་པོས་བཤད་ཟིན་ཏོ། ། ཞེས་སོ། ། གཉིས་པ་དུས་ཀྱི་འཆི་ལྟས་བཤད་པ་ལ། རང་བཟོ་དགག །
རྒྱུད་འགྲེལ་གྱི་དགོངས་པ་བཤད། རྟོགས་སླ་བའི་ཆེད་དུ་འཁོར་ལོ་བྲི་བའོ། ། དང་པོ་ནི། བསྡུས་པའི་རྒྱུད་ལས། དུས་ཀྱི་ དུས་ཀྱི་འཆི་ལྟས་ཀྱི་ཉིན་ཞག་ཤར་ནས་སྟེ་ལོ་གསུམ་ཕྱོགས་གསུམ་གྱི། ལོ་ཡི་བར་དུ་ འཆི་ཞག་རྒྱུ་ལ་དེའང་ནམ་རྒྱུ་ན་སྐྱེ་ནས་འཆི་ཞག་ཏུ་ལོངས་པ་དེའི་ཚེ་རྒྱུ་ལ། འོ་ན་འཆི་བའི་དབུགས་སོགས་འཕེལ་བའི་མགོ་ནི་ ངེས་པར་ཉིན་ཞག་བགྲོད་པའི་དབང་གིས་ ཏེ་གཡས་གཡོན་གཉིས་ཀ་ལ་འཆི་ལྟས་ཀྱི་ཞག་ འཕོ་ཞིང་རྒྱུ་བར་བྱེད་པ་སྟེ། ཇི་ལྟར་ཞེ་ན། ཟླ་བ་ཞེས་ གཡོན་ དང་ཉི་མའི་ལམ་ དེ་གཉིས་ ལ་ གཡོན་པ་དང་གཡས་ མི་མཉམ་༼༡༧༧༽མཉམ་པའི་ཉིན་ཞག་རེ་རེ་ ཞིང་ འཕེལ་བའི་རིམ་པས་སོ། ། དེ་ནས་ སླར་ཡང་ འཆི་ལྟས་ འཕོ་བའི་དབྱེ་བ་ ནི་ མི་མཉམ་ པ་དང་ མཉམ་པའི་ཉིན་ཞག་རྣམས་ ཀྱིས་གཡས་གཡོན་གྱི་ཁྱིམ་ བཅུ་གཉིས་ཀྱི་རྩིབས་ལ་ འབྱུང་བ་ལྔའི་དཀྱིལ་འཁོར་གྱི་རླུང་ཡོངས་སུ་འདོར་བར་ བྱེད་པ་སྟེ།
གཡོན་གྱི་རྩ་ལ་འབྱུང་བ་བསྐྱེད་རིམ་གྱི་དང་གཡས་ལ་སྡུད་རིམ་གྱི་རྒྱུའོ། ། ཕྱེད་དང་བཅས་པའི་ཟླ་བ་ ནི་ཟླ་བ་གཅིག་དང་ཟླ་བ་ཕྱེད་དོ་ ཇི་སྲིད་ དེ་ལོ་གསུམ་མོ་ གཞན་ནི་སུམ་ཅུ་དག་དང་ ཞེས་པ་ནི་མངལ་བཟུང་ནས་རྩ་མ་ཆགས་པའི་ཞག་སུམ་ཅུའོ། ། ཞེས་འབྱུང་བའི་དགོངས་པ་འཆད་པ་ལ། དུས་སུ་འཆི་བ་ལ་ཟླ་བ་ཕྱེད་དང་གཉིས་ཀྱི་མ་ཚང་བའི་ལོ་དགུ་བཅུ་གོ་བདུན་གྱི་བར་དུ། དབུགས། ཆུ་སྲང༌། ཆུ་ཚོད།

ཉིན་ཞག་གི་འཁོར་ལོ་ལོངས་ཀྱི་བར་དུ་རྒྱུས་ནས་དེ་ནས་ཉིན་ཞག་གི་འཁོར་ལོ་ལོངས་པ་ན། ཞག་ལྔ། བཅུ། བཅོ་ལྔ། ཉི་ཤུ། ཉེར་ལྔ། ཉེར་དྲུག ། ཉེར་བདུན། ཉེར་བརྒྱད། ཉེར་དགུ། སུམ་ཅུ།
སོ་གཅིག ། སོ་གཉིས། སོ་གསུམ། སོ་བཞི་རྣམས་རྒྱུ་ན། ལོ་གསུམ། ལོ་གཉིས། ལོ་གཅིག ། ཟླ་བ་དྲུག ། གསུམ་གཉིས་༼༡༡༨༽ གཅིག ། ཕྱེད།
ཞག་བཅུ། ལྔ། གསུམ། གཉིས། གཅིག་སྟེ་ཉིན་ཞག་དེ་རྣམས་ལ་འཆི་བར་འགྱུར་ཞེས་དང༌། དབུ་མའི་འཆི་ལྟས་ལ་ཞག་གཅིག་ནས་སུམ་ཅུ་རྩ་གསུམ་གྱི་བར་དུ་འཆི་ལྟས་དང་རང་བཞིན་གྲངས་མཉམ་དུ་རྒྱུ་བས་ཞག་སྟོང་བརྒྱ་ཉི་ཤུ་རྩ་གཉིས་དང༌། མངལ་གྱི་ཟླ་བ་གཅིག་ཟད་པར་བྱ་བའི་ཕྱིར་སྣ་བུག་གཡས་པ་ལ་ཞག་གཉིས་རྒྱུ་ཞིང༌། དབུགས་ཀྱི་དཀྱིལ་འཁོར་ཟད་པའི་ཕྱིར་ཞག་གཅིག་དབུ་མ་ནས་རྒྱུའོ། ། དེ་དག་ནི་ཞག་བརྒྱ་ཕྲག་བཅུ་གཅིག་དང་ཉེར་ལྔའོ་ཞེས་ཟེར་རོ། ། དེ་སྐད་དུ་སྨྲ་བ་ནི་འཐད་པ་མ་ཡིན་ཏེ།
འགྲེལ་ཆེན་ལས། ད་ནི་དབུ་མའི་དུས་ཀྱི་ལོའི་རིམ་པ་ཉི་མའི་འཆི་ལྟས་ལོ་བརྒྱའི་མཚམས་སུ་བྱིས་པའི་སྐྱེ་བོ་མུ་སྟེགས་པ་རྣམས་ཀྱིས་བརྗོད་པས་སེམས་ཅན་རྣམས་རྨོངས་པ་སྐྱེ་བར་བྱེད་པ་གང་ཡིན་པ་དེའི་དགག་པ་བརྗོད་པར་བྱའོ། ། འདིར་མུ་སྟེགས་པ་རྣམས་བརྗོད་པར་གྲགས་སྟེ། རྩ་གཡས་པ་ལ་ཆུ་ཚོད་ལྔ་རབ་ཏུ་རྒྱུ་བས་ཚེ་ལོ་བརྒྱའོ། ། ཆུ་ཚོད་དྲུག་རབ་ཏུ་རྒྱུ་བས་ཚེ་ལོ་དགུ་བཅུ་༼༡༡༩༽དང༌། ཆུ་ཚོད་བདུན་རབ་དུ་རྒྱུ་བས་ཚེ་ལོ་བརྒྱད་ཅུ་དང༌། ཆུ་ཚོད་བརྒྱད་རབ་ཏུ་རྒྱུ་བས་ཚེ་ལོ་ལྔ་བཅུ་དང༌། ཆུ་ཚོད་དགུ་རབ་ཏུ་རྒྱུ་བས་ཚེ་ལོ་སུམ་ཅུ་དང༌། ཆུ་ཚོད་བཅུ་རབ་ཏུ་རྒྱུ་བས་ཚེ་ལོ་ཉི་ཤུ་རྩ་དྲུག་དང༌། ཆུ་ཚོད་བཅོ་ལྔ་རབ་ཏུ་རྒྱུ་བས་ཚེ་ལོ་བཅུ་བཞི་དང༌།
ཆུ་ཚོད་སུམ་ཅུ་རབ་ཏུ་རྒྱུ་བས་ཚེ་ལོ་བཅུ་གཉིས་དང༌། ཉིན་ཞག་གཅིག་རབ་ཏུ་རྒྱུ་བས་ཚེ་ལོ་བཅུ་དང༌། ཉིན་ཞག་གཉིས་རབ་ཏུ་རྒྱུ་བས་ཚེ་ལོ་བརྒྱ་དང༌། ཉིན་ཞག་གསུམ་རབ་ཏུ་རྒྱུ་བས་ཚེ་ལོ་དྲུག་དང༌། ཉིན་ཞག་བཞི་རབ་ཏུ་རྒྱུ་བས་ཚེ་ལོ་ལྔའོ། ། དེ་ནས་ཉིན་ཞག་ལྔ་རབ་ཏུ་རྒྱུ་བས་ཚེ་ལོ་གསུམ་མོ། ། ཞེས་པ་ནི་མུ་སྟེགས་པ་རྣམས་ཀྱི་གཡས་ཀྱི་ལམ་ལ་ཆུ་ཚོད་དང་དབུགས་ཀྱི་ངེས་པའོ། ། དེ་ཉིད་ནི་ཐམས་ཅད་མཁྱེན་པའི་རིག་པས་རྣམ་པར་དཔྱད་ན་མི་འཐད་དེ། ཞེས་མུ་སྟེགས་པའི་ལུགས་ཕྱོགས་སྔར་བྱས་པ་དེ་རང་ལུགས་སུ་ཁས་བླངས་པའི་ཕྱིར། འདོད་པ་ཕྱི་མའང་མི་འཐད་དེ།
འགྲེལ་ཆེན་དུ། དེ་ནས་ཞག་སུམ་ཅུ་དག་དང་སྟེ་མངལ་བཟུང་བའི་ཉིན་ཞག་གི་ཚོགས་ཉིན་ཞག་སུམ་ཅུའི་བདག་ཉིད་དང༌། འཚོ་བ་དག་གིས་མཚན་མོ་གསུམ་གྱི་བར་དུའོ། ། ཞེས་འཆི་ལྟས་དང་རང་བཞིན་པ་གྲངས་མཉམ་དུ་རྒྱུ་བ་ལ་སྟོང་བརྒྱ་ཉེར་གཉིས་དང་མངལ་གྱི་རྩ་མ་ཆགས་པའི་ཞག་སུམ་ཅུ། སླར་ཕྱོགས་གསུམ་གྱི་ལྷག་མའི་ཞག་གསུམ་དང་བཅས་པས་སྟོང་༼༡༢༠༽བརྒྱ་དང་ལྔར་གསུངས་པ་དང་འགལ་བའི་ཕྱིར། ཡང་སྙེ་མདོ་པ་ཀུན་དགའ་དོན་གྲུབ་ཀྱི་དུས་འཁོར་ཊཱི་ཀར། ལོ་གསུམ་ཕྱོགས་གསུམ་གྱི་ཞག་ལ་སུམ་ཅུ་རྩ་ཕྱེད་དང་གསུམ་གྱིས་བགོས་པའི་ཐོབ་ནོར་ཞག་པོ་བཞི་ཆུ་ཚོད་སོ་དྲུག་ཆུ་སྲང་ང་ལྔ། དབུགས་ཕྱེད་དང་གསུམ་རྣམས་འཆི་ལྟས་འཕེལ་བའི་ཞག་གྲངས་ཡིན་ལ། དེ་ཙམ་རེ་ནས་འཆི་ལྟས་ཞག་རེ་འཕེལ་བར་ཤེས་པར་བྱའོ། ། འོན་ཀྱང་འཆི་ལྟས་ཀྱི་ཞག་འཕེལ་བ་ཐམས་ཅད་ནི་དེ་དག་གི་ཁོངས་སུ་གཏོགས་པ་ཡིན་ནོ། །
རྩ་དབུ་མའི་འཆི་ལྟས་ནི་རྒྱ་གར་དང་བོད་དུ་སྔོན་ཆད་གཏན་ལ་ཕེབས་པ་གཅིག་ཀྱང་མ་མཐོང་སྟེ། གལ་སྟེ་ཕྱིས་འགའ་འབྱུང་སྲིད་ནའང་དེའི་ཁུངས་གཞན་དུ་འདས་ན་ལས་ཀྱི་སྒྲིབ་པར་འགྱུར་རོ། ། ཞེས་བཀོད་པའི་ཚིག་ཆེས་གོ་དཀའ་བར་འདུག་ཀྱང་ཞེན་དོན་འདི་ཡིན་པར་སྣང་སྟེ། ལོ་གསུམ་ཕྱོགས་གསུམ་ལ་དབུགས་གཅིག་ལས་སོ་གཉིས་ཕྱེད་བཅས་ཆད་པའི་དག་པས་སོ་གཉིས་ཕྱེད་བཅས་ཀྱི་བགོས་པའི་ཐོབ་ནོར་ལ། ཞག་སོ་བཞི་རྗེས་འབྲང་དང་བཅས་པ་རེ་འོང་བའི་སོ་བཞི་རྗེས་འབྲང་དང་བཅས་པ་རེའི་མཚམས་སུ་འཆི་ཞག་རེ་འབྱུང་ལ། དེ་ཉིད་སོ་བཞི་པ་རྗེས་འབྲང་དང་བཅས་པ་དེ་ཉིད་ཀྱི་ཞག་གི་ཁོངས་སུ་བགྲངས་༼༡༢༡༽ནས་སོ་བཞི་པ་འཕེལ་ཐེབས་སོ་བཞི་འབྱུང་ལ། འཆི་ཞག་ཀྱང་སོ་བཞི་ལས་མེད་པས་འཆི་ཞག་སོ་བཞི། དེ་ཉིད་ཀྱང་སོ་བཞི་པ་ཕྲག་སོ་བཞིའི་ཞག་དེ་ཉིད་ཀྱི་ཁོངས་སུའང་གཏོགས་སོ་ཞེས་བརྗོད་པར་བྱེད་དོ། ། དེ་སྐད་དུ་མངོན་པའི་ང་རྒྱལ་དང་བཅས་ཏེ་སྨྲ་བར་བྱེད་པ་དེ་དག་ནི་མི་འཐད་དེ། དེ་ལྟ་ན་ལོ་གསུམ་ཕྱོགས་གསུམ་གྱི་འཆི་བའི་མཚན་ཉིད་ཅན་གྱི་ཞག་སྟོང་བརྒྱ་ཉེར་ལྔ་པོ་དེ་ཞག་སྟོང་བརྒྱ་ཉེར་ལྔ་པོ་མ་ཡིན་པར་ཐལ།
ལོ་གསུམ་ཕྱོགས་གསུམ་ཞག་གྲངས་དེ་ཞག་སྟོང་བརྒྱ་དོན་དྲུག་རྗེས་འབྲངས་དང་བཅས་པ་ཡོད་པར་འགྱུར་བའི་ཕྱིར། མ་གྲུབ་བོ་སྙམ་ན། གྲུབ་པར་ཐལ། ལོ་གསུམ་ཕྱོགས་གསུམ་གྱི་འཆི་བའི་མཚན་ཉིད་ཅན་གྱི་ཞག་ལ། ཞག་སོ་བཞི་པ་རྗེས་འབྲང་དང་བཅས་པ་སོ་བཞི་ཡོད་པར་ཁྱེད་རང་གིས་ཁས་བླངས་ཤིང་སོ་བཞི་པ་རྗེས་འབྲང་དང་བཅས་པ་སོ་བཞི་ལ་ཞག་དེ་འབྱུང་བའི་ཕྱིར། ཡང་ཁ་ཅིག་གིས་ལོ་གསུམ་ཕྱོགས་གསུམ་གྱི་ཞག་ལ་འཆི་ཞག་ཐམས་ཅད་བསྡོམས་པའི་གྲངས་སོ་བཞི་རྗེས་འབྲང་དང་བཅས་པར་འཕེལ་ཞིང་རྒྱུ་བ་ཡིན་ལ། ཇི་ལྟར་རྒྱུ་ན་ལོ་དགུ་བཅུ་རྩ་དྲུག་དང་ཟླ་བ་ཕྱེད་བཅས་བཅུ་ལོན་༼༡༢༢༽པའི་རྗེས་ཐོག་ནས་སྣ་གཡོན་ནས་འཆི་ཞག་གཅིག་རྗེས་འབྲངས་དང་བཅས་པ་རྒྱུ། དེ་ནས་ཞག་སོ་གཉིས་ཆུ་ཚོད་ང་བརྒྱད་སོགས་རྗེས་འབྲང་དང་བཅས་པ་རྒྱུ། དེ་ནས་འཆི་ཞག་གཅིག་དེ་ནས་ཞག་སོ་གཉིས་ཆུ་ཚོད་ང་བརྒྱད་སོགས་རྗེས་འབྲང་དང་བཅས་པ་རྒྱུ། དེ་ལྟར་སྤེལ་ནས་རྒྱུས་པས་འཆི་ཞག་སོ་གསུམ་པ་ཡན་གྱིས་ལོ་གསུམ་ཕྱོགས་གསུམ་གྱི་ཞག་སྟོང་བརྒྱ་ཉི་ཤུ་རྩ་གཉིས་སོང་བས་དཀྱིལ་འཁོར་ལྔ་དང་རྡུལ་མུན་སྙིང་སྟོབས་གསུམ་སྐམ།
དེ་ནས་འཆི་ཞག་གཅིག་དང་བཅས་པའི་ཞག་སོ་བཞིས་ཕུང་པོ་ལྔ་ལ་སོགས་པ་གཅོད། དེ་ནས་དབུ་མར་ཞག་གཅིག་རྒྱུས་ནས་ཡེ་ཤེས་ཀྱི་ཁམས་རྣམས་བཅད་ནས་འཆི་བར་འགྱུར་རོ། ། ཞེས་སྨྲའོ། ། སྨྲ་བ་དེ་མི་འཐད་དོ་ཞེས་ཀུན་མཁྱེན་བུས། དེ་ལྟ་ན་ཞག་སྟོང་བརྒྱ་ཉི་ཤུ་རྩ་གཉིས་ཀྱི་རྗེས་ལ་ཕུང་པོ་དང་ཁམས་ལ་སོགས་པ་གཅོད་བྱེད་ཀྱི་ཞག་སོ་གསུམ་མ་ཡིན་པར་ཐལ། ཞག་སོ་བཞི་པ་ཡིན་པའི་ཕྱིར། འདོད་ན་འགྲེལ་ཆེན་ལས། གཡས་པའི་རྩ་ལ་རྒྱུ་ཞིང་འཕོ་བ་ཐམས་ཅད་མེད་པས་ཉིན་ཞག་སུམ་ཅུ་རྩ་གསུམ་གྱི་བར་དུ་ཕུང་པོ་དང་ཁམས་རྣམ་པར་གཅོད་པ་སྟེ་ཞེས་པ་དང་འགལ་ལོ། ། ཡང་ལོ་གསུམ་ཕྱོགས་གསུམ་གྱི་ཞག་ལ་སོ་གཉིས་ཕྱེད་བཅས་༼༡༢༣༽ཀྱིས་བགོས་པའི་སོ་བཞི་ལ་སོགས་པ་རྣམས་དབུ་མའི་ལྟེ་བའི་ཞག་གཅིག་དང་བཅས་པའི་ཞག་གྲངས་མ་ཡིན་པར་ཐལ། ལྟེ་བའི་ཞག་གཅིག་པོ་དེ་དེའི་ནང་དུ་མ་གཏོགས་པའི་ཕྱིར།
འདོད་ན་འགྲེལ་ཆེན་ལས། འདིར་ཕྱེད་དང་བཅས་པའི་སུམ་ཅུ་རྩ་གཉིས་ཀྱིས་ཐོབ་པ་རྒྱུ་བའི་ཉིན་ཞག་སུམ་ཅུ་རྩ་བཞི་དང༌། ཆུ་ཚོད་སུམ་ཅུ་རྩ་དྲུག ། ཆུ་སྲང་ལྔ་བཅུ་རྩ་ལྔ་དང༌། ཕྱེད་དང་བཅས་པའི་དབུགས་གཉིས་ཏེ། ལྔ་དང་འདི་དག་ལས་དབུགས་གཅིག་ནི་ལྟེ་བ་ལའོ། ། ཞེས་པ་དང་འགལ་ལོ། ། གཞན་ཡང་དུས་སུ་འཆི་བའི་འཁོར་ལོ་ཞག་སྟོང་ལྔ་བརྒྱ་ལྔ་བཅུ་རྩ་དྲུག་མ་ཡིན་པར་ཐལ། ཞག་སྟོང་བརྒྱ་ལྔ་བཅུ་རྩ་བདུན་ཡིན་པའི་ཕྱིར་ཏེ། དབུ་མའི་ཞག་བཞི་གཅིག་པོ་དེ་དེ་ལ་མ་གཏོགས་པའི་ཕྱིར།
འདོད་ན་འགྲེལ་ཆེན་དུ། ཉིན་ཞག་ལྔ་བཅུ་རྩ་དྲུག་ལྷག་པའི་བརྒྱ་ཕྲག་བཅུ་གཅིག་གི་བདག་ཉིད་ནི་དུས་སུ་འཆི་བའི་ཉིན་ཞག་གི་འཁོར་ལོ་ཞེས་འབྱུང་བ་དང་འགལ་བའི་ཕྱིར་ཞེས་བཀག་ནས་ལོ་གསུམ་ཕྱོགས་གསུམ་གྱི་ནང་ནས་འཆི་ཞག་སོ་བཞི་ཡེ་ཤེས་ཀྱི་ཆ་ཡིན་པར་གསུངས་པ་ལ། བྱམས་པ་གླིང་པས། ཡེ་ཤེས་ཀྱི་ཆ་ལའང་ཡེ་ཤེས་ཀྱི་ཆ་ཡོད་ན་དེ་ལའང་ཡེ་ཤེས་ཀྱི་ཆ་༼༡༢༤༽ཅིའི་ཕྱིར་མི་འཐད། དེ་ལྟ་ན་ཐུག་པ་མེད་པར་ཐལ་བར་འགྱུར་རོ་ཞེས་ཟེར་བ་རྣམས་ལ་འཐད་མི་འཐད་ཇི་ལྟར་ཞེ་ན། ཕྱོགས་དང་པོ་ལ་བུས་དགག་པ་བརྗོད་པའི་ཉེས་པ་སོ་ན་གནས་པར་མ་ཟད། དེ་ལྟར་འདོད་ན་ཉེས་པ་གཞན་ཡང་ཡོད་དེ། འགྲེལ་ཆེན་ལས། སླར་ཡང་འཕོ་བའི་དབྱེ་བ་ནི་མི་མཉམ་མཉམ་པའི་ཉིན་ཞག་རྣམས་ཀྱིས། གཡོན་པ་ལ་རྒྱུ་བའི་ཉིན་ཞག་གི་ཚད་ཀྱི་བྱེད་པ་ནི་ཞེས་འབྱུང་བས།
འཕོ་བའི་དབྱེ་བ་ནི་མི་མཉམ་མཉམ་པའི་ཞེས་པ་སྣ་བུག་གཡས་གཡོན་གྱི་ཁྱིམ་མི་མཉམ་པ་དང་མཉམ་པ་དག་ལས། ལོ་གསུམ་ཕྱོགས་གསུམ་གྱི་ཞག་ལ་འཆི་ཞག་དང་པོ་དང༌། དེ་ནས་རང་བཞིན་པའི་འཕོ་བ་དང་པོ་དང༌། དེ་ནས་འཆི་ཞག་གཉིས་དང་འཕོ་ཞག་གཉིས་དང༌། དེ་ནས་འཆི་ཞག་གསུམ་དང༌། འཕོ་ཞག་གསུམ་དང༌། དེ་ལྟར་སོ་གསུམ་གྱི་བར་རྒྱུས་ནས་མཐར་འཆི་ཞག་སོ་བཞི་པ་ཞིག་རྒྱུས་པས་ལོ་གསུམ་ཕྱོགས་གསུམ་གྱི་ཞག་དང་མངལ་གྱི་རྩ་མ་ཆགས་པའི་ཞག་དང་བཅས་པའི་ཞག་དག་པ་ན་འཆི་བར་འགྱུར་བ་སྟེ་མུན་པའི་ཁམས་ཟད་ཟད་ཀྱི་བར་དུ་རྒྱུ་བ་དང་འཕོ་བའི་ཉིན་ཞག་གྲངས་མཉམ་དུ་གསུངས་པ་ལས་གཞན་དུ་འཆི་༼༡༢༥༽ཞག་རེ་དང༌། འཕོ་བ་ཞག་སོ་གཉིས་རྗེས་འབྲང་དང་བཅས་པ་རིམ་བཞིན་སྤེལ་ནས་ལོ་གསུམ་ཕྱོགས་གསུམ་གྱི་ཞག་ཟད་པར་མ་གསུངས་པའི་ཕྱིར་དང༌། ཡང་འགྲེལ་ཆེན་དུ། གཡོན་པའི་རྩ་མི་མཉམ་པའི་འདབ་མ་རྣམས་ལ་ཉིན་ཞག་སུམ་ཅུ་རྩ་གཅིག་རྒྱུ་བ་དང་འཕོ་བའི་ཉིན་ཞག་སུམ་ཅུ་རྩ་གཅིག་གིས་སྙིང་སྟོབས་ཀྱི་ཁམས་ཟད་དོ། །
ཞེས་རྩ་གཡོན་པའི་འཆི་ལྟས་ལ་སྙིང་སྟོབས་ཀྱི་ཁམས་ཟད་པ་ཡན་ཆད་ལ་རྒྱུ་བའི་ཞག་སོ་གཅིག་ལས་མ་གསུངས་པའི་ཕྱིར་རོ། ། ཡང་བྱམས་པ་གླིང་པས། བུ་རིན་པོ་ཆེ་དགག་པ་སྐད་བྱེད་པའི་དགག་པ་མ་སོང་སྟེ་ཡེ་ཤེས་ཀྱི་ཆ་ལ་ཡེ་ཤེས་ཀྱི་ཆ་བཞག་མི་རུང་བ་མ་ཡིན་པའི་ཕྱིར། རྣམ་པར་དག་པའང་ཆེས་རྣམ་པར་དག་བྱ་དང་སྒྲིབ་བྲལ་ལའང་ཆེས་སྒྲིབ་པ་དང་བྲལ་བྱར་ཡོད་པའི་ཕྱིར་ཞེས་སྐུ་གསུམ་སྐུ་བཞི་ངོ་སྤྲོད་ཀྱི་ཚུལ་འདིར་ཕ་མའི་སངས་རྒྱས་ཀྱང་སླར་གཉིས་མེད་རྒྱུད་ཀྱི་དཀྱིལ་འཁོར་དུ་གཟོད་འཚང་རྒྱ་དགོས་པར་བཤད་ཟིན་པའི་ཕྱིར་དང༌། དེ་ཉིད་ཀྱི་ཕྱིར་ཁྲོ་བོའི་དབང་པོ་བཅོམ་ལྡན་འདས་རྡོ་རྗེ་ཤུགས་ཀྱང་ཟླ་བ་གཅིག་གི་ཤོལ་མ་དག་པའི་སངས་རྒྱས་སུ་གྱུར་པ་ཉིད་ཀྱི་ཕྱག་ཉེར་དྲུག་འབྱུང་བའི་ཕྱིར། ཕྱག་རྡོར་སྟོད་འགྲེལ་དུའང་བདེ་མཆོག་གིས་ཤེས་སྒྲིབ་མ་སྤངས་པའི་༼༡༢༦༽བརྡར་གླང་སྟག་ལྤགས་དང་སྦྲུལ་རྒྱན་སྐུ་ལ་བཞེས་ཞེས་པའང་བདེ་མཆོག་རང་ལམ་གྱི་ཤེས་སྒྲིབ་སྤངས་ཀྱང༌། དུས་འཁོར་ལས་འབྱུང་བའི་ཤེས་སྒྲིབ་མ་སྤངས་པར་དགོངས་ནས་དེ་སྐད་གསུངས་བ་ཡིན་ནོ། ། དེ་ནས་ཡེ་ཤེས་ལའང་ཆེས་མཆོག་ཏུ་གྱུར་པའི་ཡེ་ཤེས་བཞག་དགོས་པ་ནི། འགྲེལ་ཆེན་དུ་གཟའ་གཞན་གྱི་རྣམས་ཀྱི་ལོངས་མ་སྤྱད་པའི་ཡེ་ཤེས་ཀྱི་ཆ་སྒྲན་གྱི་ལོངས་སྤྱོད་དང༌། དེའི་ལོངས་མ་སྤྱད་པའི་ཡེ་ཤེས་ཀྱི་ཆ་མཇུག་རིང་གི་ལོངས་སྤྱོད་དུ་གསུངས་པ་དང༌།
དཀྱིལ་འཁོར་གྱི་འཁོར་ལོ་ཡེ་ཤེས་ཀྱི་ཆ་གཙོ་བོ་དང༌། དེའི་ཡེ་ཤེས་ཀྱི་ཆ་ཡུམ་ཡིན་པར་གསུངས་ལ། དེ་ལྟར་བརྗོད་པའི་འཐད་པས། སྐབས་དོན་འདིར་ཡང་ལུས་ཅན་རྣམས་ཀྱི་དབུ་མའི་བགོ་སྐལ་གྱི་རླུང་བུ་ལོན་དུ་སོང་བ་ལོ་གསུམ་ཕྱོགས་གསུམ་གྱི་ཆ་ཡེ་རླུང་དང༌། དེ་ལའང་ཞག་སོ་བཞི་བུ་ལོན་དུ་སོང་བས་ལོ་གསུམ་ཕྱོགས་གསུམ་ཟད་པར་བྱས་ནས་འཆི་བའི་རྣམ་པར་གཞག་པ་ལ་ནོངས་པ་གཞར་ཡང་ག་ལ་ཡོད། ཡང་བོད་སྔ་མ་ཁ་ཅིག ། འཆི་ལྟས་ཀྱི་ཞག་སོ་བཞི་ལ་སོགས་པའི་ནང་ནས་སོ་གསུམ་པ་ནི་མི་མཉམ་པའི་དུས་སྦྱོར་ལས་སྐྱེས་ན་དང་པོ་གཡོན་དང༌། མཉམ་པའི་དུས་སྦྱོར་ལ་སྐྱེས་ན་དང་པོ་གཡས་ནས་འཆི་ཞག་༼༡༢༧༽དེ་རྒྱུ་བ་ཡིན་ལ། འགྲེལ་ཆེན་ལས། མཐའི་རྒྱུ་བ་ནི་གཡས་པའི་རྩ་ལའོ། །
ཞེས་པའི་དོན་ཡང་མི་མཉམ་པའི་དུས་སྦྱོར་ལ་སྐྱེས་པའི་དབང་དུ་བྱས་པ་ཡིན་ནོ་ཞེས་ཟེར་བ་ལ། བུས་དེ་ལྟ་ན་འཆི་ཞག་སྤེལ་མར་རྒྱུ་བ་མ་ཡིན་པར་ཐལ། གཡོན་ནམ་གཡས་འབའ་ཞིག་ལ་རྒྱུ་བའི་ཕྱིར། ཞེས་འཕེན་པར་མཛད་པ་པོ་གསུམ་པ་དེ་གཡོན་གྱི་དུས་སྦྱོར་ལ་སྐྱེས་ན་གཡོན་དང༌། གཡས་ཀྱི་དུས་སྦྱོར་ལ་སྐྱེས་ན་གཡས་ཀྱི་ཐ་མར་རྒྱུ་བ་དེ་གཡོན་འབའ་ཞིག་དང༌། གཡས་འབའ་ཞིག་ནས་གཅིག་ནས་སོ་གསུམ་གྱི་བར་བཏུད་མར་མ་རྒྱུས་ན་རྒྱུ་ཐབས་མེད་པས་དེ་ལྟར་རྒྱུ་བ་ལས་འོས་མེད་དོ། ། ཞེས་ཕྱོགས་སྔ་མས་དེ་ལྟར་ཤུགས་ཀྱིས་ཁས་བླངས་པ་ཡིན་ལ། དེ་ལྟ་མ་ཡིན་ན་སྤེལ་མར་རྒྱུ་ན་གཡས་གཡོན་གང་ནས་དང་པོར་མགོ་བརྩམས་ཏེ། རྒྱུ་ནའང་སོ་གསུམ་པ་གཡོན་གྱི་རྒྱུ་བ་འོང་བའི་ཕྱིར་ཞེས་དགོངས་སྣང་ནའང༌། ཕྱོགས་སྔའི་བསམ་པ་མ་ལེན་པའི་དགག་པར་ཟད་དེ།
ཕྱོགས་སྔ་མ་ལ་ཐལ་བ་དེར་མི་འགྱུར་བའི་ཕྱིར་ཏེ། ཕྱོགས་སྔས་འཆི་ཞག་སོ་གསུམ་༼༡༢༨༽པ་དེ་གཡས་ཀྱི་དུས་སྦྱོར་ལ་སྐྱེས་པ་ཡིན་ན་གཡས་དང༌། གཡོན་གྱི་དུས་སྦྱོར་ལ་སྐྱེས་པ་ཡིན་ན་གཡོན་ནས་རྒྱུ་བར་འདོད་པས་དེ་གོང་གི་འཆི་ཞག་སོ་གཉིས་ཡན་ཆད་སྤེལ་མར་རྒྱུ་བ་ལ་གནོད་པ་ཅི་ཡང་མེད་པས་སྤེལ་མར་རྒྱུ་བ་མིན་པར་ཐལ་བ་འཕེན་པ་དོན་མེད་པར་འགྱུར་བའི་ཕྱིར། འོན་ཀྱང་ཕྱོགས་སྔ་མའི་འདོད་པ་གཡས་ཀྱི་དུས་སྦྱོར་ལ། སྐྱེས་པ་ཡིན་ན་ཕྱོགས་སྔའི་འདོད་པའི་ཞག་སོ་གསུམ་པ་ན་གཡས་ལ་རྒྱུ་ཞེས་སྨྲ་བ་མི་འཐད་དེ་མི་མཉམ་པའི་ཞག་ཐམས་ཅད་གཡོན་ཞག་ཏུ་གསུངས་པའི་ཕྱིར་ཏེ། ཞག་སོ་གསུམ་པོ་དེ་གཡོན་ཞག་ལས་གཡས་ཞག་ཏུ་འོང་བའི་དོན་མེད་པའི་ཕྱིར། དེས་ན་གཡོན་པའི་དུས་སྦྱོར་ལ་སྐྱེས་ན་འཆི་ཞག་དང་པོ་རྩ་དང་སྣ་གཡོན་མི་མཉམ་པ་ནས་ཞག་གཅིག་ནས་གཉིས་སོགས་སོ་གསུམ་གྱི་བར་མཐར་ཆགས་ལ་རྩ་དང་སྣ་གཡས་གཡོན་སྤེལ་མར་རྒྱུ་བ་དང༌། གཡས་ཀྱི་དུས་སྦྱོར་ལ་སྐྱེས་ན་རྩ་དང་སྣ་གཡས་མཉམ་པ་ནས་དང་པོར་ཞག་གཉིས་དང་གཅིག་དང་གསུམ་དང་དྲུག་དང་ལྔ་ནས་སོ་གསུམ་བར་རྩ་དང་སྣ་གཡས་གཡོན་སྤེལ་བར་རྒྱུ་བ་ཉིད་ཀྱིས་༼༡༢༩༽གཡོན་མི་མཉམ་པ་དང་གཡས་མཉམ་པའི་དུས་སྦྱོར་གང་ལ་དང་པོར་འཆི་ཞག་རྒྱུས་ཀྱང་སོ་གཉིས་པ་སྣ་གཡས་པ་དང༌། སོ་གཅིག་གསུམ་པ་སྣ་གཡོན་ཁོ་ན་ནས་འབབ་པར་འགྱུར་བ་མ་བརྗེད་པར་བཟུང་ཞིག ། མཐའི་རྒྱུ་བ་ནི་གཡས་པའི་རྩ་ལའོ། །
ཞེས་པའི་དོན་འོག་ནས་འཆད་དོ། ། གཉིས་པ་རྒྱུད་འགྲེལ་གྱི་དགོངས་པ་བཤད་པ་ལ། དུས་འཆི་དངོས། རྩ་རྣམས་ཇི་ལྟར་གཅོད་པའི་ཚུལ་ལོ། ། དང་པོ་ལ་འཆི་ཞག་རྣམས་ཀྱིས་གང་གང་འདོད་༴༴༴ འདིར་དཔེའུ་རི་བཙུགས་དགོས།༴༴༴ འདིར་སྨྲས་པ། གཡས་ནས་དང་པོར་འཆི་ཞག་ནི། ། རྒྱུ་ན་གཉིས་དང་གཅིག་ནས་ནི། ། བཞི་གསུམ་དྲུག་ལྔ་ནས་བཟུང་ཏེ། །
སོ་གསུམ་བར་དུ་རྒྱུ་བའོ། ། གཡོན་པ་དང་པོ་འཆི་ཞག་ནི། གཅིག་གཉིས་གསུམ་བཞི་ནས་བཟུང་སྟེ། ། སོ་གསུམ་བར་དུ་རྒྱུ་བ་ན། ། སོ་གསུམ་པ་ནི་གཡོན་པ་ལས། ། གཡས་པར་རྒྱུ་བའི་སྐབས་མེད་དོ། ། ཞེས་ཀྱང་སྨྲས་སོ། ། མཆན་ཡིན་ནོ། ། པ་འདོར་བྱེད་རྣམས་ཇི་ལྟར་འགྲུབ་པ། རྒྱུ་བའི་གྲངས་བསྟན་པའོ། །
དང་པོ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། འགྲེལ་ཆེན་ལས། འདིར་ལུས་ཅན་རྣམས་ཀྱི་ལུས་ལ་༼༡༣༠༽ལོ་སོ་གཉིས་དང་ཟླ་བ་བཞིས་སྙིང་སྟོབས་དང་རྡུལ་དང་མུན་པའི་དབྱེ་བས་གཡོན་དང་གཡས་དང་དབུ་མའི་རྩ་ལ་སྲོག་རབ་ཏུ་རྒྱུ་སྟེ། ཕྱེད་དང་བཅས་པའི་ཟླ་བ་བཅུ་ལྷག་པའི་དགུ་བཅུ་རྩ་དྲུག་གི་བར་དུ་གཡོན་དང་གཡས་ལ་དཀྱིལ་འཁོར་ལྔ་འབབ་པའོ། ། ཞེས་པས། སྐྱེས་བུ་ཚེ་ལོ་བརྒྱ་ཐུབ་པ་ཞིག་གི་དབང་དུ་བྱས་ནས་ཡོན་ཏན་གསུམ་པོ་དེ་རེ་ཞིང་སོ་ལོ་གཉིས་ཟླ་བ་ཕྱེད་བཞིས་སྲོག་བརྒྱུས་དེའི་ཉི་ཟླའི་རླུང་གི་སྐལ་བ་ཕྱོགས་གཅིག་ཏུ་བསྡོམས་ནས་ལོ་གོ་དྲུག་ཟླ་བ་ཕྱེད་དང་བཅས་པའི་བཅུར་འགྱུར་ལ། དེའི་ལྷག་མ་ལོ་གསུམ་ཕྱོགས་གསུམ་གྱི་རླུང་ནི་དབུ་མའི་ཐོབ་སྐལ་དུ་འགྱུར་བས།
དེ་གཉིས་བསྡོམས་པས་ལོ་བརྒྱར་འགྱུར་བ་ནི་མི་རྣམས་ཀྱི་དུས་འཆིའི་ཚེ་ཚད་དོ། ། དེ་ཡང་གཡོན་དང་གཡས་དང་དབུ་མའི་རྩ་གསུམ་ལ་སྙིང་སྟོབས་དང་རྡུལ་དང་མུན་པའི་བདག་ཉིད་ཀྱི་རླུང་རྒྱུ་བ་ལས་དུས་འཆིའི་འཆི་ལྟས་ཀྱི་ལོ་ཟླ་ལ་ནི་རྩ་དབུ་མ་ལ་མུན་པའི་རླུང་རྒྱུ་བ་དེས་སྲོག་དང་ཐུར་སེལ་གྱི་རང་བཞིན་བཟུང་ནས་གཡས་གཡོན་ལ་མཉམ་པ་དང་མི་མཉམ་པའི་ཉིན་ཞག་གི་རྒྱུ་བ་རྒྱུ་བར་བྱེད་པའི་ཞག་ཉེར་ལྔ་ལྷག་པའི་བརྒྱ་ཕྲག་བཅུ་གཅིག་གི་ལོ་གསུམ་ཕྱོགས་༼༡༣༡༽གསུམ་རྫོགས་པའི་བར་རྒྱུ་བར་འགྱུར་བ་ཡིན་ཏེ། དེའི་ཚུལ་ལ་རྒྱུད་དུ། ཉིན་ཞག་བགྲོད་པའི་དབང་གིས་ཞེས་འབྱུང་ལ། དེའི་དོན་བྱིས་པ་སྐྱེས་པ་ནས་བཟུང་ལོ་གོ་དྲུག་དང་ཟླ་བ་ཕྱེད་བཅས་བཅུའི་བར་ལ་རིམ་པ་བཞིན་འཆི་ལྟས་ཀྱི་དབུགས་དང་ཆུ་སྲང་ཆུ་ཚོད་ཉིན་ཞག་རྣམས་ཉི་མའི་བགྲོད་པ་རེ་རེ་ཞིང་འཕེལ་བའི་དབང་གིས་བཞག་པའི་ཕྱིར་ན། བགྲོད་པའི་དབང་གིས་ཞེས་དགོངས་པ་ཡིན་ལ། དཔལ་ལྡན་ས་སྐྱ་བསོད་རྒྱལ་བས། ཉིན་ཞག་བགྲོད་པའི་དབང་གིས་གསུངས་པའི་དོན་ནི་འཆི་ལྟས་ཀྱི་ལོ་གསུམ་ཕྱོགས་གསུམ་ལ་ཉིན་ཞག་ཉི་ཤུ་རྩ་ལྔ་ལྷག་པའི་བརྒྱ་ཕྲག་བཅུ་གཅིག་འགྲོ་སྟེ། ཉིན་ཞག་བགྲོད་པའི་དབང་གིས་ཞེས་པ་ཚེ་ལོ་བརྒྱ་པའི་སྐྱེས་བུ་ཞིག་གི་འཆི་ལྟས་ཤར་ནས་སྲོག་ཟད་པར་འགྱུར་བའི་བར་དེ་སྲིད་དུ་ཉིན་ཞག་གི་གཡས་གཡོན་དུ་འཆི་ལྟས་འཕོ་ཞིང་རྒྱུ་བར་བྱེད་པའི་ཕྱིར་ཞེས་གསུངས་པ་དང༌། བྱམས་པ་གླིང་པས།
དེའི་རྗེས་སུ་བརྗོད་པར་བྱེད་ཀྱང་མི་འཐད་དེ། ཉིན་ཞག་བགྲོད་པའི་དབང་གིས་ཞེས་པ་ལ་འཆི་ཞག་གི་ཤར་ནས་སྲོག་ཟད་ཀྱི་བར་ངོས་བཟུང་བ་མི་རིགས་པའི་ཕྱིར་ཏེ། ལོ་གསུམ་ཕྱོགས་གསུམ་འཆི་བའི་མཚན་ཉིད་ཅན་ལ་སླར་བགྲོད་པའི་མཚམས་ཀྱི་༼༡༣༢༽དབང་གིས་འཆི་ཞག་རྒྱུ་འཕེལ་དུ་མ་བཞག་པའི་ཕྱིར་དང༌། དེ་ལྟར་བཤད་པ་ལ་བགྲོད་པའི་དབང་གིས་ཞེས་པའི་དོན་གྱི་རྒྱུ་མཚན་གྱིས་འབྲེལ་ཅིང་ཡང་མི་སྣང་བའི་ཕྱིར་དང༌། རྒྱུད་ལས། འཕོ་ཞིང་རྒྱུ་བར་བྱེད་ཅེས་གསུངས་པའི་དགོངས་པ་ཡང་དེ་ལྟ་མ་ཡིན་པའི་ཕྱིར་ཏེ། བཤད་མ་ཐག་པའི་འཆི་ལྟས་ཀྱི་དབུགས་སོགས་བགྲོད་པ་རེ་རེའི་མཐར་གཡས་སམ་གཡོན་ལ་འཕེལ་ཞིང་འཕོ་བའི་དོན་ཡིན་པའི་ཕྱིར་རོ། ། དེ་ནས་ཉི་མའི་བགྲོད་པ་རེ་རེའི་མཐར་གཡས་གཡོན་ཉི་ཟླའི་ལམ་ལ་འཆི་ཞག་ཏུ་མ་ལོངས་ཀྱི་བར་དུ་དབུགས་སོགས་དང༌། ཞག་ཏུ་ལོངས་ནས་གཡས་མཉམ་པའི་དུས་སྦྱོར་ལ་སྐྱེས་པ་ཡིན་ན་དང་པོར་མཉམ་པའི་དུས་སྦྱོར་ནས་དང༌། གཡོན་མི་མཉམ་པའི་དུས་སྦྱོར་ལ་སྐྱེས་པ་ཡིན་ན་དང་པོར་མི་མཉམ་པའི་དུས་སྦྱོར་ནས་འཆི་ཞག་རིམ་པས་འཕེལ་བ་ཡིན་ཏེ།
དཔེར་ན་བྱིས་པའི་སྲོག་མའི་མངལ་དུ་ལུག་སོགས་མི་མཉམ་པའི་དུས་སྦྱོར་གྱི་དང་པོར་སྐྱེས་པ་ཡིན་ན་ལོ་གོ་དྲུག་དང་ཟླ་བ་ཕྱེད་བཅས་བཅུ་རྫོགས་པ་ན་གཡོན་པའི་རྩ་ལ་ཞག་གཅིག་ཡོན་པོར་རྒྱུ་བ་ཉིད་ཀྱི་ཕྱིར་ཏེ། ཡེ་ལེར། ཐུང་ངུ་དེ་དག་ཀྱང་ལུག་༼༡༣༣༽ལ་སོགས་པའི་དུས་སྦྱོར་ལ་སྐྱེས་པའི་བྱིས་པའི་དབུགས་མའི་དབུགས་རྣམས་འབབ་པ་རྣམས་སུ་འགྱུར་ཏེ། དེ་ནས་གཡོན་པའི་དཀྱིལ་འཁོར་ལ་ཡང་དག་པར་རྒྱུའོ། ། རིང་པོ་རྣམས་ཀྱང་དེ་བཞིན་དུས་སྦྱོར་གཉིས་པ་གླང་ལ་སོགས་པ་མཉམ་པ་ལ་དང་པོ་སྐྱེས་པའི་དབུ་མའི་དབུགས་འབབ་པ་རྣམས་སོ། ། ཞེས་འབྱུང་བས་གཡས་གླང་སོགས་མཉམ་པའི་དུས་སྦྱོར་ལ་སྐྱེས་པ་ཡིན་ན་གཡས་པ་ནས་ཞག་གཉིས་ཡོན་པོར་རྒྱུ་བའང་དྲན་པར་གྱིས་ཤིག ། དེས་ན་རྒྱུད་ལས། མི་མཉམ་མཉམ་པའི་ཉིན་ཞག་རྣམས་ཀྱི་བཅུ་གཉིས་རྩིབས་ལ་བྱེད་པ་ནི། ཞེས་པ་དང་པོར་སྣ་གཡོན་ནས་འཆི་ལྟས་རྒྱུ་བ་ལྟ་བུ་ལ་དང་པོར་འཆི་ཞག་གང་རྒྱུས་རྩ་དང་སྣ་གཡོན་གྱི་ཁྱིམ་གྱི་རྩིབས་རྣམས་ཀྱི་ནམ་མཁའ་ལ་སོགས་པའི་དཀྱིལ་འཁོར་ལྔ་ཡོངས་སུ་འདོར་བའི་ཆེད་དུ་རྒྱུ་བའི་མཇུག་དེར་ཡང་འཕོ་ཞག་གིས་ཆོད་པར་རྩ་དང་སྣ་གཡས་ཀྱི་ཁྱིམ་གྱི་དཀྱིལ་འཁོར་ལྔ་ཡོངས་སུ་འདོར་བའི་ཆེད་དུ་རྩ་དང་སྣ་ཕན་ཚུན་འཕོ་རེས་ཀྱིས་རྒྱུ་བ་ཡིན་ལ། གཡས་ཀྱི་འཆི་ཞག་དང་པོར་འབྱུང་བ་ལའང༌།
གཡས་ཀྱི་ཁྱིམ་གྱི་རྩིབས་རྣམས་ཀྱི་ས་ལ་སོགས་པའི་དཀྱིལ་འཁོར་ལྔ་འདོར་བའི་ཆེད་དུ་རྒྱུ་བའི་མཇུག་དེར་ཡང་འཕོ་༼༡༣༤༽ཞག་གིས་ཆོད་པར་རྩ་དང་སྣ་གཡོན་གྱི་ཁྱིམ་གྱི་དཀྱིལ་འཁོར་ལྔ་ཡོངས་སུ་འདོར་བའི་ཆེད་དུ་རྩ་དང་སྣ་ཕན་ཚུན་འཕོ་རེས་ཀྱིས་རྒྱུ་བ་ཡིན་ཏེ། དབང་མདོར་བསྟན་ལས། གཡོན་པར་རྟག་ཏུ་ནམ་མཁའ་སོགས། ། གཡས་པར་ས་སོགས་གཞན་གཡས་སོ། ། ཞེས་གསུངས་པའི་ཕྱིར། སྐབས་འདིར་བདག་ཅག་གི་འདྲེན་མཆོག་བདག་ཉིད་ཆེན་པོ་ཀརྨ་ཕྲིན་ལས་པ་དང༌། མཁས་གྲུབ་ཆེན་པོ་ངོ་ཁྲོ་དབང་ཕྱུག་དཔལ་བ་དང༌། གཞན་ཡང་བོད་ཀྱི་མཁས་གྲུབ་རི་བོ་མཆོག་རབ་ལྟ་བུ་མང་པོས་མགྲིན་གཅིག་ཏུ། དེང་སང་སྣ་ནས་རྒྱུ་བའི་དབུགས་ཀྱི་སོ་གཉིས་ཆ་ཆད་ཆ་བསགས་པས་ཞག་དང་ཟླ་བ་དང་ལོར་ལོངས་པ་ན་འཆི་ལྟས་ཀྱི་ཐོག་མའི་ཞག་ཡིན་པས་དེ་ནས་ལོ་གསུམ་དང་ཕྱོགས་གསུམ་ན་འཆི་བར་འགྱུར་ཞེས་གསུངས་པ་ནི། སེང་གེ་ལྟ་བུའི་ཞལ་ནས་ཝ་སྐྱེས་པའི་བཞད་མོ་བླངས་པ་ཡིན་ཏེ།
དེ་ལྟ་ན་སོ་གཉིས་ཀྱི་ཆ་ཞག་གཅིག་ལ་བསགས་ན་ཞག་གཅིག་ལ་དྲུག་བརྒྱ་དོན་ལྔ་འབྱུང་བ་ཞག་སོ་གཉིས་ན་ཞག་གཅིག་ཏུ་ལོངས་པས་སྐྱེས་ནས་ཞག་སོ་གཉིས་ལ་འཆི་ལྟས་ཀྱི་ཞག་དང་པོ་རྒྱུ་བར་འགྱུར་བས་སྐྱེས་ནས་ལོ་གསུམ་དང་ཟླ་བ་གཉིས་ཞག་བཅུ་བདུན་ན་འཆི་བར་ཁས་ལེན་༼༡༣༥༽དགོས་པར་འགྱུར་བའི་ཕྱིར། སྐྱེས་ནས་ལོ་གསུམ་དང་ཟླ་བ་གཉིས་གཅིག་ཏུ་འཆི་ཞག་ལོངས། དེ་ནས་འཆི་ལྟས་ཀྱི་མཚན་ཉིད་རྫོགས་པ་ལ་ལོ་གསུམ་ཕྱོགས་གསུམ་དགོས་པས་ཞག་དེ་དག་ལ་ལོ་གསུམ་ཕྱོགས་གསུམ་དགོས་པས་ཞག་དེ་དག་ལ་ལོ་གསུམ་ཟླ་བ་གཉིས་ཞག་བཅུ་བདུན་འབྱུང་བའི་ཕྱིར། དེ་འདྲའི་འཆི་ལྟས་ནི་དུས་མིན་དང་དུས་འཆི་གང་དུའང་རྒྱུད་འགྲེལ་འདིར་མ་བཤད་པས། དེ་ལྟའི་འཆི་ལྟས་ཀྱི་ཚུལ་རིང་ལུགས་གང་ནས་འབྱུང་བའི་ཁུངས་སྟོན་པར་མཛོད་ཅིག ། ཡང་འཆི་ཞག་བསགས་པ་དེ་ལོ་གསུམ་དང་ཕྱོགས་གསུམ་དུ་ལོངས་པ་ན་ཡིན་གྱི་ཞག་ཏུ་ལོངས་པའི་དེ་མ་ཐག་ནས་ལོ་གསུམ་དང་ཕྱོགས་གསུམ་ན་འཆི་བ་མ་ཡིན་ཞེ་ན། འོ་ན་དུས་འཆིའི་སྐབས་འདིར་ཁྱིམ་ལོ་གོ་དྲུག་དང་ཟླ་བ་ཕྱེད་བཅས་བཅུ་ན་འཆི་ལྟས་དབུགས་ནས་བསགས་པ་ལོ་གསུམ་དང་ཕྱོགས་གསུམ་དུ་ལོངས་ཟིན་པས། དེ་ནས་རིམ་བཞིན་འཆི་ཞག་སོ་བཞིའི་བར་འཕེལ་ནས་དུས་འཆིར་འགྱུར་མི་དགོས་པར་ཐལ། འཆི་ལྟས་ཀྱི་ཞག་སོ་གཉིས་ཆ་བསགས་པ་ཞག་ཏུ་ལོངས་པ་ནས་ནི་ལོ་གསུམ་དང་ཕྱོགས་གསུམ་ན་འཆི་བའི་ཐོག་མ་མི་བྱེད་པར་ཁས་བླངས་ཤིང༌། སོ་གཉིས་༼༡༣༦༽ཐམས་ཅད་བསྡོམས་པས་ལོ་གསུམ་དང་ཕྱོགས་གསུམ་དུ་ལོངས་པ་ལ་ཁྱིམ་ལོ་གོ་དྲུག་དང་ཟླ་བ་ཕྱེད་བཅས་བཅུ་རྫོགས་པ་ན་འཆི་ལྟས་དབུགས་ཆུ་སྲང་ཆུ་ཚོད་བསགས་པ་ཐམས་ཅད་བསྡོམས་པས་ལོ་གསུམ་དང་ཕྱོགས་གསུམ་དུ་ལོངས་ཟིན་པའི་ཕྱིར།
མ་གྲུབ་བོ་སྙམ་ན། གྲུབ་པར་ཐལ། སྐྱེས་མ་ཐག་པའི་ཕྲ་བ་དབུགས་ནས་བཟུང༌། དབུགས་སོ་གཉིས་ཕྱེད་བཅས་ན་དབུགས་རེ་རེ་ལོངས་ཤིང་དེ་བསགས་པའི་ཚུལ་གྱི་ཞག་སོ་གཉིས་ན་གཅིག་ཏུ་ལོངས་ཟིན་པའི་ཕྱིར། ཡང་ཚེ་ལོ་གོ་དྲུག་དང་ཟླ་བ་ཕྱེད་བཅས་བཅུ་ན་འཆི་ཞག་ལོ་གསུམ་དང་ཕྱོགས་གསུམ་ལོངས་པ་ཡིན་ཞེ་ན། འོ་ན་ཚེ་ལོ་ལ་ཚེ་ལོའི་ཤོལ་འབྱུང་བར་ཐལ། དབུགས་ཀྱི་ཤོལ་བསགས་པ་དེ་སྣ་ནས་རྒྱུས་པའི་སྟེང་ནས་བསགས་པའི་ཕྱིར། རྟགས་ཁས་བླངས་པ་ཡིན་ལ། དེ་ལྟ་ན་ཚེ་ལོ་གོ་དྲུག་དང་ཟླ་བ་ཕྱེད་བཅས་བཅུ་ན་ལོ་བརྒྱ་འབྱུང་བ་ལ་ལོ་གསུམ་ཕྱོགས་གསུམ་དེ་འཆད་པ་མ་ཡིན་པར་ཐལ། ནང་གི་རྩ་འདབ་ནས་སྣར་རྒྱུས་པའི་ཤོལ་དེ་བུ་ལོན་དུ་མ་སོང་བར་སྣ་ནས་རྒྱུས་པའི་ཕྱིར།
ཡང་དབུ་མའི་རླུང་བུ་ལོན་དུ་མ་སོང་བར་ཐལ། སླར་ཟླ་ཉིའི་ལམ་ནས་དབུ་མའི་རླུང་ཆད་པའམ་བུ་ལོན་དུ་སོང་བ་དེ་སྣ་ལ་རྒྱུས་པའི་༼༡༣༧༽ཕྱིར། ལོ་གསུམ་ཕྱོགས་གསུམ་གྱི་འཆི་བའི་རྒྱུ་བ་ནི། ཆད་ཆ་གང་རྒྱུས་པ་ཡིན་ན། འོག་ནས་འཆད་པར་འགྱུར་བའི་ལྟེ་བའི་སྟོང་པ་བཞི་རྩ་འདབ་བཞི་དང་བཅས་པའི་ལྟེ་བའི་འཁོར་ལོ་ལ་གཡས་ལྟ་བུ་ལ་མཚོན་ན་གཡས་ཀྱི་རྩ་འདབ་སུམ་ཅུ། རོ་མ་དབུ་མ་གཉིས་དང་བཅས་པའི་སོ་གཉིས་ལས་དབུགས་སོ་གཉིས་སྟོང་པ་གཉིས་པོས་རྐང་པ་རེ་རེ་ཙམ་རྒྱུ་བའི་དབུ་མ་རྒྱུ་བའི་དབུགས་གཅིག་སྟེ་རྒྱུ་མ་ཐུབ་ལ། གཡོན་ལའང་དེ་ལྟར་ཡོད་པ་དེའི་དབུ་མའི་དབུགས་གཉིས་པོ་དེའི་འཆི་དབུགས་སོགས་ལོ་གསུམ་ཕྱོགས་གསུམ་གྱི་འཆི་བའི་མཚན་ཉིད་ཅན་གྱི་རླུང་སྣ་ནས་ཕྱིར་རྒྱུས་པ་ཡིན་ལ། འདི་ལས་གཞན་པའི་སྣ་ནས་དབུགས་འབྱུང་ངོ་ཅོག་གི་སོ་གཉིས་ཕྱེད་ཆའི་ཡེ་ཤེས་ཀྱི་ཆ་ཕར་ཆད་པ་དེ་འཆི་ལྟས་ཀྱི་དབུགས་སོགས་སུ་ཚུར་སྣ་ནས་ལྡང་སྟེ་རྒྱུས་པ་མ་ཡིན་པའི་ཕྱིར། ཚུལ་འདི་ལ་ཁྱེད་དེ་སྐད་དུ་འཁྲུལ་ཡང་འཁྲུལ་པའི་གཞི་མེད་པའི་ཚུལ་བདག་གིས་བརྗོད་པར་བྱ་སྟེ། གཡས་གཡོན་ཉི་ཟླའི་དབུགས་གཅིག་ལ་སྒྲ་གཅན་ནམ་མུན་པའི་སོ་གཉིས་ཆ་ཆད་དེ་མ་བརྒྱུས་པ་ཡིན་ལ།
དེ་ཇི་ཙམ་ཆད་པ་རྩ་གཡས་གཡོན་གྱི་ཉི་༼༡༣༨༽ཟླའི་རླུང་རང་ལ་གུན་དུ་ཆད་པ་ལས། རྩ་དབུ་མའི་ནང་གི་མུན་པ་ཆེན་པོའི་རླུང་ལ་སྣ་གཡས་གཡོན་གྱི་རླུང་གི་སོ་གཉིས་ཀྱི་ཆད་ཆ་དེ་ནོར་བུ་ལོན་གང་དུ་སོང་ནས་རྩ་གསུམ་གྱི་ཕྱི་ནང་གང་དུའང་རྒྱུས་པ་མ་ཡིན་ལ། དེས་ན་སྣའི་སོ་གཉིས་ཆད་ཆ་དང་དུས་འཆིའི་ལྟས་ཀྱི་དབུགས་འཕེལ་ཚུལ་སྦྱོར་བ་ལ་འབྲལ་འབྲེལ་བ་འགར་ཡང་མེད་དོ། ། འོ་ན་དུས་འཆིའི་མུན་པ་ཆེན་པོའི་རླུང་རྒྱུ་ཚུལ་ནི། སྐྱེས་ནས་ལོ་གཅིག་ན་མུན་པ་ཆེན་པོའི་རླུང་དབུག་གཅིག་ཏུ་ལོང་པ་དབུ་མ་ནས་རྒྱུ་མ་ཐུབ་པར་འཆད་པ་དེའི་གུན་སོབ་ཏུ་མུན་པ་ཆེན་པོའི་དབུགས་དེ་ཉིད་ཟླ་རླུང་མྱུར་དུ་རྒྱུ་བས་གཡོན་ཟླ་བའི་རྒྱུ་བ་ལ་དབུགས་གཅིག་ལྷག་པར་འབབ་ལ་དེ་འབབ་པས་གཡོན་གྱི་རྒྱུ་བ་ལ་དབུགས་ཇི་ཙམ་འབབ་པས་གཡོན་གྱི་རྒྱུ་བ་ལ་དབུགས་ཇི་ཙམ་འབབ་པ་དེ་ཆད་པའོ། ། དེ་ལྟར་གྱི་ལོ་མཚམས་སུ་སྣ་གཡས་གཡོན་དུ་འབབ་པ་བསགས་པས་ལོ་དྲུག་དང་ཟླ་བ་ཕྱེད་བཅས་བཅུ་ན་ཆུ་སྲང་དུ་ལོངས་པ་དབུ་མ་ནས་རྒྱུ་མ་ཐུབ་པར་ཆད་པ་དེའི་གུན་སོབ་ཏུ་མུན་པ་ཆེན་པོའི་རླུང་ཆུ་སྲང་དེ་གཡོན་ཉི་ཟླའི་རྒྱུ་བ་ལ་ལྷག་པར་འབབ་པས་༼༡༣༩༽གཡོན་གྱི་རྒྱུ་བ་ལ་ཇི་ཙམ་འབབ་པ་ཙམ་གྱིས་ཆད་པ་ཡིན་ལ། དེ་ལྟར་ལོ་གསུམ་མཚམས་སུ་བབ་པ་བསགས་པས་ལོ་རེ་དྲུག་ཟླ་བ་ཕྱེད་བཅས་བཅུ་ན་ཆུ་ཚོད་དུ་ལོངས་པ་དབུ་མ་ནས་རྒྱུ་མ་ཐུབ་པར་ཆད་པ་དེའི་གུན་སོབ་ཏུ་མུན་པ་ཆེན་པོའི་རླུང་གི་ཆུ་ཚོད་དེ་ཉིད་གཡོན་ཉི་ཟླའི་རྒྱུ་བ་ལ་ལྷག་པར་འབབ་ལ། དེ་ཇི་ཙམ་དུ་བབ་པས་གཡོན་གྱི་ཉི་ཟླའི་རྒྱུ་བ་ཆད་དེ་དུས་འཆིའི་ཆུ་ཚོད་དུ་འགྱུར་བ་ཡིན་ལ། དེ་ལྟར་ལོ་མཚམས་སུ་གཡས་གཡོན་དུ་འབབ་པ་བསགས་པས་ལོ་གོ་དྲུག་ཟླ་བ་ཕྱེད་བཅས་བཅུ་ན་ནང་གི་དབུ་མ་ནས་མུན་པ་ཆེན་པོའི་རླུང་ཞག་གཅིག་ཏུ་ལོངས་པ་དེ་དབུ་མ་ནས་རྒྱུ་མ་ཐུབ་པས་དེའི་གུན་སོབ་ལ་དུས་དེར་གཡས་གཡོན་གྱི་ལམ་ནས་ཉི་ཟླའི་རླུང་ཞག་གཅིག་ཏུ་ལྷག་པར་བརྒྱུས་ནས་ཞག་དེ་བསགས་པ་ན་ལོ་གསུམ་ཕྱོགས་གསུམ་གྱི་ཚེས་ལོ་བརྒྱའི་ཤོལ་དག་པར་གྱུར་ན། ནང་གི་དབུ་མ་ནས་མུན་པ་ཆེན་པོའི་རླུང་སྣ་ནས་ཕྱི་རོལ་ཏུ་ཞག་གཅིག་བབ་ནས་གཡས་གཡོན་གྱི་ཉི་ཟླའི་རྒྱུ་བ་བཅད་དེ་སྲོག་གཞན་དུ་འཕོ་བར་བྱེད་ལ།
དེ་ལྟ་ན་དེང་སང་སྣ་གཡས་པ་ནས་རྒྱུ་བ་ཉི་རླུང་དང་གཡོན་པ་ནས་རྒྱུ་བ་ཟླ་རླུང་ལ་དབུས་༼༡༤༠༽སྒྲ་ཅན་གྱི་ཆ་ཞིག་ཆད་པ་ཙམ་ལས་ཆད་ཆ་དེ་བསགས་པས་ནང་དུ་འཚོ་བའི་རྒྱུ་བ་དང་ཕྱི་རོལ་ཏུ་འཆི་བའི་རྒྱུ་བར་སོང་བ་མ་ཡིན་ལ། གཡས་གཡོན་གྱི་རྒྱུ་བ་དེ་གཉིས་ལ་ཆད་པ་ནི། དེ་གཉིས་ལས་རླུང་ཡིན་པས་ལས་རླུང་གི་རང་ལྡོག་ལ་ཡེ་ཤེས་ཀྱི་ཆ་མེད་པའི་དག་སྦྱོར་ཡིན་ལ། འོ་ན་དུས་སུ་འཆི་བའི་འཆི་ལྟས་ཀྱི་དབུགས་དང་ཆུ་སྲང་ཆུ་ཚོད་ཞག་གི་བར་ཐམས་ཅད་ནི་དབུ་མའི་མུན་པ་ཆེན་པོའི་རླུང་གིས་གཡས་གཡོན་གྱི་ཉི་ཟླའི་རྒྱུ་ལམ་ནས་ཉི་ཟླའི་རང་སྐལ་གྱི་རྒྱུ་བ་བཀག་ནས་མུན་པ་ཆེན་པོའི་རླུང་རྒྱུས་པའི་དབང་གིས་ཉི་ཟླའི་རླུང་གི་འཚོ་བ་བཀག་ཅིང་བཅད་པས་འཆི་དབུགས་དང་འཆི་ཞག་སོགས་སུ་གྱུར་པ་ཡིན་ནོ། ། དུས་མིན་གྱི་འཆི་བའི་འཆི་ལྟས་ལ་ནི་གཡས་ཉི་མའི་འཆི་ཞག་གི་རྩ་དང་སྣ་གཡོན་ཟླ་བའི་རྒྱུ་ལམ་ནས་ཟླ་བའི་རྒྱུ་བ་བཀག་ནས་དེའི་ཚབ་ཏུ་ལྷག་པར་གཡས་ནས་ཉི་མའི་རྒྱུ་བ་བརྒྱུས་པས་ཟླ་བའི་འཚོ་བ་བཅད་པས་འཆི་ཞག་ཏུ་གྱུར་པ་ཡིན་ནོ། ། གཡོན་ཟླ་བའི་འཆི་ཞག་གིས་རྩ་དང་སྣ་གཡས་ཉི་མའི་རྒྱུ་བ་བཀག་ནས་དེའི་ཚབ་ཏུ་ལྷག་པར་གཡོན་པ་ཟླ་བའི་རྒྱུ་བ་བརྒྱུས་པས་ཉི་མའི་འཚོ་བ་ཆད་པས་འཆི་༼༡༤༡༽ཞག་ཏུ་གྱུར་པ་ཡིན་པ་མ་གཏོགས། སྣ་གཡས་གཡོན་གྱི་སོ་གཅིག་གཉིས་ཆ་ཆད་པས་འཆི་ཞག་དང་འཆི་དབུགས་སོགས་སུ་གྱུར་པ་གཏན་མ་ཡིན་པའི་ཕྱིར། དེ་ལྟར་སྦྱར་ནས་འཆད་ན་འབྲེལ་མེད་པར་མ་ཟད། རྡོ་རྗེ་ཐེག་པའི་རྩེ་མོ་དཔལ་ལྡན་དུས་ཀྱི་འཁོར་ལོའི་ཐར་ལམ་རྫོགས་རིམ་གྱི་སྲོག་བཅད་པར་འགྱུར་ཏེ། ཇི་ལྟར་སྲོག་གཅོད་བྱེད་དུ་འགྱུར་སྙམ་ན་བརྗོད་པར་བྱ་སྟེ།
འོ་ན་སེམས་ཅན་ཁྱི་རྒན་རྒྱ་བོ་སོགས་ཐམས་ཅད་དུས་འཁོར་གྱི་འཇིག་རྟེན་ལས་འདས་པ་རྫོགས་པའི་རིམ་པ་ཉམས་སུ་མ་བླངས་པར་འབད་མེད་དུ་བཅོམ་ལྡན་འདས་དུས་ཀྱི་འཁོར་ལོའི་གོ་འཕང་ཐོབ་པར་འགྱུར་བར་ཐལ། དེང་སང་རང་ལོའི་ཚེ་ལོ་བརྒྱ་པའི་རིས་དྲུག་གི་སེམས་ཅན་ཐམས་ཅད་ཀྱི་སྣ་གཡས་གཡོན་ནས་རྒྱུ་བའི་ལས་རླུང་ལ་ཡེ་ཤེས་ཀྱི་རླུང་ཆད་ཆ་ཐམས་ཅད་བསགས་པས་འཆི་ལྟས་ཀྱི་དབུགས་ཞག་སོགས་སུ་སོང་ནས་བརྒྱུས་པར་འདོད་པ་གང་ཞིག ། ཡེ་ཤེས་ཀྱི་རླུང་ལོ་གསུམ་དང་ཕྱོགས་གསུམ་བརྒྱུས་པ་ན་གྲངས་དེ་སྙེད་བརྒྱུས་པ་དེ་ཡི་ལོ་བརྒྱའི་ལས་རླུང་ཉི་ཁྲི་ཆིག་སྟོང་དྲུག་བརྒྱ་ཟད་པར་བྱས་ནས་ཡེ་ཤེས་ཀྱི་སྐུ་མི་འགྲུབ་པ་མི་སྲིད་པར་གསུངས་པའི་ཕྱིར། རྟགས་དང་པོ་འདི་ནི་ཁྱེད་ཅག་གིས་ཁས་༼༡༤༢༽བླངས་པ་ཡིན་ལ། རྟགས་གཉིས་པ་ནི། བཅོམ་ལྡན་ཤཱཀྱ་ཐུབ་པས་ཞལ་གྱི་བཞེས་པ་ཡིན་ནོ། ། རྟགས་ཕྱི་མ་འདི་བཅོམ་ལྡན་འདས་ཀྱིས་ཞལ་གྱིས་བཞེས་པ་ཉིད་ཀྱི་དབང་གིས། ཡང་བཅོམ་ལྡན་ཤཱཀྱ་ཐུབ་པས་འདི་ལྟར་ཡང་གསུང་དགོས་པ་བྱུང་སྟེ། ལོ་བརྒྱའི་ལས་རླུང་ཉི་ཁྲི་ཆིག་སྟོང་དྲུག་བརྒྱའི་རླུང་ཐམས་ཅད་དུས་སྦྱོར་བཅུ་གཉིས་ཀྱི་བདག་ཉིད་དུ་རྒྱུ་ལ། ལས་རླུང་གི་དུས་སྦྱོར་བཅུ་གཉིས་ཀྱི་རླུང་ཡེ་ཤེས་ཀྱི་རླུང་གིས་ཟ་བའམ་རྒྱུན་གཅོད་པ་དང་སྤང་བར་བྱེད་པ་ལ་ནི་ཡེ་ཤེས་ཀྱི་རླུང་ལོ་གསུམ་ཕྱོགས་གསུམ་གྱི་ཡུན་གྱིས་ཆོག་པར་རྒྱུད་ལས།
ཉི་མ་འགའ་ཞིག་གི་ཞེས་འབྱུང་བས། ལོ་གསུམ་ཕྱོགས་གསུམ་དེའི་རིང་ལ་དུས་སྦྱོར་བཅུ་གཉིས་ཀྱི་རླུང་སེམས་ཀྱི་སྒྲིབ་གཉིས་བཅད་དེ་བཅོམ་ལྡན་འདས་དུས་ཀྱི་འཁོར་ལོའི་གོ་འཕང་སྒྲུབ་པར་གསུངས་པའི་ཕྱིར། ལོ་གསུམ་ཕྱོགས་གསུམ་གྱི་ཡེ་རླུང་བར་མ་ཆད་པར་སྒྲུབ་པའི་དུས་ནི་རྡོ་རྗེ་ཐེག་པའི་ཉེ་ལམ་འདིར་ཕྱོགས་གསུམ་གྱི་ཚོགས་སྦྱོར་དང༌། ལོ་གསུམ་ནི་འཕགས་ལམ་ཐོབ་ནས་ཡིན་གྱི་སོ་སོ་སྐྱེ་བོ་ལམ་ཁོ་ན་ལ་བཅོམ་ལྡན་འདས་དུས་ཀྱི་འཁོར་ལོ་སྒྲུབ་པའི་ཡེ་ཤེས་ཀྱི་རླུང་བར་མ་ཆད་པར་ལོ་གསུམ་ཕྱོགས་གསུམ་དུ་སྒྲུབ་༼༡༤༣༽པའི་དུས་ཀྱི་མཐའ་ཅན་གྱི་སྒྲུབ་པ་ཡོད་དོ་ཅེས་འགོས་ལོ་གཞོན་ནུ་དཔལ་དང༌། རྒྱལ་བ་གར་གྱི་དབང་པོ་ཞྭ་དམར་ཅོད་པན་འཛིན་པ་བཞི་པས་བཞེད་པ་ལའང་ལེགས་པར་དགག་པར་བྱས་པ་ཡིན་ཏེ། རྒྱུད་འགྲེལ་ལས་ལོ་གསུམ་ཕྱོགས་གསུམ་གྱི་མེ་རླུང་གི་ལམ་ལྔ་སོ་སོར་ལས་ཀྱི་རླུང་སེམས་གསུམ་ཚུལ་མིག་ཕྱེད་པར་བཤད་པར་འདུག་ཅིང༌། ཁྱད་པར་མཐོང་སྒོམ་མི་སློབ་པའི་ལམ་དུ་མ་དག་པའི་རླུང་སེམས་ཡེ་རླུང་གིས་སྦྱོང་ཚུལ་ཞིབ་པར་གསུངས་ན་དེ་མི་འགྲིག་བཞིན་སོ་སྐྱེའི་ལ་སྦྱོར་བ་དོན་མེད་པའི་ཕྱིར། ཞར་ལ་འོངས་པ་སྟེ་འོག་ནས་རྒྱས་པར་འཆད་དོ། ། རྩ་བར་འདོད་ན་མངོན་སུམ་གྱི་བསམ་པས་བསྙོན་པ་དང་སུ་ཞིག་གླེང༌། ད་ནི་ཁྱེད་ཅག་འཁྲུལ་གཞི་མེད་བཞིན་ཇི་ལྟར་འཁྲུལ་བའི་ཚུལ་ཡང་བདག་གིས་བརྗོད་པར་སྟེ།
དཔལ་ཀརྨ་པ་རང་བྱུང་རྒྱལ་བ་ཆེན་པོས་ཟབ་མོ་ནང་དོན་དུ། དེ་ལ་ཡེ་ཤེས་རླུང་བཤད་པ། ། དྲུག་བརྒྱ་བདུན་ཅུ་རྩ་ལྔ་ཡིན། ། འཕོ་བ་ལྔ་བཅུ་དྲུག་བཞི་ཆ། ། དབྱུག་གུ་བཅུ་གཅིག་བཞི་ཆ་སྟེ། ། མདོར་ན་དབུགས་གཅིག་སོ་གཉིས་ཆ། ། བསགས་པས་དེ་ལྟར་གྱུར་པ་ཡིན། ། དེ་༼༡༤༤༽ཡང་ཕྱེད་ནི་ཕྱིར་རྒྱུ་ལ། ། ཕྱེད་ནི་དབུ་མར་རྒྱུ་བས་འཕེལ། ། འདི་ནི་གཟའ་ཀུན་རྐང་པ་སྟེ། །
ཕྱིར་འགྲོ་འཕེལ་བས་འཆི་ལྟས་ཡིན། ། ནང་དུ་འཕེལ་བས་འཆི་མེད་འགྲུབ། ། ལོ་བརྒྱའི་རྒྱུ་བ་བསྡོམས་པ་ན། ། ལོ་གསུམ་ཟླ་བ་ཕྱེད་དང་གཉིས། ། ཞག་སོགས་ཤོལ་དང་འཕེལ་འགྲིབ་རྣམས། ། འདི་དོན་རྟོགས་པས་མ་ནོར་འཆར། ། ཞེས་འབྱུང་བ་ལ། རྒྱལ་བ་ཆེན་པོ་རང་ཉིད་ཀྱིས་མཛད་པའི་འགྲེལ་པ་ལ་ནི་གོ་སླར་བཞག་པས་མ་བཀྲོལ། དེ་དག་གི་དོན་ཇི་ལྟ་བར་ཤེས་པ་ལ་ནི་ཁྱེད་ཅག་གིས་མ་དྲིས་རང་གར་གཞུང་འགྲེལ་གྱི་ཚིག་དེ་དག་ངག་ལམ་དུ་འདོན་པ་ཙམ་གྱིས་ཡིད་ཚིམ་ནས་གཞུང་དེའི་དོན་འདི་ལྟར་གོ་བར་སྣང་སྟེ། གཡས་གཡོན་གྱི་སྣ་ནས་རྒྱུ་བའི་དབུགས་གཅིག་གི་སོ་གཉིས་ཆ་ཡེ་རླུང་ཡིན་པས་སོ་གཉིས་ཆའི་ཆ་གཅིག་གི་ཕྱེད་ནང་དུ་དབུ་མར་ཕར་བརྒྱུས་པས་འཆི་མེད་གྲུབ་པ་དང༌།
ཕྱེད་སྣ་ནས་ཕྱིར་འོངས་པས་འཆི་བར་འགྱུར་ལ་ཕྱེད་ཕྱིར་འོང་བའི་ཆ་དེ་བསགས་པས་ལོ་བརྒྱའི་འཆི་ཞག་ལོ་གསུམ་ཕྱོགས་གསུམ་ཡིན་ལ། གཟའ་རྣམས་ཀྱི་དལ་མྱུར་གྱི་ཆུ་ཚོད་ཀྱི་གྲངས་དང་ལོ་གསུམ་༼༡༤༥༽གྱི་ཟླ་བ་དང་ཞག་གྲངས་ཀྱི་གྲངས་འགྲིག་ཙམ་ལ་བློ་རྩེ་གཏད་ནས་ལོ་གསུམ་ཕྱོགས་གསུམ་གྱི་རླུང་གཟའ་རྣམས་ཀྱི་རྐང་པའོ་ཞེས་རབ་ཏུ་འཁྲུལ་ནས་ཟབ་མོ་ནང་དོན་གྱི་འགྲེལ་བར་བྱས་ནས་སྤར་དུ་ཡང་བརྐོས་པར་སྣང་ངོ༌། ། དེ་ལྟས་སྨྲས་པས་ནི་དགོངས་པའི་ཕྱོགས་ཙམ་དུའང་མ་སོང་བས་དེའི་དགོངས་པ་བདག་གིས་བཤད་པར་བྱ་སྟེ། ད་ལྟ་སེམས་ཅན་རྣམས་ཀྱི་སྣ་གཡས་གཡོན་གྱི་ལས་རླུང་གི་རྒྱུ་བ་དེ་ལ་ཡེ་ཤེས་ཀྱི་རླུང་གི་རྒྱུ་བ་ཡོད་དམ་ཞེ་ན་མེད་དེ། ཇི་ཙམ་རེ་མེད་སྙམ་ན་ཞག་གཅིག་གི་རླུང་ཉི་ཁྲི་ཆིག་ ཞག་གཅིག་གི་དབུགས་ཉི་ཁྲི་ཆིག་སྟོང་དྲུག་བརྒྱ་ལ་གཡས་ནས་ཁྲི་བརྒྱད་བརྒྱ་སྟེ་བགྲོད་པ་དེ་བུལ་བའི་དབང་གིས་སོ་གཉིས་ཕྱེད་བཅས་ཏེ་རྒྱུ་བ་ཙམ་གྱི་ཡུན་ལ། གཡོན་ནས་རྒྱུ་བ་ན་ཁྲི་བརྒྱད་བརྒྱ་རེ་བགྲོད་པ་མྱུར་བས་སོ་གསུམ་ཕྱེད་བཅས་ཏེ་རྒྱུ་བས་གཡོན་གྱི་རྒྱུ་བ་དེའི་དབང་དུ་བྱས་པའི་དབུགས་ཉི་ཁྲི་ཆིག་སྟོང་དྲུག་བརྒྱ་དེ་ཚེས་ཞག་གཅིག་ཏུ་འཇོག་ལ། གཡས་ཀྱི་རྒྱུ་བ་དེའི་དབང་དུ་བྱས་པའི་དབུགས་ཉི་ཁྲི་ཆིག་སྟོང་དྲུག་བརྒྱ་ནི་ཁྱིམ་༼༡༤༦༽གྱི་ཞག་གཅིག་ཏུ་འཇོག་གོ ། དེ་ལྟར་ན་ཚེས་ཞག་དང་ཁྱིམ་ཞག་གི་བར་ལ་དབུགས་དྲུག་བརྒྱ་བདུན་ཅུ་རྩ་ལྔའི་རྒྱུ་བ་མང་ཉུང་ཡོད་ལ། གང་མང་བ་དེ་ནི་ཆད་པ་ཡིན་ལ། གང་ཉུང་བ་དེ་ནི་དེ་ལ་ལྟོས་ནས་ལྷག་ཡིན་ཀྱང༌།
ཚེས་ཞག་དང་ཁྱིམ་ཞག་རེ་རེ་ལའང་རང་རང་གི་ཞག་ལ་ནི་རང་རང་གི་དབུགས་ལ་མང་ཉུང་གི་ཁྱད་མེད་དེ། རང་རང་གི་དབུགས་ཉི་ཁྲི་ཆིག་སྟོང་དྲུག་བརྒྱ་རྒྱུ་བགོས་པ་ལའང་ཁྱད་པར་མེད་ཅིང༌། ཆུ་ཚོད་དྲུག་ཅུ་རྒྱུ་དགོས་པ་ལའང་ཁྱད་པར་མེད་པའི་ཕྱིར། དེས་ན་ཉིན་ཞག་ལ་ཚེས་ཞག་ཆད་ཀྱི་ཚེས་ཞག་ལ་ཁྱིམ་ཞག་མི་ཆད་པ་སྣའི་གཡས་གཡོན་གྱི་རྒྱུ་བ་དང་ཕྱི་རོལ་ཏུ་ཉི་ཟླའི་ཞག་གི་ཆད་ལྷག་ཀྱང་མཚུངས་པར་དག་པ་དོན་མཐུན་དུ་སྦྱོར་རྒྱུ་མེད་དོ། ། དེ་ནས་སྣ་གཡས་གཡོན་གྱི་དབུགས་ཆ་མ་མཉམ་པའི་ཆད་ཆ་དེ་ལ། གཡོན་གྱི་ལས་རླུང་གི་དབུགས་ལ་ཡེ་ཤེས་ཀྱི་རླུང་གི་ཆ་ཆད་ཅེས་འཇོག་པ་ཡིན་ལ། འོ་ན་ནང་དོན་ལས། མདོར་ན་དབུགས་གཅིག་སོ་གཉིས་ཆ། ། ཞེས་འབྱུང་བས། མདོར་ན་ཞེས་སྣ་གཡས་གཡོན་གཉིས་ཀའི་དབུགས་ལ་སོ་གཉིས་ཆ་ཆད་པར་བཤད་པ་ལྟར་སྣང་ལ།
བཤད་པ་དེ་ལྟར་ན་གཡས་གཡོན་གྱི་ལས་ཀྱི་རྒྱུ་བ་ལ་ཆད་པ་མ་གཏོགས་གཡོན་གྱི་རྒྱུ་བ་ཁོ་ན་ལ་ཆད་པར་མ་བཤད་དོ་སྙམ་ན། ཁྱེད་ཀྱི་མདོར་ན་ཞེས་པ་དེ་སྣ་གཡས་གཡོན་གཉིས་ཀའི་དབུགས་ལ་སོ་གཉིས་ཀྱི་ཆ་ཆད་ཅེས་སྦྱོར་བ་ལྟ་བུ་དགོངས་པ་མ་ཡིན་གྱི། མདོར་ན་ཞེས་མདོར་བསྡུ་བའི་དོན་འདི་ཡིན་ཞེས་གཡས་༼༡༤༧༽གཡོན་གང་ལ་འཆད་ཀྱང་རང་དབང་དུ་བདེན་གྲུབ་པའི་ཆད་ལྷག་གང་ཡང་མེད་པའི་ཕྱིར་ཏེ། ལྟོས་འཇོག་གི་ཆད་ལྷག་ཏུ་འཇོག་པའི་ཕྱིར། འོ་ན་ཇི་ལྟར་ལྟོས་པས་འཇོག་ཅེ་ན། གཡས་ཀྱི་རྒྱུ་བ་དལ་བས་རིང་བའི་ཡུན་ལ་གཡོན་གྱི་རྒྱུ་བ་མྱུར་བས་ཡུན་ཐུང་བ་གཡོན་ལ་རྒྱུ་བ་མང་དུ་སོང་བ་ཙམ་གྱིས་ཆ་གཡོན་ནས་མ་བརྒྱུས་ན་ཡང་གཡས་ཀྱི་རྒྱུ་བ་དང་དོད་ཐུབ་རྒྱུ་མ་ཐུབ་པས་གཡོན་ཡུན་ཐུང་བ་དེ་རྒྱུ་བ་མང་བས་གཡོན་གྱི་རྒྱུ་བ་ཆད་པར་འཇོག་ལ། གཡས་ཀྱི་རྒྱུ་བ་དལ་བས་རྒྱུ་གྲངས་ཉུང་ཡང༌། རྒྱུ་ཡུན་རིང་བས་ཆད་པར་འཇོག་རིགས་མ་ཡིན་པའི་ཕྱིར། དེས་ན་གཡོན་ཟླ་བ་ནས་ཆད་ཆ་དེ་གཡས་ཉི་མའི་ལྷག་ཆད་དང་སྙོམས་བྱེད་ཀྱི་རླུང་ཞིག་གཡོན་ཟླ་རླུང་ལ་སྣོན་པར་འདེབས་ན། དབུས་སྒྲ་གཅན་གྱི་རྒྱུ་བས་དེའི་གུན་སོབ་ཏུ་སྦྱིན་ནས་རྒྱུ་བར་རིགས་ཀྱང་སོ་སྐྱེ་ལ་དབུས་སྒྲ་གཅན་གྱིས་གཡོན་ཟླ་བ་ལ་བསྣན་ནས་རྒྱུ་བ་མི་སྲིད་པས་གཡོན་གྱི་ཆ་ནས་ཆད་པ་ལས་གཡས་ཀྱི་ཆ་ལ་ཆད་པ་མི་སྲིད་པའི་ཕྱིར།
རྣལ་འབྱོར་པ་ལ་དབུས་སྒྲ་གཅན་གྱི་ཆ་ནས་གཡོན་དུ་གུན་སོབ་ཏུ་སྦྱིན་པའམ་སྣོན་ནུས་པ་ན་ནི་གཡོན་དུ་དེ་སྦྱིན་ནས་གཡོན་མདོ་སྙོམས་ནས་རྒྱུ་བར་བྱེད་པ་མ་ཡིན་ཏེ། གཡས་གཡོན་གྱི་བགྲོད་པ་མྱུར་བུལ་གྱི་ཟླ་བ་རླུང་གི་ཆད་ཆ་ལོ་བརྒྱད་བརྒྱར་བསགས་པ་ལོ་གསུམ་ཕྱོགས་གསུམ་ཉུང་ངུ་ལོངས་པ་དེ་ཙམ་ཞིག་གིས་མཆོག་གི་དབུ་མ་ནས་༼༡༤༨༽འབབ་པའི་ཡེ་ཤེས་ཀྱི་རླུང་གི་རྒྱུ་བ་སྟོབས་སུ་འཕེལ་ནས་རྒྱུ་ནུས་པའི་དབང་ཐོབ་པའི་ཕྱིར། གཡས་གཡོན་ཉི་ཁྲི་ཆིག་སྟོང་དྲུག་བརྒྱའི་རྒྱུ་བ་བཅོམ་མི་ནུས་པ་མི་སྲིད་པའི་ཕྱིར་ལོ་གསུམ་ཕྱོགས་གསུམ་གྱི་རླུང་ལ་ཡེ་ཤེས་ཀྱི་རླུང་དུ་བརྗོད་པ་ཡིན་ནོ། ། ཡང་འདིར་འདི་ཤེས་པར་བྱ་དགོས་ཏེ། གཡོན་ཟླ་བའི་རྒྱུ་བ་ལ་ནང་གི་ཚེས་ཞག་དང༌། གཡས་ཉི་མའི་རྒྱུ་བ་ལ་ནང་གི་ཁྱིམ་ཞག་ཏུ་ཕྱི་ནང་དག་སྦྱོར་གྱི་དབང་གིས་དེ་ལྟར་བཞག་ཀྱང༌། དེང་སང་ནང་དུ་སྣ་གཡས་ནས་དུས་སྦྱོར་དྲུག་དང༌། གཡོན་ནས་དུས་སྦྱོར་དྲུག་ལ་ཉིན་ཞག་གཅིག་གི་དབང་དུ་བྱས་པ་ན་གཡས་ཀྱི་ཁྲི་བརྒྱད་བརྒྱ་དང་གཡོན་གྱི་ཁྲི་བརྒྱད་བརྒྱ་སྟེ་ཇི་ལྟར་རྒྱུ་སྙམ་ན། གཡས་ཉི་མ་དང་གཡོན་ཟླ་བ་ལ་རྒྱུ་བ་མྱུར་བུལ་ཡོད་ཀྱང་གཡས་ནས་ཁྲི་བརྒྱད་བརྒྱ་དང་གཡོན་ནས་ཁྲི་བརྒྱད་བརྒྱ་པ་ཕྲག་གཉིས་ཀྱིས་ཉིན་ཞག་གཅིག་རྫོགས་པར་བརྒྱུས་པ་ཡིན་པས། ནང་གི་ཚེས་ཞག་དང་ཁྱིམ་ཞག་གི་འཇོག་བྱེད་དང་འཁྲུལ་བར་མི་བྱའོ། །
སྨྲས་པ། གཡོན་ནས་དབུགས་གཅིག་སོ་གཉིས་ཆ། ། ཆད་པས་རྒྱུ་བ་དེ་ཡི་གྲངས། ། གཡོན་ལ་ཆད་པ་བསབ་པའི་ཕྱིར། ། གཡོན་ལ་རྒྱུ་གྲངས་མང་པ་དེས། ། གཡས་ཀྱི་རྒྱུ་གྲངས་ཉུང་བ་ལ། ། ཆད་པས་གཡོན་ནས་ལྷག་རྒྱུ་བའི། ། གྲངས་ཀྱི་གཡས་པ་ཆད་པར་འཇོག ། དེ་ལྟར་མིན་པར་གཡོན་ཉིད་ལ། ། ཆད་པ་ཇི་བཞིན་གཡས་ལ་ཡང༌། །
ཆད་པ་མིན་པར་ཤེས་པར་བྱ། ། ཞེས་ཀྱང་སྨྲས་སོ། ། མཆན། སྟོང་དྲུག་བརྒྱའི་ནང་ནས་ཡེ་ཤེས་ཀྱི་རླུང་དུ་བཤད་པ་དྲུག་བརྒྱ་བདུན་ཅུ་རྩ་ལྔ་རེ་ཆད་པའམ་མེད་པ་ཡིན་ལ། དེ་ཡང་མདོར་ན་གཡས་གཡོན་གྱི་ལས་རླུང་གི་དབུགས་གཅིག་༼༡༤༩༽སོ་གཉིས་ཆ་ལ་ཆ་གཅིག་ཆད་པའི་ཆ་བསགས་པས་ཞག་གཅིག་ལ་དབུགས་ཉི་ཁྲི་ཆིག་སྟོང་དྲུག་བརྒྱའི་ནང་ནས་མེ་རླུང་དྲུག་བརྒྱ་དོན་ལྔ་ཆད་པས་དེ་ལྟར་གྱུར་པ་ཡིན་ནོ། ། འོ་ན་སོ་སོ་སྐྱེ་བོ་ལ་ཡེ་ཤེས་ཀྱི་རླུང་ནང་ནི་རྩ་དང༌། ཕྱིའི་སྣ་ནས་རྒྱུ་བ་མེད་དམ་ཞེ་ན། ཡེ་ཤེས་ཀྱི་རླུང་ངམ་མུན་ཆེན་གྱི་རླུང་སྒྲིབ་བྲལ་ནི་སྔགས་ཀྱི་རྟེན་འབྲེལ་གྱི་མཐུ་ཟབ་མོས་རྒྱུ་བའི་སྐབས་ཡོད་ཀྱང༌། དེ་ལས་གཞན་ཡེ་རླུང་སྒྲིབ་བྲལ་ཕྱི་ནང་གང་དུའང་རྒྱུ་བ་མི་སྲིད་ལ། མེ་རླུང་ངམ་མུན་ཆེན་ནམ་སྒྲ་གཅན་གྱི་རླུང་སྒྲིབ་བཅས་ནི་རྒྱུ་བའི་སྐབས་ཡོད་དོ། །
དེ་ཡང་མུན་པ་ཆེན་པོའི་རླུང་ལ་དབུགས་སོགས་ནས་ཞག་གི་བར་བསིལ་བ་མིན་པར་མུན་ཆེན་གྱི་རླུང་གཅིག་ཕྱེད་མར་བྱས་ནས། ཕྱེད་ནི་ནང་དུ་རྩ་དབུ་མར་རྒྱུ་བས་ལུས་འཕེལ་བར་བྱེད་ལ་ཕྱེད་ནི་སྣ་ནས་ཕྱིར་རྒྱུ་ལ། དེ་ལྟ་ན་ཕྱེད་ནང་དུ་རྒྱུ་བའི་དུས་དང༌། ཕྱེད་ཕྱིར་རྒྱུ་བའི་དུས་གང་ཞེ་ན། ཕྱེད་ནང་དུ་རྒྱུ་བའི་དུས་ནི་བྱིས་པའི་སྲོག་གི་མའི་མངལ་བཟུང་ནས་ཟླ་བ་དྲུག་གི་རྗེས་སུ་ལྟེ་བ་ནས་དཔྲལ་༼༡༥༠༽བའི་བར་དབྱུག་པའི་རྣམ་པ་ཅན་གྱི་ཕྱིར་སྣ་ནས་རྒྱུ་བ་མེད་པར་མ་བཙས་ཀྱི་བར་དུ་དབུ་མ་ཉིད་དུ་རྒྱུའོ། ། ཕྱེད་ཕྱིར་རྒྱུ་བ་ནི་འཆི་བའི་ཞག་གཅིག་པོ་དེ་ཉིད་ལ་སྒྲ་གཅན་གྱི་རླུང་སྣ་ནས་ཉི་ཁྲི་ཆིག་སྟོང་བརྒྱུས་ནས་མུན་ཆེན་གྱི་རླུང་རང་ཉིད་ཀྱིས་རང་ཉིད་ཟོས་ཏེ། སྲོག་བཅད་པར་བྱས་ནས་དབུགས་ཕྱིར་སོང་སྟེ་ནང་དུ་འོང་བ་མེད་པ་དེ་ནས་ཡང་སྲིད་གཞན་དུ་སོང་ནས་མངལ་དུ་ཟླ་བ་དྲུག་ཏུ་སྲོག་ནང་དུ་མ་རྒྱུས་པའི་བར་དེར་ནི་མུན་པ་ཆེན་པོའི་ཕྱེད་ཕྱིར་རྒྱུ་བའི་ཆ་ཡིན་ལ། འོན་ཀྱང་མངལ་ཟླ་བ་དྲུག་པོ་དེར་ཡང་རྩའི་ཕྱི་ནང་དུ་རྒྱུ་བ་མེད་དོ། ། འོ་ན་དེ་ལས་གཞན་སྒྲིབ་བཅས་ཀྱི་མུན་པ་ཆེན་པོའི་རླུང་རྒྱུ་བའི་སྐབས་ཡོད་དམ་སྙམ་ན། ཡོད་དེ་དུས་ཀྱི་འཆི་ལྟས་འཆར་བ་ན་མུན་རླུང་དབུ་མ་ནས་རྒྱུ་བ་མེད་ཀྱང་ཉི་ཟླའི་ལམ་ནས་ཉི་ཟླའི་འཚོ་རླུང་གཅོད་པའི་མུན་པ་ཆེན་པོའི་འཆི་རླུང་རྒྱུ་ལ།
འཆི་ལྟས་ཀྱི་མཚན་ཉིད་ཅན་གྱི་ལོ་གསུམ་ཕྱོགས་གསུམ་པོ་དེ་རྒྱུ་བ་བཅུད་ཀྱི་འཇིག་རྟེན་པ་དེའི་ཞག་གྲངས་དེ་ལ་ཞག་དེ་སྙེད་ཀྱི་འཕོ་ཆེན་བཅུ་གཉིས་ཀྱི་རླུང་སེམས་སྒྲིབ་བཅས་ཀྱི་འགྲོ་འོང་གི་རྒྱུ་བ་ཡོད་པ་༼༡༥༡༽བཞིན་སྣོད་ཀྱི་འཇིག་རྟེན་ལའང་ཁྱིམ་བཅུ་གཉིས་ཀྱི་གཟའ་རྣམས་ཡུལ་གྱི་ཆུ་ཚོད་ཀྱི་གནས་ལ་དལ་མྱུར་སྒྲིབ་བཅས་ཀྱི་འགྲོ་འོང་གི་རྐང་པའི་རྒྱུ་བ་སྣ་ཚོགས་ཀྱི་འཁོར་ལོ་བའི་འཁོར་ལོ་ཡོད་པ་ནི་འཆི་ཞག་གི་ལོའི་སྤྲོས་སྒྲིབ་དང༌། གཟའ་རྐང་གི་ཆུ་ཚོད་ཀྱི་སྤྲོས་སྒྲིབ་ཐམས་ཅད་འཁོར་བའི་ཆོས་སུ་མཐུན་པ་ཉིད་ཀྱིས་ཕན་ཚུན་གྲངས་མཉམ་གྱི་དག་པ་སྦྱར་བའི་ཆེད་ཀྱི་འཆི་ཞག་གི་འཁོར་ལོ་དང་གཟའི་རྐང་པ་གྲངས་མཉམ་མོ་ཞེས་རྟོགས་པའི་སླད་དུ། དུས་འཆིའི་མུན་ཆེན་གྱི་རླུང་རྒྱུ་བའི་འཆི་ཞག་གི་འཁོར་ལོ་འདི་ནི་གཟའ་ཀུན་གྱི་རྐང་པའི་གནས་ཀྱི་ཆུ་ཚོད་དང་སྦྱར་བ་ཡིན་ཏེ། སྒྲིབ་བྲལ་ཡེ་ཤེས་མུན་ཆེན་གྱི་ལོ་གསུམ་ཕྱོགས་གསུམ་གྱི་རླུང་བརྒྱུས་པ་ན་ནི་ལུས་ཀྱི་ལོ་བརྒྱའི་རླུང་དང༌། ལོ་གསུམ་ཕྱོགས་གསུམ་གྱི་འཆི་ཞག་གི་འཁོར་ལོའི་རླུང་སེམས་ཀྱི་རྒྱུ་བ་དང་ཕྱི་རོལ་ཏུ་ཁྱིམ་བཅུ་གཉིས་ཀྱི་གཟའ་ཐམས་ཅད་ཀྱི་རྐང་གནས་སུ་འཁོར་བའི་སྲིད་པའི་རྒྱུ་བ་ཐམས་ཅད་བཅད་པའི་སྤང་གཉེན་གྱི་སྦྱོར་བླ་ན་མེད་པ་ཆོས་འདི་པའི་སྲོག་ཡིན་པའི་ཕྱིར། ཡང་འདི་ནི་གཟའ་ཀུན་རྐང་པ་སྟེ། ཞེས་བྱ་བ་ལ་འདི་ལྟར་ཡང་བཤད་དུ་ཡོད་དེ། སྣ་བུག་གི་༼༡༥༢༽ཉི་ཟླའི་རྒྱུ་བའི་ལས་རླུང་ཁོ་ནར་ཡེ་རླུང་གི་རྒྱུ་བ་ཆད་པར་མ་ཟད་ཡེ་རླུང་གི་རྒྱུ་བ་འདི་ནི་ནང་དུ་ཞི་དྲག་གི་གཟའ་ཀུན་གྱིས་ལས་རླུང་གི་རྐང་པའི་རྒྱུ་བའི་སྟེང་ནས་ནང་རྩ་དང་ཕྱི་སྣར་ཆད་པ་ཡིན་ཏེ། དཔེར་ན་ཞག་གཅིག་གི་ཁྱིམ་བཅུ་གཉིས་ཀྱི་རླུང་ཉི་ཁྲི་ཆིག་སྟོང་དྲུག་བརྒྱ་སྙིང་གའི་གཟའ་བརྒྱད་ཀྱི་རང་བཞིན་གྱི་རྩ་དང་རླུང་ལས་དྲངས་ཏེ་སྣར་རྒྱུ་བ་ན་གཟའ་བརྒྱད་པོ་རང་རང་གི་རྒྱུ་ཆ་དབུ་མ་ལ་མ་བརྒྱུས་པར་ཆད་པ་དེ་གཟའ་རྐང་གི་རྒྱུ་བའི་སྟེང་ནས་ཆད་པ་ཉིད་ཀྱི་ཕྱིར་རོ། ། གནད་འདི་ལྟ་བུ་ཁོང་དུ་མ་ཆུབ་ན།
ཁྱེད་ཅག་རྣམས་ཀྱིས་བཤད་པ་ལྟར་ན་ལུས་ཀྱི་དབུགས་སོ་གཉིས་ཆད་ཆ་ཕྱིའི་འཇིག་རྟེན་དུ་སོང་ནས་གཟའི་རྐང་འགྲོས་མྱུར་བུལ་གྱིས་རྒྱུ་སྐར་གྱི་འཁོར་ལོ་འཁོར་བར་བྱེད་པ་ལྟར་འཆད་པ་ལས་ཐ་ཆད་པའི་ཤེས་རབ་ཅི་སྟེ་ཡོད། དེ་ནས་སེམས་ཅན་རང་ག་བ་ལའང་ཟླ་ཉི་སྒྲ་གཅན་སྒྲིབ་བཅས་ཀྱི་རླུང་སྣ་གཡས་གཡོན་རང་རང་གི་རྒྱུ་བ་རང་བཞིན་པ་ནི་འཚོ་བའི་རྒྱུ་བ་ཡིན་ཀྱང༌། དཔེར་ན་ཉི་མ་ལྟ་བུའི་རླུང་སྣ་ནས་ཕྱིར་འགྲོ་བའི་ཆ་ལྷག་ནས་འཕེལ་བས་ཟླ་བའི་རྒྱུ་བ་རང་བཞིན་པ་རྒྱུ་དབང་འཕྲོག་ལྟ་བུ་ནི་འཆི་ལྟས་༼༡༥༣༽ཡིན་ལ། སྒྲིབ་བྲལ་སྒྲ་གཅན་གྱི་མེ་རླུང་གིས་ཕྱིའི་རྩ་དང་སྣ་གཡས་གཡོན་གྱི་ཉི་ཟླའི་རྒྱུ་བ་བཀག་ནས་ལུས་ཀྱི་ནང་དུ་རྩ་དབུ་མ་ནས་ཡེ་ཤེས་ཀྱི་རླུང་གི་རྒྱུ་བ་འཕེལ་བར་གྱུར་པས་ནི་བཅོམ་ལྡན་འདས་དུས་ཀྱི་འཁོར་ལོའི་གོ་འཕང་འཆི་མེད་འགྲུབ་པར་འགྱུར་རོ། ། འོ་ན་ཞག་གཅིག་གི་ལས་རླུང་ལ་ཡེ་རླུང་དྲུག་བརྒྱ་དོན་ལྔ་ཆད་ཆ་བསགས་པས་ཁྱིམ་ལོ་བརྒྱའི་ལས་རླུང་ལ་ཡེ་རླུང་ཇི་ཙམ་ཆད་ན། ཁྱིམ་ལོ་བརྒྱའི་ཡེ་ཤེས་ཀྱི་རླུང་གི་རྒྱུ་བ་ཆད་པའི་གྲངས་སྡོམས་པས་ན་ཁྱིམ་གྱི་ལོ་གསུམ་དང་ཁྱིམ་གྱི་ཟླ་བ་ཕྱེད་དང་གཉིས་ཆད་པར་འགྱུར་རོ། ། འོ་ན་འཛམ་གླིང་པའི་དེང་སང་གི་མི་ཞིག་ཁྱིམ་ལོ་གོ་དྲུག་ཟླ་བ་ཕྱེད་བཅས་བཅུ་ཐུབ་པ་ན་ཚེས་ལོ་བརྒྱ་སོང་བའི་དབང་གིས་ངེས་པར་འཆི་བའི་མཚན་ཉིད་ཅན་གྱི་ལོ་གསུམ་ཕྱོགས་གསུམ་འཆི་ཞག་གི་ཐོག་མ་རྒྱུ་བར་འགྱུར་བས་སྐྱེས་བུ་དེ་ལོ་བརྒྱ་ན་ཤིའོ། ། ཞེས་བརྗོད་པའི་ཚེས་ལོ་བརྒྱ་ དེ་ཡང་དབུགས་སོ་གཉིས་ཆའི་ཡེ་རླུང་དྲུག་བརྒྱ་དོན་ལྔ་ཆད་པའི་ཆ་ཚེ་ལོ་བརྒྱ་ན་ལོ་གསུམ་ཕྱོགས་གསུམ་འབྱུང་བ་དག་སྦྱོར་བྱེད་ན། ཕྱི་རོལ་འཇིག་རྟེན་ན་ཚེ་ལོ་བརྒྱ་རྫོགས་པས་ཁྱིམ་ལོ་བརྒྱ་མ་རྫོགས་པས་ཁྱིམ་ལོ་ཤོལ་འབྱུང་བ་༼༡༥༤༽ནི། ནང་ལུས་ལ་རྩ་དང་སྣ་གཡོན་ནས་དབུགས་སོ་གཉིས་ཆ་ཆད་པས་གཡས་སོ་གཉིས་ཆ་མ་ཆད་པ་ལ་རྒྱུ་བ་མ་སྙོམས་པའི་དབང་གིས་གཡོན་སོ་གསུམ་ཆ་རྒྱུ་བའི་ཤོལ་གཡས་སོ་གཉིས་ཆ་ལ་འཇོག་གོ །
སྣ་གཡོན་གྱི་རྒྱུ་བའི་ཚེས་ཞག་གི་ཆད་ཆ་སྣ་གཡས་ཀྱི་ཁྱིམ་ཞག་ལ་ནོར་དུ་འགྲོ་བས་ཚེས་ཞག་ལ་ཆད་པ་དང་ཁྱིམ་ཞག་ལ་ལྷག་པར་འགྲོ་བ་ཡིན་གྱི། དེས་ན་སྣ་ནས་ཉི་ཟླའི་རླུང་གི་སོ་གཉིས་ཆ་ཆད་ལྷག་གིས་ཕྱི་འཇིག་རྟེན་དུ་ཉི་ཟླའི་ཞག་ཆད་ལྷག་དང་དག་པ་སྦྱོར་བ་ཡིན་ལ། ཞག་འདི་བསགས་པས་ཁྱིམ་ལོ་གོ་བདུན་ཙམ་ན་ཁྱིམ་ལོ་བརྒྱར་མ་ལོངས་པས་ལོ་གསུམ་ཕྱོགས་གསུམ་ལོངས་པ་ནས་ཁྱིམ་ལོ་བརྒྱར་ལོངས་འོང་འདུག་པས། དེ་ལོ་གསུམ་ཕྱོགས་གསུམ་དང་འཆི་ཞག་གི་ལོ་གསུམ་ཕྱོགས་གསུམ་ཙམ་དུ་མཚུངས་པ་ལ་འཁྲུལ་གཞི་བྱས་ནས། དབུགས་ཀྱི་སོ་གཉིས་ཆ་ཆད་པ་དེ་འཆི་ལྟས་ཀྱི་ལོ་གསུམ་ཕྱོགས་གསུམ་གྱི་དུས་བརྒྱུས་པར་གོ་སྣང་ནའང༌། དབུགས་ཀྱི་སོ་གཉིས་ཆ་ཆད་པ་འདི་གཡས་གཡོན་ཉི་ཟླའི་རྒྱུ་བ་གཉིས་རང་ལ་ལྟོས་བཞག་གི་ཆད་ལྷག་གི་རྟེན་འབྲེལ་དག་སྦྱོར་གྱི་ཕྱི་ནང་དུ་ཞག་ཟླ་ལོ་སོགས་ལ་ཆད་ལྷག་འཇོག་རྒྱུ་བྱུང་ཡང༌། འཆི་ལྟས་ཀྱི་ཞག་གི་སྐབས་འདིར་དབུགས་གཅིག་གི་སོ་གཉིས་ཆ་ཆད་པ་དེ་ཆད་པ་ཙམ་ལས་ཆད་ཆ་ལྟོས་བཞག་གམ། རང་དབང་ཅན་གྱི་ཕྱི་ནང་གི་ཆོས་གང་གི་ཐོག་ཏུའང་ལྷག་ནས་ཕྱིར་རྒྱུ་བར་བཞག་ཏུ་མེད་པའི་ཕྱིར་དེའི་ལྷག་ཆད་ལོ་གསུམ་ཕྱོགས་གསུམ་གྱིས་ཞག་དུ་ག་ལ་ཡོང་བས་དབུགས་ཀྱིས་སོ་གཉིས་ཆ་ཆད་ཆ་དང་དུས་ཀྱིས་འཆི་ལྟས་ཀྱི་འཁོར་ལོ་འབྱུང་བ་གཉིས་ཕྱི་ནང་གཉིས་ཀར་དག་པ་སྦྱོར་རྒྱུ་གནད་དོ། ། མཆན། ༼༡༥༥༽པོའི་སྟེང་དུ་དུས་འཆིའི་ལོ་གསུམ་ཕྱོགས་གསུམ་བསྣན་པས་ཁྱིམ་གྱི་ལོ་བརྒྱ་པར་བཞག་གོ །
གནད་འདི་མ་རྟོགས་པར་བོད་མང་པོ་ཁྱིམ་ལོ་གོ་དྲུག་ཟླ་བ་ཕྱེད་བཅས་བཅུ་གཅིག་ན་ལོ་གསུམ་ཕྱོགས་གསུམ་གྱི་འཆི་ལྟས་རྫོགས་ཏེ་འཆིའོ་སྙམ་པ་ནི། ཆོས་འདི་པའི་རྒྱུས་མེད་པར་བྱུང་རྒྱལ་དུ་སྨྲ་བ་ནི་རྣམ་པར་འཁྱམས་པའོ། ། ཚུལ་འདིའི་དོན་རྟོགས་པས་ཉིན་ཞག་དང་ཚེས་ཞག་གི་ཤོལ་དང༌། སོགས་པས་ཁྱིམ་ཟླ་དང་ཚེས་ཟླ་དང༌། ཁྱིམ་ལོ་དང་ཚེས་ལོའི་ཤོལ་དང༌། ཤོལ་དེའི་དབང་གི་ཟླ་ཉིའི་ཤོལ་ཡོད་མེད་ཀྱི་འཕེལ་འགྲིབ་རྣམས་མ་འཆོལ་བར་བློ་ལ་མ་ནོར་བར་འཆར་བར་འགྱུར་རོ། ། ཞེས་བཀའ་སྩལ་པའི་དགོངས་པ་འཁྲུལ་པ་མེད་པ་འདི་ནི། བདག་ཅག་གི་རྗེ་བླ་མ་ཡི་དམ་ལྷའི་ངོ་བོར་བཞུགས་པའི་བཀའ་དྲིན་གྱི་མཐུས་འོངས་པའོ། ། གཉིས་པ་རྒྱས་པར་བཤད་པ་ནི། གཡོན་མི་མཉམ་པའི་ཁྱིམ་དྲུག་ལ་རེ་རེ་ཞིང་འཕོ་ཆུང་ལྔ་སྟེ་འབྱུང་བ་ལྔའི་རྩ་འདབ་ཡོད་པས་དང་པོར་དབུས་ཀྱི་འདབ་མ་སྟོང་པའི་དཀྱིལ་འཁོར་འབབ་པའི་རྩ་དྲུག་ཡོད་པའི་ནམ་མཁའི་དཀྱིལ་འཁོར་འབབ་པ་ནས་སྲོག་འདོར་བའི་མགོ་རྩོམ་ལ།
གཡས་མཉམ་པའི་ཁྱིམ་དྲུག་ལ་རེ་རེ་ཞིང་འཕོ་ཆུང་ལྔ་སྟེ་འབྱུང་བ་ལྔའི་རྩ་འདབ་ཡོད་པའི་ནུབ་ཀྱི་འདབ་མ་སའི་དཀྱིལ་འཁོར་འབབ་པའི་རྩ་དྲུག་ཡོད་པའི་སའི་དཀྱིལ་འཁོར་འབབ་པ་ནས་སྲོག་འདོར་བའི་མགོ་རྩོམ་ལ། དེ་ཡང་དུས་འཆིའི་ཞག་འདི་གཡས་ཀྱི་དུས་སྦྱོར་ལ་སྐྱེས་ན་དང་པོར་གཡས་ནས་དང༌། གཡོན་གྱི་དུས་སྦྱོར་ལ་སྐྱེས་ན་དང་པོར་གཡོན་ནས་འབབ་པ་ཡིན་པས། འདིར་དང་པོར་གཡོན་ནས་འཆི་ཞག་ཤར་བ་ལ་དཔེར་བཟུང་སྟེ། གཡོན་གྱི་རྩ་ནས་དང་པོར་འཆི་ལྟས་ཞག་གཅིག་དང་འཕོ་བའམ་རང་བཞིན་པའི་ཞག་གཅིག་རྒྱུ་བས་དབུས་ཀྱི་འདབ་མར་ནམ་མཁའི་དཀྱིལ་འཁོར་འབབ་པ་སྲོག་རླུང་གིས་འདོར་བའི་མགོ་རྩོམ་པར་བྱེད་ལ། དེ་ནས་གཡས་ཀྱི་རྩ་འདབ་ལ་འཆི་ཞག་གཉིས་འཕོ་ཞག་གཉིས་རྒྱུ་བས་ནུབ་ཀྱི་འདབ་མར་སའི་དཀྱིལ་འཁོར་འབབ་པ་སྲོག་རླུང་གིས་འདོར་བའི་མགོ་རྩོམ་པར་བྱེད་ལ། དེ་ནས་གཡོན་པ་ལ་རྒྱུ་བའི་གསུམ་འཕོ་བའི་གསུམ་གྱི་དབུས་ཀྱི་འདབ་མར་༼༡༥༧༽ནམ་མཁའི་དཀྱིལ་འཁོར་འབབ་པ་སྲོག་རླུང་གིས་འདོར་བར་བྱེད་ལ། དེ་ནས་གཡས་པ་ལ་རྒྱུ་བའི་བཞི། འཕོ་བའི་བཞིས་ནུབ་ཀྱི་འདབ་མར་སའི་དཀྱིལ་འཁོར་འབབ་པ་སྲོག་རླུང་གིས་འདོར་བར་བྱེད་ལ། དེ་ནས་གཡོན་པ་ལ་རྒྱུ་བའི་ཞག་ལྔ་དང་འཕོ་བའི་ཞག་ལྔས་དབུས་ཀྱི་འདབ་མར་ནམ་མཁའི་དཀྱིལ་འཁོར་འབབ་པ་སྲོག་རླུང་གིས་འདོར་བར་བྱེད་དོ། །
དེ་ནས་གཡས་པ་ལ་རྒྱུ་བའི་ཞག་དྲུག་དང་འཕོ་བའི་ཞག་དྲུག་གི་ནུབ་ཀྱི་འདབ་མར་ནམ་མཁའི་སའི་དཀྱིལ་འཁོར་འབབ་པ་སྲོག་རླུང་གིས་འདོར་བར་བྱེད་དོ། ། དེ་ལྟར་གཡོན་གཡས་སྤེལ་རེས་ཀྱི་རྒྱུ་ཚུལ་དེ་ལྟ་བུའི་སྒོ་ནས་གཡོན་དུ་རྒྱུ་བའི་ཞག་བདུན་པ་དགུ་པ་བཅུ་གཅིག་པ་དང༌། འཕོ་བའི་ཞག་བདུན་པ། དགུ་པ་བཅུ་གཅིག་པ་སྤེལ་མར་བརྒྱུས་པས་ཤར་གྱི་འཕོ་ཆུང་རྣམས་ཀྱི་འདབ་མར་རླུང་གི་དཀྱིལ་འཁོར་དྲུག་འབབ་པ་སྲོག་རླུང་གིས་འདོར་བར་བྱེད་དོ། ། དེ་ནས་གཡས་པ་ལ་རྒྱུ་བའི་ཞག་བརྒྱད་པ་བཅུ་པ་བཅུ་གཅིག་པ་དང་རང་བཞིན་པའི་ཞག་བརྒྱད་པ་བཅུ་པ་བཅུ་གཉིས་པ་རྣམས་སྤེལ་མར་བརྒྱུས་པས་བྱང་གི་འཕོ་ཆུང་རྣམས་ཀྱི་འདབ་མར་ཆུའི་དཀྱིལ་འཁོར་དྲུག་འབབ་པ་སྲོག་༼༡༥༨༽རླུང་གིས་འདོར་བར་བྱེད་དོ། ། དེ་ནས་གཡོན་པ་ལ་རྒྱུ་བའི་ཞག་བཅུ་གསུམ་བཅོ་ལྔ་བཅུ་བདུན་དང་འཕོ་བའི་ཞག་བཅུ་གསུམ་བཅོ་ལྔ་བཅུ་བདུན་པ་རྣམས་སྤེལ་མར་བརྒྱུས་པས་ལྷོའི་འཕོ་ཆུང་རྣམས་ཀྱི་འདབ་མར་མེའི་དཀྱིལ་འཁོར་དྲུག་འབབ་པ་སྲོག་རླུང་གིས་འདོར་བར་བྱེད་དོ། ། དེ་ནས་གཡས་པ་ལ་རྒྱུ་བའི་ཞག་བཅུ་བཞི་བཅུ་དྲུག་བཅོ་བརྒྱད་དང༌། འཕོ་བའི་ཞག་བཅུ་གཅིག་བཅུ་དྲུག་བཅོ་བརྒྱད་པ་རྣམས་སྤེལ་མར་བརྒྱུས་པས་བརྒྱུས་པས་ལྷོའི་འཕོ་ཆུང་རྣམས་ཀྱི་འདབ་མར་མེའི་དཀྱིལ་འཁོར་དྲུག་འབབ་པ་སྲོག་རླུང་གིས་འདོར་བར་བྱེད་དོ། ། དེ་ནས་གཡོན་པ་ལ་རྒྱུ་བའི་ཞག་བཅུ་དགུ་ཉེར་གཅིག་ཉེར་གསུམ་དང༌། འཕོ་བའི་ཞག་བཅུ་དགུ་ཉེར་གཅིག་ཉེར་གསུམ་པ་རྣམས་སྤེལ་མར་བརྒྱུས་པས་བྱང་གི་འཕོ་ཆུང་རྣམས་ཀྱི་འདབ་མར་ཆུའི་དཀྱིལ་འཁོར་དྲུག་འབབ་པ་སྲོག་རླུང་གིས་འདོར་བར་བྱེད་དོ། །
དེ་ནས་གཡས་པ་ལ་རྒྱུ་བའི་ཞག་ཉི་ཤུ་ཉེར་གཉིས་ཉེར་བཞི་དང༌། འཕོ་ཞག་ཉི་ཤུ་ཉེར་གཉིས་ཉེར་བཞི་རྣམས་སྤེལ་མར་བརྒྱུས་པས་ཤར་གྱི་འཕོ་ཆུང་རྣམས་ཀྱི་འདབ་མར་རླུང་གི་དཀྱིལ་འཁོར་དྲུག་འབབ་པ་སྲོག་རླུང་གིས་འདོར་བར་བྱེད་དོ། ། དེ་ནས་གཡོན་པ་ལ་རྒྱུ་བའི་ཞག་ཉེར་ལྔ་ཉེར་བདུན་ཉེར་དགུ་དང༌། འཕོ་བའི་ཉེར་ལྔ་ཉེར་བདུན་ཉེར་དགུ་རྣམས་སྤེལ་མར་བརྒྱུས་པས་ནུབ་ཀྱི་འཕོ་ཆུང་རྣམས་ཀྱི་འདབ་མར་སའི་དཀྱིལ་འཁོར་གསུམ་འབབ་པ་སྲོག་རླུང་གིས་འདོར་བར་བྱེད་དོ། ། དེ་ནས་གཡས་པ་ལ་རྒྱུ་བའི་ཞག་ཉེར་དྲུག་ཉེར་བརྒྱད་སུམ་ཅུ། འཕོ་ཞག་ཉེར་དྲུག་ཉེར་བརྒྱད་སུམ་ཅུ་རྣམས་སྤེལ་མར་བརྒྱུས་པས་དབུས་ཀྱི་འཕོ་ཆུང་རྣམས་ཀྱི་འདབ་མར་ནམ་མཁའི་དཀྱིལ་འཁོར་གསུམ་འབབ་པ་སྲོག་རླུང་གིས་འདོར་བར་བྱེད་དོ། ། དེས་ན་གཡོན་མི་མཉམ་པའི་རྩ་ལ་འཆི་ཞག་གཅིག་འཕོ་ཞག་གཅིག་འབབ་པ་ནས་བཟུང༌། ཡང་གཡོན་པར་འཆི་ཞག་ཉེར་དགུ་དང་འཕོ་ཞག་ཉེར་དགུ་རྒྱུ་བའི་མི་མཉམ་པའི་མཐར་ཐུག་པའི་བར་གྱི་ཞག་རྣམས་དང༌། དེ་བཞིན་གཡས་མཉམ་པའི་རྩ་ལ་འཆི་ཞག་གཉིས་འཕོ་ཞག་གཉིས་འབབ་པ་ནས་གཡས་པར་རྒྱུ་ཞག་སུམ་ཅུ་འཕོ་ཞག་སུམ་ཅུ་སྟེ་མཉམ་པའི་མཐར་ཐུག་པའི་བར་གྱི་ཞག་གྲངས་དེ་སྙེད་ཀྱིས་རྒྱུ་བས། ཁྱིམ་བཅུ་གཉིས་ལ་རེ་རེ་ཞིང་འཕོ་ཆུང་སྟེ་འབྱུང་བ་ལྔའི་དཀྱིལ་འཁོར་ལྔ་ཡོད་པའི་རྩ་འདབ་དྲུག་ཅུ་སྲོག་རླུང་གིས་འདོར་བར་བྱེད་དོ། །
༼༡༦༠༽དེ་ནས་སླར་གཡོན་པ་མི་མཉམ་པའི་རྩ་འདབ་ནས་འཆི་ཞག་སོ་གཅིག་པ་དང༌། འཕོ་ཞག་སོ་གཅིག་པ་རྣམས་ཀྱིས་གཡོན་གྱི་དང་སྙིང་སྟོབས་དང་ལུས་ཀྱི་ཁམས་ཟད་པར་བྱེད་དོ། ། དེ་ནས་གཡས་པ་མཉམ་པའི་རྩ་འདབ་ནས་འཆི་ཞག་སོ་གཉིས་དང་འཕོ་ཞག་སོ་གཉིས་རྣམས་ཀྱིས་གཡས་པ་རྡུལ་དང་ངག་གི་ཁམས་ཟད་པར་བྱེད་དོ། ། དེ་ནས་གཡོན་མི་མཉམ་པའི་རྩ་ལ་འཆི་ཞག་སོ་གསུམ་པ་དང་འཕོ་ཞག་གསུམ་རྣམས་ཀྱིས་དབུས་མའི་ཡིད་དང་མུན་པའི་ཁམས་ཟད་པར་བྱེད་དོ། ། དེ་ལྟར་བད་ཀན་གྱི་རྩ་ཟད་པས་ནི་སྙིང་སྟོབས་ཀྱི་ཁམས་དང་མཁྲིས་པའི་རྩ་ཟད་པས་ནི་རྡུལ་གྱི་ཁམས་དང༌། རླུང་གི་རྩ་ཟད་པས་ནི་མུན་པའི་ཁམས་ཟད་པར་བྱེད་པ་ཤེས་པར་བྱའོ། ། དེ་ལྟར་གཡོན་གཡས་ཀྱི་འབྱུང་བ་ལྔའི་དཀྱིལ་འཁོར་དྲུག་ཅུ་འདོར་བ་ཡན་ཆད་དུ་ཞག་དགུ་བརྒྱ་སུམ་ཅུ། དེའི་རྗེས་སུ་ཡོན་ཏན་གསུམ་གྱི་ཁམས་འདོར་བ་ལ་ཞག་བརྒྱ་དགུ་བཅུ་རྩ་གཉིས་ཏེ་ཁམས་དེ་དག་འདོར་བའི་ཉིན་ཞག་གི་གྲངས་བསྡོམས་པས་ཉིན་ཞག་གསུམ་གྱིས་དམན་པའི་ལོ་གསུམ་དང༌། ཕྱོགས་གསུམ་གྱི་ཉིན་ཞག་ཉེར་གཉིས་ལྷག་པའི་བརྒྱ་ཕྲག་བཅུ་གཅིག་ཏུ་འགྱུར་རོ། ། དེས་ན་དཀྱིལ་འཁོར་ལྔ་དང་༼༡༦༡༽ཡོན་ཏན་གསུམ་གྱི་རྩ་གཅོད་པ་ནི་སྲོག་རླུང་གི་རང་གནས་འདོར་བར་བྱེད་པ་སྟེ།
དེའི་ཡུན་ཡང་ཕྱེད་དང་བཅས་པའི་ཟླ་བ་གཅིག་དང་ལོ་གསུམ་གྱི་ཉིན་ཞག་རྣམས་ཀྱི་སྲོག་རྒྱུ་བས་འདོར་བར་བྱེད་དོ། ། འཆི་ཞག་དེའི་ཁ་བསྐང་དུ། རྒྱུད་ལས། ཇི་སྲིད་གཞན་ནི་སུམ་ཅུ་དག་དང་ཞེས་པས། མངལ་བཟུང་བ་ནས་རྩ་མ་ཆགས་པའི་བར་ཟླ་བ་གཅིག་དང༌། བཤད་མ་ཐག་པའི་ལོ་གསུམ་ཕྱོགས་གསུམ་ལ་ཞག་གསུམ་ཕྲིས་པའི་ལྷག་ཞག་གསུམ་དང་བཅས་པའི་ཞག་སོ་དྲུག་གི་གསུམ་གྱི་བར་ལ་རྩ་དང༌། སྣ་གཡོན་ནས་འཕོ་ཞིང་རྒྱུ་བ་མེད་པར་གཡས་པའི་རྩ་ཉིད་ལ་འཆི་རླུང་ཉིན་ཞག་སོ་དྲུག་གི་གསུམ་གྱི་བར་དུ་འགྱུས་ཏེ་ཕུང་པོ་དང་ཁམས་དང་རྣམ་པར་གཅོད་པ་སྟེ། འགྲེལ་ཆེན་ལས། མཐའི་རྒྱུ་བ་ནི་གཡས་པའི་རྩ་ལའོ། ། ཞེས་པའི་དོན་ཡང་འདི་ཁོ་ན་ལ་བཟུང་བར་བྱ་དགོས་ལ།
གཡས་ཁོ་ན་ནས་འཆི་ཞག་སོ་གསུམ་རྒྱུ་བ་འདིས་ནི་ཕུང་པོ་ལྔ་ཁམས་ལྔ་མིག་སོགས་ལུས་དབང་ལྔ། གཟུགས་སོགས་ཡུལ་ལྔ། བཤང་ལམ་སོགས་ལས་དབང་ལྔ་དང༌། སྨྲ་བ་སོགས་ལས་དབང་གི་ཡུལ་ལྔ་སྟེ་འདི་རྣམས་གཡས་ཉིད་ལ་འབབ་པའི་ཉིན་ཞག་སུམ་ཅུ་རྩ་གསུམ་གྱིས་༼༡༦༢༽གཅོད་ཅིང་དབང་ཡུལ་སོགས་ཕན་ཚུན་ཡང་དག་པར་སྦྱོར་བ་མེད་པར་བྱེད་ལ། དེ་ནས་དབུགས་ཀྱི་འཁོར་ལོ་ཉི་ཁྲི་ཆིག་སྟོང་དྲུག་བརྒྱ་པོ་རང་ཉིད་ཟད་པའི་དོན་དུ་ཉིན་ཞག་གཅིག་དབུ་མ་ཁོ་ན་ལ་འཇུག་པས་འབབ་བོ། ། དེས་ཕུང་པོ་དང་ཁམས་དབང་ཡུལ་ལས་དབང་ལས་ཀྱི་ཡུལ་རྣམས་ཀྱི་ཡུལ་རྣམས་ཀྱི་དྲུག་པ་ཡེ་ཤེས་ཀྱི་ཆ་ཁོ་ན་རྣམས་དང༌། ཁུ་བ་འཕོ་བའི་བྱ་བ་རྣམས་འཆི་བའི་མཐར་འདོར་བར་བྱེད་དེ། དེ་ནས་སྲིད་པ་གཞན་དུ་འགྲོ་བར་འགྱུར་རོ། ། དེ་ཡང་ཇི་སྐད་དུ། མཐའི་རྒྱུ་བ་ནི་གཡས་པའི་རྩ་ལའོ། །
ཞེས་པའི་དོན་འདི་ལྟར་ཡིན་པ་མ་དགོངས་ཏེ། ཀུན་མཁྱེན་བུ། དཔལ་ལྡན་བླ་མ་དམ་པ། བྱམས་པ་གླིང་པ་སྟེ་ལ་ལས་སྔར་གྱི་འཆི་ཞག་འཕེལ་མཐའ་སོ་གསུམ་པ་གཡས་ལ་རྒྱུ་བ་ཡིན་ཞེས་དང༌། ལ་ལས་མངལ་གྱི་ཟླ་བ་གཅིག་དང་བཅས་སོ་གསུམ་པོ་ལ་ཞག་རེ་བཞིན་སྣ་གཡས་གཡོན་སྤེལ་མར་རྒྱུ་བའི་ཐ་མ་སོ་གཉིས་པ་དང་སོ་གསུམ་པོ་གཡས་པ་ལ་རྒྱུ་བའི་དོན་དུ་འཆད་པ་དང༌། ལ་ལས་སོ་བཞི་པ་ཉིད་གཡས་པ་ལ་རྒྱུ་བའི་དོན་དུ་འཆད་པ་རྣམས་ནི་མི་འཐད་དེ། འགྲེལ་ཆེན་ལས། དཀྱིལ་འཁོར་ལྔ་དང༌། ༼༡༦༣༽སྙིང་སྟོབས་དང་རྡུལ་དང་མུན་པའི་རྩ་གཅོད་པ་ནི་སྲོག་གི་རླུང་གནས་ཡོངས་སུ་འདོར་བ་དེ། དེ་ལྟར་ཕྱེད་དང་བཅས་པའི་ཟླ་བ་དང་ཇི་སྲིད་ལོ་གསུམ་གྱི་ཉིན་ཞག་རྣམས་སྲོག་རྒྱུ་བས་སོ། །
དེ་ནས་གཞན་ནི་སུམ་ཅུ་དག་དང་ཞེས་པ་མངལ་བཟུང་བའི་ཉིན་ཞག་སུམ་ཅུའི་བདག་ཉིད་དང་འཚོ་བ་དག་གིས་ཉིན་ཞག་གསུམ་གྱི་བར་དུ་གཡས་པའི་རྩ་ལ་རྒྱུ་ཞིང་འཕོ་བ་ཐམས་ཅད་མེད་པས་ཉིན་ཞག་སུམ་ཅུ་རྩ་གསུམ་གྱི་བར་དུ་ཞེས་གཡས་པའི་རྩ་ཁོ་ན་ལ་འཆི་ཞག་དེ་དག་རྒྱུ་བར་བཤད་པ་ལ་དངོས་སུ་འགལ་བའི་ཕྱིར། ལེགས་བཤད་དུ་ཅིས་ཏེ་འགྲོ། གཉིས་པ་འདོར་བྱེད་ཇི་ལྟར་འགྲུབ་པའི་ཚུལ་ནི། ཇི་སྐད་དུ། དབུགས་དང་ཆུ་སྲང་དང་ནི་ཆུ་ཚོད་ཉིན་མཚན་དུས་རྣམས་དེ་ནི་རིམ་པ་དག་གིས་རྒྱུ་བ་སྟེ། ཞེས་སོགས་ཀྱི་དོན་ནི། འདིར་དབུགས་དང་ཆུ་སྲང་ཆུ་ཚོད་དང་ཉིན་ཞག་གི་འཁོར་ལོ་ནི་ཕྱི་རོལ་ཇི་ལྟ་བ་བཞིན་དུ་ནང་དུ་དང༌། ནང་དུ་ཇི་ལྟར་རྒྱུ་བ་བཞིན་ཕྱི་རོལ་ཏུ་ཡང་རྒྱུ་བའི་ཚུལ་མཐུན་པས། དེ་ཡང་དབུགས་ནི་དྲུག་གི་འཁོར་ལོ་དང་ཆུ་སྲང་ཆུ་ཚོད་གཉིས་ནི་དྲུག་ཅུའི་འཁོར་ལོའོ། ། དེ་ཡང་སྐྱེས་བུ་ནད་མེད་པ་ལས་ཀྱི་བྱ་བྱེད་མི་བྱེད་པ་རང་གར་གནས་པ་ཞིག་གི་དབུགས་ཕྱིར་དབྱུང་བ་དང༌།
ནང་༼༡༦༤༽དུ་འཇུག་པ་དང༌། གནས་པ་ལ་དབུགས་ཁུག་པ་གཅིག་ཡིན་ཅིང༌། དེ་འདྲ་བ་དྲུག་དང་ཕྱི་རོལ་གྱི་ཆུ་སྲང་གཅིག་མཉམ་པས་དབུགས་དྲུག་ཆུ་སྲང་སྟེ། དེ་དྲུག་ཅུ་ལ་ཆུ་ཚོད་དང་དེ་དྲུག་ཅུ་ནི་ཉིན་ཞག་ཅིག་གོ ། དེ་ལ་དུས་སུ་འཆི་བའི་ལྟས་ནི། དང་པོ་དབུགས། དེ་ནས་ཆུ་སྲང༌། དེ་ནས་ཆུ་ཚོད། དེ་ནས་ཉིན་ཞག་ཏུ་ལོངས་ཀྱི་བར་དུ་འཕེལ་བའོ། ། འཆི་ལྟས་འདི་འཕེལ་བ་ནི་དུས་མིན་དུ་འཆི་བ་མ་ཡིན་པ་སྐྱེས་བུ་ལོ་བརྒྱ་ཐུབ་པ་ཞིག་གི་དབང་དུ་བྱས་ལ་དེ་ཡང་ཇི་ལྟར་བྱས་སྙམ་ན།
ལོ་བརྒྱ་ལ་དབུ་མའི་ཐོབ་སྐལ་ལོ་གསུམ་ཕྱོགས་གསུམ་གྱིས་དམན་པའི་ལོ་གོ་དྲུག་ཟླ་བ་བཅུ་ཞག་བཅོ་ལྔ་ན་དུས་སུ་འཆི་བའི་མཚན་ཉིད་དུ་འགྱུར་རོ། ། དེའི་དབུ་མའི་ཐོབ་སྐལ་གྱི་ཆ་དེ་གང་ཞེ་ན། ལྟེ་བར་རྩ་འདབ་དྲུག་ཅུ་རྩ་བཞི་ལ་བཞི་སྟོང་པའི་རྩ་ཡིན་པས་རླུང་འདི་རྒྱུ་བ་འདབ་མ་གཞན་ལྟ་བུར་དབུགས་ཀྱི་རྒྱུ་བ་མེད་ཀྱང་སྟོང་པ་བཞི་པོའི་རྩ་ལ་རྐང་པ་སྟེ་དབུགས་རེ་རེའི་བཞི་ཆ་ཙམ་རེའི་རྒྱུ་བ་ཡོད་པས། གཡས་པ་ལྟ་བུ་ལ་སྟོང་པའི་འདབ་མ་གཉིས་ལ་རྐང་པ་གཉིས་ལ་དབུགས་གཅིག་གི་ཕྱེད་དང༌། ཁྱིམ་དྲུག་ལས་གྱེས་པའི་འཕོ་ཆུང་ནི་འདབ་མ་སུམ་ཅུ་ལ་དབུགས་རེ་རེ་དང༌། རོ་མ་དང་དབུ་མའི་༼༡༦༥༽དབུགས་རེ་རེ་སྟེ། དབུགས་ཕྱེད་བཅས་སོ་གཉིས་ཀྱི་ཆ་ལས་དབུ་མའི་ཆ་གཅིག་དེ་དབུ་མ་ཉིད་ཀྱི་ཐོབ་སྐལ་གྱི་ཡིན་ལ་གཡོན་པའི་རྩ་འདབ་ཀྱིས་དབུ་མའི་ཐོབ་སྐལ་གྱི་ཆ་ལའང་དེ་ལྟར་ཤེས་པར་བྱ་ཞིང༌། རྩ་དབུ་མ་ནི་རྩ་ཐམས་ཅད་ཀྱི་རྩ་བའམ་གྱེས་པའི་གཞི་ཡིན། དེའི་ནང་གི་རླུང་ཐམས་ཅད་ཀྱི་རྩ་བའམ་འབྱུང་གནས་པའི་རྩ་བའི་འབྱུང་གནས་ཡིན་པས་དུས་འཆིའི་དབུ་མའི་རྒྱུ་ཆའང་དབུ་མ་ཉིད་ནས་མ་བརྒྱུས་ཀྱང༌། གཡས་གཡོན་གཉིས་ནས་དེའི་རྒྱུ་བ་བརྒྱུས་པས་ཀྱང་དེའི་རྒྱུ་བའི་གྲངས་སུ་འགྲོ་སྟེ།
གཉིས་ཀའང་དབུ་མ་ལས་གྱེས་པའི་ཕྱིར་རླུང་དེ་དབུ་མར་རྒྱུ་མ་ཐུབ་པས་གཡས་གཡོན་དུ་ཡོན་པོར་རྒྱུ་བ་བསགས་པས་དུས་འཆིའི་མཚན་ཉིད་དུ་འགྱུར་ལ། དེ་ཇི་ལྟར་བསགས་ན་སྐྱེས་ནས་ལོ་དང་པོའི་བགྲོད་པ་གཉིས་ལ་འཆི་བའི་རླུང་རྒྱུ་བ་མེད་པས་དཀྱིལ་འཁོར་ལྔའི་རླུང་དཀྱུས་མར་འབབ་སྟེ། འབབ་པ་དེ་ཁྱིམ་བཅུ་གཉིས་ལ་ཉི་ཁྲི་ཆིག་སྟོང་དྲུག་བརྒྱའི་རྒྱུ་བ་ཞག་སུམ་བརྒྱ་དྲུག་ཅུར་རྒྱུ་བ་ནི་སྣའི་སྒོ་ནས་སྔར་མངལ་དུ་མ་བརྒྱུས་ལ། སྐྱེས་ནས་སྣ་གཡས་གཡོན་ལ་ཆད་ལྷག་མེད་པར་བརྒྱུས་པ་ནི་ཉི་ཟླའི་རང་སྐལ་ཡིན་པའི་ཕྱིར་འཆི་བའི་དབུགས་སུ་མི་༼༡༦༦༽འགྱུར་རོ། ། དེ་ནས་ལོ་དང་པོའི་བགྲོད་པ་གཉིས་པའི་མཐའ་བགྲོད་པ་གསུམ་པའི་ཐོག་མར་མུན་པ་སྟེ་སྒྲ་གཅན་གྱི་རླུང་དབུ་མ་ནས་འབབ་མ་ཐུབ་པ་དེ་ཉིད་ཡོན་པོར་སྣ་གཡོན་པའི་རྩ་ནམ་མཁའི་དཀྱིལ་འཁོར་ལ་རླུང་ཁུག་པ་གཅིག་རྒྱུ་བས་འཆི་ལྟས་ཀྱི་མགོ་བརྩམས། དེ་ནས་ལོ་གཉིས་པའི་བགྲོད་པ་གཉིས་ཀྱི་མཐའ་གཡས་པའི་སའི་དཀྱིལ་འཁོར་ལ་ཡོན་པོར་འཆི་དབུགས་གཉིས་རྒྱུ། དེ་ནས་ལོ་གསུམ་པའི་བགྲོད་པ་གཉིས་ཀྱི་མཐར་གཡོན་ནས་འཆི་དབུགས་གསུམ་རྒྱུ། དེ་ནས་ལོ་བཞི་པའི་བགྲོད་པ་གཉིས་ཀྱི་མཐར་གཡས་ནས་འཆི་དབུགས་བཞི་རྒྱུ། དེ་ནས་ལོ་ལྔའི་བགྲོད་པ་གཉིས་ཀྱི་མཐར་གཡོན་ལ་འཆི་དབུགས་ལྔ་རྒྱུ། དེ་ནས་ལོ་དྲུག་པའི་བགྲོད་པ་གཉིས་ཀྱི་མཐར་གཡས་ནས་འཆི་དབུགས་དྲུག་རྒྱུ་སྟེ་ཆུ་སྲང་དུ་ལོངས་པས་ཆུ་སྲང་སྟེ་ལིཔྟཱའོ། །
དབུགས་ཀྱི་འཁོར་ལོ་ལོངས་པའི་བར་འདི་ལ་སྐྱེས་ནས་ལོ་དྲུག་ལོན་ཀྱང་མངལ་བཟུང་ནས་ཕྱེད་དང་ འདིར་མངལ་དུ་བཟུང་ནས་ཕྱེད་བཅས་ཟླ་བ་དམན་པའི་ལོ་བདུན་འགྲོ་བའི་རྒྱུ་མཚན་ནི། མངལ་དུ་ལོ་གཅིག་གནས་པ་རགས་རྩིས་སུ་བྱས་ནས་མངལ་དུ་ཟླ་བ་བཅུ་དང་ཕྱེད་བཅས་གནས་ཏེ། སྐྱེས་པར་བྱས་པའི་ལོ་གོ་དྲུག་ཕྱེད་བཅས་ཟླ་བ་བཅུ་པའི་མཐར་ལོ་གསུམ་ཕྱོགས་གསུམ་བསྣན་པས་ལོ་བརྒྱར་འགྱུར་མི་ལོ་གསུམ་ཕྱོགས་གསུམ་གྱི་ཕྱོགས་ཕྱི་མ་དང༌། སྔར་མངལ་གྱི་རྩ་མ་ཆགས་པའི་ཟླ་བ་གཅིག་དང་ཕྱེད་གཉིས་པོ་དེ་ལོ་གོ་བདུན་ལ་ཕྱེད་བཅས་ཟླ་བ་དམན་པ་བསྣན་པ་ན་ལོ་གོ་བདུན་རྫོགས་པར་འགྱུར་བའི་དབང་དུ་བྱས་པའོ། ། མཆན། བཅས་པའི་ཟླ་བས་དམན་པའི་ལོ་བདུན་དུ་འགྲོ་བ་ཡིན་ནོ། ། དེ་ནས་ལོ་བདུན་གྱི་མཚམས་འདི་ནས་ཆུ་སྲང་གི་འཁོར་ལོ་ལོངས་པ་ནས་འཆི་ལྟས་ཀྱི་དབུགས་ཀྱི་རྒྱུ་བ་མི་འཕེལ་བར་ཆུ་སྲང་གི་རྒྱུ་བས་འཕེལ་བས་ཇི་ལྟར་འཕེལ་ན། སྐྱེས་ནས་ལོ་དྲུག་སོང་བ་འཆི་བའི་དབུགས་ཀྱི་འཁོར་ལོ་ཏེ་ཆུ་སྲང་དུ་འཕེལ་བའི་ཡུན་ལ་ལོ་དྲུག་ཅུ་ཡོད་ལ། ལོ་དྲུག་ཅུ་པོ་དེ་ལ་བགྲོད་པ་བརྒྱ་ཉི་ཤུ་ཡོད་པའི་སྐྱེས་ནས་ལོ་བདུན་པའི་བགྲོད་པ་དང་པོ་ལ་སྣ་གཡས་ནས་ཆུ་སྲང་གཉིས་དང༌། དེ་ནས་བགྲོད་པ་གཉིས་པ་ལ་མི་རྒྱུ་ཞིང༌།
བགྲོད་པ་གསུམ་པ་ལ་གཡོན་ནས་གསུམ་དང༌། དེ་ནས་བགྲོད་པ་བཞི་པ་ལ་མི་རྒྱུ་ཞིང་དེ་ནས་བགྲོད་པ་ལྔ་པ་ལ་གཡས་ནས་བཞི་ལ་སོགས་པ་རྒྱུ་བའི་རིགས་པས་བགྲོད་པ་བརྒྱ་ཉི་ཤུའི་བར་སྟེ་ཆུ་ཚོད་དུ་མ་ལོངས་ཀྱི་བར་རྒྱུའོ། ། རྒྱུ་ཚུལ་ནི་དེ་ལྟར་སྐྱེས་ནས་རྩིས་པའི་༼༡༦༨༽ལོ་བདུན་ནས་དགུའི་བར་མི་མཉམ་པའི་ལོ་རྣམས་ལ་གཡོན་པར་ནམ་མཁའི་དཀྱིལ་འཁོར་ནས་འབྱུང་བ་སྐྱེ་རིམ་གྱི་ཆུ་སྲང་རེ་རེ་ཞིང་ལྷག་པར་འཕེལ་ལ་སྐྱེས་ནས་བརྩམས་པའི་ལོ་བརྒྱད་པ་ནས་དྲུག་ཅུའི་བར་མཉམ་པའི་ཁྱིམ་རྣམས་ལ་གཡས་པའི་དཀྱིལ་འཁོར་ནས་འབྱུང་བ་སྡུད་རིམ་གྱི་ཆུ་སྲང་རེ་རེ་ཞིང་ལྷག་པར་འཕེལ་བར་འགྱུར་རོ། ། དེ་ནས་མངལ་གྱི་ལོ་ནས་བཟུང་ལོ་དྲུག་ཅུ་རྩ་བདུན་ལ་ཕྱེད་བཅས་ཟླ་བས་དམན་པ་སྟེ་རེ་བདུན་ངོ་མཐོང་བའི་སྐྱེས་ནས་ལོ་དྲུག་ཅུ་རེ་དྲུག་པའི་བགྲོད་པའི་མཚམས་སུ་ཆུ་ཚོད་རེ་འཕེལ་ཏེ། དེ་ཡང་མཚམས་འདི་ནས་འཆི་ལྟས་ཀྱི་རང་བཞིན་གྱི་ཆུ་ཚོད་རེ་རེ་ཞིང་ལོ་སུམ་ཅུའི་བར་དུ་འཕེལ་ལ་དེའང་གཡོན་གྱིས་དང༌། གཡས་ཀྱི་རྩ་ལ་གཅིག་སོགས་མི་མཉམ་པ་དང་གཉིས་སོགས་མཉམ་པའི་ཆུ་ཚོད་རེ་རེ་ཞིང་འཕེལ་བ་དེའང་ཟླ་བ་དྲུག་སྟེ། བགྲོད་པ་རེ་རེའི་མཚམས་སུ་ཆུ་ཚོད་རེའི་རྒྱུ་བའང་འཕེལ་བ་བསགས་པས་མངལ་བཟུང་ནས་ལོ་གོ་བདུན་ཕྱེད་བཅས་ཟླ་བས་དམན་པ་ན་འཆི་ལྟས་དེ་ཉིད་ཞག་ཏུ་ལོངས་ནས་མི་མཉམ་པའི་དུས་སྦྱོར་ལ་སྐྱེས་པ་ཡིན་ན་གཡོན་དང༌། མཉམ་པ་ལ་ཡིན་ན་གཡས་ཀྱི་རྩ་ལ་རྒྱུ་ཞིང༌། དེ་ནས་ལོ་གསུམ་དང་ཕྱོགས་གསུམ་ལ་༼༡༦༩༽འཆི་ཞག་སོ་གསུམ་གྱི་བར་དུ་འཕེལ་ནས་མཐར་གཡས་པ་གཅིག་པུ་ལ་ཞག་སོ་གསུམ་རྒྱུ་ཞིང༌། རྩ་ཐམས་ཅད་སྡུད་པའི་མཐར་དབུ་མ་ལ་ཞག་གཅིག་འབབ་ནས་སྲིད་པ་གཞན་དུ་འགྲོ་བར་འགྱུར་རོ། །
གསུམ་པ་རྒྱུ་བའི་རྒྱུ་མཚན་ནི། ལོ་གསུམ་ཕྱོགས་གསུམ་གྱི་ཞག་བགོ་གཞིར་བཞག་ནས། འགོད་བྱེད་ནི། ཉི་མས་ཁྱིམ་ཞག་གི་ལོངས་སྤྱོད་ཚེ་ཞག་ལ་ལོངས་སྤྱོད་མ་ཐུབ་པའི་བུ་ལོན་གྱི་ཆ་སོ་གཉིས་ཕྱེད་བཅས་རེ་ཡོད་པས། དེ་ཉིད་ཀྱི་བགོ་གཞི་བགོ་བར་བྱེད་པ་ན་ཕྱེད་གཞུག་པའི་དོན་དུ་བགོ་གཞི་དང་བགོ་བྱ་གཉིས་ཀ་གཉིས་ཀྱིས་བསྒྱུར་ནས་བགོས་པས་བགོད་བྱེད་ཀྱི་སོ་གཉིས་ཕྱེད་བཅས་རེ་རེ་ཞིང་ཐོབ་སྐལ་ལ་ཞག་སོ་བཞི། ཆུ་ཚོད་སོ་དྲུག ། ཆུ་སྲང་ང་ལྔ། དབུགས་ཕྱེད་བཅུ་ཅུང་མེད་ཙམ་དང་བཅས་པའི་གཉིས་ཐོབ་པའི་ཞག་སུམ་ཅུ་རྩ་བཞི་ཐ་མ་རྗེས་འབྲང་དང་བཅས་པ་མ་གཏོགས་པའི་ཞག་སོ་བཞི་རྗེས་འབྲང་དང་བཅས་པ་སྔ་མ་རྣམས་ཀྱི་ཡོན་ཏན་གསུམ་གྱི་བདག་ཉིད་ཀྱི་རྩ་རྣམས་འདོར་ལ། ཕྱི་མའི་སོ་བཞི་ལས་སོ་གསུམ་པ་ཡན་གྱི་ཕུང་སོགས་འདོར་བར་བྱེད་ལ། སོ་བཞི་པས་དབུགས་ཀྱི་འཁོར་ལོ་མཐའ་དག་འདོར་བར་བྱེད་པའོ། །
༼༡༧༠༽གཉིས་པ་རྩ་རྣམས་ཇི་ལྟར་གཅོད་པའི་ཚུལ་ལ། འཁོར་ལོ་རྣམས་ཀྱི་རྩ་འདོར་ཚུལ་ཞག་དྲུག་ནས་འཆི་བའི་རླུང་བསྟན་པ། ལོ་བརྒྱ་ལ་རྩ་ཀུན་འདོར་ཚུལ་ལོ། ། དང་པོ་ལ་རྩའི་འདོར་ཚུལ་དང༌། ཡི་གེ་འདོར་ཚུལ། ཐིག་ལེ་འདོར་ཚུལ་ལོ། ། དང་པོ་ལ་ལྟེ་བའི་རྩ་སོགས་འདོར་ཚུལ་དང༌། མགྲིན་པའི་རྩ་སོགས་འདོར་ཚུལ་ལོ། ། དང་པོ་ནི། ལྟེ་བའི་བར་སྐོར་གྱི་འདབ་མ་བཅུ་གཉིས་དང༌།
དེའི་ཕྱི་སྐོར་གྱི་འདབ་མ་དྲུག་ཅུ་བསྡོམས་པ་དོན་གཉིས་ནི་དགུ་ཡིས་བསྣུན་པའི་ལག་འགྲོ་སྟེ། ལག་འགྲོ་ནི་བརྒྱད་དེ་བརྒྱད་དགུས་བསྒྱུར་བས་དོན་གཉིས་སུ་འགྱུར་བའི་ཕྱིར། དེ་ལྟའི་རྩ་འདབ་དྲུག་ཅུ་པོ་དེ་འཆི་ལྟས་ཀྱི་ལོ་གསུམ་ལ་ཅི་ལྟར་འདོར་ན། བགོ་གཞི་ལོ་གསུམ་གྱི་ཞག་དེ་བགོ་བྱེད་རྩ་འདབ་དྲུག་ཅུ་རེས་བགོས་པས་རེ་རེ་ཞིང་ཞག་བཅོ་བརྒྱད་རེ་ཐོབ་པས། ཞག་བཅོ་བརྒྱད་རེས་རྩ་འདབ་རེ་གཅོད་པར་བྱེད་དོ། ། དེ་ལྟ་ནའང་དེའི་ཚེ་རྩ་འདབ་དྲུག་ཅུ་པོ་དེ་ཐམས་ཅད་ཀྱི་རླུང་ནི་མི་འདོར་ཏེ། དྲུག་ཅུ་པོ་དེ་དག་གི་འབྱུང་ལྔའི་རླུང་ཐམས་ཅད་འདོར་ཀྱང་ཡེ་ཤེས་ཀྱི་ཁམས་ཀྱི་ཆའི་རླུང་ནི་ད་དུང་འཆི་བའི་ཉིན་ཞག་དྲུག་ཏུ་སྣ་ནས་ཕྱིར་༼༡༧༡༽རྒྱུ་བ་མེད་ཀྱང་ནང་དུ་རྒྱུ་བའི་ཕྱིར། འཁོར་ལོའི་རྩ་འདབ་གཞན་རྣམས་ཀྱིས་འབྱུང་བ་ལྔ་དང་ཡེ་ཤེས་ཀྱི་རྒྱུ་བ་གཅོད་ཚུལ་ཡང༌། དེ་ལྟའི་རིགས་པས་ཤེས་པར་བྱ་སྟེ། འགྲེལ་ཆེན་ལས།
དཀྱིལ་འཁོར་གྱི་རྩ་ཐམས་ཅད་ལ་དཀྱིལ་འཁོར་ལྔ་འབབ་པར་བྱེད་པ་ལོ་གསུམ་ཕྱོགས་གསུམ་རྣམས་ཀྱིས་འདོར་ཏེ་དྲུག་གི་ཆ་ཤས་ནི་མ་ཡིན་ནོ། ། ཞེས་གསུངས་པའི་ཕྱིར། ལྟེ་བའི་རྩ་འདོར་བའི་རིང་ལ་ལས་ཀྱི་འཁོར་ལོའི་རྩ་འདབ་དྲུག་ཅུའང་འདོར་ཏེ། དེ་ཡང་ཚིགས་དང་ཟླ་བ་སྦྱར་ན་གཡས་ཀྱི་ཕྲག་པ་དང་དཔུང་པའི་ཚིགས་ལ་རྒྱལ་གྱི་ཉ་འདས་ནས་མཆུ་ཉའི་བར་གྱི་སུམ་ཅུ་སྟེ། ཚིགས་མཚམས་ཀྱི་འཁོར་ལོ་དང་ཉ་སྐར་གྱི་ཟླ་བ་སྦྱོར་ཚུལ་གཞན་རྣམས་ལའང་དེའི་རིགས་པས་ཤེས་པར་བྱ་ལ། དེ་བཞིན་དུ་གཡོན་པའི་ཕྲག་པ་དང་དཔུང་པའི་ཚིགས་དང༌། གཡས་པའི་དཔུང་པ་དང་ཉེ་བའི་དཔུང་པའི་ཚིགས་དང༌། གཡོན་པའི་དཔུང་པ་དང་ཉེ་བའི་དཔུང་པའི་ཚིགས་དང༌། གཡས་པའི་ལག་པ་དང་གཡོན་པའི་ཚིགས་རྣམས་དྲུག་པོ་རྣམས་ཀྱི་འདབ་མ་ལ་བརྒྱ་དང་བརྒྱད་ཅུ་བྱང་བགྲོད་དྲུག་དང༌། དེ་བཞིན་དུ་གཡས་པའི་བརླའི་ཚིགས་དང༌།
གཡོན་པའི་བརླ་ཚིགས་དང༌། ༼༡༧༢༽གཡས་པའི་བྱིན་པའི་ཚིགས་དང༌། གཡོན་པའི་བྱིན་པའི་ཚིགས་དང༌། གཡས་པའི་རྐང་པའི་ཚིགས་དང༌། གཡོན་པའི་རྐང་པའི་ཚིགས་དྲུག་པོ་རྣམས་ཀྱི་འདབ་མ་བརྒྱ་དང་བརྒྱད་ཅུ་ལྷོ་བགྲོད་དྲུག་པོའང་ལོ་གསུམ་གྱི་ཞག་གསུམ་རེས་རྩ་འདབ་རེ་གཅོད་པས་ལས་ཀྱི་འཁོར་ལོའི་རྩ་འདབ་སུམ་བརྒྱ་དྲུག་ཅུ་སྲོག་གིས་འདོར་རོ། ། བྱ་བའི་འཁོར་ལོ་ནི་ལག་པ་དང་རྐང་པའི་སོགས་ཚིགས་བཅོ་ལྔ་བཅོ་ལྔ་བསྡོམས་པས་དྲུག་ཅུ་རེ་རེ་ཞིང་ཁམས་དྲུག་གི་རང་བཞིན་གྱི་རྩ་འདབ་སུམ་བརྒྱ་དྲུག་ཅུ་པོའང་རྩ་འདབ་རེ་རེ་ཞིང་ལོ་གསུམ་གྱི་ཞག་གསུམ་རེས་གཅོད་པ་ལས་ཀྱི་འཁོར་ལོ་གཅོད་ཚུལ་ཇི་ལྟ་བ་བཞིན་ནོ། ། དེས་ན་ལྟེ་བའི་རྩ་འདབ་དྲུག་ཅུ་དང༌། ལས་དང་བྱ་བའི་འཁོར་ལོའི་རྩ་འདབ་སུམ་བརྒྱ་དྲུག་ཅུའི་འདོར་བྱའི་རྩ་འདབ་ཐ་དད་ཀྱང༌། འདོར་བྱེད་ལོ་གསུམ་གྱི་ཞག་སྟོང་བརྒྱད་ཅུར་ཁྱད་མེད་དོ། ། དེའང་ལྟེ་བའི་གཡས་པའི་ཁྱིམ་གྱི་རྩ་འདབ་སུམ་ཅུ་གཅོད་པ་དང༌།
གཡས་ཀྱི་ལས་དང་བྱ་བའི་འཁོར་ལོའི་རྩ་འདབ་རྣམས་དུས་མཉམ་དུ་གཅོད་ལ། གཡོན་པའང་དེ་བཞིན་ནོ། ། དེ་ཡང་ཁྱིམ་རྩ་འདབ་རེ་རེ་འདོར་བ་དང་མཉམ་དུ་ལས་དང་བྱ་བའི་འཁོར་ལོའི་རྩ་འདབ་དྲུག་དྲུག་༼༡༧༣༽འདོར་རོ། ། རིམ་པ་ཡང་ལག་པ་གཡས་པའི་དཔུང་པ་དང༌། ཉེ་བའི་དཔུང་པའི་ཚིགས་ལ་ཞག་དགུ་བཅུས་འདོར་བའི་ཚེ་སོར་ཚིགས་དབུས་མའི་རྩ་འདབ་སུམ་ཅུ་འདོར་རོ། ། གཡོན་པ་ལའང་དེ་བཞིན་དུའོ། ། ལག་པ་གཡས་པའི་ཕྲག་པའི་ཚིགས་ཀྱི་རྩ་འདབ་དང་སོར་ཚིགས་འོག་མའི་རྩ་འདབ་རྣམས་དུས་མཉམ་དུ་འདོར་རོ། ། གཡོན་པ་ལའང་དེ་བཞིན་ནོ། ། ལག་པ་གཡས་པའི་ལག་ཚིགས་ཀྱི་རྩ་འདབ་དང་སོར་ཚིགས་རྩེ་མོ་རྣམས་དུས་མཉམ་དུ་འདོར་རོ། ། དེ་བཞིན་དུ་རྐང་པ་གཡས་གཡོན་ལའང་དཔྱིའི་ཚིགས་དང་སོར་ཚིགས་འོག་མ་དང༌།
པུས་མོ་དང་སོར་ཚིགས་དབུས་མ་དང༌། བོལ་ཚིགས་དང་སོར་རྩེའི་ཆ་རྣམས་དུས་མཉམ་དུ་འདོར་རོ། ། གཉིས་པ་མགྲིན་པའི་རྩ་སོགས་འདོར་ཚུལ་ནི། མགྲིན་པའི་འཁོར་ལོ་ལ་ཉེར་བརྒྱད་དང༌། དཔྲལ་བའི་བཅུ་བཞི་དང༌། གསང་བའི་སུམ་ཅུ་དང༌། མགྲིན་པའི་སྟོང་པ་བཞི་དང༌། དཔྲལ་བའི་གཉིས། གསང་བའི་གཉིས་ཏེ་སྟོང་རྩ་བརྒྱད་དང་དུས་མཉམ་དུ་སྙིང་གའི་རྩ་འདབ་བརྒྱད་རྣམས་ནི་ཕྱོགས་གསུམ་གྱི་ཞག་ཞེ་ལྔ་དང་མངལ་གྱི་ཐ་མའི་ཞག་སུམ་ཅུ་དང་བཅས་པས་འདོར་རོ། ། གཉིས་པ་ཡི་༼༡༧༤༽གེ་འདོར་ཚུལ་ནི།
གཡོན་པའི་ཕྲག་ཚིགས་ལ་ནམ་མཁའི་ཁམས་སོགས་ཀྱི་དབྱངས་ཐུང་ངུ་དྲུག་ལུགས་འབྱུང་དང་ཀ་སྡེ་ང་ཡིག་ནས་ལུགས་ལྡོག་སུམ་ཅུས་སོ། ། དེ་བཞིན་དུ་གཡས་པའི་ཕྲག་ཚིགས་ལ་ཡེ་ཤེས་ཀྱི་ཁམས་སོགས་ཀྱི་དབྱངས་རིང་སོ་དྲུག་གི་ལུགས་ལྡོག་གི་དབྱེ་བས་ཀ་སྡེ་བརྩེགས་པ་ལུགས་འབྱུང་དུ་སུམ་ཅུས་སོ། ། དེ་བཞིན་དུ་དཔུང་ཚིགས་གཡོན་གཡས་ལ་ཙ་སྡེ་ཐུང་རིང༌། ལག་ཚིགས་གཡོན་གཡས་ལ་ཊ་སྡེ་ཐུང་རིང༌། རྐང་པའི་གཡོན་གཡས་ཀྱི་བརླ་དང་དཔྱི་ཚིགས་ལ་པ་སྡེ་ཐུང་རིང༌། གཡོན་གཡས་ཀྱི་པུས་ཚིགས་ལ་ཏ་སྡེ་ཐུང་རིང་དང༌། གཡོན་གཡས་ཀྱི་བོལ་ཚིགས་ལ་ས་སྡེ་ཐུང་རིང་ངོ༌། ། ཡང་བྱ་བའི་འཁོར་ལོའི་ཚིགས་གཡས་པའི་མཐེ་བོང་གི་རྩ་བ་སོགས་ལ་དབྱངས་རིང་པོ་དྲུག་གི་དབྱེ་བས་ཀ་སྡེ་སོགས་ལུགས་འབྱུང་དུ་སྟེ།

མཐེ་བོའི་རྩ་ཚིགས་ལ་ཀ ། མཛུབ་མོ་ལ་ཁ། གུང་མོ་ལ་ག ། མིང་མེད་ལ་གྷ། མཐེ་ཆུང་ལ་ངའོ། ། གཡོན་པའི་མཐེའུ་ཆུང་ནས་དབྱངས་ཐུང་ངུ་དང་གསལ་བྱེད་ང་སོགས་ལུགས་ལྡོག་ཏུའོ། ། གཡས་པའི་ཚིགས་ཕྲེང་གཉིས་པ་ལ་དབྱངས་རིང་སོ་དྲུག་གི་ཙ་༼༡༧༥༽སྡེ་ལུགས་འབྱུང་དུའོ། ། གཡོན་པར་ཐུང་ངུས་ལུགས་ལྡོག་ཏུའོ། ། གཡས་པའི་ཚིགས་ཕྲེང་གསུམ་པ་ལ་དབྱངས་རིང་སོ་དྲུག་གི་ཊ་སྡེ་ལུགས་འབྱུང་དུའོ། ། གཡོན་པར་ཐུང་ངུས་ལུགས་ལྡོག་ཏུའོ། ། དེ་བཞིན་དུ་རྐང་པ་གཡས་པའི་ཚིགས་ཕྲེང་དང་པོ་ལ་དབྱངས་རིང་པོའི་ཏ་སྡེ་ལུགས་འབྱུང་ངོ༌། །
གཡོན་པར་ཐུང་ངུ་ལུགས་ལྡོག་གོ ། ཚིགས་ཕྲེང་བར་པ་ལ་དབྱངས་རིང་བ་ས་སྡེ་ལུགས་འབྱུང་ངོ༌། ། གཡོན་པར་ཐུང་ངུ་ལུགས་ལྡོག་གོ ། གཡས་ཀྱི་ཚིགས་ཕྲེང་གསུམ་པ་ལ་དབྱངས་རིང་པོའི་ས་སྡེ་ལུགས་འབྱུང་ངོ༌། ། གཡོན་པར་ཐུང་ངུ་ལུགས་ལྡོག་གོ ། ཡི་གེ་དེ་དག་ལ་ལོ་དང་པོའི་ཞག་སུམ་བརྒྱ་དྲུག་ཅུ་ལ་རྩ་བའི་དབྱངས་རིང་ཐུང་གིས་ཏེ། ཨ་ཨི་རྀ་ཨུ་ལྀ་ལཾ་ཨཾ། ཨཱ་ཨཱི་རཱྀ་ཨཱུ་ལཱྀ་ཨཱཿ དེ་དག་གིས་བསྒྱུར་བའི་ཡི་གེ་རྣམས་གཅོད་དོ། ། ལོ་གཉིས་པའི་ཞག་སུམ་བརྒྱ་དྲུག་ཅུ་ལ་ཡོན་ཏན་ནམ་འཕེལ་བའི་དབྱངས་རིང་ཐུང་གིས་ཏེ།
ཨ་ཨེ་ཨ་ར་ཨོ་ཨལ་ཨཱཾ། ཨཱ་ཨཻ་ཨཱར་ཨཽ་ཨཱལ་ཨཱཿ དེ་དག་གིས་བསྒྱུར་བའི་ཡེ་གེ་རྣམས་གཅོད་དོ། ། ལོ་གསུམ་པའི་ཞག་སུམ་བརྒྱ་དྲུག་ཅུ་ལ་ཨ་ཎ་རིང་ཐུང་གིས་ཏེ། ཧ་ཡ་༼༡༧༦༽ར་ཝ་ལ་ཧཾ་ཧཱ་ཡཱ་རཱ་ཝཱ་ལཱ་ཧཱཿ དེ་དག་གིས་བསྒྱུར་བའི་ཡི་གེ་རྣམས་གཅོད་དོ། ། དེ་ལྟར་གཅོད་པའི་དབྱངས་ཐུང་ངུ་རྣམས་ནི་ལུགས་འབྱུང་དང་རིང་པོ་ཐམས་ཅད་ནི་ལུགས་ལྡོག་ཏུ་ཤེས་པར་བྱའོ། ། ཡི་གེ་འདི་དག་གཅོད་པའང་འཆི་ཞག་ཁོ་ན་ལ་མ་ཡིན་གྱི་འཕོ་ཞག་དང་བཅས་པས་གཅོད་དོ། ། ནང་ལེར། བཤད་པའི་འཁོར་ལོ་བཅུ་གཉིས་ཀྱི་ས་བོན་འདི་འཇིག་རྟེན་ཁམས་ལེ་དང་མི་མཐུན་པའི་རྒྱུ་མཚན་ནི།
ཁམས་ལེར་གཡོན་ཁྱི་ཁྱིམ་ལ་དབྱངས་ཐུང་ངུ་དྲུག་ལུགས་འབྱུང་སྤྲོད་རིམ་གྱི་དབྱེ་བས་ཕྱེས། སྤྱིར་གསལ་བྱེད་སུམ་ཅུར་ལུགས་འབྱུང་དང༌། ནང་གསེས་ལུགས་ལྡོག་གི་ལྷོ་བགྲོད་ཀྱི་ས་བོན། གཡས་ཀྱི་ཁྱིམ་ལ་དབྱངས་རིང་སོ་དྲུག་ལུགས་ལྡོག་རིམ་གྱི་དབྱེ་བས་ཕྱེས་པའི་སྤྱིར་གསལ་བྱེད་སུམ་ཅུ་ལུགས་ལྡོག་ནང་ཚན་ལུགས་འབྱུང་དུ་གསུངས་པ་ནི། ཕྱི་རོལ་འཇིག་རྟེན་གྱི་དབང་དུ་བྱས་ནས་ཕྱིར་ལྷོ་བགྲོད་ལ་ཟླ་བ་སྟེ་མཚན་མོ་འཕེལ་ཞིང་ཉི་མ་སྟེ་ཉིན་མོ་འགྲིབ་ཅིང་དབྱངས་ཐུང་ངུ་གསལ་བྱེད་གཅིག་པ་ལས་གཉིས་པ་མི་རྩེགས་པ་ནི་ཟླ་བའི་ཆ་ཡིན་པའི་ཕྱིར། དབྱངས་གསལ་གཉིས་ཀ་ལུགས་འབྱུང་སྤྲོ་འགྲིབ་ཅིང་དབྱངས་ཐུང་ངུ་གསལ་བྱེད་གཅིག་པ་ལས་གཉིས་པ་མི་རྩིགས་པ་ནི་ཟླ་བའི་ཆ་ཡིན་པའི་ཕྱིར། དབྱངས་གསལ་གཉིས་ཀ་ལུགས་འབྱུང་སྤྲོས་རིམ་གྱིས་བསྟན་ལ་བྱང་བགྲོད་ལ་ཉི་མ་སྟེ་ཉིན་༼༡༧༧༽མོ་འཕེལ་ཞིང་ཟླ་བ་སྟེ་མཚན་མོ་འགྲིབ་ཅིང་དབྱངས་རིང་པོ་གསལ་བྱེད་གཉིས་པ་རྩེགས་པ་ཉི་མའི་ཆ་ཡིན་པའི་ཕྱིར། དབྱངས་གསལ་གཉིས་ཀ་ལུགས་ལྡོག་སྡུད་རིམ་གྱིས་བསྟན་པའོ། ། དེས་ན་གཡོན་གཡས་ཀྱི་དབྱངས་ལུགས་འབྱུང་ལྡོག་དེ་ལྟར་འཇོག་པ་ནི་རྩ་གཡོན་པ་ཟླ་བ་དཀྱིལ་འཁོར་ལྔ་སྤྲོ་རིམ། གཡས་ཉི་མ་སྡུད་རིམ་གྱི་དབང་གི་དག་པས་སོ། །
ནང་ལེ་འདིར་གཡས་པ་རྣམས་ལ་གསལ་བྱེད་རིང་པོ་ལུགས་འབྱུང་སྡུད་རིམ། གཡོན་པ་ལ་གསལ་བྱེད་ཐུང་ངུ་ལུགས་ལྡོག་སྤྲོ་རིམ་གྱིས་བསྟན་པ་ནི། སྤྱིར་ཉི་ཟླ་གཡས་གཡོན་ཡིན་པས་དབྱངས་རིང་ཐུང་གིས་བསྟན་ལ། གཡས་པ་རྣམས་ལ་དཀྱིལ་འཁོར་ལྔ་ལུགས་འབྱུང༌། གཡོན་པ་རྣམས་ལ་དཀྱིལ་འཁོར་ལྔ་ལུགས་ལྡོག་ཏུ་རྒྱུ་བས་དབྱངས་གསལ་གྱི་ལུགས་འབྱུང་ལྡོག་ཀྱང་དེ་ལྟར་བསྟན་པ་ཡིན་ལ། དེའི་ཕྱིར་ནང་ལུས་ལ་གཡས་སྡུད་རིམ། གཡོན་སྤྲོ་རིམ་དང༌། འཇིག་རྟེན་དུ་དུས་སྦྱོར་དྲུག་ལྷོ་བགྲོད་དུས་སྦྱོར་དྲུག་བྱང་བགྲོད་དང༌། ནང་དུའང་ཕྱིའི་དུས་སྦྱོར་དེ་དག་གཡོན་གཡས་སྤེལ་མར་ལུགས་འབྱུང་དུ་རྒྱུ་བ་དང༌། ཕྱི་རོལ་གྱི་ཉི་མའི་བགྲོད་པའི་དབང་གིས་རྟེན་འབྲེལ་གྱི་༼༡༧༨༽ནང་གི་འཆི་ལྟས་འཆར་མཚམས་སོགས་ཀྱི་དག་པའི་དབང་གིས་སོ། །
འཆི་བའི་མཚན་ཉིད་ཅན་གྱི་ལོ་གསུམ་གྱི་ཡི་གེ་བཅད་ཟིན་ནས་དེ་ནས་ཕྱོགས་གསུམ་གྱི་ཡི་གེ་གཅོད་ཚུལ་ལ། ཕྱོགས་དང་པོས་དབྱངས་ཐུང་ངུ་བཅོ་ལྔ་སྟེ། ཨ་ཨི་རྀ་ཨུ་ལྀ། ཨ་ཨེ་ཨར་ཨོ་ཨལ། ཧ་ཡ་ར་ཝ་ལ་གཅོད་དོ། ། ཕྱོགས་གཉིས་པས་དེ་རིང་པོ་བཅོ་ལྔ་གཅོད་དོ། ། ཕྱོགས་གསུམ་པས་ཤིན་ཏུ་རིང་པོ་བཅོ་ལྔ་གཅོད་དེ། དབྱངས་རིང་པོ་དེ་དག་ལས་སླུ་ཏ་པཱ་ལི་ཏ་སྦྱར་བས་ཏེ་ཨཱ྅ཨཱ྅ཨུ྅་སོགས་གཅོད་དོ། ། དེ་ལྟར་ཕྱོགས་གསུམ་གྱི་ཞག་ཞེ་ལྔ་དང་དབྱངས་ཞེ་ལྔའི་བདག་ཉིད་ཅན་དེ་དག་ལའང་གཡས་རོ་མའི་འཆི་ལྟས་དང་གཡོན་རྐྱང་མའི་འཆི་ལྟས་ཀྱི་ཆས་རྒྱུ་སྟེ། དེ་ཡང་མགྲིན་འཁོར་ལ་རྩ་འདབ་ཉེར་བརྒྱད་དང༌།
སྟོང་པ་བཞི། དཔྲལ་བའི་བཅུ་བཞི། སྟོང་པ་གཉིས། གསང་བའི་སུམ་ཅུ། སྟོང་པ་གཉིས། དབུ་མའི་རྩ་གཅིག་དང་བཅས་པའི་རྩ་འདབ་བརྒྱད་ཅུ་གྱ་གཅིག་པོ་དེ་ཕྱོགས་གསུམ་གྱི་ཞག་ཞེ་ལྔ་ལ་དབྱངས་བཅོ་ལྔ་པ་དང༌། མངལ་གྱི་རྩ་མ་ཆགས་པའི་ཟླ་བ་གཅིག་ལ་གསལ་བྱེད་སུམ་ཅུ་སྟེ། དེ་ལྟར་སྔ་མའི་ཞག་ཞེ་ལྔ་དང་མངལ་ཞག་སུམ་ཅུ་བསྡོམས་པའི་ཆུ་ཚོད་དྲུག་ཅུའི་བདག་༼༡༧༩༽ཉིད་ཀྱི་ཞག་དོན་ལྔ་འབྱུང་བའི་རིང་ལ་རྩ་འདབ་གྱ་གཅིག་གི་དབྱངས་གསལ་ཡང་གཅོད་པར་བྱེད་དོ། ། དེ་ལྟ་ན་ཞག་དོན་ལྔ་དང་རྩ་འདབ་གྱ་གཅིག་གྲངས་མི་འགྲིག་གོ་སྙམ་ན་སྐྱོན་མེད་དོ། ། དེ་ལྟར་འགྲིག་ན་ཞག་དོན་ལྔ་པོ་དང་ཆུ་ཚོད་ང་དྲུག་རྐང་བཅས་ལ་ཞག་ཏུ་བྱས་ན་ཞག་གྱ་གཅིག་ཏུའང་འགྱུར་བའི་ཕྱིར་རོ། །
རྩ་དེ་དག་གི་དཔྲལ་བར་སྟོང་པ་གཉིས། མགྲིན་པར་བཞི། གསང་བའི་གཉིས་ཏེ་བརྒྱད་དང་དུས་མཉམ་དུ་སྙིང་གའི་རྩ་འདབ་ཀྱང་གཅོད་པར་འགྱུར་རོ། ། གསུམ་པ་ཐིག་ལེ་འདོར་ཚུལ་ནི། དཔལ་ཀརྨ་པ་རང་བྱུང་རྒྱལ་བ་ཆེན་པོའི་ཟབ་མོ་ནང་དོན་ལས། དེ་ནས་ཐིག་ལེ་འགག་པ་ནི། ། ལོ་གཅིག་ནང་གི་ཁམས་འཕེལ་ནས། ། རླུང་གི་ནུས་པ་ཕྱིར་ཤོར་བས། ། དཀར་ནག་རྩ་འགྲིབ་སྔ་མ་བཞིན། ། དེ་ནས་ལོ་ནི་བཅུ་དྲུག་བར། །
ཐིག་ལེ་འཕེལ་ཏེ་དེ་ནས་ནི། ། དཀར་ཆ་འགྲིབ་ཅིང་འདོར་བར་བྱེད། ། དེ་བས་ཁྲག་ནི་འཕེལ་བ་ཡིན། ། སོ་གཉིས་ནས་ནི་དེ་ཡང་འདོར། ། རླུང་དང་མེ་དང་ཆུ་སའི་སྟོབས། ། བཅུ་དྲུག་རེ་ནས་འགྲིབ་པ་སྟེ། ། རགས་པར་དགུ་བཅུ་གོ་བདུན་ན། ། སྟོབས་ཀུན་འདོར་ནས་ལོ་གསུམ་ན། ། ༼༡༨༠༽འཆི་བའི་ངེས་པ་ཤེས་པར་བྱ། ། ཞེས་པས་ཤེས་པར་བྱ་ལ།
དེ་ཡང་ཇི་ལྟར་ཤེས་པར་བྱ་ན་རྩ་རླུང་གི་སྡུད་ཚུལ་བསྟན་པ་དེ་ནས་ཐིག་ལེ་འགག་པ་སྟེ་འདོར་ཚུལ་བརྗོད་པ་ནི། སྐྱེས་ནས་ལོ་གཅིག་ཏུ་རླུང་ཡོན་པོར་རྒྱུ་བ་མེད་པས་ནང་གི་ཁམས་ཐིག་ལེ་དཀར་དམར་གྱི་ཆ་ཐམས་ཅད་འཕེལ་ནས་ལོ་གཅིག་གི་རྗེས་སུ་རླུང་ཡོན་པོར་བརྒྱུས་པས་རླུང་གི་ནུས་པ་ཕྱིར་ཤོར་བའི་མགོ་བརྩམས་པའི་དུས་དེ་ནས་ཞག་རེ་བཞིན་རྩ་དཀར་ནག་སྟེ། གཡས་གཡོན་གྱི་རྩ་གཉིས་གཉིས་འགྲིབ་པ་ནི་སྔ་མ་རླུང་གི་འཚོ་ནུས་ཕྱིར་ཤོར་བ་ནས་མགོ་བརྩམས་པ་བཞི་ཐིག་ལེའི་འཚོ་ནུས་ཀྱི་ཆ་ཤས་ཅུང་ཞིག་འདོར་བར་བྱེད་ཀྱང་ཐིག་ལེ་དཀར་དམར་འགྲིབ་པའི་མགོ་བརྩམས་པ་ནི་མིན་ཏེ། བཙས་པ་དེ་ནས་སྐྱེས་པ་ལ་ཡེ་ཤེས་ཀྱི་ཁམས་ཀྱི་དཀར་ཆ་ལོ་ནི་བཅུ་དྲུག་གི་བར་ཐིག་ལེ་འཕེལ་ཏེ་ལོ་བཅུ་དྲུག་པ་དེ་ནས་ནི་དཀར་ཆ་འགྲིབ་ཅིང་འདོར་བར་བྱེད་ལ། དེ་ནས་ལོ་བཅུ་དྲུག་པ་ནས་སོ་གཉིས་ཀྱི་བར་དུ་དམར་ཆ་ཁྲག་གི་རང་བཞིན་གྱི་ཐིག་ལེ་ནམ་མཁའི་ཁམས་ཀྱི་རང་བཞིན་ནི་འཕེལ་བ་ཡིན། ལོ་སོ་གཉིས་ལོན་པ་ནས་ནི་དམར་ཆའི་ཁམས་དེ་ཡང་འདོར་བར་འགྱུར་རོ། ། དེ་ནས་ལོ་བཅུ་དྲུག་པ་ཚན་༼༡༨༡༽པ་བཞི་ལ་རླུང་དང་མེ་དང་ཆུ་དང་ས་ཁམས་ཀྱི་རང་བཞིན་གྱི་ཐིག་ལེ་དཀར་དམར་རྣམས་རང་རང་གི་སྟོབས་འཕེལ་རིམ་གྱི་བཅུ་དྲུག་རེའི་མཐའ་ནས་ཏེ་མཐར་རང་རང་གི་ཁམས་ཀྱི་ཆ་འགྲིབ་པ་སྟེ། དེའི་དབང་དུ་བྱས་ན་བཅུ་དྲུག་པ་ཐ་མ་རྫོགས་པ་ལ་ལོ་གོ་དྲུག་ཟླ་བ་ཕྱེད་བཅས་བཅུ་ན་ཁམས་དྲུག་གི་ཐིག་ལེ་འདོར་བ་ཡིན་ལ། དེའང་རགས་པར་བརྩིས་ན་ལོ་དགུ་བཅུ་གོ་བདུན་པ་ན་ཐིག་ལེའི་སྟོབས་ཀུན་དོར་ནས་ལོ་གསུམ་ནས་འཆི་བའི་ངེས་པ་ཤེས་པར་བྱའོ། ། དེ་ཡང་ཐིག་ལེ་རགས་པའི་ཆ་ནི་དེ་ཙམ་ནས་འདོར་ལ།
དེ་ལས་ཕྲ་བ་ནི་ལོ་གསུམ་ཕྱོགས་གསུམ་གྱི་རིང་ལ་འདོར་ཏེ། ཇི་ལྟར་འདོར་ན་ལོ་གསུམ་ཕྱོགས་གསུམ་དེའི་སྙིང་སྟོབས་ཀྱི་རྩ་རླུང་འདོར་བ་ན་ཁམས་དཀར་ཆའི་ཐིག་ལེ་དང༌། རྡུལ་གྱི་རང་བཞིན་གྱི་རྩ་རླུང་འདོར་བ་ན་དམར་ཆའི་ཐིག་ལེ་དང༌། མུན་པའི་རྩ་རླུང་འདོར་བ་ན་ནག་ཆའི་ཐིག་ལེ་འདོར་ལ། དེའང་ཁྱད་པར་རྩ་འཁོར་རྣམས་སུ་དབྱངས་གསལ་གྱི་ཡི་གེའི་རྩ་རླུང་རྣམས་དང་གྲུབ་བདེ་ཚོགས་པ་གཅིག་པའི་དཀར་དམར་མུན་གསུམ་ཐིག་ལེའི་ཡི་གེ་གནས་པ་དང༌། རྩ་རླུང་གི་ཡི་གེ་རྣམས་འདོར་བ་དང་དུས་མཉམ་པར་འདོར་རོ། ། ཆེས་ཕྲ་བའི་ཐིག་ལེ་༼༡༨༢༽རྩའི་འཁོར་ལོའི་ལྟེ་བར་གནས་པ་རྣམས་ནི་དབུ་མའི་རླུང་ཞག་གཅིག་ལ་འབབ་པའི་རིང་གཅོད་པར་བྱེད་དེ། དེའང་ལྟེ་བར་ས་ཁམས་ཀྱི་ཐིག་ལེ་ཡོན་ཏན་ལྔའི་བདག་ཉིད་དང༌། སྙིང་གར་ཆུ་ཁམས་ཀྱི་ཐིག་ལེ་ཡོན་ཏན་བཞིའི་བདག་ཉིད་དང༌། མགྲིན་པར་མེ་ཁམས་ཀྱི་ཐིག་ལེ་ཡོན་ཏན་གསུམ་གྱི་བདག་ཉིད་དང༌།
དཔྲལ་བར་རླུང་ཁམས་ཀྱི་ཐིག་ལེ་ཡོན་ཏན་གཉིས་ཀྱི་བདག་ཉིད་དང༌། གཙུག་གཏོར་དུ་ནམ་མཁའི་ཐིག་ལེ་ཡོན་ཏན་གཅིག་གི་བདག་ཉིད་ཅན་འདོར་བས་སྟེང་དུ་སྲོག་གི་རླུང་ཟད་པ་དང༌། འོག་ཏུ་ལྟེ་བར་ལུས་ཁམས་ཀྱི་ཐིག་ལེ་འདོར་བས་ཚེ་དེའི་སད་པའི་གནས་སྐབས་རྫོགས་པར་བྱེད་པ་དང༌། གསང་གནས་སུ་ངག་གི་ཁམས་ཀྱི་ཐིག་ལེ་འདོར་བས་ཚེ་དེའི་རྨི་ལམ་གྱི་གནས་སྐབས་རྫོགས་པར་བྱེད་པ་དང༌། རྡོ་རྗེ་ནོར་བུར་ཡིད་ཁམས་ཀྱི་ཐིག་ལེ་འདོར་བས་ཚེ་དེར་གཉིད་སྟུག་གི་གནས་སྐབས་རྫོགས་པར་བྱེད་པ་དང༌། སྟེང་འོག་གི་རླུང་ཐམས་ཅད་འགགས་པས་ཡེ་ཤེས་ཀྱི་ཁམས་ཀྱི་ཐིག་ལེ་འདོར་བས་ཚེ་དེའི་བཞི་པའི་གནས་སྐབས་རྫོགས་པ་སྟེ་ཟད་པར་བྱེད་ལ། ཐིག་ལེ་འདོར་ཚུལ་དེ་ནི་སྐྱེས་པའི་དབང་དུ་བྱས་པ་ཡིན་ལ། བུད་མེད་ཀྱི་ཐིག་ལེའི་ཁམས་འདོར་ཚུལ་ནི། བུད་མེད་རྣམས་ལ་ལོ་བཅུ་གཉིས་པར་རྡུལ་གྱི་ཁམས་ཀྱི་དམར་ཆའི་ཐིག་ལེ་རྫོགས་ཤིང་དེའི་མཐར་༼༡༨༣༽རྡུལ་གྱི་ཁམས་ཀྱི་ཐིག་ལེ་འདོར་ནས་ལོ་བཅུ་གཉིས་པ་དེ་ནས་ལོ་ཉེར་བཞིའི་བར་སྙིང་སྟོབས་ཀྱི་ཁམས་ཀྱི་དམར་ཆའི་ཐིག་ལེ་འཕེལ་ཞིང་རྫོགས་པའི་མཐར་ཐིག་ལེ་དེ་འདོར་ནས་ཉེར་བཞི་པ་ནས་སོ་དྲུག་པའི་བར་རྡུལ་གྱི་ཁམས་ཀྱི་དམར་ཆའི་ཐིག་ལེ་འཕེལ་ཞིང་རྫོགས་པའི་མཐར་ཐིག་ལེ་དེ་འདོར་ནས། དེ་ནས་ལོ་བཅུ་གཉིས་པ་ལྔའི་རིང་ལ་འབྱུང་བ་ལྔའི་དམར་ཆའི་ཐིག་ལེ་རང་རང་གི་འཕེལ་རྫོགས་ཀྱི་མཐར་འདོར་བས་ལོ་གོ་དྲུག་རྫོགས་པ་ནས་ཡོན་ཏན་གསུམ་དང་འབྱུང་བ་ལྔའི་བཅུ་གཉིས་པ་བརྒྱད་ཀྱི་ལོ་གོ་དྲུག་གི་རིང་ལ་དམར་ཆའི་ཐིག་ལེའི་རགས་པ་འདོར་ལ།
ཕྲ་བ་དང་ཆེས་ཕྲ་བ་གཅོད་ཚུལ་ནི་སྐྱེས་པའི་དེ་དག་འདོར་ཚུལ་དང་ཁྱད་པར་མེད་དོ། ། གཉིས་པ་ཞག་དྲུག་བཅུ་ན་འཆི་བའི་རླུང་བཅུ་བསྟན་པ་ནི། དེ་ཡང་སྔར་ལྟེ་བའི་ཕྱི་སྐོར་གྱི་རྩ་འདབ་དྲུག་ཅུ་ལ་ཡེ་ཤེས་ཀྱི་ཁམས་ཀྱི་ཆའི་རླུང་ལོ་གསུམ་གྱིས་མ་བཅད་པའི་ལྷག་མ་དེ་ཕྱོགས་ཀྱི་ཞག་དང་མངལ་གྱི་རྩ་མ་ཆགས་པའི་ཞག་སུམ་ཅུ་དང་བཅས་པའི་ཞག་དོན་ལྔས་གཅོད་པར་བྱེད་དོ། ། གཅོད་པའི་ཚུལ་ཇི་ལྟར་ཞེ་ན། རྒྱུད་ལས་དགུ་ཡིས་བསྒྱུར་བའི་ལག་འགྲོ་ཞེས་འབྱུང་བའི་ལྟེ་བར་རྩ་འདབ་ནང་༼༡༨༤༽སྐོར་དུ་བཅུ་གཉིས་དང་དེ་ལས་ཕྱི་སྐོར་དུ་རེ་རེ་ཞིང་ལྔ་ལྔ་གྱེས་པས་དྲུག་ཅུ་སྟེ་རྩ་འདབ་དོན་གཉིས་ཡོད་པའི་ནང་གི་བཅུ་གཉིས་པོ་དེའི་དྲུག་ཆ་ལས་གཉིས་གཉིས་རེ་འབྱུང་བས་གཉིས་གཉིས་པོ་དེ་ཞག་རེ་རེ་ཞིང་བཅས་པས་ཞག་དྲུག་བཅུ་ལ་ལྟེ་བའི་ནང་སྐོར་གྱི་ཡེ་ཤེས་ཀྱི་ཁམས་ཀྱི་རྩ་རྣམས་གཅོད་པར་བྱེད་ལ། དེའི་ཚེ་ལུས་དབུས་ཀྱི་འཁོར་ལོ་དང་ལས་དང་བྱ་བའི་འཁོར་ལོའི་རྩ་འདབ་ཀྱི་ཡེ་ཤེས་ཀྱི་ཁམས་ཀྱི་རྩའི་རླུང་ཐམས་ཅད་གཅོད་པར་བྱེད་དོ། ། དེ་ཡང་ལྟེ་བའི་ནང་སྐོར་གྱི་རྩ་འདབ་བཅུ་གཉིས་ཀྱི་ཡེ་རླུང་ཞག་དྲུག་གིས་ཇི་ལྟར་གཅོད་ན་དང་པོར་ཞག་གཅིག་བ་ལ་གཡས་གཡོན་གྱི་རྩ་གཉིས་ལ་གཡས་ས་ཁམས་དང་གཡོན་སྟོང་པ་ནས་སྡུད་སྐྱེད་ཀྱི་རྒྱུ་བས་དཀྱིལ་འཁོར་ལྔ་འབབ་པར་བྱེད་པས་ཡེ་ཤེས་ཀྱི་རླུང་གཅོད་པར་བྱེད་ལ། དེའི་རིང་གི་ལྟེ་བའི་རྩ་འདབ་གཞན་བཅུར་ནི་མུན་པ་ཆེན་པོའི་རླུང་རྒྱུའོ། ། དེ་ནས་ཞག་གཉིས་པ་ལ་རྩ་གཡས་པ་ནས་ཆུ་མེ་རླུང་ནམ་མཁའ་དང་རྩ་གཡོན་པ་ནས་རླུང་མེ་ཆུ་སའི་དཀྱིལ་འཁོར་བཞི་འབབ་པར་བྱེད་པ་དེ་དག་གིས་ཡེ་ཤེས་ཀྱི་རླུང་གཅོད་པར་བྱེད་ལ། དེའི་རིང་རྩ་འདབ་གཞན་བརྒྱད་དུ་མུན་པ་ཆེན་པོའི་རླུང་རྒྱུའོ། །
སྐབས་དེར་མགྲིན་པར་ཡུད་ཙམ་དྲུག་དང༌། དཔྲལ་བར་ཡུད་ཙམ་གསུམ་དང༌། ༼༡༨༥༽སྙིང་ཀར་ཕྱེད་དང་བཅས་པའི་ཡུད་ཙམ་གཅིག་གིས་འཁོར་ལོ་རྣམས་ཀྱི་དྲུག་ཆའི་ཡེ་ཤེས་ཀྱི་ཆ་འདོར་བར་བྱེད་ལ། དེ་ནས་ཞག་གསུམ་པ་ལ་རྩ་གཡས་པ་ནས་མེ་རླུང་ནམ་མཁའ་དང༌། རྩ་གཡོན་པ་ནས་མེ་ཆུ་སའི་དཀྱིལ་འཁོར་གསུམ་འབབ་པར་བྱེད་པས། དེ་དག་གིས་ཡེ་ཤེས་ཀྱི་རླུང་གཅོད་པར་བྱེད་ལ། ། དེའི་རིང་རྩ་འདབ་གཞན་དྲུག་ཏུ་མུན་པ་ཆེན་པོའི་རླུང་རྒྱུའོ། ། དེ་ནས་ཞག་བཞི་པ་ལ་རྩ་གཡས་པ་ནས་རླུང་དང་ནམ་མཁའ་དང་རྩ་གཡོན་པ་ནས་ས་དང་ཆུའི་དཀྱིལ་འཁོར་གཉིས་འབབ་པར་བྱེད་པས། དེ་དག་གིས་ཡེ་ཤེས་ཀྱི་རླུང་གཅོད་པར་བྱེད་ལ། དེའི་རིང་རྩ་འདབ་གཞན་བཞིར་མུན་པ་ཆེན་པོའི་རླུང་རྒྱུའོ། །
དེ་ནས་ཞག་ལྔ་པ་ལ་རྩ་གཡས་པ་ནས་སྟོང་པ་དང༌། རྩ་གཡོན་པ་ནས་སའི་དཀྱིལ་འཁོར་གཉིས་འབབ་པར་བྱེད་པས་དེ་དག་གིས་ཡེ་ཤེས་ཀྱི་རླུང་གཅོད་པར་བྱེད་ལ། དེའི་རིང་རྩ་འདབ་གཞན་གཉིས་ན་མུན་པ་ཆེན་པོའི་རླུང་རྒྱུའོ། ། དེ་ནས་ཞག་དྲུག་པ་ལ་རྩ་གཡས་གཡོན་གཉིས་ཀ་ནས་ཡེ་ཤེས་ཀྱི་རླུང་གི་དཀྱིལ་འཁོར་དྷཱུ་ཏཱི་ལ་འབབ་པ་དང་ལྷན་ཅིག་དུས་འཆིའི་རླུང་གི་ཡེ་ཤེས་ཀྱི་རླུང་དེ་དག་ཟད་པར་འགྱུར་ལ། དེ་དག་ཟད་པའི་དབང་གིས་སྟེང་དུ་ཟླ་བ་དང་ཉི་མའི་རྩ་ལ་རླུང་༼༡༨༦༽དང་འོག་ཏུ་བཤང་པ་དང་གཅི་བའི་རྩ་ལ་རླུང་རྒྱུ་བས་འདོར་རོ། ། དེ་དང་དུས་མཚུངས་སུ་ལས་ཀྱི་འཁོར་ལོ་དང་བྱ་བའི་འཁོར་ལོ་ལའང་རྩ་འདབ་སུམ་བརྒྱ་དྲུག་ཅུ་རེ་ཕྲག་གཉིས་ཡོད་པའི་དྲུག་ཆ་ལ་ཡེ་ཤེས་ཀྱི་རྒྱུ་བ་དྲུག་ཅུ་རེ་ཡོད་པ་ཞག་དྲུག་གི་རིང་ལ་བཅད་པས་ལས་དང་བྱ་བའི་འཁོར་ལོ་རྩ་འདབ་སུམ་བརྒྱ་དྲུག་ཅུའི་ཡེ་ཤེས་ཀྱི་ཁམས་ཐམས་ཅད་ཟད་པར་བྱེད་དེ། དེའང་ཡེ་ཤེས་ཀྱི་རྩའི་རྒྱུ་བ་དྲུག་ཅུ་དེ་ཞག་དྲུག་གི་ཞག་རེ་ཡེ་ཤེས་ཀྱི་རྒྱུ་བ་རེ་བཅད་པར་བྱས་པ་ཡིན་ནོ། ། མདོར་ན་ལོ་གསུམ་གྱི་རིང་འབྱུང་བ་ལྔའི་རྒྱུ་བ་འདོར་བ་ལས་ཡེ་ཤེས་ཀྱི་རྒྱུ་བ་མ་དོར་བའི་ཆ་དེ་ཐམས་ཅད་ལུས་ཅན་རྣམས་འཆི་བ་ན་མུན་པ་ཆེན་པོའི་རླུང་འདི་ཞག་དྲུག་རྒྱུ་བས་ཟ་བར་བྱེད་དོ། ། འདིར་ཐ་མའི་འཆི་ཞག་དོན་ལྔ་པའི་ཁོངས་སུ་འཆི་ཞག་དྲུག་པོ་འདི་གཏོགས་སམ་མ་གཏོགས། མ་གཏོགས་ན་སྔ་མ་དང་བཅས་པའི་འཆི་ཞག་གྱ་གཅིག་ཏུ་འགྱུར་སྙམ་ན་ཕྱི་མའི་ཞག་དྲུག་པོ་འདི་ཆུ་ཚོད་ང་དྲུག་རྐང་བཅས་ལ་ཞག་ཏུ་བྱས་པའི་ཚེ་མ་གཏོགས་ལ།
ཆུ་ཚོད་དྲུག་ཅུ་ལ་ཞག་ཏུ་བྱས་པའི་ཚེ་གཏོགས་དགོས་སོ། ། གསུམ་པ་ལོ་བརྒྱ་ལ་རྩ་འདོར་བའི་ཚུལ་ནི། དེ་ཡང་དྷཱུ་ཞེས་པ་ལོ་ཡི་མིང་སྟེ། དྷཱུ་བརྒྱའི་ཉིན་ཞག་༼༡༨༧༽སུམ་ཁྲི་དྲུག་སྟོང་གི་ཞག་ལ་རྩ་སྟོང་ཕྲག་བདུན་ཅུ་རྩ་གཉིས་སུ་འཆི་ལྟས་ཀྱི་རླུང་འཇུག་པས་རྩ་དེ་དག་འདོར་བར་བྱེད་ལ། དེ་ཇི་ལྟར་འདོར་ན། ཐོག་མར་ཕྱི་འཇིག་རྟེན་དུ་ཉི་ཟླ་གཉིས་ཀྱི་སོ་སོའི་ཞག་ལ་སོ་སོའི་ལོངས་སྤྱོད་ཀྱི་འཕེལ་འགྲིབ་ཀྱི་དབང་ལས་རྟོགས་པར་བྱ་དགོས་པ་ཡིན་ཏེ། ཉི་མའི་ཁྱིམ་ཞག་གི་ལོངས་སྤྱོད་ཟླ་བའི་ཚེས་ཞག་རེ་ལ་རྫོགས་མི་ཐུབ་པའི་ཆ་ནས་དང་ཟླ་བའི་ཚེས་ཞག་གཅིག་གིས་ཉི་མའི་ཉིན་ཞག་གཅིག་གི་དུས་ཀྱི་ཆུ་ཚོད་དྲུག་ཅུ་གཅོད་མི་ཐུབ་པའི་ཆ་གཉིས་ཡོད་པའི་ཕྱིར། དང་པོ་ནི་ཚེས་ཞག་གཅིག་གི་ཡུན་ལ་ཉི་མས་ཁྱིམ་ཞག་གི་ལོངས་སྤྱོད་ཡུལ་གྱི་ཆུ་ཚོད་བཞི་དང་ཆུ་སྲང་སུམ་ཅུ་ཡོད་པ་ལས། ཆུ་སྲང་བརྒྱད་རྗེས་འབྲང་དང་བཅས་པ་ལོངས་སྤྱོད་མ་ཐུབ་ཅིང༌། དེ་མ་ཐུབ་པའི་ཆ་ལོངས་སྤྱོད་ལ་བུ་ལོན་དུ་སོང་བ་བསགས་པས་ལོ་གཅིག་ལ་ཚེས་ཞག་སུམ་བརྒྱ་དྲུག་ཅུ་སོང་བ་ན་ཉི་མས་ཁྱིམ་གྱི་འཁོར་ལོ་ཡོངས་སུ་རྫོགས་པར་མི་འཁོར་བས་དེ་འཁོར་བ་ལ་ད་དུང་ཉི་མས་ཡུལ་གྱི་ཆུ་ཚོད་ཞེ་བརྒྱད་ཙམ་ཞིག་ལྷག་ལུས་པ་དེ་ལོངས་སྤྱོད་དགོས་ཆུ་ཚོད་ཞེ་བརྒྱད་པོ་དེ་ལོངས་སྤྱོད་པའི་རིང་ལ་ཚེས་ཞག་བཅུ་གཅིག་ལྷག་ཙམ་དགོས་པས།
དེས་ན་ཉི་༼༡༨༨༽མས་ཁྱིམ་ཞག་གི་དཀྱིལ་འཁོར་འཁོར་བ་ལ་ཚེས་ཞག་སུམ་བརྒྱ་དྲུག་ཅུའི་སྟེང་དུ་ཚེས་ཞག་བཅུ་གཅིག་བསྣན་པ་ཁྱིམ་ཞག་སུམ་བརྒྱ་དྲུག་ཅུ་དང༌། ཚེས་ཞག་སུམ་བརྒྱ་དོན་གཅིག་འབྱུང་བ་ཉི་མའི་ལོངས་སྤྱོད་ལ་བུ་ལོན་དང་དཀྱིལ་འཁོར་ལ་ནོར་དུ་འགྱུར་བ་ཡིན་ནོ། ། ཡང་འདི་ལྟར་ཡང་ཤེས་པར་བྱ་སྟེ། ཟླ་བའི་ཚེས་ཞག་རེ། ཉི་མའི་ཁྱིམ་ཞག་རེ་ལ་མ་རྫོགས་པས་ཟླ་བའི་ལོངས་སྤྱོད་ལ་བུ་ལོན་དུ་སོང་བའི་དབང་གིས་ཁྱིམ་ཟླ་སོ་གཉིས་ཕྱེད་བཅས་ལ་ཚེས་ཟླ་རེ་ཆད་པ་སྟེ་ཟླ་བའི་ཤོལ་བྱུང་བ་ཡིན་ལ། དེས་ན་ཟླ་བའི་ལོངས་སྤྱོད་ལ་ནོར་དུ་སོང་བ་ཉིད་ཀྱིས་ཟླ་བའི་དཀྱིལ་འཁོར་ལ་བུ་ལོན་དུ་འགྱུར་ཏེ། དེང་སང་རྩིས་པ་དག་གང་ལ་ཟླ་ཤོལ་ཡོད་པའི་ཁྱིམ་ཟླ་བ་བཅུ་གཉིས་པ་དེའི་ཁོངས་སུ་ཚེས་ཟླ་བཅུ་གསུམ་པ་བགྲངས་པར་གྲགས་པ་ལྟ་བུའོ། ། དེ་ལྟའི་ཕྱི་རོལ་གྱི་དག་པ་དང་མཐུན་པར་ནང་དུ་ལུས་ཀྱི་དབུགས་ལ་སོ་གཉིས་ཕྱེད་བཅས་མ་བྱས་པར་རགས་རྩིས་ལ་ལས་རླུང་གི་དབུགས་རེ་ལ་ཡེ་ཤེས་ཀྱི་རླུང་སོ་གཉིས་ཆ་ཆད་པའི་ཆ་བསགས་པས་ཞག་རེ་ལ་ཆུ་ཚོད་གཉིས་རེ་ཆད་པའི་དབང་གི་ལུས་ལའང་ཞག་རེ་རེ་བཞིན་རྩ་གཉིས་གཉིས་སྐམས་པས་ལོ་བརྒྱ་ན་རྩ་སྟོང་ཕྲག་དོན་གཉིས་༼༡༨༩༽འདོར་བར་འགྱུར་རོ། ། ཡང་འདི་ལྟར་ཡང་ཤེས་བྱ་སྟེ། ། གཉིས་པ་ནི།
ཕྱི་རོལ་ཏུ་ཟླ་བས་ཉིན་ཞག་རེ་ལ་དུས་ཀྱི་ཆུ་ཚོད་ང་དགུ་ལ་དྲུག་ཅུ་ལོངས་སྤྱོད་མ་ཐུབ་པས་ཞག་རེ་ལ་ཆུ་ཚོད་རེ་ཆད་ཅིང༌། ཟླ་བའི་ཚེས་ཞག་དང་ཉིན་ཞག་གི་བར་དུ་ཆུ་ཚོད་རེའི་ཁྱད་པར་དང༌། ཉི་མས་ཉིན་ཞག་རེ་ལ་རགས་རྩིས་ཀྱི་དབང་དུ་ཁྱིམ་ཞག་གི་དུས་ཀྱི་ཆུ་ཚོད་རེ་སྤྱད་མ་ཐུབ་པས། ཆུ་ཚོད་རེ་ཆད་པས། ཉི་མའི་ཁྱིམ་ཞག་དང༌། ཉིན་ཞག་གི་བར་དུ་ཆུ་ཚོད་རེའི་ཁྱད་པར་ཞུགས་པའི་དག་པས། ནང་དུ་ཞག་རེ་ལ་ཟླ་ཉིའི་རླུང་གི་རྒྱུ་བ་གཉིས་རེ་ཉམས་པའི་ཆས་ཞག་རེ་ལ་རྩ་གཉིས་རེ་སྐམས་པར་འགྱུར་བའང་རགས་པའི་དབང་དུ་བྱས་སོ། ། ཡང་ནང་དུ་ཞག་གཅིག་ལ་དབུགས་ཀྱི་བུ་ལོན་གྱི་ཆ་ལ་དྲུག་བརྒྱ་དོན་ལྔ་རགས་རྩིས་ཀྱི་དབང་དུ་མ་བྱས་པར་ཞིབ་རྩི་དུ་དྲུག་བརྒྱ་རེ་བཞི་རྗེས་འབྲངས་དང་བཅས་པའི་ཆ་ཆད་པའི་དབང་གིས་ཞག་རེ་ལ་རྩ་གཉིས་རེ་ཆད་པའི་དག་པ་དང་སྦྱར་དུ་ཡོད་དེ། རྩ་སྟོང་ཕྲག་བདུན་ཅུ་རྩ་གཉིས་ལ་ལོ་བརྒྱའི་ཞག་སུམ་ཁྲི་དྲུག་སྟོང་གིས་བགོས་པས་གཉིས་རེ་ཐོབ་ནོར་དུ་འབྱུང་བ་ཉིད་ཀྱིས་ཞག་རེ་ལ་རླུང་ཆུ་ཚོད་གཉིས་རེ་བག་མ་ལོངས་ཆད་༼༡༩༠༽པས་ཀྱང་ཞག་རེ་ལ་རྩ་གཉིས་རེ་སྐམས་པའི་དག་པ་དང༌། རགས་རྩིས་ཀྱི་དབང་དུ་བྱས་ན་སྦྱར་དུ་ཡོད་པའི་ཕྱིར་རོ། །
ཡང་ཞག་རེའི་དབུགས་ཀྱི་ཆད་ཆ་དྲུག་བརྒྱ་བདུན་ཅུ་རྩ་ལྔ་ལ་དབུགས་ཀྱི་འཁོར་ལོས་བགོས་པའི་ཐོབ་ནོར་གྱི་གྲངས་ལ་ཆུ་སྲང་ང་དྲུག་རྐང་བཅས་ཀྱི་འཁོར་ལོས་བགོས་པའི་ཐོབ་ནོར་ལ་ང་དྲུག་རྐང་བཅས་ཀྱི་ཆུ་ཚོད་གཉིས་རེ་བག་མེད་ཐོབ་པས་རགས་པར་ཆུ་ཚོད་གཉིས་སུ་བརྩིས་ཏེ། ཞག་རེ་ལ་དབུགས་ཆུ་ཚོད་གཉིས་རེའི་ཆ་ཆད་པའི་དབང་གིས་ཞག་རེ་ལ་རྩ་གཉིས་རེ་བསྐམས་པ་ཡིན་ཀྱང༌། ཆུ་ཚོད་གཉིས་ཀྱི་རིང་ལ་རྩ་གཉིས་རེ་རང་རང་གི་ཐོབ་སྐལ་གྱི་ཡུན་མཉམ་པར་སྐམ་པ་ལྟ་བུ་ནི་ཡིན་ཏེ། དབུགས་རེ་ལ་སོ་གཉིས་ཆ་རིམ་པས་ཆད་པས་ཆུ་ཚོད་དུ་ལོངས་པ་མ་གཏོགས། ཅིག་ཅར་ཆུ་ཚོད་གཉིས་སུ་ལོངས་པའི་དབུགས་ཆད་ཡུན་ལོགས་པ་མེད་པའི་ཕྱིར་ཏེ། དབུགས་སོགས་གཉིས་ལ་ཆ་ཆད་ཞིག་ཇི་ཙམ་ན་ཆུ་ཚོད་དུ་ལོངས་ཞེས་རྟོག་པ་ཡིན་གྱི། ཆུ་ཚོད་དུ་ལོངས་པ་ཞིག་སླར་སྣ་ནས་རྒྱུ་བ་མ་ཡིན་པའི་ཕྱིར། དེས་ན་ཞག་རེ་ལ་དབུགས་ཉི་ཁྲི་ཆིག་སྟོང་དྲུག་བརྒྱ་རྒྱུ་བའི་ཆུ་ཚོད་དྲུག་ཅུ་ལ། ཉིན་མོའི་ཆར་རྩ་རེ་དང་མཚན་མོའི་༼༡༩༡༽ཆར་རྩ་རེ་གཅོད་པའི་དབང་དུ་བྱས་སོ། ། གསུམ་པ་རྟོགས་སླ་བའི་ཆེད་དུ་འཁོར་ལོ་བྲི་བ་ལ།
འཆི་ལྟས་ཀྱི་དབུགས་ནས་ཞག་ཏུ་ལོངས་པའི་བར་གྱི་འཆི་རླུང་འཕེལ་བའི་ལོ་གྲངས་ཀྱི་འཁོར་ལོ་བྲི་བ་དང༌། དེ་ལྷག་ལོ་གསུམ་ཕྱོགས་གསུམ་དང་མངལ་དུ་རྩ་མ་ཆགས་པའི་ཟླ་གཅིག ། དབུ་མའི་ཞག་གཅིག་དང་བཅས་པའི་ཞག་སྟོང་བརྒྱ་ལྔ་བཅུ་རྩ་དྲུག་གིས་འཆི་ལྟས་ཀྱི་མཚན་ཉིད་འཁོར་ལོ་འབྲི་ཚུལ་ལོ། ། དེའི་དང་པོ་ནི། དུས་མིན་གྱི་འཆི་ལྟས་ལ། དཔལ་ལྡན་རྒྱུད་ཀྱི་རྒྱལ་པོའི་འགྲེལ་པར་རིགས་ལྡན་པདྨ་དཀར་པོས་རེའུ་མིག་ཏུ་འགོད་པར་གསུངས་ཀྱང༌། དུས་འཆི་ལ་དེ་ལྟར་མ་གསུངས་པས་དེ་ལྟའི་འཁོར་ལོ་སྦྱོར་ན་རང་བཟོར་འགྱུར་རོ་སྙམ་ན་མི་འགྱུར་ཏེ། དངོས་སུ་མ་གསུངས་ཀྱང་དུས་མིན་གྱི་འཁོར་ལོ་དངོས་སུ་གསུངས་པའི་ཤུགས་ལས་དུས་འཆིའི་འཁོར་ལོ་གསུངས་པར་གྲུབ་པའི་ཕྱིར། བཅོམ་ལྡན་འདས་དུས་ཀྱི་འཁོར་ལོ་ཆོས་བདག་རིགས་སོ་བདུན་གྱི་དཔའ་བོ་དང་རྣལ་འབྱོར་མ་དག་བཟོད་པའི་སྐབས་ཕྱེ་ཤིག ། དེ་ཡང་འཁོར་ལོ་དང་པོ་དང་གཉིས་པ་གཉིས་ཤོག་ཁྲ་སོ་སོར་བྱས་པའི་དང་པོ་ལ་འདི་ལྟར་བཀོད་ཡོད་དེ།
འཆི་འཚོའི་རླུང་གི་རྒྱུ་༼༡༩༢༽བ་ཐམས་ཅད་ལྟེ་ཁྱིམ་བཅུ་གཉིས་ནས་བརྒྱུད་སྣ་བུག་ནས་འགྲོ་འོང་བྱེད་པའི་དབང་དུ་བྱས་ཏེ། འཁོར་ལོའི་རིམ་པ་ཟླུམ་སྐོར་བརྒྱད་དུ་བྱས་པའི་འཁོར་ལོ་དང་པོ་ལ། ཨ་བ་དྷཱུ་ཏཱིའི་པ་ཡུལ་སྟོང་པར་བྱས་ནས་མུ་ཁྱུད་ཀྱིས་བསྐོར་བ་དང༌། གཉིས་པ་ལ་ལྟེ་བ་ལས་རྩ་འདབ་བཞིར་གྱེས་པའི་གཡས་གཡོན་གྱི་འདབ་མ་གཉིས་རོ་རྐྱང་དང་འབྲེལ་ཞིང་མདུན་རྒྱབ་ཀྱི་འདབ་མ་གཉིས་དང་བཅས་པ་ལ་མུ་ཁྱུད་ཀྱིས་བསྐོར་བའོ། ། གསུམ་པ་ལ་རྩ་འདབ་བརྒྱད་གྱེས་པའི་ཕྱོགས་བཞིའི་རྩ་སྟོང་པ་བཞི་དང་དེ་ལྟར་མུ་ཁྱུད་ཀྱིས་བསྐོར་བའོ། ། བཞི་པ་ལ་དབུ་མའི་ནང་སྐོར་གྱི་མཚམས་ཀྱིས་རྩ་བཞིའི་ཐད་དུ་གྱེས་པའི་མཐར་རྩ་འདབ་བཅུ་གཉིས་ལ་མུ་ཁྱུད་ཀྱིས་བསྐོར་བའོ། ། ལྔ་པ་ལ་རྩ་འདབ་བཅུ་གཉིས་པོ་དེ་ལས་གྱེས་པའི་འབྱུང་བ་ལྔ་ལྔའི་དབུགས་རྒྱུ་བའི་རྩ་འདབ་དྲུག་ཅུ་མུ་ཁྱུད་ཀྱིས་བསྐོར་བའོ། ། དྲུག་པ་ལ་རེའུ་མིག་བརྒྱར་བཀོད་པའི་གཅིག་མདུན་གྱི་དྲང་པོར་བཞག་པ་ནི་མངལ་གྱི་ལོ་དང༌། དེ་ནས་སྐྱེས་ནས་ལོ་གཅིག་གི་མཐར་སྣ་གཡོན་པ་ནས་འཆི་རླུང་གཅིག་རྒྱུ་བ་ན་འཚོ་ལོ་གོ་དགུ་ཐུབ་པས་རེའུ་མིག་དྲང་པོར་མདུན་དུ་བཞག་པའི་གཡོན་པའི་རེའུ་མིག་ཏུ་གོ་དགུའི་གྲངས་ཡིག་དམར་པོ་དང༌། སྐྱེས་ནས་ལོ་གཉིས་པའི་མཐར་སྣ་གཡས་པ་ནས་འཆི་རླུང་གཉིས་༼༡༩༣༽རྒྱུ་བ་ན་འཚོ་ལོ་གོ་བརྒྱད་ཐུབ་པས་རེའུ་མིག་དྲང་པོར་མདུན་དུ་བཞག་པའི་གཡས་པའི་རེའུ་མིག་ཏུ་གོ་བརྒྱད་ཀྱི་གྲངས་ཡིག་དམར་པོ་དང༌།
དེ་བཞིན་གཡོན་ཕྱོགས་ནས་གཡོན་སྐོར་དུ་རིམ་པ་བཞིན་འཚོ་ལོ་གོ་བདུན་གོ་ལྔ་སོགས་ནས་འཚོ་ལོ་ལྔ་ལ་མ་ཐུག་གི་བར་འཚོ་ལོ་གོ་བརྒྱད་གོ་དྲུག་སོགས་མཉམ་པའི་ལོའི་རེ་རེས་བར་དུ་ཆོད་པའི་གཡོན་གྱི་རེའུ་མིག་ཞེ་བརྒྱད་དུ་འཚོ་ལོ་དེ་དག་གྲངས་ཡིག་དམར་པོ་སོ་སོར་འགོད་དོ། ། དེ་བཞིན་གཡས་ཕྱོགས་ནས་གཡས་སྐོར་དུ་རིམ་པ་བཞིན་འཚོ་ལོ་གོ་བརྒྱད་གོ་དྲུག་སོགས་ནས་འཚོ་ལོ་བཞི་ལ་ཐུག་གི་བར་དུ་འཚོ་ལོ་གོ་བདུན་གོ་ལྔ་སོགས་མི་མཉམ་པའི་ལོ་རེ་རེས་བར་ཆོད་པའི་རེའུ་མིག་ཞེ་བརྒྱད་དུ་འཚོ་ལོ་དེ་དག་གྲངས་ཡིག་དམར་པོ་སོ་སོར་འགོད་དོ། ། རྒྱབ་ཏུ་རེའུ་མིག་སྟོང་པ་གསུམ་ནི་ལོ་གསུམ་ཕྱོགས་གསུམ་རྣམ་པར་བཞག་པའི་ལོ་གསུམ་པ་གཉིས་པ་གཅིག་པའི་ཁོངས་ཏེ་དེའི་ཞིབ་བཤད་ཤོག་ཁྲ་ཕྱི་མའི་རྒྱུ་མཚན་གྱི་སྐབས་སུ་འཆད་དོ། ། དེ་ལྟ་བུའི་རེའུ་མིག་གི་འཁོར་ལོ་ལ་མུ་ཁྱུད་ཀྱིས་བསྐོར་བའོ། ། བདུན་པ་ལ་རེའུ་མིག་བརྒྱར་བྱས་པའི་མདུན་དྲང་པོར་རེའུ་མིག་༼༡༩༤༽གཅིག་བཞག་ནས། གཡོན་ཕྱོགས་ཀྱི་རེའུ་མིག་དང་པོར་སྣ་གཡོན་ནས་འཆི་རླུང་གཅིག་རྒྱུ་བའི་གྲངས་ཡིག་ལྗང་གུ་གཅིག་དང༌། གཡས་ཕྱོགས་ཀྱི་རེའུ་མིག་དང་པོར་སྣ་གཡས་ནས་དང་པོར་འཆི་རླུང་གཉིས་རྒྱུ་བའི་གྲངས་ཡིག་ལྗང་གུ་དང༌། དེ་ནས་གཡས་ཕྱོགས་ཀྱི་རེའུ་མིག་གཉིས་པར་འཆི་རླུང་བཞི་རྒྱུ་བའི་གྲངས་ཡིག་ལྗང་གུ་དང༌། དེ་ནས་གཡོན་ཕྱོགས་ཀྱི་རེའུ་མིག་གསུམ་པར་འཆི་རླུང་ལྔ་རྒྱུ་བའི་གྲངས་ཡིག་ལྗང་གུ་དང༌། དེ་ནས་གཡས་ཕྱོགས་ཀྱི་རེའུ་མིག་གསུམ་པར་འཆི་རླུང་དྲུག་རྒྱུ་བའི་གྲངས་ཡིག་ལྗང་གུ་དང༌།
དེ་ལྟར་རེའུ་མིག་དྲུག་དང་དབུགས་དྲུག་རྒལ་ནས་དབུགས་ཀྱི་འཁོར་ལོ་ལོངས་པས་དབུགས་ཀྱི་འཕེལ་འགྲིབ་མི་བྱེད་པས་དེ་ཕྱིན་ཆད་རེའུ་མིག་གཡས་སུ་སུམ་ཅུ་དང་གཡོན་དུ་སུམ་ཅུ་སྟེ་ལོ་དྲུག་ཅུ་ལ་འཆི་རླུང་ཆུ་སྲང་དུ་འཕེལ་བས་གཡོན་ཕྱོགས་གསུམ་རེའུ་མིག་བཞི་པར་འཆི་རླུང་ཆུ་སྲང་གཅིག་གི་གྲངས་ཡིག་སྔོན་པོ་དང༌། གཡས་ཕྱོགས་ཀྱི་རེའུ་མིག་བཞི་པར་ཆུ་སྲང་གཉིས་ཀྱི་གྲངས་ཡིག་སྔོན་པོ་དང༌། དེ་ནས་གཡོན་དུ་གསུམ་པ་དང༌། གཡས་སུ་བཞི་པ་སྟེ་རིམ་པས་གཡས་མཉམ་པ་དང་གཡོན་མི་མཉམ་༼༡༩༥༽པ་སྤེལ་ནས་གཡོན་དུ་ང་དགུ་དང་གཡས་ལ་དྲུག་ཅུའི་བར་འཕེལ་བའི་གྲངས་ཡིག་སྔོན་པོ་འགོད་པར་བྱ་ལ། དེ་ནས་འཆི་རླུང་ཆུ་སྲང་དྲུག་ཅུའི་བར་འཕེལ་བ་རྫོགས་ནས། དེ་ནས་རིམ་པ་བདུན་པ་འདི་ཉིད་ཀྱིས་གཡོན་ཕྱོགས་ཀྱི་རེའུ་མིག་དང་པོ་ནས་བརྩིས་པའི་རེའུ་མིག་སོ་བཞི་པར་འཆི་ལྟས་ཀྱི་ཆུ་ཚོད་གཅིག་འཕེལ་བའི་གྲངས་ཡིག་དམར་པོ་དང༌། དེ་ནས་རིམ་པ་བདུན་པ་འདི་ཉིད་ཀྱི་གཡས་ཕྱོགས་ཀྱི་རེའུ་མིག་དང་པོ་ནས་བརྩིས་པའི་རེའུ་མིག་སོ་བཞི་པར་འཆི་ལྟས་ཀྱི་ཆུ་ཚོད་གཉིས་རྒྱུ་བའི་གྲངས་ཡིག་དམར་པོ་དང༌། དེ་ནས་རིམ་པ་བདུན་པ་འདི་ཉིད་ཀྱི་གཡོན་གྱི་རེའུ་མིག་སོ་ལྔ་པ་ནས་རེའུ་མིག་ཞེ་བརྒྱད་པའི་བར་དུ་ལོ་རེ་ལ་བགྲོད་པ་གཉིས་རེ་ཡོད་པའི་བགྲོད་པ་རེའི་མཚམས་སུ་ཆུ་ཚོད་ཀྱི་གྲངས་གསུམ་སོགས་ནས་ང་དགུའི་བར་འཕེལ་བའི་གྲངས་ཡིག་དམར་པོ་དང༌། དེ་ནས་རིམ་པ་བདུན་པ་འདི་ཉིད་ཀྱི་གཡས་ཀྱི་རེའུ་མིག་སོ་ལྔ་པ་ནས་རེའུ་མིག་ཞེ་བརྒྱད་པའི་བར་དུ་ལོ་རེ་ལ་བགྲོད་པ་གཉིས་རེ་ཡོད་པའི་བགྲོད་པ་རེའི་མཚམས་སུ་ཆུ་ཚོད་ཀྱི་གྲངས་བཞི་ནས་དྲུག་ཅུའི་བར་འཕེལ་བའི་གྲངས་ཡིག་དམར་པོ་༼༡༩༦༽འགོད་པར་བྱའོ། ། དེ་ནས་རྒྱབ་ཀྱི་རེའུ་མིག་རྣམས་སུ།
སྟོང་པ་གསུམ་ནི་འཆི་ལྟས་ཀྱི་ལོ་གསུམ་གྱི་རེའུ་མིག་མིན་པས་རྒྱས་པར་ཤོག་ཁྲ་ཕྱི་མའི་རྒྱུ་མཚན་དུ་ཤེས་ལ། རིམ་པ་འདི་ཉིད་ཀྱིས་དབུས་ཀྱི་རེའུ་མིག་བོར་བའི་གཡོན་དང་གཡས་ཀྱི་རེའུ་མིག་རྣམས་སུ་ནག་པོའི་གྲངས་ཡིག་གཅིག་གཉིས་སོགས་ཕན་ཚུན་སྤེལ་མར་བྲིས་པ་རྣམས་ནི་ལོ་གཅིག་གི་མཐར་འཆི་དབུགས་རྒྱུ་བ་ནས་འཆི་རླུང་གི་ཆུ་སྲང་ཆུ་ཚོད་ཀྱི་བར་འཕེལ་བའི་ལོ་གྲངས་ཇི་ཙམ་སོང་བའི་གྲངས་ཡིན་ལ། དེ་ལྟར་བཀོད་པའི་མཐར་མུ་ཁྱུད་ཀྱིས་བསྐོར་བའོ། ། རིམ་པ་བརྒྱད་པར་གཡས་སྐོར་དུ་མུ་དེད་ལ། སྐྱེས་ནས་བཟུང༌། ལོ་གོ་དགུའི་བར་གྱི་ལོ་གྲངས་ནག་པོར་བཀོད་པ་ཡིན་ལ། དེའང་གཡས་སྐོར་དུ་རིམ་པས་ལོ་དང་ལོ་རེ་ལ་བགྲོད་པ་གཉིས་རེ་འབྱུང་བའི་མཚན་མར་ལོ་རེའི་རེའུ་མིག་གི་དབུས་སུ་སེར་གྱི་རི་མོ་རེ་བྱས་པ་ཡིན་ཅིང༌། དེ་ནས་ལོ་དང་བགྲོད་པའི་མཚམས་སུ་འཆི་ལྟས་ཀྱི་དབུགས་དང་ཆུ་སྲང་ཆུ་ཚོད་འཕེལ་བའི་གྲངས་ཡིག་ནི་དབུགས་འཕེལ་བའི་གྲངས་ཡིག་ལྗང་གུ་ལོ་དྲུག་གི་རེའུ་མིག་དྲུག་ལ་འགོད་ཅིང༌། ཆུ་སྲང་འཕེལ་བའི་གྲངས་ཡིག་སྔོན་པོ་ལ་ལོ་དྲུག་ཅུའི་རེ་༼༡༩༧༽མིག་དྲུག་ཅུ་ལ་འགོད་ཅིང༌། ཆུ་ཚོད་འཕེལ་བའི་གྲངས་ཡིག་དམར་པོ་ལོ་སུམ་ཅུའི་རེའུ་མིག་སུམ་ཅུར་འགོད་ལ།
ཆུ་སྲང་འཕེལ་བ་ནི་བགྲོད་པ་གཉིས་ཀྱི་མཐའ་དང༌། ཆུ་ཚོད་འཕེལ་བ་ནི་བགྲོད་པ་རེ་རེའི་མཐར་འཕེལ་བས་ཆུ་ཚོད་དེའི་གྲངས་ཡིག་བགྲོད་པ་རེ་རེའི་མཐར་སྦྱར་ལ། དེ་ལྟར་བཀོད་པའི་མཐར་མུ་འཁྱུད་ཀྱིས་བསྐོར་བའོ། ། གཉིས་པ་དེ་ལྷག་ལོ་གསུམ་ཕྱོགས་གསུམ་དང་མངལ་དུ་རྩ་མ་ཆགས་པའི་ཟླ་གཅིག ། དབུ་མའི་ཞག་གཅིག་དང་བཅས་པའི་ཞག་སྟོང་བརྒྱ་ལྔ་བཅུ་རྩ་དྲུག་གི་འཆི་ལྟས་ཀྱི་མཚན་ཉིད་ཀྱི་འཁོར་ལོ་འབྲི་ཚུལ་ནི། ལོ་གསུམ་གྱི་ཕྱེད་པ་རེའི་ཟླ་གྲངས་བྱང་བུ་རེའི་ངོས་རེར་བཀོད་པས་བྱང་བུ་དྲུག་དང༌། བྱང་བུ་བདུན་པར་ཕྱོགས་གསུམ་དང་མངལ་གྱི་རྩ་མ་ཆགས་པའི་ཟླ་བ་ལྟ་བུ་མའི་གཅིག་དབུ་མའི་ཞག་གཅིག་དང་བཅས་པའི་ཤོག་ཁྲ་བཀོད་པ་དེའང་ཟླ་བ་རེ་རེ་ཞིང་གི་བཞིན་གྱི་ཞག་གྲངས་དང་ཕྱོགས་གསུམ་སོགས་ཐམས་ཅད་ཀྱི་ཞག་གྲངས་རེའུ་མིག་ཏུ་བཀོད་པ་ཡིན་ལ། དེ་ལྟའི་ཞག་གྲངས་སྟོང་བརྒྱ་ལྔ་བཅུ་རྩ་དྲུག་རེའུ་མིག་བྱས་པའི་རེའུ་མིག་དང་པོར་སྣ་གཡོན་པར་འཆི་ལྟས་ཀྱི་རླུང་ཞག་གཅིག་འབབ་པའི་གྲངས་ཡིག་ནག་པོ་དང༌། དེ་ནས་༼༡༩༨༽རེའུ་མིག་གཉིས་པར་སྣ་གཉིས་ཀ་ལ་འཕོ་བའི་ཞག་གཅིག་འབབ་པའི་གྲངས་ཡིག་དམར་པོ་དང༌། དེ་ནས་རེའུ་མིག་གསུམ་པ་དང་བཞི་པར་སྣ་གཡས་པར་འཆི་ལྟས་ཀྱི་རླུང་ཞག་གཉིས་འབབ་པས་དེའི་གྲངས་ཡིག་ནག་པོ་གཉིས་དང༌།
དེ་ནས་རེའུ་མིག་ལྔ་པ་དང་དྲུག་པར་འཕོ་ཞག་དམར་པོ་གཉིས་དང༌། དེ་ནས་རེའུ་མིག་བདུན་པ་དང་བརྒྱད་པ་དགུ་པ་གསུམ་དུ་སྣ་གཡོན་དུ་འཆི་ཞག་གསུམ་རྒྱུ་བའི་གྲངས་ཡིག་ནག་པོ་དང༌། དེ་ནས་རེའུ་མིག་བཅུ་པ་བཅུ་གཅིག་པ་བཅུ་གཉིས་པ་གསུམ་པ་ལའང་འཕོ་ཞག་གསུམ་གྱི་གྲངས་ཡིག་དམར་པོ་དང༌། དེ་ནས་རིམ་པ་བཞིན་སྣ་གཡས་ལ་འཆི་ཞག་བཞི་དྲུག་བརྒྱད་སོགས་ནས་སོ་གཉིས་ཀྱི་བར་རྣམས་དང༌། གཡོན་ལ་ལྔ་བདུན་དགུ་སོགས་ནས་སོ་གསུམ་གྱི་བར་རྒྱུ་ཚུལ་ལ་ཐོག་མའི་འཆི་ཞག་ཏུ་བརྒྱུས་པའི་གྲངས་ཇི་སྙེད་ཀྱི་འཕོ་ཞག་གི་གྲངས་དེ་སྙེད་བར་དུ་ཆོད་པའི་མཐར་སྣ་གཡོན་ལ་འཆི་ཞག་སོ་གསུམ་གཉིས་ཀ་ལ་འཕོ་ཞག་སོ་གསུམ་རྫོགས་པ་ན་ལོ་གསུམ་གྱི་ཞག་སྟོང་བརྒྱད་ཅུ་དང༌། ཕྱོགས་གསུམ་གྱི་ཞག་ཞེ་ལྔ་ལས་ཞེ་གཉིས་འགྲོ་ཞིང༌། དེ་ནས་ཕྱོགས་གསུམ་གྱི་ཞག་ལྷག་གསུམ་དང༌། མངལ་གྱི་ཞག་སུམ་ཅུར་བཅས་༼༡༩༩༽པའི་སོ་གསུམ་ལ་སྣ་གཡས་པ་ཁོ་ན་ལས་འཆི་ཞག་སོ་གསུམ་རྒྱུ་བའི་རེའུ་མིག་སོ་གསུམ་ལ་འཆི་ཞག་གི་གྲངས་ཡིག་ནག་པོ་དང༌། མཐར་དབུ་མ་ལ་འབབ་པའི་ཞག་གཅིག་དང་བཅས་པ་བཀོད་པ་ནི་དུས་འཆིའི་རླུང་འདོར་ཚུལ་གྱི་འཁོར་ལོ་ཡོངས་སུ་རྫོགས་པར་བྲིས་པ་ཡིན་ནོ། ། འདིར་མ་མཐུས་པ་རྣམས་དུས་འཆིའི་དབུགས་ཞག་ཏུ་ལོངས་ཀྱི་བར་གྱི་འཁོར་ལོ་དང་པོ་དང༌།
ཞག་ཏུ་ལོངས་པའི་འཆི་ལྟས་ལོ་གསུམ་ཕྱོགས་གསུམ་གྱི་འཁོར་ལོ་འོག་མ་གཉིས་ཀྱི་ཞལ་ཡིག་ལས་རྒྱས་པར་རྟོགས་པར་བྱའོ། ། ཤོག་ཁྲ་གཉིས་པོ་འདིའི་ཁ་ཡིག་ལ་ཐབས་ཤེས་ཞེས་མིང་བྱང་སྦྱར་ཡོད་པ་ཤོག་གྲངས་འདི་ཉིད་ཀྱི་སྐབས་སུ་མ་བྲལ་བར་བསྲེལ་བར་གྱིས་ཤིག ། འདིར་སྨྲས་པ། སྐྱེས་ནས་ལོ་གཅིག་མཐའ་ནས་འཆི་དབུགས་རེ། ། འཕེལ་ནས་ལོ་དྲུག་པ་ན་ཆུ་སྲང་ལོངས། ། སྐྱེས་ནས་ལོ་བདུན་ནས་ནི་ཆུ་སྲང་སྟེ། ། འཕེལ་བས་ལོ་གྲངས་དྲུག་ཅུ་རེ་དྲུག་ཏུ། ། ཆུ་ཚོད་དུ་ལོངས་དབུགས་དང་ཆུ་སྲང་གི ། ཆུ་རླུང་གཉིས་ནི་བགྲོད་པ་ཡིན་རེའི་མཐར། ། འཕེལ་བ་ཡིན་ལ་ལོ་གྲངས་རེ་དྲུག་ནས། །
ཆུ་ཚོད་འཕེལ་བས་ལོ་གྲངས་གོ་དྲུག་དང༌། ། ༼༢༠༠༽ཕྱེད་བཅས་ཟླ་བ་བཅུ་ན་ཞག་ཏུ་ལོངས། ། ཆུ་ཚོད་འཕེལ་བ་བགྲོད་པ་རེ་མཐར་ཡིན། ། དེ་ནས་ལོ་གསུམ་ཕྱོགས་གསུམ་ཞག་ཉིད་ལ། ། ཞག་པོ་སྟོང་དང་བརྒྱད་ཅུར་གནས་པ་དེའི། ། དང་པོར་འཆི་ཞག་གཅིག་རྒྱུ་དེ་ཡི་རྗེས། ། འཚོ་ཞག་གཅིག་དང་དེ་ནས་འཆི་ཞག་ནི། ། གཉིས་རྒྱུ་དེ་ཡི་ཡང་ནི་རྗེས་ཉིད་ལ། ། འཚོ་ཞག་གཉིས་རྒྱུ་དེ་འདྲའི་སྤེལ་རེས་ཀྱི། ། སུམ་ཅུ་སོ་གསུམ་བར་དུ་འགྲོ་བ་ལས། །
དེ་ལྟའི་སྡེ་ཚན་སོ་གསུམ་ཕྲག་གཉིས་སོ། ། བསྡོམས་པས་དྲུག་ཅུ་རེ་དྲུག་འབྱུང་བ་ཡི། ། ལོ་གསུམ་ཕྱོགས་གསུམ་ཞག་ནི་རྫོགས་པར་འགྱུར། ། དེ་ཡང་འཆི་ཞག་རྣམས་ནི་སྣ་བུག་གི ། གཡས་དང་གཡོན་ཕྱོགས་ཁོ་ནར་ཞག་ཏུ་རྒྱུ། ། འཕོ་ཞག་རྣམས་ནི་སྣ་བུག་གཉིས་ཀ་ནས། ། རྒྱུ་བའི་ཁྱད་པར་དག་ཀྱང་རྟོགས་པར་བྱ། ། དེ་ནས་མངལ་གྱི་རྩ་མ་ཆགས་པ་ཡི། ། ཟླ་བ་གཅིག་དང་ལོ་གསུམ་ཕྱོགས་གསུམ་གྱི། ། ལྷག་མ་ཞག་གསུམ་དང་བཅས་ཞག་པོ་ནི། །
སོ་གསུམ་པོ་ལ་གཡས་ཕྱོགས་ཁོ་ན་ནས། ། འཆི་ཞག་བརྒྱུས་ཏེ་དེ་ནས་ཞག་གཅིག་ནི། ། དབུ་མར་མུན་པ་ཆེན་པོའི་རླུང་བརྒྱུས་ནས། ། མུན་པའི་རླུང་ཟོས་སྲིད་གཞན་འགྲོ་བར་༼༢༠༡༽བྱེད། ། ཨེ་མ། སངས་རྒྱས་ཆེན་པོ་མཉན་པ་གྲུབ་ཐོབ་དང༌། ། བཅོམ་ལྡན་ཆེན་པོ་དུས་ཀྱི་འཁོར་ལོའི་ཞབས། ། བཀའ་དྲིན་ཆེན་པོ་བདག་རྒྱུད་སྨིན་མཛོད་དང༌། ། སྲིད་པའི་ལུས་སེམས་འཁོར་བར་བྱེད་པའི་རྟེན། ། ལོ་བརྒྱའི་རླུང་གི་འགྲོ་འོང་ཇི་སྙེད་པ། །
སྐྱེད་དང་སྡུད་པས་སྐྱེ་དང་འཆི་ཚུལ་གྱིས། ། ལུགས་འབྱུང་ལུགས་ལྡོག་སྡུག་བསྔལ་བདེན་པ་ཡི། ། འཕགས་པའི་གཟིགས་པ་དང་མཐུན་བཤད་ཟིན་ཏོ། ། གཉིས་པ་རྩ་རླུང་གི་གནད་བཅིངས་པ་ན་སྡུད་པ་འགོག་སྟེ་འཆི་མེད་སྒྲུབ་ཚུལ་ལ། དུས་མིན་གྱི་འཆི་བ་འཆི་མེད་དུ་བསྒྲུབས་ནས་སྐྱེས་བུ་ལོ་བརྒྱའི་འཚོ་བ་བརྟན་པར་བྱ་ཚུལ་དང༌། དུས་ཀྱི་འཆི་བ་འཆི་མེད་དུ་བསྒྲུབས་ནས་དང་པོའི་སངས་རྒྱས་དུས་ཀྱི་འཁོར་ལོའི་འཚོ་བ་ཇི་ལྟར་འགྲུབ་ཚུལ་ལོ། ། དང་པོ་ནི། དཔལ་ལྡན་རྒྱུད་དུ། མཆན་ཁུང་གཡས་དང་གཡས་མིན་ནུ་མ་དག་ཀྱང་སྟོབས་ལྡན་མནན་ཏེ་སྲོག་ནི་བཀག་པ་ལས། གཡས་ནས་གཡོན་པའི་རྩར་ནི་འཕྲལ་ལ་རབ་ཏུ་འབབ་སྟེ་གཡོན་པའི་མཆན་ཁུང་ལས་ཀྱང་གཡས་སུའོ། །
ཟླ་བ་ཕྱེད་ཀྱིས་ཀྱང་ནི་༼༢༠༢༽འཆི་སྟེར་འཆི་ལྟས་འཕྲོག་སྟེ་རྣལ་འབྱོར་ལྡན་པའི་རྣལ་འབྱོར་པ་ཡིས་སོ། ། ཞེས་པའི་འགྲེལ་པར། རིགས་ལྡན་པདྨ་དཀར་པོས་ཇི་སྐད་དུ། འདི་ལྟར་གང་གི་ཚེ་རྣམ་པར་དབུ་མར་ཉིན་མཚན་དུ་སྲོག་གནས་པར་མ་ནུས་ན་དེའི་ཚེ་བརྗོད་པའི་བཅིང་བ་འདི་ཡིས་གཡོན་པའི་འཆི་ལྟས་ལ་གཡས་པར་སྲོག་རྒྱུ་བར་བྱེད་ཅིང༌། གཡས་པའི་འཆི་ལྟས་ལ་གཡོན་པར་རྒྱུ་བར་བྱེད་དོ། ། ཟླ་བ་ཕྱེད་དང་ཟླ་བ་གཅིག་གི་བར་དུའོ། ། མཆན་ཁུང་གཡས་དང་གཡས་མིན་ལས་ནི་ནུ་མ་དག་ཀྱང་སྟོབས་ལྡན་མནན་ཏེ་སྲོག་ནི་བཀག་པ་ལས་ནུ་མ་གཡས་པ་མནན་པས་གཡོན་པའི་རྩ་འདབ་བཅིང༌། མཆན་ཁུང་གཡོན་པ་མནན་པས་གཡས་པའི་རྩར་འབབ་བོ། ། དེ་ལྟར་ཟླ་བ་ཕྱེད་ཀྱིས་ཀྱང་འཆི་སྟེར་འཆི་ལྟས་འཕྲོག་སྟེ་རྣལ་འབྱོར་ལྡན་པས་སོ། ། ཞེས་པ་ལ་རྣལ་འབྱོར་ནི་དགང་བ་དང་དབྱུང་བ་དག་གཅིག་པ་ཅན་ཏེ།
དེ་དང་ལྡན་པ་ནི་རྣལ་འབྱོར་དང་ལྡན་པའོ། ། འཕྲོག་པ་ནི་སེལ་བར་བྱེད་པ་སྟེ་དུས་མ་ཡིན་པར་འཆི་བ་བསླུ་བའི་ངེས་པའོ། ། ཞེས་དང༌། དབང་མདོར་བསྟན་དུ། འཆི་ལྟས་མཚན་ཉིད་ཤེས་ནས་ནི། ། ༼༢༠༣༽སྲོག་ནི་ཐིག་ལེར་གཞུག་པར་བྱ། ། ཞེས་འབྱུང་བའི་རྩ་འགྲེལ་གཞན་ནི་གོ་སླ་ལ། འདི་ལྟའི་འཆི་བསླུ་ཟླ་ཕྱེད་ཀྱི་བར་དུ་བྱས་པའི་ནུས་པས་འཆི་ཞག་བརྒྱུས་ནས་ལོ་གསུམ་གྱི་ཐ་མར་འཆི་བ་སྟེར་བ་དུས་མིན་གྱི་ཉི་ཟླའི་ལྟས་འཕྲོག་པར་བྱེད་པའོ། ། འདི་ལྟའི་འཆི་བསླུ་བུམ་ཅན་གྱི་སྦྱོར་བ་འདིའང་གཡས་ཀྱི་འཆི་ལྟས་ལ་ཟླ་ཕྱེད་ཀྱི་བར་སྒོམ་པ་དང༌། གཡོན་གྱི་འཆི་ལྟས་ལ་ཟླ་ཕྱེད་ཀྱི་བར་བསྒོམས་པས་གཉིས་ཀ་བསྡོམས་པས་ཟླ་བ་གཅིག་གི་རྣལ་འབྱོར་གྱི་དབང་དུ་བྱས་སོ། །
མན་ངག་ཇི་ལྟར་ཉམས་སུ་བླང་སྙམ་ན། གཡས་པའི་འཆི་ལྟས་ལ་མཚོན་ན་ཆེས་དབེན་པའི་གནས་སུ་ཕྱི་ནང་གི་བསྲུང་བའི་འཁོར་ལོ་རྫོགས་པར་བསྒོམས་ནས། བསྐྱེད་པ་དང་རྫོགས་པའི་ལྷའི་རྣལ་འབྱོར་དང་སྲོག་རྩོལ་སྔོན་དུ་འགྲོ་བས་དཔུང་པ་གཡས་པས་ནུ་མ་གཡས་པ་ལ་སྲོག་བཀག་པའི་ཆེད་དུ་བཙིར་ནས། དགང་བ་དང་དབྱུང་བ་གཅིག་པ་སྟེ་ནང་དུ་རླུང་རྔུབ་པའང་སྣ་གཡོན་ནས་རྔུབ་ཅིང༌། དགང་བའང་སྣ་གཡོན་ནས་དགང་ཞིང༌། དབྱུང་བའང་གཡོན་པ་ནས་དབྱུང་སྟེ། དེ་ནས་གཡས་ཀྱི་འཆི་རླུང་འགོག་ཆེད་༼༢༠༤༽སྟེང་གི་སྣ་གཡོན་པ་དང་འོག་གི་སྲིན་ལག་གཡོན་པ་ཀྱུད་ནས་སྟེང་གི་བུམ་ཅན་ལྟེ་བའི་དབུས་སུ་གང་སྟེ་སེམས་དམིགས་རླུང་གསུམ་གཅིག་ཏུ་དྲིལ་ནས། བུམ་པ་ཅན་ཁེངས་པར་ཟིན་པ་ན། བུམ་པ་ཅན་གྱི་རླུང་ལྟེ་བ་ཀྱུད་པའི་གཡོན་གྱི་རྩ་འདབ་ཏུ་ཕུལ་ཏེ། གཡས་ཀྱི་དུས་མིན་གྱི་འཆི་རླུང་བཀག་ནས་གཡོན་དུ་སྔར་བཞིན་འབབ་ཏུ་བཅུག་ལ།
གཡོན་པའི་འཆི་ལྟས་ལའང་སྔོན་འགྲོ་སོགས་སྔ་མ་དང་འདྲ་བར་དཔུང་པ་གཡོན་པས་ནུ་མ་གཡོན་པ་བཙིར་བ་དང༌། དགང་བ་དང༌། དབྱུང་བ་དང༌། རྔུབ་པ་སྣ་གཡས་པར་བྱས་པས་གཡོན་གྱི་དུས་མིན་གྱི་འཆི་རླུང་ཁེགས་ནས་གཡས་སུ་འཚོ་རླུང་རང་བཞིན་པ་འབབ་ལ། འཆི་བསླུའི་ཆེད་ཀྱི་བུམ་ཅན་དྲག་པོ་བཙན་ཐབས་ཉིན་མཚན་མེད་པར་ཟླ་ཕྱེད་དམ་ཟླ་བ་ཙམ་བྱས་པས་ངེས་པར་འཆི་བ་བསླུ་བར་འགྱུར་ཏེ། སྙིང་མགྲིན་དཔྲལ་བའི་འཁོར་ལོ་རྣམས་ཀྱི་དབུས་སུ་སེམས་གཏད་ནས་རླུང་གི་སྦྱོར་བས་དགང་དབྱུང་གཅིག་ཏུ་བྱས་པས་ཀྱང་དུས་མིན་གྱི་ཉི་ཟླའི་འཆི་ལྟས་དག་ཀྱང་བསླུ་བར་འགྱུར་ལ། དབང་མདོར་བསྟན་དུ་གསུངས་པ་དེ་ནི་དུས་མིན་༼༢༠༥༽གྱི་འཆི་ལྟས་བསླུ་བར་མ་ཟད་དུས་ཀྱི་འཆི་བ་འཕྲོག་པ་སྲོག་འཛིན་གྱི་རྣལ་འབྱོར་མཆོག་དང་འབྲེལ་བ་ཡང་ཤེས་པར་བྱ་དགོས་སོ། ། གཉིས་པ་དུས་ཀྱི་འཆི་བ་འཆི་མེད་དུ་བསྒྲུབས་ནས་དང་པོའི་སངས་རྒྱས་དུས་ཀྱི་འཁོར་ལོ་སྒྲུབ་ཚུལ་ལ། ལོ་གསུམ་ཕྱོགས་གསུམ་མང་ལ་རྩ་མ་ཆགས་པའི་ཟླ་བ་གཅིག་དང་བཅས་པའི་ཁོངས་སུ་ཉི་ཟླའི་བགྲོས་ཀྱི་ནོར་དང་བུ་ལོན་གྱི་ལས་རླུང་གི་ཆ་མཐའ་དག་སྦྱོར་བ་ཡན་ལག་དྲུག་གི་ལམ་གྱི་ཡེ་རླུང་གིས་ཟོས་ནས་འཚང་རྒྱ་ཚུལ་ལོ། ། དང་པོ་ནི།
རྒྱུའི་ཐེག་པར་འཚང་རྒྱ་བ་ལ་བསྐལ་པ་གྲངས་མེད་གསུམ་ལ་སོགས་པའི་ཡུན་ལ་ལམ་ལྔ་རྫོགས་པར་བཤད་ལ། གསང་སྔགས་ཀྱི་རྒྱུད་རྣམས་སུ་འཚང་རྒྱ་བ་ལ་མི་ཚེ་དྲུག་ཅུ་དང་བཅུ་དྲུག་དང༌། བདུན་དང༌། ཚེ་གཅིག་གིས་དང་མི་ལོ་བཅུ་གཉིས་ཙམ་གྱི་ཡུན་ལ་ལམ་ལྔ་རྫོགས་པར་འཆད་ཀྱང༌། དཔལ་ལྡན་རྒྱུད་དུ་ལོ་གསུམ་ཕྱོགས་གསུམ་གྱི་ཡུན་ལ་ལམ་བགྲོད་དེ་འཚང་རྒྱ་བར་གསུངས་ལ། དེ་ལྟར་འཚང་ཇི་ལྟར་རྒྱ་བ་ནི་ཁྱབ་བྱ་གློ་བུར་དྲི་མ་སྒྲིབ་བཅས་བཞི་པའི་སེམས་ཀྱི་རྡོ་རྗེ་འཁོར་བའི་ཆོས་ལའང་ཁྱབ་བྱེད་ཡེ་ཤེས་ལ་སོགས་པའི་ཁམས་དྲུག་པ་ཅན་གྱི་ཁྱབ་པ་དང༌། ༼༢༠༦༽ཁྱབ་བྱ་བདེ་གཤེགས་སྙིང་པོ་དྲི་མེད་སྒྲིབ་བྲལ་བཞི་པའི་ཐུགས་ཀྱི་རྡོ་རྗེ་མི་གནས་མྱང་འདས་བྱང་ཆུབ་ཆེན་པོའི་ཆོས་ལའང་ཁྱབ་བྱེད་ཡེ་ཤེས་ལ་སོགས་པའི་ཁམས་དྲུག་པ་ཅན་གྱི་ཁྱབ་པར་གནས་པས། སྔ་མའི་འཁྲུལ་ཆོས་དྲི་མའི་ཚོགས་ལ་ཚོགས་པ་ལས་དང་སེམས་ཅན་གྱི་ཁམས་ཟད་པ་དང་འཕེལ་བ་མེད་པ་ཆོས་ཀྱི་དབྱིངས་སྟོང་པ་ཉིད་ཀྱི་ཚུལ་དང་འཇུག་པ་མཉམ་པ་ཉིད་དུ་འབྱུང་བ་དང༌། ཕྱི་མ་འཁྲུལ་བྲལ་དྲི་མེད་ཀྱི་ཆོས་ཀྱི་ཚོགས་པ་ལ་སངས་རྒྱས་ཀྱི་ཁམས་འཕེལ་འགྲིབ་མེད་པ་ཆོས་ཀྱི་དབྱིངས་སྟོང་པ་ཉིད་ཀྱི་ཚུལ་དང་འཇུག་པ་མཉམ་པ་ཉིད་དུ་འབྱུང་བའི། དང་པོ་བརྟེན་པ་སྒྲིབ་བཅས་བཞི་པའི་སེམས་རྟེན་པར་བྱེད་པའི་ལས་རླུང་ཉིད་ལའང་ཁམས་དྲུག་གི་ཆ་ཡོད་པའི་ཡེ་ཤེས་ཀྱི་རླུང་ཆད་ཆ་རེ་བུ་ལོན་དུ་སོང་ནས་རྣམ་སྨིན་གྱི་ལུས་ཀྱི་རྩ་རྣམས་སུ་སྒྲིབ་བཅས་ཀྱི་ཡེ་རླུང་དེ་ཉིད་ཀྱིས་སྒྲིབ་བྲལ་གྱི་ཡེ་རླུང་གི་རྒྱུ་བ་འགོག་ཆེད་དུ།
གཞོམ་མེད་མུན་པ་ཆེན་པོའི་རླུང་གི་ངོ་བོར་གྱུར་ཏེ་ལུས་ཅན་རྣམས་འཆི་བ་ན་དུས་མིན་དུ་འཆི་བ་གཡས་གཡོན་ཉི་ཟླའི་འཚོ་བའི་རྒྱུ་ཆ་བཀག་ནས་ཅིག་ཅར་མུན་ཆེན་གྱི་རླུང་དེ་དག་ཏུ་རྒྱུ་བར་བྱས་ནས་འཆི་༼༢༠༧༽བར་བྱེད་ལ། དུས་སུ་འཆི་བ་ན་མུན་ཆེན་གྱི་རླུང་དེ་ཉིད་གཡས་གཡོན་གྱི་ཉི་ཟླའི་ལམ་ནས་དབུགས་སོགས་ནས་འཕེལ་ཏེ་ཉི་ཟླའི་འཚོ་བའི་རྒྱུ་ཆ་བཀག་ནས་རིམ་པས་མུན་ཆེན་གྱི་རླུང་དེ་དག་ཞག་ཏུ་ལོངས་ཏེ་རྒྱུ་བར་བྱས་ནས་འཆི་བར་བྱེད་ཚུལ་རྒྱས་པར་བཤད་མ་ཐག་པ་ལྟར་ཡིན་ལ། གཉིས་པ་བརྟེན་པ་སྒྲིབ་བྲལ་བཞི་པའི་ཐུགས་རྡོ་རྗེ་བརྟེན་པར་བྱེད་པའི་ཡེ་ཤེས་ཀྱི་རླུང་ཉིད་ལའང་ཁམས་དྲུག་གི་ཆ་ཡོད་པའི་ཡེ་རླུང་དེ་ནོར་དུ་སོང་ནས་རྣམ་སྨིན་གྱི་ལུས་ཀྱི་རྩ་རྣམས་སུ་སྒྲིབ་བྲལ་གྱི་རླུང་དེ་ཉིད་ཀྱིས་སྒྲིབ་བཅས་དྲི་མ་མེད་པའི་ཡེ་རླུང་འགོག་ཆེད་དུ། གཞོམ་མེད་འོད་གསལ་སྣང་བ་ཆེན་པོའི་རླུང་གི་ངོ་བོར་གྱུར་ཏེ་ལུས་ཅན་རྣམས་ཀྱི་དུས་དང་དུས་མིན་གྱི་སྐྱེ་བ་དེ་འཚོ་བ་དང་འཆི་བ་སྟེ་ཤི་བའི་ཕུང་པོ་དང༌། འཆི་བདག་གི་བདུད་དང༌། དེའི་ཉེར་ལེན་རྒྱུ་ཉོན་མོངས་པ་དང༌། ལྷན་ཅིག་བྱེད་རྐྱེན་ལྷའི་བུའི་བདུད་བཞི་བཅོམ་ནས་རྩ་ཐམས་ཅད་སྒྲིབ་བྲལ་དབུ་མ། རླུང་ཐམས་ཅད་གཞོམ་མེད་ནཱ་ད། ཐིག་ལེ་ཐམས་ཅད་འོད་གསལ་གྱི་ཆར་མང་དུ་འགྱུར་བར་བྱེད་པ་ཡིན་ལ། དེ་ཡང་སྒྲིབ་བཅས་ཡེ་ཤེས་ཀྱི་རླུང་ངམ་༼༢༠༨༽མུན་ཆེན་གྱི་རླུང་དེས་ལོ་བརྒྱའི་འཚོ་བ་གཅོད་པ་ལའང་ལོ་གསུམ་ཕྱོགས་གསུམ་དགོས་པ་བཞིན།
འདིར་ཡང་སྒྲིབ་བྲལ་ཡེ་ཤེས་ཀྱི་རླུང་ངམ་འོད་གསལ་གྱི་རླུང་དེས་ལོ་བརྒྱའི་སྒྲིབ་བཅས་ཡེ་ཤེས་མུན་པ་ཆེན་པོའི་འཚོ་བ་གཅོད་པ་ལའང་ལོ་གསུམ་ཕྱོགས་གསུམ་དགོས་པ་ཡིན་ཏེ། སྒྲིབ་པ་དང་བཅས་མ་བཅས་ཀྱི་ཡེ་ཤེས་ཀྱི་རླུང་གི་བྱ་བྱེད་རྟེན་འབྲེལ་ལྟོས་བཞག་གི་དག་མཚུངས་སུ་སྦྱོར་དགོས་པ་ཉིད་ཀྱི་ཕྱིར། དེས་ན་རྟེན་འབྲེལ་སྒྲིབ་བྲལ་ཡེ་ཤེས་ཀྱི་རླུང་དང་རྟེན་པ་སྒྲིབ་བྲལ་བཞི་པའི་ཐུགས་རྡོ་རྗེའི་རླུང་སེམས་ཀྱི་སྦྱོར་བས་བཅོམ་ལྡན་འདས་རིགས་དྲུག་གི་འཆི་མེད་ཀྱི་གོ་འཕང་སྒྲིབ་པའི་རྡོ་རྗེའི་རྣལ་འབྱོར་ཡན་ལག་དྲུག་གི་བྱ་བ་ལོ་གསུམ་ཕྱོགས་གསུམ་གྱི་ནང་དུ་དངོས་སུ་བྱེད་པས། རྟེན་སྒྲིབ་བཅས་ཡེ་ཤེས་ཀྱི་རླུང་སྟེ་མ་རིག་པ་མུན་པ་ཆེན་པོའི་སྲོག་དང༌། བརྟེན་པ་སྒྲིབ་བཅས་བཞི་པའི་སེམས་འོད་གསལ་རླུང་སེམས་ཀྱི་སྦྱོར་བས་འཕྲོ་བ་རིགས་དྲུག་གི་ལོ་བརྒྱ་པའི་སྐྱེས་བུའི་གོ་འཕང་འགོག་པའི་བྱ་བའང་ལོ་གསུམ་ཕྱོགས་གསུམ་གྱི་ནང་དུ་ཤུགས་ལ་བྱེད་པའི་དོན་འཆད་པ་ལ། མདོར་བསྟན་པ་དང༌། རྒྱས་པར་དགྲོལ་བའོ། ། དང་པོ་ནི། ༼༢༠༩༽བསྐྱེད་རིམ་གྱི་བསྙེན་སྒྲུབ་བཞིས་སྦྱོར་བ་ཡན་ལག་དྲུག་གི་རྣལ་འབྱོར་ཡོངས་སུ་རྫོགས་པས་འོག་མིན་གྱི་བར་གྱི་དངོས་གྲུབ་ནས། འཇིག་རྟེན་ལས་འདས་པའི་ལམ་གྱི་ཉེ་རྒྱུ་སྦྱོར་བའི་ལམ་དང༌།
འཇིག་རྟེན་ལས་འདས་པ་མཐོང་སྒོམ་གྱི་ལམ་ཇི་ལྟར་བགྲོད་པ་ནི། དང་པོར་ཕྱོགས་གསུམ་གྱི་ཞག་ཞེ་ལྔ་དང་མངལ་གྱི་རྩ་མ་ཆགས་པའི་ཟླ་བ་གཅིག་སྟེ་ཞག་བདུན་ཅུ་རྩ་ལྔ་ལ། ཆུ་ཚོད་ང་དྲུག་རྐང་བཅས་ལ་ཞག་རེར་བྱས་པའི་ཞག་བརྒྱད་ཅུ་རྩ་གཅིག་ཡོད་པའི་ཞག་བརྒྱད་ཅུའི་རིང་ལ་སྦྱོར་ལམ་བཞི་བགྲོད་པར་བྱེད་དོ། ། དང་པོར་སྙིང་གའི་རྩ་འདབ་བརྒྱད་དང༌། མགྲིན་པའི་སྟོང་རྩ་གཅིག་དང༌། བཞི་དང༌། དཔྲལ་བའི་སྟོང་རྩ་གཉིས་དང༌། གསང་གནས་ཀྱི་སྟོང་རྩ་གཉིས་ཏེ་བརྒྱད་བརྒྱད་དེ་ཕྲག་གཉིས་པོ་དུས་མཉམ་པར་ཡེ་རླུང་ཐུགས་རྡོ་རྗེ་དང་བཅས་པ་ཞག་བརྒྱད་གནས་དེ་དག་ཏུ་བརྒྱུས་པས་གནས་དེ་དག་གི་རྣམ་སྨིན་གྱི་རྩ་རླུང་འཁོར་དང་བཅས་སྦྱོར་བར་བྱེད་དོ། ། དེ་ནས་མགྲིན་པའི་རྩ་འདབ་ཉེར་བརྒྱད་ལ་ཞག་ཉེར་བརྒྱད། དཔྲལ་བའི་རྩ་འདབ་བཅུ་བཞི་ལ་ཞག་བཅུ་བཞི།
གསང་གནས་ཀྱི་རྩ་འདབ་སུམ་ཅུ་ལ་ཞག་སུམ་ཅུ་སྟེ་ཞག་༼༢༡༠༽དོན་གཉིས་སྔ་མའི་ཞག་བརྒྱད་དང་བཅས་པའི་ཞག་བརྒྱད་ཅུ་ལ་རྩ་དེ་དག་ཏུ་ཡེ་རླུང་འཁོར་བཅས་བརྒྱུས་པས་གནས་དེ་དག་གི་རྣམ་སྨིན་གྱི་རྩ་རླུང་འཁོར་བཅས་སྦྱོང་བར་བྱེད་དེ་སྦྱོར་ལམ་བཞི་བགྲོད་པར་བྱེད་དོ། ། དེ་ནས་མཐོང་སྒོམ་མི་སློབ་པའི་ལམ་བགྲོད་དེ་རྣམ་སྨིན་གྱི་རྩ་རླུང་འཁོར་བཅས་སྦྱོང་བ་ལ་ལོ་གསུམ་གྱི་ཞག་སྟོང་བརྒྱད་ཅུའི་ཡུན་འགོར་བ་ཡིན་ཏེ། དེའང་སྒྲིབ་བཅས་ཀྱི་སྣོད་བཅུད་ལ་ཕྱི་རོལ་ཏུ་ཉི་ཟླ་རྒྱུ་སྐར་གཅིག་གི་ཡུལ་གྱི་ལོངས་སྤྱོད་རྫོགས་པ་ལ་ཡུལ་གྱི་ཆུ་ཚོད་དྲུག་ཅུ་ལ་དབུགས་ཉི་ཁྲི་ཆིག་སྟོང་དྲུག་བརྒྱ་རེ་རྫོགས་དགོས་པ་དང༌། ནང་དུ་ཞག་གཅིག་གི་དུས་སྦྱོར་བཅུ་གཉིས་སུ་ལས་རླུང་གི་རྒྱུ་བ་རྫོགས་པ་ལ་དུས་ཀྱི་ཆུ་ཚོད་དྲུག་ཅུའི་དབུགས་ཉི་ཁྲི་ཆིག་སྟོང་དྲུག་བརྒྱ་རེ་རྫོགས་དགོས་པས་དེ་ལྟར་ཕྱི་འཇིག་རྟེན་གྱི་ཁམས་ལ་གནས་པའི་ལས་རླུང་ཉི་ཁྲི་ཆིག་སྟོང་དྲུག་བརྒྱ་དང༌། ནང་སེམས་ཀྱི་ལུས་ལ་གནས་པའི་ལས་རླུང་ཉི་ཁྲི་ཆིག་སྟོང་དྲུག་བརྒྱ་ལ་སྒྲིབ་བཅས་ཀྱི་ཁམས་དྲུག་དང་ཡོན་ཏན་གསུམ་གྱི་རྒྱུ་བའི་དབྱེ་བ་ཇི་སྙེད་པ་དེ་སྙེད་སྒྲིབ་བྲལ་གྱི་སྣོད་བཅུད་ཀྱི་ཡེ་རླུང་ཉི་ཁྲི་ཆིག་སྟོང་དྲུག་བརྒྱས་སྦྱོང་བར་བྱེད་༼༢༡༡༽དགོས་པའི་ཕྱིར། དེ་ཡང་ལོ་གསུམ་གྱི་རིང་ལ་ལྟེ་མིག་རྩ་འདབ་དྲུག་ཅུ་པོ་རེ་རེ་ཡེ་རླུང་འཁོར་བཅས་ཞག་བཅོ་བརྒྱད་རེ་རྒྱུ་སྟེ། དེ་དག་གིས་རྣམ་སྨིན་གྱི་རྩ་རླུང་འཁོར་བཅས་སྦྱོང་བར་བྱེད་པའི་ཕྱིར། དེ་ཡང་རྩ་ལ་མཚོན་ན་ཁྱིམ་རྩ་རེ་རེ་ཞིང་ཁམས་དྲུག་གི་དབྱེ་བས་དྲུག་དང༌། དེ་རེ་རེ་ལ་ཡོན་ཏན་གསུམ་གྱི་དབྱེ་བས་དྲུག་གསུམ་བཅོ་བརྒྱད་དུ་འགྱུར་ལ། བཅོ་བརྒྱད་པ་ཕྲག་དྲུག་ཅུ་ལ་ཞག་སྟོང་བརྒྱད་ཅུར་རྫོགས་པར་འགྱུར་ཞིང༌།
དེ་དང་དུས་མཉམ་དུ་ལས་དང་བྱ་བའི་འཁོར་ལོའི་རྣམ་སྨིན་གྱི་རྩ་འདབ་ལ་སྒྲིབ་བྲལ་གྱི་ཡེ་རླུང་འཁོར་བཅས་རྒྱུ་བར་བྱེད་པས་དེ་དག་གིས་སྒྲིབ་བཅས་ཀྱི་ཆོས་རྣམས་སྦྱོང་བར་བྱེད་དེ། དེའང་གཡས་ཀྱི་འཕོ་ཆེན་དྲུག་གི་ནི་འཕོ་ཆུང་སུམ་ཅུ་དང༌། གཡས་ཀྱི་ལས་ཀྱི་འཁོར་ལོ་དྲུག་དང་བྱ་བའི་འཁོར་ལོ་སུམ་ཅུ་ལ་ཡེ་རླུང་རྒྱུ་བ་དུས་མཉམ་ཞིང༌། གཡོན་ལའང་དེ་བཞིན་དུ་ཤེས་པར་བྱའོ། ། དེ་ཡང་ལྟེ་བའི་རྩ་རེ་ལ་ཁམས་དྲུག་གི་ཁམས་རེ་རེ་དང་ལས་དང་བྱ་བའི་རྩ་འདབ་རེ་ལ་སྒྲིབ་བཅས་ཀྱི་རླུང་སེམས་ཡོན་ཏན་གསུམ་གྱི་བདག་ཉིད་ཀྱི་ཆ་གཞོམ་པའི་ཆེད་དུ་ཡེ་རླུང་ཞག་གསུམ་རེ་རྒྱུ་༼༢༡༢༽བས་རྩ་དེ་དག་གི་སྒྲིབ་པ་སྦྱངས་ཏེ་ལོ་གསུམ་རྫོགས་པའོ། ། གཉིས་པ་ནི། སྦྱོར་བ་ཡན་ལག་དྲུག་ལས། སོར་སྡུད་དང༌། བསམ་གཏན་ནི་ཡན་ལག་ལ་ལས་རྣམ་པར་མི་རྟོག་པའི་ཡེ་ཤེས་ཀྱི་བདག་ཉིད་ཀྱི་རྟོག་པའི་ཡན་ལག་གཙོ་བོར་བསྒོམས་པའི་མཐུས་རྣམ་སྨིན་གྱི་སྙིང་གའི་རྩ་འདབ་བརྒྱ་བརྒྱད་གཡོན་ཕྱོགས་སུ་སྙིང་སྟོབས་དང་གཡས་ཕྱོགས་སུ་རྡུལ་དང༌། སྟེང་འོག་ཏུ་མུན་པའི་ཁམས་ཀྱི་སྒྲིབ་བཅས་ཀྱི་སེམས་རླུང་རྒྱུ་བའི་སར་སྒྲིབ་བྲལ་ཡེ་རླུང་གི་རྒྱུ་བ་རྒྱུ་ཐུབ་པས་སྒྲིབ་བཅས་ཀྱི་རླུང་སེམས་ཀྱི་རྒྱུ་བ་འགགས་ནས་སྙིང་གའི་རྣམ་སྨིན་ལས་ཀྱི་རྩ་འདབ་བཅུའི་དྲི་མས་སྒྲིབ་མ་ནུས་པར་སྙིང་གའི་བྲལ་འབྲས་ཡེ་ཤེས་ཀྱི་རྩ་བཅུའི་བདག་ཉིད་ཀྱི་དུས་ཀྱི་རྩ་དབུ་མ་དེ་ཉིད་རྡོ་རྗེའི་རྣལ་འབྱོར་སྒོམ་པ་པོས་ཤའི་སྤྱན་གྱིས་དང་པོར་མཐོང་སྟེ།
དེ་ལྟར་དུས་ཀྱི་རྩ་ཉིད་ལ་བྱེ་བྲག་ཏུ་ཕྱེ་ན་བཅོམ་ལྡན་འདས་དུས་ཀྱི་འཁོར་ལོའི་བདེ་བ་ཆེན་པོའི་རྟེན་དང་བརྟེན་པ་ནུས་མ་བཅུས་ཡོངས་སུ་སྐོར་བའི་དཀྱིལ་འཁོར་གྱི་གོ་འཕང་མངོན་དུ་བྱེད་པའི་རྟགས་སམ་མཚན་མར་ལྷ་མོ་དུ་བ་སོགས་བཅུའི་ངོ་བོའི་གཞན་མཆོག་དུ་བ་མའི་རྩ་སོགས་རྟགས་བཅུ་མཐོང་༼༢༡༣༽སྟེ། རྒྱུད་ལས། སོ་སོར་སྡུད་པ་ཕྱག་རྒྱ་ཆེ། ནམ་མཁའ་སྟོང་པའི་མཚན་ཉིད་དོ། ། མཚན་མའི་མཐར་ནི་རེ་ཁཱ་གང༌། ། དེ་ལ་སྣ་ཚོགས་རྒྱུ་མི་རྒྱུ། ། མ་ལུས་བསྒོམ་པར་བྱ་དེ་ལ། ། ཞེས་འབྱུང་བའི་ཕྱིར། དེ་ཡང་རྡོ་རྗེ་འཆང་ཆེན་པོ་གྲུབ་པའི་དཔལ་ལྡན་བླ་མ་དག་གི་ཞལ་སྔ་ནས། རྩ་ཁྱིམ་དང༌།
རླུང་བདག་པོ་དང༌། ཐིག་ལེ་ནོར་དུ་བཤད་པའི་རྩ་ཁྱིམ་ཞེས་པའང༌། མ་དག་པའི་ལུས་ལའང༌། རླུང་སེམས་རྒྱུ་བའི་གནས་རྩ་ལ་རྟེན་པ་དང༌། དེ་ཉིད་ཀྱི་དག་པས་རྩ། དེ་ལྟའི་ངོ་བོའི་སྣོད་ཀྱི་འཇིག་རྟེན་བཟང་ངན་གྱི་གནས་སུ་སྐྱེ་བའང༌། ངན་སོང་ལ་སོགས་པའི་རྩ་གནས་མི་དགེ་བར་བསགས་པའི་རྒྱུ་ལས་ལྕགས་བསྲེགས་ལ་སོགས་པའི་གཞལ་ཡས་ཁང་ལ་སོགས་པ་འགྲུབ་པ་དང༌། རྩ་གནས་དགེ་བར་བསགས་པའི་རྒྱུ་ལས་ལྷ་གནས་ལ་སོགས་པར་ནོར་བུ་སོགས་ལས་གྲུབ་པའི་གཞལ་ཡས་ཁང་སོགས་འབྱུང་ལ། རྣམ་པར་དག་པ་སྒྲིབ་བྲལ་གྱི་ལུས་ལའང་རླུང་སེམས་རྒྱུ་བའི་གནས་རྩ་ལ་བརྟེན་པ་དང༌། དེ་ཉིད་ཀྱི་དག་པས་རྩ་དེ་ལྟའི་ངོ་བོའི་སངས་རྒྱས་ཀྱི་ཞིང་གི་འཇིག་རྟེན་ལའང་༼༢༡༤༽མཆོག་དམན་དུ་མར་ཡོད་པས་རྒྱུའི་ཐེག་པ་ནས་རྣལ་འབྱོར་ཕ་མའི་རྒྱུད་སྡེ་ཕྱིན་གྱི་སངས་རྒྱས་ཀྱི་ཞིང་ལ་གཞན་མཆོག་གི་སྲིད་གསུམ་སྒྲིབ་བྲལ་གྱི་ཞིང་མཆོག་ཡོངས་སུ་མ་རྫོགས་ཏེ།
ཁམས་དྲུག་པའི་རྡོ་རྗེའི་རྩ་གནས་སུ་རྡོ་རྗེའི་རྣལ་འབྱོར་ཡན་ལག་དྲུག་གི་དགེ་རྩ་མ་བསགས་པའི་རྒྱུ་ལས་བཅོམ་ལྡན་འདས་དུས་ཀྱི་འཁོར་ལོའི་དཀྱིལ་འཁོར་གྱི་འཁོར་ལོ་ཞིང་མཆོག་མ་གྲུབ་པར་ཕ་མའི་རྒྱུད་ཀྱི་སངས་རྒྱས་རྣམས་ཀྱང་ཉི་ཚེ་བའི་བདག་ཉིད་ཀྱི་སངས་རྒྱས་ཀྱི་ཞིང་གི་དཀྱིལ་འཁོར་པའི་འཁོར་ལོ་ཙམ་ལས་ལུགས་འདི་པའི་སངས་རྒྱས་ཀྱི་ཞིང་ཡོངས་སུ་སྦྱོང་བ་ཡོད་པ་མིན་ལ། འདི་ལྟའི་རྩ་དག་པའི་རྣལ་འབྱོར་གྱིས་སངས་རྒྱས་ཀྱི་ཞིང་ཡོངས་སུ་སྦྱངས་པས་ནི་ཕ་མའི་རྒྱུད་ཀྱི་སངས་རྒྱས་ཀྱི་ཞིང་ངམ་དཀྱིལ་འཁོར་གྱི་འཁོར་ལོ་མཐའ་དག་དཀྱིལ་འཁོར་འདིར་ཡོངས་སུ་རྫོགས་ཏེ། ཕ་མའི་རྒྱུད་ཀྱི་གདན་གསུམ་གྱི་རྟེན་དང་བརྟེན་པར་བཅས་པའི་སྣོད་བཅུད་ལ་འདིར་མ་རྫོགས་པའི་ཆ་ཅུང་ཟད་ཀྱང་ཡོད་པ་མ་ཡིན་པའི་ཕྱིར། གཞན་དུ་ཕ་རྒྱུད་ཀྱི་དཀྱིལ་འཁོར་ལ་མ་རྒྱུད་ཀྱི་རྟེན་དང་བརྟེན་པའི་དཀྱིལ་འཁོར་གྱི་ཆ་མ་རྫོགས་པ་དང༌། མ་རྒྱུད་ཀྱི་དཀྱིལ་འཁོར་ལ་ཕ་རྒྱུད་ཀྱི་རྟེན་དང་བརྟེན་པའི་ཆ་མ་རྫོགས་པ་འབའ་༼༢༡༥༽ཞིག་ལས་མི་འབྱུང་བའི་ཕྱིར། སྒྲིབ་བྲལ་མཆོག་གི་དུས་ཀྱི་རྩ་ཨ་ཝ་དྷཱུ་ཏཱི་མངོན་དུ་འགྱུར་བའི་དགེ་བ་བསགས་ན་བཅོམ་ལྡན་འདས་དུས་ཀྱི་འཁོར་ལོའི་ཞིང་ལུས་མཆོག་ཏུ་དག་པར་འགྲུབ་ཅིང༌། རླུང་བདག་པོ་ཞེས་པའང་རླུང་སེམས་དབྱེར་མེད་པ་ནི་སྒྲིབ་བྲལ་གྱི་རྩ་དང་ཞིང་ཁམས་སུ་དེ་ལ་ལོངས་སྤྱོད་པ་པོའི་བཅོམ་ལྡན་འདས་ཡབ་ཡུམ་ཉིད་ཡིན་ལ། ཐིག་ལེ་ནོར་ཞེས་པའང་ལོངས་སྤྱད་བྱ་མཆོག་མཛད་པ་དང་འཛག་པ་དང་ཉམས་པ་དང༌། མི་རྟག་པ་དང་བྲལ་བའི་རྒྱུན་མི་ཆད་པར་རྟག་པའི་འདོད་དགུར་ལོངས་སྤྱད་བྱར་ཡོད་པའི་སྒྲིབ་བྲལ་གྱི་གཟུགས་སོགས་ཡོན་ཏན་ལྔ་དང་རྡུལ་མུན་སྙིང་སྟོབས་ཏེ། བད་མཁྲིས་རླུང་གསུམ་དག་པའི་རྒ་ཤི་རྣམ་པར་དག་པ་བཅོམ་ལྡན་འདས་གཞོན་ནུ་ལོ་བཅུ་དྲུག་པ་ལས་ཉམས་པ་མེད་པ་དང༌།
བཅོམ་ལྡན་འདས་མ་གཞོན་ནུ་ལོ་བཅུ་གཉིས་མ་ལས་ཉམས་པ་མེད་པར་བྱེད་པའི་ལོངས་སྤྱད་བྱ་ཕྱིའི་དོན་དང་ནང་ལུས་ཀྱི་ཆ་སྐྱེད་པར་བྱེད་པ་སྟེ། ངག་དོན་བསྡུ་ན་རྩ་དག་པས་གནས་དང་རླུང་སེམས་དག་པས་རྣམ་རིག་དང༌། ཐིག་ལེ་དག་པས་དོན་དང་ལུས་སུ་སྣང་བ་སྒྲིབ་བྲལ་དུ་བྱེད་པ་སྟེ། ཚུལ་༼༢༡༦༽འདི་ལྟ་བུའི་མིག་ལེགས་པར་ཕྱེད་དེ་བཤད་པ་ནི། བདག་ཅག་གི་ཡོངས་འཛིན་དམ་པ་རྗེ་བཙུན་མཉན་པ་རས་ཆེན་ཁོ་ནའི་བཀའ་དྲིན་ལས་ལེགས་པར་འོངས་པའོ། ། དེས་ན་སྙིང་གའི་རྩ་འདབ་བརྒྱད་དུ་ཡེ་རླུང་ཞག་བརྒྱད་དུ་རྒྱུ་བ་དང་དུས་མཉམ་པར་དཔྲལ་མགྲིན་གསང་བའི་སྟོང་རྩར་ཡང་ཡེ་རླུང་རྒྱུ་བར་འགྱུར་ལ། འདིའི་དུས་སུ་རྣམ་སྨིན་གྱི་ལྟེ་བའི་སྟོང་རྩ་དང་པོར་ཡེ་རླུང་འཁོར་བཅས་བརྒྱུས་པས་མུན་རླུང་འཁོར་བཅས་སྦྱང་བར་བྱ་སྟེ། སྟོང་རྩ་དེར་ལྟོས་ཀྱི་འཕོ་ཆུང་གཅིག་འགགས། སྦྱོར་ལམ་དྲོད་ཐོབ་པར་འགྱུར་རོ། ། དེ་ནས་རྣམ་པར་མི་རྟོག་པའི་ཡེ་ཤེས་ཀྱི་བདག་ཉིད་ཀྱི་བསམ་གཏན་གྱི་ཡན་ལག་གཉིས་པ་དཔྱོད་པ་གཙོ་བོར་བསྒོམ་པའི་མཐུས་མགྲིན་པའི་རྩ་འདབ་ཉེར་བརྒྱད་ལ་ཡེ་རླུང་ཞག་ཉེར་བརྒྱད་བརྒྱུས་པའི་དུས་དེར་ལྟེ་བའི་སྟོང་རྩ་གཉིས་པར་ཡེ་རླུང་འཁོར་བཅས་བརྒྱུས་པས་མུན་རླུང་འཁོར་བཅས་སྦྱོང་བར་བྱས་ནས་སྟོང་རྩ་དེར་ལྟོས་ཀྱི་འཕོ་ཆུང་གཉིས་འགགས་པས་སྦྱོར་ལམ་རྩེ་མོ་ཐོབ་པར་འགྱུར་རོ། །
དེ་ནས་རྣམ་པར་མི་རྟོག་པའི་ཡེ་ཤེས་ཀྱི་བདག་ཉིད་ཀྱི་བསམ་གཏན་གྱི་ཡན་ལག་གསུམ་པ་གཙོ་བོ་བདེ་བ་བསྒོམ་པའི་མཐུས། ༼༢༡༧༽དཔྲལ་བའི་རྩ་འདབ་བཅུ་བཞིར་ཡེ་རླུང་ཞག་བཅུ་བཞི་རྒྱུས་པའི་དུས་དེར་ལྟེ་བའི་སྟོང་རྩ་གསུམ་པར་ཡེ་རླུང་འཁོར་བཅས་རྒྱུས་པས་མུན་རླུང་འཁོར་བཅས་སྦྱོང་བར་བྱས་ནས་སྟོང་རྩ་དེར་ལྟོས་ཀྱི་འཕོ་ཆུང་གསུམ་འགགས། སྦྱོར་ལམ་བཟོད་པ་ཐོབ་པར་འགྱུར་རོ། ། དེ་ནས་རྣམ་པར་མི་རྟོག་པའི་ཡེ་ཤེས་ཀྱི་བདག་ཉིད་ཀྱི་བསམ་གཏན་གྱི་ཡན་ལག་གཉིས་པ་སྤྱོད་པ་གཙོ་བོར་སྒོམ་པའི་མཐུས་མགྲིན་པའི་རྩ་འདབ་ཉེར་བརྒྱད་ལ་ཡེ་རླུང་ཞག་ཉེར་བརྒྱད་རྒྱུས་པའི་དུས་འདིར་ལྟེ་བའི་སྟོང་རྩ་གཉིས་པར་ཡེ་རླུང་འཁོར་བཅས་བརྒྱུས་པའི་མུན་རླུང་འཁོར་བཅས་སྦྱོང་བར་བྱས་ནས་སྟོང་རྩ་དེར་ལྟོས་ཀྱི་འཕོ་ཆུང་གཉིས་འགགས་པས་སྦྱོར་ལམ་རྩེ་མོ་ཐོབ་པར་འགྱུར་རོ། ། དེ་ནས་རྣམ་པར་མི་རྟོག་པའི་ཡེ་ཤེས་ཀྱི་བདག་ཉིད་ཀྱི་བསམ་གཏན་གྱི་ཡན་ལག་གསུམ་པ་གཙོ་བོ་བདེ་བ་སྒོམ་པའི་མཐུས་དཔྲལ་བའི་རྩ་འདབ་བཅུ་བཞིར་ཡེ་རླུང་ཞག་བཅུ་རྒྱུས་པའི་དུས་དེར་ལྟེ་བའི་སྟོང་རྩ་གསུམ་པར་ཡེ་རླུང་འཁོར་བཅས་རྒྱུས་པའི་མུན་རླུང་འཁོར་བཅས་སྦྱོང་བར་བྱས་ནས་སྟོང་རྩ་དེར་ལྟོས་ཀྱི་འཕོ་ཆུང་གསུམ་འགགས་སྦྱོར་ལམ་བཟོད་པར་འཐོབ་པར་འགྱུར་རོ༑ ། དེ་ནས་རྣམ་པར་མི་རྟོག་པའི་ཡེ་ཤེས་ཀྱི་བདག་ཉིད་ཀྱི་བསམ་གཏན་གྱི་ཡན་ལག་བཞི་པ་གཙོ་བོ་དགའ་བ་སྒོམ་པའི་མཐུས་གསང་བའི་རྩ་འདབ་སུམ་ཅུར་ཡེ་རླུང་ཞག་སུམ་ཅུ་གྱུར་བའི་དུས་དེར་ལྟེ་བའི་སྟོང་རྩ་བཞི་པར་ཡེ་རླུང་འཁོར་བཅས་རྒྱུས་པའི་མུན་རླུང་འཁོར་བཅས་སྦྱོར་བར་བྱས་ནས་སྟོང་རྩ་དེར་ལྟོས་ཀྱི་འཕོ་ཆུང་བཞི་འགགས་ནས་སྦྱོར་ལམ་ཆོས་མཆོག་ཐོབ་པར་འགྱུར་རོ། ། བསམ་གཏན་གྱི་ཡན་ལག་ལྔ་པ་རྩེ་གཅིག་པ་ནི་བསམ་གཏན་རང་གི་ངོ་བོའི་དབྱེ་གཞི་ཡིན་པས་ཟུར་དུ་མ་བགྲངས་ཏེ། རྩེ་གཅིག་པའི་ཡན་ལག་གཙོ་སེམས་དང༌། ཡན་ལག་གཞན་བཞི་སེམས་བྱུང་སྟེ། གཙོ་སེམས་ལ་སེམས་བྱུང་དེ་དག་མཚུངས་ལྡན་དུ་གཙོ་བོར་གང་སྒོམ་དེ་ཉིད་ཀྱིས་དེའི་མི་མཐུན་པའི་ཕྱོགས་སྤོང་བའི་སྤང་གཉེན་དུ་འགྱུར་བ་ཡིན་ནོ། །
འདིར་འཕོ་ཆུང་འགག་༼༢༡༨༽ཅེས་པ་ལྟེ་བའི་ཕྱི་སྐོར་གྱི་འཕོ་ཆེན་དང་འཕོ་ཆུང་གི་དབང་དུ་བྱས་པ་མ་ཡིན་ཏེ། འདིའི་འཕོ་བ་ནི་སྟོང་རྩ་བཞི་ལ་རོ་རྐྱང་དང་འབྲེལ་བའི་ཉི་ཟླའི་དབུགས་ཀྱི་རྐང་པ་རེའི་རྒྱུ་ཆའི་སྒྲིབ་བཅས་ཀྱི་རླུང་སེམས་ཀྱི་འཁོར་བའི་སྐྱེ་གནས་སུ་འཕོ་བའི་ཆ་ཡོད་པ་ལ་དགོངས་ནས་དེར་བཞག་གི ། ལྟེ་བའི་ཕྱི་སྐོར་གྱི་འཕོ་ཆེན་བཅུ་གཉིས་ཀྱིས་བསྡུས་པའི་འཕོ་བའི་ཆ་ཡོད་པ་ལ་དགོངས་ནས་དེར་བཞག་གི ། ལྟེ་བའི་ཕྱི་སྐོར་གྱི་འཕོ་ཆེན་བཅུ་གཉིས་ཀྱི་བསྡུས་པའི་འཕོ་བ་རྣམས་ནི་སྒྲིབ་བཅས་བཞི་པའི་སེམས་ཀྱི་འཁོར་བར་འཁོར་རྩ་མ་རིག་པའི་རྟེན་འབྲེལ་སོགས་རྟེན་འབྲེལ་བཅུ་གཉིས་ཀྱིས་འཁོར་བར་འཕོ་བའི་སྒྲིབ་ཆ་ཡིན་པས། དེ་འདས་ལམ་གྱི་ཡེ་ཤེས་མ་གཏོགས་འཇིག་རྟེན་པའི་ལམ་གྱིས་སྤོང་བར་མི་ནུས་པའི་ཕྱིར། དེ་ལྟར་རྩ་བའི་འཁོར་ལོ་བཞིར་ཡེ་ཤེས་ཀྱི་རླུང་གི་རྒྱུ་བ་བརྒྱུས་པས་གཞན་མཆོག་ཤེས་བྱའི་ཡུལ་ལ་འཇུག་པའི་རྣམ་པར་མི་རྟོག་པའི་ཡེ་ཤེས་ཀྱི་བདག་ཉིད་ཀྱི་མངོན་ཤེས་ལྔ་ཡང་འཆར་ཏེ། ཇི་སྐད་དུ། བསམ་གཏན་ཡན་ལག་དང་ལྡན་པས། ། མངོན་ཤེས་ལྔ་ཐོབ་མི་བདག་ཀྱེ། ། ཞེས་འབྱུང་བའི་ཕྱིར།
འདིར་སྦྱོར་ལམ་དྲོད་རྩེ་བཟོད་མཆོག་བཞི་བསམ་གཏན་གྱི་ཡན་ལག་གིས་རྫོགས་པར་༼༢༡༩༽བྱེད་པའི་འཕོ་ཆུང་བཞི་འགགས་པ་ནི་ལྟེ་བའི་སྟོང་རྩ་ནང་མ་བཞི་ལ་འཕོ་བ་འགགས་པ་ལ་སྦྱོར་བ། དུས་འཁོར་བ་སྔ་རབས་པ་ཁ་ཅིག་འདོད་པ་ལྟར་སྦྱར་བ་ཡིན་ཀྱང༌། ཀརྨ་པ་རང་བྱུང་རྒྱལ་བ་མཆོག་གིས་ནི། རྡོ་རྗེ་ནོར་བུའི་རྒྱལ་མཚན་གྱི་རྩེ་མོ་སྟོང་རྩ་འདབ་བཞིའི་འཕོ་ཆུང་གི་ལས་རླུང་འགགས་པ་ལ་སྦྱར་བར་མཛད་སྣང་སྟེ། ཟབ་མོ་ནང་དོན་ལས། རྒྱལ་བས་གསུངས་པའི་ཐབས་ལྡན་པས། ། འཛག་བྲལ་དངུལ་ཆུ་ལྟ་བུར་ནི། ། ཕྱག་རྒྱ་གསུམ་གྱི་མེས་བཅིངས་ན། ། རྒྱལ་མཚན་རྩ་བཞི་དག་པ་རུ། ། འགགས་པས་བདེན་མཐོང་དོན་ལ་སྦྱོར། །
རྗེས་དྲན་བཅུ་དྲུག་དང་ལྡན་པས། ། བརྟན་བཅས་གྱེན་ལ་འགྲོ་བ་ཡིན། ། ས་ནི་བཅུ་གཉིས་རིམ་པ་ལྟར། ། ཐོབ་བྱེད་དགའ་བ་བཅུ་དྲུག་ནི། ། མཐར་སོན་རྟེན་འབྲེལ་བཅུ་གཉིས་དག ། ལུས་ཀུན་མཚན་དཔེའི་མེ་ཏོག་རྒྱས། ། སྐད་ཅིག་མངོན་པར་བྱང་ཆུབ་ཅེས། ། བཅོམ་ལྡན་དེ་ཉིད་གཟིགས་པ་གསུངས། ། ཞེས་འབྱུང་ལ། འདིའི་རང་འགྲེལ་ནི་ཆེར་བརླིང་བས་རྒྱལ་མཚན་རྩ་བཞི་འཕོ་བ།
ལམ་གང་དུ་གཅོད་པའི་གསལ་ཁ་མ་བྱུང་ལ། ༼༢༢༠༽ཊཱིཀ་བྱེད་དག་གིས་ཀྱང༌། རྒྱལ་མཚན་རྩ་བའི་འཕོ་བ་མཐོང་ལམ་གྱི་སྐབས་སུ་བཅད་རྒྱུ་བ་ལྟར་བཤད་པའང་དོན་ལ་མ་ཞུགས་སོ། ། འོ་ན་འཇིག་རྟེན་པའི་ལམ་དུ་རྣམ་པར་མི་རྟོག་པའི་ཡེ་ཤེས་ཀྱི་མངོན་ཤེས་ལྔ་འཆར་ན་ཟག་པ་མེད་པའི་མངོན་ཤེས་སུ་འགྱུར་བས། ཟག་ཟད་ཀྱི་མངོན་ཤེས་ཀྱང་ཅིས་འཆར་བར་མི་འགྱུར་སྙམ་ན། ཉེས་པ་ཡོད་པ་མ་ཡིན་ཏེ། ཡན་ལག་དྲུག་པའི་བསམ་གཏན་གྱི་ཡན་ལག་འདི་ནི་འཇིག་རྟེན་པའི་བསམ་གཏན་དང་པོ་ལ་སོགས་པ་ལ་འཇོག་པ་མིན་པར་གོང་དུ་རྒྱ་ཆེར་བཤད་ཟིན་ལ། འདིའི་མངོན་ཤེས་རང་གི་ངོ་བོ་རྣམ་པར་མི་རྟོག་པའི་ཡེ་ཤེས་སྒྲིབ་པ་དང་ཟག་པ་མེད་པ་ཡིན་ཀྱང་དེ་ཙམ་གྱིས་དེ་ཟག་ཟད་ཀྱི་མངོན་ཤེས་དྲུག་པར་མི་འགྱུར་བའི་ཕྱིར་ཏེ། ཟག་ཟད་ཀྱི་མངོན་ཤེས་ཡིན་པར་འཇོག་བྱེད་ནི། མཐོང་ལམ་གྱི་སྤང་བྱའི་ཟག་པ་བཅོམ་པ་ཡན་གྱི་མངོན་ཤེས་ཀྱིས་རང་གཞན་གྱི་རྒྱུད་ལ་ཟག་པ་ཟད་པར་ཤེས་པའི་མངོན་ཤེས་ལ་དེར་བརྗོད་པའི་ཕྱིར།
འོན་ཀྱང་འདི་ལྟའི་བསམ་གཏན་རང་གི་ངོ་བོ་འཇིག་རྟེན་པའི་བསམ་གཏན་དང་པོ་སོགས་མིན་ཀྱང༌། འཇིག་རྟེན་པའི་བསམ་གཏན་༼༢༢༡༽དང་པོའི་ཡོན་ཏན་སོགས་ཡར་ལྡན་དུ་འདུ་མི་རུང་བ་མ་ཡིན་ནོ། ། རྩ་འདི་དག་ཏུ་ཡེ་རླུང་རྒྱུ་བ་ན་ཡེ་རླུང་དེ་ཉིད་དང་ཐབས་ཤེས་སུ་འབྲེལ་བའི་གཏུམ་མོ་ཡེ་ཤེས་ཀྱི་མེའང་རྩ་འདབ་དེ་དག་ཏུ་འབར་བས་རྣམ་སྨིན་རྩ་འདབ་གྲུབ་ཟིན་ད་ལྟ་བ་དང༌། འབྱུང་འགྱུར་མ་འོངས་པའི་ཆ་འགྲུབ་ནུས་སྒྲིབ་བཅས་ཀྱི་རྩ་འཁོར་ འདི་སྐབས་ཀྱི་འཁོར་བཅས་ནི་རླུང་ཐིག་སེམས་སེམས་བྱུང་ངོ༌། ། མཆན། བཅས་ཐམས་ཅད་ཀྱང་སྲེག་པར་བྱེད་དོ། ། རྩ་འདི་དག་ཏུ་ཡེ་རླུང་བརྒྱུས་ཤིང་ཡེ་མེ་འབར་ནས་ཡེ་ཆུས་བཀྲུས་ཤིང་ཡེ་སས་བརྟན་པར་བྱས་ཀྱང་རྩ་རླུང་དེ་དག་གི་ཆ་ལའང་མ་དག་པའི་རྩ་རླུང་འཁོར་བཅས་རགས་པ་ཙམ་སྦྱོང་བ་ལས། ཕྲ་བ་དང་ཆེས་ཕྲ་བ་རྣམས་ནི་སྦྱང་མི་ཐུབ་སྟེ། འཇིག་རྟེན་ལས་འདས་པའི་ལམ་ཐོག་པའི་སྐབས་མ་ཡིན་པའི་ཕྱིར། དེ་ལྟར་སོར་བསམ་གྱི་བྱ་བ་ཡོངས་སུ་རྫོགས།
སྲོག་རྩོལ་གྱི་ཡན་ལག་བསྒོམས་པས་མཆོག་གི་རྩ་དབུ་མ་ནས་སྒྲིབ་བྲལ་ཡེ་ཤེས་ཀྱི་རླུང་བཅུའི་རྒྱུ་བ་རང་དབང་ཐོབ་ནས། རྣམ་སྨིན་གྱི་རྩ་དབུ་མར་སྒྲིབ་བཅས་ལས་ཀྱི་རླུང་བཅུའི་རྒྱུ་བ་འགོག་ཅིང་རྣམ་སྨིན་༼༢༢༢༽གྱི་རྩ་དབུ་མ་ཉིད་ཀྱང་རིམ་གྱིས་སྦྱོང་བར་བྱེད་པས་མ་དག་འཁོར་བའི་སྐྱེ་མཆེད་བཅུ་གཉིས་ཀྱིས་བསྡུས་པའི་ཡང་སྲིད་ཉེ་བར་ལེན་པའི་ནུས་པ་བཅོམ་པས་མཐོང་ལམ་ཐོབ་པར་འགྱུར་ཏེ། དེ་ལྟའི་ཚེ་ཚོགས་སྦྱོར་ཕྱིན་ལ་གནས་པའི་རྡོ་རྗེ་འཆང་གི་བྱང་ཆུབ་སེམས་དཔའ་རྣམས་ཀྱིས་ཀྱང་མཆོད་གནས་བླ་ན་མེད་པར་འགྱུར་རོ། ། འོན་ཀྱང་དུས་དེར་མཆོག་གི་དབུ་མར་ཡེ་རླུང་བཅུ་བཞིའི་རང་རང་གི་བྱ་བ་བྱེད་པ་ལ་དབང་དུ་གྱུར་པ་ཡིན་ཀྱང༌། ཡེ་རླུང་བཅུ་བྱ་བྱེད་ཀྱི་འཕོ་བ་དང་བྲལ་བར་འགག་ཅིང༌། རྣམ་སྨིན་གྱི་དབུ་མ་ལས་རླུང་བཅུའི་དཀྱིལ་འཁོར་དང་བཅས་པ་རྫོགས་པར་དག་པའང་མ་ཡིན་ཏེ། དེ་ལྟར་འགགས་ཤིང་དག་པ་ན་སངས་རྒྱས་ཉིད་དུ་འགྱུར་བའི་ཕྱིར། འོ་ན་དབུ་མར་རླུང་ཆུད་པ་དང་མ་ཆུད་པ་དང་གསང་རྩེ་ནས་གཙུག་གཏོར་གྱི་བར་གྱི་དབུ་མའི་རྩ་མདུད་གྲོལ་མ་གྲོལ་དང༌། དེ་གྲོལ་ནས་དང་པོར་དབུ་མའི་ཞལ་བྱེ་མ་བྱེ་ཞེས་པའི་དོན་གང་ཞེ་ན། འདི་ལ་ཕ་མའི་རྒྱུད་སྡེ་གཞན་ལས་དེ་སྐད་དུ་འབྱུང་བའི་དགོངས་ཚུལ་རྣམས་རླུང་སེམས་གཉིས་མེད་ཀྱི་ཁྲིད་བཤད་དང༌།
སྙིང་པོ་གསང་དོན་དང༌། དྲིལ་བུ་རིམ་ལྔའི་ཁྲིད་བཤད་དང༌། ༼༢༢༣༽བདེ་མཆོག་སྦྱོར་དྲུག་གི་ཁྲིད་བཤད་དང༌། རྩ་དབུ་མའི་རྣམ་བཤད་དང༌། འབྲི་ཁུང་དགོངས་གཅིག་གི་རྣམ་བཤད་རྣམས་སུ་མཐའ་ཆོད་པར་བཤད་ཡོད་ཅིང༌། འདིར་དཔལ་དུས་ཀྱི་འཁོར་ལོའི་དགོངས་པ་ལྟར་བཤད་ན། སྤྱིར་བསྐྱེད་པའི་རིམ་པས་འཇིག་རྟེན་པའི་དངོས་གྲུབ་སྒྲུབ་པ་ནའང་བསྐྱེད་རིམ་རང་གི་རྣལ་འབྱོར་ཡན་ལག་དྲུག་གི་ལམ་གྱིས་རྩ་དབུ་མ་ཞལ་འབྱེད་པ་དང༌། དེའི་མདུད་པ་དགྲོལ་བ་དང༌། དེའི་ནང་དུ་རླུང་གཞན་ལྡང་འཇུག་བྱེད་པ་དང༌། དེ་ནས་རླུང་སྤྲོ་སྡུད་ཀྱི་རླུང་གཞན་རྣམས་ཀྱང་དག་པར་སྦྱང་བའི་རྣལ་འབྱོར་དུ་མ་བཤད་ལ།
དེ་ལྟར་བཤད་པའི་དབུ་མ་དེ་ནི་རློམ་ཚོད་གཞན་མཆོག་སྒྲིབ་བྲལ་གྱི་དབུ་མ་ཡིན་ཀྱང་སོང་ཚོད་རྣམ་སྨིན་སྒྲིབ་བཅས་ཀྱི་དབུ་མ་ཡིན་ལ། འོ་ན་རྣམ་སྨིན་སྒྲིབ་བཅས་ཀྱི་དབུ་མ་ལའང་དབུ་མ་ཉིད་ཀྱི་མདུད་པ་གྲོལ་བ་དང༌། དེའི་ཞལ་ཕྱེད་པ་དང༌། དེ་ནས་རླུང་འབྱུང་འཇུག་གི་སྤྲོ་སྡུད་བྱེད་པ་དང༌། དེའི་སྒྲིབ་བཅས་ཉི་ཟླའི་རླུང་དབུ་མའི་ཕྱི་ནས་ནང་དུ་སྡུད་པ་ནང་ནས་ཕྱིར་དབྱུང་བ་སོགས་ལ་ཡོན་ཏན་ཅི་ཡང་མི་འབྱུང་ངམ་སྙམ་ན་མ་ཡིན་ཏེ། ༼༢༢༤༽དེ་ལྟའི་ཡོན་ཏན་ལས་འོག་མིན་ཕྱིན་གྱི་འཇིག་རྟེན་གྱི་དངོས་གྲུབ་སྒྲུབ་པར་དུས་ཀྱི་འཁོར་ལོ་ཉིད་དུ་བཤད་པའི་ཕྱིར། འོ་ན་བསྐྱེད་རིམ་གྱི་འོག་མིན་ཕྱིན་གྱི་འཇིག་རྟེན་པའི་དངོས་དེ་ཇི་ལྟ་བུ་ཞིག་ཐེག་པ་ཐུན་མོང་པར་གྲགས་པའི་གཙང་རིས་ཀྱི་འོག་མིན་པའི་ལྷ་ལྟ་བུ་ཞིག་གི་གོ་འཕང་ཐོབ་པ་ལ་འཇོག་པ་ཡིན་ནམ་སྙམ་ན་མ་ཡིན་ཏེ། འདིར་ནི་རྒྱུའི་ཐེག་པ་དག་གིས་སངས་རྒྱས་ལོངས་སྤྱོད་རྫོགས་སྐུ་གང་དུ་འཚང་རྒྱ་བའི་གནས་ནི་གཙང་མའི་གནས་སྤངས་ནས་དེའི་གོང་དུ་འོག་མིན་གྱི་གནས་ཡོད་པ་ལ། དེའི་རྒྱལ་པོ་དབང་སྒྱུར་ཆེན་པོའི་ལུས་རྟེན་དེ་ཉིད་ལ་ལོངས་སྤྱོད་རྫོགས་པའི་སྐུར་སངས་རྒྱས་པར་བཞག་པ་དང༌། ཆ་མཐུན་པའི་གནས་ལུས་ལོངས་སྤྱོད་དེ་ལྟ་བུ་ཞིག་ཏུ་བསྐྱེད་རིམ་གྱི་སྒོ་ནས་བཅོམ་ལྡན་འདས་དུས་ཀྱི་འཁོར་ལོའི་གོ་འཕང་སྒྲུབ་པ་ཞེས་བྱ་ལ།
དེ་ལྟར་གྲུབ་པ་ན་གཟུགས་ཀྱི་འོག་མིན་མ་ཡིན་པ་དེའི་སླར་གྱུར་པའི་འོག་མིན་དེ་ཉིད་དུ་བསྐྱེད་རིམ་གྱི་འབྲས་བུའི་བཅོམ་ལྡན་འདས་དུས་ཀྱི་འཁོར་ལོའི་དཀྱིལ་འཁོར་པའི་དངོས་གྲུབ་ཀྱང་ཐོབ་པ་ཡིན་ལ། དེ་ལྟར་ན་འོག་མིན་པའི་དངོས་གྲུབ་དེ་གཟུགས་སོགས་ཁམས་ཀྱིས་མ་བསྡུས་པའི་ཕྱིར་འཇིག་རྟེན་ལས་འདས་པ་ལས་འཇིག་རྟེན་པའི་དངོས་གྲུབ་ཏུ་ཇི་ལྟར་འགྱུར་སྙམ་ན། དེ་ལྟར་འཇོག་བྱེད་མེད་པ་མ་ཡིན་ཏེ། ད་དུང་བསྟན་པའི་མཐར་ཐུག་དུས་འཁོར་རང་ལ་གྲགས་པའི་འཇིག་རྟེན་པའི་དུས་འཁོར་ཀྱི་དངོས་གྲུབ་འཇིག་རྟེན་ལས་འདས་པ་ལས་འཇིག་རྟེན་པའི་དུས་འཁོར་ཀྱི་དངོས་གྲུབ་མ་ཐོབ་པའི་ཕྱིར། འདིའི་འཇིག་རྟེན་ནི་ཁམས་གསུམ་པའི་ལས་རླུང་ཉི་ཁྲི་ཆིག་སྟོང་དྲུག་བརྒྱའི་ཐིག་རླུང་སེམས་གསུམ་འཇིག་པ་དང་འགྱུར་འཛག་ལ་འཇིག་རྟེན་པར་འཇོག་པའི་དེའི་ཆ་གང་ལའང་ད་དུང་ཡེ་རླུང་གི་བྱེད་པས་མི་འཛིན་པ་དང་མི་འགྱུར་བའི་འཇིག་རྟེན་ལས་འདས་པར་མ་གྱུར་པའི་ཕྱིར། རྒྱུ་མཚན་དེས་ན་གོང་དུ་དུས་འཁོར་ནས་བཤད་པའི་འཇིག་རྟེན་པའི་དབང་བཞི་ཐོབ་ནས་བསྐྱེད་རིམ་གྱིས་འཇིག་རྟེན་པའི་དངོས་གྲུབ་ཐོབ་པ་དང༌། ཕ་མའི་རྒྱུད་སྡེ་གཞན་ནས། དབང་བཞི་ཐོབ་ནས་བསྐྱེད་རྫོགས་ཀྱི་རིམ་པས་སངས་རྒྱས་ཐོབ་པ་དག་སྤངས་རྟོགས་དོད་ཐུབ་ཏུ་འགྲོ་ཚུལ་གོང་དུ། བླ་མ་རྗེ་བཙུན་ཆེན་པོ་ཡི་དམ་ལྷའི་ངོ་བོར་བཞུགས་པའི་ཞལ་ལས་བྱུང་བ་རྒྱས་པར་བཀོད་ཟིན་པ་ལྟར་རོ། ། འོ་ན་བསྐྱེད་རིམ་གྱིས་༼༢༢༦༽འོག་མིན་གྱི་གནས་སུ་བཅོམ་ལྡན་འདས་དུས་ཀྱི་འཁོར་ལོའི་དཀྱིལ་འཁོར་རྟེན་དང་བརྟེན་པར་བཅས་པའི་གོ་འཕང་འགྲུབ་པ་ན།
དེའི་ཚེ་ཡབ་ཡུམ་སྙོམས་པར་འཇུག་པའི་ཐིག་ལེ་དཀར་དམར་དབུ་མ་ནས་དབབ་ཅིང་བཟློག་པའི་དགའ་བ་བཅུ་དྲུག་མྱོང་བའི་རྟེན་བྱེད་པའི་དབུ་མ་དེ་ཡང་གང་ཡིན་སྙམ་ན། ད་དུང་ནང་རྣམ་སྨིན་གྱི་དབུ་མའི་ཆ་ཉིད་གཙོ་ཆེ་བ་ཡིན་ཏེ། དུས་དེར་དབུ་མར་ཐིག་རླུང་སེམས་བདེ་བཞི་ཡས་འབབ་ཀྱི་དགའ་བཞིའི་ལུགས་འབྱུང་ལྡོག་ལས་མས་བརྟན་གྱི་ཐིག་རླུང་སེམས་བདེ་བཞིའི་ལུགས་འབྱུང་ལྡོག་གི་ཉམས་མྱོང་ཁྱད་པར་ཅན་ཡོད་པ་མ་ཡིན་པའི་ཕྱིར་ཏེ། ཐེག་པའི་རྩེ་མོ་དུས་ཀྱི་འཁོར་ལོ་བའི་ད་དུང་འཇིག་རྟེན་པའི་འདས་ལམ་མ་ཐོབ་པའི་ཕྱིར། འོ་ན་འཇིག་རྟེན་པའི་དངོས་གྲུབ་ཀྱི་དུས་ཀྱི་འཁོར་ལོའི་གོ་འཕང་ཐོབ་པའི་རྣམ་སྨིན་གྱི་རྩ་དབུ་མར་ཐིག་རླུང་འདུ་འཕྲོད་ཀྱི་དགའ་བདེ་ཉམས་མྱོང་གི་ཚེ་དེ་རྒྱུད་ཀྱི་གཞན་མཆོག་སྒྲིབ་བྲལ་གྱི་དབུ་མ་དེ་ནང་རྣམ་སྨིན་གྱི་དབུ་མ་དང་གཅིག་པའམ་དེ་ལས་གཞན་པ་གང་དུ་ཡོད་སྙམ་ན། དེ་ནི་གོང་དུ་རྒྱུད་ལས་མཁའ་ཁྱབ་མཁའི་རྡོ་རྗེ་ཅན་གྱི་དཔེ་དོན་གྱི་སྒོ་ནས། ༼༢༢༧༽རྗེ་བཙུན་ཐམས་ཅད་མཁྱེན་པ་རས་པ་ཆེན་པོའི་གསུང་གིས་ལེགས་པར་བཤད་པ་ལྟར་རྣམ་སྨིན་གྱི་རྩ་དབུ་མ་དེ་ཉིད་ཀྱི་གོ་སར་གཞན་མཆོག་གི་རྩ་དབུ་མའི་གོ་བཀག་པར་མི་ནུས་ཤིང༌། གཞན་མཆོག་གི་རྩ་དབུ་མ་དེ་ཉིད་ཀྱི་གོ་སར་རྣམ་སྨིན་གྱི་རྩ་དབུ་མ་འབྱུང་བའི་གོ་མ་ཕྱེས་པ་ཡང་མ་ཡིན་པར་མཆོག་གི་དབུ་མ་ནི་ཆོས་ཀྱི་དབྱིངས་ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྷན་ཅིག་འཇུག་པ་མཚུངས་པའི་མཉམ་པ་ཉིད་ཀྱི་རང་བཞིན་ཅན་ནོ། ། འོ་ན་དབུ་མའི་ཞལ་བྱེ་མ་བྱེ་དང༌། དབུ་མར་རླུང་ཆུད་མ་ཆུད་ཅེས་པ་ནི།
ཐ་མལ་པའི་སྐྱེ་བོ་དང་ཉན་རང་འཕགས་པ་དང༌། རྒྱུའི་ཐེག་པའི་སངས་རྒྱས་ཕྱིན་གྱིས་མ་དག་པ་དང་དག་པ་དང༌། ཤིན་ཏུ་རྣམ་དག་གི་ལུས་རགས་ཕྲ་ལ་རྣམ་སྨིན་གྱི་རྩ་དབུ་མ་མངོན་གྱུར་པའི་ས་བོན་དང་བག་ཆགས་དང༌། བག་ཉལ་དང་ཆེས་ཕྲ་བའི་གནས་ངན་ལེན་ཡོད་པ་དེའི་ནང་དུ་སྒྲིབ་བཅས་མུན་པ་ཆེན་པོའི་རླུང་ཉི་ཚེ་བའི་སྲིད་པ་སྐྱེ་འཆིའི་དུས་སུ་ཅུང་ཟད་འཕོ་བ་ཙམ་ཡོད་ཀྱང༌། གཞན་དུ་འགྲོ་འོང་གི་འཕོ་བ་མེད་པར་གནས་པ་ཡིན་ལ། ༼༢༢༨༽སྔགས་ཀྱི་ཐེག་པར་ལུས་ལ་གནད་དུ་བསྣུན་པས་སེམས་ལ་རྟོགས་པ་འཆར་བའི་དབང་དུ་ན། ཕ་མའི་རྒྱུད་སྡེ་གཞན་དང་དུས་ཀྱི་འཁོར་ལོའི་འཇིག་རྟེན་པའི་དངོས་གྲུབ་སྒྲུབ་ཕྱིན་དུ་ནང་རྡོ་རྗེའི་ལུས་ཀྱི་རྣམ་སྨིན་གྱི་རྩ་དབུ་མ་མཆོག་གི་རྩ་དབུ་མས་བྱིན་གྱིས་བརླབ་པར་བྱས་པ་ཉིད་ཕ་མའི་རྒྱུད་སྡེ་རང་ལམ་གྱི་སྒྲིབ་གཉིས་སྤོང་བའི་ཆེད་དུ་དང་པོར་དབང་དུས་སུ་དྲག་པོ་བཙན་ཐབས་ཀྱི་ཞལ་ཕྱེས་ནས་ཕྱིས་རིམ་གཉིས་སྒོམ་པ་ན། རིམ་གྱི་ཞི་བས་རྩ་དབུ་མ་དེ་ཉིད་ཀྱི་ཞལ་འབྱེད་ཆེད་གཡས་གཡོན་ཉི་ཟླའི་རླུང་གིས་གསང་བ་ནས་ལྟེ་བའི་ཐད་ནས་དབུ་མར་ཕུལ་ནས་འཁོར་ལོའི་ལྟེ་བར་དབུ་མའི་ཞལ་ཕྱེད་པའི་ནང་ནས་སྒྲིབ་བྲལ་ཡེ་རླུང་གི་བྱིན་གྱིས་བརླབས་པའི་སྒྲིབ་བཅས་རླུང་བཅུའི་བདག་ཉིད་རིགས་ལྔ་ཡབ་ཡུམ་ཀྱི་རླུང་གི་རྒྱུ་བས་གཡས་གཡོན་ཉི་ཟླ་དང་འཕོ་བ་བཅུ་གཉིས་ཀྱི་རྒྱུ་བ་རགས་པ་བཅད་ནས་དབུ་མའི་རྒྱུ་བ་འབའ་ཞིག་པ་ལ་ཐུགས་རྡོ་རྗེ་བརྟེན་པའི་སྔགས་ཀྱི་སངས་རྒྱས་ཞིག་ཀྱང་རྣམ་པར་གཞག་ལ། འདིར་དཔལ་དུས་ཀྱི་འཁོར་ལོའི་འཇིག་རྟེན་ལས་འདས་པའི་དངོས་གྲུབ་སྒྲུབ་པའི་སྐབས་འདིར་ནི། སྔར་རྒྱུད་སྡེ་༼༢༢༩༽གཞན་དང་འདིའི་འཇིག་རྟེན་པའི་དངོས་གྲུབ་ཀྱི་སླད་དུ་འཁོར་བ་ན་འཁོར་བའི་ཚེ་ཉི་ཟླའི་ལམ་དང་རྒྱུ་བ་ནས་རླུང་བཅུའི་བྱ་བ་བྱེད་པ་དང༌།
མྱང་འདས་སུ་བགྲོད་པ་ན་ནང་རྣམ་སྨིན་གྱི་རྩ་དབུ་མ་ནས་རླུང་བཅུ་འབབ་ནས་ཉི་ཟླའི་རྒྱུ་བའི་རླུང་བཅུ་འགོག་པ་ལྟ་བུ་མ་ཡིན་པར་གཞན་མཆོག་སྒྲིབ་བྲལ་གྱི་རྩ་དབུ་མ་ཉིད་ཞལ་སྡོམ་པའི་མདུད་པ་དྲལ་ཏེ། དེ་ཉིད་ཞལ་བྱེ་བའི་དབང་གིས་དེ་ནང་གི་ནུས་མ་བཅུའི་བདག་ཉིད་ཀྱི་ཡེ་རླུང་བཅུའི་བྱ་བ་གཞན་མཆོག་གི་དབུ་མ་དེ་ཉིད་དུ་བྱེད་པར་དབང་ཐོབ་པས་མཆོག་གི་དབུ་མར་ཡེ་ཤེས་ཀྱི་རླུང་ཆུད་པར་བཞག་ལ། དེ་ཆུད་པ་ན་ནང་རྣམ་སྨིན་གྱི་རྩ་དབུ་མ་ནས་བཟུང་རྩ་སྟོང་ཕྲག་བདུན་ཅུ་རྩ་གཉིས་ཀྱི་གནས་སུ་ལས་རླུང་བཅུ་གཙོ་བོར་གྱུར་པའི་ལུས་ཕྱི་ནང་གི་རླུང་གི་རྒྱུ་བ་མཐའ་དག་འགོག་པར་བྱེད་པའི་ནུས་པ་གཞན་མཆོག་གི་དབུ་མར་རྙེད་པ་ན་དུས་འཁོར་དུ་གྲགས་པའི་འཇིག་རྟེན་ལས་འདས་པའི་དངོས་གྲུབ་དང་པོར་ཐོབ་པ་ནས་རླུང་དབུ་མར་ཆུད་པའི་མགོ་རྩོམ་པ་ཡིན་ནོ་ཞེས། དཔལ་ལྡན་རྒྱུད་ཀྱི་རྒྱལ་པོར་རླུང་ལྟར་༼༢༣༠༽དུ་གྲགས་པའི་གསང་བ་ལས་ཆེས་གསང་བའི་མན་ངག་གི་གཏམ་འཁྲུལ་པ་དང་བྲལ་བའོ། ། དེ་ནས་སྲོག་རྩོལ་གྱི་ཡན་ལག་ནས་བཟུང་ལྷག་མ་བཞིས་བཞི་པའི་རླུང་སེམས་སྒྲིབ་བཅས་ཀྱི་དུས་སྦྱོར་བཅུ་གཉིས་ལས་དང་པོ་འགགས་ནས་རྡོ་རྗེའི་ས་དང་པོ་ཇི་ལྟར་ཐོབ་ཚུལ་ཞིབ་པར་བརྗོད་ན། དེ་ལྟར་སོར་བསམ་གྱི་ཡན་ལག་ཡོངས་སུ་རྫོགས་པ་ནས་སྲོག་རྩོལ་གྱི་ལམ་ལོ་གསུམ་གྱི་ཞག་གོ་དགུར་ལེགས་པར་བསྒོམས་པས་འཛིན་པ་ཐོབ་པར་འགྱུར་ཏེ། དེའང་གཡོན་གྱི་རླུང་རྒྱུ་བ་མྱུར་བས་དང་པོར་གཡོན་པའི་ལས་ཀྱི་འཕོ་རླུང་ལ་ཡེ་རླུང་གིས་ཟ་བའི་མགོ་བརྩམས་ཏེ། འཕོ་རླུང་གི་རྩ་འདབ་ལྔ་ལས་རེ་རེ་ཞིང་ཁམས་དྲུག་གི་དབྱེ་བས་སུམ་ཅུ་དང༌། ཁམས་རེ་ལ་ཡོན་ཏན་གསུམ་གྱི་དབྱེ་བས་སུམ་ཅུ་པ་ཕྲག་གསུམ་སྟེ། ལས་རླུང་ཉི་ཁྲི་ཆིག་སྟོང་དྲུག་བརྒྱ་པ་དགུ་བཅུ་ཟ་བའི་ཡེ་རླུང་ཞག་དགུ་བཅུ་རྒྱུ་སྟེ།
དེའང་དང་པོར་ཡེ་རླུང་གིས་རྡུལ་གྱི་དུས་ཀྱི་ཞག་སུམ་ཅུ་ལ་ཐིམ་པ་དང༌། དེ་ནས་ཡེ་རླུང་གི་སྙིང་སྟོབས་ཀྱི་དུས་ཀྱི་ཞག་སུམ་ཅུ་ལ་ལོངས་སྤྱོད་ཅིང༌། དེ་ནས་ཡེ་རླུང་གི་མུན་པའི་དུས་༼༢༣༡༽ཀྱི་ཞག་སུམ་ཅུ་ལ་དབང་དུ་བྱས་ནས་ལྟེ་བའི་འཕོ་ཆུང་ལྔ་འགགས་ཟིན་པ་ན་བདག་པོར་བྱ་བ་ཡང་འགྱུར་ལ། དེ་ལྟར་ཞག་དགུ་བཅུ་པོར་སྲོག་རྩོལ་གྱི་ཡན་ལག་བསྒོམས་པས་ཞག་དགུ་བཅུ་པའི་མཐར་འཛིན་པ་སྟེ་མཐོང་བའི་ལམ་ཐོབ་སྟེ། རྒྱུད་ལས། རྟག་ཏུ་འཛིན་པའི་སྟོབས་ཀྱིས་ནི། ། རྡོ་རྗེ་སེམས་དཔར་ཡན་དག་འཇུག ། ཅེས་འབྱུང་བས་དུས་དེར་གཞན་མཆོག་གི་རྩ་དབུ་མའི་མར་སྣ་གསང་བ་རྡོ་རྗེ་ནོར་བུའི་རྩེ་མོ་ནས་མས་བརྟན་སྒྲིབ་བྲལ་གྱི་བྱང་སེམས་ཀྱི་ཆ་གཅིག་འཕོ་མེད་དུ་བཅིངས་པས་གསང་བའི་འཁོར་ལོའི་འོག་ཆ་ཕྱིན་སྙིགས་མའི་ཁམས་དག་ནས་དངས་མའི་ཁམས་ཀྱིས་ཁྱབ་པར་འགྱུར་ལ། འདི་དང་དུས་མཚུངས་ལས་དང་བྱ་བའི་འཁོར་ལོར་རྣམས་ཀྱི་རྩ་འདབ་རེ་ལ་ཡེ་ཤེས་ཀྱི་རླུང་ཞག་གསུམ་རེ་རྒྱུ་བས་དེ་དག་གིས་ལས་རླུང་ཟ་བར་བྱེད་དོ། །

དེས་ན་ལྟེ་བའི་རྩ་འདབ་གཅིག་གིས་ལས་རླུང་ཟ་བ་ལ་ཡེ་རླུང་ཞག་བཅོ་བརྒྱད་རྒྱུ་བའི་རིང་ལས་དང་བྱ་བའི་རྩ་འདབ་རེའི་ལས་རླུང་ཟབ་བ་ལ་ཡེ་རླུང་ཞག་གསུམ་རེ་རྒྱུ་དགོས་པ་ལྷག་མ་ཀུན་ལ་བསྒྲེས་ཏེ་ཤེས་པར་བྱའོ། ། དེས་ན་ས་ལྷག་༼༢༣༢༽མ་བཅུ་གཅིག་བགྲོད་པའི་སྟེ་ཁྱིམ་གྱི་འཕོ་ཆེན་ལྷག་མ་བཅུ་གཅིག་གི་ལས་རླུང་ཡེ་རླུང་གིས་ཟ་ཚུལ་ཡང་ཁྱིམ་རྩ་དང་པོར་འཕོ་ཆེན་དང་པོའི་ལས་རླུང་ཐིམ་ལོངས་བདག་དབང་བྱེད་བཞིའི་ཟ་ཚུལ་ལྟར་བྱ་དགོས་ལ། རྩ་འདི་དག་ཏུ་ཡེ་རླུང་རྒྱུ་ཞེས་པ་ནི་རྣམ་སྨིན་གྱི་རྩར་ལས་རླུང་ཕྱི་ནང་དུ་འགྲོ་འོང་བྱེད་པས་རྒྱུ་བ་ལྟ་བུ་ནི་མ་ཡིན་ཏེ། སྒྲིབ་བཅས་རྣམ་སྨིན་གྱི་རྩ་འཁོར་བཅས་དེར་སྒྲིབ་བྲལ་ཡེ་རླུང་འཁོར་བཅས་མངོན་པར་འཆར་བ་ན། སྒྲིབ་བཅས་རྣམ་སྨིན་གྱི་རྩ་འཁོར་བཅས་ཉི་མའི་དཀྱིལ་འཁོར་ཤར་བ་ན་མུན་པ་ཆེན་པོ་གནས་པའི་སྐབས་མེད་པའམ། རབ་རིབ་ཀྱི་ནད་ལྡན་གྱིས་ནམ་མཁའི་མཐོངས་སུ་བལྟས་པ་ན་སྐྲ་ཤད་མཐོང་བའི་གོར་རབ་རིབ་ནད་མེད་པས་སྐྲ་ཤད་ཀྱི་ཚོགས་ཅི་ཡང་མ་མཐོང་བ་ལྟར། ཡེ་ཤེས་ཀྱི་རླུང་འཁོར་བཅས་ཀྱི་རྒྱུ་བ་རྒྱུ་བའི་ཚུལ་ཡང་དེ་ལྟར་རོ། ། སྲོག་རྩོལ་གྱི་ཡན་ལག་གིས་འཛིན་པའི་ཡན་ལག་ལ་སྦྱོར་བར་བྱེད་པ་འདི་ནི། རང་བྱུང་རྒྱལ་བ་ཆེན་པོའི་དགོངས་པའང་ཡིན་ཏེ། ། ཟབ་མོ་ནང་དོན་ལས། དེ་ནས་སྲོག་རྩོལ་སྦྱོར་ལྡན་པས། །
༼༢༣༣༽མཐོང་ལམ་ལ་ནི་སྦྱོར་བར་བྱེད། ། ཅེས་འབྱུང་ལ། དེས་ན་སྲོག་རྩོལ་གྱི་ཡན་ལག་གི་འཛིན་པ་སྒྲུབ་ཚུལ་བསམ་གཏན་གྱི་ཡན་ལག་གིས་ཆོས་མཆོག་རྫོགས་པའི་རྗེས་ནས་སྲོག་རྩོལ་ཏེ་བུམ་པ་ཅན་གྱི་སྦྱོར་བ་ལེགས་པར་གོམས་པས་འཛིན་པ་འགྲུབ་པར་འགྱུར་ཏེ། མཐོང་ལམ་ལ་སྦྱོར་ཞེས་སྔ་རབས་པའི་སྦྱོར་དྲུག་པ་ཁ་ཅིག་འཆད་ལ། སྦྱོར་དྲུག་པ་ཁ་ཅིག་དེ་མི་རིགས་ཏེ། སྦྱོར་ལམ་ཆོས་མཆོག་གི་སྐད་ཅིག་དེར་མཐོང་ལམ་སྐྱེ་བས། དེའི་བར་དུ་སྲོག་རྩོལ་གྱི་ཡན་ལག་གི་བྱ་བ་ཆུད་པར་མི་འགྱུར་བའི་ཕྱིར་ཞེས་ཟེར་ལ། དེའི་ལན་དུ་ཕྱོགས་སྔ་མ་དེས་དེ་ནི་མདོ་སྔགས་གཞན་གྱི་ཐེག་པར་ཡིན་ཀྱང་འདིར་དེ་མི་མཚུངས་ཏེ། སོར་བསམ་གྱི་ཚོགས་སྦྱོར་གྱི་རྩ་དག་པར་སྒྲུབ་པའི་རྗེས་ཐོག་ནས་སྲོག་རྩོལ་གྱི་རླུང་དག་པའི་རྒྱུ་བསྒྲུབས་ནས་འཛིན་པར་རླུང་དག་པའི་འབྲས་བུ་ཐོབ་དགོས་པའི་ཕྱིར། མདོ་སྔགས་ཀྱི་ཐེག་པ་གཞན་ལྟར་ཆོས་མཆོག་གི་སྐད་ཅིག་ཏུ་མཐོང་ལམ་འདིར་བསྐྱེད་མི་ནུས་པའི་ཕྱིར་ཏེ།
རླུང་གི་རྣལ་འབྱོར་གྱི་བྱ་མ་མ་རྫོགས་པའི་ཕྱིར་སྨྲ་ལ། ཡང་སྦྱོར་དྲུག་པ་སྔ་རབས་པ་ཁ་ཅིག་༼༢༣༤༽སྲོག་རྩོལ་ནི་ལས་རླུང་གི་སྟོང་བརྒྱད་བརྒྱ་པ་ཚན་པ་གཅིག་ཡེ་རླུང་གི་ཟ་ཡུན་ཡིན་ལ། དེའི་ཐ་མ་ཟ་བའི་ཚེ་འཛིན་པའི་ཡན་ལག་རྫོགས་ནས། དེ་མ་ཐག་པ་ནས་རྗེས་དྲན་གྱི་ཡན་ལག་ལ་སྦྱོར་བར་བྱེད་པ་ཡིན་ཞེས་སྨྲ་ལ། འདོད་པ་དེ་ལ་བསམས་ནས། འགྲོ་པའི་བླ་མ་ཁ་ཅིག ། འཛིན་པའི་ཡན་ལག་ལ་སྐད་ཅིག་མ་གཅིག་ལས་མེད་དེ། མདོར་མཐོང་ལམ་ལ་རྗེས་ཐོབ་མ་བཞག་པ་དང་འདྲ་བའི་ཕྱིར་ཞེས་གསུངས་ལ། ཡང་དེ་ལ་སྦྱོར་དྲུག་པ་ཁ་ཅིག་མི་འཐད་དེ། དེ་ལྟ་ན་འཛིན་པའི་ཡན་ལག་གིས་རླུང་ཐིག་རྣམས་དབུ་མའི་དབུས་སུ་འཕོ་མེད་དུ་འཛིན་པའི་བྱ་བ་དུ་མ་བྱེད་པ་དོན་མེད་དུ་འགྱུར་བའི་ཕྱིར་རོ། །
དེས་ན་མདོར་ཡང་མཐོང་ལམ་རྗེས་ཐོབ་མེད་པར་སློབ་དཔོན་ཁ་ཅིག་གི་བཞེད་ཀྱང་མི་འཐད་དེ་མཐོང་ལམ་གྱི་སའི་ཡོངས་སྦྱོང་ཐམས་ཅད་རྗེས་ཐོབ་ལ་བཞག་དགོས་པའི་ཕྱིར་དང༌། མདོར་ན་མཐོང་ལམ་རྗེས་ཐོབ་མེད་པར་བཤད་ཡོད་ནའང་སྔགས་ལ་དེའི་མཚུངས་པ་ངེས་པར་སྦྱོར་མི་དགོས་པའི་ཕྱིར་ཞེས་ཟེར་ལ། ཟབ་མོ་ནང་དོན་གྱི་ངོ་ཁྲོ་འགྲེལ་ཆེན་དུ། སོར་བསམ་སྦྱོར་ལམ། སྲོག་འཛིན་མཐོང་ལམ། རྗེས་དྲན་སྒོམ་ལམ་༼༢༣༥༽ཏིང་འཛིན་མི་སློབ་ལམ་དུ་སྦྱོར་བ་ཡིན་ནོ། ། ཞེས་འབྱུང་བའང་ལེགས་བཤད་བླ་ན་མེད་པར་མཐོང་ངོ༌། ། ས་དང་པོ་ཐོབ་པའི་རྗེས་དེ་ནས་རྗེས་སུ་དྲན་པའི་ཡན་ལག་བསྒོམས་པས་སྒོམ་ལམ་ས་བཅུ་བགྲོད་རིམ་འཕོ་ཆེན་བཅུ་གཉིས་ལས་རླུང་ཡེ་རླུང་གིས་ཟ་བར་བྱེད་དེ། ཇི་ལྟར་ཟ་བའི་ཚུལ་ནི། མཆོག་གི་རྩ་དབུ་མའི་འཁོར་ལོ་རྣམས་ཀྱི་ལྟེ་བའི་བྷ་གའི་པདྨར་སྒྲིབ་བྲལ་ཡེ་རླུང་ཐིག་སེམས་འདུ་འཕྲོད་ཀྱི་དགའ་བདེ་གཡོ་མེད་དུ་ཉམས་སུ་མྱོང་བའི་བྱང་སེམས་དེ་ཉིད་པའམ་སྤྲོ་བ་མེད་པར་གོང་འཕེལ་དུ་བྱས་ནས་མ་དག་འཁོར་བའི་ཁམས་གསུམ་བསྐྱེད་པའི་རྣམ་སྨིན་གྱི་ཁྱིམ་རྩ་དང་དུས་སྦྱོར་གྱི་འཕོ་བ་དེ་དག་ཏུ་སྒྲིབ་བྲལ་གྱི་རྩ་དབུ་མ་དང་ཡེ་རླུང་ཐིག་སེམས་བདེ་བའི་སངས་རྒྱས་ཀྱི་གཟུགས་ཅན་གྱི་རྗེས་སུ་དྲན་པ་བསྒོམས་པས་སྒྲིབ་བཅས་མ་དག་པའི་ཁྱིམ་རྩ་དུས་སྦྱོར་གྱི་རླུང་མཐའ་དག་རིམ་གྱིས་སྦྱོང་བར་བྱེད་དེ།
རྩ་རྒྱུད་ལས། བྷ་གར་ལིངྒ་རབ་བཞག་ནས། ། བྱང་ཆུབ་སེམས་ནི་སྤྲོ་མི་བྱ། ། ཁམས་གསུམ་པོ་ནི་མ་ལུས་པ། ། སངས་རྒྱས་གཟུགས་སུ་བསྒོམ་པར་བྱ། ། ཞེས་པ་ལྟ་བུའི་རྗེས་དྲན་གྱི་ཡན་ལག་༼༢༣༦༽དྲུག་བསྒོམས་པས་ལས་རླུང་གི་འཕོ་བ་རེ་རེ་ཡེ་རླུང་གིས་ཟོས་རིམ་གྱི་ས་རེ་ཐོབ་པ་དང༌། དེ་ཐོབ་རིམ་ནས་འཁོར་ལོ་དྲུག་ཏུ་རིམ་བཞིན་བྱང་ཆུབ་ཀྱི་སེམས་འཕོ་མེད་དུ་འཆིང་བས་སྙིང་མའི་ཁམས་དག་ཅིང་དངས་མའི་ཁམས་ཀྱིས་ཁྱབ་པར་འགྱུར་ལ། དེ་ནས་ཁྱིམ་རྩ་དང་འཕོ་ཆེན་གཉིས་པ་འགགས་པ་དང༌། ས་གཉིས་པ་ཐོབ། བྱང་སེམས་གསང་འཁོར་གྱི་དབུས་སུ་བརྟན།
དེ་ནས་ཁྱིམ་རྩ་དང་འཕོ་ཆེན་གསུམ་པ་འགགས་པ་དང༌། ས་གསུམ་པ་ཐོབ། བྱང་སེམས་ལྟེ་འཁོར་གྱི་འོག་གི་ཆར་བརྟན། དེ་ནས་ཁྱིམ་རྩ་དང་འཕོ་ཆེན་བཞི་པ་འགགས་པས། བྱང་སེམས་ལྟེ་དབུས་སུ་བརྟན། དེ་ནས་ཁྱིམ་རྩ་དང་འཕོ་ཆེན་ལྔ་པ་འགགས་པས་ས་ལྔ་པ་ཐོབ་བྱང་སེམས་སྙིང་གའི་འོག་གི་ཆར་བརྟན། དེ་ནས་ཁྱིམ་རྩ་དང་འཕོ་ཆེན་དྲུག་པ་འགགས་པས། ས་དྲུག་པ་ཐོབ། བྱང་སེམས་སྙིང་དབུས་སུ་བརྟན། དེ་ནས་ཁྱིམ་རྩ་དང་འཕོ་ཆེན་བདུན་པ་འགགས་པས་ས་བདུན་པ་ཐོབ།
བྱང་སེམས་མགྲིན་འོག་གི་ཆར་བརྟན། དེ་ནས་ཁྱིམ་རྩ་དང་འཕོ་ཆེན་བརྒྱད་པ་འགགས་པས་ས་བརྒྱད་པ་ཐོབ། བྱང་སེམས་མགྲིན་དབུས་སུ་༼༢༣༧༽བརྟན། དེ་ནས་ཁྱིམ་རྩ་དང་འཕོ་ཆེན་དགུ་པ་འགགས་པས་ས་དགུ་པ་ཐོབ། བྱང་སེམས་དཔྲལ་འོག་གི་ཆར་བརྟན། དེ་ནས་ཁྱིམ་རྩ་དང་འཕོ་ཆེན་བཅུ་པ་འགགས། ས་བཅུ་པ་ཐོབ། བྱང་སེམས་དཔྲལ་དབུས་སུ་བརྟན། དེ་ནས་ཁྱིམ་རྩ་དང་འཕོ་ཆེན་བཅུ་གཅིག་པ་འགགས། ས་བཅུ་གཅིག་པ་ཐོབ།
བྱང་སེམས་གཙུག་ཏོར་གྱི་འོག་གི་ཆར་བརྟན། དེ་ནས་ཏིང་ངེ་འཛིན་གྱི་ཡན་ལག་བསྒོམས་པས་ཁྱིམ་རྩ་དང་འཕོ་ཆེན་བཅུ་གཉིས་པ་འགགས་པས་ལོ་གསུམ་གྱི་ཞག་དང་ཕྱོགས་གསུམ་དང༌། མངལ་གྱི་རྩ་མ་ཆགས་པའི་ཞག་བརྒྱད་ཅུ་རྫོགས་པའི་ཞག་གཅིག་ལྷག་མར་ཡོད་པའི་རིང་གཙུག་གཏོར་གྱི་རྩེ་མོའི་རྩར་ལས་རླུང་ཟ་ཆེད་ཡེ་རླུང་ཞག་གཅིག་བརྒྱུས་པས་ས་བཅུ་གཉིས་པ་མི་སློབ་ལམ་མངོན་དུ་བྱས། བྱང་སེམས་གཙུག་ཏོར་གྱི་དབུས་སུ་བརྟན། དུས་དེར་རྟེན་འབྲེལ་བཅུ་གཉིས་ཀྱི་བདག་ཉིད་ཀྱི་འཕོ་བ་བཅུ་གཉིས་འགགས། སྒོ་ལྔའི་རྣམ་ཤེས་ཀྱི་རང་བཞིན་གཟའ་ལྔ། དྲུག་པའི་ཡིད་དང༌། ཉོན་མོངས་པའི་ཡིད་ཀྱི་བདག་ཉིད་ཀྱི་ཉི་ཟླ་དང༌། ཀུན་གཞིའི་རྣམ་ཤེས་ལ་ས་བོན་དང་རྣམ་སྨིན་དང་གསལ་ཆ་གསུམ་༼༢༣༨༽གྱི་རང་བཞིན་གྱི་སྒྲ་གཅན་དུས་མེ་མཇུག་རིངས་ཏེ་གཟའ་ཐམས་ཅད་ཀྱི་བགྲོད་པ་འགགས་པས་ལོ་དང་ཟླ་བ་དང་ཞག་དང་ཆུ་ཚོད་དང་ཆུ་སྲང་དང་དབུགས་ཀྱི་ཚོགས་ཏེ། དངོས་པོ་ལ་དུས་ཀྱི་ཆ་དང་ཕྱོགས་ཀྱི་ཆ་ཤས་ཐམས་ཅད་ཀྱི་སྤྲོས་པ་དང་བྲལ།
དེ་ལྟའི་དངོས་པོ་ལ་ལྟོས་ཏེ་བཞག་པའི་དངོས་པོ་མེད་པ་བེམས་པོའི་ཆོས་ཆད་པའི་སྟོང་པ་ཉིད་ལ་སོགས་པའི་ཕྱོགས་ལྷུང་རྒྱ་ཆད་ཅན་གྱི་མཐའ་ཐམས་ཅད་དང་བྲལ་བར་འགྱུར་རོ། ། དེ་ལྟར་ལོ་གསུམ་ཕྱོགས་གསུམ་གྱི་ནང་དུ་རྩ་ཐམས་ཅད་མཆོག་གི་དབུ་མར་ཐིམ། རླུང་ཐམས་ཅད་བརྗོད་བྲལ་ནཱ་དའི་དབྱིངས་སུ་ཞུགས། ཐིག་ལེ་མཐའ་དག་ཆར་ཡང་རྣམ་པར་དག་པར་མྱོང༌། ཡེ་ཤེས་མཐའ་དག་ཆ་མེད་ཀུན་འགྲོའི་དབང་ཕྱུག་དང་པོའི་སངས་རྒྱས་མཆོག་གི་ཕུལ་དུ་དབྱུང་དུ་མེད་པའི་རྡོ་རྗེའི་སངས་རྒྱས་ཆེན་པོར་གྲུབ་བོ། ། དེ་ཡང་བཅོམ་ལྡན་འདས་དུས་ཀྱི་འཁོར་ལོའི་དབང་བཅུ་གཉིས་བསྐུར་བས་ས་བཅུ་གཉིས་ཐོབ་པའི་ནུས་པ་བཞག་པའི་དབང་བདུན་པ་རྗེས་གནང་བའི་སྐབས་སུ་ནམ་ཞིག་སངས་རྒྱས་ནས་ཆོས་ཀྱི་འཁོར་ལོ་བསྐོར་བར་གྱིས་ཤིག་ཅེས། དེའི་དབང་ཚིག་ཏུ། དེ་ལྟར་བྱིས་པ་ལ་ཕས་ཀློག་ལ་སོགས་པ་སྟེར་བར་བྱེད་པ་རྗེས་གནང་གི་དབང་བསྐུར་༼༢༣༩༽བས། གནས་སྐབས་སུ་ཡེ་ཤེས་ཀྱི་ཕུང་པོ་དང་རྣམ་ཤེས་རོ་མཉམ་རྡོར་སེམས་ཡབ་ཡུམ་གྱི་རིགས་སུ་ཤེས་པར་བྱེད་ལ། མི་འཕོ་བའི་བདེ་བ་རྗེས་སུ་རིག་པའི་ཆོས་ཀྱི་འཁོར་ལོ་བསྐོར་བའི་ནུས་པ་བཞག །
ཅེས་འབྱུང་བས། ས་བདུན་པ་ནས་ཆོས་ཀྱི་འཁོར་ལོ་བསྐོར་བའི་སངས་རྒྱས་སུ་འགྱུར་བར་རྗེས་སུ་གནང་ཞིང་ལུང་བསྟན་པ་ཉིད་ཀྱི་དུས་ཀྱི་འཁོར་ལོའི་ཆོས་ཚུལ་འདིར། ས་བདུན་པ་ཐོབ་ནས་ཕྱིར་མི་ལྡོག་པའི་ལུང་བསྟན་ཐོབ་པའི་བྱང་ཆུབ་སེམས་དཔའ་འཇོག་དགོས་ཏེ། སེམས་དཔའ་དེ་ཁྱིམ་དྲུག་གི་རྩ་འདབ་ཀྱི་ལས་རླུང་ཡེ་རླུང་གིས་ཟོས་པའི་མགོ་བརྩམས་ནས་ཁྱིམ་བདུན་པའི་ལས་རླུང་ཡེ་རླུང་གིས་ཟ་བཞིན་པ་ཡིན་པའི་ཕྱིར་ཏེ། སེམས་ཅན་ཕལ་པ་རྣམས་འཆི་བ་ནའང་འཆི་བའི་འཆི་ལྟས་ཀྱི་ཁྱིམ་དྲུག་རྩད་ཅད་ནས་ཁྱིམ་བདུན་པར་སླེབ་པ་ན་ལྡོག་ཏུ་མེད་པའི་འཆི་ལྟས་འཆར་བར་གསུངས་པ་དང༌། འཁོར་འདས་ཀྱི་དག་པ་ཕན་ཚུན་སྤང་གཉེན་དུ་སྦྱོར་བའི་ཆེད་ཀྱི་གནད་གཅིག་ཏུ་བསྲེ་དགོས་པའི་ཕྱིར། ཀརྨ་པ་རང་བྱུང་རྒྱལ་བ་ཆེན་པོ་མཆོག་ཏུ་མི་འགྱུར་བའི་དཔལ་གྱི་ཞལ་སྔ་ནས་ཀྱི། ཟབ་མོ་ནང་༼༢༤༠༽དོན་ལས། ཁྱིམ་བདུན་འདས་ནས་རྒྱས་པ་སྟེ། ། དེ་ནས་སུས་ཀྱང་བཟློག་མི་ནུས། །
ཞེས་འབྱུང་བའི་ཕྱིར་རོ། ། འདི་ལྟ་བུའི་ལེགས་པར་བཤད་པའང་གཞན་དག་གི་གློ་བར་མ་ཆུད་པའི་གསང་ཚིག་གོ ། གཉིས་པ་ནི། ༴༴༴ དཔེའུ་རི་འདིར་བཙུགས་དགོས།༴༴༴ རྒྱུད་ཀྱི་རྒྱལ་པོར།
ནང་དུ་དབུ་མའི་དབུགས་ལོ་བརྒྱའི་ཐོབ་སྐལ་ཆུ་ཚོད་དྲུག་ཅུའི་རང་བཞིན་གྱི་ཉིན་ཞག་སྟོང་བརྒྱ་ཉེར་ལྔའི་ཉི་ཟླས་ མ་སྤྱད་དུས་ཀྱི་འཁོར་ ཞག་ནི་ཆུ་ཚོད་དྲུག་ཅུའི་ ལོའི་ པ་ནི་དབུ་མའི་རླུང་གི་སྐལ་བ་ཡིན་པས་དེ་བརྗོད་ལ་དེ་འདི་ཞག་གྲངས་དང་མཉམ་ཞག་ནི་ཆུ་ཚོད་དྲུག་ཅུའོ། ། བགྲོད་ པའི་ཞག་གྲངས་དང་མཉམ་ པ་དག་ལ་བུ་ལོན་དགུ་ནི་ མངལ་གྱིས་ཟླ་དགུའི་བུ་ལོན་གྱི་ཆ་རག་རྩིས་མ་གསུམ་ཆ་བྱས་པའི་ཞག་སྟོང་བརྒྱ་ཉེར་ལྔ་ལ་ཞག་དགུ་ བསྲེས་པར་གྱུར་པ་མཐའ་དག་རྣམས་ ཀྱི་གྲངས་ནི་ཞག་སྟོང་བརྒྱ་སོ་བཞི་ བཀྲ་ཤིས་ལ་སོགས་ ཏེ་ལྷག་མ་ཕུར་བུ་པ་སངས་སྤེན་པ་སྟེ་ གཟའ་ནི་ལྔ་པོ་རྣམས་ཀྱི་མྱུར་བའི་ ནི་མྱུར་རྐང་ ལས་དག་ལ་ཡང་རྐང་པའི་ཆུ་ཚོད་ ཀྱི་གྲངས་ཀྱང་དེ་སྙེད་དུ་འགྱུར་ཏེ་དེ་ཡང་རྒྱས་པར་བཤད་པ་ནི། མིག་དམར་ཏེ། ས་སྐྱེས་ལ་ནི་རིག་བྱེད་དུས་མེ་རབ་ སྟེ་རིམ་པའི་རྐང་གནས་ཐམས་ཅད་སྡོམ་པས་གསུམ་བརྒྱ་རེ་བཞི་ འགྱུར་ལ་དེ་ཡང་སྲིད་པའི་གནས་རྣམས་༼༢༤༡༽དག་ལ་ སྟེ་རྐང་གནས་བཅུ་བཞི་འབྱུང་བ་ནི་རྒྱུད་སྐར་བཅུ་བཞི་དང་གཅིག་གིས་ཕྱེད་ཡིན་པས་རིམ་པའི་ལྔ་རྐང་དང་པོ་དང་རིམ་མིན་གྱི་རྐང་ཐ་མ་གཉིས་སྐར་མ་གཅིག་ཡིན་ནོ་ རྒྱུ་བའི་དབྱེ་བ་ཡིས། ཞེས་པ་རྐང་གནས་ཀྱི་ཆུ་ཚོད་ཉེར་བཞི་སོགས་སོ་སོར་དབྱེ་བས་སོ། །
སྔ་ཕྱིའི་ཕྱེད་ལ་མཚུངས་པར་ སྟེ་རྐང་མཚམས་ནས་སྔ་རྐང་ལ་བརྒྱ་གྱ་གཉིས། ཕྱི་མ་ལ་བརྒྱ་གྱ་གཉིས་སུ་འགྱུར་བ་དེ་ཡང་རིམ་མིན་ལ། བུ་ལོན་ནོར་གྱི་བགྲོད་པ་དག་ལ་ རྐང་པའི་ གནས་ཀྱི་དབྱེ་བས་ངེས་པར་སྦྱར། ཏེ་རིམ་པའི་སྔ་རྐང་ལ་ནོར་དང་ཕྱི་རྐང་ལ་སྔ་རྐང་གི་ནོར་གྱི་ཆ་དེ་ཉིད་བུ་ལོན་དང་རིམ་མིན་གྱི་སྔ་རྐང་ལ་བུ་ལོན་དང༌། ཕྱི་རྐང་ལ་བུ་ལོན་དེ་ཉིད་ནོར་དུ་འགྱུར་ལ། དེ་ཡང་རིམ་པའི་རྐང་གནས་བཅུ་བཞི་ལ་སོ་སོར་འགོད་པའི་ཚུལ་ནི། དང་པོ་རྒྱལ་བའི་གྲངས་ཀྱི་ཆུ་ཚོད་རྣམས་ཏེ་མེ་ རྐང་གནས་དང་པོ་ཉེར་བཞི་ དང་མིག་ནི་རྣམ་ ཉེར་གསུམ་སྟེ་རྐང་པའི་གན། གསུམ་དག་ཏུ་རབ་ཏུ་འགྱུར། ལ་རྐང་གནས་དེ་འོག ། གནས་གཉིས་དག་ལ་གཅིག་དང་མིག་སྟེ་ ཉེར་ཅིག་པ་གཉིས་པ་དང་དེའི་འོག་རྐང་གནས་རྣམས་སུ་ བཅོ་བརྒྱད་དང་ཚེས་ ཏེ་བཅོ་ལྔ་ དང་དྲག་ པོ་སྟེ་བཅུ་གཅིག་ དང་མེ་ སྟེ་གསུམ་ དང་རྩ་བར་ སྔ་རྐང་བརྒལ་ནས་ དྲག་པོ་དང༌།
དེ་འོག་རྐང་གནས་བཅུ་གཉིས་པ་ལ། སུམ་ཅུ་རྩ་བརྒྱད་ དེ་འོག་བཅུ་གཉིས་པ། བརྒྱད་ཅུ་དག་དང་ དེ་འོག་ རྐང་ གནས་བཅུ་བཞི་ པ་སྲིད་པའི་གནས་ལ་འདིར་ནི་གསུམ་བཅས་ལྔ་བཅུའོ། ། སྟེ་ང་གསུམ་མོ། ། ༼༢༤༢༽ མྱུར་རྐང༌། དེ་ཡི་ཉི་མ་ དལ་བ་དག་ལ་སྦྱངས་ནས། རྣམ་པར་དག་པར་གྱུར་ས་དེས་མྱུར་རྐང་བཟུང་བ་ནི་དྲག་གཟའ་ལ་དགོངས་ནས་གསུངས་ཀྱི། ཞི་བཟའ་གཉིས་ལ་ནི་དེ་ལྟར་མ་ཡིན་ཏེ། གཟའ་ལྔ་སོ་སོའི་གསལ་བཞག་ལ་རང་རང་གི་རྒྱུ་སྐར་འཁོར་བ་དང་འགྲོས་རྫོགས་པའི་དཀྱིལ་འཁོར་མིག་དམར་གྱི་དྲུག་བརྒྱ་གྱ་བདུན། ལྷག་པའི་སངས་རྒྱས་བསྒྱུར་བ་བརྒྱ་སྟོང་བདུན་བརྒྱ་གོ་བདུན།
ཕུར་བུ་བཞི་སྟོང་སུམ་བརྒྱ་སོ་གཉིས། པ་སངས་ཀྱི་ཞག་བཅུས་བསྒྱུར་བ་ཉིས་སྟོང་ཉིས་བརྒྱ་ཞེ་བདུན། སྤེན་པའི་ཆིག་ཁྲི་བདུན་བརྒྱ་རེ་དྲུག་རྣམས་ཀྱིས་བགོས་ཏེ། དེར་མ་ཐོབ་པའི་ལྷག་སྐར་མ་དང་ཆུ་ཚོད་དང་ཆུ་སྲང་དང་དབུགས་སོགས་ཀྱིས་བསྒྱུར་བ་ལ་རིམ་པ་ལྟར་ཐོབ་ནོར་སྐར་མ་ཆུ་ཚོད་སོགས་ནི་དྲག་གཟའ་གསུམ་གྱི་དལ་བ་བར་པ་ཡིན་ལ། དེ་ཉིད་ཞི་གཟའ་གཉིས་ཀྱི་ནི་རྐང་འཛིན་ལོངས་སྤྱོད་ཡིན་ཅིང༌། དྲག་གཟའ་གསུམ་ནི་དལ་བ་བར་པ་དེ་ཉིད་གནས་གཉིས་སུ་བཀོད་ནས་གཅིག་ལ་རང་རང་གི་སྐྱེས་ཁྱིམ་སྦྱང་བ་དང་མ་ལྡང་ན་འཁོར་ལོ་བསྣན་ཏེ་སྦྱངས་ནས་འཁོར་ལོ་ཕྱེད་ལྷག་ནའང་དོར་ཏེ། ལྷག་མ་སྐར་མ་དྲུག་ཅུས་བསྒྱུར་ནས་འོག་གི་ཆུ་ཚོད་བསྲེས་པ་མདའ་ཡོན་ཟླ་བས་བགོས་པའི་ཐོབ་ནོར་གྱི་དལ་རྐང་བཟུང་ནས་གནས་གཅིག་ལ་རིམ་རིམ་མིན་གྱི་ཚེ་སྦྱིན་དོར་བྱས་པས་དལ་བ་དག་པར་འགྱུར་ཞིང༌། འདི་མྱུར་རྐང་སྦྱིན་འདོར་གྱི་གཞི་ཡིན་པས་རང་སར་བཞག་ནས་སླར་ཉི་མ་དག་པ་ལ་བརྟེན་ཏེ་མྱུར་རྐང་འཚོལ་བ་ཡིན་པས་ ༼༢༤༣༽ མྱུར་རྐང་གི ། ལ་བུ་ལོན་དག་དང་ནོར་ཡང་ འགྱུར་ཏེ་ཇི་ལྟར་ན་དྲག་གཟའ་གསུམ་གྱི་དལ་བ་དག་པ་གནས་གཉིས་སུ་བཀོད་པའི་གཅིག་གིས་ཉི་མ་ལ་སྦྱང་བ་དང༌། མ་ལྡང་ན་ཉི་མ་ལ་རྒྱུ་སྐར་གྱི་འཁོར་ལོ་བསྣན་ཏེ་སྦྱངས་ནས་ལྷག་མ་ལ་འཁོར་ལོ་དང་འཁོར་བྱེད་གང་ལྷག་ཀྱང་དོར་ནས་ལྷག་མ་སྐར་མའི་གྲངས་ཇི་སྙེད་པ་དེ་དྲག་གཟའི་མྱུར་རྐང་བཟུང་སྟེ།
དེ་ཡང་འཁོར་ཕྱེད་དོར་བའི་ཚེ་རིམས་པའི་རྐང་འཛིན་རྒྱུ་སྐར་ཕྱེད་རྫོགས་ནས་ལྷག་མ་ཇི་ཙམ་བྱུང་བ་ནི། རིམ་མིན་གྱིས་རྐང་གཟུང་ཡིན་པས་ལྷག་ཅིག་བྱུང་བའི་ཚེ། དཔེར་ན་རིམ་མིན་གྱི་རྐང་པ་དང་པོ་ཆུ་ཚོད་ལྔ་བཅུ་གསུམ་པ་ཉིད་བཟུང་ནས་རང་རང་གིས་དལ་བ་དག་པ་ལ་བུ་ལོན་དུ་བྱས་པས་འཁྱོག་འགྲོས་ཀྱིས་ཐོག་མ་ཡིན་པ་རྟོག་པ་ལྟར་དང༌། ཡང་འཁོར་ལོ་དང་འཁོར་ཕྱེད་འདོར་རྒྱུ་མ་བྱུང་བའི་ཚེ་ལྷག་ཏུ་ལུས་པའི་རིམ་པ་ལ་བཟུང་བས་ཅིག་ལུས་པའི་ཚེ་རིམས་པའི་རྐང་པ་དང་པོའི་ཉེར་བཞི་བཟུང་ནས། རང་གིས་ལོངས་སྤྱོད་ལ་མ་དག་པ་ལ་ནོར་དུ་འགྱུར་ཏེ་མྱུར་འགྲོས་ཀྱིས་ཐོག་མ་ཡིན་ལ། བུ་ལོན་དང་ནོར་གྱི་སྦྱིན་འདོར་འདི་དྲག་གཟའ་གཞན་གཉིས་ལའང་ཤེས་པར་བྱ་སྟེ་ཚུལ་ལ་དེ་དག་གིས། རིམ་པ་མིན་ པ་ལ་བུ་ལོན་ དང་རིམ་པས་ ལ་ནོར་དུ་འགྱུར་བ་ སོ། དེ་ལྟར་མིག་དམར་བཤད་ནས། རིག་བྱེད་དག་དང་བུག་པ་ཟླ་བའི་གྲངས་ ཏེ་བརྒྱ་གོ་བཞི་ ནི་གཟའ་ལྷག་ གི་ མྱུར་བའི་ལས་ལ་ རིམ་པའི་སྔ་ཕྱིའི་རྐང་གནས་བཅུ་བཞིའི་ ཆུ་ཚོད་ཀྱི་གྲངས། རྣམས་སུ་ ཕྱོགས་གཅིག་ཏུ་སྡོམ་པའི་ཆེད་དུ་ འགྱུར།
དེ་ལ་རྒྱས་པར་བཤད་པ་ལ་རིམ་པའི་རྐང་པ་དང་པོའི་ གནས་གཉིས་༼༢༤༤༽ལ་ནི་བཅུ་དྲུག་ རེ་དང་ གཞན་ གནས་གསུམ་ ལ་ཚེས་ ཏེ་བཅོ་ལྔ་ དང་ བཞི་པ་ལ་ མ་ནུ་སྟེ་ བཅུ་གཉིས་དང་ལྔ་པ་ལ་ མྱོས་བྱེད་ ཏེ་བཅུ་གསུམ་དང་དྲུག་པ་ལ་ དྲག་པོ་ སྟེ་བཅུ་གཅིག་དང་བདུན་པ་ལ་ རི་ བདུན་ དང་ བརྒྱད་པ་ལ་ དབང་པོ་ སྟེ་ལྔ་དང་དགུ་པ་ལ་ མཁའ་ སྟེ་སྟོང་པ་དང་ རྩ་བ་ནི་ ཕྱི་རྐང་སྟེ་ དག་ལ་ རྐང་གནས་བཅུ་པར་ རིག་བྱེད་ དེ་བཞི་དང་བཅུ་གཅིག་པར་ དྲག་པོ་ སྟེ་བཅུ་གཅིག་ དང་ནི་རབ་གསལ་ རྐང་གནས་ བཅུ་གཉིས་པ་ལ་ཉི་ཤུ་ དང་ སྟེ། བཅུ་གསུམ་པ་ལ་ ཉི་ཤུ་ དང་ བརྒྱད་དང་ བཅུ་གཉིས་པ་ལ་ སུམ་བཅུ་རྩ་བཞི་དག་ཀྱང་ གནས་སྟེ་མྱུར་རྐང་གི་གནས་བཅུ་བཞི་ མ་ནུའི་གནས་ལ་རྒྱུ་བའི་དབྱེ་བས་ཡང་དག་གནས་ ཏེ་ཞིག་གཟའ་གཉིས་ནི་ཉི་མ་ལས་བགྲོད་པ་མྱུར་བས། རང་གིས་རྗེས་ན་ཡོད་པའི་ཉི་མ་དག་པ་ལ་སྐྱེས་ཁྱིམ་སྦྱངས་བ་དང་མ་ལྡང་ན་འཁོར་ལོ་བསྣོན་ཏེ་སྦྱངས་ནས་འཁོར་ཕྱེད་འདོར་ཞིང་ལྷག་མེད་དེ་ཆུ་ཚོད་དུ་བྱས་པ་ཁྱིམ་གྱི་ཡུལ་གྱི་ཆུ་ཚོད་མདའ་གཡོན་ཟླ་བས་བགོས་པའི་ནོར་གྱི་དལ་རྐང་བཟུང་ཞིང་དེ་ཉི་མ་དག་པ་གཅིག་ལ་རིམ་རི་མིན་སྦྱིན་འདོར་བྱས་པས་དལ་བའི་ལོངས་སྤྱོད་པར་འགྱུར་ཞིང༌། སྦྱིན་འདོར་བྱས་པ་དེ་གནས་གཉིས་སུ་བྱས་པའི་གཅིག་གིས་རྐང་འཛིན་ལོངས་སྤྱོད་སྦྱངས་བ་དང༌། མ་ལྡང་ན་འཁོར་ལོ་བསྣོན་ཏེ་སྦྱངས་བ་དང༌། འཁོར་ཕྱེད་ལྷག་ནས་འདོར་བའི་ལྷག་མས་མྱུར་རྐང་བཟུང་ཞིང༌། དེ་དལ་བའི་རིམ་རིམ་མིན་གྱི་ལོངས་སྤྱོད་ལ་སྦྱིན་འདོར་བྱས་ཏེ་པ་སངས་ལའང་དེ་བཞིན་ནོ། ། ཆུ་གཏེར་ནམ་མཁའ་༼༢༤༥༽དག་དང་ཟླ་བའི་གྲངས་ཏེ་ བརྒྱ་དང་བཞི་པོ་ དེ་དག་རྣམས་ནི་ ཕུར་བུ་ བླ་མའི་ མྱུར་རྐང་གི་ ཆུ་ཚོད་ ཀྱི་ ཚོགས་སུ་ རིམ་ལྟ་བུ་གཅིག་གི་གྲངས་ འགྱུར། བ་སྤྱིར་བསྟེན་པ་དེ་གནས་སོ་སོར་དགོས་པ་ནི་རིམ་པའི་རྐང་པ་དང་པོའོ། ། གནས་གཉིས་དག་ལ་ཕྱོགས་ཀྱི་ སྟེ་བཅུ་པ་རེ་དང་གསུམ་པ་ལ་ ཚད་དང་དགུ་ དང་བཞི་པ་ལ་ ནོར་ སྟེ་བརྒྱད་དང་ལྔ་པ་ལ་ དུས་ ཏེ་དྲུག་དང་གནས་དྲུག་པ་ལ་ དྲུག་ དང་བདུན་པ་ལ་ ལག་པ་ གཉིས་དང་བརྒྱད་པ་ལ་ ཟླ་བ་ སྟེ་གཅིག་ དག་དང་རྩ་བར་ནི།
སྔ་རྐང་བརྒལ་ནས་ཕྱི་མ་ལ་གནས་དགུ་པར་ མེ་དྲུག་ དང་བཅུ་གཅིག་པར་ བུག་པ་ སྟེ་དགུ་ དང་ ནི་བཅུ་གཉིས་པར་ དྲག་པོ་ སྟེ་བཅུ་གཅིག་དང་བཅུ་གསུམ་པར་ མི་བདག་ སྟེ་བཅུ་དྲུག་དང་བཅུ་བཞི་པར་ ཐུབ་པ་ སྟེ་བདུན་ནོ་ རྣམས་ཏེ་རྒྱུ་བ་ཐམས་ཅད་རིམ་པས་སོ། ། མྱུར་ ཞེས་པ་ནི་མྱུར་འགྲོས་ཀྱི་སྐབས་ཏེ་རིམ་པའི་སྔ་རྐང་ལ་སྤྱོད་པའི་ཚེས་སོ། ། དལ་ བ་ནི་རིམ་པའི་ཕྱི་རྐང་ལ་སྤྱོད་པ་དལ་འགྲོས་དལ་བྱེད་པའོ་ འཁྱོགས་པོ་ལ་ གི་རིམ་མིན་གྱི་སྔ་རྐང་ལ་སྤྱོད་པ་ན་ ཡང་ ཡི་གེའི་སྒྲས་ གཟའ་ ལྔ་ ཡི་ རིན་མིན་གྱི་རྐང་པ་ལ་སྤྱོད་པ་ན་འབྱུང་འགྲོས་བྱེད་པའོ་ ཚོགས་ནི་ངེས་པར་ཉི་མའི་ སྟེ་དྲག་གཟའ་གསུམ་གྱི་མྱུར་རྐང་ཡང་ཉི་མ་ལ་བརྟེན་ནས་འགྲོས་འཚོལ་བ་དང༌། ཞི་གཟའ་གཉིས་ཀྱི་དལ་མྱུར་གཉིས་ཀ་ཉི་མ་ལ་བརྟེན་ནས་དག་པར་བྱེད་དགོས་པ་དེ་ དབྱེ་བ་དག་གིས་རྒྱུ་བར་བྱེད། དྲུག་དང་ཟླ་བ་ཆུ་༼༢༤༦༽གཏེར་གྲངས་ཀྱི་ཆུ་ཚོད་ བཞི་བརྒྱ་དྲུག་ཅུ་འདི་ དག་ནི་པ་སངས་ཀྱིའང་མྱུར་བའི་ རྐང་པ་རིམ་པ་གཅིག་ལྟ་བུ་བསྡོམས་པའི་གྲངས་ཡིན་པས་དེ་མྱུར་བའི་ ལས་ལ་འགྱུར་ དེ་ཡང་གནས་སོ་སོར་བཀོད་ན་རིམ་པའི་སྔ་རྐང་གི་ གནས་གསུམ་ པོ་ དག་ལ་ཉི་ཤུ་ལྔ་སྟེ་ རྐང་གནས་བཞི་ལྔ་པ་ གཉིས་ ལ་ ནི་རྒྱལ་བ་ཞེས་ ཏེ་ཉེར་བཞི་ དང་དེ་བཞིན་ དྲུག་པ་དང་བདུན་པ་ལ་ ལག་མིག་ སྟེ་ཉེར་གཉིས་ རྣམ་པ་གཉིས། བརྒྱད་པ་ལ་ སྐྱོན་ ཏེ་བཅོ་བརྒྱད་ དང་ཚེས་ ཏེ་བཅོ་ལྔ་ དང་བརྒྱད་དེ་ སྔ་རྐང་བརྒལ་ནས་བཅུ་གཅིག་པར་ རྩ་བར་དྲུག་དང་ བཅུ་གཉིས་པར་ ནམ་མཁའ་ཡོན་ཏན་ ཏེ་སུམ་ཅུ་ དག་དང་ བཅུ་གསུམ་པ་ལ་ གཅིག་གིས་དམན་པའི་བརྒྱ། མཐར་ནི་མེ་དང་རི་ཡི་གྲངས་ཏེ་རྐང་པ་སྲིད་པའི་གནས་ལ་པ་སངས་རྒྱུ་བ་རིམ་པས་སོ། ། ཉི་མའི་བུ་ སྤེན་པ་ ལ་དྲུག་དང་འབྱུང་བའི་གྲངས་ ཏེ་རྐང་གནས་བཅུ་བཞི་བསྡོམས་པའི་གཉིས་པ་ལྔ་བཅུ་རྩ་དྲུག་ ཀྱི་ཆུ་ཚོད་ཚོགས་པ་འདི་དག་ཏུ་འགྱུར་མི་ཡི་དབང༌། དྲུག་ དེ་དག་གནས་སོ་སོར་བཀོད་ན་རིམ་པའི་རྐང་གནས་དང་པོར་ དང་ གཉིས་པར་ འབྱུང་བ་ སྟེ་ལྔ་ དག་དང་ གསུམ་པར་ འབྱུང་བ་ ལྔ་དང་བཞི་པར་ རིག་བྱེད་ དེ་བཞི་དང་ལྔ་པར་ ཆུ་གཏེར་ ཏེ་བཞི་དང་དྲུག་པར་ མིག་ སྟེ་གཉིས་ དང་ བདུན་པར་ ཟུང་དང་༼༢༤༧༽ བརྒྱད་པར་ སྟོང་པ་ དང་སྔ་རྐང་བརྒལ་ནས་ རྩ་བར་ནི།༴༴༴ འདིར་དཔེའུ་རི་བཙུགས་དགོས།༴༴༴
ཕྱོགས་ དགུ་པར་ དང་ སྟེ་གཉིས་ རིག་བྱེད་ བཅུ་པར་བཞི་པོ་ དག་དང་ བཅུ་གཅིག་པར་ འབྱུང་བ་ སྟེ་ལྔ་བཅུ་གཉིས་པར་ རོ་ སྟེ་དྲུག་ དང་ནོར་ སྟེ་བརྒྱད་ དང་ བཅུ་བཞི་པར་ རྩེ་མོ་ཅན་ གསུམ་སྟེ་དེ་དག་རྣམས་ ནི་རིམ་པས་བཞག་པར་བྱ། དེ་ལྟར་གཟའ་ ལྔ་པོ་ རྣམས་ཀྱི་ནི་ མྱུར་རྐང་གི་ རྒྱུ་བ་མཐའ་དག་ བསྡོམས་པ་དབུ་མའི་དབུགས་ཀྱི་ལོ་བརྒྱའི་སྐལ་བ་ལོ་གསུམ་ཕྱོགས་གསུམ་ནི་ དུས་ཀྱི་འཁོར་ལོར་ བརྗོད་ནས་སོ་ དག་ལས་ཤིན་ཏུ་ངེས་པར་འགྱུར་ ཏེ་དབུ་མའི་ཆ་དེའི་ཞག་གྲངས་དང་ཕྱི་རོལ་ཏུ་གཟའ་རྣམས་ཀྱི་མྱུར་རྐང་འཆར་བའི་ཆུ་ཚོད་གྲངས་མཉམ་པའོ། ། དེ་ནས་ལོ་གསུམ་གྱི་ཟླ་བ་ སུམ་ཅུ་རྩ་དྲུག་ དང་ཕྱོགས་གཅིག་ནི་ ཕྱེད་ རེ་དེ་དང་ བཅས་ པའི་ཟླ་བ་རྣམས་ལ་ ངེས་པར་ནོར་ ཏེ་བརྒྱད་ གྱིས་བསྒྱུར་བ འི་གྲངས་ དག་ནི་བཀྲ་ཤིས་ལ་སོགས་པ། གཟའ་ ལྔ་པོ་ རྣམས་དག་གི་དལ་བའི་ལས་ལ་རྐང་པར་ ནི་ཆུ་ཚོད་ཀྱི་གྲངས་སུ་ འགྱུར་ཏེ་མེ་བུག་གྲངས་ཀྱི་ཆུ་ཚོད་ ཉིས་བརྒྱ་དགུ་བཅུ་རྩ་གཉིས་སོ་ དོ། ། ༼༢༤༨༽དེ་ཉིད་ ཉེར་ལྔ་ བཅོ་བརྒྱད་ དང་ རི་ སྟེ་བདུན་ རྣམས་བརྟན་པས་ས་ཡི་བུ་ མིག་དམར་རམ་བཀྲ་ཤིས་ ཡི་སྔ་མ འི་རྐང་པའི་ཆ་ལ་ དང་ནི་ རྐང་པ་ ཕྱི་མའི་ཆ་ གསུམ་ ལ་སྟེ་ སྔ་མ་གོ་བཟློག་པའོ། ། ཕྱོགས་ ཏེ་བཅུ་དང་ རི་ བདུན་ མེ་ གསུམ་ ནི་ དལ་བའི་སྔ་རྐང་གསུམ་དང་ཕྱི་རྐང་གསུམ་དེ་ལ་བཟློག་པ་ གཟའ་ལྷག་གིའོ་ ཡང་ དབང་ཕྱུག་དགུ་ དང་ མེ་ གསུམ་ནི་སྔ་སྐང་དང་དེ་ལས་བཟློག་པར་གསུམ་ནི་ བླ་མའི་སྔ་ཆ་དག་དང་གཞན་ལ་ཡང༌། སྟེ་ཕྱི་ཆ་ཕྱི་སྐང་གི་ཚུལ་ལོ། ། དཀར་པོའི་ པ་སངས་ཀྱི་དལ་བའི་རྐང་ལ་ མདའ་ ལྔ་ དང་ཆུ་གཏེར་ བཞི་དང་ ཟླ་བ་ གཅིག་སྟེ་སྔ་སྐང་ལ་དང་ཕྱི་སྐང་ལ་དེ་བཟློག་པའོ་ སྤེན་པ་ཡི་ དལ་སྐང་ལ་ ཡང་མིག་བཅས་མིག་ ཉེར་གཉིས་ དང་ཉིན་ཞག་ སྟེ་བཅོ་ལྔ་ དུས་སུ་ སྟེ་དྲུག་ནི་སྔ་རྐང་དང་ཕྱི་རྐང་དེ་ལ་བཟློག་པར་ འགྱུར། ཁྱིམ་གྱི་ ཟླ་བ་ གཅིག་ ལ་ནི་ས་སྐྱེས་ མིག་དམར་གྱི་ ལོངས་སྤྱོད་ ཡུལ་གྱི་ ཆུ་ཚོད་དགུ་ཅུ་རྣམས་ཏེ་ སྒྱུ་སྐར་གྱི་ཆུ་ཚོད་སྟོང་དྲུག་བརྒྱ་ཉི་ཤུ་ལ་མིག་དམར་གྱི་ཟླ་བ་བཅོ་བརྒྱད་ཀྱིས་སྤྱོད་ཐུབ་པ་འཇིག་རྟེན་གྱི་གྲགས་པའི་དབང་དུ་བྱས་ཏེ་སྟོང་དྲུག་བརྒྱ་ཉི་ཤུ་པོ་ཟླ་བ་བཅོ་བརྒྱད་ཀྱིས་བགོས་པས་རེ་རེས་དགུ་བཅུ་རེ་ཐོབ་པའི་དབང་དུ་བྱས་སོ། ། ལྔ་དང་འཇིག་རྟེན་ཟླ་བའི་གྲངས། །
པ་སངས་ཀྱི་སྟེ་ པ་སངས་ཀྱིས་ཡུལ་གྱི་ཆུ་ཚོད་དེ་ཙམ་དུ་སྤྱད་པའི་གྲངས་སོ། ། དེ་བཞིན་གཟའ་ལྷག་གིའང་ ཁྱིམ་ཟླ་ཡུལ་གྱི་ཆུ་ཚོད་ཀྱི་ལོངས་སྤྱོད་ གཅིག་ཏུ་བསྡུས་པ་ ཇི་ཙམ་དུ་ལོངས་སྤྱོད་པ་ནི་ མཁའ་༼༢༤༩༽རོ་སྲེག་ཟ་ སྟེ་སུམ་བརྒྱ་དྲུག་ཅུ་ དག་ཏུ་འགྱུར། སུམ་བརྒྱ་དྲུག་ཅུ་ འདི་དག་ ཁྱིམ་གྱི་ ཟླ་བ་གསུམ་གྱི་ ས་བསྒྱུར་ན་དབུ་མའི་ ལོ་ཡི་ཉིན་ཞག་ གི་ བུ་ལོན་ ཁྱིམ་ཞག་གྲངས་དང་ཞི་གཟའ་རྣམས་ཀྱི་ལོངས་སྤྱོད་ཀྱི་ ཆུ་ཚོད་ གསུམ་གྱི་བསྒྱུར་བགོ་ཡང་གཟའ་མིག་དམར་གྱི་ཁྱིམ་ཟླ་གཅིག་གི་ཆུ་ཚོད་ ལོངས་སྤྱོད་ དགུ་བཅུ་ འདི་ནི་གསུམ་གྱིའོ། ། ཁྱིམ་གྱི་ ཟླ་བར་ གཅིག་སོ། ། བླ་མའི་ ཕུར་བུས་ཀྱང་ཡུལ་གྱི་རྟག་པ་ ལོངས་སྤྱོད་དུ་འགྱུར་ བ་ནི་ རབ་གསལ་ཆུ་ཚོད་དྲག་པོའི་ སྟེ་བཅུ་གཅིག་གི་ གྲངས་ནི་ ཆུ་ཚོད་གཅིག་གི་ རྐང་པ་ ཆུང་ཆུང་བཅོ་ལྔ་ དང་བཅས་ཏེ། ཉིན་ཞག་གཅིག་ལ་སྲང་གཉིས་དབུགས་གསུམ་ཅུང་མེད་ཙམ་ཐམས་ཅད་གཅོད་ལ། ། ཆུ་སྲང་སུམ་ཅུ་རྣམས་དང་ འཁོར་ལོ་བོགས་པས་ལྷག་ གསལ་བར་དུས་ཀྱི་ཆུ་ཚོད་ ཏེ་ཆུ་ཚོད་བཞི་ དག་ནི་ཉི་མའི་བུ་ ཏེ་སྤེན་པ་ ཡི་ལོངས་སྤྱོད་དོ། ཕུར་སྤེན་གཉིས་ལོངས་སྤྱོད་ གཅིག་ཏུ་ བསྡོམས་པར་ཆུ་ཚོད་ གྱུར་པ་ཉིན་ཞག་ སྟེ་བཅོ་ལྔ་ ཅེས་བྱ་ བ་དེ་ནི་ གསུམ་གྱིས་བསྒྱུར་བ་ ཞེ་ལྔ་པོ་ དེ་ཡང་ ཟླ་བ་ ཕྱེད་ དང་ བཅས་ པའི་ ཟླ་བའི་ གཅིག་གི་ ཉིན་ཞག་བཅས་ པ་ནི་ཕྱེད་ནི་བཅོ་ལྔ་དང་ཟླ་བ་ནི་སུམ་ཅུ་སྟེ་ཞེ་ལྔའོ་དེ་དང་མིག་དམར་གྱི་དགུ་བཅུ་བསྡོམས་པས་བརྒྱ་སོ་ལྔ་ནི་ ༼༢༥༠༽གཙོ་བོའི་ དུས་ཀྱི་འཁོར་ལོ་ ལོངས་སྤྱོད་ ལོ་གསུམ་ཕྱོགས་གསུམ་གྱི་བར་ལ་ནི་དུ་བའི་བགྲོད་པ་གཅིག་གི་སྟོང་བརྒྱ་ཉེར་ལྔ་པོ་རྣམས་ཀྱིས་ ཉིན་ཞག་བུ་ལོན་ ལ་སྟེ་རྟག་པའི་ལོངས་སྤྱོད་ཉི་མ་དང་མཉམ་ལ་རྐང་པའི་ལོངས་སྤྱོད་ཟུར་དུ་བཅད་པ་ གྱི་ ཆ་ ནི་ཉིན་ཞག་རྣམས་ལ་ སྒྲ་གཅན་གྱི་ལོངས་སྤྱོད་ལ་དམན་པའི་ཆ་དུ་བའི་ལོངས་སྤྱོད་དེ་ལྟར་ གཟའ་ ལྔ་དང་མཇུག་རིངས་དང་ དྲུག་ པོ་ རྣམས་ཀྱི་ནི་ལོངས་སྤྱོད་དོ། ། དེ་ལྟར་ཟླ་བ་ཕྱེད་བཅས་སོ་དྲུག་ལས་ཟུར་དུ་བཅད་པའི་ ཟླ་གཅིག་ལྷག་པ་གང་ཞིག་དལ་བའི་ལས་ ཏེ་བྱ་བ་ ལ་ཁྱབ་བདག་ སྒྲ་གཅན་གྱི་ རྗེས་སུ་ ལོངས་སྤྱད་བྱ་ གཟའ་གཞན་རྣམས་ཀྱི་ནི་ལོངས་མ་སྤྱད་ པའི་ཟླ་མེད་ཉིད་སྒྲ་གཅན་གྱི་ཉི་ཟླ་གཉིས་ཀའི་ཡོན་ཏན་བརྒྱད་ལ་ལོངས་སྤྱོད་པས་བརྒྱད་པོ། དེ་ལ་རབ་ཏུ་གསལ་བ་ཕྱེད་བཅས་བདུན་གྱི་ཆུ་ཚོད་དག་ནི་ ཁྱིམ་གྱི་ ཟླ་བ་ དང་པོ་ འདི་ཉིད་ལ་ སྒྲ་གཅན་གྱིས་ལོངས་ སྤྱོད་དེ།
སྒྲ་གཅན་ གྱི་ཁྱིམ་ ཟླ་བའི་ གཅིག་གི་ ལོངས་སྤྱོད་ ཆུ་ཚོད་ཕྱེད་བཅས་བདུན་ཏེ་ ཉི་མ་དང་བཅས་ཟླ་བའི་རྐང་པ་ ཞེས་པ་ནི་ཉི་མའི་རྐང་པའི་ཡོན་ཏན་གསུམ་སྟེ་ཕྱོགས་དང་པོ་ལ་འཆར་བ་ཆུ་ཚོད་དྲུག་གི་ཕྱེད་གསུམ་དང་ཟླ་བའི་རྐང་གནས་དང་པོ་སྒྲ་སོགས་ལྔའི་བདག་ཉིད་ཆུ་ཚོད་ལྔ་སྟེ་བརྒྱད་པོ་དེ་ནི་གཟའ་གཞན་གྱིས་ལོངས་མ་སྤྱད་པས་སྒྲ་གཅན་གྱི་ལོངས་སྤྱོད་དང་བརྒྱད་པོ་དེའང་སྒྲ་གཅན་གྱིས་རྫོགས་པར་སྤྱོད་མི་ཐུབ་པས། འཇིག་རྟེན་གྱི་གྲགས་པ་སོར་བཞག་སྟེ། ལོ་བཅོ་བརྒྱད་ཀྱི་ཟླ་བ་གཉིས་བརྒྱ་དང་བཅུ་དྲུག་གི་ཁྱིམ་བཅུ་གཉིས་ཀྱི་ཡུལ་གྱི་ཆུ་ཚོད་སྟོང་དྲུག་བརྒྱ་ཉི་ཤུ་ལ་བགོས་པས། ཁྱིམ་ཟླ་རེ་རེ་ལ་ཕྱེད་བཅས་བདུན་རེ་ཐོབ་ཅིང༌། དེའི་ཁྱིམ་ཟླ་གཅིག་གི་ལོངས་སྤྱོད་དུ་བཞག་པ་ཡིན་ཀྱང༌། གྲུབ་རྩིས་ཀྱི་དབང་དུ་བྱས་ན། དེ་ཙམ་དུ་སྤྱོད་མི་ཐུབ་ཅིང༌། མ་ཐུབ་པའི་ཆ་གང་ཡིན་པ་དེ་མཇུག་རིངས་ཀྱི་ལོངས་སྤྱོད་དུ་བཟུང་བ་ཡིན་ལ། རགས་པ་ན་ཆུ་ཚོད་ཕྱེད་ཡིན་ཅིང༌། ཞིབ་པར་ན་ཆུ་ཚོད་སོ་བདུན་ཙམ་དུ་འགྱུར་བ་དེ་མཇུག་རིངས་ཀྱི་ཁྱིམ་ཟླ་ཕྱེད་ལ།
ཉི་མའི་རྐང་པ་དང་པོའི་ཕྱེད་ཡོན་ཏན་གསུམ་གྱི་རིང་ལ་ཉིན་ཞག་རེ་རེ་ཞིང་ཆུ་སྲང་གཉིས་རེ་དང་དབུགས་གསུམ་རེ་ཙམ་རིམ་དང་རིམ་མིན་གྱི་ཚེ་ཉི་མའི་ལོངས་སྤྱོད་ལས་མཇུག་རིངས་བུ་ལོན་དང་ནོར་དུ་འགྱུར་བས་སྒྲ་གཅན་གྱིས་ལོངས་མ་སྤྱད་པ་མཇུག་རིངས་ཀྱིས་ལོངས་སྤྱོད་པའོ། ། དེ་ལྟར་དུ་བའི་ལོངས་སྤྱོད་རགས་པ། ཆུ་ཚོད་ཕྱེད་ཀྱི་རྣམ་པ་དམན་པའོ། ། ཉི་མའི་བགྲོད་པ་དང་པོ་ལ་ སྟེ་རྐང་པ་ལོངས་ཀྱི་ཆུ་ཚོད་སོ་དྲུག་གི་ཕྱེད་ཆུ་ཚོད་ཡོན་ཏན་ གསུམ་༼༢༥༡༽ གྱི་བདག་ཉིད་ ཟླ་བ་ སྟེ་གཅིག་དང་ མྱོས་བྱེད་ ནི་བཅུ་གསུམ་སྟེ་དེ་གཉིས་བསྡོམས་པའི་ ཉིན་ཞག་ བཅུ་བཞི་ དག་ལ་ཟླ་བའི་ རྐང་པའི་ ཆུ་ཚོད་ལྔ་ སྟེ་ཡོན་ཏན་ལྔའི་བདག་ཉིད་སྔ་མའི་གསུམ་གྱིས་བརྒྱད་དུ་འགྱུར་བ་འདི་ནི་སྒྲ་གཅན་གྱི་ལོངས་སྤྱོད་དོ། ། གང་ཞིག་མ་སྤྱད་ཆེད་ཀྱི་ཆུ་ཚོད་ ཅེས་པ་ནི་སྒྲ་གཅན་གྱིས་མ་སྤྱད་པའོ་ དེ་ནི་དུས་ཀྱི་ཉིན་ཞག་དུས་ ཏེ་ཚེས་ཞག་རེ་བཞི་ལ་ཞག་རེ་ཆ་བསགས་པ་ལོ་གཅིག་ལ་ཉིན་ཞག་དྲུག་སྟེ་ཟླ་བ་གཉིས་ལ་དུས་དེར་བྱས་པའི་སོ་སོར་ ལ་ ཉིན་ཞག་དྲུག་གི་ ཆ་ རེ་རེ་ དམན་ པ་དེ་ཡང་ ཟླ་བ འི་ལོངས་སྤྱོད་ལ་བུ་ལོན་དུ་འགྱུར་ སྟེ། ༼༢༥༢༽དེ་ནི་ཉི་མའི་ ཉིན་ཞག་ལས་ ལྷག་པར་འགྱུར་ཏེ་ དེ་རགས་པར་རྩིས་ན་ཚེས་ཞག་ཅིག་བར་ལ་ཆུ་ཚོད་གཉིས་དང་ཞིབ་པར་གཅིག་དང་ཆུ་སྲང་ང་གཉིས་སུ་འགྱུར་བ་སྔ་མའི་དབང་དུ་བྱས་ནས་ ངེས་པར་དུས་ཀྱི་བསྒྱུར་བའི་ སྟེ་བཞིས་བསྒྱུར་བས་ཟླ་བ་ཕྱེད་ལོ་ཆུ་ཚོད་དྲུག་ཅུར་འགྱུར་ཞིང་གཉིས་ཀྱིས་བསྒྱུར་བའི་དབང་དུ་ན་ཟླ་བ་གཅིག་ལ་དྲུག་ཅུར་འགྱུར་ལ་ཟླ་བ་རེ་རེ་ལ་ཞག་རེ་ལྷག་པ་དང་ ཉི་མའི་ སྟེ་ཉི་མའི་ཁྱིམ་འཕོ་བའི་ ཟླ་བ་ གཅིག་གི་ བར་ ལ་ ཉིན་ཞག་ གཅིག་ལྷག་པ་ དེའོ། ། སྒྲ་གཅན་ གྱི་ཁྱིམ་གྱི་ ཟླ་བའི་ གཅིག་གི་ ལོངས་སྤྱོད་ ཆུ་ཚོད་ཕྱེད་ མིག་གིས་ རེ་གཉིས་ཀྱིས་ རྣམ་པར་བསྒྱུར་ བ་ ཏེ་ཕྱོགས་ཀྱི་ སྟེ་ཆུ་ཚོད་བཅོ་ལྔ་པོ་དེ་ལ་ ལོངས་སྤྱོད་ དེ་ཟླ་བ་ཕྱེད་ཀྱི་ལོངས་སྤྱོད་ཀྱི་གྲངས་ཏེ་ཟླ་བ་གཉིས་ཀྱིས་ལོངས་སྤྱོད་དེ་ནི་བཞིས་འགྱུར་ དག་གིས་བགོས་པ་ལས། རེ་རེས་ ཐོབ་པ་དག་ ཆུ་ཚོད་གསུམ་སྲང་ཞེ་ལྔ་འབྱུང་བ་དུ་བ་ ནི་མཇུག་རིང་ གི་ལོངས་སྤྱོད་ཡིན་ཏེ་ཇི་ལྟར་ན་སྒྲ་གཅན་གྱི་ལོངས་མ་སྤྱད་པའི་ཟླ་བ་གཅིག་གི་ཆུ་སྲང་ནི་སུམ་ཅུ་དང་དེའི་ཕྱེད་ཟླ་ཕྱེད་ཀྱི་ལོངས་སྤྱོད་ཆུ་སྲང་བཅོ་ལྔ་ནི་ཟླ་ཕྱེད་བཞིས་བསྒྱུར་བས་ཆུ་ཚོད་གཅིག་འབྱུང་ལ། དེ་སྒྲ་གཅན་གྱི་ཟླ་བ་གཉིས་ཀྱི་ལོངས་སྤྱོད་ཆུ་ཚོད་བཅོ་ལྔ་དང་བསྡོམས་པས་བཅུ་དྲུག་ཏུ་འགྱུར་ཞིང༌། དེ་ཟླ་བ་ཕྱེད་ཀྱི་ལོངས་སྤྱོད་བཞི་ཆས་བགོས་པས་བཞི་རེ་ཐོབ་པ་ནི་ ཆུ་ཚོད་ བཞི་ ཉིན་ཞག་དུས་སུ་ སྟེ་ཉིན་ཅིག་རེ་ལ་ཆུ་ཚོད་བཞི་སྟེ་མཇུག་རིང་གི་ལོངས་སྤྱོད་པ་སྟེ་ཉི་མ་དང་ལོངས་སྤྱོད་མཉམ་པའོ། །
སླར་ཡང་དེ་ལས་ལྷག་པའི་དུ་བའི་ཆུ་སྲང་གི་ལོངས་སྤྱོད་ཚོགས་ལུག་ནི་ སྒྲ་གཅན་ གྱི་ཁྱིམ་ ཟླ་བའི་ལོངས་སྤྱོད་ ཆུ་ཚོད་བདུན་དང་ཆུ་སྲང་སུམ་ཅུ་ ལས། ༼༢༥༣༽ཆུ་སྲང་ཕྱེད་དང་བདུན་འཕྲོག་ སྟེ་དག་ ངེས་པར་ ཉི་མའི་ ཡོན་ཏན་ གསུམ་ གྱིས་བསྒྱུར་ བ་ནི་དབུགས་གསུམ་དང་བཅས་པའི་ཆུ་སྲང་ཉེར་གཉིས་སུ་འགྱུར་བ་དེ་ནི་དུ་བའི་ལོངས་སྤྱོད་བྱེད་རྩིས་ཀྱི་དབང་དུ་བྱས་པའི་ཡུལ་གྱི་ཆུ་ཚོད་ ཉི་མའི་ ཉིན་ཞག་གི་རྟག་པའི་ ལོངས་སྤྱོད་ ཆུ་ཚོད་བཞི་དང་ཆུ་སྲང་ཉེར་དྲུག་ དག་ལ་སྦྱང་བར་བྱ བ་པས་ལྷག་མ་ཆུ་སྲང་གཉིས་དང་དབུགས་གསུམ་འབྱུང་བ་ནི་མཇུག་རིང་གི་ཉིན་རེ་ལ་རྐང་པའི་ལོངས་སྤྱོད་དུ་རིམ་པའི་དུས་སུ་ནོར་དང་རི་མིན་གྱི་དུས་སུ་བུ་ལོན་དུ་འགྱུར་རོ། ། ཡེ་ཤེས་རླུང་སྒྲུབ་པའི་ལོ་གསུམ་ཕྱོགས་གསུམ་གྱི་ཁོངས་སུ་ཡེ་རླུང་གི་གཟའ་ལྔའི་དལ་མྱུར་གྱི་རྐང་པ་དང༌། དུ་བ་དང་སྒྲ་གཅན་གྱི་ཕྱིས་འཇིག་རྟེན་གྱི་ཁམས་དང་ནང་ལུས་ལ་བགྲོད་ཆའི་ལས་རླུང་ཕན་ཚུན་དུ་ཟ་བྱ་ཟ་བྱེད་དུ་དག་པ་སྦྱར་ཞིང༌། ཁྱད་པར་ཕྱི་རོལ་ཏུ་གཟའ་གཞན་གྱི་ལོངས་མ་སྤྱད་པ་དུ་བ་མཇུག་རིང་དང༌། ནང་དུ་དག་པ་དང་མ་དག་པའི་འཚོ་བ་དང་འཆི་བའི་སྲོག་གི་དབུགས་ཕྱེད་པའི་དག་པ་བཤད་པ་ནི། ཡེ་ལེར། འཇིག་རྟེན་གྱིས་ཁམས་ ཕྱི་རོལ་ཏུ་ནི་གང་ཞིག་ཆུ་ཚོད་བརྒྱ་བའི་ཕྱེད་ དུ་ གྱུར་ བ་ སྒྲ་གཅན་ གྱི་ ལོངས་སྤྱོད་དག་ལས་གཞན་དུ་གནས། ས་དེ་འཇུག་རིངས་འདི་ལོངས་སྤྱོད་དུ་འགྱུར་བ་ལྟར་ དེ་ནི་རང་གི་ལུས་ལ་དབུགས་ཕྱེད་ངེས་པར་མུན་པ་དང་༼༢༥༤༽བྲལ་འཇིག་རྟེན་ཐམས་ཅད་སྣང་བ་སྟེ། བྱེད་པ་མུན་པ་མེད་པའོ། །
སྔ་མ་ཕྱེད་ནི་མུན་པ་དང་བཅས་ པ་སྟེ་དེ་ནི་ནང་དུ་འཆི་བ་ན་མུན་པ་སྟེ་འཆི་བའི་མཐར་དབུགས་ཕྱིར་འགྲོ་བས་ སྲིད་པ་གསུམ་པོ་མཐའ་དག་སྟོང་པ་གང་དུ་ སྟེ་གང་དུ་སྐྱེ་བའི་གནས་དེར་སོང་ནས་སྔ་མའི་ལུས་ལ་ལྡོག་པའམ་ ཐིམ་པའོ། ། དེའི་ཕྱིར་ མུན་པ་ཅན་གྱིས་རླུང་ དེ་ནི་ མུན་པ་མེད་པའི་སྒྲིབས་བྲལ་གྱི་ ཕྱེ་ནས་དུས་ཀྱི་འཁོར་ལོ་རྣལ་འབྱོར་ དང་ ལྡན་པ་ གཞན་ཕྱོགས་ཀྱིས་རྩ་དབུ་མ་ གཅིག་པུ ར་ལས་རླུང་གི ་ མུན་པ་བྲལ་བར་འཇུག་ ནས་སངས་རྒྱས་པ་འགྱུར་རོ། ། ཅེས་འབྱུང་བས་ལུང་དེ་དག་གི་དོན་ཅུང་ཟད་བཤད་ན། ལོ་གསུམ་གྱི་ཞག་དགུ་བཅུར་ཡེ་ཤེས་ཀྱི་རླུང་གིས་ལས་རླུང་དེ་རྙེད་དུ་ཟོས་པས་ས་རེ་ཐོབ་ཅིང་དེ་ལྟར་ཞག་དགུ་བཅུ་པ་ཕྲག་བཅུ་གཉིས་སུ་ས་ལམ་བགྲོད་པ་ལས་ས་བཅུ་གཅིག་བགྲོད་པའི་ཐ་མར་ཞག་གཅིག་ལྷག་པའི་ཞག་དགུ་བཅུ་ལ་ཡེ་རླུང་གིས་མུན་རླུང་གི་གནས་པ་མཐའ་དག་བཅད་དེ། མི་སློབ་པའི་ས་བཅུ་གཉིས་པ་ཐོབ་པར་བྱེད་དོ། ། དེ་ཡང་སྙིང་གའི་རྩ་འདབ་བརྒྱད་ཀྱི་གཟའ་དགུའི་ལས་རླུང་གི་རྒྱུ་བྱ་ལ་སྒྲིབ་བཅས་ཀྱི་ཡེ་རླུང་ཆད་པའི་ཆ་དང་ཆ་དེར་མ་ཟད་མ་ཆད་པའི་ཆ་ཐམས་ཅད་སྒྲིབ་བྲལ་ཡེ་ཤེས་ཀྱི་རླུང་གིས་ཟ་བའི་ཡུན་ལ་ལོ་གསུམ་ཕྱོགས་གསུམ་དགོས་ལ། དེ་ཡང་གཟའ་ལྔའི་མྱུར་རྐང་གི་ཆུ་ཚོད་ཀྱི་གྲངས་ཇི་སྙེད་ཀྱི་ལས་རླུང་གི་རྒྱུ་ཆའི་གྲངས་དེ་སྙེད་ལོ་གསུམ་ཕྱོགས་གསུམ་གྱི་ཡེ་རླུང་རྒྱུ་བའི་ཞག་དང་གྲངས་མཉམ་ཞིང༌། དེ་མཉམ་ཡུན་ལ་དེས་དེ་ཟ་བར་བྱེད་ལ། གཟའ་ལྔའི་དལ་རྐང་གི་ཆུ་ཚོད་ཀྱི་གྲངས་དང་ལོ་དང་ཕྱོགས་དེ་དག་གི་ཟླ་གྲངས་དང་མཉམ་པས།
གྲངས་དེ་དག་གི་ཡུན་ལ་དེས་དེ་ཟ་བར་བྱེད་དོ། ། སྒྲིབ་བཅས་ཕྱི་རོལ་གྱི་འཇིག་རྟེན་དུ་ཉི་ཟླའི་རྐང་པའི་ཆུ་ཚོད་ཀྱི་རྒྱུ་ཆ་རྣམས་གཟུགས་སོགས་ཀྱི་ཡོན་ཏན་ལྔ་དང༌། རྡུལ་སོགས་ཀྱི་ཡོན་ཏན་གསུམ་གྱི་བདག་ཉིད་ཀྱི་སྔ་རྐང་ལ་བུ་ལོན་དུ་སོང་བའི་ཆ་ཕྱི་རྐང་ལ་ནོར་དུ་འགྱུར་བའི་བགྲོད་པ་ལྟར་ནང་ཉི་ཟླའི་ལས་རླུང་གི་རྒྱུ་ཆ་ལའང་ལྟེ་བའི་རྩ་འདབ་བཅུ་གཉིས་ལ་འཕོ་བ་བཅུ་གཉིས་ཡོངས་སུ་རྫོགས་དགོས་པའི་དབང་གིས་རྒྱུ་ལ། དེ་ལྟར་གྱི་ཚེ་ཉི་མའི་ལོངས་སྤྱོད་ཀྱི་རྒྱུ་བའི་རིམ་དང་རིམ་མིན་ལ་སྔ་ཁྱིམ་གསུམ་ལ་འཕེལ་བ་ཕྱི་ཁྱིམ་གསུམ་ལ་བུ་ལོན་དུ་འགྲོ་བའི་ཚུལ་གྱི་སྔ་ཕྱི་༼༢༥༦༽གུན་སོགས་ན་འཕེལ་འགྲིབ་མེད་པར་རྐང་པའི་ཆུ་ཚོད་རྫོགས་པར་རྒྱུ་ལ། ཟླ་བའི་རྒྱུ་བའི་རིམ་རིམ་མིན་ལའང་འཕེལ་འགྲིབ་དེ་ལྟས་ལྟེ་ཁྱིམ་གྱི་རྒྱུ་བའི་ལོངས་སྤྱོད་དུ་རྫོགས་པར་འགྱུར་ལ། དེའི་རྒྱུ་མཚན་གྱི་ཉི་ཟླའི་དལ་མྱུར་གྱི་ཆུ་ཚོད་ཀྱི་ལས་རླུང་གི་གྲངས་དེ་སྙེད་པའང་ལྟེ་ཁྱིམ་བཅུ་གཉིས་ཀྱི་ཡེ་རླུང་རྒྱུ་བའི་ཡུན་དེ་ཉིད་དུ་དེས་དེ་ཟ་བར་བྱེད་དོ། ། ཁྱད་པར་ཟླ་རྐང་གནས་ཉེར་བརྒྱད་པོའི་ལས་རླུང་གི་རྒྱུ་ཆ་ནི། ལྟེ་ཁྱིམ་བཅུ་གཉིས་ཀྱི་ལས་རླུང་ཡེ་རླུང་གིས་ཟ་བ་དང་དུས་མཉམ་པར་མགྲིན་པའི་རྩ་འདབ་ཉེར་བརྒྱད་ལ་སྔ་རྐང་གི་ཆ་བུ་ལོན་དང་ཕྱིས་རྐང་གི་ཆ་ནོར་དུ་སོང་ཆ་དེ་ཡེ་རླུང་གི་རྒྱུ་བ་བརྒྱུས་ནས་ཟ་བར་བྱེད་ལ། ལྟེ་ཁྱིམ་དང་དུས་མཉམ་པའི་ཟླ་རྐང་གི་ལས་རླུང་གཅོད་པ་འདི་ནི་ཕྱོགས་གསུམ་གྱི་ཞག་གི་ནང་ཚན་གྱི་ཞག་ཉེར་བརྒྱད་ཀྱིས་མགྲིན་པའི་ལས་རླུང་གི་རྒྱུ་ཆ་རགས་པ་ཟ་ཚུལ་དང་མི་གཅིག་སྟེ། དེ་ནི་འཇིག་རྟེན་པའི་ལམ་གྱི་ཟླ་བའི་མ་དག་པའི་ལས་རླུང་གི་རྒྱུ་ཆ་ཙམ་སྤང་བ་ཡིན་ལ།
འདིར་ནི་འདས་ལམ་གྱི་ཆེས་ཕྲ་བའི་ཟླ་བའི་མ་དག་པའི་ལས་རླུང་རྒྱུ་ཆ་ཆེས་ཕྲ་བ་ཟ་བའི་སྐབས་ཡིན་པའི་ཕྱིར། ཕྱི་རོལ་ཏུ་ཁྱིམ་༼༢༥༧༽གྱི་འཁོར་ལོ་ལ་གཟའ་གཞན་གྱིས་ལོངས་མ་སྤྱད་པའི་ལྷག་ཆུ་ཚོད་བརྒྱད་པའི་ཆུ་ཚོད་ཕྱེད་བདུན་སྒྲ་གཅན་གྱིས་གཅོད་པའི་ལྷག་ཆུ་ཚོད་ཕྱེད་ཡོད་པ་དུ་བས་ལོངས་སྤྱོད་བྱར་ཡོད་པའི་རྟེན་འབྲེལ་གྱི་ནང་ལུས་ལའང་ཉི་ཟླ་དང་གཟའ་ལྔ་དང་སྒྲ་གཅན་གྱི་བདག་ཉིད་ཅན་གྱི་ལས་རླུང་གི་རྒྱུ་ཆ་ཐམས་ཅད་ཡེ་རླུང་གིས་ལོ་གསུམ་དང་ཕྱོགས་གསུམ་གྱི་ཁོངས་སུ་ཟོས་ཟིན་ནས་ལོ་བརྒྱའི་ལས་རླུང་ཡོངས་སུ་རྫོགས་པར་ཟད་པའི་རྗེས་ཀྱི་ལྷག་སྒྲིབ་བཅས་སྒྲ་གཅན་དང་དུ་བའི་བདག་ཉིད་ཀྱིས་ལས་རླུང་སྲིད་པ་གཞན་དུ་འཕོས་ཏེ་སྐྱེ་གནས་བཞི་གང་ཡང་རུང་བར་སྐྱེས་ནས་མངལ་བཟུང་སྟེ་ཟླ་བ་དྲུག་གི་བར་སྲོག་མངོན་དུ་མ་བརྒྱུས་པའི་སྐབས་སུ་མུན་རླུང་ཕྱེད་པ་སྔ་མ་དང༌། བརྒྱུས་ནས་བཙའ་བ་ལ་བབ་པའི་བར་གྱི་ཟླ་བ་དྲུག་ཏུ་མུན་རླུང་ཕྱེད་པ་ཕྱི་མ་རྒྱུ་ཆ་དང་བཅས་པ་ཡེ་རླུང་གི་རྒྱུ་བ་བཅད་པའི་ནུས་པ་ཐོབ་པའི་སྒོ་ནས། ལས་རླུང་ཉི་ཁྲི་ཆིག་སྟོང་དྲུག་བརྒྱ་རྒྱུ་བའི་བདག་ཉིད་ཅན་གྱི་སྐྱེས་བུ་ལོ་བརྒྱ་པ་འཁོར་བར་འཁོར་བའི་འཚོ་ཆ་སྤངས་པའམ་དག་ནས་བཅོམ་ལྡན་འདས་དུས་ཀྱི་༼༢༥༨༽འཁོར་ལོའི་གོ་འཕང་མངོན་དུ་མཛད་པ་ན། སྐྱེ་འཆིའི་འཕོ་བ་མཐའ་དག་དང་བྲལ་བའི་ཡེ་རླུང་ཡང་སྲིད་ལེན་པ་མེད་པའི་སྒྲིབ་བྲལ་རྣམ་པ་ཀུན་གྱི་མཆོག་དང་ལྡན་པའི་གཟའ་ཐམས་ཅད་པར་འགྱུར་ཏེ། ཡེ་རླུང་དེ་ནི་དལ་མྱུར་གྱི་འགྲོ་འོང་གི་བགྲོད་པ་ཐམས་ཅད་དང་བྲལ་བ་མཆོག་མི་འགྱུར་གྱི་བདེ་བ་རྟག་པར་བརྟན་པ་དང་ལྷན་ཅིག་གཡོ་བ་མེད་པར་གནས་པའོ། ། དེ་ཡང་ཞིབ་པར་བརྗོད་ན། མི་རྣམས་ཀྱི་ཚེ་ལོ་བརྒྱ་ཐུབ་པའི་རིང་ལ། ནང་དུ་སྣ་གཡོན་གཡས་ཀྱི་ཟླ་ཉིའི་རླུང་མྱུར་བུལ་གྱིས་ཉི་ཟླའི་རླུང་གི་ཆད་ལྷག་གི་རྟེན་འབྲེལ་གྱིས་ཕྱིའི་འཇིག་རྟེན་དུ་ཟླ་བ་དང་ཉི་མའི་བགྲོད་པ་མྱུར་བུལ་གྱི་ཟླ་བའི་ཚེས་ཞག་དང༌། ཉི་མའི་ཁྱིམ་ཞག་གི་ཁྱད་པར་གྱི་ཞག་ཆད་ལྷག་གི་དབང་གིས་ལོ་གསུམ་ཕྱོགས་གསུམ་གྱི་ཞག་སྟོང་བརྒྱ་ཉེར་ལྔ་འབྱུང་ལ།
ཞག་དེ་དག་གི་རིང་གི་རླུང་གི་ཆ་དེ་ནི་སྒྲིབ་བཅས་འཁོར་བའི་གནས་སྐབས་སུ་ནི་སྒྲིབ་བཅས་ཀྱི་དབུ་མའི་མུན་པ་ཤིན་ཏུ་གནག་པའི་སྐྱེ་བ་དང་འཆི་བའི་རླུང་གི་བདག་ཉིད་ཅན་དུ་རྒྱུ་ལ། སྒྲིབ་བྲལ་མྱང་འདས་ཀྱི་སྐབས་སུ་ནི་སྒྲིབ་བྲལ་གཞན་༼༢༥༩༽མཆོག་གི་དབུ་མའི་འོད་གསལ་སྣང་བ་ཆེན་པོའི་འཆི་བ་མེད་པའི་བདག་ཉིད་ཅན་དུ་རྒྱུ་ལ། དེ་ལྟའི་ཞག་སྟོང་བརྒྱད་བརྒྱ་ཉེར་ལྔ་པོ་དེའི་ཁར་མངལ་གྱི་ཟླ་བ་དགུའི་ཟླ་བ་རེའི་དབུ་མའི་རླུང་གི་སྐལ་བ་ལ་ཞག་རེ་བྱས་པའི་ཞག་དགུ་ཞག་གི་ཚོགས་པ་སྔ་མ་ལ་བསྣན་པས་ཞག་སྟོང་བརྒྱ་སོ་བཞི་འབྱུང་བ་ཡིན་ལ། དེ་ཡང་ཚེས་ཞག་ལ་བུ་ལོན་དུ་སོང་བའི་ཆའི་སྒྲིབ་བྲལ་གྱི་ཡེ་རླུང་སེམས་ཅན་འཁོར་བ་པ་རྣམས་ལ་ནི་ཞག་དེ་དག་ཏུ་སྒྲིབ་བྲལ་གྱི་དབུ་མ་མཆོག་ནས་ཕྱིར་རྒྱུ་ཐུབ་པ་ལྟ་ག་ལ་ཞིག ། སྒྲིབ་བཅས་ཀྱི་རྩ་དབུ་མ་ནས་ཀྱང་སྒྲིབ་བཅས་ཀྱི་དབུ་མའི་རྒྱུ་ཆ་ཕྱིར་རྒྱུ་མ་ཐུབ་ཅིང་དེའང་མཆོག་གི་རྩ་དབུ་མས་ཡེ་རླུང་རྒྱུ་མ་ཐུབ་པའི་ཉེས་པའམ་སྐྱོན་ཏེ་སྒྲིབ་བྲལ་བཅོམ་ལྡན་འདས་དུས་ཀྱི་འཁོར་ལོའི་འཆི་མེད་མཆོག་གི་དངོས་གྲུབ་མ་ཐོབ་ལ། རྣམ་སྨིན་གྱི་རྩ་དབུ་མ་ནས་དབུ་མ་ཉིད་ཀྱི་རྒྱུ་ཆ་རྒྱུ་མ་ཐུབ་པའི་ཉེས་སྒྲིབ་གཡས་གཡོན་ཉི་ཟླའི་རླུང་རྣལ་མར་རྒྱུ་བའི་ཆའང་རྣལ་མར་རྒྱུ་བའི་གེགས་བྱས་ཏེ། ཉི་ཟླའི་རླུང་རྣལ་མར་རྒྱུ་མ་ཐུབ་པའི་ཉེས་སྒྲིབ་ཀྱིས་སླར་ཡང༌། ༼༢༦༠༽གཡས་གཡོན་ཉི་ཟླའི་ལམ་ལ་དབུ་མའི་རླུང་ཡོན་པོར་རྒྱུ་བར་འགྱུར་བས་ལོ་གོ་དྲུག་དང༌། ཟླ་བ་ཕྱེད་བཅས་བཅུ་ན་རླུང་དེ་བསགས་པས་འཆི་ལྟས་ཀྱི་ཞག་ཏུ་ལོངས་པས་ལོ་གསུམ་ཕྱོགས་གསུམ་གྱི་འཆི་ལྟས་ཀྱི་མཚན་ཉིད་ཅན་དུ་བྱས་ནས་སྐྱེས་བུ་ལོ་བརྒྱ་པའི་ཚེ་ཟད་ནས་སྐྱེ་འཆིའི་འཁྲུལ་འཁོར་ཅན་དུ་བྱེད་པ་ཡིན་ནོ། ། དེ་ཡང་ཕྱི་རོལ་ཏུ་ཉི་ཟླའི་རྒྱུ་བ་མྱུར་བུལ་གྱི་ཆད་ལྷག་ཇི་ལྟར་འབྱུང་བ་ནི།
ཉི་མས་ཁྱིམ་ལ་ལོངས་སྤྱོད་པའི་ཞག་རེའི་རྟག་པའི་ལོངས་སྤྱོད་དུས་ཀྱི་ཆུ་ཚོད་དྲུག་ཅུ་ཆུ་སྲང་ང་གཉིས་རྗེས་འབྲང་དང་བཅས་པ་ཡོད་པ་ལ། སྤྱོད་མ་ཐུབ་པའི་ཆ་བུ་ལོན་དུ་སོང་བ་བསགས་པས་ལོ་བརྒྱ་ན་ཆད་ཆ་དེ་ལ་ལོ་གསུམ་ཕྱོགས་གསུམ་གྱི་ཞག་གྲངས་དེ་ཙམ་འབྱུང་ལ། ཕྱི་རོལ་ཏུ་ཉི་མའི་བགྲོད་པ་གཅིག་གི་རིང་ལ་གཟའ་ལྔའི་མྱུར་རྐང་གི་ལོངས་སྤྱོད་ནོར་དང་བུ་ལོན་དུ་ཇི་ཙམ་སོང་བའི་ཆུ་ཚོད་ཀྱི་གྲངས་མཆིས་སོ་ཅོག་དང༌། སྐྱེས་བུ་ལོ་བརྒྱ་པའི་ཉི་ཟླའི་དཀྱིལ་འཁོར་ཆད་ལྷག་གི་ཞག་གྲངས་མཚུངས་པ་ཡིན་ཏེ། ཉི་ཟླའི་རྟག་ལོངས་ཀྱི་ཆད་ལྷག་གི་ཆ་ལའང༌། ཞག་སྟོང་བརྒྱ་ཉེར་ལྔ་དང༌། གཟའ་ལྔའི་མྱུར་༼༢༦༡༽རྐང་གི་ཆད་ལྷག་གི་ཆའི་ཆུ་ཚོད་ལའང་སྟོང་བརྒྱ་ཉེར་ལྔ་ཡོད་པའི་ཕྱིར་ཏེ། སྒྲིབ་བཅས་ཉི་ཟླ་དང་གཟའ་ཐམས་ཅད་ཀྱི་བདག་ཉིད་ཀྱི་འགྲོ་འོང་གི་ལས་ཀྱི་རླུང་སེམས་ཀྱི་རྒྱུ་ཆ་ཐམས་ཅད་ལ་སྒྲིབ་བྲལ་ཡེ་རླུང་ཐུགས་རྡོ་རྗེ་དང་བཅས་པ་རྒྱུ་བྲལ་གཡོ་བ་མེད་པའི་ཆ་ཤས་མཚུངས་པར་ཆད་པའམ་བུ་ལོན་དུ་སོང་བ་མཉམ་དུ་གནས་པའི་ཕྱིར། དེ་དག་གི་ཆད་ཆ་ཡེ་ཤེས་ཀྱི་རླུང་ཐུགས་རྡོ་རྗེ་དང་བཅས་པ་ནོར་དུ་སོང་བ་ན། ལས་ཀྱི་རླུང་སེམས་ཉི་ཟླ་དང་གཟའ་ཐམས་ཅད་རྒྱུ་བའི་གྲངས་ཀྱང་ཆ་མཉམ་དུ་འགག་པར་འགྱུར་བར་མཚུངས་པའི་ཕྱིར་རོ། །
དེ་ཡང་ཁྱིམ་ལོ་གོ་དྲུག་ཟླ་བ་ཕྱེད་བཅས་བཅུ་ལ་ཚེས་ལོ་བརྒྱར་ལོངས་ཤིང་ཁྱིམ་ལོ་ལ་ཚེས་ལོའི་ལོ་གསུམ་ཕྱོགས་གསུམ་ཆད་པར་འགྱུར་བས་འཆི་ལྟས་ཀྱི་མཚན་ཉིད་ཅན་གྱི་ཞག་གྲངས་སུ་འགྱུར་བ་ནི། ལུས་ལ་ཉི་མའི་ཁྱིམ་བཅུ་གཉིས་ཀྱི་འཕོ་བའི་ཞག་རེ་ལ་དབུགས་ཉི་ཁྲི་ཆིག་སྟོང་དྲུག་བརྒྱ་ལས་ལྷག་པར་རྒྱུས་ཆ་ནི་གཡོན་ཟླ་བའི་རླུང་ལ་སོ་གཉིས་ཕྱེད་ཆའི་ཆད་ཆ་ཡིན་ལ། དེ་ཆད་པ་ཙམ་གྱི་དེའི་གུན་སོབ་ལྷག་པར་འཕེལ་བའི་རྒྱུ་ཆ་ནི་ཉི་ཟླའི་རང་སྐལ་གྱི་༼༢༦༢༽རླུང་རྣལ་མ་འཚོ་རླུང་མ་ཡིན་པས། དེ་ལྟར་ལྷག་པའི་རྒྱུ་ཆ་ནི་ཉི་ཟླའི་རྒྱུ་བ་མིན་པར་དབུ་མའི་རླུང་གི་རྒྱུ་ཆར་བཞག་ཀྱང༌། དེ་དབུ་མ་ཉིད་ནས་མ་རྒྱུས་པས་ཉི་ཟླའི་རང་རླུང་གི་སྟེང་དུ་དེ་བརྒྱུས་པའི་གྲངས་བསགས་པས། ལོ་བརྒྱ་ན་དབུགས་ཉི་ཁྲི་ཆིག་སྟོང་དྲུག་བརྒྱ་ལ་ཞག་རེར་བྱས་པའི་ཞག་སྟོང་བརྒྱ་ཉེར་ལྔ་འབྱུང་བ་ཡིན་ནོ། ། ཞག་དེ་དག་ཏུ་སྒྲིབ་བཅས་མུན་པ་ཆེན་པོའི་རླུང་དུ་འཕེལ་ན་འཆི་ལྟས་ཀྱི་མཚན་ཉིད་ཅན་གྱི་ལོ་གསུམ་ཕྱོགས་གསུམ་གྱི་ཞག་གི་དཀྱིལ་འཁོར་དུ་འགྱུར་ལ། སྒྲིབ་བྲལ་ཡེ་ཤེས་ཀྱི་རླུང་དུ་འཕེལ་ན་འཆི་མེད་ཀྱི་མཚན་ཉིད་ཅན་གྱི་ལོ་གསུམ་ཕྱོགས་གསུམ་གྱི་ཞག་གི་དཀྱིལ་འཁོར་དུ་འགྱུར་བས། དཀྱིལ་འཁོར་དེ་དག་གི་ཡུན་གྱི་འཚང་རྒྱ་བ་མ་དག་པའི་ཕྱི་རོལ་གྱི་གཟའ་སྐར་གྱི་རྒྱུ་བ་དང་ཁྱིམ་གྱི་བགྲོད་པ་ཅན་གྱི་སྣང་མུན་དང་ཚ་གྲང་སོགས་དང་ལྡན་པའི་འཇིག་རྟེན་སྲིད་པ་གསུམ་པོ་ཆགས་འཇིག་ཅན་འགགས་ཏེ། ཤིན་ཏུ་རྣམ་པར་དག་པའི་ཕྱི་རོལ་གཟའ་སྐར་གྱི་རྒྱུ་བ་དང་ཁྱིམ་གྱི་བགྲོད་པ་དང་བྲལ་བས་སྣང་མུན་དང་ཚ་གྲང་སོགས་ཀྱིས་དབེན་པའི་སྣང་བ་ཆེན་པོ་བདེ་ལེགས་ཀྱི་ཡོན་ཏན་༼༢༦༣༽དང་ལྡན་པའི་འཇིག་རྟེན་སྐུ་གསུང་ཐུགས་ཀྱི་འཁོར་ལོ་གསུམ་གྱི་དཀྱིལ་འཁོར་ཆགས་འཇིག་དང་བྲལ་བར་གྲུབ་པ་ཁོང་དུ་ཆུབ་པ་ན།
ལུགས་འདི་པའི་མ་དག་པའི་སྣོད་བཅུད་ཀྱི་ཕྱི་ནང་གཞན་གསུམ་དང༌། དག་པའི་སྣོད་བཅུད་ཀྱི་ཕྱི་ནང་གཞན་གསུམ་སངས་རྒྱས་ཀྱི་ཞིང་ཡོངས་སུ་སྦྱོང་བའི་ཆེད་ཀྱི་སྤང་གཉེན་དུ་ཇི་ལྟར་འགྲོ་བའི་ཚུལ་བདེ་བླག་ཏུ་ཁོང་དུ་ཆུབ་པར་འགྱུར་ལ། གནད་འདི་ལྟ་བུ་ཁོང་དུ་མ་ཆུབ་པའི་དུས་འཁོར་བར་རློམ་པ་མང་པོས། ལོ་གསུམ་ཕྱོགས་གསུམ་གྱི་ཡེ་རླུང་གི་རྒྱུ་ཆ་དེ་ཉིད་མ་དག་པའི་འཇིག་རྟེན་ལ་གནས་པའི་གཟའི་བགྲོད་པ་དང༌། མ་དག་པའི་འཇིག་རྟེན་གྱི་ལུས་ལ་ལྷའི་བདག་ཉིད་ཀྱི་ལས་རླུང་གི་འགྲོ་འོང་བྱེད་པའི་རྒྱུ་དང་ངོ་བོར་གནས་པ་ཕན་ཚུན་དག་པ་སྦྱར་ནས་སྦྱོར་བ་ཡན་ལག་དྲུག་གི་ལམ་གྱི་རྡོ་རྗེའི་སྐུ་སྒྲུབ་བོ་ཞེས་སྨྲ་བ་དེ་དག་ནི་བདག་ཉིད་ཀྱིས་བདག་ཉིད་ལ་སྙིང་རྗེ་ཅུང་ཟད་ཀྱང་མ་སྐྱེས་པར་ཟད་དེ། སྒྲིབ་བྲལ་ཡང་དག་པར་རྫོགས་པའི་སངས་རྒྱས་ཀྱི་ཡེ་རླུང་དེ་ཉིད་མ་དག་འཁོར་བའི་གནས་ཀྱི་གོ་ལའི་སྟེང་དུ་གཟའི་རྐང་པར་གྱུར་ནས་འགྲོ་འོང་བྱེད་པ་དང༌། མ་དག་འཁོར་བའི་ལུས་ཀྱི་སྣ་བུག་གི་ལམ་ནས་སྐྱེ་༼༢༦༤༽འཆི་ཅན་གྱི་རླུང་གི་རྒྱུ་བར་རྒྱུའོ་ཞེས་སྨྲས་པའི་ཕྱིར། ཤིན་ཏུ་རྣམ་པར་དག་པའི་རྫོགས་པའི་སངས་རྒྱས་ཀྱི་ཡེ་རླུང་ལ་སྐུར་པ་བླ་ན་མེད་པ་བཏབ་པ་དེ་ལས་བཅོམ་ལྡན་འདས་དུས་ཀྱི་འཁོར་ལོའི་ཆོས་སྤོང་བའི་སྡིག་ཆེ་བ་ཅི་ཞིག་ཡོད། ལེགས་པར་སོམས་ཤིག ། ཡང་ལོ་གསུམ་ཕྱོགས་གསུམ་དུ་ཡེ་ཤེས་ཀྱི་སྐུ་སྒྲུབ་པའང་བོད་ཀྱི་དུས་འཁོར་བའི་མན་ངག་པ་ཁ་ཅིག །
ལོ་གསུམ་ཕྱོགས་གསུམ་གྱི་རླུང་རྒྱུ་བའི་དུས་ཉིད་དུ་སྒྲུབ་དགོས་པས་ལོ་གོ་དྲུག་དང་ཕྱེད་བཅས་ཟླ་བ་བཅུ་གཅིག་པའི་ལྷག་མར་ཡོད་པའི་ལོ་གསུམ་ཕྱོགས་གསུམ་དེ་ཉིད་དུ་སྒྲུབ་དགོས་ཟེར་བ་ནི་ཆེས་མི་རིགས་ཏེ། ལོ་གོ་དྲུག་ཟླ་བ་ཕྱེད་བཅས་བཅུའི་མཐར་འབྱུང་བའི་འཆི་ལྟས་ཀྱི་མཚན་ཉིད་ཅན་གྱི་ལོ་གསུམ་ཕྱོགས་གསུམ་ཤར་བའི་མགོ་བརྩམས་ན་དུས་འཆིའི་ལས་ངན་གྱི་འབྲས་བུ་སྨིན་ཟིན་པ་ཉིད་ཡིན་ལ། ལས་ངན་འབྲས་བུའི་རྒྱུ་མ་བཟློག་པར་འབྲས་བུ་སྨིན་ཟིན་སངས་རྒྱས་ཀྱི་མཐུས་ཀྱང་བཟློག་མི་ནུས་པའི་ཕྱིར། འཆི་ལྟས་ཀྱི་ལོ་གསུམ་ཕྱོགས་གསུམ་གྱི་མཚན་ཉིད་ཤར་ནས་དུས་དེར་འཆི་མེད་སྒྲུབ་མི་ནུས་པས་ཁྱབ་པ་དང༌། དེར་མ་ཟད་འདི་ལྟས་ཀྱི་མཚན་ཉིད་ཅན་༼༢༦༥༽གྱི་ཡེ་རླུང་ཞེས་པའང་སྒྲིབ་བཅས་ཀྱི་ཡེ་རླུང་འཁོར་ཆོས་བསྐྱེད་པ་མ་གཏོགས་མཆོག་གི་ཡེ་རླུང་མྱང་འདས་ཀྱི་ཆོས་སྐྱེད་བྱེད་མ་ཡིན་པའི་ཕྱིར། དེས་ན་ལོ་གསུམ་ཕྱོགས་གསུམ་གྱི་ཡེ་རླུང་བསྒྲུབ་པ་ནི་དུས་ཀྱི་འཁོར་ལོའི་སྐལ་ལྡན་དག ། སྐྱེས་བུ་དར་ལ་བབ་ཅིང་ནད་མེད་པ་ལང་ཚོ་དང་ལྡན་པ་ཞིག་ཁོ་ན་ལ་བསྔགས་སོ། ། དེ་ཡང་སྒྲིབ་བཅས་མ་དག་པའི་འཇིག་རྟེན་གྱི་ཁམས་སུ་ཕྱི་རོལ་ན་གཟའ་དེ་དག་གི་རྐང་ གཟའ་རང་གི་རང་ལོ་ཉིས་བརྒྱ་ན་གཟའ་སྟོང་འཇུག་འོང་སྟེ། དེ་ཡང་གཙོ་བོའི་འཕོ་ཆེན་གཉིས་ཀྱིས་འཕོ་འཚམས་ན་ཡེ་ཤེས་ཀྱི་རླུང་གི་རྒྱུ་ཆ་ཡོད་པའི་དག་པ་དང་སྦྱར་བའོ། མཆན།
ལོ་བརྒྱ་ན་དག་པ་ཡོད་དེ། གཟའ་རྣམས་ཀྱི་རིམ་པ་ལྟ་བུའི་འགྲོས་རེ་རེ་གཟའ་ཞག་ཕྱེད་རེ་ལ་རྫོགས་ཤིང༌། དེ་ལྟའི་ནང་དུ་བྱས་པའི་ལོ་བརྒྱ་དེ་དུས་བཞི་སྟོང་འཇུག་གི ། སྐབས་སུ་གཟའ་ཞག་ཕྱེད་གཉིས་སུ་འཇོག་པ་དང༌། གཟའ་དེ་དག་གི་ཁྱིམ་གྱི་འཁོར་ལོ་རྫོགས་ཏེ་རྐང་གནས་དག་པར་འགྱུར་དགོས་པས་གཟའ་ཐམས་ཅད་ཀྱི་རྐང་གནས་དག་པའི་ཡུན་ལ་ལོ་བརྒྱ་ཙམ་འབྱུང་བ་བཞིན། ལྷག་པར་ནང་ལུས་ལ་ལོ་བརྒྱའི་རིང་གི་དབུགས་ཀྱི་ཆ་ལ་གཟའི་མྱུར་རྐང་གི་རྒྱུ་ཆ་ཐམས་ཅད་བསྡོམས་པའི་གྲངས་ལ་སྟོང་བརྒྱ་ཉེར་ལྔ་འབྱུང་བ་ཉིད་ཀྱི་གཟའ་ལྔའི་མྱུར་རྐང་གི་ཆ་དེ་གཡས་གཡོན་ཉི་ཟླའི་ཆ་ལས་རྒྱུ་བ་མ་གཏོགས་དབུ་མའི་ཆ་ནས་མི་རྒྱུ་ལ། ནམ་ཞིག་ལོ་དགུ་བཅུ་གོ་དྲུག་ཟླ་བ་ཕྱེད་བཅུ་ན་དབུ་མའི་ཆ་དེ་གཡས་གཡོན་ནས་ཞག་ལོངས་སུ་རྒྱུ་བའི་ཞག་སྟོང་བརྒྱ་ཉེར་ལྔ་ལས་འཆི་བར་འགྱུར་བའང་སྣོད་ཀྱི་འཇིག་རྟེན་ཆགས་འཇིག་ཅན་དུ་ལོ་བརྒྱ་ན་གཟའ་ཐམས་ཅད་ཀྱི་འཁོར་ལོ་རྫོགས་པ་དང༌། བཅུད་ཀྱི་འཇིག་རྟེན་སྐྱེ་འཆི་ཅན་དུ་གཟའ་ཐམས་ཅད་ཀྱི་རླུང་གི་རྒྱུ་བ་བུ་ལོན་གྱི་ཆད་ཆ་ཐམས་ཅད་ལོ་བརྒྱ་ན་ལོ་གསུམ་ཕྱོགས་གསུམ་གྱི་གཟའ་རླུང་ནོར་དུ་འགྲོ་བས་གུན་སོབ་པར་རྒྱུ་བ་གྲངས་མཚུངས་ཀྱི་རྟེན་འབྲེལ་གྱི་དག་པར་འགྱུར་པ་ཡིན་ནོ། ། ཕྱི་འཇིག་རྟེན་གྱི་ཁམས་དང་ནང་རྡོ་རྗེའི་ལུས་ལའང་སྤང་བྱ་དེ་ལྟར་ཡོད་པའི་དག་པས་གཞན་མཆོག་དང་པོའི་སངས་རྒྱས་ཀྱི་སྐུ་ལའང་དལ་མྱུར་གྱི་རྐང་པ་མཐའ་དག་ཟད་པའི་རྟེན་འབྲེལ་གྱི་གཉེན་པོ་དུ་མ་ལ་༼༢༦༧༽ཞག་སོགས་ནུས་མ་བཅུའི་ངོ་བོའི་གཟའ་བཅུའི་ཡེ་རླུང་གི་སྦྱོར་བ་ལོ་གསུམ་ཕྱོགས་གསུམ་དུ་དར་དྲག་པར་སྒོམ་པའི་སྤང་གཉེན་གྱི་འདུ་འཕྲོད་ལས་ལུགས་འདི་པའི་མངོན་པར་རྫོགས་པར་འཚང་རྒྱ་བའི་རྟེན་འབྲེལ་གྱི་འགྲོས་རྫོགས་པ་ཡིན་ནོ། ། ཡང་ཕྱིའི་འཇིག་རྟེན་གྱི་ཁམས་སུ་གཟའ་ལྔའི་དལ་རྐང་གི་གྲངས་ཐམས་ཅད་བསྡོམས་པས་ཆུ་ཚོད་ཉིས་བརྒྱ་གོ་གཉིས་འབྱུང་བ་དང༌།
སྒྲ་གཅན་གྱི་ཁྱིམ་ཟླ་གཅིག་ལ་ཡུལ་གྱི་ཆུ་ཚོད་བརྒྱ་བརྒྱད་དང༌། དེའི་ཆུ་ཚོད་ཕྱེད་དུ་བས་བགྲོད་པར་བྱ་བ་ཡིན་ལ། གཟའ་ལྔའི་དལ་རྐང་གི་ཆ་ལ་ནོར་དང་བུ་ལོན་དུ་སོང་བའི་སྒོ་ནས་ཁྱིམ་གྱི་འཁོར་ལོ་བགྲོད་པར་བྱེད་ལ། ནང་ལུས་ལ་ལོ་བརྒྱའི་གཟའ་ལྔའི་དལ་རྐང་གི་ཆད་ཆའི་དབུགས་ཀྱི་རྒྱུ་བ་ཐམས་ཅད་ལོ་གསུམ་ཕྱོགས་གསུམ་གྱི་འཆི་ལྟས་ཀྱི་མཚན་ཉིད་ཅན་ལ་རྒྱུ་བའི་ཕྱིར། དེ་ལྟར་ཕྱི་ནང་དག་པ་སྦྱར་ན། འཆི་ཞག་སྟོང་བརྒྱ་ཉེར་ལྔ་པོ་དེ་དག་ལ་ཟླ་བ་ཕྱེད་བཅས་སོ་བདུན་འབྱུང་བས། ཟླ་གྲངས་དེ་དག་ཉི་ཟླའི་རླུང་གི་བདག་ཉིད་ཡོན་ཏན་བརྒྱད་ཀྱིས་བསྒྱུར་བས་ཉིས་བརྒྱ་གོ་གཉིས་འབྱུང་བ་ནི། ཉི་ཟླའི་རླུང་དང་ལྷན་ཅིག་པའི་གཟའ་ལྔའི་དལ་རྐང་༼༢༦༨༽གི་གྲངས་ཇི་སྙེད་པ་ཡིན་ལ། ལོ་གསུམ་ཕྱོགས་གསུམ་གྱི་ཟླ་བ་ཕྱེད་བཅས་སོ་བདུན་ཡོད་པའི་ཕྱེད་བཅས་སོ་དྲུག་གི་ཡུན་ལ་སྔར་ལོ་བརྒྱའི་རིང་གི་གཟའ་ལྔའི་དལ་རྐང་གི་དབུགས་ཀྱི་ཆ་ཉིས་བརྒྱ་གོ་གཉིས་ཆད་ཆ་ཐམས་ཅད་འཆི་བའི་ལྟས་ཀྱི་མཚན་ཉིད་ཅན་གྱི་ལོ་དང་ཕྱོགས་ལ་དབུགས་ཀྱི་བདག་ཉིད་ཀྱི་ནོར་དུ་འགྱུར་བ་དང༌། འཆི་བའི་ཟླ་བ་གཅིག་ལྷག་མར་ལུས་པ་ནི་ནང་དུ་དབུགས་ཀྱི་རྒྱུ་ཆ་ལ་ཁྱིམ་གྱི་རྩ་འདབ་གཅིག་ལས་ཡོན་ཏན་བརྒྱད་དུ་དབྱེ་བས་ཆུ་ཚོད་བརྒྱད་ཀྱི་བདག་ཉིད་ཀྱི་སྒྲ་གཅན་དུས་མེ་དང་བཅས་པའི་དབུགས་ཀྱི་རྒྱུ་ཆ་སྔར་ལོ་བརྒྱའི་ཚེ་དབུ་མ་ནས་མ་རྒྱུད་པ་འཆི་ལྟས་ཀྱི་མཚན་ཉིད་ཀྱི་ལོ་གསུམ་ཕྱོགས་གསུམ་གྱི་ཟླ་བ་ལ་ཕྱེད་བཅས་ཟླ་བ་སོ་བདུན་ཡོད་པའི་ཟླ་བ་གཅིག་ཏུ་བརྒྱུས་ནས་སྒྲ་གཅན་དུ་བ་དང་བཅས་པའི་སྲོག་ཟད་པར་བྱེད་དོ། །
སྒྲ་གཅན་དུས་མེ་དག་གི་རྒྱུ་ཆ་འཆི་ལྟས་ཀྱི་མཚན་ཉིད་ཅན་གྱི་ཟླ་བ་ཕྱེད་བཅས་སོ་བདུན་གྱི་ཟླ་གཅིག་ལ་རྒྱུ་བ་དག་སྦྱོར་རགས་པའི་དབང་དུ་བྱས་པ་ཡིན་གྱི། ཆེས་སྐལ་བ་དང་ལྡན་པའི་རྣལ་འབྱོར་ལ་མོས་པ་ཐོབ་པ་ལ་ཞིབ་མོར་བརྗོད་ན། སྒྲ་གཅན་དུ་བ་དང་བཅས་པའི་ལོ་བརྒྱའི་རྒྱུ་ཆ་ཆད་པའམ་བུ་ལོན་༼༢༦༩༽དུ་སོང་བའི་ཆ་ནོར་དུ་འགྱུར་ཚུལ་ལ་སྒྲིབ་བཅས་འཁོར་བའི་སེམས་ཅན་གྱི་དབང་དུ་བྱས་པ་དང༌། སྒྲིབ་བྲལ་མྱང་འདས་གཞན་མཆོག་སངས་རྒྱས་ཆེན་པོའི་དབང་དུ་བྱས་པ་གཉིས་ལས། དང་པོ་ནི། ཕྱི་འཇིག་རྟེན་དུ་གཟའ་བདུན་གྱི་ཁྱིམ་གྱི་འཁོར་ལོ་ལ་ལོངས་མ་སྤྱད་པའི་ཆ་ཡུལ་གྱི་ཆུ་ཚོད་བརྒྱད་པའི་ཕྱེད་དང་བཅས་པའི་བདུན་ནི་སྒྲ་གཅན་གྱི་ལོངས་སྤྱོད་ལ། ཕྱེད་པོ་ནི་སྒྲ་གཅན་གྱི་སའང་ལོངས་སྤྱད་མ་ནུས་པར་དུ་བས་ལོངས་སྤྱོད་བྱ་སྟེ། དེའང་ཕྱི་རོལ་ཏུ་དབྱངས་འཆར་བའི་བདག་ཉིད་དང་དག་པ་སྦྱར་བ་དབྱངས་ཕྱེད་པ་འཆར་བ་དང་སྦྱར་ལ་དེའང་སྒྲ་གཅན་གྱི་ཁྱིམ་ཞག་རེ་ལ་ཡུལ་གྱི་ཆུ་སྲང་བཅོ་ལྔ་རེ་ལོངས་སྤྱད་པས་ཟླ་བ་གཅིག་གི་ཞག་སུམ་ཅུ་བསྒྱུར་བས་ཆུ་ཚོད་ཕྱེད་བཅས་བདུན་འབྱུང་བ་རགས་པའི་དབང་དུ་བྱས་ན་ཆུ་ཚོད་བརྒྱད་དེ། དེའང་ནང་དུ་དབུ་མའི་དབུགས་སྒྲ་གཅན་གྱི་རྒྱུ་ཆ་དེའང་ཕྱི་རོལ་སྣ་ནས་ཉི་ཟླའི་རྒྱུ་བ་ལ་བརྟེན་ནས་རྒྱུ་དགོས་པས་ཉི་མའི་ཡོན་ཏན་གསུམ་དང༌། ཟླ་བའི་ཡོན་ཏན་ལྔའི་བདག་ཉིད་དག་པས་ཡོན་ཏན་བརྒྱད་ཀྱི་ངོ་བོས་ཆུ་ཚོད་བརྒྱད་པའི་ལོངས་སྤྱོད་ཀྱི་རང་བཞིན་དུ་འགྲུབ་ལ།
དེའང་ལོ་གསུམ་ཕྱོགས་གསུམ་གྱི་འཆི་ལྟས་ཀྱི་ལོ་བརྒྱའི་ཚེ་ཟད་པར་བྱས་༼༢༧༠༽པའི་མཐར་སྒྲ་གཅན་གྱི་ཆུ་ཚོད་བདུན་གྱི་ལས་རླུང་གི་རྒྱུ་བ་རྫོགས་པར་བརྒྱུས་ནས་ཕྱེད་ཀྱི་ཆ་དེ་ནི་མུན་པའི་རླུང་ཡིན་པས། དེ་ཡང་འཆི་སྲིད་ཀྱི་སྐད་ཅིག་གང་ཡིན་པ་དེ་ནས་མུན་པ་ཆེན་པོ་སྒྲ་གཅན་གྱི་རླུང་གི་ཕྱེད་སྔ་མ་དེ་རྒྱུ་ལ། དེ་ལྟར་རྒྱུ་བས་ཕྱི་རོལ་ཡུལ་ལ་འཇུག་པ་རྨི་ལམ་གྱི་གནས་སྐབས་མ་ཐོབ་པས་ཚེ་འདི་སྒོ་གསུམ་གྱི་སྲིད་པ་གསུམ་པོ་འཆི་སྲིད་དུ་བསྡུས་པས་གཉིད་སྟུག་པོའི་གནས་སྐབས་སུ་འགྱུར་ལ། དེའི་མཐར་བཞི་པའི་གནས་སྐབས་བོར་ནས་སྟོང་པར་ཐིམ་སྟེ། དབུགས་ཕྱི་རོལ་ཏུ་སོང་ནས་ནང་དུ་རྒྱུ་བ་མེད་པར་བར་སྲིད་དུ་འཇུག་ཅིང་སླར་མའི་མངལ་དུ་སྐྱེ་སྲིད་བཟུང་ནས་ཟླ་བ་དྲུག་གི་བར་སྲོག་གམ་རླུང་གི་རྒྱུ་བ་མངོན་གསལ་དུ་མེད་པའི་བར་འཇུག་པ་དེ་ནི་ཤིན་ཏུ་གཉིད་ལོག་པའི་གནས་སྐབས་ཐོབ་པར་བྱེད་པས། སྒྲ་གཅན་གྱི་རྒྱུ་ཆའི་ཆུ་ཚོད་ཕྱེད་སྔ་མ་འདི་ནི་སྐྱེས་བུའི་སྔོན་དུས་ཀྱི་སྲིད་པ་འཆི་སྲིད་དུ་བསྡུ་བའི་སེམས་མེད་ཀྱི་སྐབས་དང༌། ཕྱིས་མངལ་བཟུང་བ་ནའང་དང་པོར་ཟླ་བ་དྲུག་གི་རིང་ལ་སེམས་མེད་པའི་མུན་པ་དང་བཅས་པའི་རླུང་ཞེས་བརྗོད་ལ། དེ་ནས་སྒྲ་གཅན་གྱི་མ་༼༢༧༡༽སྤྱད་པའི་ཆུ་ཚོད་ཕྱེད་དུ་བའི་བདག་ཉིད་ཀྱི་རྒྱུ་ཆ་ཕྱེད་ཕྱི་མ་ནི་མངལ་བཟུང་ནས་ཟླ་བ་དྲུག་གི་རྗེས་སུ་བྱིས་པའི་ལྟེ་བ་དང་དཔྲལ་བའི་དབུས་སུ་དབུ་མའི་ནང་དུ་སྲོག་རླུང་དབྱུག་པའི་རྣམ་པ་ཅན་དུ་ལངས་ནས། ཕྱི་རོལ་སྣ་ནས་ཕྱིར་འབྱུང་བ་མེད་པའི་ཕྱིར་དབུགས་ཕྱེད་པ་ཞེས་པའི་མིང་དུ་བརྗོད་ལ། དེའི་ཚེ་དབུ་མའི་ནང་དུ་རླུང་གི་རྒྱུ་བ་ཡོད་པའི་དབང་གིས་མངལ་གྱི་ཟླ་བ་ཕྱི་མ་དྲུག་ལ་ཟག་བཅས་ཀྱི་མངོན་ཤེས་ལྔས་འཇིག་རྟེན་རྟོག་པས་ཡུལ་ལ་འཇུག་པས་ཤེས་པ་རྨི་ལམ་གྱི་གནས་སྐབས་ཐོབ་པའི་ཕྱིར་དང༌།
འདི་ན་སྐྱེ་བ་ལ་མངོན་པར་ཕྱོགས་པར་བྱེད་པས་སྣང་བ་དང་བཅས་པ་ལ་ཉེ་བར་སྦྱོར་བ་དུ་མའི་རང་བཞིན་གྱི་རྒྱུ་བ་ཕྱེད་ཕྱི་མ་འདི་ལ་མུན་པ་མེད་པའི་རླུང་ཞེས་པ་དང་དབྱངས་ཕྱེད་པ་འཆར་བར་བཞག་སྟེ། དབྱངས་ཕྱེད་པ་ལ་ནི་དབྱངས་ཀྱི་ངོ་བོར་བརྗོད་དུ་མེད་པ་བཞིན་དབུགས་ཕྱེད་ཕྱི་མ་འདི་མངལ་ཟླ་ཕྱི་མ་དྲུག་གི་རིང་ལ་ཡིད་ཀྱི་བརྗོད་པ་ལས་སྒྲའི་བརྗོད་པ་དང་བྲལ་བའི་དབྱངས་འཆར་བར་བྱེད་པའི་དག་པའོ། ། གཉིས་པ་སྒྲིབ་བྲལ་མྱང་འདས་གཞན་མཆོག་སངས་རྒྱས་ཆེན་པོའི་དབང་དུ་བྱས་ཏེ་བརྗོད་༼༢༧༢༽ན། དེ་ལྟའི་མུན་པ་ཕྱེད་པ་དང་པོའི་རླུང་གི་འཇུག་པས་འཁོར་བའི་འཆི་སེམས་སྐད་ཅིག་དང་སྐྱེ་སེམས་སྐད་ཅིག་གི་གཉིད་ལོག་པའི་གནས་སྐབས་ཀྱི་ཡུལ་ལ་འཇུག་པའི་སེམས་མེད་པའི་སེམས་དང༌། དེའི་འོད་གསལ་ལ་གློ་བུར་དྲི་མ་སྒྲིབ་བཅས་ཀྱི་འོད་གསལ་དང་གཉུག་མ་དང་པོའི་སངས་རྒྱས་སྒྲིབ་བྲལ་འོད་གསལ་གྱི་ཆའི་སྦྱང་གཞི་སྦྱོང་བྱེད་སྦྱང་འབྲས་དང་བཅས་པ་ལས། དང་པོ་ལའང་སྣང་མཆེད་ཉེར་ཐོབ་གསུམ་སྟེ་ཟླ་ཉི་སྒྲ་གཅན་གྱི་རླུང་སྡུད་རིམ་གྱིས་འཇུག་ཤེས་ཉོན་ཡིད་ཀུན་གཞི་རྣམས་ཕྱིའི་ཡུལ་ལ་འཇུག་པ་བསྡུས་པའི་དབང་གི་སྣང་མཆེད་ཐོབ་གསུམ་གྱི་སེམས་གསུམ་ཁ་ནང་ཁོ་ནར་ཕྱོགས་པར་ཉམས་སུ་མྱོང་བའི་སྒྲིབ་བཅས་ཉེར་ཐོབ་ཀྱི་ཀུན་གཞིའི་ཆ་ཉིད་ནི། བཅོམ་ལྡན་འདས་དུས་ཀྱི་འཁོར་ལོ་འདིར་བཤད་པའི་མུན་པ་ཆེན་པོ་ཕྱེད་པའི་རླུང་དང་ལྷག་གི་འཇུག་པའི་གཉིད་འཐུག་པོའི་སེམས་ཀྱི་གནས་སྐབས་དེ་ཉིད་ཡིན་ལ། ཕ་མའི་རྒྱུད་སྡེའི་རྣལ་འབྱོར་པ་གང་ཞིག་སྐྱེད་རྫོགས་ཀྱི་རྣལ་འབྱོར་གྱི་མཐུ་གྲུབ་པ་ལས་འདི་ལྟའི་ཉེར་ཐོབ་ཀྱི་ཀུན་གཞི་ལུང་མ་བསྟན་གྱི་གསལ་ཆ་ཞི་ལྷག་གི་ཏིང་ངེ་འཛིན་དང་མཚུངས་ལྡན་དུ་རང་རིག་ཙམ་གྱི་ཉམས་༼༢༧༣༽མྱོང་ལ་རྩ་ཉོན་ཉེ་ཉོན་སོགས་མངོན་འགྱུར་བ་ཞི་བས་འོད་གསལ་ལ་འོད་གསལ་མཆོག་ཏུ་མོས་ནས་འོད་གསལ་ཕྱག་རྒྱ་ཆེན་པོ་འཆི་སྲིད་དུ་ཟིན་ཞེས་པ་དང༌། དེའི་དབང་གི་སྐྱེ་སྲིད་འོད་གསལ་དུ་ཡང་འཛིན་ནུས་པས་བར་སྲིད་ཀྱི་སྐྱེ་གནས་གང་དུ་འཇུག་བདམ་པར་ནུས་ལ། དེ་ལྟའི་འོད་གསལ་ཟིན་པར་བྱེད་པ་ཡང་ད་ལྟ་གཉིད་དུས་སུ་སྙིང་གའི་ལྟེ་བར་གཡས་གཡོན་གྱི་རླུང་སྡུད་པས་སེམས་གསུམ་དབུ་མར་བསྡུས་པའི་ཉེར་ཐོབ་ཀྱི་འོད་གསལ་སྒོམ་པ་ལ་རག་ཅེས་དེ་ལྟར་བསྒྲུབ་པ་ཡོད་ཀྱང༌།
དེ་ལྟའི་འོད་གསལ་གྱི་གཙོ་བོས་སམ་དེ་སྒྲིབ་བཅས་ཀུན་གཞིའི་སེམས་ཀྱི་ངོ་བོ་ཡིན་པས་དེ་དང་མཚུངས་ལྡན་གྱི་འཁོར་ལོ་སེམས་བྱུང་བསྐྱེད་རྫོགས་ཀྱི་མཐུས་ཞི་ལྷག་གི་ཏིང་ངེ་འཛིན་གྱི་ངོ་བོར་སྐྱེས་ནས་ཉོན་མོངས་པ་མངོན་གྱུར་དང་བྲལ་བའི་འོད་གསལ་དེ་ལྟ་བུའི་གཙོ་འཁོར་གྱི་སེམས་སེམས་བྱུང་ཐམས་ཅད་སྔགས་ལམ་གྱི་ངོ་བོར་སྐྱེས་པའི་རྡོ་རྗེའི་དགེ་བ་ཙམ་དུ་འཇོག་ཀྱང༌། དེ་ཙམ་གྱི་རླུང་སེམས་འཇུག་པ་གཅིག་གི་འོད་གསལ་དེས་ནི་སྒྲ་གཅན་གྱི་རྒྱུ་བ་ཕྱེད་པའི་མུན་པའི་རླུང་སེམས་བཅད་ནས་འཁོར་བའི་སྐྱེ་འཆི་རྒྱུན་གཅོད་བྱེད་ཀྱི་འོད་གསལ་ནི་མ་ཡིན་ནོ། ། དེའི་ཕྱིར་བཤད་མ་༼༢༧༤༽ཐག་པའི་འོད་གསལ་འདི་ལ་བསམས་ནས། སེམས་ཙམ་པའི་སློབ་དཔོན་དག ། སེམས་ཀྱི་རང་བཞིན་འོད་གསལ་ཏེ། ། དྲི་མ་རྣམས་ནི་གློ་བུར་བ། ། ཞེས་སྨྲས་མོད། སེམས་ཙམ་པའི་འོད་གསལ་དེ་ནི་རྒྱལ་བའི་ཡུམ་ལས་བཤད་པའི་ཤེར་ཕྱིན་དང་འོད་གསལ་དངོས་དེ་མ་ཡིན་ཏེ། སེམས་ཙམ་པས་ཀུན་བརྟགས་ཀྱིས་སྟོང་པའི་གཟུང་འཛིན་གཉིས་མེད་ཀྱི་ཡེ་ཤེས་བསམ་གཏན་གྱི་རབ་མཐའ་དང་མཚུངས་ལྡན་གྱི་ཞི་ལྷག་བསྒོམས་ཀྱང་འཇིག་རྟེན་ལས་འདས་པའི་འཕགས་ལམ་མི་ཐོབ་ཅེས་དབུ་མ་པའི་སློབ་དཔོན་དག་གིས་བསྟན་བཅོས་རང་རྒྱུད་ཙམ་བཞག་ཡོད་པའི་ཕྱིར། དུས་ཕྱིས་ཤཱཀྱ་མཆོག་ཆེན་པས།
རྡོ་རྗེ་ཐེག་པ་བླ་ན་མེད་པར་བཤད་པའི་འོད་གསལ་ལ་འཇུག་ན་རྣལ་འབྱོར་སྤྱོད་པ་པའི་ས་ནས་འབྱུང་བའི་གཉིས་མེད་ཀྱི་ཡེ་ཤེས་འོད་གསལ་བ་འདི་ལ་མ་ཞུགས་ན་གསང་སྔགས་ཉམས་སུ་ལེན་པའི་འཇུག་སྒོ་ཐམས་ཅད་འགག་པ་ཡིན་ནོ། ། ཞེས་སྨྲས་པ་དེས་ནི་གསང་སྔགས་རྡོ་རྗེ་ཐེག་པ་ལ་འཇུག་པའི་སྲོག་བཅོས་པར་ཟད་དེ། སེམས་ཙམ་པས་འདོད་པའི་འོད་གསལ་བ་དེ་ཉིད་ཉམས་མྱོང་གི་ཆ་ནི་དངོས་སྤྲོས་ལས་མ་འདས་པས། དེ་ལྟའི་ཤེས་རབ་ཀྱི་རྟོགས་པ་ཐོབ་པས་འཕགས་ལམ་ཙམ་ཡང་ཐོབ་མི་ནུས་ན་༼༢༧༥༽རྡོ་རྗེ་ཐེག་པར་རྡོ་རྗེ་འཆང་ཆེན་པོའི་གོ་འཕང་ཐོབ་བྱེད་ཀྱི་འོད་གསལ་དུ་ཇི་ལྟར་རུང་བའི་ཕྱིར་ལེགས་པར་ཤེས་པ་ལ་སློབ་པར་གྱིས་ཤིག ། ཡང་དེ་ལྟའི་ཉེར་ཐོབ་ཀུན་གཞིའི་སེམས་དེ་ཉིད་ཕྱི་རོལ་ཡུལ་ལ་མི་འཇུག་པར་མ་ཟད་ཁ་ནང་ཁོ་ནར་ཕྱོགས་པའི་ཉམས་མྱོང་གི་རང་རིག་པ་ཙམ་ཡང་བཀག་པའི་སྤྲོས་བྲལ་ཆོས་དབྱིངས་ཀྱི་འགོག་སྙོམས་ལ་ཞུགས་པའི་ཏིང་ངེ་འཛིན་ལ་འོད་གསལ་དུ་བརྗོད་པ་ཞིག་ཡོད་ཀྱང༌། དེས་ཁམས་གསུམ་པའི་མཐོང་སྒོམ་གྱི་ཉོན་མོངས་སྤངས་པའི་འདས་ལམ་ལྟ་བུ་དང་འབྲེལ་ན། འཁོར་བར་ཉི་ཚེ་བའི་ཡང་སྲིད་ལེན་པ་ལས་གྲོལ་ནས་ཉན་ཐོས་པར་འདའ་བ་ཙམ་དུ་འགྱུར་ཞེས་ཀརྨ་པ་རང་བྱུང་རྒྱལ་བ་ཆེན་པོས་ཆོས་དྲུག་གསེར་ཞུན་མར་གསུངས་ཀྱང༌། འགོག་སྙོམས་ཀྱི་འོད་གསལ་དེས་སྒྲ་གཅན་གྱི་རྒྱུ་བ་ཕྱེད་པའི་རླུང་སེམས་རྒྱུན་ཆོད་ནས་ཡང་སྲིད་ཀྱི་སྐྱེ་འཆིའི་རྒྱུན་གཅོད་བྱེད་ཀྱི་འོད་གསལ་ནི་མ་ཡིན་ཏེ། ད་དུང་ཉན་རང་དགྲ་བཅོམ་འཚང་རྒྱ་བར་བྱེད་ན་མ་རིག་བག་ཆགས་ཀྱི་སའི་ཉོན་མོངས་པ་དང་ཟག་པ་མེད་པའི་ལས་ཀྱིས་ཡིད་ཀྱི་ལུས་བླངས་ནས་བསམ་གྱིས་མི་ཁྱབ་པའི་སྐྱེ་འཆི་ཅན་གྱི་ཡང་སྲིད་ལེན་པར་༼༢༧༦༽བཤད་པའི་ཕྱིར། ཡང་དེ་ལྟའི་ཁ་ནང་ཁོ་ནར་ཕྱོགས་པའི་ཉམས་མྱོང་རང་རིག་ཙམ་བཀག་པའི་སྤྲོས་བྲལ་ཆོས་དབྱིངས་མེད་དགག་ལ་འདས་ལམ་དང་མ་འབྲེལ་བར་སྙོམས་པར་འཇུག་པ་བྱས་ན་ཅིར་འགྱུར་སྙམ་ན།
ཅིར་ཡང་མི་རུང་བར་འགྱུར་ཏེ། དེ་ལྟར་མྱོང་བ་རང་རིག་དེ་ཐབས་རྩ་རླུང་ཡིད་བྱེད་ཀྱི་སྦྱོར་བས་དགག་སོ་བྱས་པ་ན། བདག་གཉིས་ཀྱིས་སྟོང་པ་ཉིད་ཀྱི་སྤྲོས་པ་དང་བྲལ་བའི་འགོག་པ་ལ་ནི་སྙོམས་པར་འཇུག་མི་ནུས་ཏེ། སོ་སྐྱེར་གྱུར་པ་ཉིད་ཀྱི་ཕྱིར། དེ་ལྟ་ནའང་རྩ་རླུང་ཡིད་བྱེད་ཀྱི་སྦྱོར་བ་དེ་འདྲ་ལ་ཕན་ཡོན་འབྱུང་སྲིད་ན་ནི། འདུ་ཤེས་བཀག་པའི་ཏིང་ངེ་འཛིན་རྗེས་མཐུན་པར་འགྱུར་ཏེ། དེང་སང་ཕྱི་རོལ་པའི་གསང་སྔགས་དང་སྔགས་རྙིང་མའི་རྒྱུད་ཕལ་ཆེར་ནས། རྩ་རླུང་གི་བྱེད་པས་ཚོར་འདུ་བཀག་པའི་རྟོག་མེད་བདེ་དྲོད་ཀྱི་ཉམས་མྱོང་ཁྱད་པར་ཅན་སྐྱེད་པར་བྱེད་པའི་རྒྱུ་འབྲས་ཀྱི་ཆོས་ཚུལ་མཐའ་ཡས་པ་སྟེ་འདི་ལྟའི་སེམས་དངས་གསལ་ལ་འོད་གསལ་དུ་མིང་བཏགས་པ་ནི། ཞང་ཞུང་པ་ལའང་ཤིན་ཏུ་གྲགས་ཆེ་སྟེ། ལུགས་དེ་དག་ལ་འོད་གསལ་སྒྲོན་མ་དྲུག་སྐོར་བྱ་བ་སོགས་འབྱམས་ཀླས་པར་ཡོད་ཅིང༌།
འོད་གསལ་དེ་༼༢༧༧༽དག་འཆི་སྲིད་དུ་ཟིན་པས་སྤུར་མདངས་ལེགས་པ་དང་གདུང་རྟགས་རིང་སྲེལ་སོགས་ཡ་མཚན་གྱི་ལྟས་དུ་མ་དང་བཅས་ཏེ་འབྱུང་བར་གྲགས་པ་ནི་ཕལ་ཆེར་མི་ཁོམ་པའི་གནས་སུ་སྐྱེ་བའི་སྒྲུབ་མཆོད་དུ་འགྱུར་བས་མཁས་པའི་བླ་མ་ཉམས་ཅན་ལ་དྲིས་ཤིག ། ཡང་འོད་གསལ་གྱི་ཆོས་ཚུལ་ལ་ལེགས་པར་བཤད་པའི་སྒོ་ཆེན་པོ་གཞན་ཡང་ཡོད་དེ། བཤད་མ་ཐག་པ་དེ་ལྟའི་ཉེར་ཐོབ་ཀུན་གཞིའི་ཆ་ཉིད་ཀྱི་སྒྲིབ་བཅས་ཀྱི་སེམས་ལ་སངས་རྒྱས་ཙམ་པོ་བའི་རྒྱུའི་ཡེ་ཤེས་ཀྱི་ཁམས་དང་འོད་གསལ་གྱི་ཆ་ཁྱབ་བྱེད་དུ་ཡོད་པའི་འོད་གསལ་ཆོས་དབྱིངས་དེ་དག་མངོན་དུ་གྱུར་ནས་ཉེར་ཐོབ་ཀུན་གཞིའི་རྒྱུ་བའི་སྤྲོ་སྡུད་འདོར་ལེན་ཐམས་ཅད་ཀྱིས་དབེན་པར་བྱས་པའི་འོད་གསལ་རྡོ་རྗེའི་དགེ་བ་དེ་ཉིད་ལ་མཉམ་པར་གཞག་པའི་རྡོ་རྗེའི་རྣལ་འབྱོར་གྱིས་སྒྲ་གཅན་གྱི་བརྒྱུ་བ་བྱེད་པའི་མུན་པའི་རླུང་སེམས་རྒྱུན་བཅད་དེ་སྐྱེ་འཆིའི་བདུད་ཆེན་པོ་བཅོམ་ནས་འཆི་མེད་ཀྱི་གོ་འཕང་སྒྲུབ་པར་ནུས་སམ་ཞེ་ན། གནད་འདི་ནི་ཤིན་ཏུ་གསང་བ་ཆེན་པོས་གདམས་པར་བྱ་བའི་གནས་ཡིན་ཀྱང༌། རྗེ་བཙུན་བླ་མ་ཐམས་ཅད་མཁྱེན་པ་མི་ཡི་ཚུལ་བཟུང་བ་ཡི་དམ་༼༢༧༨༽ལྷའི་ངོ་བོར་བཞུགས་པ་ཅན་གྱི་དགོངས་པ་སྐོང་བའི་ཕྱིར་བརྗོད་པར་བྱ་སྟེ། དེ་ལྟའི་སྒྲིབ་བཅས་ཀྱི་སེམས་ཀྱི་ཆའི་འོད་གསལ་ལ་སངས་རྒྱས་ཀྱི་རྒྱུའི་འོད་གསལ་དང༌། ཡེ་ཤེས་རྡོ་རྗེ་ཁྱབ་བྱེད་དུ་བཞུགས་པ་དེ་ཉིད་ཀྱིས་སྒྲིབ་བཅས་སེམས་ཀྱི་ཆ་ལེགས་པར་སྦྱངས་ནས་སྒྲིབ་བཅས་ཀྱི་འོད་གསལ་དྲི་བྲལ་འོད་གསལ་བའི་ཡེ་ཤེས་སམ་འོད་གསལ་དུ་གནས་གྱུར་པའི་ཆེད་དུ་དེ་ལྟའི་འོད་གསལ་ཉིད་ཀྱི་རྣལ་འབྱོར་ལ་ནན་ཏན་དུ་བྱས་པ་ན། བཅོམ་ལྡན་འདས་དུས་ཀྱི་འཁོར་ལོ་ལས་བྱུང་བའི་སྒྲ་གཅན་གྱི་རྒྱུ་བ་ཕྱེད་པའི་མུན་པའི་རླུང་སེམས་རྒྱུན་བཅད་ནས་སྐྱེ་འཆིའི་བདུད་རྒྱུན་བཅོམ་བྱེད་ཀྱི་འོད་དང་དེའི་བཞོན་པའི་ཡེ་རླུང་དངོས་ནི་མ་ཡིན་ཏེ། དེ་ལྟའི་འོད་གསལ་དང་དེ་ལྟའི་བཞོན་པའི་ཡེ་རླུང་ནི་གཉུག་མ་དང་དང་པོའི་སངས་རྒྱས་སྒྲིབ་བྲལ་མཆོག་གི་དབང་དུ་བྱས་པའི་འོད་གསལ་སོགས་ཡིན་ལ། འདིའི་འོད་གསལ་སོགས་ནི་དེ་ལྟའི་དབང་དུ་བྱས་པ་མ་ཡིན་པའི་ཕྱིར།
དེས་ན་སྒྲིབ་བཅས་ཀྱི་སེམས་ལ་ཁྱབ་བྱེད་ཁམས་དྲུག་པའི་འོད་གསལ་ཤེས་རབ་ཀྱི་ཕ་རོལ་ཏུ་ཕྱིན་མ་ཡེ་རླུང་གི་རྣལ་འབྱོར་ཟུང་འཇུག་ཏུ་ཉམས་སུ་བླངས་པས་སྒྲ་གཅན་གྱི་ཁམས་རྒྱུ་བ་ཕྱེད་པའི་མུན་པའི་རླུང་སེམས་ཕྲ་ཞིང་ཆེས་ཕྲ་བ་ནི་རྒྱུན་གཅོད་མི་ནུས་ཏེ། དེ་གཅོད་པ་ལ་གཞན་༼༢༧༩༽མཆོག་རྣམ་ཀུན་མཆོག་ལྡན་གྱི་ཤེས་རབ་མ་དང༌། དེའི་བདག་པོར་གྱུར་པའི་དཔའ་བོའི་རྡོར་པད་ཀྱི་རྩ་དབུ་མ་གཉིས་ཀྱི་མར་སྣ་འཕྲད་པའི་རྟེན་འབྲེལ་ལས་དེ་ནང་གི་ཡེ་རླུང་ཤུགས་འཕེལ་བ་ནས་རྡོར་པད་ཀྱི་རྩེ་མོར་འོངས་པའི་རླུང་དང༌། དངས་མ་ཕན་ཚུན་དུ་ཕྲད་པའི་རེག་པའི་འོད་གསལ་དང་ཡེ་རླུང་མེད་པར་དེ་མི་ནུས་པའི་ཕྱིར། དེ་ལྟ་ནའང་སྒྲིབ་བཅས་ཀྱི་སེམས་ཀྱི་ཁམས་དྲུག་པ་ཅན་གྱི་འོད་གསལ་བསྒོམས་པས་རྣམ་ཤེས་སྒྲིབ་བཅས་ཀྱི་ཁམས་ལ་ཡོད་པའི་འོད་གསལ་སྒྲིབ་བྲལ་གྱི་འོད་གསལ་བར་གནས་འགྱུར་བར་བྱེད་པའི་དབང་གིས་སྒྲ་གཅན་གྱི་རྒྱུ་བ་ཕྱེད་པའི་མུན་པའི་རླུང་སེམས་རགས་པ་ཙམ་རྒྱུན་གཅོད་ནུས་ཏེ། དེ་ལྟར་ཕ་མའི་རྒྱུད་སྡེ་ལས་སྒྱུ་ལུས་དང་འོད་གསལ་གྱི་རིམ་པས་སྲིད་ཞི་གཉིས་ཀ་ལ་མི་གནས་པའི་རང་སའི་ཡེ་རླུང་ཁྱད་ཅན་ཡེ་ཤེས་ཀྱི་སྐུ་ཟུང་འཇུག་རྡོ་རྗེ་འཆང་གི་གོ་འཕང་སྒྲུབ་པར་བྱེད་པ་མཐོང་བའི་ཕྱིར། འོན་ཀྱང་སྒྲ་གཅན་གྱི་རྒྱུ་བ་ཕྱེད་པའི་མུན་པའི་རླུང་སེམས་ཆེས་ཕྲ་བ་ནི་ད་དུང་སྒྲིབ་བྲལ་འོད་གསལ་བ་དང༌། ཡེ་རླུང་གིས་གཅོད་དགོས་ཏེ། བཤད་མ་ཐག་པ་ལྟར་སྒྲུབ་པའི་དཔལ་ལྡན་གསང་བ་འདུས་པ་ནས་བཤད་༼༢༨༠༽པ་ལྟ་བུའི་རྡོ་རྗེ་འཆང་ཆེན་པོ་མི་སློབ་ས་བཅུ་གཅིག་པ་དེའང་གཞན་མཆོག་གཟའ་ཚོགས་རླུང་གིས་རྒྱུ་བའི་སྒྲིབ་བྲལ་ཆོས་དབྱིངས་ཀྱི་གནས་པྲ་ཕབ་པ་ལྟ་བུའི་རྡོ་རྗེའི་སྲིད་པ་གསུམ་དུ་ཡང་སྲིད་བཞེས་ནས་སྲིད་པ་ཐ་མ་པ་དེར་སྒྲིབ་བྲལ་ཡེ་རླུང་ཐུགས་རྡོ་རྗེ་དང་བཅས་པའི་རྣལ་འབྱོར་གྱིས་ལོ་གསུམ་ཕྱོགས་གསུམ་གྱི་ཞག་ལ་སྒྲ་གཅན་གྱི་རྒྱུ་བ་ཕྱེད་པའི་མུན་པའི་རླུང་སེམས་ཆེས་ཕྲ་བ་བཅོམ་ནས་ས་བཅུ་གཉིས་པའི་བདག་ཉིད་བཅོམ་ལྡན་འདས་དུས་ཀྱི་འཁོར་ལོ་གདོད་འཚང་རྒྱ་དགོས་པའི་ཕྱིར། དེ་ལྟ་ནའང་ཕ་མའི་རྒྱུད་ཀྱི་ལམ་ལས་ལུགས་དེར་འབྱུང་བའི་ཡེ་རླུང་ལས་སྒྱུ་ལུས་གཟུགས་སྐུ་དང་འོད་གསལ་ལས་མངོན་པར་བྱང་ཆུབ་པ་ཆོས་སྐུ་བསྒྲུབས་ནས་ཟུང་འཇུག་གི་གོ་འཕང་ཐོབ་པར་འགྱུར་ཚུལ་ནི།
སློབ་དཔོན་འཕགས་པ་ལྷས་སྤྱོད་བསྡུས་སྒྲོན་མར། མངོན་པར་བྱང་ཆུབ་པའི་རིམ་པ་འདིས་འོད་གསལ་བའི་མན་ངག་ཡང་དག་པར་ཐོབ་པར་གྱུར་པ་དེའི་ལུས་དང་སེམས་དྲི་མ་མེད་པའི་ངོ་བོ་ཐམས་ཅད་སྟོང་པ་ཡིན་ལ། རྣམ་པར་ཤེས་པ་གསུམ་རྣམ་པར་དག་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་ངོ་བོ་ཉིད་ལ་ནི། སེམས་པ་མེད་ཅིང་སྨྲ་བ་མེད་པ་གང་ཡིན་པ་དེ་ནི་མྱ་ངན་ལས་འདས་པའི་ཁམས་ཏེ། གཟུགས་མེད་པ་༼༢༨༡༽རིགས་པར་དཀའ་བ་ལས་དང་སྐྱེ་བ་ལས་རྣམ་པར་གྲོལ་བ་ཉི་མ་དང་ཟླ་བ་དང་མེ་དང་ནོར་བུའི་འོད་ཀྱིས་ངོ་བོ་ཉིད་བཞིན་དུ་གསལ་བའོ། ། ཞེས་དང༌། དེ་བས་ན་སྟོང་པ་བཞི་གཅིག་ཏུ་གྱུར་པའི་སྣང་བའི་ཚོགས་ནམ་མཁའ་སྣང་བྱེད་ལྟ་བུས་འཇིག་རྟེན་གྱི་ཁམས་ཐམས་ཅད་སྣང་བར་བྱས་ནས། ཁམས་ཕྲ་གསང་ལྷན་ཅིག་ཏུ་གྲིབ་མ་འདྲ་བར་བཅད་དུ་མེད་པ་དང༌། གཞིག་ཏུ་མེད་པའི་རྡོ་རྗེའི་སྐུའི་ངོ་བོ་ཉིད་འཕོ་བ་མེད་ཅིང་ཟག་པ་མེད་པ། ཉོན་མོངས་པའི་བག་ཆགས་ཐམས་ཅད་ལས་རྣམ་པར་གྲོལ་བ་འདོད་པ་ཙམ་གྱི་དབང་དུ་གྱུར་པ་ཆུ་ལ་ཉ་ལྟ་བུ་དང༌།
མྱུར་བར་གཉིད་ལོག་པ་སད་པ་བཞིན་མཆོག་ཏུ་དགའ་བའི་ལུས་ཀྱི་ངོ་བོ་ཉིད་ཀྱི་གཟུགས་འབྱུང་བར་གྱུར་པའི་བདག་ཉིད་ཅན་གྱི་མིང་ནི་རྡོ་རྗེ་འཆང་ཆེན་པོ་ཞེས་བྱའོ། ། འཁོར་བའི་འཆིང་བ་ལས་ངེས་པར་གྲོལ་བས་ཐར་པ་ཞེས་བྱའོ། ། ཞེས་འབྱུང་ངོ༌། ། འདི་ལྟའི་སྐུ་ཉིད་ལ་འོད་གསལ་བ་ཉིད་དུའང་འཇོག ། དཔལ་མཁའ་འགྲོ་རྒྱ་མཚོར། འདི་ནི་རང་བྱུང་བཅོམ་ལྡན་འདས། ། དཔའ་བོ་མཁའ་འགྲོ་དྲ་བ་སྡོམ། ། བྱུང་དང་འབྱུང་བའི་དུས་སུ་ནི། ། ཡོངས་སུ་གསལ་བས་འོད་གསལ་ལོ། ། ཞེས་འབྱུང་ལ།
དེ་ལྟའི་ཕ་མའི་རྒྱུད་སྡེའི་༼༢༨༢༽སྒྲིབ་བཅས་ཀྱི་འོད་གསལ་ཀྱི་སྒྲིབ་བྲལ་དུ་གནས་གྱུར་བྱེད་ཀྱི་འོད་གསལ་རྣལ་འབྱོར་དེ་དང་ལྷན་ཅིག་པའི་ཡེ་རླུང་ཞིག་ཡོད་ཀྱང་ཡེ་རླུང་དེས་ནི་གཡས་གཡོན་ཉི་ཟླའི་གཟའ་བདུན་གྱིས་ལས་རླུང་གི་འགྲོ་འོང་གི་རྒྱུ་ཆ་རགས་ཕྲ་གཅོད་ཀྱང༌། སྒྲ་གཅན་དུས་མེའི་རྒྱུ་ཆའི་མུན་པ་ཡོད་མེད་ཀྱི་རྒྱུ་ཆ་ཕྲ་མོ་གཅོད་མི་ནུས་ལ་བཤད་མ་ཐག་པ་ཉིད་ཀྱི་ཡེ་རླུང་དེའང་སྒྲིབ་བཅས་རྣམ་ཤེས་ཚོགས་བརྒྱད་ལ་གཟའ་ལྔའི་རྒྱུ་བ་ནི་སྒོ་ལྔའི་རྣམ་ཤེས་ཀྱི་ལས་རླུང་གི་རྒྱུ་ཆ་དང༌། ཟླ་བའི་རྒྱུ་བ་ནི་དྲུག་ཡིད་ཀྱི་རྒྱུ་ཆ་དང༌། ཉི་མ་རྒྱུ་བ་ནི་བདུན་ཡིད་ཀྱི་རྒྱུ་བ་དང༌། སྒྲ་གཅན་གྱི་རྒྱུ་བ་ནི་ཀུན་གཞིའི་རྒྱུ་ཆ་ཡིན་ལ་ཀུན་གཞི་ལ་རྣམ་སྨིན་ས་བོན་གསལ་ཆ་གསུམ་གྱི་ཆ་ཡོད་པའི་རྣམ་སྨིན་གྱི་ཆ་ནི་སྒྲ་གཅན་གྱི་ཆུ་ཚོད་བརྒྱད་ཡོད་པའི་བདུན་ནི་ལོ་གསུམ་ཕྱོགས་གསུམ་གྱི་ནང་དུ་འཆི་ཞག་རྫོགས་པས་སྤྱད་ཟིན་ལ། སྤང་བྱ་ཙམ་གྱི་ཆ་ཞིག་ཡེ་རླུང་དེ་ལྟས་སྤོང་བར་བྱེད་ཀྱང༌། ད་དུང་ས་བོན་གྱི་ཆ་ལ་སྒྲ་གཅན་གྱི་ཕྱེད་པ་སྔ་མ་དང༌། གསལ་ཆ་ལ་དུ་བའི་ཕྱེད་པ་ཕྱི་མ་སྦྱང་བར་བྱ་དགོས་པའི་ཀུན་གཞི་ནི་ས་བོན་དང༌། གསལ་ཆ་ཕྲ་མོའི་སྒྲིབ་པ་ད་དུང་ཕ་མའི་རྒྱུད་ཀྱི་ལམ་གྱི་སངས་རྒྱས་༼༢༨༣༽ཀྱིས་སྤང་བར་མ་བྱས་པའི་བེམས་ཤེས་ཀྱི་ཆོས་ནི་འདི་ཁོ་ན་ཡིན་ལ། གནད་འདི་ལྟ་བུ་ཁོང་དུ་ཆུད་པ་ནི་ཤེས་བྱའི་ཁོངས་ན།
བདག་ཅག་གི་རྗེ་བཙུན་ཆེན་པོ་ལྟ་བུ་འགའ་ཙམ་ལས་གཞན་དུས་གསུམ་དུ་འབྱུང་བར་དཀའ་བས་ཆོས་ཀྱི་གནད་འདི་མ་བརྗེད་པར་ཟུང་ཞིག ། དེ་ལྟར་ཕ་མའི་རྒྱུད་སྡེ་ནས་ཀྱང་ཉི་ཟླའི་གཟའི་བདག་ཉིད་ཅན་ལས་རླུང་གི་རྒྱུ་བར་དབུ་མར་སྒྲིབ་བྲལ་བྱས་ཏེ། དབུ་མར་སྒྲིབ་བཅས་ཀྱི་ལས་རླུང་དུ་ངོ་བོ་གནས་གྱུར་དུ་བྱས་པའི་ཡེ་རླུང་གི་ཕ་མའི་རྒྱུད་ཀྱི་རིགས་ལྔ་ཡབ་ཡུམ་བཅུ་སྙོམས་འཇུག་གི་རྟེན་གྱི་དངས་མ་ལྔ་བཞུ་བའི་བདེ་སྟོང་གི་རྣལ་འབྱོར་རྡོ་རྗེའི་དགེ་བས་ཉི་ཟླའི་གཟའ་ཚོགས་ཀྱི་བགྲོད་པ་རགས་པ་བཅོམ་པ་ནི། རྡོ་རྗེ་ཕྲེང་བར། སྐད་ཅིག་གཅིག་ལ་མངོན་བྱང་ཆུབ། ། མཚན་ཉིད་འདི་ནི་སྐད་གཅིག་མཆོག ། རྡོ་རྗེ་རྩེ་མོར་བྱང་སེམས་ནི། ། འཛིན་པས་ལུས་ཀྱི་བརྟན་པ་ཉིད། ། དེ་ཡིས་དེ་ཉིད་བྱང་སེམས་ཉིད། ། རླུང་གི་དེ་ཉིད་རབ་སྦྱོར་བས། །
རིག་པས་སྟེང་དུ་བྱེད་པ་ནི། ། རྒས་པ་མེད་པར་ཐེ་ཚོམ་མེད། ། ཧཱུྃ་ཧོཿརིམ་བཞིན་ཤེས་པ་ནི། ། འཛིན་པ་སྟེང་དུ་རྣམ་པར་སྤེལ། ། སྔགས་༼༢༨༤༽བཤད་པ་ཡི་བདུད་རྩི་ལྔ། ། འདི་ནི་བཅུད་ཀྱི་ལེན་དུ་བརྗོད། ། འདི་ཉིད་ཀྱིས་ནི་འགྲུབ་པར་བྱེད། ། ལྕགས་ཀྱི་གསེར་འགྱུར་བྱས་ནས་ནི། ། རྡོ་རྗེའི་ཕྱག་རྒྱ་དངོས་གྲུབ་ཆེ། ། ཟུང་དུ་འཇུག་པ་ཐོབ་པར་འགྱུར། །
ཞེས་འབྱུང་ལ་འདི་ལྟའི་བྱང་ཆུབ་དང༌། འོད་གསལ་ལ་ཕ་རྒྱུད་ཉིད་ལས་ཀྱང་ཕྱི་ནང་གི་བྱང་ཆུབ་གཉིས་ལས་ཕྱི་ཡོ་གའི་རྒྱུད་ལྟར་དང༌། ནང་བླ་མེད་དང༌། ནང་ལའང་ཕྱི་ནང་གཉིས་དང༌། ཕྱི་ལས་རྒྱ་དང་ནང་དུས་འཁོར་ནས་བཤད་པའི་ཕྱག་རྒྱ་ཆེན་མོ་དངོས་མ་ཡིན་ཀྱང་དེ་དང་རྗེས་མཐུན་པའི་ཕྱག་རྒྱ་སྟོང་གཟུགས་སྨིག་རྒྱུ་སོགས་འོད་ལྔ་ཡུན་དུ་བྱས་པའི་རྐྱེན་གྱི་སྣང་བ་གསུམ་གྱི་མྱོང་བ་འདྲེན་པར་གསུངས་ཏེ། མངོན་པར་བྱང་ཆུབ་པའི་རིམ་པ་ལས། མངོན་པར་བྱང་ཆུབ་རྣམ་གཉིས་ཏེ། ། ཕྱི་དང་ནང་གི་ཞེས་སུ་བཤད། ། ཕྱི་ནི་མདོ་སྡེ་རྣལ་འབྱོར་རྒྱུད། ། ཐུབ་པ་མི་གཡོ་ལ་བཞུགས་ལ། །
རྒྱལ་བ་ཀུན་གྱི་འདི་སྐད་བསྐུལ། ། འདིས་ནི་མཐར་ཐུག་མི་ཐོབ་སྟེ། ། ནམ་མཁའི་དཀྱིལ་འཁོར་མཆོག་གྱུར་པ། ། འོད་གསལ་བ་ཡི་གནས་ཐོབ་ནས། ། རང་དགའི་གཟུགས་སུ་སྐྱེ་འགྱུར་གསུངས། ། དེ་ལྟར་ཐམས་ཅད་སྟོང་སྒོམ་པས། ། བྱང་ཆུབ་སྙིང་པོར་མངོན་སངས་རྒྱས། ། བྱང་ཆུབ་སེམས་དཔའ་དོན་༼༢༨༥༽གྲུབ་ལ། ། རིགས་བཞིའི་བདེ་བར་གཤེགས་པ་ཡི། ། མངོན་པར་བྱང་ཆུབ་ལྔ་བརྟགས་པས། །
དེ་བཞིན་བྱང་ཆུབ་སེམས་དཔའ་དེས། ། མངོན་པར་བྱང་ཆུབ་ལྔ་བསྒོམས་པས། ། འོག་མིན་གནས་དང་རི་རབ་རྩེར། ། རྣམ་པར་སྣང་མཛད་རྡོར་དབྱིངས་སུ། ། མངོན་པར་སངས་རྒྱས་ཕྱི་ཡི་ཚུལ། ། ནང་གི་གསང་སྔགས་ནང་ཚུལ་ཏེ། ། སྐྱེ་བོ་འདོད་ཆགས་ཅན་དོན་དུ། ། བཅོམ་ལྡན་རྣམ་པར་སྣང་མཛད་ཀྱིས། ། འདོད་ཆགས་ཆེན་པོའི་ཚུལ་ཉིད་ཀྱིས། ། ཏིང་ངེ་འཛིན་ལ་སྙོམས་ཞུགས་ཏེ། །
ཉིད་ཀྱིས་འཁོར་བསྡུས་གཟུགས་སྤྲུལ་ཏེ། ། བདེ་བའི་རྣམ་པ་སྣང་བ་གསུམ། ། ཟིལ་མནན་འོད་གསལ་མི་རྟོགས་པས། ། བདག་བྱིན་བརླབ་པའི་གཞལ་ཡས་བསྐྱེད། ། སྔགས་ཀྱི་བདག་པོར་བྱིན་བརླབས་ཏེ། ། ཞལ་གསུམ་ལྟ་བུར་དབུས་སུ་བཞུགས། །

ཆོས་བཤད་འཁོར་རྣམས་རིམ་འབྱུང་བ། ། ནང་གི་མངོན་པར་བྱང་ཆུབ་པའོ། ། ཡང་ན་རང་གི་ཕྱི་ཉིད་ནི། ། ཕྱག་རྒྱ་མོ་ལ་རབ་བརྟེན་ཏེ། ། སྣང་གསུམ་རིམ་མྱོང་ལས་འདས་པའོ། ། ཐམས་ཅད་སྟོང་པའི་འོད་གསལ་བ། ། བླ་མའི་མན་ངག་ལས་རྙེད་པ། ། དེ་ནི་ནང་གི་ཕྱི་ཞེས་བཤད། ། ནང་གི་ནང་གི་ཕྱག་རྒྱ་བྲལ། ། དང་པོ་སྨིག་སྒྱུ་འོད་ལྔའི་ཚུལ། ། བདེ་བ་༼༢༨༦༽རྟོག་བྲལ་ཉམས་མྱོང་གསུམ། །
གསུམ་པོ་ལས་འདས་གསུམ་པོ་ཉིད། ། ཐམས་ཅད་སྟོང་པའི་རང་བཞིན་དག ། བླ་མའི་མན་ངག་ལས་རྙེད་པ། ། དེ་བཞིན་རྗེས་འཇུག་རྣལ་འབྱོར་པའོ། ། ཞེས་འབྱུང་ངོ༌། ། དེ་ལྟ་ན་ཕ་མའི་རྒྱུད་སྡེར་སྒྲིབ་བཅས་ཀྱི་འོད་གསལ་དང་ཡེ་རླུང་སྒྲིབ་བྲལ་གྱི་འོད་གསལ་དང་ཡེ་རླུང་དུ་ངོ་བོ་གནས་གྱུར་གྱི་སྒོ་ནས་འཚང་རྒྱ་བར་བྱེད་པ་ཡིན་ཅིང༌། གཉིས་མེད་དུས་ཀྱི་འཁོར་ལོ་སྒྲིབ་བྲལ་གྱི་འོད་གསལ་དང༌། ཡེ་རླུང་ནི་གདོད་མ་ཉིད་ནས་འོད་གསལ་བ་དང༌། ཡེ་རླུང་གི་ངོ་བོར་གནས་པས་ངོ་བོ་གནས་གྱུར་པའི་སྒོ་ནས་འཚང་རྒྱ་མི་དགོས་ཀྱང་སྒྲིབ་བཅས་རྣམ་ཤེས་ཀྱི་སེམས་འོད་གསལ་ཡེ་ཆ་དང་བཅས་པའི་སྒྲིབ་བྱེད་གློ་བུར་དྲི་མ་གནས་གྱུར་ཆ་ནས་འཚང་རྒྱ་བར་འགྱུར་བའི་ཚུལ་འོག་ནས་རྒྱས་པར་འཆད་དོ། ། གཉིས་པ་གཉུག་མ་དང་པོའི་སངས་རྒྱས་སྒྲིབ་བྲལ་གྱི་འོད་གསལ་དེ་ཉིད་དང་དེའི་བཞོན་པའི་རླུང་མངོན་དུ་བྱེད་པའི་རྡོ་རྗེའི་རྣལ་འབྱོར་གྱིས་ནི་སྒྲ་གཅན་གྱི་རྒྱུ་བ་ཕྱེད་པའི་མུན་པའི་རླུང་སེམས་ཆེས་ཕྲ་ཞིང་ཕྲ་བ་དྲི་མའི་རྒྱུན་བཅད་ནས་འཁོར་བ་དང་མྱང་འདས་སུ་ཡང་སྲིད་ལེན་པའི་སྐྱེ་འཆིའི་བདུད་ཐམས་ཅད་བཅོམ་པར་བྱེད་ནུས་པ་ཡིན་ཏེ།
ལམ་རྡོ་རྗེའི་རྣལ་འབྱོར་འདིའི་གོང་ན་ལམ་གཞན་༼༢༨༧༽མེད་པ་དང༌། རྣལ་འབྱོར་འདིས་བསྒྲུབ་པའི་སངས་རྒྱས་ལས་བླ་ན་བཅས་པའི་སངས་རྒྱས་གཞན་མེད་པའི་ཕྱིར་ཏེ། དེ་ཡང་སྤང་བྱ་སྒྲ་གཅན་གྱི་རྒྱུ་བ་ཕྱེད་པའི་མུན་པའི་རླུང་སེམས་ཆེས་ཕྲ་ཞིང་ཕྲ་བ་འདི་ཉིད་ཀྱི་སྒྲིབ་པའི་བེམས་ཤེས་ཀྱི་ཆོས་རགས་པར་མ་ཟད་ཕྲ་བ་དང༌། ཆེས་ཕྲ་བ་དང༌། དེ་ལས་ཕྲ་བ་ཐམས་ཅད་བསྐྱེད་ཅིང་བརྟན་པར་བྱེད་པའི་ཕྱིར་སྒྲིབ་བཅས་ཀྱི་བེམས་ཤེས་སྙིགས་མའི་ཆ་ཡོངས་སུ་མི་འདོར་བའི་ཆོས་ཉིད་ཅན་ཡིན་ལ། དེའི་གཉེན་པོ་སྒྲིབ་བྲལ་རྣམ་ཀུན་མཆོག་ལྡན་གྱི་འོད་གསལ་དང་ཡེ་རླུང་གི་སྒྲིབ་བྲལ་བེམས་ཤེས་ཀྱི་ཆོས་རགས་པར་མ་ཟད། ཆེས་ཕྲ་ཞིང་ཕྲ་བ་གསལ་དངས་དྲི་མ་མེད་པ་ཐམས་ཅད་བསྐྱེད་ཅིང་བརྟེན་པར་བྱེད་པའི་ཕྱིར། སྒྲིབ་བཅས་བེམས་ཤེས་སྙིགས་མའི་ཆ་ཡོངས་སུ་འདོར་བའི་ཆོས་ཉིད་ཅན་དུ་གྲུབ་པས། དེའི་ཕྱིར་སྒྲིབ་བཅས་སྒྲ་གཅན་གྱི་རྒྱུ་བ་ཕྱེད་པའི་མུན་པའི་སེམས་རླུང་དེ་ཉིད་ལས་ཕྱག་གི་ཕྱག་རྒྱ་བརྟེན་པའི་དྲོད་རླུང་གི་རེག་པའི་དགའ་བདེའི་དགེ་ཚོགས་ཀྱི་མཐུས་རྣམ་སྨིན་གྱི་རྩ་དབུ་མར་བསྡུས་ཏེ་རེ་ཞིག་འོད་གསལ་བར་གྱུར་པའི་ཡེ་རླུང་ཉི་ཚེ་བའི་བྱེད་པས་སྒྲ་གཅན་གྱི་རྒྱུ་བ་བྱེད་པ་དེ་ཉིད་ཀྱི་སྲོག་གཅོད་མི་ནུས་ཏེ། དེའི་སྲོག་གཅོད་པ་ལ་ཕྱག་རྒྱ་ཆེན་མོའི་ཕྱག་རྒྱ་བརྟེན་པའི་དྲོད་རླུང་གི་རེག་པའི་དགའ་བདེའི་དགེ་ཚོགས་ཀྱི་མཐུས་མཆོག་གི་རྩ་དབུ་མར་སྒྲ་གཅན་གྱི་རྒྱུ་བ་ཕྱེད་པ་ཕྱིར་མི་ལྡོག་པའི་ཐེར་ཟུག་ཏུ་བཅོམ་ནས་འོད་གསལ་བར་གྱུར་པ་ཡེ་རླུང་གི་བྱེད་པས་སྒྲ་གཅན་གྱི་རྒྱུ་བ་༼༢༨༨༽ཕྱེད་པ་དེ་ཉིད་ཀྱི་སྲོག་གཅོད་པར་ནུས་པའི་ཕྱིར་ཏེ།
འདི་ནུས་པའི་བྱ་བ་ཕྱག་རྒྱ་ཆེན་པོ་ལ་ཡོད་པའང་ཕྱག་རྒྱ་ཆེན་མོ་བཅོམ་ལྡན་འདས་རང་གི་རིགས་སྔགས་ཀྱི་མཐུ་ཆེན་པོ་ལ་ཡིན་ཏེ། དེའི་མཐུ་ནི་ཀུན་མཁྱེན་ཡེ་ཤེས་ཀྱི་སྤྱོད་ཡུལ་དུ་གྱུར་པ་ཉིད་ཀྱི་འཁོར་བའི་སྲོག་གཅོད་པ་ལ་ཐབས་མཁས་པ་སྒྱུ་མའི་འཕྲུལ་སྣ་ཚོགས་ཀྱི་རྒྱལ་ཐབས་འཆང་བའི་རྡོ་རྗེ་རྣོན་པོའི་རལ་གྲི་ཕྱིར་ལྡོག་མེད་པར་སྒྲིབ་པ་མ་ལུས་པའི་སྲོག་གཅོད་བྱེད་དུ་ཐེག་པའི་རྩེ་མོ་འདིར་འབྱུང་བའི་ཤེས་རབ་ཀྱི་ཕ་རོལ་ཏུ་ཕྱིན་མ་མཆོག་མི་འགྱུར་གྱི་དགེ་ཚོགས་སུ་གྲུབ་པའི་ཕྱིར། རྒྱུད་ཆེན་སྒྱུ་འཕྲུལ་དྲ་བ་ལས།
མི་རྟོག་ཡེ་ཤེས་ཀྱི་བདག་ཉིད་དུ་གྱུར་པ་ དཔལ་ལྡན་ མཁྱེན་པ་བཞི་མངའ་བས་ སངས་རྒྱས་ སྟོང་གཟུགས་ཀྱི་ཕྱག་རྒྱ་ལས་སྐྱེས་པས་ པདྨ་སྐྱེ། ། དོན་ཐམས་ཅད་གཟིགས་པས་ ཀུན་མཁྱེན་ སྒྲིབ་པ་ཐམས་ཅད་སྤངས་པས་ གཉིས་མེད་ཀྱིས་ཡེ་ཤེས་ ཀྱི་ མཛོད་འཛིན་པ། ། སྤྲུལ་པའི་བྱ་བ་མཐའ་ཡས་པ་མངའ་བས་ སྒྱུ་འཕྲུལ་སྣ་ཚོགས་འཆང་བའི་རྒྱལ་ པོ་ནི་རང་དབང་ཐོབ་པ ། ། རྒྱུད་སྡེ་འོག་མའི་སྤྱོད་ཡུལ་མིན་པས་ གསང་སྔགས་ འགྱུར་མེད་ཀྱི་ཡེ་ཤེས་མངའ་བས་ རིགས་སྔགས་ཆེན་པོ་འཛིན་ པ ། ། བློ་བུར་དྲི་མས་གཡོགས་པའི་ལུས་སེམས་འབུགས་པས་ རྡོ་རྗེ་རྣོན་པོ་ འཁོར་བའི་བག་ཆགས་གཅོད་པས་ རལ་གྲི་ཆེ ན་པོ ། ། ༼༢༨༩༽ སྒྲིབ་པ་ རྣམ་ པར་ དག་ ཅིང་ལྷན་སྐྱེས་ འགྱུར་བ་མེད་པའི་ བདེ་བའི་ མཆོག་ དང་ལྡན་པའོ ། ། ཅེས་འབྱུང་ལ།
དེ་ཉིད་གསལ་བར། རྒྱུད་ཀྱི་རྒྱལ་པོར། སྒྲིབ་བཅས་ཀྱི་ སེམས་ནི་ ཁམས་གསུམ་པའི་ཡུལ་ལ་ཆགས་པའི་ རྙོགས་པ་དང་བཅས་ལས་ཀྱི་ཕྱག་རྒྱ་ མི་མོར་རྟོགས་པའི་རྣམ་སྨིན་གྱིས་ལུས་ཅན་ འདི་དང་བརྟགས་པའི་ཡེ་ཤེས་ཕྱག་རྒྱ་ སྟེ་བསྐྱེད་རྫོགས་ཀྱི་རྟོགས་པ་དང་རྟོགས་མེད་ཀྱི་རྟགས་པའི་མཐུས་གསལ་བར་སྣང་བའི་ཕྱག་རྒྱ་འདི་དག་ སྤང་བྱ་སྟེ། ཡང་དག་རྫོགས་པའི་བྱང་ཆུབ་ དུས་ཀྱི་འཁོར་ལོ་ལུགས་ཀྱི་སངས་རྒྱས་ཐོབ་པའི་ ཆེད་དུ་རྒྱལ་བ་མཆོག་གི་ ཏེ་དང་པོའི་སངས་རྒྱས་ བསྐྱེད་མ འི་ཕྱག་རྒྱ་ མཆོག་གི་ཕྱག་རྒྱ་ མ་ནི་བློ་བུར་དྲི་མའི་ཕུང་ཁམས་སྐྱེ་མཆེད་འཕོ་བདེའི་ཆགས་སོགས་ དྲི་མས་གོས་པ་མེད་ ཅིང་དེ་མེད་པས་དེའི་ཆགས་བཅས་ཀྱིས་བདེ་བ་དང་ཆགས་བྲལ་ཀྱི་སྡུག་བསྔལ་གྱི་ རྣམ་པར་འགྱུར་བ་མེད་ཅིང་ ནམ་ མཁའ་ དང་ མཉམ་ པའི་སྒྲིབ་པའི་རླུང་སེམས་ཀྱི་བདག་ཉིད་ཀྱི་ མུན་ པ་ བཅོམ་ ཞིང་དེ་ལྟའི་ཕྱག་རྒྱ་ཆེན་མོའི་ཕྱག་རྒྱ་འདི་ནི་སྒྲིབ་བྲལ་གྱི་ཆོས་ཐམས་ཅད་ལ་ ཁྱབ་བྱེད་ དུ་འཇུག་པའི་སྒྲིབ་བྲལ་གྱི་ རྣལ་འབྱོར་དག་གིས་བགྲོད་བྱ་ སྟེ་བསྟེན་བྱའི་སྙོམས་པར་འཇུག་བྱར་ ཐེར་ཟུག་ཏུ་གནས། ཞེས་པའི་བསྟེན་བྱར་འགྱུར་མེད་དུ་གནས་པ་རྟེན་འབྲེལ་གྱིས་དངོས་སྟོབས་ཀྱི་ཆོས་ཉིད་དུ་གནས་པ་ཡིན་གྱིས་འདུས་མ་བྱས་རྟག་དངོས་ཀྱིས་དོན་ཅན་དུ་མི་གཟུང་ངོ༌། ། ཡང་ན་ཐེར་ཟུག་དུ་གནས་པའི་འགྱུར་ལ་མར་རྩེགས་པར་གནས་པ་ཞེས་འབྱུང་བས་བགྲོད་བྱ་བགྲོད་བྱེད་ཀྱིས་རྣལ་འབྱོར་པ་ཕོ་མོ་༼༢༩༠༽འབྲལ་མི་ཤེས་པར་སྟོང་ཉིད་སྙིང་རྗེ་ཟུང་འཇུག་ཏུ་གནས་པའི་དོན་ཏོ། ། ཡེ་ཤེས་ ཀྱི་རྣམ་ཤེས་ཀྱིས་གནས་ཡིན་པས་ གཟི་བརྗིད་ དེས་སྒྲིབ་བྲལ་གྱིས་མཁའ་ལས་འོང་པའི་མེས་སྲེགས་ སྲིད་པའི་དྲི་མ་འཕྲོག་ཅིང་ དེ་ལྟའི་བྱེད་པ་ནི་བཅོམ་ལྡན་འདས་ དུས་ཀྱི་འཁོར་ལོ འི་གོ་འཕངས་ཐོབ་པའི་ཆེད་ཀྱི་ རྗེས་སུ་ནང་རིག་པ་ འགྱུར་བ་མེད་པ་ སྒོམ་པར་བྱ། ཕྱག་རྒྱ་ ཕྱག་རྒྱ་ཆེན་མོའི་ སྒྱུ་ སྒྲིབ་བཅས་ཀྱི་རྡུལ་ཕྲ་རབ་འདུས་པའི་ལུས་སུ་ཡོད་པ་མིན་ཅིང་སྒྲིབ་བྲལ་གྱིས་ཟག་མེད་ཀྱི་བདེ་བ་བསྐྱེད་པའི་ལུས་སུ་མེད་པ་ཡིན་སྟོང་པ་མེད་པས་མེད་པ་མིན། རང་གིས་ངོ་བོ་ཡོད་པ་མིན་བཞིན་སྣང་བས་ མའི་རྗེས་སུ་མཐུན་པ་ ནང་གཞན་ཕྱོགས་ཀྱི་རྩ་དབུ་མའི་ནང་དུ་སྒྲིབ་བྲལ་གྱི་ ཡིད་དང་ དེ་ཡིད་ཀྱི་རྗེས་སུ་འགྲོ་ལྡོག་བྱེད་ཅིང་ཕྱི་རོལ་སྒྲིབ་བྲལ་གྱི་ ནམ་མཁའ་ལ་ནི་མེ་ལོང་དག་ལ་གཟུགས་བརྙན་བཞིན་ཏེ། ཕྱག་རྒྱ་མའི་རྣལ་འབྱོར་པ་ལ་མངོན་སུམ་སྣང༌།
སྒྲིབ་པ་དང་བཅས་མ་བཅས་ཀྱི་ འཇིག་རྟེན་གསུམ་པོ ར་སངས་རྒྱས་ཀྱི་འོད་ཀྱི་ སྣང་བར་བྱེད་ཅིང་དྲི་ མ་འཁོར་བའི་བག་ཆགས་ཀྱི་ མེད་གློག་དང་མཚུངས་པའི་ ཡེ་ཤེས་ལྔའི་ འོད་ཟེར་དུ་མ་འཕྲོ་བར་བྱེད་ ཅིང་རྡོ་རྗེའི་སྐུ་བཙུན་མོར་བཅས་པ་སྟེ། ། ཕྱི འི་ནམ་མཁའ་ དང་ ནང་གི་ ལུས་ལ་ སྣང་མི་སྣང་གི་ དབྱེར་མེད་ པར་ཕྱི་ནང་ཐམས་ཅད་དུ་ཁྱབ་པའི་སྐུ་གསུང་ཐུགས་ཅན་སྒྲིབ་བཅས་གཟུགས་སོགས་ཀྱི་ ཡུལ་དང་རྣམ་པར་བྲལ་བ་ དག་པའི་རྟེན་འབྲེལ་གྱི་ སྣང་བ་ཙམ་ནི་ སྒྲིབ་བྲལ་གྱི་ མཁའ་ལ་གནས་པ་ཡི། ། ཕྱག་རྒྱ་ཆེན་མོ་དེ་ལ་ཡབ་རྣལ་འབྱོར་པའི་ སེམས་དང་སེམས་བྱུང་ དང་ལྡན་པའི་བཅོམ་ལྡན་འདས་ ལ་ནི་ ཕྱག་རྒྱ་ཆེན་མོ་ བདག་གི་འཁྱུད་༼༢༩༡༽དེ་ བཅོམ་ལྡན་འདས་རྣམ་ཀུན་མཆོག་ལྡན་ཡབ་ཡུམ་གྱི་སྐུ་དེ་ནི་ འགྲོ་བ་དུ་མའི་གཟུགས་ཅན་ གྱི་རྣམ་པར་གདུལ་བྱ་སྣང་ཡང་ དེ་ནི་ སྒྲིབ་བྲལ་རྣམ་ཀུན་མཆོག་ལྡན་གྱི་སྟོང་གཟུགས་ གཅིག་པུའོ། ། ཞེས་བྱུང་ལ། ཡེ་ལེར། སྟོང་གཟུགས་ཕྱག་རྒྱ་ཆེན་པོའི་རྣལ་འབྱོར་པ་རང་གི་ སེམས་ཀྱི་ སྣང་བ་སྣ་ཚོགས་སུ་མེད་ཀྱང་སྣ་ཚོགས་སུ་ སྣང་བ་ཙམ་སྟེ་ རྣལ་འབྱོར་པ་ རང་གི་ སྒྲིབ་བྲལ་གྱིས་ ཡིད་ ཀྱིས་བསྐྱེད་པ་ ལས་སྐྱེས་པ་ མཆོག་གི་དབུ་མར་ཡེ་རླུང་གི་རྒྱུ་བ་བསྟན་པ་ལ་ མེ་ལོང་གི་ནི་ ནང་དུ་བཞིན་གྱི་ གཟུགས་བརྙན་ ཤར་བ་ ལྟ་བུ་ འདི་བཅོམ་ལྡན་འདས་དཔའ་བོ་རང་གི་ལུས་སེམས་ལས་ཐ་དད་པ་ལྟ་བུར་སྣང་ཡང་ཐ་དད་དུ་གྲུབ་པར་མེད་པ་ ཉིད་ དོ། ། ཕྱག་རྒྱ་མ་དེ་ལྟ་བུ་ གང་ཞིག་ དུས་གསུམ་དུ་བྱོན་པ་ མཐའ་དག་རྒྱལ་བའི་སྲས་ རྣམས་ དང་ དུས་གསུམ་གྱི་ སངས་རྒྱས་རྣམས་ཀྱིས་ ངེས་པར་ བསྟེན་ ཞིང་རིམ་གྲོར་མཛད་པ་ རྣལ་འབྱོར་དབང་པོས་ སྒྲིབ་བཅས་ཀྱི་སྲོག་ཐུར་སོ་སོར་བྱེ་བ་སྒྲིབ་བྲལ་དག་པའི་སྲོག་ཐུར་གཅིག་གི་སྦྱོར་བའི་རྣལ་འབྱོར་དང་ལྡན་པ་རྣམས་ཀྱི་ བསྟེན་ པར་ བྱ་ བ་ སྟེ། དེ་བསྟེན་པས་བདེ་བ་ཆེན་པོ་སྐྱེས་པའི་ ཡེ་ཤེས་མེ་ལྕེ་རབ་ཏུ་རྒྱས་པ་དེ་ནི་ གཡས་གཡོན་གྱི་ཉི་ཟླ་རྒྱུ་བའི་ བདུད་དཔུང་ཡུལ་ ཡུལ་ཅན་གཟུགས་འཛིན་རྣམ་ཤེས་ཀྱིས་ཆོས་བསྡུས་ དང་བཅས་པ་མཐའ་དག་སྲེག་བྱེད་ཅིང༌། ལུས་ དེ་ལྟར་བསྲེགས་པས་ལས་ཡེའི་ཕྱག་རྒྱ་བརྟེན་ནས་ ལ་ ཁུ་བ་འཛག་པའི་བདེ་བའི་ཡེ་ཤེས་ལ་ ཆགས་པ་ལ་སོགས་ པས་ཁུ་བ་ཉམས་པ་མེད་པར་འགྱུར་ཏེ་ཆགས་ཡུལ་ལ་སྡང་བ་དང་ཆགས་པ་རྒྱལ་བའི་རྨོངས་པ་རྣམས་ ཀྱང་ བསྲེག་ སྟེ་ དེ་ལྟར་བསྲེགས་པའི་ནུས་པ་ཐོབ་པའི་ རྣལ་འབྱོར་པ་རྣམས་ལ་ལོ་ གསུམ་ཕྱོགས་གསུམ་སྒོམ་པ་ཡི་ སྦྱོར་བས་ ལས་རླུང་རྒྱུན་གཅོད་པའི་མི་འགྱུར་བའི་ ༼༢༩༢༽བདེ་ བ་རོ་ ཉམས་པ་སྟེར་བར་བྱེད། ། ཅེས་ཕྱག་རྒྱ་ཆེན་མོའི་ཕྱག་རྒྱ་ལ་བརྟེན་ནས་སྒྲིབ་བྲལ་གྱི་འོད་གསལ་གྱི་སེམས་དང་ཡེ་རླུང་དབྱེར་མེད་པའི་ཟབ་རྒྱས་རླུང་སེམས་དབྱེར་མེད་ཀྱི་ཕོ་ཉའི་ལམ་གྱི་བཅོམ་ལྡན་འདས་དུས་ཀྱི་འཁོར་ལོའི་གོ་འཕང་སྒྲུབ་པར་བྱེད་དགོས་པས།
རླུང་སེམས་དབྱེར་མེད་དེ་ལྟ་བུའི་ཉེ་ལམ་གྱི་ཁྲིད་ཁོ་བོས་ལེགས་པར་བཤད་ཡོད་པ་དང༌། དེ་ཉིད་ཀྱི་ཚུལ་ཟབ་མོ་ཆོས་སྐུ་བཞི་སྐུ་གསུམ་ངོ་སྤྲོད་ཀྱི་ཆོས་ཚུལ་འདིར་ཡང་གསལ་བར་འཆད་པར་བྱ་སྟེ། དེ་ཡང་པདྨ་དཀར་པོས་དྲངས་མ་ཐག་པའི་རྒྱུད་ཀྱི་རྒྱལ་པོའི་ཚིགས་བཅད་ཕྱི་མ་དྲངས་ནས། དེའི་རྗེས་ཐོག་ཉིད་དུ། འགྲེལ་ཆེན་ལས། བཅོམ་ལྡན་འདས་ཀྱི་ངེས་པ་འདིའི་ཕྱིར་ རྗེས་དྲན་གྱི་སྐབས་སུ་ལས་ཀྱི་ཕྱག་རྒྱའི་སྦྱོར་བས་ དབང་པོ་གཉིས་ཀྱི་སྙོམས་པར་འཇུག་པས་ཀྱང་ཕྱི་རོལ་གྱི་དབང་པོ་ལས་སྐྱེས་པ་འགྱུར་བའི་བདེ་བ་རྣམ་པར་སྤངས་ནས་བྱང་ཆུབ་ཀྱི་མཐར་ཐུག་པའི་བར་དུ་ཕྱག་རྒྱ་ཆེན་པོ་རང་གི་སེམས་ཀྱི་སྣང་བ་ཙམ་འདི་རྣལ་འབྱོར་པས་སྒོམ་པར་བྱའོ། ། འོ་ན་དེ་བཞིན་གཤེགས་པས་ཕུང་པོ་དང་ཁམས་དང་སྐྱེ་མཆེད་མེད་ན་དབང་པོ་གཉིས་ཀྱི་སྦྱོར་བ་དང་བྲལ་བ་ནི་ཤེས་རབ་ཡེ་ཤེས་རང་རིག་པར་མི་འགྱུར་ཏེ་འཕོ་བ་མེད་པ་ཉིད་ཀྱི་ཕྱིར་རོ། ། ཞེས་གསུངས་༼༢༩༣༽པ་མ་ཡིན་ནམ། ཇི་ལྟར་རྣལ་འབྱོར་པས་རང་གི་སེམས་ཀྱི་སྣང་བ་ལ་རང་གི་སེམས་རྗེས་སུ་ཆགས་པར་བྱས་ནས་རང་གི་སེམས་སྒྲིབ་པ་མེད་པར་བྱེད་ཅིང་མི་འགྱུར་བའི་བདེ་བ་ཆེན་པོའི་ཡེ་ཤེས་ཀྱང་ལོངས་སྤྱོད་པར་བྱེད་དེ་རྡུལ་ཕྲ་རབ་ཚོགས་པའི་ལུས་མེད་པའི་ཕྱིར་རོ། ། འདི་ཉིད་ནི་ཕྱིན་ཅི་ལོག་པ་སྟེ་ལྷ་སྦྱིན་བདག་ཉིད་ཀྱི་ཕྲག་པར་ཞོན་ནས་གྲོང་དུ་འགྲོའོ་ཞེས་པའི་ངག་བཞིན་ནོ་ཞེས་པ་འདིར་འགའ་ཞིག་གི་བསམ་པ་འབྱུང་བར་འགྱུར་ཏེ།
དེའི་ཕྱིར་བརྗོད་པར་བྱའོ། ། འདིར་རྨོངས་པ་རྣམས་ཀྱི་བརྗོད་པར་བྱ་བ་གང་ཡིན་པ་རྡུལ་ཕྲ་རབ་ཚོགས་པའི་བདག་ཉིད་ཀྱི་ཕུང་པོ་དང་ཁམས་དང་སྐྱེ་མཆེད་རྣམས་མ་གཏོགས་པ་སེམས་ཙམ་གྱི་ཤེས་རབ་ཡེ་ཤེས་རང་རིག་པར་མི་འགྱུར་བ་དེ་ནི་མ་ཡིན་ཏེ། གང་གི་ཕྱིར་གློ་བུར་བའི་སེམས་ཀྱི་བག་ཆགས་ཀྱི་དབང་གིས་སོ། ། འདིར་ཕུང་པོ་དང་ཁམས་དང་སྐྱེ་མཆེད་ཅེས་བྱ་བ་ནི་གློ་བུར་བའི་སེམས་ཀྱི་བག་ཆགས་སོ། ། དེའི་དྲིན་གྱི་སེམས་ལ་བདེ་བ་དང་སྡུག་བསྔལ་གྱི་ཚོར་བ་རབ་ཏུ་འཇུག་སྟེ་དོན་དམ་པར་རྣམ་པར་བཅད་ན་ལུས་འདི་ལ་ཉེ་བར་འཚེ་བ་ཕྲ་མོའང་ཡོད་པ་མ་ཡིན་ནོ། ། འདིར་རྡུལ་ཕྲ་རབ་ཚོགས་པའི་བདག་ཉིད་ཀྱི་ལུས་༼༢༩༤༽འདི་རྨི་ལམ་གྱི་གནས་སྐབས་ན་རབ་ཏུ་ལྷུང་སྟེ་གནས་ཤིང་གང་རང་གི་སེམས་ལ་སྡུག་བསྔལ་རབ་ཏུ་འཇུག་པ་འདི་ལ་ཉེ་བར་འཚེ་བ་ཕྲ་མོ་འགའ་ཡང་ཡོད་པ་མ་ཡིན་ནོ། ། འདི་ནི་འཇིག་རྟེན་ཐམས་ཅད་དུ་རབ་ཏུ་གྲགས་པ་སྟེ་གནས་སྐབས་དེ་ཉིད་ལ་སེམས་ཀྱི་བག་ཆགས་ཀྱི་བདག་ཉིད་ཀྱི་ལུས་གཞན་རྡུལ་ཕྲ་རབ་ཚོགས་པ་དང་བྲལ་བ་ཡུལ་གཞན་དུ་འགྲོ་བར་རབ་ཏུ་སྣང་སྟེ་ཡུལ་གཞན་དུ་སོང་བ་དེའི་ལུས་ལ་ཆོམ་རྐུན་ལ་སོགས་པ་རྣམས་ཀྱི་ཉེ་བར་འཚེ་བར་བྱས་པར་གྱུར་ན་ཉེ་བར་འཚེ་བ་དེས་སེམས་ལ་སྡུག་བསྔལ་རབ་ཏུ་འཇུག་ཅིང༌། སྡུག་བསྔལ་དེས་དུབ་པར་བྱེད་དེ་ལུས་མེད་ཅིང་ཆོམ་རྐུན་ལ་སོགས་པ་མེད་པར་སེམས་ཀྱི་སྡུག་བསྔལ་གྱི་ཤེས་པ་རང་རིག་པ་རབ་ཏུ་འཇུག་པ་འདི་ནི་རྨད་དུ་བྱུང་བ་ཆེན་པོའོ། ། དེ་བཞིན་དུ་རྨི་ལམ་དུ་འདོད་པ་ཆེན་པོ་ཉེ་བར་ལོངས་སྤྱོད་པ་རྣམས་ཀྱིས་སེམས་ལ་བདེ་བ་རབ་ཏུ་འཇུག་སྟེ། ལུས་མེད་ཅིང་འདོད་པ་ཆེན་པོ་ཉེ་བར་ལོངས་སྤྱོད་པ་རྣམས་མེད་པར་སེམས་ཅན་རྣམས་ཀྱི་སེམས་ཀྱི་བདེ་བའི་ཤེས་པ་རང་རིག་པ་རབ་ཏུ་འཇུག་པ་དེ་ཉིད་ནི་ངོ་མཚར་རོ། །
ཉི་ཚེ་བའི་ཤེས་པ་འདི་ཉིད་ཀྱང་མཁས་པ་རྣམས་ཀྱིས་རྣམ་པར་སྤྱད་པར་མི་ནུས་ན་འཁོར་བའི་བག་ཆགས་ལས་འདས་ཤིང་མྱ་ངན་ལས་འདས་པའི་བག་ཆགས་ལས་༼༢༩༥༽བྱུང་བ་རྣལ་འབྱོར་པའི་རང་རིག་པ་ཀུན་ཏུ་བཟང་པོ་མི་འགྱུར་བའི་བདེ་བ་ཆེན་པོའི་ཡེ་ཤེས་རྨོངས་པ་རྣམས་རྣམ་པར་བརྟག་པར་ནུས་པ་ལྟ་ཅི་སྨོས། ། ཞེས་འབྱུང་བ་དེའི་དོན། འཇིག་རྟེན་ལས་འདས་པའི་རྫོགས་རིམ་སྦྱོར་བ་ཡན་ལག་དྲུག་གི་རྣལ་འབྱོར་གྱི་ལོ་གསུམ་ཕྱོགས་གསུམ་དུ་སྒྲིབ་བྲལ་གྱི་འོད་གསལ་དང་ཡེ་རླུང་གི་རླུང་སེམས་དབྱེར་མེད་ཀྱི་རྡོ་རྗེའི་རྣལ་འབྱོར་བསགས་པའི་མཆོག་མི་འགྱུར་གྱི་དགེ་ཚོགས་ཀྱི་འབྲས་བུ་ལས་མ་དག་པ་ཁམས་གསུམ་གྱི་འཁོར་བ་པའི་ས་དང་ཁམས་འབྱུང་བ་དང༌། དག་པ་ཉི་ཚེ་བའི་འཇིག་རྟེན་སྐྱེ་འཇིག་ཅན་མྱང་འདས་ཀྱི་ས་དང་ཁམས་དང་འབྱུང་ཆོས་ཐམས་ཅད་སྤངས་པའི་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་གཟུགས་ལས་རང་ཉིད་བཅོམ་ལྡན་འདས་དུས་ཀྱི་འཁོར་ལོའི་སྣང་བ་དང་འབྲལ་མི་ཤེས་པར་དེའི་བཙུན་མོ་སྣ་ཚོགས་ཡུམ་ཕྱག་རྒྱ་ཆེན་མོའི་ཕྱག་རྒྱ་སྒྱུ་མའི་འཕྲུལ་ལྟ་བུར་ཡིད་ལ་བྱེད་པ་ཙམ་གྱིས་མེ་ལོང་གི་གཟུགས་བརྙན་ལྟར་སྤྲོས་པའི་མཐའ་བརྒྱད་དང་བྲལ་བར་སྣང་བ་དེ་ཉིད་དང་སྙོམས་པར་འཇུག་པའི་མས་བརྟན་གྱི་དགའ་བ་བཅུ་དྲུག་མངོན་དུ་བྱས་པ་ན། སྒྲིབ་བཅས་རྣམ་པར་ཤེས་པ་ཚོགས་བརྒྱད་ཀྱི་ངོ་བོའི་གཟའ་བརྒྱད་ཀྱི་ལས་རླུང་གི་རྒྱུ་བ་དང༌། ཁྱད་པར་སྒྲིབ་བཅས་བཞི་པའི་སེམས་༼༢༩༦༽འཁོར་རྩ་ཆེས་ཕྲ་བའི་མ་རིག་པ་ཀུན་གྱི་སྒྲ་གཅན་གྱི་མུན་པ་ཆེན་པོའི་ཕྱེད་པ་སྔ་མའི་སེམས་རླུང་ཕ་མའི་རྒྱུད་ཀྱི་སངས་རྒྱས་ཀྱིས་སྤང་བར་མ་བྱས་པའི་སྒྲིབ་པ་དེ་ཡང་སྤོང་བར་བྱེད་པ་ཡིན་ཏེ། དེ་ལྟའི་ཕྱག་རྒྱ་ཆེན་མོའི་ཕྱག་རྒྱ་ལ་བརྟེན་པའི་བདེ་བ་ལས་ཆེ་བའི་བདེ་བ་ཤེས་བྱའི་ཁོངས་ན་གཏན་མེད་པས་དེ་འདྲའི་བདེ་བ་ནི་ཉམས་པ་དང་འགྱུར་བ་དང་འཕོ་བ་དང་འཛག་པའི་བདེ་བ་མིན་པས། དེ་མངོན་དུ་བྱས་པ་ན། འཁོར་འདས་ཀྱི་སྡུག་བསྔལ་རགས་ཕྲ་ཆེས་ཕྲ་བ་ཐམས་ཅད་གཞར་ཡང་གནས་པ་མེད་པར་སྤང་བར་ནུས་པ་ཡིན་ནོ། ། དེས་ན་མཆོག་གི་གོ་འཕང་འདི་ལྟ་བུའི་སྒྲུབ་བྱེད་ཀྱི་ཕྱག་རྒྱ་ནི་ཕྱི་རོལ་གྱི་ལས་ཡེའི་ཕྱག་རྒྱ་ལ་རག་པ་མ་ཡིན་ནོ་ཞེས་བཤད་པ་ལ།
ཕ་མའི་རྒྱུད་སྡེ་གསང་འདུས་བདེ་མཆོག་སོགས་ཀྱི་རང་ལམ་ལ་ཞུགས་ནས་གྲུབ་པ་བརྙེས་པའི་དཔའ་བོ་དང་རྣལ་འབྱོར་མ་དང་ལུགས་དེ་པའི་སངས་རྒྱས་དག་གིས་ཐེག་པ་དེ་དག་གིས་ཆོག་ཤེས་ནས། ། འདི་སྐད་དུ་སྨྲ་བ་བྱེད་དེ། འོ་ན་བཅོམ་ལྡན་འདས་ཀྱི་དཔལ་གསང་བ་འདུས་པའི་རྒྱུད་ལ་སོགས་པར། ཕུང་ཁམས་སྐྱེ་མཆེད་དང་བཅས་པའི་འདོད་ཁམས་ཀྱི་མིའི་བུ་མོའི་ཕྱག་རྒྱ་དབང་པོ་གཉིས་སྦྱོར་བ་ལ་བསྟེན་ནས། ཤེས་རབ་ཡེ་ཤེས་རིག་ནས་བདེན་པ་མཐོང་བར་༼༢༩༧༽འགྱུར་ཏེ། ཡབ་ཡུམ་གྱི་དཀར་དམར་འཕོ་བའི་འཕྲོ་འདུ་ལ་བརྟེན་ནས་བདེ་ཆེན་མྱོང་དགོས་པར་གསུངས་པས། བདེ་བ་ཆེན་པོའི་བདག་ཉིད་ཤེས་རབ་ཡེ་ཤེས་ཀྱི་རིག་པ་ལ་ནི་ངེས་པར་འདོད་ཁམས་སོགས་འབྱུང་བས་བསྡུས་པའི་ལུས་ཀྱི་ཤེས་རབ་མ་དགོས་ཀྱི་སེམས་སྣང་ཙམ་གྱི་ཕྱག་རྒྱས་ནི་བདེ་བ་ཆེན་པོ་སྐྱེད་པར་མི་ནུས་ཏེ། སེམས་སྣང་ཙམ་ལ་རགས་པའི་རྡུལ་རྫས་ཐ་སྙད་དུའང་ཚོགས་ནས་ལུས་སུ་འགྲུབ་མི་དགོས་པའི་ཕྱིར། དེས་ན་སེམས་ཙམ་གྱི་སྣང་བ་ལ་རྣམ་ཀུན་མཆོག་ལྡན་གྱི་རླུང་སེམས་དེ་ཉིད་བཅོམ་ལྡན་འདས་དུས་ཀྱི་འཁོར་ལོ་དང་ཤེས་རབ་མ་ཕྱག་རྒྱ་ཆེན་མོ་དབྱེར་མི་ཕྱེད་པར་རོ་གཅིག་པ་ཡབ་ཡུམ་ཏུ་སྦྱོར་ཞེས་པ་འདི་ནི་ལྷ་སྦྱིན་བདག་ཉིད་ཀྱི་ཕྲག་པར་ཞོན་ནས་གྲོང་དུ་འགྲོའོ་ཞེས་བརྗོད་པ་ལྟར། འདི་ལས་ཕྱིན་ཅི་ལོག་ཅི་ཞིག་ཡོད་ཟེར་བ་དེ་ཕྱོགས་སྔ་མར་བཞག་ནས་དེ་དགག་པ་ཡིན།
དུས་འཁོར་བ་ཆེན་པོ་སེམས་འགྲེལ་མཁན་གྱི་ཞལ་སྔ་ནས། རྨོངས་པ་དེ་དག་གི་བརྗོད་པ་དེ་མི་འཐད་དེ། བཅོམ་ལྡན་འདས་ཀྱིས་དེ་ལྟར་གསུངས་པ་ནི་ཕྱག་རྒྱ་མཆོག་འདི་དང༌། ཕྱག་རྒྱ་འདི་ལ་བརྟེན་ནས་ཤེས་རབ་ཡེ་ཤེས་ཆེན་པོ་རིག་མར་མི་འགྱུར་བའི་གང་ཟག་སྔགས་ལམ་ནས་སངས་རྒྱས་པར་འགྱུར་༼༢༩༨༽བ་ལ་ཚུལ་དེ་ལྟར་གསུངས་པ་ཡིན་གྱི། སྔགས་ཀྱི་གང་ཟག་སྐལ་བ་མཆོག་ཕྱག་རྒྱ་འདི་དང༌། ཕྱག་རྒྱ་འདི་ལ་བརྟེན་ནས་ཤེས་རབ་ཡེ་ཤེས་ཆེན་པོ་རིག་པའི་གང་ཟག་ལ་དང་པོར་ལས་ཡེའི་ཕྱག་རྒྱ་ལ་བརྟེན་ནས་ཤེས་རབ་ཡེ་ཤེས་རིག་དགོས་ཀྱང༌། ཕྱིས་མཆོག་མི་འགྱུར་བའི་བཅོམ་ལྡན་འདས་དུས་ཀྱི་འཁོར་ལོའི་གོ་འཕང་གི་ཉེ་དུ་སྒྲུབ་པའི་ཕྱག་རྒྱར་ནི་ལས་ཡེའི་ཕྱག་རྒྱ་དང༌། ཕྱག་རྒྱ་དེ་ལ་བརྟེན་པའི་ཤེས་རབ་ཡེ་ཤེས་ཙམ་པོ་བ་ཙམ་རིག་པ་དེས་གོ་འཕང་དེ་སྒྲུབ་པའི་ཆོ་གར་མི་འགྱུར་བའི་ཕྱིར་དང༌། ཐ་སྙད་དུ་སེམས་ཅན་གྱི་ཁམས་དང་ས་དང་འབྱུང་བ་དང་རྡུལ་ཕྲ་རབ་ཀྱིས་བསྡུས་པ་རགས་པའི་ལུས་སེམས་ཕུང་ཁམས་སྐྱེ་མཆེད་ཀྱི་བདག་ཉིད་ཀྱི་ལས་ཡེའི་ཕྱག་རྒྱ་དངོས་མཚན་པ་ལ་མ་བརྟེན་ཀྱང་ཤེས་རབ་ཡེ་ཤེས་ཆེན་པོ་རིག་པར་མི་འགྱུར་བ་མ་ཡིན་ཏེ། འཁོར་བའི་བག་ཆགས་སྒྲིབ་བཅས་ཀྱི་གནས་ངན་ལེན་ལས་གྲོལ་བའི་སྒྲིབ་བྲལ་གཞན་མཆོག་བདེ་གཤེགས་སྙིང་པོའི་བག་ཆགས་རབ་ཏུ་སད་པའི་རགས་ལུས་ཀྱི་རྡུལ་ཕྲ་རབ་བསགས་པའི་ལུས་སྤངས་པའི་སྟོང་གཟུགས་ཕྱག་རྒྱ་ཆེན་མོའི་ཕྱག་རྒྱའི་སྐྱེ་མཆེད་ཡོངས་སུ་རྫོགས་ཤིང་ལང་ཚོ་དར་ལ་བབ་པ་ལ་བརྟེན་ནས་དེ་རིག་བྱར་ཡོད་༼༢༩༩༽པའི་ཕྱིར།
དཔེར་ན་སྒྲིབ་བཅས་གློ་བུར་དྲི་མའི་བདག་ཉིད་ཀྱི་འཁོར་བ་པ་རྣམས་ཀྱང་གཉིད་ལོག་པའི་རྨི་ལམ་གྱི་སྣང་བ་ན་ཕུང་ཁམས་སྐྱེ་མཆེད་ཀྱི་བག་ཆགས་སེམས་རྒྱུད་ལ་ཡོད་ཀྱང༌། གཉིད་ཀྱིས་བརླམས་པའི་རྨི་ལམ་གྱི་ལུས་སྣང་ལ་རྡུལ་ཕྲ་རབ་བསགས་པའི་ལུས་མེད་ཀྱང༌། རྨི་ལམ་དུ་སེམས་ཀྱི་བག་ཆགས་ཀྱི་དབང་གི་རྡུལ་ཕྲ་རབ་ཀྱིས་བརྩམས་པའི་ལུས་ཡོད་པ་ལྟར་སྣང་ནས། ལུས་ལ་ཆོམ་རྐུན་པས་འཚེ་བའི་སྡུག་བསྔལ་དང་འདོད་ཡོན་ལ་ལོངས་སྤྱོད་པའི་བདེ་བ་ཉམས་སུ་མྱོང་ཡང༌། དེའི་ཚེ་རྡུལ་ཕྲ་རབ་ཀྱིས་བསགས་པའི་ལུས་ལ་ཉེ་བར་འཚེ་བ་དང་བདེ་བ་ཕྲ་མོའང་མེད་པ་ནི་ངོ་མཚར་བ་སྟེ། རྨི་ལམ་གྱི་ལུས་ལ་ཕན་གནོད་འགར་ཡང་མེད་ཀྱང་རྨི་ལམ་མྱོང་པོའི་ཤེས་པ་ལ་ཕན་གནོད་ཀྱི་བདེ་སྡུག་མྱོང་བ་མི་འགལ་བ་ཉིད་ཀྱི་དཔེས། རྣམ་ཀུན་མཆོག་ལྡན་གྱི་སྟོང་གཟུགས་ཀྱི་ཕྱག་རྒྱ་མའི་ལུས་སྒྲིབ་བཅས་འབྱུང་བའི་རྡུལ་ཕྲ་རབ་ཀྱི་རྩོམ་པའི་ལུས་མིན་ཀྱང༌། དེ་བརྟེན་པ་ལ་ཤེས་རབ་ཡེ་ཤེས་ཆེན་པོ་རང་རིག་པ་བདེ་བ་ཆེན་པོ་ཉམས་སུ་མྱོང་བ་མི་འགལ་བ་འདི་ནི་དེ་ལས་ཀྱང་འདི་ཉིད་ཆེས་ངོ་མཚར་བ་ཡིན་ཏེ། ༼༣༠༠༽འཁོར་བ་ན་བག་ཆགས་ཀྱི་དབང་གིས་རྨི་ལམ་གྱི་ལུས་སྣང་ལ་འཁོར་བའི་མངོན་སུམ་གྱི་རང་ལུས་མེད་ཀྱང་རྨི་ལམ་གྱི་ལུས་སྣང་ལ་བརྟེན་ནས་བདེ་སྡུག་མྱོང་བ་ངོ་མཚར་བའི་ཉི་ཚེ་བའི་ཤེས་པའི་འཇུག་པའི་ཡང་སེམས་ཅན་མཁས་པ་རྣམས་ཀྱིས་ཀྱང་བློ་གྲོས་ཀྱིས་རྣམ་པར་དཔྱད་མི་ནུས་ན་སྒྲིབ་བྲལ་གཞན་མཆོག་གི་རླུང་སེམས་དེ་རྡོ་རྗེའི་རྣལ་འབྱོར་ཡན་ལག་དྲུག་གི་ལེགས་པར་བག་ཆགས་སད་པར་བྱས་པ་ལས་བྱུང་བའི་མ་དག་པའི་འབྱུང་ལུས་མེད་ཀྱང་སྟོང་གཟུགས་ཕྱག་རྒྱ་ཆེན་མོའི་ཕྱག་རྒྱ་ལ་བརྟེན་ནས་བདེ་ཆེན་རང་རིག་ཀུན་ཏུ་བཟང་པོ་རྣལ་འབྱོར་པས་ཉམས་སུ་མྱོང་བའི་ངོ་མཚར་བའི་ཤེས་པ་ཐམས་ཅད་པ་འདི་དེ་ལྟའི་ཚུལ་ལ་རྨོངས་པ་རྣམས་ཀྱི་བློ་གྲོས་ཀྱིས་དཔྱད་མི་ནུས་ན། འདི་ལྟའི་གནད་ཟབ་མོ་ལ་རྒོལ་བ་སྐད་ཀྱི་རང་ཉིད་ཀྱིས་རང་ཉིད་ལ་ཅོ་འདྲི་བར་མ་བྱེད་ཅིག་ཅེས་འཕགས་པ་སྤྱན་རས་གཟིགས་ཀྱི་ཞལ་ལུང་དྲི་མ་དང་བྲལ་བའོ། །
དེ་ལྟར་རྒྱ་ཅུང་ཟད་བཀྱེད་དེ་སྨྲས་པ་ནི་སེམས་ཅན་རྣམས་ཀྱི་རྟེན་འབྲེལ་ཡན་ལག་བཅུ་གཉིས་ཀྱི་ངོ་བོའི་ཁྱིམ་བཅུ་གཉིས་ཀྱི་ངོ་བོའི་ཁྱིམ་བཅུ་གཉིས་ཀྱི་ལས་རླུང་གི་ རྒྱུ་བ་ལ་རྣམ་ཤེས་ཚོགས་བརྒྱད་ཀྱི་ངོ་བོའི་གཟའ་བརྒྱད་ཀྱི་ལས་རླུང་གི་ རྒྱུ་ཆའི་ནོར་དང་བུ་ལོན་གྱི་བགྲོད་པའི་སྒྲིབ་གཉིས་བག་ཆགས་དང་བཅས་པའི་དཀྱིལ་འཁོར་མཐའ་༼༣༠༡༽དག་འཁོར་བ་ཐོག་མ་མེད་པའི་དུས་ལུས་ཀྱི་ཕྱི་མཐར་ཕྱི་ནང་གི་ཁྱིམ་དང་སྐར་མ་གཟའ་ཐམས་ཅད་སྒྲིབ་བྲལ་སྟོང་པ་ཆེན་པོར་དག་ཅིང་འཇུག་པའི་སླད་དུ། ཕྱི་དང་ནང་གི་འཁོར་བའི་ཁྱིམ་དང་རྟེན་འབྲེལ་གཟའ་དང་ཤེས་པ་རྣམས་སྦྱོང་བའི་བདེན་དོན་རྣམ་པ་བཅུ་གཉིས་ཀྱི་ཡེ་རླུང་དང༌། དེ་ཉིད་རྣམ་པ་བཅུ་དྲུག་རིག་པའི་ནུས་མ་བརྒྱད་ཀྱི་ངོ་བོའི་ཡེ་རླུང་གིས་སྦྱོང་བས་ནང་དུ་ཁྱིམ་བཅུ་གཉིས་ཀྱི་ཟླ་ཉི་ལ་བརྟེན་པའི་དབུགས་ཉི་ཁྲི་ཆིག་སྟོང་དྲུག་བརྒྱའི་རྒྱུ་བ་དག ། དེ་དག་པས་དེ་རྒྱུ་བའི་སྣོད་ཀྱི་རྩ་སྟོང་ཕྲག་བདུན་ཅུ་རྩ་གཉིས་ཀྱི་ཁོང་སྦུབས་དྲལ། དེ་དྲལ་བས་ཁམས་དཀར་དམར་གྱིས་འཛག་པ་ཐམས་ཅད་འཆིང༌། དེ་བཅིངས་པས་རྩ་ཐམས་ཅད་མཆོག་གི་རྩ་དབུ་མ་གཅིག་པུར་གྱུར། དེ་གྱུར་པས་རླུང་ཐམས་ཅད་དབུ་མ་སྒྲིབ་བྲལ་སྒྲ་གཅན་གྱི་ཡེ་རླུང་གཅིག་པུར་གྱུར། དེ་ལྟར་གྱུར་པ་ཉིད་ཀྱིས་ཐིག་ལེ་ཐམས་ཅད་སྒྲིབ་བྲལ་གྱི་ཉི་ཟླ་གཉིས་ཉ་གང་བའི་བདག་ཉིད་དུ་གྱུར་པ་ལས་འཕོ་འགྱུར་འགྲོ་འོང་མེད་པར་མཉམ་ཉིད་གཅིག་ཏུ་གྱུར་པ་དེ་ཉིད་རྒྱུ་འབྲས་སྒྲ་གཅན་རྡོ་རྗེ་ཅན་གྱི་ཡེ་རླུང་གི་ལེགས་པར་བཟུང་སྟེ་དེ་བཞིན་ཉིད་དུ་གཤེགས་པ་ལས་ཕྱིར་མི་ལྡོག་པ་ཉིད་ཀྱིས་སྒྲིབ་བྲལ་གྱི་རྩ་རླུང་ཐིག་ལེ་གསུམ་འཕོ་མེད་དུ་༼༣༠༢༽བརྟན་པས། དེ་དག་ལ་བརྟེན་པའི་ཐུགས་རྡོ་རྗེའི་ཉིད་གཞན་མཆོག་རྩ་དབུ་མའི་འཁོར་ལོ་དྲུག་གི་ལྟེ་བར་ཐབས་ཤེས་ཀྱི་ནཱ་ད་རྣམས་གཤེགས་པ་དྲུག་དང་གཤེགས་མ་དྲུག་གི་ངོ་བོའི་དུས་ཀྱི་འཁོར་ལོའི་རྟེན་བརྟེན་པར་བཅས་པའི་དཀྱིལ་འཁོར་ཇི་ལྟ་བ་བཞིན་དུ་སངས་རྒྱས་ཏེ་འཚོ་གཞེས་ཉམས་པ་མེད་པར་བཞུགས་པའོ། ། ཡེ་རླུང་གི་ལས་རླུང་ལོ་གསུམ་ཕྱོགས་གསུམ་གྱི་ཞག་ལ་སྦྱོང་བ་ན།
རྩ་རེ་རེ་ཞིང་ཡེ་རླུང་གི་བགྲོད་པ་ཉི་ཁྲི་ཆིག་སྟོང་དྲུག་བརྒྱའི་རྒྱུ་བས་བརྒྱུས་ནས་དེ་སྦྱང་དགོས་པའང་རྩ་རེ་རེ་ཞིང་ལས་རླུང་གི་རྒྱུ་བ་ལའང་གྲངས་དེ་སྙེད་ཡོད་པས་སྤང་གཉེན་མཐུན་པར་དག་པ་སྦྱར་བའི་ཆེད་དུ་ཡིན་ནོ། ། འགྲེལ་པ་དྲི་མ་མེད་པར། དེ་ནས་གང་ཞིག་ཅུང་ཟད་འདོད་པ་དག་ནི་ཉིན་ཞག་འགའ་ཡིས་སྐྱེ་བ་འདི་ལ་ཐོབ་པར་འགྱུར་ཞེས་དང༌། རྒྱུ་མཐུན་པ་དེ་ལས་རྣམ་པར་སྨིན་པ་དང་སྐྱེས་བུ་བྱེད་པ་དང་དྲི་མ་མེད་པ་གང་ཅུང་ཟད་བརྗོད་པར་བྱ་བ་མ་ཡིན་པ་འདོད་པ་དེ་ནི་ཉིན་ཞག་འགའ་ཡིས་སྐྱེ་བ་འདི་ལ་ཐོབ་པར་འགྱུར་རོ། ། ཉིན་ཞག་འགའ་ནི་ལོ་གསུམ་ཕྱོགས་གསུམ་གྱི་དུས་ཀྱི་འཁོར་ལོའི་ཉིན་ཞག་རྣམས་ཏེ་དེ་དག་གིས་སོ། ། ༼༣༠༣༽སྟོང་པ་ལ་སོགས་པའི་རྣམ་པར་ཐར་པས་སྦྱངས་པའི་ཕུང་པོ་འདི་དག་གིས་ཕྱག་རྒྱ་ཆེན་པོའི་དངོས་གྲུབ་ཐོབ་པར་འགྱུར་རོ། ། ཞེས་སོ། ། འདིར་སྨྲས་པ། བདག་ནི་སྙིགས་མའི་དུས་སུ་སྐྱེས་གྱུར་ཀྱང༌། ། སངས་རྒྱས་ཆེན་པོ་མཉན་པ་གྲུབ་ཐོབ་དང༌། །
མཇལ་བའི་བཀའ་དྲིན་བཟང་པོའི་བྱིན་རླབས་ལས། ། ཀརྨ་པ་བསྟན་འཁྲུལ་པ་མེད་པ་འདིར། ། ཞུགས་པའི་སྐལ་བཟང་ཐོབ་བོ་རྗེས་འཇུག་དག ། དེ་ཕྱིར་ཁོ་བོས་བསླུ་བ་མེད་པའི་ལམ། ། རྡོ་རྗེ་ཐེག་པའི་ཤིང་རྟ་ཆེན་པོ་འདི། ། སྐལ་ལྡན་སློབ་མའི་ཆེད་དུ་བསྒྲུབས་ཟིན་པས། ། མཆོག་མི་འགྱུར་གྱི་བདེ་བ་ཆེན་པོ་དག ། བདེ་ཆེན་ཐེམ་སྐས་ཆེ་ལ་ཉེར་འཛེགས་ནས། ། མྱུར་བ་མྱུར་བར་ཤིང་རྟ་འདིར་ཞུགས་དང༌། ། གཞལ་དུ་མེད་པའི་མཆོག་གི་དངོས་གྲུབ་ཀྱི། །
ནོར་བུ་རིན་ཐང་མེད་པ་ཐོབ་འགྱུར་བས། ། ཤེས་བྱའི་ཁྲོད་འདིར་རྨད་བྱུང་འདི་དག་གོ ། ཞེས་སོ། ། གཉིས་པ་དེའི་ཉམས་ལེན་བཤད་པ་ལ། བར་དོ་ཉིད་ཀྱི་ཉམས་ལེན་དང༌། དེ་ལས་འཕྲོས་པ་འཕོ་བའི་ཉམས་ལེན་ནོ། ། དང་པོ་ནི། རྗེ་བཙུན་ཆེན་པོ་མི་ལ་རས་པས་བཀྲ་ཤིས་ཚེ་རིང་མ་མཆེད་ལྔར་གདམས་པ་ལས། ད་རེས་སྐུ་གསུམ་༼༣༠༤༽མངོན་གྱུར་གྱི་མཚམས་ལག་ལེན་དུ་བསྟན་ན། ལམ་འཆི་བའི་སྲིད་པ་དང༌།
འགྱུ་བ་གནད་གཅོད་ཀྱི་འཕྲང་ཕྱི་ནང་འབྱུང་བའི་སྐྱེ་མཆེད་རིམ་གྱིས་ཐིམ་པའི་རྗེས་ལ། ཉོན་མོངས་པའི་འཆིང་བ་མཐའ་དག་ལས་གྲོལ་བ། ནམ་མཁའ་སྤྲིན་དང་བྲལ་བ་ལ་ཉི་མ་ཤར་བ་ལྟ་བུར་ཆོས་ཉིད་སྤྲོས་པ་ཐམས་ཅད་ཉེ་བར་ཞི་བ། ངོ་བོ་སྟོང་པ་ཉིད་གནས་ལུགས་མ་བཅོས་པ་ཇི་ལྟ་བ་བཞིན་དུ་དུས་དེར་འཆར་བས། དེ་དག་འཆི་བ་འོད་གསལ་ཆོས་སྐུ་ཡིན་ཏེ། དེ་ཡིན་པ་ལ་ཡིན་པར་ངོ་ཤེས་དགོས། དེར་ངོ་ཤེས་པར་བྱེད་པ་ལ་ད་ལྟར་བླ་མ་དམ་པས་ངོ་སྤྲོད་གནས་ལུགས་ལྟ་བའི་དོན་གོ་བ་དང༌། མཚོན་བྱེད་ལམ་གྱི་འོད་གསལ་ལ་སྦྱང་འཚལ། ལམ་སྲིད་པ་བར་དོ་ལ་སྔོན་བྱུང་ཡིད་ཀྱི་གཟུགས་ཅན་ལམ་གྱི་གཤེད་མ་འཚེ་བའི་ཕྲང༌། སྣང་མུན་འོད་ཀྱི་ས་མདོ་རུ།
དབང་པོ་ཀུན་ཚང་ཐོག་མེད་ཅིང༌། ལས་ཀྱི་རྫུ་འཕྲུལ་འོད་དང་ལྡན་པའི་ལུས་གཅིག་ཡོད་པ་དེ་དག་ལོངས་སྤྱོད་རྫོགས་པའི་སྐུ་ཡིན་ཏེ། ཟུང་འཇུག་ལྷའི་སྣང་བ་ལྟ་བུར་ཤེས་ནས། བག་ཆགས་སྔ་མའི་ལྷག་ལུས་སྦྱོང་བ་ཡིན་པས། དེ་ཡིན་པ་ལ་ཡིན་པར་ངོ་ཤེས་དགོས། དེ་ངོ་ཤེས་པར་བྱེད་པ་ལ་ད་ལྟར་སྐྱེས་པའི་ལྷ་སྐུ་༼༣༠༥༽ལ་དམིགས་པ་གསལ་བ་དང༌། མཚོན་བྱེད་ལམ་གྱི་སྒྱུ་མ་རྨི་ལམ་ཟིན་པར་སྦྱང་འཚལ། ལམ་སྲིད་པ་ཐ་མ་རིག་པ་ལས་ཀྱི་རླུང་གིས་རང་དབང་མེད་པར་བསྐྱོད་པའི་འཕྲང་དྲི་ཟ་མངལ་གྱི་གྲོང་ཁྱེར་སྐྱེ་གནས་འཚོལ་བའི་དུས་དེར། ཕོ་མོ་སྦྱོར་བ་བྱེད་པ་ལ་ཆགས་སྡང་སྐྱེ་བས་སྔར་གྱི་གདམས་ངག་དྲན་པའི་གནད་ཀྱིས། རང་ཉིད་བདེ་སྟོང་གི་ཉམས་དང་མི་འབྲལ་བར་གཉེན་པོ་རྩལ་མཐར་ཕྱུང་བས་ལས་ཀྱི་སྣང་བ་མི་འཆར།
དུས་ཕྱིན་ཆད་བསམས་ནས་སྐྱེ་བ་ལེན་པ་དེ་ཀ་སྐྱེ་བ་སྣ་ཚོགས་སྤྲུལ་པའི་སྐུ་ཡིན་ཏེ། དེར་ངོ་ཤེས་པར་བྱེད་པ་ལ་ད་ལྟ་གྲོལ་ལམ་གཏུམ་མོ་དྲོད་ཀྱི་ཡེ་ཤེས་སྐྱེས་པ་དང༌། ཆགས་ལམ་ལས་ཀྱི་ཕྱག་རྒྱ་ལ་བརྟེན་ནས་དབང་གསུམ་པའི་དོན་ཉམས་སུ་མྱོང་བས་ཕྲག་དོག་མིག་སེར་སྦྱང་འཚལ། མདོ་ཧྲིལ་གྱིས་དྲིལ་བ་ལ་འབྲས་བུ་སྐུ་གསུམ་གྱི་ངོ་བོར་འགྱུར་ལུགས་ཀྱི་དུས་དང་ས་མཚམས་དེ་ལྟར་ཤེས་པར་བགྱིད་འཚལ། རྗེ་ལྷོ་བྲག་མར་པའི་ཐུགས་ཀྱི་བཅུད་ཕྱུང་པ། སྙན་རྒྱུད་དོན་གྱི་ངོ་སྤྲོད། ཐབས་ལམ་གནད་ཀྱི་མཐར་ཐུག་ཀྱང་དེ་ལས་མེད་དོ། ། རྣལ་འབྱོར་པ་ངའི་དགོངས་པའི་ཞེ་ཕུགས། བློ་ཡིད་ཀྱི་གདེང༌། འཕྲལ་༼༣༠༦༽ཉམས་སུ་བླང་རྒྱུ་འདི་ལས་མེད་པས།
བཞིན་བཟང་མ་ཁྱོད་ཀྱིས་དེ་ལྟར་ཤེས་པར་གྱིས་ལ་ཉམས་སུ་ལོང་ཞིག ། ཅེས་འབྱུང་བའི་དོན་འཆི་བ་ཆོས་སྐུ་དང༌། བར་དོ་ལོངས་སྤྱོད་རྫོགས་སྐུ་དང༌། སྐྱེ་བ་སྤྲུལ་པའི་སྐུར་འཚང་རྒྱ་བར་བྱེད་པ་ལ་སེམས་ཅན་སྐལ་བ་ཆེ་བ་རབ་ཏུ་གྱུར་པ་དག ། མ་དག་པ་ལས་ཉོན་གྱི་དབང་གིས་འཆི་བའི་སྐབས་དེ་ཉིད་དུ་སྒྲིབ་གསུམ་གནས་ངན་ལེན་པ་དང་བཅས་པའི་སྒྲིབ་ཚོགས་མཐའ་དག་སྤངས་ཏེ། ཚོགས་གཉིས་རྫོགས་པ་རབ་ཀྱི་མཐར་ཕྱིན་ནས་ཆོས་ཀྱི་སྐུ་མངོན་དུ་མཛད་པ་ནི། རྒྱུའི་ཐེག་པ་ནས་རྣལ་འབྱོར་རྒྱུད་ཕྱིན་ཆད་ལ་མེད་པའི་རྡོ་རྗེ་ཐེག་པ་བླ་ན་མེད་པའི་ཐབས་ཤེས་ཀྱི་རྟེན་འབྲེལ་གྱི་ཉེ་ལམ་མཐར་ཐུག་པ་ཡིན་ལ། འཆི་སྲིད་ཀྱི་གནས་སྐབས་སུ་མངོན་པར་རྫོགས་པར་སངས་རྒྱས་པ་ན། སེམས་ཅན་ལ་བར་སྲིད་འབྱུང་བའི་ཆ་ལོངས་སྐུར་འཚང་རྒྱ་བ་དང༌། སེམས་ཅན་ལ་སྐྱེ་སྲིད་འབྱུང་བའི་ཆ་སྤྲུལ་སྐུར་འཚང་རྒྱ་བ་ཡིན་ལ།
ཉེ་ལམ་རྡོ་རྗེའི་རྣལ་འབྱོར་འདི་ལྟ་བུའི་ལམ་མ་ཡིན་པའི་ཐེག་པ་དང་ལམ་དང་རྣལ་འབྱོར་གཞན་གྱིས་ནི་སྐྱེ་འཆིའི་དུས་སུ་འཚང་རྒྱ་བར་བྱེད་ནུས་པ་མ་ཡིན་ཏེ། སྐྱེ་འཆི་སོགས་སྡུག་བསྔལ་མངོན་གྱུར་བ་ཉམས་མྱོང་གི་དུས་སུ་ལུས་༼༣༠༧༽སེམས་ཀྱི་རྟེན་ཉམས་ཤིང་སྡུག་བསྔལ་གྱིས་མནར་ཆེས་པས་སངས་རྒྱས་སྒྲུབ་པའི་དགེ་བ་ལ་འཇུག་པ་ལྟ་ག་ལ་ཞིག ། དེ་དག་སྡིག་ཉི་ཚེ་བ་ཕྲ་མོ་ཙམ་གྱིས་འཇུག་པ་ཡང་གསལ་བར་རྒྱུ་དཀའ་བ་དེར་བཙན་ཐབས་སུ་འཚང་རྒྱ་བའི་ཉེ་རྒྱུའི་དགེ་བ་སྒྲུབ་ཏུ་ཡོད་པ་མ་ཡིན་པའི་ཕྱིར། ཐེག་པ་འདིར་ནི་རྡོ་རྗེའི་རྣལ་འབྱོར་བུ་ལྟ་བུ་སྔོན་དུས་ཀྱི་སྲིད་པར་ལེགས་པར་གོམས་པ་ན་འཆི་སྲིད་དུ་རྡོ་རྗེའི་རྣལ་འབྱོར་མ་ལྟ་བུ་དང༌། མ་བུ་ལེགས་པར་ཞལ་མཇལ་བས་དེ་ལྟ་བུའི་རྡོ་རྗེའི་རྣལ་འབྱོར་དེ་ནི་འཁོར་འདས་ཀྱི་དགེ་བ་གཞན་གྱི་བསྒྲུན་དུ་མེད་པའི་དགེ་བར་འགྱུར་ཏེ། འཆི་སྲིད་ཀྱི་སྐབས་སུ་སྒྲིབ་པའི་མུན་པ་ཐམས་ཅད་རྨེག་ནས་འཇོམས་པར་བྱེད་པ་ཡིན་ལ། འདི་ལྟའི་རྡོ་རྗེའི་རྣལ་འབྱོར་མ་ལྟ་བུ་ནི་སྒྲིབ་བཅས་ཀྱི་གནས་སྐབས་བཞི་ལས། བཞི་པའི་སེམས་རླུང་གིས་གནས་སྐབས་ཉིད་སྦྱང་བར་བྱེད་པ་ཡིན་ལ། དེ་ལྟར་སྦྱོང་བྱེད་ཀྱང་སྒྲིབ་བྲལ་གྱི་གནས་སྐབས་བཞི་ལས་བཞི་པའི་སེམས་རླུང་ཉིད་ཀྱིས་སྒྲུབ་དགོས་པས། སྒྲིབ་བྲལ་གྱི་བཞི་པའི་སེམས་རླུང་དངོས་ཉིད་ལས་རྡོ་རྗེའི་རྣལ་འབྱོར་སྒྲུབ་པ་དང༌།
དེ་དང་རྗེས་མཐུན་པའི་དཔེ་བྱིན་གྱིས་བརླབས་པའི་སྒྲིབ་བཅས་ཀྱི་བཞི་པའི་སེམས་རླུང་གི་དག་ཆ་༼༣༠༨༽ལས་རྡོ་རྗེ་རྣལ་འབྱོར་སྒྲུབ་པ་གཉིས་ཡོད་པའི་ཕྱི་མ་འདིའི་ཚུལ་ལས་བརྩམས་ནས། ཕ་མའི་རྒྱུད་ལས་འབྱུང་བའི་རྡོ་རྗེའི་ལམ་སྟེ། དེ་ཚུལ་ཁོ་བོས་རྒྱས་པ་རླུང་སེམས་གཉིས་མེད་ཀྱི་རྣམ་བཤད་དུ། བརྩོན་འགྲུས་ཅན་ཚེ་འདིར་འཚང་རྒྱ་བ་དང༌། ལེ་ལོ་ཅན་འཆི་ཀའམ་འཆི་བཞིན་པར་འཚང་རྒྱ་བ། ལེ་ལོ་ཅན་བར་དོར་འཚང་རྒྱ་བ། ཤིན་ཏུ་ལེ་ལོ་ཅན་སྐྱེ་གནས་བརྒྱུད་དེ་སངས་རྒྱས་ཚུལ་བཞི་ཡོད་པ་ལས། གཉིས་པ་ལའང་སྒྱུ་ལུས་འོད་གསལ་ལྷན་ཅིག་ཏུ་འཆི་སེམས་ཀྱི་སྐབས་སུ་སྒྲུབ་ཚུལ་དང༌། སྔར་སྒྱུ་ལུས་སྔོན་དུ་སོང་ནས་འཆི་སེམས་ཀྱི་སྐབས་དེར་འོད་གསལ་དང་སྒྱུ་ལུས་ཡང་དག་པར་སྦྱངས་ནས་ཟུང་འཇུག་གི་སྐུར་འཚང་རྒྱ་བ་གཉིས་ཡོད་ཚུལ་སོགས་རྒྱས་པར་བཤད་པས་འདིར་མང་དུ་མ་སྨོས་ཀྱང༌། འཆི་བའི་སྐད་ཅིག་མ་རྡོ་རྗེའི་རྣལ་འབྱོར་མ་བུར་འབྲེལ་བའི་རླུང་སེམས་དབྱེར་མེད་པའི་སྟོང་ཉིད་སྙིང་རྗེ་ཟུང་འཇུག་གི་དགེ་བ་དེ་ནི་སྐལ་བ་ཆེས་ཆེར་མཆོག་ཏུ་གྱུར་པ་ལ་མཉམ་ཞག་རྒྱུན་རིང་བར་བསྒོམས་ནས་འཚང་རྒྱ་དགོས་པ་མ་ཡིན་ཏེ།
འཇིག་རྟེན་གསུམ་གྱི་མགོན་པོ་འབྲི་ཁུང་པའི་སྲས་ཀྱི་ཐུ་བོ་རྗེ་སྤྱན་སྔ་ཐམས་ཅད་མཁྱེན་པའི་ཚོགས་ཆོས་ལས། བར་དོ་དང་པོའི་འོད་གསལ་དེ་སེ་གོལ་བཅུ་༼༣༠༩༽གཉིས་གདབ་པའི་བར་ཟིན་ན་ས་བཅུ་གཉིས་བགྲོད་ནས་སངས་རྒྱས་གསུང་སྐད། ཅེས་འབྱུང་སྐད། འདི་ལྟ་བུའི་ཉེ་ལམ་ནི་དཔལ་ལྡན་དྭགས་པོ་བཀའ་བརྒྱུད་ཀྱི་སྐལ་ལྡན་དཔོན་སློབ་ལས་ཤེས་བྱའི་ཁོངས་འདིར་གློ་བར་འཁུམས་པ་སུ་ཞིག་ཡོད། འོ་ན་འཆི་སྲིད་ཀྱི་འོད་གསལ་ལ་བར་དོ་དང་པོའི་འོད་གསལ་དུ་ཅིས་འགྱུར་སྙམ་ན། བར་དོ་ཞེས་བྱ་བ་ནི་ཆེས་སྒྲ་ཡངས་པ་ཉིད་ཡིན་ཏེ། རྗེ་བཙུན་ཐམས་ཅད་མཁྱེན་པ་ཞྭ་དམར་བ་བཞི་པའི་ཆོས་དྲུག་རྣམ་བཤད་ཆེན་མོར། ཟུང་འཇུག་གི་སྐུ་བཞིའི་བར་དོ། རང་རིག་ཡེ་ཤེས་ཀྱི་བར་དོ། དུས་མཚམས་རང་བཞིན་གྱི་བར་དོ།
འཆུག་མེད་རྟེན་འབྲེལ་གྱི་བར་དོ་བཞི། ཞེས་དག་པ་དང་མ་དག་པའི་གཞི་ལམ་འབྲས་བུ་གསུམ་གྱི་ཆོས་ཐམས་ཅད་བར་དོར་རྣམ་པར་རིག་པ་དང༌། རྗེ་བཙུན་ཆེན་པོ་མི་ལས། ད་རེས་འཁོར་འདས་བར་དོ་རུ། ། གནས་ལུགས་ངོ་སྤྲོད་ཕྱག་རྒྱ་ཆེ། ། གཞི་ལྟ་བ་གཏན་ལ་དབབ་ཀྱང་འཚལ། ། རང་བཞིན་ལམ་གྱི་བར་དོ་རུ། ། གཉུག་མའི་ཡེ་ཤེས་ངོས་བཟུང་ཕྱིར། ། སྙན་རྒྱུད་ཀྱི་གདམས་པ་སྒོམ་ཡང་འཚལ། ། སྣང་བ་སྐྱེ་འཆིའི་བར་དོ་རུ། །
རིག་པ་སེམས་ཀྱི་རྩལ་སྦྱོང་ཕྱིར། ། ལམ་སྐྱེད་རྫོགས་གཉིས་ལ་འབད་༼༣༡༠༽ཀྱང་འཚལ། ། རྨི་ལམ་ཉིད་ཀྱི་བར་དོ་རུ། ། བག་ཆགས་ལམ་དུ་བསྒྱུར་བའི་ཕྱིར། ། འོད་གསལ་སྒྱུ་ལུས་སྦྱང་ཡང་འཚལ། ། ཐ་མ་སྲིད་པའི་བར་དོ་རུ། ། སྐུ་གསུམ་ལམ་དུ་བྱེད་པའི་ཕྱིར། ། ཞིང་ཁམས་གསུམ་དུ་བགྲོད་ཀྱང་འཚལ། ། ད་ལྟ་མངོན་དུ་མ་གྱུར་ཀྱང༌། ། སྐྱེ་གནས་བརྒྱུད་པའི་བར་དོ་རུ། །
སྨོན་ལམ་དག་པའི་འཚམས་སྦྱོར་འཚལ། ། ཞེས་བར་དོ་དྲུག་གི་རྣམ་གཞག་རྒྱས་པར་འབྱུང་བ་ཉིད་ཀྱིས་འགལ་བ་མེད་པར་གྲུབ་བོ། ། འོ་ན་འཆི་བ་འོད་གསལ་ཆོས་སྐུར་འཚང་རྒྱ་བ་དང་དུས་མཉམ་པར་སྐུ་བཞིའི་གོ་འཕང་བརྙེས་པའི་བར་དོ་དང་པོ་མན་ངག་དངོས་དེ་གང་ཞེ་ན། སྣང་བ་གསུམ་གྱི་སེམས་གསུམ་འོད་གསལ་དུ་ལུགས་འབྱུང་བ་དང་ལྡོག་པའི་ལྡང་འཇུག་ལས་སྒྲིབ་པ་ཐམས་ཅད་དང་བྲལ་བའི་ཡེ་ཤེས་མངོན་པར་རྟོགས་པའི་ཉམས་མྱོང་རྣམ་པས་སྐུ་ལྔ་དང་ཡེ་ཤེས་ལྔ་ལ་སྒྲིབ་བྱེད་ཀྱི་སྒྲིབ་པ་ཕྲ་མོ་དང་བཅས་པ་སྤངས་ཏེ། སྐུ་དང་ཡེ་ཤེས་ཀྱི་བྱང་ཆུབ་རྣམ་པ་ལྔ་མངོན་དུ་བྱེད་པ་ཡིན་ཏེ། སློབ་དཔོན་འཕགས་པ་ལྷའི་ཞལ་སྔ་ནས། ད་ནི་ནང་གི་མངོན་པར་བྱང་ཆུབ་སོ་སོ་རང་གིས་རིག་པའི་མཚན་ཉིད་ཅན་གྱི་རིམ་པ་འདིས་བསྟན་པར་བྱ་སྟེ། དང་པོ་༼༣༡༡༽སྨིག་རྒྱུ་ལྟ་བུ་ལ་འོད་ཟེར་ལྔའི་ཚོགས་དང་ལྡན་པ་སྣང་ངོ༌། ། གཉིས་པ་ནི་སྣང་བ་སྟེ་ཟླ་བའི་འོད་ཟེར་ལྟ་བུའོ། ། གསུམ་པ་ནི་སྣང་བ་མཆེད་པ་སྟེ་ཉི་མའི་འོད་ཟེར་ལྟ་བུའོ། །
བཞི་པ་ནི་སྣང་བ་ཐོབ་པ་སྟེ་མུན་པ་ལྟ་བུའོ། ། དེ་ནས་མུན་པ་དང་བྲལ་བའི་སྐད་ཅིག་ལ་འོད་གསལ་བ་སྟེ། ཤིན་ཏུ་གསལ་བ་རྟག་ཏུ་སྣང་བའི་མཚན་ཉིད་ཅན་དོན་དམ་པའི་བདེན་པ་རང་གི་མཚན་ཉིད་ཡེ་ཤེས་ཀྱི་མིག་གིས་མཐོང་ངོ༌། ། ཞེས་འབྱུང་བའི་དོན་དྲི་མ་མེད་པའི་རླུང་སེམས་ཚོགས་པ་གཅིག་པ་ལས་རྡོ་རྗེའི་སྐུ་སྨིག་རྒྱུ་ལྟར་འོད་ཟེར་ལྔ་འཕྲོ་བ་དང༌། ཡེ་ཤེས་ཀྱང་མི་བརྟན་པར་གཡོ་བ་དང་བཅས་པ་དང༌། དེ་ནས་རྡོ་རྗེའི་སྐུ་ཟླ་བ་ལྟར་གསལ་ལ་དངས་ཤིང་ཡེ་ཤེས་ཀྱང་ཟླ་བ་ལྟར་འོད་གསལ་ལ། དེ་ནས་རྡོ་རྗེའི་སྐུ་ཉི་མ་ལྟར་གཟི་བརྗིད་འབར་ཞིང་ཡེ་ཤེས་ཀྱང་རང་རིག་པ་དྲན་པ་ཉམས་པ་མེད་པ་ལས་མི་གཡོ་བ་དང༌། རྡོ་རྗེའི་སྐུ་མུན་པ་སྟེ་སྒྲ་གཅན་ལྟར་དངས་གསལ་གོ་ཕྱེ་བར་ཁེངས་པ་དང༌། དེ་ནས་རྡོ་རྗེའི་སྐུ་སྟོང་གསལ་ཆེན་པོ་ཀུན་རྫོབ་ཀྱི་བདེན་པ་དེ་ཉིད་སྤྲོས་བྲལ་ཆོས་ཉིད་དོན་དམ་བདེན་པ་ལས་གཞན་དུ་སྣང་བ་མིན་པར་ཡེ་ཤེས་བདེན་གཉིས་ལ་གཅིག་དང་ཐ་དད་པར་རྟོག་པ་དང་༼༣༡༢༽བྲལ་བ་མཉམ་པ་ཉིད་དབྱིངས་རིག་བདལ་བ་ཆེན་པོར་གྲུབ་པ་ཉམས་སུ་མྱོང་བའི་རིམ་པའི་ཆོ་ག་དེ་ལྟ་བུ་ལས་ཟུང་འཇུག་རྡོ་རྗེ་འཆང་གི་གོ་འཕང་ཐོབ་པར་བྱེད་དོ། ། འོ་ན་ཚེ་འདིར་ཟབ་མོ་རྫོགས་པའི་རིམ་པས་སྲོག་རྩོལ་གྱི་ཡན་ལག་ངག་དབེན་གྱི་བྱེད་པས་དབུ་མའི་ཞལ་དབྱེ་ནས་དེར་ཡེ་རླུང་ཐིག་གསུམ་འཕྲོད་པའི་སེམས་དབེན་ནམ་ལྷན་སྐྱེས་ཀྱི་ཡེ་ཤེས་སྦྱོར་ལམ་དྲོད་དང་བཟོད་པ་ཙམ་གྱི་རྟོག་པ་ཐོབ་པ་ཞིག་དུས་མིན་དུ་འཆི་ན་ཚེ་འདིར་ལམ་གྱི་ལྷག་མ་བགྲོད་མ་ཐུབ་པ་ཞིག་ཡང་སྲིད་ཕྱི་མ་ཇི་ལྟར་ལེན་པ་དང༌།
བར་དོའི་འཁྲུལ་སྣང་ཇི་ལྟར་སྦྱངས་ཏེ་འཚང་རྒྱ་བར་བྱ་སྙམ་ན། སློབ་དཔོན་འཕགས་པ་ལྷས་སྤྱོད་བསྡུས་སུ་རྡོ་རྗེ་སློབ་མས་གསོལ་པ། གལ་ཏེ་སྒྲུབ་པ་པོ་བདེན་པ་མཐོང་ཡང་སྔོན་གྱི་བག་ཆགས་ལ་གོམས་པའི་སྟོབས་ཀྱིས་ཞིང་ལས་དང་ཚོང་དང་བསྙེན་བཀུར་ལ་སོགས་པས་གཡེངས་པས་སྤྱོད་པ་རྣམ་པ་གསུམ་སྤྱོད་པར་མི་བྱེད་པ་དང༌། སྒྲུབ་པ་པོ་གཞན་དག་འབྱོར་པ་མ་ཚང་བས་རྒྱུད་ལས་ཇི་སྐད་གསུངས་པའི་ཆོ་གའི་སྤྱོད་པ་རྫོགས་པར་བྱེད་མི་ནུས་པའི་ཕྱིར། མི་སྤྱོད་པ་དེ་དག་ནི་འཆི་བའི་དུས་བྱས་ན་ཡང་སྲིད་པ་གཞན་དག་ཏུ་འགྲོ་བར་འགྱུར་༼༣༡༣༽རམ། ཡང་ན་རྡོ་རྗེ་འཆང་བ་ཉིད་ཐོབ་པར་འགྱུར། རྡོ་རྗེ་སློབ་དཔོན་གྱིས་སྨྲས་པ། འདི་ལ་གསལ་ཆ་གང་ཡང་མེད། ། བཞག་པར་བྱ་བ་ཅི་ཡང་མེད། ། ཡང་དག་ཉིད་ལ་ཡང་དག་བལྟ། །
ཡང་དག་མཐོང་ན་རྣམ་པར་གྲོལ། ། ཞེས་བྱ་བ་ནི་རྫོགས་པའི་རིམ་པ་ལ་གནས་པའི་དབང་དུ་བྱས་པའི་ཚིག་སྟེ། འདི་ལྟ་སྟེ། ཡང་དག་པ་མཐོང་བའོ། ། ཞེས་བྱ་བ་ནི་ཡང་དག་པ་མཐོང་བས་རྟག་པ་དང་ཆད་པ་དང་འཕོ་བ་ལ་སོགས་པའི་ལྟ་བ་ངན་པ་འགག་པར་འགྱུར་རོ། ། འོན་ཀྱང་ཐ་སྙད་ལ་བརྟེན་ནས་འཕོ་བ་རྣམ་པར་དག་པ་ངེས་པར་སྤྱོད་པར་བྱ་སྟེ། འདི་ན་ཕུང་པོ་ལ་སོགས་པ་ནི་འཇིག་རྟེན་ཕ་རོལ་ཏུ་འཕོ་བར་མི་བྱེད་དེ་རྟག་པའི་སྐྱོན་དུ་ཐལ་བར་འགྱུར་བའི་ཕྱིར་རོ། ། འཇིག་རྟེན་ཕ་རོལ་འཆི་བ་ལས་གཞན་པ་ཉིད་ལས་ཀྱང་འབྱུང་བ་མ་ཡིན་ཏེ། རྒྱུ་མེད་པའི་ཉེས་པར་ཐལ་བར་འགྱུར་བའི་ཕྱིར། འདི་ལྟ་སྟེ།
མར་མེ་ལས་མར་མེ་དང༌། རྒྱ་ལ་རྒྱ་དང༌། སྒྲ་དང་བྲག་ཆ་དག་ནི་དེ་ཉིད་དམ་དེ་ལས་གཞན་པ་ཞེས་བརྗོད་པར་མི་ནུས་སོ། ། དེ་བས་ན་གསེར་འོད་དམ་པའི་མདོ་ལས། སངས་རྒྱས་མྱ་ངན་མི་འདའ་ཞིང༌། ། ཆོས་ཀྱང་ནུབ་པར་མི་འགྱུར་ཏེ། ། ༼༣༡༤༽སེམས་ཅན་རྣམས་ནི་འདུལ་བའི་ཕྱིར། ། མྱ་ངན་འདའ་བར་བསྟན་པ་ཡིན། ། ཞེས་གསུངས་པ་དང༌། ལང་ཀར་གཤེགས་པའི་མདོ་ལས་ཀྱང༌།
འདི་ལ་གང་ཡང་རྐྱེན་རྣམས་ཀྱིས། ། སྐྱེ་བ་མེད་ཅིང་འགག་པ་མེད། ། བརྟགས་པའི་རྐྱེན་རྣམས་ཁོ་ན་ཉིད། ། སྐྱེ་ཞིང་འགག་པར་འགྱུར་བ་ཡིན། ། ཞེས་གསུངས་པས་སོ། ། རིག་པ་འདིས་ན། བཅོམ་ལྡན་འདས་ཤཱཀྱ་ཐུབ་པ་མཛད་པ་ཐམས་ཅད་མཛད་ནས། མྱ་ངན་ལས་འདས་པ་ཉེ་བར་སྟོན་པ་ཡིན་ནོ། ། དེ་བཞིན་དུ་རྫོགས་པའི་རིམ་པ་རྟོགས་པར་གྱུར་པས་ཀྱང་མཛད་པ་ཐམས་ཅད་བྱས་ནས། འཇིག་རྟེན་དུ་མྱ་ངན་ལས་འདའ་བར་འགྱུར་བ་འདི་ལ་སོམ་ཉི་མི་བྱའོ། །
དེ་བས་དེ་ཁོ་ན་ཉིད་ཤེས་པ་ནི་རྐྱེན་མ་ཚང་བས། ཇི་སྐད་དུ་བཤད་པའི་སྤྱོད་པ་གལ་ཏེ་མ་སྤྱད་དུ་ཟིན་ཀྱང༌། ལྟ་བ་ཐམས་ཅད་རྣམ་པར་སྤངས་ནས་འཆི་བར་འགྱུར་བ་ནི་དོན་དམ་པའི་བདེན་པ་ཡིན་ལ། སྐྱེ་བ་ནི་ཀུན་རྫོབ་ཀྱི་བདེན་པའོ། ། ཞེས་ཡང་དག་པར་མངོན་པར་རྟོགས་ནས། བརྒྱ་ལམ་ན་ཐ་མལ་པའི་ཕུང་པོ་བོར་ཏེ་འོད་གསལ་བར་ཞུགས་ནས་བྱིན་གྱིས་བརླབ་པའི་རིམ་གྱིས་ལྡང་བར་བྱའོ། ། ཞེས་བརྟན་པའི་སེམས་བསྐྱེད་དེ། དེ་ཡིད་ལ་བྱེད་པས་གནས་པར་བྱེད་ན། དེ་སྐྱེ་བ་གཞན་དུ་ཡིད་ལ་བྱེད་པ་དེ་༼༣༡༥༽འདོར་བར་མི་འགྱུར་ཏེ། དེ་བས་ཐམས་ཅད་མཁྱེན་པར་འགྱུར་རོ། །
དེ་བས་ན། བསམ་པ་གང་དང་གང་གིས་ནི། མི་རྣམས་ཡིད་ནི་ཡང་དག་སྦྱོར། ། དེ་བས་དེ་ཡི་རང་བཞིན་འགྱུར། ། སྣ་ཚོགས་ནོར་བུ་ཇི་བཞིན་ནོ། ། ཞེས་གསུངས་སོ། ། དེ་བས་ན་འདི་དག་ཐམས་ཅད་ནི་ཁྱད་པར་ཅན་དུ་ཡོངས་སུ་བསྒྱུར་བས་ཡོངས་སུ་འགྱུར་བཞིན་པས་ནི་ཁྱད་པར་ཅན་གྱི་འབྲས་བུ་འབྱུང་བར་འགྱུར་རོ། ། འདིར་བཤད་པ། གང་ཞིག་སྐྱེ་བ་ཀུན་རྫོབ་བདེན་པ་ཞེས་བྱ་སྟེ། ། འཆི་བའི་མིང་ཡང་དོན་དམ་བདེན་པ་ཡིན། །
རིམ་གཉིས་འདི་དག་བླ་མའི་དྲིན་གྱིས་ནི། ། རྙེད་པ་འདི་ནི་མ་འོངས་སངས་རྒྱས་ཡིན། ། བདེན་གཉིས་དེ་ལ་ཟུང་དུ་འཇུག་པ་ནི། ། མི་འཆད་བཞིན་དུ་དེ་དག་ཁྱད་པར་མེད། ། མིང་གཉིས་ཐ་མ་གཅིག་པུ་ཁོ་ན་ནི། ། ཤེས་པ་དེ་འདིར་བཅིངས་ལས་གྲོལ་བ་ཡིན། ། ཞེས་ལེགས་པར་བཤད་པའི་དོན་ནི་འདི་ཡིན་ཏེ། དེ་ལྟར་སེམས་དབེན་ནམ་རླུང་འོད་གསལ་དུ་ཞུགས་པའི་ཡེ་ཤེས་སྦྱོར་ལམ་དྲོད་བཟོད་ཙམ་གྱིས་རྟོགས་པ་ཐོབ་པ་ན། རྟོག་པ་དེའི་ངོ་བོར་སྐྱེ་འཆི་ལ་སོགས་སྒྲིབ་པ་སྤང་དང་གསལ་བྱ་གང་ཡང་མ་གྲུབ་ཅིང༌། དེའི་གཉེན་པོ་སྐྱེ་འཆི་དང་བྲལ་བའི་ལུས་སེམས་བཞག་བྱ་༼༣༡༦༽མེད་པར་མངོན་དུ་བྱེད་ལ།
དེ་ལྟར་མངོན་དུ་བྱས་པའི་ཡང་དག་པའི་དོན་ཉིད་ལ་ཡང་དག་པར་ལྟ་བས་ཡང་དག་པའི་རང་བཞིན་མཐོང་ན་ལུས་སེམས་རྣམ་པར་གྲོལ་བར་འགྱུར་ལ་ཇི་ལྟར་འགྱུར་བ་ནི་ཚེ་ཟད་དེ་ཕུང་པོ་ཡོངས་སུ་དོར་བ་ན་འཆི་བ་སྟེ་ཆད་པ་དང༌། སྐྱེ་བ་དེ་རྟག་པའི་བལྟ་བྱའི་ཡུལ་དང་ཡུལ་ཅན་གྱི་སྤྲོས་པ་ཐམས་ཅད་འགག་པར་འགྱུར་བའི་ཕྱིར། འོན་ཏེ་ཚུལ་དེ་ཐམས་ཅད་ཀྱི་ཆོས་ཉིད་དོན་དམ་བདེན་པ་ལ་འཇུག་པའི་དབང་དུ་བྱས་པའི་ཚེ་དེ་ལྟ་ཡིན་དུ་ཆུག་ཀྱང༌། དེ་ལྟ་ན་ཆོས་ཅན་ཀུན་རྫོབ་བདེན་པ་ལ་འཇུག་པའི་ཚེ་སྐྱེ་འཆིའི་འདོར་ལེན་ལ་འཇུག་པ་རྒྱུན་ཆད་པར་འགྱུར་རོ་སྙམ་ན། མི་འགྱུར་ཏེ། ཆོས་ཉིད་དོན་དམ་བདེན་པ་དང་ཆོས་ཅན་ཀུན་རྫོབ་བདེན་པ་ངོ་བོ་ཐ་དད་པའི་གཅིག་སྐྱེ་འཆི་སྤྲོས་པ་ཅན་དང་གཅིག་ཤོས་སྐྱེ་འཆི་མེད་པའི་སྤྲོས་བྲལ་གཉིས་སོ་སོར་གྲུབ་པ་མ་ཡིན་པར་གཉིས་ཀར་ཡང་གཉིས་ཀར་གྱི་རང་བཞིན་གྱིས་དབེན་ཞིང༌། ཟབ་མོ་སྟོང་པ་ཉིད་ཀྱི་ངང་ཚུལ་དང་མཉམ་པ་ཉིད་ལས་གཡོ་བ་མེད་པར་སྐྱེ་འཆིའི་འཆིང་གྲོལ་སོགས་ཀྱི་ཆོས་ཀྱི་འཇུག་པ་རྒྱུན་མི་ཆད་དུ་འབྱུང་བར་རུང་བའི་ཕྱིར། དེ་ཡང་ཐ་སྙད་ཀུན་རྫོབ་ཀྱི་བདེན་༼༣༡༧༽པ་ཉིད་དུའང་རང་བཞིན་གྱིས་གྲུབ་པའི་སྐྱེ་འཆིའི་འཕོ་བ་དང་བྲལ་ཡང༌། རང་བཞིན་གྱིས་མ་གྲུབ་པའི་སྐྱེ་འཆིའི་འཕོ་བའི་འཇུག་པ་རྣམ་པར་དག་པས་བར་དོའི་གནས་སྐབས་སུ་སངས་རྒྱས་ཀྱི་གོ་འཕང་ལ་ངེས་པར་སྤྱོད་པར་བྱར་ཡོད་པ་ཡིན་ཏེ། རང་བཞིན་གྱིས་གྲུབ་པའི་འཆི་འཕོ་ལ་ནི་ཐ་སྙད་དུའང་འཆི་འཕོ་མི་རུང་བའི་ཕྱིར་ཏེ།
ལུས་སེམས་ཀྱི་ཕུང་པོ་འདི་ཉིད་འཇིག་རྟེན་ཕ་རོལ་ཏུ་འགྲོ་ན་འཇིག་རྟེན་གཞན་དུ་འཕོ་བ་མེད་པ་ཉིད་ཀྱིས་འཇིག་རྟེན་རྟག་པར་འགྱུར་བས་འཇིག་རྟེན་འབྱུང་བའི་གནས་མེད་ཅིང༌། ལུས་སེམས་ཀྱི་ཕུང་པོ་འདི་ཉིད་འདིར་རྒྱུན་ཆད་ནས་སླར་ལུས་སེམས་འཇིག་རྟེན་གཞན་ཞིག་འབྱུང་ན་འཇིག་རྟེན་རྒྱུ་མེད་པ་ཉིད་ཀྱིས་འཇིག་རྟེན་ཆད་པར་འགྱུར་བས་འཇིག་རྟེན་འབྱུང་བའི་གནས་མེད་པའི་ཕྱིར། འོ་ན་རང་བཞིན་གྱིས་མ་གྲུབ་པའི་སྐྱེ་འཆི་ནི་མར་མེ་གཅིག་ལས་གཉིས་མཆེད་པ་ན། མར་མེ་གཅིག་པ་གཉིས་པར་སོང་བས་སམ་གཉིས་པ་གཅིག་པར་སོང་བའི་སྒོ་ནས་མ་མཆེད་ཀྱང༌། མར་མེ་སྔ་མ་དང་ཕྱི་མ་ཙམ་ལ་ལྟོས་ཏེ་བཏགས་ནས་མར་མེ་ཐ་སྙད་དུ་མཆེད་རུང་བ་ལྟ་བུ་ལས་རྒྱ་སོགས་དཔེ་དང༌། གསེར་འོད་དང་ལང་གཤེགས་ཀྱི་ལུང་དང་༼༣༡༨༽བཅས་ཏེ་བཤད་ནས། དེས་ན་སྟོན་པ་ཤཱཀྱ་ཐུབ་པ་མཛད་པ་མཛད་ནས་མྱ་ངན་ལས་འདའ་བ་བཞིན་རྫོགས་རིམ་གྱི་དྲོད་བཟོད་ཀྱི་ཡེ་ཤེས་ཐོབ་པ་དེ་ལས་ཀྱི་འཕེན་པའི་ཚེ་ཟད་པ་ན་འཆི་བར་འགྱུར་བར་སོམ་ཉི་མི་བྱའོ། ། འོ་ན་རྣལ་འབྱོར་པ་གསང་སྔགས་ཀྱི་སྤྲོས་བཅས་ཀྱི་སྤྱོད་པ་སོགས་ཀྱི་དགེ་བའི་སྤྱད་པའི་རྐྱེན་ཚེ་འདིར་མ་ཚང་བའི་སྲིད་པ་གཞན་དུ་ལམ་གྱི་འཕྲོ་འཐུད་དེ། རྣལ་འབྱོར་དུ་བྱེད་པ་བར་མ་དོར་ཆུད་འཛའ་བར་འགྱུར་རམ་ཞེ་ན་མི་འགྱུར་ཏེ། འཆི་བ་ན་ཆོས་ཉིད་སྤྲོས་བྲལ་དོན་དམ་པའི་བདེན་པ་སྙོམས་པར་འཇུག་པའི་དགེ་རྩ་སོགས་ཅིང་སྐྱེ་བ་ན་ཆོས་ཅན་རྣལ་འབྱོར་ཀུན་རྫོབ་ཀྱི་བདེན་པ་དཀྱིལ་འཁོར་གྱི་འཁོར་ལོ་པའི་ལྷ་ཚོགས་ཀྱི་ངོ་བོའི་དགེ་རྩ་བསོག་པར་བྱེད་ནས།
ཚེ་སྔ་མའི་ལས་ལུས་དོར་ནས་ལྷའི་འཁོར་ལོ་བྱིན་གྱིས་བརླབས་པའི་ལུས་སེམས་ལྡང་བར་བྱེད་པའི་སེམས་བསྐྱེད་པ་ཉིད་ཀྱི་ཡིད་བྱེད་ཀྱི་བར་སྲིད་ལ་སོགས་པར་ཐམས་ཅད་མཁྱེན་པའི་གོ་འཕང་ཐོབ་པར་འགྱུར་བའི་ཕྱིར། མཁའ་འགྲོ་མ་ཀུན་སྤྱོད་ཀྱི་ལུང་དྲངས་ཏེ། བསམ་པ་གསང་སྔགས་ཀྱི་རྡོ་རྗེ་དགེ་རྩ་ཆེར་སྨིན་པའི་མིག་གང་དང་གང་གིས་སྒྲིབ་བཅས་སེམས་ཅན་གྱི་ཡིད་ལ་སྦྱར་ནས་རྡོ་རྗེ་སེམས་དཔར་བྱེད་པ་༼༣༡༩༽དེས་ན་རྡོ་རྗེ་སེམས་དཔའི་རང་བཞིན་དུ་འགྱུར་བ་ནི་སེམས་ཀྱི་བྱེད་པ་ལ་སྣ་ཚོགས་ཀྱི་ནོར་བུ་ལྟར་ཅིར་ཡང་རུང་བ་ཡིན་ཏེ། ནོར་བུ་ཁ་དོག་དང་བྲལ་བ་ལ་རྐྱེན་གྱི་ཁ་དོག་ཅིར་ཡང་སྒྱུར་བཏུབ་པ་བཞིན་ཞེས་འབྱུང་བས། སྲིད་པ་གཞན་དུ་ལུས་སེམས་སེམས་ཅན་གྱི་གནས་སྐབས་སུ་ཁྱད་པར་ཅན་སངས་རྒྱས་སུ་ཡོངས་སུ་བསྒྱུར་བས་འགྱུར་བཞིན་པས་ཁྱད་པར་ཅན་གྱི་འབྲས་བུ་རྡོ་རྗེ་འཆང་ཆེན་པོའི་གོ་འཕང་ཐོབ་པའོ། ། དེས་ན་འཆི་བ་དོན་དམ་བདེན་པ་དང་སྐྱེ་བ་རྣལ་འབྱོར་ཀུན་རྫོབ་ཀྱི་བདེན་པའི་ཚོགས་གཉིས་སམ་བསྐྱེད་རྫོགས་གཉིས་ཀྱི་དགེ་བ་བསགས་ནས་འཚང་རྒྱ་བར་འགྱུར་བ་དེ་དག་བླ་མའི་དྲིན་གྱིས་རྙེད་པ་འདི་ནི་རྣལ་འབྱོར་པ་འཆི་སྟེ་དེ་ནས་མ་འོངས་པར་བར་སྲིད་བཟུང་ནས་སངས་རྒྱས་པ་ཡིན་ལ། སངས་རྒྱས་ནས་བདེན་གཉིས་ཟུང་འཇུག་རྡོ་རྗེ་འཆང་གི་སྐུ་དེ་ནི་རྒྱུན་མི་འཆད་བཞིན་དུ་བདེན་གཉིས་དེ་དག་ཁྱད་པར་དུ་སྟེ་ཐ་དད་པར་གྲུབ་པ་མེད་པས་མིང་གཉིས་སུ་བརྟགས་པ་ཙམ་ལས་ཇི་ལྟར་བརྟགས་ཀྱང་རྡོ་རྗེ་འཆང་གཅིག་པའི་གོ་འཕང་དུ་ཤེས་པ་འདིར་ནི་བཅིངས་པ་ལས་གྲོལ་བ་ཡིན་ནོ། ། ཞེས་འཆད་པས། བར་སྲིད་དུ་སྒྱུ་ལུས་ཀྱི་སྐུ་བསྒྲུབས་ནས་སྙིང་ག་ནས་ཡེ་ཤེས་ཀྱི་ཕྱག་རྒྱ་དབྱུང་སྟེ། ༼༣༢༠༽བྷུ་སུ་ཀུའི་སྤྱོད་པས་སྙོམས་པར་འཇུག་སྟེ་དོན་གྱི་འོད་གསལ་མངོན་དུ་བྱས་ནས་མི་སློབ་པའི་སར་བགྲོད་དོ། །
འཆི་སྲིད་བར་སྲིད་རྣམས་སུ་བཤད་པ་སྔ་མའི་སྒྲིབ་བྲལ་གྱི་བཞི་པའི་སེམས་རླུང་དངོས་ཉིད་ཀྱི་རྡོ་རྗེའི་རྣལ་འབྱོར་ལས་རྡོ་རྗེ་འཆང་ཆེན་པོར་ཇི་ལྟར་སྒྲུབ་པ་ནི། བཅོམ་ལྡན་འདས་དུས་ཀྱི་འཁོར་ལོའི་མན་ངག་མེད་པར་མི་འབྱུང་སྟེ། དེའི་ཚུལ་རྒྱུད་ཀྱི་རྒྱལ་པོར། རྣལ་འབྱོར་དབང་པོ་རྣལ་འབྱོར་མ་ཐོབ་རབ་ཏུ་གཡོ་བའི་ཡིད་ཀྱིས་གལ་ཏེ་ཤི་བར་གྱུར་པ་ན། ། དཔལ་ལྡན་མི་ཡི་འཇིག་རྟེན་དུ་ནི་རབ་མཆོག་ཐུབ་པའི་རིགས་སུ་རྣལ་འབྱོར་ལྡན་པ་སྐྱེ་བར་འགྱུར། ། སྔོན་གྱི་གོམས་པ་དེ་ཡིས་སླར་ཡང་ཡེ་ཤེས་རྣལ་འབྱོར་ཡངས་པ་དག་ནི་ཀུན་ཏུ་འཛིན་པར་འགྱུར། ། ཡེ་ཤེས་ཐོབ་ནས་མི་ཟད་མཆོག་གི་གནས་སུ་རབ་འགྲོ་སླར་ཡང་གང་དུའང་སྐྱེ་བ་ལྡན་པ་མིན། ། ཞེས་འབྱུང་ལ། པདྨ་དཀར་པོས། དེའི་སྔ་འགྲེལ་དུ།
རྣལ་འབྱོར་གྱི་བག་ཆགས་གསུངས་པ་ཞེས་དང༌། དེའི་ཕྱི་འགྲེལ་དུ། དེའི་ཕྱིར་སེམས་ཀྱི་བག་ཆགས་ཀྱི་དབང་གིས། རང་རིག་པ་ཤེས་རབ་ཡེ་ཤེས་སུ་འགྱུར་གྱི། རྡུལ་ཕྲ་རབ་ཀྱི་ལུས་ཀྱི་ཉེ་བར་ལོངས་སྤྱོད་པ་ལས་ནི་མ་ཡིན་ནོ། ། ཞེས་འབྱུང་བའི་རྣལ་འབྱོར་གྱི་བག་ཆགས་ཞེས་པ་ནི། རྡོ་རྗེའི་རྣལ་འབྱོར་གྱི་༼༣༢༡༽ལམ་འདིར་ཞུགས་ནས་སྒྲིབ་བྲལ་གྱི་བག་ཆགས་སད་པ་སྟོབས་སུ་གྱུར་པ་དང༌། རྡོ་རྗེའི་ལམ་གྱི་མཐུ་ནུས་ཀྱིས་སྐྱེ་འཆི་ལ་སོགས་པའི་གནས་སྐབས་སུ་ལམ་གྱི་འཕྲོ་ཆུད་མི་ཟ་བར་ལམ་གྱི་ལུས་ཡོངས་སུ་རྫོགས་ཏེ། རྡོ་རྗེ་འཆང་གི་གོ་འཕང་ཐོབ་པར་བྱེད་ནུས་པའི་དབང་དུ་བྱས་ནས། ཚིག་རྐང་དང་པོ་གསུམ་ནི་དུས་ཀྱི་འཁོར་ལོའི་རྣལ་འབྱོར་འཇིག་རྟེན་པའི་རྡོ་རྗེའི་རྣལ་འབྱོར་ཙམ་གྲུབ་པ་དུས་མིན་དུ་འཆི་བ་ཡང་སྲིད་ཕྱི་མར་སྔགས་ལམ་དུ་ཇི་ལྟར་འཇུག་པ་དང༌།
ཚིག་རྐང་ཕྱི་མ་འཇིག་རྟེན་ལས་འདས་པའི་རྡོ་རྗེའི་རྣལ་འབྱོར་ཐོབ་པ་དུས་མིན་དུ་འཆི་བ་སྲིད་པ་ཕྱི་མར་སྔགས་ལམ་དུ་འཇུག་པའི་ཚུལ་བསྟན་པ་གཉིས་ཡིན་ཏེ། དེའི་དང་པོ་ནི་རྣལ་འབྱོར་དབང་པོ་སྟེ་རྫོགས་རིམ་གྱི་ནང་རིག་པའི་རྣལ་འབྱོར་གོམས་པར་བྱེད་པ་དེ་མ་ཐོབ་པར་འཁོར་བར་རྟེན་འབྲེལ་བཅུ་གཉིས་ཀྱི་ཡིད་གཡོ་བ་དང་བཅས་པས་ཤི་ན། མིའི་གནས་སུ་ཐུབ་མཆོག་སངས་རྒྱས་བྱང་སེམས་ཀྱི་རིགས་སུ་སྐྱེས་ནས་སྔོན་གོམས་ཀྱི་ལས་འཕྲོ་ཆུད་མི་ཟ་བར་ཉི་ཚེ་བ་མ་ཡིན་པའི་རྣལ་འབྱོར་ཡངས་པ་དུས་ཀྱི་འཁོར་ལོའི་ལམ་ཉིད་ནས་འཇུག་པར་བྱེད་དོ། ། གཉིས་པ་ནི། དུས་ཀྱི་འཁོར་ལོའི་ལོ་གསུམ་ཕྱོགས་གསུམ་དུ་ཡེ་ཤེས་ཀྱི་སྐུ་སྒྲུབ་༼༣༢༢༽པ་ན། ཕྱོགས་གསུམ་མངལ་གྱི་རྩ་མ་ཆགས་པའི་ཟླ་བ་གཅིག་དང་བཅས་པར་འཇིག་རྟེན་པའི་ཚོགས་སྦྱོར་གྱི་ལམ་ཙམ་གྱི་བར་དུ་བགྲོད་དེ། དུས་དེར་ཚེའི་འཕེན་པ་རྫོགས་ཏེ་འཆི་བ་ལྟ་བུ་ན་ད་དུང་ཡེ་ཤེས་ཀྱི་སྐུ་སྒྲུབ་པ་ལ་འདས་ལམ་དུ་ལོ་གསུམ་དགོས་པ་དང༌། དེའི་རིང་དུ་ཡེ་རླུང་གིས་ལས་རླུང་གི་རྒྱུ་བ་ཟད་དགོས་པས་དེ་ལྟ་བུ་དེ་འཆི་སྲིད་དུ་དུས་དེ་ཙམ་ལ་དེའི་བྱ་བ་ཇི་ལྟར་སྒྲུབ་སྙམ་ན། གོང་དུ་ཕྱོགས་གསུམ་ལ་སོགས་པར་སྦྱོར་ལམ་དང་པོ་གསུམ་གྱི་ཡེ་ཤེས་ཅི་རིགས་པར་ཐོབ་ནས་འཆི་བ་ན། སྙིང་གར་འཆི་སྲིད་ཀྱི་སེམས་བསྡུས་མ་ཐག་སྔར་གོམས་ཀྱི་རྡོ་རྗེའི་རྣལ་འབྱོར་གྱི་ཡེ་རླུང་ཐུགས་རྡོ་རྗེ་དང་བཅས་པས་ལྟེ་བའི་ནང་སྐོར་གྱི་འཕོ་ཆུང་གཅིག་གི་ལས་རླུང་ཟ་བར་བྱེད་པས་སྔགས་ཀྱི་སྦྱོར་ལམ་ཆོས་མཆོག་སྐྱེ་ལ།
དུས་དེ་ཉིད་དུ་སྒྲིབ་བྲལ་གཞན་མཆོག་གི་སྙིང་གའི་རྩ་འདབ་བཅུ་ནས་འོད་གསལ་ཕྱག་རྒྱ་ཆེན་མོ་ལྷ་མོ་བཅུའི་སྣང་བས་རང་གི་སྣང་བས་རང་གི་སེམས་ལ་འཁྱུད་པ་ན། སྒྲིབ་བཅས་རགས་ལུས་ཀྱི་བཟའ་བྱ་ལྟེ་བར་རྟེན་འབྲེལ་ཡན་ལག་བཅུ་གཉིས་ཀྱི་རང་བཞིན་གྱི་རྩ་འདས་དོན་གཉིས་ཀྱི་སྒྲིབ་བཅས་ལོ་བརྒྱའི་རླུང་གིས་ཉི་ཟླའི་རྒྱུ་བ་དང༌། དེ་ལ་མུན་རླུང་ཆད་ཆའི་འཆི་ལྟས་ཀྱི་༼༣༢༣༽ལོ་གསུམ་དུ་རྒྱུ་བའི་ལས་ཀྱི་རླུང་སེམས་ཉི་ཁྲི་ཆིག་སྟོང་དྲུག་བརྒྱ་པོ་དེ་དག་ཐམས་ཅད་གཟའ་བྱེད་སྙིང་གའི་སྒྲིབ་བྲལ་གྱི་ཡེ་རླུང་ཕྱོགས་མཚམས་བཞིའི་བརྒྱད་དང་སྟེང་འོག་གི་རྩ་འདབ་གཉིས་ལ་ཡབ་ལ་ཡུམ་གྱིས་འཁྱུད་པ་དང༌། ཡུམ་ལ་ཡབ་ཀྱིས་འཁྱུད་པའི་ཆ་བཞིའི་རང་བཞིན་གྱི་རྩ་འདབ་བཅུ་གཉིས་ལ་ཡེ་རླུང་ཐུགས་རྡོ་རྗེ་དང་བཅས་པའི་རླུང་སེམས་བཅུ་གཉིས་ཀྱིས་བྱ་རྫོགས་ཀྱི་སྐད་ཅིག་བཅུ་གཉིས་ལ་ཟོས་པ་དེ་ཉིད་ཀྱིས་ཡེ་ཤེས་ཀྱི་སྐུ་ཡོངས་སུ་རྫོགས་པར་ཐོབ་ནས་སྐུ་གསུང་ཐུགས་མི་ཟད་པ་སངས་རྒྱས་ཐམས་ཅད་ཀྱི་མཆོག་གི་གནས་སྒྲིབ་བྲལ་གྱི་གོ་འཕང་གི་གནས་སུ་རབ་ཏུ་འགྲོ་ལ། དེར་སོང་ན་འཁོར་བ་གང་དུ་སླར་ཡང་ལས་ཀྱི་དབང་གིས་སྐྱེ་བར་ལྡན་པ་མིན་ཞེས་འབྱུང་ལ། ཕྱི་འགྲེལ་གྱི་ལུང་དེའི་དོན་འཆི་སེམས་ཀྱི་བྱ་བ་རྫོགས་པར་སྐད་ཅིག་བཅུ་གཉིས་ཀྱི་ཡུན་ལ་ཡེ་རླུང་ཐུགས་རྡོ་རྗེ་དང་བཅས་པས་ལོ་གསུམ་གྱི་ལས་རླུང་སྦྱོང་བར་བྱེད་པའི་ལུས་ཀྱང་ཚེ་སྔ་ཕྱིའི་ལས་རླུང་གང་ཡང་མིན་པའི་རྡོ་རྗེའི་རྣལ་འབྱོར་གོམས་པའི་བག་ཆགས་ཀྱི་དབང་གིས་རང་རིག་པའི་ཤེས་རབ་ཡེ་ཤེས་ཀྱི་སྟོང་གཟུགས་ཡབ་ཡུམ་ཀྱི་མཁའ་གསང་སྦྱོར་བས་བདེ་ཆེན་བརྙེས་པ་ཡིན་༼༣༢༤༽ལ། མ་དག་བེམས་པོའི་རྡུལ་ཕྲ་རབ་ཀྱི་ལུས་ཀྱི་ཉེ་བར་དབང་པོའི་སྦྱོར་བས་ལོངས་སྤྱོད་པ་ནི་མ་ཡིན་ནོ་ཞེས་པའི་དོན་ཏེ། ལོ་གསུམ་ཕྱོགས་གསུམ་གྱིས་ཡེ་ཤེས་ཀྱི་སྐུ་སྒྲུབ་པ་ན། ལོ་གསུམ་པའི་སྐུ་ཚེ་འདིར་སྒྲུབ་པ་མགོ་བརྩམས་པ་ནི་དུས་མིན་གྱི་འཆི་བས་འཆི་བར་མི་འགྱུར་ཏེ། འདས་ལམ་ཐོབ་པ་ན་སྐྱེ་རྒ་ན་འཆིའི་བདུད་བཅོམ་ཟིན་པ་ཉིད་ཀྱི་ཕྱིར་ལུགས་འདིར་ལོ་གསུམ་ཕྱོགས་གསུམ་དུ་འཚང་རྒྱ་བ་ལ་དུས་གཞན་གྱི་བར་གཅོད་པར་འགྱུར་བ་མ་ཡིན་པའང་ཕྲ་གསང་གི་མིག་ལེགས་པར་ཕྱེད་དེ་འཆད་པ་ནི།
བདག་ཅག་གི་རྗེ་བཙུན་ཐམས་ཅད་མཁྱེན་པ་ཡི་དམ་ལྷའི་ངོ་བོར་བཞུགས་པའི་བཀའ་དྲིན་གྱི་མཐུ་ལས་སོ། ། གཉིས་པ་དེ་ལས་འཕྲོས་པ་འཕོ་བའི་ཉམས་ལེན་ནི། དཔལ་སྟག་ལུང་ཐང་པ་ཆེན་པོ་བཀྲ་ཤིས་དཔལ་གྱི་ཆོས་དྲུག་ཡིད་བཞིན་ནོར་བུར། འཕོ་བའི་ལམ་གཅོད་པ་ལ་ཆོས་བཅུ་གཉིས་ཏེ། འཕོ་བར་བྱེད་པའི་གང་ཟག་བཞི། འཕོ་བར་བྱེད་པའི་རྒྱུ་ཚོགས་ལ། འཕོ་བར་བྱེད་པའི་ནུས་སྟོབས་བཞིར་གནས་པ་ལས། དང་པོ་ནི། ཐ་མལ་པ་དང༌། གྲུབ་མཐས་བློ་བསྒྱུར་བ་དང༌།
༼༣༢༥༽བསྐྱེད་རིམ་དང༌། རྫོགས་རིམ་པའོ། ། གཉིས་པ་ནི། ལྷ་དང་བླ་མ་ལ་མི་ལྡོག་པའི་དད་པས་སྐྱེ་གནས་ལོག་པར་མི་ལྟུང་བའི་རྒྱུ་ཚོགས། དངོས་པོ་ཅི་ལའང་མ་ཆགས་པས་འཁོར་བར་མི་སྐྱེ་བའི་རྒྱུ་ཚོགས། སྨོན་ལམ་དག་པས་ཉན་རང་དུ་མི་སྐྱེ་བའི་རྒྱུ་ཚོགས། ཐེ་ཚོམ་མི་ཟ་བས་ཤེས་པ་གང་གཏད་དུ་སྐྱེ་བར་འགྱུར་བའི་དགེ་རྒྱུ་ཚོགས་སོ། ། གསུམ་པ་ནི་འདུན་པ་དྲག་པས་འཕེན་པའི་ནུས་པ། རླུང་སེམས་ཀྱི་དམིགས་པ་གནད་དུ་ཐེབས་པས་སྦྱོར་བའི་ནུས་པ། བརྩོན་འགྲུས་ལེ་ལོ་མ་ཤོར་བས་བཙོན་འགྲུས་ཀྱི་ནུས་པ།
དེ་དག་གཞན་དོན་དུ་བྱང་ཆུབ་ཀྱི་སེམས་ཀྱིས་ཟིན་པས་རྣལ་འབྱོར་གྱི་ནུས་པའོ། ། ཞེས་འབྱུང་ལ། དེ་ལྟར་ཆོས་བཅུ་གཉིས་དང་ལྡན་པ་ལ། ཐ་མལ་པ་དང་གྲུབ་མཐས་བློ་བསྒྱུར་ཙམ་ལ་ཡིད་དམིགས་རླུང་གསུམ་གཅིག་ཏུ་དྲིལ་བའི་འཕོ་བའི་རྣལ་འབྱོར་ཇི་ལྟར་བྱ་བ་དང༌། གང་ཟག་ཕྱི་མ་གཉིས་དེ་ཇི་ལྟར་བྱ་བ་ལས་དང་པོ་ནི། མདུན་གྱི་ནམ་མཁར་དཀོན་མཆོག་གསུམ་དང༌། ཁྱད་པར་རང་གི་བཀའ་དྲིན་ཐོབ་པའི་བླ་མ་མདུན་དུ་དམིགས་ནས། དེའི་མདུན་དུ་མཁའ་ཁྱབ་ཀྱི་སེམས་ཅན་གྱི་སྡིག་སྒྲིབ་ཐམས་ཅད་བདག་ཉིད་ཀྱི་བློས་བླངས་ཏེ་བཤགས་༼༣༢༦༽ནས་ཕྱི་ནང་གསང་བའི་མཆོད་པས་མཆོད་དེ། སྐྱབས་འགྲོ་སེམས་སྐྱེད་ཀྱང་རྒྱས་བསྡུས་ཅི་རིགས་པར་བླངས། ཁྱད་པར་གསང་སྔགས་པ་ཡིན་ན།
དབང་རྒྱས་བསྡུས་ཀྱང་ཅི་ལྕོགས་བླངས་པའི་མཐར་འགྲོ་བ་མ་རྒན་མཐའ་དག་གི་དོན་དུ་བདག་ཉིད་ཀྱི་ལུས་ངག་ཡིད་གསུམ་དགེ་རྩ་དང་བཅས་པ་དཀོན་མཆོག་བླ་མ་ལ་ཕུལ་ནས། དེའི་དགེ་རྩ་མ་རྒན་ཐམས་ཅད་སངས་རྒྱས་ཐོབ་པའི་ཆེད་དུ་བསྔོ་བ་དང༌། རང་སེམས་དཀོན་མཆོག་དང་བླ་མའི་ཐུགས་དང་བསྲེ་བའི་འདུན་པའི་ངང་ལ་སྲིད་པ་འདི་འཆི་སྲིད་དུ་འཇུག་པའི་འདུན་པ་དང་མ་བྲལ་བར་འཆི་བར་བྱའོ། ། གཉིས་པ་ནི། གྲུབ་ཐོབ་ཆེན་པོ་ཀརྨ་པཀྴིའི་ཞལ་གདམས་ལས་འབྱུང་བ་ལྟར། དཔལ་ཕག་མོ་གྲུ་པས་སྟག་ལུང་ཐང་པ་ཆེན་པོར་གདམས་པའི་ཡི་གེ་གུང་མཐུན་པར་སེམས་ལ་འཁོར་འདས་ཀྱི་རྣམ་པར་རྟོག་གཞན་ཚར་བཅད་ནས། དང་པོར་བྱང་ཆུབ་ཀྱི་སེམས་སྒོམ། དེ་ནས་བདག་ཉིད་ཡི་དམ་གྱི་ལྷར་གསལ་བའི་སྤྱི་བོར་བླ་མ་རིགས་ཀྱི་བདག་པོར་གསལ་བའི་སྲིན་ཞལ་ལམ། རྡོ་རྗེ་ནོར་བུའི་མར་སྣའི་སྦུགས་སྟོང་གི་རྩ་དབུ་མའི་རྩེ་བར་མེད་དུ་རེག་པར་སྒོམ་ཞིང་བདག་ཉིད་ཀྱི་རྩ་དབུ་མ་གསང་གནས་རྡོ་རྗེ་ནོར་བུའི་རྩེ་མོ་ནས་སྤྱི་༼༣༢༧༽གཙུག་ཚངས་པའི་བུ་གུའི་བར་དངས་གསལ་སྒྲིབ་བྲལ་ཐོགས་པ་མེད་པར་གནས་པའི་སྙིང་གར་ཧཱུྃ་མཐིང་ནག་གཅིག་དམིགས་ནས། དང་པོ་སྦྱང་བའི་དུས་རྩ་བའི་ཧཱུྃ་གཅིག་ལ་ཧཱུྃ་བྲལ་ཆད་གཉིས་ཆད་དེ་དབུ་མའི་ལམ་ནས་བླ་མའི་སྲིན་ཞལ་ལམ་རྡོ་རྗེ་ནོར་བུའི་སྦུ་གུ་ནས་དབུ་མའི་མར་སྣ་ནས་བརྒྱུད་བླ་མའི་ནང་གི་ཐུགས་རྡོ་རྗེ་ཧཱུྃ་ཡི་གེ་ངོ་བོར་གནས་པ་ལ་རེག་ཙམ་བྱས།
ཕྱིར་ལོག་ནས་རྩ་བའི་ཧཱུྃ་ལ་ཐིམ་ཞིང་བསྒོམས་ནས། མཐར་ལས་སྦྱོར་ལ་བབ་པ་ན་རྩ་བའི་ཧཱུྃ་ཉིད་ཀྱང་བླ་མའི་ཐུགས་ཀའི་ཧཱུྃ་དང་དབྱེར་མེད་དུ་བྱའོ། ། དེ་ལྟར་དུ་བྱས་པའི་ཕན་ཡོན་ནི་རབ་ཀྱི་དབང་དུ་བྱས་ན། རྗེ་བཙུན་འཇམ་པའི་དབྱངས་ཀྱི་གསུང་གིས། བདག་སེམས་དབྱིངས་སུ་ཞུགས་པའི་ཚེ། ། གསལ་ཞིང་རབ་དགའ་མཁའ་འདྲ་རྟོགས། ། ཞེས་འབྱུང་བ་དང༌། ཕན་ཡོན་ཐ་མའང༌། འཕགས་པ་འཇམ་པའི་དཔལ་གྱིས། གལ་ཏེ་སྐུ་གསུམ་མ་གྲུབ་ན། །
རིག་པ་འཛིན་པ་གཙོར་འགྱུར་ཏེ། ། རིམ་གྱིས་ཕྱག་རྒྱ་ཆེན་པོར་འགྱུར། ། ཞེས་འབྱུང་ངོ༌། ། འདིར་སྨྲས་པ། ཕ་མའི་རྒྱུད་སྡེ་ཀུན་གྱི་སྲོག་གི་གནད། ། གཉིས་མེད་དུས་ཀྱི་འཁོར་ལོའི་༼༣༢༨༽གསང་བའི་ཟབ། ། མཆོག་དམན་ལམ་གྱི་རིམ་པ་མ་ལུས་པ། ། ཁོང་དུ་ཆུབ་པའི་ཤེས་རབ་སྩལ་བ་པོ། ། རྗེ་བཙུན་དཔལ་ལྡན་བླ་མ་སངས་རྒྱས་ཆེ། ། མཉན་པ་གྲུབ་ཐོབ་ཞབས་ལ་ཕྱག་འཚལ་ལོ། །
གསུམ་པ་ཐུགས་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་ཆོས་སྐུའི་ཁྲིད་ལ། ཉམས་སུ་ཇི་ལྟར་ལེན་པ། དེའི་གོ་དོན་བཤད་པའོ། ། དང་པོ་ལ། ཕྱག་རྒྱ་ཆེན་མོ་རྣམ་ཀུན་མཆོག་དང་ལྡན་པའི་ཆོས་ཀྱི་དབྱིངས་ཀྱི་དབང་ཕྱུག་མ་ཉིད་གྲུབ་པ་དང༌། དེ་གྲུབ་པ་ན་ཕྱག་རྒྱ་མ་དེ་ཉིད་ལ་བརྟེན་ནས་ལམ་སྦྱང་བའོ། ། དང་པོ་ནི། རྡོ་རྗེ་ཐེག་པ་བླ་ན་མེད་པའི་ཕྱག་རྒྱ་ཆེན་པོའི་རྫོགས་རིམ་སྐུ་བཞི་ལྷན་ཅིག་སྐྱེས་སྦྱོར་གྱི་ཁྲིད་འདིའི་ལམ་གྱི་རིམ་པ་ལྔའམ་ཆོས་དྲུག་གམ་སྦྱོར་བ་ཡན་ལག་དྲུག་ལ། ཕ་མའི་རྒྱུད་བདེ་གསང་ལྟ་བུ་ནས་འབྱུང་བའི་དབང་དུ་བྱས་པའི་རིམ་ལྔ་ཆོས་དྲུག་སྦྱོར་དྲུག་དང་གཉིས་མེད་རྒྱུད་དུས་འཁོར་ལྟ་བུ་ནས་འབྱུང་བའི་དབང་དུ་བྱས་པའི་རིམ་ལྔ་ཆོས་དྲུག་སྦྱོར་དྲུག་གི་ལམ་གྱི་ལུས་ཡོངས་སུ་རྫོགས་པར་བྱེད་པའི་ཚུལ་ལ་ཟབ་རྒྱས་ཀྱི་ལམ་གྱི་བྱེད་པ་མི་འདྲ་བས། རྒྱུད་སྡེའི་ཁྱད་པར་གྱི་རྫོགས་རིམ་སོ་སོ་བས་བསྒྲུབས་པའི་སངས་རྒྱས་ལའང་མཆོག་དམན་ཡོད་༼༣༢༩༽པ་དང༌།
དེ་ཡོད་པས་དཔེར་ན་སྦྱོར་དྲུག་ལྟ་བུ་སོགས་ལམ་གྱི་བྱེད་པ་ལའང་དཔེར་མཚོན་ན་བྱ་བ་ཡོངས་སུ་རྫོགས་པའི་ཁྱད་པར་ཆེས་ཆེ་བ་ཡིན་ཏེ། ཕ་མའི་རྒྱུད་དང༌། གཉིས་མེད་རྒྱུད་ཀྱི་བསྐྱེད་རིམ་གྱི་སྦྱོར་དྲུག་ཏུ་མ་ཟད་རྫོགས་རིམ་གྱི་སྦྱོར་དྲུག་ལའང༌། རྩ་འཆིང་བའི་སྦྱོར་དྲུག་རླུང་འཆིང་བའི་སྦྱོར་དྲུག ། ཐིག་ལེ་འཆིང་བའི་སྦྱོར་དྲུག ཡེ་ཤེས་འཆིང་བའི་སྦྱོར་བ་ཡན་ལག་དྲུག་གི་ཆ་སོ་སོར་ཡོད་པས། འཛིན་པའི་ཡན་ལག་ལྟ་བུ་ལ་རླུང་གི་རྒྱུ་བ་དབུ་མའི་འཁོར་ལོ་དྲུག་གི་ལྟེ་བར་འཆིང་བའི་འཛིན་པ་ཐོབ་པ་ལྟ་བུ་ཕ་མ་དང་གཉིས་མེད་ཀྱི་རྒྱུད་ཐུན་མོང་བ་ནས་བཤད་པའི་འཛིན་པའི་སྦྱོར་བའི་ཡན་ལག་བྱ་བ་ཡོངས་སུ་རྫོགས་པར་འཇོག་པའི་སྐབས་ཡོད་ཀྱང༌། གཉིས་མེད་རྒྱུད་ཐུན་མོང་མིན་པའི་སྦྱོར་བའི་ཡན་ལག་གི་བྱེད་པའི་བྱ་བ་ནི་དེ་ཙམ་གྱི་ཡོངས་སུ་རྫོགས་པ་མ་ཡིན་ཏེ། དེ་རྫོགས་པ་ལ་རྩ་རླུང་འཆིང་བའི་འཛིན་པའི་ཡན་ལག་གི་བྱ་བ་རྫོགས་པར་མ་ཟད། ཐིག་ལེ་དང་ཡེ་ཤེས་འཆིང་བའི་འཛིན་པའི་ཡན་ལག་རྫོགས་དགོས་པའི་ཕྱིར།
རྩ་རླུང་འཆིང་བའི་འཛིན་པའི་ཡན་ལག་རྫོགས་པ་ཙམ་གྱིས་འཕགས་ལམ་ཐོབ་བྱེད་ཀྱི་འཛིན་པའི་ཡན་ལག་རྫོགས་པར་མི་འགྱུར་བ་དང༌། ཐིག་ལེ་དང་ཡེ་ཤེས་འཆིང་བའི་འཛིན་པའི་ཡན་ལག་རྫོགས་པ་༼༣༣༠༽ན་ནི་སྐད་ཅིག་སྟོང་བརྒྱད་བརྒྱ་མཆོག་མི་འགྱུར་གྱི་བདེ་བ་བརྙེས་ནས་འཕགས་པར་འཇོག་དགོས་པའི་ཕྱིར། དེར་མ་ཟད་ཐིག་ལེ་དང་ཡེ་ཤེས་འཆིང་བའི་རྗེས་དྲན་ལྟ་བུ་ལའང་སྒྲིབ་བཅས་ཀྱི་ཐིག་ལེ་དང་ཡེ་ཤེས་འཆིང་བའི་རྗེས་དྲན་གྱི་ཡན་ལག་སྒྱུ་ལུས་ཀྱི་རིམ་པ་དང༌། སྒྲིབ་བྲལ་གྱི་ཐིག་ལེ་དང་ཡེ་ཤེས་འཆིང་བའི་རྗེས་དྲན་གྱི་ཡན་ལག་དང་སྒྱུ་ལུས་ཀྱི་རིམ་པ་དང་ཡན་ལག་སྔ་མ་འདིའི་བྱེད་པའི་བྱ་བ་ཡོངས་སུ་རྫོགས་པས་རིམ་པ་དང་ཡན་ལག་ཕྱི་མ་འདིའི་བྱེད་པའི་བྱ་བ་ཡོངས་སུ་རྫོགས་པ་མ་ཡིན་ཏེ། སྒྱུ་ལུས་ཀྱི་རིམ་པ་དང་རྗེས་དྲན་ཡན་ལག་སྔ་མ་འདི་བྱ་བ་ནི་སོ་སྐྱེའི་སྐབས་ནས་རྫོགས་པ་ཡོད་དེ། ། སྒྱུ་མའི་སྐུ་མཚན་ཉིད་པ་སོ་སོ་སྐྱེ་བོའི་བརྟེན་ལའང་སྒྲུབ་པ་དང༌། ལུགས་ལས་བྱུང་བའི་ཐིག་ལེ་བཅུ་དྲུག་རྡོ་རྗེ་ནོར་བུའི་རྩེ་མོར་མི་འཕོ་བར་བརྟན་པའི་དགའ་བ་བཅུ་དྲུག་རྗེས་སུ་དྲན་པའི་རྗེས་དྲན་གྱི་ཡན་ལག་གི་བྱ་བ་འཇིག་རྟེན་པའི་ལམ་དུའང་རྫོགས་པར་འབྱུང་ལ། དེས་ན་ཕ་མའི་རྒྱུད་གཉིས་མེད་ཀྱི་རྒྱུད་ཐུན་མོང་བའི་དབང་དུ་བྱས་པའི་སྒྱུ་ལུས་ཀྱི་རིམ་པ་དང་རྗེས་དྲན་གྱི་ཡན་ལག་ནི་དེ་ཙམ་དུ་ཟད་ལ། རིམ་པ་དང་ཡན་ལག་ཕྱི་མ་འདིའི་དབང་དུ་བྱས་ན་སོ་སྐྱེའི་༼༣༣༡༽སྐབས་སུ་རྫོགས་པ་མི་སྲིད་དེ། སློབ་པའི་ཟུང་འཇུག་ངོ་བོར་གྱུར་པའི་སྒྱུ་ལུས་ཀྱི་རིམ་པ་ནི་འཕགས་ལམ་མ་ཐོབ་པར་མི་འབྱུང་བའི་ཕྱིར་དང༌།
མས་བརྟན་གྱི་ཐིག་ལེར་བཅུ་དྲུག་རྡོ་རྗེ་ནོར་བུའི་རྩེ་ནས་མི་འཕོ་བའི་དགའ་བ་བཅུ་དྲུག་གི་རྗེས་དྲན་གྱི་ཡན་ལག་གི་བྱ་བ་འཇིག་རྟེན་ལས་འདས་པའི་ལམ་མ་གཏོགས་པར་འབྱུང་མི་སྲིད་པའི་ཕྱིར། དེས་ན་གཉིས་མེད་རྒྱུད་ཐུན་མོང་མིན་པའི་དབང་དུ་བྱས་པའི་སྒྱུ་ལུས་ཀྱི་རིམ་པ་དང༌། རྗེས་དྲན་གྱི་ལམ་གྱི་བྱ་བ་ཡོངས་སུ་རྫོགས་པ་འདི་ནི་གཉིས་མེད་དུས་ཀྱི་འཁོར་ལོའི་རྫོགས་རིམ་གྱི་ལུས་ཡོངས་རྫོགས་བླ་ན་མེད་པའི་སངས་རྒྱས་ཀྱི་དབང་དུ་བྱས་པ་ཡིན་ལ། འདིར་བཤད་པའི་གཉིས་མེད་ཀྱི་རྒྱུད་ལ་ཐུན་མོང་བ་ཡིན་མིན་གཉིས་སུ་འབྱེད་པ་ནི། གཉིས་མེད་རྒྱུད་ཉིད་ལས་ཀྱང་ཕ་མའི་རྒྱུད་ཀྱི་རྣལ་འབྱོར་པ་ཙམ་གྱིས་འདོད་པ་འགྲུབ་པའི་ཡན་ལག་དྲུག་རགས་པ་ཙམ་དུ་བསྟན་པ་དང༌། གཉིས་མེད་རྒྱུད་ཀྱི་རྣལ་འབྱོར་པའི་འདོད་པ་འགྲུབ་པའི་སྦྱོར་བ་ཡན་ལག་དྲུག་ཕྲ་བར་བསྟན་པའི་ཁྱད་པར་ལས་ཤེས་དགོས་སོ། ། དེ་ལྟར་བཤད་པའི་གྲུབ་དོན་གྱི་གོང་དུ་སྐུ་གསུམ་གྱི་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་ངོ་སྤྲོད་ཀྱི་སྐབས་སུ་དབེན་གསུམ་སྒྱུ་ལུས་ཀྱི་རིམ་པ་དང༌། སོར་བསམ་སྲོག་འཛིན་རྗེས་དྲན་དང་བཅས་པའི་ཡན་ལག་༼༣༣༢༽རྒྱས་པར་བཤད་པ་ནི། གཉིས་མེད་རྒྱུད་ཐུན་མོང་མིན་པའི་དབང་དུ་བྱས་ནས་བཤད་པ་གཙོ་ཆེ་ལ། འདིར་ཐུགས་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་སྐབས་ཀྱི་འོད་གསལ་གྱི་རིམ་པ་དང་རྗེས་ཏིང་གི་ཡན་ལག་ནི་གཉིས་མེད་རྒྱུད་ཐུན་མོང་མིན་པའི་དབང་དུ་བྱས་ཏེ་རྣམ་པར་བཤད་པ་ཡིན་ལ།
རྒྱུ་མཚན་དེའི་ཕྱིར་བརྗོད་ན། འཛིན་པ་སྟེ་སྒྲིབ་བྲལ་གྱི་སེམས་བཞི་པ་ལྷན་ཅིག་སྐྱེས་པའི་ཡེ་ཤེས་འོད་གསལ་སྒྲིབ་བཅས་ཀྱི་སེམས་ཀྱི་སྨྲ་བསམ་བརྗོད་པས་དབེན་པ་མངོན་དུ་བྱས་པ་ན་ཡེ་ཤེས་དེའི་ཡུམ་དུ་རྣམ་ཀུན་མཆོག་དང་ལྡན་པའི་ཕྱག་རྒྱ་ཆེན་མོ་བཞིན་ལག་གི་རྣམ་པ་ཅན་ཞིག་མི་འཆར་བ་མི་སྲིད་དེ། དེ་འཆར་བ་ན། དེ་དང་སྙོམས་པར་འཇུག་པའི་བདེ་བ་དེས་ཁབ་ལེན་གྱིས་ལྕགས་ཕྱེ་བསྡུས་པ་ལྟར་སྟོང་གཟུགས་ཡབ་ཡུམ་གྱི་རྡོ་རྗེ་བཞི་ལ་གནས་པའི་སྒྲིབ་བྲལ་སྒྱུ་འཕྲུལ་གྱི་གཟུགས་མཐའ་དག་བསྡུས་ཏེ། དེར་སྟོང་གཟུགས་ཡབ་ཡུམ་གྱི་རྡོ་རྗེ་བཞིའི་རྒྱ་མཚོར་ཐིམ་པ་ན། རྒྱ་མཚོ་དེར་མ་དག་སྒྲིབ་བཅས་ཀྱི་ལུས་སེམས་ཟླ་བའི་གཟུགས་བརྙན་ལས་རླུང་གི་གཡོ་བ་བཅས་ཐམས་ཅད་དག་ནས་སྒྲིབ་བྲལ་གྱི་ལུས་སེམས་ཀྱི་ཟླ་བ་ཡེ་རླུང་གི་གཟའ་ཡིས་བཟུང་ནས་གཡོ་བ་མེད་པར་གསལ་བར་འགྱུར་པ་ནི་ཕྱག་རྒྱ་ཆེན་མོའི་ཕྱག་རྒྱ་༼༣༣༣༽ལ་ཇི་ལྟར་ལོངས་སྤྱོད་པའི་ཕྱག་རྒྱ་ཆེན་པོ་ཉིད་མངོན་དུ་འགྱུར་ཚུལ་དེ་ལྟར་ཡིན་ཏེ། དཔལ་ཤ་ཝ་རིའི་བརྡ་གླུ་ལས། ལྐུགས་པར་སྡོད་པའི་མི་དེས་ཁབ་ལེན་རྡོ་ཡིས་ལྕགས་ཕྱེ་བསྡུས་པས་རྒྱ་མཚོར་ཟླ་བ་གཟའ་ཡིས་བཟུང༌། ། ཞེས་འབྱུང་ལ། དེ་ཡང་ཕྱག་རྒྱ་ཆེན་མོ་ལ་འཁྱུད་པའི་བདེ་བའི་ཏིང་ངེ་འཛིན་མ་ཐོབ་པར་འགྱུར་མེད་བདེ་སྟོང་དེ་རང་གི་ཉམས་སུ་མྱོང་བར་རིག་ཅིང་གཞན་ལ་འཁྲུལ་པ་མེད་པར་སྟོན་ནུས་པ་མ་ཡིན་ཏེ།
དཔེར་ན་འཇིག་རྟེན་པ་གཞོན་ནུ་མ་ཡེ་ཤེས་ཀྱི་ཁམས་འཕོ་བའི་དགའ་བ་ནི་མེད་པ་སྟེ་མ་རྫོགས་པར་འཁྲིག་པ་ལས་བྱུང་བདེ་བ་འདི་ལྟ་བུ་ཡོད་དོ་ཞེས་རང་གི་ཉམས་སུ་མྱོང་ཞིང༌། གཞན་ལའང་ཇི་ལྟ་བར་མྱོང་བ་དང་མཐུན་པར་སྨྲ་བ་ཡོད་པ་མ་ཡིན་པའི་ཕྱིར། དེས་ན་མཆོག་གི་དངོས་གྲུབ་ལོ་གསུམ་ཕྱོགས་གསུམ་ལ་སོགས་པར་སློབ་མ་སྐལ་མཆོག་ལ་སྟེར་བར་ནུས་པའི་བླ་མའང་སྟོང་གཟུགས་ཕྱག་རྒྱ་ཆེན་མོ་བཞིན་ལག་གི་རྣམ་པར་ལྡང་བ་ལ་འཁྱུད་པའི་བདེ་བའི་རང་རིག་མྱོང་བའི་རྡོ་རྗེའི་སློབ་དཔོན་ལས། ལས་ཡེ་ཙམ་གྱི་ཕྱག་རྒྱ་ལས་ཏིང་ངེ་འཛིན་གྱི་བདེ་བའི་རང་རིག་ཐོབ་པ་ཙམ་གྱིས་མི་ཆོག་གི་ཞེས་པ་ནི། ༼༣༣༤༽བཅོམ་ལྡན་འདས་དུས་ཀྱི་འཁོར་ལོའི་གསང་བ་བླ་ན་མེད་པ་ཡིན་ཏེ། དབང་མདོར་བསྟན་ལས། གཞོན་ནུ་མ་ཡི་དགའ་བ་ནི། ། མེད་པར་བདེ་བ་སྨྲ་མི་ནུས། ། ལང་ཚོའི་དགའ་བ་ཐོབ་པ་ན། ། བདེ་བ་ཆེན་པོ་རང་གིས་རིག །
དེ་བཞིན་ཏིང་འཛིན་དང་བྲལ་བའི། ། བདེ་བ་སྨྲ་བར་ནུས་མ་ཡིན། ། འགྱུར་མེད་ཏིང་འཛིན་ཐོབ་པ་ན། ། རྣལ་འབྱོར་པ་ཡིས་རང་རིག་འགྱུར། ། ཞེས་འབྱུང་ངོ༌། ། ཕྱག་རྒྱ་ཆེན་པོའི་ཕྱག་རྒྱ་དང་དེའི་བདེ་བ་ནི་བདེ་བ་དེ་མ་ཐོབ་པ་དག་ལ་གོ་ཡུལ་ཙམ་དུའང་ངེས་པ་བསྐྱེད་པ་ནི་ཆེས་དཀའ་བ་ཡིན་ཏེ། འཇིག་རྟེན་པའི་དཔེ་དང་བཅས་པ་གསུངས་པ་ནི། ལས་ཡེ་བརྟན་པའི་རྣལ་འབྱོར་པ་རྣམས་ཀྱིས་ཀྱང་དེའི་བདེ་བ་རིག་པར་མི་འགྱུར་ན་བྱིས་པ་དེ་ལྟའི་སྐལ་བ་མེད་པ་ལ་བསྟན་ཀྱང་འཁྲུལ་པ་རྒྱུད་མར་འགྱུར་བའི་ཕྱིར། འདིའི་ཐད་ཀྱི་འགྲེལ་པར། བུ་རིན་པོ་ཆེས།
དབང་བཞི་པ་ཤེས་རབ་ཆེན་པོའི་ཡེ་ཤེས་སོ་སོ་རང་རིག་པ་ནི་བདེ་བ་དང་བྲལ་བའི་ཕྱི་རོལ་གྱི་དབང་པོའི་སྤྱོད་ཡུལ་མིན་པ་ཆ་གཉིས་ཀྱི་དབུས་སུ་རང་རིག་པའི་ཡེ་ཤེས་མི་འགྱུར་བའི་བདེ་བ་ནི་ཚིག་གིས་བརྗོད་པ་དང༌། བྱིས་པ་རྣམས་ཀྱི་ཉམས་སུ་མྱོང་བ་དང་རྟོག་དཔྱོད་ཀྱི་ཡུལ་མིན་པ་སྦྱོར་བ་ཡན་ལག་དྲུག་གི་མཐའ་ཐོག་༼༣༣༥༽དེ་ནས་ལོ་ཀ་བའི་བདེ་བ་ཡང་དཔེས་བརྗོད་པར་མི་ནུས་ན་མི་འགྱུར་བའི་བདེ་བ་ལྟ་ཅི་སྨོས། དེ་ཉིད་བྱིས་པ་རྣམས་ཀྱི་ཚིག་གིས་དཔྱོད་པ་ནི་དམུས་ལོང་གིས་འོ་མའི་ཁ་དོག་ཅི་འདྲ་དྲིས་པས་དུང་འདྲའོ་ཞེ་ན། དུང་སྒྲར་འཛིན་ལ་དང༌། དེ་ཅི་འདྲའོ་ཞེས་དྲི་བ་ལས་འབྲས་ཕྱེ་འདྲའོ་ཞེ་ན། དུང་གི་སྒྲ་ཁ་དོག་འཇམ་པར་འཛིན། ཡང་དེ་ཅི་འདྲའོ་ཞེ་ན། འབྲས་ཕྱེའི་ཁ་དོག་དྲང་བར་འཛིན་པ་བཞིན་དང༌། ཉི་མ་ཤར་རོ་ཞེས་པ་ན་ག་རེ་ཞེས་ལག་པས་ཉུལ་བ་བཞིན་ཞེས་གསུངས་སོ་ཞེས་འབྱུང་ངོ༌། ། དེས་ན་ཕྱག་རྒྱ་ཆེན་མོ་སྟོང་གཟུགས་འགྱུར་མེད་ལ་སྙོམས་པར་འཇུག་པ་ལས་སྐྱེས་པའི་ཁམས་འཕོ་མེད་ཀྱི་བདེ་བ་རང་རིག་པར་གོམས་པས་ཐམས་ཅད་མཁྱེན་པ་ལ་བྱིས་པ་དག་ཐེ་ཚོམ་ཟ་བར་བྱ་མི་དགོས་ཏེ།
ཕལ་པ་དག་རྣམ་སྨིན་གྱི་ལུས་ཅན་ལ་འཁྲིག་པའི་བདེ་བ་མྱོང་བ་ན་ཁམས་མ་འཕོས་ཀྱི་བར་བདེ་བ་ཡོད་ཀྱང་འཕོས་པའམ་འགྱུར་བ་ན་ཡིད་མི་བདེ་བར་འགྱུར་བ་མཐོང་བའི་ཕྱིར། ཁམས་དེ་འཕོ་བའི་ཆགས་བྲལ་ཉིད་དུ་མི་བྱ་བར་ཁམས་དེ་མི་འཕོ་བའི་ཞུ་བདེ་ལ་ཆགས་པར་བྱ་རིགས་ཏེ། དེ་ཚེ་ཚོར་བ་སིམ་སེམས་པར་ཉམས་སུ་མྱོང་བར་འགྱུར་བའི་ཕྱིར། འདིར་༼༣༣༦༽འདི་ཤེས་པར་བྱ་དགོས་ཏེ། བོད་ཀྱི་དུས་འཁོར་བ་ཆེན་པོ་མང་པོས། གཞན་ཡང་རྡོ་རྗེ་ཐེག་པའི་ཤིང་རྟ་བར་བདག་ཉིད་ཁས་འཆེ་བ་མང་པོས། འཁོར་བར་འཁོར་རྩའི་འཛག་སྒྲིབ་ཀྱི་རྟེན་གྱི་ཁུ་བ་འཕོ་བའི་ཁུ་བ་ནི་སྒྲིབ་བྲལ་འཛག་མེད་ཀྱི་རྟེན་བྱེད་པའི་ཁུ་བ་འཕོ་བ་ཡིན་ནོ་སྙམ་དུ་རྒྱ་ཆེར་བཤད་པ་བྱེད་པ་དེ་དག་གིས་ནི་ཕྱོགས་ཙམ་དུའང་མ་མཐོང་བར་ཟད་དེ། སྒྲིབ་བྲལ་འཛག་མེད་ཀྱི་རྟེན་གྱི་ཁུ་བ་མཆོག་འདི་ནི་རྣམ་སྨིན་གྱི་ཁུ་བ་འདི་དང་ངོ་བོ་གཅིག་པ་དང༌། འཕེལ་འགྲིབ་བྱེད་པ་ལྟར་མ་ཡིན་པའི་ཕྱིར་ཏེ། ཀྱེ་རྡོ་རྗེར།
མཆོག་ཏུ་མི་འགྱུར་བདེ་བ་ནི། ། ཁུ་བར་མི་འགྱུར་རང་བཞིན་གྱི། ། མཆོག་ཏུ་མི་འགྱུར་བསྒྲུབ་པར་བྱ། ། ཞེས་དང༌། རྒྱལ་པོ་ཆེན་པོ་ཨིནྡྲ་བྷཱུ་ཏིས། བདེ་བ་ཆེན་པོ་རྟག་ཏུ་རྟག ། ཅེས་དང༌། དུས་འཁོར་རྩ་བའི་རྒྱུད་ལས། སངས་རྒྱས་རྣམས་ཀྱིས་རྟག་ཏུ་ཤར། ། མ་རིག་གདུག་སེམས་ཅན་གྱིས་མིན། །
ཞེས་འབྱུང་བའི་རྣམ་ཀུན་མཆོག་ལྡན་གྱི་ཕྱག་རྒྱ་མ་ལ་སྙོམས་པར་འཇུག་པའི་ཁུ་བ་འཕོ་བ་ནི་སེམས་ཅན་དང་སངས་རྒྱས་ཀྱི་གནས་སྐབས་འགར་ཡང་མི་སྲིད་པའི་ཕྱིར། དེ་མི་སྲིད་ན་དེ་འཕོ་བའི་འཁོར་བའི་རྒྱུར་འོང་དོན་མེད་པའི་ཕྱིར་༼༣༣༧༽ཏེ། རྣམ་ཀུན་མཆོག་ལྡན་གྱི་ཕྱག་རྒྱ་མ་མཚན་ཉིད་ཅན་གསལ་ལ་སྒྲིབ་བྲལ་ཡང་དག་པ་ལ་སྙོམས་པར་འཇུག་བྱ་ནི། འཕགས་ལམ་གྱི་ས་དང་པོ་ཐོབ་བྱེད་ཀྱི་འཛིན་པའི་ཡན་ལག་ཐུན་མོང་མིན་པ་ནས་ཡོད་ལ། དེ་བརྟེན་པ་ན་ནི་འཛག་མེད་དང་འཕོ་མེད་ཀྱི་བདེ་བ་ལས་ཁུ་བ་འཕོ་མེད་བདེ་སྐབས་མི་སྲིད་པའི་ཕྱིར། དེས་ན་འདས་ལམ་འཛིན་པའི་ཡན་ལག་དེ་ལྟ་བུ་མ་ཐོབ་པའི་ཕྱིན་ལ་ནི་དེ་ལྟའི་ཕྱག་རྒྱ་ལ་དངོས་སུ་སྙོམས་པར་འཇུག་མི་ནུས་པ་ཉིད་ཀྱིས། དེ་ལ་བརྟེན་པའི་ཁུ་བ་འཕོ་བའི་སྐབས་ཡོད་པ་མིན་ལ། སོ་སོ་སྐྱེ་བོ་སོགས་འཁོར་འདས་ཉི་ཚེ་བ་སྲིད་པར་འཁོར་བའི་སྒྲིབ་བཅས་བཞི་པའི་འཕོ་བདེའི་རྟེན་གྱི་ཁུ་བ་ནི་ཕྱི་ནང་གཞན་གསུམ་ལས། ཕྱི་ནང་སྒྲིབ་བཅས་ཀྱི་ཁུ་བ་འཕེལ་བའི་བདེ་བ་ལས་ཆགས་པ་དང་འགྲིབ་པ་ལས་སྡང་བ་དང༌། ཆགས་སྡང་དེ་ཉིད་ཐར་པའི་རྒྱུའི་བླང་དོར་དོན་གཉེར་གྱི་གཏི་མུག་གི་འཁོར་རྩར་གསུངས་པ་ཡིན་ཏེ།
རྣམ་སྨིན་གྱི་ཁུ་བ་འཕོས་པ་ཆགས་པ་དང་བྲལ་ཏེ་སྐྱེས་བུའི་རྩ་རླུང་ཐིག་ལེའི་ཁམས་ཟད་པར་བྱས་ནས་འཆི་བར་འགྱུར་ཞིང་སླར་ཡང་འགྱུར་བདེ་འཕེལ་འགྲིབ་ཀྱི་སྲིད་པར་སྐྱེ་ཤི་རྒྱུན་མ་ཆད་པར་འབྱུང་༼༣༣༨༽བའི་ཕྱིར། དབང་མདོར་བསྟན་ལས། འཕོས་པ་ལས་ནི་ཆགས་བྲལ་འབྱུང༌། ། ཆགས་བྲལ་ལ་ནི་སྡུག་བསྔལ་འབྱུང༌། ། སྡུག་བསྔལ་སྐྱེས་བུའི་ཁམས་ཟད་བྱེད། ། ཟད་པ་ལས་ནི་འཆི་བར་བརྗོད། ། ཤི་ལས་སླར་ཡང་དེ་རྣམས་ཀྱིས། ། སྲིད་པའོ་སྲིད་པ་ལས་སླར་འཆི་འཕོ། ། དེ་ལྟར་སེམས་ཅན་གྱི་སྲིད་པ། ། ཆགས་བྲལ་ལས་གྱུར་གཞན་དུ་མིན། །
ཞེས་འབྱུང་ལ། དེས་ན་སྒྲིབ་བྲལ་ཕྱག་རྒྱ་ཆེན་མོ་བསྟེན་པའི་འཕོ་མེད་མ་ཐོབ་ཀྱང་སྒྲིབ་བྲལ་ལས་ཡེའི་ཕྱག་རྒྱ་ལ་བརྟེན་ནས་འཕོ་མེད་ཐོབ་པ་ན། སྒྲིབ་བཅས་རྣམ་སྨིན་གྱི་ཁུ་བ་འཕེལ་འགྲིབ་ལ་བརྟེན་པའི་ཆགས་སྡང་བདག་ལྟ་སོགས་སྤངས་པས་ཀྱང་འཁོར་བ་ལས་གྲོལ་བར་འགྱུར་བ་ཡིན་ཏེ། དབང་མདོར་བསྟན་ལས། དེ་ཕྱིར་འབད་པ་ཐམས་ཅད་ཀྱིས། ། འཕོ་བའི་ཆགས་པ་རྣམ་པར་སྤངས། ། ཞེས་དང༌། ཀྱེ་རྡོ་རྗེ་འབུམ་ལྔར། འགྱུར་བའི་མ་རིག་འགག་པ་ཡིས། ། འདུ་བྱེད་ངེས་པར་འགག་པར་བྱེད། །
འདུ་བྱེད་ངེས་པར་འགག་པ་ཡིས། ། རྣམ་པར་ཤེས་པ་འགག་པར་བྱེད། ། རྣམ་པར་ཤེས་པ་འགག་པ་ཡིས། ། མིང་དང་གཟུགས་དག་འགག་པར་བྱེད། ། མིང་དང་གཟུགས་དག་འགག་པ་ཡིས། ། སྐྱེ་མཆེད་དྲུག་རྣམས་འགག་༼༣༣༩༽པར་བྱེད། ། སྐྱེ་མཆེད་དྲུག་རྣམས་འགག་པ་ཡིས། ། རེག་པ་ཡང་ནི་འགག་པར་བྱེད། ། རེག་པ་འགག་པ་ཡིས་ཀྱང་ནི། ། ཚོར་བ་ངེས་པར་འགག་པར་བྱེད། །
ཚོར་བ་ངེས་པར་འགག་པ་ཡིས། ། སྲེད་པ་ཡང་ནི་འགག་པར་བྱེད། ། སྲེད་པ་ཡང་ནི་འགག་པ་ཡིས། ། ཉེ་བར་ལེན་པ་འགག་པར་བྱེད། ། ཉེ་བར་ལེན་པ་འགག་པ་ཡིས། ། སྲིད་པ་ཡང་ནི་འགག་པར་བྱེད། །

སྲིད་པ་འགགས་པ་ཡིས་ཀྱང་ནི། ། སྐྱེ་བ་ངེས་པར་འགག་པར་བྱེད། ། སྐྱེ་བ་འགགས་པ་ཡིས་ཀྱང་ནི། ། རྒ་ཤི་ངེས་པར་འགག་པར་བྱེད། ། ཕུང་པོ་ཁམས་རྣམས་ངེས་འགགས་པ། ། དེ་ཉིད་ཉེ་བར་ཞི་བར་བརྗོད། ། དེ་ལྟར་ལུས་ནི་འགགས་པ་ཡིས། ། སྲོག་ཀྱང་ངེས་པར་འགགས་པར་བྱེད། ། སྲོག་ནི་འགགས་པ་ཡིས་ཀྱང་ནི། ། བྱང་ཆུབ་སེམས་ནི་འགགས་པར་བྱེད། ། བྱང་ཆུབ་སེམས་ནི་འགགས་པ་ཡིས། །
འཕོ་བ་ངེས་པར་འགག་བར་བྱེད། ། འཕོ་བའི་སྐད་ཅིག་འགགས་པ་ཡིས། ། ལུས་ཅན་ཐམས་ཅད་སངས་རྒྱས་ཉིད། ། དེ་བཞིན་ཉོན་མོངས་འགགས་པ་ཡིས། ། ལས་ཀྱང་ངེས་པར་འགགས་པར་བྱེད། ། ལས་ནི་ངེས་པར་འགགས་པ་ཡིས། ། སྡུག་བསྔལ་ཡང་ནི་འགག་པར་བྱེད། ། སྡུག་བསྔལ་འགགས་པ་ཡིས་ཀྱང་ནི། ། ཉོན་མོངས་སྐྱེ་བ་དེ་མི་འགྱུར། ། ༼༣༤༠༽ཉོན་མོངས་སྐྱེ་བ་དེ་མེད་ན། །
ལས་ནི་སྐྱེ་བ་ཉིད་མི་འགྱུར། ། དེ་ཡི་སྐྱེ་བ་དེ་མེད་ན། ། སྡུག་བསྔལ་ཡང་ནི་དེ་མི་འགྱུར། ། སྡུག་བསྔལ་མེད་ན་བདེ་ལྡན་པའི། ། རྣལ་འབྱོར་སེམས་ཅན་དོན་རྟོག་བྱེད། ། ཅེས་པའོ། ། དེས་ན་འཁོར་བའི་འཕོ་བདེའི་ཆགས་པ་སྒྲིབ་བྲལ་དུ་བཅིངས་པས་འགྱུར་བ་མེད་ཅིང་བདེ་བ་ཙམ་པོ་བ་ཐོབ་པར་འགྱུར་ཞེས། དབང་མདོར་བསྟན་ལས། རྣལ་འབྱོར་འཁོར་བ་བཅིངས་པ་ཡིས། ། གང་ཞིག་འགྱུར་མེད་བདེ་བར་འགྱུར། །
ཞེས་དང༌། ཆགས་ལྡན་ཡང་འཕོ་བ་ལས། ཉམས་པའི་སྡུག་བསྔལ་མི་འདོད་པར་འཕོ་མེད་ཀྱི་ཆགས་པའི་བདེ་བ་དོན་དུ་གཉེར་དགོས་ཞེས། ཕྱི་རོལ་མུ་སྟེགས་བྱེད་ཀྱི་དབང་ཕྱུག་སོགས་ཀྱི་འདོད་པའི་ཡོན་ཏན་གྱི་བདེ་བ་སྒྲུབ་པའི་བསྟན་བཅོས་ལས་འབྱུང་ན། བཅོམ་ལྡན་འདས་ཤཱཀྱ་ཐུབ་པ་བདག་གི་ཁུ་བ་འཕོས་པའི་ཆགས་བྲལ་གྱི་སྡུག་བསྔལ་འདོད་པའི་གནས་མེད་དོ་ཅེས། དབང་མདོར་བསྟན་ལས། འདོད་ལྡན་ཡང་ནི་ཆགས་བྲལ་བར། ། འདོད་པའི་བསྟན་བཅོས་སུ་མི་འདོད། ། བདག་གིས་བརྗོད་པ་རྒྱུད་དུ་སླར། ། རྣལ་འབྱོར་པ་ཅིས་སྡུག་བསྔལ་འདོད། །
ཅེས་འབྱུང་ངོ༌། ། འོ་ན་རྣམ་སྨིན་གྱི་ཁུ་བ་ལས་ཡེ་སོགས་ཀྱི་ཕྱག་རྒྱས་མི་འཕོ་བའི་བདེ་བས་ཉི་ཚེ་བའི་འཁོར་བ་རྒྱུན་གཅོད་པ་ལས་ཁྱབ་༼༣༤༡༽པའི་འཁོར་འདས་སྲིད་དོ་ཅོག་གི་འགྲོ་བ་ཟད་པར་བྱེད་པ་ནི་མ་ཡིན་ཏེ། དེ་ཟད་བྱེད་དུ་ཕྱག་རྒྱ་ཆེན་མོའི་ཕྱག་རྒྱ་ལ་བརྟེན་པ་དགའ་བའི་རྟེན་གྱི་ཁུ་བར་རང་བཞིན་འགྱུར་མེད་དེ་ཉིད་ཕྱིན་ཅི་མ་ལོག་པའི་མཆོག་ཏུ་འགྱུར་མེད་དུ་བྱེད་པ་ཡོད་པ་མ་ཡིན་པའི་ཕྱིར། དེས་ན་སྒྲིབ་པ་དང་བཅས་པ་དང་སྒྲིབ་བྲལ་གྱི་ཁུ་བ་གཉིས་ཀར་ཡང་རྟེན་ཁུ་བ་འཕོ་བ་ན་བརྟེན་པ་བདེ་བ་ཉམས་པ་སྡུག་བསྔལ་ལས་བདེ་བ་མི་འབྱུང་བ་ནི་གཉིས་ཀར་ཚུལ་འདྲའོ་ཞེས། དབང་མདོར་བསྟན་ལས། ཁུ་བ་མི་འགྱུར་རང་བཞིན་གྱིས། ། མཆོག་ཏུ་མི་འགྱུར་བསྒྲུབ་པར་བྱ། ། རྟེན་ནི་འཕོ་བ་ཐོབ་པ་ན། ། བརྟེན་པའི་འདོད་ཆགས་བྲལ་བ་ཉིད། ། ཅེས་སོ། །
དེས་ན་སྟོང་གཟུགས་ཕྱག་རྒྱ་ཆེན་མོའི་ཕྱག་རྒྱ་ལ་སྙོམས་པར་ཞུགས་པའི་བརྟེན་པ་བདེ་ཆགས་དང༌། དེའི་རྟེན་ཁུ་བ་མི་འཕོ་བར་གཙུག་ཏོར་དུ་ལེགས་པར་རྫོགས་པ་ན་རྒྱུ་ལམ་གྱི་སྒྲིབ་བྲལ་ཡེ་ཤེས་ཀྱང་ཕུལ་དུ་དབྱུང་དུ་མེད་པའི་འབྲས་བུ་རྒྱུད་དུ་ཕྱིར་མི་ལྡོག་པའི་འགྱུར་བ་མེད་པར་གྲོལ་ལ། ཡེ་ཤེས་འགྱུར་མེད་འདི་ལྟ་བུ་ཐོབ་ན་སྒྲིབ་བཅས་རྣམ་སྨིན་གྱི་ལུས་སེམས་ཀྱི་རྟེན་དང་བརྟེན་པའི་ཁུ་བ་དང་བརྟེན་པའི་ཚོགས་པ་ཡ་བྲལ་༼༣༤༢༽བས་དེ་ལྟའི་སྒྲིབ་པའི་ཆ་གནས་ངན་ལེན་ཙམ་ཡང་གནས་པར་འགྱུར་བའི་སྐབས་མེད་དོ་ཞེས། དབང་མདོར་བསྟན་ལས། རྟེན་དང་བརྟེན་པ་ལེགས་རྫོགས་པ། ། ཇི་སྲིད་འགྱུར་མེད་ཉིད་དུ་འགྲོ། ། སེམས་ཀྱི་འགྱུར་མེད་ཉིད་ཐོབ་ན། ། རྟེན་དང་བརྟེན་པའི་མཚན་ཉིད་མེད། ། ཅེས་འབྱུང་ངོ༌། ། དེ་ལྟར་སྟོང་གཟུགས་ཕྱག་རྒྱ་ཆེན་མོ་དང་སྙོམས་པར་འཇུག་པའི་དགའ་བདེ་དེ་ནི་དང་པོ་རྡོ་རྗེ་ནོར་བུའི་རྩེ་མོ་དང་ལུས་གཞན་གྱི་གནས་འགའ་འགར་ཚོར་བ་རྣོན་པོས་སྡུག་བསྔལ་གྱི་ཆ་ཐམས་ཅད་བཅད་པས་བདེ་བ་ཡོངས་སུ་མ་རྫོགས་པ་ནི།
སྦྲུལ་གྱི་མཆེ་བའི་དུག་དང་པོར་རྨའི་ཁར་དང༌། ལུས་གཞན་གྱི་འགའ་འགར་གནས་པ་ན་སྡུག་བསྔལ་ཡོངས་སུ་མ་རྫོགས་པ་དང་འདྲ་ལ། མཆེ་བའི་དུག་རྨའི་ཁར་སྐད་ཅིག་གིས་ལུས་ཐམས་ཅད་ལ་ཁྱབ་པ་ན་སྡུག་བསྔལ་གྱི་ཁམས་རྫོགས་པས་འཆི་བ་བཞིན། སྒྲིབ་བྲལ་གྱི་བྱང་སེམས་རྡོ་རྗེ་ནོར་བུའི་རྩེར་སྐད་ཅིག་གིས་ལུས་ཐམས་ཅད་ལ་ཁྱབ་པ་ན་བདེ་བའི་ཁམས་རྫོགས་ཏེ། རྣམ་སྨིན་གྱི་རགས་ལུས་སྐྱེ་འཆི་ཅན་དམིགས་པར་མི་འགྱུར་བས་རྣམ་སྨིན་གྱི་རྩ་རླུང་ཐིག་ལེའི་ས་བོན་ཟད་ཅིང༌། དེ་ལ་བརྟེན་པའི་སེམས་དབང་ཡུལ་གྱི་འདུ་འཕྲོད་ལས་ངན་ཤེས་པ་དང་ཕྱི་དོན་གྱི་ཆ་རིག་པ་༼༣༤༣༽མིན་པར་སྒྲིབ་བྲལ་དུ་དག་གོ་ཞེས། དབང་མདོར་བསྟན་ལས། མཆེ་བའི་ཚོར་བ་སྡུག་བསྔལ་ནི། ། དུག་རྫོགས་གནས་སྐབས་གྱུར་པ་ན། ། རྨ་ལ་རིག་མིན་གཞན་དུ་མིན། །
ཡུལ་རྣམས་དབང་པོའི་སྒོ་རྣམས་ཀྱིས། ། དེ་བཞིན་རྣལ་འབྱོར་དམ་པའི་བདེ། ། སེམས་རྫོགས་ཆར་གྱུར་ན་རྡོ་རྗེ། ། ནོར་བུ་རིག་མིན་གཞན་དུ་མིན། ། ཡུལ་རྣམས་དབང་པོའི་སྒོ་རྣམས་ཀྱི། ། ཞེས་འབྱུང་ངོ༌། ། འོ་ན་དེ་ལྟ་ན་ཕྱག་རྒྱ་ཆེན་མོའི་ཕྱག་རྒྱ་འབའ་ཞིག་ལ་བརྟེན་ནས་ལོ་གསུམ་ཕྱོགས་གསུམ་དུ་ཡེ་ཤེས་ཀྱི་སྐུ་སྒྲུབ་ལ། ལོ་གསུམ་གྱིས་ལྟེ་བའི་འཕོ་ཆེན་བཅུ་གཉིས་ཀྱི་མེ་རླུང་གི་ལྟེ་བའི་ཁྱིམ་བཅུ་གཉིས་ཀྱི་ལས་རླུང་ཟ་བར་བྱེད་པས་ས་བཅུ་གཉིས་བགྲོད་པའི་ཁྱིམ་བཅུ་གཉིས་ལས་རེ་རེ་ཞིང་གཅོད་པའམ་ཟ་བ་ལ་ཞག་དགུ་བཅུ་རེ་འབྱུང་བའི་འཛིན་པའི་ཡན་ལག་གི་བྱེད་པའི་དང་པོའི་ལུག་ཁྱིམ་ཆས་བསྡུས་ཀྱི་ལུས་ཀྱི་རླུང་སེམས་ཐིག་བཅས་ཀྱི་ལས་ཀྱི་རགས་ལུས་ཙམ་ལས་རགས་ལུས་ལྷག་མ་རྣམས་མ་དག་པ་དང༌། རྡོ་རྗེ་ནོར་བུའི་རྩེར་སྒྲིབ་བྲལ་སྟོང་བརྒྱད་བརྒྱ་འཕོ་བ་འགྱུར་མེད་དུ་བརྟན་པས་གནས་དེ་ཉིད་ཀྱི་ཆ་ཙམ་གྱི་རྣམ་སྨིན་གྱི་ལུས་ཀྱི་ཆ་ཤས་ཙམ་དག་པ་མ་གཏོགས། ཆ་གཞན་བདེ་བས་ཁྱབ་སྟེ།
༼༣༤༤༽ཟོས་པར་གྱུར་ནས་རགས་ལུས་སྤངས་པ་མེད་པའི་ཕྱིར། སྟོང་བརྒྱད་བརྒྱ་པའི་ཐིག་ལེ་འགྱུར་མེད་གཅིག་ཐོབ་པ་ན། རགས་ལུས་ལ་བདེ་བ་ཐམས་ཅད་ཀྱིས་ཁྱབ་པ་དང༌། ལས་ལུས་ལས་གྲོལ་བ་དུས་མཉམ་དུ་འགྱུར་རམ་མི་འགྱུར་སྙམ་ན། འདི་ལ་སྔོན་གངས་ཅན་པའི་མཁས་གྲུབ་མྱོང་ཅན་དུ་གྲགས་པ་དག་གིས་ཁོང་དུ་མ་ཆུབ་པའི་ཚུལ་དང༌། བདག་གི་རྗེ་བཙུན་འཁྲུལ་པ་དང་བྲལ་བ་མི་གཟུགས་ཅན་ཡི་དམ་ལྷ་ཡི་ངོ་བོར་བཞུགས་པའི་དགོངས་པ་ལས་རྟོགས་པའི་ཚུལ་གཉིས་ལས། དང་པོ་ནི། མཁན་ཆེན་ཐམས་ཅད་མཁྱེན་པ་ཡིད་བཟང་རྩེ་པ་དང༌། ཐམས་ཅད་མཁྱེན་པ་ཞྭ་དམར་ཅོད་པན་འཛིན་པ་བཞི་པ་སོགས་བོད་མང་པོས། གྲུབ་ཆེན་མན་ལུང་པའི་རྣམ་ཐར་དང༌།
དེའི་གསུང་འགྲོས་ཞིག་གི་སྒྲོས་ལས་འཁྲུལ་ཏེ། ཕྱག་རྒྱ་ཆེན་མོའི་ཕྱག་རྒྱ་ལ་བརྟེན་པའི་སྟོང་བརྒྱད་བརྒྱའི་ཐིག་སེམས་འཕོ་མེད་དུ་ཐོབ་ན་རགས་ལུས་གྲོལ་བ་ཡིན་ཏེ། གྲུབ་ཆེན་མན་ལུང་པའི་རྣམ་ཐར་ལས། གྲུབ་ཆེན་མན་ལུང་པ་དཔལ་འབྲས་སྤུངས་ན་བཞུགས་པའི་ཚེ། སྟག་ལ་སོགས་པའི་གདུག་པ་ཅན་རྣམས་ཀྱིས་གུས་འདུད་བྱེད། ཚད་པ་ལ་སོགས་པའི་ནད་ཀྱིས་མི་རྫི་རྒྱ་གར་གྱི་རྣལ་འབྱོར་པའི་ཆ་ལུགས་༼༣༤༥༽མཛད་པ་དང༌། དེ་ནས་ཇི་ཞིག་ནས་སྐུ་ལ་གྲིབ་མ་མེད། ཡང་བས་ནམ་མཁའ་ལ་འབྱོན། ཐ་མལ་པ་རྣམས་ཀྱི་མཐོང་ཙམ་བྱུང༌། དེ་ནས་ཇི་ཞིག་ནས་ཐ་མལ་པའི་མིག་གི་སྤྱོད་ཡུལ་དུ་མ་གྱུར་པས།
དུས་དང་པོ་དེ་ནི་སྤྱོད་པ་མཛད་པའི་དུས་དེ་རྗེས་དྲན་གྱི་ཡན་ལག་རྫོགས་པ་དང༌། སྦྱོར་ལམ་བཟོད་པ་ཐོབ་པ་ཡིན་ལ། དེ་ནས་སྐུ་ལ་གྲིབ་མ་མེད་པ་དང༌། མིག་གིས་མཐོང་ཙམ་གྱི་དུས་སྟོང་བརྒྱད་བརྒྱ་པ་ཚན་པ་བཞི་དག ། སྦྱོར་ལམ་ཆོས་མཆོག་ལ་འཇུག་བཞིན་པ་སྟེ་ཏིང་ངེ་འཛིན་ཡན་ལག་གི་སྐབས་དང༌། དེ་ནས་མིག་གི་སྤྱོད་ཡུལ་དུ་མ་གྱུར་པ་ནས་སྟོང་བརྒྱད་བརྒྱ་པ་ཚན་པ་ལྷག་མ་རྣམས་ཀྱི་འཕོ་བ་རྫོགས་པའི་བར་ནི་ཏིང་ངེ་འཛིན་གྱི་ཡན་ལག་ཡིན་ལ། དུས་དེ་ཐམས་ཅད་ནི་སྦྱོར་ལམ་ཆོས་མཆོག་ཉིད་ཀྱི་བསྡུས་པ་ཡིན་ཏེ། ཏིང་ངེ་འཛིན་གྱི་ཡན་ལག་རྫོགས་པ་ན་མཐོང་ལམ་ལ་འཇུག་པའི་ཕྱིར་ཏེ། མན་ལུང་པའི་སྦྱོར་དྲུག་མན་ངག་ལས། ཏིང་ངེ་འཛིན་གྱི་ཡན་ལག་ནི་སྦྱོར་ལམ་ཆོས་མཆོག་ཡིན་ལ།
ཆོས་མཆོག་ཉིད་ལ་ཡང་ས་བཅུ་གཉིས་སུ་དབྱེ་བ་ཡིན་ཞེས་འབྱུང་བ་དང༌། ཡང་མན་ལུང་པའི་གསུང་གིས། སོར་སྡུད་ནས་ཇི་སྲིད་ཏིང་ངེ་འཛིན་མ་ཐོབ་༼༣༤༦༽པའི་བར་ནི། གཟུགས་མ་རྫོགས་པས་བེམས་པོའི་ཁམས་མ་ཟད་པའི་ཕྱིར་རྟེན་དང་བརྟེན་པའི་འབྲེལ་པ་ཡོད་ལ། དུ་བ་ལ་སོགས་པའི་ཡིད་གཟུགས་རྫོགས་པ་རྡོ་རྗེ་ནོར་བུར་ཆུད་པའི་ཚེ་གཟུགས་རྫོགས་པའི་ཕྱིར། བེམས་པོའི་ཁམས་ཟད་པས་རྟེན་དང་བརྟེན་པའི་འབྲེལ་པ་མེད་དེ། དེ་དག་གིས་ནི་རྗེས་དྲན་དང་ཏིང་ངེ་འཛིན་ལ་སོགས་པ་བཤད་པ་ཡིན་ཏེ། སྦྱོར་བ་ཡན་ལག་དྲུག་རྒྱུད་འདིར་རྒྱུ་འབྲས་ཀྱི་དབྱེ་བས་གསུམ་དུ་བྱས་ནས་གསུངས་སོ། ། ཞེས་ཀུན་མཁྱེན་བུས་དབང་མདོར་བསྟན་གྱི་འགྲེལ་པར་དྲངས་པ་ཉིད་ཀྱི་ཕྱིར། ལོ་རྒྱུས་དང་ལུང་དེ་ཙམ་ལ་བརྟེན་ནས་འཁྲུལ་ཏེ་དེ་ལྟར་བརྗོད་པར་བྱེད་དོ། །
གཉིས་པ་ནི། དེ་ལྟར་སྨྲ་བ་འདི་ཆེས་མི་འཐད་དེ། སྦྱོར་བ་ཡན་ལག་དྲུག་གི་ལམ་གྱི་རིམ་པ་ལས་ལམ་མ་ལུས་པ་ཡོངས་སུ་རྫོགས་པའི་ལམ་རྐྱང་ལ་སྦྱོར་དྲུག་ཚར་གཅིག་གི་རྫོགས་པའི་དབང་དུ་བྱས་པ་དང༌། ས་ལམ་གྱི་ལམ་ཡོངས་རྫོགས་ལ་འདས་མ་འདས་གཉིས་སུ་ཕྱེ་ནས་ལམ་ཁུག་ལ་སྦྱོར་བ་ཡན་ལག་དྲུག་ཚར་གཉིས་རྫོགས་པའི་རྣམ་གཞག་སྔོན་ཉིད་ནས་རྒྱ་བོད་དུ་དུས་འཁོར་བ་དག་ལ་རྣམ་གཞག་འབྱུང་བ་ལས་ལུགས་གཉིས་གང་ལྟར་ཡང་ཁྱོད་ཀྱི་འདོད་པ་དེ་མི་རིགས་པའི་ཕྱིར་ཏེ། དང་པོ་ལྟར་ན་འཁོར་ལོ་དྲུག་ལ་ས་བཅུ་གཉིས་༼༣༤༧༽རྫོགས་པའི་དང་པོ་འཛིན་པའི་ཡན་ལག་ནས་བརྩོམས་ཏེ། ས་བར་པ་ས་བཅུ་རྗེས་དྲན་གྱི་ཡན་ལག་དང༌། ས་ཐ་མ་ཏིང་ངེ་འཛིན་གྱི་ཡན་ལག་རྫོགས་པར་བཤད་པས་ས་བཅུ་གཉིས་མི་སློབ་ལམ་ཏིང་ངེ་འཛིན་གྱི་ཡན་ལག་ཏུ་འཇོག་པ་ཉིད་ཀྱི་ཕྱིར། ཏིང་ངེ་འཛིན་གྱི་ཡན་ལག་ཆོས་མཆོག་གི་ལམ་དུ་ཇི་ལྟར་འབྲེལ་ལེགས་པར་སོམས་ཤིག ། དེ་ལྟ་ན་ཏིང་ངེ་འཛིན་གྱི་ཡན་ལག་ཡོངས་སུ་མ་རྫོགས་ན་རགས་ལུས་མཐའ་དག་ལས་གྲོལ་བ་ཇི་ལྟར་འགྱུར། གཉིས་པ་ལྟར་ན་ཚོགས་སྦྱོར་འཇིག་རྟེན་པའི་ལམ་དུ་སོར་བསམ་གྱི་ཚོགས་ལམ་ཆེན་པོའི་བར་བགྲོད་ནས་ཕ་མའི་རྒྱུད་ཀྱི་སངས་རྒྱས་དང་གཉིས་མེད་རྒྱུད་ཀྱི་སྦྱོར་ལམ་བཞི་དོད་ཐུབ་ཏུ་སྦྱར་ན།
སྲོག་འཛིན་གྱི་སྦྱོར་ལམ་དྲོད་རྩེ་དང༌། རྗེས་ཏིང་གི་བཟོད་པ་དང༌། ཆོས་མཆོག་ནས་མཐོང་ལམ་ལ་སྦྱོར་བའི་བར་དོད་ཐུབ་ཏུ་སྦྱར་བའི་ཚེ་ན། ཏིང་ངེ་འཛིན་དེ་ལ་མཐོང་ལམ་ལ་འཇུག་པ་ཉིད་ཀྱིས་མཐོང་ལམ་གྱི་ཆ་ཤས་གཅིག་ལ་རེག་པའི་ཆའང་ཡོད་པས་ཆོག་གོ་གཅིག་པུ་དང་ཏིང་ངེ་འཛིན་གྱི་ཡན་ལག་སྦྱོར་བ་མི་འཐད་པའི་ཕྱིར། འཐད་དུ་ཆུག་ཀྱང་ཆོས་མཆོག་ནས་རགས་ལུས་ཀྱི་སྒྲིབ་པ་ཐམས་ཅད་དང་བྲལ་ན་རྟེན་གྱི་སྒྲིབ་པ་ཡོངས་སུ་དག་པས་བརྟེན་པ་སེམས་ཅན་གྱི་སྒྲིབ་པ་༼༣༤༨༽མཐའ་དག་ཀྱང་དུས་དེར་སངས་རྒྱས་པར་འགྱུར་བས་མཐོང་སྒོམ་སོགས་ཀྱི་ལམ་ཕྱི་མ་དོན་མེད་པར་འགྱུར་བའི་ཕྱིར། ཆོས་མཆོག་ཉིད་ལ་འཕོ་བ་བཅུ་གཉིས་འགོག་པའི་ས་བཅུ་གཉིས་ཀྱི་རྣམ་གཞག་བྱེད་པ་རྒྱུད་འགྲེལ་ཁུངས་ཐུབ་བླ་མ་དམ་པའི་མན་ངག་འགར་ཡང་འབྱུང་བ་མེད་པའི་ཕྱིར། དེས་ན་མན་ལུང་པའི་རྣམ་ཐར་ལ་དཔགས་པའི་ས་ལམ་སྦྱོར་ཚུལ་ལའང་རྟོག་བཏགས་ཙམ་མ་གཏོགས་ཁུང་ཐུབ་སྒྲིག་རྒྱུར་མེད་དེ། རྣམ་ཐར་རང་ལའང་མི་མཐུན་པ་དུ་མ་སྣང་བའི་ཕྱིར་ཏེ། རྣམ་ཐར་ལ་ལར་འབྲས་སྤུངས་ནས་པོ་ཏ་ལར་གཤེགས་པ་དང༌། པོ་ཏ་ལ་དང་ཉེ་བ་ན་ཐ་མལ་པའི་སྤྱོད་ཡུལ་དུ་མ་གྱུར་ཅེས་པ་ལས་འབྲས་སྤུངས་ཉིད་ནས་མན་ལུང་པ་ཡལ་བའི་ལོ་རྒྱུས་ཀྱང་མི་འབྱུང་བའི་ཕྱིར།
མན་ལུང་པའི་མན་ངག་སྔ་མའི་ལུང་ནི་མན་ལུང་པའི་གསུང་དུ་ཡིད་ཆེས་པའང་དཀའ་སྟེ། ཆོས་ཚུལ་འདི་དང་འགྲིག་ཆེས་དཀའ་བའི་ཕྱིར། ལུང་གཉིས་པ་ནི་ལམ་ཁུག་པའི་དབང་དུ་བྱས་ཏེ་འཇིག་རྟེན་པའི་ཚོགས་སྦྱོར་ལ་སྦྱོར་བ་ཡན་ལག་དྲུག་རྫོགས་པར་བྱས་པའི་ཏིང་ངེ་འཛིན་དེ་ཉིད་ཀྱི་དབང་དུ་བྱས་པའི་ཏིང་ངེ་འཛིན་ཡིན་ལ། སྦྱོར་བ་དྲུག་པོ་འདི་མ་ཐོབ་པ་གཟུགས་མ་རྫོགས་༼༣༤༩༽ཞེས་པའི་འཇིག་རྟེན་པའི་ལམ་གྱི་སྦྱོར་དྲུག་མ་རྫོགས་པར་འདས་ལམ་ཕྱག་རྒྱ་ཆེན་མོ་ཕྱག་རྒྱར་བསྟེན་བྱའི་མངོན་དུ་མི་འཆར་བའི་དོན་ཡིན་ལ། ལམ་རྐྱང་གི་དབང་དུ་བྱས་ན་འདིའི་ཏིང་ངེ་འཛིན་གྱི་ཡན་ལག་འཛིན་པའི་ཡན་ལག་དང༌། འདིའི་རྗེས་དྲན་གྱི་ཡན་ལག་སྲོག་རྩོལ་གྱི་ཡན་ལག་ཏུའང་འཇོག་པའི་ཕྱིར། དེས་ན་ལམ་རྐྱང་ཁུག་གི་སྦྱོར་བ་ཡན་ལག་དྲུག་དང་རིམ་པ་ལྔའི་སྦྱོར་དྲུག་དང་རིམ་པ་ལྔའི་མིང་མཐུན་པ་ཙམ་ལས་དོན་ཆེས་ཁྱད་ཞུགས་པའི་རྣམ་པར་གཞག་པ་ཞིབ་པོ་འདི་ལྟ་བུ་ནི་རྡོ་རྗེ་འཆང་གི་མན་ངག་མེད་པར་ཡི་གེ་ཙམ་མཐོང་བས་ང་རྒྱལ་བ་རྣམས་ཀྱིས་རྟོགས་པར་མི་ནུས་ཏེ། དཔེར་ན་རྒྱལ་བ་ཙོང་ག་པ་ལྟ་བུས་ཀྱང༌། མདོའི་ཆོས་སྐུ་གང་ལ་རྙེད་པའི་ལུས་རྟེན་ས་བཅུ་པའི་སངས་རྒྱས་གཟུགས་ཀྱི་སྐུ་དེ་ལའང་སྔགས་ལམ་ནས་འཇུག་པ་ན། མདོ་ལུགས་ཀྱི་གཟུགས་སྐུའི་ཉེར་ལེན་གྱི་རྟེན་དེས་གསང་དབང་ཞུས་ནས་སོ་སོ་སྐྱེ་བོས་སྒྲུབ་པའི་སྒྱུ་ལུས་དང་སླར་དོད་ཐུབ་ཏུ་བསྒྲུབས་ཏེ་འདོད་པའི་འདོད་ཆགས་ཀྱི་ཆགས་པའི་དབང་གསུམ་པའི་ལམ་སླར་བསྐྱེད་ནས་མི་སློབ་ཆོས་སྐུ་མངོན་དུ་བྱེད་པ་དང༌།
རྗེ་རེ་མདའ་པ་ལྟ་བུས་ཀྱང་སྔགས་ཀྱི་སངས་རྒྱས་ས་བཅུ་གཉིས་པ་དེའང་མདོའི་ས་བཅུ་པ་ལ་འཇོག་༼༣༥༠༽དགོས་ཏེ། སྔགས་ལུགས་ཀྱི་སྒྱུ་ལུས་དང་འོད་གསལ་གྱི་རིམ་པ་རྣམས་ཀྱང་མདོར་བཤད་པའི་སྒྱུ་མ་ལྟ་བུ་དང་དཔའ་བར་འགྲོ་བའི་ཏིང་ངེ་འཛིན་དུ་འཆད་པ་འཕགས་པ་ཡབ་སྲས་ཀྱི་བཞེད་པའི་མདོ་སྔགས་ཀྱི་དགོངས་པ་མཐར་ཐུག་ཏུ་བཞེད་པ་ལྟར་འགྱུར་བའི་ཕྱིར། དེ་ལྟ་ན་མདོའི་སངས་རྒྱས་ཁམས་གསུམ་གྱི་ལུས་སེམས་ཀྱི་སྒྲིབ་པ་སྤངས་པ་ཞིག་གིས་སྔགས་ཀྱི་སངས་རྒྱས་སྒྲུབ་པ་ན་སླར་འདོད་ཁམས་ཀྱི་ལས་ཉོན་རྣམ་སྨིན་གྱི་སྒྲིབ་པའི་ཁུར་པོ་ལྕི་བར་ཁུར་དགོས་པ་དང༌། སྔགས་ཀྱི་སངས་རྒྱས་མདོའི་ས་བཅུ་ཡིན་ན་སྔགས་ལུགས་ལ་སངས་རྒྱས་ཁྱད་པར་བ་བསྒྲུབ་ཏུ་མེད་པར་བཤད་པ་དེ་ལྟ་བུ་ལས་ཉེས་པར་བཤད་ཆེས་པ་ཅི་ཡོད་པས། ཡན་ལག་དྲུག་དང་རིམ་པ་ལྔ་ཚུལ་ལའང་དེ་ལྟ་བུའི་བཤད་པ་ཐལ་མ་ཆེས་པར་ཡོད་པར་བཟོ་བ་ཤིན་ཏུ་གལ་ཆེ་སྟེ། དེ་ལྟ་བུ་མ་ཡིན་ན་ཆོས་སྤོང་གི་ལས་ཆེན་པོ་སོག་པར་འགྱུར་བའི་ཕྱིར། དེ་ནས་ལམ་རྐྱང་པའི་ལུགས་ཀྱི་འཛིན་པ་ཐོབ་ནས་སྟོང་བརྒྱད་བརྒྱ་པོའི་འཕོ་མེད་ཀྱི་བདེ་བ་ཐོབ་པའི་མཐོང་ལམ་པ་དེ་ནི། ད་དུང་སྟོང་བརྒྱད་བརྒྱ་པ་བཅུ་གཅིག་གི་ལས་རླུང་སེམས་ཐིག་བཅས་ཀྱི་ས་བོན་དང་གནས་ངན་ལེན་འཛིན་པའི་ལུས་ཕྲ་བ་སྤང་བྱར་ཡོད་ཀྱང་མཐོང་ལམ་ཐོབ་པ་དེ་ཉིད་ལས་ཉོན་གྱི་སྐྱེ་འཆིའི་འཆིང་བ་༼༣༥༡༽ལས་གྲོལ་བའི་ཕྱིར། འཆི་བདག་གི་བདུད་མེད་པ་ཉིད་ཀྱི་རྒྱུ་ཕུང་པོའི་བདུད་རགས་པ་ནི་ཐ་མལ་པའི་མིག་ལམ་དུ་སྣང་བ་དམིགས་པའི་བདག་ཉིད་དུ་ཡོད་པ་མ་ཡིན་པར་གྲུབ་སྟེ། གཉིས་མེད་རྒྱུད་ཀྱི་འཕགས་ལམ་གྱི་ལུས་རྟེན་ལྟ་ཅི་སྨོས།
ཕ་མའི་རྒྱུད་ཀྱི་སྦྱོར་ལམ་དྲོད་ཐོབ་པ་གནས་སོ་བདུན་དུ་འདས་པ་དང་མ་འདས་པའི་དཔའ་བོ་དང་རྣལ་འབྱོར་མ་རྣམས་དང་ལྷན་ཅིག་པའི་སྤྱོད་པའི་དགེ་རྩ་གཅོད་པ་ན་ཐ་མལ་པའི་ཤེས་པའི་སྤྱོད་ཡུལ་ལས་འདའ་དགོས་པ་ཉིད་ཀྱིས། འཕགས་ཡུལ་གྱི་གྲུབ་པ་བརྙེས་པ་རྣམས་ཀྱི་གསང་སྔགས་ཀྱི་སྤྱོད་པ་མཛད་པའི་རྣམ་ཐར་ལས་འབྱུང་བ་ལྟར་ཤེས་དགོས་སོ། ། ཡང་ཐ་མལ་པའི་སྤྱོད་ཡུལ་དུ་ལུས་དེ་མ་གྱུར་གྲུབ་པ་ཙམ་གྱི་ལུས་དེ་གཏན་སྤང་བར་བྱས་པ་མ་ཡིན་ལ། ཤེས་རབ་དམན་པ་དག་ཐ་མལ་པའི་མིག་གི་སྤྱོད་ཡུལ་དུ་ལུས་དེ་མ་སྣང་ན་ལུས་དེ་སྤངས་པས་ཁྱབ་བོ་སྙམ་པ་ཡོད་ན། དེ་ལས་ཤེས་རབ་ཆུང་བ་སུ་ཞིག་ཡོད། འོ་ན་ལོ་གསུམ་ཕྱོགས་གསུམ་གྱི་ཡེ་རླུང་གི་རྒྱུ་བས་ལས་རླུང་ཟ་བའི་ཡུན་ལ་ཕྱག་རྒྱ་ཆེན་མོའི་ཕྱག་རྒྱ་ལ་བརྟེན་ནས་ཡེ་ཤེས་ཀྱི་སྐུ་འགྲུབ་པར་མ་གྱུར་པ་ན་ཇི་ལྟར་བྱ་སྙམ་ན། འགྲེལ་ཆེན་དྲི་མ་དང་༼༣༥༢༽བྲལ་བར། ཅི་སྟེ་གཟུགས་ཀྱི་སྒོ་ནས་དགའ་བར་མ་གྱུར་ན་ནི། དེའི་ཚེ་པདྨར་རྡོ་རྗེ་དག་གི་སྒྲའམ་དལ་བུ་དག་གིས་བྱའོ། ། ཞེས་དང༌།
གསང་བ་གྲུབ་པར། ངེས་པར་ལས་ཀྱི་ཕྱག་རྒྱ་ཡང༌། ། འདིས་ནི་འགྲུབ་འགྱུར་ཐེ་ཚོམ་མེད། ། ཅེས་འབྱུང་ལ། རྒྱ་བོད་ཀྱི་སྦྱོར་དྲུག་གི་ཁྲིད་ཡིག་ཐམས་ཅད་དུ་སྦྱོར་བ་རེ་རེ་ལ་དོན་ཚན་དྲུག་རེ་བྱས་པའི་དོན་ཚན་རེ་སྤོགས་ཆོག་ཏུ་བཤད་པའི་ཏིང་ངེ་འཛིན་གྱི་ཡན་ལག་གི་སྤོགས་ཆོག་ནི་ལས་རྒྱ་ཉིད་ལ་ཆེར་བསྔགས་པ་ཡིན་ལ། དེ་ལྟར་ཡེ་ཤེས་ཀྱི་སྐུ་འགྲུབ་པའང་གྲུབ་པ་ཙམ་དུ་མ་ཟད། ཕྱག་རྒྱ་ཆེན་མོའི་ཕྱག་རྒྱ་ལ་སྙོམས་པར་འཇུག་ནུས་ཀྱི་ལོ་གསུམ་ཕྱོགས་གསུམ་གྱི་བོགས་འདོན་གྱི་ལས་རྒྱ་དེ་ལྟ་བུ་ལ་བརྟེན་པ་ཡིན་ན། དེའི་ཕན་ཡོན་དུ་ལོ་གསུམ་ཕྱོགས་གསུམ་མི་དགོས་པར་ཟླ་བ་དྲུག་ཙམ་གྱིས་མཆོག་གི་དངོས་གྲུབ་སྟེ་ཡེ་ཤེས་ཀྱི་སྐུ་འགྲུབ་པར་མ་ཟད་རྣམ་སྨིན་གྱི་ལུས་ཅན་གྱིས་མཛེ་དཀར་དང་ལོ་བདུན་ཅུའི་རྒས་པ་གསོ་བ་དངོས་སུ་བསྟན་ཀྱང༌། ཤུགས་ལས་མཛེ་དཀར་ཞེས་པ་དུས་འཆི་ལོ་བརྒྱ་པའི་ཟླ་ཉིའི་འཚོ་ཆ་མུན་རླུང་གིས་ཟ་བའི་རླུང་གི་རྒྱུ་བ་བཅད་ནས་ཡེ་ཤེས་ཀྱི་སྐུ་ཟླ་དྲུག་གིས་འགྲུབ་པ་དང༌། འཆི་དབུགས་ཆུ་སྲང་དུ་ལོ་རེ་དྲུག་པ་ཏེ་བདུན་ཅུར་ལོངས་པ་ན་འཕེལ་བའི་རྒན་པོ་རྡོ་རྗེའི་ལམ་སྒོམ་མི་ནུས་པའང་ལོ་གཉིས་སུ་ལས་རྒྱ་ལ་བརྟེན་པས་ཡེ་ཤེས་ཀྱི་སྐུ་འགྲུབ་པར་འགྱུར་རོ་ཞེས་བསྟན་པ་ཡིན་ཏེ།
དཔལ་ལྡན་རྒྱུད་དུ། ལོ་ཕྱེད་ཀྱིས་ནི་སྔགས་པ་རྣམས་ཀྱི་མཆོག་གི་ལུས་ལ་དཀར་བའི་མཛེ་འཕྲོག་དེ་ལས་གཞན་ལྟ་ཅི། ། ཤེས་རབ་ལུས་ལ་བྱང་སེམས་ལྟུང་བ་དག་ཀྱང་རྟག་ཏུ་སྲོག་གི་རླུང་གིས་འགོག་པ་དག་ལ་སྟེ། ། བདུན་ཅུའི་ལོ་ཡིས་རྒ་བ་སྐྲ་དཀར་བཅས་པ་དག་ཀྱང་ལོ་གཉིས་རབ་ཏུ་རྫོགས་ནས་ངེས་པར་འཕྲོག ། ཉི་མ་འགའ་ཡིས་ལམ་དང་སེམས་ནི་རབ་ཏུ་འགྲོགས་པ་དག་ལས་སྟེང་ཕྱག་རྒྱའི་དངོས་གྲུབ་འགྱུར། ། ཞེས་དང༌། དེའི་འགྲེལ་པར། འདི་ནི་རྣལ་འབྱོར་ཆེན་པོ་སྟེ་སྔོན་དུ་དུ་བ་ལ་སོགས་པའི་མཚན་མ་དང་སྲོག་རྩོལ་གྱི་མི་འགྱུར་བའི་བདེ་བའི་སྐད་ཅིག་གྲུབ་པའོ། ། ཕྱག་རྒྱ་དང་རབ་ཏུ་འདུས་པ་ལས་བྱང་ཆུབ་ཀྱི་སེམས་ལྷུང་དུ་བཅུག་ནས་ཕྱག་རྒྱ་དང་སྦྱར་བ་ལྷུང་བའི་བྱང་ཆུབ་ཀྱི་སེམས་ཀྱི་བདེ་བ་དང་བཅས་པ་དེ་ཉིད་སྲོག་དང་ཐུར་སེལ་དག་གི་འགོག་པ་ལས། ལོ་ཕྱེད་ཀྱིས་ནི་སྔགས་པ་རྣམས་ཀྱི་མཆོག་གི་ལུས་ལ་དཀར་བའི་མཛེ་འཕྲོག་དེ་ལས་གཞན་ལྟ་ཅི།
གལ་ཏེ་མཛེ་མ་༼༣༥༤༽སེལ་ན་དེའི་ཚེ་ཕྱག་རྒྱ་མ་ལོ་བཅུ་དྲུག་མ་བསྟེན་པར་བྱ་སྟེ། རྣལ་འབྱོར་པས་ཉིན་ཞག་སོ་སོར་ཤ་ཟ་བ་དང༌། ཆང་གི་བཏུང་བ་དང༌། ཟླ་བ་དྲུག་གི་ནང་དུ་ནི་སྐྱེ་གནས་སུ་སྲུབ་པ་ལ་བྱང་ཆུབ་ཀྱི་སེམས་ལྷུང་བ་རྣམ་པར་བཟུང་བར་གྱུར་པ་ན་མཛེའི་ནད་འཕྲོག་སྟེ། བུམ་པ་ཅན་གྱི་སྦྱོར་བས་སོ། ། སྦྱོར་བ་འདི་ཉིད་ཀྱིས་རྣལ་འབྱོར་པ་རྣམས་ཀྱིས་ཉིན་ཞག་འགའ་ཡིས་ཏེ་དུས་ཀྱི་འཁོར་ལོའི་ལོ་གསུམ་དང་ཕྱོགས་གསུམ་གྱི་ཉིན་ཞག་རྣམས་ཀྱིས་ལམ་དང་སེམས་ནི་རབ་ཏུ་འགྲོགས་པ་ལས་དེ་སྟེངས་ཞེས་པ་དགའ་བ་རྣམ་པར་ཉམས་པའི་སྟེང་དུ་ཕྱག་རྒྱའི་དངོས་གྲུབ་ཏུ་འགྱུར་རོ། ། ཞེས་འབྱུང་ལ། ཚུལ་འདི་ལས་བརྩམས་ནས། སྦས་པ་མིག་འབྱེད་ཨ་ཝ་དྷཱུ་ཏི་པས་མཛད་པའི་པ་ལ་སོགས་པ་ལས། དེའི་ཕྱིར་ཏིང་ངེ་འཛིན་དེས་དག་པ་ན་ལུས་དང་ངག་དང་ཡིད་དང་ཡེ་ཤེས་དྲི་མ་མེད་པར་བྱས་པ་ཡིན།
རྣལ་འབྱོར་པ་དེས་ཉིན་ཞག་གམ། ཟླ་བ་གཅིག་གམ། ཟླ་བ་གསུམ་མམ། ཟླ་བ་དྲུག་གམ། ལོ་གཅིག་གམ། ཐ་ན་ལོ་གསུམ་དང་ཟླ་བ་ཕྱེད་དང་གཉིས་ཀྱིས་ཡེ་ཤེས་ཀྱི་སྐུ་འགྲུབ་སྟེ། ཞེས་འབྱུང་ལ། དེའང་སྒྲིབ་བྲལ་ལོ་གསུམ་ཕྱོགས་གསུམ་གྱི་ཡེ་རླུང་ཞག་གཅིག་ཏུ་ལོངས་པར་རྒྱུ་ནས་ལས་སེམས་ཀྱི་རླུང་སེམས་ཀྱི་རླུང་ཟ་བའི་མགོ་རྩོམ་པའི་ཐིག་མ་ནི། ༼༣༥༥༽གོང་ནས་ངོས་འཛིན་ན། འདི་ལ་བདག་གི་རྗེ་བཙུན་ཐམས་ཅད་མཁྱེན་པ་ཡི་དམ་ལྷའི་ངོ་བོར་བཞུགས་པའི་དགོངས་པ་ལས་ཤེས་པར་བྱ་སྟེ།
དེ་ནི་གོང་དུ་སྐུ་རྡོ་རྗེ་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་སྤྲུལ་སྐུའི་ངོ་སྤྲོད་ཀྱི་སྲོག་རྩོལ་གྱི་སྐབས་ཀྱི་བུམ་ཅན་གྱི་སྐབས་སུ་རྒྱ་ཆེར་བཤད་པ་ལྟ་བུའི་བུམ་ཅན་གྱི་རྣལ་འབྱོར་ཤིན་ཏུ་བྱང་སྟེ་གྲུབ་པ་ན། དཔྲལ་བར་བུམ་ཅན་ཞག་གཅིག་འཛིན་ནུས་པ་དེ་ཉིད་ནས་བཟུང་བ་ཡིན་ཏེ། ཇི་སྐད་དུ། སྙིང་འགྲེལ་ལས། ཉིན་མཚན་དུ་ནི་དབུ་མར་སྲོག ། ཚེས་ཀྱི་ཉིན་ཞག་སྲོག་བཅིངས་ནས། ། བཅོ་ལྔའི་ཞག་གི་སྲོག་བཅིངས་ནས། ། འདི་ནི་མཁའ་སྤྱོད་ཉིད་སྟེར་བྱེད། ། ཟླ་གཅིག་སྲོག་བསད་སྙིང་གར་གནས། ། རྣལ་འབྱོར་པ་རྣམས་འཆི་མེད་འགྱུར། །
ལྟེ་བར་ཟླ་བ་དྲུག་བསྲེགས་ན། ། དེ་ནི་ཐམས་ཅད་མཁྱེན་ཉིད་སྟེར། ། ཞེས་འབྱུང་བའི་དཔྲལ་བའི་བུམ་ཅན་ཞག་གཅིག་ཏུ་བཟུང་བ་དེ་ནས་ཡིན་གྱི། ཞག་གཅིག་པོ་འདིའང་གོང་དུ་ལོ་གསུམ་ཕྱོགས་གསུམ་གྱི་ཞག་དང་ལམ་ལྔ་སྦྱར་བའི་སྐབས་ཀྱི་ཕྱོགས་གསུམ་ལ་འཇིག་རྟེན་པའི་ལམ་དུ་བཞག་པའི་དང་པོ་སྙིང་ག་རྩ་འདབ་བརྒྱད་དང་དུས་མཉམ་དུ་དཔྲལ་བའི་སྟོང་རྩ་གཉིས་དང་གསང་གནས་ཀྱི་སྟོང་རྩ་གཉིས་༼༣༥༦༽ཏེ་བཅུ་དྲུག་གི་ལས་རླུང་ཡེ་རླུང་ཞག་བརྒྱད་རྒྱུ་བས་ཟ་བར་བཤད་པའི་ཞག་གཅིག་པོ་དེ་ཉིད་ནས་འཛིན་པ་ཡིན་ལ། དེའི་ཕྱིར་སྙིང་འགྲེལ་ནས་འབྱུང་བའི་དཔྲལ་བའི་བུམ་ཅན་ཞག་གཅིག་བརྒྱུས་པས་དེ་ནས་ཇི་ལྟར་འགོར་ནའང་ལོ་གསུམ་ཕྱོགས་གསུམ་འགོར་བ་ཕྱི་མཐར་བཟུང་བ་ཡིན། མགྲིན་པར་ཟླ་ཕྱེད་ཀྱི་བུམ་ཅན་དང༌། སྙིང་ཀར་ཟླ་བ་གཅིག་གི་བུམ་ཅན་འཛིན་པའི་ཕན་ཡོན་གསུངས་པའི་རྗེས་ཐོབ་ཀྱི་ལྟེ་བར་ཡེ་ཤེས་ཀྱི་རླུང་བུམ་ཅན་ཟླ་དྲུག་ཏུ་བཅིངས་ནུས་ན་ལོ་གསུམ་ཕྱོགས་གསུམ་གྱི་ཡུན་ལ་ཡེ་ཤེས་ཀྱི་སྐུ་སྒྲུབ་མི་དགོས་པར་དེ་ལས་མྱུར་བ་ཟླ་དྲུག་གིས་ཀྱང་ཆོག་པར་དགོངས་པ་ཡིན་ལ། འོ་ན་ཕྱི་རོལ་པའི་རྒྱུད་ལས་བུམ་པ་ཅན་ལྟེ་བར་ཟླ་བ་དྲུག་ཙམ་འགོག་པས་ཐར་པ་ཐོབ་པ་དང༌། དེར་མ་ཟད་ཕ་མའི་རྒྱུད་རྣམས་སུ་བུམ་པ་ཅན་གྱི་སྦྱོར་བས་རླུང་ཐམས་ཅད་དབུ་མར་ཐིམ་སྟེ་སངས་རྒྱས་པར་བཤད་སྣང་བས། དེ་ལྟར་བཤད་པའི་བུམ་ཅན་དང་ལུགས་འདིའི་ལྟེ་བར་བུམ་ཅན་འཆིང་བ་ཁྱད་པར་ཅི་སྙམ་ན།
མུ་སྟེགས་པའི་བུམ་ཅན་དེ་ནི་ལས་ཀྱི་རྩ་རོ་རྐྱང་ནས་དྲག་པོ་བཙན་ཐབས་ཀྱི་རྣམ་སྨིན་གྱི་དབུ་མ་ཕལ་པར་དྲག་པོ་བཙན་ཐབས་སུ་བཅུག་པ་རྣམ་སྨིན་༼༣༥༧༽གྱི་དབུ་མ་སྦུགས་ཐུམས་ནས་སྣར་རྒྱུ་བ་བཀག་པའི་ལོ་གྲངས་མང་པོ་ཐུབ་པ་ཡོད་པ་ནི་འཆི་བ་མེད་པའི་ཐར་པ་ཐོབ་པ་མ་ཡིན་ཏེ། དེ་ཙམ་གྱིས་འཁོར་བའི་རླུང་སེམས་གཅོད་མི་ནུས་པའི་ཕྱིར། དཔེར་ན་དྲེད་མོང་དང་ཕྱི་བ་སོགས་ཀྱི་རླུང་དབུ་མར་འཇུག་པ་ལྟ་བུ་ཞེས། རྒྱལ་པོ་ཨིནྡྲ་བྷཱུ་ཏཱིས་ཡེ་ཤེས་གྲུབ་པར། དབུགས་དབྱུང་མ་ཡིན་རྔུབ་མིན་ན། ། དེ་ཉིད་གྲུབ་པར་རིག་པ་མིན། ། དེ་ཉིད་དབུས་ན་ཡོད་མ་ཡིན། ། རླུང་གི་དེ་ཉིད་ཇི་ལྟར་འགྱུར། ། དབུས་ན་ཅུང་ཟད་ཡོད་མིན་ན། ། ཇི་ལྟར་དེ་ཉིད་དག་ཏུ་འགྱུར། །
གལ་ཏེ་རླུང་ནི་དེ་ཉིད་འགྱུར། ། སྦུད་པ་ཡང་ནི་འགྱུར་དུ་འོང༌། ། ཇི་ལྟར་འགའ་ཞིག་སྦུད་འབུད་ན། ། སྦུད་པ་རླུང་གིས་འཐོར་བ་དང༌། ། དེ་བཞིན་འདྲེན་པ་དག་ཀྱང་བྱེད། ། ལུས་ཀྱང་ཡིད་ཀྱི་དེ་བཞིན་ནོ། ། རླུང་ལ་འབུད་པ་འགའ་མེད་ཅིང༌། ། དེ་བཞིན་རླུང་ཡང་འབུད་པ་ཡིན། ། ལུས་ཀྱི་འབུད་པ་གང་ཡིན་དང༌། ། སྦུད་པ་འབུད་པར་བྱེད་པ་དག །
དེ་དག་ཁྱད་པར་མ་མཐོང་སྟེ། ། དེ་ཉིད་མཐོང་བའི་རྣལ་འབྱོར་པས། ། འབུད་པ་ཡིས་ནི་བྱ་བ་མིན། ། མིང་དང་ཡིད་ཀྱང་མཚུངས་པ་མིན། ། དབུགས་རྔུབ་༼༣༥༨༽དབུགས་འབྱིན་རླུང་དག་གིས། ། རླུང་དང་སྦུད་པ་མཚུངས་པ་ཡིན། ། སྦུད་ལྡན་དེ་ཉིད་ཇི་བཞིན་དུ། ། ལུས་ཀྱི་རླུང་ཡང་དེ་བཞིན་འགྱུར། ། གང་ཚེ་ལུས་ཀྱི་རླུང་དེ་ཉིད། ། སྒོ་རྣམས་ཀུན་ནས་འབྱུང་འགྱུར་བ། །
དེ་ཉིད་ཡིན་པས་བཤད་རིགས་ན། ། རླུང་དང་ཁྱད་པར་མེད་པ་ཡིན། ། མ་ནོར་རྨོངས་ཤིང་ལམ་ལས་ཉམས། ། ལོག་པའི་དོན་ནི་རབ་བསྒོམས་པས། ། དེ་དག་བདེ་འགྲོར་མི་སྐྱེ་སྟེ། ། དམྱལ་བ་གཅིག་པུར་འགྲོ་བ་ཉིད། ། ཅེས་འབྱུང་བ་ཕ་མའི་རྒྱུད་ཀྱི་རླུང་དབུ་མར་འཇུག་པས་དབུ་མ་སོགས་ཀྱང་འཁོར་བའི་རྩ་བ་འཁོར་བ་ལས་འདས་པའི་མྱང་འདས་ཀྱི་རྩར་བསྒྱུར་བའི་དབང་དུ་བྱས་པའི་རླུང་དབུར་འཇུག་ཡིན་ལ། བཅོམ་ལྡན་འདས་དུས་ཀྱི་འཁོར་ལོའི་རླུང་དབུར་འཇུག་ནི་སྒྲིབ་བྲལ་གྱི་དབུ་མར་སྒྲིབ་བྲལ་ཡེ་རླུང་ཐུགས་རྡོ་རྗེ་དང་བཅས་པ་འཕོ་འགྱུར་འགྲོ་འོང་གི་རྒྱུ་བ་གཡོ་བ་མེད་པས་དབུ་མར་འགོག་པ་ཡིན་གྱི་འབད་རྩོལ་རྟོག་པའི་འཕོ་འགྱུར་འགྲོ་འོང་གི་སྒྱུར་ཅིང་སྡུད་ཐིམ་འགྲོས་ཀྱི་བྱེད་པ་མ་ཡིན་ཏེ། པྲ་ཕབ་གཞོན་ནུའི་སྣང་བ་ལྟ་བུ་དབུ་མའི་གནས་སུ་ཡེ་རླུང་ཁྱབ་པའི་ཕྱིར། འཇིག་རྟེན་གསུམ་གྱི་མགོན་པོ་འབྲི་ཁུང་པས།
རླུང་མི་འཛིན་པ་ལྷུག་པར་འཇོག་པ་ཟབ། ། ཅེས་འབྱུང་བའང་འདི་ལ་དགོངས་སོ། ། དེ་ལྟར་བཤད་པས་གང་ཟག་གི་རིགས་ལ་ལ་རྫོགས་པའི་རིམ་པས་སྦྱོར་བ་༼༣༥༩༽དྲུག་གི་ལམ་གྱི་ཉི་མ་གཅིག་ལའང་ལམ་ལྔ་བགྲོད་དེ་བཅོམ་ལྡན་འདས་རྡོ་རྗེ་སེམས་དཔའི་གོ་འཕང་འགྲུབ་པ་ཡོད་པ་ཉིད་ཀྱིས། དཔལ་ལྡན་དྭགས་པོ་བཀའ་བརྒྱུད་འདི་ལ། སློབ་མའི་ཚོགས་རྣམས་ཉིན་ཞག་རེ་ཙམ་དུ་ལམ་ལྔ་གར་བགྲོད་དེ་སངས་རྒྱས་པ་ཆེས་རབ་འབྱམས་ཀླས་སུ་འབྱུང་བ་ཉིད་ཀྱིས་ཕྱོགས་འདི་ལ། སངས་རྒྱས་རས་ཆེན་དང༌། སངས་རྒྱས་དབོན་དང༌། སངས་རྒྱས་ཡར་བྱོན་སོགས་ཀྱི་མཚན་མངའ་བ་ཆེས་མང་དུ་འབྱོན་པ་ཡང་དེ་ཉིད་ཀྱི་ཕྱིར་རོ། ། འོ་ན་ལོ་གསུམ་ཕྱོགས་གསུམ་དུ་འཕོ་ཆེན་བཅུ་གཉིས་ཀྱི་རྒྱུ་བ་སྒྲིབ་བྲལ་དུ་བྱེད་པའི་ས་བཅུ་གཉིས་བགྲོད་བཞིན་པའི་སྐུ་སྐྱེ་བོ་ཕལ་གྱི་སྤྱོད་ཡུལ་དུ་མི་འགྱུར་བ་ཞིག་རྡོ་རྗེ་འཆང་གི་གོ་འཕང་གེགས་མེད་དུ་སྒྲུབ་པའི་བོགས་འདོན་ལ་ལས་རྒྱ་དགོས་ན། ལས་རྒྱ་དེ་འདོད་ཁམས་ཀྱི་སྐྱེ་བོ་ཕལ་པའི་ལུས་སེམས་ཀྱི་རྟེན་ཅན་ཡིན་པའི་ཕྱིར་ལས་རྒྱ་དེས་རྣལ་འབྱོར་པ་དེའི་ཡུལ་དུ་འགྱུར་བ་མ་ཡིན་ནམ་སྙམ་ན།
སྐྱོན་མེད་དེ། རྣལ་འབྱོར་པ་རང་ཉིད་ཀྱང་འདོད་པའི་ལུས་རྟེན་ལས་རྣལ་འབྱོར་པར་གྱུར་ནས་ལུས་ཕལ་པའི་སྤྱོད་ཡུལ་ལས་འདས་པ་ལྟར། ཤེས་རབ་མ་ལས་རྒྱ་དེ་ཉིད་ཀྱང་འདོད་པའི་ལུས་རྟེན་ལས་རྣལ་འབྱོར་མ་སྟེ་འདས་པ་དང་མ་འདས་པའི་མཁའ་༼༣༦༠༽འགྲོ་མར་གྱུར་ཏེ་ལུས་ཕལ་པའི་སྤྱོད་ཡུལ་ལས་འདའ་བར་འགྱུར་ལ། འདི་ལྟའི་དཔའ་བོ་དང་རྣལ་འབྱོར་མ་ཐ་མལ་པའི་སྤྱོད་ཡུལ་ལས་འདའ་བའི་ཚུལ་ཡང་གཉིས་སུ་འགྱུར་ཏེ། སྐལ་བ་དང་མི་ལྡན་པ་ལ་རྣལ་འབྱོར་པའི་སྒྲིབ་བྲལ་གྱི་ལུས་སེམས་ཀྱི་ཆ་དེའི་སྤྱོད་ཡུལ་ལས་འདས་ཀྱང༌། སྐལ་བ་དང་མི་ལྡན་པའི་གདུལ་བྱ་དེ་གདུལ་ཆེད་རྣལ་འབྱོར་མ་ཐོབ་པའི་དུས་ཀྱི་ལུས་རྟེན་དེ་ཉིད་གདུལ་བྱའི་སྤྱོད་ཡུལ་དུ་བསྟན་ཏེ། སྨིན་གྲོལ་དུ་འགོད་པར་མཛད་པ་ཡང་ཆེས་མང་སྟེ། སློབ་དཔོན་འཇམ་དཔལ་བཤེས་གཉེན་དང༌། སངས་རྒྱས་ཡེ་ཤེས་ཞབས་དཔོན་སློབ་དང༌། དཔལ་ཤ་བ་རི་ལྕམ་དྲལ་གྱི་ལོ་རྒྱུས་བཞིན་ཡིན་ལ།
ཡང་སྐལ་བ་དང་ལྡན་པའི་གདུལ་བྱ་ཐ་མལ་པ་ལ་ནི་ལས་སྒྲིབ་སྲབ་པ་ལ་རྣལ་འབྱོར་ཡབ་ཡུམ་ཀྱི་ཐ་མལ་གྱི་སྐུ་དེ་ཉིད་སྒྲིབ་བྲལ་སྐུར་བསྟན་ནས་སྨིན་གྲོལ་དུ་འགོད་པར་མཛད་པའང་སྣང་ངོ༌། ། ངག་དོན་སྦྱོར་བ་ཡན་ལག་དྲུག་འདས་མ་འདས་ཀྱི་ལམ་ཐམས་ཅད་ལ་ཚར་གཅིག་གིས་རྫོགས་པའི་དབང་དུ་བྱས་ན། འཕོ་ཆེན་བཅུ་གཉིས་འཇིག་རྟེན་པའི་ལམ་དུ་འགགས་ཞེས་པ་འདི་ཡེ་མི་སྲིད་དེ། དེ་ལྟ་ན་མཐོང་ལམ་ཐོབ་པ་ལས་ལྷག་པའི་སངས་རྒྱས་ཐོབ་པའི་རྣམ་གཞག་འཇོག་རྒྱུར་མི་རྙེད་པའི་ཕྱིར་ཏེ། འཕོ་༼༣༦༡༽ཆེན་བཅུ་གཉིས་ཀྱི་རྒྱུ་བ་སྤངས་པ་ཁོ་ནས་ས་བཅུ་གཉིས་པ་ཐོབ་པར་བཤད་སྣང་བའི་ཕྱིར་ཏེ། དུས་འཁོར་རྩ་རྒྱུད་ལས། ཡན་ལག་བཅུ་གཉིས་འགགས་པ་ཡིས། ། དུས་སྦྱོར་རྣམས་ནི་མི་འབབ་ཕྱིར། ། ས་རྣམས་བཅུ་གཉིས་ཞེས་གྲགས་པ། ། ཞེས་དང༌།
ཡང་དེར། ཆུ་སྲིན་ལ་སོགས་ཁྱིམ་རྣམས་སུ། ། མ་རིག་ལ་སོགས་འགགས་པ་ཡིས། ། སྤྱན་ལྔ་མངོན་ཤེས་དྲུག་འབྱུང་སྟེ། ། ས་ནི་བཅུ་གཉིས་ཐོབ་པར་འགྱུར། ། གནད་འདི་ལྟ་བུ་ཁོང་དུ་མ་ཆུབ་པར། སྟག་ཚང་ལོ་ཙ་བའི་སྦྱོར་དྲུག་གི་ཁྲིད་དང་རྣམ་པར་བཤད་པར། ཏིང་ངེ་འཛིན་ཐོབ་རྗེས་ཀྱི་ཡས་འབབ་འདི་ནི་ཁ་ཅིག་རྗེས་དྲན་དུ་འདོད་པ་དང༌། ཁ་ཅིག་ཡས་འབབ་ཀྱི་དགའ་བཞི་ལས་དགའ་བ་གསུམ་རྗེས་དྲན་དང་བཞི་པ་ཏིང་ངེ་འཛིན་དུ་སྨྲ་བ་མི་འཐད་དེ། ཡས་འབབ་ཡིན་ན་ཏིང་ངེ་འཛིན་ཡིན་པར་འགལ་ཞིང་རྗེས་དྲན་སྦྱོར་བའི་ལམ་དུ་འཇོག་ན་མཐོང་ལམ་ཐོབ་ནས་སྦྱོར་ལམ་ཡང༌།
བསྐྱར་ནས་འོང་བར་འདོད་པ་མི་རིགས་པའི་ཕྱིར། འོ་ན་ཏིང་ངེ་འཛིན་ཐོབ་རྗེས་ཀྱི་ཡས་འབབ་ནི་རྗེས་དྲན་དངོས་མིན་གྱི། སྒོམ་སྤང་སྤོང་བའི་སྦྱོར་བ་ཉེར་བསྡོགས་ཀྱི་ལམ་ཐམས་ཅད་སྦྱོར་ལམ་རྗེས་མཐུན་པར་སྡུད་པ་བཞིན་འདིར་ཡང་ཁས་བླང་བར་བྱའོ་ཞེས་དང༌། ༼༣༦༢༽འདིའི་ཕྱག་རྒྱ་ཆེན་མོའི་སྟོང་གཟུགས་ཀྱི་ཕྱག་རྒྱ་འདིའང་ཁ་ཅིག་གསང་འདུས་ནས་སྒྱུ་ལུས་ཕུང་པོ་རྙིང་པ་ལས་བྱེ་བར་གསུངས་པས་འཁྲུལ་ནས་ཕུང་པོའི་ཕྱི་རུ་གྲུབ་དགོངས་པར་འདོད་པས་ཀྱང༌། འདི་རྡོས་བཅས་བེམས་པོའི་གཟུགས་སུ་བཟུང་བའི་ཉེས་པ་ལས་གྱུར་པ་ཡིན་ལ། དེས་ན་རྣམ་ཀུན་མཆོག་ལྡན་གྱི་སྟོང་གཟུགས་འདི་ནི་བེམས་ཆོས་ཀྱི་ཆ་གཏན་མ་ཡིན་པས་ཡབ་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་འཇོག་དགོས་པས། ཁ་ཅིག་ཤེར་ཕྱིན་ཡིན་པས་ལྷ་སྐུར་མི་འཐད་དོ་སྙམ་ན། འདི་ནི་བྱེ་མདོ་གཉིས་ཀྱི་གྲུབ་མཐའི་མདེའུ་སྙིང་གཟུགས་ལ་བེམས་པོས་ཁྱབ་པར་འདོད་པའི་རབ་རིབ་ཀྱི་མིག་ལོང་བར་བྱས་པར་ཟད་དེ། མདོ་སྡེ་རྒྱན་དུ་མེ་ལོང་ཡེ་ཤེས་ཀྱི་ངོས་འཛིན་ལོངས་སྤྱོད་རྫོགས་པའི་སངས་རྒྱས་ལ་འཇོག་པ་དང༌། སློབ་དཔོན་སེང་གེ་བཟང་པོས།
ལོངས་སྤྱོད་རྫོགས་སྐུ་བྱང་ཆུབ་ཆེན་པོར་བཤད་པ་དང༌། རྒྱུད་སྡེ་རྣམས་སུ་ཡུམ་ཆེན་མོ་ཞལ་ཕྱག་གི་རྣམ་པ་ཅན་དུ་གསུངས་པ་སོགས་ཀྱི་ཐེག་པ་ཆེན་པོའི་ཟབ་གནད་ལ་མིག་མ་བྱེ་བར་སྣང་བའི་ཕྱིར་ཞེས་དང༌། ཡང་མཁས་པ་ནཱ་རོ་པ། ཨ་བྷཱ་ཡཱ་ཀ་ར་སོགས་སྟོང་གཟུགས་ལྡང་༼༣༦༣༽བ་ནོར་བུའི་རྩེ་མོར་མཛད་པ་ཡང་མི་འཐད་དེ། བདེ་མཆོག་སེམས་འགྲེལ་ལས་ལྟེ་བ་ནས་ལྡང་བར་བཤད་པའི་ཕྱིར། དེ་ལྟ་ན་མཁས་པ་ནཱ་རོ་པ་དང༌། ཨ་བྷཱ་ཡཱ་ཀ་རའང་འགོག་ན་གཞན་དག་མི་དགྱེས་པ་མཛད་རྒྱུ་ཟད་དོ་ཅེས་པ་མི་སྨྲ་ཀ་མེད་དུ་བྱུང་བ་ཡིན་ནོ། ། དེ་སྐད་དུ་སྨྲ་བ་ནི་ལེགས་བཤད་དུ་མ་མཐོང་སྟེ། ཡས་འབབ་ཡིན་ན་ཏིང་ངེ་འཛིན་ཡིན་པར་འགལ་ན་ཏིང་ངེ་འཛིན་ཐོབ་རྗེས་ཀྱི་ཡས་འབབ་མེད་པར་འགྱུར་དགོས་ལ། དེ་ལྟ་ནའང་ཁྱེད་ཀྱི་འདོད་མི་རིགས་པའི་ཕྱིར་ཏེ།
ཁྱེད་རང་གི་ཏིང་ངེ་འཛིན་ཐོབ་རྗེས་ཀྱི་ཡས་འབབ་སྦྱོར་ལམ་གྱི་ཉེར་བསྡོགས་སུ་བཞག་པར་བྱས་པའི་ཕྱིར། ཏིང་ངེ་འཛིན་ལ་ཡས་འབབ་མེད་པའང་མི་འཐད་དེ། ཏིང་ངེ་འཛིན་ཐོབ་པ་ནས་དཀར་ཆ་མས་བརྟན་དང༌། དམར་ཆ་ཡས་བརྟན་གྱི་དཀར་ཆ་ལུས་ཀྱི་གནས་སོ་སོ་ནས་མས་ཡས་རིམ་བཞིན་བརྟན་རིམ་ལ་བརྟན་ཟིན་པའི་བར་དུ་ཡས་འབབ་མེད་ཀྱང་བརྟན་མ་ཟིན་པའི་གནས་སུ་ད་དུང་ཡས་འབབ་ཡོད་པའི་ཕྱིར། ཁྱེད་ལ་དེ་ཙམ་གྱི་འཇུག་པའང་མ་ཤར་བར་སྣང་བའི་ཕྱིར། སྦྱོར་ལམ་ཉེར་བསྡོགས་སྦྱོར་ལམ་དངོས་གྲུབ་ཅིང་རྫོགས་ནས་མཐོང་༼༣༦༤༽ལམ་ཀྱང་རྫོགས་པའི་སྐབས་སུ་སྦྱོར་ལམ་གྱི་ཉེར་བསྡོགས་དེ་སྦྱོར་ལམ་དུ་སྒྲུབ་ཆེད་དུ་འབྱུང་བ་ཡིན་ནམ། སྦྱོར་ལམ་འགོག་ཆེད་དུ་ཡིན། དང་པོ་ལྟར་ན་འཕགས་ལམ་ཐོབ་ནས་སྦྱོར་ལམ་སླར་བསྐྱེད་པ་མི་འཐད་ཅེས་ཁྱེད་རང་གི་དགག་པ་གཞན་ལ་བྱེད་སྐད་པ་དེ་ངལ་བར་ཟད་དོ། ། འགོག་པའི་ཆེད་ཡིན་ན་དེ་ཡི་ཉེར་བསྡོགས་སུ་ཇི་ལྟར་འགྲེལ། ཡང་ཁྱེད་ཀྱིས་ཙོང་ཁ་པས་འདོད་པའམ་འདུས་པའི་སྒྱུ་ལུས་ཕྱིར་ལྡང་གི་ལྡང་ཚུལ་མི་འཐད་པ་ལྟར།
སྟོང་གཟུགས་ཕྱག་རྒྱ་ཆེན་པོ་གཟུགས་སུ་སྣང་བར་འདོད་པའང་མི་འཐད་པའི་ཉེས་པ་ཆེན་པོ་ཡོད་སྐད་དུ་བྱེད་པའང་སྙིང་པོ་ཆེར་མ་མཐོང་སྟེ། ཙོང་ཁ་པའི་སྒྱུ་ལུས་ནི་ཕྱིར་ལྡང་ནང་ལྡང་གང་བྱེད་ཀྱང་སྐུ་དེ་ཐ་སྙད་ཚད་གྲུབ་ཀྱི་བེམས་པོར་ཁས་བླངས་པས་སྒྱུ་ལུས་ཀྱི་དེ་བདེན་ཆོས་སུ་དོན་གྱིས་ཁས་བླངས་པར་འགྱུར་བའི་ཉེས་པ་ཡོད་པ་དང༌། ཕྱག་རྒྱ་ཆེན་མོའི་ཕྱག་རྒྱ་ཐ་སྙད་ཀྱི་ཚད་མ་དང་རིགས་པའི་དཔྱད་པ་དང་རྣལ་འབྱོར་གྱི་མཉམ་གཞག་གི་ངོ་བོར་གྲུབ་པའི་བེམས་པོ་མ་ཡིན་ཀྱང༌། སྒྲིབ་བྲལ་རྟེན་འབྲེལ་གྱི་ཚོགས་པ་ལ་པྲ་ཕབ་པ་ལྟ་བུ་སྤྲོས་པའི་མཐའ་ཐམས་ཅད་དང་བྲལ་བའི་མེ་ལོང་གི་གཟུགས་བརྙན་ཙམ་དུ་༼༣༦༥༽སྣང་བའི་སྒྱུ་མ་དང་རྨི་ལམ་ལྟ་བུ་སྟོང་པ་དང་རྟེན་འབྱུང་ཟུང་དུ་འཇུག་པའི་གཟུགས་ཅན་དུ་བཤད་པ་ལ་ཉེས་པ་ཅི་ཞིག་ཡོད་དེ། བཅོམ་ལྡན་འདས་ཀྱིས་རྒྱལ་བའི་ཡུམ་ལ་སོགས་པར། གཟུགས་ནས་རྣམ་མཁྱེན་གྱི་བར་གྱི་བེམས་ཤེས་ཀྱི་ཆོས་ཐམས་ཅད་སྒྱུ་མ་དང་རྨི་ལམ་ལྟར་གསུངས་པ་ལ་ཉེས་པ་མེད་ན། རྣམ་ཀུན་མཆོག་ལྡན་གྱི་སྟོང་གཟུགས་སྐུ་གཟུགས་སུ་ཁས་བླངས་པ་ལ་ཉེས་པ་ཅི་ཞིག་ཡོད་པའི་ཕྱིར། ཡོད་ན་ཁྱེད་ཀྱི་གླེང་བར་གྱིས་ཤིག ། སེམས་ཙམ་པ་ཕྱི་དོན་ཁས་མི་ལེན་པ་དག་གིས་ཆོས་ཐམས་ཅད་ཤེས་པར་འདོད་པའི་ལུང་ཞིག་དྲངས་ནས། ཕྱག་རྒྱ་ཆེན་མོའི་སྟོང་གཟུགས་ཀྱི་སྐུ་གཟུགས་ཅན་ཡིན་པར་སྨྲ་བ་འགོག་པ་ལ་འབྲེལ་ཅི་ཞིག་ཡོད།
ཐེག་པ་དང་གྲུབ་མཐའ་གོང་མས་འོག་མའི་ལུགས་ངན་པ་འགོག་ནུས་ཀྱི་ཐེག་པ་དང་གྲུབ་མཐའ་འོག་མའི་ལུགས་ངན་གྱིས་གོང་མའི་ལུགས་མཆོག་འགོག་པ་སྨྱོན་པ་མིན་པ་སུ་ཞིག་གིས་གླེང༌། སྟོང་གཟུགས་ཕྱག་རྒྱ་ཆེན་མོ་ཞལ་ཕྱག་ཅན་གྱི་གཟུགས་ཅན་དུ་ཡོད་ན་རྒྱུད་སྡེ་རྣམས་སུ་ཡུམ་ཆེན་མོ་ཞལ་ཕྱག་གི་རྣམ་པ་ཅན་དུ་བཤད་པ་འགྲུབ་ཏུ་རུང་ལ། དེ་དེར་མེད་༼༣༦༦༽ན་ཡུམ་ཆེན་མོའི་རྣམ་ཀུན་མཆོག་ལྡན་གྱི་སྟོང་གཟུགས་ཞལ་ཕྱག་གི་རྣམ་པ་ཅན་དུ་ཇི་ལྟར་རུང༌། དེས་ན་ཡུམ་ཆེན་མོ་ཞལ་ཕྱག་གི་རྣམ་པ་ཅན་དུ་ཡོད་པས་སྟོང་གཟུགས་སྟོང་པའི་གཟུགས་སུ་སྣང་དམིགས་སུ་མི་རུང་བར་འགོག་པར་བྱེད་པ་ནི་ཞེན་དོན་ལ་ཆེས་ནང་འགལ་བླ་ན་མེད་པ་ཡིན་ལ། སྟོང་པའི་གཟུགས་གཟུགས་ཀྱི་དམིགས་མྱོང་དུ་མེད་ན་གཟུགས་དེ་ལྟེ་བ་ནས་ལྡང་བ་འཐད་ཀྱི། གསང་གནས་ནས་ལྡང་བ་མི་འཐད་པའི་དགག་པ་དོན་མེད་པར་འགྱུར་ཏེ། གསང་གནས་དང་ལྟེ་བའི་གཟུགས་ཀྱི་གོ་སར་སྟོང་པའི་གཟུགས་བརྙན་སྣང་བའི་གོ་ཡོད་མེད་བརྩད་པ་ཡིན་ལ། ཤེས་པའི་གོ་ས་ལ་ཡིན་ན་རྩོད་པ་མེད་པའི་ཕྱིར་ཏེ། ཤེས་པ་ཡུལ་ཅན་མ་ཡིན་པའི་ཕྱིར། དེས་ན་ཁྱེད་ཅག་རྣམ་ཀུན་མཆོག་ལྡན་གྱི་སྟོང་གཟུགས་དེ་ཤེས་པ་ལས་གཟུགས་ཅན་ཡིན་ན་སྒྲིབ་བྲལ་གྱི་ཆ་མེད་ཀུན་འགྲོར་མི་རུང་སྙམ་དུ་ཞེན་པ་ནི་ཆེས་མ་གོ་བ་ཡིན་ཏེ།
སྐུ་དེ་ཤེས་པ་ཡིན་ན་ཆ་མེད་ཀུན་འགྲོ་རུང་ལ་མ་ཡིན་ན་དེ་མི་རུང་བར་རིགས་པ་ཞིག་ཡོད་ན་སྐུ་དེ་གཟུགས་ཅན་མ་ཡིན་པར་འགྲུབ་ཆུག་ཀྱང༌། སྐུ་དེ་བེམས་ཤེས་ཀྱི་༼༣༦༧༽ཆ་ཐམས་ཅད་པ་ཡིན་པ་ཉིད་ཀྱིས་ཆ་མེད་ཀུན་འགྲོ་རུང་ལ། སྐུ་དེ་བེམས་ཤེས་གང་རུང་ཞིག་གི་ཕྱོགས་ཁོ་ནར་འགྱུར་ན་ཆ་མེད་ཀུན་འགྲོར་ག་ལ་འགྱུར་ཏེ་ཤེས་པའི་ཕྱོགས་ཁོ་ནའི་ཆར་གཏོགས་པས་དེར་ཀུན་ཏུ་སོང་ནས་བེམས་པོའི་ཆ་ལ་ཆ་མེད་ཀུན་འགྲོར་མ་སོང་བའི་ཕྱིར། འོ་ན་རྣམ་ཀུན་མཆོག་ལྡན་གྱི་རྡོ་རྗེ་བཞི་དཀྱིལ་འཁོར་འདུས་ཤེས་དེ་ཐམས་ཅད་ངོ་བོ་རང་བཞིན་གྱིས་སྟོང་ལ་རྣམ་པ་བེམས་ཤེས་ལ་སོགས་པ་གང་ཡང་འབྱུང་བའམ་སྣང་དུ་རུང་བའི་ཆ་གོ་མ་བཀག་ཅིང་དེ་ལྟར་ཀུན་ཏུ་འབྱུང་བའམ་འགྲོ་བ་ཉིད་ལ་སྟོང་གཟུགས་ཕྱག་རྒྱ་ཆེན་མོའི་ཆ་མེད་ཀུན་འགྲོའི་རྣམ་གཞག་བཅོམ་ལྡན་འདས་དུས་ཀྱི་འཁོར་ལོའི་དགོངས་པ་ཡིན་པ་ཁྱེད་ལ་རྒྱུས་ཅུང་ཟད་ཀྱང་ག་ལ་འཚལ་བར་སྣང་བའི་ཕྱིར་ཆོས་ཚུལ་འདི་ལྟ་བུ་ལ་བློ་ཁ་ཅུང་ཟད་ཙམ་ཡང་མ་ཕྱོགས་བཞིན། མཆོག་གི་དངོས་པོ་བརྙེས་པ་ནཱ་རོ་པ་དང་ཨ་བྷཱ་ཡཱ་ཀ་ར་སོགས་དགག་པ་སྐད་བྱེད་པའི་ཟོང་ཡོད་ན་སྟོན་པར་གྱིས་ཤིག་སྟེ་ཅི་ལྟར་ཡོད་ཀྱང་ཆ་འཚལ་དཀའོ། ། ཁྱད་པར་ཕྱག་རྒྱ་ཆེན་མོ་ལྟེ་བ་ནས་ལྡང་བ་བདེ་མཆོག་སེམས་འགྲེལ་ནས་བཤད་ཅེས་པ་ནི་བདེ་མཆོག་སྟོད་འགྲེལ་༼༣༦༨༽དུ། དེར་ལྷའི་གཟུགས་བརྙན་སྒྲུབ་པ་ལ་ཞེས་པ་འཛིན་པའི་སྟོབས་ཀྱིས་ལྟེ་བའི་གནས་སུ་གཏུམ་མོ་འབར་བ་རྣལ་འབྱོར་པས་མཐོང་སྟེ། སྒྲིབ་པ་ཐམས་ཅད་དང་བྲལ་བ་པྲ་ཕབ་པ་ལྟ་བུ་ཕྱག་རྒྱ་ཆེན་མོ་ཞེས་སོགས་འབྱུང་བ་དེ་ལ་ཁྱེད་བསམ་པར་སྣང་ཡང༌། དེ་ནི་པྲ་ཕབ་པ་ལྟ་བུའི་ཕྱག་རྒྱ་ཆེན་མོ་ཞེས་པ་མིང་ཙམ་གསུངས་པ་ལས་འཁྲུལ་བར་སྣང་སྟེ། དེ་ནི་གོང་དུ་བཤད་པ་ལྟར་འཇིག་རྟེན་པའི་ལམ་དུ་འཛིན་པའི་མཐར་ལྟེ་བར་གཏུམ་མོའི་འོད་སྣང་ཡེ་རྒྱའི་ཕྱག་རྒྱའི་ལྷ་མོ་ཉིད་ལ་ངོས་འཛིན་པས་འདི་ཉིད་དང་རྗེས་དྲན་གྱི་དགའ་བདེའི་ཉམས་མྱོང་ནི་འཇིག་རྟེན་པའི་ལམ་དུའང་ཡོད་ལ།
ཕྱག་རྒྱ་ཆེན་མོ་མཚན་ཉིད་པ་ནི་འདས་ལམ་ཉིད་ནས་འཛིན་དགོས་པས་ཁྱེད་ཅག་མིག་ལེགས་པར་ཕྱེད་པར་གྱིས་ཤིག ། གཉིས་པ་དེ་གྲུབ་པ་ན་ཕྱག་རྒྱ་མ་དེ་ཉིད་ལ་བརྟེན་ནས་ལམ་སྦྱང་བ་ནི། ཐུགས་རྡོ་རྗེའི་རྣལ་འབྱོར་འདི་ནི་སྒྲིབ་བྲལ་པྲ་ཕབ་པ་ལྟ་བུའི་སྟོང་པ་ཉིད་ཀྱི་ཆོས་དང་གང་ཟག་བཅོམ་ལྡན་འདས་ཡུམ་ཆེན་མོ་དང༌། སྒྲིབ་བྲལ་སྙིང་རྗེ་དང་བདེ་བ་ཆེན་པོའི་ཆོས་དང་གང་ཟག་དཔལ་རྡོ་རྗེ་སེམས་དཔའ་སྟེ་ཆོས་དང་གང་ཟག་ཐམས་ཅད་མཉམ་པ་ཉིད་དུ་ལྷུན་གྱིས་གྲུབ་པའི་ཐབས་ཤེས་འགྱུར་མེད་ཀྱི་༼༣༦༩༽བསམ་གཏན་དང་ཤེས་རབ་ནི་ཏིང་ངེ་འཛིན་གྱི་ཡན་ལག ། འོད་གསལ་བའི་རིམ་པའམ། མཆོག་ཏུ་མི་འགྱུར་བའི་ཐུགས་རྡོ་རྗེར་བརྗོད་དེ། རྒྱུད་ཀྱི་རྒྱལ་པོར། ཤེས་རབ་ཐབས་ཀྱི་བདག་ཉིད་ཀྱིས་ནི་འགྱུར་མེད་བདེ་བའི་དབང་གིས་ཡེ་ཤེས་གཟུགས་ལ་ཏིང་འཛིན་ཞེས། ཏིང་ངེ་འཛིན་གྱི་སྒྲ་དོན་ནི་ས་མཱ་དྷི་ཞེས་འབྱུང་བས། ས་མ་ཡང་དག་པ་དང༌།
ཨཱ་བྱཀྟ་ཀུན་ཏུ་ཁྱབ་པ་དང༌། དྷི་འཛིན་པ་སྟེ་ཀུན་ཏུ་ཡང་དག་པར་ཁྱབ་པ་ལ་འཛིན་པ་ཞེས་པ་སྟེ། སྒྲིབ་པ་དང་བཅས་མ་བཅས་ཀྱིས་ཁམས་གསུམ་ཐམས་ཅད་ལ་ཁྱབ་པའི་སྟོང་པའི་གཟུགས་སྒྲ་ཐམས་ཅད་ལ་ཐུགས་རྡོ་རྗེ་འབྲལ་བ་མེད་པར་འཛིན་ཏེ། དེ་ཡང་རྗེས་དྲན་གྱི་སྐབས་སུ་སྒྲིབ་བྲལ་ཐབས་ཀྱི་ཆའི་ཁམས་རྣམས་རང་བྱུང་དུ་ཡས་ནས་འབབ་པ་དེ་འདིར་སྒྲིབ་བྲལ་ཤེས་རབ་ཀྱི་ཆས་ལུགས་ལྡོག་ཏུ་མས་ནས་བཅིང་བ་ནི་ཐབས་ཤེས་རོ་མཉམ་གྱི་ཏིང་ངེ་འཛིན་གྱི་ཡན་ལག་ཏུ་འགྱུར་བའི་ཕྱིར། དེ་ཡང་དཀར་ཆ་གྱེན་དུ་བཅིངས་པ་དང༌། དམར་ཆ་ཐུར་དུ་བཅིངས་པ་ལས་མཆོག་གི་ཕུལ་དུ་དབྱུང་དུ་མེད་པའི་སངས་རྒྱས་ཐོབ་པར་འགྱུར་ཏེ། དབང་མདོར་བསྟན་ལས། དེ་ཕྱིར་ཟླ་བ་བདུད་རྩི་ནི། ། སྟེང་དུ་བགྲོད་བྱ་མི་ཡི་བདག ། འོག་ཏུ་ཉི་མ་རྡུལ་༼༣༧༠༽སྒྲ་གཅན། །
རྣམ་པ་འགྱུར་མེད་བདེ་བ་ལ། ། སངས་རྒྱས་ཀུན་གྱི་མཛོད་སྤུ་ཡིས། ། པདྨར་ཟླ་བ་བདུད་རྩི་ཉ། ། ཉི་རྡུལ་གནམ་སྟོང་གསལ་བར་སྟེ། ། གཙུག་ཏོར་ནོར་བུ་དེ་དག་གོ ། ཞེས་པ་སྟོན་པའི་རྡོ་རྗེའི་ཚིག ། ལུས་ཅན་ཀུན་གྱི་ཕྱིན་ཅི་ལོག ། རབ་འདས་མྱ་ངན་འདས་པ་མིན། ། ཁམས་རྣམས་ཕྱིན་ཅི་ལོག་ཏུ་འགྱུར། ། ཞེས་ཡང་དག་པར་རྫོགས་པར་སངས་རྒྱས་པ་ན། །
གཙུག་ཏོར་ནས་བྱང་ཆུབ་ཀྱི་སེམས་ཟླ་བའི་དཀྱིལ་འཁོར་ཉམས་པ་མེད་པ་དང༌། ནོར་བུའི་རྩེ་མོར་གཏུམ་མོ་ཡེ་ཤེས་ཀྱི་མེ་ཉི་མའི་དཀྱིལ་འཁོར་སླར་བསྲེག་བཞུའི་འབར་བའི་བྱ་བ་མེད་པ་དང༌། སྐུའི་གནས་ཐམས་ཅད་དུ་བདེ་སྟོང་དབྱེར་མེད་སྒྲ་གཅན་གྱི་དཀྱིལ་འཁོར་ཆེན་པོ་འགྲོ་འོང་གི་གཡོ་བ་མེད་པས་ཁྱབ་པ་སྟེ། དོན་དམ་པའི་མཚན་ཡང་དག་པར་བརྗོད་པར། རྐང་པ་གཅིག་གིས་མཐིལ་གནོན་པར། ། ས་ཡི་སྙིང་པོ་མཐིལ་ལ་གནས། ། ཚངས་པའི་སྒོ་ངའི་རྩེ་མོ་གནོན། ། རྐང་མཐེབ་སེན་མོ་ལ་གནས་པ། ། ཞེས་འབྱུང་ལ། དེ་ལྟར་མས་བརྟན་གྱི་ཟླ་བའི་དཀྱིལ་འཁོར་འོག་ནས་གྱེན་དུ་ལེགས་པར་བརྟན་པ་ན།
གཙུག་ཏོར་དུ་མ་ཐུག་གི་བར་རྗེས་དྲན་དང༌། གཙུག་ཏོར་དུ་བསྟན་པ་ན་ཡང་དག་པར་རྫོགས་༼༣༧༡༽པའི་སངས་རྒྱས་ཉིད་དུ་འགྱུར་བ་ཡིན་ཏེ། དུས་འཁོར་ཕྱི་མར། སྲོག་དང་རྩོལ་བ་བཀག་པས་སངས་རྒྱས་གཟུགས་བརྙན་དྲི་མ་བྲལ་བའི་དཀྱིལ་འཁོར་ཡང་དག་པ། གསང་བ་ལྟེ་བ་སྙིང་ག་མགྲིན་པ་རྣམས་སུ་མགོ་བོ་རྡོ་རྗེ་རིམ་པ་བཞིན་དུ་ས་ཟུང་སྟེ། ཁུ་བ་གྱེན་དུ་སོང་ཞིང་ཁྲག་ཀྱང་འོག་ཏུ་འགྲོ་ལ་ཚངས་དབྱངས་གཞོམ་དུ་མེད་པ་ལ། སྐུ་གསུང་ཐུགས་ཀྱི་རྡོ་རྗེ་གསུམ་དང་དྲི་མ་བྲལ་བ་གང་གི་སྟོན་པ་སངས་རྒྱས་ཉིད། ཅེས་འབྱུང་བ་ལ། བུ་རིན་པོ་ཆེས་དབང་མདོར་བསྟན་གྱི་འགྲེལ་པར་མན་ལུང་གུ་རུའི་ལུང་དྲངས་པར། ཇི་སྐད་དུ།
འཇིག་རྟེན་པའི་གནས་ལུགས་ནི་ཆུ་ཐུར་དུ་འགྲོ་མེ་གྱེན་ལ་འབར་བས་གཙུག་གཏོར་གྱི་ཁུ་བ་ནོར་བུར་འཛག་པས་འཕོ་བའི་བག་ཆགས་སུ་འགྱུར། རྡུལ་གྱེན་ལ་འབར་བས་དབང་པོའི་སྒོར་ཐོན་ནས་ཡུལ་ལྔ་ལ་འཇུག་པས་གཟུང་འཛིན་གྱི་རྟོག་པ་བསྐྱེད། སངས་རྒྱས་ཀྱི་དེ་ལས་ལྡོག་ནས་ཡོད་པས། དེ་ཡང་འཇིག་རྟེན་པའི་གནས་ལུགས་ཀྱི་མཐའི་སྐད་ཅིག་དེ་ནོར་བུ་དང་གཙུག་གཏོར་དུ་འཛིན་མ་ནུས་ན་དེ་ལས་ལྡོག་པ་མི་ཐོབ་སྟེ། དེ་ཡང་འཇིག་རྟེན་པའི་མཐའི་སྐད་ཅིག་སྦྱོར་བ་ཡན་ལག་དྲུག་གི་མན་ངག་གིས་ཐོབ་སྟེ། དེ་༼༣༧༢༽ཡང་ཏིང་ངེ་འཛིན་གྱི་དུས་སུ་ནོར་བུར་ཁུ་བ་ཟིན་པ་དང་གཙུག་གཏོར་དུ་ཁྲག་ཟིན་པ་དུས་མཚུངས་པས་དེ་ནི་འཇིག་རྟེན་པའི་ཆོས་ཀྱི་མཆོག་ཡིན་ལ། དེའི་སྐད་ཅིག་མ་ནས་ཁུ་བ་གྱེན་ལ་བཟློག་པ་དང་ཁྲག་ཐུར་དུ་ལོག་པའང་དུས་མཚུངས། དེ་ནས་ས་དང་པོ་ནས་བཅུ་གཉིས་པའི་དུས་སུ་མྱ་ངན་ལས་འདས་པ་སྟེ་ཁུ་བ་གཙུག་ཏོར་དུ་ནོན་པ་དང་ཁྲག་ནོར་བུར་ནོན་པ་དུས་མཚུངས་ཏེ་ལུགས་ལས་ལྡོག་གོ ། མཚན་བརྗོད་ལས་རྐང་པ་ཡ་གཅིག་ཞེས་པ་ལ་སོགས་པའི་དོན་ཏོ་ཞེས་གསུངས་སོ། ། ཞེས་འབྱུང་བས།
ལུང་དེ་ལ་བོད་མང་པོས། ཏིང་ངེ་འཛིན་གྱི་ཡན་ལག་ཆེས་མཆོག་ཏུ་བཤད་པས། ཏིང་ངེ་འཛིན་གྱི་ཡན་ལག་མི་སློབ་པའི་སར་མི་འཇོག་གོ་སྙམ་ན། དེ་ནི་བཤད་མ་ཐག་པའི་ལམ་ཁུག་པའི་དབང་དུ་བྱས་པ་དང་བསྒྲིགས་ན་འབྱོར་གྱི་ལམ་རྐྱང་གི་དབང་དུ་བྱས་ན་དེ་ལྟར་མ་ཡིན་པ་དང་ལུང་འདི་ལྟ་ནའང་ས་བཅུ་གཉིས་ཀྱང་འདས་ལམ་ཉིད་ལ་སྦྱོར་བ་མ་གཏོགས། ཡིད་བཟང་རྩེ་པ་དཔོན་སློབ་ལྟར་འཇིག་རྟེན་པའི་ལམ་དུ་སྦྱོར་བ་གཏན་མ་ཡིན་ནོ། ། འོ་ན་ཇི་ལྟར་སྒོམ་སྙམ་ན། སོར་སྡུད་ཀྱི་ལུས་གནད་ལྟ་བུའམ། ཡང་ན་ཡབ་རྡོ་རྗེ་སྐྱིལ་ཀྲུང་དུ་གནས་པའི་ལག་པ་གཉིས་རྡོ་རྗེ་བསྡོམས་༼༣༧༣༽པ་སྤྱི་བོར་ཁ་སྦུབ་སྟེ་བརྐྱང་པས་མནན་པའི་ཕྱག་རྒྱ་བཅའ། ཉ་བཞི་སྒྲིམ། ལྕེ་རྩེ་གྱེན་དུ་བཟློག །
རྒྱུ་ཞབས་སྟེང་དུ་དྲང༌། རྐང་སོར་རྣམས་དྲག་ཏུ་བསྐུམ་པ་ལ་ཡུམ་པདྨའི་འདུག་སྟངས་ཀྱིས་འཁྱུད་པར་བྱ་སྟེ། དབང་མདོར་བསྟན་གྱི་འགྲེལ་པར། དེ་བཞིན་སྐྱིལ་ཀྲུང་བཅིངས་ནས་ཨ་བ་དྷཱུ་ཏཱི་ཞབས་ནི་ལྟེ་བའི་པདྨ་འདབ་མ་དྲུག་ཅུ་རྩ་བཞི་པ་སེར་པོ་སྟེ། དེའི་དབུས་སུ་ཟླ་བའི་དཀྱིལ་འཁོར་ལ་ཨ་ཡིག་དཀར་པོའི་སྟེང་དུ་རེ་ཁའི་རྣམ་པ་དེ་དང་རབ་ཏུ་སྦྱོར་བ་བསྒོམ་པར་བྱའོ། ། དེ་བཞིན་རྟག་ཏུ་རྡོ་རྗེ་བསླངས་པར་བྱའོ། ། ཞེས་པས། ནང་གི་ཆ་མེད་ཀུན་འགྲོའི་ཕྱག་རྒྱ་ཆེན་མོ་ཡབ་ཡུམ་ཀྱི་ནང་གི་དྷཱུ་ཏཱིའི་རྡོ་རྗེའི་ལམ་ནས་མས་བརྟན་གྱི་མྱོང་བ་འདྲེན་དགོས་པས་དེའི་གནས་རྡོ་རྗེ་བསླང་བ་སྟེ་སྒྲིབ་བྲལ་གྱི་ཡུམ་གྱི་རྡོ་རྗེ་བཞི་ལ་ཁྱབ་པར་བྱེད་པའི་དུས་ཀྱི་རྩ་ཉིད་རྣམ་པ་ཐམས་ཅད་པའི་དཀྱིལ་འཁོར་དུ་སྣང་བ་ལ་གསལ་སྣང་ཅི་ཐེབས་སུ་བྱའོ། ། རེ་ཁ་ནི་ར་ཡིག་ལས་ཉི་མའི་དཀྱིལ་འཁོར་བསྒོམ་པའོ། ། ལྟ་སྟངས་ནི་རྒྱུད་ཕྱི་མར་ལུས་མེད་བལྟ་བས་ཞེ་སྡང་མཐའ་ཉིད་དུ་ནི་བྱེད་པར་འགྱུར་ཏེ་ཁུ་བ་དྲི་མེད་བདེ་བ་ལས། །
ཞེས་འབྱུང་བས། དེའི་དོན་༼༣༧༤༽ཉི་མ་དཔལ་གྱིས། ལུས་མེད་བལྟ་བས་ནི་རྣམ་པ་ཐམས་ཅད་མཆོག་དང་ལྡན་པའི་སྟོང་པ་ཉིད་ཀྱི་གཟུགས་ཀྱིས་ལྷན་ཅིག་སྐྱེས་པ་ལ་རྗེས་སུ་ཆགས་པའི་ལྟ་བས་སོ། ། ཞེ་སྡང་སྟེ་འཇིག་རྟེན་པའི་ཞེ་སྡང་མཐར་བྱེད་ཉིད་དེ་རང་བཞིན་མེད་པ་ཉིད་དང་སྒྲིབ་པ་མེད་པ་ཉིད་དེ་ཞེ་སྡང་ཆེན་པོ་ཉིད་དོ། ། དེ་ཡང་རྡོ་རྗེ་དབྱིངས་ཀྱི་དབང་ཕྱུག་མའོ། ། ཁུ་བ་གང་བ་དྲི་མ་མེད་པ་ཉིད་ཀྱིས་གང་བའི་བདེ་བ་ལས་སོ། ། ཞེས་འབྱུང༌། འོ་ན་དེ་ལྟའི་ལུས་དང་ལྟ་སྟངས་ཀྱི་བྱེད་བཅིངས་དང་ལྡན་བཞིན་པ་རྣམ་ཀུན་མཆོག་ལྡན་གྱི་ཡབ་ཡུམ་སྦྱོར་བའི་དགའ་བདེ་དེ་ནི་སྒྲིབ་གཉིས་འགྱུར་བཅས་དྲི་མའི་ཆ་ཕྲ་མོའི་ཕྲ་མོ་དང་བཅས་པ་ལེགས་པར་སྤངས་ནས་མཆོག་མི་འགྱུར་གྱི་བདེ་བ་ཆེན་པོ་གོང་ནས་གོང་དུ་འཕེལ་བར་བྱེད་པ་ཡིན་ཏེ། ན་རོ་པའི་དབང་མདོར་བསྟན་གྱི་འགྲེལ་པར། གཟུགས་ཕྱི་མ་སྣ་ཚོགས་གཟུགས་ཞེས་བྱ་བ།
ཕྱག་རྒྱ་ཆེན་མོ་གོམས་པས་བག་ཆགས་དང་བཅས་པའི་སྒྲིབ་པ་ཆུང་ངུའི་ཆུང་ངུ་ཟད་པ་ལས་མི་འགྱུར་བའི་བདེ་བ་ཆེན་མོ་འཕེལ་ལོ། ། ཞེས་འབྱུང་ལ། དེ་ལྟའི་བདེ་སྟོང་དམིགས་པ་དངོས་ནི། ཡབ་ཡུམ་དེ་དག་གི་རྡོ་རྗེ་ནོར་བུ་དང་པདྨ་༼༣༧༥༽རབ་ཏུ་སྦྱོར་བ་ཉིད་ལ་ཐབས་ཤེས་ཀྱི་ཏིང་ངེ་འཛིན་རྩེ་གཅིག་པ་ཉིད་ནི་སེམས་སམ་ཡེ་ཤེས་ཀྱི་གནད་དེ། དབང་མདོར་བསྟན་དུ། མི་གཡོ་བ་དང་མི་འགྱུར་སྒོམ། ། ཞེས་དང༌། སྐུ་གསུང་ཐུགས་རྣམས་སྒོམ་པ་སྟེ། ། རྡོ་རྗེ་རྣམ་གསུམ་ལེགས་བསྡུས་པ། ། ཡེ་ཤེས་དུང་ཅན་མར་བསྒོམ་པའོ། །
ཞེས་འབྱུང་བའི་སྒོམ་ཚུལ་ནི། གསང་གནས་ཀྱི་བུམ་པ་ཅན་གྱིས་ནོར་བུའི་རྩེ་མོར་མི་འགྱུར་བར་བཅིངས་པའི་ཐིག་ལེ་ལ་ཏིང་ངེ་འཛིན་གཏད་དེ་སྒོམ། དེ་བརྟན་པ་ན་སྟེང་དུ་འགྲོ་བའི་དོན་དུ་ཞུ་བ་གླུས་བསྐུལ་བྱའོ། ། དེ་ཡང་ལུས་ཀྱི་རྩོལ་བ་དང་རྟོག་པའི་སྒོམ་པ་ལ་མི་ལྟོས་པར། སྟོང་གཟུགས་ཕྱག་རྒྱ་ཆེན་མོའི་བདག་ཉིད་ཀྱི་ལྷ་མོ་སྤྱན་མའི་ངོ་བོའི་བུམ་པ་ཅན་གྱི་ཐིག་ལེ་ལྟེ་བར་དྲང༌། ཡན་ལག་མེད་པའི་ལྟ་བས་ལྟ་ཞིང་བདེ་བ་དང་ཐིག་ལེ་ལ་མཉམ་པར་གཞག ། འཁོར་བའི་ཆས་བསྡུས་ཀྱི་བཞི་པ་ཟད་ནས་སྒྲིབ་བྲལ་རྒྱུ་མཐུན་གྱི་འབྲས་བུ་སྟོང་པའི་ཆོས་ཅན་བཅུ་དྲུག་པའི་བདེ་བ་ལྷན་ཅིག་སྐྱེས་སྐུ་མངོན་དུ་འགྱུར། དེ་ནས་སྟོང་གཟུགས་ཕྱག་རྒྱ་ཆེན་མོའི་བདག་ཉིད་ཀྱི་ལྷ་༼༣༧༦༽མོ་མཱ་མ་ཀཱིའི་ངོ་བོའི་བུམ་པ་ཅན་གྱིས་ཐིག་ལེ་སྙིང་ཀར་དྲངས། ཡན་ལག་མེད་པའི་ལྟ་བས་བལྟ་ཞིང་བདེ་བ་དང་ཐིག་ལེ་ལ་མཉམ་པར་གཞག ། འཁོར་བའི་ཆས་བསྡུས་ཀྱི་གཉིད་སྟུག་ཟད་ནས་སྒྲིབ་བྲལ་རྣམ་སྨིན་གྱི་འབྲས་བུ་གཟུང་འཛིན་གཉིས་མེད་དུས་གསུམ་པའི་ངོ་བོ་འཛིན་པ་ཆོས་སྐུ་མངོན་དུ་འགྱུར།
དེ་ནས་སྟོང་གཟུགས་ཕྱག་རྒྱ་ཆེན་མོའི་བདག་ཉིད་ཀྱི་ལྷ་མོ་གོས་དཀར་མོའི་ངོ་བོའི་བུམ་པ་ཅན་གྱི་ཐིག་ལེ་མགྲིན་པར་དྲངས། ཡན་ལག་མེད་པའི་ལྟ་བས་བལྟ་ཞིང་བདེ་བ་དང་ཐིག་ལེ་ལ་མཉམ་པར་གཞག ། འཁོར་བའི་ཆས་བསྡུས་ཀྱི་རྨི་ལམ་ཟད་དེ། སྒྲིབ་བྲལ་སྐྱེས་བུ་བྱེད་པའི་འབྲས་བུ་སེམས་ཅན་མཐའ་ཡས་པའི་སྐད་ཀྱིས་སེམས་ཅན་ཀུན་གྱི་༼༣༧༧༽དོན་བྱེད་པ་པོ་ལོངས་སྐུ་མངོན་དུ་གྱུར། སྟོང་གཟུགས་ཕྱག་རྒྱ་ཆེན་མོའི་བདག་ཉིད་ཀྱི་ལྷ་མོ་སྒྲོལ་མའི་ངོ་བོ་བུམ་པ་ཅན་གྱིས་ཐིག་ལེ་དཔྲལ་བ་སྟེ་གཙུག་ཏོར་གྱི་རྩེ་མོར་དྲངས། ཡན་ལག་མེད་པའི་ལྟ་བས་བལྟ་ཞིང་བདེ་བ་དང་ཐིག་ལེ་ལ་མཉམ་པར་གཞག ། འཁོར་བའི་ཆས་བསྡུས་ཀྱི་སད་པ་ཟད་ནས་སྒྲིབ་བྲལ་དྲི་མ་མེད་པའི་འབྲས་བུ་གདུལ་བྱའི་བསམ་པ་དང་མཐུན་པར་སྐུ་སྣ་ཚོགས་སུ་སྤྲུལ་པ་མངོན་དུ་བྱེད་དོ། ། འདི་ལྟའི་ཉམས་ལེན་གསང་བ་རྨད་དུ་བྱུང་བ་ཆེས་ཟབ་པའི་མྱོང་ཚུལ་འདི་ནི། དབང་མདོར་བསྟན་ལས། མཆོག་ཏུ་མི་འགྱུར་བསྒོམ་པར་བྱ། །
པདྨར་རྡོ་རྗེ་རབ་བཀོད་ནས། ། སྲོག་ནི་ཐིག་ལེར་གཞུག་པར་བྱ། ། འཁོར་ལོ་ཐིག་ལེ་ཐིག་ལེ་ཡི། ། གཡོ་བ་རྡོ་རྗེར་དགག་པར་བྱ། ། རྟག་ཏུ་རྟག་རིང་རྣལ་འབྱོར་པས། ། རྟག་ཏུ་སྟེང་དུ་ཁུ་བར་འགྱུར། ། ཞེས་འབྱུང་བ་དང༌། དཔལ་ལྡན་རྒྱུད་དུ། ཐིག་ལེ་གཡོ་བའི་ཁུ་བ་རྡོ་རྗེ་ནོར་བུ་རྒྱལ་མཚན་རྩེ་ལ་འགོག་པ་གང༌། དེ་ནི་ཤེས་རབ་ཡེ་ཤེས་སྐད་ཅིག་གལ་ཏེ་ཐིག་ལེའི་ཕྲེང་བ་འཕོ་བ་མེད་པས་བདེ་ནའོ། །
ཞེས་འབྱུང་བའི་དོན་ལ། ཇི་སྐད་དུ། ༼༣༧༨༽དེ་ནི་རྡོ་རྗེ་ནོར་བུ་ལ་གནས་རྒྱལ་མཚན་རྩེ་ལ་རྟགས་ཀྱི་སྒོ་ལ་ཡང་དག་འགོག་པའོ། ། གཡོ་བ་དེ་ནི་ཤེས་རབ་ཡེ་ཤེས་སྐད་ཅིག་སྟེ་གལ་ཏེ་ཐིག་ལེའི་ཕྲེང་བ་གཡོ་བ་མེད་པའི་རྒྱུ་ཡི་བདེ་བ་སྟེར་ནའོ། ། དེའི་ཚེ་ལས་ཀྱི་ཕྱག་རྒྱའི་ཡེ་ཤེས་ནི་མ་ཡིན་ཏེ། ཤེས་རབ་ཡེ་ཤེས་སོ་ཞེས་གྲུབ་བོ། ། མི་འཕོ་བའི་རྒྱུ་དེའི་ཕྱིར་གཡོ་མེད་བདེ་བའི་སྐད་ཅིག་གང་ཡིན་པ་འདིར་ནི་ཆོས་ཀྱི་དབྱིངས་ཏེ་ཤེས་རབ་ཀྱི་ཕ་རོལ་ཏུ་ཕྱིན་མས་སྟེར་བར་བྱེད་དོ། ། དེ་ནས་ཕྱག་རྒྱ་ཆེན་མོའི་བདེ་བ་ནི་མཆོག་ཏུ་མི་འགྱུར་བའོ། ། ལས་དང་ཡེ་ཤེས་ཀྱི་ཕྱག་རྒྱའི་བདེ་བ་ནི་གཡོ་བ་དང་ཐབས་ཀྱི་བདེ་བ་སྟེ། གཡོ་བ་དང་འགྱུར་བ་ནི་བྱིས་པ་དང་དར་ལ་བབ་པའོ། །
ཇི་ལྟར་དངུལ་ཆུའི་བྱིས་པ་དང་ལང་ཚོ་དང་རྒན་པོ་བཅིངས་པའོ། ། དེ་བཞིན་དུ་ཁུ་བ་ཡང་བྱིས་པ་དང་དར་ལ་བབ་པ་དང་རྒན་པོ་འགོག་པ་དེ་སྒྲིབ་པ་ཐམས་ཅད་ཟད་པ་ལས་སོ། ། སྒྲིབ་པ་ནི་དྲི་མའོ། ། བྱང་ཆུབ་ཀྱི་སེམས་དེ་ཉིད་གང་གི་ཚེ་དབྲལ་བར་སྟེང་དུ་འགྲོ་བ་དེའི་ཚེ་སེམས་ཇི་ལྟར་བྱོན་པ་དེ་བཞིན་གཤེགས་པར་འགྱུར་རོ། ། ཞེས་དང༌། རྣལ་འབྱོར་པས་རྒྱུ་མཐུན་པ་ལ་སོགས་དྲི་མ་དང་བྲལ་བར་འགྱུར་གྱི་བར་དུ་སྟེང་དུ་བྱ་༼༣༧༩༽སྟེ། ཇི་ལྟར་བྱོན་པ་དེ་བཞིན་གཤེགས་པའོ། ། ཞེས་འབྱུང་བས། ཚུལ་དེ་ལྟར་རྡོ་རྗེ་འཆང་གི་གོ་འཕང་མངོན་དུ་བྱེད་པ་ཡིན་ནོ། ། བོད་འདིར་ཇོ་ཞལ་གྱི་བླ་མ་མང་པོ་དང༌།
སྒྲ་པ་ཤེས་རིན་པ་སོགས་ཀྱི་གསུང་ལས། ཡན་ལག་དྲུག་ལས་ངེས་པར་སོར་སྡུད་ཙམ་གྱི་ཉམས་ལེན་ལས་ཡན་ལག་ལྷག་མ་རྣམས་མོས་ཡུལ་ཙམ་ལས་ཉམས་སུ་ལེན་ལོ་བྱས་ཀྱང་དེ་སྐབས་ཀྱི་ཉམས་ལེན་ཇི་ལྟ་བར་མི་འགྲུབ་སྟེ། བསམ་གཏན་གྱི་ཡན་ལག་མ་རྫོགས་པར་སྲོག་རྩོལ་གྱི་ཡན་ལག་ལ་འཇུག་ཏུ་ཡོད་པ་མ་ཡིན་པའི་ཕྱིར། ཁྱད་པར་ཏིང་ངེ་འཛིན་སྒྲུབ་ཆེན་ནི་ཡེ་ཤེས་ཀྱི་སྐུ་ལོ་གསུམ་ཕྱོགས་གསུམ་དུ་ཡེ་རླུང་གི་རྒྱུ་ཆ་རྒྱུ་བའི་སྐབས་སུ་སྒོམ་པ་དང་འགྲེལ་བ་ན་ཉམས་སུ་ལེན་བྱར་ཡོད་ཅིང༌། དེ་ལྟ་མ་ཡིན་པ་ལ་ཡིད་སྨོན་ཙམ་ལས་ཉམས་སུ་ལེན་ཇི་ལྟ་བར་ཐུབ་པ་མ་ཡིན་ནོ་ཞེས་སྨྲ་བ་དེའང་ཆེས་ཐོས་རྒྱ་ཆུང་བར་ཟད་དེ། འོ་ན་ད་ལྟ་རྣལ་འབྱོར་རྒྱུད་ལྟ་བུ་གཅིག་གི་རྒྱུད་དོན་གྱི་ཉམས་ལེན་ཡང་ཡིད་སྨོན་ཙམ་ལས་བྱར་མེད་པར་འགྱུར་ཏེ། རྣལ་འབྱོར་རྒྱུད་ཀྱི་ཉམས་ལེན་ཐམས་ཅད་རྒྱལ་མཆོག་གསུམ་དང་ཕྱག་རྒྱ་བཞིའི་སྒོ་ནས་སྔོན་དུས་སྟོན་པ་༼༣༨༠༽སངས་རྒྱས་པའི་དགེ་བ་ཇི་ལྟར་མཛད་པ་དེ་རྗེས་འཇུག་གི་གདུལ་བྱས་ཀྱང་དེ་ལྟར་དགེ་བ་སོག་པའི་ཕྱིར་རྒྱལ་མཆོག་རྣམ་གསུམ་དང་ཕྱག་རྒྱ་བཞི་ལ་སོགས་པའི་ཆོ་ག་ཇི་སྙེད་པའང་ཉམས་སུ་ལེན་བྱར་མི་འགྱུར་ཏེ། དེ་ལྟའི་ཆོ་ག་ཐམས་ཅད་ནི་རྫོགས་པའི་བྱང་ཆུབ་བརྙེས་པའི་ཆོ་ག་ཁོ་ནར་སྣང་ཞིང་དེང་སང་སོ་སྐྱེ་ཐ་མལ་པ་ནི་རྫོགས་པའི་བྱང་ཆུབ་བརྙེས་པའི་དུས་དང་མ་འབྲེལ་བའི་ཕྱིར། ཞེས་སྨྲ་བ་དང་མཚུངས་པའི་ཕྱིར། དེ་སྐད་དུ་སྨྲ་བའི་རྗེས་སུ་མི་འབྲང་བར་རང་རང་སོ་སོའི་དད་ཤེས་དང་བརྩོན་པ་ལ་དཔགས་པའི་ཐུགས་རྡོ་རྗེའི་ངོ་སྤྲོད་སོགས་ལ་ཐོས་བསམ་སྒོམ་པས་ལེགས་པར་ཉམས་སུ་ལོང་ཞིག །
གཉིས་པ་དེའི་གོ་དོན་བཤད་པ་ནི། བཤད་མ་ཐག་པ་རྣམས་སུའང་གོ་དོན་ལེགས་པར་བཤད་ཟིན་ལ། ད་དུང་ཀྱང་ཅུང་ཟད་བརྗོད་ན། དཔལ་ཤ་བ་རིའི་བརྡ་གླུ་ལས། དུས་མཐའི་མདུང་རྩེར་འབབ་པའི་ཚངས་པའི་དངུལ་ཆུ་དེ་ལ་གཟུགས་མཛེས་བརྟན་པའི་རྒྱལ་པོ་ལྷག་པར་དགའ། ཞེས་སྦྱོར་བ་ཡན་ལག་དྲུག་གི་བྱེད་པ་རྫོགས་ཚུལ་བསྟན་པ་ལ་དྲངས་ཏེ་བཤད་དོ། ། དེ་ཡང་རྡོ་རྗེ་སྙིང་འགྲེལ་ལས། དུ་བ་ཙི་ཏི་ཙི་ཏིའི་སྒྲ། ། སྦལ་པ་མཆོང་བ་ཉིད་དང་ནི། ། འདར་དང་འདར་བ་མེད་པ་ཉིད། །
དངུལ་ཆུའི་གནས་སྐབས་ལྔ་རུ་༼༣༨༡༽བཤད། ། འགྱུར་དང་འགྱུར་དང་དེ་ནས་འཛག ། འཛག་པ་མེད་དང་དྲི་མེད་གཞན། ། བསམ་གཏན་པ་ཡི་བྱང་ཆུབ་སེམས། ། གནས་སྐབས་ལྔ་རུ་འགྱུར་བ་ཡིན། ། ཞེས་འབྱུང་ལ། ལམ་ཁུག་པའི་དབང་དུ་བྱས་པ་འཇིག་རྟེན་པའི་ལམ་དུ་སྦྱོར་དྲུག་གི་ཚར་གཅིག་རྫོགས་པ་དང་ལམ་རྐྱང་པའི་དབང་དུ་འདས་མ་འདས་གཉིས་ཀ་ལ་སྦྱོར་དྲུག་ཚར་གཅིག་རྫོགས་པའི་དབང་དུ་བྱས་པ་གཉིས་ལས། དང་པོ་ནི། དངུལ་ཆུ་སྒྲུབ་པའི་དུས་སུ་གནས་སྐབས་ལྔ་ཡོད་པའི་དང་པོར། དངུལ་ཆུ་ལྕགས་ལ་མི་ཆགས་པར་དུ་བ་འཐུལ་ཞིང་འབྲོས་པ་ལྟར།
སོར་བསམ་གྱི་སྐབས་སུ་སྒྲིབ་བྲལ་ཡེ་ཤེས་ཁུ་བ་ཆེས་སླ་བ་སྟེ་ཅུང་ཟད་ཙམ་མ་དག་པའི་ལུས་ལ་མི་ཆགས་པར་ཡུད་ཀྱིས་འགྱུར་ཏེ་ཟག ། ཡང་སྨན་སོགས་ཀྱི་སྦྱོར་བ་དང་བཅས་པས་དངུལ་ཆུ་ཙི་ཏི་ཙི་ཏི་ཟེར་ཞིང་འབྲོས་ལ། ཅུང་ཟད་ལྕགས་ལ་ཆགས་པ་ལྟར་སྲོག་རྩོལ་གྱི་སྐབས་སུ་སྒྲིབ་བྲལ་གྱི་ཁུ་བ་ཅུང་ཟད་སྐབས་མ་དག་པའི་ལུས་ལ་ཅུང་ཟད་ཆགས་ཀྱང་འཛག ། ཡང་སྨན་སོགས་ཀྱི་བྱེད་པས་དངུལ་ཆུ་སྦལ་པ་མཆོང་བ་འདྲ་བར་འབྲོས་ཤིང་ལྕགས་ཆེར་ཆགས་པ་བཞིན། འཛིན་པའི་སྐབས་སུ་སྒྲིབ་བྲལ་གྱི་ཁུ་༼༣༨༢༽བ་ཤས་ཆེར་སྐ་བས་མ་དག་པའི་ལུས་ལ་ཤས་ཆེར་ཆགས་ཀྱང་འཛག ། དེ་ནས་སྨན་སོགས་ཀྱི་སྦྱོར་བས་དངུལ་ཆུ་འདར་བ་དང་བཅས་པས་ལྕགས་ལ་ཆགས་པ་བཞིན་རྗེས་དྲན་གྱི་སྐབས་སུ་སྒྲིབ་བྲལ་གྱི་ཁུ་བ་ཡང་ཡང་བཞུ་བཏུལ་བྱས་པ་དེ་ཆེས་མཆོག་ཏུ་སྐ་བས་མ་དག་པའི་ལུས་ལ་ཤས་ཆེར་ཆགས་ཏེ། ལྕགས་དང་དངུལ་ཆུ་རོ་མཉམ་དུ་སོང་བ་ན་དངུལ་ཆུ་ལྕགས་ལས་མི་ཟགས་པ་ལྟར་མ་དག་པའི་ལུས་ལས་སྒྲིབ་བྲལ་གྱི་ཁམས་འཕོ་བ་མེད་པའི་སྐབས་དེར། དུས་ཀྱི་རྩ་ཨ་བ་དྷཱུ་ཏཱིའི་མཐའ་དུང་ཅན་མའི་མར་སྣ་རྡོ་རྗེ་ནོར་བུ་ལ་མདུང་དུ་བཏགས་པའི་རྩེར་སྒྲིབ་བྲལ་ཚངས་པའི་ཡུལ་ལས་སྤྱི་བོའི་ཧཾ་ཡིག་ལས་བབ་པའི་ཁུ་བ་དང་དངུལ་ཆུ་ལྟ་བུ་དེ་ཤིན་ཏུ་སྐ་བའི་ཁུ་བ་འབབ་པ་དེར་དྲི་མ་མེད་ཅིང་བརྟན་པ་ཉིད་ལ། གྲུབ་པའི་དངུལ་ཆུ་དང་ལྕགས་རོ་མཉམ་པ་མེས་ལེགས་པར་བསྲེགས་པ་གྲུབ་པའི་དངུལ་ཆུས་ལྕགས་ཟོས་ནས་ལྕགས་ཀྱང་མེད་ཅིང་དངུལ་ཆུའི་ཆ་ཡང་ཟོས་ཏེ་ཐམས་ཅད་གསེར་དུ་སྣང་བ་བཞིན་དུ་ཏིང་ངེ་འཛིན་གྱི་སྐབས་འདིར། དབང་མདོར་བསྟན་ལས།
ལས་ཀྱི་ཕྱག་རྒྱའི་སྙོམས་འཇུག་དང༌། ། ཡེ་ཤེས་ཕྱག་རྒྱའི་དམིགས་པ་དང༌། ། ཕྱག་༼༣༨༣༽རྒྱ་ཆེན་མོ་གཅིག་སྦྱོར་བས། ། མི་འགྱུར་བདེ་བ་འཕེལ་བར་འགྱུར། ། ཞེས་གསུངས་པའི་སྤྱོད་པ་གསུམ་གྱི་ཕྱག་རྒྱ་གསུམ་གྱི་སྒྲིབ་བྲལ་གྱི་དྲོད་རླུང་གི་གཏུམ་མོའི་མེ་དྲག་ཏུ་འབར་བས་སྒྲིབ་བྲལ་གྱི་ཐིག་ལེ་མ་དག་པའི་ལུས་ཐམས་ཅད་བསྲེགས་ཤིང་ཟོས་ཏེ། མཐར་སྒྲིབ་བྲལ་གྱི་ཁུ་བའང་འཛག་མེད་དུ་གནས་པ་ཙམ་མ་ཡིན་པར་སྟོང་གཟུགས་ཕྱག་རྒྱ་ཆེན་མོ་ཉིད་དུ་དྲི་མ་མེད་པར་ཐིམ་སྟེ། ཡེ་ཤེས་ཀྱི་སྐུ་ས་དང་པོ་ལ་རེག་པར་བྱེད་དེ། དབང་མདོར་བསྟན་ལས། ཇི་ལྟར་རོ་ཆེན་ལྕགས་རྣམས་ཀྱིས། ། ཕྱོགས་གཅིག་ཡང་དག་གནས་པ་ནི། །
ལྕགས་ལ་དྲག་པོའི་མེས་གདུངས་ན། ། ཀུན་ནས་ཀུན་ཏུ་འབིགས་པར་བྱེད། ། དེ་བཞིན་ཉིད་དུ་འགྱུར་མེད་བདེ། ། ཕྱོགས་གཅིག་ཡང་དག་གནས་པ་ཡང༌། ། སེམས་ལ་འདོད་པའི་མེས་གདུངས་ན། ། ཀུན་ནས་ཀུན་ཏུ་འབིགས་པར་བྱེད། ། ཇི་ལྟར་ཕུག་པའི་ལྕགས་རྣམས་ནི། ། འགའ་ཞིག་ཏུ་ཡང་དྲི་མ་མེད། ། དེ་བཞིན་དུ་ནི་ཕུག་པའི་སེམས། ། འགའ་ཞིག་ཏུ་ཡང་ཆགས་པ་མེད། །
ལྕགས་ནི་གསེར་ཉིད་དུ་གྱུར་པས། ། མེ་ཡིས་དྲི་མ་མེད་པར་འགྱུར། ། དེ་བཞིན་ཡང་དང་༼༣༨༤༽ཡང་དུ་སེམས། ། འདོད་ཆགས་མེ་ཡི་དྲི་མ་མེད། ། ཅེས་འབྱུང་བ་ལྟར་ཡིན་ལ། དེ་ནས་རྡོ་རྗེ་ནོར་བུའི་རྩེར་སྟོང་གཟུགས་ཀྱིས་བཅོམ་ལྡན་འདས་དུས་ཀྱི་འཁོར་ལོ་ཡང་དག་པར་གྲུབ་པ་སྒྲིབ་བྲལ་གྱི་འཁོར་ལོའི་གནས་ཀྱི་གཟུགས་མཛེས་ཀྱི་ལྷ་མོ་བཞིས་ལེགས་པར་སྤྱན་དྲངས་ཏེ་བརྟེན་པ་ན། འབྲས་བུ་བཞི་བརྙེས་པའི་བཅོམ་ལྡན་འདས་ཡབ་ཡུམ་སྟེ་སེམས་ཀྱི་རྒྱལ་པོ་རབ་ཏུ་དགའོ། ། ཞེས་འབྱུང་བ་ཡིན་ལ། ལམ་རྐྱང་པའི་དབང་དུ་བྱས་ན་སོར་བསམ་སྲོག་རྩོལ་གྱི་སྐབས་སུ་དུ་བ་དང་ཙི་ཏིའི་སྐབས་ལྟར་དང༌། འཛིན་པ་ནས་སྦལ་པ་མཆོང་བ་ལྟར་དང༌།
རྗེས་དྲན་དུ་འདར་བ་དང༌། ཏིང་ངེ་འཛིན་དུ་འདར་བ་མེད་པའི་གནས་སྐབས་ཏེ། དེ་ཡང་སོར་བསམ་ནི་རགས་པར་ན་ཚོགས་ལམ་ཆེན་པོའི་བར་སྦྱོར་ཡང་ཞིབ་པར་ན་སོར་སྡུད་ཚོགས་ལམ་བསམ་གཏན་གྱི་ཡན་ལག་དྲོད་རྩེ་བཟོད་མཆོག་བཞི་སྦྱོར་བ་ལམ་དང༌། དེའི་ཚེ་ན་མ་དག་པའི་ལུས་ལ་སྒྲིབ་བྲལ་གྱི་ཁུ་བ་ཆེར་མི་ཆགས་པར་འགྱུར་འཛག་དང༌། དེ་ནས་སྲོག་རྩོལ་གྱི་ལོ་གསུམ་ཕྱོགས་གསུམ་གྱི་ཞག་ལྟ་བུ་ལ་འཛིན་པའི་ཡན་ལག་ལ་འཇུག་ཕྱིར་ཞག་གོ་དགུ་བསྒོམས་པ་ན་མ་དག་པའི་ལུས་༼༣༨༥༽ལ་སྒྲིབ་བྲལ་གྱི་ཁུ་བ་ཅུང་ཟད་ཆགས་ཀྱང་འགྱུར་བ་དང༌། དེ་ནས་འཛིན་པ་སྟེ་མཐོང་ལམ་ཐོབ་པ་ན་མ་དག་པའི་ལུས་རགས་པ་ལས་གྲོལ་ཀྱང་ཕྲ་བའི་མ་དག་པའི་ལུས་ལ་སྒྲིབ་བྲལ་གྱི་ཁུ་བ་འཛག་སྟེ། མཐོང་ལམ་ཐོབ་ནས་ད་དུང་ལོ་གསུམ་དུ་ཡེ་རླུང་གིས་འཕོ་ཆེན་བཅུ་གཅིག་བཅད་དེ་ས་བཅུ་གཅིག་བགྲོད་དགོས་པ་ལས་དེའི་བོགས་འདོན་དུ་ལས་ཡེའི་ཕྱག་རྒྱ་བརྟན་པ་ན་ད་དུང་ཁུ་བ་འཛག་བཅས་སུ་བཤད་པའི་ཕྱིར། དེ་ནས་སྒོམ་ལམ་ས་བཅུར་རྗེས་དྲན་གྱི་ཡན་ལག་རྫོགས་རྫོགས་ཀྱི་བར་ལ་མ་དག་པའི་ཕྲ་ལུས་ལ་སྒྲིབ་བྲལ་གྱི་ཁུ་བ་འཛག་པ་མེད་ཀྱང་འདར་བའམ་གཡོ་བ་ཙམ་དང༌། ས་བཅུ་གཉིས་པ་མི་སློབ་པར་ན། མ་དག་པའི་ཕྲ་ལུས་དང་སྒྲིབ་བྲལ་ཁུ་བ་གཉིས་ཀ་རྣམ་ཀུན་མཆོག་ལྡན་གྱི་ཕྱག་རྒྱའི་གཏུམ་མོ་མེའི་སྦྱོར་བ་དང་ལྷན་ཅིག་པར་སྦྱངས་ཏེ།
སྒྲིབ་བྲལ་གྱི་ཁུ་བའང་འདར་བ་མེད་ཅིང་དྲི་མ་མེད་པའི་འོད་གསལ་བའི་ལུས་སེམས་དང་བྱང་ཆུབ་ཀྱི་སེམས་ཆེན་པོ་བརྙེས་པར་འགྱུར་ཏེ། ལམ་རྐྱང་པའི་ལུགས་ཀྱི་མི་སློབ་ལམ་དུ་འཇུག་གི་ཕྱག་རྒྱ་ཆེན་མོ་འདིའི་སྙོམས་འཇུག་གི་མ་༼༣༨༦༽དག་འཁོར་བའི་རགས་ཕྲའི་ལུས་སེམས་དང༌། དག་པ་ཉི་ཚེ་བ་མྱང་འདས་དང་སངས་རྒྱས་ཀྱི་མིང་ཅན་གྱི་འཁོར་བའི་ལུས་སེམས་ཐམས་ཅད་སྦྱང་བ་ནི་དཔེར་ན། ནོར་བུ་ཆེན་པོས་རེག་པ་ཙམ་གྱིས་ས་རྡོ་སོགས་ཀྱི་ཁམས་སྦྱངས་ནས་ནོར་བུ་ཆེན་པོར་བྱེད་པ་ལྟར་རོ། ། ཞེས་དཔལ་ལྡན་རྒྱུད་དུ། ས་ལ་སོགས་པ་རྣམས་ནི་ཀུན་ནས་འབིགས་བྱེད་དྲི་མེད་ནོར་བུ་དང་མཚུངས་སྟོང་པ་གཅིག་པུ་སྟེ། ཐོག་མ་མེད་ཅིང་མཐའ་མེད་དབུས་ཀྱང་མེད་ལ་ཡུལ་མེད་ཡུལ་ནི་བསྒྲུབ་པ་དུས་ཀྱི་འཁོར་ལོའོ། ། ཞེས་དང༌། དེའི་འགྲེལ་ཆེན་དུ། ས་ལ་སོགས་པ་རྣམས་ནི་ཞེས་པ་ནི་ས་ལ་སོགས་པའི་ཁམས་རྣམས་སོ། །
འབིགས་བྱེད་དྲི་མེད་ནོར་བུ་དང་མཚུངས་ཞེས་པ་ནི། ཇི་ལྟར་དྲི་མེད་ནོར་བུ་ཆེན་པོ་རེག་པ་ཙམ་གྱིས་རྡོ་ལ་སོགས་པའི་ཁམས་རིན་པོ་ཆེར་བྱེད་དེ། འབིགས་པར་བྱེད་པ་ཞེས་བྱ་འཇོམས་པར་བྱེད་པ་ནི་མ་ཡིན་ནོ། ། དེ་བཞིན་དུ་སྟོང་པ་གཅིག་པུ་དྲི་མ་དང་བྲལ་བ་ནི་ས་ལ་སོགས་པའི་ལུས་ཀྱི་ཁམས་རྣམས་ཀུན་ནས་འབིགས་པར་བྱེད་དེ། སྟོང་པ་ཉིད་ཀྱི་གཟུགས་བརྙན་དེ་ནི་ཐོག་མ་མེད་ཅིང་མཐའ་མེད་དབུས་ཀྱང་མེད་ལ། ཡུལ་མེད་ཡུལ་ཞེས་པ་ནི་ཡུལ་རྣམས་མེད་པར་ཡུལ་དུ་སྣང་བ་སྒྱུ་༼༣༨༧༽མ་དང་ནི་རྨི་ལམ་དང་པྲ་ཕབ་པ་ལྟ་བུ་སྒྲུབ་པ་ནི་དུས་ཀྱི་འཁོར་ལོ་སྟེ། བདེ་མཉམ་སྟེར་བའོ་ཞེས་པ་ངེས་པའོ། ། ཞེས་འབྱུང་ངོ༌། ། ཡང་དཔལ་གསང་བ་འདུས་པའི་རྒྱུད་ཕྱི་མར་བཤད་པའི་སྦྱོར་བ་ཡན་ལག་དྲུག་གི་ཏིང་ངེ་འཛིན་གྱི་ཡན་ལག་ཏུ། ཤེས་རབ་ཐབས་ཀྱི་སྙོམས་འཇུག་པས། །
དངོས་པོ་ཐམས་ཅད་མདོར་བསྡུས་པ། ། བྱས་ཏེ་གོང་བུའི་སྦྱོར་བ་ཡིས། ། དབུས་སུ་གཟུགས་བརྙན་རྣམ་སྦྱོང་བྱ། ། སྐད་ཅིག་ཡེ་ཤེས་རྫོགས་པ་ནི། ། ཏིང་འཛིན་ཞེས་པའི་མིང་ཅན་ནོ། ། ཞེས་འབྱུང་བའི་ལས་རྒྱའི་ཐབས་ཤེས་ཀྱི་ཟག་མེད་ཡེ་ཤེས་ཀྱི་བདེ་སྟོང་གི་དངོས་པོ་ཐམས་ཅད་བསྡུས་ཏེ། སྒྲིབ་བྲལ་འོད་གསལ་བའི་གོང་བུ་ལས་སླར་སྒྱུ་ལུས་ཀྱི་སྐུར་བཞེངས་ཏེ་འཚང་རྒྱ་བར་འགྱུར་ལ། དེ་ཉིད་ཏིང་ངེ་འཛིན་གྱི་ཡན་ལག་ཏུ་འཇོག་པར་བཤད་ལ། དེ་ནི་འདུས་པར་བཤད་པའི་སྦྱོར་བ་ཡན་ལག་དྲུག་གི་ཏིང་ངེ་འཛིན་གྱི་ཡན་ལག་ཡིན་ཀྱང་བཅོམ་ལྡན་འདས་དུས་ཀྱི་འཁོར་ལོ་ནས་འབྱུང་བའི་ཏིང་ངེ་འཛིན་གྱི་ཡན་ལག་ནི་དེ་ཙམ་གྱིས་མི་འགྲུབ་ལ། ཡང་དུས་འཁོར་གྱི་ཏིང་ངེ་འཛིན་ཡན་ལག་ཐུན་མོང་མིན་པ་དག་འདུས་པའི་ཏིང་ངེ་འཛིན་ཡན་ལག་ལ་སྦྱོར་བ་ཡང་མི་འོས་ཏེ།
སྦྱར་ཀྱང་དེས་དེའི་བྱ་བ་མི་༼༣༨༨༽འགྲུབ་པས་དགོས་པ་ཡོད་པ་མ་ཡིན་ནོ། ། ཚུལ་འདི་ཁོང་དུ་མ་ཆུབ་པར་ཡིད་བཟང་རྩེ་པས་སངས་རྒྱས་ཐམས་ཅད་དབྱངས་གཅིག་པ་ཞེས་པའི་བསྟན་བཅོས་སུ། འདུས་པའི་ཏིང་ངེ་འཛིན་འདི་ཉིད་ཀྱི་ལུས་དུས་འཁོར་གྱི་ཏིང་ངེ་འཛིན་གྱི་ཡན་ལག་ཏུ་སྦྱར་བའི་ཕྱག་རྒྱ་ཆེན་མོའི་ཕྱག་རྒྱ་ལ་བརྟེན་ནས་རགས་ལུས་སྦྱོང་ཚུལ་དང་སྦྲེལ་ཏེ་བཤད་པ་ནི་ལེགས་པར་མ་གོ་སྟེ། འདིའི་རྗེས་དྲན་དང་ཏིང་ངེ་འཛིན་གྱི་ཡན་ལག་རྫོགས་པ་ལ་དུས་འཁོར་ནས་བཤད་པའི་ཀུན་ཏུ་འོད་ཉི་མའི་དཀྱིལ་འཁོར་ལ་སོགས་པའི་ས་བཅུ་གཉིས་ཐོབ་དགོས་ཤིང༌། དེ་ཐོབ་པ་ལ་ནི་ལྟེ་བའི་འཕོ་ཆེན་བཅུ་གཉིས་ཀྱི་རླུང་ཕྲ་བ་ལོ་གསུམ་ཕྱོགས་གསུམ་གྱི་ཡེ་ཤེས་ཀྱི་རླུང་སྟོབས་སུ་སོང་ནས་ལོ་གསུམ་ཕྱོགས་གསུམ་གྱི་ཞག་ལ་སོགས་པར་ཟོས་ནས་འཚང་རྒྱ་དགོས་ལ། འདུས་པ་བདེ་དགྱེས་སོགས་ལུས་ཕྱིའི་རྩ་ཆེན་ཉེར་བཞི་དང་སོ་དྲུག་གི་ལས་རླུང་སྦྱངས་ཏེ་གནས་དང་ཉེ་གནས་སོགས་ཀྱི་ས་བཅུ་གཉིས་ཐོབ་པའི་རྣམ་གཞག་ལས་མི་འབྱུང་ལ། དེས་ན་དུས་འཁོར་ནས་བཤད་པའི་ས་བཅུ་གཉིས་དང་འདུས་པ་བདེ་དགྱེས་སོགས་ནས་བཤད་པའི་ས་བཅུ་གཉིས་ལའང་མཆོག་དམན་ཡོད་པའི་ཁྱད་པར་ཡོད་པ་མ་ཤེས་པས་ཆེས་ནོངས་པར་གྱུར་པ་ཉིད་ཀྱི་ཕྱིར་རོ། ། དོན་དེས་ན་འདུས་༼༣༨༩༽པའི་ཏིང་ངེ་འཛིན་གྱི་ཡན་ལག་འཆད་པ་ན་ལས་ཡེའི་ཕྱག་རྒྱ་ཙམ་ལས་ཕྱག་རྒྱ་ཆེན་མོ་དང་མི་སྦྱོར་བ་ནི། རྗེ་བཙུན་ནཱ་རོ་པས་འདུས་པའི་ལུང་དེའི་འགྲེལ་པར། ཤེས་རབ་ཅེས་པ་ལ་སོགས་པ་སྟེ་ཤེས་རབ་ཐབས་ནི་སྙོམས་འཇུག་པས་ཞེས་པས་རྒྱུ་མཐུན་པ་ལ་སོགས་པའི་རིམ་པས་ནམ་མཁའི་པདྨར་འཕགས་པ་ན་མི་འགྱུར་བའི་བདེ་བའི་དབང་གིས་ཤེས་བྱ་དང་ཤེས་པ་གཅིག་ཏུ་འདྲེས་པ་དྲི་མ་མེད་པའི་གནས་སྐབས་སུ་བརྟན་པ་དང་གཡོ་བའི་དངོས་པོ་ཐམས་ཅད་རབ་ཏུ་གསལ་བའི་གཟུགས་སུ་མདོར་བསྡུས་པ་བྱས་ཏེ་ཞེས་པ་ཉེ་བར་བྱས་ཏེ་གོང་བུའི་སྦྱོར་བ་ཡིས་ནི་མཆོག་གི་ཟག་པ་མེད་པའི་བདེ་བ་ཆེན་པོའི་བདག་ཉིད་འོད་གསལ་བ་གཅིག་པུའི་གཟུགས་ཀྱིས་ཟོས་པ་སྟེ་ལྕགས་ལ་སོགས་པའི་ཁམས་ཐམས་ཅད་རོ་གཅིག་པའི་གཟུགས་གྲུབ་པ་རོའི་གཟུགས་བཞིན་ནོ། །
མཆོག་གི་ཟག་པ་མེད་པའི་བདེ་བ་ཆེན་པོར་རོ་གཅིག་པ་འོད་གསལ་བ་དེའི་དབུས་སུ་གཟུགས་བརྙན་ཀུན་རྫོབ་ཀྱི་བདེན་པའི་བདག་ཉིད་རྣམས་སྒོམ་བྱ་ནི་བལྟ་བར་བྱའོ། ། འདིའི་རབ་ཏུ་རྒྱས་པར་བཤད་པ་སྐད་ཅིག་ཅེས་པ་ལ་སོགས་པ་སྟེ། ཡེ་ཤེས་ནི་བདེན་པ་གཉིས་གཉིས་སུ་མེད་པར་གྱུར་པའི་སྐད་༼༣༩༠༽ཅིག་རྫོགས་པ་ནི་རྟོགས་པ་སྟེ། ཏིང་ངེ་འཛིན་ཞེས་པ་ཏིང་ངེ་འཛིན་གྱི་ཡན་ལག་གི་མིང་ཅན་ནོ། ། ཞེས་འབྱུང་ལ། དེར་ཕྱག་རྒྱ་ཆེན་པོ་ལ་འཇུག་པའི་རྗེས་ཆགས་ཤིག་བཤད་སྣང་ཡང་དེ་ནི་དུས་འཁོར་གྱི་ཕྱག་རྒྱ་ཆེན་མོའི་ཕྱག་རྒྱ་དེ་མ་ཡིན་ཏེ། གཟུགས་སོགས་ཀྱི་ཆོས་ཐམས་ཅད་སྟོང་ཉིད་ཙམ་དུ་རྟོགས་པ་ལ་དེར་བཞག་པ་ཡིན་ཏེ། ཇི་སྐད་དུ། ཕྱག་རྒྱ་ཆེན་མོའི་རྗེས་ཆགས་ནི་ཕྱི་རོལ་རང་གི་ཉམས་སུ་བསྒོམ་པ་ཡིན་ནོ། ། ཞེས་འབྱུང་ལ།
ལུང་འདི་ལ་བསམས་ནས་ཡིད་བཟང་རྩེ་པས། ཕྱག་རྒྱ་ཆེན་མོའི་ཕྱག་རྒྱ་ལ་བཞིན་ལག་མེད་པར་གཉིས་སྣང་མེད་པ་ཉིད་ལ་ངེས་པར་བཟུང་བ་ནཱ་རོ་པའི་དགོངས་པ་ཡིན་པར་འཆད་པའང་སྙིང་པོ་མེད་པ་ཉིད་དུ་ཤེས་པར་འགྱུར་རོ། ། ཐུགས་རྡོ་རྗེའི་རྣལ་འབྱོར་པ་དེ་ཁྱད་པར་དུ་བསྐྱང་བྱའི་དམ་ཚིག་དེ་ཇི་སྲིད་ལྟ་བུ་སྙམ་ན། སེམས་འགྲེལ་ལས་འབྱུང་བ་ལྟར་བརྗོད་ན། སྐུ་རྡོ་རྗེའི་དམ་ཚིག་གི་གསུང་རབ་གནས་པའི་ཐིག་ལེ་མ་ཉམས་པ་ལས་སྐུ་གསུང་ཐུགས་ཡེ་ཤེས་ཀྱི་དགའ་བ་བཞི་བསྲུངས་པས། འདུ་བྱེད་སྒྲིབ་མེད་དུ་བྱེད་པ་ཤ་ཆེན་བཟའ་བ་དང༌། གསུང་རྡོ་རྗེའི་དམ་ཚིག་ལྟེ་བར་གནས་པའི་ཐིག་ལེ་མ་ཉམས་པ་ལས་མཆོག་དགའ་བཞི་བསྲུངས་པས་༼༣༩༡༽གཟུགས་དང་རྣམ་ཤེས་སྒྲིབ་མེད་དུ་བྱེད་པ་བཤང་གཅི་ཟ་བ་དང༌། ཐུགས་རྡོ་རྗེའི་དམ་ཚིག་སྙིང་ཀར་གནས་པའི་ཐིག་ལེ་མ་ཉམས་པ་ལས་ཁྱད་དགའི་བཞི་བསྲུངས་པས་ཚོར་འདུའི་ཕུང་པོ་སྒྲིབ་མེད་དུ་བྱས་པ་ཁྲག་དང་ཁུ་བ་ཟ་བ་དང༌། ཡེ་ཤེས་རྡོ་རྗེའི་དམ་ཚིག་མགྲིན་པར་སོན་པའི་ཐིག་ལེ་མ་ཉམས་པ་ལས་ལྷན་སྐྱེས་ཀྱི་དགའ་བ་བཞི་བསྲུངས་པས་ཁམས་བཅོ་བརྒྱད་སྒྲིབ་བྲལ་དུ་བྱེད་པ་ཤ་ལྔ་ཟ་བའི་དམ་ཚིག་བཞི་དང༌། ཇི་སྐད་དུ།
ངེས་པར་རྡོ་རྗེའི་རིགས་དག་ལ་ནི་སྲོག་གཅོད་བྱ་སྟེ་རལ་གྲི་ལ་ཡང་བདེན་པ་མིན་པའི་ཚིག ། རིན་ཆེན་ལ་ནི་གཞན་ནོར་དབྲོག་བྱ་མཆོག་གི་པདྨའི་རིགས་ཉིད་ལའང་གཞན་གྱི་བུད་མེད་དབྲོག ། ཆང་དང་སྒྲོན་མ་སངས་རྒྱས་རྣམས་དང་བཟང་པོའི་ཡུལ་རྣམས་མཐའ་དག་འཁོར་ལོ་ལ་ནི་བསྟེན་པར་བྱ། ། གདོལ་པ་མོ་སོགས་མཐའ་དག་བུད་མེད་རྣམས་ནི་གྲི་གུག་ལ་ཡང་མཁའ་ཡི་པདྨར་སྨད་མི་བྱ། ། ཞེས་ཁྱད་པར་གྱི་སྲོག་གཅོད་སོགས་བཞི་ཆང་དང་ལྔ་དང༌། མཁའ་པད་དུ་མི་སྨད་པ་དང་དྲུག་སྟེ། ཇི་སྐད་དུ། ཉིན་དང་མཚན་མོ་ཐིག་ལེ་དག་ལས་དཀར་པོའི་རྒྱུན་འབབ་གང་ཞིག་མཱ་མ་ཀཱི་སྟེ་ཆང་མ་ཡིན། ། གོ་ཀུ་ལ་སོགས་མིག་ལ་༼༣༩༢༽སོགས་པ་ཉིན་ཞག་སོ་སོར་སྤྲོ་སྟེ་ཤ་གཞན་རེས་འགའ་དག་ཀྱང་མིན། ། རང་རིག་པ་ལ་གནས་པའི་ལྷ་རྣམས་དག་གིས་དག་པའི་ལུས་ལ་བདུད་རྩི་ལྔ་རྣམས་བསྙེན་པ་སྟེ། །
སྟོང་པར་སེམས་ནི་རབ་ཏུ་ཞུགས་པས་རོ་མཉམ་བྱེད་པ་འཁྲིག་པ་དེ་ནི་སྐྱེ་གནས་ལ་མ་ཡིན། ། ཞེས་ཤ་ལྔ་ཆང་བཅས་བུད་མེད་བསྟེན་པའི་དམ་ཚིག་དྲུག་དང༌། དཔལ་ལྡན་འདུས་པར་བཤད་པའི་སྐུ་གསུང་ཐུགས་ཀྱི་རྡོ་རྗེ་གསུམ་བསྲུང་བའི་དམ་ཚིག་དང༌། བདེ་མཆོག་ཉུང་ངུར། ངེས་པར་དངོས་གྲུབ་རྣམས་ཀྱི་རྒྱུ། ། དམ་ཚིག་རྣམས་ནི་བསྐྱང་བ་དང༌། ། རིགས་གཞན་ལས་བྱུང་ཕོ་ཉ་མོ། ། འདོད་ལ་ཆགས་པས་བགྲོད་མི་བྱ། ། གཉིས་མེད་ཐོགས་པ་མེད་པ་དང༌། ། དམ་ཚིག་རྣམས་ཀྱི་སྤྱོད་པ་སྟེ། །
མི་མོའི་སྤྱོད་པ་ལེགས་པར་བསྲུབ། ། ཚངས་པར་སྤྱོད་པ་དེ་བཞིན་ཞལ། ། འདྲེན་པ་རྩ་ཡི་ཀུན་སྤྱོད་དོ། ། ཞེས་པ་དམ་ཚིག་བརྒྱད་དུ་དྲན། ། རྣལ་འབྱོར་དབང་པོ་གང་བསྲུང་བ། ། མྱུར་དུ་དངོས་གྲུབ་ཐོབ་པར་འགྱུར། ། ཞེས་འབྱུང་བས། འདོད་གཟུགས་ཀྱི་དངོས་གྲུབ་དང་སངས་རྒྱས་ཀྱི་རྒྱུ་བྱང་སེམས་མི་འཕོ་བ་དང༌། དགའ་བ་བཅུ་དྲུག་མི་ཉམས་པར་སྐྱོང་བ་དང༌། དབུ་མ་མཆོག་གི་དབུགས་ཀྱི་རིགས་ལྡན་མ་དྷཱུ་ཏཱིར་འགྱུར་མེད་བདེ་བས་༼༣༩༣༽མཆོད་པ་དང༌།
ཉའི་མཐར་དགའ་བ་བཞིའི་བདེ་བ་ལྷན་སྐྱེས་སུ་རོ་མཉམ་པར་བྱེད་པ་དང༌། དགའ་བ་བཅུ་དྲུག་གི་ཐིག་ལེ་ནག་ཕྱོགས་སུ་མ་ཞུགས་པ་འགྱུར་མེད་སེམས་ཀྱི་བདེ་བའི་སེམས་ཀྱིས་ཞུགས་ནས་སེམས་ཅན་གྱི་དོན་རྟག་ཏུ་བྱེད་པ། འཕོ་མེད་ཀྱི་ཚུལ་ཁྲིམས་བསྲུང་བ། འོག་ཏུ་སོན་པའི་ཐིག་ལེ་ནོར་བུ་ནས་གཙུག་ཏོར་དུ་འཁོར་ལོ་དྲུག་གི་ལྟེ་བ་ནས་ལྟེ་བར་འདྲེན་པའི་དམ་ཚིག་སྟེ་བརྒྱད་དོ། ། ངེས་དོན་གྱི་དམ་ཚིག་མཆོག་ནི་གཉིས་ཏེ། ཡུལ་རྣམ་ཀུན་མཆོག་ལྡན་གྱི་སྟོང་ཉིད་ཡུལ་ཅན་བདེ་བ་ཆེན་པོའི་ཡེ་ཤེས་སྙོམས་པར་ཞུགས་ཏེ། བཅོམ་ལྡན་འདས་ཡབ་ཡུམ་ཕན་ཚུན་འཁྱུད་པའི་དགེ་ཚོགས་ཉམས་པ་མེད་པར་འཚོ་གཞེས་རྟག་པ་མཁའ་ཁྱབ་ཏུ་སྐྱོང་བར་བྱེད་པ་ཉིད་ཀྱི་ཕྱིར། ཇི་སྐད་དུ། ཤེས་དང་ཤེས་བྱ་གཅིག་གྱུར་རྒྱལ་བའི་དམ་ཚིག་གོ ། ཞེས་འབྱུང་ངོ༌། །
འོ་ན་དེ་ལྟའི་དམ་ཚིག་བསྐྱངས་པ་ལས་ཕན་ཡོན་ཅི་ཐོབ་ཅེ་ན། རྣམ་སྨིན་ལུས་སེམས་ཕྱི་ནང་འཇིག་རྟེན་ཕྲ་རགས་ཀྱི་རྒྱུ་བ་ཐམས་ཅད་སྦྲུལ་ཤུན་ལྟར་ཐ་སྙད་ཚད་གྲུབ་པ་ཞིག་གསལ་ནས་སངས་རྒྱས་པ་མ་ཡིན་པར་འཁོར་ཆོས་དེ་དག་རྨི་ལམ་གྱི་སྣང་བ་སད་པ་ལྟར་རགས་ལུས་སྣང་དམིགས་༼༣༩༤༽དང་བྲལ་བར་འགྱུར་ཏེ། འགྲེལ་ཆེན་དྲི་མ་མེད་པར། འདིར་བ་སྤུ་དང་སྐྲ་ནི་རབ་ཏུ་དགའ་བའོ། ། ལྤགས་པ་དང་ཤ་ནི་དྲི་མ་མེད་པ་དང༌། ཁྲག་རྣམ་པ་གཉིས་ནི་འོད་བྱེད་པ་དང༌། རོ་དང་ཆུ་ནི་འོད་འཕྲོ་བ་དང༌། རུས་པ་དང་རྐང་ནི་སྦྱང་དཀའ་བ་དང༌། རྩ་དང་སྲོག་ནི་མངོན་དུ་གྱུར་པ་དང༌། དུས་ཀྱི་མེ་དང་ཆགས་པའི་ཁམས་ནི་རིང་དུ་སོང་བ་དང༌།
སྒྲ་གཅན་ནི་མི་གཡོ་བ་དང༌། ཉི་མ་ནི་ལེགས་པའི་བློ་གྲོས་དང༌། ཟླ་བ་ནི་ཆོས་ཀྱི་སྤྲིན་དེ་ཆགས་པ་དང་མུན་པ་དང་རྡུལ་དང་སྙིང་སྟོབས་ཀྱི་ཆོས་ཀུན་རྫོབ་ལ་འཇུག་པའོ། ། དེ་ལྟར་སྤུ་ལ་སོགས་པ་ནི་ཟླ་བའི་མཐའ་ནི་མཐའ་དག་ལུས་ལ་གནས་པ་དེ་རྣམས་ཀྱི་སྒྲིབ་པ་མེད་པ་ལ་ས་བཅུ་པོ་དེ་རྣམས་སོ། ། ཞེས་འབྱུང་ངོ༌། ། འོ་ན་དེ་ལྟའི་འཁོར་ཆོས་དག་ཚུལ་དེ་དུས་འཁོར་བའི་ཕྱོགས་ལ་འཐད་ཀྱང༌། ཕ་མའི་རྒྱུད་ཀྱི་སྒོ་ནས་འཚང་རྒྱ་ན་ཚུལ་དེ་ལྟ་མིན་པར་ཤར་ཙོང་ག་པའི་བཞེད་པ་ལྟར་སྒྱུ་ལུས་གྲུབ་པ་ན། རགས་པ་རྣམ་སྨིན་གྱི་ལུས་ཐ་སྙད་ཚད་མས་གྲུབ་པའི་རྡོས་བཅས་གསེར་དངུལ་གྱི་ཟ་མ་ཏོག་ཏུ་གཞུག་བྱར་ལུས་སོ་ཞེས་པའི་ལུགས་ཉིད་ལ་དཔང་དུ་བྱ་དགོས་༼༣༩༥༽སོ་སྙམ་ནའང་མིན་ཏེ། ཕ་མའི་རྒྱུད་དག་ལས་ཀྱང་སྒྱུ་ལུས་རྡོ་རྗེའི་སྐུ་གྲུབ་པ་ན་རྡོས་བཅས་ཀྱི་ཤ་རུས་སོགས་ལུས་ནས་གསེར་དངུལ་ས་རྡོ་སོགས་ཀྱི་བུམ་པར་གཞུག་མི་དགོས་པའི་ཕྱིར་ཏེ། དེ་ཉིད་དེ་དེར་མ་གྲུབ་པའི་དག་པའི་ཐབས་ཤེས་ཀྱི་ཡེ་ཤེས་ཀྱི་སྤྱན་རབ་ཏུ་གསལ་བའི་ངོས་ནས་རྣམ་སྨིན་རྡོས་བཅས་ཚད་གྲུབ་པའི་རགས་ལུས་སོགས་ཀྱི་ཆོས་འགར་ཡང་དམིགས་པ་མེད་པར་སངས་རྒྱས་པར་འགྱུར་བའི་ཕྱིར།
རྒྱལ་པོ་ཨིནྡྲ་བྷཱུ་ཏཱིས་ཁ་སྦྱོར་འགྲེལ་པར། ཇི་སྐད་དུ། ས་བོན་ཞེས་པ་ནི་ཇི་ལྟར་དངུལ་ཆུ་བསད་པ་དང་ཟག་པའི་རིམ་པས་བསད་པ་དང་གཟག་པའི་ལས་བྱེད་དེ་བརྒྱ་སྟོང་ཕྲག་དུ་མ་དང་ཇི་སྲིད་གྲངས་མེད་པར་བྱེད་དོ། ། དེ་བཞིན་འདིར་ཡང་རྫོགས་པའི་རིམ་པས་ས་བོན་གྱི་གཟུགས་སུ་གནས་པ་ནི་ཡེ་ཤེས་ཆེན་པོ་ཞེས་པའི་དོན་ཏོ། ། དེ་ཆོས་ཀྱི་དབྱིངས་སུ་ཞུ་བར་བྱས་ཤིང་ཀུན་གཞི་རྣམ་པར་ཤེས་པ་ལ་ཐིམ་པར་འགྱུར་ཅེས་པའི་དོན་ཏོ། ། མ་རིག་པ་ལ་སོགས་པའི་སྒྲིབ་པ་ཟད་པ་ངེས་པར་གསུངས་པའི་ཚིག་གོ ། དེ་ལྟར་དངུལ་ཆུ་བཞིན་དུ་ཀུན་གཞི་རྣམ་པར་ཤེས་པ་ལ་སོགས་བསད་ཅིང༌། དེ་བཞིན་དུ་ཕུང་༼༣༩༦༽པོ་དང་ཁམས་དང་སྐྱེ་མཆེད་བཅུ་གཉིས་དང༌། དེ་བཞིན་དུ་ལས་ཀྱི་དབང་པོ་དྲུག་དང་དེའི་བྱ་བ་དྲུག་ཀྱང་བསད་ཅེས་པའི་དོན་ཏོ། ། འདིས་ནི་རང་དབང་ཐོབ་པའི་དེ་བཞིན་གཤེགས་པར་འགྱུར་རོ། །
རང་དབང་ཐོབ་པ་དེས་ནི་གང་དང་གང་དུ་འགྲོ་འདོད་པ་དེ་དང་དེར་འགྲོ་བར་འགྱུར་ཏེ་གཞན་དུ་མ་ཡིན་ནོ། ། ཞེས་དང༌། དེ་ལ་རེ་ཞིག་རྩ་ནི་རྣམ་པ་གསུམ་དུ་འགྱུར་ཏེ་དང་པོ་ཁོང་སྟོང་རྒྱུ་བའི་དབྱིབས་ཀྱི་རྩའོ། །

གཉིས་པ་ནི་བྱང་ཆུབ་སེམས་ཀྱི་རྩའོ། ། དེ་བཞིན་དུ་བྱང་ཆུབ་སེམས་སྐྱེད་པར་བྱེད་པ་རླུང་གི་རྩའོ། ། གང་གི་ཚེ་རྩ་དེ་རྣམས་གནམ་སྟོང་དང་ཉ་དག་གི་མཐར་གང་བར་འགྱུར་ཞིང་མཐའ་དག་གི་ཆ་གཉིས་སུ་འདུས་པ་དེའི་ཚེ་བྱང་ཆུབ་སེམས་རྒྱུ་བར་མི་འགྱུར་རོ། ། དེ་མི་རྒྱུ་བའི་ཕྱིར་རྩ་རྣམས་ཀྱང་རྒྱུ་བར་མི་འགྱུར་རོ། ། དེ་མི་རྒྱུ་བའི་ཕྱིར་རྩ་རྣམས་དང་བྱང་ཆུབ་ཀྱི་སེམས་རོ་མཉམ་པ་ཉིད་དུ་འགྱུར་རོ། ། དེ་ཞུ་བའི་ཕྱིར་རྒྱུས་པའི་ཁམས་འཇུ་བར་འགྱུར་རོ། ། དེའང་ཞུ་བའི་ཕྱིར་ལྤགས་པའི་ཁམས་ཞུ་བར་འགྱུར་རོ། ། དེ་དག་ཡོངས་སུ་ཟད་པའི་ཕྱིར་ལུས་ལ་སོགས་པའི་ཁམས་ཡོངས་སུ་ཟད་པར་འགྱུར་རོ། ། དེས་ན་དབང་པོ་དང་ཕུང་པོ་རང་བྱུང་བའི་ཁམས་རྣམས་ཡོངས་སུ་ཟད་པར་འགྱུར་རོ། ། དེ་བས་ན་གཟུང་བ་འཛིན་༼༣༩༧༽པ་རྣམས་མི་དམིགས་སོ། ། ཞེས་འབྱུང་ངོ༌། །
སྨྲས་པ། ད་ནི་རྒྱལ་བའི་དཀྱིལ་འཁོར་ཡོད་དོ་འཚལ། ། ཐུགས་རྗེ་ཆེན་པོ་སྤྱན་རས་གཟིགས་དབང་པོའི། ། རྡོ་རྗེ་བཞི་ཡི་རྒྱ་མཚོར་བབ་པ་ལས། ། དཀོན་མཆོག་མཆོག་གི་ཕྲིན་ལས་ཀྱིས་བསྲུབས་པས། ། དཔལ་ལྡན་ཀརྨ་པ་ཞེས་ཉི་མ་མཆོག ། སྐུ་བཞི་ངོ་སྤྲོད་འོད་ཟེར་འབར་བ་དེ། ། ཆུ་གཏེར་དབུས་ནས་ནམ་མཁར་འཕགས་པའི་ཚེ། ། སྒྲིབ་བྲལ་དུས་ཀྱི་འཁོར་ལོའི་སྣ་ཚོགས་ཡུམ། ། བཅོམ་ལྡན་རྡོ་རྗེ་ཕག་མོས་བདེར་འཁྱུད་དེ། །
དགའ་བའི་བདུད་རྩིའི་བཅུ་དྲུག་ཕབ་པ་ལས། ། རྗེ་བཙུན་སངས་རྒྱས་མཉན་པ་ལ་སོགས་པའི། ། ས་ཡི་གཞི་ལ་སྒྲུབ་རྒྱུད་མེ་ཏོག་དཀར། ། བཞད་པའི་ཚུལ་ལ་བདག་སེམས་བུང་བ་མོ། ། ཤིན་ཏུ་དགའ་བའི་ཟ་ཟིར་གླུ་དབྱངས་ནི། ། རྗེས་འཇུག་རྣམ་རོལ་བུང་རྩི་འདོད་པ་པོར། ། སྙིང་ལ་སྨན་པར་འགྱུར་ཕྱིར་ཅི་ཡང་བླངས། ། ཞེས་སོ། ། བཞི་པ་ཡེ་ཤེས་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་ངོ་བོ་ཉིད་སྐུའི་ཁྲིད་ལ། རྗེ་བཙུན་ནཱ་རོ་པཎ་ཆེན་གྱི་མན་ངག་གསང་སྔགས་ཕྱི་འགྱུར་ལྟར་བཤད།
ལུང་བསྟན་སྐྱེས་བུ་མི་བཞི་ཐུགས་རྒྱུད་གཅིག་པའི་སློབ་དཔོན་དགའ་རབ་རྡོ་རྗེ་དང་པདྨ་འབྱུང་གནས་ཀྱི་མན་༼༣༩༨༽ངག་གསང་སྔགས་སྔ་འགྱུར་ལྟར་བཤད་པའོ། ། དང་པོ་ལ་གོ་དོན་མདོར་བསྡུས་སུ་བཤད། ཉམས་ལེན་ལག་ཏུ་ཇི་ལྟར་ལེན་པའོ། ། དང་པོ་ནི། ཕ་མའི་རྒྱུད་སྡེ་ནས་གཉིས་མེད་དུས་ཀྱི་འཁོར་ལོའི་བར་གྱི་འཇིག་རྟེན་དང་འཇིག་རྟེན་ལས་འདས་པའི་དབང་དང་འབྲེལ་བའི་བསྐྱེད་པ་དང་རྫོགས་པའི་རིམ་པའི་ཕྱག་རྒྱ་བཞི་དང་གསུམ་ལ་སོགས་པའི་དགེ་ཚོགས་བསགས་ནས་འཚང་རྒྱ་ཚུལ་ལེགས་པར་བཤད་ཀྱང༌། དེ་ཐམས་ཅད་ཀྱི་སྤོགས་ཆོག་ཏུ་ལས་ཀྱི་ཕྱག་རྒྱ་ཉིད་སྔགས་པའི་ལས་རྒྱ་ལའང་སྒྲིབ་བྲལ་གྱི་སངས་རྒྱས་ཉིད་སྐྱེ་བ་སྤྲུལ་སྐུར་མི་མོ་ཕལ་པའི་གཟུགས་སུ་མཛད་ནས་སྔགས་ལམ་གྱི་གདུལ་བྱ་སྐད་ཅིག་ཏུ་རྗེས་སུ་འཛིན་པར་མཛད་ལ། དེ་ལྟའི་ཕྱག་རྒྱ་ལའང་ཕ་མའི་རྒྱུད་དུ་འཚང་རྒྱ་ཀ་མའི་ཕྱག་རྒྱ་རང་དང་སྐལ་མཉམ་གྱི་ས་བཅུ་མའམ། རང་ལས་སྐལ་བ་མཆོག་ཏུ་གྱུར་པ་བཅོམ་ལྡན་འདས་རྣལ་འབྱོར་མའམ་བདག་མེད་མ་ཡུལ་གྱི་མི་མོ་ལོ་བཅུ་གཉིས་མ་ལ་སོགས་པར་བཞེངས་པ་ལ་སྦྱོར་བས། ཀུན་གཞི་རྣམ་ཤེས་བཞི་པའི་གནས་སྐབས་ཀྱི་རྒྱ་མཚོ་ཆེན་པོའི་འཇིང་སྐམ་རྗེས་ཀྱི་གནས་ངན་ལེན་གྱི་གཟུང་འཛིན་གྱི་རྦ་རླབས་ཆེས་ཕྲ་བ་གཅོད་བྱེད་ཞིག་རྡོ་རྗེའི་ཉེ་རྒྱུ་སྟེ། འདི་ཉིད་༼༣༩༩༽ཀྱི་ཕྱིར།
རྣལ་འབྱོར་དབང་ཕྱུག་བིར་ཝ་པས་ཀྱང༌། ཀྱེའི་རྡོ་རྗེའི་མན་ངག་ཏུ་འཚང་རྒྱ་ཀའི་ཉེ་རྒྱུའི་ཕྱག་རྒྱའི་བྱིན་བརླབས་སློབ་མ་ལ་འཇུག་པའི་སྐབས་སུ་གསང་བ་ནང་གི་རྟེན་འབྲེལ་ལ་བརྟེན་ནས་རང་གི་ཕྱག་རྒྱ་མ་ས་བཅུ་མ་ལ་སོགས་པའི་གསང་གནས་ཀྱི་ཁམས་དངས་མའི་དངས་མ་ཆེན་པོར་ཁམས་གསུམ་པ་ཐམས་ཅད་རང་བཞིན་རྣམ་པར་དག་པའི་དཀྱིལ་འཁོར་ལྷ་དང་ལྷ་མོར་ཆོས་ཀྱི་སྤྱན་དྲི་མ་མེད་པས་མཐོང༌། ཡིད་བཟང་མའི་རྩ་ཁམས་དངས་མའི་དངས་མ་ཆེན་པོའི་ནང་གི་མཁའ་འགྲོ་ཡབ་ཡུམ་ཐམས་ཅད་དབུ་མ་འབའ་ཞིག་གི་ཕོ་བྲང་དུ་འདུས་པས་ཕྱིའི་ཡེ་ཤེས་ཀྱི་མཁའ་འགྲོ་སྤྲུལ་པའི་སྐུ་དང༌། ལོངས་སྤྱོད་རྫོགས་པའི་སྐུ་དང༌། ཆོས་ཀྱི་སྐུ་ཐམས་ཅད་རིང་ནས་འདུས་ནས་སྒྲུབ་པ་བདག་གི་སྐུ་མི་ཟད་པའི་བ་སྤུའི་བུ་ག་རེ་རེ་ལ་ཐ་མི་དད་པའི་ཚུལ་གྱིས་སློབ་པར་བྱེད་དོ། ། དེ་གཉིས་ཀའི་གསང་བའི་རྟེན་འབྲེལ་ལས་ཧ་རི་འཕྲོག་པ་སྟེ། རྩ་གཉིས་ཀྱི་སྲོག་རྩོལ་གྱི་རླུང་ཐམས་ཅད་ཨ་བ་དྷཱུ་ཏཱིས་འཕྲོག་སྟེ། དབུ་མར་ཞུགས་པའི་རྟགས་དབུ་མ་མཐོང་བ་ལ་སོགས་པ་དབང་ཕྱུག་གི་དོན་བརྒྱད་འཆར་ཏེ། དེ་ལ། ཕྲ་ཞིང་ཡང་ལ་ཕྲ་བར་ནུས་པ་དང༌། །
སྤྱོད་པར་ནུས་དང་བདག་ཉིད་ཆེན་པོ་དང༌། ། ༼༤༠༠༽དགའ་མགུར་བྱེད་དང་ཐམས་ཅད་དབང་དུ་འགྱུར། ། ཅི་འདོད་བྱེད་དང་དབང་ཕྱུག་དོན་བརྒྱད་དོ། ། ཞེས་པ་ལྟར་ཏེ། ཕྲ་བ་ནི་རི་མོ་ནག་པོ་ཡིད་ཀྱི་ཡུལ་དུ་བྱས་པ་ཞེས་བྱ་སྟེ། འཁོར་འདས་ཀྱི་ཆོས་ཐམས་ཅད་དབུ་མ་འབའ་ཞིག་ཏུ་མཐོང་བའོ། ། ཡང་བ་ནི་ཡེ་ཤེས་ཀྱི་རླུང་སྟེ། དེའི་སྟོབས་ཀྱིས་ནམ་མཁའི་མཐའ་ཀླས་པའི་འཇིག་རྟེན་གྱི་ཁམས་ཁ་ཅིག་ཙམ་ལ་རྫུ་འཕྲུལ་གྱིས་བལྟ་བ་དང་འགྲོ་བ་ལ་སོགས་པ་ནུས་པའོ། ། ཕྲ་བར་ནུས་པ་ནི་དབུ་མའི་ནང་དུ་རླུང་སེམས་ཞུགས་པ་དེའི་མཐུས་བདག་གཞན་མཐའ་དག་སྟོང་པ་ཉིད་དུ་ཐིམ་པར་རྟོགས་པས་གཉིས་སྣང་ཐམས་ཅད་ནུབ་པའོ། ། སྤྱོད་པར་ནུས་པ་ནི་དབུ་མ་དེ་ནང་གི་བཙུན་མོ་ཡིན་པས་དེར་རླུང་སེམས་ཞུགས་པའི་རྟེན་འབྲེལ་གྱི་ཕྱི་རོལ་དུ་སྤྱན་མ་ལ་སོགས་པའི་ལྷན་ཅིག་སྤྱོད་པའི་བཙུན་མོ་དང༌།
གཟུགས་རྡོ་རྗེ་ལ་སོགས་རྗེས་སུ་འབྲངས་པའི་ཡུམ་གྱིས་བསྐོར་ཏེ་ཟག་མེད་ཀྱི་འདོད་ཡོན་ལྔ་ལ་ལོངས་སྤྱོད་པར་ནུས་པའོ། ། བདག་ཉིད་ཆེན་པོ་ནི་མཚན་དཔེ་འབར་བ་ལ་སོགས་པའི་ཡོན་ཏན་ཅི་རིགས་པར་ལྡན་པ་མཐོང་བ་དང༌། བདུད་བཞི་ལས་རྣམ་པར་རྒྱལ་བའི་ཡོན་ཏན་དང་མཐུ་སྟོབས་ཀྱི་བདག་པོར་གྱུར་པའོ། ། དགའ་མགུར་བྱེད་པ་ནི་སེམས་ཅན་རྣམས་ལ་ཇི་ལྟར་འདོད་པའི་སྐུ་དང་གསུང་༼༤༠༡༽ལ་སོགས་པའི་རྣམ་པར་འཕྲུལ་བ་སྣ་ཚོགས་བསྟན་པས་གདུལ་བྱ་རྣམས་ཀྱི་བསམ་པ་ཚིམ་པར་ནུས་པ་ལ་སོགས་པ་རྗེས་སུ་བསྟན་པ་དང༌། ཀུན་བརྗོད་པའི་ཆོ་འཕྲུལ་ལ་དབང་འབྱོར་བའོ། ། ཐམས་ཅད་དབང་དུ་བྱེད་པ་ནི་འགྲོ་བ་ཐམས་ཅད་ཚོགས་གཉིས་རྫོགས་པ་ལ་འགོད་པ་ལ་དབང་ཐོབ་པས་སེམས་ཅན་གྱི་དོན་དུ་མི་འགྱུར་བའི་སྐད་ཅིག་ཙམ་ཡང་མེད་པའོ། ། ཅི་འདོད་བྱེད་པ་ནི་རང་གཞན་གཉིས་ཀའི་དོན་དུ་གནམ་རྡོ་ལྷུང་བ་དང༌། རྒྱ་མཚོ་འཁྲུག་པའི་སྒྲ་དང༌། གཅིག་ལས་མང་པོར་བྱེད། མང་པོ་ལས་གཅིག་ཏུ་བྱེད་པ་ལ་སོགས་པ་རྫུ་འཕྲུལ་གྱི་ཆོ་འཕྲུལ་ལ་དབང་ཐོབ་པའོ། །
དེ་དག་ཀྱང་བདག་ཉིད་ཀྱི་བཞེད་པ་ཙམ་ལ་རག་ལས་པ་ཡིན་པས་ཟག་མེད་ཀྱི་ཡོན་ཏན་མ་ལུས་པ་ལ་དབང་འབྱོར་བའི་ཕྱིར། དབང་ཕྱུག་ཐམས་ཅད་རབ་ཏུ་གྲུབ་པ་ཡིན་ནོ། ། དེ་ནི་ས་བཅུ་གསུམ་མའི་ཉེ་རྒྱུའི་སྐབས་ཏེ། དེ་ནས་ས་བཅུ་གསུམ་པ་ལ་ཉེ་རྒྱུ་ནི་ས་བཅུ་གསུམ་ཐོབ་ཀར་ཕྱག་རྒྱ་ས་བཅུ་མ་དང༌། བཅུ་གཅིག་མ་དང་བཅུ་གཉིས་མ་རྣམས་ཡིད་ཀྱི་བཞེད་པ་ཙམ་གྱིས་བཀུག་སྟེ། རྡོ་རྗེ་སློབ་དཔོན་དུས་གསུམ་གྱི་ཕྱི་ནང་གསང་བ་དེ་ཁོ་ན་ཉིད་ཀྱི་བདེ་བར་གཤེགས་པ་སྐུ་གསུང་ཐུགས་ཡེ་ཤེས་རྡོ་རྗེའི་བཅུད་བྱང་ཆུབ་ཀྱི་བདུད་རྩིའི་མ་ལུས་པ་འདུས་པ་ཡི་༼༤༠༢༽དམ་གྱི་ལྷ་དང་བླ་མ་དབྱེར་མེད་དེ་ཡེ་ཤེས་གཙོ་བོར་གྱུར་པ་ཤེས་རབ་མ་དང་སྙོམས་པར་འཇུག་པ་ལ་དེའི་བྷ་ག་ཆོས་འབྱུང་ནམ་མཁའ་མཉམ་པར། དབང་བཞིས་ཡིད་ཀྱི་དབང་བཞི་པ་མཐར་ཕྱིན་ཏེ། འགྲོས་བཞི་ཐིམ་ནས་སྐུ་བཞི་མཐར་ཕྱིན་པའི་དངོས་གྲུབ་ལེན་པའི་རྟེན་འབྲེལ་བར་ཆད་མེད་ལམ་གྱིས་འབིགས་བྱེད་གཞོན་ནུའི་གྲོང་ཁྱེར་ཆོས་ཀྱི་དབྱིངས་བྱང་ཆུབ་ཀྱི་སེམས་ཀྱིས་འབིགས་ཏེ། དེ་ལ་འབིགས་བྱེད་ནི་དོན་དམ་པའི་བྱང་ཆུབ་ཀྱི་སེམས་བར་ཆད་མེད་ལམ་པའི་ལམ་མཐར་ཐུག་པ་འབྱུང་བའོ་ཞེས་འབྱུང་ལ། དེ་ལྟའི་ཉེ་རྒྱུའི་ཕྱག་རྒྱ་ནི་བདག་ཉིད་དང་རྟོག་པ་རང་མཉམ་དང༌།
བདག་ཉིད་ལས་ལྷག་པའི་ཕྱག་རྒྱ་མ་དགོས་པར་གསུངས་པའི་འཚང་རྒྱ་ཀ་མའི་ཕྱག་རྒྱ་ནི་སངས་རྒྱས་ཀྱི་སར་གནས་པའི་བཅོམ་ལྡན་འདས་མ་ཞིག་ལ་གཙོ་བོར་བརྟེན་དགོས་སོ་ཞེས་བྱ་བ་འདིའང་རྡོ་རྗེ་ཐེག་པའི་ཕ་མའི་རྒྱུད་ཀྱི་གསང་བའི་མན་ངག་མཆོག་ཏུ་གྱུར་པ་ཡིན་ནོ། ། འོ་ན་ལས་ཀྱི་ཕྱག་རྒྱའི་ལམ་འདི་གོང་དུ་སྐུ་གསུང་ཐུགས་ཀྱི་ངོ་སྤྲོད་ཀྱི་སྐབས་སུ་རྒྱས་པར་བསྟན་ཟིན་པས་ད་ཡེ་ཤེས་ཀྱི་སྐུའི་ངོ་སྤྲོད་ཀྱི་སྐབས་སུ་རྩལ་འདོན་དུ་བཤད་ཅི་དགོས་སྙམ་ནས། ལས་རྒྱ་ཙམ་གོང་དུ་རྒྱ་ཆེར་བཤད་༼༤༠༣༽ཟིན་ཀྱང༌། འདིར་ནི་ལས་རྒྱའི་རྟེན་རྫོགས་པའི་སངས་རྒྱས་གཞན་རྒྱུད་དུ་གྲུབ་པ་ཞིག་གིས་སྐལ་ལྡན་གྱི་སློབ་མའི་རྒྱུད་སྒྲིབ་བྲལ་དུ་མཛད་པ་ཡིན་ལ་དེའང་ཇི་ལྟར་སྒྲིབ་བྲལ་དུ་མཛད་ན། རྡོ་རྗེ་ཐེག་པ་བླ་ན་མེད་པའི་ལམ་དུ་འཚང་རྒྱ་བ་ལ་ངེས་པར་མིའི་ལུས་རྟེན་ལ་བརྟེན་ཏེ་འཚང་རྒྱ་དགོས་པ་ལས། དེའི་འཇུག་པ་དང་བསྟུན་པར་མིའི་བུ་མོའི་སྲིད་པར་སྐྱེ་བ་བཞེས་ནས་སློབ་མའི་རྒྱུད་ཀྱི་སྒྲིབ་པའི་དབའ་རླབས་རྒྱུའི་ཐེག་པའི་སངས་རྒྱས་དང་རྒྱུད་སྡེ་འོག་མའི་སངས་རྒྱས་ཀྱིས་མི་སྤོང་བའི་སྒྲིབ་པ་ཐམས་ཅད་གཅོད་པར་བྱེད་པས་དེ་ལྟ་བུའི་རྟེན་ལ་བརྟེན་ནས་སྒྲིབ་པ་ཆེས་ཕྲ་བའི་གནས་ངན་ལེན་སྦྱོང་ཆེད་ཡེ་ཤེས་ཀྱི་སྐུའི་ངོ་སྤྲོད་འདིར། རྡོ་རྗེ་ཐེག་པའི་རྫོགས་རིམ་གྱི་ལུས་ཡོངས་སུ་རྫོགས་པའི་བོགས་འདོན་གྱི་བྱེ་བྲག་རྡོ་རྗེ་རྦ་རླབས་ཀྱི་ལམ་ཞེས་མ་རྒྱུད་ཐུན་མོང་མིན་པའི་རྫོགས་རིམ་དུ་བཤད་པ་དེ་ཉིད་འདིར་ཡང་ཅུང་ཟད་བཀྲོལ་བར་བྱས་པ་ཡིན་ཏེ། དེ་ལྟར་གྱི་ཚེ་དབང་བཞི་པ་རྡོ་རྗེ་རྦ་རླབས་ཀྱི་ལམ་ཞེས་པའང༌། དབང་གསུམ་པའི་ཆོས་ཅན་བདེ་བ་ལ་དབང་བཞི་པའི་ཆོས་ཉིད་སྟོང་ཉིད་ཀྱི་དབང་དོན་གྱི་ལམ་ཁོ་ན་ཙམ་མི་བཟུང་གི ། དབང་དོན་དེ་གང་ལ་བརྟེན་༼༤༠༤༽པའི་ཕྱག་རྒྱ་ཁྱད་འཕགས་པའི་ལམ་ལ་བཞི་པ་རྡོ་རྗེའི་རྦ་རླབས་ཀྱི་ལམ་ཞེས་བརྗོད་པ་ཡིན་ཏེ།
ཕྱག་རྒྱ་འདི་ལ་མ་བརྟེན་པར་ལས་རྒྱ་ཙམ་གྱི་དབང་བཞི་པས་རྡོ་རྗེ་རྦ་རླབས་ཀྱི་ལམ་གྱི་བྱ་བ་མི་བྱེད་པའི་ཕྱིར། འོ་ན་གཞན་རྒྱུད་དུ་གྲུབ་པའི་བཅོམ་ལྡན་འདས་མ་ཞིག་སློབ་མའི་རྣལ་འབྱོར་པ་རང་ག་བའི་སྤྱོད་ཡུལ་དུ་བདེ་བར་འོང་གི་མི་སྲིད་དམ་སྙམ་ན། དེ་ལྟ་ནའང་མ་ཡིན་ཏེ། སྔགས་སུ་མ་ཟད་མདོར་ཡང་སངས་རྒྱས་ཀྱི་བཟོ་དང་སྐྱེ་བ་སྤྲུལ་སྐུ་གདུལ་བྱ་སྐལ་ལྡན་གྱི་སྤྱོད་ཡུལ་བདེ་བར་རྒྱུ་བ་འགྱུར་བར་གསུངས་པའི་ཕྱིར་ཏེ། ཁྱད་པར་སྐྱེ་བ་སྤྲུལ་སྐུ་ནི། སེམས་ཅན་གྱི་སྐལ་བའི་འཇུག་པ་དང་མཐུན་པར་བུ་དང་བུ་མོ་དང་ཆུང་མ་སོགས་དང་བྲལ་བའི་སྡུག་བསྔལ་ཅན་ལ་བུ་དང་བུ་མོ་དང་ཆུང་མ་ལ་སོགས་པར་སྐྱེ་བ་བཞེས་ཏེ། གནས་སྐབས་སྐྱེ་བོ་དེ་དག་གི་འདོད་དོན་བསྒྲུབས་ནས་མཐར་ཐུག་མངོན་མཐོ་ངེས་ལེགས་ལ་འགོད་པར་རྒྱ་ཆེར་མདོ་རྣམས་ལས་ཀྱང་འབྱུང་བར་ཤེས་པར་བྱའོ། ། དེས་ན་རང་རྒྱུད་དུ་གཏོགས་པའི་སྒྲིབ་བྲལ་བཅོམ་ལྡན་འདས་མ་ཕྱག་རྒྱ་ཆེན་མོའི་ཕྱག་རྒྱ་བསྟེན་ཚུལ་ཐུགས་རྡོ་རྗེའི་སྐབས་སུ་ལེགས་པར་བཤད་ཟིན་པའི་རྗེས་ནས། འདིར་གཞན་རྒྱུད་དུ་གཏོགས་པའི་སྒྲིབ་བྲལ་བཅོམ་ལྡན་འདས་མ་༼༤༠༥༽ཕྱག་རྒྱ་ཆེན་མོའི་ཕྱག་རྒྱ་ལ་བསྟེན་ཚུལ་མིག་ཕྱེད་པར་བྱས་པ་ཡིན་ཏེ། བདེ་མཆོག་སྡོམ་འབྱུང་ལས།
དཔའ་བོ་ཀུན་དང་མཉམ་སྦྱོར་བ། ། མཁའ་འགྲོ་དྲ་བའི་བདེ་བ་མཆོག ། ཁམས་བཞི་པ་དང་ཕུང་པོ་ལྔ། ། དེ་བཞིན་ཡུལ་དྲུག་བདག་ཉིད་ནི། ། ལྷ་མོ་ཧེ་རུ་ཀ་ཡེ་ཤེས། ། དེ་ལ་ཐ་དད་མི་བརྟག་གོ ། དཀྱིལ་འཁོར་དེ་བཞིན་ཉིད་རྒྱས་བཏབ། ། དེ་བཞིན་མཁའ་འདྲ་སྟོང་པ་ཉིད། ། སྣ་ཚོགས་དེ་བཞིན་ཉིད་བདག་མེད། ། ཐབས་ནི་སྙིང་རྗེའི་སྟོབས་ཡིན་ཏེ། །
ཟུང་དུ་འཇུག་པ་རྣམ་རྟོག་བྲལ། ། དཀྱིལ་འཁོར་སྙིང་པོ་མཆོག་ཡིན་ནོ། ། རྣམ་རྟོག་སྦྱོར་བ་བསམ་ན་ཡང༌། ། དེ་ཚེ་མི་རྟོག་བསམ་མི་ཁྱབ། ། རྣམ་པ་ཀུན་གྱི་མཆོག་ལྡན་པ། ། བདེ་བའི་དབང་པོ་རྣམ་པ་མེད། ། དངོས་དང་དངོས་མེད་བདག་ཉིད་ཀྱང༌། ། རྟག་ཏུ་སྲིད་པར་འབྱུང་བར་མཛད། ། ཅེས་འབྱུང་ལ། དེ་དང་མཐུན་པར།
ལྷ་དང་ལྷ་མ་ཡིན་ལ་སོགས་པ་མ་ལུས་པས་ཞབས་ཀྱི་པདྨ་ཟུང་ལ་མེ་ཏོག་གི་ཕྲེང་བས་མཆོད་པ་དཔལ་མགོན་བདེ་བ་ཆེན་པོ་པདྨ་བཛྲ་གྱི་གསང་བ་གྲུབ་པར། རང་གིས་རིག་པའི་ལྷ་རྫས་དེ། ། ཕྱག་རྒྱ་ཆེན་པོ་མཆོག་ཏུ་དགེ ། ཐ་མལ་ལུས་ལ་བརྟེན་ནས་གནས། ། ཤེས་༼༤༠༦༽རབ་ཆུང་བས་མཐོང་མི་འགྱུར། ། ཞེས་དང༌། མི་ཡི་བུ་མོ་མཐུ་ཆེན་གྱིས། ། དམ་ཚིག་བཟང་པོ་འགྲུབ་པར་འགྱུར། ། འདོད་པའི་རྫུ་འཕྲུལ་ཆེ་ལྡན་ཞིང༌། ། ཆུ་དང་རྡུལ་དག་རྣམ་པར་སྤངས། །
སྣ་ཚོགས་གཟུགས་དག་རབ་བརྟེན་པའི། ། ལྷ་རྫས་བཙུན་མོ་བསྟེན་པར་བྱ། ། ཞེས་འབྱུང་བའི་མི་ཡི་བུ་མོ་མཐུ་ཆེན་དང༌། ཐ་མལ་ལུས་ལ་བརྟེན་ཞེས་པ་དང༌། ཆུ་རྡུལ་སྤངས་ཞེས་པ་སྒྲིབ་བཅས་ཀྱི་ལུས་དང་བྲལ་ཀྱང་ལུས་དེའི་ཚུལ་བཟུང་བ་རྣམས་གཞན་རྒྱུད་ལ་གྲུབ་པའི་བཅོམ་ལྡན་འདས་མའི་དབང་དུ་མཛད་པ་ཡིན་ལ། དེས་ན་གཞན་རྒྱུད་དུ་གྲུབ་པའི་བཅོམ་ལྡན་འདས་མ་ཕོ་ཉ་མའི་ངོ་བོ་མིའི་སྐྱེ་བ་སྤྲུལ་སྐུ་འཛིན་པ་ལའང་བཅོམ་ལྡན་འདས་རིགས་དྲུག་ལ་རིགས་རེ་རེ་ཞིང་དྲུག་དྲུག་ཏུ་དབྱེ་བའི་སོ་དྲུག་དང༌། གཙོ་བོ་རྡོ་རྗེ་དབྱིངས་ཀྱི་དབང་ཕྱུག་མའི་ཁྱབ་བྱེད་སོ་བདུན་དང་བཅས་པའི་རྣལ་འབྱོར་མའི་དཀྱིལ་འཁོར་འབྱུང་ལ། དེ་ཉིད་ཀྱི་ཕྱིར། བྱང་ཆུབ་སེམས་དཔའི་འགྲེལ་པ་སྐོར་གསུམ་དུ་སྤྱི་ཙམ་ནས་དང༌། ཁྱད་པར་བདེ་དགྱེས་ཀྱི་སེམས་འགྲེལ་ལས།
རིགས་ལྡན་མ་སོ་དྲུག་མཆོད་པའི་ཚོགས་ཀྱི་འཁོར་ལོ་རྒྱས་པར་སྐོར་བའི་དཀྱིལ་འཁོར་གྱི་སྒྲུབ་པའི་དགེ་བས་རྣལ་འབྱོར་ཡན་ལག་དྲུག་རྫོགས་པར་ལོ་གསུམ་༼༤༠༧༽ཕྱོགས་གསུམ་ལ་སོགས་པར་ཨཱ་ར་ལི་རྒྱས་པར་སྤྱོད་པར་གསུངས་པའང་རྡོ་རྗེ་རྦ་རླབས་ཀྱི་ངེས་དོན་བླ་ན་མེད་པར་འགྱུར་བ་ཡིན་ནོ། ། དེས་ན་བཅོམ་ལྡན་འདས་མ་མི་ཡི་ཡུལ་གྱི་ཐ་མལ་པའི་ཕོ་ཉ་མོའི་ཚུལ་འཛིན་པ་སོ་དྲུག་ཡང༌། དམངས་རིགས་སོགས་བཞི། འཁར་མཁན་མ་སོགས་དྲུག ། ཤ་འཚོང་མ་སོགས་བརྒྱད། ཁྲོན་པ་མ་སོགས་བཅུ། ཀླ་ཀློ་མ་སོགས་དྲུག་སྟེ་སོ་དྲུག་གི་རིགས་ལས་སྐྱེ་བ་བཞེས་པར་མཛད་དེ་གསང་སྔགས་རྡོ་རྗེ་ཐེག་པའི་རིགས་ཅན་ཚེ་གཅིག་ལུས་གཅིག་གིས་འཚང་རྒྱ་བའི་སྐལ་ལྡན་རྗེས་སུ་འཛིན་པ་ཡིན་ཏེ། དཔལ་ལྡན་འདུས་པའི་འགྲེལ་པ་སྒྲོན་གསལ་དུ་ཆོས་ལོངས་སྤྲུལ་གསུམ་གྱི་ཕྱག་རྒྱ་གསུམ་བཤད་པའི་སྤྲུལ་སྐུའི་ལས་རྒྱ་ནི་སྒྲིབ་བྲལ་གཞན་རྒྱུད་དུ་གྲུབ་པའི་བཅོམ་ལྡན་འདས་མ་སྐྱེ་བ་སྤྲུལ་སྐུ་ཉིད་ལ་འཛིན་དགོས་ཏེ། དེས་ན་རྟེན་འདི་ཉིད་ཀྱི་དབང་དུ་མཛད་ནས། འཕགས་ཡུལ་གྱི་གྲུབ་ཆེན་མང་པོའི་རྣམ་ཐར་ལས།
དང་པོར་བ་ལང་རྫི་ལྟ་བུའམ་ལོ་དགུ་བཅུ་པའི་རྒན་པོའམ་དམངས་པ་ལྟ་བུ་རྣམས་གྲོང་པའི་བུད་མེད་ཐ་མལ་པ་ཡེ་ཤེས་ཀྱི་མཁའ་འགྲོར་ཞུགས་པས་རྗེས་སུ་བཟུང་སྟེ་ཚེགས་ཆུང་ངུས་དུས་སྐད་ཅིག་ལ་མཆོག་གི་དངོས་གྲུབ་ཐོབ་པར་མཛད་པ་༼༤༠༨༽ཆེས་འབྱམས་ཀླས་སུ་ཡོད་པ་ལྟ་བུའོ། ། དེས་ན་ཕྱི་རོལ་ཏུ་འཇིགས་པ་བཅུ་དྲུག་སེལ་བ་ལ་རྣལ་འབྱོར་མ་བཅུ་སོ་དྲུག་གི་ཞབས་དྲན་པ་ཙམ་གྱིས་འཇིགས་པ་ལས་སྐྱོབ་པ་དང༌། ནང་ངམ་གཞན་མཆོག་ཏུ་སྒྲིབ་བཅས་འཛག་བཅས་ཀྱི་འགྱུར་བདེའི་ཟླ་ཚེས་བཅུ་དྲུག་གི་འཇིགས་པ་སྒྲིབ་བྲལ་ཁྱིམ་གཉིས་ཀྱི་ཡོན་ཏན་གསུམ་གྱི་ཆ་ཟ་བའི་སྒྲ་གཅན་གྱི་ཆ་སོ་དྲུག་པའི་བདག་ཉིད་ཀྱི་རྣལ་འབྱོར་མ་སོ་དྲུག་གི་ཞབས་དྲན་པས་བསྐྱབ་པ་ནི་དེའི་ངེས་དོན་ཏོ། ། གཉིས་པ་ཉམས་ལེན་ལག་ཏུ་ཇི་ལྟར་ལེན་པ་ལ། སྐུ་གསུང་ཐུགས་ཀྱི་རྡོ་རྗེའི་རྦ་རླབས་གསུམ་ལས། དང་པོ་ནི་ལུས་གནད་དང་ལྟ་སྟངས་ཐུགས་རྡོ་རྗེའི་སྐབས་ལྟར་བྱས་ནས། རླུང་བུམ་ཅན་གནད་དུ་བསྣུན་པར་བྱ་སྟེ། དེའང་བདག་ཉིད་རྣམ་པར་དག་པ་ལྷའི་ང་རྒྱལ་གྱིས་རླུང་དགུ་ཕྲུགས་སུ་བུས་ཏེ་རྔུབ་གསུམ་གྱིས་སྟེང་རླུང་ནང་དུ་བཅུག ། ཚང་ར་གཡས་གཡོན་རེ་མོས་སུ་གནོན་རེས་ཀྱི་དལ་གྱིས་བསྐུམ་སྟེ་དྲག་ཏུ་ཐེན་ནས་ཇི་ཙམ་ཐུབ་ཀྱི་བར་དུ་བཟུང༌། གཏོང་བ་འོག་རླུང་སྔོན་དུ་བཏང་སྟེ་སྟེང་རླུང་ཀྱང་གློད་པའོ། །
འདི་མཐར་ཕྱིན་པའི་ཚད་ནི་ཕྱི་རོལ་ཏུ་གློད་ཀྱང་མི་འགྲོ་བར་སྙིང་པོ་ཨ་བ་དྷཱུ་ཏཱི་ནས་བཟུང་ལུས་ཐམས་ཅད་བདེ་རླུང་༼༤༠༩༽གིས་གང་ནས་བུ་ག་སྣ་ཚོགས་ནས་རླུང་དགུ་སོགས་ནས་རྒྱུ་བ་མེད་པར་འགྱུར་བ་ཡིན་ནོ། ། གཉིས་པ་ནི། ངག་འདྲེན་པ་ཞི་དྲག་གི་རྦ་རླབས་འདི་ལྟར་འཆིང་བར་བྱ་སྟེ། ལུས་གནད་རླུང་འབུད་པ་སྔོན་དུ་འགྲོ་བས་ཨི་ཡིག་གི་སྒྲས་རླུང་དལ་བུས་དྲངས་ཏེ་མགོ་དགྱེ་བ་དང་བསྟུན་ནས་རླུང་གི་འཇུག་པ་ལ་རང་དབང་ཐོབ་པར་བྱེད་དོ། ། དེ་ལྟར་བྱས་པས་ཨི་སྒྲ་དེ་དང་པོར་ཕྲ་བ་ལ་བསླབས་པས་འབྱོངས་པ་ན་སྦོམ་པ་ལ་གླིང་བུའི་སྐད་ལྟར་ཕྲ་གསང་ཟབ་འཁུལ་བར་དུ་ཆོད་པས་ཀྱང་མི་སྒྲིམ་པར་གྲགས་པ་ནི་ཞི་བའི་རྦ་རླབས་ཀྱིས་གནད་མཐར་ཕྱིན་པའི་ཚད་དོ། ། དེ་ནས་དྲག་པོ་ནི་འདྲེན་ལུགས་སྔར་བཞིན་དང་གདངས་ནི་ཧཱུྃ་གི་སྒྲ་དང་པོར་སྦོམ་པོ་དང༌། དེ་ནས་སྦོམ་ཞིང་ཇེ་ཕྲར་འགྲོ་བ་ལས་རག་དུང་གི་སྐད་ལྟར་འབྱུང༌། དེ་ལྟར་འབྱུང་བའི་ཚེ་ཟངས་དབྱུག་པས་བསྣུན་པ་ན་ཟངས་སྐྱོད་པས་ཆུ་འདར་བ་ལྟར་རླུང་གི་གཡོ་ཆ་དེས་ལུས་ཀྱི་རྩ་འདར་དེ་འདར་བས་དེའི་ནང་གི་བྱང་སེམས་འགྱུར་མེད་དུ་འཕེལ་ཏེ་བདེ་བ་སྐྱེ། དེ་ལྟར་བྱས་པས་བདེ་བས་རླུང་བྱིན་གྱིས་བརླབས་པས་སྲོག་ཐུར་གྱི་འཇུག་པ་ལ་རང་དབང་ཐོབ་པས་བདེ་རླུང་གིས་ལུས་ཐམས་ཅད་ཁྱབ་པར་བཀོད་༼༤༡༠༽པས་ལུས་མཚན་དཔེ་དང་ལྡན་པར་འགྱུར་རོ། ། གསུམ་པ་སེམས་ཀྱི་རྦ་རླབས་འཆིང་བ་ནི།
ལམ་འབྲས་རྡོ་རྗེའི་ཚིག་རྐང་ལས། པདྨ་ཅན་ལོ་བཅུ་གཉིས་མའི་རྩ་བཙལ་ཏེ། ཞེས་འབྱུང་བ་ལྟ་བུའི་སྐྱེ་བ་སྤྲུལ་པའི་སྐུའི་ཡེ་ཤེས་ཀྱི་མཁའ་འགྲོ་མ་རྐང་པ་དང་ལག་པ་ལ་པདྨ་འདབ་བརྒྱད་ཀྱི་རི་མོ་ཡོད་ཅིང༌། དབུགས་དང་ཉེར་གནས་ལ་ཙན་དན་ས་མཆོག་དྲི་མ་ལྡང་བའི་ཡིད་འོང་བཅུ་པ་གཉིས་ཏེ་ལོ་ཉི་ཤུ་པ་སྟ་གོན་བྱས་ཏེ། ཐབས་ཀྱིས་ཤེས་རབ་ཀྱི་རྒྱུད་དག་པར་བྱེད་པ་དང༌། ཤེས་རབ་ཀྱིས་ཐབས་ཀྱི་རྒྱུད་དག་པར་བྱེད་པ་ལ་ཐབས་ཤེས་གཉིས་ཀ་བཅོམ་ལྡན་འདས་ཡབ་ཡུམ་ཏུ་གསལ་བར་གྱུར་བ་ཕན་ཚུན་ལྟ་བ་རྒོད་པ་ལག་བཅངས་གཉིས་འཁྱུད་ཀྱིས་དྲངས་པའི་བདེ་བ་མྱོང་བར་བྱས་ཏེ་ཡབ་ཡུམ་གཉིས་ཀའི་དངས་མའི་དངས་མ་བདེ་བ་ཆེན་པོའི་གནས་དབུ་མའི་ལམ་དུ་ཡས་ནས་བབས་པའི་དགའ་བ་བཞི་རིམ་པ་ལྟར་མྱོང་ནས་དབུ་མའི་མར་སྣ་ནོར་བུའི་རྩེ་མོར་འབབ་པ་འོད་ཟེར་གྱི་རང་བཞིན་དུ་གྱུར་ཏེ། ཡར་སྣ་རོ་མ་ནས་བརྒྱུད་དེ་སོང་བས་སྤྲུལ་པའི་འཁོར་ལོ་དེ་ཉིད་སླེབ་བ་དང་འཁོར་ལོ་དེ་ཉིད་ནམ་ལངས་པ་དང་སྐྱ་ཡལ་དང༌། ཉི་མ་ཤར་བ་ལྟར་གསལ་ལྷག་ལྷག་དང༌། ནམ་མཁའ་ལ་རླུང་ཕྱོ་བ་ལྟར་སྟོང་སང་སང་དུ་གྱུར་པ་༼༤༡༡༽དེ་དེ་ལྟར་སྒོམ། དེ་ནས་རྩ་དེ་ཉིད་ལ་བརྒྱུད་དེ་སྙིང་ག་མགྲིན་པར་ཡང་དེ་ལྟར་བྱས་ནས་རྣ་བ་གཡས་པ་ནས་དངས་མ་འོད་ཟེར་གྱི་རྣམ་པར་འཕྲོས་ནས་ནམ་མཁའ་དང་མཉམ་པའི་འགྲོ་བ་ཐམས་ཅད་ལྷག་པའི་ལྷའི་ངོ་བོར་བྱིན་གྱིས་བརླབས་ནས།
དེ་དག་ལ་དབང་བཞི་བསྐུར་ཏེ་རྡོ་རྗེ་འཆང་ཡབ་ཡུམ་ཏུ་གྱུར་པ་སླར་དངས་མའི་འོད་ཟེར་དེ་ཉིད་ཀྱིས་བཀུག་སྟེ། སྤྱི་གཙུག་ཏུ་ཞུགས་པས་སྤྱི་བོའི་འཁོར་ལོ་ཡང་སྔར་ལྟར་བྱས་ནས་དངས་མ་དེས་དག་པ་དང་མ་དག་པའི་འཇིག་རྟེན་གྱི་ཁམས་རབ་འབྱམས་མུ་མེད་པའི་ཞིང་སྣང་བར་བྱེད་པའི་གཟི་འོད་དཀར་པོ་དང་ལྡན་པར་གྱུར་ཏེ་དབུ་མ་རྒྱུད་མགྲིན་པར་བྱོན་པས། ཉི་མ་བྱེ་བ་གྲངས་མེད་ཀྱིས་བསྒྲུན་དུ་མེད་པའི་འོད་ཟེར་དང་ལྡན་པར་གྱུར་ནས་སླར་ཡང་སྙིང་གར་བྱོན་གཤེགས་པ་ལྔ་དང་ཡུམ་བཞིའི་ངོ་བོར་གྱུར་ཏེ། འོད་ཟེར་མཐའ་ཡས་པ་འཕྲོ་བར་གྱུར་ནས་ལྟེ་བའི་འཁོར་ལོ་བྱོན་ཏེ་ལྟེ་བའི་འཁོར་ལོ་འོད་ཀྱིས་ཁེངས་ནས་སླར་ནོར་བུའི་རྩེ་མོར་བྱོན་ནས་སྐད་ཅིག་དེ་ཉིད་ལ་གཡས་བཟུང་བའི་རྦ་རླབས་རེངས། གཟུང་རྟོག་འགག ། རོ་མ་གསུང་རྡོ་རྗེའི་ངོ་བོར་གྱུར། རྣམ་པར་ཐར་པའི་སྒོ་མཚན་མ་མེད་པ་མངོན་དུ་བྱས། སླར་ནོར་བུའི་རྩེར་བྱང་ཆུབ་༼༤༡༢༽ཀྱི་སེམས་འོད་ཟེར་གྱི་རང་བཞིན་ཅན་དེ་གཡོན་རྐྱང་མ་ནས་བརྒྱུད་ནས་འཁོར་ལོ་རྣམས་སུ་སྔར་ལྟར་བྱ་སྟེ། སྤྱི་གཙུག་གི་བར་དུ་སོང་ནས་སླར་ལྟར་སྔགས་སྤྱི་གཙུག་ནས་འགྲོ་བའི་དོན་སོགས་རྒྱས་པར་བྱས་ཏེ་དངས་མ་འོད་ཟེར་དང་བཅས་པ་དེ་ཉིད་སླར་སྔར་བཞིན་དབུ་མར་བབས་ནས་ནོར་བུའི་རྩེ་མོའི་བར་བྱོན། གཡོན་འཛིན་པའི་རྦ་རླབས་རེངས།
འཛིན་རྟོག་འགག ། རྐྱང་མ་སྐུ་རྡོ་རྗེའི་ངོ་བོར་གྱུར། རྣམ་པར་ཐར་པའི་སྒོ་སྨོན་པ་མེད་པ་མངོན་དུ་བྱས། སླར་དངས་མའི་འོད་ཟེར་དང་བཅས་པ་དེ་ཉིད་ནོར་བུའི་རྩེ་ནས་སྔར་ལྟར་དབུ་མ་བརྒྱུད་དེ་ལྟེ་སྙིང་མགྲིན་པ་སྤྱི་བོ་རྣམས་སུ་མས་ནས་ཡར་བརྡ་གཟུང་འཛིན་ཕྲ་རགས་ཀྱི་རྦ་རླབས་ཕྱིར་ལྡོག་མེད་རེངས། གཉིས་སུ་སྣང་མྱོང་གི་རྟོག་པ་རྨེགས་ནས་འགགས། དབུ་མ་ཐུགས་རྡོ་རྗེའི་ངོ་བོར་གྱུར་རྣམ་པར་ཐར་པའི་སྒོ་སྟོང་པ་ཉིད་མངོན་དུ་བྱས། དེ་ལྟའི་སྦྱོར་བ་ལ་ཐབས་ཤེས་ཕན་ཚུན་གྱི་རྒྱུད་དག་པར་སྦྱང་བ་ལ་ཁྱད་པར་མེད་ཀྱང༌། རྣ་བ་ནས་དངས་མ་འོད་ཟེར་དང་བཅས་པ་བྱུང་སྟེ་སྤྱི་གཙུག་ཏུ་བསྡུ་བ་ནི་ཡུམ་ལ་མི་དགོས་ཏེ། འདིའི་ཉེར་རྒྱུ་ནི་ཡུམ་འཚང་རྒྱ་བའི་ཚོགས་སོག་མིན་པར་ཡབ་འཚང་རྒྱ་བའི་ཚོགས་སོག་ཡིན་པའི་ཕྱིར། དེས་ན་༼༤༡༣༽སྐབས་འདིར་ཡུམ་གྱིས་ཡབ་ཀྱི་བདེ་བས་མཆོད་པའི་ཚོགས་སོག་མིན་པར་ཡབ་འཚང་རྒྱ་བའི་ཚོགས་སོགས་ཡིན་པའི་ཕྱིར།
དེས་ན་སྐབས་འདིར་ཡུམ་གྱིས་ཡབ་ཀྱི་བདེ་བས་མཆོད་པའི་ཚོགས་ཆེན་གྱི་ཞིང་གི་རོ་མྱང་ཆེན་གྱི་ཞིང་གོ་རོ་མྱོང་བའི་དགེ་འབྲས་ཀྱིས་ཡབ་ཀྱི་རྒྱུད་བྱིན་གྱིས་བརླབས་ཏེ་ཡབ་རྦ་རླབས་གསུམ་དང་བྲལ་བར་སངས་རྒྱས་པར་བྱེད་པ་ལས་ཡུམ་གཞན་རྒྱུད་དུ་གྲུབ་པའི་བཅོམ་ལྡན་འདས་མ་ཡིན་པས་སླར་འཚང་རྒྱ་དགོས་པ་མ་ཡིན་ནོ། ། འདི་ལྟའི་མན་ངག་ལ་དཔལ་ལྡན་ས་སྐྱ་པའི་མ་རྒྱུད་ཀྱི་རྫོགས་རིམ་རྣམས་སུ་སྤྱོད་པ་དང་ཉེ་རྒྱུ་ཞེས་རྣམ་པར་གཞག་པའི་ཉེ་རྒྱུ་ལ་རྩལ་འདོན་དུ་མཛད་པའང་འདི་ཉིད་དོ། ། སྨྲས་པ། དཔལ་ལྡན་དྭགས་པོ་བརྒྱུད་པའི་གདམས་སྲོལ་མཆོག ། ཉི་མ་ལྟ་བུའི་འོད་ཟེར་འབར་བ་དེས། ། བདག་གི་སེམས་ཀྱི་རི་བོར་ནུབ་པའི་རྗེས། ། སྐལ་ལྡན་གཞན་གྱི་སེམས་ལ་མི་འཆར་བའི། ། གོ་སྐབས་འཕྲོག་ཕྱིར་ཉི་མ་འདྲེན་བྱེད་པ། ། ཁ་སྦྱོར་ཡན་ལག་བདུན་ལྡན་རྟ་ལྗང་གུ། ། བདུན་དུ་སྦྲེལ་བའི་སྤྲུལ་པའི་བསྟན་བཅོས་ནི། །
བདག་གི་འབད་པ་དུ་མས་མ་བསྒྲུབས་སམ། ། ཞེས་སོ། ། གཉིས་པ་ལུང་བསྟན་སྐྱེས་བུ་མི་བཞི་ཐུགས་རྒྱུད་གཅིག་པའི་སློབ་དཔོན་དགའ་རབ་རྡོ་རྗེ་དང༌། པདྨ་འབྱུང་གནས་ཀྱི་མན་ངག་གསང་སྔགས་སྔ་འགྱུར་ལྟར་བཤད་པ་ནི། དེའང་གསང་སྔགས་སྔ་འགྱུར་ཞེས་༼༤༡༤༽གྲགས་པ་འདི་ལྷ་བཙུན་ཡེ་ཤེས་འོད་དང༌། བྱང་ཆུབ་འོད་དང༌། ཞི་བ་འོད་དང༌། ལོ་ཆེན་རིན་ཆེན་བཟང་པོ་དང༌། གཞན་ཡང་མར་པ། འབྲོག་མི།
འགོས་ལོ་ལ་སོགས་པ་དང༌། ཁྱད་པར་བདག་ཉིད་ཆེན་པོ་ས་སྐྱ་པཎྜི་ཏ་དང༌། བུ་སྟོན་རིན་ཆེན་གྲུབ་པ་ལ་སོགས་པའི་མཁས་པའི་སྐྱེ་བོ་དེ་ཐམས་ཅད་ནི། བོད་ཆོས་རྒྱལ་དང་ཨོ་རྒྱན་པདྨ་འབྱུང་གནས་སོགས་བསྟན་པ་སྔ་དར་གྱི་དུས་བྱུང་བའི་ཆོས་ནི་ཡིན་མིན་ཐེ་ཚོམ་ཟའོ། ། ཞེས་སྐྱེས་བུ་དེ་དག་ལ་ལས་ནི། གསང་སྔགས་སྔ་འགྱུར་སྔགས་ལོག་ཏུ་བརྗོད་ནས་སྔགས་ལོག་སུན་འབྱིན་ཞེས་པའི་བསྟན་བཅོས་ཀྱང་མང་དུ་མཛད་ལ། ཁྱད་པར་གཏམ་དུ་གྲགས་པ་ལ་སྔགས་རྙིང་མ་བ་དང་ཨ་ཙ་ར་དམར་པོ་སོགས་ཀྱི་ལོག་ཆོས་འགོག་པ་ལ། ལྷ་བཙུན་ཁུ་དབོན་གྱིས་རྒྱ་གར་ནས་པཎྜི་ཏ་བརྒྱ་རྩ་གདན་དྲངས་པས་འགོག་མ་ནུས་པ། ཕྱིས་ཇོ་བོ་དཱི་པཾ་ཀ་ར་གདན་དྲངས་པས་སྔགས་དྲི་མ་ཅན་རྣམས་སུན་འབྱིན་པར་ཡང་མཛད་ཅེས་གླེང་ལ། ཡང་དེང་སང་རྙིང་མའི་བཀའ་གཏེར་དུ་གྲགས་པ་འདི་དག་ལ།
གསར་མའི་ཆོས་ལའང་རྫུན་མས་སྦྱར་བ་མང་དུ་ཡོད་པ་བཞིན་དྲི་མ་ཅན་གྱི་ཆོས་ལྷད་ཅན་ཡང་ཡོད་ལ། ལྷད་༼༤༡༥༽མེད་ནི་རྙིང་མ་རང་གི་བྱུང་བ་དང་མཐུན་པ་ལྟར། ཏནྟྲ་ཆེན་པོ་སྡེ་བཅོ་བརྒྱད་དང་རྫོགས་པ་ཆེན་པོ་ལའང་སེམས་ཀློང་མན་ངག་གི་སྡེ་སོགས་ཇི་ལྟར་འབྱུང་བ་རྣམས་སྔོན་བོད་ཆོས་རྒྱལ་གྱི་དུས་ཀྱི་སློབ་དཔོན་པདྨ་འབྱུང་གནས་སོགས་ཆོས་རྒྱལ་ལོ་པཎ་བཞུགས་པའི་དུས་ཀྱི་ཆོས་དེ་ཉིད་ཡིན་ནོ་ཞེས། ཞང་འགྲོ་བའི་མགོན་པོ་དང༌། ཀརྨ་པ་རང་བྱུང་རྡོ་རྗེ་དང༌། ཁྲོ་ཕུ་ལོ་ཙ་བ་བྱམས་པ་དཔལ་དང༌། དེའི་སྲས་སེམས་དཔའ་ཆེན་པོ་དང༌། ཀུན་སྤངས་ཐུགས་རྗེ་བརྩོན་འགྲུས་དང༌། གསེར་ལྡིང་པ་གཞོན་ནུ་འོད་སོགས་ཀྱིས་གསང་ལ་དཔལ་ཡིད་བཟང་རྩེ་པ་ལ་སོགས་མཁས་པའི་སྐྱེ་བོ་དག་གིས་ནི། སྔགས་རྙིང་མའི་བཀའ་གཏེར་འདི་ལའང་ཇི་སྐད་དུ།
རྒྱལ་བ་བྱམས་པས། གང་ཞིག་དོན་ལྡན་ཆོས་དང་ཉེར་འབྲེལ་ཞིང༌། ། ཁམས་གསུམ་ཀུན་ནས་ཉོན་མོངས་སྤོང་བྱེད་གསུངས། ། ཞི་བའི་ཕན་ཡོན་སྟོན་པར་མཛད་པ་གང༌། ། དེ་ནི་དྲང་སྲོང་གསུང་ཡིན་ལྡོག་པ་གཞན། ། གང་ཞིག་རྒྱལ་བའི་བསྟན་པ་འབའ་ཞིག་གི ། དབང་བྱས་རྣམ་གཡེང་མེད་ཡིད་ཅན་གྱིས་བཤད། ། ཐར་པ་ཐོབ་པའི་ལམ་དང་རྗེས་མཐུན་པ། ། དེ་ནི་དྲང་སྲོང་བཀའ་༼༤༡༦༽བཞིན་སྤྱི་བོས་བླངས། ། ཞེས་འབྱུང་བ་ལྟར་སྒྲིབ་གཉིས་ཀྱི་གཉེན་པོར་འགྱུར་བའི་ཆོས་ཤིག་སྣང་ན་ཆོས་ཡང་དག་པར་འགྱུར་བ་ཡིན་པས།
རྙིང་མའི་བཀའ་གཏེར་འདི་ཐམས་ཅད་འཕགས་ཡུལ་སོགས་ནས་བྱུང་བ་མ་ཡིན་དུ་ཆུག་ཀྱང༌། བོད་འདི་ཀར་རྒྱུད་དུ་བཅོས་པ་ཡིན་པའི་ཚེ་རྒྱུད་རྩོམ་པ་པོ་དེ་དག་གི་རྒྱུད་ལ་སངས་རྒྱས་དང་བྱང་ཆུབ་སེམས་དཔས་བྱིན་གྱིས་བརླབས་པའི་མཐུས་འབྱུང་བ་ཉིད་ཀྱི་བྱིན་གྱི་བརླབས་པའི་བཀའ་ཡང་འགྱུར་ལ། སྒྲིབ་གཉིས་ཀྱི་གཉེན་པོར་མི་འགྱུར་བའི་ཆ་ནི་ཆོས་ལྟར་སྣང་བའོ་ཞེས་གསུངས་ལ། ཁྱད་པར་གྲུབ་མཆོག་ཀརྨ་པཀྴིའི་ཞལ་ནས་གསང་སྔགས་སྔ་འགྱུར་གྱི་རིག་འཛིན་དགའ་རབ་རྡོ་རྗེ་དང༌། གསང་སྔགས་ཕྱི་འགྱུར་གྱི་སློབ་དཔོན་ཆེན་པོ་ས་ར་ཧ་གཉིས་ཐུགས་རྒྱུད་གཅིག་ལ། སྔ་འགྱུར་གྱི་རྒྱལ་པོ་ཛ་དང་ཕྱི་འགྱུར་གྱི་སློབ་དཔོན་རྒྱལ་པོ་ཨིནྡྲ་བྷཱུ་ཏི་ཐུགས་རྒྱུད་གཅིག་པས་སངས་རྒྱས་ཀྱིས་ལུང་བསྟན་པའི་སྐྱེས་བུ་མ་བཞི་དང༌། ཨོ་རྒྱན་གྱི་མཁན་པོ་པདྨ་འབྱུང་གནས་དང༌། ཀརྨ་པཀྴི་གཉིས་སུ་མེད་པ་མིང་ལ་ཐ་དད་ཡོད་ཀྱང་དོན་ལ་ཐ་དད་མེད་པའི་ཕྱིར་ཞེས་བཀའ་རྫོགས་པ་ཆེན་པོའི་གསུང་རབ་ཐམས་ཅད་སྐུ་བཞི་སྐུ་གསུམ་ངོ་སྤྲོད་སྐུ་ལྔ་ཡེ་ཤེས་ལྷུན་གྱིས་གྲུབ་པའི་དཀྱིལ་འཁོར་དུ་ཡོངས་སུ་རྫོགས་པའི་ཆོས་༼༤༡༧༽ཚུལ་རབ་འབྱམས་བསྟན་པ་ལས། གྲུབ་ཆེན་རིན་པོ་ཆེ་ཉིད་ཀྱི་དགོངས་པ་ལྟར་བཤད་པར་བྱ་སྟེ། དེ་ཡང་སྔགས་རྙིང་མའི་ཆོས་ཀྱི་བྱུང་བ་ནི་གནས་ཕུན་སུམ་ཚོགས་པ་ཆོས་དབྱིངས་དག་པའི་ཕོ་བྲང་དུ།
དུས་ཕུན་སུམ་ཚོགས་པ་སེམས་ཉིད་རྟོགས་པའི་དུས་ན། སྟོན་པ་ཕུན་སུམ་ཚོགས་པ་རང་ཤེས་རིག་པའི་རྒྱལ་པོ་ཀུན་ཏུ་བཟང་པོ། འཁོར་ཕུན་སུམ་ཚོགས་པ་ཡེ་ཤེས་ལྔ་དང་ཉོན་མོངས་པ་ལྔ་དང་སྐུ་གསུམ་དང་ཁམས་གསུམ་སོགས་འཁོར་འདས་ཀྱི་ཆོས་ཐམས་ཅད་ཡིན་ལ། ཆོས་ཕུན་སུམ་ཚོགས་པ་རྩོལ་བྲལ་རང་གྲོལ་དུ་སྟོན་པ་བཀའ་རྫོགས་པ་ཆེན་པོ། ཐེག་པ་ཐམས་ཅད་ཀྱི་ཡང་རྩེའོ། ། སྡུད་པ་པོ་ཕུན་སུམ་ཚོགས་པ་རྡོ་རྗེ་སེམས་དཔའ། དེ་ཡང་ཆོས་སྐུ་ཀུན་བཟང་གི་བྱིན་རླབས་ཀྱི་རྫོགས་ཆེན་གྱི་རྡོར་སེམས་ཀྱི་ཐུགས་ལ་རང་ཤར་དུ་གསུངས། རྡོར་སེམས་ལོངས་སྐུའི་རིགས་ལྔར་སྣང་བ་དེའི་ཞལ་འཛུམ་ཙམ་གྱི་སྤྲུལ་སྐུ་དགའ་རབ་རྡོ་རྗེའི་ཐུགས་རང་གྲོལ་དུ་འགྱུར་ལ། དེས་འཇམ་དཔལ་བཤེས་གཉེན་ལ་བཤད། དེའི་རིང་རྒྱུད་དུ་བྱས་ན་གདུང་རབས་ཉེར་ལྔ་ན་ཤྲཱི་སིངྷ་ལ་བཤད་ཅིང༌།
ཉེ་རྒྱུད་ལྟར་ན་འཇམ་དཔལ་བཤེས་གཉེན་གྱིས་ཤྲཱི་སིངྷ་ལ་གསུངས། དེས་བཻ་རོ་ཙ་ན་༼༤༡༨༽ལ་གསུངས་པའམ། ཡང་ན་ཤྲཱི་སིངྷས་བི་མ་ལ་མི་ཏྲ། པདྨ་འབྱུང་གནས། ཁྲི་སྲོང་ལྡེ་བཙན་སོགས་ལས་བརྒྱུད་པའོ། ། དེ་ལྟའི་ཆོས་སྟོན་པའི་བླ་མ་ནི་གཅིག་ཤེས་ཀུན་གྲོལ་ལ་མཁས་པ་དང༌། དབང་པོའི་སྦྱོར་བ་ལ་མཁས་པ། དུས་ཀྱི་སྦྱོར་བ་ལ་མཁས་པའོ། ། དང་པོ་ནི། མ་བསླབས་པར་མཁས་པ།
གཉིས་པ་ནི་དབང་པོ་རབ་ཁོ་ན་ལ་སྟོན་པ། ཐ་མ་ནི་རྫོགས་ཆེན་གྱི་བསྟན་པའི་དུས་དང་བསྟུན་ཏེ་འཆད་ཤེས་པའོ། ། སློབ་མའང་མོས་གུས་རབ་ཏུ་གྱུར་པ་དང༌། ཤེས་རབ་རབ་ཏུ་གྱུར་པ་དང༌། ལས་འཕྲོ་རབ་ཏུ་གྱུར་པའོ། ། དང་པོ་ནི་བླ་མ་ལ་ལུས་ལོངས་སྤྱོད་ཐམས་ཅད་གཏོང་ནུས་པའོ། ། གཉིས་པ་ནི་ཚིག་མ་བཤད་ཀྱང་དོན་གོ་བའོ། ། གསུམ་པ་ནི་སྡིག་པོ་ཆེ་ཚེ་སྔོན་ཚོགས་བསགས་པ་ཞིག་དགོས་སོ། ། ལུགས་འདི་པའི་སྨིན་ལམ་དབང་བསྐུར་བ་ནི། ལུགས་འདི་ལ་དཀྱིལ་འཁོར་བཞེངས་པ་དང་ཆོ་གའི་རིམ་པ་ལ་མི་ལྟོས་པར་གཅིག་རྫོགས་སུ་དབང་བསྐུར་བ་ཡིན་ཏེ།
དེ་ཡང་གདོད་ནས་དག་པའི་ཆུས་རང་གྲོལ་དུ་བཀྲུ་ཞིང་དབང་བསྐུར་བ་ཡིན་ཏེ། རྙིང་མའི་རྙོག་མེད་རྒྱུད་ལས། གདོད་ནས་དག་པའི་བདུད་༼༤༡༩༽རྩི་འདིས། ། ཁམས་གསུམ་འཁོར་བའི་དྲི་མ་འཁྲུ། ། ཞེས་འབྱུང་ལ། དམ་ཚིག་ནི་རྙིང་མའི་རྒྱུད་ལས། ཡེ་ནས་སྲུང་མེད་ཆེན་པོ་ལ། ། སྲུང་མཚམས་རིམ་པར་བཀོད་པ་མེད། ། འདི་ལ་གྲངས་འདི་ཙམ་སྲུང་བྱ་བ་མེད་པར་ཡེ་སྲུངས་བཅིངས་སྡོམ་མེད་པའི་དམ་སྡོམ་དེ། སྐྱེ་བ་མེད་པའི་རྒྱུད་ལས།
སྲུང་མཚམས་ཀུན་ནས་རྒྱལ་བ་ན། ། དམ་ཚིག་ཀུན་གྱི་རྩེ་མོར་བཤད། ། ཅེས་འབྱུང་ལ། སྲུང་མེད་དམ་ཚིག་ཆེན་པོ་ལ། ། ཡེ་སྲུང་གདེང་ཆོད་མྱུ་གུ་འབྱུང༌། ། ཞེས་འབྱུང་ལ། དེའི་གོ་བ་གཏན་ལ་དབབ་པ་ན། ལྷུན་གྲུབ་བཞིའི་རྫོགས་ཆེན། བྱ་བྲལ་ལམ་གྱི་རྫོགས་ཆེན། རང་གྲོལ་འབྲས་བུའི་རྫོགས་ཆེན་དང་གསུམ་མོ། །
དང་པོ་དབྱེར་གཞི་ནི་མར་སྡིག་ཅན་དང་འཁོར་བ་ལ་ཁྱབ། ཡར་ཆོས་བྱེད་དང་སངས་རྒྱས་ལ་ཁྱབ་པ་སྐྱེ་དགུ་ཡོངས་ཀྱི་རྒྱུད་ལ་སྦས་པ་མེད་པ་སྟེ། དེ་མ་རྟོགས་ན་སེམས་ཅན་དུ་འཁྲུལ། རྟོགས་ན་འཚང་རྒྱའོ། ། དབྱེ་སྒོ་ནི་ལྔ་སྟེ། ཚིག་དོན་རྩལ་དང་ཆེ་བ་དང༌། ། ཐིག་ལེ་དང་ནི་ལྔ་ཡིས་བསྟན། ། ཞེས་པའི་ཚིག་དྲུག་ནི། ལྟ་བའི་ཚིག ། སྒོམ་༼༤༢༠༽པའི་ཚིག །
སྤྱོད་པའི་ཚིག ། འབྲས་བུའི་ཚིག ། གཞིའི་ཚིག་གོ ། དོན་དྲུག་ནི་ལྟ་སྒོམ་སྤྱོད་འབྲས་བཞི་ཐུགས་རྗེ་ལྷུན་གྲུབ་དང་བཅས་པའོ། ། རྩལ་དྲུག་ཀྱང་ལྟ་སྒོམ་སྤྱོད་འབྲས་བཞི་ཐུགས་རྗེ་དང་བཞིའི་རྩལ་དྲུག་གོ ། ཡོངས་སུ་རྒྱས་པའི་ཆེ་བ་དྲུག་ནི་ལྟ་སྒོམ་སྤྱོད་འབྲས་དང་བཞི་ཐུགས་རྗེ་དང་གཞིའི་ཆེ་བའོ། ། ཤིན་ཏུ་རྒྱས་པའི་ཐིག་ལེ་དྲུག་ནི། ལྟ་སྒོམ་སྤྱོད་འབྲས་བཞི། ཐུགས་རྗེ་དང་ལྷུན་གྲུབ་བོ། ། དེ་ལ་དང་པོ་ནི།
ཁུ་བྱུག་ཚིག་དྲུག་པ་དང་གཅིག ། བྱང་སེམས་སྒོམ་པ་དོན་དྲུག་པ་དང་གཉིས། རྩལ་ཆེན་སྤྲུག་པ་དང་གསུམ། ཁྱུང་ཆེན་ལྡིང་བ་དང་བཞི། ཐིག་ལེ་ནམ་མཁའ་ཆེན་པོ་དང་ལྔ་ཞེས་ཐ་སྙད་བྱེད། དེའི་ལྟ་སྒོམ་སྤྱོད་འབྲས་ཐུགས་རྗེ་ལྷུན་གྲུབ་བཞི་སོགས་ཐམས་ཅད་ཡེ་ལྟ་ཡེ་རིག་ཡེ་གྲོལ་སོགས་ལྟ་བ་ཅི་ལྟ་བར་སྒོམ་པ་སོགས་ལའང་ཤེས་པར་བྱའོ། ། ད་ནི་བྱ་བྲལ་ལམ་གྱི་རྫོགས་ཆེན་ལ་གོལ་ས་བཅད་པ་དང༌། བྱ་བྲལ་དངོས་ཀྱི་ལམ་མོ། ། དང་པོ་ནི་གོལ་ས་བཅུ་ཡོད་དེ། མུ་སྟེགས་དང༌།
ཉན་རང་དང༌། བྱང་སེམས་དང༌། སེམས་ཙམ་དང༌། གྲུབ་མཐའ་འཛིན་པའི་དབུ་མ་དང༌། དབུ་མ་ཆེན་པོ་དང༌། ཀྲི་ཡོག་དང༌། མ་ཧཱ་ཡོ་ག་དང༌། ཨ་ནུ་ཡོ་ག་དང༌། ཕྱག་རྒྱ་ཆེན་པོར་༼༤༢༡༽གོལ་བའོ། ། དེ་ལྟར་གོལ་ས་བཅད་ནས་བྱ་བྲལ་དངོས་ཀྱི་དོན་ལ་གསུམ།
ངོ་མཚར་ཅན་གྱི་ལྟ་སྒོམ་སྤྱོད་འབྲས་བཞི་བསྟན་པ་དང༌། བཞི་སྐོར་གསུམ་གྱི་གཏན་ཚིགས་གཉིས་དང༌། ལྔ་ཚོམ་ལྔའི་བསྡུས་དོན་དང་གསུམ་གྱི་དང་པོ་ནི་ལྟ་བ་ལ། རྙིང་མའི་རྒྱུད་ལས། དགག་སྒྲུབ་རྩོལ་བའི་ཤེས་རབ་ཀྱིས། ། བལྟ་རུ་མེད་དོ་མ་བལྟ་ཞིག ། བལྟས་ན་འཆིང་བ་ཆེན་པོར་འགྱུར། ། ཞེས་དང༌། སྒོམ་པ་ལ་རྙིང་མའི་རྒྱུད་དུ། གདོད་ནས་གསལ་བས་བྱིང་རྒོད་བྲལ། །
བསྒོམ་བྱ་ཆོས་ཉིད་གུད་ན་མེད། ། འདི་ནི་དོན་དམ་བདེ་ཆེན་ངང༌། ། མ་བཅོས་མ་ཡེངས་རང་སར་གྲོལ། ། དྲན་པ་རང་གྲོལ་དོན་དམ་དབྱིངས། ། སོ་མ་ལྷུག་པ་གྱི་ན་ཙམ། ། མིང་ཙམ་སྒོམ་ཞེས་དེ་ལ་བྱ། ། ཞེས་འབྱུང་ངོ༌། ། སྤྱོད་པ་ལ་རྙིང་མའི་རྒྱུད་དུ། རུང་དང་མི་རུང་རྩོལ་བ་ཡིས། ། སྤྱད་དུ་མེད་དོ་མ་སྤྱད་ཅིག །
སྤྱད་ན་འཆིང་བ་ཆེན་པོར་འགྱུར། ། ཞེས་འབྱུང་ངོ༌། ། འབྲས་བུ་ནི་རྙིང་མའི་རྒྱུད་ལས། ད་གདོད་སངས་རྒྱས་སྒྲུབ་འདོད་པའི། ། རེ་དོགས་རྩོལ་བའི་དགེ་སྦྱོར་གྱིས། ། སྒྲུབ་ཏུ་མེད་དོ་མ་བསྒྲུབ་ཅིག ། སྒྲིབས་ན་འཆིང་བ་ཆེན་པོར་༼༤༢༢༽འགྱུར། ། ཞེས་འབྱུང་ངོ༌། ། གཉིས་པ་གཏན་ཚིགས་བཞི་སྐོར་གསུམ་ལ། ཀུན་གཞི་རྩད་ནས་གཅོད་པའི་གཏན་ཚིགས་བཞི་ནི།
རང་བཞིན་སྐྱེ་བ་མེད་པ་དང༌། ། མཚན་ཉིད་གཉིས་སུ་མེད་པ་དང༌། ། རོལ་པ་འགག་པ་མེད་པ་དང༌། ། བློ་རྟོག་ངོ་བོ་ཉིད་གྲོལ་བའི། ། གཏན་ཚིགས་ཆེན་པོ་བཞི་ཡིས་ནི། ། ཀུན་གཞི་རྩད་ནས་གཅོད་པ་ནི། ། ཞེས་འབྱུང་ངོ༌། ། ཤེས་བྱའི་གྲས་ཐག་གཅོད་པའི་གཏན་ཚིགས་དང་བཞི་ནི། རང་བཞིན་དག་པའི་ལྟ་བ་དང༌། ། གཉིས་སུ་མེད་པའི་སྒོམ་པ་དང༌། །
རོལ་པ་འགག་མེད་སྤྱོད་པ་དང༌། ། བློ་རྟོག་བྲལ་བའི་འབྲས་བུ་ཡིས། ། ཤེས་བྱ་གྲས་ཐག་གཅོད་པ་ཡིན། ། ཞེས་འབྱུང་བ་ཡིན་ནོ། ། རིག་པ་རང་སར་གྲོལ་བའི་གཏན་ཚིགས་བཞི་ནི། སྐྱེ་བ་མེད་པའི་ཆོས་སྐུ་དང༌། ། དམིགས་མེད་བདེ་བའི་ལོངས་སྐུ་དང༌། ། ཅིར་ཡང་མ་འགགས་སྤྲུལ་སྐུ་དང༌། ། དབྱེར་མེད་ཐིག་ལེ་བདེ་ཆེན་སྐུས། ། རིག་པ་རང་སར་གྲོལ་བ་ཡིན། །
ཞེས་འབྱུང་ངོ༌། ། དེ་ནས་ལྔ་ཚོམས་བསྡུས་པའི་དོན་བསྟན་པ་ནི། རྫོང་འཕྲང་ཀློང་གདེངས་ལྷ་དང་ལྔ། ། རྫོང་བཞི་རང་བཞིན་དག་པར་གཅིག ། འཕྲང་བཞི་གཉིས་མེད་ཡངས་པར་གཅིག ། ཀློང་བཞི་གཅིག་ཆོད་དབྱིངས་སུ་གཅིག ། ༼༤༢༣༽གདེང་བཞི་ཡེ་ཤེས་རང་ཤར་གཅིག ། ལྷ་བཞི་སྐད་ཅིག་གྲོལ་བར་གཅིག ། ཞེས་འབྱུང་བའི་ལྟ་བའི་རྫོང༌། ལྟ་བའི་འཕྲང༌།
ལྟ་བའི་ཀློང༌། ལྟ་བའི་གདེང༌། ལྟ་བའི་ལྷ་དང་ལྔ་ཡིན་ལ། སྒོམ་སྤྱོད་འབྲས་བུ་ལའང་ལྔ་རེ་ཞིང་སྦྱོར། རྫོང་བཞི་རང་བཞིན་དག་པར་གཅིག་པ་ནི་ལྟ་བའི་རྫོང་དྲན་པ་གཞི་བཞེངས་ཀྱི་མན་ངག ། སྒོམ་པའི་རྫོང་མཐོང་ཚོར་དེ་ཉིད་ཀྱི་མན་ངག ། སྤྱོད་པའི་རྫོང་ཐུག་ཕྲད་རང་གྲོལ་གྱི་མན་ངག ། འབྲས་བུའི་རྫོང་སྐྱེས་པ་སྐྱེ་མེད་མན་ངག་དང་བཞི་ནི་ཆོས་ཐམས་ཅད་རང་བཞིན་གྱི་དག་པ་རང་གྲོལ་བྱ་རྩོལ་དང་བྲལ་བ་ཡེ་རྫོགས་ཀྱི་ངང་དུ་གཅིག་པ་ཡིན་ནོ། ། འཕྲང་བཞི་ནི། ལྟ་སྒོམ་སྤྱོད་འབྲས་ཀྱི་ཤེས་བྱ་ཕན་ཚུན་རྩིས་ཟིན་གྱི་མན་ངག་དང༌།
སྒོམ་པའི་འཕྲང་ཞི་ལྷག་མཉམ་རྗེས་དུས་བཞི་མཉམ་སྦྱོར་གྱི་མན་ངག ། སྤྱོད་པའི་འཕྲང་སྒོ་གསུམ་རོལ་པའི་མན་ངག ། འབྲས་བུའི་འཕྲང་གབ་པ་སྐུ་བཞིའི་མན་ངག ། དེ་བཞི་པོའང་གཉིས་མེད་ཡངས་པར་གཅིག་གོ ། ཀློང་བཞི་ནི། ལྟ་བའི་ཀློང་གཅིག་ཤེས་ཀུན་གྲོལ་གྱི་མན་ངག་དང༌། སྒོམ་པའི་ཀློང་གཡོ་ཐོབ་གོམས་བསྟན་སྟོང་གསལ་ཟབ་མོ་ཉམས་དྲུག་གི་མན་ངག་དང༌། སྤྱོད་པའི་ཀློང་ཚོར་བ་རྗེས་མེད་ཀྱི་མན་ངག་དང༌། འབྲས་བུའི་ཀློང་བྱར་མེད་བློ་འདས་ཀྱི་མན་ངག་དང་བཞིས་རྟོགས་པ་གཅིག་ཆོད་ཆོས་དབྱིངས་སུ་གྲོལ་བར་གཅིག་གོ ། གདེང་བཞི་ནི།
ལྟ་༼༤༢༤༽བའི་གདེང་རང་བྱུང་ཡེ་ཤེས་ཀྱི་མན་ངག་དང༌། སྒོམ་པའི་གདེང་ཡེ་ཤེས་རང་སྣང་གི་མན་ངག་དང༌། སྤྱོད་པའི་གདེང་ཡེ་ཤེས་ཟངས་ཐལ་གྱི་མན་ངག་དང༌། འབྲས་བུའི་གདེང་ཡེ་ཤེས་སྤྱི་བླུགས་ཀྱི་མན་ངག་དང་བཞི་ནི། ཡེ་ཤེས་རང་ལ་ཤར་བས་རྐྱེན་གཞན་ལ་མི་ལྟོས་པར་གཅིག་པའོ། ། ལྷ་བཞི་ནི། ལྟ་བའི་ལྷ་སྐྱེ་མེད་ཚིག་གཅིག་གི་མན་ངག ། སྒོམ་པའི་ལྷ་ཤེས་བྱ་གཅིག་ཆོད་ཀྱི་མན་ངག ། སྤྱོད་པའི་ལྷ་འདའ་ཀ་འཆི་བྲོད་ཀྱི་མན་ངག ། འབྲས་བུའི་ལྷ་དབུལ་མོ་གཏེར་ཕྲད་ཀྱི་མན་ངག་ནི་བཞི་སྟེ།
རྟོགས་པ་སྐྱེས་པའི་སྐད་ཅིག་མ་ཆོས་ཐམས་ཅད་ཀྱི་གཏིང་རྟོགས་ཏེ་གྲོལ་བར་གཅིག་པ་ཡིན་ཏེ། ནམ་མཁའ་དང་མཉམ་པའི་རྒྱུད་ལས། རྫོང་བཞི་གཉིས་མེད་ཚིག་གཅིག་ལྷ། ། འཕྲང་བཞི་དབྱེར་མེད་གཅིག་ཆོད་ལྷ། ། ཀློང་བཞི་ཟུང་འཇུག་འདའ་ཀ་ལྷ། ། དབུལ་མོ་གཏེར་ཕྲད་སྐུ་བཞི་ལྷ། ། ཞེས་འབྱུང་ངོ༌། ། རང་གྲོལ་འབྲས་བུ་རྫོགས་པ་ཆེན་པོ་སྟོན་པ་ལ་འབྲས་བུ་རིན་པོ་ཆེ་དང་མཉམ་པ་སྐྱེ་བ་མེད་པ་རྒྱུད་ཀྱི་དོན་རྨད་དུ་བྱུང་བ་བཅུ་གསུམ་ལས་སྐུ་བཞི་སྟོན་པ་ཡིན་ལ། རྒྱུད་དུ། དེ་ལས་རྨད་བྱུང་བཅུ་གསུམ་ནི། །
རྨད་བྱུང་བདེ་འབྱམས་ནམ་མཁའ་ཉིད། ། རྗེ་བཙན་རྩེ་མོ་ཀུན་འདུས་དང༌། ། སྲོག་དང་མྱུ་གུ་རིན་པོ་ཆེ། ། བདེ་བ་སྤྱི་གཅོད་སེམས་ཀྱི་ཏིག ། ཁམས་གསུམ་སྒྲོལ་དང་བཅུ་གསུམ་གྱིས། ། འཁོར་བ་རྩད་ནས་གཅོད་པ་ཡིན། ། ཞེས་འབྱུང་ལ། དེའང་བྱང་ཆུབ་ཀྱི་སེམས་རྨད་དུ་བྱུང་བ་དང་གཅིག ། བདེ་འབྱམས་ཡངས་པ་དང་གཉིས། ནམ་མཁའ་རྒྱལ་པོ་དང་གསུམ།
རྗེ་བཙུན་དམ་པ་དང་བཞི། རྩེ་མོ་བྱུང་རྒྱལ་དང་ལྔ། ཀུན་འདུས་རིག་པ་དང་དྲུག ། སྲོག་གི་འཁོར་ལོ་དང་བདུན། བྱང་སེམས་མྱུ་གུ་དང་བརྒྱད། ཡིད་བཞིན་ནོར་བུ་དང་དགུ། བདེ་བ་ཕྲ་བཀོད་དང་བཅུ། ཐེག་པ་སྤྱི་གཅོད་དང་བཅུ་གཅིག ། སྐྱེ་མེད་སེམས་ཀྱི་ཐིག་ལེ་དང་བཅུ་གཉིས། ཁམས་གསུམ་སྒྲོལ་མ་དང་བཅུ་གསུམ་སྟེ་འདིར་དེ་ཙམ་ཞིག་སྨོས་ལ།
རྒྱས་པར་ནི་སྔ་འགྱུར་གྱི་གཞུང་བཤད་མན་ངག་སྙིང་ཐིག་ཡ་བཞི་སོགས་རྡོ་རྗེ་སེམས་དཔའ་ཐུགས་ཀྱི་མེ་ལོང་གི་སྐོར་ལས་འབྱུང་བ་ལྟར་ཤེས་པར་བྱའོ། ། གསུམ་པ་ཐ་མར་དགེ་བ་འབྲས་བུའི་རྒྱུད་ལ། མདོ་སྔགས་ཐུན་མོང་ཙམ་གྱི་སངས་རྒྱས་ཀྱི་ཚུལ་མདོར་བསྟན་ཏེ་བཤད་པ་དང༌། སྔགས་ལུགས་ཀྱི་ཐུན་མོང་མ་ཡིན་པ་ནས་འབྱུང་བ་ལྟར་བཤད་པའོ། ། དང་པོ་ནི། སྤྱིར་སངས་རྒྱས་ཞེས་བྱ་བ་ནི་མ་༼༤༢༦༽རིག་པའི་གཉིད་མཐའ་དག་སངས་ཤིང་ཤེས་བྱའི་དཀྱིལ་འཁོར་ཀུན་མཁྱེན་པ་ལ་སངས་རྒྱས་སུ་འཇོག་སྟེ། ཇི་སྐད་དུ། མ་རིག་གཉིད་ལས་སངས་ཕྱིར་དང༌། ། ཤེས་བྱ་ལ་ཡང་བློ་རྒྱས་ཕྱིར། ། སངས་རྒྱས་པདྨ་ལྟར་སངས་རྒྱས། །
དེ་ཕྱིར་སངས་རྒྱས་མཚན་གསོལ་ཏོ། ། ཞེས་འབྱུང་ངོ༌། ། བཅོམ་ལྡན་འདས་ཞེས་པ་ནི། རྣམ་བཤད་རིག་པར། ལས་དང་ཉོན་མོངས་དེ་བཞིན་སྐྱེ། ། ཉོན་མོངས་ཤེས་བྱའི་སྒྲིབ་དེ་བཞིན། ། གང་ཡང་མི་མཐུན་ཕྱོགས་ཆོས་བཅོམ། ། དེ་འདིར་བཅོམ་ལྡན་འདས་སུ་བཤད། ། ཅེས་འབྱུང་ལ། འདི་ལྟའི་སངས་རྒྱས་ཀྱི་སྐུ་དང་ཡེ་ཤེས་ཀྱི་འཇོག་མཚམས་ལ།
ཇོ་ནང་པས། རྒྱན་ལས། སྔ་མ་ཕྱི་མར་ཁྱད་མེད་ཀྱང༌། ། སྒྲིབ་པ་ཀུན་གྱི་དྲི་མེད་པ། ། དེ་བཞིན་ཉིད་ནི་སངས་རྒྱས་འདོད། ། དག་པ་མ་ཡིན་མ་དག་མིན། ། ཞེས་དང༌། བསྟོས་པ་ལས། ཤེས་དང་མི་ཤེས་པ་དག་ལས། ། ལུས་འདི་ཉིད་ལ་ཐམས་ཅད་དེ། །
རང་གི་རྣམ་པར་རྟོག་པས་བཅིངས། ། བདག་ཉིད་ཤེས་ནས་གྲོལ་བར་འགྱུར། ། བྱང་ཆུབ་རིང་མིན་ཉེ་བའང་མིན། ། འོང་མིན་འགྲོ་བ་མ་ཡིན་ཞིང༌། ། ཉོན་མོངས་གཟེབ་གྱུར་འདི་ཉིད་ལ། ། མཐོང་བ་དང་ནི་མ་མཐོང་ཡིན། ། ༼༤༢༧༽ཞེས་སོགས་ཀྱི་མདོ་བསྟན་བཅོས་ཀྱི་ལུང་འབྱམས་ཀླས་དྲངས་ཏེ། སངས་རྒྱས་དང་བཅོམ་ལྡན་འདས་ཞེས་བྱ་བ་ནི་གདོད་མ་ནས་སྒྲིབ་པ་ཐམས་ཅད་དང་བྲལ་བའི་དོན་དམ་པའི་བདེན་པ་རྟག་བརྟན་འགྱུར་བ་མེད་པ་ཡོན་ཏན་ཐམས་ཅད་གདོད་ནས་ལྷུན་གྲུབ་ཏུ་ཡོད་པ་ལས་གསར་དུ་སྒྲུབ་པར་བྱར་མེད་ཀྱང༌། གློ་བུར་དྲི་མའི་ཆོས་འཁོར་བ་འཁྲུལ་སྣང་ནི་ཐ་སྙད་དུ་ཡོད་པར་སྣང་ཡང་དེ་དག་གདོད་ནས་མ་གྲུབ་པས་ཡང་དག་པར་ན་སྒྲིབ་པ་སངས་ནས་དག་པའི་སངས་རྒྱས་དང་མ་དག་པར་སེམས་ཅན་དུ་གྱུར་པའང་ཡོད་པ་མ་ཡིན་ལ། དྲི་མ་དེ་དག་གློ་བུར་བར་ཤེས་པ་ན་སངས་རྒྱས་དང༌།
དེ་མ་ཤེས་པ་ན་སེམས་ཅན་དུ་བཞག་པ་ཡིན་ནོ་ཞེས་གསུངས་སོ། ། དེ་ལྟར་གསུངས་པ་ནི་མཛེས་པ་མ་ཡིན་ཏེ། ལུང་དེ་དག་གིས་ནི་གློ་བུར་གྱི་དྲི་མ་སྒྲིབ་པ་དང་འཁྲུལ་པར་རྟོགས་མ་རྟོགས་ལས་སངས་རྒྱས་དང་སེམས་ཅན་དུ་འཇོག་པ་དང༌། ཐ་སྙད་སངས་རྒྱས་ཀྱི་རྒྱུ་གདོད་ནས་ཟག་མེད་ཀྱི་ཤེས་པར་ཡོད་ཀྱི་ཟག་བཅས་ཀྱི་ཤེས་པར་མེད་པར་བསྟན་པ་ཡིན་ལ། དེ་ལས་དོན་གཞན་རྟག་བརྟན་དོན་དམ་འགྱུར་མེད་ཡོན་ཏན་གསར་དུ་བསྒྲུབ་བྱར་མེད་པའི་རྟག་པའི་སངས་རྒྱས་སྔ་ཕྱིར་འགྱུར་བ་མེད་པ་ཡིན་༼༤༢༨༽ན། དྲི་མ་གློ་བུར་བར་ཤེས་ན་སངས་རྒྱས་དང༌། མ་ཤེས་ན་སེམས་ཅན་དུ་བཞག་ཅེས་པ་ལ་ནང་འགལ་ཆེན་པོ་ཡོད་དེ་དེ་ལྟའི་གློ་བུར་དྲི་མ་དེ་གློ་བུར་བར་ཤེས་པ་པོ་དེ། སངས་རྒྱས་རྟག་བརྟན་འགྱུར་མེད་ཀྱི་ཡེ་ཤེས་དེ་ཡིན་ནམ་གློ་བུར་དྲི་མའི་ཆའི་ཤེས་པ་དེ་ཉིད་ཡིན། དང་པོ་ལྟར་རོ་ཞེ་ན། སངས་རྒྱས་འགྱུར་མེད་རྟག་པ་ཡེ་ཤེས་ཅན་དེས།
དྲི་མ་གློ་བུར་བ་གློ་བུར་ཤེས་པའི་ཤེས་བྱ་ཤེས་བྱེད་ཀྱི་བློའི་འཇུག་པ་ཡོད་ན་དེ་མི་རྟག་པ་ལས་རྟག་པར་ག་ལ་འགྱུར་བའི་ཕྱིར། འདི་ལྟའི་སངས་རྒྱས་ཀྱི་ཡེ་ཤེས་རྟག་བརྟན་སོགས་སྔ་ཕྱི་འགྱུར་མེད་ཀྱི་སངས་རྒྱས་ཡོན་ཏན་གསར་སྒྲུབ་མི་དགོས་པ་ཉིད་ཀྱི་ཕྱིར། དེ་ལྟའི་སངས་རྒྱས་ཀྱི་ཡེ་ཤེས་དེས་དྲི་མ་གློ་བུར་བར་ཤེས་ནས་འཚང་རྒྱ་མི་དགོས་པའི་ཕྱིར་དང༌། གཉིས་པ་ལྟར་རོ་ཞེ་ན་གློ་བུར་དྲི་མའི་ཤེས་པས་གློ་བུར་དྲི་མ་གློ་བུར་བ་ཉིད་དུ་ཤེས་པ་ན། ཤེས་པ་པོའི་གློ་བུར་དྲི་མའི་ཆ་དེ་སངས་རྒྱས་སུ་འགྱུར་རམ་མི་འགྱུར། འགྱུར་ན་ཀུན་རྫོབ་དྲི་མ་སྒྲིབ་བཅས་མི་རྟག་པའི་སེམས་ཅན་སངས་རྒྱས་སུ་འགྱུར་བ་ལས་དོན་དམ་རྟག་བརྟན་གྱིས་སངས་རྒྱས་ཡོད་མེད་གང་ལྟར་ཡང་དེ་ལ་མ་རག་པར་གྱུར་བའི་ཕྱིར། སངས་རྒྱས་ཡང་དག་པ་དོན་དམ་རྟག་བརྟན་༼༤༢༩༽གྱི་སངས་རྒྱས་ཁོ་ན་ལ་བཞག་པ་དང་འགལ། སངས་རྒྱས་སུ་མི་འགྱུར་ན་གློ་བུར་གྱི་དྲི་མ་གློ་བུར་གྱི་དྲི་མར་ཤེས་ན་སངས་རྒྱས་དང་མ་ཤེས་ན་སེམས་ཅན་དུ་འཇོག་ཅེས་པ་དང་ཞེན་དོན་ལ་འགལ་བའི་ཕྱིར། དེས་ན་འདི་ལྟ་བུའི་གསུང་འཁྲུལ་པ་ཅན་ཆོས་རྒྱལ་རིགས་ལྡན་གྱི་རྣམ་པར་འཕྲུལ་པ་ཇོ་ནང་པ་ཆེན་པོ་ལྟ་བུའི་ལེགས་བཤད་དུ་ག་ལ་རུང༌། ཡང་རྒྱ་བོད་ཀྱི་མཁས་གྲུབ་དུ་ཁས་འཆེ་བ་ཕལ་ཆེར་དང༌།
བླུན་པོ་ཆེས་མང་བས་ཀྱང༌། སངས་རྒྱས་ཀྱི་སྐུ་དང་ཡེ་ཤེས་ལ་རང་དོན་དོན་དམ་པའི་སྐུ་དང་ཡེ་ཤེས་དང༌། གཞན་དོན་ཀུན་རྫོབ་པའི་སྐུ་དང་ཡེ་ཤེས་གཉིས་ལས་སྔ་མ་སྟོང་པ་ཉིད་སྤྲོས་མཐའ་ཐམས་ཅད་ཀྱིས་སྟོང་པའི་རང་བཞིན་རྣམ་དག་གི་ཆོས་དབྱིངས་ཆོས་སྐུ་ཡིན་ལ། ཕྱི་མ་ནི་སྤྲོས་བཅས་ཀུན་རྫོབ་སྣ་ཚོགས་སུ་སྣང་བ་གཟུགས་སྐུ་ཡིན་ཏེ། ཇི་སྐད་དུ། རང་དོན་གཞན་དོན་དོན་དམ་སྐུ་དང་ནི། ། དེ་ལ་བརྟེན་པའི་ཀུན་རྫོབ་སྐུ་ཉིད་དེ། ། བྲལ་དང་རྣམ་པར་སྨིན་པའི་འབྲས་བུ་ནི། ། ཡོན་ཏན་བྱེ་བ་དྲུག་ཅུ་འདི་དག་གོ ། ཅེས་འབྱུང་བའི་ཕྱིར།
ཞེས་སྨྲ་བར་བྱེད་དོ། ། དེ་ཡང་ཆེས་མི་འཐད་དེ། རང་དོན་ལ་དོན་དམ་དང་གཞན་དོན་ལ་ཀུན་རྫོབ་ཏུ་བཞག་པ་ནི་སྐུ་གཉིས་དང་བདེན་༼༤༣༠༽གཉིས་དང་དོན་གཉིས་ཡ་བྲལ་བ་དེ་འདྲར་འཆད་ན་ལོག་པའི་བཤད་པར་འགྱུར་བའི་ཕྱིར་ཏེ། རང་དོན་དང་དོན་དམ་བདེན་པ་དང་ཆོས་སྐུས་རང་དོན་ལས་གཞན་དོན་མི་བྱེད་པ་དང༌། དེ་ལྟའི་དོན་དམ་བདེན་པ་དེ་ཀུན་རྫོབ་ལས་གཞན་ཡིན་པ་དང༌། དེ་ལྟའི་ཆོས་སྐུ་དེ་གཟུགས་སྐུ་ལས་གཞན་གྱི་རྫས་རང་བདེན་པར་གྲུབ་པར་འདོད་པ་དང་གཞན་དོན་དང་ཀུན་རྫོབ་བདེན་པ་དང་གཟུགས་སྐུས་ཀྱང་རང་དོན་མི་བྱེད་པ་སོགས་སྔ་མ་ལས་བཟློག་སྟེ་སྨྲས་པའི་ཕྱིར་ཏེ། དེ་ལྟར་འདོད་པ་ལ་སྐྱོན་ཅི་ཡོད་ན། དེ་ལས་སྐྱོན་ཆེ་བ་ཅི་ཞིག་ཡོད་དེ། ཆོས་ཐམས་ཅད་ལ་བདེན་པ་གཉིས་སུ་བརྗོད་པའི་བདེན་པ་གཉིས་ནི་དོན་དམ་པར་མ་ཟད་ཐ་སྙད་དུ་གཅིག་པ་དང་ཐ་དད་དུ་མ་གྲུབ་ན། སངས་རྒྱས་ཀྱི་སར་བདེན་གཉིས་ཐ་དད་དུ་འཇོག་དགོས་ཞེས་སྨྲ་བ་ལས་ཕྱིན་ཅི་ལོག་ཅི་ཞིག་ཡོད་པའི་ཕྱིར།
དེར་མ་ཟད་ཁྱེད་ཀྱི་ཞེན་དོན་སྟོང་པ་ཉིད་སྤྲོས་མཐའ་བཀག་པའི་མེད་པར་དགག་པའི་སྟོང་པ་ཉིད་དེ་འདྲ་ནི་རང་གི་དོན་བྱེད་པ་དང་ཆོས་ཀྱི་སྐུར་ཡང་མི་རུང་སྟེ། རང་དོན་བྱེད་པ་ལ་ཕན་གདགས་བྱ་འདོགས་བྱེད་དུ་ཡོད་དགོས་པ་དང༌། ཆོས་སྐུར་ཡོད་པ་ལ་ལུས་ཀྱི་བདག་ཉིད་ཅན་གྱི་ཚོགས་པར་ཡོད་དགོས་པ་༼༤༣༡༽ལ། ཁྱེད་ཅག་གི་སྟོང་ཉིད་མེད་དགག་རང་བཞིན་རྣམ་དག་གི་དག་རྐྱང་གི་ཆ་ལ་དེ་ལྟར་མི་རུང་བའི་ཕྱིར། ཡང་མི་མཁས་པ་ཁ་ཅིག ། གཞི་དུས་ཀྱི་ཆོས་ཐམས་ཅད་རང་བཞིན་རྣམ་པར་དག་པའི་སྟོང་ཉིད་ཀྱི་ཆ་དེ་འབྲས་བུའི་དུས་སྒྲིབ་པ་ཐམས་ཅད་དང་བྲལ་བ་ན་ངོ་བོ་ཉིད་སྐུར་འཇོག་པ་བཞིན། གཞི་དུས་ཀྱི་ཆོས་ཀྱི་ཆོས་ཉིད་རང་བཞིན་གྱི་སྟོང་ཉིད་དེ་སྒྲིབ་པ་ཐམས་ཅད་དང་བྲལ་ཆ་ནས་ཆོས་ཀྱི་སྐུར་འཇོག་པས་དོན་དམ་བདེན་པ་ཁོ་ན་ལ་ཆོས་སྐུར་འཇོག་པ་ཅི་ཉེས་སྙམ་ན། དེ་སྐད་ཟེར་བ་དེ་ལས་ཉེས་པ་ཆེ་བ་ཅི་ཞིག་ཡོད་དེ། ངོ་བོ་ཉིད་སྐུ་ནི་སངས་རྒྱས་ཀྱི་ཟག་པ་མེད་པའི་ཆོས་མཐའ་དག་གི་རྟེན་དང་ཟག་མེད་ཀྱི་ཆོས་ཐམས་ཅད་སྐུ་དེ་ཉིད་ལ་ཐོབ་པར་བྱར་རུང་བའི་སྐུ་ཞིག་ལ་བཤད་པ་ཡིན་ལ། དེ་ལས་གཞན་སྟོང་རྐྱང་མེད་དགག་གཅིག་ལ་ངོ་བོ་ཉིད་སྐུར་རྒྱལ་བ་སྲས་བཅས་མི་བཞེད་ལ།
རྒྱལ་བ་སྲས་བཅས་ཀྱི་མི་བཞེད་པའི་སྐུ་དང་ཡེ་ཤེས་ཀྱི་རྣམ་གཞག་བྱས་ན་དེ་ལས་མི་རུང་བ་ཅི་ཞིག་ཡོད་པའི་ཕྱིར། དེས་ན་ངོ་བོ་ཉིད་སྐུ་སྟོང་ཉིད་དགག་རྐྱང་གི་སྟེང་ནས་བཞག་པ་མ་ཡིན་ཏེ། དབྱིངས་དང་ཡེ་ཤེས་སོ་སོར་བཅད་དུ་མེད་པའི་ཚོགས་ཆ་ནས་དེར་བཞག་པའི་ཕྱིར། རྒྱལ་༼༤༣༢༽བ་མ་ཕམ་པས། ཐུབ་པའི་ངོ་བོ་ཉིད་སྐུ་ནི། ། ཟག་པ་མེད་པའི་ཆོས་གང་དག ། ཐོབ་གྱུར་རྣམ་ཀུན་རྣམ་དག་པས། ། དེ་དག་རང་བཞིན་མཚན་ཉིད་ཅན། ། ཞེས་འབྱུང་ངོ༌། ། དེས་ན་སྐུ་བཞིར་དབྱེ་བ་དག་གི་ཆོས་སྐུ་ལས་ངོ་བོ་ཉིད་སྐུ་ཟུང་དུ་དབྱེ་བར་བྱེད་པའི་ངོ་བོ་ཉིད་སྐུ་ནི་དབྱིངས་དང་ཡེ་ཤེས་ཡ་བྲལ་བ་མ་ཡིན་པའི་སྒྲིབ་ཚོགས་དང་བྲལ་བའི་འོད་གསལ་བའི་ཆ་ནས་བཞག་ལ་སྐུ་གསུམ་དུ་དབྱེ་བ་ལྟར་ན་ངོ་བོ་ཉིད་ཀྱི་སྐུ་དང་ཆོས་སྐུ་དག་ཆོས་ཅན་དང་ཆོས་ཉིད་སོ་སོར་བཅད་དུ་མེད་པའི་ཆོས་ཀྱི་སྐུར་འཇོག་པ་ཡིན་ཏེ།
རྒྱལ་བ་མ་ཕམ་པས། རྣམ་གྲོལ་ཆོས་ཀྱི་སྐུ་དག་གིས། ། རང་དང་གཞན་གྱི་དོན་བསྟན་ཏེ། ། རང་གཞན་དོན་བསྟན་དེ་ལ་ནི། ། བསམ་མི་ཁྱབ་སོགས་ཡོན་ཏན་ལྡན། ། ཞེས་དང༌། སློབ་དཔོན་ཡེ་ཤེས་སྙིང་པོའི་བདེན་གཉིས་ལས། ཆོས་རྣམས་ཀུན་གྱི་ལུས་ཡིན་ཕྱིར། ། ཡོན་ཏན་བསམ་ཡས་ཀུན་བརྟེན་ཕྱིར། ། རིགས་པའི་རྗེས་འབྲངས་ངོ་བོའི་ཕྱིར། །
སྐྱོབ་པ་རྣམས་ཀྱི་ཆོས་སྐུ་ཡིན། ། ཞེས་འབྱུང་ངོ༌། ། དེས་ན་རང་དོན་དོན་དམ་པའི་སྐུ་ཞེས་པའི་དོན་ཆོས་སྐུ་དེ་བདེན་གཉིས་བཟླས་དབྱེ་བའི་དོན་དམ་བདེན་པ་སྟོང་ཉིད་དགག་རྐྱང་གི་ཆ་ནས་འཇོག་༼༤༣༣༽པ་མ་ཡིན་ཏེ། ཆོས་སྐུ་ནི་ཤེས་བྱ་ཇི་ལྟ་བ་དོན་དམ་བདེན་པ་ལ་ཡེ་ཤེས་ཀྱི་ཚོགས་སོག་གི་དགེ་བ་བསགས་པས་གཙོ་ཆེར་ཆོས་སྐུ་ཐོབ་ལ། ཤེས་བྱ་ཇི་སྙེད་པ་ཀུན་རྫོབ་བདེན་པ་ལ་བསོད་ཚོགས་ཀྱི་བསགས་པས་གཙོ་ཆེར་གཟུགས་སྐུ་ཐོབ་ལ། དེ་ལྟ་ནའང་ཡེ་ཤེས་ཀྱི་ཚོགས་ཁོ་ནས་ཆོས་སྐུ་དང་བསོད་ཚོགས་ཁོ་ནས་གཟུགས་སྐུ་ཐོབ་པ་མ་ཡིན་ཏེ། ཚོགས་གཉིས་ཀ་ཟུང་འབྲེལ་དུ་བསགས་པས་སྐུ་གཉིས་པོའང་ཟུང་འབྲེལ་དུ་ཐོབ་པར་འགྱུར་བའི་ཕྱིར། ཇི་སྐད་དུ། དགེ་བ་འདི་ཡིས་སྐྱེ་བོ་ཀུན། ། བསོད་ནམས་ཡེ་ཤེས་ཚོགས་བསགས་ཏེ། །
བསོད་ནམས་ཡེ་ཤེས་ལས་བྱུང་བའི། ། དམ་པ་གཉིས་ནི་ཐོབ་པར་ཤོག ། ཅེས་འབྱུང་བ་ལྟར་ཡིན་ལ། དེས་ན་རང་དོན་གྱི་སྐུ་ནི་སྟོབས་སོགས་སྒྲིབ་བྲལ་གྱི་དངོས་ཆོས་ཀུན་རྫོབ་པའི་ཆ་ཁོ་ན་ནས་བཤད་པ་ལས་དོན་དམ་མེད་དགག་གི་ཆ་ནས་བཞག་ལ། རྗེ་བཙུན་གྱི་དགོངས་པ་ཡེ་མ་ཡིན་ཏེ། རྗེ་བཙུན་གྱིས། དང་པོའི་སྐུ་ནི་སྟོབས་ལ་སོགས། ། བྲལ་བའི་ཡོན་ཏན་རྣམས་དང་ལྡན། ། གཉིས་པ་སྐྱེས་བུ་ཆེན་པོ་མཚན། ། རྣམ་སྨིན་ཡོན་ཏན་དག་དང་ལྡན། །
ཞེས་འབྱུང་བའི་ཕྱིར། དེས་ན་སྐུ་གཉིས་བདེན་གཉིས་སོ་སོ་ལྟར་གསུངས་༼༤༣༤༽པའི་དོན། གཟུགས་སྐུ་སེམས་ཅན་གྱི་སྤྱོད་ཡུལ་དུ་འདུ་བྱར་རུང་གི་ཆ་ནས་དང༌། ཆོས་སྐུ་སངས་རྒྱས་ཉིད་ཀྱི་སྤྱོད་ཡུལ་ལས་སེམས་ཅན་གྱི་བློས་འདུ་བྱར་རུང་གི་སྤྱོད་ཡུལ་དུ་མི་འགྱུར་བའི་ཆ་ནས་དེར་བཞག་པ་ཡིན་པ་ལས་མ་གཏོགས་རང་གཞན་གྱི་སྐུ་གཉིས་ཀར་ཡང་རེ་རེ་ཞིང་ཆོས་ཅན་གྱི་ལྡོག་པ་ནས་ཀུན་རྫོབ་དང༌། ཆོས་ཉིད་ཀྱི་ལྡོག་པ་ནས་དོན་དམ་དུ་འཇོག་པ་འདི་ཉིད་གཞན་གྲགས་ཙམ་དུ་འཁྲུལ་པ་མེད་པའི་ལེགས་བཤད་ཡིན་ནོ་ཞེས་མཁས་པ་དག་གླེང་བར་བྱེད་དོ། ། ཡང་རྨ་བྱ་བ་བྱང་ཆུབ་བརྩོན་འགྲུས་ལ་སོགས་རྒྱ་བོད་ཀྱི་དབུ་མ་ཐལ་འགྱུར་བར་གྲགས་པ་མང་པོས། འཇུག་པར། ཤེས་བྱའི་བུད་ཤིང་སྐམ་པོ་མ་ལུས་པ། ། བསྲེགས་པས་ཞི་སྡེ་རྒྱལ་རྣམས་ཆོས་སྐུ་སྟེ། ། ཞེས་དང༌།
དེའི་འགྲེལ་པར། ཡེ་ཤེས་ཀྱི་རང་བཞིན་གྱི་སྐུས་ཤེས་བྱའི་བུད་ཤིང་སྐམ་པོ་མ་ལུས་པ་བསྲེགས་པ་ལས་ཤེས་བྱ་སྐྱེ་བ་མེད་པས་སྐྱེ་བ་མེད་པ་གང་ཡིན་འདི་ནི་སངས་རྒྱས་རྣམས་ཀྱི་ཆོས་ཀྱི་སྐུའོ། ། ཞེས་དང༌། དེ་ལྟར་ན་ཡེ་ཤེས་ཀྱི་ཡུལ་དེ་ཁོ་ན་ཉིད་ལ་རྣམ་པ་ཐམས་ཅད་དུ་དེའི་ཡུལ་ཅན་སེམས་དང་སེམས་ལས་བྱུང་བ་རྣམས་མི་འཇུག་པས། ཞེས་འབྱུང་བ་ལ་བརྟེན་ནས། ཐ་སྙད་དུ་སེམས་ཅན་རྣམས་ལ་རྣམ་ཤེས་སྣང་མྱོང་གི་༼༤༣༥༽བྱ་བ་བྱེད་པ་ལྟར་སངས་རྒྱས་ལ་ཡེ་ཤེས་རང་ལ་སྣང་མྱོང་གི་བྱ་བ་བྱེད་པ་མི་འཐད་དེ། ཤེས་པ་སོགས་ཀུན་རྫོབ་ཀྱི་ཆོས་ཡིན་ཏོ་འཚལ་ཐམས་ཅད་མེད་བཞིན་དུ་སྣང་བ་མ་རིག་པའི་བསླད་ཆོས་ཀྱི་མཐུ་ལས་བྱུང་བ་ཉིད་ཀྱི་ཀུན་རྫོབ་པའི་བེམས་ཤེས་ཀྱི་ཆོས་ཐམས་ཅད་འཁྲུལ་པ་ཡིན་ལ། འཁྲུལ་པ་ཉིད་སྒྲིབ་པ་ཉིད་ཀྱི་མ་རིག་པའི་གཉིད་སངས་པ་ན་ཡེ་ཤེས་རྒྱུན་ཆད་པ་ཡིན་པས་སངས་རྒྱས་ལ་ཡེ་ཤེས་མེད་དོ་ཞེས་སྨྲས་སོ། ། དེ་ལྟར་འཆད་ན་ནི་སློབ་དཔོན་ཆེན་པོ་སངས་རྒྱས་བསྐྱངས་དང༌། སློབ་དཔོན་ཆེན་པོ་ཟླ་གྲགས་ཀྱི་དགོངས་པ་ལོག་པར་བཤད་པ་ཡིན་ཏེ།
སློབ་དཔོན་ཆེན་པོ་དེ་དག་གིས་ནི་ཐ་སྙད་དུ་སེམས་ཅན་ལ་རྣམ་ཤེས་ཡོད་པ་དང་སངས་རྒྱས་ལ་ཡེ་ཤེས་མེད་པར་འདོད་པ་སོགས་ཐལ་འགྱུར་བ་དག་གིས་ལེགས་པར་འགོག་པར་མཛད་པ་ལས། འདིར་མི་འགོག་པར་མཛོད་ཞེས་སྐུར་པ་བླ་ན་མེད་པར་བཏབ་པའི་ཕྱིར། དེ་ཡང་སློབ་དཔོན་དེ་དག་གི་འདོད་པ་དེ་འགོག་པར་མཛད་པའི་དོན་ཅི་ཡིན་སྙམ་ན། ཐ་སྙད་དུ་སེམས་ཅན་ལ་རྣམ་ཤེས་ཡོད་པར་འདོད་ན་ཡོད་མཐའ་ཉིད་དུ་ལྟུང་བར་འགྱུར་ལ། སངས་རྒྱས་ལ་ཡེ་ཤེས་མེད་པར་འདོད་ན་མེད་མཐའ་ཉིད་དུ་ལྟུང་བར་འགྱུར་བའི་ཕྱིར། ཐ་སྙད་དུ་རིགས་པ་འཐད་ལྡན་གྱི་སེམས་ཅན་༼༤༣༦༽ལ་རྣམ་ཤེས་ཡོད་པ་དང༌། སངས་རྒྱས་ལ་ཡེ་ཤེས་མེད་པ་གཉིས་ཀ་མཐའ་སྤྲོས་སུ་འགྱུར་བ་འགོག་པར་མཛད་དེ། ཐ་སྙད་དུ་བདེན་གཉིས་ཀྱི་ཆོས་འགར་ཡང་ཡོད་མེད་ལ་སོགས་ཀྱི་གཞི་གྲུབ་པར་ཤེས་རབ་དང་ཡེ་ཤེས་ཀྱི་སྤྱན་གྱིས་མ་གཟིགས་པའི་ཕྱིར། ངེས་པའི་དོན་ལ་གཞོལ་བ་ན་གཞན་ལུགས་དགག་པ་དང་རང་ལུགས་འཇོག་པ་འགར་ཡང་མཛད་པ་མ་ཡིན་ལ། འོན་ཀྱང་སྒྲིབ་སྤྲོས་ཀྱི་ལོག་པར་རྟོག་པའི་མ་རིག་པའི་འཁྲུལ་པ་སེལ་བ་ན་འཁྲུལ་པ་འཁྲུལ་བར་ངོ་སྤྲོད་པ་ཙམ་ལས།
འཁྲུལ་པ་དེ་ཉིད་དེར་གྲུབ་ན་གསལ་དང་འགོག་པར་ནི་འགར་ཡང་མ་མཛད་ལ། འཁྲུལ་པ་ཁོང་དུ་ཆུབ་པར་བྱེད་པ་ལ་མི་མཁས་པ་ཁ་ཅིག ། འཁྲུལ་པ་གཞན་ཕྱོགས་སུ་གྲུབ་པ་ཞིག་དགག་པར་བྱས་སོ་སྙམ་པ་ནི་ཆེས་བླུན་པ་ཡིན་ཏེ། འཁྲུལ་པ་རང་བདེན་པ་དང་གཞན་ཕྱོགས་རང་བདེན་པ་ཡོད་ན་དགག་བྱ་འགོག་བྱེད་ཀྱིས་འགོག་མི་ནུས་པར་འགྱུར་བའི་ཕྱིར་ཏེ། མ་འཁྲུལ་པ་རང་བདེན་པ་རང་རང་ཕྱོགས་རང་བདེན་པའི་འགོག་བྱེད་དང༌། དགག་བྱ་འཁྲུལ་པ་རང་བདེན་པ་དང་གཞན་ཕྱོགས་རང་བདེན་པ་ཕན་ཚུན་སོ་སོར་བདེན་༼༤༣༧༽པ་ཡིན་ན་འབྲེལ་མེད་ཅིང་གནོད་བྱ་གནོད་བྱེད་དུ་མི་འགྱུར་བའི་ཕྱིར། དེས་ན་སློབ་དཔོན་ཆེན་པོ་ཟླ་བ་གྲགས་པས། ཇི་ལྟར་ཁྱོད་ཀྱི་གཞན་དབང་དངོས་འདོད་ལྟར། ། ཀུན་རྫོབ་ཏུ་ཡང་དག་གིས་ཁས་མ་བླངས། ། འཇིག་རྟེན་ངོར་བྱས་བདག་ནི་སྨྲ་བར་བྱེད། །
ཅེས་འབྱུང་ལ། འཇུག་འགྲེལ་དུ། དབུ་མ་པ་ཡིན་ན་ནི་རང་གི་རྒྱུད་ཀྱི་རྗེས་སུ་དཔགས་པ་རིགས་པ་མ་ཡིན་ཏེ། ཕྱོགས་གཞན་ཁས་བླངས་པ་མེད་པའི་ཕྱིར་རོ། ། ཞེས་དང༌། ཡང་འཇུག་པར། གང་ཕྱིར་དངོས་པོ་འདི་དག་རྣམ་དཔྱད་ན། ། དེ་ཉིད་བདག་ཅག་ཅན་དངོས་ལས་ཚུ་རོལ་ཏུ། ། གནས་རྙེད་མ་ཡིན་དེ་ཕྱིར་འཇིག་རྟེན་གྱི། ། ཐ་སྙད་བདེན་པ་རྣམ་པར་དཔྱད་མི་བྱ། །
ཞེས་དང༌། རྩ་བའི་འགྲེལ་པ་ཚིག་གསལ་ལས། རྐྱེན་འདི་པ་ཙམ་གྱི་ཀུན་རྫོབ་གྲུབ་པ་ཁས་ལེན་གྱི། ཕྱོགས་བཞི་ཁས་བླངས་པའི་སྒོ་ནས་ནི་མ་ཡིན་ཏེ་དངོས་པོ་རང་བཞིན་དང་བཅས་པར་སྨྲ་བ་ཐལ་འགྱུར་བའི་ཕྱིར་དང༌། དེ་ཡང་རིགས་པ་མ་ཡིན་པའི་ཕྱིར། ། ཞེས་འབྱུང་བ་དག་གི་དོན་ལེགས་པར་བཤད་པར་བྱ་སྟེ། དེ་ཡང་འཆིང་གྲོལ་འཁོར་འདས་ལ་སོགས་དང་རང་སྤྱིའི་མཚན་ཉིད་ཅན་གྱི་༼༤༣༨༽ཤེས་བྱའི་ཆོས་འདི་ལ་འདུས་བྱས་ཀུན་རྫོབ་པའི་འཇིག་རྟེན་པ་དག་མ་དཔྱད་པའི་འཇུག་པས་བླང་དོར་འཆིང་གྲོལ་ལ་སོགས་ཀྱི་ཐ་སྙད་ཇི་ལྟར་བྱེད་པ་དང༌། འཇིག་རྟེན་ལས་འདས་ཆེད་དཔྱད་པའམ་འཇིག་རྟེན་ལས་འདས་པའི་འཕགས་པའི་གཟིགས་ངོ་ན་ཐ་སྙད་ཇི་ལྟར་བྱེད་པ་གཉིས་ལས། དང་པོ་ལྟར་ན། འཇིག་རྟེན་པ་དག་སེམས་ཅན་ལ་རྣམ་ཤེས་དང༌།
སངས་རྒྱས་ལ་ཡེ་ཤེས་ཡོད་པར་འཇིག་རྟེན་པ་དག་མ་དཔྱད་པར་འཇིག་རྟེན་གྱི་གྲགས་པས་བརྗོད་ལ། བརྗོད་པ་ལྟར་རྣམ་ཤེས་ཀྱི་དྲི་མ་སེལ་བ་དང་ཡེ་ཤེས་ཀྱི་འོད་གསལ་མངོན་དུ་བྱ་བའི་ཆེད་དུ། གཞན་གྲགས་ཀྱི་རྗེས་བརྗོད་ཙམ་དུའང་དེ་ལྟར་བརྗོད་ལ། གཉིས་པ་ལྟར་ན། སེམས་ཅན་ལ་རྣམ་ཤེས་དང་སངས་རྒྱས་ལ་ཡེ་ཤེས་ཡོད་པ་དང་མེད་པ་ལ་སོགས་གང་གིས་སྤྲོས་མཚན་འགར་ཡང་ཉེ་བར་ཞི་བ་ཉིད་ཀྱི་ཕྱིར་དམིགས་པ་ཐམས་ཅད་དང་བྲལ་བར་ཁོང་དུ་ཆུབ་པ་ན་རྣམ་ཤེས་དང་ཡེ་ཤེས་ཀྱི་ཐ་སྙད་ཀྱི་འཇུག་པ་ཐམས་ཅད་ཆོས་ཀྱི་དབྱིངས་ཤེས་རབ་ཀྱི་ཕ་རོལ་ཏུ་ཕྱིན་པ་མཉམ་པ་ཉིད་དུ་གྱུར་པ་ལ་རྣམ་ཤེས་དང་ཡེ་ཤེས་ཡོད་མེད་གང་དུའང་བརྗོད་པར་བྱ་བ་མ་ཡིན་ནོ། ། དེས་ན། འཇིག་རྟེན་གྲགས་པའི་གཞན་གྱི་རྗེས་བརྗོད་ཀྱི་སྐབས་འདིར་སངས་རྒྱས་ལ་ཡེ་ཤེས་ཀྱི་རྣམ་པར་གཞག་པ་༼༤༣༩༽ཇི་ལྟར་བརྗོད་སྙམ་ན། དེ་ནི་འཇིག་རྟེན་པ་ཡེ་ཤེས་ཡོད་པར་སྨྲ་བ་དག་གིས་བསམ་ངོ་དང་བསྟུན་ནས་བརྗོད་པར་བྱ་སྟེ། རང་གི་སྡེ་བ་ཀུན་རྫོབ་འཇིག་རྟེན་ལ་གནས་པ་དག་གིས་ཡང་དག་པར་རྫོགས་པའི་སངས་རྒྱས་ལ་ཡེ་ཤེས་ཀྱི་རྣམ་པར་གཞག་པ་ཇི་ལྟར་བྱེད་པ་དེ་ངོར་ཡང་དེ་དང་མཐུན་པར་འཇོག་པ་དང་ཐེག་པ་ཆེན་པོ་པ་ཀུན་རྫོབ་འཇིག་རྟེན་ལ་གནས་པ་དག་གིས་ཡང་དག་པར་རྫོགས་པའི་སངས་རྒྱས་ལ་ཡེ་ཤེས་ཀྱི་རྣམ་པར་དག་པ་ཇི་ལྟར་བྱེད་པ་དེ་ངོར་ཡང་དེ་དང་མཐུན་པར་འཇོག་ལ། རྒྱུད་སྡེ་འོག་མ་གསུམ་གྱི་ཀུན་རྫོབ་འཇིག་རྟེན་ལ་གནས་པ་དག་གིས་ཡང་དག་པར་རྫོགས་པའི་སངས་རྒྱས་ལ་ཡེ་ཤེས་ཀྱི་རྣམ་པར་གཞག་པ་ཇི་ལྟར་བྱེད་པ་དེ་ལྟར་དེ་ངོར་ཡང་དེ་དང་མཐུན་པར་འཇོག་ལ།
རྣལ་འབྱོར་ཕ་མའི་རྒྱུད་སྡེ་འོག་མ་གསུམ་གྱི་ཀུན་རྫོབ་འཇིག་རྟེན་ལ་གནས་པ་དག་གིས་ཡང་དག་པར་རྫོགས་པའི་སངས་རྒྱས་ལ་ཡེ་ཤེས་ཀྱི་རྣམ་པར་གཞག་པ་ཇི་ལྟར་བྱེད་པ་དེ་ལྟར་དེ་ངོར་ཡང་དེ་དང་མཐུན་པར་འཇོག་ལ། གཉིས་མེད་དུས་ཀྱི་འཁོར་ལོའི་རྒྱུད་ཀྱི་ཀུན་རྫོབ་འཇིག་རྟེན་ལ་གནས་པ་དག་གིས་ཡང་དག་པར་རྫོགས་པའི་སངས་རྒྱས་ལ་ཡེ་ཤེས་ཀྱི་རྣམ་པར་བཞག་པ་ཇི་ལྟར་དེ་ངོར་ཡང་དེ་དང་མཐུན་པར་འཇོག་པ་ཡིན་ཏེ། རྒྱུད་ལས། ཇི་སྙེད་རྡོ་རྗེ་མཁའ་འགྲོ་མ། ། ཀུན་ཏུ་རྟོག་པ་འཆིང་གཅོད་ཅིང༌། ། འཇིག་རྟེན་བྱ་བ་རབ་འཇུག་མ། ། དེ་སྙེད་རྣམས་ལ་ཕྱག་འཚལ་བསྟོད། ། ཅེས་འབྱུང་བའང་རྫོགས་པའི་སངས་རྒྱས་རྣམས་གནས་ལུགས་༼༤༤༠༽ཇི་ལྟ་བ་ལ་མཉམ་པར་གཞག་པའི་ཡེ་ཤེས་ཀྱི་ངོ་བོར། རང་གཞན་གྱི་སྐུ་དང་ཡེ་ཤེས་ཀྱི་རྒྱུ་བ་འགར་ཡང་མ་དམིགས་ཀྱང་ཀུན་རྫོབ་ཇི་སྙེད་པའི་འཇིག་རྟེན་པ་དག་གདུལ་བ་ན། འཇིག་རྟེན་པ་དེ་དག་གིས་དེ་པ་ལ་མོས་དགའི་བསམ་དབང་གི་མཐུས།
དེ་བཞིན་གཤེགས་པའི་སྐུ་དང་ཡེ་ཤེས་ཇི་ལྟར་ཤེས་པ་དེ་ལ་སྣང་ཞིང་ཐ་སྙད་བྱེད་པ་ལྟར་དེ་བཞིན་གཤེགས་པའང་ཚུལ་དེ་དེ་ལྟ་བུའི་སྐུ་དང་ཡེ་ཤེས་ཅན་དུ་སྔོན་གྱི་ཐུགས་རྗེའི་དབང་གིས་འབད་རྩོལ་མེད་པར་དེ་ལྟར་འཆར་ཏེ། འཇིག་རྟེན་གྱི་འཁྲུལ་སྒྲིབ་གཅོད་པའི་བྱ་བ་ལ་འཇུག་པར་མཛད་ལ། དོན་འདི་ལྟ་བུ་ལ་དགོངས་ཏེ་ཐེག་པ་ཐུན་མོང་བའི་དགོངས་པ་འགྲེལ་ཆེད་དུ། དཔལ་ལྡན་ཆོས་གྲགས་ཀྱི་ཚད་མ་རྣམ་པར་འགྲེལ་པར་ཡང༌། དེས་དེ་ཉིད་དོན་བཏང་སྙོམས་ཅན། ། གླང་ཆེན་གཟིགས་སྟངས་ཉིད་མཛད་ནས། ། འཇིག་རྟེན་ཐུགས་ནི་འབའ་ཞིག་གིས། ། ཕྱི་རོལ་འཇུག་ལ་སྤྱོད་པར་མཛད། ། ཅེས་འབྱུང་བ་ལྟར། གནད་འདི་ཉིད་ཀྱི་ཕྱིར།
རྗེ་བཙུན་ཆེན་པོ་ཞི་པ་འོད་ཀྱིས། ཕུགས་དགོངས་པ་ལྷ་དང་མཉམ་ན་ཡང༌། ། འཕྲལ་མཛད་སྤྱོད་མི་དང་བསྟུན་ན་ལེགས། ། ཞེས་འབྱུང་བའི་ཕྱིར། རྒྱུད་ཀྱི་རྒྱལ་པོར། སེམས་ཙམ་སྔགས་༼༤༤༡༽ཀྱི་ངོ་བོ་ལྷ་ཡིས་ཡོངས་སུ་བསྐོར་བ་སྡུག་བསྔལ་དང་ནི་བདེ་བའི་རང་བཞིན་ཏེ། ། དམ་པ་རྣམས་ཀྱི་ཞི་བའི་གཟུགས་དང་རང་གི་བྱས་པའི་ཉམས་མྱོང་མི་ཟད་རྣམས་ལ་མི་ཟད་པ། ། རང་གིས་ལས་གང་རབ་བྱས་རང་གི་སེམས་ལ་ཆོ་ག་བཞིན་དུ་དེ་ཡི་འབྲས་བུ་དེ་བསྐྱེད་པ། ། འཇིག་རྟེན་དབང་པོ་སྣ་ཚོགས་གཟུགས་ཅན་སྲིད་གསུམ་བསྐྱེད་མཛད་རྡོ་རྗེ་སེམས་དཔའ་ལ་ཡང་ཕྱག་འཚལ་ལོ། ། ཞེས་འབྱུང་ངོ༌། །
གཉིས་པ་སྔགས་ལུགས་ཀྱི་ཐུན་མོང་མིན་པ་ནས་འབྱུང་བ་ལྟར་བཤད་པ་ནི། དེ་ལྟར་ཕུལ་དུ་དབྱུང་དུ་མེད་པའི་ཡང་དག་པར་རྫོགས་པའི་སངས་རྒྱས་རིས་མེད་པའི་ཁྱབ་བདག་དཔལ་རྡོ་རྗེ་སེམས་དཔའ་ཞེས་གྲགས་པ་དེ་ཉིད་བཞུགས་པའི་ཞིང་ཁམས་དང་གནས་དེ་གང་ཞེ་ན། སྒྲིབ་པ་མེད་པ་གཤེགས་བཞུད་མཐའ་དག་གིས་དབེན་ཀྱང་གཤེགས་བཞུད་འགྲོ་འོང་ལ་སྒྲིབ་ཐོགས་དང་བྲལ་བ་སྒྲིབ་བཅས་ལས་ཀྱི་གནས་ལས་གྲོལ་ཀྱང་འཁོར་བ་དང་ལས་ཀྱི་གནས་ཐམས་ཅད་ཕལ་པའི་བཅུད་གྲུབ་པའི་བཅུད་དུ་བྱས་པ་ལྟ་བུའི་རོ་མཉམ་གྱི་གནས་ལ་སྒྲིབ་བྲལ་གྱི་སྲིད་གསུམ་སྐྱེད་མཛད་དུས་ཀྱི་འཁོར་ལོ་དག་པའི་རྡུལ་ཕྲ་རབ་རེ་རེའི་རྩེ་མོར་ཡང༌། རང་རང་གི་ཐེག་པར་ཞུགས་པའི་རྒྱལ་བ་སྲས་བཅས་རང་རང་གི་སློབ་པ་༼༤༤༢༽དང་མི་སློབ་པའི་སའི་བདག་ཉིད་ཀྱི་གནས་ལ་བཞུགས་པའི་གནས་འཁོར་དང་ཐབས་གཅིག་པར་སེམས་ཅན་རྣམས་ཀྱི་ཚོགས་གཉིས་མ་རྫོགས་པ་དེ་ཉིད་དུ་ནམ་མཁའ་དང་ཆོས་དབྱིངས་མཐའ་དང་མཉམ་པའི་དག་པ་དང་མ་དག་པའི་ཞིང་ཁམས་འཚལ་ཏོ་ཅོག་སངས་རྒྱས་འདིའི་ཞིང་དུ་བརྗོད་དེ། ཇི་སྐད་དུ། སངས་རྒྱས་ཞིང་ནི་མ་ལུས་ལས་ཅན་མིན་པར་སྲིད་གསུམ་བསྐྱེད་པར་རྣམ་པར་གཟིགས་ནས་ནི། ། གཉིས་ཀ་རོ་མཉམ་དག་པའི་རྡུལ་ལ་སངས་རྒྱས་ཐམས་ཅད་བྱང་ཆུབ་སེམས་དཔའ་རྣམས་ཀྱིས་བསྐོར་བ་སྟེ། ། སོ་སོ་རེ་རེ་རོ་ཡི་རྡུལ་ལ་གཉིས་ཀའི་རིགས་ཀྱི་དབང་གིས་རྡོ་རྗེའི་སྲས་པོ་རྣམས་ཀྱིས་བསྐོར། ། ས་ལ་སོགས་པའི་རྡུལ་ལ་མ་ལུས་རིགས་ལ་གནས་པ་མཐའ་ཡས་མི་གཡོ་ལ་སོགས་རབ་ཞུགས་རྣམས། ། དེ་དག་རྣམས་དང་ཐབས་ཅིག་རྡོ་རྗེ་སེམས་དཔའ་ཆགས་པའི་དུས་ཀྱི་བར་དུ་མཁའ་ལ་རྣམ་པར་བཞུགས། །
ཞེས་འབྱུང་ངོ༌། ། འོ་ན་དེ་ལྟ་བུའི་སངས་རྒྱས་ཀྱི་ཞིང་དུ་རྫོགས་པར་འཚང་རྒྱ་བའི་དུས་དེ་ནམ་ཞིག་གོ་སྙམ་ན། དེ་ཡང་སྒྲིབ་བཅས་ཀྱི་དབང་དུ་བྱས་པའི་ཕྱི་རོལ་ཏུ་ཟླ་ཉི་སྒྲ་གཅན་གྱིས་བཟུང་ནས་ནམ་མཁའ་ལ་ཉི་ཟླ་འཆར་བའི་སྐབས་དང་བྲལ་བས་ཉིན་མཚན་མེད་པར་དག་པ་ཇི་ལྟ་བར་སྒྲིབ་བྲལ་གྱི་དབང་དུ་བྱས་ན་རྣལ་འབྱོར་པའི་ལུས་༼༤༤༣༽ལ་ཉི་ཟླའི་ཐིག་རླུང་སེམས་གསུམ་གྱི་རྒྱུ་བ་འགགས་པས། དཀར་ཕྱོགས་ཀྱི་ཆ་ཟད་ནག་ཕྱོགས་ལ་མ་ཞུགས་པའི་དཀར་ནག་གི་ཆ་སྟེ་འཁོར་འདས་རོ་མཉམ་མམ་རྣམ་རྟོག་ཆོས་སྐུར་དག་པའི་ཟླ་བའི་ཆ་བཅུ་དྲུག་ལ་གནས་པའི་དུས་དེར་འཆི་མེད་ཀྱི་གོ་འཕང་བརྙེས་པར་འགྱུར་བ་ཡིན་ཏེ། ཕྱི་ནང་གི་ཉི་ཟླའི་བདག་ཉིད་ཀྱི་སྲོག་རྒྱུ་བ་གཉིས་ཀ་ཟད་པར་འགྱུར་ཏེ་གཟུང་འཛིན་གྱི་རྦ་རླབས་ཐམས་ཅད་ཀྱི་སྲོག་གཡས་གཡོན་གྱི་འཕོ་བ་ཐམས་ཅད་འགགས་པའི་དུས་དེར་འཚང་རྒྱ་བར་འགྱུར་བའི་ཕྱིར། ཇི་སྐད་དུ། ཟླ་བ་ཉི་མའི་གཟུགས་ནི་ཟོས་ན་མཁའ་ལ་ཉིན་མོ་དང་ནི་མཚན་མོ་ནམ་ཡང་མིན་པ་ཉིད། ཐུན་མཚམས་དེ་ནི་རྣལ་འབྱོར་རྣམས་ཀྱི་ལུས་ཀྱི་དབུས་སུ་དུས་ཀུན་བདུད་རྩི་གོ་འཕང་ལ་གནས་པའོ། ། ཕྱོགས་ཟད་ཟླ་བ་མན་ངག་མཁའ་ལ་གནས་པ་ཉི་མའི་གཟུགས་ལ་རོ་ནི་མཉམ་པར་འགྱུར་བ་ཇི་ལྟ་བར། ། སྲོག་དང་ཐུར་སེལ་ཟད་པར་གྱུར་ན་གསལ་བར་ཡང་ནི་ལུས་ལ་དངོས་གྲུབ་དུས་སུ་དེ་འགག་གོ །
ཞེས་འབྱུང་ངོ༌། ། འོ་ན་དུས་དེར་མཆོག་གི་དངོས་གྲུབ་ཇི་ལྟར་ཐོབ་པའི་ཚུལ་ནི། གཡས་གཡོན་༼༤༤༤༽གྱི་ཁུ་རྡུལ་ལམ་སྲོག་ཐུར་གྱི་རྒྱུ་བ་མཐའ་དག་དང་བྲལ་ཞིང༌། དེ་བྲལ་བས་སྣ་གཡས་གཡོན་གྱི་ལམ་ནས་སྲོག་གི་རླུང་ཆེན་པོ་རྣམ་སྨིན་གྱི་དབུ་མ་ལ་བརྟེན་འབྱུང་བ་དེ་ཉིད་སྒྲིབ་བྲལ་གྱི་དབུ་མ་ནས་ཡེ་རླུང་གི་རྒྱུ་བའི་གོ་འཕང་བཀག་སྟེ་རྒྱུན་བཅད་པའི་ཟ་བར་བྱེད་ཅིང་སྟོང་གཟུགས་ཕྱག་རྒྱ་ཆེན་མོ་ཡབ་ཡུམ་ཀྱི་རྡོར་པད་སྦྱོར་བས་སྙོམས་འཇུག་གི་ཡེ་ཤེས་རབ་ཏུ་སད་པས་བདེ་བའི་རྟེན་ཟླ་ཁམས་ཤེས་རབ་མའི་སྟོང་གཟུགས་ཀྱི་ལུས་ཐམས་ཅད་ཀྱི་ཆ་ཐམས་ཅད་ལ་ཐིམ་པར་ཞུགས་ལ། དེའི་ཚེ་སྔར་དངོས་པོ་འཁོར་བའི་ཆོས་སྤང་བྱ་རང་བདེན་པར་བཏགས་པ་དང༌། དེ་སྤངས་པའི་མྱང་འདས་སྤྲོས་བྲལ་དངོས་མེད་རང་བདེན་པར་བཏགས་པ་ཐམས་ཅད་སོ་སོ་བར་གྲུབ་པ་ཐམས་ཅད་དང་བྲལ་བར་རོ་གཅིག་པའམ་མཉམ་པ་ཉིད་དུ་གྱུར་ནས་སྔགས་ལུགས་ཀྱི་དགེ་ཚོགས་ཀྱི་བསགས་པའི་འབྲས་བུ་འོད་གསལ་བའི་རྡོ་རྗེ་སྲིད་གསུམ་དུས་ཀྱི་མཐར་གཏུགས་པའི་གཞོམ་ཞིག་མེད་པ་ལ་ལོངས་སྤྱོད་པར་འགྱུར་བ་ལས་ཉམས་པ་མེད་པར་བདེ་ཆེན་རང་རིག་གི་ལེགས་པར་རྟོགས་པར་འགྱུར་ཏེ། དེའི་དུས་སུ་སྤང་བླང་དང་བཅིང་གྲོལ་ཐམས་ཅད་ལས་གྲོལ་བས་མཆོག་གི་གོ་འཕང་ཐོབ་པར་འགྱུར་བའི་ཕྱིར། ཇི་སྐད་དུ། ཟླ་བ་ཉི་མ་རྒྱུ་བ་ཉམས་ཤིང་ལམ་ནི་གཉིས་༼༤༤༥༽ཀ་ཡི་ཡང་སྲོག་གི་རླུང་ནི་ཆེན་པོ་འགགས། ། ཆུ་སྐྱེས་རྡོ་རྗེ་རབ་ཏུ་སད་ཅིང་རི་བོང་ཅན་ཞུགས་ཉི་མའི་གཟུགས་ཆེན་ལ་ནི་རབ་ཏུ་ཞུགས། །
དངོས་དང་དངོས་མེད་གཅིག་གྱུར་རྣམ་གསུམ་སྲིད་པར་གནས་པའི་གཞོམ་མེད་ལེགས་པོར་རབ་ཏུ་རྟོགས་གྱུར་པ། ། དེའི་དུས་སུ་རྣལ་འབྱོར་པ་དེ་གང་ལ་གཉིས་ནི་ཅུང་ཟད་མེད་པ་མཆོག་གི་གོ་འཕང་འགྲོ། ། ཞེས་འབྱུང་ངོ༌། ། དེ་ཡང་མཆོག་གི་དངོས་པོ་གྲུབ་པའི་ཚད་དེ། དེར་མཚན་ལྟས་ཇི་ལྟར་འབྱུང་བ་ནི། བདག་ཉིད་ཀྱི་མ་དག་པའི་ཕུང་ཁམས་སོ་དྲུག་སྒྲིབ་བྲལ་དུ་གྱུར་པས་དང་པོར། གཞན་རྒྱུད་དུ་གྲུབ་པ་ལྟར་སྣང་བའི་ཁྲོ་བོ་དང་གཤེགས་པ་དང་སེམས་མ་སོགས་གདན་གསུམ་གྱི་དཀྱིལ་འཁོར་པ་མཐའ་དག་བདག་ཉིད་སངས་རྒྱས་ཀྱི་སར་དབང་བསྐུར་ཞིང་བྱིན་གྱིས་བརླབ་པར་མཛད་ཆེད་ནམ་མཁར་བྱོན་ཏེ་མངོན་དུ་འགྱུར་ལ་དེའང་ཟླ་བའི་ཡར་ངོ་སྟེ་ཐབས་ཀྱི་ཆ་ཤེས་བཅུ་དྲུག་གི་བདེ་བ་རྫོགས་པ་ན་ཐོ་རངས་ཀྱི་དུས་དང༌། ཟླ་བའི་མར་ངོ་སྟེ་ཤེས་རབ་ཀྱི་ཆ་ཤས་བཅུ་དྲུག་གི་བདེ་བ་རྫོགས་པ་ན་གནམ་སྟོང་གི་ནམ་ཕྱེད་ལ་རྫོགས་བྱང་གི་གོ་འཕང་བརྙེས་ཏེ། དུས་མཚམས་དེ་ནི་བཅོམ་ལྡན་འདས་ཡབ་ཡུམ་ལ་སྙིང་སྟོབས་དང་རྡུལ་གྱི་བྱང་ཆུབ་མུན་པ་ཆེན་པོའི་བྱང་ཆུབ་ཚུལ་ལ་ཐབས་ཤེས་ཀྱི་རྟེན་འབྲེལ་གྱི་བྱེད་པའི་དབང་ལས་༼༤༤༦༽བྱ་བའི་ལས་དུས་གཅིག་པར་མ་གྱུར་པ་ཉིད་ཀྱི་ཕྱིར་རོ། ། དེའི་ནམ་མཁའ་ལ་དུས་སྦྱོར་བཅུ་དྲུག་པའི་ཆ་དེར་གསེར་སོགས་ཀྱི་དགོས་དགུ་འབབ་པར་འགྱུར་རོ་ཞེས།
ཇི་སྐད་དུ། ཁྲོ་བོ་སངས་རྒྱས་ལྷ་མོ་དང་བཅས་ངེས་པར་རོ་ཡི་རྡོ་རྗེ་རྣམས་དང་ས་ཡི་སྙིང་པོ་སོགས། ། རབ་ཏུ་དགའ་བའི་ཐུགས་རྣམས་རྣལ་འབྱོར་པ་ལ་གྲུབ་པའི་དུས་སུ་ནམ་མཁའ་ལ་ནི་མངོན་སུམ་འགྱུར། ། དེ་ཡི་འདོད་པའི་དངོས་གྲུབ་རི་བོང་ཅན་གྱི་ཞག་གི་ཐོ་རངས་དང་ནི་མཚན་མོའི་ཕྱེད་ལ་འགྱུར། ། རིན་པོ་ཆེའི་མེ་ཏོག་ཆར་ནི་མཆོག་གྱུར་དུས་ཀྱི་སྦྱོར་བས་ས་ཡི་སྟེང་དུ་འབབ་པར་འགྱུར། ། ཞེས་གསུངས་ལ། དེ་དང་རྗེས་སུ་མཐུན་པར་རིག་མའི་སྐྱེས་བུ་སྟེ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པའི་གང་ཟག་ལ་དེའི་ཚེ་ན་མཆོད་པ་དང་རིམ་གྲོ་ཇི་ལྟར་འབྱུང་བ་ནི། སམྦུ་ཊིའི་བརྟག་པ་བཅུ་པར། ཇི་སྐད་དུ། དེ་ནས་གང་དུ་རིག་མའི་སྐྱེས་བུ་གྲུབ་པ་དེར་འདི་ལྟ་བུའི་ཕུན་སུམ་ཚོགས་པ་འབྱུང་སྟེ།
ས་འདི་དག་དགའ་ཞིང་མགུ་ལ་རངས་པས་ས་རྣམ་པ་དྲུག་ཏུ་གཡོས་ནས་བདུད་ཀྱི་གནས་སུ་ཆ་ལང་ལྟ་བུའི་སྒྲ་གྲགས་པ་དང༌། ཕྱོགས་བཅུར་བསྐལ་པའི་མེ་ལྟ་བུའི་སྐར་མདའ་ལྟུང་བ་དང༌། རྒྱ་མཚོ་ཆེན་པོ་འཁྲུག་པའི་སྒྲ་དང༌། ཐམས་ཅད་དུ་གནམ་རྡོ་༼༤༤༧༽ལྷུང་བ་དང༌། དེ་ཉིད་བསྐལ་པའི་མེའི་གཟུགས་ལྟ་བུའི་ཡེ་ཤེས་ཀྱི་སྣང་བ་འབར་བ་དང༌། ཕྱག་རྒྱའི་སྐྱེ་གནས་ཀྱི་སྙིང་པོར་ཁམས་གསུམ་ཐམས་ཅད་དུ་སྣང་བ་དང༌། ཚངས་པ་དང༌། ཁྱབ་འཇུག་དང༌། ཆུ་བདག་དང༌། བརྒྱ་བྱིན་དང༌།
དྲག་པོ་དང༌། མེ་དང༌། སྟོབས་བཟང་པོ་དང༌། ཉི་མ་དང༌། ཟླ་བ་དང༌། གནོད་སྦྱིན་དང༌། གྲུབ་པ་དང༌། དྲི་ཟ་དང༌། མིའམ་ཅི་དང༌། ལྟོ་འཕྱེ་དང༌།
ལྷའི་མཆོག་དང༌། རིག་པ་འཛིན་པ་དང༌། བྱུང་བ་ལ་སོགས་ལ་གང་ཞིག་གཞན་ཡང་སུམ་ཅུ་རྩ་གསུམ་དུ་གནས་པའི་ལྷ་རྣམས་དེར་འོངས་ནས་ཡང་དག་པར་དགའ་ནས་མེ་ཏོག་གིས་མཆོད་པར་བྱེད། པི་ཝང་དང༌། གླིང་བུ་དང༌། མུ་ཀུཎྜ་དང༌། དུང་དང༌། ཟངས་དུང་དང༌། ནནྟི་དང༌། པ་ཊ་ཧ་དང༌།
རྫ་རྔས་ནམ་མཁར་གནས་ཏེ་དེར་རྟག་ཏུ་མཆོད་པར་བྱེད་དེ། ལྷའི་བུ་མོ་དང་རིག་པ་འཛིན་པའི་རྒྱལ་པོའི་བུ་མོ་ཐམས་ཅད་ཀྱིས་གར་བྱེད་པ་དང༌། སིལ་སྙན་དུ་མ་བྱེད་པ་དང༌། མིའམ་ཅི་དང་གནོད་སྦྱིན་གྱིས་གླུ་ལེན་པར་བྱེད་ཅིང་གར་བྱེད་པ་དང༌། དེ་ལ་དགའ་བ་དང་བཅས་པས་རྒྱལ་བ་རྒྱལ་བ་ཞེས་བྱ་བའི་སྒྲས་རྟག་ཏུ་རོལ་པར་བྱེད་༼༤༤༨༽པ་དང༌། གང་ཞིག་གྲུབ་པ་ནམ་མཁར་གནས་པའི་ལྷ་རྣམས་ཀྱིས་ནི་ལེགས་སོའི་རྣམ་པ་རབ་ཏུ་གསོལ་བར་མཛད་དོ། ། གང་ཞིག་དགའ་ལྡན་དུ་གནས་པའི་ལྷ་རས་མཆོག་དང༌། གང་ཞིག་ལྷའི་བུ་དང༌། རིག་པ་འཛིན་པ་དང༌། འོག་མིན་གྱི་བར་དུ་འོངས་ནས་ཕྱག་འཚལ་ཞིང་མེ་ཏོག་སྣ་ཚོགས་ཀྱི་རྣམ་པ་དང༌།
དྲི་སྣ་ཚོགས་ཀྱི་ཆར་དང༌། བདུག་པ་སྣ་ཚོགས་ཀྱི་ཁྱད་པར་གྱིས་གུས་པའི་ཚུལ་གྱིས་མཆོད་པར་བྱེད་དོ། ། གཞན་ཡང་ཁྱོད་ལ་རྒྱས་པར་བཤད་པའི་ཚུལ་གྱིས་མཆོད་དོ། ། གཞན་ཡང་ཁྱོད་ལ་རྒྱས་པར་བཤད་པར་བཤད་པའི་ཚུལ་གྱིས་ཅི་ཞིག་དགོས་ཏེ། སྒྲུབ་པར་བྱ་བའི་བསོད་ནམས་ཀྱི་ཁམས་གསུམ་དུ་སྐྱེས་པའི་མཆོད་པ་དེ་རྣམས་ཀྱིས་མཆོད་པར་བྱེད་དོ། ། ཞེས་འབྱུང་ངོ༌། ། དེ་ལྟ་བུའི་རྫོགས་པའི་སངས་རྒྱས་དེའི་གོ་འཕང་བརྙེས་པ་ན། དེའི་རྡོ་རྗེ་གསུམ་གྱི་བྱ་བྱེད་ཇི་ལྟར་སྙམ་ན། སྐུ་རྡོ་རྗེ་ཐོག་རེག་གི་རྡུལ་ཕྲ་རབ་དང་བྲལ་ཞིང་ཐོག་རེག་དང་བྲལ་བཞིན་ཐོག་རེག་གི་གོ་ཐམས་ཅད་པར་ཐོགས་པ་མེད་པར་མཚན་དཔེ་འབར་བ་དང༌། དག་མ་དག་གི་འཇིག་རྟེན་གསུམ་ནི་སྒྲིབ་པ་མེད་པར་དངས་ཤིང་གསལ་ལ་ཡུལ་དུ་བྱེད་པ་རྨི་ལམ་ལྟར་སྣང་མྱོང་༼༤༤༩༽ལྟར་མ་གྲུབ་བཞིན་བྱ་བྱེད་མི་འགལ་བ།
གསུང་ནི་མཁའ་དང་མཉམ་པའི་འགྲོ་བ་མཐའ་དག་གི་སྐད་དང་མཉམ་པར་སྨྲ་ཞིང༌། སྨྲས་པས་གདུལ་བྱ་མཐའ་དག་གི་སྙིང་གི་མུན་པ་སེལ་བ་ལའང་འཇུག་སྟེ། ཐུགས་ནི་འཇིག་རྟེན་ལས་འདས་པའི་བདེ་བས་སྐད་ཅིག་དང་འབྲལ་བ་མེད་པར་གནས་པ་ལས་ཉམས་པ་མེད་པ་སྟེ། ཇི་སྐད་དུ། ལུས་ནི་དང་ཞིང་རྡུལ་ཕྲན་མཉམ་པ་ནམ་མཁའ་དང་མཚུངས་མཚན་མ་སོགས་པ་རྣམས་ཀྱིས་རབ་རྫོགས་འགྱུར། ། སྣ་ཚོགས་འཇིག་རྟེན་གསུམ་པོ་འདི་ནི་དང་ཞིང་སྒྲིབ་པ་རྣམ་པར་བྲལ་བ་རྨི་ལམ་བཞིན་དུ་སྣང༌། ། སྐད་ནི་ཀུན་ནས་ཚད་པ་མིན་ཅིང་དུ་མའི་སྐད་གཞན་དག་གིས་གཞན་གྱི་སྙིང་ལ་འཇུག་པ་སྟེ། ། སེམས་ནི་དམ་པའི་བདེ་བས་གང་ཞིང་གཡོ་མེད་ཐམས་ཅད་དུས་སུ་ལྷན་ཅིག་སྐྱེས་པས་འཁྱུད་པའོ། ། ཞེས་འབྱུང་ལ། འདི་དང་རྗེས་སུ་མཐུན་པར་རིགས་པའི་སྐྱེས་བུ་ཕྱག་རྒྱ་ཆེན་པོ་སྐུ་གསུམ་སྐུ་བཞི་ཡེ་ཤེས་རང་ལ་རྫོགས་ཤིང་མངོན་དུ་གྱུར་པ་ན་སྤངས་རྟོགས་ཀྱི་ཡོན་ཏན་རང་དང་གཞན་དོན་གཉིས་ཇི་ལྟར་འབྱུང་བ་ནི།
ཤྲཱི་སམྦུ་ཊིའི་ཡང་ཇི་སྐད་དུ། རིག་མའི་སྐྱེས་བུ་༼༤༥༠༽གྲུབ་པ་ན། ། གང་དུ་འཆི་ཞིང་གང་དུ་གནས། ། བདག་ལ་ཐེ་ཚོམ་འདི་དག་ནི། ། བདེ་བ་ཆེན་པོས་བཤད་དུ་གསོལ། ། བཅོམ་ལྡན་འདས་ཀྱིས་བཀའ་བསྩལ་པ། ། རིག་མའི་སྐྱེས་བུ་གྲུབ་པ་ནི། གང་དུ་ཡང་མི་འགྲོ། གང་དུ་ཡང་མི་གནས། ཐོག་མ་དང་ཐ་མ་དང་དབུས་དང་བྲལ་བ།
གཉིས་སུ་མེད་པ། གནས་གསུམ་དུ་སྣང་བ། ཐམས་ཅད་དུ་སོན་པ། ཐམས་ཅད་མཁྱེན་པ་ཐམས་ཅད་པ། ཐམས་ཅད་ཀྱི་དོན་ཐམས་ཅད་སེམས་ཅན་ཐམས་ཅད་ཀྱི་སེམས་ལ་གནས་པ། སྡིག་པ་ཐམས་ཅད་ལས་རྣམ་པར་གྲོལ་བ། ཡོན་ཏན་ཐམས་ཅད་ཀྱིས་བརྒྱན་པར་བྱས་པ། ཐམས་ཅད་དང་ལྡན་པ། ཞི་བ། མཉམ་པ་མེད་པ།
རྟག་ཏུ་འཆར་བར་མཛད་པ། མགོན་པོ་སྐྱོབ་པ། ཀུན་ཏུ་རྟོག་པ་སྤངས་པ། དབྱིབས་དང་ཁ་དོག་དང་བྲལ་བ། རྒྱལ་བས་ཀྱང་སྤྱོད་ཡུལ་མ་ཡིན་པ། ཕྱེད་པར་དཀའ་བའི་ཕྱིར་རྡོ་རྗེ་ཉོན་མོངས་པའི་ཉེ་བར་གདུང་བ་ལས་གྲོལ་བའི་ཕྱིར་ཟླ་བ། དོགས་པ་མེད་པའི་ཕྱིར་སེང་གེ ། གཏིང་དཔག་པར་དཀའ་བའི་ཕྱིར་ཆུའི་ཕུང་པོའོ། ། དེ་ལྟར་དཔེ་སྣ་ཚོགས་ཀྱིས་རྣལ་འབྱོར་པ་རྣམས་ཀྱི་དཔེར་བྱའོ། ། དེ་ཉིད་གཅིག་པུས་སེམས་ཅན་རྣམས་ཀྱི་དོན་བྱེད་པ་དང༌།
རྣམ་པར་རྟོག་པ་ཐམས་ཅད་སྤངས་༼༤༥༡༽ཀྱང་བལྟམས་པ་སྟོན་པ་དང༌། ཁབ་ནས་མངོན་པར་འབྱུང་བ་དང༌། གཞོན་ནུའི་རོལ་རྩེད་མཛད་པ་དང༌། རབ་ཏུ་བྱུང་བ་དང༌། རྡོ་རྗེ་གདན་གྱི་ས་མནན་པ་དང༌། བདུད་བཏུལ་བ་མཉམ་པ་མེད་པ་དང༌། སངས་རྒྱས་པ་དང༌། དམ་པའི་ཆོས་ཀྱི་འཁོར་ལོ་བསྟན་པ་དང༌། ལྷ་ལས་བབས་པ་ཉམས་དགའ་བ་དང༌། ཤིན་ཏུ་སྣ་ཚོགས་པའི་ཆོ་འཕྲུལ་དང༌།
གླང་པོ་ཆེ་ནོར་སྐྱོང་འདུལ་བ་དང༌། སྐལ་བ་དང་ལྡན་པའི་སྐྱེ་བ་དག་པར་བཞུགས་པ་དང༌། ཕས་ཀྱི་རྒོལ་བ་ཚར་བཅད་པ་དང༌། ལྷུང་བཟེད་ཀྱི་བསོད་སྙོམས་ལ་ཁ་ན་མ་ཐོ་བ་མེད་པ་དང༌། འཇིག་རྟེན་གསུམ་གྱི་འཁོར་ལོ་འདུལ་བ་དང༌། བྱང་ཆུབ་སེམས་དཔའི་རྒྱལ་ཚབ་ཉིད་དང༌། ཡོངས་སུ་མྱ་ངན་ལས་འདས་པ་དང༌། ཁམས་གསུམ་གྱི་ཆོས་ཀྱི་རྒྱལ་པོ་ཆེན་པོ་སྟེ། དེ་ལྟར་རིགས་ཀྱི་བུ་འདི་ལྟར་ཁྱད་པར་དུ་མ་རྨི་ལམ་ལྟ་བུར་སངས་རྒྱས་ཀྱི་རོལ་པ་མཆོག་ཏུ་སྟོན་པར་མཛད་དེ། གང་ཞིག་གྲུབ་པ་སྒྱུ་མའི་ཚུལ་གྱིས་འགྲོ་བ་ཐམས་ཅད་དོན་མཛད་དོ། །
ཞེས་འབྱུང་ངོ༌། ། འོ་ན་དེ་ལྟ་བུའི་ཕུལ་དུ་དབྱུང་དུ་མེད་པའི་སངས་རྒྱས་དེ་ལྟ་བུ་རིགས་དྲུག་གི་བདག་ཉིད་དང་པོའི་སངས་རྒྱས་རིས་མེད་༼༤༥༢༽པ་དཔལ་ལྡན་དུས་ཀྱི་འཁོར་ལོ་ཡེ་ཤེས་ཀྱི་ཁམས་དྲུག་པའི་ཡེ་ཤེས་ལྔའི་ངོ་བོ་ཅན་གྱི་སྐུ་ལྔར་རྣམ་པར་གཞག་པ་ལས་བརྩམས་ཏེ། སངས་རྒྱས་ཀྱི་སྐུ་དང་ཡེ་ཤེས་ཀྱི་རྣམ་གཞག་རྒྱས་པར་སྤྲོས་ཡོད་ཀྱང་སེམས་ཅན་ཐམས་ཅད་འཁོར་རྩ་བཞི་པའི་སེམས་ཉིད་རགས་ཕྲ་དང་ཆེས་ཕྲ་ཤིན་ཏུ་ཕྲ་བའི་གནས་སྐབས་བཞི་པ་སྒྲིབ་པ་ཅན་གྱི་འཁོར་རྩ་ཆེས་ཕྲ་བ་ཉན་ཐོས་ཀྱི་ཐེག་པ་ནས་ཕ་མའི་རྒྱུད་ཀྱི་སངས་རྒྱས་བར་དུ་མ་སྤངས་པའི་བདེ་བའི་ཆ་ཤས་བཅུ་དྲུག་གི་སྒྲིབ་པ་ཆེས་ཕྲ་བ་བཞི་ཚན་བཞི་སྤངས་པས་ཁྱད་པར་དུ་བྱས་པས་སྐུ་བཞིར་རྣམ་པར་བཞག་པ་ཡིན་ཏེ།

དེའང་ཐུན་མོང་བའི་ཤེས་བྱ་བདེན་པ་བཞི་པོ་རེ་རེ་ལ་མཚན་ཉིད་མི་འདྲ་བ་བཞི་བཞི་མངོན་སུམ་དུ་རིག་པ་ལ་འཕགས་པར་འཇོག་ཅིང༌། བཞི་བཞི་བཅུ་དྲུག་པོ་དེ་ལ་གནས་སྣང་ལ་སྒྲིབ་གཉིས་མཐའ་དག་ཟད་པའི་སངས་རྒྱས་ལ་རྒྱུའི་ཐེག་པ་དང༌། རྒྱུད་སྡེ་འོག་མ་སོགས་རང་སའི་སངས་རྒྱས་སུ་འཇོག་ཀྱང་ཤེས་བྱ་ཐུན་མོང་མིན་པའི་བདེ་བ་བཞི་ལ་དགའ་བའི་ཡེ་ཤེས་ཀྱི་མཚན་ཉིད་མི་འདྲ་བ་བཞི་བཞི་ལ་མངོན་སུམ་དུ་རིག་ནས་འཕགས་པར་འཇོག་པ་ནི་གསང་སྔགས་བླ་ན་མེད་པ་མ་གཏོགས་པར་མི་འབྱུང་༼༤༥༣༽ལ། ཤེས་བྱ་ཐུན་མོང་བའི་བདེན་པ་བཞི་ལ། ཤེས་བྱ་ཐུན་མོང་མིན་པའི་བདེན་པ་རེ་རེ་ཞིང་བདེ་ཆེན་གྱི་མཚན་ཉིད་མི་འདྲ་བ་བཞི་བཞི་རིག་པའི་རྐྱེན་གྱི་ཕྱག་རྒྱའང་ཕ་མའི་རྒྱུད་ལས་ཕྱག་རྒྱ་བཞི་སོགས་ཀྱི་ཕྱག་རྒྱ་ཙམ་གྱི་སྒྲུབ་པས། ད་དུང་ཤེས་བྱ་ཐུན་མོང་མིན་པའི་བདེན་པ་བཞིའི་གནས་པ་བཞིའི་གནས་ལུགས་བཅུ་དྲུག་ཤིན་ཏུ་སྒྲིབ་བྲལ་རབ་ཀྱི་གསལ་སྣང་མཐར་ཕྱིན་དུ་མ་རྫོགས་ལ། གཉིས་སུ་མེད་པ་དཔལ་དུས་ཀྱི་འཁོར་ལོའི་རྒྱུད་དུ་ནི་ཤེས་བྱ་ཐུན་མོང་མིན་པའི་བདེན་བཞིའི་མཚན་ཉིད་བཅུ་དྲུག་གསལ་བ་རབ་ཀྱིས་མཐར་ཕྱིན་པ་ཕུལ་དུ་དབྱུང་དུ་མེད་པའི་རིག་པ་ཆེན་པོ་ཐོབ་སྟེ། མངོན་པར་རྫོགས་པར་འཚང་རྒྱ་བའི་རྐྱེན་གྱི་ཕྱག་རྒྱ་ཆེན་མོའི་སངས་རྒྱས་ཕྱག་རྒྱས་སྒྲུབ་པ་ཉིད་ཀྱི་ཕྱིར། སྒྲུབ་བྱེད་དེ་ལྟས་བསྒྲུབས་པའི་སངས་རྒྱས་སྐུ་བཞིའི་བདག་ཉིད་ཅན་དེ་ལ་རིགས་ལྡན་པདྨ་དཀར་པོས་ཀྱང་གུས་པར་འདུད་པར་མཛད་པ་ཡིན་ཏེ། ཀུན་མཁྱེན་ཡེ་ཤེས་སྐུ་ཞེས་པ། ། ཁྱབ་བདག་ཉི་མ་ལྟ་བུའི་སྐུ། །
པདྨའི་འདབ་མ་རྒྱས་པའི་སྤྱན། ། དེ་ཉིད་བཅུ་དྲུག་དབྱེ་བ་ལས། ། སྐུ་བཞིའི་བདག་ཉིད་སངས་རྒྱས་ནི། ། རྡོ་རྗེ་སེང་གེའི་གདན་བཞུགས་པ། ། ལྷ་དང་ལྷ་མིན་གྱིས་བསྟོད་སྔོན། ། ༼༤༥༤༽ཟླ་བཟང་གིས་གསོལ་དེ་ལ་འདུད། ། ཅེས་འབྱུང་བ་ལྟར་རོ། ། དོན་འདི་ཉིད་ཀྱི་ཕྱིར་ཤེས་བྱ་ཐུན་མོང་བའི་སྡུག་ཀུན་དང་འགོག་ལམ་གཉིས་ཀྱི་རྒྱུ་འབྲས་སོ་སོར་འཆིང་གྲོལ་དུ་འགྱུར་ལ། དེའང་བདེན་བཞི་གནས་ཚུལ་མ་རིག་པ་སོགས་ཀྱི་སྒྲིབ་གཉིས་ལས་འཁོར་བ་དང༌། གནས་ཚུལ་རིག་པའི་ཡེ་ཤེས་ལས་མྱང་འདས་འབྱུང་ལ།
དེའང་ཤེས་བྱ་ཐུན་མོང་མ་ཡིན་པར་འཁོར་བའི་སྡུག་ཀུན་བདེན་པ་དགའ་བ་དང་མཆོག་དགའི་བདེ་བ་ཆེན་པོར་འབྲས་བུ་ལམ་དུ་བྱེད་པའི་ཚུལ་གྱིས་བྱིན་གྱིས་བརླབས། མྱང་འདས་ཀྱི་འགོག་ལམ་ཁྱད་དགའ་དང་ལྷན་སྐྱེས་ཀྱི་དགའ་བའི་བདེ་བ་ཆེན་པོར་འབྲས་བུ་ལམ་དུ་བྱེད་པའི་ཚུལ་གྱིས་བྱིན་གྱིས་བརླབས་ཏེ། ཉི་ཚེ་བའི་བདེན་བཞི་དང་འཁོར་འདས་ཐམས་ཅད་རྡོ་རྗེའི་བདེན་པ་བཞིའམ་རྡོ་རྗེའི་དགའ་བ་བཞིའམ་བསམ་གཏན་བཞི་སྟེ་དོན་གཅིག་མིང་གི་རྣམ་གྲངས་སུ་གྱུར་པའི་རྡོ་རྗེའི་བདེན་པ་བཞི་ནི་ཡང་དག་པར་རྫོགས་པའི་སངས་རྒྱས་ལ་ཡང་མངའ་བ་ཡིན་ཏེ། སྒྱུ་འཕྲུལ་དྲ་བ་ལས། ཡན་ལག་བཅུ་གཉིས་སྲིད་རྩ་བཏོན། ། དག་པ་རྣམ་པ་བཅུ་གཉིས་འཆང༌། ། བདེན་བཞིའི་ཚུལ་གྱི་རྣམ་པ་ཅན། ། ཤེས་པ་བརྒྱད་པོ་རྟོགས་པ་འཆང༌། ། བདེན་དོན་རྣམ་པ་བཅུ་གཉིས་ལྡན། ། ༼༤༥༥༽དེ་ཉིད་རྣམ་པ་བཅུ་དྲུག་རིག །
རྣམ་པ་ཉི་ཤུས་བྱང་ཆུབ་པོ། ། རྣམ་པར་སངས་རྒྱས་ཀུན་རིག་མཆོག ། ཅེས་དང༌། བསམ་གཏན་བཞི་ཡི་རྩེ་མོ་ཅན། ། བསམ་གཏན་ཡན་ལག་ཀུན་ཤེས་ཤིང༌། ། ཏིང་འཛིན་རིག་དང་རྒྱུད་རིག་པ། ། ཏིང་འཛིན་ལུས་ཏེ་ལུས་ཀྱི་མཆོག ། ཅེས་འབྱུང་ལ། གནད་འདི་ལྟ་བུ་ཁོང་དུ་མ་ཆུབ་པར། བདེ་ཀྱེ་དུས་འཁོར་སྨྲ་བའི་ཆེན་པོ་ཁ་ཅིག །
སངས་རྒྱས་ལ་བདེན་བཞི་འཆང་བའི་བདེན་བཞི་དེ་འཁོར་བའི་སྡུག་ཀུན་གྱི་བདེན་པ་ལྡན་ཚུལ་གྱི་དབང་དུ་བྱས་པའི་དྲི་བ་དང་ལན་དུ་བྱས་པ་མང་དུ་སྣང་བའང་སྙིང་པོར་མ་མཐོང་ངོ༌། ། དེ་ཡང་བཤད་མ་ཐག་པའི་སངས་རྒྱས་ཀྱི་སྐུ་དང་ཡེ་ཤེས་ཀྱི་ཚོགས་དོན་གཅིག་ལ། ངོ་བོ་ཉིད་སྐུ་དང་ཆོས་སྐུ་དང་ལོངས་སྐུ་དང་སྤྲུལ་སྐུ་དང༌། སྐུ་གསུང་ཐུགས་ཡེ་ཤེས་བཞི་དང༌། ཆོས་དང་དབྱིབས་དང་སྔགས་དང་ཆོས་ཉིད་ཀྱི་རྣལ་འབྱོར་བཞི་དང་ཧེ་རུ་ཀ་ཕྱག་གཉིས་པ་དང་བཞི་པ་དང་དྲུག་པ་དང་བཅུ་དྲུག་པའི་ཧེ་རུ་ཀ་བཞི་དང༌། རྡོ་རྗེ་སེམས་དཔའ་དང་བྱང་ཆུབ་སེམས་དཔའ་དང་སེམས་དཔའ་ཆེན་པོ་དང་དམ་ཚིག་སེམས་དཔའ་སྟེ། དེ་ཐམས་ཅད་ཀྱང་སྐུ་བཞི་དངོས་པོ་ཆོས་ཀྱི་ངོ་བོར་གཅིག་པ་ཉིད་ཡིན་ལ། དེ་ལྟ་བུ་སྐྱབས་ཀྱི་ཕུ་དུད་དུ་གྲུབ་པའི་ཕྱིར། རིགས་ལྡན་༼༤༥༦༽པདྨ་དཀར་པོས་ཀྱང་གུས་པས་བསྟོད་ཕྱག་མཛད་པ་ཡིན་ཏེ། ཇི་སྐད་དུ།
དག་དང་ཡེ་ཤེས་གཅིག་སྦྱོར་རྒྱལ་བ་མཆོག་གི་འདུས་པ་ཐུགས་དང་ཆོས་ནི་གཅིག་ཏུ་སྦྱོར། ། གསུང་དང་ལོངས་སྤྱོད་རྫོགས་པ་གཅིག་སྦྱོར་སྲིད་གསུམ་གྱིས་མཆོད་སྐུ་དང་སྤྲུལ་པ་སྦྱོར་བ་སྟེ། ། ཤེས་དང་ཤེས་བྱ་གཉིས་མེད་སྲིད་བྲལ་སྲིད་གནས་འདི་ནི་རྡོ་རྗེ་སེམས་དཔའ་རྣམ་པ་བཞི། ། རྡོ་རྗེའི་རྣལ་འབྱོར་ཐབས་དང་ཤེས་རབ་བདག་ཉིད་ལྷ་མི་ལྷ་མིན་གྱིས་བསྟོད་དེ་ལ་འདུད། ། ཅེས་འབྱུང་ལ། སྐུ་བཞི་པོ་འདི་ཉིད་ལ་བྱང་ཆུབ་བཞིར་ཡང་རྣམ་པར་གཞག་སྟེ། རླུང་ཉི་ཁྲི་ཆིག་སྟོང་དྲུག་བརྒྱ་དག་པར་རྫོགས་པའི་སྐད་ཅིག་བྱང་ཆུབ་པ་དང༌། མེ་ལོང་སོགས་ཡེ་ཤེས་ལྔས་བྱང་ཆུབ་པ་དང༌། སྲོག་བཅུ་དང་དེའི་རྟེན་གྱི་རྩ་བཅུ་དག་པས་རྣམ་པ་ཉི་ཤུས་བྱང་ཆུབ་པ་དང༌། པྲ་ཕབ་ཀྱི་སྣང་བ་ལྟ་བུ་རྟེན་དང་བརྟེན་པའི་སྒྱུ་འཕྲུལ་དྲ་བའི་བྱང་ཆུབ་བརྙེས་པར་འགྱུར་བའི་ཕྱིར།
འགྲེལ་ཆེན་ལས། མངོན་པར་རྫོགས་པ་བྱང་ཆུབ་པ་བཞི་དང་རྡོ་རྗེ་བཞིས་ཡོངས་སུ་དག་པ་ཞེས་པ་ནི་སྐད་ཅིག་གིས་མངོན་པར་རྫོགས་པར་བྱང་ཆུབ་པ་དང༌། རྣམ་པ་ལྔས་མངོན་པར་རྫོགས་བྱང་ཆུབ་པ་དང༌། རྣམ་པ་ཉི་ཤུས་མངོན་པར་རྫོགས་པར་བྱང་ཆུབ་པ་དང༌། སྒྱུ་འཕྲུལ་༼༤༥༧༽དྲ་བས་མངོན་པར་རྫོགས་པར་བྱང་ཆུབ་པ་སྟེ། འདི་རྣམས་ཀྱིས་ཡོངས་སུ་དག་པ་ནི་མངལ་སྐྱེས་བསྐྱེད་པའི་རིམ་པ་དང༌། དུ་བ་ལ་སོགས་པ་གཟུགས་རྫོགས་པར་རྫོགས་པའི་རིམ་པས་སོ། ། དེ་ལྟར་མངོན་པར་རྫོགས་པར་བྱང་ཆུབ་པ་བཞིས་ཡོངས་སུ་དག་པའོ། ། ཞེས་འབྱུང་ངོ༌། ། དེ་བཞིན་དུ་སྐུ་བཞི་པོ་དེ་ཉིད་ཀྱི་ཁྱད་པར་གྱི་ཆོས་ལ་རིགས་དྲུག་དང་བདེན་པ་བཅུ་གཉིས་དང༌།
དེ་ཉིད་བཅུ་དྲུག་དང༌། སྟོང་པ་ཉིད་བཅུ་དྲུག་དང༌། སྙིང་རྗེ་བཅུ་དྲུག་ལ་སོགས་པ་སྟེ། འགྲེལ་ཆེན་ལས། སྐུ་བཞི་ནི་དག་པའི་ཆོས་དང་ལོངས་སྤྱོད་རྫོགས་པ་དང་སྤྲུལ་པ་རྣམས་ཏེ་མངལ་སྐྱེས་རྣམས་ཀྱི་བཞི་པ་དང༌། ཤིན་ཏུ་གཉིད་ལོག་པ་དང༌། རྨི་ལམ་དང༌། སད་པའི་གནས་སྐབས་ཀྱི་མཚན་ཉིད་ཅན་ཡིན་ལ། དེ་རྣམས་ཀྱང་སངས་རྒྱས་རྣམས་ཀྱི་ནི་སྒྲིབ་པ་དང་བྲལ་བའོ། ། མི་འགྱུར་བའི་བདེ་བ་ཡེ་ཤེས་ཀྱི་ཁམས་དང་རྣམ་པར་ཤེས་པ་ནམ་མཁའི་ཁམས་དང་འདུ་བྱེད་རླུང་གི་ཁམས་དང༌།
ཚོར་བ་མེའི་ཁམས་དང༌། འདུ་ཤེས། འདུ་བྱེད་ཆུའི་ཁམས་དང་གཟུགས་སའི་ཁམས་རིགས་དྲུག་ནི་མངལ་སྐྱེས་རྣམས་ཀྱི་སྒྲིབ་པ་དང་བཅས་པ་ཡིན་ལ། སངས་རྒྱས་རྣམས་ཀྱི་ནི་སྒྲིབ་པ་དང་བྲལ་བའོ། ། བདེན་པ་བཅུ་གཉིས་ནི་མ་རིག་པ་དང་༼༤༥༨༽འདུ་བྱེད་དང་རྣམ་པར་ཤེས་པ་དང་མིང་དང་གཟུགས་དང་སྐྱེ་མཆེད་དྲུག་དང༌། རེག་པ་དང་ཚོར་བ་དང་སྲེད་པ་དང་ལེན་པ་དང་སྲིད་པ་དང་སྐྱེ་བ་དང་རྒ་ཤི་སྟེ་བདེན་པ་བཅུ་གཉིས་ནི་མངལ་སྐྱེས་རྣམས་ཀྱི་ནི་སྒྲིབ་པའང་བཅས་པ་ཡིན་ལ། སངས་རྒྱས་རྣམས་ཀྱི་ནི་སྒྲིབ་པ་དང་བྲལ་བའོ། ། འཕོ་བ་བཅུ་གཉིས་ཀྱི་སྲོག་གི་དབྱེ་བས་སྲོག་གི་རླུང་རྒྱུ་བའི་ཕྱིར་མངལ་ནས་སྐྱེས་པ་རྣམས་ཀྱི་སྒྲིབ་པ་དང་བཅས་པ་ཡིན་ལ། ཡན་ལག་བཅུ་གཉིས་འགགས་པའི་ཕྱིར་སངས་རྒྱས་རྣམས་ཀྱི་ནི་སྒྲིབ་པ་དང་བྲལ་བའོ། ། དེ་ཁོ་ན་ཉིད་བཅུ་དྲུག་ནི་སྤྲུལ་པའི་སྐུ་དང་སྤྲུལ་པའི་གསུང་དང་སྤྲུལ་པའི་ཐུགས་དང་སྤྲུལ་པའི་ཡེ་ཤེས་དང༌།
ལོངས་སྤྱོད་རྫོགས་པའི་སྐུ་དང་ལོངས་སྤྱོད་རྫོགས་པའི་གསུང་དང་ལོངས་སྤྱོད་རྫོགས་པའི་ཐུགས་དང་ལོངས་སྤྱོད་རྫོགས་པའི་ཡེ་ཤེས་དང༌། ཆོས་ཀྱི་སྐུ་དང་ཆོས་ཀྱི་གསུང་དང་ཆོས་ཀྱི་ཐུགས་དང་ཆོས་ཀྱི་ཡེ་ཤེས་དང༌། ལྷན་ཅིག་སྐྱེས་པའི་སྐུ་དང་ལྷན་ཅིག་སྐྱེས་པའི་གསུང་དང་ལྷན་ཅིག་སྐྱེས་པའི་ཐུགས་དང་ལྷན་ཅིག་སྐྱེས་པའི་ཡེ་ཤེས་ཏེ། དགའ་བ་དང་མཆོག་དགའ་དང་ཁྱད་པར་དགའ་བ་དང༌། ལྷན་ཅིག་སྐྱེས་པའི་དབྱེ་བས་དེ་ཁོ་ན་ཉིད་བཅུ་དྲུག་མངལ་སྐྱེས་རྣམས་ཀྱི་ནི་སྒྲིབ་པ་དང་བཅས་པ་ཡིན་ཏེ། བཅུ་དྲུག་ཕྱེད་ཕྱེད་ཐིག་ལེ་འདོར་བའི་ཕྱིར་རོ། ། ༼༤༥༩༽སངས་རྒྱས་རྣམས་ཀྱི་ནི་སྒྲིབ་པ་དང་བྲལ་བ་ཡིན་ཏེ་བཅུ་དྲུག་ཕྱེད་ཕྱེད་ཐིག་ལེ་འཛིན་པ་ཉིད་ཀྱི་ཕྱིར་རོ། ། སྟོང་པ་ཉིད་བཅུ་དྲུག་ཅེས་པ་ནི་ནག་པོའི་ཕྱོགས་དང་ཉི་མ་དང་ཤེས་སོ། ། སྙིང་རྗེ་བཅུ་དྲུག་ཅེས་པ་ནི་དཀར་པོ་ཕྱོགས་དང་ཟླ་བ་ཐབས་སོ། ། སྟོང་པ་ཉིད་ལ་དབྱེ་བ་གསུམ་སྟེ།
སྟོང་པ་ཉིད་དང་ཆེན་པོ་སྟོང་པ་ཉིད་དང་དོན་དམ་པ་སྟོང་པ་ཉིད་དོ། ། དེ་ལ་སྟོང་པ་ཉིད་ནི་ཕུང་པོ་ལྔ་སྟོང་པ་ཉིད་དེ་ནག་པོའི་ཚེས་གཅིག་ལ་སོགས་པ་ཚེས་ལྔའོ། ། ཆེན་པོ་སྟོང་པ་ཉིད་ནི་ཁམས་ལྔ་སྟོང་པ་ཉིད་དེ་དྲུག་པ་ལ་སོགས་པ་ཚེས་ལྔའོ། ། དོན་དམ་པའི་སྟོང་པ་ཉིད་ནི་དབང་པོ་ལྔ་སྟོང་པ་ཉིད་དེ་བཅུ་གཅིག་པ་ལ་སོགས་པ་ཚེས་ལྔའོ། ། དེས་ན་གནམ་སྟོང་གི་མཐར་ཐུག་པ་ཚེས་བཅོ་ལྔ་ནི་སྟོང་པ་ཉིད་བཅོ་ལྔའོ། ། གནམ་སྟོང་གི་མཐའ་དང་དཀར་པོའི་ཚེས་གཅིག་འཇུག་པའི་དང་པོའི་དབུས་སུ་བཅུ་དྲུག་པ་རྣམ་པ་ཐམས་ཅད་པའི་སྟོང་པ་ཉིད་དོ། ། དེ་བཞིན་དུ་སྙིང་རྗེ་རྣམ་པ་གསུམ་སྟེ་སེམས་ཅན་ལ་དམིགས་པ་དང་ཆོས་ལ་དམིགས་པ་དང་དམིགས་པ་མེད་པའོ། ། དེ་ལ་སེམས་ཅན་ལ་དམིགས་པ་ནི་དཀར་པོའི་ཚེས་གཅིག་ལ་སོགས་པ་ཚེས་ལྔའོ། ། ཆོས་ལ་དམིགས་པ་༼༤༦༠༽ནི་དྲུག་པ་ལ་སོགས་པའི་ཚེས་ལྔའོ། ། དམིགས་པ་མེད་པ་ནི་བཅུ་གཅིག་པ་ལ་སོགས་པ་ཚེས་ལྔ་སྟེ་ཉའི་མཐར་ཐུག་པའོ། །
ཉའི་མཐའ་དང་ནག་པོའི་ཚེས་གཅིག་ལ་འཇུག་པའི་དང་པོའི་དབུས་སུ་སྙིང་རྗེ་བཅུ་དྲུག་པའོ། ། འདི་དག་གཅིག་པ་ཉིད་ནི་སྟོང་པ་ཉིད་བཅུ་དྲུག་བདག་ཉིད་བརྗོད་པར་བྱ་བ་སྟེ་དེའི་བརྗོད་པར་བྱེད་པའོ། ། ཞེས་འབྱུང་ངོ༌། ། རྒྱུད་ཀྱི་རྒྱལ་པོར། ཐམས་ཅད་མཁྱེན་པ་ཡེ་ཤེས་སྐུ་དང་ཉིན་མོར་བྱེད་པའི་སྐུ་སྟེ་པདྨའི་འདབ་མ་རྒྱས་པའི་སྤྱན། ། སངས་རྒྱས་སེང་གེའི་ཁྲི་ལ་བཞུགས་ལྷའི་མཆོག་རྣམས་ཀྱིས་ནི་བཏུད་ལ་རྒྱལ་པོ་ཟླ་བ་བཟང་པོ་ཡི། ། མགོན་པོས་རབ་ཏུ་ཕྱག་འཚལ་ལག་པའི་པདྨ་སྦྱར་བ་ཡན་ལག་མཆོག་ལ་བཞག་ནས་ཞུས་པ་ནི། ། རྣལ་འབྱོར་དཔལ་ལྡན་དུས་འཁོར་ཀ་ཕྲེང་ལྡན་པའི་ཨ་འདུས་སུ་སྟེ་མི་རྣམས་གྲོལ་བའི་དོན་དུའོ། ། ཞེས་འབྱུང་ལ། དེ་ལྟ་ན་སངས་རྒྱས་བཅོམ་ལྡན་འདས་ཉིད་ཀྱི་སྐུ་གཅིག་ལ་ཐམས་ཅད་མཁྱེན་པ་ཞེས་ངོ་བོ་ཉིད་སྐུ་དང༌།
ཡེ་ཤེས་ཀྱི་སྐུ་ཞེས་ཆོས་སྐུ་དང༌། ཉིན་མོར་བྱེད་པ་ཞེས་ལོངས་སྐུ་དང༌། པད་འདབ་རྒྱས་པའི་སྤྱན་ཞེས་སྤྲུལ་པའི་སྐུ་སྟེ། དེ་ལྟར་དབྱེ་བར་བྱས་ཤིང་མིང་འདོགས་པ་ན་མིང་སོགས་ཟློས་༼༤༦༡༽ཤིང་དོན་ཡང་ཐ་དད་པར་འགྱུར་རོ་སྙམ་ན། དེ་ལྟར་མི་འགྱུར་ཏེ། སངས་རྒྱས་ཙམ་ལ་སྐུ་དང་ཡེ་ཤེས་དང་མཛད་པ་མཐའ་ཡས་བསམ་གྱིས་མི་ཁྱབ་པ་མངའ་བ་ལས། ཡོན་ཏན་གྱི་རིགས་ཆེ་ལོང་སྡོམ་པའི་བྱེད་ཆ་ནས་སྐུ་དང་ཡེ་ཤེས་དུ་མར་ཡོད་པ་ལ་འགལ་བ་མེད་པའི་ཕྱིར། དེ་ཡང་དང་པོ་ཐམས་ཅད་མཁྱེན་པ་ནི་ངོ་བོ་ཉིད་ཀྱི་སྐུ་སྟེ་དེ་ཡང་སྒྲིབ་བྲལ་རྒྱུ་རྒྱུད་ཀྱི་བདེ་བར་གཤེགས་པའི་ངོ་བོ་དེ་ཉིད་ལམ་རྒྱུད་དུ་ལེགས་པར་སྦྱངས་ནས། འབྲས་བུའི་རྒྱུ་རྒྱུད་གློ་བུར་གྱི་དྲི་མ་མཐའ་དག་དང་བྲལ་བས་ཆོས་ཀྱི་དབྱིངས་ཀྱི་ཡེ་ཤེས་དེ་ཉིད་ནི་ཤེས་བྱ་ལ་ཆགས་པ་དང་ཐོགས་པ་ཅན་གྱི་མི་ཤེས་པའི་སྒྲིབ་པ་ཐམས་ཅད་ནས་ཐམས་ཅད་དུ་སྤངས་ཟིན་པ་ཐམས་ཅད་མཁྱེན་པའི་ཡེ་ཤེས་དང་སྐུར་ཡང་བརྗོད་པ་ཡིན་ཏེ། གློ་བུར་དྲི་མའི་ཆགས་ཐོགས་ཀྱི་ཤེས་པ་ཁམས་གསུམ་པ་དང་ཉི་ཚེའི་མྱང་འདས་ཀྱི་སྒྲིབ་ཆོས་མཐའ་དག་གི་ཕ་རོལ་ཏུ་སོན་ཟིན་པའི་ཕྱིར་ཏེ།
ཁམས་གསུམ་པའི་ཁྱབ་འཇུག་དང་དྲག་པོ་སོགས་ལ་ཐམས་ཅད་མཁྱེན་པར་འཇོག་པ་དང་ཐམས་ཅད་མཁྱེན་པའི་སྐུར་མོས་པ་ལྟ་བུ་ནི་མ་ཡིན་ཏེ། དེ་དག་ནི་འཁོར་བའི་གནས་སུ་སྒྲིབ་གཉིས་ཀྱི་མ་རིག་པས་ཉི་ཚེ་བའི་ཤེས་པའང་༼༤༦༢༽ལྡོངས་པར་བྱས་པའི་ཕྱིར་ན། ཀུན་མཁྱེན་དུ་ཇི་ལྟར་འགྱུར་ཏེ། ཇི་སྐད་དུ། འཁོར་བའི་ཕ་རོལ་མཐར་སོན་པ། ། བྱ་བ་བྱས་པ་སྐམ་སར་གནས། ། ཤེས་པ་འབའ་ཞིག་ངེས་གསལ་བ། ། ཤེས་རབ་མཚོན་ཆས་རྣམ་འཇོམས་པ། ། ཞེས་འབྱུང་ངོ༌། ། གཉིས་པ་ཡེ་ཤེས་ཀྱི་སྐུ་ནི་ཆོས་ཀྱི་སྐུ་སྟེ།
དེའང་ཉན་རང་འཁོར་བའི་ཕ་རོལ་མཐར་སོན་ཞིང་ཉི་ཚེ་བའི་ཡེ་ཤེས་ཙམ་ཐོབ་པ་ཡིན་ཀྱང་ཇི་སྲིད་ལྷག་མ་དང་བཅས་པའི་རིང་ལ་ནི་རྣམ་སྨིན་གྱི་ལུས་ལས་མ་གྲོལ་ལ། ལྷག་མ་མེད་པར་ཞུགས་པ་ན་ནི་ཡེ་ཤེས་ཀྱི་ཡུལ་འཇུག་པ་ནུབ་པ་དེ་ལྟ་མ་ཡིན་པར་ཐམས་ཅད་མཁྱེན་པའི་ཡེ་ཤེས་དེ་ཉིད་ཀྱི་བྱེད་པས་ནམ་མཁས་ཁྱབ་པར་སྐུ་གསུང་ཐུགས་སོགས་མི་ཟད་རྒྱན་གྱི་འཁོར་ལོ་འབད་མེད་རྩོལ་མེད་དུ་སྟོན་པ་ལ་མཐུ་ཐོབ་པ་ཉིད་ཀྱིས་དེ་ལྟར་མངའ་དབང་བསྒྱུར་བའི་ཆ་ནས་དེར་འཇོག་སྟེ། ཇི་སྐད་དུ། ལྷག་མ་ཀུན་ལས་རྣམ་གྲོལ་ཞིང༌། ། ནམ་མཁའི་ཁམས་ལ་རབ་གནས་པ། ། ཡིད་བཞིན་ནོར་བུ་ཆེན་པོ་འཆང༌། ། ཁྱབ་བདག་རིན་ཆེན་ཀུན་གྱི་མཆོག ། ཅེས་འབྱུང་ངོ༌། ། གསུམ་པ་ནི། ཉིན་མོར་བྱེད་པའི་སྐུ་ནི་ལོངས་སྤྱོད་རྫོགས་པའི་༼༤༦༣༽སྐུ་སྟེ།
དེ་ཡང་སྒྲིབ་བྲལ་གྱི་རྣམ་པ་ཐམས་ཅད་པའི་གཟུགས་སྒྲ་སོགས་ལ་ལོངས་སྤྱད་པར་བྱ་བའི་སྐུ་ནི་ཚོགས་བརྒྱད་ཀྱི་རྣམ་པར་ཤེས་པ་དང༌། དེའི་དབང་པོ་རྟེན་བཅས་ཀྱི་ཆ་ནི་གཏན་མ་ཡིན་ཏེ། རྣམ་རིག་སེམས་ཙམ་ཉི་ཚེ་བའི་ཤེས་པས་ནི་སྒྲིབ་བྲལ་དག་པའི་གཟུགས་སྒྲ་ལ་སོགས་ལོངས་སྤྱོད་པའི་ཡུལ་ཅན་དུ་མི་འགྱུར་བའི་ཕྱིར་ཏེ། མ་རིག་པའི་རབ་རིབ་ཀྱིས་ཟིན་པའི་རྣམ་ཤེས་ལོག་པ་ནི། ཡེ་ཤེས་ཀྱི་ཡུལ་འཁྲུལ་པ་མེད་པ་ལ་ཡང་དག་པ་བསླུ་བ་མེད་པའི་ཚད་མ་ཅན་དུ་མི་འགྱུར་བའི་ཕྱིར། དེས་ན་ཇི་སྐད་དུ། རྣམ་པར་ཤེས་པའི་ཆོས་ཉིད་འདས། ། གཉིས་མེད་ཡེ་ཤེས་ཚུལ་འཆང་བ། ། རྣམ་པར་རྟོག་མེད་ལྷུན་གྱིས་གྲུབ། ། དུས་གསུམ་སངས་རྒྱས་སྐུ་འཆང་བ། །
ཞེས་འབྱུང་བའི་ཕྱིར། དེས་ན་རིགས་ལྡན་པདྨ་དཀར་པོས་སེམས་ཅན་གྱི་རྣམ་པར་ཤེས་པ་གཞན་དབང་སེམས་ཙམ་གྱི་དབང་དུ་བྱས་པའི་ཡེ་ཤེས་ནི་ཡེ་ཤེས་ཡང་དག་པ་མ་ཡིན་ཏེ། དེ་ལྟའི་ཡེ་ཤེས་ནི་ཉིན་མོར་བྱེད་པའི་ཡེ་ཤེས་སུ་མི་རུང་བ་ཉིད་ཀྱི་ཕྱིར། ཉིན་མོའི་སྐུར་ཡང་འཇོག་མི་ནུས་ལ། དེར་འཇོག་པའི་སྐུ་ལ་དང་པོའི་སངས་རྒྱས་ཀྱིས་ཡེ་ཤེས་ཉིད་༼༤༦༤༽གདོད་ནས་སྣང་བ་ཆེན་པོ་ཉི་མ་ལྟར་འོད་གསལ་བའི་བདག་ཉིད་དུ་གནས་པ་དེ་ཉིད་ཀྱི་སྒྲིབ་བྲལ་རྣམ་པ་ཐམས་ཅད་པའི་གཟུགས་སོགས་ཡེ་ཤེས་ཀྱི་སྣང་བ་ཆེན་པོས་ཁྱབ་པར་བྱས་ཏེ། གསལ་བར་ལོངས་སྤྱོད་རྫོགས་པའི་ལུས་ཅན་གྱི་སྐུ་ཉིད་ཀྱིས་ལོངས་སྤྱོད་ཅིང་ཉམས་སུ་མྱོང་རུང་བའི་ཕྱིར་ཞེས་འཆད་ནས། སེམས་ཙམ་པའི་ཕྱོགས་ལ་ལོངས་སྐུ་ཡང་དག་པར་བཞག་ཏུ་མེད་དེ། རྣམ་རིག་ཙམ་ནི་ལུས་ཅན་མ་ཡིན་པ་ཉིད་ཀྱིས་གཟུགས་ལ་སོགས་པ་ལ་ལོངས་སྤྱོད་པའི་སྐུ་ཅན་དུ་མི་རིག་པའི་ཕྱིར་ཞེས་དགག་པ་མིག་ཕུག་པར་མཛད་པ་ཡིན་ཏེ། འདིའི་ཐད་ཀྱི་འགྲེལ་ཆེན་ལས། འདིར་ཅིའི་ཕྱིར་རྣམ་པར་ཤེས་པ་སྨྲ་བ་རྣམས་ཀྱི་ནང་ན་ཡེ་ཤེས་ཀྱི་སྐུ་ཉིན་མོར་བྱེད་པའི་སྐུ་ཡང་དག་པར་རྫོགས་པའི་སངས་རྒྱས་སུ་འགྱུར་བ་འགའ་ཡང་མེད་ཅེ་ན།
བརྗོད་པར་བྱ་སྟེ། འདིར་རྣམ་པར་ཤེས་པ་སྨྲ་བ་རྣམས་རྣམ་པར་ཤེས་པའི་ཆོས་ལ་གནས་པའི་ཕྱིར་དང༌། ཡང་དག་པར་རྫོགས་པའི་སངས་རྒྱས་རྣམ་པར་ཤེས་པའི་ཆོས་ཉིད་ལས་འདས་པའི་ཕྱིར། ཞེས་འབྱུང་བ་ལ། བོད་ཁ་ཅིག་སངས་རྒྱས་ཀྱི་ལོངས་སྐུ་ཡེ་ཤེས་ཉིད་ལ་འཇོག་པ་དུས་འཁོར་གྱི་ཟབ་ཆོས་༼༤༦༥༽ཡིན་ནོ་ཞེས་སྨྲ་བ་དེ་ལས་ཐ་ཆད་པ་ཅི་ཞིག་ཡོད་དེ། གང་བྱང་ཆུབ་སེམས་དཔའི་འགྲེལ་པ་ལས་བཀག་པ་དེ་ཉིད་ཁས་བླངས་པར་བྱས་པ་ཡིན་པའི་ཕྱིར་རོ། ། དེས་ན་ལོངས་སྐུ་འདི་ལྟ་བུའི་ལོངས་སྤྱད་བྱའི་སྣོད་དང་འཁོར་དང་གཙོ་བོར་སྙོམས་པར་འཇུག་ཡུལ་གྱི་རིག་མ་ནི། རྣམ་པ་ཐམས་ཅད་པའི་གཟུགས་སྒྲ་སོགས་གཟུགས་སྒྲ་ཐམས་ཅད་པའི་རྣམ་ལྡན་དུ་གྱུར་པ་ཉིད་ལ་ལོངས་སྤྱོད་པའི་སྐུ་སྒྲིབ་བྲལ་གྱི་བཞིན་ལག་ཅན་གྱི་རྣམ་པ་ཅན་གྱི་ལུས་ཅན་གྱི་ལོངས་སྤྱོད་རྫོགས་སྐུ་སྟེ། འདི་ལྟའི་ལོངས་སྐུ་ཁྱད་འཕགས་ནི་ཕ་མའི་རྒྱུད་སྡེ་སངས་རྒྱས་ཀྱི་ལོངས་སྐུ་ལའང་ཡོད་པ་མ་ཡིན་ལ། འདི་ལྟའི་ལོངས་སྐུ་ལ་པདྨ་དཀར་པོས་ཀྱང་འདི་ལྟའི་བསྟོད་ཕྱག་མཛད་དེ།
སྤྲུལ་པ་ཡི་ནི་སྐུ་གསུང་ཐུགས། ། ཡེ་ཤེས་གཅིག་སྦྱོར་སྡོམ་པ་དང༌། ། ལོངས་སྤྱོད་རྫོགས་པའི་སྐུ་གསུང་ཐུགས། ། ཡེ་ཤེས་གཅིག་སྦྱོར་སྡོམ་པ་དང༌། ། དཔལ་ལྡན་ཆོས་ཀྱི་སྐུ་གསུང་ཐུགས། ། ཡེ་ཤེས་གཅིག་སྦྱོར་སྡོམ་པ་དང༌། ། ལྷན་ཅིག་སྐྱེས་པའི་སྐུ་གསུང་ཐུགས། ། ཡེ་ཤེས་གཅིག་སྦྱོར་སྡོམ་པ་ནི། ། སད་རྨི་གཉིད་སྟུག་བཞི་པ་ཡི། ། དབང་པོ་གཉིས་སྐྱེས་བདེ་མིན་ཞིང༌། །
ཡེ་ཤེས་སེམས་དང་ངག་དང་ལུས། ། གནས་བཞིར་ཡང་དག་མི་གནས་༼༤༦༦༽ཏེ། ། ལས་ཀྱི་ཕྱག་རྒྱ་ཡོངས་དོར་ཞིང༌། ། ཡེ་ཤེས་ཕྱག་རྒྱ་རྣམ་པར་སྤངས། ། ཕྱག་རྒྱ་ཆེ་ལས་ཡང་དག་སྐྱེས། ། ལྷན་སྐྱེས་གཞན་དང་འགྲོགས་པ་མིན། ། རྣམ་རྟོག་སྒོམ་པ་ལས་འདས་པ། ། ཕྱག་རྒྱ་ཆེན་མོ་མི་འགྱུར་བདེ། ། གཟུང་དང་འཛིན་པ་དབྱིབས་དག་དང༌། ། རྟོག་དང་བརྗོད་པ་རྣམ་པར་སྤངས། །
དྲི་ཟའི་གྲོང་ཁྱེར་རྣམ་པ་དང༌། ། པྲ་ཕབ་པ་ཡི་རང་བཞིན་ཅན། ། ཤེས་རབ་ཐབས་ཀྱི་བདག་ཉིད་སྦྱོར། ། ཨེ་ཝཾ་ཡི་གེ་དེ་ལ་འདུད། ། ཕྲ་རབ་རྡུལ་གྱི་ཆོས་ཉིད་འདས། ། པྲ་ཕབ་པ་ཡི་རང་བཞིན་ཅན། ། རྣམ་པ་ཀུན་གྱི་མཆོག་ལྡན་མ། ། ཕྱག་རྒྱ་ཆེན་མོ་དེ་ལ་འདུད། ། སངས་རྒྱས་ཀུན་གྱི་བསྐྱེད་མཛད་མ། ། སྐྱེ་བ་དང་ནི་འཇིག་པ་སྤངས། །
ཀུན་ཏུ་བཟང་པོའི་སྤྱོད་པ་ཅན། ། སྣ་ཚོགས་ཡུམ་དེ་ལ་ཕྱག་འཚལ། ། ཞེས་གསལ་བར་འབྱུང་བའི་དོན་དུས་འཁོར་ནས་འབྱུང་བའི་ལོངས་སྤྱོད་རྫོགས་སྐུའི་ལོངས་སྤྱད་བྱའི་ཡུམ་དང་སྤྱད་པོ་བཅོམ་ལྡན་འདས་དེ་དག་ཐམས་ཅད་ཀྱང་སྒྲིབ་བྲལ་གྱི་གཟུགས་དང་ཤེས་པ་སོགས་རྒྱ་ཆད་ཕྱོགས་ལྷུང་ཐམས་ཅད་དང་བྲལ་བ་རིས་མེད་ཀུན་འགྲོའི་ཁྱབ་བདག་ཁོ་ནར་བཤད་པ་ལས། བོད་ཁ་ཅིག་འདོད་པ་ལྟ་བུའི་ལོངས་སྤྱོད་རྫོགས་སྐུའི་ལོངས་སྤྱད་༼༤༦༧༽གཙོ་བོར་སྣ་ཚོགས་ཡུམ་ཤེས་པ་ཁོ་ནར་འདོད་པ་སོགས་ཀྱི་རྒྱ་ཆད་ཕྱོགས་སུ་ལྷུང་བའི་ལུགས་ལྟར་བཟུང་བར་ག་ལ་རིགས་ཏེ། དེ་ལྟར་བཟུང་ན་ཐེག་པའི་རྩེ་མོ་ཕུལ་དུ་དབྱུང་དུ་མེད་པའི་དང་པོའི་སངས་རྒྱས་ཆེན་པོ་ལ་སྐུར་བ་བཏབ་པའི་སྡིག་སོགས་པར་འགྱུར་བའི་ཕྱིར། འདི་ལྟ་བུའི་ལོངས་སྐུ་ལ་ཕ་མའི་རྒྱུད་དུ་གྲགས་པའི་ཁ་སྦྱོར་ཡན་ལག་བདུན་ལྡན་ཀྱང་ཡར་ལྡན་དུ་འདུ་བར་མ་ཟད། (Dབདེ་ཆེན་རོ་མྱོང་ཅན་གྱི་མཚན་ཉིད་བརྒྱད་)བྱ་བ། (Eརྒྱུན་མི་འཆད་པ་དང༌། སྡུག་བསྔལ་གཏན་ཟད་པ་དང༌། ཉེར་འཚེ་མཐའ་དག་ཞི་བ་དང༌།
གཞིའི་ཡེ་ཤེས་དང་ངོ་བོ་ཐ་མི་དད་པ་དང༌། འདོད་ཆགས་ཆེན་པོ་མཐར་ཐུག་པ་དང༌། ཐེག་པ་མཐའ་དག་གི་སྒྲིབ་པ་ཟད་པ་དང༌། བདེ་ཆེན་ཡོངས་སུ་རྫོགས་པ་དང༌། ཡིད་ཀྱི་རྙོག་པ་མ་ལུས་པ་སྤངས་པ)འི་ཡོན་ཏན་མཐའ་དག་ཀྱང་ཡར་ལྡན་དུ་འདུ་བ་ཡིན་ཏེ། རྗེ་བཙུན་འཇམ་དཔལ་དབྱངས་ཀྱི་ཞལ་ལུང་ལས། དེ་ནས་མཐའ་མེད་འཁོར་བའི་བར། ། རྟག་པ་དང་ནི་མི་གདུང་དང༌། ། བསིལ་བ་དང་ནི་གཅིག་པ་དང༌། ། བདེ་བ་དང་ནི་དྲི་མེད་དང༌། །
དགའ་བ་དང་ནི་ཡིད་དང་བ། ། འདི་ནི་བདེ་ཆེན་རོ་མྱོང་བརྒྱད། ། བདག་པོ་རྡོ་རྗེ་འཆང་བ་མཆོག ། ༼༤༦༨༽རྫོགས་པའི་རིམ་པ་རྣལ་འབྱོར་པ། ། བྱ་བ་བྱས་པ་བྱེད་པ་བྱས། ། དབང་ཕྱུག་ཆེན་པོ་ཁུར་ཆེན་བོར། ། ཚེར་མ་དཀྲུག་པ་ཐམས་ཅད་མཁྱེན། ། སྐྱེས་བུ་དཔའ་བོ་ཅང་ཤེས་པ། ། གླང་པོ་ཆེན་པོ་དུལ་བའོ། ། འཁོར་བའི་མཐའ་ཡི་ཕ་རོལ་སོན། །
དོན་དམ་དང་ནི་ཀུན་རྫོབ་ཀྱི། ། བདེན་པ་གཉིས་མེད་རྣལ་འབྱོར་ཆེ། ། ཐ་བ་སྤངས་པ་ལམ་ཀུན་རྫོགས། ། ཡོན་ཏན་འབྱུང་གནས་ཀུན་ཏུ་བཟང༌། ། ཐམས་ཅད་འདུས་པའི་དེ་ཁོ་ན། ། སྐུ་སོགས་ཁམས་ཀུན་འགེངས་པའོ། ། ཞེས་འབྱུང་ངོ༌། ། བཞི་པ་པདྨའི་སྤྱན་གྱི་སྐུ་ནི་སྤྲུལ་པའི་སྐུ་སྟེ། དེ་ཡང་སྤྲུལ་པའི་སྐུ་ནི་ཁམས་གསུམ་ས་དགུ་ལ་སོགས་པ་རང་རིས་ཀྱི་སའི་གཟུགས་ཅན་གྱི་ལུས་སུ་སྤྲུལ་ནས་སྤྲུལ་པའི་སྐུའི་བྱ་བ་བྱེད་པ་མདོ་སྔགས་ཀྱི་ཐེག་པ་འོག་མར་གྲགས་པ་ལྟ་བུ་ནི་མ་ཡིན་ཏེ། འདིར་སེམས་ཅན་གྱི་རྒྱུད་ཀྱི་སྒྲིབ་བྲལ་གཤེགས་སྙིང་ནི་པདྨ་ལྟར་དྲི་མེད་དུ་གནས་ལ།
དེའི་འདབ་བརྒྱད་ནི་དེ་བཞིན་གཤེགས་པ་རིགས་ལྔ་ལ་སྐུ་གསུང་ཐུགས་ཡེ་ཤེས་ཀྱི་དབྱེ་བས་ཉི་ཤུ། དེ་རེ་རེ་ལའང་ཡེ་ཤེས་ལྔར་དབྱེ་བས་རིགས་བརྒྱ་པོ་དེ་ཉིད་རྒྱས་པར་ཏེ་སད་པར་བྱེད་པའི་སྐུ་སྒྲིབ་བཅས་སེམས་ཅན་ཉིད་ལ་གསལ་བར་སྟོན་པ་ལ། ཁམས་དང་སས་བསྡུས་ཀྱི་གཟུགས་ལ་མ་ལྟོས་པར་༼༤༦༩༽རྣམ་ཀུན་མཆོག་དང་ལྡན་པའི་སྒྲིབ་བྲལ་སྒྱུ་འཕྲུལ་གྱི་སྐུ་མངའ་བར་བྱེད་པ་སྟེ། གོང་དུ་ཉི་མའི་སྐུ་ལ་འཕྲོས་ནས་ཉི་མ་ཉིད་ཅན་གྱི་གཟུགས་ཅན་དུ་བཀོད་ནས། ཉི་མ་ལྟ་བུའི་ལོངས་སྐུ་དེ་ཉིད་ཀྱི་སྤྱན་སྤྲུལ་སྐུ་དེས་གདུལ་བྱའི་བློའི་པདྨ་མ་རིག་པའི་སྦུབས་ནས་དབྱེ་བར་མཛད་པའི་ཕྱིར། མདོ་སྡེར། བྱ་གྲུབ་ཡེ་ཤེས་ལ་སྤྲུལ་སྐུར་བཞག་པ་ལྟ་བུ་སྟེ། ཇི་སྐད་དུ། རྡོ་རྗེ་འབར་བ་མིག་མི་བཟང༌། ། སྐྲ་ཡང་རྡོ་རྗེ་འབར་བ་སྟེ། །
རྡོ་རྗེ་འབེབས་པ་འབེབས་པ་ཆེ། ། མིག་བརྒྱ་པ་དེ་རྡོ་རྗེའི་མིག ། ཅེས་འབྱུང་ངོ༌། ། འོ་ན་བཅོམ་ལྡན་འདས་དུས་ཀྱི་འཁོར་ལོ་བཤད་པའི་ཐམས་ཅད་མཁྱེན་པ་ངོ་བོ་ཉིད་ཀྱི་སྐུ་འདི་རང་གི་ངོ་བོ་གང་ཞེ་ན། དེ་ནི་ཡུལ་དམིགས་མེད་རྣམ་ཀུན་མཆོག་ལྡན་གྱི་སེམས་དང༌། ཡུལ་ཅན་རྣམ་བཅས་བདེ་ཆེན་གྱི་སེམས་དབྱེར་མེད་འདི་ཉིད་ཡིན་ལ། འདི་ལ་རྒྱུའི་ཐེག་པར་ཡང་ངོ་བོ་ཉིད་སྐུའི་སྒྲས་བསྟན་པ་དང༌། རྣལ་འབྱོར་ཕའི་རྒྱུད་ལ་འདུས་པའི་སྐུ་དང་རྣལ་འབྱོར་མའི་རྒྱུད་ལ་སྡོམ་པ་ཞེས་པའི་སྐུར་ཡང་བཞག་སྟེ། རིགས་ལྡན་པདྨ་དཀར་པོས། གང་དོན་དམ་པའི་བདེན་པ་བསྟན་པ་དེ་ནི་འཇིག་རྟེན་༼༤༧༠༽ལས་འདས་པ་རྣམ་པ་ཐམས་ཅད་ཀྱི་མཆོག་དང་ལྡན་པ་ཕྱག་རྒྱ་ཆེན་པོའི་དངོས་གྲུབ་སྒྲུབ་པའི་སླད་དུ་རང་གི་སེམས་ཀྱི་ཡོངས་སུ་བརྟགས་པའི་ཆོས་དང་བྲལ་བ་གཞོན་ནུ་མ་རྣམས་ཀྱི་མེ་ལོང་ལ་སོགས་པ་ལ་པྲ་ཕབ་པ་བཞིན་དུ་རྣལ་འབྱོར་པ་རྣམས་ཀྱི་རང་གི་སེམས་འོད་གསལ་མངོན་སུམ་དུ་ནམ་མཁའ་ལ་སྣང་བ་འདོད་པའི་དོན་གྱི་འབྲས་བུ་སྟེར་བ་སྟེ།
འབྲས་བུ་ནི་འགྱུར་བ་མེད་པའི་བདེ་བའི་ཡེ་ཤེས་ཀྱི་སེམས་སོ། ། སེམས་འདི་གཉིས་གཅིག་པ་ཉིད་ནི་ཤེས་རབ་དང་ཐབས་ཀྱི་བདག་ཉིད་རྡོ་རྗེའི་རྣལ་འབྱོར་དོན་ཆེན་པོ་མཆོག་ཏུ་མི་འགྱུར་བ་དང་པོའི་སངས་རྒྱས་རིས་མེད་པ་དུས་ཀྱི་འཁོར་ལོ་བཅོམ་ལྡན་འདས་རྡོ་རྗེ་སེམས་པར་རྒྱུད་གཞན་ཐམས་ཅད་དུ་རབ་ཏུ་གྲགས་སོ། ། བཅོམ་ལྡན་འདས་དེ་ཉིད་རྒྱུའི་མཚན་ཉིད་ཕ་རོལ་ཏུ་ཕྱིན་པའི་ཚུལ་ལ་ནི་ཤེས་རབ་ཀྱི་ཕ་རོལ་ཏུ་ཕྱིན་པར་ངོ་བོ་ཉིད་ཀྱི་སྐུ་ཞེས་གསུངས་ཏེ། དེ་སྐད་དུ་མངོན་པར་རྟོགས་པའི་རྒྱན་གྱི་ཚིག་ལེའུར་བྱས་པ་ལས་མཛད་པ་དང་བཞིར་ངེས་པར་བྱམས་པས་གསུངས་པ། ངོ་བོ་ཉིད་ལོངས་རྫོགས་བཅས་དང༌། ། དེ་བཞིན་གཞན་པ་སྤྲུལ་པ་ནི། ། ཆོས་སྐུ་མཛད་པར་བཅས་པ་སྟེ། ། རྣམ་པ་བཞིར་ནི་ཡང་དག་བརྗོད། ། ཅེས་སོ། ། བཅོམ་ལྡན་འདས་དེ་ཉིད་འབྲས་བུའི་མཚན་ཉིད་སྔགས་ཀྱི་ཚུལ་༼༤༧༡༽ལ་ལྷན་ཅིག་སྐྱེས་པའི་དགའ་བ་དང་ལྷན་ཅིག་སྐྱེས་པའི་སྐུ་ཞེས་གསུངས་ཏེ།
གཟུང་བ་དང་འཛིན་པ་སྤངས་པ་རྣམ་པར་ཤེས་པའི་ཆོས་ཉིད་ལས་འདས་པ་སྲིད་པ་དང་མྱ་ངན་ལས་འདས་པ་ལ་རབ་ཏུ་མི་གནས་པ། སངས་རྒྱས་རྣམས་ཀྱི་འདུས་པ་དང་ལྷ་མོ་རྣམས་ཀྱི་སྡོམ་པ་ཡང་སྟེ་འདི་ནི་ཡེ་ཤེས་ཀྱི་སྐུ་དང་ལྷན་ཅིག་རོ་མཉམ་པ་ཉིད་དོ་ཅེས་པ་ངེས་པའི་དོན་ཏོ། ། ཞེས་འབྱུང་བ་ལ། ཁ་ཅིག ། བདེ་བ་ཡུལ་ཅན་དང་སྟོང་པ་ཡུལ་དུ་བྱེད་པའི་སེམས་ཉིད་གཅིག་ཅེས་པའང་མི་འགྲུབ་སྟེ། ཡུན་ལ་རྣམ་པ་དང་བཅས་ན་ཡུལ་ལ་རྣམ་པ་མེད་པ་འགལ་བས་རྣམ་པ་ཡོད་མེད་གཅིག་པར་མི་རུང་བའི་ཕྱིར་མ་གྲུབ་པའང་མ་ཡིན་ཏེ། ཇི་སྐད་དུ། རྣམ་པར་བཅས་ཀྱང་རྣམ་མེད་བཅོམ་ལྡན་འདས་མ་ཤེས་རབ་མ་སྟེ་དེ་ཡིས་འཁྱུད། ། ཅེས་འབྱུང་བའི་ཕྱིར་སྙམ་ན། དེ་ལྟའི་སེམས་ཆོས་སྐུའམ་བཅོམ་ལྡན་འདས་ཡུམ་དེ་དག་རྣམ་པ་ཡོད་མེད་འགལ་བས་ཐ་དད་པའི་སྐྱོན་ཡོད་པ་མ་ཡིན་ཏེ།
དཔེར་ན་བུམ་པ་དང་ནམ་མཁའི་མེ་ཏོག་ཐ་སྙད་བདེན་པར་བལྟ་བ་ལ་དེ་འདྲའི་ཆོས་གཞི་གཅིག་ལ་ཡོད་མེད་འགལ་ཡང༌། གཉིས་ཀ་ལ་ཐ་སྙད་དུ་ཡོད་མེད་བདེན་༼༤༧༢༽པར་མི་བལྟ་བ་ལ་དེ་འདྲའི་ཆོས་གཞི་གཅིག་ལ་འགལ་བ་མེད་པར་སྣང་དུ་རུང་བའི་དཔེ་ཞིག་སྲིད་ན་རྣམ་པ་ཡོད་མེད་གཞི་གཅིག་ལ་སྣང་དུ་རུང་བས་ཐ་དད་པར་བརྗོད་མི་དགོས་པ་ཉིད་ཀྱི་ཕྱིར། འོ་ན་དེ་ལྟའི་དཔེ་དེ་གང་ཞེ་ན། རྣལ་འབྱོར་པས་འཇིག་རྟེན་ལས་འདས་པའི་ཤེས་བྱ་ལ་འཇུག་པའི་སྣང་བ་ཡོད་པར་བདེན་པ་ཡང་མ་ཡིན་ལ། མེད་པར་བདེན་པ་ཡང་མ་ཡིན་ཀྱང་ཡོད་པ་དེ་དངོས་པོའི་བྱ་བ་བྱེད་པ་དང་མེད་པ་སྟེ་ཇི་ལྟར་བྱ་བ་བྱས་ཀྱང་དངོས་པོར་མ་གྲུབ་པའི་རྣམ་པ་ཀུན་གྱི་མཆོག་དང་ལྡན་པའི་སྟོང་ཉིད་གཞི་ཐ་དད་པར་མ་གྲུབ་པར་གཅིག་ཏུ་སྣང་བ་མི་འགལ་བར་ཁོང་དུ་ཆུབ་པ་ལས་རྟོགས་ནུས་སོ་ཞེས་རིགས་ལྡན་པདྨ་དཀར་པོས། འདིར་རྣལ་འབྱོར་པ་རྣམས་ཀྱི་ཕྱོགས་སུ་འཛིན་པ་ཐམས་ཅད་ཉམས་པར་བྱ་བའི་སླད་དུ་རྡོ་རྗེའི་རྣལ་འབྱོར་རིས་མེད་པ་རྟག་པ་དང་ཆད་པ་སྤངས་པ་འཇིག་རྟེན་པའི་དཔེ་ལས་འདས་པ། ཡོད་པ་དང་མེད་པའི་བློ་ཡོངས་སུ་སྤངས་པ། གཞོན་ནུ་མའི་མེ་ལོང་ལ་པྲ་ཕབ་པ་བཞིན་རང་གི་སེམས་ཀྱི་མ་བརྟགས་པ་མངོན་སུམ་དུ་མཐོང་བ་ཡིད་ཆེས་པའི་དོན་ཅན་རྣམ་པ་ཐམས་ཅད་པ་ནམ་མཁའ་ལས་འབྱུང་བ་ཀུན་ཏུ་བཟང་པོ་དབང་པོ་ཐམས་ཅད་༼༤༧༣༽པ་སེམས་ཅན་ཐམས་ཅད་ཀྱི་བདག་ཉིད་དུ་གནས་པ། ལྷན་ཅིག་སྐྱེས་པའི་དགའ་བ་གཏན་ཚིགས་དང་དཔེ་སྤངས་པ་འདིའི་དཔེར་དངོས་པོ་དང་དངོས་པོ་མེད་པ་གཅིག་པ་ཉིད་དུ་འགྱུར་ཏེ་ཆོས་མི་མཐུན་པའི་ཕྱིར། དཔེར་ན་འཇིག་རྟེན་པའི་དཔེ་བུམ་པ་དང་ཆོས་མི་མཐུན་པའི་ཕྱིར་ནམ་མཁའི་མེ་ཏོག་ནི་མེད་པ་ཐམས་ཅད་ཀྱི་མེད་དོ། །
དེ་བཞིན་དུ་ནམ་མཁའི་མེ་ཏོག་དང་ཆོས་མི་མཐུན་པའི་ཕྱིར་བུམ་པ་ནི་དངོས་པོ་ཐམས་ཅད་ཀྱི་ཡོད་དོ། ། ཞེས་འདི་གཉིས་ཕན་ཚུན་ཆོས་མི་མཐུན་པའི་ཕྱིར་དཔེར་འགྱུར་རོ། ། དེ་བཞིན་དུ་ཆད་པ་དང་ཆོས་མི་མཐུན་པའི་ཕྱིར་སྲིད་པ་ནི་དངོས་པོ་ཐམས་ཅད་ཀྱི་ཡོད་དོ། ། སྲིད་པ་དང་ཆོས་མི་མཐུན་པའི་ཕྱིར་ཆད་པ་ནི་མེད་པ་ཐམས་ཅད་ཀྱི་མེད་དོ། ། ཆད་པའི་སྒྲས་ནི་མྱ་ངན་ལས་འདས་པ་དངོས་པོ་མེད་པའི་མཚན་ཉིད་དོ། ། དེ་བཞིན་དུ་འཇིག་རྟེན་ལས་འདས་པའི་དཔེར། བུམ་པ་དང་ནམ་མཁའི་མེ་ཏོག་འདི་གཉིས་གཅིག་པ་ཉིད་འགྱུར་ཏེ་ཆོས་མི་མཐུན་པའི་ཕྱིར། བུམ་པ་དང་ནམ་མཁའི་མེ་ཏོག་འདི་དག་འཇིག་རྟེན་ཀུན་རྫོབ་ཏུ་གཅིག་པ་ཉིད་མེད་དེ་ཕན་ཚུན་འགལ་བའི་ཕྱིར། གང་གི་གང་ཡོད་པ་དེ་ནི་མེད་པར་མི་འགྱུར་ཞིང་གང་མེད་པ་དེ་ནི་ཡོད་པར་མི་འགྱུར་ཏེ་དངོས་པོ་དང་དངོས་པོ་མེད་པའི་རང་༼༤༧༤༽བཞིན་ལས་སོ། ། གང་གིས་ཡོད་པའི་སེམས་སུ་འགྱུར་བ་དེས་མེད་པའི་མཚན་ཉིད་དུ་མི་འགྱུར་རོ། །
གང་གིས་མེད་པའི་མཚན་ཉིད་ཀྱིས་སེམས་སུ་འགྱུར་བ་དེས་ཡོད་པའི་མཚན་ཉིད་དུ་མི་འགྱུར་རོ། ། གང་གིས་མེད་པའི་མཚན་ཉིད་ཀྱི་སེམས་སུ་འགྱུར་བ་དེས་ཡོད་པའི་མཚན་ཉིད་དུ་མི་འགྱུར་ཏེ་འགལ་བའི་ཕྱིར། འདིར་ཡང་སྟོང་པ་ཉིད་དང་སྙིང་རྗེའི་བདག་ཉིད་ཀྱི་གཟུགས་རྣམ་པར་དག་པའི་སེམས་གཞོན་ནུ་མའི་པྲ་ཕབ་པ་ལྟ་བུ་ནི་གཟུགས་ཀྱི་མཚན་ཉིད་མ་ཡིན་ཏེ། རྡུལ་ཕྲ་རབ་མེད་པའི་ཕྱིར་ཏེ་གཟུགས་མེད་པའི་མཚན་ཉིད་མ་ཡིན་ཏེ་སྟོང་པའི་གཟུགས་ཡོད་པའི་ཕྱིར། དེའི་ཕྱིར་ཀུན་རྫོབ་སྟོང་པ་ཉིད་ཀྱི་གཟུགས་ཅན་དང་སྟོང་པ་ཉིད་ཀུན་རྫོབ་ཀྱི་གཟུགས་ཅན་དེ་འཇིག་རྟེན་པའི་དཔེ་ལས་འདས་པ་ཉིད་ཀྱི་ཕྱིར། སེམས་གང་ཡོད་པའི་སེམས་དེ་ནི་སེམས་མེད་པ་རྟག་པ་དང་ཆད་པའི་ཆོས་ཀྱི་མཚན་ཉིད་དང་བྲལ་བ་སྟོང་པ་ཉིད་དང་སྙིང་རྗེ་དབྱེར་མེད་པའོ། ། དོན་དམ་པའི་བདེན་པའི་སེམས་གཉིས་ཆོས་མི་མཐུན་པའི་ཕྱིར་ཡོད་པ་དང་མེད་པ་ལས་འདས་པ་དངོས་པོ་དང་དངོས་པོ་མེད་པ་ཟད་པ་རྡོ་རྗེའི་རྣལ་འབྱོར་གཉིས་སུ་མེད་པ་སྟེ་དེ་བཞིན་གཤེགས་༼༤༧༥༽པའི་གསུང་རིས་མེད་པ་ཉིད་ཀྱི་ཕྱིར་རོ། ། འདིར་རྩ་བའི་རྒྱུད་དུ་བཅོམ་ལྡན་འདས་ཉིད་ཀྱིས་གསུངས་པ། ཡོད་དང་མེད་ལས་རྣམ་པར་འདས། ། གཉིས་མེད་དངོས་དང་དངོས་མེད་ཟད། །
སྟོང་དང་སྙིང་རྗེ་དབྱེར་མེད་པ། ། རྡོ་རྗེའི་རྣལ་འབྱོར་བདེ་བ་ཆེ། ། ཕྲ་རབ་རྡུལ་གྱི་ཆོས་ཉིད་འདས། ། སྟོང་པའི་ཆོས་ནི་རྣམ་པར་སྤངས། ། རྟག་དང་ཆད་ལས་རྣམ་པར་གྲོལ། ། རྡོ་རྗེའི་རྣལ་འབྱོར་རིས་མེད་པ། ། ཞེས་སོ། ། དེ་བཞིན་དུ་རྒྱུད་གཞན་དག་དུ་ཡང་དེ་བཞིན་གཤེགས་པས་རྡོ་རྗེའི་རྣལ་འབྱོར་ཕྱག་རྒྱ་ཆེན་པོས་དངོས་གྲུབ་སྟེར་བར་བྱེད་པ་པོ་གསུངས་སོ། ། ཞེས་འབྱུང་ངོ༌། སེམས་གང་ཡོད་པའི་སེམས་དེ་ནི་སེམས་མེད་པ་རྟག་པ་དང་ཆད་པའི་ཆོས་ཀྱི་མཚན་ཉིད་དང་བྲལ་བ་སྟོང་པ་ཉིད་དང་སྙིང་རྗེ་དབྱེར་མེད་པའོ། །
དོན་དམ་པའི་བདེན་པས་ཞེས་པའི་དོན་ལ། ཇོ་ནང་པ་ཆེན་པོས། སེམས་གང་ཡོད་པ་དེས་ནི་གཞན་སྟོང་རྟག་བརྟན་དོན་དམ་གྱི་སེམས་ལ་ཡོད་མེད་མི་འགལ་བ་ཡིན་ལ། དེའི་ཕྱིར་རང་སྟོང་མི་རྟག་འགྱུར་བཅས་ཀུན་རྫོབ་ཀྱི་སེམས་ལ་འགལ་བས། ཀུན་རྫོབ་ཀྱི་སེམས་ཀྱི་ཡོད་མེད་རྟག་ཆད་ལས་འདས་པ་ན། དོན་དམ་པའི་བདེན་པའི་དབང་དུ་བྱས་ན་ཡོད་༼༤༧༦༽མེད་གཅིག་ཏུ་རུང་བ་ཡིན་ནོ་ཞེས་འཆད་པ་ནི་གཏན་མ་གོ་བ་ཡིན་ཏེ། ཀུན་རྫོབ་ཀྱི་དངོས་པོ་ལ་ཡོད་མེད་འགལ་བ་ཡིན་ན་དོན་དམ་གྱི་དངོས་པོ་ལའང་ཡོད་མེད་འགལ་བ་ཉིད་དུ་མཚུངས་ཏེ། དངོས་པོ་ཡིན་ན་མཉམ་པ་ཡོད་མེད་འགལ་བར་ཁྱད་མེད་པའི་ཕྱིར། ཡང་ཁྱད་ཡོད་ན་དོན་དམ་གྱི་དངོས་པོ་ལ་ཡོད་མེད་མི་འགལ་བའི་ཚེ་ཡོད་པ་དེ་མེད་པ་ཡིན་པས་མེད་པ་དང་མི་འགལ་བ་ཡིན་ནམ། མེད་པ་དེ་ཡོད་པ་ཡིན་པས་ཡོད་པ་དང་མི་འགལ་བ་ཡིན།
དང་པོ་ལྟར་ན་ཡོད་པ་དེ་མ་གྲུབ་པར་འགྱུར་ལ། གཉིས་པ་ལྟར་ན་མེད་པ་དེ་མ་གྲུབ་པར་འགྱུར་བས་དེ་ལྟར་ན་དོན་དམ་པར་ཡོད་མེད་མི་འགལ་བའི་དངོས་ཆོས་གཞི་མཐུན་པ་དེ་ཁྱེད་ཀྱི་ལེགས་པར་སྟོན་པར་མཛོད་ཅིག ། ཡང་ཡོད་པ་དེ་མེད་པ་ཡང་མ་ཡིན། མེད་པ་དེ་ཡོད་པ་ཡང་མ་ཡིན་ཀྱང་ཡོད་མེད་གཉིས་གཅིག་གོ་སྙམ་ན། ཆོས་དེ་དང་དེ་གཅིག་ཏུ་འགྲོ་ན་རང་བཞིན་དབྱེར་ཡོད་ལ་གཅིག་པ་མི་འཐད་པ་དེ་གཅིག་ཏུ་ཇི་ལྟར་འགྲོ་བསྐལ་པའི་བར་དུ་བསམ་པར་གྱིས་ཤིག ། ཁོ་བོ་ལྟར་ན་ལུང་དེ་དག་གི་དོན་ནི་སེམས་གང་ཡོད་པའི་སེམས་དེ་འདྲ་ཞིག་སྲིད་ན་ནི་མི་རྟག་པར་འགྱུར་༼༤༧༧༽ལ། སེམས་གང་མེད་པའི་སེམས་དེ་འདྲ་ཞིག་སྲིད་ན་ནི་ཆད་པར་འགྱུར་བས། ཡོད་པ་དང་མེད་པ་རང་བདེན་པ་གཅིག་པ་མི་སྲིད་ཀྱང་ཡོད་མེད་བདེན་པ་ཐམས་ཅད་དང་བྲལ་བའི་ཡོད་མེད་མཉམ་པ་ཉིད་ཀྱིས་སྒྲིབ་བྲལ་སྟོང་པ་ཉིད་དང་སྙིང་རྗེ་དབྱེར་མེད་ཀྱི་སེམས་དང་དེའི་སྣང་བ་རྫས་ཐ་དད་མེད་པ་དེ་གཉིས་སྒྲིབ་བཅས་ཡོད་མེད་ཀྱི་དངོས་པོ་དང་དངོས་པོ་མེད་པའི་འཁོར་འདས་ཀྱི་ཆོས་གང་དུའང་མ་གྲུབ་ཀྱང་ཡོད་པ་དང་མེད་པའི་སྣང་བ་དང་སྟོང་པའི་ཆ་གཉིས་སོ་སོར་རྣམ་པ་དང་བཅས་པ་དང་རྣམ་པ་མེད་པར་ཡབ་ཡུམ་ཟུང་འཇུག་མཉམ་པ་ཉིད་དུ་གཅིག་གོ་བྱ་བའི་དོན་ཏེ། དོན་འདི་རྒྱལ་བའི་ཡུམ་ལས་ཀྱང༌། གཟུགས་སྟོང་པའོ། །
སྟོང་པ་ཉིད་གཟུགས་སོ། ། གཟུགས་ལས་ཀྱང་སྟོང་པ་ཉིད་གཞན་མ་ཡིན་ནོ། ། སྟོང་པ་ཉིད་ཀྱང་གཟུགས་གཞན་མ་ཡིན་ནོ། ། ཞེས་མདོ་སྔགས་མཐར་ཐུག་དགོངས་པ་གཅིག་པའི་ཆོས་འཁོར་རྒྱལ་བ་འཇིག་རྟེན་གསུམ་གྱི་མགོན་པོ་འབྲི་ཁུང་པ་སྐྱོབ་པ་རིན་པོ་ཆེ་དཔལ་གྱི་ལེགས་པར་བསྐོར་པ་དང༌། བཅོམ་ལྡན་འདས་སེང་གེ་སྒྲའི་ངོ་བོ་དཔལ་ལྡན་དུས་གསུམ་མཁྱེན་པ་དང༌། འགྲོ་མགོན་རས་པ་ཡབ་སྲས་གྲུབ་མཆོག་ཀརྨ་པཀྴི་ལ་སོགས་ཏེ་ཕྱོགས་བཅུའི་ཞིང་རབ་༼༤༧༨༽འབྱམས་ཀྱི་སངས་རྒྱས་དང་བྱང་ཆུབ་སེམས་དཔའ་དཔའ་བོ་མཁའ་འགྲོ་ཆོས་སྐྱོང་སྲུང་མ་ཐམས་ཅད་ཀྱི་གསུང་གི་གསང་བ་བསམ་གྱིས་མི་ཁྱབ་པའི་ངང་ཚུལ་གྱི་རྒྱ་མཚོ་ཆེན་པོ་འཛད་དུ་མེད་པར་འཕེལ་བ་དང་བཅས་ཏེ་ནམ་མཁའི་ཁམས་དང་ཆོས་ཀྱི་དབྱིངས་ཀྱི་མཐའ་གཏུགས་པར་རོ་གཅིག་པ་ཉིད་དུ་གྲུབ་པ་ཡིན་ནོ། ། སྨྲས་པ། དཔལ་ལྡན་རྡོ་རྗེ་ཐེག་པའི་རྩེ་མོར་བྱོན་གང་བཅོམ་ལྡན་འདས། ། དུས་ཀྱི་འཁོར་ལོ་ཞེས་གྲགས་འདུས་པ་དང་ནི་བདེ་བའི་མཆོག ། ཐབས་དང་ཤེས་རབ་ཡོངས་སུ་རྫོགས་པའི་སྐྱེས་པ་དང་ནི་བུད་མེད་དེ། །
སྒྲིབ་བྲལ་མ་ནིང་དཔའ་བོས་དབུགས་དབྱུང་ཐོབ་པའི་སྐྱེ་པས་མཆོག ༡ ། གནས་སྐབས་བཞི་པོ་དག་པའི་ཞལ་བཞི་ཡོན་ཏན་གསུམ་གྱི་དཔལ། ། རབ་ཏུ་འབར་བའི་སྤྱན་གསུམ་དང་ལྡན་ཟླ་བའི་ཡོན་ཏན་ལྔ། ། རྣམ་པར་དག་པའི་རྡོ་རྗེའི་རྩེ་བྲན་ལྔ་པ་འཆིང་བ་པོ། ། འབྱུང་པོ་མ་ལུས་པ་ཡི་ཕྱག་རྒྱའི་གནས་དེས་བདག་ལ་སྐྱོངས། ༢ ། ཨེ་མ་བཅོམ་ལྡན་ཡབ་ཡུམ་ལ། ། གཅམ་བུ་མིན་པར་ཞུ་བའི་ཚིག ། སྤྱི་བརྟོལ་བསྐྱོད་དེ་སྤོབས་པ་ནི། །
མགོན་པོའི་བཀའ་དྲིན་མ་ཡིན་ནམ། ༣ ། བྱིས་པ་བདག་འདྲ་ལེ་ལོ་༼༤༧༩༽ཅན། ། རོ་དང་འདྲ་བ་འདི་ཉིད་ལའང༌། ། ཟབ་རྒྱས་གཙུག་ལག་བལྟ་བའི་མིག ། སྦྱིན་མཛད་རྡོ་རྗེ་སློབ་དཔོན་ཆེ། ༤ ། སངས་རྒྱས་མཉན་པ་གྲུབ་ཐོབ་ཅེས། ། ས་གསུམ་ཁྱབ་པར་མཚན་ཅན་གྱི། ། གར་གྱི་རྣམ་རོལ་བཤད་པ་ལས། །
སྐྱེས་དགུ་ཅོག་ལ་མཆོག་གི་དངོས། ༥ ། སྒྲུབ་བྱེད་སྒྱུ་མའི་སྔགས་འཛིན་པའི། ། སྦྱོར་བའི་རྒྱུ་ཅན་གང་ཡིན་པ། ། དེ་འདྲའི་འཕྲུལ་གྱི་མཛད་པའི་གསང༌། ། བཅོམ་ལྡན་གྱིས་ཀྱང་མཁྱེན་ལགས་སམ། ༦ ། དེ་ལྟའི་བརྟུལ་ཞུགས་གྲུབ་པའི་ཆོ་ག་བཟང་པོ་ནི། ། རྒྱལ་བའི་དབང་པོ་མི་ཕམ་རང་བྱུང་ཀུན་མཁྱེན་ཞེས། ། བདུན་པ་ཆོས་གྲགས་རྒྱ་མཚོའི་ཞབས་ཀྱི་ཞལ་སྔ་ནས། །
བྱིན་བརླབས་མཐུ་འདི་བཅོམ་ལྡན་ཁྱོད་ལ་མངའམ་ཅི། ༧ ། ཀྱེ་མ་དིང་སང་སྙིགས་དུས་འདིར། ། སྐྱེས་པའི་བསྟན་པའི་གཟུགས་བརྙན་རྣམས། ། དམ་པའི་སྣང་བ་དང་བྲལ་བས། ། འདོད་དང་སྡིག་ཏོར་འཕྱར་གཡེང་གྱུར། ༨ ། བདག་ནི་མཆོག་གི་སྤྲུལ་སྐུ་བཀྲ་ཤིས་ཞིང༌། ། རྣམ་རྒྱལ་ཞབས་དང་བཀྲ་ཤིས་འོད་ཟེར་ཞེས། ། སངས་རྒྱས་གསུང་རབ་མ་ལུས་འཆད་བྱེད་པ། །
འདི་༼༤༨༠༽ལྟའི་མཐུ་ལས་བློ་གྲོས་རབ་ཏུ་དར། ༩ ། འདི་འདྲའི་མཁྱེན་བརྩེ་ནུས་ཅན་གྱི། ། དཔལ་ལྡན་བླ་མའི་མཛད་པ་མཆོག ། ས་གསུམ་གཞན་དུ་ཡོད་དམ་ཅི། ། དཔལ་མཆོག་དང་པོས་གཟིགས་ལགས་སམ། ༡༠ ། ཤེས་བྱའི་ཁོངས་འདིར་གནས་པ་ཡི། ། ལེགས་བྱས་མཚན་ཉིད་ཐམས་ཅད་པ། ། ཡོངས་སུ་རྫོགས་པའི་བླ་མ་དང༌། །
སློབ་མའི་འབྲེལ་པ་ཁྱད་ཅན་འདི། ༡༡ ། དཔལ་ལྡན་དུས་གསུམ་མཁྱེན་པ་དང༌། ། འགྲོ་མགོན་སངས་རྒྱས་གྲགས་པ་ཆེ། ། རྒྱལ་བ་བསོད་ནམས་རྡོ་རྗེ་དང༌། ། གྲུབ་ཐོབ་ཀརྨ་པཀྴི་སོགས། ༡༢ ། བཀའ་བརྒྱུད་བྱིན་རླབས་ནུས་པ་ཡི། ། རྟོགས་ལྡན་བླ་མའི་མཛད་ཕྲིན་ཡིན། ། འདི་ལྟའི་མཛད་པ་བཟང་པོ་ཡང༌། །
གསེར་མདོག་ཅན་གྱིས་ལུང་བསྟན་པའི། ༡༣ ། བླ་མ་ལྷ་རྗེ་རིན་པོ་ཆེ། ། སངས་རྒྱས་ལས་ཀྱང་སངས་རྒྱས་པ། ། དེ་ཡི་བཀའ་དྲིན་མ་ཡིན་ནམ། ། སྐྱོབ་པ་ཁྱོད་ལ་ཞུ་བར་འཚལ། ༡༤ ། སྟོན་འཁོར་དེ་དག་ཐམས་ཅད་པ། ། དབྱེར་མེད་རྣལ་འབྱོར་དབང་ཕྱུག་མཆོག ། ཏཻ་ལོ་ནཱ་རོ་མར་པ་དང༌། །
མཁའ་འགྲོའི་དབང་ཕྱུག་མི་ལ་སོགས། ༡༥ ། ཀུན་ཀྱང་བདག་གི་བརྒྱུད་པ་འདི། ། སྐྱོང་བར་༼༤༨༡༽མཛད་ལ་ལྷག་པར་ཡང༌། ། རྟུལ་ཕོད་གཞན་ལས་བརྩོན་པའི་རྒྱུ། ། ཅི་ཕྱིར་ཞེས་ནི་བཤད་དུ་གསོལ། ༡༦ ། བདག་གིས་རྡོ་རྗེ་ཐེག་པའི་རྒྱ་མཚོ་ལ། ། གཞན་དྲིང་མེད་པར་ཞུགས་པའི་མཐུ་འདི་ནི། ། གསང་བདག་མཐུ་ཆེན་ཐོབ་དང་བདག་མེད་མ། །
ས་ར་ཧ་སོགས་གྲུབ་ཆེན་བརྒྱད་པོ་དང༌། ༡༧ ། ཟླ་བཟང་ལ་སོགས་ཆོས་རྒྱལ་རིགས་ལྡན་དང༌། ། པདྨ་འབྱུང་གནས་ལ་སོགས་གྲུབ་པ་ཡི། ། སློབ་དཔོན་ལྷག་པའི་ལྷ་དང་དབྱེར་མེད་པ། ། ཀུན་གྱི་བཀའ་ཡི་དྲིན་གྱིས་རྩལ་བ་ལགས། ༡༨ ། འདི་ལྟའི་འབྲེལ་པ་ཟབ་མོ་ནི། ། ཧེ་རུ་ཀ་ཡི་མཁྱེན་པ་ཡི། ། འཇུག་པས་དགོངས་པ་མ་གཏོགས་པ། །
སངས་རྒྱས་གཞན་གྱིས་ཇི་ལྟར་ཤེས། ༡༩ ། དེས་ན་བདག་གིས་སངས་རྒྱས་ཀྱི། ། བསྟན་དང་འགྲོ་ལ་ཆེར་བསམས་ནས། ། དྭགས་པོ་བཀའ་བརྒྱུད་མན་ངག་མཆོག ། ཀརྨ་བཀའ་བརྒྱུད་ལེགས་འོངས་པའི། ༢༠ ། མདོ་དང་སྔགས་ཀྱི་གསུང་རབ་ནི། ། ཡོད་དོ་འཚལ་བ་ཇི་སྙེད་པ། ། སྐུ་གསུམ་སྐུ་བཞི་ངོ་སྤྲོད་དུ། །
བསྡུས་ཏེ་སྤྲུལ་པའི་གླེགས་བམ་འདིར། ༢༡ ། ཚིག་ཉུང་དོན་མང་༼༤༨༢༽ལྡན་པར་བཀོད། ། ཕྱིན་ཆད་བདག་དང་མ་ཕྲད་པ། ། སྙམ་བྱེད་དད་པའི་སྐལ་ཅན་རྣམས། ། ཆོས་ཚུལ་འདི་ལ་ཞུགས་ཤིག་དང༌། ༢༢ ། བདག་དང་མ་ཕྲད་མ་བསམ་པར། ། རྒྱལ་བའི་བསྟན་པ་ཡོངས་རྫོགས་པའི། ། ཁུར་ཆེན་ཐེག་པའི་གླང་པོར་འགྱུར། །
དེ་བས་འདིར་འབད་ངལ་བ་ཅི། ༢༣ ། བདག་གིས་དམ་པའི་ཆོས་འདི་ལ། ། ལེགས་པར་བརྩམས་ཤིང་འཆད་པ་དང༌། ། དེ་ལ་ཐོས་བསམ་སྒོམ་སོགས་ཀྱི། ། དགེ་དང་འཁོར་འདས་བསགས་ཡོད་ཀྱི། ༢༤ ། ལེགས་བྱས་གཅིག་ཏུ་བསྡོམས་པ་དེས། ། མཁའ་མཉམ་མ་རྒན་འགྲོ་བ་ཀུན། ། བྱང་ཆུབ་ཆེན་པོ་ཐོབ་ཕྱིར་བསྔོ། །
དེ་ཡང་མྱུར་དུ་འགྲུབ་གྱུར་ཅིག ༢༥། དེང་སང་ཐུབ་མཆོག་བསྟན་པ་བླ་ན་མེད། ། ཇི་ཙམ་རིང་ཡང་ལྔ་སྟོང་གནས་པ་ལས། ། ཁ་ཅིག་ཉིས་སྟོང་ཁ་ཅིག་སུམ་སྟོང་དང༌། ། ཁ་ཅིག་བཞི་སྟོང་སོང་བའི་དུས་ཡིན་དང༌། ༢༦ ། ཁ་ཅིག་གཟུགས་བརྙན་བསྟན་པའི་དུས་ཡིན་ཟེར། ། ག་ན་བལྟས་ཀྱང་ཐེག་པ་གསུམ་གྱི་ཚུལ། ། རྒྱལ་བའི་བཀའ་བཞིན་སྒྲུབ་པར་བྱེད་པ་ནི། །
བྱང་ཕྱོགས་གངས་ཅན་ཁྲོད་འདིར་འགའ་ཡོད་དམ། ༢༧ ། ཀྱེ་མ་༼༤༨༣༽བདག་ཅག་ལེགས་པར་བསམ་པ་ན། ། སངས་རྒྱས་བསྟན་པ་ནམ་མཁར་དུད་རིས་ལྟར། ། ཡལ་བའི་སྐབས་འདིར་སྐྱེས་པས་ཡིད་ཕམ་སྟེ། ། འཆད་རྩོད་རྩོམ་པའི་བྱ་བའང་བཏང་སྙོམས་ལུས། ༢༨ ། འབད་པས་ཆོས་སྤྱོད་བཅུ་ལ་སྒོ་གསུམ་པོ། ། བཀོལ་བ་སྙམ་ཡང་སྨོན་པ་ཙམ་ཉིད་ལས། ། སྤྲོ་བ་ཕྱིར་བསྣུར་མེད་པའི་བརྩོན་པ་དང༌། །
ཇི་བཞིན་ལེགས་པར་རྟོགས་པའི་ཤེས་རབ་བྲལ། ༢༩ ། འདི་ལྟའི་དུས་འདིར་གཟིགས་ཤིག་ཧེ་རུ་ཀ ། དང་པོའི་སངས་རྒྱས་མཆོག་གི་དགོངས་པར་མཛད། ། སངས་རྒྱས་ཐམས་ཅད་འདུས་པའི་ཡིད་བཞིན་ནོར། ། མཉན་པ་གྲུབ་ཐོབ་མཆོག་གིའང་དགོངས་པར་མཛོད། ༣༠ ། དེ་ལྟ་ན་ཡང་རང་བློ་དང་འཚམས་པའི། ། མངོན་མཐོའི་སྒོ་འཕར་དང་པོར་དབྱེ་བ་དང༌། ། དེ་ནས་ངེས་ལེགས་ཉན་རང་ཐར་པའི་སྒོར། །
གཅིག་ཏུ་ཞི་བའི་འཇུག་པའི་གསལ་བྱས་ཏེ། ༣༡ ། ཐེག་མཆོག་བླ་མེད་སངས་རྒྱས་གཞལ་ཡས་ཁང༌། ། སེམས་ཙམ་དབུ་མའི་རྟ་བབས་དུ་མ་ཅན། ། སོ་སོའི་ས་ལམ་སྒྲུབ་ཚུལ་མཛེས་པའི་ཕུལ། ། ཟབ་རྒྱས་ངོ་མཚར་ལྡན་པ་ཅི་ཡང་བྱ། ༣༢ ། དེ་ལྟའི་གཞལ་མེད་ཁང་པ་རྒྱས་པའི་དབུས། ། རྒྱུད་སྡེ་བཞི་ཡི་ཁང་༼༤༨༤༽བརྩེགས་འོད་འབར་བ། ། རང་རང་སོ་སོའི་སྒྲུབ་ཐོབ་གཟི་འོད་ཅན། །
ངོ་མཚར་གཞལ་མེད་ཆོ་འཕྲུལ་ཅི་ཡང་བཀོད། ༣༣ ། དེ་དབུས་གཞལ་མེད་རྒྱལ་བའི་ཕོ་བྲང་དེ། ། ཕ་མའི་རྒྱུད་ཀྱི་རྒྱལ་ས་ཆེན་པོ་སྟེ། ། རང་སར་བཤད་པའི་རྡོ་རྗེའི་གྲོང་ཁྱེར་མཆོག ། ལྷུན་སྟུག་གཟི་བྱིན་རྒྱས་པ་ཅི་ཡང་འཕྲུལ། ༣༤ ། དེ་དབུས་རྒྱལ་བ་རྒྱ་མཚོ་སེང་གེའི་ཁྲིར། ། བཅོམ་ལྡན་དུས་ཀྱི་འཁོར་ལོའི་རྟེན་ལྡན་པ། ། རིགས་བདག་དཔལ་ལྡན་བླ་མར་བཅས་པའི་སྐུ། །
ཡོངས་སུ་རྫོགས་པའི་དཀྱིལ་འཁོར་ཆེན་པོ་ཡི། ༣༥ ། མཛད་ཕྲིན་ཐམས་ཅད་གཅིག་ཏུ་བསྡུས་པ་ནི། ། གསལ་བར་འཆར་བའི་བསྟན་བཅོས་མེ་ལོང་ཆེ། ། ཨེ་ཝཾ་ཕྱག་རྒྱ་ཞེས་སུ་མ་གྲགས་སམ། ། འདི་ན་གཟུགས་བརྙན་པ་ཡི་མཆོག་ཉིད་ནི། ༣༦ ། ཁྱད་པར་གསང་སྔགས་བླ་མེད་རྫོགས་རིམ་མཆོག ། ཕ་མའི་རིམ་ལྔ་སྦྱོར་དྲུག་ཐམས་ཅད་དང༌། ། ནཱ་རོ་ནི་གུ་ལམ་འབྲས་ཕྱག་རྒྱ་ཆེ། །
གཅོད་དང་ཞི་བྱེད་རྫོགས་པ་ཆེན་པོ་ནི། ༣༧ ། གཞན་ལས་ཁྱད་འཕགས་སྒྲིབ་མེད་གསལ་བར་སྣང༌། ། འདི་ལྟའི་༼༤༨༥༽ངོ་མཚར་བྱེད་པོ་བློ་གྲོས་ཆེ། ། ཟད་མེད་འཆང་བ་དེ་ནི་ཀརྨ་པ། ། མི་བསྐྱོད་རྡོ་རྗེ་ཞེས་པར་གྲགས་པས་སོ། ། ཞེས་བྱ་བ་འདི་ནི་དཔལ་བིར་ཝ་པའི་རྣམ་པར་འཕྲུལ་པ་དམ་པ་ཀུན་དགའ་གྲགས་དང༌། དཔལ་ལྡན་དྭགས་པོ་རིན་པོ་ཆེའི་སྤྲུལ་པ་དྲུང་ཀུན་དགའ་རིན་ཆེན་གྱི་ཆོས་དང་རིགས་ཀྱིས་གདུང་ཚ་རྡོ་རྗེའི་སློབ་བུ་ཨ་གཉན་པ་ཀརྨ་བདུད་རྩིར་ཟླ་བ་ཞེས་པས་གསོལ་བ་བཏབ་པའི་དགེ་བ་དོན་ཡོད་པར་བྱ་བ་དང༌། ཁྱད་པར་རྗེ་བཙུན་བླ་མ་དམ་པ་ཡི་དམ་ལྷ་ཡི་ངོ་བོར་བཞུགས་པ་རྣམས་ཀྱིས་རྩོམས་ཤིག་པར་བཀའ་གནང་བ་ཐོབ་པ་དང༌། དེ་དག་གི་ཐུགས་ཀྱི་དགོངས་པ་རྫོགས་པ་དང་བཀའ་དྲིན་བསབ་པའི་ཆེད་དང༌།
ཁྱད་པར་བདག་ཉིད་ལ་ཕ་མ་དང་གྲོགས་དགེ་བའི་བཤེས་གཉེན་སོགས་ཆོས་དང་ཟང་ཟིང་གིས་ཕན་འདོགས་བགྱིས་པ་རྣམས་དང༌། རང་ལ་བཏིང་ནས་ཆོས་དང་ཟང་ཟིང་གི་ལྟོས་པ་བཅས་པ་སོགས་གཙོ་བོར་གྱུར་པའི་མ་རྒན་སེམས་ཅན་ཐམས་ཅད་སངས་རྒྱས་ཐོབ་པའི་ཆེད་དུ་སྐུ་གསུམ་སྐུ་བཞི་ངོ་སྤྲོད་ཀྱི་རྣམ་པར་བཤད་པ་མདོ་རྒྱུད་བསྟན་པ་མཐའ་དག་གི་ཨེ་ཝཾ་ཕྱག་རྒྱ་ཞེས་བྱ་བ་འདི་ནི་ཀརྨ་པའི་མཚན་གྱིས་བྱིན་གྱིས་རླབས་པ་ཡུལ་བྱང་ཕྱོགས་ཀྱི་རྒྱུད་དུ་བྱུང་བ་ཤཱཀྱའི་རིང་ལུགས་པ་ཆེན་པོ་བློ་གྲོས་འཆང་གིས་རང་ལོ་ཞེ་གཉིས་པ་ནས་གདན་ས་ཆེན་པོ་འོག་མིན་མཚུར་ཕུ་ནས་བརྩམས་ཏེ། རང་ལོ་ཞེ་གསུམ་པར་སྦྱིན་པའི་བདག་པོ་ལྷ་ཕུ་བ་ཆེན་པོའི་ཡོན་ཡོངས་སུ་སྦྱོང་བའི་དུས་གྲུབ་གནས་གཙང་ཟབ་ཕུ་ལུང་གི་རི་སུལ་དུ་ལེགས་པར་སྦྱར་བས་ཡོངས་སུ་རྫོགས་པར་གྲུབ་པའོ། ། དབུས་གཙང་དག་པའི་ཐིག་ལེ་འདིར། ། ཉི་མ་ལྟ་བུའི་བཀའ་དྲིན་ཅན། ། ལྷ་གཟིགས་རེ་གཉིས་ལོ་ཡི་དུས། ། ས་གཞིར་བསྟན་བཅོས་འདི་བྱུང་ངོ༌། ། མངྒ་ལམ། །
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
