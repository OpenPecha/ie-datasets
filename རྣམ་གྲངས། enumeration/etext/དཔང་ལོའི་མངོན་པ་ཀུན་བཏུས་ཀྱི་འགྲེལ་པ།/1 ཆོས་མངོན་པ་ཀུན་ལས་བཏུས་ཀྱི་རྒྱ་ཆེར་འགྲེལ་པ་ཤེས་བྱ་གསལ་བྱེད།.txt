དཔང་ལོ་བློ་གྲོས་བརྟན་པའི་མངོན་པ་ཀུན་བཏུས་ཀྱི་འགྲེལ་པ།
པོད ༡
ཆོས་མངོན་པ་ཀུན་ལས་བཏུས་ཀྱི་རྒྱ་ཆེར་འགྲེལ་པ་ཤེས་བྱ་གསལ་བྱེད།
༄༅། །ཆོས་མངོན་པ་ཀུན་ལས་བཏུས་ཀྱི་རྒྱ་ཆེར་འགྲེལ་པ་ཤེས་བྱ་གསལ་བྱེད་ཅེས་བྱ་བ་བཞུགས་སོ། ། ཨོཾ་སྭ་སྟི། སིདྡྷ་དྷི་རསྟུ། དཔལ་ལྡན་འཕགས་པ་ཐོགས་མེད་ཀྱིས་མཛད་པ་ཆོས་མངོན་པ་ཀུན་ལས་བཏུས་པའི་རྒྱ་ཆེར་འགྲེལ་པ་ཤེས་བྱ་གསལ་བྱེད་ཅེས་བྱ་བ། དཀོན་མཆོག་གསུམ་ལ་ཕྱག་འཚལ་ལོ། ། འཕགས་པ་སྤྱན་རས་གཟིགས་དབང་ཕྱུག་ཐུགས་རྗེ་ཆེན་པོ་ཅན་ལ་ཕྱག་འཚལ་ལོ། ། ཚོགས་གཉིས་ཤིང་རྟས་ལེགས་བགྲོད་མཁྱེན་བརྩེའི་ཚ་ཟེར་ཕྲེང་བ་ཡིས། ། ཆོས་ཀུན་ཇི་བཞིན་གསལ་ཞིང་ཕན་བདེའི་ལོ་ཏོག་རྒྱས་མཛད་ཀྱང་། ། ལས་དང་ཉོན་མོངས་ཚ་བའི་གདུང་སེལ་གཏན་དུ་བསིལ་བར་འདྲེན། ། ཆོས་མངོན་སྟོན་པ་སྔོན་མེད་ཉི་མ་དེ་ལ་ཕྱག་འཚལ་ལོ། །
ཡོན་ཏན་བླ་མེད་ཀུན་གྱི་གཏེར། ། འཁོར་བར་འགྲོ་བ་ཀུན་གྱི་སྐྱབས། ། སྟོན་པ་དམ་ཆོས་ཚོགས་མཆོག་གིས། ། སྐྱེ་རྒུ་འདི་རྣམས་རྒྱལ་གྱུར་ཅིག ། ཤེས་བྱ་རབ་འབྱམས་གསལ་བྱེད་གཞུང་འདིའི་དོན། ། ཇི་བཞིན་བློ་ཞན་བདག་འདྲས་མི་རྟོགས་ཀྱང་། ། རང་ཉིད་ལེགས་བཤད་གོམས་པ་འཕེལ་ཆེད་དུ། ། བླ་མའི་དྲིན་གྱིས་བརྗེད་བྱང་བྲི་བར་བྱ། ། དེ་ལ་སངས་རྒྱས་བཅོམ་ལྡན་འདས་འདིས་འགྲོ་བ་མཐའ་དག་ལ་བུ་གཅིག་པ་ལྟར་བརྩེ་བའི་སྨོན་པ་དང་འཇུག་པའི་བདག་ཉིད་ཅན་གྱིས་བྱང་ཆུབ་ཆེན་པོར་ཐུགས་བསྐྱེད་ནས་ཆོས་ཐམས་ཅད་ངོ་བོ་ཉིད་མེད་པར་སྒོམ་པའི་ཤེས་རབ་དང་རྣམ་པ་ཐམས་ཅད་དུ་གཞན་ལ་ཕན་པ་ཁོ་ན་སྒྲུབ་པའི་རང་བཞིན་ཅན་གྱི་ཚོགས་གཉིས་ལྷག་པའི་བསམ་པ་ངོ་མཚར་བ་དཀའ་བ་དཔག་ཏུ་མེད་པ་རྣམས་ཀྱིས་ཡོངས་སུ་རྫོགས་པར་མཛད་དེ། སྤྲོས་པའི་མཚན་མ་མཐའ་དག་དང་བྲལ་བའི་དེ་ཁོ་ན་ཉིད་མངོན་དུ་མཛད་ཀྱང་མ་བརྟགས་ན་ཉམས་དགའ་བ་སྒྱུ་མ་ལྟ་བུའི་ཤེས་བྱའི་ཚོགས་ཀྱི་རྣམ་པ་ཐམས་ཅད་ཤིན་ཏུ་གསལ་བར་ཡང་དག་པར་རྟོགས་པས་བླ་ན་མེད་པའི་བྱང་ཆུབ་ཆེན་པོ་རྣམ་པ་ཐམས་ཅད་མཆོག་དང་ལྡན་པ་བརྙེས་ཤིང་།
ཕུལ་དུ་བྱུང་བའི་མཛད་པ་བཅུ་གཉིས་ཡང་དག་པར་བསྟན་ནས་གདུལ་བྱ་རྣམས་ཀྱི་བསམ་པ་དང་བག་ལ་ཉལ་ཇི་ལྟ་བར་ཆོས་ཀྱི་སྒོ་མཐའ་ཡས་པར་བསྟན་ཏེ། ཕྱིན་ཅི་ལོག་གི་འཆིང་བས་དམ་དུ་བཅིངས་པའི་འགྲོ་བ་རྣམས་དགྲོལ་བའི་དོན་དུ། སྔོན་གྱི་འཕེན་པ་ལས་བྱུང་བ་ལྷུན་གྱིས་གྲུབ་པའི་འཕྲིན་ལས་རྣམས་ཀྱིས་ཉིད་པས་དམན་པ་རྣམས་ཀྱི་དོན་ཕུན་སུམ་ཚོགས་པ་མཛད་ཅིང་། ཕྱི་མའི་མཐར་ནམ་མཁའ་ཇི་སྲིད་པ་དང་སེམས་ཅན་གྱི་ཁམས་ཇི་སྲིད་པར་ཕུང་པོ་ལྷག་མ་མེད་པའི་མྱ་ངན་ལས་འདས་པའི་མཚན་ཉིད་ཅན་ཆོས་ཀྱི་སྐུས་བཞུགས་པར་མཛད་དོ། ། ཁྱད་པར་དུ་ཡང་རང་གི་ལྟ་བ་མཆོག་ཏུ་འཛིན་པ་བསལ་བ་ལ་སོགས་པའི་ཆེད་དུ་ཆོས་ཀྱི་མཚན་ཉིད་ལས་བརྩམས་ཏེ་ཆོས་མངོན་པའི་མདོ་ཞེས་བྱ་བ་སྟོང་ཕྲག་བརྒྱ་པ་གཅིག་བསྟན་ཏོ། ། དེ་ཡང་མངོན་པར་སྦྱོར་བ་པོ་མེད་པ་ལས་གླིང་འདིར་ནུབ་སྟེ་དགྲ་ལན་གསུམ་དར་བས་སོ་ཞེས་ཀྱང་གྲག་གོ ། དེ་ནས་འཇམ་དཔལ་རྩ་བའི་རྒྱུད་དུ། ཐོགས་མེད་ཅེས་བྱའི་དགེ་སློང་འབྱུང་། ། དེ་ནི་བསྟན་འཆོས་དོན་ལ་མཁས། ། མདོ་སྡེ་དྲང་དོན་ངེས་པའི་དོན། །
རྣམ་པ་མང་པོ་རབ་ཏུ་འབྱེད། ། འཇིག་རྟེན་རིག་པ་སྟོན་བདག་ཉིད། ། གཞུང་བྱེད་ངང་ཚུལ་ཅན་དུ་འགྱུར། ། དེ་ཡི་རིག་པ་གྲུབ་པ་ནི། ། ས་ལ་ཕོ་ཉ་མོ་ཞེས་བརྗོད། ། དེ་ཡི་སྔགས་ཀྱི་མཐུ་ཡིས་ནི། ། བློ་ནི་བཟང་པོ་སྐྱེ་བར་འགྱུར། ། བསྟན་པ་ཡུན་རིང་གནས་བྱའི་ཕྱིར། ། མདོ་ཡི་དེ་ཉིད་བསྡུས་དོན་བྱེད། ། ལོ་ནི་བརྒྱ་དང་ལྔ་བཅུར་འཚོ། །
དེ་ལུས་ཞིག་ནས་ལྷ་ཡུལ་འགྲོ། ། འཁོར་བ་རྣམས་སུ་འཁོར་བ་ན། ། ཡུན་རིང་བདེ་བ་རྗེས་མྱངས་ནས། ། བདག་ཉིད་ཆེན་པོ་མཐར་གྱིས་དེ། ། བྱང་ཆུབ་དམ་པ་ཐོབ་པར་འགྱུར། ། ཞེས་བདེ་བར་གཤེགས་པས་ལུང་བསྟན་པ། སློབ་དཔོན་ཤན་ཏི་པས་དབུ་མ་རྒྱན་དུ་བྱམས་པ་ཐོགས་མེད་ཀྱིས་བཤད་ཅིང་། ། ཀླུ་སྒྲུབ་ཀྱིས་ཀྱང་བཞེད་པ་ཡི། ། ཚད་མ་ལུང་དང་ལྡན་པ་ཡི། ། བདེན་པ་གཉིས་འདིར་བཤད་པར་བྱ། །
ཞེས་པའི་འགྲེལ་པར། རྒྱལ་བ་བྱམས་པ་ནི་ས་བཅུ་པ་ལ་གནས་པའོ། ། འཕགས་པ་ཐོགས་མེད་ནི་ས་གསུམ་པ་ལ་གནས་པའོ། ། སློབ་དཔོན་ཀླུ་སྒྲུབ་ནི་ས་དང་པོ་རབ་ཏུ་དགའ་བ་ལ་གནས་པའོ་ཞེས་གསུངས་པ་ལྟར། ས་འོད་བྱེད་པ་པར་གྲགས་པའི་བདག་ཉིད་ཆེན་པོ་དེས་མངོན་པར་རྟོགས་པའི་རྒྱན་གྱི་འགྲེལ་པར། འཕགས་པ་ཐོགས་མེད་སྐྱོབ་ཉིད་ཀྱིས། ། མི་ཕམ་མགོན་ལས་གསན་ནས་ནི། ཞེས་དང་། སའི་བསྟོད་འགྲེལ་དུ། འཇིག་རྟེན་ཀུན་ལ་ཕན་ཕྱིར་ཐོགས་མེད་ཅེས་བྱ་བ། །
ཆོས་རྒྱུན་ཏིང་འཛིན་སྟོབས་ཀྱིས་དྲངས་པའི་བདུད་རྩིའི་ཆུ། ། འཕགས་པ་མི་ཕམ་ཞལ་གྱི་བུམ་པ་ནས་བླུགས་པ། ། གསན་པའི་སྙེམ་པས་གསོལ་བ་དེ་ལ་ཕྱག་འཚལ་ལོ། ། ཞེས་གསུངས་པ་ལྟར་རྒྱལ་བའི་རྒྱལ་ཚབ་ལས་ཆོས་ཀྱི་རྣམ་གྲངས་མང་དུ་གསན་ཅིང་། མདོ་དེ་ཡང་གསན་ནས་སླར་ཡང་མི་ཡུལ་དུ་གསལ་བར་མཛད་དེ། རང་གིས་ཀྱང་དེ་རྣམས་ཀྱི་དགོངས་འགྲེལ་སའི་དངོས་གཞི་དང་། རྣམ་པར་གཏན་ལ་དབབ་པ་བསྡུ་བ་དང་། གཞི་བསྡུ་བ་དང་། རྣམ་གྲངས་བསྡུ་བ་དང་། རྣམ་པར་བཤད་པའི་སྒོ་བསྡུ་བ་ཞེས་པ་ས་སྡེ་ལྔ་དང་།
ཐེག་པ་ཆེན་པོ་སྡུད་པ་ལ་སོགས་པ་མང་དུ་མཛད་དོ། ། ཁྱད་པར་དུ་སྙིགས་དུས་ཀྱི་སེམས་ཅན་བློ་དང་བརྩོན་འགྲུས་ཞན་པས་གཞུང་མང་པོ་ལེན་པ་དང་འཛིན་པ་ལ་སྒྱིད་ལུགས་པ་རྣམས་ལ་ཕན་པའི་ཆེད་དུ་དེ་རྣམས་ལས་གཞུང་གི་?དོན་ཇི་ལྟར་གཙོ་བ་བཏུས་ནས་ཉུང་ཞིང་ཤིན་ཏུ་གསལ་བའི་ཚིག་གིས་ཆོས་ཀྱི་རྣམ་གྲངས་མང་པོ་རྟོགས་པར་བྱེད་པའི་གཞུང་མཆོག་འདི་མཛད་དོ། ། འདི་ལ་གསུམ། ལོ་ཙ་བས་བཀོད་པའི་དབུ་རྒྱན་དང་གཞུང་ལུགས་པ་སྤྱིའི་ཚུལ་དོན་ཆེན་པོ་སྒྲུབ་བྱེད་དང་། ། བསྟན་བཅོས་དངོས་དང་། ། བཀའ་དྲིན་དྲན་པའི་ཆེད་དུ་འགྱུར་བྱང་སྨོས་པའོ། དང་པོ་ལ་མཚན་བསྒྱུར་བ་དང་། བཤད་པ་དང་། ཅི་ལས་བཏགས་པ་དང་། བཏགས་པའི་དགོས་པ་དང་།
བམ་པོའི་གྲངས་ཏེ་ལྔ་ལས། དང་པོ་ནི། རྒྱ་གར་སྐད་དུ་ཞེས་པ་འདི་སཾ་སྐྲྀ་ཏའི་སྐད་ཡིན་ཡང་འདྲ་བ་ལ་དེར་བཏགས་ཤིང་། གཞུང་འདིའི་མཚན་རྒྱ་གར་སྐད་དུ་འོག་ནས་འབྱུང་བ་འདི་ཡིན་ཞེས་སྟོན་པའོ། ། ཨ་བྷི་ནི། མངོན་དུ་བྱེད་པའི་དོན་ལ་འཇུག་པའི་ཉེར་སྒྱུར་རོ། ། དྷརྨ་ཆོས་སོ། ། ས་མུ་ཙྪ་ཡ་ཀུན་ལས་བཏུས་པའོ། ། བོད་སྐད་དུ་ཞེས་པ་ནི་གཞུང་འདིའི་མཚན་བོད་སྐད་འོག་ཉིད་དུ་འབྱུང་བ་འདི་ཡིན་ཞེས་སྟོན་པའོ། ། གཉིས་པ་ལ་ཆོས་མངོན་པ་ནི་ཟག་པ་མེད་པའི་ཤེས་རབ་རྗེས་འབྲང་དང་བཅས་པ་ཕུང་པོ་ལྔའི་བདག་ཉིད་ཏེ།
མཐོང་ལམ་ལ་སོགས་པས་བསྡུས་པའི་ཟག་མེད་ཀྱི་ཡིད་ཀྱི་རྣམ་ཤེས་དང་ཟང་ཟིང་མེད་པའི་ཚོར་བ་དང་མཚན་མ་མེད་པའི་འདུ་ཤེས་དང་སེམས་པ་ལ་སོགས་པ་དང་ཟག་པ་མེད་པའི་སྡོམ་པའི་གཟུགས་སོ། ། དེ་སྐད་དུ་མཛོད་ལས། ཆོས་མངོན་ཤེས་རབ་དྲི་མེད་རྗེས་འབྲངས་བཅས། ། ཞེས་སོ། ། ཚོགས་ལམ་དང་སྦྱོར་ལམ་གྱི་ཤེས་རབ་རྗེས་འབྲང་དང་བཅས་པ་ནི་དེའི་རྒྱུ་ཡིན་པས་ཆོས་མངོན་པར་གདགས་ཤིང་། མདོ་འབུམ་པ་ལ་སོགས་པ་རྣམས་ནི་དེའི་རྗོད་བྱེད་ཡིན་པས་དེར་གདགས་ཏེ། དེ་ཐོབ་བྱ་ཕྱིར་གང་དང་བསྟན་བཅོས་གང་། ། ཞེས་སོ། ། འདིར་ཡང་རྗོད་བྱེད་ལ་བརྗོད་བྱ་བཏག་པའོ། ། ཀུན་ལས་བཏུས་པའི་དོན་ནི་གཞུང་འདི་ཉིད་དུ་འཆད་པར་འགྱུར་རོ། །
གསུམ་པ་ནི་དཔེ་ལས་མཚན་དུ་བཏགས་པ་ས་ལུ་ལྗང་པའི་མདོ་ལྟ་བུ་དང་། གྲངས་སམ་གཞུང་ཚད་ལས་ཤེར་ཕྱིན་འབུམ་པ་སོགས་ལྟ་བུ་དང་། ཞུ་བ་པོ་ལས་བློ་གྲོས་མི་ཟད་པས་ཞུས་པ་སོགས་དང་། ཡུལ་ལས་ལང་ཀར་གཤེགས་པ་ལྟ་བུ་དང་། དུས་ལས་མྱ་ངན་ལས་འདས་པའི་མདོ་ལྟ་བུ་དང་། བརྗོད་བྱ་ལས་དབུ་མ་བདེན་གཉིས་བཏགས་པ་ལྟ་བུ་ལ་སོགས་པ་མང་དུ་ཡོད་པ་ལས་འདི་ནི་བརྗོད་བྱ་དང་བྱེད་ལས་ལས་བཏགས་པའོ། ། བཞི་པ་ལ་སྤྱིར་མིང་བཏགས་པ་ཙམ་གྱི་དགོས་པ་མིང་དེ་ལས་དེའི་དོན་རྟོགས་པ་སྟེ། ཚད་མ་རྣམ་པར་ངེས་པར། བརྡའ་སྦྱར་བའང་དོན་རྟོགས་པའི་ཕྱིར་དུ་ཡིན་ན་ཞེས་པ་ལྟར་རོ། ། བརྗོད་བྱ་དང་བྱེད་ལས་ལས་བཏགས་པས་མཚན་ཐོས་པ་ལས་བསྟན་འཆོས་ཀྱི་རྣམ་པ་ཙམ་གོ་བའོ། །
ཀླད་དུ་སྨོས་པས་གླེགས་བམ་བཙལ་སླ་བའོ་ཞེས་གསུངས་ཀྱང་རྒྱ་དཔེ་དང་བོད་དཔེར་མཚན་ཀླད་ན་མེད་པ་དང་ཡོད་པ་ལ་བཙལ་དཀའ་སླའི་ཁྱད་མེད་པས་མི་རིགས་སོ། ། དེས་ན་ལོ་ཙ་བ་སྔ་མ་རྣམས་ཀྱིས་མཛེས་པའི་དོན་དུ་བཀོད་པའི་སྲོལ་བསྐྱངས་པའོ། ། རྒྱ་སྐད་དང་ལན་གཉིས་སྨོས་པ་ནི་སཾ་སྐྲྀ་ཏའི་སྐད་ཀྱི་བག་ཆགས་བཞག་པ་དང་། ལོ་ཙཱ་བ་ལ་དྲིན་དུ་གཟོ་བ་དང་སྐད་ཐང་ལོག་དང་ཐང་ལོག་མ་ཡིན་པ་ལ་མཁས་པར་གོ་བ་དང་སྲོལ་སྔ་མ་བསྐྱངས་པ་་་་་་འགྱུར་གྱི་ཕྱོགས་ཙམ་གོ་བ་ལ་སོགས་པ་སྟེ། ལེགས་སྦྱར་བརྗོད་པས་བྱིན་བརླབས་ཆེའོ་ཞེས་དང་བསྟན་འཆོས་ཁུངས་བཙུན་པའོ་ཞེས་པ་ནི་མ་ངེས་པས་མི་རིགས་སོ། ། ལྔ་པ་ནི་སྔོན་གྱི་ལོ་ཙ་པ་རྣམས་ཀྱིས་གཞུང་གི་ཚད་རྟོགས་པར་བྱ་བའི་ཆེད་དུ་བཅད་ལ། ཚད་ནི་ཤླཽ་ཀ་སྟོང་གི་སུམ་ཆའམ་སུམ་བརྒྱ་ཡིན་ཞིང་དེ་བས་མང་ཉུང་ལ་བཅད་པའང་སྟེ་འདིར་བམ་པོ་ལྔའམ་འཕང་འདང་གི་དཀར་ཆག་ལྟར་དྲུག་གི་དང་པོ་འཆད་པའོ། ། དོན་ཆེན་སྒྲུབ་པ་སྤྱིའི་ཚུལ་ནི་རྩོམ་པ་པོ་དང་ཡི་གེ་པ་དང་ལོ་ཙ་བ་རྣམས་བཀྲ་ཤིས་པ་ལ་སོགས་པའི་དོན་དུ་དང་པོར་ཡུལ་དམ་པ་ལ་ཕྱག་འཚལ་ལ། འདིར་ཡང་འཇམ་ཞེས་སོགས་ཏེ། འཇམ་པ་ནི་གཟུང་འཛིན་གྱི་སྤྲོས་པའི་རྩུབ་པ་མེད་པའོ། །
དཔལ་ནི་བསོད་ནམས་དང་ཡེ་ཤེས་ཀྱི་ཚོགས་དང་ལྡན་པའོ། ། གཞོན་ནུའི་ས་མི་གཡོ་བའི་ཡོན་ཏན་ཡར་ལྡན་དུ་མངའ་བའམ། བྱིས་པའི་གཟུགས་ཀྱིས་སེམས་ཅན་གྱི་དོན་མཛད་པས་ན་གཞོན་ནུར་གྱུར་པའོ། ། དེ་ལ་ཕྱག་འཚལ་བ་ནི་ལུས་ངག་ཡིད་གསུམ་གུས་པས་འདུད་པའོ། ། ཕྱག་གི་ཡུལ་གྱིས་སྡེ་སྣོད་གསུམ་མཚོན་པར་འཆད་པ་ནི་སྔོན་དེ་ལྟར་བཀས་བཅད་པ་སྲིད་ཀྱང་ད་ལྟ་འཁྲུལ་པར་སྣང་ངོ་། ། ཡང་ལོ་ཙ་བས་རང་དད་པའི་ལྷ་དང་དགོས་པ་དང་བརྗོད་བྱ་དང་མཐུན་པར་ཕྱག་འཚལ་བ་ཡང་ཡོད་དེ། སློབ་དཔོན་རིན་ཆེན་བཟང་པོའི་འགྱུར་ལ་འཕགས་པ་འཇམ་དཔལ་ལ་དང་འགོས་ལོ་ཙ་བས་རྗེ་བཙུན་སྤྱན་རས་གཟིགས་དང་རྒྱུད་དང་སྒྲུབ་ཐབས་ཕལ་ཆེར་དུ་རང་རང་གི་ལྷ་ལ་མཆོད་པ་བརྗོད་པ་ལྟ་བུའོ། ། བསྟན་འཆོས་དེ་དངོས་འཆད་པ་ནི། རྣམ་བཤད་རིགས་པར། མདོ་དོན་སྨྲ་བ་རྣམས་ཀྱིས་ནི། །
དགོས་པ་བསྡུས་པའི་དོན་བཅས་དང་། ། ཚིག་དོན་བཅས་དང་མཚམས་སྦྱར་བཅས། ། བརྒལ་ལན་བཅས་ཏེ་བསྙད་པར་བྱ། ། ཞེས་བཤད་པར་བྱ་སྟེ། མདོ་མཚོན་པ་ཡིན་པས་གཞུང་གཞན་ཡང་ངོ་། ། དེ་ཡང་དགོས་པ་དང་པོར་བརྗོད་དེ། མདོ་དོན་ཆེ་བ་ཉིད་ཐོས་ནས། ། ལེན་དང་འཛིན་པ་ལ་སོགས་ལ། ཉན་པ་པོ་དེ་གུས་བྱེད་པས། ། ཐོག་མར་དགོས་པ་བརྗོད་པར་བྱ། །
ཞེས་བཤད་པ་ལྟར་རོ། ། དགོས་པའི་དོན་ནི་བསྡུས་དོན་ལས། ། དེ་འགྲུབ་དེ་ནི་ཚིག་དོན་ལས། ། གོ་རིམ་རིགས་པ་སྔ་ཕྱི་དག ། མི་འགལ་བ་ནི་གཉིས་ལས་སོ། ། ཞེས་པས་དགོས་པ་ཇི་ལྟ་བུ་དང་ལྡན་པ་ནི་གཞུང་འདིས་དོན་འདི་ཙམ་བསྟན་ཏོ་ཞེས་པའི་བསྡུས་དོན་ལས་གྲུབ་ཅིང་དེ་ཡང་རྣམ་གྲངས་དང་མཚན་ཉིད་ངེས་པའི་ཚིག་དང་རབ་ཏུ་དབྱེ་བ་དང་བརྡ་སྤྲོད་པའི་རིགས་པ་དང་དོན་གྱི་ཤུགས་ཀྱིས་བཤད་པའི་ཚིག་དོན་ཤེས་པ་ལས་གྲུབ་བོ། ། མཚམས་སྦྱོར་ནི་གཞུང་སྔ་ཕྱིའི་འབྲེལ་དགོད་པ་བཤད་པ་ལ་འཇུག་པ་དང་བཤད་པ་ཡོངས་སུ་རྫོགས་པ་དང་རྒོལ་བ་དང་དྲི་བས་ལན་འདྲེན་པ་སྟེ་དེ་ལས་གོ་རིམ་དང་མི་འགལ་བར་གྲུབ་བོ། ། བརྒལ་ལན་ནི་ལུང་དང་རིགས་པ་དང་རང་གི་རྣམ་གཞག་སྟེ་གསུམ་དང་འགལ་བ་དང་མ་འབྲེལ་བ་དང་ཟློས་པར་བརྩད་པ་ལ་དྲང་དོན་ངེས་དོན་དང་བདེན་པ་གཉིས་དང་སྤྱིར་བཏང་དམིགས་བསལ་དང་གྲུབ་མཐའ་ཐ་དད་པའི་ཚུལ་གྱིས་མི་འགལ་བ་དང་འབྲེལ་ཚུལ་དང་མི་ཟློས་ཚུལ་སྟོན་པ་སྟེ་དེས་རིགས་པ་དང་སྔ་ཕྱི་མི་འགལ་བར་གྲུབ་བོ། ། དེས་ན་འདིར་བཞི་སྟེ། དགོས་དོན་དགོས་འབྲེལ་དང་།
བསྡུས་དོན་ལུས་རྣམ་གཞག་དང་། ཚིག་དོན་ཡན་ལག་རྒྱས་བཤད་དང་། མཚན་གྱི་ངེས་ཚིག་ལ་དྲིས་ལན་ནོ། ། དང་པོ་ལའང་དགོས་འབྲེལ་བཀོད་པའི་དགོས་པ་དང་། དགོས་འབྲེལ་གཏན་ལ་དབབ་པ་དང་། འགྲེལ་པའི་གཞུང་བཤད་པ་དང་གསུམ་གྱི་དང་པོ་ལའང་གསུམ་ལས་མི་འཐད་པ་དགག་པ་ནི། གཞོན་ནུ་མ་ལེན་ན་རེ་ངག་གིས་ངག་གི་དོན་ལ་ཚད་མའི་ངེས་པ་བསྐྱེད་ནས་བསྟན་འཆོས་ལ་འཇུག་པ་སྟེ། བསྟན་འཆོས་དག་ནི་ཐམས་ཅད་དམ། ། ཡང་ན་ལས་ནི་འགའ་ཞིག་ལ། ། ཇི་སྲིད་དགོས་པ་མ་བརྗོད་པ། །
དེ་སྲིད་དེ་ནི་སུ་ཡིས་ལེན། ། ཞེས་གྲགས་པ་ལྟར་རོ་ཞེས་སྨྲའོ། ། ཚིག་ལས་རང་གི་བརྗོད་བྱའི་དོན་ལ་ཚད་མའི་ངེས་ཤེས་སྐྱེ་བ་མི་འཐད་དེ་དོན་དང་འབྲེལ་པ་མེད་པའི་ཕྱིར་རོ། ། དེ་ལྟར་ནི་འཇིག་རྟེན་ལས་འདས་པར་བསྟོད་པར། ཚིག་དང་དོན་དག་ཐ་དད་མིན། ། མེ་ཡིས་ཁ་ནི་ཚིག་པར་འགྱུར། ། ཞེས་གསུངས་པ་ལྟར་བདག་གཅིག་མེད་ཅིང་དེ་བྱུང་ཡང་མེད་དེ་བརྫུན་ཚིག་མི་སྲིད་པར་འགྱུར་བས་སོ། ། གཞན་ཡང་སྐྱེས་བུ་ཙམ་གྱི་ཚིག་ལ་འཁྲུལ་པ་མཐོང་བ་དང་སྐྱེས་བུ་ཁྱད་པར་ཅན་རྟོགས་དཀའ་བ་དང་ཚིག་སྐྱེས་བུས་མ་བྱས་པ་མི་སྲིད་པས་ཚིག་གང་ལས་ཀྱང་ཚད་མའི་ངེས་པ་སྐྱེ་བ་མི་འཐད་པའི་ཕྱིར་རོ། ། འཐད་པ་བརྗོད་པ་ནི་ཚད་མ་རྣམ་འགྲེལ་དུ། ། དེ་བཞིན་གཅིག་ཀྱང་དུ་མ་བྱེད། །
ཅེས་གསུངས་པ་ལྟར། གང་ཟག་དུ་མ་ལ་བལྟོས་ནས་དགོས་པ་དུ་མ་ཡོད་ཅིང་། གཙོ་ཆེར་བསྟན་འཆོས་འདི་བརྩམ་བྱའམ་འཇུག་བྱ་མིན་ཏེ་དགོས་པ་ལ་སོགས་པ་བཞི་མེད་པའི་ཕྱིར། བྱ་རོག་གི་སོ་བརྟག་པའི་བསྟན་བཅོས་བཞིན་ཞེས་པའི་ལོག་རྟོག་ཟློག་པ་སྟེ། བསྟན་འཆོས་འདི་ནི་མཁས་པས་བརྩམ་བྱ་ཡིན་ཏེ་དགོས་པ་སོགས་བཞི་དང་ལྡན་པའི་ཕྱིར། གསོ་བ་རིག་པའི་བསྟན་འཆོས་བཞིན་ཞེས་པ་རང་བཞིན་གྱི་རྟགས་སོ། ། ཞེས་བྱང་ཆུབ་སེམས་དཔའ་སེམས་དཔའ་ཆེན་པོ་འཛམ་བུ་གླིང་གི་རྒྱན་གངས་ཅན་པའི་དཔལ་མགོན་སློབ་དཔོན་ཆེན་པོ་ཞི་བ་འཚོས་དབུ་མ་བདེན་གཉིས་ཀྱི་འགྲེལ་པ་སོགས་སུ་གསུངས་པ་དེ་ཡིན་ནོ། ། ཡང་སློབ་དཔོན་སེང་གེ་བཟང་པོ་དང་ཆོས་མཆོག་ནི་ངག་ལས་དགོས་པ་སོགས་བཞི་ལ་ཡོད་པ་ཤས་ཆེར་འཛིན་པའི་ཐེ་ཚོམ་སྐྱེས་ནས་བསྟན་འཆོས་ལ་འཇུག་པ་དགོས་པར་བཞེད་དེ། གང་ཕྱིར་འཇིག་རྟེན་དོན་གཉེར་ནི། ། ཐེ་ཚོམ་ལས་ཀྱང་འཇུག་ཕྱིར་རོ། །
ཟེས་གྲགས་པ་ལྟར་རོ། ། བྲམ་ཟེ་བདེ་བྱེད་དགའི་རྗེས་སུ་འབྲངས་ཏེ་ལོ་ཙ་བ་ཆེན་པོ་དགོས་འབྲེལ་གྱི་སྐབས་སྔོན་དུ་བྱས་ནས་བསྟན་འཆོས་བརྩམས་པ་ནི་གཞུང་མཛེས་པའི་ཆེད་དུ་སྟེ། འབྲེལ་མེད་བློ་བུར་དུ་ཞུགས་ན་མི་མཛེས་པའི་ཕྱིར་རོ་ཞེས་གསུངས་སོ། ། ཡང་སྡུད་པའི་དཀའ་འགྲེལ་དུ། མཁས་རྣམས་ཞུགས་པའི་ལམ་ནི་ཆེན་པོ་ཉིད་དུ་མི་འགྱུར་མིན། ། ཞེས་བཤད་པ་ལྟར་མཁས་པ་སྔ་མ་རྣམས་ཀྱི་ཚུལ་བསྐྱང་བའང་རྩོམ་པ་པོ་ཕྱི་མ་རྣམས་ཀྱི་ཡིན་ནོ། ། དགོས་འབྲེལ་གྱི་ངག་ལ་བརྟེན་ནས་བསྟན་འཆོས་ལ་དགོས་འབྲེལ་བཞི་ཡོད་པར་རྟོགས་པའོ། ། ཞེས་འཇམ་དཔལ་གསར་མ་གསུངས་ཤིང་དེ་ཡང་དབང་པོ་རྟུལ་པོས་ཡིད་ཆེས་པའི་ཚུལ་གྱིས་ཤེས་ལ་དབང་པོ་རྣོན་པོས་དོན་འགྱུར་གྱི་ཐེ་ཚོམ་གྱིས་ཤེས་སོ་ཞེས་གུ་རུ་འུ་ཡུག་པ་གསུང་ངོ་། ། དགོས་པ་གཞན་ཡང་སྲིད་དོ། ། རྩོད་པ་སྤང་བ་ནི་དང་པོ་མི་འཐད་དེ་ཚིག་ཙམ་གྱིས་ལོག་རྟོག་མི་ལྡོག་པའི་ཕྱིར་རོ་ཞེ་ན།
འདི་ལས་ཚུལ་གསུམ་པའི་རིགས་པ་སྐྱེ་བ་སྲིད་ཅིང་ཚིག་ལས་དབང་པོ་རྣོ་རྟུལ་ཐེ་ཚོམ་དང་ངེས་ཤེས་སྐྱེས་ནས་ལྡོག་པ་མཐོང་བས་སོ། ། ཚད་མ་མེད་པར་ངེས་ཤེས་མི་སྐྱེ་ན་མུ་སྟེགས་པ་ལ་བདག་ཡོད་ངེས་སུ་ཤེས་པ་མི་སྐྱེ་བར་འགྱུར་ཞིང་གཞུང་འདི་ཉིད་དུ་ལོག་པར་ངེས་པ་དང་ཞེས་གསུངས་པ་དང་ཡང་འགལ་ལོ། ། སྤྱིར་དགོས་འབྲེལ་བཀོད་པ་ནི་དགོས་འབྲེལ་བཀོད་ཀྱང་མི་འཇུག་པ་དང་མ་བཀོད་ཀྱང་འཇུག་པའི་གང་ཟག་གི་དབང་དུ་མ་བྱས་ཤིང་། བཀོད་ན་ལོག་རྟོགས་ལོག་ནས་འཇུག་ཅིང་མ་བཀོད་ན་དེ་ལྟ་མིན་པའི་དབང་དུ་བྱས་པས་དེའི་ལོག་རྟོག་དེ་ལས་ལྡོག་གོ ། གཉིས་པ་ལ་ངག་དང་ཐེ་ཚོམ་སྐྱེས་ནས་འཇུག་པ་ལ་རྗེས་སུ་འགྲོ་ལྡོག་མ་མཐོང་བས་སོ་ཞེས་པའང་དེ་ཉིད་ཀྱིས་སྤངས་སོ། ། གཞུང་མཛེས་པར་ཡང་མཆོད་བརྗོད་སོགས་གཞན་གྱིས་བྱས་པའི་ཕྱིར་རོ་ཞེས་པས་མི་གནོད་དེ། སྐྱེས་བུ་རྣ་རྒྱན་གྱིས་མཛེས་པར་བྱས་ཀྱང་དོ་ཤལ་འགོད་པ་ལྟ་བུ་ཡིན་པའི་ཕྱིར་དང་། མཆོད་བརྗོད་སོགས་དང་དགོས་འབྲེལ་ངག་གི་མཛེས་པ་སོ་སོ་ཡིན་པས་སོ། ། ཚུལ་སྔ་མ་བསྐྱངས་པ་དགོས་པ་མེད་པའི་ཕྱིར་རོ་ཞེས་པ་ནི་མ་གྲུབ་སྟེ། རྫོགས་པའི་སངས་རྒྱས་ཀྱི་ལུགས་བསྐྱངས་ན་དོན་མཆོག་འགྲུབ་པའི་ཕྱིར་རོ། །
གང་ཡང་ཕྱི་མ་ལ་ཚད་མ་ཆོས་མཆོག་དང་བརྒྱད་སྟོང་འགྲེལ་ཆེན་དུ་བྱ་བའི་རང་བཞིན་ཡང་དགོས་པ་མ་ཡིན་ཏེ་འདི་ལྟར་རང་གི་དོན་དུ་གྱུར་པའི་བརྗོད་པར་བྱ་བ་སྟོན་པའི་མཚན་ཉིད་ཀྱི་བྱ་བ་ནི་ངག་ཐམས་ཅད་ལ་ཐུན་མོང་ཡིན་ལ་དེ་ཡང་ཤིན་ཏུ་གྲགས་པས་དགོས་པ་ཉིད་དུ་གཟུང་བར་འོས་པ་མ་ཡིན་ཏེ། དེ་ལ་ནི་བསྟན་འཆོས་འཁྲུལ་པ་མེད་པའི་ཕྱིར་རོ་ཞེས་གསུངས་པས་སྒྲའི་དགོས་པ་དེ་ལྟ་བུ་ངག་ཀུན་ལ་ཡོད་པས་དང་རྟོག་ལྡན་གྱིས་ཡོད་མེད་དཔྱད་བྱ་མིན་པས་སོ་ཞེས་་་་་་རོང་སྟོན་གསུང་ངོ་། གསུངས་པའང་སྔ་མ་མ་ངེས་ཤིང་ཕྱི་མ་མ་གྲུབ་ལ། བསྟན་འཆོས་ཀྱི་དགོས་པ་བརྗོད་བྱ་རྟོགས་པ་ཡིན་པར་ནི་ཀུན་འཆད་པས་དེ་འདི་ལ་ཡང་མཚུངས་སོ། ། གཉིས་པ་ལ་གཉིས། དགོས་འབྲེལ་ཅན་གྱི་བསྟན་འཆོས། དེ་ལ་ཡོད་པའི་དགོས་འབྲེལ་ལོ། ། དང་པོ་ལ་བཞི་ལས། ལྡང་ཚད་ནི་ཡི་གེ་དུ་མ་འདུས་པ་ལས་མིང་ངོ་། ། མིང་དུ་མ་འདུས་པ་ལས་ཚིག་གོ །
ཚིག་དུ་མ་འདུས་པ་ལས་སྐྱེས་བུའི་འཇུག་ལྡོག་གི་དོན་སྟོན་པ་བྱ་བའི་ཚིག་དང་བཅས་པའི་ངག་གོ ། དེ་དུ་མ་འདུས་པ་ལས་འཇུག་ལྡོག་གི་དོན་དུ་མ་སྟོན་པ་ལེའུ་དང་རབ་ཏུ་བྱེད་པ་དང་སྐབས་ལ་སོགས་པའོ། ། དེ་དུ་མ་འདུས་པ་ལས་བསྟན་འཆོས་སོ་ཞེས་སློབ་དཔོན་སྤྱན་རས་གཟིགས་བརྟུལ་བཞུགས་སོ། ། ངོ་བོ་ནི་བྱེ་བྲག་སྨྲ་བས་ལྡན་པ་མ་ཡིན་པའི་འདུ་བྱེད་མིང་གིས་བསྡུས་པ་རྟོག་པ་ལ་སྒྲར་སྣང་བ་ལ་འདོད་ཅིང་། མདོ་སྡེ་པས་སྒྲ་རང་གི་མཚན་ཉིད་གཞུང་ལུགས་ཀྱི་ཚད་དང་མཉམ་པ་ལ་འདོད་དོ། ། སེམས་ཙམ་པས་དབུས་མཐའི་ཊཱི་ཀཱ་རུ། མིང་དང་ཚིག་དང་ཡི་གེའི་ཚོགས་སུ་སྣང་བའི་རྣམ་པར་རིག་པ་རྣམས་བསྟན་འཆོས་སོ། ། ཡང་ན་འཇིག་རྟེན་ལས་འདས་པའི་ཡེ་ཤེས་ཐོབ་པར་བྱེད་པའི་སྒྲའི་ཁྱད་པར་དུ་སྣང་བའི་རྣམ་པར་རིག་པའི་ཚོགས་སོ་ཞེས་པ་ལྟར་རོ། ། དེ་ཡང་བཤད་སྦྱར་དུ་རྐྱང་པ་དང་ཚིགས་སུ་བཅད་པའི་སྒྲར་སྣང་བ། འདོད་པའི་དོན་གྱི་རྣམ་པའི་རྗེས་སུ་འཇུག་པ།
ཉན་པའི་རྣམ་པར་རིག་པའི་ཚོགས་སོ་ཞེས་པ་ལྟར་སྣང་བ་དང་བྱེད་ལས་དང་རྒྱུ་དང་རང་བཞིན་གྱི་ཁྱད་པར་བཞི་དང་ལྡན་པའོ། ། འོ་ན་གཞུང་འདིའི་སྒྲའི་རྣམ་རིག་སློབ་དཔོན་འཕགས་པས་ཅི་ལྟར་མཛད་ཅེ་ན། དེ་ཉིད་དུ་དེའི་དབང་གིས་བྱུང་བའི་ཕྱིར་དེ་སྐད་ཅེས་བྱ་སྟེ། ལྷ་ལ་སོགས་པའི་དབང་གིས་རྨི་ལམ་ན་བསྟན་འཆོས་དང་སྔགས་ལ་སོགས་པ་རྙེད་པ་བཞིན་ནོ་ཞེས་བཤད་པ་ལྟར་སྐྱོན་མེད་དོ། ། དབྱེ་བ་ནི་དབྱེ་སྒོ་མང་མོད་ཀྱང་རྣམ་པར་ངེས་པ་བསྡུ་བར་གསུངས་པ་ལྟར། དོན་མེད་དོན་ལོག་དོན་མཆོག་ལྡན། ། ཐོས་རྩོད་སྒྲུབ་པ་ལྷུར་ལེན་དང་། སྙིང་མེད་ངན་གཡོ་སྡུག་བསྔལ་སྤོང་། ། བསྟན་འཆོས་སུམ་ཚན་གསུམ་དུ་འདོད། ། ཅེས་པ་ནི་ཚིག་གསུམ་ཀ་ལ་རིག་བྱེད་ལྟ་བུ་དང་མུ་སྟེགས་པའི་རྟོག་གེ་དང་ཐུབ་པའི་བཀའ་དགོངས་འགྲེལ་དང་བཅས་པ་གསུམ་དང་རིམ་པ་ལྟར་སྦྱར་རོ། །
ངེས་ཚིག་ནི་སློབ་མ་རྣམས་འཆོས་པའི་ཕྱིར་རམ་བསྟན་འཆོས་ཤེས་ཏེ་དོན་གོམས་པར་བྱས་པས་ཉོན་མོངས་པ་སྤོང་ཞིང་ངན་འགྲོ་དང་སྲིད་པ་ལས་སྐྱོབ་པ་སྟེ། རྣམ་བཤད་རིགས་པར། ། ཉོན་མོངས་དགྲ་རྣམས་མ་ལུས་འཆོས་པ་དང་། ། ངན་འགྲོ་སྲིད་ལས་སྐྱོབ་པ་གང་ཡིན་པ། ། འཆོས་སྐྱོབ་ཡོན་ཏན་ཕྱིར་ན་བསྟན་འཆོས་ཏེ། ། གཉིས་པོ་འདི་དག་གཞན་གྱི་ལུགས་ལ་མེད། ། ཅེས་པ་ལྟར་རོ། ། གཉིས་པ་ལ་བཞི་སྟེ། སོ་སོའི་ངོ་བོ་དང་། གཅིག་དང་ཐ་དད་བརྟག་པ་དང་།
གྲངས་ལ་དཔྱད་པ་དང་། གཞུང་དུ་ཇི་ལྟར་བསྟན་པའོ། ། དང་པོ་ལ་ངག་ཙམ་དང་། དགོས་འབྲེལ་ངག་དང་། བསྟན་འཆོས་ལུས་ལ་ཡོད་པའི་དགོས་འབྲེལ་བཞིའོ། ། དང་པོ་ནི་ངག་དེས་བསྟན་པར་བྱ་བ་དང་། དེ་ངག་དེ་ལས་རྟོགས་པ་དང་། དེ་ལས་དགོས་པ་གཞན་གྲུབ་པ་དང་། དེ་དགོས་པ་ལས་བྱུང་ཞིང་དགོས་པ་ངག་ལས་བྱུང་བ་སྟེ་བཞིའོ། ། གཉིས་པ་ནི་དགོས་འབྲེལ་གྱི་ངག་གིས་བསྟན་པར་བྱ་བ་བསྟན་འཆོས་ལ་ཡོད་པའི་དགོས་པ་སོགས་བརྗོད་བྱ་དང་ངག་འདི་ལས་དེ་རྣམས་རྟོགས་པ་དགོས་པ་དང་དེ་ལས་བསྟན་བཅོས་ལ་འཇུག་པ་སོགས་དགོས་པའི་དགོས་པ་དང་།
རྟོགས་པ་ངག་ལས་བྱུང་བ་དང་། རྟོགས་པ་ལས་ཉིང་དགོས་བྱུང་བ་འབྲེལ་པའོ། ། གསུམ་པ་ནི་ཀུན་ལས་བཏུས་པ་ལྔས་བསྟན་པར་བྱ་བའི་ཕུང་པོ་སོགས་བརྗོད་བྱ་དང་། འདི་ལས་དེ་རྣམས་རྟོགས་པ་དགོས་པའོ། ། དེ་ལས་དེ་རྣམས་གོམས་པས་ཏིང་ངེ་འཛིན་དང་ཤེས་རབ་སྐྱེ་ཞིང་འབེལ་གཏམ་གྱིས་དགའ་བ་དང་། མཐར་ཐུག་བྱང་ཆུབ་ཐོབ་པ་ནི་དགོས་པའི་དགོས་པའོ། ། དེ་དགོས་པ་ལས་བྱུང་བ་དང་དགོས་པ་བསྟན་འཆོས་ལས་བྱུང་བ་ནི་འབྲེལ་པའོ། ། གཉིས་པ་ནི་བརྗོད་བྱར་གཞན་གསུམ་འདུ་བས་དེ་དང་གཅིག་གོ ། འོན་ཀྱང་བརྗོད་བྱ་གཅིག་དང་གསུམ་རྫས་གཅིག་མ་ཡིན་གྱི་རང་རང་དང་རྫས་གཅིག་པའི་བརྗོད་བྱ་རེ་རེ་ཡོད་དེ་ཤེར་ཕྱིན་དང་མངོན་པ་ཆོས་སུ་གཅིག་པ་བཞིན་ནོ། ། གང་དང་གང་རྒྱུ་འབྲས་ཡིན་པ་དེ་དང་དེ་ཐ་དད་དོ། །
གསུམ་པ་ལ་དངོས་དང་རྩོད་སྤང་གཉིས་ལས། དང་པོ་ནི་འགྲེལ་ཆེན་མང་པོར་རྗོད་བྱེད་དང་འདི་བཞི་སྟེ། ལྔར་ཡང་གསུངས་པས་གྲངས་ངེས་དངོས་པོ་ལ་གྲུབ་པ་མེད་ཅིང་། ལ་ལར་ལོག་རྟོག་བཞི་བཟློག་པའི་ཆེད་དུ་བཞིར་བཞག་སྟེ། སློབ་དཔོན་ཆོས་མཆོག་གིས་བྱ་རོག་གི་སོ་བརྟག་པའི་བསྟན་འཆོས་ལྟར་འབྲས་བུ་མེད་པར་དོགས་པ་དང་། ནད་ཐམས་ཅད་སེལ་བའི་མཐའ་ཡས་ཀྱི་གཙུག་གི་རིན་པོ་ཆེ་ལེན་པ་ལ་རིན་པོ་ཆེའི་རྒྱན་གྱི་མན་ངག་ལྟར་དགོས་པ་ཡོད་ཀྱང་བསྒྲུབ་པར་མི་ནུས་པར་དོགས་པ་དང་། མ་བག་མར་ལེན་པའི་མན་ངག་ལྟར་དགོས་པ་འདོད་བྱ་མ་ཡིན་པར་དོགས་པ་དང་། བསྟན་བཅོས་ཉན་པ་བས་སླ་བའི་དགོས་པ་སྒྲུབ་པའི་ཐབས་གཞན་ཡོད་དོ་ཞེས་དོགས་ན་བསྟན་འཆོས་ལ་འཇུག་པར་མི་འགྱུར་ཞེས་གསུངས་ཏེ། དེ་ཡང་དགོས་པའི་དོན་དུ་བསྟན་འཆོས་ཞེས་བསྟན་འཆོས་དང་དགོས་པ་ཐབས་དང་ཐབས་ལས་བྱུང་བའི་མཚན་ཉིད་ཀྱི་འབྲེལ་པས་བཞི་པ་སེལ་བར་བཤད་དོ། ། དེའི་དོན་ལ་ལོ་ཙ་བ་ཆེན་པོ་དགོས་པ་བསྟན་པས་སྒྲུབ་མི་ནུས་སེལ་ཞེས་དང་།
སློབ་དཔོན་གཙང་ནག་པ་དེ་བརྗོད་བྱ་བསྟན་པས་སེལ་ཏེ། ཐབས་འདིས་བརྗོད་བྱ་འདི་རྟོགས་པ་ལ་གགས་མེད་ཅིང་མཐུན་རྐྱེན་ཚང་བ་སྲིད་པའི་ཕྱིར་ཞེས་གསུངས་སོ། ། འདུལ་བ་རྒྱ་ཆེར་འགྲེལ་དུ་ནི། བསྟན་འཆོས་བརྗོད་བྱ་མེད་པ་དང་། འབྲས་བུ་མེད་པ་དང་དགོས་པའི་དགོས་པ་འདོད་པའི་དོན་མིན་པ་བྱ་རོག་སོ་རྟོག་པ་དང་འདྲ་བ་དང་དགོས་པའི་ཐབས་མེད་པར་དོགས་པ་བཞིའི་གཉེན་པོར་བསྟན་པར་བཤད་དོ། ། གཉིས་པ་ནི་གལ་ཏེ་ལོག་རྟོག་ཚིག་གིས་སེལ་ན་རྟགས་དང་དཔེ་དོན་མེད་པར་འགྱུར་རོ་ཞེ་ན། དེ་དག་གིས་ཚད་མའི་ངེས་པ་སྐྱེད་པའི་ཕྱིར་རོ། ། ཡང་ངག་གིས་ངེས་པ་སྐྱེད་མི་ནུས་སོ་ཞེ་ན། དང་པོར་སྒྲ་ལས་བྱུང་བའི་ངེས་པ་སྐྱེ་ཞིང་བརྟགས་པ་ན་ཚད་མའི་ངེས་པ་སྐྱེ་བ་ཡང་སྲིད་པས་སོ། ། ཐེ་ཚོམ་སྐྱེད་པ་ལ་ངག་མི་དགོས་ཏེ་དོན་དེ་ལ་བློ་ཁ་ཕྱོགས་ཤིང་ཡོད་མེད་དུ་མ་ངེས་པ་ན་ཐེ་ཚོམ་ཙམ་ངང་གིས་སྐྱེ་བའི་ཕྱིར་རོ་ཞེ་ན།
ངག་ལ་བརྟེན་ནས་སྐྱེ་བའི་ཐེ་ཚོམ་ངག་མེད་པར་མི་འབྱུང་བས་དེ་ལ་ངག་དགོས་སོ། ། ཡང་སེལ་བྱེད་ཀྱི་ངག་དེ་རྩོམ་པ་པོས་བཀོད་པ་དོན་མེད་དུ་འགྱུར་ཏེ། འཆད་པ་པོས་བཤད་པས་གྲུབ་པའི་ཕྱིར་རོ་ཞེ་ན། ཀུན་ལས་བཏུས་པ་ལྔ་ཡང་དེ་ལྟར་འགྱུར་ལ། དེ་འཆད་པ་པོས་འཆད་པ་ལ་རྩོམ་པ་པོས་བརྩམ་དགོས་ན་འདི་ཡང་དེ་ལྟར་རོ། ། ཡང་གེགས་དེ་རྣམས་དགག་གཞི་ཤེས་བྱ་ཙམ་མམ་འོན་ཏེ་བསྟན་བཅོས་ལ་འགོག དང་པོ་ལྟར་ན་དགག་མི་ནུས་ཏེ་ཤེས་བྱ་ལ་དགོས་མེད་ཀྱི་བྱ་བ་མང་བའི་ཕྱིར་རོ། ། གཉིས་པ་ལྟར་ན་གཞན་གསུམ་མི་དགོས་ཏེ། ཉིང་དགོས་བསྟན་པས་འདྲེན་པའི་ཕྱིར་རོ་ཞེ་ན། བསྟན་འཆོས་ལ་འགོག་གོ །
དེ་ལ་འགོག་ཀྱང་ཉིང་དགོས་གཅིག་པུས་མི་ཆོག་སྟེ། དེ་ལ་རྒྱུ་མེད་པ་ལ་སོགས་པར་དོགས་པ་ཡང་སྤང་དགོས་པས་སོ། ། བཞི་པ་ནི་འགྲེལ་པའི་གཞུང་བཤད་པ་ཉིད་ན་ཤེས་སོ། ། དེ་ནི་དྲི་བ་ཅིའི་དོན་དུ་བསྟན་འཆོས་ཀུན་ལས་བཏུས་པ་འདི་བརྩམས་ཤིང་གཞུང་ཡི་གེར་བཀོད་ཅེ་ན། ལན་ལ་དགོས་པའི་ཁྱད་པར་གྱིས་བརྗོད་བྱ་ནི་ཡོངས་སུ་ཤེས་པར་བྱ་བའི་དངོས་པོ་ཕུང་པོ་ཁམས་སྐྱེ་མཆེད་ནས་བརྩམས་ཤིང་བཟུང་སྟེ་ཡོངས་སུ་ཤེས་པར་བྱ་བའི་དོན་དབྱེ་བ་དང་གྲངས་ངེས་སོགས་བསམ་པར་ནུས་ཤིང་། བསམས་པ་ལ་ཕན་ཡོན་ཡོད་པས་ན་བསམ་པའི་གནས་སོ། ། དགོས་པ་ནི་དེ་རྣམས་ལ་ཤེས་རབ་ཕུལ་དུ་བྱུང་བ་དང་ལྡན་པས་མཁས་པའོ། ། ཉིང་དགོས་ནི་མཁས་པ་དེས་ཕན་ཡོན་གཉིས་ཐོབ་སྟེ། ཡིད་ལ་བྱེད་པ་རྟོགས་པའི་ཆོས་དང་འབྲེལ་བ་དང་། འབེལ་བའི་གཏམ་གཏན་ལ་འབེབས་པ་ལུང་གི་ཆོས་དང་འབྲེལ་བའོ། །
དང་པོ་ལ་གཉིས་ལས། ཞི་གནས་ཐོབ་པ་དང་རྗེས་སུ་མཐུན་པ་ནི། གནས་འདི་རྣམས་ལ་མཁས་པ་ཐེ་ཚོམ་མེད་པ་ཉིད་ཀྱིས་ཇི་ལྟར་འདོད་པར་དམིགས་པ་ལ་བདེ་བར་སེམས་མཉམ་པར་འཇོག་པའི་ཕྱིར་ཏེ། འདིས་ནི་མཁས་པ་ལས་ཏིང་ངེ་འཛིན་འབྱུང་བར་སྟོན་ཏོ། ། གཉིས་པ་ལྷག་མཐོང་འཕེལ་བའི་རྗེས་སུ་མཐུན་པ་ནི། རྣམ་པ་མང་པོར་ཤེས་བྱ་ཡོངས་སུ་བརྟགས་པས་ཤེས་རབ་ཁྱད་པར་ཅན་དུ་འགྲོ་བའི་ཕྱིར་རོ། ། གཉིས་པ་ནི་གནས་འདི་རྣམས་ལ་མཁས་པས་དྲི་བ་ཐམས་ཅད་ལུང་སྟོན་པའི་མཐུ་དང་ལྡན་པ་ལས་མི་འཇིགས་པ་ཐོབ་པར་ལྟའོ། ། འབྲེལ་པ་ནི་མཁས་པའི་དོན་དུ་བསྟན་འཆོས་ཞེས་དང་། མཁས་པ་དེས་ཉིང་དགོས་ཐོབ་ཅེས་པས་བསྟན་ཏོ། ། ལུས་རྣམ་གཞག་ལ་བཞི་ལས་དེ་བཀོད་པའི་དགོས་པ་ནི།
འཆད་པ་པོས་བསྟན་འཆོས་མ་འཛིངས་པར་བཤད་སླ་བ་དང་། རྟོགས་བྱའི་དོན་བསྡུས་པ། རྟོགས་པས་དཀྱུས་ས་བསྟན་པའི་རྟ་ཐོགས་པ་མེད་པར་རྒྱུག་པ་ལྟར་རྒྱས་བཤད་ཀྱི་དོན་བདེ་བླག་ཏུ་རྟོགས་པའོ། ། ཡང་བམ་པོ་ལྔ་བཅུ་པར་སྡོམ་གྱི་དགོས་པ་ནི་ཡན་ལག་རྒྱས་བཤད་ལ་སྒྲོ་འདོགས་སྐུར་འདེབས་སྤོང་བ་དང་། ཉན་པ་པོས་རྗོད་བྱེད་ཉུང་ངུས་དོན་གྱི་སྤྱི་རྟོགས་པ་གཉིས་གསུངས་སོ། ། གང་མདོ་སྡེའི་དགོས་པ་བཅུ་དང་མདོར་བསྡུས་པའི་བསྟན་འཆོས་ཀྱི་དགོས་པ་བཞི་རྣམས་འདིའི་དགོས་པར་བླ་མ་གོང་མ་རྣམས་ཀྱིས་འཆད་པ་དེ་ནི་འབྲེལ་མེད་གསུངས་པར་ཟད་དོ། ། དེའི་ངག་དགོད་པ་ནི་སྡོམ་ནི་ཞེས་པ་ཨུད་དཱ་ན་ལ་ཨུད་དྷྲི་ཏྱ་དཱ་ན་ཞེས་པ་ཡི་གེ་བསྣན་པའི་ངེས་ཚིག་གིས་བཤད་ན་དོན་གྱི་ཕུང་པོ་རྒྱས་ལས་ཕྱུང་ནས་སློབ་མ་ལ་སྟེར་བས་ན་སྡོམ་སྟེ་གཞུང་འདི་དོན་དུ་ཞིག་གིས་བསྡུས་པ་བཀོད་པའོ། ། དུ་ཞེས་པའི་དྲི་བས་དེ་དང་འབྲེལ་བའི་ལན་ངོ་བོའི་དབྱེ་བ་དང་། ཅི་ཕྱིར་ཞེས་པའི་དྲི་བས་ཀྱང་དེ་དང་འབྲེལ་བའི་ལན་གྲངས་ངེས་དང་། ཆོས་གསུམ་པོ་དེ་ཉེར་ལེན་ཅན་དུ་འཇོག་པའི་རྒྱུ་དང་།
ཕུང་པོ་སོགས་ཀྱི་མཚན་ཉིད་དེ་རང་བཞིན་དང་། དེ་རྣམས་ཀྱི་རྣམ་གཞག་དངོས་པོ་སྟེ་ནང་ཚན་གྱི་དབྱེ་བ་དང་དེའི་ངོ་བོ་རྒྱས་པར་སྟོན་པ་དང་ཕུང་པོ་སོགས་སོ་སོའི་གོ་རིམ་དེ་ལྟར་སྟོན་པའི་དགོས་པ་དང་ཕུང་པོ་སོགས་ཀྱི་དོན་སྒྲའི་ངེས་ཚིག་དང་ཕུང་པོ་རྣམས་ཀྱི་དཔེ་དང་གསུམ་པོ་རྣམས་ཀྱི་རྣམ་པའི་དབྱེ་བ་དང་བསྡུས་ལ་སོགས་པ་རྣམ་པ་བཞིའོ། ། དེ་ཉིད་ནི་ཆོས་གསུམ་པོ་དེ་ཉིད་ཀྱིས་བསྡུས་པ་དང་མཚུངས་ལྡན་གྲོགས་དང་གྲོགས་ཅན་དུ་འགྱུར་ཚུལ་དང་། དེ་རྣམས་ས་བོན་དབང་མངོན་གྱུར་དུ་ལྡན་ཚུལ་དང་། དེ་རྣམས་ཉིད་ཚུལ་གཞན་གྱིས་གཏན་ལ་འབེབས་པ་རྣམ་པར་ངེས་པའོ། ། དེ་ཡང་བཞིར་དབྱེ་སྟེ། བདེན་པ་རྣམ་པར་ངེས་པ་དང་ཆོས་དང་ཐོབ་པ་དང་འབེལ་གཏམ་རྣམ་པར་ངེས་པའི་དབྱེ་བས་སོ། ། དེ་ལྟར་བཅུ་དྲུག་ནི་ཀུན་ལས་བཏུས་པའི་ཞེས་པ་འཕེན་པས་ཕུང་པོ་དང་ཁམས་དང་སྐྱེ་མཆེད་ཀྱི་དང་པོའི་ཚིག་ཕྱིས་པ་སྟེ། ཆོས་མངོན་པ་ཀུན་ལས་བཏུས་པའི་སྤྱི་སྟེ་བསྡུས་པའི་སྡོམ་ཡིན་ནོ། ། དེའི་གྲངས་དང་གོ་རིམ་ངེས་པ་ནི་སྤྱིར་གྲངས་དང་གོ་རིམ་དང་ཚིག་དོན་རྣམས་བརྗོད་འདོད་ཙམ་གྱིས་ངེས་པ་སྟེ།
དཔལ་ལྡན་ཆོས་ཀྱི་གྲགས་པས། བརྗོད་འདོད་ངེས་པའི་རྒྱུ་ཡིན་ཞིང་ཞེས་གསུངས་པ་ལྟར་རོ། ། འདིའི་ཚུལ་ཕྱོགས་ཙམ་ཞིག་བདག་གིས་འཆད་ཉན་གསལ་བར་བཤད་པས་དེར་བལྟ་བར་བྱའོ། ། དེས་ན་འདིར་ཡང་བརྗོད་འདོད་ཀྱིས་མང་པོ་གསུངས་པ་རྣམས་དགོས་པ་ཆུང་བས་ན་སློབ་དཔོན་ཉིད་ཀྱིས་གདུལ་བྱ་རྣམས་ལ་ཤེས་རབ་བསྐྱེད་པའི་ཆེད་དུ་ཤེས་བྱའི་གནས་ཀྱི་གཙོ་བོ་བསྡུས་ནས་དོན་འདི་སྙེད་ཅིག་གོ་རིམ་འདིས་གསུངས་པར་བཞེད་པས་དེ་ལྟར་གསུངས་པའོ། ། ཡང་སློབ་དཔོན་ཡེ་ཤེས་བཤེས་གཉེན་གྱིས་གོ་རིམ་ངེས་པའི་རྒྱུ་འདི་ལྟར་འཆད་དེ། དང་པོར་ཟག་བཅས་དང་ཟག་མེད་ཀྱི་ཆོས་རྣམས་མ་ཕྱེ་བར་འདིས་ཀུན་བསྡུས་པ་དེ་བསྟན་པའི་ཆེད་དུ་ཕུང་པོ་སོགས་ཀྱི་གྲངས་ངེས་པ་དགོས་པ་དང་བཅས་པ་མཛད་ཅིང་། ཆོས་དེ་རྣམས་རྣམ་པར་ཕྱེ་ནས་རྟོགས་པའི་ཆེད་དུ་ཉེར་ལེན་གྱི་སྒོ་ནས་སེམས་པའོ། ། མཚན་ཉིད་བཀོད་པའི་ཕུང་པོ་སོགས་ཀྱི་རྣམ་གཞག་སྟོན་པས་མཚན་ཉིད་སྔོན་དུ་འགྲོ་བའི་རྣམ་གཞག་གོ ། རྣམ་པར་གཞག་པ་དེ་ལ་གོ་རིམ་དང་གོ་རིམ་བཤད་པ་ལ་བལྟོས་ཏེ་དོན་དང་དོན་གྱི་རྗེས་སུ་འབྲངས་པས་དཔེ་དང་དབྱེ་བ་སྔོན་དུ་འགྲོ་བས་བསྡུ་བ་དང་བསྡུ་བ་གཏན་ལ་འབེབས་པ་རྣམས་ཀྱི་མཚུངས་ལྡན་དང་ཇི་ལྟར་མཚུངས་པར་ལྡན་པ་བཞིན་ལྡན་པའོ་ཞེས་རྣམ་གཞག་སོགས་རྣམས་གོ་རིམ་སོགས་རྣམས་ལས་སྔ་མ་སྔ་མར་བཤད་དོ། ། རྣམ་པར་ངེས་པ་ནི་བརྗོད་པར་བྱ་བ་མང་བ་དང་རྒྱུ་སྟོན་པ་གཙོ་ཆེ་བས་ན་ཐ་མར་བཤད་ལ།
དེ་ལ་ཡང་བསྟན་བྱ་བདེན་པ་དང་དེ་དང་འབྲེལ་བ་སྟོན་བྱེད་ཆོས་དང་དེའི་རྒྱུ་ཅན་འཐོབ་པ་དང་དེ་སྔོན་དུ་འགྲོ་བ་ཅན་འབེལ་གཏམ་ཡིན་པས་རིམ་པ་བཞིན་བཤད་དོ་ཞེའོ། ། འདིའང་བརྗོད་འདོད་ཀྱིས་བཀོད་པ་ཉིད་དོ། ། ལུས་དེའི་དབྱེ་བ་ནི་རིགས་ཐིགས་འགྲེལ་པར། རབ་ཏུ་བྱེད་པའི་ལུས་ནི་གཉིས་ཏེ་སྒྲ་དང་དོན་ཏོ་ཞེས་པ་ལྟར་རོ། ། ཡན་ལག་རྒྱས་བཤད་ལ་གཉིས། མཚན་ཉིད་དང་རྣམ་པར་ངེས་པ་ཀུན་ལས་བཏུས་པའོ། ། དང་པོ་ལ་བཅུ་གཉིས། ཕུང་པོ་ཁམས་སྐྱེ་མཆེད་ཀྱི་ངོ་བོའི་དབྱེ་བ་དང་། གྲངས་ངེས་པ་དང་། ཟག་བཅས་ཉེར་ལེན་དུ་བསྟན་པ་དང་།
ཆོས་གསུམ་པོའི་མཚན་ཉིད་དང་། སོ་སོའི་རྣམ་གཞག་དང་། གོ་རིམ་དང་། སྒྲའི་དོན་དང་། དཔེ་དང་། རྣམ་པའི་དབྱེ་བ་དང་། བསྡུས་པ་དང་། མཚུངས་ལྡན་དང་། ལྡན་པའོ། ། དང་པོ་ལ་གཉིས་ལས།
དྲི་བ་ནི་བདེ་བར་གཤེགས་པས་ཆོས་མངོན་པ་རྣམས་ནི་འགྲོ་བ་རྣམས་ལ་ཆོས་རབ་ཏུ་རྣམ་པར་འབྱེད་པའི་ཤེས་རབ་བསྐྱེད་ནས་སྲིད་པ་ལས་བསྒྲལ་བའི་ཆེད་དུ་གསུངས་པ་སྟེ་མཛོད་དུ། ཆོས་རྣམས་རབ་ཏུ་རྣམ་འབྱེད་མེད་པར་ཉོན་མོངས་རྣམས། ། གང་ཕྱིར་ཉེ་བར་ཞི་བར་བྱ་བའི་ཐབས་མེད་ལ། ། ཉོན་མོངས་པས་ཀྱང་འཇིག་རྟེན་སྲིད་མཚོ་འདིར་འཁྱམས་ཏེ། དེ་བས་དེའི་རྒྱུར་འདི་ནི་སྟོན་པས་གསུངས་སོ་ལོ། ། ཞེས་པ་ལྟར་རོ། ། ཆོས་རབ་ཏུ་འབྱེད་པ་ཡང་ཆོས་མངོན་པ་ལ་བལྟོས་ཏེ། དེའི་འགྲེལ་པར་ཆོས་མངོན་པ་བསྟན་པ་མེད་པར་ནི་སློབ་མས་ཆོས་རབ་ཏུ་རྣམ་པར་དབྱེ་བར་མི་ནུས་ཤིང་ཞེས་པས་སོ། ། དེས་ན་ཁྱོད་ཤེས་རབ་ཕུལ་བྱུང་དང་ལྡན་པ་ལས། མཁས་པའི་ཆེད་དུ་མངོན་པའི་མདོ་འཆད་ན་མདོ་ལས་འབྱུང་བའི་ཕུང་པོ་རྣམས་ནི་དུ་ཞེས་སོགས་གསུམ་མོ། །
ལན་ལ་གཉིས་ཏེ། དངོས་དང་། ཕྱེ་བ་དེ་གཏན་ལ་དབབ་པའོ། ། དང་པོ་ལ་གསུམ་ལས་ཕུང་པོའི་དབྱེ་བ་ལ་བཞི། དབྱེ་གཞི། དབྱེ་གྲངས། དབྱེ་བའི་དངོས་པོ། ཚིག་སྡུད་ལ་རྩོད་པ་སྤོང་བའོ། ། དང་པོ་ནི་ཁྱད་པར་མ་ཕྱེ་བར་དུ་མ་སྤུངས་པའི་ཕུང་པོ་རྣམས་ནིའོ། ། གཉིས་པ་ནི་ལྔ་ཁོ་ན་སྟེའོ། །
གསུམ་པ་ནི་གཞིག་ཅིང་གཞོམ་དུ་རུང་བས་གཟུགས་ཏེ་དེ་ཁོ་ནའམ་དེའི་ཕུང་པོའོ། ། ཉམས་སུ་མྱོང་བས་ན་ཚོར་བའོ། ། འདུས་ཏེ་ཤེས་པས་འདུ་ཤེས་སོ། ། སེམས་འདུ་བྱེད་པས་སམ་རྒྱུ་རྐྱེན་གྱིས་འདུ་བྱེད་པས་འདུ་བྱེད་དོ། ། ཡུལ་རྣམ་པར་ཤེས་པར་བྱེད་པས་ན་རྣམ་པར་ཤེས་པའོ། ། བཞི་པ་ནི་སྤྱིར་སྒྲའི་རྣམ་དབྱེ་བརྒྱད་ཏེ། དང་པོ་དོན་ཙམ་སྟོན་པ་ཐུབ་པ་བྱོན། ། གཉིས་པ་བྱ་བའི་ལས་ཐུབ་པ་ལ་མཆོད། གསུམ་པ་བྱེད་པ་པོ་ཐུབ་པས་བདུད་བཏུལ། བཞི་པ་དགོས་ཆེད་མཁས་པའི་ཆེད་དུ་ནན་ཏན་བྱའོ། །
ལྔ་པ་འབྱུང་ཁུངས་སངས་རྒྱས་ལས་ཆོས། དྲུག་པ་འབྲེལ་པ་རྒྱལ་བའི་སྲས། བདུན་པ་གནས་གཞི་མཉན་ཡོད་ན་སྟོན་པ། བརྒྱད་པ་འབོད་པ་ཀྱེ་སྟོན་པ་ཞེས་པ་ལྟ་བུའོ། ། དེ་རྣམས་དངོས་སུ་ཡོད་པ་དང་དངོས་སུ་མེད་ཀྱང་ཚིག་སྔ་ཕྱི་བར་ནས་སྡུད་པ་ཚིག་སྡུད་དེ་འདིར་ཡང་ལེགས་པར་སྦྱར་བའི་སྐད་ལ་རུ་པ་སྐན་དྷ་ཞེས་པ་གཟུགས་ཕུང་པོ་ཞེས་སོགས་ཚིག་སྡུད་དུ་ཡོད་དོ། ། དེ་ལ་འདི་རྣམས་ཨུད་པ་ལ་ཡང་ཡིན་ལ་སྔོན་པོ་ཡང་ཡིན་པས་ཨུད་པ་ལ་སྔོན་པོ་ཞེས་པ་ལྟར་གཞི་མཐུན་གྱི་བསྡུ་བ་ཡིན་ནམ་ལྷས་བྱིན་གྱི་ཞང་པོ་ལ་ལྷས་བྱིན་ཞང་པོ་ཞེས་པ་ལྟར་དྲུག་པ་དེའི་སྐྱེས་བུའི་བསྡུ་བ་ཡིན། དང་པོ་གཟུགས་ཁོ་ན་ཕུང་པོའོ་ཞེས་སོགས་གཞི་མཐུན་དུ་མི་རིགས་ཏེ། ཕུང་པོ་རྫས་སུ་མེད་པ་བཏགས་པ་ཙམ་སྟེ། གཟུགས་སོགས་དང་གཅིག་ཏུ་གཞི་མཐུན་པ་མེད་པའི་ཕྱིར་རོ། ། གཉིས་པ་ཡང་མི་འཐད་དེ་དངོས་པོ་ཐ་དད་བྲམ་ཟེ་དང་རིལ་བ་ལྟ་བུ་གཉིས་ཡོད་ན་འབྲེལ་བར་འགྱུར་བ་ལ་ཕུང་པོ་ནི་རྫས་སུ་མེད་པས་གཟུགས་སོགས་རྟེན་ལས་དེ་ཉིད་དང་གཞན་དུ་བརྗོད་དུ་མེད་པའི་ཕྱིར་རོ་ཞེ་ན།
སྐྱོན་མེད་དེ་སྤྱིར་དོན་མེད་ཀྱང་དེའི་སྒྲ་བརྗོད་འདོད་ཙམ་གྱིས་འཇུག་པས་ན་གཟུགས་སུ་བྱས་པ་བཏགས་པ་ཙམ་དང་ལུས་རྫས་ཡོད་ལ་གཟུགས་སུ་བྱས་པའི་ལུས་ཞེས་གཞི་མཐུན་བྱས་པ་མཐོང་བའི་ཕྱིར་དང་སྔ་ན་མེད་པ་དངོས་མེད་གཟུགས་ལས་དེ་ཉིད་དང་གཞན་དུ་བརྗོད་དུ་མེད་པ་ལ་ཡང་གཟུགས་ཀྱི་སྔ་ན་མེད་པ་ཞེས་དྲུག་པ་དེའི་སྐྱེས་བུ་སྦྱོར་བ་མཐོང་བའི་ཕྱིར་རོ། ། འདིར་དྲུག་པའི་ཚིག་སྡུད་དོ་ཞེས་བྱེ་བཤད་དོ། ། དེ་ལྟར་ན་གཟུགས་དང་འབྲེལ་བའི་ཕུང་པོ་ནི་གཟུགས་ཀྱི་ཕུང་པོ་ཞེས་ཚིག་རྣམ་པར་སྦྱར་རོ། ། སློབ་དཔོན་ཡེ་ཤེས་ཀྱིས་གཞི་མཐུན་གྱི་བསྡུ་བའོ་ཞེའོ། ། དེ་ལྟར་ན་གཟུགས་ཀྱང་ཡིན་ལ་ཕུང་པོ་ཡང་ཡིན་པས་གཟུགས་ཀྱི་ཕུང་པོ་ཞེས་སོགས་སུ་ཚིག་རྣམ་པར་སྦྱར་རོ། ། འདིར་ཞེའོ་ཞེས་སྦྱར་བ་ཐམས་ཅད་ནི་སློབ་དཔོན་ཡེ་ཤེས་བཤེས་གཉེན་གྱིས་བཤད་པར་བལྟའོ། ། ཁམས་ཀྱི་དབྱེ་བ་ལ་དབྱེ་གཞི་ནི་ཁམས་རྣམས་ནིའོ། ། དབྱེ་གྲངས་ནི་བཅོ་བརྒྱད་དེའོ། ། དབྱེ་དངོས་ནི། མ་ཟད་བར་དུ་གཟུགས་སྤྱོད་དང་གཡོ་ཞིང་སྐད་ཅིག་པ་ཉིད་དང་།
མིག་དང་འདྲེན་བྱེད་དང་གསལ་བྱེད་དང་ཁྲིད་བྱེད་དེ་རྣམ་པ་བཞི་པོར་གྲགས་པ་དང་མཛེས་པའི་ལས་ལས་གྱུར་པ་ཡིན། ཞེས་སའི་སྟོད་འགྲེལ་དུ་བཤད་པ་ལྟར་མིག་གོ ། བྱེད་པ་མེད་ལ་རང་གི་མཚན་ཉིད་འཛིན་པས་སམ་ཉེར་སྤྱོད་འཛིན་པས་ཁམས་སོ། ། ཡང་ན་མིག་མངོན་གྱུར་སྐྱེད་པའི་ས་བོན་ནི་མིག་འབྲས་བུར་འཛིན་པས་དེའི་ཁམས་སོ། ། ཡུལ་ལ་དེ་དང་དེར་བརྟག་ཏུ་རུང་བ་དང་གནོད་པར་བྱར་རུང་བས་གཟུགས་སོ། ། མིག་གི་དབང་པོ་ལ་བརྟེན་ནས་གཟུགས་ཀྱི་ངོ་བོ་རྣམ་པར་ཤེས་པར་བྱེད་པས་ན་དེའོ། ། འདི་ལ་གྲག་པ་རྣམས་དམིགས་པས་རྣ་བའོ། ། རྗོད་བཞིན་དུ་འཇིག་པས་སམ་འདི་ལ་སྨྲ་བ་སྣ་ཚོགས་གནས་པས་ན་སྒྲའོ། ། དྲི་རྣམས་སྣོམ་པས་སྣའོ། ། རྫི་ཕྱོགས་སུ་འགྲོ་ཞིང་རྒྱུག་པས་ན་དྲིའོ། །
བཀྲེས་པའི་ཉམས་ཆུང་པ་སེལ་བ་དང་རྗོད་པ་སྣ་ཚོགས་ལ་འདྲེས་ཏེ་བོད་པར་བྱེད་པས་ལྕེའོ། ། མྱང་བར་བྱ་བས་སམ་ནད་རྣམས་སྡུད་པས་རོའོ། ། དབང་པོ་མཐའ་དག་གི་རྗེས་སུ་སོང་བས་ན་ལུས་སོ། ། ལུས་ཀྱིས་རེག་པར་བྱ་བས་རེག་བྱའོ། ། ཡུན་རིང་པོ་ནས་བྱིས་པ་རྣམས་ཀྱིས་བཅོས་ཤིང་བསྲུངས་ལ་བདག་དང་བདག་གི་སོགས་སུ་བཟུང་བས་ན་ཡིད་དོ། ། ཡིད་ཀྱི་ཡུལ་འབའ་ཞིག་ཏུ་འཛིན་པས་ན་ཆོས་ཏེ་ངེས་ཚིག་དེ་རྣམས་སའི་དངོས་གཞིར་རོ། ། སྐྱེ་མཆེད་ཀྱི་ངོ་བོའི་དབྱེ་བ་ལ་གསུམ་སྟེ་གོ་སླའོ།་་་་་ སྐྱེ་མཆེད་ནི་ཉེར་སྤྱོད་སྐྱེ་བའི་སྒོ་བྱེད་པས་སོ། ། འོ་ན་མིག་སོགས་བཅུ་ཆར་གཟུགས་ཡིན་ཡང་མིག་གི་ཡུལ་ཁོ་ན་ལ་གཟུགས་ཞེས་དང་ཀུན་ཆོས་ཡིན་ཡང་ཐ་མ་ཁོ་ན་ལ་ཆོས་ཞེས་བརྗོད་པ་ཅི་ཞེ་ན། གཞན་ལ་མིང་སོ་སོར་བཏགས་པས་བྱེ་བྲག་གི་དོན་དང་བསྟན་དུ་ཡོད་ཅིང་ཐོགས་པ་དང་བཅས་པས་གཟུགས་ཀྱི་གཙོ་བོ་ཡིན་པའི་ཕྱིར་ཞིང་།
སྔ་མ་ལྟར་བྱེ་བྲག་གི་དོན་དང་ཚོར་བ་སོགས་ཆོས་མང་པོ་དང་ཆོས་ཀྱི་མཆོག་མྱ་ངན་ལས་འདས་པ་ཡང་བསྡུས་པའི་ཕྱིར་ཏེ། ཆོས་མངོན་པ་མཛོད་དུ། ། བྱེ་བྲག་དོན་དང་གཙོ་བོའི་ཕྱིར། ། ཆོས་མང་བ་དང་མཆོག་བསྡུས་ཕྱིར། ། གཅིག་ནི་གཟུགས་ཀྱི་སྐྱེ་མཆེད་དང་། ། གཅིག་ནི་ཆོས་ཞེས་བྱ་བར་བརྗོད། ། ཅེས་པ་ལྟར་རོ། ། དེ་རྣམས་གཏན་ལ་དབབ་པ་ནི་ཆོས་སུམ་བཅུ་རྩ་ལྔ་པོ་དེ་རྣམས་རྫས་སུ་གྲུབ་པའམ་བཏགས་པ་ཙམ་ཞིག་ཡིན་ཞེ་ན། རྫོགས་པའི་སངས་རྒྱས་ཀྱིས་ཆོས་དེ་ལྟར་གསུངས་པ་ལ་ནང་པའི་གྲུབ་མཐའ་བཞི་ལས། བྱེ་བྲག་གི་བཤད་མཛོད་ཆེན་པོའི་རྗེས་སུ་འབྲངས་པའི་བྱེ་བྲག་སྨྲ་བ་རྣམས་ནི།
ཀུན་རྫས་སུ་གྲུབ་པར་འདོད་དེ་གཟུགས་ཀྱིས་བསྡུས་པ་རྣམས་ནི་འབྱུང་བ་དང་འབྱུང་འགྱུར་བེམ་པོ་ཤེས་པ་རྣམ་མེད་ཀྱི་དོན་ཏེ་རྡུལ་ཕྲན་དང་རགས་པའོ། ། རྡུལ་ཕྲན་ཆ་མེད་དབུས་རྡུལ་ལ་ཕྱོགས་དྲུག་གི་རྡུལ་གྱིས་བསྐོར་བ་བར་དང་བཅས་པ་སྟེ། ཕྱི་རོལ་དོན་སྒྲུབ་ཏུ། ། ཐ་དད་ཕྱོགས་ནས་མང་པོ་དག ། འགའ་ལ་ཀུན་ནས་བསྐོར་ཙམ་དུ། ། བརྗོད་པར་ཟད་ཀྱི་རྡུལ་དེ་ནི། ། ཆ་ཤས་བཅས་པའི་བདག་ཉིད་མིན། ། ཞེས་སོ། ། དེ་ལ་རགས་པར་སྣང་བ་ནི་གཡག་རྔ་དང་། ནེ་བསིང་ལྟ་བུ་སྟེ་དེ་རྣམས་ཕན་ཚུན་མི་འགྱེས་པ་ནི་འཛིན་པར་བྱེད་པའི་རླུང་གིས་བསྡུས་པས་སོ། །
རགས་པ། བློས་ཕྱེ་ན་གཟུགས་ཀྱི་བློ་འདོར་བས་རྫས་སུ་མེད་པར་འདོད་དོ་ཞེས་མང་པོ་གསུང་བ་ནི་མི་མད་ཅིང་། གཉག་ན། རེ་རགས་པའང་རྫས་སུ་འདོད་དེ་དབྱིབས་རྫས་སུ་འདོད་པས་སོ་ཞེས་གསུང་བ་མད་དེ། རྡུལ་ཕྲན་གང་རྣམས་ཕྲད་གྱུར་ཅིང་། ། རིགས་མཐུན་བྱ་བ་གཅིག་བྱེད་པ། ། དེ་རྣམས་འདུས་པ་ཞེས་བརྗོད་ན། ། དེ་རྣམས་རྫས་མེད་ག་ལ་ཞིག ། ཅེས་པ་དང་མཐུན་ནོ། ། དེས་ན་རྡུལ་ཕྲན་སྣང་བ་ལ་རྟོག་པས་རགས་པར་ངེས་པར་འདོད་དེ།
རྣམ་པར་རྟོག་པའི་ཤེས་པ་ཡིས། ། དེ་གཅིག་ཉིད་དུ་ངེས་པར་བྱེད། ། དེ་ཕྱིར་རང་གི་མཚན་ཉིད་ཀྱི། ། རྣམ་པར་ཤེས་ལ་རྡུལ་ཕྲན་རྣམས། ། མི་སྣང་ཞེས་ནི་སྨྲ་བ་གང་། ། དེ་རྣམས་ཐམས་ཅད་སྒྲུབ་མ་ཡིན་ཞེས་སོ། ། སེམས་ཀྱིས་བསྡུས་པ་ནི་རྣམ་ཤེས་ཚོགས་དྲུག་དོན་གྱི་རྣམ་པ་མ་ཤར་བར་དོན་ཉིད་ཅེར་ཕྲད་དུ་འཛིན་པ་སྟེ། ཡེ་ཤེས་སྙིང་པོ་ཀུན་བཏུས་་་་་་དབང་སྐྱེས་བློ་ནི་རྣམ་མེད་ཀྱིས། ། ཕྲ་རབ་བསགས་པ་དངོས་སུ་རིག ཅེས་སློབ་དཔོན་འཕགས་པའི་ལྷས་གསུངས་པ་ལྟར་རོ། །
བློ་དོན་ཐ་དད་དུས་མཉམ་ལ་འབྲེལ་པ་མེད་པས་གཟུང་འཛིན་དུ་མི་འཐད་དོ་ཞེ་ན། ཆོས་མངོན་པ་པ་རྣམས་འཆད་པར་འགྱུར་བ་ལྟར་དམིགས་རྐྱེན་དང་ཤེས་པ་དག་དུས་མཉམ་པའི་རྒྱུ་འབྲས་སུ་འདོད་ཅིང་རྟོག་གེ་པ་ལ་ལ་རྒྱུ་ཚོགས་པ་གཅིག་ལས་སྐྱེས་པས་མཚེ་མ་སྤུན་ལྟ་བུའི་འབྲེལ་པས་འཐད་པར་འདོད་ད། དོན་སྒྲུབ་ཏུ། གང་གིས་ལྷན་ཅིག་མྱོང་འགྱུར་བ། ། ཚོགས་པ་སྔ་མ་ཁོ་ན་ལས། ། ཤེས་པ་ཡུལ་བཅས་སྐད་ཅིག་དེ། ། སྣང་བ་དང་བཅས་གཟུགས་བཞིན་ནོ། ། ཞེས་པ་ལྟར་རོ། ། རྣམ་པ་མེད་ན་མིག་ཤེས་ཀྱིས་སྒྲ་ཡང་རིག་པར་ཧ་ཅང་ཐལ་བ་ཡང་མད་དེ་དེ་ལྟ་བུའི་རང་བཞིན་མ་ཡིན་པའི་ཕྱིར་དང་། དོན་དེ་དག་དབང་པོ་ཐ་དད་ཀྱི་ཡུལ་ཡིན་པའི་ཕྱིར་རོ། །
གཟུགས་སྒྲ་ལ་སོགས་དོན་རྣམས་ནི། ། དབང་པོ་ཐ་དད་སྤྱོད་ཡུལ་ལོ། ། དེས་ན་དེ་དག་གཅིག་པུ་ཡི། ། མྱོང་བར་བྱ་བ་མ་ཡིན་འདིར། ། ཞེས་པ་ལྟར་རོ། ། སེམས་བྱུང་གིས་བསྡུས་པ་རྣམས་ཀྱང་རྫས་གྲུབ་རྣམ་མེད་དོ། ། དེ་གཉིས་ཀ་ཡང་རང་རིག་མེད་པ་སྟེ། དོན་གསང་བ་རྣམ་པར་བཤད་པ། རང་རིག་པ་ཁས་མི་ལེན་པའི་ཕྱིར་ཞེས་པ་ལྟར་རོ། །་་་་་ བྱེ་བྲག་སྨྲ་བ་སོགས་ནི་རིག་པའི་མངོན་སུམ་ཡང་རིགས་པ་མ་ཡིན་ཏེ་རང་ཉིད་ལ་བྱེད་པ་འགལ་བའི་ཕྱིར་རོ་ཞེས་ཟེར་རོ། །
འདི་ཀ་མ་ལ་ཤི་ལས་རིགས་ཐིགས་ཀྱི་ཕྱོགས་སྔར་བཀོད། མི་ལྡན་པའི་འདུ་བྱེད་ཀྱིས་བསྡུས་པ་རྣམས་ཀྱང་གཟུགས་སེམས་སེམས་བྱུང་རྣམས་ལས་ཐ་དད་རྫས་གྲུབ་བོ། ། འདུས་མ་བྱས་ཀྱིས་བསྡུས་པ་ཡང་རྒྱུ་རྐྱེན་གྱིས་མ་སྐྱེས་པ་རྟག་པའི་རྫས་སུ་འདོད་དོ། ། བཅོམ་ལྡན་འདས་ཀྱི་མདོ་སྡེ་ལ་རོལ་ཅིང་རྩེ་བར་བྱེད་པའི་མདོ་སྡེ་པ་རྣམས་ནི་ཕུང་པོ་གསུམ་དང་གཟུགས་དང་འདུ་བྱེད་ཀྱི་ཕལ་ཆེ་རེ་དང་ཡིད་ཀྱི་ཁམས་དང་ཆོས་ཀྱི་ཕྱོགས་གཅིག་མ་གཏོགས་པ་ཁམས་ཕྱེད་དང་བཅུ་བདུན་དང་སྐྱེ་མཆེད་ཕྱེད་དང་བཅུ་གཉིས་རྫས་སུ་གྲུབ་པར་འདོད་དོ། ། དེ་ལ་གཟུགས་ནི་རྡུལ་ཕྲན་དང་དེས་བརྩམས་པའི་རགས་པ་གཉིས་ཏེ་རིང་པོ་ལ་སོགས་པའི་དབྱིབས་ནི་རྫས་སུ་མེད་ཅིང་རྡུལ་ཕྲན་ནི་མ་འབྱར་ཡང་བར་མེད་པ་སྟེ། རྡུལ་རྣམས་མི་རེག་ཀྱང་བར་མེད་པས་རེག་པར་འདུ་ཤེས་སོ་ཞེས་པ་ལྟར་རོ། ། སེམས་ནི་རྣམ་ཤེས་ཚོགས་དྲུག་སྟེ་ཡུལ་གྱི་རྣམ་པ་དང་བཅས་པའོ། ། དེས་ན་མིག་ཤེས་ལ་གཟུགས་སྣང་བ་སོགས་ནི་རང་ལ་དོན་གྱི་གཟུགས་བརྙན་ཤར་བར་སྣང་བས་ཤེས་པ་ཉིད་ཡིན་ཏེ་ཤེལ་དག་པ་ལ་སྣང་བའི་གཟུགས་བརྙན་དྲུང་གི་ཚོན་གྱི་རྣམ་པར་སྐྱེས་པ་ནི་ཚོན་མིན་པ་བཞིན་ནོ། ། དེ་ཚད་མ་རྣམ་འགྲེལ་དུ། དེ་ཕྱིར་བདེ་སོགས་རང་ཉིད་ལ། །
འཕོས་པའི་དོན་ནི་སྣང་བ་དང་། ། རང་བདག་རིག་བྱེད་འདི་དག་ནི། ། དོན་ལས་སྐྱེས་པ་ཙམ་དུ་ཟད། ། ཅེས་སོ། ། ཡེ་ཤེས་སྙིང་པོ་ཀུན་ལས་བཏུས་པར། ཤེས་པ་རྣམ་བཅས་སྐྱེད་བྱེད་ནི། ། དབང་པོའི་སྤྱོད་ཡུལ་སྣང་བ་མིན། ། ཞེས་པ་ལྟར། ཤེས་པ་སྐྱེད་བྱེད་ཤེས་པ་ལས་སྐད་ཅིག་གཅིག་པས་སྔ་བའི་ཡུལ་ནི་གཟུང་དོན་དོན་གྱི་རྣམ་པ་འཇོག་བྱེད་དེ། དེ་ལ་གངས་ཅན་སྔ་རབས་པས་དོན་ལྐོག་ན་མོ་ཞེས་བཏགས་ཤིང་ཕྱི་རབས་པ་ཕལ་ཆེར་མིང་དེས་བསྒྲིབས་ནས་ལྐོག་ན་མོ་ནི་ག་ཤེད་ན་ཡོད་པའི་ཤ་ཟ་ལྟར་སེམས་སོ། །
དེ་ལྟར་གཟུང་འཛིན་དུས་མི་མཉམ་ཡང་འདྲ་བ་སྐྱེད་བྱེད་ཡུལ་དང་སྐྱེས་ལ་འདྲ་བ་ཡུལ་ཅན་དུ་འཐད་དེ་རྣམ་་་་་་འགྲེལ་ངེས་སུ། ། དུས་ཐ་དད་པས་ཅི་ལྟར་གཟུང་། ཅེ་ན་རིགས་པ་ཤེས་པ་ཡིས། ། ཤེས་པའི་རྣམ་པ་འཇོག་ནུས་པའི། ། རྒྱུ་ཉིད་ལ་ནི་གཟུང་བར་ཤེས། ། ཞེས་པ་ལྟར་རོ། ། ཡིད་ཀྱི་ཁམས་ནི་རྣམ་ཤེས་ཁམས་དྲུག་ལས་རྫས་གཞན་དུ་མེད་དོ། ། སེམས་ལས་བྱུང་བའང་རྣམ་པ་དང་བཅས་པ་རྫས་གྲུབ་བོ་དེ་གཉིས་ཀའང་རང་དང་ངོ་བོ་གཅིག་པའི་དོན་གྱི་རྣམ་པ་རིག་པས་རང་རིག་མཚན་ཉིད་པ་དང་དོན་རིག་བཏགས་པ་བ་སྟེ། རང་གི་ངོ་བོ་གྱུར་སྣང་བ། ། དེ་ཚེ་མྱོང་བར་གྲུབ་ཕྱིར་རོ། །
ཞེས་དང་། དོན་འཇོག་དེ་ཡི་བདག་ཉིད་ཕྱིར། ། རང་རིག་ཡིན་ཡང་དོན་རིག་ཉིད། ། ཅེས་པ་ལྟར་རོ། ། རིག་བྱེད་མ་ཡིན་པ་དང་ལྡན་མིན་འདུ་བྱེད་འདུས་མ་བྱས་ནི་རྫས་སུ་མ་གྲུབ་པར་འདོད་དོ། རྣམ་རིག་ཙམ་དུ་སྨྲ་བ་རྣམས་ནི་ཕུང་པོ་ནི་གཟུགས་རངས་པོ་དང་འདུ་བྱེད་ཀྱི་ཕྱོགས་གཅིག་མ་གཏོགས་པ་ཕྱེད་དང་བཞི་དང་། ཁམས་ནི་རྣམ་ཤེས་ཁམས་བདུན་དང་ཆོས་ཀྱི་ཁམས་ཀྱི་ཕྱོགས་གཅིག་སེམས་བྱུང་སྟེ་ཕྱེད་དང་བརྒྱད་དང་། སྐྱེ་མཆེད་ནི་ཡིད་དང་ཆོས་ཀྱི་ཕྱོགས་གཅིག་སྟེ་ཕྱེད་གཉིས་བདེན་པར་འདོད་དོ། ། དེ་ལ་སེམས་ཙམ་ཕྱི་རོལ་གྱི་དོན་ཁས་བླངས་ཞེས་བྱ་བ་གཟུགས་བདེན་དངོས་སུ་འདོད་ཅིང་དེས་ན་ཆོས་གསུམ་བདེན་པ་ནི་གྲངས་མདོ་སྡེ་པ་ཙམ་ཞིག་ཡོད་ལ་གཞུང་འདི་དེའི་ལུགས་སྟོན་པའོ་ཞེས་གསུང་བ་ནི་མི་མད་དེ། ཕྱིའི་དོན་བདེན་པ་ཁས་ལེན་ན་སེམས་ཙམ་དུ་མི་རུང་བས་བུ་སྐྱེད་པའི་མོ་གཤམ་བཞད་གད་ཀྱི་གནས་ཉིད་ཀྱི་ཕྱིར་དང་།
འདི་ཉིད་དུའང་གཟུགས་རྫས་སུ་གྲུབ་པ་མེད་པར་འཇུག་པའི་ཕྱིར་རོ་ཞེས་གསུངས་པས་སོ། ། གང་མ་རིག་པའི་བག་ཆགས་ཀྱིས་བསླད་པའི་འཁྲུལ་པ་ལ་ཇི་ལྟར་སྣང་བ་བཞིན་ཡུལ་དང་ཡུལ་ཅན་འཇོག་པ། རྣམ་འགྲེལ་ངེས་ལས།་་་་་ གཟུང་བ་འཛིན་པ་རིག་པ་རྣམས། ། ཡོད་པ་མིན་ཡང་གཞལ་བྱ་དང་། ། འཇལ་བྱེད་འབྲས་བུར་གནས་པ་འདི། ། ཇི་ལྟར་རྗེས་སུ་སྣང་བཞིན་བྱས། ། ཞེས་པ་དེ་ནི། དོན་དུ་སྣང་བ་བྱིས་པས་དོན་བདེན་པར་བཟུང་བ་ཞིག་ཐ་སྙད་དུ་ཡོད་ཀྱི་དེ་དཔྱད་ན་བརྫུན་པས་དོན་བདེན་པ་མེད་པར་སྟོན་པའོ། ། དེས་ན་འདི་ལ་རྣམ་བདེན་པ་དང་རྣམ་མེད་པ་གཉིས་ཏེ་དང་པོ་ནི་གཟུགས་སོགས་སུ་སྣང་བ་ནི་རྣམ་པ་ཞེས་བྱ་ལ།
དེ་ཤེས་པར་ཡོད་པར་འདོད་པ་སྟེ། དེ་ཡང་དབུ་མ་རྒྱན་དུ། གལ་ཏེ་སྣ་ཚོགས་དེ་གཅིག་ན། ། ཞེས་པ་ལྟར་སྣ་ཚོགས་གཉིས་མེད་དུ་སྨྲ་བ་དང་། ཅི་སྟེ་རྣམ་པའི་གྲངས་བཞིན་དུ། ། རྣམ་པར་ཤེས་པ་ཁས་ལེན་ན། ། ཞེས་པ་ལྟར། རྣམ་པ་དང་ཤེས་པ་གྲངས་མཉམ་དུ་འདོད་པའོ། ། གཉིས་པ་ནི་སྣང་བ་འདི་མེད་བཞིན་དུ་སྣང་ཞིང་ཤེས་པས་ཀུན་བཏགས་པར་འདོད་པའོ། ། དེ་དག་གི་ལུགས་ལ་གཟུགས་ནི་བག་ཆགས་ཀྱི་སྟོབས་ཀྱིས་བེམ་དངོས་སུ་སྣང་བ་སྟེ།
ཉི་ཤུ་པར། ། རང་གི་ས་བོན་གང་ལས་སུ། ། རྣམ་རིག་སྣང་བ་གང་འབྱུང་བ། ། དེ་དང་དེ་ཡི་སྐྱེ་མཆེད་ནི། ། རྣམ་པ་གཉིས་སུ་ཐུབ་པས་གསུངས། ། ཞེས་པ་དང་། དམིགས་བརྟག་ཏུ། ། ནང་ལས་ཤེས་བྱའི་ངོ་བོ་ནི། ། ཕྱི་རོལ་ལྟར་སྣང་གང་ཡིན་ཏེ། ། དོན་ཡིན་ཞེས་དང་།
རྣམ་འགྲེལ་དུ། གང་ཚེ་ཤེས་ཆ་དོན་དུ་ནི། ། བཞག་ཕྱིར་ཤེས་པ་ཡུལ་བཅས་པ། ། ཞེས་གསུངས་པ་ལྟར་རོ། ། དེ་སྔ་མས་ཤེས་པ་ཉིད་དེ་ལྟར་སྣང་བར་འདོད་ཅིང་ཕྱི་མས་ཤེས་པ་ཤེལ་སྒོང་དག་པ་ལྟར་སྣང་བའི་དྲི་མས་མ་གོས་པ་དང་སྣང་བ་དེ་སྐྲ་ཤད་ལྟར་མེད་པ་སྣང་བར་འདོད་དོ། ། སེམས་ནི་འཕགས་པ་འདི་ལ་སོགས་པས་རྣམ་ཤེས་ཚོགས་བརྒྱད་དང་རྣམ་མེད་དུ་བཞེད་་་་་་པར་བྱང་ཆུབ་བཟང་པོས་བཤད། དེ། ཐེག་པ་ཆེན་པོའི་བསྡུས་པར། མི་རྟོགས་ཡེ་ཤེས་རྒྱུ་བ་ལ། དོན་ཀུན་སྣང་བ་མེད་ཕྱིར་ཡང་། །
ཞེས་སོགས་གསུངས་པས་སོ། ། སློབ་དཔོན་ཕྱོགས་ཀྱི་གླང་པོ་སོགས་ནི་རྣམ་ཤེས་ཚོགས་དྲུག་དང་རྣམ་བཅས་སུ་བཞེད་དོ་ཞེས་སློབ་དཔོན་བྱང་ཆུབ་བཟང་པོའོ།་་་་་ ས་ཡི་སྙིང་ཀུན་བཏུས་འགྲེལ་པར་རོ། ། བྱང་ཆུབ་སེམས་དཔའ་གཅིག་པུར་སྨྲ་བས་རྣམ་ཤེས་གཅིག་དང་། བཙུན་པ་ཡང་དག་བདེན་པ་སོགས་ཀྱིས་ཚོགས་བརྒྱད་དང་དྲི་མ་མེད་པའི་ཤེས་པ་སྟེ་དགུར་སྨྲ་བར་བྱེད་དོ། ། གང་ལྟར་ཡང་རིག་རྒྱུའི་གཟུང་བ་དོན་གཞན་ཡོད་ན་གཞན་རིག་ཏུ་གྱུར་པ་ལ་གཟུང་འཛིན་མེད་པས་ཤེས་པ་རང་རིག་ཉིད་དེ་རྣམ་འགྲེལ་ངེས་སུ། གཟུང་དང་འཛིན་པ་མེད་པའི་ཕྱིར། ། དེ་ནི་དེ་ལྟར་རང་ཉིད་གསལ། ། ཞེས་པ་ལྟར་རོ། སེམས་ལས་བྱུང་བ་ཡང་སེམས་ལས་རྫས་ཐ་དད་པའམ་ཐ་མི་དད་པའང་རུང་སྟེ་རང་རིག་ཅིང་རྣམ་པས་སྟོང་པའམ་མི་སྟོང་པའོ། །
ལྡན་མིན་འདུ་བྱེད་རྣམས་ནི་དེ་ཁོ་ནར་སེམས་དང་སེམས་བྱུང་གི་གནས་སྐབས་ལ་བཏགས་པ་ཙམ་མོ། ། འདུས་མ་བྱས་ནི་མེད་དགག་ཅང་མེད་པར་བཞེད་དོ། ། དབུ་མ་པ་རྣམས་ནི་ཕུང་པོ་ལ་སོགས་པ་ཀུན་རྫོབ་ཏུ་མ་བརྟགས་ན་ཉམས་དགའ་བ་ཇི་ལྟར་སྣང་བ་བཞིན་དང་དོན་དམ་པ་ན་རྣམ་པ་ཐམས་ཅད་པའི་སྟོང་པ་ཉིད་སྤྲོས་པ་ཐམས་ཅད་དང་བྲལ་བར་བཞེད་དེ།་་་་་ ཇི་ལྟར་སྣང་བཞིན་ངོ་བོའི་ཕྱིར། ། འདི་ལ་དཔྱད་པ་མི་འཇུག་གོ ། གལ་ཏེ་རྣམ་པར་དཔྱད་ན་དོན། ། གཞན་དུ་སོང་བས་གནོད་པར་འགྱུར། ། ཅེས་དང་། མཁས་པའི་མཁས་པ་གྲུབ་པའི་སློབ་དཔོན་ཞི་བ་འཚོའི་ཞབས་ཀྱིས། དབུ་མ་རྒྱན་ལས།་་་་་
མ་བརྟགས་གཅིག་པུ་ཉམས་དགའ་ཞིང་། ། སྐྱེ་དང་འཇིག་པའི་ཆོས་ཅན་པ། ། དོན་བྱེད་པ་དག་ནུས་རྣམས་ཀྱི། ། རང་བཞིན་ཀུན་རྫོབ་པ་ཡིན་རྟོགས། ། ཞེས་དང་། དེ་ཕྱིར་ཡང་དག་ཉིད་དུ་ན། ། དངོས་པོ་གང་ཡང་གྲུབ་པ་མེད། ། ཡང་དག་དུ་ན་སྤྲོས་པ་ཡི། ། ཚོགས་རྣམས་ཀུན་ལས་དེ་གྲོལ་ཡིན། ། ཞེས་གསུངས་པ་ལྟར་རོ། །
དེ་ལྟར་གྲུབ་མཐའ་བཞིའི་སྒོ་ནས་ཤེས་པར་བྱ་སྟེ། རྒྱལ་བའི་དབང་པོས་ཀྱང་། དེ་ལ་བྱེ་བྲག་སྨྲ་བ་བསྟན། ། མདོ་སྡེ་པ་ཡང་དེ་བཞིན་ནོ། ། རྣལ་འབྱོར་སྤྱོད་པ་དེ་ལས་ཕྱིས། ། དེ་ཡི་རྗེས་སུ་དབུ་མ་བསྟན། ། ཅེས་བཀའ་སྩལ་པས་སོ། ། རྒྱས་པར་གཞན་དུ་ཤེས་པར་བྱའོ། ། གྲངས་ངེས་ལ་གསུམ་ལས་ཕུང་པོའི་གྲངས་ངེས་ལ་དྲི་བ་ནི། རྒྱུ་མཚན་ཅིའི་ཕྱིར་ན་ཕུང་པོ་རྣམས་ལྔ་ཁོ་ན་ཡིན་ཏེ།
རྒྱུ་མེད་པར་ལྔར་ངེས་པ་མི་འཐད་ལ་གཟུགས་ཅན་དང་གཟུགས་ཅན་མ་ཡིན་པའི་ཕུང་པོ་གཉིས་སུའང་འདུས་ཤིང་དྲུག་ལ་སོགས་པར་ཡང་དོགས་པས་སོ་ཞེ་ན། ལན་ལ་མདོ་ནི་བདག་གི་གཞི་རྣམ་ལྔ་བརྗོད་པའི་ཆེད་དུ་ལྔ་ཁོ་ན་ཞེས་སྦྱར་་་་་་ཞེས་སོགས་ཏེ། ཡེ་བདག་མེད་ལ་འཇུག་པའི་ཆེད་དུ་ཕུང་པོ་སྟོན་ཞིང་དེ་ལ་གདུལ་བྱ་རྣམས་མི་སྐྲག་པའི་ཆེད་དུ་དང་པོར་འཇིག་རྟེན་ལ་གྲགས་པའི་བདག་དང་བདག་གི་བའི་གཞི་་་་་་ལྟ་བུའམ། དངོས་པོ་་་་་་ལྟ་བུ་བསྟན་པའི་ཆེད་དུའོ་ཞེས་སློབ་དཔོན་ཡེ་ཤེས་ཀྱི་ཊི་ཀས་འཆད་ཅིང་། བླ་མ་རྣམས་ཕུང་པོ་ལྔ་ལ་བདག་དང་བདག་གིར་འཁྲུལ་པའི་འཁྲུལ་གཞི་བསྟན་ནས་བཟློག་པའི་ཆེད་དུ་སྟེ། ཐོ་ཡོར་ལྔ་ལ་མིར་འཁྲུལ་པ་ལ་ཐོ་ཡོར་བསྟན་པ་བཞིན་ནོ་ཞེས་གསུངས་པའང་འཚམས་སོ། ། དེ་ལ་དང་པོ་བཞི་བདག་གི་རྟེན་དང་། ཐ་མ་ནི་བདག་གི་དངོས་པོའམ་རང་བཞིན་ཡིན་པས་བདག་གི་གཞི་སྟེ། འཇིག་རྟེན་ན་ཕལ་ཆེར་རྣམ་ཤེས་ལ་བདག་ཏུ་དང་གཞན་བཞི་ལ་བདག་གིར་འཛིན་པས་སོ། ། རྒྱས་པ་ནི་ལུས་དབང་པོ་གཟུགས་ཅན་ཡོངས་སུ་གཟུང་བ་ཡུལ་དང་བཅས་པ་ནི་་་་་་བྱེ་བྱེད་པ་དང་ལས་སུ་བདག་དང་འབྲེལ་བར་འཛིན་པས་དེ་བརྗོད་ཅིང་གསལ་བར་བྱེད་པ་ལ་གཟུགས་དང་།
ལོངས་སྤྱོད་་་་་་བྱེ་དེ་ཚོར་བ་བདག་གིས་མྱོང་བར་བྱེད་དོ་ཞེས་འཛིན་པས་དེ་བརྗོད་པ་ཚོར་བའི་དང་། ཐ་སྙད་་་་་་བྱེ་དེ་འདུ་ཤེས་ཀྱི་སྒོ་ནས་བདག་གིས་ཐ་སྙད་བྱེད་དོ་ཞེས་འཛིན་པས་དེ་བརྗོད་པ་འདུ་ཤེས་དང་། ཆོས་དང་ཆོས་མ་ཡིན་པ་མངོན་པར་འདུ་བྱེད་པ་འདུ་བྱེད་ཀྱིས་བདག་དེ་དགེ་མི་དགེ་ལ་འཇུག་པར་བྱེད་དོ་ཞེས་འཛིན་པས་བདག་གི་གཞི་ཡིན་ཅིང་དེ་བརྗོད་པ་འདུ་བྱེད་ཀྱི་དང་། བདག་གི་གཞིའམ་དངོས་པོ་སྟེ་རང་བཞིན་ལུས་ཡོངས་གཟུང་དང་བཅས་པ་སོགས་དེ་རྣམས་ཀྱི་གནས་་་་་་ཡེ་རྒྱུ་ཀུན་གཞིའི་རྣམ་ཤེས་དང་དེས་ས་བོན་གྱི་བསྡུ་བས་རྣམ་ཤེས་གཞན་རྣམས་ཀྱང་བསྡུས་ལ་དེ་བརྗོད་པ་རྣམ་ཤེས་ཕུང་པོ་སྟེ། དེ་ལྟར་ལྔར་བསྟན་ཅིང་དེ་བས་མང་ཉུང་དུ་མ་བསྟན་ཏེ་མི་དགོས་ཤིང་མི་ནུས་པས་སོ། ། ཉེས་ཀུན་དེ་ཡི་རྩ་བ་ཅན། ། དེ་ཡང་འཇིག་ཚོགས་ལྟ་བ་ཡིན། ། ཞེས་རྣམ་འགྲེལ་དུ་གསུངས་པ་ལྟར་ཉོན་མོངས་དང་སྡུག་བསྔལ་ཀུན་བདག་འཛིན་ལས་སྐྱེས་པས་དེ་བཟློག་དགོས་པ་དང་སྔར་བཤད་ཅིང་འོག་ཏུ་བསྟན་པ་ལྟར་ཕུང་པོ་བསྟན་པ་བདག་འཛིན་གྱི་གཉེན་པོར་འགྱུར་བས་ནུས་པའི་ཕྱིར་དེ་ལྟར་བསྟན་པའོ། ། ཁམས་ཀྱི་གྲངས་ངེས་་་་་་དྲིས་པའི་ལན་ནི། བདག་མེད་ན་སྤྱོད་པ་པོ་མེད་པས་ཉེར་སྤྱོད་མི་འཐད་སྙམ་པ་སེལ་བ་ལ་བརྗོད་པ།
སྟེ་ཉེར་སྤྱོད་འཛིན་པའི་དོན་གྱིས་ཁམས་སུ་འཇོག་ཅིང་ལུས་དབང་པོ་དྲུག་གིས་གནས་བྱེད་པ་དང་། ཡོངས་སུ་གཟུང་བ་ཡུལ་དྲུག་གིས་དམིགས་པ་བྱེད་པས་ཉེར་སྤྱོད་རྣམ་ཤེས་དྲུག་འབྲས་བུར་འཛིན་པ་དང་། རྣམ་ཤེས་དྲུག་ནི་ཉེར་སྤྱོད་ཀྱི་རང་གི་མཚན་ཉིད་འཛིན་པས་དྲུག་ཚན་གསུམ་པོ་དེར་ངེས་ཤིང་དེ་བས་མང་ཉུང་མ་ཡིན་ཏེ་མི་དགོས་ཤིང་མི་ནུས་པས་སོ། ། ཉེར་སྤྱོད་ཀྱི་ངོ་བ་ནི་དབུས་དང་མཐའ་རྣམ་པར་འབྱེད་པར། གཅིག་ནི་་་་་་ཀུན་གཞི་རྐྱེན་གྱི་རྣམ་པར་ཤེས། ། གཉིས་པ་་་་་་ཚོགས་དྲུག་ཉེ་བར་སྤྱོད་པ་ཅན། ། ཉེ་བར་སྤྱོད་དང་་་་་་འདུ་ཤེས་ཡོངས་གཅོད་དང་། ། དེ་ཡི་འཇུག་བྱེད་སེམས་ལས་་་་་་གཞན་རྣམསབྱུང་། ། ཞེས་དང་། དེ་ཡི་བཤད་པར།
ཉེ་བར་སྤྱོད་པ་ནི་ཚོར་བའོ་ཞེས་དང་། དོན་གསང་དུའང་ཉེ་བར་སྤྱོད་པ་ནི་གཙོ་བོར་འཇུག་པའི་རྣམ་པར་ཤེས་པ་དང་མཚུངས་པར་ལྡན་པ་ཁོ་ནའི་ཚོར་བའོ་ཞེས་པ་ལྟར་ཚོར་བ་ལའང་བཤད་ཀྱང་སྐབས་འདིར་རྣམ་ཤེས་ཡིན་ལ། དེ་ཡང་ཚོར་བ་གསུམ་ཇི་རིགས་པ་དང་མཚུངས་པར་ལྡན་པས་ཡུལ་དང་རྣམ་སྨིན་ལོངས་སྤྱོད་པའོ། ། ཡུལ་་་་་་ཡེ་གྱི་རང་དང་སྤྱིའི་མཚན་ཉིད་རྟོགས་པའི་བདག་ཉིད་ནི་འདིར་ཉེར་སྤྱོད་ཀྱི་དོན་ཏོ་ཞེའོ། ། འདས་པ་དང་ད་ལྟར་གྱི་ཞེས་པས་ཉེར་སྤྱོད་བཟུང་ཟིན་པ་དང་འཛིན་བཞིན་པས་ཁམས་སུ་བཞག་གི མ་འོངས་པའི་ཉེ་བར་སྤྱོད་པ་ནི་མ་བྱུང་བས་འཛིན་པ་མི་འཐད་པའི་ཕྱིར་མི་གཞག་གོ ། སྐྱེ་མཆེད་ཀྱི་གྲངས་ངེས་ལ་དྲི་བ་ནི། ཅིའི་ཕྱིར་ན་ཞེས་ཏེ་དབང་པོ་དང་ཡུལ་གྱི་སྐྱེ་མཆེད་གཉིས་སུའང་བཞག་ཏུ་རུང་བས་སོ་ཞེས་སོགས་བསམས་པའོ། ། ལན་ནི་བདག་་་་་་ཡེ་མེད་ན་ཉེར་ལེན་ག་ལས་ཡིན་སྙམ་དུ་རྨོངས་པ་བསལ་བའི་ཆེད་དུ་འདི་བརྗོད་པར་བཞེད་ཅིང་། ལུས་དང་ཡོངས་སུ་བཟུང་བ་གཉིས་ཁོ་ནས་གནས་དང་དམིགས་པས་ཉེ་བར་སྤྱོད་པ་རྣམ་པར་ཤེས་པ་དྲུག་སྐྱེ་བའི་སྒོ་སྟེ་རྒྱུ་བྱེད་པའི་ཕྱིར་བཅུ་གཉིས་པོ་དེ་ཙམ་དུ་ངེས་ཤིང་མང་ཉུང་དུ་མ་ཡིན་ནོ། །
ཉེར་སྤྱོད་ནི་སྐབས་འདིར་ཡུལ་ཡོངས་སུ་གཅོད་པའི་དོན་ཅན་ནོ་ཞེའོ། ། མ་འོངས་པའི་ཞེས་པ་འདས་པ་དང་ད་ལྟར་བའི་ཉེར་སྤྱོད་ནི་སྐྱེས་ཟིན་པས་དེ་ལ་སྐྱེ་བའི་སྒོ་མི་དགོས་པར་དགོངས་པའོ། ། འོ་ན་རྣམ་ཤེས་དྲུག་གི་སྐྱེ་མཆེད་མི་འཆད་པ་ཅི་ཞེ་ན། ཉེར་སྤྱོད་ཀྱི་རང་བཞིན་ཡིན་པས་ཏེ། དེ་རྣམས་སྒོར་འགྱུར་བའི་ཉེར་སྤྱོད་གཞན་མེད་པར་ཤེས་པའི་དོན་དུའོ། ། འོན་ཀྱང་དེ་དྲུག་གིས་ཉེར་སྤྱོད་སྐྱེ་བའི་སྒོ་བྱེད་པའི་ཆ་ནི་ཡིད་ཀྱི་སྐྱེ་མཆེད་དུ་འདུས་སོ། ། འོ་ན་རྒྱུ་དང་དེ་མ་ཐག་རྐྱེན་དྲུག་དྲུག་དང་མཚུངས་ལྡན་ཚོར་བ་དྲུག་དང་འདུ་ཤེས་དང་སེམས་པ་དང་རེག་པ་དྲུག་ལ་སོགས་པའི་སྐྱེ་མཆེད་མི་འཆད་པ་ཅི་ཞེ་ན། སྐྱེ་མཆེད་ཐ་མ་གཉིས་སུ་འདུས་པའི་ཕྱིར་རོ། ། འདི་རྣམས་ཀྱི་གྲངས་ངེས་པའི་རྒྱུ་ནི། ཐུབ་པའི་དབང་པོས།
ཕུང་པོ་ལྔ་ནི་གཟུགས་ལ་སོགས། ། རྣམ་ཤེས་མཐར་ཐུག་སྙིང་རྗེ་ཆེ། ། དབང་པོ་དང་ནི་ཡུལ་ཉིད་དང་། ། དབང་པོའི་རྣམ་པར་ཤེས་པ་ཉིད། ། ཁམས་ནི་བཅྭོ་བརྒྱད་རྣམས་སུ་འགྱུར། ། ཡུལ་དང་ཡུལ་ཅན་དག་གིས་ནི། ། སྐྱེ་མཆེད་བཅུ་གཉིས་རྣམས་སུ་འགྱུར། ། ཞེས་སོགས་དེ་དང་དེར་བཀའ་བསྩལ་པ་རྣམས་ཏེ་དེ་ལྟར་ངེས་པའི་རྒྱུ་འདིར་བཤད་པ་དེ་རྣམས་བརྗོད་འདོད་ཀྱིས་ཡིན་ནོ། ། ཟག་བཅས་ཉེར་ལེན་ཅན་དུ་བཞག་པ་ལ་གཉིས་ལས། ཕུང་པོ་ཉེར་ལེན་ཅན་དུ་བཞག་པ་ལའང་དྲི་བ་ནི།
བཅོམ་ལྡན་འདས་ཀྱིས་དགེ་སློང་རྣམས་ཁྱེད་ལ་ཕུང་པོ་རྣམས་དང་ཉེ་བར་ལེན་པའི་ཕུང་པོ་རྣམས་བསྟན་པར་བྱའོ་ཞེས་བཀའ་བསྩལ་ན་ཅིའི་ཕྱིར་ཅེས་སོ། ། ལན་ལ་གསུམ་ལས་ཉེར་ལེན་ཅན་དུ་འཇོག་པའི་རྒྱུ་ནི། ཉེ་བར་ལེན་པ་བཞི་པོ་རྣམས་དམིགས་བྱེད་དང་མཚུངས་ལྡན་དུ་ལྡན་པས་ཏེ། དེ་ཡང་གཟུགས་ལ་དམིགས་བྱེད་དུ་ལྡན་ཅིང་ལྷག་མ་ལ་གཉི་ག་ལྟར་ལྡན་པས་ཞེའོ། ། མཛོད་འགྲེལ་དུ་ནི་རྩ་དང་སོག་མའི་མེ་ཞེས་པ་ལྟར་ཉེར་ལེན་ལས་བྱུང་བས་སམ། རྒྱལ་པོའི་མི་ཞེས་པ་ལྟར་ཉེར་ལེན་ལ་རག་ལས་པས་སམ། མེ་ཏོག་དང་འབྲས་བུའི་ཤིང་ཅེས་པ་ལྟར་ཕུང་པོ་ལས་ཉེར་ལེན་བྱུང་བས་ན་ཉེར་ལེན་དང་ལྡན་པའོ་ཞེས་སོ། ། དེས་ན་འདུས་བྱས་ཟག་མེད་ཀྱང་ཡོད་པས་ཕུང་པོ་གང་ཡིན་ལ་ཉེར་ལེན་ཅན་གྱིས་མ་ཁྱབ་སྟེ། གང་རྣམས་ཟག་བཅས་དེ་རྣམས་ནི། ། ཉེར་ལེན་ཕུང་པོའོ། །
ཞེས་པ་ལྟར་རོ། ། སྐབས་ཀྱི་ཉེར་ལེན་ངོས་བཟུང་བ་ནི། བྱེ་བྲག་སྨྲ་བས་ཉོན་མོངས་པ་ཀུན་ཉེར་ལེན་དུ་འཆད་ཀྱང་ཆོས་གསུམ་ཉེར་ལེན་ཅན་དུ་འཇོག་པའི་སྐབས་འདིར་ཞེས་སོ། ། དེ་དག་ཉེར་ལེན་དུ་འཇོག་པའི་རྒྱུ་ནི། འདུན་པ་ཉེར་ལེན་ཡིན་ཏེ། མ་འོངས་པའི་ཕུང་པོ་མངོན་པར་འགྲུབ་པར་བྱེད་པའི་ཕྱིར་ཏེ། དེ་ཡང་མ་འོངས་པ་ལ་འདོད་ཅིང་འདོད་པའང་སྲེད་པ་ཡིན་ལ་དེའང་རྟེན་འབྲེལ་ལས་འགྲུབ་བྱེད་ཀྱི་རྒྱུ་དང་ཀུན་འབྱུང་གི་བདེན་པས་བསྡུས་པའི་ཕྱིར་རོ། ། འདོད་ཆགས་ནི་ཉེར་ལེན་ཏེ་ད་ལྟར་གྱི་ཕུང་པོ་མི་གཏོང་བའི་ཕྱིར་ཏེ། དེ་ལ་ལྷག་པར་ཆགས་ཤིང་འདོར་བ་དང་མི་མཐུན་པའི་ཕྱིར་རོ། ། དེས་ན་ཉེ་བར་ལེན་པ་ནི་རང་གིར་བྱེད་པ་ཡིན་ལ།
དེའང་དེ་གཉིས་ལ་ཡོད་ཀྱི་ཉོན་མོངས་པ་གཞན་ལ་མེད་པས་དེ་དག་ཁོ་ན་ཉེར་ལེན་ནོ་ཞེའོ། ། ཁམས་དང་སྐྱེ་མཆེད་དེ་དང་འདྲ་བར་བསྟན་པ་ནི། ཅིའི་ཕྱིར་ཁམས་ཞེས་དང་དེ་ལ་ཕུང་པོ་ཞེས་པ་གཟུགས་ཅན་རྣམས་ཉེར་ལེན་དམིགས་བྱེད་དུ་ལྡན་པས་དང་གཞན་རྣམས་གཉིས་ཀར་ལྡན་པས་སོ་ཞེས་ཏེ། ཉེར་ལེན་ཅན་ལས་བཟློག་པ་ནི་ཉེ་བར་ལེན་པ་མེད་པའི་ཆོས་གསུམ་རྣམས་སོ་ཞེས་ཀྱང་ངོ་། ། མཚན་ཉིད་ལ་སྤྱིའི་དོན་དང་གཞུང་དོན་གཉིས་ཀྱི། དང་པོ་ལ་གསུམ་ལས་མཚན་ཉིད་སྤྱིར་བཤད་པ་ནི་མཚན་ཉིད་གཉིས་ཏེ། ཆོས་་་་་་ཚིག་གསལ་བཅོ་ལྔ་པར་འབྱུང་བ་ལྟར་རོ། རྣམས་ཀྱི་བདག་ཉིད་ཀྱི་རང་གི་ངོ་བོ་གཞན་དང་ཐུན་མོང་མིན་པ་མེའི་ཚ་བ་སོགས་ལྟ་བུ་རང་གི་མཚན་ཉིད་དང་། ཆོས་གཞན་ལའང་ཡོད་པའི་ངོ་བོ་མི་རྟག་པ་དང་བདག་མེད་སོགས་ལྟ་བུའི་སྤྱིའི་མཚན་ཉིད་དོ། ། ཡང་རྣམ་པ་གཉིས་ཏེ།
ཆོས་ཀྱི་བཤེས་གཉེན་གྱི་རྒྱན་གྱི་འགྲེལ་བཤད་ལས་བྱུང་བ་ལྟར་་་་་་རང་གི་མཚན་ཉིད་སྔ་མ་ལྟ་བུ་དང་། རྣམ་པར་དབྱེ་བའི་མཚན་ཉིད། གང་ཕྱིར་ཆོས་ཀུན་རང་བཞིན་གྱིས། རང་རང་ངོ་བོ་ལ་གནས་ཕྱིར། ། མཐུན་དངོས་གཞན་གྱི་དངོས་དག་ལས། ། ལྡོག་པ་ལ་ནི་བརྟེན་པ་ཅན། ། ཞེས་རྣམ་འགྲེལ་ངེས་སུ་གསུངས་པ་ལྟར་ཆོས་རྣམས་རྟག་པ་དང་མ་བྱས་པ་སོགས་ལོག་ས་དུ་མ་ལས་ལོག་པའི་ལྡོག་པའི་རབ་ཏུ་དབྱེ་བ་རྣམས་སོ། ། ཡང་གཉིས་ཏེ་དེའི་རང་བཞིན་དུ་གནས་པའི་མཚན་ཉིད་ཚོར་བའི་ཕུང་པོའི་མཚན་ཉིད་མྱོང་བ་ཞེས་སོགས་ལྟ་བུ་དང་། དེ་མ་ཡིན་ལས་འབྱེད་པའི་མཚན་ཉིད་ཆོས་དེ་ཆོས་གཞན་ལས་ཐུན་མོང་མ་ཡིན་པར་མཚོན་པར་བྱེད་པ་རྫོགས་པའི་སངས་རྒྱས་ཀྱི་མཚན་ཉིད་དུ་རྣམ་པ་ཐམས་ཅད་མཁྱེན་པ་ཉིད་ཅན་བཀོད་པ་ལྟ་བུའོ། ། དེ་ལ་ལོག་རྟོག་དགག་པ་ནི་བོད་ཀྱི་སློབ་དཔོན་རྣམས་ཀྱིས་མཚན་ཉིད་ཅེས་པ་ཐ་མ་ཁོ་ནར་བསམས་ཤིང་།
དེ་ལ་ཡང་ལོ་ཙ་བའི་འགྱུར་གྱིས་འཁྲུལ་གཞི་བྱས་ནས་མཚན་མཚོན་གཞི་གསུམ་བཏགས་ཏེ་དེའི་སྤྲོས་པས་མཚན་མཚོན་གྱི་སྦྱོར་བ་དང་། མཚོན་བྱ་གཅིག་ལ་མཚན་ཉིད་གཅིག་ལས་མི་རུང་བ་ལ་སོགས་པ་དུ་མ་ཞིག་མཛད་དོ། ། དེ་རྣམས་རིམ་པ་ལྟར་མི་འཐད་དེ། མདོ་དང་དགོངས་འགྲེལ་རྣམས་སུ་བྱང་ཆུབ་ཀྱི་ཕྱོགས་ཀྱི་ཆོས་རྣམས་ནི་ངེས་པར་འབྱུང་བར་བྱེད་པའི་མཚན་ཉིད་ཅན་ནོ་ཞེས་པ་ལ་སོགས་པ་དང་། རྣམ་འགྲེལ་དུ། དེ་ཕྱིར་མཚུངས་ཉིད་སྤྱི་འདི་ལ། ། དངོས་པོ་མེད་པའི་མཚན་ཉིད་ཅན། ། ཞེས་དང་། སྡུག་བསྔལ་གྱི་བདེན་པའི་མཚན་ཉིད་དུ་མི་རྟག་པ་དང་སྟོང་པ་དང་བདག་མེད་བཞག་པ་ལ་སོགས་མཚན་ཉིད་སྣ་ཚོགས་གསུངས་པས་སོ། ། ཡང་ལཀྵ་ཎ་མཚོན་བྱེད་ལ་མཚན་ཉིད་དང་།
ལ་ཀྵ་ཞེས་པ་མཚོན་བྱ་སྟེ་དེ་ཉིད་རེས་མཚན་གཞི་རུ་བསྒྱུར་བས་མཚོན་བྱ་དང་མཚན་གཞི་ནི་ཆོས་ཐ་དད་མ་ཡིན་གྱི་རྒྱ་སྐད་གཅིག་ལ་འགྱུར་ཐ་དད་ཙམ་སྟེ། དེས་ཆོས་ཐ་དད་དུ་འགྱུར་ན་་་་་་སྒྲོན་མེ་དང་མར་མེའང་ཐ་དད་དུ་ཧ་ཅང་ཐལ་བའི་ཕྱིར་དང་། བྱ་བྱེད་ཀུན་ལ་གཞི་སྨོས་དགོས་ན་བསྐྱེད་བྱ་སྐྱེད་བྱེད་སྐྱེད་གཞི་དང་། བལྟ་བྱ་ལྟ་བྱེད་ལྟ་གཞི་དང་། ཤེས་བྱ་ཤེས་བྱེད་ཤེས་གཞི་དང་། བརྗོད་བྱ་རྗོད་བྱེད་རྗོད་གཞི་སོགས་དགོས་པ་ཧ་ཅང་ཐལ་བའི་ཕྱིར་རོ། ། མཚོན་་་་་་བྱ་དང་མཚོན་གཞི་་་་་་ལྡོག་པ་ཐ་དད་མེད་པ་དེ་ཉིད་ཀྱི་ཕྱིར་མཚན་མཚོན་གྱི་སྦྱོར་བ་མི་འཐད་ཅིང་དེ་གཞུང་ལས་མ་གསུངས་པའི་ཕྱིར་དང་། དགོས་པ་མེད་པའི་ཕྱིར་ཡང་རྟོག་ལྡན་གྱི་དགོད་བྱ་མ་ཡིན་ནོ། ། རྒྱས་པར་མཁས་པ་ཆེན་པོ་ཤོང་སྟོན་རྡོ་རྗེ་རྒྱལ་མཚན་གྱི་བློ་གྲོས་ཁ་འབྱེད་དུ་བལྟའོ། ། མཚན་མཚོན་གྲངས་མཉམ་པར་ཡང་མ་ངེས་ཏེ།
རིགས་པའི་དབང་ཕྱུག་གིས་མཚོན་བྱ་ཚད་མ་ལ་མཚན་ཉིད་སྔར་མ་རྟོགས་པ་ལ་མི་སླུ་བའི་ཤེས་པ་དང་མ་རྟོགས་པའི་དོན་གྱི་གསལ་བྱེད་གཉིས་གསུངས་པའི་ཕྱིར་དང་། ཆོས་རེ་རེ་ལ་ཡང་གཞུང་ལུགས་སོ་སོར་མཚན་ཉིད་མི་འདྲ་བ་དུ་མ་བཤད་པ་མཐོང་བའི་ཕྱིར་རོ། ། སྐབས་དོན་ངོས་གཟུང་བ་ནི། སྐབས་འདིའི་མཚན་ཉིད་རྣམས་ནི་གཟུགས་སོགས་ཀྱི་རང་བཞིན་སྟོན་པའོ་ཞེའོ། ། གཞུང་དོན་ལ་གསུམ་ལས། ཕུང་པོའི་མཚན་ཉིད་ལ་ལྔའི་དང་པོ་ལ་དྲི་བ་ནི། གཟུགས་ཀྱི་ཕུང་པོའི་མཚན་ཉིད་དེ་རང་བཞིན་ཅི་ཞེ་ནའོ། ། ལན་ལ་གཉིས་ལས། མདོར་བསྟན་པ་ནི་གཟུགས་སུ་ཡོད་པའི་མཚན་ཉིད་ཅན་གཟུགས་ཀྱི་ཕུང་པོ་ཁོ་ནའོ་ཞེས་ངེས་པར་བཟུང་སྟེ་གཟུགས་སུ་ཡོད་པ་ཁོ་ནའི་ཞེས་ངེས་པར་བཟུང་ན་འདིའི་མི་རྟག་པ་ལ་སོགས་པ་སྤྱིའི་མཚན་ཉིད་བསལ་བར་འགྱུར་བས་སོ། ། ཡང་ན་དེ་ལྟར་བཟུང་ཡང་སྐྱོན་མེད་དེ།
རང་གི་མཚན་ཉིད་ཀྱི་དབང་དུ་བྱེད་པའི་ཕྱིར་ཞེའོ། ། དེ་ཉིད་ཅི་ཡིན་ན་རེག་པས་གཟུགས་སུ་ཡོད་པ་གཟུགས་ཅན་ཕྲད་པས་སྔར་དང་མི་འདྲ་བར་འགྱུར་བ་དང་ཡུལ་གོག་སར་བློས་དཔྱད་པས་གཟུགས་སུ་རུང་བའོ། ། རྒྱས་བཤད་ལ་དང་པོ་རྒྱས་བཤད་ནི། ལག་པའི་ཞེས་སོགས་ཏེ་ཐུབ་པས་་་་་་མཛོད་འགྲེལ་དུ་དྲངས། ། དགེ་སློང་རྣམས་གཟུགས་སུ་ཡོད་ཅིང་གཟུགས་སུ་རུང་བས་དེའི་ཕྱིར་གཟུགས་ཉེ་བར་ལེན་པའི་ཕུང་པོ་ཞེས་བྱའོ། ། ཅིས་གཟུགས་སུ་རུང་ཞེ་ན་ལག་པའི་འདུས་ཏེ་རེག་པས་རེག་ན་གཟུགས་སུ་རུང་བ་དང་ཞེས་སོགས་འདིར་བཀོད་ཀྱི་བཅུ་གསུམ་པོ་འདི་ཙམ་དུ་ནི་མ་ངེས་སོ། ། འདིར་་་་་་ཡེ་ཡང་གཞན་ནི་ཕྱི་ནང་གི་གཟུགས་གཉིས་ཀ་ལ་གཟུགས་སུ་རུང་ལ་བཀྲེས་པ་དང་སྐོམ་པ་ནི་ནང་གི་ཁོ་ན་ལའོ། ། དེ་ལ་ལག་པས་རེག་པས་སྔར་ལས་གཟུགས་ཀྱི་རྣམ་པ་གཞན་དུ་འགྱུར་ཡོངས་སུ་འགྱུར་བ་སྐྱེད་པ་གཟུགས་སུ་རུང་བ་སྟེ། དེ་ལྟར་གཞན་ལའང་སྦྱར་རོ། ། གཉིས་པ་རྒྱས་པར་བཤད་པ་ནི་གང་མངོན་དུ་གྱུར་བའི་ཡུལ་ལ་གཟུགས་ཀེང་རུས་ལ་སོགས་པ་ཤེས་བྱའི་དངོས་པོ་དང་ཆ་མཐུན་པ་འདི་དང་འདིའོ་ཞེས་མཉམ་པར་བཞག་པས་དང་གཟུགས་ཁ་དོག་དང་དབྱིབས་ཀྱི་བྱེ་བྲག་འདི་ལྟ་བུ་དང་འདི་ལྟ་བུའོ་ཞེས་མཉམ་པར་མ་བཞག་པའི་ཡིད་ཀུན་ཏུ་ཚོལ་བ་ཡིད་ཀྱི་རྗོད་པའི་རྟོག་པ་དང་མཚུངས་ལྡན་གྱིས་བཀྲ་བར་འཛིན་ཏེ་མིང་དང་རྒྱུ་མཚན་གྱི་རྗེས་སུ་འབྲང་བའི་འདུ་ཤེས་ཀྱིས་བཀྲ་བར་བྱེད་པའོ། །
འོ་ན་དེ་གཉིས་གཟུགས་ཀུན་ལ་ཡོད་དམ་ཞེ་ན། གཉིས་པ་ནི་ཀུན་ལ་ཡོད་ལ། དང་པོ་ནི་མ་ཡིན་ཏེ། གཏན་ལ་དབབ་པ་བསྡུ་བར། རེག་པས་གཟུགས་སུ་ཡོད་པ་ནི་ཀུན་ཏུ་འགྲོ་བ་མ་ཡིན་ཏེ་གྲང་བ་དང་ཚ་བ་དང་བཀྲེས་པ་དང་སྐོམ་པ་ལ་སོགས་པ་ནི་འདོད་ཁམས་ཀྱི་ལྷ་རྣམས་ལ་ཡང་མེད་ལ། གཟུགས་ན་ཡོད་པའི་ལྷའི་གཟུགས་ནི་གང་གིས་ཀྱང་གནོད་པར་མི་འགྱུར་བར་གསུངས་པས་སོ། ། རྟེན་འབྲེལ་གྱི་མདོ་འགྲེལ་དུ་ནི་གཟུགས་ན་སྤྱོད་པའི་སྣོད་དང་སེམས་ཅན་གྱི་གཟུགས་ལ་དེའི་ས་པའི་མེས་གནོད་པ་དང་། མཐུ་ཁྱད་པར་དང་ལྡན་པས་ཀྱང་གནོད་པ་དང་། དངོས་སུ་གནོད་པ་བྱར་མེད་ཀྱང་དེའི་རིགས་ཡིན་པས་གཟུགས་སུ་འཇོག་པར་གསུངས་ཏེ། དེའི་བར་པ་ནི་རྒྱལ་བའི་ཡུམ་དུ།
ལྷ་རྣམས་ཀྱི་འོད་དེ་བཞིན་གཤེགས་པའི་འོད་ཀྱིས་མོག་མོག་པོར་མཛད་པར་བཀའ་བསྩལ་བ་ལྟ་བུའོ། ། གཞུང་དེ་དག་ཀྱང་རགས་པ་དང་ཕྲ་བའི་རྣམ་བཞག་ཡིན་པས་ན་མི་འགལ་ལོ། ། ཚོར་བའི་མཚན་ཉིད་ནི་འདིས་མྱོང་བའི་ཞེས་ཏེ། སློབ་དཔོན་འདུས་བཟང་ཡུལ་མྱོང་བ་ཚོར་བ་ཡིན་ན་སེམས་དང་སེམས་བྱུང་དམིགས་པ་གཅིག་པ་ཀུན་ཚོར་བར་འགྱུར་བའི་ཕྱིར་ལ། རང་མྱོང་བའང་མ་ཡིན་ཏེ་རང་རིག་མེད་པས་སོ། ། དེས་ན་རེག་པ་མྱོང་བ་ཚོར་བ་ཡིན་ལ་དེ་ཡང་ཡུལ་ཡོངས་སུ་བཟུང་བའི་རྣམ་པ་ཅན་རེག་པ་ཡིན་ཅིང་དེའི་གཟུགས་བརྙན་གྱི་ཚུལ་དུ་རེག་པའི་རྣམ་པའི་རྗེས་སུ་བྱེད་པ་ཚོར་བའོ་ཞེས་གསུངས་སོ། ། དེ་མི་འཐད་དེ། དེ་ལྟ་ན་ཚོར་བས་རེག་པའི་རྣམ་པའི་རྗེས་སུ་བྱེད་པ་ནི་རྣམ་པའང་མ་ཡིན་པའི་ཕྱིར་རེག་པ་ལ་དམིགས་པར་འགྱུར་ལ། འདོད་མི་ནུས་པར་སེམས་དང་སེམས་བྱུང་མཚུངས་ལྡན་དུ་སྐྱེས་པ་རྣམས་ཕན་ཚུན་མི་དམིགས་ཏེ། དམིགས་ན་རང་གིས་རང་ལ་མི་དམིགས་པས་མཚུངས་པ་ཉམས་པར་འགྱུར་བའི་ཕྱིར་རོ། །
གཞན་ཡང་་་་་་བྱེ་བཤད་དེ་ལྟར་རེག་པ་ལ་ཚོར་བས་དམིགས་པ་མི་སྲིད་པས་རེག་པ་ཚོར་བའི་རྒྱུ་ཡིན་པས་ཚོར་བས་མྱོང་ངམ། ཚོར་བ་དང་མཚུངས་པར་ལྡན་པས་མྱོང་། གཉིས་ཀ་ལྟར་ན་ཡང་རེག་པ་དེ་སེམས་དང་སེམས་བྱུང་ཀུན་གྱི་རྒྱུ་ཡིན་པའི་ཕྱིར་དང་། ཀུན་དང་མཚུངས་པར་ལྡན་པའི་ཕྱིར་ཀུན་གྱིས་མྱོང་བར་འགྱུར་རོ། ། དེས་ན་རྣམ་སྨིན་མྱོང་བ་ཚོར་བ་སྟེ། དེ་ཡང་རེག་པས་ཡོངས་སུ་བཅད་པའི་ཡུལ་གྱི་ཁྱད་པར་ཕན་པ་དང་གནོད་པ་དང་གཉིས་མིན་ཉམས་སུ་མྱོང་བར་བྱེད་པའོ། ། དེ་རྒྱས་པར་འཆད་པ་ལ་བྱེད་པ་གང་གིས་མྱོང་བ་ནི་མྱོང་བའི་ངོ་བོ་གང་གིས་དང་། ལས་གང་མྱོང་བ་ནི་དགེ་བ་ཞེས་པ་འབྲས་བུ་ཡང་ཡིན་ལ་རྣམ་སྨིན་ཡང་ཡིན་པས་ཞེས་ཚིག་རྣམ་པར་སྦྱར་ཏེ་རྒྱུ་མཐུན་སོགས་འབྲས་བུ་གཞན་ཡང་ཡོད་པས་དེ་གཅོད་པའོ། ། དེ་ལ་དགེ་བའི་རྣམ་སྨིན་བདེ་བ་མྱོང་བ་དང་མི་དགེ་བའི་སྡུག་བསྔལ་མྱོང་བ་སྟེ་གཉིས་ཀ་ཡི་ནི་བཏང་སྙོམས་མྱོང་བའོ། ། བྱེ་བྲག་སྨྲ་བས་བཏང་སྙོམས་དེ་དགེ་བ་ཁོ་ནའི་རྣམ་སྨིན་དུ་འདོད་པས་དེ་ལྟར་མ་ཡིན་ནམ་ཞེ་ན།
མ་ཡིན་ཏེ་ལས་དགེ་མི་དགེའི་རྣམ་སྨིན་ཀུན་གཞིའི་རྣམ་ཤེས་ནི་རྟག་ཏུ་བཏང་སྙོམས་ཁོ་ན་དང་ལྡན་པས་སོ། ། དེ་དང་ལྡན་པའི་བཏང་སྙོམས་དེ་ཉིད་རྣལ་འབྱོར་སྤྱོད་པ་པའི་ལུགས་འདིར་རྣམ་སྨིན་མཚན་ཉིད་པའོ། ། འོ་ན་བདེ་བ་ཉམས་སུ་མྱོང་བ་ནི་འབྲས་བུ་རྣམ་པར་སྨིན་པའོ་ཞེས་བཤད་པ་ཅི་ལྟར་ཞེ་ན། བདེ་བ་དང་སྡུག་བསྔལ་ནི་རྣམ་སྨིན་ལས་བྱུང་བས་རྣམ་སྨིན་ཏུ་བཏགས་པའོ། ། བྱ་བ་ནི་མྱོང་བའོ་སྟེ་ཉམས་སུ་ལོན་པའོ། ། དེའི་ཁྱད་པར་ནི་སོ་སོར་ཏེ་མ་འདྲེས་པར་རོ། ། བྱེད་པ་པོ་ནི་སེམས་ཅན་རྣམས་ཀྱིས་ཞེས་དོན་གྱིས་གནས་སོ། ། འདུ་ཤེས་ཀྱི་མཚན་ཉིད་ལ་མདོར་བསྟན་ནི། འདུས་ཏེ་ཞེས་པའམ་ཀུན་ནས་ཏེ་མཚན་མར་འཛིན་པས་ཤེས་པར་བྱེད་པའོ། ། ཡང་ན་རྐྱེན་རྣམས་འདུས་ཏེ་ཤེས་པར་བྱེད་མཚན་མར་འཛིན་པར་བྱེད་པའོ། །
འོ་ན་་་་་་བྱེ་སྒོ་ལྔའི་རྣམ་ཤེས་ཀྱི་འཁོར་གྱི་འདུ་ཤེས་རྟོག་པ་མེད་པས་མཚན་མར་འཛིན་པ་མེད་དོ་ཞེ་ན། དེས་ཞེན་པས་མཚན་མ་གཅོད་ཅིང་ངེས་མི་ནུས་ཀྱང་མཚན་མ་འཛིན་ཅིང་རྟོགས་པ་སྟེ། གལ་ཏེ་མ་བཟུང་ན་དེའི་རྗེས་ཀྱི་ངེས་པས་འདི་སྔོན་པོའོ་ཞེས་སོགས་རྟོགས་པར་མི་འགྱུར་རོ་ཞེས་སློབ་དཔོན་བློ་གྲོས་བརྟན་པའོ། ། རྒྱས་བཤད་ལ་བྱེད་པ་ནི། མཚན་མར་འཛིན་པ་རྣམ་ཤེས་ཚོགས་ལྔ་དང་མཚུངས་ལྡན་དང་། བཀྲ་བར་འཛིན་པ་ཡིད་ཤེས་དང་མཚུངས་པར་ལྡན་པའི་ངོ་བོ་གང་གིས་སོ། ། ལས་ནི་མཐོང་བ་མིག་གིས་མྱོང་བ་དང་ཐོས་པ་རྣ་བས་མྱོང་བ་དང་བྱེ་བྲག་ཕྱེད་པའམ་རྟོགས་པ་འདི་ལྟར་འགྱུར་རོ་ཞེས་རང་ཉིད་ཀྱི་བསམ་བྱུང་གི་ཤེས་པས་མངོན་པར་བརྟགས་པ་དང་རྣམ་པར་ཤེས་པ་སྒོམ་བྱུང་གི་ཤེས་པས་སོ་སོར་རང་གིས་མྱོང་བའོ། ། ཡང་ན་མིག་རྣ་ཡིད་ཀྱི་རྣམ་ཤེས་དང་། གསུམ་གྱིས་ཉམས་སུ་མྱོང་གང་དེ། ། མཐོང་ཐོས་རྣམ་པར་ཤེས་པ་དང་། །
རྟོགས་པ་ཡིན་ཏེ་རིམ་བཞིན་བཤད། ། ཅེས་བཤད་པ་ལྟར་ཏེ་དེ་ལ་དྲི་རོ་རེག་བྱ་གསུམ་ནི་ལུང་མ་བསྟན་ཡིན་པས་ཤི་བ་དང་འདྲ་བའི་ཕྱིར་རྟོགས་པ་ཞེས་གཅིག་ཏུ་བྱས་པའོ་ཞེས་ཟེར་རོ། ། ཡང་ན་ཡིད་ཀྱི་སར་གསུངས་པ་ལྟར་མིག་གིས་མཐོང་བ་དང་གཞན་ལ་བརྟེན་ནས་ཐོས་པ་དང་མ་མཐོང་མ་ཐོས་པར་རང་ཉིད་ཀྱིས་བསམས་ནས་སྤྱི་བྱེ་བྲག་ཕྱེད་པ་དང་ནང་སོ་སོ་རང་གིས་རིག་ནས་རྣམ་པར་ཤེས་པའོ། ། བྱ་བའི་ངོ་བོ་ནི་ཐ་སྙད་འདོགས་པ་སྟེ་མངོན་པར་བརྗོད་པ་མིང་རྣམས་ཀྱིས་དངོས་དང་བརྒྱུད་པས་གོ་བར་བྱེད་པའོ། ། བཞི་པ་ལ་དྲི་བ་ནི་འདུ་བྱེད་ཅེས་ཏེ་རྣམས་ཞེས་མང་པོའི་ཚིག་ནི་འདི་ལ་ཆོས་ཆེས་མང་བར་སྟོན་པའོ། ། དེའི་ལན་ལ་མདོར་བསྟན་ནི། འདིས་མངོན་པར་ཞེས་ཏེ་འདུ་བྱེད་ཀྱི་གཙོ་བོ་སེམས་པའི་ངོ་བོ་སྟོན་པའོ། ། རྒྱས་བཤད་ལ་སེམས་ཀྱི་འདུ་བྱེད་པ་སེམས་པའི་ངོ་བོ་གང་གིས་བྱ་བའི་ལས་སེམས་དང་སེམས་བྱུང་རྣམས་ཡུལ་དགེ་བ་སོགས་གསུམ་དང་བདེ་བ་དང་སྡུག་བསྔལ་སོགས་གནས་སྐབས་སྣ་ཚོགས་རྣམས་སུ་བྱ་བའི་ངོ་བོ་འཇུག་པར་བྱེད། སྐུལ་བར་བྱེད་པའོ། ། འདུ་བྱེད་རངས་པོའི་མཚན་ཉིད་ནི།
འདུ་བྱེད་ཕུང་པོ་བཞི་ལས་གཞན་ཞེས་པ་ལྟར་གཟུགས་ཚོར་བ་འདུ་ཤེས་རྣམ་ཤེས་ལས་གཞན་པའི་འདུས་བྱས་གང་དུ་མ་སྤུངས་པའོ། ། རྣམ་ཤེས་ཀྱི་མཚན་ཉིད་ལ་མདོར་བསྟན་ནི། རྣམ་པར་ཞེས་ཏེ་དམིགས་པའི་ངོ་བོ་རིག་ཅིང་རྟོགས་པའོ། ། རྒྱས་བཤད་ནི་བྱེད་པོ་རྣམ་པར་ཤེས་པར་བྱེད་པའི་ངོ་བོ་གང་གིས་ལས་གཟུགས་རྣམས་ལ་སོགས་པའི་ངོ་བོ་ཙམ་བྱ་བའི་ངོ་བོ་རྣམས་པར་ཤེས་པའོ། ། དེ་ལྔ་དབུ་མ་ལ་འཇུག་པར། གཟུགས་རུང་མཚན་ཉིད་ཅན་ནི་གཟུགས། ། ཚོར་བ་ཉམས་མྱོང་བདག་ཉིད་ཅན། ། འདུ་ཤེས་མཚན་མར་འཛིན་པ་སྟེ། ། འདུ་བྱེད་མངོན་པར་འདུ་བྱེད་པའོ། ། ཡུལ་ནི་སོ་སོར་རྣམ་རིག་པ།་་་་་
དུ་མ་སྤུངས་པ་ཞེས་བསྣན་པས་བསྟན། ། རྣམ་པར་ཤེས་པའི་མཚན་ཉིད་དོ། ། ཞེས་གསུངས་པས་བསྡུའོ། ། ཁམས་ཀྱི་མཚན་ཉིད་ལ་གསུམ་སྟེ། དབང་པོ་དང་། ཡུལ་དང་། རྣམ་ཤེས་ཁམས་དྲུག་གི་མཚན་ཉིད་དོ། ། དབང་པོ་ལ་གཉིས་ཏེ། མིག་གི་ཁམས་ཀྱི་མཚན་ཉིད་དང་། དེ་ལྷག་མ་ལྔ་ལ་སྦྱར་བའོ། །
དང་པོ་ནི་གྲངས་ངེས་ཀྱི་སྐབས་སུ་བཤད་པའི་ཤུགས་ཀྱིས་ཉེར་སྤྱོད་འཛིན་པ་ཁམས་ཀྱི་མཚན་ཉིད་དུ་བསྟན་ཅིང་། འདིར་ཡང་དེ་དང་མཐུན་པས་བཞག་པ་ནི་འདས་པའི་མིག་གང་གིས་ཞེས་པ་ཉེར་སྤྱོད་བཟུང་ཟིན་པ་དང་། ད་ལྟར་ལྟ་བ་ཉེར་སྤྱོད་རྣམ་པར་ཤེས་པ་འཛིན་བཞིན་པ་སྟེ། དེ་དག་ནི་མིག་ཀྱང་ཡིན་ལ་མིག་གི་ཁམས་ཀྱང་ཡིན་པས་ཞེས་གཞི་མཐུན་དུ་ཚིག་སྦྱར་རོ། ། ཡང་དོན་འཆད་པ་ན་ས་བོན་གྱི་དོན་དུ་འཆད་པ་ལྟར་མིག་དེའི་ས་བོན་བསགས་པའི་ཀུན་གཞིའི་རྣམ་ཤེས་གང་ལས་སྐྱེ་བ་གཞན་དུ་མིག་འགྲུབ་པར་འགྱུར་བ་དང་། རྣམ་པར་སྨིན་པའི་ཀུན་གཞིའི་རྣམ་པར་ཤེས་པ་ཉིང་མཚམས་སྦྱོར་བའི་ཀུན་གཞིའི་རྣམ་ཤེས་མིག་ལ་སོགས་པའི་བག་ཆགས་་་་་་ཡོངས་སུ་སྨིན་པས་ཁྱད་པར་དུ་བྱས་པ་འདོད་གཟུགས་ཀྱི་ཁམས་སུ་སྐྱེས་པ་ན་གང་ལས་མིག་འགྲུབ་པའོ། དེ་དག་ནི་མིག་གི་ཁམས་ཡིན་པས་མིག་ཁམས་ཞེས་དྲུག་པའི་ཚིག་སྡུད་དུ་སྦྱར་རོ། ། གཉིས་པ་ནི་མིག་གི་ཞེས་སོགས་ཏེ་ཡིད་གང་གིས་ཆོས་རྣམས་ཤེས་པར་གྱུར་པ་དང་ཤེས་པར་བྱེད་པ་དང་ཞེས་སོགས་ཀྱི་བར་དུ་སྦྱར་རོ། ། འདིར་དེ་མིན་ལས་འབྱེད་པའི་མཚན་ཉིད་ནི་མིག་ཤེས་ཀྱི་གནས་བྱས་པས་ཉེར་སྤྱོད་འཛིན་པ་མངོན་གྱུར་དང་ས་བོན་ཇི་རིགས་པའོ་ཞེས་སོགས་གསུངས་ངོ་། ། ཡུལ་གྱི་ཁམས་ཀྱི་མཚན་ཉིད་ལ་གཟུགས་ཀྱི་མཚན་ཉིད་ནི།
འདས་པའི་གཟུགས་གང་རྣམས་མིག་གིས་མཐོང་བར་གྱུར་པ་དང་ད་ལྟ་བ་མཐོང་བ་རྣམས་དང་གཟུགས་དེ་ལ་མིག་གི་ཁམས་ཀྱིས་དབང་བྱེད་པ་སྟེ་ལོངས་སྤྱད་བྱེད་དབང་པོ་གྲུབ་པའི་དབང་གིས་ལོངས་སྤྱོད་བྱ་ཡུལ་གདུགས་ཕུབ་པ་ན་གྲིབ་པ་ལྟར་འགྲུབ་པའི་ཕྱིར་རོ། ། ཡུལ་ཁམས་ལྷག་མ་འདྲ་བར་སྦྱར་བ་ནི་གཟུགས་ཀྱི་ཞེས་སོགས་ཏེ་ཆོས་གང་རྣམས་ཡིད་ཀྱིས་ཤེས་པར་གྱུར་པ་དང་ཞེས་སོགས་ཀྱི་བར་དུ་སྦྱར་རོ། ། འདིར་ཡང་མིག་ཤེས་ཀྱི་དམིགས་པ་བྱས་ནས་ཉེར་སྤྱོད་འཛིན་པ་ཞེས་སོགས་སྦྱར་རོ་གསུང་ངོ་། །

རྣམ་ཤེས་ཀྱི་ཁམས་ཀྱི་ལའང་མིག་ཤེས་ཀྱི་ཁམས་ཀྱི་མཚན་ཉིད་ནི། རྟེན་མིག་དང་དམིགས་པ་གཟུགས་ཀྱི་རྒྱུས་དེར་སྣང་བ་ཅན་ཏེ། གཟུགས་ཀྱི་རྣམ་པ་ཅན་ཉེར་སྤྱོད་ཀྱི་རང་གི་མཚན་ཉིད་འཛིན་པ་སྟེ་འདིས་རྣམ་ཤེས་ཡུལ་གྱི་རྣམ་པ་ཅན་སྐྱེ་བར་བསྟན་ཏོ། ། མིག་ཤེས་དེའི་ས་ཞེས་སོགས་ས་བོན་གྱི་དོན་ལ་ཁམས་སུ་བཞག་པའོ། ། དེ་ལྷག་མ་ལ་སྦྱར་བ་ནི་མིག་གི་ཞེས་སོགས་སོ། ། འདིར་དོན་བསྡུས་ན་མིག་གི་དབང་པོ་ལ་བརྟེན་ནས་གཟུགས་ཀྱི་དོན་གྱི་ངོ་བོ་རིག་པ་ཉེར་སྤྱོད་འཛིན་པ་ཞེས་སོགས་སུ་སྦྱར་རོ་ཞེས་གསུང་ངོ་། ། ཊཱི་ཀཱར་དང་པོ་དང་ཐ་མ་གཉིས་ཀ་ལ་ས་བོན་སྨོས་པས་ཡུལ་གྱི་ཁམས་ལ་ཡང་རྟོགས་པའི་ཕྱིར་དངོས་སུ་མ་གསུངས་ཀྱི། ཡུལ་གྱི་རྒྱུར་ཀུན་གཞིའི་ས་བོན་མི་འདོད་པ་མིན་ཏེ་སྔར་ལུས་ཡོངས་སུ་བཟུང་བ་དང་བཅས་པ་སོགས་རྣམས་ཀྱི་གནས་རྣམ་པར་ཤེས་པ་ཞེས་དང་ཕྱིར་ཀྱང་ས་བོན་ཐམས་ཅད་པ་ཞེས་འཆད་པ་དང་། ཆོས་མངོན་པའི་མདོར། ། ཐོག་མ་མེད་པའི་དུས་ཅན་ཁམས། ། ཆོས་རྣམས་ཀུན་གྱི་གཞི་ཡིན་ཏེ། །
ཞེས་བཀའ་བསྩལ་བའི་ཕྱིར་རོ་ཞེའོ། ། སྐྱེ་མཆེད་ཀྱི་མཚན་ཉིད་ནི། དྲི་བའི་ལན་དུ་ཁམས་བཞིན་ལྟ་ཞེས་སྤྱིར་བཏང་ནས། ཧ་ཅང་ཐལ་བ་སྤང་བའི་ཆེད་དུ་ཇི་ལྟར་རིགས་པར་རོ་ཞེས་ཏེ་མིག་གང་གིས་གཟུགས་རྣམས་མཐོང་བར་འགྱུར་བ་དང་། དེའི་ས་བོན་བསགས་པའི་ཀུན་གཞིའི་རྣམ་ཤེས་གང་ཡིན་པ་གང་ལས་ཕྱི་མ་ལ་མིག་འགྲུབ་པར་འགྱུར་བའོ་ཞེས་སོགས་དང་། གཟུགས་གང་རྣམས་མིག་གིས་མཐོང་བར་འགྱུར་བ་དང་དེ་ལ་མིག་གི་སྐྱེ་མཆེད་ཀྱིས་དབང་བྱེད་པ་གང་སྟེ་གཟུགས་ཀྱི་སྐྱེ་མཆེད་ཀྱི་མཚན་ཉིད་དོ་ཞེས་སོགས་སུ་སྦྱར་རོ། ། འདིར་དོན་གྱིས་བརྗོད་པ་ནི་མིག་ཤེས་ཀྱི་གནས་བྱས་པས་ཉེར་སྤྱོད་སྐྱེ་བའི་སྒོ་བྱེད་པ་མངོན་གྱུར་དང་ས་བོན་ཇི་རིགས་པ་ཞེས་སོགས་དང་། མིག་ཤེས་ཀྱི་དམིགས་པ་བྱས་པས་ཉེར་སྤྱོད་སྐྱེད་པའི་སྒོ་བྱེད་པའི་ཞེས་སོགས་སོ་ཞེས་གསུང་ངོ་། ། རྣམ་གཞག་ལ་གསུམ་སྟེ། རྒྱས་པར་བཤད་པ་དང་།
དོན་བསྡུ་བ་དང་། ཞར་ལ་བྱུང་བའོ། ། དང་པོ་ལ་གསུམ་སྟེ། ཕུང་པོ་དང་། ཁམས་དང་། སྐྱེ་མཆེད་ཀྱི་རྣམ་གཞག་གོ ། དང་པོ་ལ་ལྔ་ལས་དང་པོ་ལ་དྲི་བ་ནི། གཟུགས་ཀྱི་ཕུང་པོའི་རྣམ་པར་གཞག་པ་མཚན་ཉིད་བཀོད་པའི་དོན་རྣམས་འདི་ཙམ་དུ་ངེས་སོ་ཞེས་འཇོག་པ་སྟེ་ཅི་ཞེ་ནའོ། ། ལན་ལ་སྤྱི་དོན་བཞི་སྟེ། གཟུགས་འཇོག་པའི་འཐད་པ་དང་།
མཚན་ཉིད་ཀྱི་རྣམ་གྲངས་དང་། དེ་མིན་ལས་འབྱེད་པའི་མཚན་ཉིད་དང་། དབྱེ་བའོ། ། དང་པོ་ནི་སེམས་ཙམ་གྱི་ལུགས་ལ་གཟུགས་མེད་པས་དེའི་རྣམ་བཞག་བྱེད་པ་མི་རིགས་སོ་ཞེ་ན། འཁྲུལ་པ་ལ་ཇི་ལྟར་སྣང་བ་ལྟར་གཞག་པའི་ཕྱིར་དང་། ཉན་ཐོས་སྡེ་པ་རྣམས་རིམ་གྱིས་ཚུལ་འདིར་གཞུག་པའི་ཕྱིར་ཏེ། ཉི་ཤུ་པར། གཟུགས་སོགས་སྐྱེ་མཆེད་ཡོད་པར་ནི། ། དེས་འདུལ་བའི་སྐྱེ་བོ་ལ། ། དགོངས་པའི་དབང་གིས་གསུངས་པ་སྟེ། །
བརྫུས་ཏེ་བྱུང་བའི་སེམས་ཅན་བཞིན། ། ཞེས་པ་ལྟར་རོ། ། གཉིས་པ་ནི་བསྡུ་བར། མཚན་ཉིད་དྲུག་བཤད་དེ། རང་གི་མཚན་ཉིད་ས་སོགས་ཀྱི་སྲ་བ་སོགས་དང་། སྤྱིའི་མཚན་ཉིད་གཟུགས་སུ་རུང་བ་སོགས་དང་། གནས་དང་གནས་པར་འབྲེལ་བའི་མཚན་ཉིད་འབྱུང་བ་ཆེན་པོ་གནས་ཡིན་ཅིང་འབྲས་བུའི་གཟུགས་གནས་པ་ཡིན་པ་དང་། ཉེ་བར་སྤྱོད་པའི་མཚན་ཉིད་དབང་པོའི་དབང་གིས་ཡུལ་འགྲུབ་པ་དང་། བྱེད་ལས་ཀྱི་མཚན་ཉིད་སས་རྟེན་པ་སོགས་དང་། ཆ་ཕྲ་བའི་མཚན་ཉིད་རྡུལ་ཕྲན་ནོ། །
ཡང་ཆ་ཕྲ་བ་ཉིད་གསུམ་སྟེ། བྲི་བ་ཆ་ཕྲ་བ་རྡུལ་ཕྲ་རབ་དང་། རང་བཞིན་ཆ་ཕྲ་བ་རླུང་དང་སྲིད་པ་བར་དོའི་གཟུགས་དང་། སེམས་ཀྱིས་དབང་བསྒྱུར་བ་ཆ་ཕྲ་བ་གཟུགས་ཁམས་པའི་གཟུགས་སོ། ། གསུམ་པ་ནི་ཡུལ་གང་ཞིག་བེམ་པོའི་དངོས་པོར་སྣང་བ་སྟེ། དེའི་གནས་ལུགས་གྲུབ་མཐའི་བྱེ་བྲག་གིས་ཇི་ལྟར་ཡིན་པ་ནི་བཤད་ཟིན་ཏོ། ། ཕུང་པོར་མཚོན་ན་དུ་མ་སྤུངས་པ་ཞེས་པ་བསྣན་ནོ། ། བཞི་པ་ནི་བསྟན་ཡོད་ཐོགས་བཅས་དང་བསྟན་མེད་ཐོགས་བཅས་དང་བསྟན་མེད་ཐོགས་མེད་ཀྱི་གཟུགས་སོ། ། ཡང་བསྡུ་བར། ངོ་བོ་ཉིད་དང་དོན་རྣམ་དབྱེ། །
གོ་རིམ་དང་ནི་བསྡུ་དང་རྟེན། ། ཞེས་པའི་དབྱེ་བའི་སྐབས་སུ་དྲུག་བཤད་དེ་གཟུགས་ཀྱི་དངོས་པོ་དང་། མཚན་ཉིད་དང་། རྣམ་ཤེས་གནས་པ་དང་མི་གནས་པ་དང་། རྣམ་ཤེས་ཀྱིས་དབེན་པ་དང་མི་དབེན་པ་དང་། འདུ་ཤེས་ཀྱི་སྤྱོད་ཡུལ་དང་མཐའོ། ། དང་པོ་ནི་འབྱུང་བ་དང་འབྱུང་འགྱུར་རོ། ། གཉིས་པ་ལ་རང་གི་མཚན་ཉིད་ནི་དྭངས་བ་དང་། དྭངས་བའི་གཟུང་བ་དང་ཡིད་ཀྱི་གཟུང་བའི་གཟུགས་ཏེ་སྤྱིའི་མཚན་ཉིད་གཟུགས་སུ་རུང་བའོ། ། གསུམ་པ་ནི་ཟིན་པ་སེམས་ཅན་གྱི་རྒྱུད་ཀྱིས་བསྡུས་པ་དང་དེ་མ་ཡིན་པའི་གཟུགས་སོ། །
བཞི་པ་ནི་རྟེན་མཚུངས་དང་དེ་མཚུངས་ཀྱི་གཟུགས་སོ། ། ལྔ་པ་ལ་དམིགས་བྱེད་འདུ་ཤེས་གསུམ་སྟེ། གཟུགས་དང་། ཐོགས་པའི་དང་། སྣ་ཚོགས་ཀྱི་འདུ་ཤེས་སོ། ། དེ་གསུམ་གྱི་ཡུལ་རིམ་པ་ལྟར་སྣང་བ་དང་ལྡན་པ་སྔོན་པོ་སོགས་ཁ་དོག་དང་ཡུལ་གནོན་པ་འགྲོ་བ་ཐོགས་པར་བྱེད་པ་དང་རྒྱས་པར་གནས་པ་སྐྱེས་པ་དང་བུད་མེད་དང་། ཁང་ཁྱིམ་སོགས་སུ་སྣང་བའོ། ། དེས་ན་མདོར། གཟུགས་ཀྱི་འདུ་ཤེས་ལས་འདས་ཏེ་ཐོགས་པའི་འདུ་ཤེས་རྣམས་ནུབ་པར་གྱུར་ཅིང་སྣ་ཚོགས་ཀྱི་འདུ་ཤེས་ཡིད་ལ་མི་བྱེད་པས་ཞེས་སོ། ། དྲུག་པ་ནི་བསགས་མཐའ་ཞེས་པ་འོག་མིན་པའོ། །
ཡང་གཟུགས་མེད་ཀྱི་ལྷ་རྣམས་ལ་ལས་ཀྱི་དབང་གིས་གྲུབ་པའི་གཟུགས་མེད་ཀྱི་སྙོམས་པར་འཇུག་པས་བསྒྲུབས་པའི་གཟུགས་ཆ་ཕྲ་བ་ཡོད་པར་གསུངས་སོ། ། གཞུང་གི་དོན་ལ་གཉིས་ལས་མདོར་བསྟན་ནི། གཟུགས་གང་ཡིན་པ་གཟུགས་ཀྱི་མཚན་ཉིད་ཅན་ཇི་སྙེད་ཅི་ཡང་རུང་སྟེ་དེ་དག་གཉིས་པོ་འདི་ཙམ་དུ་ཟད་པའོ། ། དེ་དག་ཅི་ཞེ་ན། འབྱུང་བ་ནི་་་་་་བྱེ་རྒྱུར་བྱས་པའི་གཟུགས་སྣ་ཚོགས་འགྲུབ་པ་ན་དེ་དང་དེའི་རྣམ་པར་འབྱུང་བས་སམ། སེམས་ཅན་ཀུན་གྱི་ལས་ཀྱི་དབང་གིས་ཐོག་མ་མེད་པའི་འཁོར་བར་ནམ་ཡང་མ་བྱུང་མ་མྱོང་བས་སོ། ། དེ་ལྟ་བུ་གཞན་ཡང་འབྱུང་བ་ཉིད་དུ་ཐལ་བར་མི་འགྱུར་ཏེ། ངེས་ཚིག་ལ་ཁྱབ་ཆེ་ཆུང་གི་སྐྱོན་མེད་པས་ན་མ་ཧེ་ལ་ས་སྟེང་ཉལ་དང་། གླང་པོ་ཆེ་ལ་ལག་ལྡན་སོགས་བཞིན་ནོ། ། ཆེན་པོ་ནི་འབྲས་བུའི་གཟུགས་ཀུན་གྱི་རྟེན་བྱེད་པས་རྟོས་ཆེ་བའི་ཕྱིར་རམ།
རང་གི་སྐྱེ་མཆེད་ཀུན་ལ་ཡོད་པས་གནས་པ་རྒྱ་ཆེ་བའི་ཕྱིར་རོ། ། བཞི་རྣམས་དང་ཞེས་པ་དེ་བས་ཉུངས་ན་མི་ནུས་ཤིང་མང་པ་མི་དགོས་ཏེ་འབྲས་བུའི་གཟུགས་རྟེན་པ་དང་སྡུད་པ་དང་སྨིན་པར་བྱེད་པ་དང་སྐྱོད་པར་བྱེད་པའི་བྱ་བ་བཞི་ལས་གཞན་མེད་པའི་ཕྱིར་རོ། ། འོ་ན་ནམ་མཁའ་འང་འབྱུང་བ་ཆེན་པོ་ཉིད་དུ་འགྱུར་ཏེ། གོ་འབྱེད་པའི་ཕྱིར་ཞེ་ན། མ་ཡིན་ཏེ་དེ་ནི་གཟུགས་མེད་པ་ཙམ་ཡིན་པས་འབྱུང་བ་ཆེན་པོའི་མཚན་ཉིད་མེད་པའི་ཕྱིར་རོ། ། གོ་འགེགས་པའི་གཟུགས་དེ་དེ་ནས་གཞན་དུ་སོང་ན་དེར་གཞན་འབྱུང་བས་གོ་ཕྱེ་བ་ཡིན་ན་དེ་ལྟ་བུ་ནམ་མཁའ་ལ་མེད་པས་སོ། ། གང་ས་ལུ་ལྗང་པའི་མདོར། ། སྣང་བ་དང་ནམ་མཁའ་དང་དེས་སྐྱེད་པའི་ཡིད་ལ་བྱེད་པ་ལའང་བརྟེན་ནས་མིག་ཤེས་འབྱུང་ངོ་ཞེས་པ་ནི་མངོན་པར་སྐབས་ཡོད་དང་བུ་ག་དང་རྒྱན་ནམ་མཁའ་ལ་དགོངས་པའོ། ། འབྱུང་བ་ཆེན་པོ་སྔར་བསྟན་པ་ནི་དེ་རྟེན་ཡིན་པས་གཙོ་བོ་ཉིད་ཀྱི་ཕྱིར་རོ་ཞེའོ། ། རྒྱུར་བྱས་པ་ནི་དེ་རྣམས་ཀྱི་རྒྱུ་ལས་བྱུང་བ་སྟེ་དེ་ཡང་འབྱུང་བས་འབྲས་བུའི་གཟུགས་ལ་རྒྱུ་ལྔ་བྱེད་པས་ཏེ་འབྱུང་བའམ་སྐྱེད་པའི་རྒྱུ་ནི་འབྱུང་བ་རྣམས་མེད་ན་དེ་མི་འབྱུང་བའི་ཕྱིར་རོ། །
རྗེས་སུ་འགྱུར་བའམ་རྟེན་་་་་་བྱེ་པའི་རྒྱུ་ནི་འབྱུང་བ་འགྱུར་བས་དེ་རྣམས་འགྱུར་བའི་ཕྱིར་རོ། ། གནས་པའི་རྒྱུ་ནི་མཚུངས་པར་འབྱུང་བ་ན་འབྱུང་བ་རྣམས་ཀྱིས་འབྲས་བུའི་གཟུགས་རྒྱུན་མི་འཆད་པར་འཛིན་པའི་ཕྱིར་རོ། ། འཇུག་པའི་རྒྱུའམ་རྟོན་པའི་རྒྱུ་ནི་འབྱུང་བ་རྣམས་བསལ་ན་འབྱུང་འགྱུར་ལ་ལོགས་སུ་ཡུལ་གནོན་པའི་མཐུ་མེད་པས་སམ་འབྱུང་བའི་སྟོབས་ཀྱིས་དེ་རྒྱུན་མི་འཆད་པས་སོ། ། འཕེལ་བའི་རྒྱུ་ནི་འབྱུང་བ་འཕེལ་ན་འབྱུང་འགྱུར་ཡང་འཕེལ་བས་སོ། ། རྒྱས་བཤད་ལ་གཉིས། རྒྱུའི་གཟུགས་དང་འབྲས་བུའི་གཟུགས་བཤད་པའོ། ། དང་པོ་ལ་གཉིས། གཞུང་དོན་དང་སྤྱི་དོན་ནོ། ། དང་པོ་ལ་གཉིས་ལས་དབྱེ་བ་ནི། ས་སོགས་སྨོས་པས་དེ་རྣམས་ནང་ཕན་ཚུན་དང་མིག་གི་ཁམས་སོགས་ལས་འབྱེད་ཅིང་།
ཁམས་སྨོས་པས་འཇིག་རྟེན་པའི་ས་སོགས་ལས་འབྱེད་དེ། འཇིག་རྟེན་གྱི་ནི་ཐ་སྙད་དུ། ། ཁ་དོག་དབྱིབས་ལ་ས་ཞེས་བརྗོད། ། ཆུ་མེ་ཡང་ངོ་རླུང་ནི་ཁམས། ། ཉིད་ཡིན་དེ་དང་འདྲ་བའང་ཡིན། ། ཞེས་བཤད་དོ། ། རང་གི་མཚན་ཉིད་དང་འབྲས་་་་་་ཡེ་བུའི་གཟུགས་འཛིན་པ་ན་ཁམས་རྣམས་སོ། ། འདི་་་་་་ཡེ་རྣམས་ཇི་ལྟར་རགས་པའི་རིམ་པས་བཤད་ཅིང་མཚན་ཉིད་ཐ་དད་པའི་ཕྱིར་དབྱེ་བ་ལྔར་བྱས་ལ་གཞན་དུ་ན་མཚན་ཉིད་ལྔར་བརྗོད་པར་བྱ་བར་འགྱུར་ཏེ་གཟུགས་བཞིན་ཞེའོ། ། སོ་སོའི་མཚན་ཉིད་ནི། སྲ་བ་ནི་མཁྲེགས་པ་དང་འཐས་པའོ། །
ཉིད་ནི་སྲ་བ་ཁོན་སྲ་བ་ཉིད་ཅེས་རང་གི་དོན་ལ་དངོས་པོའི་རྐྱེན་བྱས་ཀྱི། བྱེ་བྲག་པའི་ལྟར་སྲ་བ་ཉིད་ཅེས་པའི་སྤྱི་དོན་གཞན་མེད་པར་སྟོན་པ་སྟེ་ཕྱི་མ་གསུམ་ལའང་སྦྱར་རོ། ། གཤེར་བ་ནི་འདུ་བར་བྱེད་པ་དང་རླན་པར་བྱེད་པའོ། ། མེའི་ཁམས་ནི་དྲོ་བ་སྟེ་ཤས་ཆེ་ན་ཚ་བ་དང་སྲེག་པར་བྱེད་པའོ། ། རླུང་ལ་འབྲས་བུའི་གཟུགས་ཁ་ཅིག་ལའང་ཡང་བ་ཡོད་པས་དེ་གཅོད་པ་ལ་གཡོ་བ་སྨོས་ཤིང་གཡོ་བ་ལས་ཡིན་གྱི་ངོ་བོ་མ་ཡིན་པས་དང་སེམས་པ་ལ་ཁྱབ་ཆེས་བས་ཡང་བ་སྨོས་ཏེ་གཡོ་བ་ནི་འབྱུང་བའི་རྒྱུན་ཡུལ་གཞན་དུ་འབྱུང་བར་བྱེད་པའི་རྒྱུའོ།་་་་་ སྲ་གཤེར་དྲོ་ཉིད་གཡོ་རྣམས་ཏེ་ཞེས་པས་སྡུ་བའོ། ། སྤྱི་དོན་ལ་བཞི། ངོ་བོ་ངོས་བཟུང་བ། དེ་མིན་ལས་འབྱེད་པའི་མཚན་ཉིད། བྱེད་པའི་ལས།
དབྱེར་མེད་དུ་འཇུག་མི་འཇུག་དཔྱད་པའོ། ། དང་པོ་ནི་ལུས་ཀྱི་རྣམ་ཤེས་ལ་སྲ་བ་ལ་སོགས་པར་སྣང་བའི་རེག་བྱའོ། ། གཉིས་པ་ནི་འབྲས་བུའི་གཟུགས་ལས་གཞན་པའི་ལུས་ཀྱི་དབང་པོའི་གཟུང་དོན་ཞེས་པའམ། གཟུགས་ཅན་གང་ཞིག་འབྲས་བུའི་གཟུགས་སྐྱེད་བྱེད་ཀྱི་རིགས་ཡིན་པའོ། ། གསུམ་པ་ནི། འཛིན་པ་ལ་སོགས་པས་སུ་གྲུབ་ཅེས་དང་། དབུ་མ་་་་་་རིན་ཆེན་ཕྲེང་བར། གཡོ་དང་ཐོགས་དང་སྡུད་པ་རྣམས། ། རླུང་དང་ས་དང་ཆུ་དེ་བཞིན། ། ཞེས་པ་ལྟར་རོ། །
བཞི་པ་ནི་བྱེ་བྲག་སྨྲ་བ་ན་རེ། འབྱུང་བ་རེ་རེ་ལ་ཡང་བཞི་བཞི་ཚང་བས་དབྱེར་མེད་པར་འཇུག་པས་ཁྱབ་ཅིང་། དེ་བྱེད་ལས་ལས་རྗེས་སུ་དཔགས་ཏེ་སའི་རྫས་རྡོ་བ་ལ་སོགས་པ་ལ་ཡང་འདུས་པ་དང་སྐམ་པ་དང་གཡོ་བ་རྣམས་ཡོད་པས་ཆུ་སོགས་དང་ལྷན་ཅིག་གནས་པར་ཤེས་སོ། ། ཆུ་ལ་ཡང་ཤིང་འདེགས་པ་དང་པད་མ་རྒྱས་པ་དང་གཡོ་བ་རྣམས་ཡོད་པས་ས་སོགས་དང་ལྷན་ཅིག་གནས་པར་མངོན་ནོ། ། མེ་ལ་ཡང་མེ་ལྕེ་འདེགས་པ་དང་མེ་ལྕེ་འདུས་པ་དང་གཡོ་བ་མཐོང་བའི་ཕྱིར་ས་སོགས་ཡོད་པར་རིག་པར་བྱའོ། ། རླུང་ལ་ཡང་འདེགས་པ་དང་གྲང་བ་དང་དྲོ་བའི་རེག་པ་མཐོང་བའི་ཕྱིར་ས་ཆུ་མེ་རྣམས་ཡོད་དོ་ཞེས་ཟེར་རོ། ། ངོ་བོ་དང་ལས་ཀྱི་ཁྱད་པར་ཅི་ཡིན་ཞེ་ན། ངོ་བོ་ནི་གཞན་ལ་མི་ལྟོས་པའི་དག་པ་བ་ཡིན་ཞིང་། ལས་ནི་བརྟེན་བྱ་དང་བསྡུ་བྱ་དང་སྨིན་བྱ་དང་བསྐྱོད་བྱ་ལ་ལྟོས་ཏེ་འཇོག་དགོས་པས་ལྟོས་པ་བའོ་ཞེས་བྱེ་བཤད་དོ། ། བཙུན་པ་དཔལ་ལེན་ན་རེ།
ཆུ་ལ་གྲང་བ་དང་ཤིན་ཏུ་གྲང་བ་དང་ཆས་ཤིན་ཏུ་གྲང་བ་མཐོང་བས་དེ་མེ་ཆུང་བ་དང་ཤིན་ཏུ་ཆུང་བ་དང་ཆེས་ཤིན་ཏུ་ཆུང་བ་ལས་འགྱུར་བའི་ཕྱིར་མེ་ཡོད་དོ་ཞེས་ཟེར་རོ། ། མདོ་སྡེ་པ་ན་རེ། རེ་རེ་ལའང་བཞི་བཞི་ས་བོན་ཏེ་ནུས་པའི་སྒོ་ནས་ཡོད་ཀྱི། རང་གི་ངོ་བོར་ཏེ་རྫས་སུ་ནི་མེད་དེ། ཤིང་གི་ཕུང་པོ་འདི་ལ་ཁམས་རྣམ་པ་སྣ་ཚོགས་ཡོད་དོ་ཞེས་གསུངས་པའི་ཕྱིར་རོ་ཞེས་ཟེར་རོ། ། གཞུང་འདིས་ཇི་ལྟར་སྣང་བ་ལྟར་འཇོག་པའི་ཚུལ་ནི་འཆད་པར་འགྱུར་རོ། ། འབྲས་བུའི་གཟུགས་བཤད་པ་ལ་དྲི་བ་ནི། འབྱུང་བ་རྒྱུར་བྱས་ཏེ་སྐྱེས་པའི་གཟུགས་ཅི་སྟེ། རྣམ་་་་་་བྱེ་པ་ནི་དུ་ཞིག རང་གི་ངོ་བོ་ནི་ཅི་འདྲ་ཞེ་ནའོ། །
ལན་ལ་གཉིས་ལས་དབྱེ་བ་ནི། མིག་གི་ཞེས་སོགས་ཏེ་དབང་བྱེད་པའི་དོན་གྱིས་ན་དབང་པོ་རྣམས་སོ། ། རེག་བྱའི་ཕྱོགས་གཅིག་ནི་འབྱུང་བ་ལས་གྱུར་པའི་སྐབས་ཡིན་པས་འབྱུང་བའི་རེག་བྱ་སེལ་བའོ། ། ཆོས་ཀྱི་སྐྱེ་མཆེད་ཀྱི་ནང་དུ་འདུས་པའི་གཟུགས་ནི་དེ་སྐད་དོ། ། སོ་སོའི་མཚན་ཉིད་ལ་གསུམ་སྟེ། དང་བ་དང་། དང་བས་བཟུང་བ་དང་། ཡིད་ཀྱི་ཡུལ་གྱི་གཟུགས་བཤད་པའོ། ། དང་པོ་ལ་གཉིས་ལས་སྤྱི་དོན་ལ་ལྔ། དབང་པོ་ངོས་བཟུང་བ་དང་།
དེའི་སྒྲུབ་བྱེད་དང་། རྫས་བསམ་པ་དང་། སྐྱེ་བ་བསམ་པ་དང་། རྒྱུ་འབྲས་བསམ་པའོ། ། དང་པོ་ནི་མཛོད་འགྲེལ་དུ། རྡུལ་ཕྲན་འདུས་པའི་ངོ་བོ་སྟེ་མིག་གི་དབང་པོ་ནི་མིག་འབྲས་ལ་གོ་སྙོད་ཀྱི་མེ་ཏོག་ལྟར་མ་འདྲེས་པར་གནས་པ་རྒུན་འབྲུམ་ཙམ་པ་ཤིན་ཏུ་དང་བའི་པགས་པས་བཀབ་པས་མི་འགྱེས་པའོ། ། ཁ་ཅིག་ནི་དབང་རྟེན་ལྟར་གོང་བུར་གནས་ཏེ་ཤེལ་ལྟར་དང་བས་ཕན་ཚུན་མི་སྒྲིབ་པོ་ཞེས་ཟེར་རོ། ། རྣ་བའི་དབང་པོ་ནི་དབང་རྟེན་རྣ་འབྲུག་ཅེས་བྱ་བ་གྲོ་ག་གཅུས་པ་ལྟ་བུའི་ནང་ན་གནས་སོ། ། སྣའི་དབང་པོ་ནི་སྣ་རྒྱུད་ཀྱི་ནང་ན་གནས་སོ། ། ལྕེའི་དབང་པོ་ནི་ཟླ་བ་ཕྱེད་པ་ལྟར་ཏེ་ལྕེའི་དབང་རྟེན་གྱི་དབུས་ན་སྐྲའི་རྩེ་མོ་ཙམ་ཞིག་ལྕེའི་དབང་པོའི་རྡུལ་ཕྲན་གྱིས་མ་ཁེབས་སོ་ཞེས་གྲག་གོ །
ལུས་ཀྱི་དབང་པོའི་རྡུལ་ཕྲན་རྣམས་ནི་རྐང་འཐེབ་ནས་སྤྱི་བོའི་བར་ལུས་བཞིན་དུ་གནས་སོ། ། དེའི་བྱེ་བྲག་མོའི་དབང་པོ་ནི་རྔའི་སྦུབས་ལྟ་བུ་དང་ཕོའི་དབང་པོ་ནི་མཐེ་བོང་ལྟ་བུར་བཤད་དེ་བྱེ་བྲག་སྨྲ་བའི་ལུགས་སུ་མངོན་ནོ། ། སེམས་ཙམ་ཀྱི་ལུགས་ལ་དབུས་མཐར། ཀུན་རྟོག་ཙམ་གྱི་སྣང་བ་ལ་དབང་པོ་ཡུལ་ཤེས་པ་གསུམ་བཞག་པའི་ཆེད་དུ། དོན་དང་སེམས་ཅན་བདག་རྣམ་རིག ། སྣང་བའི་རྣམ་པར་ཤེས་པ་ནི། ། རབ་ཏུ་སྐྱེ་བའོ་ཞེས་གསུངས་ཏེ། དོན་དང་སེམས་ཅན་དུ་སྣང་བ་ཀུན་གཞི་དང་བདག་ཏུ་སྣང་བ་ཉོན་མོངས་པ་ཅན་གྱི་ཡིད་དང་རྣམ་རིག་ཏུ་སྣང་བ་འཇུག་ཤེས་དྲུག་གོ་ཞེས་པ་ལྟར་ན་སེམས་ཅན་དུ་སྣང་བ་འཇུག་ཤེས་དྲུག་ག་ཞེས་པ་ལྟར་ན་སེམས་ཅན་དུ་སྣང་བ་སྟེ་ཀུན་གཞི་ལ་དབང་པོ་ལྔར་རང་དང་གཞན་གྱི་རྒྱུད་ལ་སྣང་བ་ནི་དབང་པོར་བཞག་གོ ། ཉི་ཤུ་པར་རྣམ་སྨིན་གྱི་བག་ཆགས་གང་ལས་གཟུགས་སོགས་སུ་སྣང་བའི་མིག་སོགས་ཀྱི་རྣམ་རིག་འབྱུང་བའི་ས་བོན་དེ་ལ་དགོངས་ནས་ཐུབ་པས་དབང་པོ་ལྔ་བཀའ་སྩལ་པར་བཤད་དེ། རང་གི་ས་བོན་གང་ལས་སུ་ཞེས་སོགས་གསུངས་སོ། །
དེས་ན་ས་བོན་དེ་ཉིད་དབང་པོར་བཞག་པར་མངོན་ནོ། ། དམིགས་བརྟགས་ཏུ། ངོ་བོ་གང་ཡིན། ། ལྷན་ཅིག་བྱེད་དབང་ནུས་པ་ཡི། ། ངོ་བོ་གང་ཡིན་དབང་པོ་འང་ཡིན། ། དེ་ཡང་རྣམ་རིག་ལ་མི་འགལ། ། ཞེས་ནང་ཤེས་པ་ཉིད་ཀྱི་ནུས་པ་ཤེས་པའི་བདག་རྐྱེན་དུ་གྱུར་པ་ཞིག་དབང་པོར་བཞག་གོ ། དེ་ལ་དང་པོ་གཉིས་ཀུན་གཞི་ཁས་ལེན་པ་སྟེ། ཕྱི་མ་དེ་ཁས་མི་ལེན་པ་ཡིན་ཞིང་གསུམ་ཀའང་དངོས་པོའི་གནས་ལུགས་སེམས་པ་ན་ཡིན་ལ། འདི་དང་བན་སྐན་དུ་གཟུགས་ཅན་དང་བ་ལ་དབང་པོར་བཞག་པ་ནི་འཇིག་རྟེན་ན་ཇི་ལྟར་སྣང་བ་བཞིན་མངོན་པའི་ང་རྒྱལ་གྱིས་དབང་པོ་བེམ་པོར་རློམ་པ་དང་མཐུན་པར་བྱས་པའོ། །
བཙུན་པ་སངས་རྒྱས་ལྷ་ནི་དབང་པོ་རྣམས་འབྱུང་བ་ཆེན་པོ་ཉིད་ཡིན་པར་འདོད་དོ། ། གྲངས་ཅན་རྣམས་ཆེན་པོའམ་ང་རྒྱལ་ངའོ་སྙམ་པ་དབང་པོར་འདོད་དོ། ། གཉིས་པ་ནི་དབང་པོ་བསྟན་དུ་མེད་ན་ཅི་ལྟར་ཡོད་པར་འགྲུབ་ཅེ་ན། འབྲས་བུ་ལས་རྗེས་སུ་དཔག་པ་སྟེ་མིག་བཙུམས་པ་ལ་སོགས་པའི་དུས་སུ་རྒྱུ་གཞན་ཚང་ཡང་དབང་ཤེས་མི་སྐྱེ་བར་སྣང་བས། དབང་ཤེས་ནི་དབང་རྟེན་རྣམས་ལ་ཡོད་པའི་ནུས་པ་ཅིག་ལ་ལྟོས་པར་གྲུབ་ཅིང་དེ་ཉིད་དབང་པོའོ། ། གསུམ་པ་ལ་གསུམ་ལས་མཚན་ཉིད་ཀྱི་རྫས་ནི་གཞུང་དུ་འབྱུང་བ་ཁོ་ནའོ། ། ཐ་མི་དད་ཀྱི་རྫས་ནི་བདུན་ཏེ། མིག་གི་དབང་པོ་དེ་ཉིད་དང་འབྱུང་བ་ས་དང་ལུས་དང་གཟུགས་དང་དྲི་དང་རོ་དང་རེག་བྱའོ། ། དེ་གཉིས་ཀའི་ཁམས་ཀྱི་རྫས་ནི་བཅུ་སྟེ། བདུན་པོ་དེ་ཉིད་ཀྱི་དང་ཆུ་མེ་རླུང་གི་ཁམས་དང་ལྡན་ཏེ་མིག་བཙིར་ན་ཆུ་འབྱུང་བ་དང་གཙུབས་ན་མེ་འབྱུང་བ་དང་གཡབས་ན་རླུང་འབྱུང་བས་སོ། །
རྣ་བ་སོགས་གསུམ་དང་ལུས་དབང་པོ་གཞན་དང་ལྡན་པའང་དེ་དང་འདྲ་ཞིང་མི་ལྡན་པ་ལ་ཐ་མི་དད་ཀྱི་རྫས་དྲུག་དང་ཁམས་ཀྱི་རྫས་དགུའོ། ། དེ་རྣམས་ལའང་གང་ལ་སྒྲ་ཡོད་པ་དེ་ལ་དེ་བསྣན་པར་བྱའོ། ། བཞི་པ་ལ་ལྔ་ལས། རྟེན་ལས་སྐྱེ་བ་ནི་འབྱུང་བ་ཆེན་པོ་ལས་སྐྱེ་བའོ། ། ས་བོན་ལས་སྐྱེ་བ་ནི་དབང་པོའི་འདུས་པ་སྲ་བ་ལས་སླ་བ་དང་། སླ་བ་ལས་སྲ་བ་དང་། གྲང་བ་ལས་དྲོ་བ་དང་། དྲོ་བ་ལས་གྲང་བ་དང་། མི་གཡོ་བ་ལས་གཡོ་བ་དང་། གཡོ་བ་ལས་མི་གཡོ་བ་སྐྱེ་བ་སོགས་སོ། །
འཕེན་པ་ལས་སྐྱེ་བ་ནི་སྔོན་གྱི་ལས་ཀྱི་འཕེན་པ་ལས་སྐྱེ་བའོ། ། ཕན་འདོགས་པ་ལས་སྐྱེ་བ་ནི་སྨན་ལ་སོགས་པས་དབང་པོ་བརྟས་པར་འགྱུར་བའོ། ། གནོད་པ་ལས་སྐྱེ་བ་ནི་དེ་ལས་བཟློག་པའོ། ། དེ་གཉིས་ནི་བསྡུ་བར། རྫས་དང་རྡུལ་དང་སྐྱེ་བ་དང་། ། དབྱིབས་རྒྱུན་ལས་དང་སྐད་ཅིག་དང་། ། མ་འདྲེས་པ་དང་སྤྱོད་ཡུལ་དང་། དེ་བཞིན་ཕན་ཚུན་འདྲེས་པའོ། ། ཞེས་པས་གཟུགས་གཏན་ལ་ཕབ་པ་ལས་རྫས་དང་སྐྱེ་བ་དག་ཇི་རིགས་པ་དྲངས་པའོ། ། ལྔ་པ་ནི་རྒྱུ་དྲུག་རྐྱེན་བཞི་འབྲས་བུ་ལྔ་རྣམས་འཆད།
པར་འགྱུར་བ་ལས་དབང་པོ་རྣམས་ནི། བྱེད་རྒྱུ་དང་ལྷན་ཅིག་འབྱུང་བ་དང་སྐལ་མཉམ་དང་རྣམ་སྨིན་གྱི་རྒྱུ་ལས་སྐྱེས་ཀྱི་མཚུངས་ལྡན་དང་ཀུན་འགྲོ་ལས་ནི་མིན་ཏེ་ཤེས་རིག་དང་ཉོན་མོངས་ཅན་མ་ཡིན་པའི་ཕྱིར་རོ། ། རྒྱུ་རྐྱེན་ས་བོན་དང་བདག་རྐྱེན་འབྱུང་བ་ལས་སྐྱེས་ཀྱི་དེ་མ་ཐག་རྐྱེན་དང་དམིགས་རྐྱེན་ལས་མ་སྐྱེས་ཏེ་བེམ་པོ་ཡིན་པས་སོ། ། རྣམ་སྨིན་གྱི་འབྲས་བུ་དང་བྱེད་རྒྱུ་ལས་སྐྱེས་ལ་བདག་པོའི་དང་། སྐལ་མཉམ་ལས་སྐྱེས་པ་རྒྱུ་མཐུན་དང་། བྱེད་རྒྱུ་འགའ་ཞིག་ལས་སྐྱེས་པ་སྐྱེས་བུའི་བྱེད་པའི་འབྲས་བུའོ། ། གཞུང་ལས་འབྱུང་བ་ཆེན་པོ་བཞི་རྣམས་རྒྱུར་བྱས་པ་ནི་འབྲས་བུ་གཟུགས་མཚོན་པར་བྱེད་ཅིང་འབྱུང་བ་ཉིད་དབང་པོར་སྨྲ་བ་སེལ་ཏོ། ། མིག་གི་རྣམ་པར་ཤེས་པའི་རྟེན་ནི་མིག་ཤེས་ཀྱི་ཐུན་མོང་མ་ཡིན་པའི་བདག་རྐྱེན་བྱེད་པ་སྟེ་དེས་རྣ་བ་སོགས་དང་འོད་དང་ཤེལ་ལ་སོགས་པ་ཡུལ་གྱི་གཟུགས་དང་བ་ལས་འབྱེད་དོ། ། འོ་ན་མིག་ནི་མིག་ཤེས་ཀྱི་རྟེན་ཞེས་དང་མིག་ཤེས་ཅི་ཡིན་ན་མིག་ལ་བརྟེན་ཅིང་ཞེས་པ་ཕན་ཚུན་བརྟེན་པའི་སྐྱོན་ཅན་ནོ་ཞེ་ན། གཟུགས་སུ་སྣང་བའི་རྣམ་ཤེས་ནི་རང་གི་མཚན་ཉིད་དུ་གྲུབ་ཅིང་མིག་གིས་མཚོན་ནས་གསུངས་པའོ་ཞེའོ། །
འོན་ཀྱང་རང་གི་ངོ་བོ་རྟོགས་པ་ཕན་ཚུན་བརྟེན་པ་མེད་ཅིང་གཞུང་དུ་ཕན་ཚུན་མཚོན་ནས་བསྟན་པ་ཙམ་ཡིན་པས་སྐྱོན་མེད་དོ། ། གཟུགས་དང་བའོ་ཞེས་པའི་གཟུགས་ཀྱིས་ཡིད་དང་དང་བའི་དད་པ་ལས་འབྱེད་ཅིང་དང་བས་སྔོན་པོ་སོགས་རགས་པ་ལས་འབྱེད་དོ། ། དང་བའི་དོན་ནི་་་་་་བྱེ་དཔེར་ན་གཟུགས་ལ་བརྟེན་ནས་དེ་ལྟར་སྣང་བའི་གཟུགས་བརྙན་མེ་ལོང་ངམ་ཆུ་དང་བ་སོགས་ལས་འབྱུང་བས་ཆུ་སོགས་དང་བར་བརྗོད་པ་ལྟར་གཟུགས་སྒྲ་སོགས་ལ་བརྟེན་ནས་དེར་སྣང་བའི་རྣམ་རིག་དབང་པོ་ལྔ་ལས་འབྱུང་བ་དེ་བཞིན་དུ་རྣ་བའི་དབང་པོ་སོགས་ལ་ཡང་སྦྱར་ཏེ། དེ་དག་རྣམས་ཀྱི་རྣམ་ཤེས་རྟེན། གཟུགས་དང་བ་རྣམས་མིག་ལ་སོགས། ། ཞེས་པས་བསྡུས་པའོ། ། དང་བས་བཟུང་བའི་གཟུགས་ལ་ལྔའི་དང་པོ་ལ་བཞི་ལས། དང་པོ་མཚན་ཉིད་ལ་འབྱུང་བ་ཞེས་སོགས་ནི་འབྲས་བུའི་གཟུགས་སུ་ཤེས་པར་བྱེད་ཅིང་། བཙུན་པ་སངས་རྒྱས་ལྷ་དོན་ལྔ་འབྱུང་བར་འདོད་པ་སེལ་ཏོ། འོག་མ་བཞི་ལའང་ངོ་། །
མིག་གི་ཞེས་པ་ཐ་མལ་པའི་དབང་པོ་གཟུགས་ཅན་ལྔའི་ནང་ནས་མིག་ཁོ་ནའི་སྤྱོད་ཡུལ་གཟུགས་ཡིན་ཞེས་ཡུལ་ལྔ་ཕན་ཚུན་ཐ་དད་པར་སྟོན་ཅིང་སྒྲ་སོགས་བཞི་སེལ་ལ། མིག་གི་ཡུལ་ནི་གཟུགས་ཁོ་ནའོ་ཞེས་པས་བྱེ་བྲག་སྔོན་པོ་སོགས་ཀུན་གཟུགས་སུ་སྟོན་ཅིང་། སྒྲ་སོགས་ཐ་མལ་པའི་མིག་གི་ཡུལ་ཡིན་པ་སེལ་ཏེ། མིག་གི་ཡུལ་དུ་སྣང་བ་འཇིག་རྟེན་ན་བེམ་པོར་རློམ་པ་འདིའོ། ། དབྱེ་བ་ནི་ཉི་ཤུ་རྩ་ལྔ་སྟེ། མཚན་ཉིད་ཀྱིས་བཞི་དང་གནས་པས་བཅུ་དང་དུས་ལ་སོགས་པ་ལ་ལྟོས་པས་དབང་པོ་སོགས་ལ་ཕན་གནོད་ཀྱིས་བརྒྱད་དང་བྱེད་པའི་རྟེན་དང་བྱེད་པའི་མཚན་ཉིད་དང་རྒྱན་གྱིས་རེ་རེར་བཞག་གོ ། དེ་ལ་སྔོན་པོ་སོགས་བཞི་ནི་ལྷན་ཅིག་སྐྱེས་པ་དང་སྦྱར་བ་ལས་བྱུང་བ་གཉིས་གཉིས་ཏེ་ཟིལ་གནོན་གྱི་དཔེ་ལྟར་རོ། ། རིང་པོ་ནི་ཁ་དོག་སོགས་འདུས་པ་མང་པོ་ཕྱོགས་ཅིག་ཏུ་དར་བ་སྟེ་ཐུང་ངུའོ། ཉུང་ངུ་ནི། རིང་ཐུང་སོགས་ཀྱང་ལྟོས་ཤིང་བཞག་གོ །
ལྷམ་པ་ནི་ཕྱོགས་བཞིར་མཉམ་པ་སྟེ་གྲུ་བཞི་ཆོ་ལོ་ལྟ་བུའམ་རིལ་རིལ་པོ་དཔལ་འབྲས་ལྟ་བའོ། ། རྒྱལ་པོ་སྲས་ལྷམ་པ་རིལ་རིལ་པོ་ཟླུམ་པོ་ལེབ་ལེབ་པོ་འཆད། ་་་་་ ཟླུམ་པོ་ནི་ཀུན་ནས་མཉམ་པ་མེ་ལོང་ལྟ་བུའོ། ། རྡུལ་ཕྲ་མོ་ནི་མིག་ལ་སྣང་བ་ཉི་ཟེར་གྱི་རྡུལ་ལྟ་བུ་སྟེ། རྡུལ་ཕྲ་རབ་ནི་མཛོད་འགྲེལ་དུ་བསྟན་དུ་མེད་པར་བཤད་དོ། ། རགས་པ་རི་སོགས་སོ། ། ཕྱ་ལེ་བ་ནི་མཉམ་པ་མཐོ་དམན་མེད་པའོ། ། དེ་ལས་བཟློག་པ་ནི་ཕྱ་ལེ་བ་མིན་པའོ། ། ཁ་དོག་གི་རྡུལ་དབུས་སུ་བཀོད་པ་ཤས་ཆེ་བ་ནི་མཐོ་བའོ། ། དེ་ཤས་ཆུང་བ་ནི་དམའ་བའོ། །
གྲིབ་མ་ནི་འོད་ཟེར་མེད་ཀྱང་གཟུགས་སྣང་བའོ། ། ཉི་འོད་ནི་ཉི་མའི་འོད་ཟེར་རོ། ། སྣང་བ་ནི་ཟླ་བ་སྐར་མ་མེ་སྨན་ནོར་བུ་རྣམས་ཀྱི་འོད་དོ། ། མུན་པ་ནི་གཟུགས་གཞན་མི་མཐོང་བའོ། ། རྡུལ་ནི་རླུང་ཚུབ་སོགས་ཀྱིའོ། ། ཁུག་རྣ་ནི་ལྷོ་འུར་རོ། ། སློབ་དཔོན་རྒྱལ་པོ་སྲས་གྲགས་པས་བརྒྱད་པོ་དེ་རྣམས་ལྗང་ཁུ་སོགས་བཞིན་དུ་ཁ་དོག་གི་བྱེ་བྲག་ཡིན་ཡང་ལོགས་སུ་བཤད་པ་ནི་ཐག་རིང་པོ་ན་གཟུགས་སུ་སྣང་ཡང་ཉེ་བ་ན་མི་སྣང་བས་གཟུགས་མིན་ནམ་སྙམ་པའི་ལོག་ཤེས་དང་ཐེ་ཚོམ་དགག་པའི་ཆེད་དུའོ་ཞེས་བཤད་དོ། ། མངོན་པར་སྐབས་ཡོད་ནི་དེ་ལས་གཞན་པ་ཟློག་བྱེད་ཀྱི་རེག་བྱ་དང་བྲལ་བའི་ཕྱོགས་མིག་ལ་སྐྱ་བོ་སེང་སེང་པོར་སྣང་བའོ། ། རྣམ་པ་རིག་བྱེད་ནི་རང་ཀུན་ནས་སློང་བའི་སེམས་རིག་པར་བྱེད་པ་སྟེ་དེ་ལ་མི་འཐད་པ་དགག་པ་ནི་སྡེ་པ་ཁ་ཅིག སྨྲ་བའི་མཆུ་གཡོ་བའམ་སྨོན་ལམ་ལས་བྱུང་བ་ལྟ་བུ་མ་ཡིན་པར་དེ་ཁོ་ན་ལ་དམིགས་པའི་སེམས་ལས་སྐྱེས་པ་ལུས་ཀྱི་འབྱུང་བ་ལས་བྱུང་བ།
ལུས་ཀྱི་དབྱིབས་གཅིག་པུ་ལུས་ཀུན་ལ་ཁྱབ་པའོ་ཞེས་སྨྲ་བ་མི་རིགས་ཏེ། དེ་གཅིག་པུ་ཡིན་པས་སྣང་མི་སྣང་མེད་ཅིང་ཁྱབ་པ་ཡིན་པས་ཡན་ལག་གཅིག་སྣང་བ་ནའང་མཐོང་བས། ཡན་ལག་རེ་རེ་འཛིན་པ་ནའང་འཛིན་པར་འགྱུར་ཞིང་དེ་ལྟ་མིན་ན་ཐ་དད་དུ་གནས་པའི་ཕྱིར་གཅིག་ཏུ་མི་འགྱུར་རོ། ། ཁྱེད་རང་གི་གཞུང་དུ་སྐྱེ་མཆེད་བཅུ་ནི་རྡུལ་ཕྲ་རབ་བསགས་པའོ་ཞེས་བཤད་པ་དང་འགལ་ལོ། ། ཡང་ལུས་ཀྱི་རྣམ་པ་རིག་བྱེད་ནི་སེམས་ཀྱི་དབང་གིས་ལུས་དེ་ལྟ་དེ་ལྟར་གནས་པའི་དབྱིབས་རྫས་སུ་ཡོད་པ་ཞིག་ཡིན་ཞིང་། དགེ་མི་དགེ་ལུང་མ་བསྟན་གསུམ་དུ་འགྱུར་ལ་འདོད་པ་དང་བསམ་གཏན་དང་པོ་ཁོ་ནན་ཡོད་དེ། ལུས་རྣམ་རིག་བྱེད་དབྱིབས་སུ་འདོད་ཅེས་དང་། གཞན་ནི་རྣམ་གསུམ་ཞེས་དང་། ། རྣམ་རིག་དཔྱོད་དང་བཅས་དག་ན། འདོད་པ་ན་ནི་བསྒྲིབས་པ་མེད། །
ཅེས་ཀྱང་འདོད་དོ། ། མདོ་སྡེ་པ་ན་རེ། དེ་ཡང་མི་འཐད་དེ། དབྱིབས་ནི་ཁ་དོག་ལ་བརྟེན་ནས་འདོགས་པས་དང་མཐོང་བ་དང་རེག་པ་གཉིས་ཀ་ལས་རིང་པོའོ་སྙམ་པ་སོགས་འབྱུང་བས་ན་རྫས་སུ་མེད་པའི་ཕྱིར་རོ་ཞེས་སོ། ། འཐད་པ་བརྗོད་པ་ནི་ལུས་ཀྱི་བྱ་བ་དེ་ལ་དམིགས་པའི་སེམས་པའི་རྒྱུ་ཅན་ལུས་ཀྱི་རྒྱུན་འགྲོ་བ་དང་ཕྱག་འཚལ་བ་སོགས་དེ་ལྟ་དེ་ལྟར་གཡོ་བའོ། ། དེས་སྐྱེས་བུ་འདི་ནི་འགྲོའོ་སྙམ་པའི་བློ་སྐྱེས་པ་ཅན་ཡིན་ཏེ། འགྲོ་བའི་ཕྱིར་ཞེས་སོགས་རིག་པར་བྱེད་དེ། རྒྱུད་གཞན་གྲུབ་པར། རང་ལུས་བློ་སྔོན་འགྲོ་བ་ཡི། ། བྱ་བ་མཐོང་ནས་གཞན་ལ་དེ། །
འཛིན་ཕྱིར་གལ་ཏེ་བློ་ཤེས་འགྱུར། ། ཞེས་པ་ལྟར་རོ། ། འདིར་་་་་་ཡེ་རྣམ་པ་རིག་བྱེད་ཀྱི་སྒྲ་མཚུངས་ཀྱང་ངག་གི་རྣམ་པ་རིག་བྱེད་ལ་ཐལ་བར་མི་འགྱུར་ཏེ། གཟུགས་ཀྱི་སྐྱེ་མཆེད་ཀྱི་སྐབས་ཡིན་པའི་ཕྱིར་རོ་ཞེའོ། ། ནམ་མཁའ་ཁ་དོག་སྔོན་པོ་སོགས་སུ་གཅིག་པའོ། ། བསྡུ་བ་ནི་་་་་་ཉེར་ལྔ་པོ། དེ་ཡང་ཁ་ཞེས་སོགས་ཏེ་ལྷ་དང་ངན་སོང་དང་མི་དང་སྲིད་པ་བར་མའི་ཁ་དོག་བཞི་དང་རིམ་པས་སྦྱར་རོ། ། ཡང་ན་ཡིད་དུ་འོང་བ་དང་མི་འོང་བ་དང་དེ་གཉིས་མིན་དང་། ས་འགྲེལ་དུ་ཁ་དོག་དང་འདྲ་བ་ནི་དུ་བ་དང་ཁུག་སྣ་ལ་སོགས་པར་བཤད་དོ། ། ཡང་འདིར་སྔོན་པོ་སོགས་བཞི་དང་གྲིབ་མ་སོགས་བཅུ་ནི་ཁ་དོག་སྟེ་རིང་པོ་སོགས་དང་ཕྱྭ་ལེ་བ་སོགས་ཏེ་བརྒྱད་ནི་དབྱིབས་ཡིན་ཅིང་རྣམ་པ་རིག་བྱེད་དེ་གསུམ་དུ་བསྡུའོ། །
དེ་ལས་ཕྱི་མ་གཉིས་རྫས་སུ་མེད་དོ། ། བྱེ་བཤད་དུ། འོ་ན་དེ་གཉིས་བཏགས་པ་ཙམ་ཡིན་ན་མིག་གི་ཡུལ་ཅི་ལྟར་ཡིན་ཞེ་ན། འཇིག་རྟེན་པ་དང་མཐུན་པར་བྱ་བའི་ཕྱིར་རོ། ། དོན་དམ་པར་ཁ་དོག་ཀྱང་མིག་གི་ཡུལ་མ་ཡིན་ཏེ་རྡུལ་ཕྲ་རབ་མ་གྲུབ་པའི་ཕྱིར་ན་ཕྱི་དོན་ཤེས་པའི་ཡུལ་མ་ཡིན་པའི་ཕྱིར་རོ། ། དེས་ན་འཇིག་རྟེན་དང་བསྟན་བཅོས་དང་མཐུན་པར་སློབ་དཔོན་གྱིས་མཛད་པར་བཤད་དོ། ། མིང་གི་རྣམ་གྲངས་ལ་སར་གསུངས་པ་སོ་སོའི་ནི། དང་པོའི་ཁ་དོག་དང་སྣང་བ་དང་གསལ་བ་ཞེས་སོགས་སོ། ། གཉིས་པའི་དབྱིབས་དང་རྒྱས་པ་ཞེས་སོགས་སོ། ། གསུམ་པའི་རྣམ་རིག་བྱེད་དང་གཡོ་བ་དང་ཀུན་ཏུ་གཡོ་བ་ཞེས་སོགས་སོ། །
སྤྱིའི་ནི་མིག་གི་ཡུལ་དང་སྤྱོད་ཡུལ་དང་མིག་ཤེས་དང་ཡིད་ཤེས་དག་གི་ཡུལ་དང་སྤྱོད་ཡུལ་དང་དམིགས་པ་སྟེ་བརྒྱད་དོ། ། དེའང་ས་འགྲེལ་དུ། མིག་སོགས་གསུམ་དེ་ལ་སྤྱོད་པས་ན་དེ་རྣམས་ཀྱི་སྤྱོད་ཡུལ་ལོ།་་་་་ ཡུལ་གྱི་སྐད་དོད་བི་ཥ་ཡ་ཞེས་པ་བི་ཥི་འཆིང་བ་ལའོ། ། ཞེས་པས་བྱིང་ལས་སྒྲུབ་པས་སོ། ། འདིས་ཉོན་མོངས་པ་སྣ་ཚོགས་ཀྱིས་འཆིང་བར་བྱེད་པས་ན་ཡུལ་ལོ། ། ཕྱི་མ་གཉིས་ཀྱིས་རང་སྣང་བའི་འཛིན་པ་སྐྱེད་པར་བྱེད་པའི་དོན་གྱིས་ན་དམིགས་པའོ་ཞེས་སོ། ། སྒྲ་ལ་མཚན་ཉིད་ནི་འབྱུང་བ་ཞེས་སོགས་ནི་སྨོས་པ་ཙམ་ལས་རྣམ་བཅད་མེད་དོ་ཞེས་གསུང་ངོ་། ། གཟུགས་སྒྲ་གཉིས་ཀྱི་སྐབས་སུ་གཟུགས་བརྙན་སོགས་དང་སྒྲ་བརྙན་གཅོད་དོ་ཞེས་སྐྱབས་གསུང་སྟེ་འོན་ཀྱང་དེ་དག་ནི་གཟུང་དོན་གྱིས་ཆོད་དོ། ། ཕན་གནོད་ཀྱིས་བཞག་པ་ནི་ཡིད་དུ་ཞེས་སོགས་ཏེ།
རིམ་པ་ལྟར་རྣ་བའི་དབང་པོ་ལ་ཕན་པ་དང་གནོད་པ་དང་ཕན་གནོད་གཉིས་ཀ་མི་བྱེད་པའོ། ། འོ་ན་གཉིས་ཀ་མ་ཡིན་པ་ཅི་ལྟར་ཕན་གནོད་ཡིན་ཞེ་ན། ཕན་གནོད་ཀྱི་མཚོན་ནས་བསྟན་པས་དེས་བཞག་པ་སྟེ། དཔེར་ན་བདེ་མིན་སྡུག་མིན་གྱི་ཚོར་བ་བདེ་སྡུག་ལ་བལྟོས་ཏེ་བསྟན་པས་དེ་དག་གིས་བཞག་པ་བཞིན་ནོ། ། དྲི་མཉམ་པ་དང་རོ་གཉིས་མིན་ལའང་སྦྱར་རོ། ། རྒྱུས་རབ་ཏུ་དབྱེ་བ་ནི་ཟིན་པའི་ཞེས་པ་གསུམ་སྟེ། ལག་པ་དང་ངག་གི་སྒྲ་སོགས་དང་། རླུང་དང་ནགས་ཚལ་དང་ཆུ་སྒྲ་ལྟ་བུ་དང་། ལག་པ་དང་རྫ་རྔ་ཕྲད་པའི་སྒྲ་ལྟ་བུའོ། ། ཡང་སེམས་ཅན་དུ་སྟོན་པ་ངག་རྣམ་རིག་བྱེད་ནི་ངག་གི་སྒྲ་ཞེས་སོགས་དང་མི་སྟོན་པ་དེ་ལས་གཞན་པའི་སྒྲ་སྟེ་གཉིས་བཤད་ཅིང་།
དེ་ལས་དང་པོའི་དབྱེ་བ་ལ་བསྟན་པས་རབ་ཏུ་དབྱེ་བ་ནི་འཇིག་རྟེན་ཞེས་སོགས་གསུམ་སྟེ། རིམ་པ་ལྟར་འཇིག་རྟེན་ཐ་མལ་པའི་སྐད་ཀྱིས་བསྡུས་པ་དང་། འཕགས་པ་རྣམས་ཀྱིས་བསྟན་པ་དང་། མུ་སྟེགས་པ་རྣམས་ཀྱིས་བརྟགས་པའི་དོན་ཅན་བདག་དང་གཙོ་བོ་སོགས་བརྗོད་པའོ། ། ངག་གི་ཐ་སྙད་ཐམས་ཅད་བརྟགས་པའི་དོན་ཅན་ཉིད་ལས་ཀུན་བརྟགས་པ་མིན་ནམ་ཞེ་ན། བདེན་མོད་འོན་ཀྱང་གཟུགས་སོགས་ཀྱི་ཐ་སྙད་ཀྱི་བརྗོད་བྱ་དངོས་པོ་བརྗོད་དུ་མེད་པ་ཡོད་ཅིང་བདག་སོགས་ཀྱི་ཐ་སྙད་ཀྱི་དོན་གཏན་ནས་མེད་པས་དེ་སྐད་བཤད་དོ་ཞེའོ། ། ཐ་སྙད་ཀྱིས་རབ་ཏུ་དབྱེ་བ་ནི། འཕགས་ཞེས་སོགས་གཉིས་ཏེ་མཐོང་ཐོས་ཤེས་རྟོགས་ལ་བདེན་པ་དང་བརྫུན་དུ་སྨྲ་བའོ། ། དེ་ལྟའི་སྒྲ་རྣམས་ནི་རང་གི་རྒྱུ་ལས་སྐད་ཅིག་རེ་རེ་འབྱུང་གི་གཟུགས་སོགས་ལྟར་རང་འདྲ་ལས་རང་སྐྱེ་བའི་རྒྱུན་མེད་དེ། དེས་ན་རྒྱུ་འབྱུང་བའི་དབྱེ་བ་བྱས་པའོ་ཞེས་་་་་་བོད་རྣམས་གསུང་ངོ་། །
མིང་གི་རྣམ་གྲངས་ནི། ས་རུ། སྒྲ་དང་དབྱངས་དང་ང་རོ་དང་ངེས་ཚིག་དང་སྒྲ་སྐད་དང་ཚིག་གི་རྣམ་པར་རིག་བྱེད་ཅེས་དང་ཡུལ་ཅན་གྱི་སྒོ་ནས་བརྒྱད་དེ་སྔར་ལྟར་གསུངས་སོ། ། དྲི་ལ་མཚན་ཉིད་དང་ཕན་གནོད་དང་རབ་ཏུ་དབྱེ་བས་འཇོག་པའི་དང་པོ་ནི། སྣའི་ཞེས་སོགས་ཏེ་ངེས་བཟུང་སྔར་བཞིན་ནོ། ། གཉིས་པ་ནི་དྲི་ཞིམ་སོགས་ཏེ་སྣའི་དབང་པོ་ལ་ཕན་པ་དང་གནོད་པ་དང་དེ་གཉིས་མི་བྱེད་པའོ། ། གསུམ་པ་ནི་ལྡན་ཞེས་ཏེ་རིམ་པས་རྫས་དེ་གྲུབ་ཙམ་ན་དྲི་རང་ཆས་སུ་འབྱུང་བ་ཙན་དན་སོགས་ཀྱི་དྲི་དང་། བདུག་སྤོས་རེང་བུ་སོགས་ཀྱི་དྲི་དང་། ཤིང་ཐོག་སྨིན་པ་སོགས་ཀྱི་དྲིའོ། ། རྣམ་གྲངས་ནི་དྲི་དང་བསྣམ་པ་དང་བསྣམ་བྱ་དང་ཀུན་ཏུ་བསྣམ་བྱ་སོགས་དང་ཡུལ་ཅན་གྱིས་བརྒྱད་དོ། །
རོ་ལ་མཚན་ཉིད་ནི་འབྱུང་ཞེས་སོ། ། ཁ་བ་སོགས་དྲུག་ནི་རང་གི་མཚན་ཉིད་དམ་ཡང་ན་ཕན་གནོད་ཀྱིས་བཞག་སྟེ། ཡན་ལག་བརྒྱད་པར། རོ་ནི་མངར་སྐྱུར་ལན་ཚྭ་དང་། ། ཚ་དང་ཁ་དང་སྐ་བ་སྟེ། ། དེ་ལ་དང་པོ་གསུམ་པོས་ནི། ། རླུང་འཇོམས་ཚ་སོགས་བད་ཀན་སེལ། ། སྐ་དང་ཁ་དང་མངར་བས་ནི། ། མཁྲིས་སེལ་གཞན་རྣམས་བྱེད་པ་ཡིན། ། ཞེས་བཤད་པ་ལྟར་རོ། །
སྐ་བ་ནི་ཨ་རུ་རའི་རོ་ལྟ་བུ་སྟེ་གཞན་ནི་ཤིན་ཏུ་གྲགས་སོ། ། ལྷག་མ་དྲུག་ནི་སྔ་མ་ལྟར་ཇི་ལྟར་རིགས་པར་བཤད་དོ། ། རྣམ་གྲངས་ནི་རོ་དང་མྱང་བྱ་དང་མིད་བྱ་དང་བཟའ་བ་དང་བཏུང་བ་དང་བལྡག་པ་དང་། གཞིབ་པ་དང་ཉེ་བར་སྤྱད་བྱ་དང་ཡུལ་ཅན་གྱིས་བརྒྱད་དོ། ། རེག་བྱའི་ཕྱོགས་གཅིག་ལ་ལྔ་ལས་མཚན་ཉིད་ལ་འབྱུང་བ་ཆེན་པོ་གསར་བྱུང་ལ་རྒྱུ་རྒྱུར་བྱས་པ་ཞེས་པས་འབྱུང་བའི་རེག་བྱ་གཅོད་དོ། ། ལུས་ཀྱི་དབང་པོའི་གཟུང་དོན་ཞེས་རྒྱ་དང་བོད་ཀྱི་པོ་ཏི་ལ་ལ་ན་མེད་ཀྱང་དོན་གྱིས་ཐོབ་སྟེ། ཕུང་པོ་ལྔ་པར་ལུས་ཀྱི་ཡུལ་ཏེ་ཞེས་པ་ལྟར་རོ། ། དེ་ལ་ངེས་བཟུང་སྔར་བཞིན་ནོ། ། དབྱེ་བ་ཉེར་གཉིས་ལས་ཀུན་ཏུ་མནམས་པས་བཞག་པ་ནི་འཇམ་པ་མི་རྩུབ་ཅིང་སྤྲད་དུ་བཟོད་པ་དང་རྩུབ་པ་རུད་རུད་པོ་དང་ཧྲུད་ཧྲུད་པོ་སྤྲད་མི་བཟོད་པ་དང་། ཀུན་ཏུ་གཞལ་བས་ནི་ཡང་བ་འདེགས་སླ་བ་སྲང་མགོ་མཐོ་བར་བྱེད་པ་དང་།
དེ་ལས་བཟློག་པ་ལྕི་བ་ཉིད་དེ་རེག་པས་ནི་མཉེན་པ་ལྕགས་དགུག་བཏུབ་པའོ། ། ཀུན་ཏུ་གནོད་པས་གཉིས་ཏེ་བྱ་རྒོད་ཀྱི་འབོལ་ལྟ་བུ་དང་ཕ་བོང་ལྟ་བུའོ། ། འདུས་པས་ནི་གྲང་བ་དང་འགྲེད་པ་སྟེ་ཆུ་དང་རླུང་འདུས་ན་དང་། ཆུ་དང་ས་འདུས་ནའོ། ། དེ་ལ་གྲང་བ་ནི་གང་གིས་ཉེན་ན་དྲོ་བ་འདོད་པའོ། ། སོ་ཀའི་གྲང་བ་ལ་མ་ཁྱབ་པའི་སྐྱོན་མེད་དེ་དེའི་འབྲས་བུ་དེ་དང་རིགས་གཅིག་པས་སོ། ། ཁམས་སྙོམས་པས་ནི་ཉམ་ཡོད་པ་རྩུབ་ལྕི་ལས་གུད་ན་མེད་པ་དང་། ངལ་སོས་པ་དང་སྦུངས་ཆེ་བ་མི་འཇིགས་ཤིང་གདེང་ཡོད་པ་སྟེ་དེ་དང་དེའི་ཚེ་བྱུང་བའི་རེག་བྱའི་ཁྱད་པར་རོ། ། ཁམས་མི་སྙོམས་པ་ནི་བཀྲེས་པ་སོགས་དགུ་སྟེ་བཀྲེས་པ་ནི་ཟས་འདོད་པར་བྱེད་པ་རླུང་ཁམས་ཤེས་ཆེ་བའོ། ། སྐོམ་པ་ནི་བཏུང་བ་འདོད་པར་བྱེད་པ་མེ་ཁམས་ཤས་ཆེ་བའོ། །
དེ་དག་ནི་རྒྱུ་རེག་བྱ་ལ་འབྲས་བུ་འདུན་པ་བཏགས་པ་སྟེ། སོ་སོ་ཐར་པའི་མདོར། ། སངས་རྒྱས་རྣམས་ནི་འབྱུང་བ་བདེ། ། ཞེས་དང་འདྲའོ། ། ཚིམ་པ་ནི་གཉིས་ཀ་སྟེ་ཁམས་སྙོམས་པ་ནའང་ཟས་ཀྱིས་ཚིམ་པ་འབྱུང་ལ། ན་བ་སོགས་ཀྱི་ཚེ་ཡང་འབྱུང་བས་སོ། ། གྲང་བ་སོགས་ནི་དེ་དང་དེའི་གནས་སྐབས་སུ་འབྱུང་བའི་རེག་བྱའོ། ། འབྱུང་བ་ལ་འདོགས་ཚུལ་ནི་བསྡུ་བར་གསུངས་ཏེ་འབྱུང་བ་ཆེན་པོ་དང་བ་ལ་བརྟེན་ནས་འཇམ་པ་བཏགས་ཤིང་འདུས་མཁྲེགས་ལ་ལྕི་བ་དང་། བཟློག་པ་དག་ལ་རྩུབ་པ་དང་ཡང་བ་དག་དང་། མཉེན་ཞིང་སྙི་བ་ལ་མཉེན་པའམ་ལྷོད་པ་དང་།
ཆུ་རླུང་འདྲེས་པ་ལ་གྲང་བ་དང་། ཉེ་བར་རྟོན་པ་མ་ཚང་བས་མི་མཉམ་པ་ལ་བཀྲེས་སྐོམ་ཉམ་ཆུང་དང་། དེ་ཚ་བས་མཉམ་པ་ལ་ཉམ་སྟོབས་དང་། ཉེས་པར་ཟོས་པའི་མི་མཉམ་པ་ལ་བརྒྱལ་བ་དང་། ཁྲག་ལ་གནོད་པའི་མི་མཉམ་པ་ལ་གཡའ་བ་དང་། ས་ཆུ་འགྲེས་པ་འགྲེད་པ་དང་། མ་ཞུ་བས་འཁྲུགས་པའི་མི་མཉམ་པ་ལ་ནད་དང་། ན་ཚོད་འགྱུར་བའི་མི་མཉམ་པ་ལ་རྒ་བ་དང་། སྲོག་འགྱུར་བའི་མི་མཉམ་པ་ལ་འཆི་བ་དང་། འགྲོ་འོང་དང་རྩོལ་བས་མི་མཉམ་པ་ལ་ངལ་བ་དང་།
དེ་དང་བྲལ་བའི་མཉམ་པ་ལ་ངལ་སོས་པ་དང་། དྲི་མ་སོགས་བསལ་ཞིང་ཞུམ་པ་དང་བྲལ་བ་ལ་མལ་ས་བཟང་བ་བཏགས་སོ་ཞེས་སོ། ། རྣམ་གྲངས་རེག་བྱ་དང་རེག་པ་དང་རེག་པར་བྱ་བ་ཞེས་སོགས་དང་ཡུལ་ཅན་གྱིས་སྔར་ལྟར་བརྒྱད་དོ། ། མིང་དོན་ལ་རྒོལ་བ་ནི་བྱེ་བཤད་དུ། དེ་རྣམས་ལུས་ཀྱི་དབང་པོས་རེག་པས་རེག་བྱར་བརྗོད་ན། གང་ལ་རེག་པ་དེས་ལུས་ཀྱི་དབང་པོ་ལའང་རེག་པའི་ཕྱིར། དེ་ཡང་རེག་བྱར་ཐལ་ལོ་ཞེ་ན། དངོས་པོར་ན་ཅིས་ཀྱང་ཅི་ལའང་མི་རེག་སྟེ། བདག་ཉིད་ཀུན་གྱིས་རེག་ན་གོང་བུ་ཀུན་རྡུལ་ཕྲ་རབ་ཙམ་དུ་འགྱུར་ཞིང་ཕྱོགས་གཅིག་གིས་རེག་ན་རྡུལ་ཆ་བཅས་སུ་འགྱུར་བས་ཕྲ་རབ་ཉིད་ཉམས་པས་སོ། ། དེས་ན་ཡུལ་དབང་བར་མ་ཆད་དུ་སྐྱེ་བ་ན་ལུས་ལ་བརྟེན་ནས་ལུས་ཤེས་ཀྱིས་ཡུལ་དམིགས་པས་དེ་ཡུལ་ལ་རེག་ཅེས་བཏགས་སོ། །
དེས་ན་ལུས་ཀྱིས་འབྱུང་བ་ལ་རེག་པ་ན་དེ་ལ་གནས་པའི་གཟུགས་སོགས་ལ་མི་རེག་སྟེ། ལུས་ཤེས་ཀྱིས་མི་འཛིན་པའི་ཕྱིར་རོ། ། འོ་ན་ལུས་ཀྱིས་རེག་པས་མེ་ཏོག་གི་ཁ་དོག་ཉམས་པ་ཅི་ལྟར་ཞེ་ན། ཁ་དོག་གི་གནས་འབྱུང་བ་ལ་གནོད་པས་སོ། ། འབྱུང་བ་ལའང་ལུས་ཀྱིས་དངོས་པོར་ན་མ་རེག་པས་ཅི་ལྟར་གནོད་ཅེ་ན། དེ་ལྟར་འདི་འཇིག་རྟེན་གྱི་ཐ་སྙད་ཇི་ལྟར་སྣང་བ་ཙམ་སྟེ་དོན་དམ་པ་མིན་པར་བཤད་དོ། ། ཡུལ་གྱི་དབྱེ་བ་དེ་རྣམས་བརྗོད་འདོད་ཀྱིས་བྱས་ཀྱི་དངོས་པོས་ནི་མ་ཡིན་ཏེ། ས་དང་ཕུང་པོ་ལྔ་པར་རྣམ་པ་གཞན་དུ་ཕྱེ་ཞིང་། གཟུགས་རྣམ་་་་་་མདོག་དབྱིབས་གཉིས་དང་རྣམ་ཉི་ཤུ།་་་་་ མཛོད་རྡུལ་ཕྲ་མོ་རགས་པ་ཐ་མ་གསུམ་སྟེ་ལྔ་བོར་བ། །
སྒྲ་ནི་རྣམ་པ་བརྒྱད་་་་་་ཟིན་མ་མ་ཟིན་གྱི་འབྱུང་བ་ལས་བྱུང་བ་དང་། སེམས་ཅན་ཡིན་མིན་ཏུ་སྟོན་པ་ལ་ཡིད་འོང་མི་འོང་གི་ཡོད་དེ། རོ་ནི་རྣམ་དྲུག་དྲི་རྣམ་བཞི།་་་་་ ཞིམ་དང་མཉམ་མི་མཉམ། ། རེག་བྱ་་་་་་འབྱུང་བཞི་འཇམ་རྩུབ་ལྕི་ཡང་བཀྲེས་སྐོམ་གྲང་། བཅུ་གཅིག་བདག་ཉིད་དོ། ། ཞེས་ཀྱང་བཤད་པས་སོ། ། ཡིད་ཀྱི་ཡུལ་གྱི་གཟུགས་ལ་བསྡུས་པ་ལས་གྱུར་པ་ནི། རྡུལ་ཕྲ་རབ་སྟེ་བསྟན་ཏུ་མེད་ཅིང་ཡིད་ཀྱིས་མཐར་ཕྱེ་ནས་འཇོག་པས་སོ། ། འོ་ན་འབྱུང་བའི་རྡུལ་ཕྲན་ཡང་འབྲས་བུའི་གཟུགས་སུ་འགྱུར་རོ་ཞེ་ན།
རྒྱུར་བྱས་པའི་གཟུགས་ཞེས་པའི་མདོར་བསྟན་འདིར་འབྲེལ་པས་མ་ཡིན་ནོ་ཞེའོ། ། མངོན་པར་སྐབས་ཡོད་པ་ནི་མུན་ཁུང་སོགས་སུ་ཡིད་ལ་བར་སྣང་སྐྱ་བོར་སྣང་བ་སྟེ། སྔར་གྱི་ནི་མིག་ལ་སྣང་བ་ཡིན་པས་ཁྱད་པར་རོ། ། ཡང་དག་ཅེས་པ་རྣམ་པ་རིག་བྱེད་མ་ཡིན་པ་སྟེ། གཡེངས་དང་སེམས་མེད་པ་ཡི་ཡང་། ། དགེ་དང་མི་དགེའི་རྗེས་འབྲེལ་གང་། ། འབྱུང་བ་ཆེ་རྣམས་རྒྱུར་བྱས་པ། ། དེ་ནི་རྣམ་རིག་བྱེད་མིན་བརྗོད། ། ཅེས་པ་ལྟར། རྣམ་པ་རིག་བྱེད་དང་ཏིང་ངེ་འཛིན་ལས་བྱུང་བའི་གཟུགས་དགེ་བ་སྡོམ་པ་དང་བར་མ་དང་མི་དགེ་བ་སྡོམ་མིན་དང་བར་མའི་རྒྱུན་རྫས་སུ་ཡོད་པར་བྱེ་བྲག་སྨྲ་བས་འདོད་ཅིང་གཟུགས་དང་བྱེད་པའི་རང་བཞིན་ཡིན་ཡང་རྣམ་པར་རིག་བྱེད་ལྟར་རང་ཀུན་ནས་སློང་བའི་སེམས་རིག་པར་མི་བྱེད་པས་དེའོ། །
འདིར་ནི་བྱེ་བྲག་སྨྲ་བས་བཏགས་པ་དེ་ལྟ་བུ་མེད་ཏེ་ཚད་མས་གནོད་པའི་ཕྱིར་རོ། ། དེས་ན་འདི་ནི་བསྙེན་པར་རྫོགས་པའི་ཆོ་ག་ལ་སོགས་པས་ཡང་དག་པར་བླངས་པ་ལས་བྱུང་བའི་སེམས་པ་ས་བོན་དང་བཅས་པ་སྟེ་དེ་གཟུགས་སུ་འཇོག་པ་ནི། ལུས་དང་ངག་ཡུལ་ཡིན་པས་ཡུལ་ཅན་ལ་ཡུལ་བཏགས་པའོ། ། འོ་ན་བསམ་གཏན་དང་ཟག་མེད་ཀྱི་སྡོམ་པ་བླངས་པ་ལས་བྱུང་བ་མ་ཡིན་ནོ་ཞེ་ན། བདེན་མོད་དེ་ལྟ་ན་ཡང་བླངས་པ་དང་འདྲ་བའི་ཕྱིར་དེ་དག་བླངས་པར་བརྗོད་པའམ་བླངས་པ་སོགས་ཞེས་པའི་སོགས་སྒྲ་ཕྱིས་པ་ལ་ཞེའོ། ། ཀུན་བཏགས་པ་ནི་གཟུགས་བརྙན་གྱི་གཟུགས་ཀེང་རུས་སོགས་སུ་སྣང་བ་སྟེ་སྒོམ་པ་པོའི་སེམས་ལས་ཐ་མི་དད་ཀྱང་ཐ་དད་ལྟར་སྣང་བས་གཟུགས་སུ་བཤད་དོ་ཞེའོ། ། དབང་འབྱོར་བ་ནི་རྣམ་པར་ཐར་པ་ལ་བསམ་གཏན་དུ་བྱེད་པའི་ཤེས་པའི་ཡུལ་ཏེ་སྔ་མ་བཞིན་ཞེའོ། ། འདི་རྣམས་གཟུགས་བརྙན་གྱི་ངོ་བོར་རྣམ་པར་བཞག་པ་སོགས་སུ་སྟོན་པས་གཟུགས་ཀྱི་ཕུང་པོ་ཐམས་ཅད་ནི། རྣམ་ཤེས་རྣམས་ཀྱི་གཟུང་བའི་ཆ་འབྱུང་བ་དང་འབྱུང་བ་ལས་གྱུར་པའི་རྣམ་པ་རྣམས་ལ་གཟུགས་ཉིད་དུ་གྲགས་པའི་ཕྱིར་གཟུགས་ཉིད་དུ་བཞག་ཅིང་གང་ཡང་བསྟན་དུ་མེད་ཅིང་་་་་་བརྒྱད་སྟོང་འགྲེལ་པའི་རྩེ་མོ་ཆུང་ངུའི་དམིགས་པའི་ཐད་དུ། དམིགས་པ་ལ་འཛིན་པའི་བྱེ་བྲག་ཉིད་རྣམ་པ་ཡིན་ལ་ཞེས་གསུངས་པས་ན།
ཐོགས་པ་མེད་པའི་གཟུགས་ཞེས་བཀའ་སྩལ་པ་དེ་ཡང་ཆོས་ཀྱི་སྐྱེ་མཆེད་པའི་གཟུགས་འདི་ཁོ་ན་ལ་དགོངས་པའོ་ཞེའོ། ། ཚོར་བའི་ཕུང་པོའི་རྣམ་གཞག་ལ་གཉིས་ལས་སྤྱི་དོན་ལ་ལྔ་ལས་དམིགས་པ་ནི་ཆོས་ཐམས་ཅད་དེ་ཀུན་འགྲོ་ཡིན་པས་སོ། ། རྣམ་པ་ནི་ཤེས་པའི་འཛིན་སྟངས་ཏེ་སིམ་པ་སོགས་སུ་སྣང་བའོ། ། དབྱེ་བ་ནི་བདེ་སྡུག་བཏང་སྙོམས་གསུམ་མམ་བདེ་བ་ཡིད་བདེ་སྡུག་བསྔལ་ཡིད་མི་བདེ་བཏང་སྙོམས་ཏེ་ལྔའོ། ། ལུས་ཚོར་སེམས་པ་མ་ཡིན་་་་་་གནོད་བྱེད། གང་། ། སྡུག་བསྔལ་དབང་པོའི་སིམ་པ་་་་་་ཕན་འདོགས་ནི། ། བདེ་བའོ་བསམ་གཏན་གསུམ་པ་ན། ། སེམས་ཀྱི་་་་་་སིམ་པ་དེ་ནི་བདེ་དབང་པོ།་་་་་ དེ་ན་ཚོགས་ལྔ་མེད་པས་ལུས་ཚོར་མེད་ །
གཞན་ན་་་་་་གཉི་པ་མན་ཆད་དེ་ཡིད་བདེ་བ་ཡིན། ། སེམས་ཀྱི་སིམ་པ་མ་ཡིན་གང་། ། ཡིད་མི་བདེ་བས་བཏང་སྙོམས་་་་་་ཚོར་བ་ནི། ། བར་མའོ་་་་་་ལུས་སེམས་གཉིས་ཀའི་མི་རྟོག་ཕྱིར།་་་་་ བཏང་སྙོམས་གཉིས་སུ་མ་བྱས། ། ཞེས་ཀྱང་ངོ་། ། ཁམས་དང་སའི་ཁྱད་པར་ནི་འདོད་པ་ན་ལྔ་ཀ་ཡོད་ཅིང་བསམ་གཏན་དང་པོ་ལ་ཡིད་མི་བདེ་བོར་བ་དང་གཉིས་པ་ན་དེ་དང་སྡུག་བསྔལ་བོར་བ་དང་། གསུམ་པ་ན་བདེ་བ་དང་བཏང་སྙོམས་དང་། བཞི་པ་ཡན་ཆད་ན་བཏང་སྙོམས་གཅིག་པུ་ཡོད་དོ། ། གང་ཡང་བསམ་གཏན་དང་པོ་ན་རྒྱུ་མི་དགེ་བ་མེད་པས་རྣམ་སྨིན་སྐྱེས་མེད་ཅིང་ལུས་ནོར་བུའི་འོད་ལྟར་དང་བ་འཕྲལ་དུ་གནོད་པ་མེད་པས་རྒྱུ་མཐུན་སྐྱེས་མེད་པའི་ཕྱིར་དུ་ཁ་མངོན་གྱུར་མེད་པས་ས་བོན་དྲུང་པོ་ཡོད་པ་ལ་དེ་ཡོད་པར་བརྗོད་དེ།
གཉིས་པ་ན་ནི་ས་བོན་དྲུང་པོ་མེད་ལ་ས་བོན་དྲུང་པོ་ཡོད་ཀྱང་གྲོགས་ཡིད་མི་བདེ་མེད་པས་སྡུག་བསྔལ་མངོན་གྱུར་མི་འབྱུང་ཞིང་འདོད་ཁམས་ཀྱི་རྟེན་ཅན་གྱི་དགྲ་བཅོམ་པ་ལ་ནི་དུ་ཁ་མྱོང་བའི་ས་ལས་མ་འདས་པས་ཡིད་མི་བདེ་མེད་ཀྱང་དུ་ཁ་མངོན་གྱུར་དུ་ཡོད་ཅེས་གསུང་པ་ནི་དཔྱད་དགོས་ཏེ་འདོད་པའི་རྟེན་ཅན་གྱི་རྫོགས་པའི་སངས་རྒྱས་ལ་ཡང་དུ་ཁ་ཡོད་པར་ཐལ་བར་འགྱུར་རོ། ། དེས་ན་དུ་ཁ་མངོན་གྱུར་ཡོད་དེ་ཚངས་པ་ཆེན་པོ་ལ་འཕགས་པ་རྟ་ཐུལ་གྱིས་དྲིས་པ་ན་དུ་ཁ་སྐྱེས་པ་ལྟ་བུའོ། ། གཏན་ལ་དབབ་པ་ནི་བསྡུ་བར་དབྱེ་བའི་ཐད་དུ་ལྔ་བཤད་དེ་ཚོར་བའི་དངོས་པོ་དང་མཚན་ཉིད་དང་རབ་ཏུ་སྐྱེ་བ་དང་ཉེ་བར་བརྟག་པ་དང་ངེས་པར་འབྱུང་བའོ། ། དང་པོ་ནི། མྱོང་བ་དང་མྱོང་བའི་གནས་དང་མཐུན་པའི་ཆོས་རྣམས་སོ། ། གཉིས་པ་ལ་རང་གི་མཚན་ཉིད་ནི་བདེ་སོགས་སོ། ། སྤྱིའི་ནི་དུ་ཁཿསྟེ་གསུམ་པོ་འགྱུར་བ་དང་དུ་ཁ་དང་འདུ་བྱེད་ཀྱི་དུ་ཁཿཡིན་པས་ན་གང་ཅི་ཚོར་ཡང་རུང་སྟེ་དེ་ནི་འདིར་དུ་ཁའོ་ཞེས་བཀའ་བསྩལ་ཏོ། ། གསུམ་པ་ནི་རེག་པ་བཅུ་དྲུག་ལས་སྐྱེས་ཏེ་ཡུལ་འཛིན་པ་ལས་མིག་གིས་འདུས་ཏེ་རེག་པ་སོགས་དྲུག་དང་ཐོགས་པའི་འདུས་ཏེ་རེག་པའོ། ། ཡུལ་རྣམ་པར་རྟོག་པས་ཚིག་བླ་དགས་ཀྱིས་འདུས་ཏེ་རེག་པའོ། ། ཡུལ་མྱོང་བས་བདེ་བ་སོགས་མྱོང་བ་དང་མཐུན་པ་གསུམ་མོ། །
ཉོན་མོངས་དང་རྣམ་བྱང་ལས་ནི་རྗེས་སུ་ཆགས་པ་དང་ཁོང་ཁྲོ་བ་དང་རིག་པ་དང་མ་རིག་པ་དང་དེ་གཉིས་ཀ་མིན་པའི་རེག་པ་སྟེ་ལྔའོ། ། རེག་དྲུག་་་་་་དབང་ཡུལ་ཡིད་བྱེད་འདུས་ཏེ་བྱུང་བ་ཡིན། ། ལྔ་་་་་་ལ་བརྟེན་པ་ནི་ཐོགས་པའི་རེག་པ་སྟེ། ། དྲུག་པ་་་་་་ལ་བརྟེན་པ་ནི་བླ་དྭགས་ཚིག་ཅེས་བྱ། ། རིག་དང་མ་རིག་དང་གཞན་རེག ། དྲི་མེད་ཉོན་མོངས་ཅན་ལྷག་མ། ། གནོད་སེམས་རྗེས་སུ་ཆགས་པའི་རེག ། བདེ་བ་མྱོང་འགྱུར་ལ་སོགས་གསུམ་ཞེས་དང་འདྲའོ། ། བཞི་པ་ནི་བརྒྱད་དེ་ཚོར་བ་ནི་ཅི། བདེ་སྡུག་བཏང་སྙོམས་སོ། །
ཚོར་བ་ཀུན་འབྱུང་བ་ནི་ཅི། རེག་པའོ། ། ཚོར་བ་འགོག་པ་ཅི། རེག་པ་འགག་པས་ཚོར་བ་འགག་པའོ། ། ཚོར་བ་ཀུན་འབྱུང་བར་འགྱུར་བའི་ལམ་ནི་ཅི། ཚོར་བ་ལ་མངོན་པར་དགའ་བ་དང་མངོན་པར་བརྗོད་པ་དང་ལྷག་པར་ཆགས་པ་དང་ལྷག་པར་ཆགས་ནས་གནས་པའོ། ། ཚོར་བ་འགོག་པར་འགྱུར་བའི་ལམ་ནི་ཅི། དེ་ལས་བཟློག་པའོ། ། ཚོར་བའི་རོ་མྱང་བ་ཅི། ཚོར་བ་ལས་བདེ་བ་དང་ཡིད་བདེ་སྐྱེ་བའོ། །
ཉེས་དམིགས་ནི་ཅི། ཚོར་བ་མི་རྟག་པ་དང་དུ་ཁཿབ་དང་འགྱུར་བའི་ཆོས་ཅན་ནོ། ། ངེས་པར་འབྱུང་བ་ཅི། འདུན་པ་དང་འདོད་ཆགས་འདུལ་བ་དང་སྤོང་བ་དང་། དེ་གཉིས་ལས་ཡང་དག་པར་འདའ་བའོ། ། ལྔ་པ་ནི་བསམ་གཏན་དང་པོ་ཡིད་མི་བདེ་ལས་དང་། གཉིས་པ་དུ་ཁཿལས་དང་། གསུམ་པ་ཡིད་བདེ་ལས་དང་། བཞི་པ་བདེ་བ་ལས་ངེས་པར་འབྱུང་ཞིང་མཚན་མ་མེད་པའི་དབྱིངས་སུ་བཏང་སྙོམས་ལས་ཀྱང་ངེས་པར་འབྱུང་ངོ་། ། གཞུང་དོན་ལ་གཉིས་ལས་རྟེན་དང་ངོ་བོའི་སྒོ་ནས་དྲུག་ཏུ་བཞག་པ་ནི།
ཚོར་བ་བདེ་བ་སོགས་བསྡུས་པའི་ཚོགས་དྲུག་སྟེ། མིག་གི་རྟེན་ཅན་གྱི་འདུས་ཏེ་རེག་པ་ཡུལ་གཅོད་བྱེད་ལས་བྱུང་བའི་ཚོར་བ་བདེ་བ་སིམ་ཞིང་ཕན་འདོགས་པ་ཡང་རུང་། དུ་ཁཿསིམ་པ་མ་ཡིན་པ་གནོད་པ་བྱེད་པའང་རུང་། གཉིས་ཀ་མིན་པ་བཏང་སྙོམས་ཀྱང་རུང་བའོ། ། དེ་བཞིན་དུ་རྣ་བ་སོགས་ལྔ་ལའང་སྦྱར་ཞིང་སོ་སོའི་རྣམ་ཤེས་དང་མཚུངས་ལྡན་གྱི་བདེ་སོགས་གསུམ་སྟེ། རྟེན་འབྲེལ་གྱི་མདོ་འགྲེལ་དུ། ། གང་སྐྱེས་པ་ན་འབྲལ་མི་འདོད། ། འབྲལ་བར་འདོད་དང་གཉིས་མིན་གྱི། ། རྒྱུ་གང་ཚོར་བར་ཤེས་བྱ་སྟེ། ། དེ་ནི་བདེ་སོགས་གོ་རིམ་བཞིན། །
ཞེས་པ་ལྟར་རོ། ། འོ་ན་དཀའ་ཐུབ་ཅན་འདོད་ཆགས་ཀྱིས་ཀུན་ནས་དཀྲིས་པས་འདོད་ཆགས་ལས་སྐྱེས་པའི་བདེ་བ་བྱུང་བ་ལ་འགགས་ན་ཕྲད་པར་འདོད་པ་མེད་དོ་ཞེ་ན། དེ་ནི་བྱུང་ན་མི་འབྲལ་བར་འདོད་པ་སྐྱེ་བའི་རིགས་ཡིན་པས་ཏེ། དངོས་སུ་མི་སྐྱེ་བ་ནི་ཚུལ་ཁྲིམས་དང་ཏིང་ངེ་འཛིན་གྱི་བར་ཆད་དུ་མཐོང་ནས་དེ་སུན་འབྱིན་པས་སོ ། འོ་ན་ཚོར་བ་བར་མ་ཡོད་པར་ཅིས་ཤེས་ཞེ་ན། ཚོར་བ་རྣམས་པ་གསུམ་ཞེས་དང་། བདེ་བའང་སྤངས་དུ་ཁཿབའང་སྤངས་ཞེས་སོགས་བཀའ་བསྩལ་པས་དང་། ཚོར་བ་ཀུན་འགྲོ་ཡིན་པས་ཚོར་བ་དང་བྲལ་བའི་སེམས་མི་སྐྱེ་ཞིང་བདེ་སྡུག་དང་བྲལ་བའི་སེམས་དམིགས་པའི་ཕྱིར་རོ། ། ཡང་བཙུན་པ་དཔལ་ལེན་སོགས་བདེ་བ་ཡེ་མེད་དུ་སྨྲ་བ་མི་རིག་ཏེ་ལུང་དང་འགལ་བས་དང་། དུ་ཁཿགང་ལས་གནོད་པ་ཡིན་ན་གང་ལས་ཕན་པ་དེ་བདེ་བར་གྲུབ་པའི་ཕྱིར་རོ། །
འོ་ན་བདེ་བའི་ཚོར་བ་ནི་དུ་ཁཿརུ་བལྟ་བར་བྱའོ་ཞེས་དང་དུ་ཁ་ལ་བདེའོ་སྙམ་དུ་འདུ་ཤེས་ཕྱིན་ཅི་ལོག་གོ་ཞེས་བཀའ་སྩལ་བ་ཅི་ལྟར་ཡིན་ཞེ་ན། བཙུན་པ་གཞོན་ནུ་མ་ལེན་ན་རེ། སྡུག་བསྔལ་གྱི་ནི་རྒྱུ་ཕྱིར་དང་། ། སྡུག་བསྔལ་མང་པོས་སྐྱེད་པའི་ཕྱིར། ། ཞེས་གསུངས་སོ། ། འོན་ཀྱང་རང་གི་ངོ་བོ་བདེ་ཡང་རྣམ་པ་འགྱུར་བ་ལ་དགོངས་ཤིང་བདེ་བ་ལ་ཆགས་པ་དང་བྲལ་བར་བྱ་བའི་ཆེད་དུའོ། ། འདིའི་སྤྲོས་པ་རྟེན་འབྲེལ་གྱི་མདོ་འགྲེལ་དུ་ཤེས་པར་བྱའོ། ། ཀུན་གཞི་དང་ཉོན་ཡིད་ཀྱི་འཁོར་གྱི་ཚོར་བ་དེར་མ་འདུས་སོ་ཞེ་ན། དྲུག་པར་བསྡུ་སྟེ་རྟེན་པས་རྟེན་མཚོན་པའི་ཕྱིར་རོ། ། དེ་རྣམ་པ་གཞན་གྱིས་བཤད་པ་ལ་གཉིས་ཏེ།
བཤད་བྱ་དགོད་པ་དང་། དེ་བཤད་པའོ། ། དང་པོ་ལ་གནས་བསྡུ་བས་བསྟན་པ་ནི། བདེ་བ་ལུས་ཀྱི་ཞེས་སོགས་ཏེ། གསུང་རབ་ཏུ་ལུས་ཀྱི་དང་སེམས་ཀྱི་ཚོར་བའི་ཐ་སྙད་གསུངས་པ་བཤད་པའི་ཆེད་དུའོ། ། སྤང་བྱ་དང་གཉེན་པོས་བསྟན་པ་ནི། བདེ་བ་ཟང་ཟིང་ཞེས་སོགས་འཇིག་ཚོགས་ལས་ཆགས་བྲལ་གྱི་དབང་དུ་བྱས་པའི་མི་མཐུན་པ་དང་གཉེན་པོ་དང་བདེ་བ་ཞེན་པ་ཞེས་ལོ་ཀ་བའི་ཆགས་བྲལ་གྱིས་དེ་དག་གོ ། གཉིས་པ་ནི་རྣམ་པར་ཤེས་ཞེས་ཏེ་ལུས་ཀྱི་སྒྲ་དབང་པོ་ལྔ་པོ་ཁོ་ན་ཡིན་ནོ། ། མིག་རྣ་སྣ་ལྕེ་རྣམས་ལུས་ལ་ཐ་དད་དུ་མི་འཇུག་པ་དང་ཐོགས་བཅས་ཡིན་པ་དང་བསགས་པ་ཡིན་པས་ལུས་སུ་བསྡུས་པའོ། ། སེམས་ཀྱི་ཚོར་བ་ནི་ཡིད་ཤེས་དང་མཚུངས་ལྡན་གྱི་བདེ་སོགས་གསུམ་སྟེ།
སེམས་ལ་བརྟེན་ཅིང་དངོས་སུ་ཕན་གནོད་བྱེད་པས་སོ། ལུས་་་་་་ཨཱད་མ་བྷ་བ་ཞེས་པ་བདག་ཏུ་བསམ་པ་ཞེས་པར་ཡང་འགྱུར། ནི་འདི་ལ་བདག་གོ་ཞེས་བསམ་པ་ཡོད་པས་ནང་གི་ཉེར་ལེན་གྱི་ཕུང་པོ་ཡིན་ཅིང་། དེ་ལ་སྲེད་པ་ནི་བདག་ལ་ཆགས་པའི་རྣམ་པ་ཅན་ཟང་ཟིང་སྟེ་དེ་དང་ལྷན་ཅིག་འཇུག་པའོ། ། དེ་ནི་ལུས་ཀྱི་དང་སེམས་ཀྱི་གཉིས་ཀ་སྟེ་ཕྱི་མ་གསུམ་ཡང་ངོ་། ། ལུས་དེའི་སྲེད་པའི་ས་བོན་དང་བྲལ་བ་དགྲ་བཅོམ་པ་དང་། བྲལ་བ་དང་མཐུན་པ་་་་་་ཐར་པ་ལ་བརྩོན་པའི་སོ་སོའི་སྐྱེ་བོའི་དགེ་བ་སོགས་ཟང་ཟིང་མེད་པའི་དུ་ཁཿཅི་ལྟར་ཞེ་ན། ཀུན་ཤེས་བྱེད་དང་་་་་་ཀུན་ཤེས་པའི་དབང་པོའི་དུས་ན་ཡིད་མི་བདེ་ཡོད་པས་སོ། ། འདོད་པར་བྱ་བས་ན་འདོད་པ་དང་། གོམས་པར་བྱ་བས་ན་ཡོན་ཏན་ཏེ་གཟུགས་སྡུག་པ་སོགས་ལྔ་ལ་སྲེད་ཅིང་སྨོན་པ་དང་ལྡན་པའོ། །
དེ་ལ་དུ་ཁཿཅི་ལྟར་ཞེ་ན། འདོད་ཡོན་དང་བྲལ་གྱིས་དོགས་པའི་ཡིད་མི་བདེ་ཡོད་པས་སོ། ། དེའི་གཉེན་པོ་ནི་འདོད་ཡོན་ལ་ཆགས་པ་དེ་དང་མི་ལྡན་ཏེ། ས་བོན་དང་མ་བྲལ་ཡང་གནོན་པའམ་དེའི་ལམ་ཉེར་བསྡོགས་སྒོམ་པ་སོགས་སོ། ། དེ་ལ་སྡུག་བསྔལ་ཅི་ལྟར་ཡོད་ཅེ་ན། དེའི་ལམ་ན་ཡོད་ཅིང་བསམ་གཏན་དང་པོ་ན་ཡོད་དོ། ། འདུ་ཤེས་ཀྱི་ཕུང་པོ་ལ་སྤྱི་དོན་ལྔ་ལས་དམིགས་པ་ནི་སྤྱི་རིགས་ཆོས་ཐམས་ཅད་དོ། ། རྣམ་པ་ནི་ཡུལ་གྱི་སྤུ་རིས་རིག་ཅིང་སྣང་བའོ། ། དབྱེ་བ་ནི་གཞུང་དུ་འབྱུང་ངོ་། ། ཁམས་དང་ས་ནི་སྤྱི་རིགས་ཁམས་གསུམ་ན་ཡོད་ཅིང་།
ཁམས་གང་ན་རྣམ་ཤེས་གང་མེད་པ་དེ་ན་དེ་དང་མཚུངས་ལྡན་གྱི་འདུ་ཤེས་མེད་དོ། ། གཏན་ལ་དབབ་པ་ནི་བསྡུ་བར། དབྱེ་བའི་ཐད་དུ་ལྔ་གསུངས་ཏེ་འདུ་ཤེས་ཀྱི་དངོས་པོ་ནི་ཡུལ་ལ་མཚན་མར་འཛིན་པ་དང་དེའི་གནས་ལྟ་བུའི་ཆོས་རྣམས་སོ། ། མཚན་ཉིད་ལ་རང་གི་མཚན་ཉིད་ནི་རྣམ་ཤེས་དྲུག་དང་ལྡན་པ་དྲུག་གོ ། སྤྱིའི་མཚན་ཉིད་ཀུན་ཏུ་ཤེས་པར་བྱེད་པའོ། ། འདུ་ཤེས་ཕྱིན་ཅི་ལོག་ནི་རྟག་པ་དང་བདེ་བ་དང་གཙང་བ་དང་བདག་ཏུ་འདུ་ཤེས་པ་སྟེ། ཁྱིམ་པ་ལ་འདུ་ཤེས་ཕྱིན་ཅི་ལོག་དང་། རབ་ཏུ་བྱུང་བ་ལ་ལྟ་བ་ཕྱིན་ཅི་ལོག་གོ ། ཕྱིན་ཅི་མ་ལོག་པ་ནི་དེ་ལས་བཟློག་པའོ། ། ཡོངས་སུ་གཅོད་པ་ལྔ་སྟེ།
ཡུལ་ལ་མཚན་མ་དང་མངོན་རྟགས་སུ་འཛིན་པ་ཡུལ་ཡོངས་སུ་གཅོད་པ་དང་། ཡུལ་ལས་བྱུང་བའི་ཚོར་བ་འཛིན་པ་མྱོང་བ་གཅོད་པ་དང་། བདག་དང་གཞན་གྱི་མིང་དང་རིགས་དང་རུས་འདི་ཞེས་བྱ་བ་ཞེས་སོགས་ཀྱི་ཐ་སྙད་འཛིན་པ་བརྡ་གཅོད་པ་དང་། ཕྱིན་ཅི་ལོག་ཏུ་འཛིན་པ་ལོག་པར་གཅོད་པ་དང་། ཡུལ་ལ་ཕྱིན་ཅི་མ་ལོག་པར་འཛིན་པ་བདེན་པར་ཡོངས་སུ་གཅོད་པའོ། ། གཞུང་དོན་ལ་གཉིས། གནས་ཀྱིས་དང་། དམིགས་པས་བཞག་པའོ། ། དང་པོ་འདུ་ཤེས་ཀྱི་ཚོགས་ནི་མཚན་ཉིད་དུ་མ་ཅན་འདུས་པ་སྟེ་མིག་གི་འདུས་ཏེ་རེག་པ་ལས་བྱུང་བ་སོགས་ནི་ཚོར་བ་ལྟར་བཤད་པར་བྱའོ། ། གཉིས་པ་ལ་བཤད་བྱ་ནི་གང་གིས་ཞེས་སོ། །
འཆད་བྱེད་ལ་སྒྲའི་སྒོ་ནས་དོན་དུ་སྒྲོ་བཏགས་པའི་བརྗོད་བྱ་ནི་མཚན་མ་སྟེ་དེ་དང་བཅས་པའི་གཟུགས་སོགས་ཀྱི་དངོས་པོ་ལ་དམིགས་པའི་འདུ་ཤེས་ནི་མཚན་མེད་ཀྱི་འདུ་ཤེས་གསུམ་སྨོས་པ་དེ་ལས་གཞན་པའོ། ། མཚན་མ་མེད་པ་ནི་མཚན་བཅས་སུ་མ་གཏོགས་པ་སྟེ་དེ་ལ་སྒྲ་དོན་གཅིག་ཏུ་སྒྲོ་བཏགས་པའི་མཚན་མ་མེད་པ་ནི། ཐ་སྙད་ལ་མི་མཁས་པ་བྱིས་པ་སོགས་སྐད་མ་བསླབས་པ་དོན་དེ་རང་གི་ངོ་བོའི་འདུ་ཤེས་འབྱུང་ཡང་གཟུགས་ཡིན་ནོ་ཞེས་སོགས་སུ་མ་ཡིན་པའོ། ། གཟུགས་ཚོར་སོགས་ཀྱི་མཚན་མ་མེད་པ་ནི། མཚན་མ་མེད་པ་མྱང་འདས་འཕགས་པའི་ཆོས་ཀྱི་རྒྱུར་གྱུར་པས་དབྱིངས་ཡིན་ཅིང་དེར་དེ་ལ་དམིགས་པའི་ཏིང་ངེ་འཛིན་གྱིས་སྙོམས་པར་ཞུགས་པའི་འདུ་ཤེས་ཏེ་འགོག་པའི་མཚན་མ་འཛིན་ཡང་གཟུགས་སོགས་ཀྱི་མཚན་མ་མི་འཛིན་པས་སོ། ། གསལ་བའི་མཚན་མ་མེད་པ་ནི། སྲིད་པ་འཁོར་བའི་རྩེ་མོ་མཆོག་གམ་ཡོངས་མཐའ་ལ་སྙོམས་པར་བཞུགས་པའི་འདུ་ཤེས་སོ། ། དེ་གསུམ་རིམ་པས་མཚན་མ་ཆུང་བ་དང་། འདུས་བྱས་ཀྱི་མཚན་མ་མི་འཛིན་པ་དང་། ཞན་པ་ལ་དགག་སྒྲ་སྦྱར་གྱི་མཚན་མ་ཡེ་མེད་མིན་ཏེ།
ཡིན་ན་མཚན་མ་མེད་ན་དེར་འཛིན་པ་ཡང་མེད་པས་འདུ་ཤེས་ཉིད་དུ་མི་འགྱུར་རོ། ། ཆུང་ངུའི་ནི་འདུ་ཤེས་གང་གིས་འདོད་པ་ན་སྤྱོད་པའི་དངོས་པོ་དམིགས་པ་སྟེ། འདོད་ཁམས་ནི་ཉོན་མོངས་དྲག་པ་སོགས་ཀྱིས་ངན་པས་སོ། ། རྒྱ་ཆེ་བ་ནི་གཟུགས་ཁམས་ཏེ། མི་དགེ་བ་མེད་པ་སོགས་ཀྱིས་ན་དེ་བས་མཆོག་ཉིད་ཀྱི་ཕྱིར་རོ། ། ཚད་མེད་པ་ནི་མཐའ་ཡས་པས་ཏེ། མཐའ་ཡས་པ་ལ་དམིགས་པས་དེའི་རྣམ་པ་ཅན་ཉིད་ཀྱི་ཕྱིར་རོ། ། ཅི་ཡང་མེད་པ་ནི་གཟུང་བྱ་ཅི་ཡང་མེད་པས་སོ། ། བསྡུ་བར་ཆུང་ངུ་སོགས་ནི་རང་གི་ས་པས་རང་གི་ས་པ་ལ་དམིགས་པར་གསུངས་སོ། ། འདུ་བྱེད་ཀྱི་ཕུང་པོ་ལ་གཉིས་ཏེ་སེམས་པ་གཙོ་བོའི་ཚུལ་གྱིས་མདོར་བསྟན་པ་དང་རྒྱས་པར་བཤད་པའོ། །
དང་པོ་ནི་ཡོན་ཏན་རིན་པོ་ཆེ་སྡུད་པར། གཟུགས་ཚོར་འདུ་ཤེས་སེམས་པ་རྣམ་ཤེས་རྣམས། ། ཟབ་སྟེ་རང་བཞིན་མེད་ཅེས་དང་། མདོ་གཞན་དུ་ཡང་། འདུ་བྱེད་ཀྱི་ཕུང་པོ་གང་ཞེ་ན། སེམས་པའི་ཚོགས་དྲུག་གོ་ཞེས་བཀའ་སྩལ་པ་ལྟར་སེམས་པའི་ཞེས་སོ། ། འདུ་བྱེད་ལ་ཆོས་གཞན་མང་པོ་ཡོད་ཀྱང་སེམས་པ་ཙམ་སྨོས་པ་ནི། དེ་སེམས་འདུ་བྱེད་པ་ལ་གཙོ་བོའི་ཕྱིར་ཏེ། དེ་འདུ་བྱེད་གཞན་གྱི་སྔོན་དུ་འགྲོ་བའི་ཕྱིར་རོ། ། དེའི་རྟགས་ནི་སེམས་པ་གང་གིས་དགེ་བ་སོགས་ཀྱི་ཆེད་དུ་ཡང་དང་ཀུན་ནས་ཉོན་མོངས་པ་ཆགས་ཁྲོ་སོགས་ཀྱི་དོན་དུ་དང་གནས་སྐབས་ཀྱི་བྱེ་བྲག་སེམས་པས་བསྐུལ་བའི་འདུ་བྱེད་དགེ་སོགས་ཀྱི་གནས་སྐབས་ལ་བཏགས་པའི་མི་ལྡན་པའི་འདུ་བྱེད་ཀྱི་ཆེད་ལ་ཡང་སེམས་པས་སོ། །
འདུ་བྱེད་ཕུང་པོའི་ངོ་བོ་ངོས་བཟུང་བ་ནི། ཚུལ་དེ་ལྟར་ན་ཞེས་སོགས་སོ། ། འོ་ན་ཚོར་བ་དང་འདུ་ཤེས་མི་གཏོགས་པ་ཅིས་ཞེ་ན། ཕུང་པོ་ལོགས་པར་བཤད་པའི་ཕྱིར་རོ། ། དེའི་རྒྱུ་ཡང་ཚོར་བས་ཁྱིམ་པ་དང་འདུ་ཤེས་ཀྱི་རབ་ཏུ་བྱུང་བ་རྣམས་རྩོད་པས་རྩོད་པའི་རྩ་བར་གྱུར་པས་དང་། ཚོར་བས་འདོད་པ་ལ་ཞེན་པ་དང་འདུ་ཤེས་ཕྱིན་ཅི་ལོག་གིས་ལྟ་བ་ལ་ཞེན་པས་འཁོར་བའི་རྒྱུ་བྱེད་པས་དང་། གཟུགས་ཀྱི་འོག་ཏུ་ཚོར་བ་རགས་པ་སོགས་རིམ་པ་ཡོད་པས་ཏེ། རྩོད་པའི་རྩ་བར་གྱུར་པས་དང་། འཁོར་བའི་རྒྱུ་ཕྱིར་རིམ་རྒྱུ་ཕྱིར། ། སེམས་བྱུང་རྣམས་ལས་ཚོར་བ་དང་། །
འདུ་ཤེས་ལོགས་ཤིག་ཕུང་པོར་བཞག ། ཅེས་སོ། ། ཡང་ན་བྱེ་བཤད་དུ། ། ཚོར་བ་ནི་ཉེ་བར་སྤྱོད་པའི་གཞི་དང་། འདུ་ཤེས་ནི་ཐ་སྙད་འདོགས་པའི་གཞི་ཡིན་པས་ལོགས་ཤིག་ཏུ་བྱས་པའོ་ཞེས་པ་ལྟར་རོ། ། གཉིས་པ་ལ་གཉིས་ཏེ་སེམས་བྱུང་དང་སེམས་དང་ལྡན་མིན་གྱི་འདུ་བྱེད་དོ། ། དང་པོ་ལ་གཉིས་ལས་སྤྱི་དོན་ལ་གཉིས་ཏེ། སེམས་དང་སེམས་བྱུང་ཐུན་མོང་དུ་གཏན་ལ་དབབ་པ་དང་། སེམས་བྱུང་ཉིད་གཏན་ལ་དབབ་པའོ། ། དང་པོ་ལ་གསུམ་སྟེ།
ངོས་གཟུང་བ་དང་། གཅིག་དང་ཐ་དད་བརྟག་པ་དང་། གཙོ་འཁོར་ངེས་པར་བྱ་བའོ། ། དང་པོ་ལ་གསུམ། དངོས་དང་། མཚུངས་ལྡན་ངེས་པར་བྱ་བ་དང་། དེ་ལ་ནང་འགལ་སྤང་བའོ། ། དང་པོ་ནི་དབུས་མཐར། དེ་ལ་དོན་མཐོང་རྣམ་པར་ཤེས། ། དེ་ཡི་ཁྱད་པར་སེམས་ལས་བྱུང་། །
ཞེས་གསུངས་པས་དོན་གྱི་ངོ་བོ་དམིགས་པར་བྱེད་པ་སེམས་དང་། ཡུལ་གྱི་ཁྱད་པར་དམིགས་བྱེད་སེམས་བྱུང་ངོ་། ། དེ་ལ་དོན་གྱི་ངོ་བ་ནི་གཟུགས་དང་སྒྲ་ལ་སོགས་པ་ཆོས་ཅན་རྟེན་ལྟ་བུར་མངོན་པའོ། ། ཁྱད་པར་ནི་་་་་་དབུས་ཊར། བདེ་སོགས་ཀྱི་གནས་ཡིད་དུ་འོང་བ་སོགས་དང་བུད་མེད་་་་་་དབུས་ཊ། དང་སྐྱེས་པ་སོགས་སུ་ཐ་སྙད་གདགས་པའི་མཚན་མ་སོགས་དངོས་པོ་དེའི་ཆོས་བརྟེན་པ་ལྟ་བུར་མངོན་པ་སེམས་ལས་བྱུང་བ་དེ་དང་དེའི་འཛིན་སྟངས་ཀྱི་གཟུང་བྱར་གྱུར་པ་རྣམས་སོ། ། ཡང་སེམས་བྱུང་གི་མཚུངས་ལྡན་ལྔས་སེམས་དང་མཚུངས་པར་ལྡན་ཏེ། ཕུང་པོ་ལྔ་པར། སེམས་ལས་བྱུང་བའི་ཆོས་རྣམས་ཅི་ཞེ་ན། ཆོས་གང་རྣམས་སེམས་དང་མཚུངས་པར་ལྡན་པ་རྣམས་སོ་ཞེས་སོ། །
མཚུངས་ལྡན་ལྔ་ནི། སེམས་དང་སེམས་བྱུང་རྣམས། ། རྟེན་དང་དམིགས་དང་རྣམ་བཅས་དང་། ། མཚུངས་པར་ལྡན་པ་རྣམ་པ་ལྔ། ། ཞེས་པ་ལྟར་རྟེན་དང་དམིགས་པ་དང་རྣམ་པ་དང་དུས་དང་རྫས་མཚུངས་པའོ། ། སེམས་དང་སེམས་བྱུང་གཉིས་རྟེན་དབང་པོ་གཅིག་ལ་བརྟེན་པས་རྟེན་མཚུངས་པའོ། ། ཡུལ་གཅིག་ལ་དམིགས་པས་དམིགས་པ་མཚུངས་པའོ། ། སེམས་སྔོན་པོའི་རྣམ་པ་ཅན་ཡིན་ན་དེ་དང་ལྡན་པའི་ཚོར་བ་སོགས་ཀྱང་སྔོན་པོའི་རྣམ་པ་ཅན་སོགས་ཡིན་པས་རྣམ་པ་མཚུངས་པའོ། དུས་གཅིག་པས་དང་རིགས་འདྲ་གྲངས་མཉམ་པས་དུས་དང་རྫས་མཚུངས་པའོ། ། གཉིས་པ་ནི་མཚུངས་ལྡན་ལྔ་ཀ་སྨོས་པ་ཅི་ཞེ་ན།
དམིགས་པ་མཚུངས་པ་ཙམ་སྨོས་ན་རྣམ་ཤེས་གཞན་དང་། ཡིད་ཤེས་ཀྱང་སེམས་དང་སེམས་བྱུང་དུ་འགྱུར་བའི་ཕྱིར་དང་། དམིགས་རྣམ་མཚུངས་པ་ཙམ་སྨོས་ན་གང་ཟག་གཉིས་ཀྱིས་ཟླ་བ་གང་པ་ལ་ལྟ་བའི་མིག་ཤེས་གཉིས་ལའང་ཐལ་བའི་ཕྱིར་དང་། དམིགས་རྣམ་རྟེན་མཚུངས་ཙམ་སྨོས་ན་མིག་ཤེས་དོན་མཚུངས་པ་སྔ་ཕྱི་གཉིས་ལ་ཐལ་བའི་ཕྱིར་དང་། ཐ་མས་ཁྲ་བོ་འཛིན་པའི་མིག་ཤེས་སོགས་ལ་རྫས་དུ་མར་འདོད་པ་སེལ་བའི་ཕྱིར་རོ། ། གསུམ་པ་ལ་གཉིས་ལས་རྩོད་པ་ནི་དོན་གྱི་ངོ་བོ་དང་དོན་གྱི་ཁྱད་པར་སོ་སོ་རེ་རེ་ཁོ་ན་རྟོགས་ན་སེམས་དང་སེམས་བྱུང་རྣམ་པ་མི་མཚུངས་པར་ཐལ་ཞིང་། འདོད་ན་བྱེ་བྲག་ཏུ་བཤད་པར་མཚུངས་པར་བཤད་པ་དང་འགལ་ལོ། ། ཅི་སྟེ་གཉིས་ཀས་གཉིས་ཀ་འཛིན་ན། དེ་དག་གི་ཁྱད་པར་དང་མཚན་ཉིད་ཉམས་ཤིང་དབུས་མཐའི་ཊི་ཀཱ་རུ་དེ་རྣམས་ཀྱང་གནས་དང་དམིགས་པ་དང་དུས་དང་རྫས་མཚུངས་ཀྱི་རྣམ་པར་ཤེས་པ་དང་ཁྱད་པར་མེད་པར་ཐལ་བར་འགྱུར་བས་རྣམ་པ་མཚུངས་པས་ནི་མ་ཡིན་ནོ་ཞེས་དང་འགལ་ལོ་ཞེ་ན། དེའི་ལན་ལ་གཉིས་ལས།
མི་འཐད་པར་དགག་པ་ལ་བཞི་སྟེ། ཁྱབ་མ་ཁྱབ་ཀྱིས་འབྱེད་པ་དང་། རྗེས་ཤེས་ཀྱིས་འབྱེད་པ་དང་། རང་སྟོབས་གཞན་སྟོབས་ཀྱིས་འབྱེད་པར་དང་། གྲུབ་མཐས་འབྱེད་པ་དགག་པའོ། ། དང་པོ་ནི་ཁ་ཆེའི་བྱམས་ཆོས་པ་ཁ་ཅིག སེམས་དོན་ཙམ་གྱི་རྣམ་པ་འཛིན་པ་ལ་ཁྱད་པར་འཛིན་པས་མ་ཁྱབ་ཅིང་དེས་ན་མི་མཚུངས་པར་བཤད་ལ། སེམས་བྱུང་ཁྱད་པར་འཛིན་པ་ལ་དོན་ཙམ་འཛིན་པས་ཁྱབ་པས་མཚུངས་པར་བཤད་དོ་ཞེས་གསུང་བ་ནི་མིན་ཏེ། སེམས་ཐམས་ཅད་ཀུན་འགྲོ་ལྔ་དང་མཚུངས་པར་ལྡན་ངེས་པས་ཕན་ཚུན་ཁྱབ་མཉམ་པའི་ཕྱིར་རོ། ། གཉིས་པ་ནི་གཉིས་ཀ་ལ་གཉིས་ཀ་སྣང་བས་རྣམ་པ་མཚུངས་ཤིང་ངོ་བོ་དང་ཁྱད་པར་དུ་སོ་སོར་ཞེན་པས་སམ།
སེམས་ཙམ་པ་ལྟར་ན་ངོ་བོ་དང་ཁྱད་པར་དུ་སྒྲོ་འདོགས་ལུགས་ཐ་དད་པས་སྐྱོན་ཕྱི་མའང་མེད་ཅེས་ངུར་སྨྲིག་པ་གསུང་བའང་མི་རིགས་ཏེ། རྟོག་མེད་མ་འཁྲུལ་བའི་སེམས་དང་སེམས་བྱུང་ལ་ཞེན་པ་དང་སྒྲོ་འདོགས་པ་མེད་པས་ཁྱད་མེད་དུ་ཐལ་བའི་ཕྱིར་རོ། ། གསུམ་པ་ལ་བཞི་སྟེ། རྩ་བའི་དམ་བཅའ་དང་། དེ་འགོག་པ་ལ་བརྒལ་ལན་དང་། སྟོབས་ཀྱི་འཇོག་ཚུལ་གཞན་དགག་པ་དང་། རྒྱུ་འབྲས་དུས་མཉམ་པར་དགག་པའོ། ། དང་པོ་ནི་སློབ་དཔོན་འབར། གཉི་གས་གཉི་ག་འཛིན་ཡང་སེམས་ཀྱིས་དོན་ཙམ་འཛིན་པ་ནི་རང་སྟོབས་ཀྱིས་ཏེ་སེམས་མ་སྐྱེས་ན་མ་སྐྱེས། སྐྱེས་ཕན་ཆད་དོན་ཙམ་འཛིན་པ་ནི་རང་བཞིན་ནམ་ཆོས་ཉིད་ཡིན་པས་སོ། །
དོན་གྱི་ཁྱད་པར་འཛིན་པ་ནི་གཞན་སྟོབས་ཀྱིས་ཏེ་སེམས་བྱུང་དང་འགྲོགས་པའི་སྟོབས་ཀྱིས་འཛིན་པས་སོ། ། སེམས་བྱུང་གིས་ཁྱད་པར་འཛིན་པ་རང་སྟོབས་དང་དོན་ཙམ་འཛིན་པ་གཞན་སྟོབས་ལ་ཡང་དེ་བཞིན་དུ་སྦྱར་རོ། ། དེ་ལྟ་ཡིན་པར་ལུང་དང་རིགས་པས་གྲུབ་སྟེ། མདོ་རུ། སེམས་འདི་ནི་ཡུན་རིང་པོ་ནས་འདོད་ཆགས་ཀྱིས་ཀུན་ནས་ཉོན་མོངས་པ་ཅན་དུ་གྱུར་ཏོ་ཞེས་གསུངས་པ་དང་། འདི་ཉིད་དུའང་། ངོ་བོ་ཉིད་དང་འབྲེལ་པས་དགེ་བ་དང་། ངོ་བོ་ཉིད་དང་འབྲེལ་པས་མི་དགེ་བ་གསུངས་པ་དང་། སུམ་ཅུ་པར། བསྒྲིབས་ལ་ལུང་དུ་མ་བསྟན་པ། །
ཉོན་མོངས་བཞི་དང་རྟག་ཏུ་འགྲོགས། ། ཞེས་བཤད་པས་སོ། ། རིགས་པ་ཡང་མིག་ཤེས་གཟུགས་ཀྱི་དོན་ཙམ་འཛིན་པ་ནི་རང་སྟོབས་ཀྱིས་ཏེ་དེའི་དེ་རང་བཞིན་ནས་གཤིས་ཡིན་པས་སོ། ། དེའི་འཁོར་གྱི་དད་པས་གཟུགས་ཀྱི་ངོ་བོ་འཛིན་པ་ནི་གཞན་སྟོབས་ཏེ། དེའི་དེ་ཆོས་ཉིད་མ་ཡིན་ཡང་མིག་ཤེས་དང་འགྲོགས་པས་བྱེད་པའི་ཕྱིར། ཆུའི་ཚ་བ་ལྟར་རོ། ། ཡང་དད་པས་དང་བྱ་འཛིན་པ་རང་སྟོབས་ཀྱིས་དང་། མིག་ཤེས་ཀྱིས་དང་བར་བྱ་བ་འཛིན་པ་གཞན་སྟོབས་ཀྱིས་ཏེ་རྒྱུ་མཚན་སྔ་མ་ལྟར་རོ་ཞེས་སྤྲོས་པ་དང་བཅས་གསུང་ངོ་། ། གཉིས་པ་ནི་དེ་མི་འཐད་ཏེ་སྟོབས་ཞེས་པ་ནི་དེ་དག་ཕན་ཚུན་གཅིག་གིས་གཅིག་ལ་རྟོགས་པའི་ཁྱད་པར་སྐྱེད་པ་ཡིན་ན། དུས་མཉམ་པའི་རྒྱུ་འབྲས་མེད་པས་དེ་དག་ཕན་ཚུན་ཕན་འདོགས་པ་མེད་པས་སོ་ཞེས་སློབ་དཔོན་རོག་དང་གཉགས་ཀྱིས་སྐྱོན་བརྗོད་པ་ལ།
ཐོ་ན་རེ། དུས་མཉམ་པའི་རྒྱུ་འབྲས་ཤིན་ཏུའང་ཡོད་དེ། འདི་ཉིད་དུ་སེམས་དང་སེམས་བྱུང་ཕན་ཚུན་དུ་ལྷན་ཅིག་འབྱུང་བ་དང་མཚུངས་ལྡན་གྱི་རྒྱུར་བཤད་པ་དང་། ཐེག་པ་ཆེན་པོ་བསྡུས་པར། ཀུན་གཞིའི་རྣམ་ཤེས་དང་ཀུན་ནས་ཉོན་མོངས་ཀྱི་ཆོས་རྣམས་དུས་མཉམ་དུ་གཅིག་གི་རྒྱུར་གཅིག་འགྱུར་བ་མར་མེའི་མེ་ལྕེ་འབྱུང་བ་དང་སྙིང་པོ་ཚིག་པ་དུས་མཉམ་དང་མདུང་ཁྱིམ་དུས་མཉམ་པ་ཕན་ཚུན་བརྟེན་ནས་མི་འགྱེལ་བའི་དཔེས་གསུངས་པའི་ཕྱིར་དང་། དུས་མཉམ་མེད་ན་སྔ་ཕྱིའི་རྒྱུ་འབྲས་ཀྱང་མེད་ཅེས་བསྒྲེ་ཞིང་དུས་མཉམ་ལ་རྒྱུ་གྲུབ་དུས་ན་འབྲས་བུ་གྲུབ་མ་གྲུབ་བརྟགས་ནས་ཕན་གདགས་བྱ་འདོགས་བྱེད་མི་འཐད་ན། སྔ་ཕྱི་ལ་ཡང་འབྲས་བུ་གྲུབ་པ་ན་རྒྱུ་འགགས་ནས་མེད་པས་དངོས་མེད་དེ་ཕན་འདོགས་བྱེད་དུ་མི་འཐད་དོ་ཞེས་གསུངས་ཞིང་། འབྲིང་ཞང་ཡང་། མྱུ་གུ་དང་གྲིབ་མ་དང་མར་མེ་དང་འོད་དང་ས་གཞི་དང་སེམས་ཅན་གནས་པ་ལྟ་བུ་རྒྱུ་འབྲས་དུས་མཉམ་ཡོད་ཅེས་གསུངས་སོ། ། དང་པོ་མི་འཐད་དེ།
ཡིད་ཤེས་ཀྱིས་གཟུགས་འཛིན་པའང་གཤིས་ཡིན་པར་མ་ངེས་པས་གཞན་སྟོབས་སུ་འགྱུར་བ་དང་། སེམས་བྱུང་ནང་ལ་ཡང་འདུ་ཤེས་ཀྱིས་དད་པའི་ཡུལ་འཛིན་པ་ལྟ་བུ་གཞན་སྟོབས་ཀྱིས་དོན་གྱི་ཁྱད་པར་འཛིན་པ་ཡོད་པར་འགྱུར་བ་དང་། སེམས་ཀྱིས་ཀུན་འགྲོ་ལྔའི་ཡུལ་འཛིན་པ་ཡང་རང་སྟོབས་སུ་འགྱུར་རོ། ། དེ་གཉིས་ཕན་ཚུན་ལྟོས་པ་གཞན་སྟོབས་སུ་འདོད་ན་དེ་དག་ལྷན་ཅིག་འབྱུང་བ་དང་མཚུངས་ལྡན་གྱི་རྒྱུར་བཤད་པས་གཞན་སྟོབས་ཁོ་ནར་འགྱུར་རོ། ། གུ་རུ་གཞོན་བྱང་། སེམས་བྱུང་གིས་དོན་གྱི་ཁྱད་པར་འཛིན་པ་དེ་བཙུན་པས་མི་རྟོག་པ་མིང་ཙམ་རྟོགས་པ་ལ་རག་ལས་པ་ལྟར་སེམས་ཀྱིས་དོན་ཙམ་རྟོགས་པ་ལ་ལྟོས་པས་གཞན་སྟོབས་སུ་ཐལ་ཞེས་སོགས་གསུངས་པ་ནི་རྣམ་པར་འཁྱམས་པ་སྟེ། དོན་གྱི་ངོ་བོ་དང་དོན་གྱི་ཁྱད་པར་ནི། འདིར་ཆོས་ཅན་དང་ཆོས་ཡིན་གྱིས་སྤྱི་དང་བྱེ་བྲག་མ་ཡིན་པའི་ཕྱིར་རོ། ། གསུམ་པ་ནི་བློ་དེ་ཡིན་པའི་སྟོབས་ཀྱིས་ཡུལ་གྱི་ལྡོག་པ་དེ་འཛིན་པ་རང་སྟོབས་དང་། ཤེས་རིག་གཞན་དང་འགྲོགས་པའི་སྟོབས་ཀྱིས་ཡུལ་གྱི་ལྡོག་པ་དེ་འཛིན་པ་གཞན་སྟོབས་སུ་འབྲིང་ཞང་གསུངས་པའང་མི་འཐད་དེ།
སེམས་ཀྱིས་དོན་ཙམ་འཛིན་པ་དེ་གཞན་སྟོབས་སུ་ཐལ་ཏེ། སེམས་བྱུང་དང་འགྲོགས་པའི་སྟོབས་ཀྱིས་འཛིན་པའི་ཕྱིར་རོ། རྟགས་གྲུབ་སྟེ། སེམས་ལས་བྱུང་བ་མེད་པར་ནི། ། སེམས་ནི་ནམ་ཡང་མི་འབྱུང་སྟེ། ། ཉི་མ་དང་ནི་འོད་ཟེར་བཞིན། ། དེ་རྣམས་ཉིད་དང་ལྷན་ཅིག་འབྱུང་། ། ཞེས་བཤད་སྦྱར་དུ་དྲངས་པས་སོ་ཞེས་རིན་ཆེན་རྩེ་གསུང་ངོ་། ། ཡང་དོན་ཙམ་དང་དོན་གྱི་ཁྱད་པར་གཉིས་སུ་ཕྱེ་བའི་ནང་ནས་ཤེས་པ་རང་གི་ཡུལ་ལ་དམིགས་པ་རང་སྟོབས་དང་། གཞན་གྱི་ཡུལ་དམིགས་པ་གཞན་སྟོབས་ཏེ་རང་དང་གཞན་གྱི་ཡུལ་ན་འདུག་པ་དང་།
རང་དང་གཞན་གྱི་ཁ་དོག་ཏུ་སྣང་བ་ལྟར་རོ་ཞེས་བླ་མ་གསུངས་པ་ལའང་། སྤྱིར་རང་སྟོབས་གཞན་སྟོབས་གཞུང་ནས་བཤད་པ་མེད་ཅིང་རིགས་པས་མ་གྲུབ་པས་དཔྱད་མི་དགོས་ལ་རྩ་བའི་རྩོད་གཞི་ཉིད་ལན་དུ་བྱས་པ་ལྟ་བུར་མངོན་ནོ། ། བཞི་པ་ནི་དུས་མཉམ་པའི་རྒྱུ་འབྲས་མི་འཐད་དེ། རྒྱུར་འདོད་པ་དེ་གཉིས་ཀ་མ་སྐྱེས་པ་ན་རྒྱུ་མ་ཡིན་པར་འགྱུར་ཏེ། མེད་པས་ནུས་པ་མེད་པའི་ཕྱིར་དང་། གཉིས་ཀ་སྐྱེས་པ་ན་རྒྱུ་མིན་དུ་ཐལ་ཏེ། ཕན་མི་འདོགས་པའི་ཕྱིར་རོ། ། རྣམ་འགྲེལ་དུ། མེད་པ་སྔར་ནུས་མེད་ཕྱིར་དང་། ། ཕྱིས་ཀྱང་ཉེར་སྦྱོར་མེད་པའི་ཕྱིར། །
རྒྱུ་རྣམས་ཐམས་ཅད་སྔར་ཡོད་ཡིན། ། ཞེས་གསུངས་པ་ལྟར་རོ། ། ཐེག་བསྡུས་སུ་གསུངས་པ་ནི། བར་མ་ཆོད་པ་ལས་དུས་མཉམ་དུ་དགོངས་ཏེ་ལོ་ཀ་བའི་བློ་དང་མཐུན་པར་མཛད་པ་ཙམ་མོ། ། དེ་ཉིད་ཀྱི་འགྲེལ་པ་བཤད་སྦྱར་དུ། ལྷན་ཅིག་འབྱུང་བའི་རྒྱུ་ཉིད་ནི་བཏགས་པ་སྟེ་དུས་གཅིག་ཏུ་འབྱུང་བ་རྣམས་ལ་རྒྱུ་དང་འབྲས་བུའི་དངོས་པོ་མི་རུང་བའི་ཕྱིར་རོ་ཞེས་བཤད་དོ། ། ཡང་སློབ་དཔོན་་་་་་དོན་གསང་། འགའ་ཞིག་ནི་རྒྱུ་འབྲས་སྔ་ཕྱི་ཡིན་མོད་ཀྱི་རྒྱུ་ད་ལྟར་བ་དེ་ཉིད་འབྲས་བུ་མ་འོངས་པར་སྒྲོ་བཏགས་པའོ་ཞེས་འཆད་དོ། ། མྱུ་གུ་དང་གྲིབ་མ་སོགས་ཀྱང་སྐད་ཅིག་སྔ་མའི་མྱུ་གུ་དང་མར་མེ་ལས་ཕྱི་མའི་གྲིབ་མ་དང་འོད་སོགས་འབྱུང་བས་དུས་མཉམ་མིན་ནོ། ། མར་མེ་འོད་མེད་པ་སྐད་ཅིག་ཡོད་ན་མར་མེ་འོད་ཀྱི་ཁྱབ་བྱ་མིན་པར་ཐལ་ཏེ།
འོད་མེད་ཀྱང་ཡོད་པས་སོ་ཞེས་ཞང་གསུང་བ་ནི། རྒྱུ་ནུས་པ་ཐོགས་མེད་དངོས་འབྲས་ཀྱི་ཁྱབ་བྱ་མ་ཡིན་པར་འགྱུར་ཏེ། འགགས་ནས་མེད་ཀྱང་དངོས་འབྲས་ཡོད་པས་སོ། ། དངོས་འབྲས་མེད་པ་སྐད་ཅིག་གཅིག་ཡོད་པས་སོ་ཟེར། ། བཞི་པ་ནི་གཉིས་པོ་རྣམ་པ་མི་མཚུངས་ལ་མཚུངས་པར་བཤད་པ་བྱེ་བྲག་སྨྲ་བའི་ལུགས་སོགས་ཞེས་གསར་མ་གསུངས་པའང་། བཟློག་ན་མཚུངས་པ་དང་གཉིས་ཀ་སེམས་ཙམ་གྱི་གཞུང་དུ་འདྲ་བས་མི་རིགས་སོ། ། འཐད་པ་བརྗོད་པ་ནི། དེ་གཉིས་ཀ་གཟུགས་འཛིན་པ་སོགས་ཀྱི་རྣམ་པ་མཚུངས་པས་མཚུངས་པར་བཤད་ཅིང་གཟུགས་ཀྱི་ངོ་བོ་དང་ཁྱད་པར་འཛིན་པའི་རྣམ་པ་མི་མཚུངས་པས་ཁྱད་མེད་དུ་མི་འགྱུར་རོ། ། ཡིད་ཀྱི་སར་དེ་ཉིད་ལ་གང་སྡུག་པ་དང་མི་སྡུག་པ་དང་གཉིས་ཀ་ལས་བཟློག་པའི་མཚན་ཉིད་དེ་རེག་པས་རིག་པར་བྱེད་དོ། ། དེ་ཉིད་ལ་གང་ཕན་པ་དང་གནོད་པ་དང་གཉིས་ཀ་ལས་བཟློག་པའི་མཚན་ཉིད་དེ་ཚོར་བས་རིག་པར་བྱེད་དོ། །
དེ་ཉིད་ལ་གང་ཐ་སྙད་ཀྱི་མཚན་མའི་མཚན་ཉིད་དེ་འདུ་ཤེས་ཀྱིས་རིག་པར་བྱེད་དོ་ཞེས་སོགས་གསུངས་ཤིང་། མཛོད་འགྲེལ་དུ། རྣམ་པ་རེ་རེ་ནས་བྱེ་བྲག་ཏུ་གཅོད་པའི་ཕྱིར་རྣམ་པ་དང་བཅས་པ་རྣམས་སོ་ཞེས་དང་། དེའི་འགྲེལ་བཤད་དུ། རྣམ་པར་ཤེས་པས་སྔོན་པོ་ལ་སོགས་པའི་རྣམ་པ་བྱེ་བྲག་ཏུ་གཅོད་ལ་དམིགས་པ་དེ་ཉིད་ལ་ཚོར་བས་མྱོང་ངོ་། ། འདུ་ཤེས་ཀྱི་ཡོངས་སུ་གཅོད་དོ་ཞེས་སློབ་དཔོན་གང་བ་སྤེལ་དང་རྒྱལ་པོ་སྲས་གྲགས་པས་བཤད་ཅིང་། ཕྱི་མས་དམིགས་པ་དེ་ཉིད་ལ་རྣམ་པར་ཤེས་པས་སྤྱིའི་ངོ་བོར་དམིགས་པར་བྱ་བའི་ཚུལ་དུ་འཛིན་པ་བྱེ་བྲག་གི་ངོ་བོར་ནི་ཚོར་བས་མྱོང་བར་བྱ་བའི་ཚུལ་དུ་འཛིན་ཏོ། ། འདུ་ཤེས་ཀྱིས་ཡོངས་སུ་གཅད་པར་བྱ་བའི་ཚུལ་དུ་འཛིན་ཏོ་ཞེས་པ་སོགས་ཡིན་ནོ་ཞེས་དང་། སའི་སྟོད་འགྲེལ་དུའང་། ངོ་བོ་ཉིད་ཀྱི་བྱེ་བྲག་ལ་དམིགས་པའི་ཕྱིར་དེ་རྣམས་ཀྱི་དམིགས་པ་ཐ་དད་པ་མ་ཡིན་ནམ་ཞེ་ན།
དེ་ལྟ་ཡིན་དུ་ཟིན་ཀྱང་དམིགས་པའི་དངོས་པོ་གཅིག་པའི་ཕྱིར་དེ་སྐད་སྨྲས་སོ་ཞེས་བཤད་དོ། ། རྫས་གཅིག་ཏུ་འདོད་པ་ལྟར། ན་རྫས་ལ་རྣམ་པ་མཚུངས་ཤིང་དོན་གྱི་ངོ་བོ་དང་ཁྱད་པར་རིག་པའི་ལྡོག་པ་ཐ་དད་ཀྱིས་སེམས་དང་སེམས་བྱུང་དུ་འཇོག་པས་ཁྱད་མེད་དུ་མི་འགྱུར་ཏེ། རྣམ་འགྲེལ་དུ། དེ་ཕྱིར་གང་དང་གང་ལས་དོན། ། ལྡོག་པ་དེ་ཡི་རྒྱུ་ཅན་གྱི། ། རིགས་དབྱེ་ཞེས་པ་ལྟར་རོ། ། གཉིས་པ་གཅིག་དང་ཐ་དད་བརྟག་པ་ནི་བྱང་ཆུབ་སེམས་དཔའ་གཅིག་པུར་སྨྲ་བ་སོགས་ནི། རིང་དུ་འགྲོ་ཞིང་གཅིག་པུར་རྒྱུ། ། གདུལ་དཀའ་བ་ཡི་སེམས་འདུལ་བྱེད། །
ཅེས་བཀའ་སྩལ་པས་སེམས་ཅན་རེ་རེའི་རྒྱུད་ཀྱི་རྣམ་ཤེས་རྣམས་རྫས་གཅིག་ཏུ་མི་རྟག་པ་སྟེ། དེ་ཉིད་དབང་པོ་དུ་མ་ལ་བརྟེན་ཅིང་ཡུལ་དྲུག་ལ་དམིགས་པས་རྣམ་ཤེས་དུ་མར་མངོན་པ་ནི། བུ་ག་དུ་མ་ཅན་གྱི་ཁང་པར་སྤྲེའུ་བཅུག་པའམ་མར་མེ་བཏེག་པ་ལྟར་རོ། ། སེམས་ཅན་རྣམས་ནི་རྣམ་པར་ཤེས་པའི་རྒྱུད་རེ་རེ་བའོ་ཞེས་དང་། སྐྱེ་མཆེད་བཅུ་གཉིས་བསྟན་པའི་དོར། ། རྣམ་ཤེས་དྲུག་ནི་ཡིད་ཀྱི་སྐྱེ་མཆེད་དོ་ཞེས་གསུངས་པས་ཀྱང་ངོ་། ། ཡང་སེམས་ཉིད་ཚོར་བ་སོགས་སྣ་ཚོགས་སུ་འབྱུང་བས་སེམས་དང་སེམས་བྱུང་རྫས་གཅིག་སྟེ། རྨ་བྱའི་མདོངས་སྣ་ཚོགས་སུ་སྣང་ཡང་སྒྲའི་ངོ་བོར་གཅིག་པ་བཞིན་ནོ་ཞེས་སྨྲའོ། ། དེ་ནི་གཅིག་པུའང་ཡིན་ལ་དབྱེར་ཡོད་པའི་སྣ་ཚོགས་ཀྱང་ཡིན་པ་འགལ་ལོ་ཞེས་རིགས་པ་དང་། མདོ་ལས་ཚོར་བ་དང་འདུ་ཤེས་དང་སེམས་པ་གང་ཡིན་པ་དང་རྣམ་ཤེས་གང་ཡིན་པའི་ཆོས་འདི་རྣམས་ནི་འདྲེས་པ་སྟེ།
མ་འདྲེས་པ་མ་ཡིན་ནོ་ཞེས་པའི་ལུང་གིས་དབུས་མཐའི་ཊཱི་ཀར་བཀག་གོ ། འཕགས་པ་འདི་ཉིད་ཀྱིས་བསྡུ་བར། དགེ་སྦྱོང་དང་བྲམ་ཟེ་ལ་ལ་མིང་ལས་སེམས་ཙམ་ཞིག་རྫས་སུ་འདོད་ལ། སེམས་ལས་བྱུང་བའི་ཆོས་རྣམས་ནི་མི་འདོད་པ་གང་དག་ཡོད་པ་དེ་ཡང་མི་འཐད་དོ་ཞེས་སོགས་རྒྱས་པར་གསུངས་ནས་དོན་སྡུད། ལྔ་ཉིད་འཐད་པ་མེད་ཕྱིར་དང་། ། དེ་ཡི་གནས་སྐབས་སྐྱོན་ཕྱིར་དང་། ། བྱེད་རྒྱུ་བྱེ་བྲག་མེད་ཕྱིར་དང་། ། ལུང་དང་འགལ་བར་འགྱུར་ཕྱིར་རོ། ། ཞེས་ཏེ། སེམས་བྱུང་རྫས་སུ་མེད་ན་ཚོར་བ་འདུ་ཤེས་འདུ་བྱེད་སེམས་བྱུང་རྣམས་རྣམ་ཤེས་སུ་འདུས་པས་ཕུང་པོ་ལྔ་མི་འཐད་པའི་ཕྱིར་དང་།
ཅི་སྟེ་གནས་སྐབས་ཀྱི་བྱེ་བྲག་ལས་ལྔར་རྟོག་ན། གནས་སྐབས་དེ་དག་ཕན་ཚུན་བྱེད་པ་ཐ་དད་ཡོད་ན་མཚན་ཉིད་ཏེ་རང་བཞིན་མི་འདྲ་བས་རྫས་ཐ་དད་དུ་གྲུབ་ཅིང་། མེད་ན་གནས་སྐབས་ཐ་དད་བརྟགས་པ་དོན་མེད་པར་འགྱུར་རོ། ། མིག་ཤེས་སོགས་ཀྱི། དྲུག་གི་གནས་སྐབས་ལྟར་ཐ་དད་པ་ཡང་མ་ཡིན་ཏེ། དེ་རྣམས་ནི་གནས་དང་དམིགས་པ་ཐ་དད་ཅིང་ཚོར་བ་སོགས་གནས་སྐབས་རྣམས་ནི་གཅིག་ལའང་དམིགས་པས་སོ། ། སྐད་ཅིག་གཅིག་ལ་སེམས་དེ་གནས་སྐབས་སྣ་ཚོགས་སུ་འགྱུར་བའང་མི་རུང་སྟེ། དེ་ལྟར་འགྱུར་བའི་བྱེད་པའི་རྒྱུ་ཁྱད་པར་མེད་པའི་ཕྱིར་རོ། ། ལུང་དུ་འདོད་ཆགས་དང་ཞེ་སྡང་དང་གཏི་མུག་གིས་ཉེ་བར་ཉོན་མོངས་པ་ཅན་དུ་གྱུར་པའི་སེམས་ནི་རྣམ་པར་མི་གྲོལ་ལོ་ཞེས་བཀའ་སྩལ་བ་དང་འགལ་ཏེ། གཉིས་ཅིག་ཆར་འབྱུང་བ་མེད་ན་ཅི་ཞིག་ཅིས་འཆིང་།
ཡང་ལྷན་ཅིག་སྐྱེས་པའི་ཚོར་བ་དང་འདུ་ཤེས་དང་སེམས་པ་ཞེས་བཀའ་སྩལ་པས་ཀྱང་འགལ་ཏེ། གཅིག་ལ་ནི་ལྷན་ཅིག་དང་འདྲེས་པ་མི་རུང་བར་གསུངས་སོ། ། མདོ་སྡེ་པའི་བཙུན་པ་དཔལ་ལེན། ཚོར་བ་སོགས་སེམས་བྱུང་གསུམ་ཉིད་རྫས་སུ་འདོད་དེ། ཚོར་བ་དང་འདུ་ཤེས་དང་སེམས་པ་རྣམས་ནི་ལྷན་ཅིག་སྐྱེའོ་ཞེས་བཀའ་སྩལ་བས་སོ་ཞེས་སྨྲ་བ་ནི། མིན་ཏེ་ཆོས་ཐམས་ཅད་ནི་འདུན་པའི་རྩ་བ་ཅན་ཡིད་ལ་བྱེད་པ་ལས་བྱུང་བ། རེག་པའི་ཀུན་འབྱུང་བ་ཅན། དྲན་པའི་བདག་པོ་ཅན་ཞེས་སོགས་བཀའ་སྩལ་པས་སོ་ཞེས་མཛོད་ཀྱི་ཊཱི་ཀར་བཀག་གོ ། ཡང་དཔལ་ལྡན་གྲགས་པ་ནི་སེམས་དང་སེམས་བྱུང་རྫས་གཅིག་ཏུ་བཞེད་དེ། རྣམ་ངེས་སུ།
དེ་ཡང་རང་བཞིན་གཅིག་ཉིད་དུ་མཐོང་བའི་ཕྱིར་བློ་གཞན་ལ་མྱོང་བའང་གཞན་པ་ནི་མ་ཡིན་ནོ་ཞེས་དང་། ཡིད་ཤེས་རྟོག་པའི་འཁོར་གྱི་སེམས་བྱུང་རྣམས་རྟོག་མེད་ཡིན་ན་དེས་རང་མཚན་དང་། རྟོག་པས་སྤྱི་མཚན་འཛིན་པས་དམིགས་པ་མི་མཚུངས་པར་འགྱུར་ལ། རྟོག་པ་ཡིན་ན་རྟོག་པ་དུ་མ་རྒྱུད་གཅིག་ལ་དུས་ཅིག་ཅར་དུ་འཇུག་པར་འགྱུར་བ་ལས། རྣམ་འགྲེལ་དུ། རྟོག་གཉིས་ཅིག་ཅར་མཐོང་བ་མེད། ཅེས་དང་། འདི་ལྟར་རྣམ་པར་རྟོག་པ་རྣམས། ། རིམ་གྱིས་འབྱུང་བར་ཡང་དག་རྟོགས། ། ཞེས་གསུངས་པས་སོ། །
དེ་ཉིད་བློ་ཡུལ་དུའང་བདེ་ལ། བསྡུ་བར་ཐ་དད་དུ་བསྒྲུབས་པ་ནི་བྱེ་བྲག་སྨྲ་བ་དང་སྒོ་སྟུན་པ་སྟེ། དོན་གསང་བ་རྣམ་པར་ཕྱེ་བར། རྣལ་འབྱོར་སྤྱོད་པའི་ས་ནི་ཉན་ཐོས་ལ་སོགས་པ་དང་ཐུན་མོང་དང་ཐུན་མོང་མ་ཡིན་པའི་ཡང་དབང་དུ་བྱས་ནས་མཛད་དོ་ཞེས་པ་ལྟར་རོ། ། གཞན་དུ་ན་ལྡན་མིན་འདུ་བྱེད་ཀྱང་ཕུང་པོ་ལོགས་པར་མི་འཐད་ཅིང་སེམས་ཙམ་གྱི་ཚུལ་ལ་གཟུགས་རྫས་སུ་མེད་པས་ཕུང་པོ་ཐ་དད་དུ་མི་སྟོན་པར་འགྱུར་རོ། ། གང་མདོ་སྡེ་རྒྱན་དུ། སེམས་ཉིད་གཉིས་སུ་སྣང་བ་སྟེ། དེ་བཞིན་ཆགས་སོགས་སྣང་བའམ། ། དད་ལ་སོགས་པར་སྣང་བར་འདོད། ། ཉོན་མོངས་དགེ་ཆོས་ཡོད་མ་ཡིན། །
ཞེས་གསུངས་པ་སེམས་དང་སེམས་བྱུང་རྫས་གཅིག་པའི་ཁུངས་སུ་བྱེད་པ་ནི་མི་འགྲིག་སྟེ། དེའི་དོན་ནི་སེམས་དང་སེམས་བྱུང་ཉིད་གཟུང་འཛིན་དུ་སྣང་བ་དང་ཉོན་མོངས་དང་རྣམ་བྱང་དུ་སྣང་བས་རྣམ་པར་རིག་པ་ཙམ་དུ་སྟོན་པ་ཡིན་པའི་ཕྱིར་རོ། ། གསུམ་པ་གཙོ་འཁོར་གྱི་ཁྱད་པར་ནི་ཀུན་གཞིའི། འཁོར་དུ་ཀུན་འགྲོ་ལྔ་ཁོ་ན་འབྱུང་གི་དེ་ལས་གཞན་མི་འབྱུང་སྟེ། ཡུལ་སོ་སོར་ངེས་པ་ལྔ་ནི། དམིགས་པ་ཆད་པས་དམིགས་པ་མི་མཚུངས་པའི་ཕྱིར་དང་། དེ་རྣམས་རྣམ་ཤེས་གསལ་བ་དང་མཚུངས་པར་ལྡན་པའི་ཕྱིར་རོ། ། དགེ་བ་བཅུ་གཅིག་དང་། ཉོན་མོངས་པ་དང་ཉེ་བའི་ཉོན་མོངས་པ་རྣམས་ཀུན་གཞི་དང་ངོ་བོ་མི་མཐུན་པས་སོ། ། བཞི་གཞན་འགྱུར་ནི་གདགས་གཞི་མི་འབྱུང་བའི་ཕྱིར་ཏེ།
རྟོག་དཔྱོད་སེམས་པ་ལ་གདགས་པ་ཡང་སེམས་པ་ཀུན་ལ་མི་འདོགས་ཀྱིས་ཚོལ་ཞིང་སོ་སོར་རྟོག་པའི་རྣམ་པ་ཅན་ལ་འདོགས་ལ། དེ་ལྟ་བུ་དང་ཀུན་གཞི་མི་ལྡན་པའི་ཕྱིར་རོ། ། ཉོན་མོངས་པ་ཅན་གྱི་ཡིད་ཀྱི་འཁོར་དུ་ཀུན་འགྲོ་ལྔ་དང་ཉོན་མོངས་པ་བཞིར་འབྱུང་སྟེ། དོན་གསང་དུ། འདིའི་སེམས་ལས་བྱུང་བ་ནི་དགུ་ཁོ་ནའོ་ཞེས་སོ། ། དེ་ལས་གཞན་མི་འབྱུང་བ་ལ། འདུན་པ་གསུམ་ལས་ཕྲད་པར་འདོད་པ་དང་དོན་དུ་གཉེར་བའི་འདུན་པ་ནི་རིང་བ་ལ་དམིགས་ཤིང་། ཉོན་ཡིད་ཉེ་བ་ལ་དམིགས་པའི་ཕྱིར་དང་། མི་འབྲལ་བའི་འདུན་པ་བྲལ་གྱིས་དོགས་པ་ལ་འབྱུང་བ་ལ་དེ་ཉོན་ཡིད་ལ་མེད་པས་སོ། ། མོས་པ་སྔར་ཐེ་ཚོམ་ཟ་བ་ལས་ངེས་པ་རྙེད་པ་ཡིན་པ་ལ།
ཉོན་ཡིད་ལ་ཐེ་ཚོམ་མེད་པས་དང་དེ་དང་དྲན་པ་ཡང་སྔར་མྱོང་བ་ལ་དམིགས་ཤིང་ཡིད་ནི་སྔོན་མེད་པའི་རྫས་ལ་དམིགས་པས་སོ། ། ཏིང་ངེ་འཛིན་ནི་སྔར་གཡེང་པ་ཡོད་པ་ལས་མཉམ་པར་འཇོག་པ་ཡིན་ན་དེ་ཡིད་ལ་མེད་པས་སོ། ། ཤེས་རབ་ནི་ལྡན་ཏེ་ལྟ་བ་ཡིན་པས་སོ། ། དགེ་བ་བཅུ་གཅིག་ནི་བསྒྲིབས་པ་དང་། ངོ་བོ་མི་མཚུངས་པས་སོ། ། ཁོང་ཁྲོ་ནི་མི་དགའ་བའི་རྣམ་པ་ཅན་ཡིན་ཞིང་། ཡིད་ནི་བདག་ལ་ཆགས་པའི་དགའ་བའི་རྣམ་པར་འབྱུང་བ་དང་།

ཐེ་ཚོམ་མཐའ་གཞན་དུ་དོགས་པ་དང་། ཡིད་ངོ་བོ་གཅིག་ཏུ་འཇུག་པ་རྣམ་པ་མི་མཚུངས་པས་སོ། ། ལྟ་བ་གཞན་བཞི་དང་མི་ལྡན་ཏེ། བདག་ཏུ་ལྟ་བ་དང་རྟག་ཏུ་ལྡན་པས་ཤེས་རབ་ཀྱི་རྫས་གཉིས་མི་ལྡན་པའི་ཕྱིར་དང་། ལྟ་བ་ཀུན་བརྟགས་གསུམ་མཐོང་སྤང་དང་ཡིད་སྒོམ་སྤང་ཡིན་པའི་ཕྱིར་རོ། ། ཁྲོ་བ་དང་། འཁོན་འཛིན་དང་། འཚིག་པ་དང་། ཕྲག་དོག་དང་། རྣམ་འཚེ་ནི་མི་དགའ་བའི་རྣམ་པར་ཞུགས་པས་དང་། བཅུ་པ་དང་པོའི་གཞན་ལྔ་དང་ཤེས་བཞིན་མ་ཡིན་པ་ནི་ཁ་ཕྱིར་ལྟས་པས་དང་།
ངོ་ཚ་མེད་པ་དང་ཁྲེལ་མེད་ནི་གཅིག་ཏུ་མི་དགེ་བས་སོ། ། ཡང་ཉོན་མོངས་པའི་རླབས་ཅུང་ཟད་བྲི་བ་ཉེ་བའི་ཉོན་མོངས་ཡིན་ན། ཉོན་ཡིད་ལ་དེ་མེད་པས་ཉི་ཤུ་པོ་མི་འབྱུང་ངོ་། ། ཡང་ན་ངའོ་སྙམ་པ་ལ་བཏགས་པའི་གཡེང་བ་དང་འདོད་ཆགས་དང་། གཏི་མུག་ལ་བཏགས་པའི་བག་མེད་དང་། འདོད་ཆགས་ལ་བཏགས་པའི་རྒོད་པ་དང་། གཏི་མུག་གི་ཆ་མ་དད་པ་དང་ལེ་ལོ་དང་རྨུགས་པ་རྣམས་འབྱུང་ངོ་། ། བརྗེད་ངེས་ཀྱང་མི་ལྡན་ཏེ་འདྲིས་པ་ལ་དམིགས་པས་སོ། ། གཉིད་ཀྱང་མེད་ཏེ། ཁམས་གོང་མ་ན་མེད་ཅིང་འདིའི་འཁོར་ལ་ཁམས་གསུམ་ན་མང་ཉུང་མེད་པས་སོ། །
རྟོག་དཔྱོད་ཀྱང་མེད་ཏེ། ཚོར་བ་དང་སོ་སོར་རྟོག་པའི་རྣམ་པ་ཅན་ཡིན་པས་སོ་ཞེས་དོན་གསང་དུ་འཆད་དེ། བག་མེད་སོགས་ལྔ་འབྱུང་བ་འདིའི་གཞུང་དང་ཡང་མཐུན་ནོ། །་་་་་ རྨོངས་དང་བག་མེད་ལེ་ལོ་དང་། ། མ་དད་པ་དང་རྨུགས་དང་རྒོད། ། ཉོན་མོངས་ཅན་ལ་རྟག་ཏུ་འབྱུང་། ། ཞེས་མཛོད་དུའོ། ། འཇུག་པའི་རྣམ་ཤེས་ལྟ་འདོད་མེད་པར་གཟུགས་མཐོང་བ་ལྟ་བུ་རྐྱེན་ཉེར་གནས་དང་ལྟ་འདོད་སྔོན་དུ་སོང་བས་གཟུགས་མཐོང་བ་ལྟ་བུ་ཡིད་སྔོན་སོང་གཉིས་ལས། དང་པོའི་འཁོར་ཀུན་འགྲོ་ལྔ་ལས་གཞན་མི་འབྱུང་སྟེ་འབྱུང་ལོང་མེད་པས་སོ། ། གཉིས་པ་ལ་སྒོ་ལྔ་དགེ་བའི་འཁོར་དུ་དང་པོ་ཉེར་གཅིག་དང་རྟོག་དཔྱོད་དེ།
སྤྱི་རིགས་ལ་ཉེར་གསུམ་འབྱུང་ངོ་། ། ཉོན་མོངས་ཅན་གྱི་འཁོར་དུ་དང་པོ་བཅུ་དང་དུག་གསུམ་དང་བཅུ་པ་ཕྱི་མ་དང་རྟོག་དཔྱོད་དེ། ཉེར་ལྔ་རྐྱེན་ཅི་ལྟ་བར་འབྱུང་གི གཞན་མི་འབྱུང་སྟེ་སྒོ་ལྔ་མཚུངས་ལྡན་གྱི་ཉོན་མོངས་ཅན་ཡིན་པས་དང་། ཉོན་མོངས་པ་གཞན་བཅུ་གསུམ་ཡིད་ཀྱི་ས་པ་ཡིན་པས་ཏེ། མཐོང་སྤང་བྱ་གཉིད་ང་རྒྱལ་བཅས། ། ཡིད་ཀྱི་རྣམ་ཤེས་ས་པ་ཡིན། ། ཉེ་བའི་ཉོན་མོངས་རང་དབང་ཡང་།་་་་་ ཅན་སྒོམ་སྤང་ ། གཞན་ནི་རྣམ་ཤེས་དྲུག་རྟེན་ཅན། །
ཞེས་པ་ལྟར་རོ། ། མ་བསྒྲིབས་ལུང་མ་བསྟན་གྱི་འཁོར་དུ་དང་པོ་བཅུ་དང་རྟོག་དཔྱོད་དེ་བཅུ་གཉིས་འབྱུང་ངོ་། ། ཡིད་ཤེས་དགེ་བའི་འཁོར་དུ་འདོད་ཁམས་སུ་དང་པོ་ཉེར་གཅིག་དང་བཞི་གཞན་འགྱུར་འབྱུང་ངོ་། ། ཉོན་མོངས་ཅན་གྱི་འཁོར་དུ་སྤྱི་རིགས་ལ་དགེ་བ་བཅུ་གཅིག་ལས་གཞན་བཞི་བཅུ་འབྱུང་ངོ་། ། མ་བསྒྲིབས་ལུང་མ་བསྟན་ལ་དང་པོ་བཅུ་དང་ཕྱི་མ་བཞི་འབྱུང་ངོ་། ། དེ་རྣམས་ཀྱང་། འདོད་པའི་དགེ་བའི་སེམས་ལ་ནི། ། རྟོག་དང་དཔྱོད་དང་བཅས་པའི་ཕྱིར། ། སེམས་ལས་བྱུང་བ་ཉི་ཤུ་གཉིས། ། ལ་ལ་རུ་ནི་འགྱོད་པ་བསྣན། །
མི་དགེ་ལ་ནི་མ་འདྲེས་དང་། ། ལྟ་དང་ལྡན་ལ་ཉི་ཤུ་འབྱུང་། ། ཉོན་མོངས་བཞི་དང་ཁྲོ་སོགས་དང་། ། འགྱོད་པ་ལྡན་ལ་ཉི་ཤུ་གཅིག ། བསྒྲིབས་ལ་བཅོ་བརྒྱད་ལུང་མ་བསྟན། ། གཞན་ལ་བཅུ་གཉིས་རྣམས་སུ་འདོད། ། གཉིད་ནི་ཀུན་ལ་མི་འགལ་ཕྱིར། ། གང་ལ་ཡོད་པ་དེ་བསྣན་ནོ། ། ཞེས་པ་ལྟར་ཇི་ལྟར་རིགས་པར་རོ། ། སེམས་འབྱུང་ཉིད་གཏན་ལ་དབབ་པ་ལ་བཞི།
ཁམས་དང་སའི་བྱེ་བྲག་དང་། རྫས་ཡོད་བཏགས་ཡོད་ཀྱི་ཁྱད་པར་དང་། གྲངས་དང་གོ་རིམ་ལ་དཔྱད་པ་དང་། ངེས་པའི་ཚིག་སྒྲའི་དོན་ནོ། ། དང་པོ་ལ་འདོད་ཁམས་ལ་ཤིན་ཏུ་སྦྱངས་པ་མེད་པར་གསུངས་པ་ནི་མི་འཐད་དེ། འདོད་པའི་སེམས་རྩེ་གཅིག་པ་ཡོད་པས་དང་། སེམས་ལས་སུ་རུང་བ་ཡོད་པར་མྱོང་བས་གྲུབ་པས་དང་། ཡིད་ཀྱི་སར་དད་པ་ནས་རྣམ་པར་མི་འཚེ་བའི་བར་ས་ཐམས་ཅད་པར་གསུངས་པའི་ཕྱིར་དང་། ། མཛོད་དུ། ། འདོད་པའི་དགེ་བའི་སེམས་ལ་དགེ་བའི་སེམས་བྱུང་ཀུན་ཡོད་པར་གསུངས་པས་སོ། །
དེས་ན་དེ་ན་སྤྱི་རིགས་ལ་ཀུན་ཡོད་དོ། ། བསམ་གཏན་དང་པོ་ན་སོ་དགུ་ཡོད་དོ། ། དེ་ན་རྒྱུད་ཞི་གནས་ཀྱིས་བརླན་པས་ཀུན་ནས་མནར་སེམས་མེད་པས་ཁོང་ཁྲོ་དང་དེ་ལ་བཏགས་པའི་ཁྲོ་བ་འཁོན་འཛིན་འཚིག་པ་ཕྲག་དོག་རྣམ་འཚེ་མེད་དོ། ། ཡོ་བྱད་ལ་བདག་གིར་འཛིན་པ་དང་བྲལ་བས་སེར་སྣ་མེད་ཅིང་མི་དགེ་་་་་་མཛོད་འགྲེལ་དུ་མི་དགེ་བའི་རྩ་བ་དང་། དེ་གཉིས་སྤངས་པའི་ཕྱིར་མི་དགེ་བ་མེད་པར་འཆད་ཅིང་། འདིར་གཉིས་པོས་ཉོན་མོངས་དང་ཉེ་ཉོན་ཀུན་གྱིས་གྲོགས་བྱེད་པ་དང་། འཇེམས་པ་མེད་པས་མ་ཞེས་པ་ཉེ་ཉོན་གྱིས་མཚན་ཉིད་དུ་འཆད་པས་གོང་མ་ན་ཡོད་མེད་དཔྱད་དོ། བ་མེད་པས་ངོ་ཚ་མེད་པ་དང་ཁྲེལ་མེད་མེད་དོ། ། དེ་ཉིད་ཀྱི་ཕྱིར་མི་དགེ་བ་བྱས་ནས་སྦེད་པའི་འཆབ་པ་མེད་དོ། ། འགྱོད་གཉིད་མེད་དེ།
ཏིང་ངེ་འཛིན་དང་ཤིན་ཏུ་མི་མཐུན་པའི་ཕྱིར་རོ། ། རྨུགས་པ་དང་རྒོད་པ་ལའང་ཐལ་བར་མི་འགྱུར་དེ། མ་རིག་པ་དང་སྲེད་པ་ཤས་ཆེའི་བསམ་གཏན་ཡོད་པས་སོ། ། དངོས་གཞི་ཁྱད་པར་ཅན་ན་རྟོག་པ་མེད་ཅིང་། གཉིས་པ་ཡན་ཆད་ན་བཅུ་དྲུག་མེད་དེ། བཅུ་གསུམ་པོ་དེའི་སྟེང་དུ་འཁོར་གྱི། ཀུན་ཏུ་འཛིན་པ་དང་བྲལ་བས་གཡོ་དང་སྒྱུ་མེད་དེ། འདོད་དང་བསམ་གཏན་དང་པོ་ན། ། གཡོ་སྒྱུ་ཚངས་པས་འདྲེད་ཕྱིར་རོ། ། ཞེས་སོ། །
དཔྱོད་པ་མེད་དེ། རྟོག་དཔྱོད་ལས་འདོད་ཆགས་དང་བྲལ་བའི་ཕྱིར་རོ། ། དེ་ཡང་། དེ་ལས་འགྱོད་གཉིད་མི་དགེ་རྣམས། ། བསམ་གཏན་དང་པོ་ན་མེད་དོ། ། རྟོག་པའང་བསམ་གཏན་ཁྱད་པར་ཅན། ། དེའི་གོང་ན་དཔྱོད་པའང་མེད། ། ཅེས་སོ། ། གལ་ཏེ་དེ་རྣམས་ན་རྟོག་དཔྱོད་ཡོད་པར་འགྱུར་ཏེ། ངག་བརྗོད་པ་དང་ཐོས་བྱུང་དང་ཞི་རགས་སུ་སྒོམ་པ་ཡོད་པས་སོ་ཞེ་ན།
གཉིས་པ་སོགས་ན་རྣམ་རིག་སློང་། ། གང་ཡིན་དེ་ནི་དང་པོར་གཏོགས། ། ཞེས་བསམ་གཏན་དང་པོའི་རྟོག་དཔྱོད་དྲངས་ཏེ་བྱེད་པར་བཤད་དོ། ། རྟོགས་དཔྱོད་ཀྱི་སར་ནི། རྟོག་དཔྱོད་ལས་འདོད་ཆགས་དང་བྲལ་བས་དེ་དག་མེད་པའི་ས་ཞེས་བྱའི། ཀུན་ཏུ་འབྱུང་བ་མེད་པས་ནི་མ་ཡིན་ནོ་ཞེས་གསུངས་སོ། ། གཉིས་པ་ལ་རྫས་ཡོད་བཏགས་ཡོད་ཀྱི་དོན་ངོས་གཟུང་བ་ནི། སྤྱིར་རྫས་ཡོད་ནི་དོན་བྱེད་ནུས་པ་དང་། བརྟན་པ་དང་། རིགས་པས་གྲུབ་པ་དང་།
རང་སྐྱ་ཐུབ་པ་སྟེ་བཞི་ལས་འདིར་ཕྱི་མ་སྟེ། གཞན་དུ་ན་སེམས་བྱུང་ཀུན་གྱིས་དོན་བྱེད་ནུས་པས་དང་། ཉོན་ཡིད་ཀྱི་འཁོར་འཇིག་ཚོགས་སུ་ལྟ་བའང་བརྟན་པས་དང་། ཐམས་ཅད་ཀྱང་རིགས་པས་གྲུབ་པས་ན་རྫས་ཡོད་དུ་ཐལ་བར་འགྱུར་རོ། ། དེ་བཞིན་དུ་བཏགས་ཡོད་ཀྱང་གནས་སྐབས་ལ་བཏགས་པ་ལྡན་མི་འདུ་བྱེད་ལྟ་བུ་དང་། སྒྲོ་བཏགས་པ་མེད་བཞིན་དུ་བློས་བཏགས་པ་བདག་དང་རི་བོང་གི་རྭ་ལྟ་བུ་དང་། དེ་ལས་གཞན་པ་ལ་བཏགས་པ་བུམ་པ་ལྟ་བུ་མིན་གྱི་ཆ་ལ་བཏགས་པ་གདགས་གཞིའི་ཆོས་ཀྱི་དུམ་བུར་མ་དོར་བ་སྟེ། སློབ་དཔོན་བློ་བརྟན་གྱིས། གང་ཞིག་རང་གི་རྒྱུད་ལོགས་སུ་གྲུབ་པ་རྫས་ཡོད་དང་། རང་གི་རྒྱུད་ལོགས་སུ་མ་གྲུབ་པ་བཏགས་ཡོད་དུ་བཤད་དོ། །
དེ་ལ་རྫས་ཡོད་ནི་དང་པོ་བཅུ་དང་། དགེ་བ་ལས་གཏི་མུག་མེད་པ་དང་ཕྱི་མ་གསུམ་མ་གཏོགས་པ་བདུན་དང་། ལྟ་བ་མ་གཏོགས་པ་རྩ་བའི་ཉོན་མོངས་པ་རྣམས་དང་ཉེར་གཉིས་ཏེ། བཏགས་ཡོད་ལྷག་མ་རྣམས་སོ། ། བསྡུ་བར་ངོ་ཚ་མེད་པ་དང་ཁྲེལ་མེད་དང་མ་དད་པ་དང་ལེ་ལོ་རྫས་ཡོད་དུ་གསུངས་ཏེ། རང་དབང་དུ་འབྱུང་བ་ལ་དགོངས་པའོ། ། གསུམ་པ་ནི་ལྔ་བཅུ་རྩ་གཅིག་ཏུ་དངོས་པོ་ལ་གྲངས་ངེས་སོ་ཞེས་དང་། སྡེ་ཚན་དྲུག་ལ་གོ་རིམ་ངེས་པ་འཆད་པ་ནི། བརྗོད་འདོད་ཀྱིས་བྱས་ཀྱི་དངོས་པོས་ངེས་པ་མེད་དེ། ཆོས་ཀྱི་རྒྱལ་པོའི་རྒྱལ་ཚབ་ལྟ་བུ་འཕགས་པ་གཉིས་ཀྱིས་གཞི་བསྡུ་བ་དང་དབུ་མ་རིན་ཆེན་ཕྲེང་བར།
ལུང་ཕྲན་ཚེགས་ལས་འབྱུང་བའི་ཉེས་རྩོམ་ཁྲོ་བས་བསླད་པ་དང་སྐྱོན་བརྗོད་པ་འཕྱ་སྐྱོན་པ་དང་། སྦུང་ས་མེད་པ་སེམས་རྙོག་པ་དང་མི་འཆི་བའི་རྟོག་པ་སོགས་མང་པོ་གསུངས་པའི་ཕྱིར་ཏེ། རྒྱས་པར་དེ་དག་ཉིད་དུ་ཤེས་པར་བྱའོ། ། དེ་རྣམས་དང་འཕགས་པ་ཀླུ་སྒྲུབ་ཡབ་སྲས་ཀྱིས་རང་བཞིན་བརྒྱད་བཅུ་ཞེས་བྱ་བའི་སེམས་ཀྱི་རྣམ་འགྱུར་ཡང་སྔགས་ཀྱི་གཞུང་དུ་གསུངས་པ། འགའ་ཞིག་འདི་རྣམས་སུ་འདུའང་། ལ་ལ་མི་འདུ་བར་སྣང་བ་དང་། བསྡུ་བར། ལོག་པར་འདུན་པ་དང་ལོག་པར་མོས་པ་དང་ལོག་པར་དྲན་པ་ཞེས་བྱ་བའི་སེམས་བྱུང་ཡང་གསུངས་པས་ན་སེམས་བྱུང་རྣམས་འདི་ཙམ་དུ་གྲངས་ངེས་པ་མ་ཡིན་ནོ། ། བཞི་པ་ནི་སེམས་ལ་རག་ལས་ཤིང་བརྟེན་ཏེ་བྱུང་བས་སེམས་བྱུང་ངོ་། ། གལ་ཏེ་དེ་གཉིས་རྒྱུ་འབྲས་ཡིན་པས་སེམས་ཀྱང་སེམས་བྱུང་ལས་བྱུང་བས་སྒྲ་དོན་མི་འཐད་དོ་ཞེ་ན།
སེམས་ལ་རྒྱུན་ཡོད་པས་རང་གི་རིགས་ལས་བྱུང་བས་སེམས་བྱུང་ལ་རག་མ་ལས་ཤིང་། སེམས་བྱུང་ལ་རྒྱུན་མེད་པས་དེ་ལས་བཟློག་པའོ་ཞེས་གསུངས་པ་མི་འཐད་དེ། སེམས་བྱུང་ལ་ཡང་རྒྱུ་མཐུན་རྒྱུན་ཆགས་སུ་འབྱུང་བའི་རྒྱུན་ཡོད་པར་མྱོང་བས་གྲུབ་པས་སོ། ། དོན་གསང་དུ། སེམས་བྱུང་ལ་རྒྱུན་མེད་པ་སྐད་དུ་བཤད་པ་ནི། ཀུན་གཞི་ལྟ་བུའི་རྒྱུན་བརྟན་པ་མེད་པས་བག་ཆགས་ཀྱི་རྟེན་མི་རུང་བར་སྟོན་པའོ། ། སྔ་མའི་ལན་ནི་ངེས་པའི་ཚིག་ལ་ཁྱབ་ཆེས་ཆུང་མེད་དེ་ལག་པ་དང་ལྡན་པས་ན་གླང་པོ་ཆེ་ཞེས་པ་ལྟར་རོ། ། ཡང་ན་སྒྲ་དོན་ནི། སེམས་ཀྱི་རྣམ་འགྱུར་ཡིན་པས་སེམས་བྱུང་སྟེ་ཆུ་བོའི་རླབས་བཞིན་ནོ། ། གཞུང་དོན་ལ་གསུམ་སྟེ།
དབྱེ་བ་དང་། སོ་སོར་བཤད་པ་དང་། དགེ་བ་དང་ཉོན་མོངས་ཅན་གྱི་བྱེད་ལས་སྤྱིར་བསྟན་པའོ། ། དང་པོ་ནི། དེ་གསུམ་ལས་གཞན་པའི་སེམས་བྱུང་དེ་རྣམས་ཀྱང་ཅི་ཞེ་ན། ཡིད་ལ་བྱེད་ཅེས་ཏེ། སུམ་བཅུ་པར། ། ཀུན་ཏུ་འགྲོ་དང་བྱེ་བྲག་མེད། ། སེམས་ལས་བྱུང་བ་དགེ་བ་དང་། ། དེ་བཞིན་ཉོན་མོངས་ཉེ་ཉོན་མོངས། །
ཞེས་དང་། ཕུང་པོ་ལྔ་པར། འགྱོད་པ་ལ་སོགས་པ་བཞི་ནི་གཞན་དུ་ཡང་ངོ་ཞེས་པས། ཚོར་བ་སོགས་ལྔ་ནི་ཀུན་འགྲོ་སྟེ། ཁམས་གསུམ་དང་ཟག་མེད་ཀྱི་སེམས་ཐམས་ཅད་ལ་ལྡན་པའི་ཕྱིར་ཏེ། སེམས་ཀུན་མྱོང་བ་དང་མཚན་མ་འཛིན་པ་དང་ཡུལ་ལ་གཡོ་བ་དང་དམིགས་པ་ལ་འཇུག་པ་དང་གསུམ་འདུས་པ་མེད་ན་མི་འབྱུང་བའི་ཕྱིར་དང་། གསུམ་འདུས་པའང་རེག་པ་ལ་མི་འཁྲུལ་བས་སོ། ། དེ་ནས་ལྔ་ནི་ཡུལ་སོ་སོར་ངེས་པ་སྟེ། བསམ་པ་དང་ངེས་པ་དང་འདྲེས་པ་དང་བརྟག་བྱ་ཁོ་ན་ལས་འབྱུང་བས་སོ། ། དེ་ནས་བཅུ་གཅིག་ནི་དགེ་བ་སྟེ།
མི་དགེ་བའི་གཉེན་པོ་བྱེད་ཅིང་འབྲས་བུ་འདོད་བྱ་སྐྱེས་པས་སོ། ། དེ་ནས་དྲུག་ནི་ཉོན་མོངས་པ་སྟེ། སེམས་རབ་ཏུ་མ་ཞི་བར་བྱེད་པས་སོ། ། དེ་ནས་ཉི་ཤུ་ནི་ཉེ་བའི་ཉོན་མོངས་ཏེ། ཉོན་མོངས་པའི་ཆར་གཏོགས་པ་དང་སེམས་ཉོན་མོངས་པར་བྱེད་པ་དང་ཉེ་བས་སོ། ཐ་མ་བཞི་ནི་དགེ་བ་སོགས་གསུམ་དུ་འགྱུར་དུ་རུང་བས་གཞན་འགྱུར་རོ། ། གཉིས་པ་ནི། འདི་ཐམས་ཅད་མཚན་ཉིད་དང་བྱེད་ལས་གཉིས་ཀྱིས་བཤད་པར་བྱའོ། ། དེ་ལ་སྡེ་ཚན་དྲུག་ལས་ཀུན་འགྲོ་གསུམ་གྱི་དང་པོའི་མཚན་ཉིད་ནི་ཁབ་ལེན་གྱི་དབང་གིས་ལྕགས་གཡོ་བ་ལྟར་གང་གིས་སེམས་དམིགས་པ་ལ་མངོན་པར་་་་་་རྣམ་པར་འདུ་བྱེད་ཅིང་སྐུལ་བར་བྱེད་པའི་སེམས་ཀྱི་རྣམ་འགྱུར་རོ། ། དམིགས་རྣམ་གསལ་པོ་མ་སྨོས་པ་ཀུན་ཀྱང་གསལ་པོར་སྨོས་ཏེ་བཤད་པར་བྱས་སོ། །
སེམས་བྱུང་ཀུན་གྱིས་སེམས་མངོན་པར་འདུ་བྱེད་པས་དེ་རྣམས་གཅད་པའི་ཆེད་དུ་ཡིད་ཀྱི་ལས་ཞེས་ཏེ་རྣམ་ཤེས་ཀུན་ཏུ་གཡོ་བ་ལྟར་བྱེད་པའོ། ། དེ་ཡང་། སྐད་ཅིག་གཞན་དུ་མི་གནས་ཤིང་། ། བྱེད་མེད་ཡིད་ཀྱང་གང་གིས་ནི། ། བྱེད་དང་བཅས་ལྟར་སྣང་བྱེད་པ། ། སེམས་པ་དེ་ནི་ཡིད་ཀྱི་ལས། ། ཞེས་བྱེ་བཤད་དུ་དྲངས་པ་ལྟར་རོ། ། བྱེད་ལས་ནི་དགེ་བ་སོགས་ལ་སེམས་འཇུག་པར་བྱེད་པ་སྟེ། འདིས་ཡུལ་དེ་དང་དེ་ལ་སེམས་བསྐུལ་བ་དེ་ལྟར་འཇུག་པས་སོ། ། ཡིད་ལ་བྱེད་པ་ནི་སེམས་ཀྱི་འཇུག་པ་དམིགས་པ་ལ་སེམས་མངོན་དུ་ཕྱོགས་པར་བྱེད་པ་སྟེ།
དམིགས་པ་ལ་སེམས་འཛིན་ཅིང་ཡང་དང་ཡང་དུ་གཏོད་པར་བྱེད་པའོ། ། དེས་ན་ཡིད་ལ་བྱེད་པ་ཐོབ་པ་ནི་ཏིང་ངེ་འཛིན་ཐོབ་པའོ་ཞེས་བཀའ་སྩལ་ཏོ། ། དེ་ནི་ཡིད་ལ་བྱེད་པ་ཁྱད་པར་ཅན་གྱི་དབང་དུ་བྱས་ཀྱི། ཀུན་གྱིས་མ་ཡིན་ཏེ། གཞན་དུ་ན་ཡིད་ལ་བྱེད་པ་ཀུན་འགྲོ་ཡིན་པས་སེམས་ཀུན་གྱིས་ཏིང་ངེ་འཛིན་ཐོབ་པར་འགྱུར་རོ། ། དེས་ན་འདིས་ནི་སྐད་ཅིག་རེ་རེ་གཏོད་པ་ཡིན་ཅིང་ཏིང་ངེ་འཛིན་ནི་ཡུན་རིང་པོ་གཏོད་པ་ཡིན་པས་ཁྱད་པར་རོ། ། ཡང་སེམས་པ་ནི་སེམས་ཡུལ་ལ་གཡོ་བར་བྱེད་པ་རྒྱལ་པོ་བཞེངས་སུ་འཇུག་པ་ལྟ་བུ་སྟེ། ཡིད་ལ་བྱེད་པས་ནི་དམིགས་པ་ལ་གཏོད་པ་རྒྱལ་པོ་སྐྱེད་མོས་ཚལ་དུ་འཁྲིད་པ་ལྟ་བུའོ། ། སྤྱིར་སེམས་བྱུང་རྣམས་ཀྱི་མི་འདྲ་བའི་ཁྱད་པར་ནི་ཤིན་ཏུ་དཀའ་སྟེ། མཛོད་འགྲེལ་དུ།
སེམས་དང་སེམས་ལས་བྱུང་བ་རྣམས་ཀྱི་བྱེ་བྲག་ནི་ཕྲ་བས། དེ་ནི་རེ་ཤིག་རྒྱུན་རྣམས་ལ་ཡང་ཡོངས་སུ་གཅད་པར་དཀའ་ན་སྐད་ཅིག་རྣམས་ལ་ལྟ་ཅི་སྨོས་ཞེས་སྨན་སོགས་ཀྱི་རོ་སོགས་དཔེར་བྱས་ཏེ་བཤད་དོ། ། རེག་པ་ནི་ཡུལ་དབང་པོ་རྣམ་ཤེས་གསུམ་འདུས་ཏེ་རྒྱུ་དང་འབྲས་བུའི་དངོས་པོར་གནས་ནས་བདེ་སོགས་འབྱུང་བ་དང་མཐུན་པའི་དབང་པོའི་འགྱུར་བ་དང་འདྲ་བའི་ཡུལ་གྱི་རྣམ་པ་གཅོད་ཅིང་རྟོག་པར་བྱེད་པ་སྟེ་བདེ་བ་མྱོང་བར་འགྱུར་བའི་རེག་པ་ལ་བརྟེན་ནས་བདེ་བའི་ཚོར་བ་འབྱུང་ངོ་ཞེས་སོགས་བཀའ་སྩལ་པ་ལྟར་ཚོར་བའི་ཞེས་སོ། ། འདི་ནི་རྒྱལ་བའི་ཡུམ་དུའང་མིག་གི་འདུས་ཏེ་རེག་པ་སོགས་དྲུག་ཏུ་ཕྱེ་སྟེ་བཀའ་སྩལ་ཏོ། ། ཡུལ་ངེས་པ་ལ་ལྔ་ལས་འདུན་པ་ནི་དམིགས་པ་འདོད་པར་བྱས་པའི་དངོས་པོ་ལ་ཞེས་པས་མི་འདོད་པ་དང་བར་མ་ལ་འདུན་པ་མེད་པས་ཡུལ་ངེས་པར་སྟོན་ཅིང་། བྱེ་བྲག་སྨྲ་བས་ས་མང་པོ་པར་འདོད་པ་བསེལ་ཏེ་འོག་མ་བཞི་ལ་ཡང་དེ་བཞིན་ནོ། ། རྣམ་པ་དེ་དང་དེ་དང་ལྡན་ལྟེ་ལྟ་བ་དང་ཉན་པ་དང་སེམས་པ་དང་སྒོམ་པ་སོགས་བྱེད་ཅིང་དོན་དུ་གཉེར་བའི་སེམས་ཀྱི་རྣམ་འགྱུར་ཏེ་འདུན་ན་བརྩོན་པར་བྱེད་པས་བརྩོན་ཅེས་སོ། ། འདི་ཡང་དགེ་བའི་འདུན་པའི་བྱེད་ལས་ནི་དབང་དུ་བྱས་པ་སྟེ་གཞན་ནི་དགེ་བ་ལ་སྤྲོ་བར་བྱེད་པ་མ་ཡིན་པས་སོ། ། གལ་ཏེ་འདུན་པ་འདོད་པའི་བདག་ཉིད་ཡིན་ན་སྲེད་པ་དང་ཁྱད་པར་ཅི་ཡོད་ཅེ་ན། སྲེད་པ་ནི་ཡུལ་ལ་ཆགས་པ་སྟེ།
འདུན་པ་ནི་བྱེད་པའི་བསམ་པ་ཙམ་ཡིན་ཞིང་། ཟག་པ་ཟད་པའམ་མངོན་དུ་བྱའོ་སྙམ་པ་འདུན་པ་ཡིན་ཡང་སྲེད་པ་མ་ཡིན་པས་སོ། ། མོས་པ་ནི་ངེས་པའི་དངོས་པོ་རིགས་པའམ་ལུང་གིས་དཔྱད་ནས་ཐེ་ཚོམ་མེད་པ་ལ་ངེས་པ་བཞིན་དུ་འདི་ནི་འདི་བཞིན་ཏེ་གཞན་དུ་མ་ཡིན་ནོ་ཞེས་འཛིན་པ་སྟེ། འདི་ནི་གཞན་རྣམས་ཀྱིས་རང་གི་གྲུབ་མཐའ་སོགས་ལས་མི་འཕྲོགས་ཤིང་རྣམ་པ་གཞན་དུ་དྲང་བར་མི་ནུས་པས་པའོ། ། དྲན་པ་ནི་་་་་་དམིགས་པ་འདྲིས་པ་སྔོན་མྱོང་བའི་དངོས་པོ་རྣམ་ས་ལ་སེམས་ཀྱི་བརྗེད་པ་མེད་པ། བརྗེད་པའི་གཉེན་པོ་དངོས་པོ་དེ་ཡང་དང་ཡང་དུ་བརྗོད་པ་སྟེ་དེས་གཞན་ལ་མི་གཡེང་བའོ། ། འོ་ན་དྲན་པ་འདྲིས་པ་ལ་དམིགས་པ་རྣམ་ཤེས་ལྔ་ད་ལྟར་ལ་དམིགས་པའི་འཁོར་དུ་འབྱུང་བ་མི་འཐད་ཅེ་ན། ཡིད་སྔོན་སོང་གི་འཁོར་དུ་ད་ལྟར་བའི་དམིགས་པ་མ་བརྗེད་པ་ཙམ་གྱི་དྲན་པ་འབྱུང་བས་མི་འགལ་ལོ། ། ཏིང་ངེ་འཛིན་ནི་བརྟག་པར་བྱ་བའི་དངོས་པོ་ཡོན་ཏན་དང་སྐྱོན་ནམ་བདེན་བཞིའམ་ཞི་རགས་ཀྱི་རྣམ་པ་ལྟ་བུ་སོགས་ལ་སེམས་རྩེ་གཅིག་པ། དམིགས་པ་གཅིག་པ།
རྣམ་གཡེང་གི་གཉེན་པོ་སྟེ། ཤེས་པའི་རྟེན་བྱེད་པ་ནི་སེམས་མཉམ་པར་བཞག་ན་ཡང་དག་པ་ཇི་ལྟ་བ་བཞིན་ཤེས་པའི་ཕྱིར་རོ། ། ཤེས་རབ་ནི་དམིགས་པ་བརྟག་པར་བྱ་བ་རྣམ་པར་དཔྱད་པའི་དོན་ལ་རྣམ་པ་རབ་ཏུ་རྣམ་པར་འབྱེད་པ་ནི། རང་དང་སྤྱིའི་མཚན་ཉིད་འདྲེས་པ་ལྟ་བུ་ལ་ཡང་དག་པའམ་ལོག་པའམ་དེ་གཉི་ག་མ་ཡིན་པར་སོ་སོར་རྟོག་པ་སྟེ། དེ་ཡང་རིགས་པ་ཡིད་ཆེས་པའི་ལུང་དང་རྗེས་དཔག་དང་མངོན་སུམ་གྱིས་བསྐྱེད་པ་ཐོས་བསམ་སྒོམ་གསུམ་གྱི་དང་། མི་རིགས་པ་ཡིད་ཆེས་པ་མ་ཡིན་པའི་ལུང་དང་རྗེས་དཔག་ལྟར་སྣང་དང་སྒོམ་བྱུང་ཕྱིན་ཅི་ལོག་བསམ་གཏན་ཐོབ་པ་ལ་བརྟེན་ནས་བདག་དང་འཇིག་རྟེན་རྟག་པར་ལྟ་བ་སོགས་དང་གཉིས་ཀ་མ་ཡིན་པའི་སྐྱེ་བས་ཐོབ་པ་དང་འཇིག་རྟེན་གྱི་ལུགས་ཤེས་པ་སོགས་སོ། ། སོམ་ཉི་ཟློག་པ་ནི་ཆོས་ཕྱེ་བས་ངེས་པ་རྙེད་པའི་ཕྱིར་རོ། ། དགེ་བ་བཅུ་གཅིག་ལ་བསྡུ་བར་གསུངས་པ་ལྟར་དྲུག་ལས། ངེས་པའི་དུས་སུ་མཚུངས་པར་ལྡན་པ་དད་པ་ནི། ཡོད་པ་ཉིད་ལས་དང་འབྲས་བུ་དང་བདེན་པ་དང་པོ་གཉིས་པོ་ཡོན་ཏན་དང་ལྡན་ལའང་མི་ལྡན་པའང་མངོན་པར་ཡིད་ཆེས་ཤིང་ཐེ་ཚོམ་དང་ཕྱིན་ཅི་ལོག་མེད་པའི་རྣམ་པ་དང་།
ཡོད་པ་ཡོན་ཏན་ཅན་དཀོན་མཆོག་གསུམ་ལ་དང་བ་སེམས་ཀྱི་རྙོག་པ་སེལ་བ། དེ་དང་ལྡན་ན་ཉོན་མོངས་པ་དང་ཉེ་བའི་ཉོན་མོངས་པའི་རྙོག་པ་མི་འབྱུང་བ་ནོར་བུ་ཆུ་འདང་ལྟ་བུ་བ་སྤུ་ལྡང་བ་དང་། མིག་མཆི་མ་འབྱུང་བས་མཚོན་པ་དང་། ཡོད་པ་ཡོན་ཏན་ཅན་འགོག་ལམ་ཐོབ་པར་ནུས་པ་ལ་ཐོབ་པ་དང་སྒྲུབ་པར་འདོད་པའི་རྣམ་པའོ། ། འོ་ན་དེ་འདུན་པའམ་སྲེད་པར་འགྱུར་རོ་ཞེ་ན། མིན་ཏེ་འདུན་པ་ནི་དད་པའི་འབྲས་བུ་ཡིན་པས་དང་དགེ་བ་ཡུལ་ཡིན་པའི་ཕྱིར་རོ། ། དེ་ཡང་ཡིད་ཆེས་པ་མེད་པར་ཕྱི་མ་དག་མི་སྲིད་པས་དེ་དང་པོར་དང་། ནུས་པ་ཡོན་ཏན་མེད་པ་ལ་འདོད་པ་ནི་སྲེད་པ་ཁོ་ན་ཏེ། དད་པ་མ་ཡིན་ནོ་ཞེས་ཤེས་པའི་དོན་དུ་འདོད་པ་ཕྱིས་བསྟན་ནོ་ཞེའོ། ། དེ་ནི་འདུན་པ་དགེ་བའི་རྟེན་བྱེད་དེ།
གང་དད་པའི་ཡུལ་དེ་དང་དེར་འདུན་པས་སོ། ། ཀུན་ནས་ཉོན་མོངས་ལས་ལྡོག་དུས་སུ་ལྡན་པ་ལ་གཉིས་ལས། ངོ་ཚ་ནི། རང་ཉིད་ལ་སྟེ་བདག་གམ་ཆོས་རྒྱུ་མཚན་དུ་བྱས་པའི་རིགས་དང་སྡོམ་པ་དང་ཤེས་རྒྱ་སོགས་འདི་ལྟ་བུ་དང་ལྡན་པས་སྡིག་པ་བྱར་མི་རུང་ངོ་ཞེས་པས་དམ་པ་རྣམས་ཀྱིས་སྨད་པར་བྱ་བས་ན་ཁ་ན་མ་ཐོ་བ་སྡིག་པས་འཛེམ་ཞིང་སེམས་བག་འཁུམས་པ་སྟེ། སྒོ་གསུམ་གྱི་ཉེས་པར་སྤྱོད་པ་མི་དགེ་བ་བཅུ་ལ་མི་འཇུག་པས་དེ་སྡོམ་པར་བྱེད་དོ། ། ཁྲེལ་ཡོད་ནི། གཞན་ལ་སྟེ་སྡིག་པ་བྱས་ན་སྨོད་པ་དང་གྲགས་པ་མ་ཡིན་པ་སོགས་འབྱུང་བས་འཇིགས་ནས་ཉེས་སྤྱོད་ལ་འཛེམ་པ་སྟེ། ཉེས་སྤྱོད་ཡང་དག་པར་སྡོམ་པ་དེའི་ཞེས་སོ། ། དགེ་བ་ལ་འཇུག་པའི་དུས་སུ་ལྡན་པ་ལ་བཞི་ལས། མ་ཆགས་པ་ལ་དགག་སྒྲ་ནི།
མེད་པ་དང་གཞན་པ་དང་གཉེན་པོ་གསུམ་ལས་འདིར་ཕྱི་མའོ། ། དེ་ནི་དམིགས་པ། སྲིད་པ་ལུས་དང་སྲིད་པའི་ཡོ་བྱད་ཉེ་བར་མཁོ་བ་ཟས་གོས་སོགས་ལ་རྣམ་པ་ཆགས་པ་མེད་ཅིང་ཡིད་འབྱུང་བ། མ་ཞེན་པ་ཆགས་པའི་དངོས་ཀྱི་གཉེན་པོ་སྟེ་ཆགས་པས་ཉེས་སྤྱོད་ལ་ཕྱིས་འཆད་པ་ལྟར་འཇུག་པ་ལ་དེ་མེད་པས་དེ་ལ་མི་འཇུག་པའི་ཕྱིར་རོ། ། ཉེས་སྤྱོད་ལས་ལྡོག་པར་ནི་མ་ངེས་ཏེ། མ་ཆགས་པ་ཅན་རྣམས་ཀྱང་སྡོམ་པ་མི་ལེན་པ་མཐོང་བའི་ཕྱིར་རོ། ། ཕྱི་མ་དག་ལའང་དེ་ལྟར་རོ་ཞེའོ། ། ཞེ་སྡང་མེད་པ་ཞེ་སྡང་གི་གཉེན་པོ་ནི། དམིགས་པ་སེམས་ཅན་རྣམས་དང་། རང་རྒྱུད་ཀྱི་སྡུག་བསྔལ་དང་ཡིད་མི་བདེ་བ་དང་།
དེའི་གནས་ཀྱི་ཆོས་སེམས་ཅན་དུ་མི་སྟོན་པ་མཚོན་ཆ་དང་འགྱུར་བྱེད་སོགས་རྣམས་ལ་རྣམ་པ་ཀུན་ནས་མནར་སེམས་མེད་པ་གནོད་པ་མི་བྱ་བར་སེམས་པ་བྱམས་པའི་བདག་ཉིད་དེ། འོག་ཏུ་འཆད་པ་ལྟར་ཞེ་སྡང་གིས་མི་དགེ་བ་ལ་འཇུག་ན་དེ་མེད་པས་ཉེས་སྤྱོད་ལ་མི་འཇུག་གོ ། གཏི་མུག་གི་གཉེན་པོ་ནི་རྣམ་པར་སྨིན་པ་ཀུན་གཞིའི་བག་ཆགས་ལས་ཤེས་པ་སྐྱེ་བས་ཐོབ་པ་དང་། ལུང་ལས་ཤེས་པ་ཐོས་བསམ་ལས་བྱུང་བ་དང་། ནང་གི་བདག་ཉིད་ཀྱི་རྟོགས་ཤིང་ཁོང་དུ་ཆུད་པ་ལས་ཤེས་པ་སྒོམ་བྱུང་སྟེ། སོ་སོར་བརྟགས་པ་ནི་འཇིག་རྟེན་ལས་འདས་པའི་ཤེས་རབ་ལའང་གྲགས་ཀྱང་འདི་དེར་མ་ངེས་ཀྱི། བརྟན་པ་དང་བཅས་པའི་ཤེས་རབ་ཇི་ལྟར་སྲིད་པ་ལྟར་ཏིང་ངེ་འཛིན་དང་བརྩོན་འགྲུས་དང་ལྡན་པས་ན་ཉོན་མོངས་པའི་ས་བོན་མ་བཅོམ་ཡང་ཉོན་མོངས་མངོན་གྱུར་མི་འབྱུང་བའོ། ། འདི་ནི་ཤེས་རབ་ལ་བཏགས་པ་སྟེ། གཏི་མུག་ལས་ཉེས་སྤྱོད་ལ་འཇུག་པ་ཟློག་པར་བྱེད་དོ། ། བརྩོན་འགྲུས་ནི།
དམིགས་པ་དགེ་བའི་ཆོས་ལ་རྣམ་པ་སེམས་སྤྲོ་བ་སྟེ། ཉོན་མོངས་པ་ཅན་ལ་སྤྲོ་བ་ནི་སྨད་པའི་ཕྱིར་ལེ་ལོ་ཉིད་དོ། ། དེ་ལ་འཁོར་བར་ཤིན་ཏུ་གོམས་པས་རང་གི་ངང་གིས་འཇུག་པས་སྤྲོ་བ་བྱ་ཅི་དགོས་ཞེ་ན། ཕལ་ཆེར་དེ་ལྟ་ཡིན་ཡང་ལ་ལར་སྤྲོ་བ་ལ་ལྟོས་པ་ཅུང་ཟད་ཡོད་དོ། ། དེ་གནས་སྐབས་ཀྱི་དབྱེ་བ་ནི། སྦྱོར་བའི་ཆེད་དུ་གོ་གྱོན་པ་གོ་ཆ་དང་། གོ་ཆ་བཞིན་དུ་སྦྱོར་བ་དང་། བསྒྲུབ་པར་བྱ་བ་རྒྱ་ཆེན་པོ་ལ་མི་ཞུམ་པའམ་མི་འགོང་པ་དང་། གྲང་བ་དང་བཀྲེས་པ་སོགས་སྡུག་བསྔལ་གྱིས་མི་ལྡོག་པ་དང་། དགེ་བ་ཅུང་ཟད་ཙམ་གྱིས་ཆོག་པར་མི་འཛིན་པའོ། །
འདི་ལྔ་ནི་ཇི་ལྟར་སྐྱེ་བའི་རིམ་པ་སྟེ། མདོ་སྡེ་རྒྱན་དུ། ། ཐོག་མར་གོ་ཆའི་བརྩོན་འགྲུས་དེ་ནས་ནི། ། ཚུལ་བཞིན་རབ་ཞུགས་སྦྱོར་བའི་བརྩོན་འགྲུས་ཏེ། ། མི་ཞུམ་མི་འཁྲུགས་ཆོག་མི་ཤེས་བརྩོན་འགྲུས། ། ཞེས་གསུངས་པ་ལྟར་རོ། ། དེས་ནི་དགེ་བའི་ཆོས་རྣམས་ལ་མཐུ་དང་ལྡན་པ་དང་། བརྩོན་འགྲུས་དང་ལྡན་པ་དང་། སྤྲོ་བ་དང་ལྡན་པ་དང་། རྟུལ་བ་བརྟན་པ་དང་བརྩོན་པ་མ་དོར་བ་ཞེས་བཀའ་སྩལ་བ་རྣམས་བཤད་དོ། །
ཡོངས་སུ་རྫོགས་པར་བྱེད་པ་ནི་བསམ་གཏན་གྱི་དངོས་གཞི་ལ་འཇུག་པ་ལྟ་བུ་མ་ཐོབ་པ་ཐོབ་པར་བྱེད་པའོ། ། ཡོངས་སུ་སྒྲུབ་པ་ནི་དེ་ཉིད་ཡོངས་སུ་སྦྱང་བ་བྱས་པ་སྟེ་ཐོབ་པ་གྱ་ནོམ་པར་བྱེད་པའོ། ། འཇིག་རྟེན་པའི་ལམ་གྱིས་འདོད་ཆགས་དང་བྲལ་བའི་དུས་སུ་འབྱུང་བའི་ཤིན་ཏུ་སྦྱངས་བ་ནི། ལུས་དང་སེམས་ཀྱི་གནས་ངན་ལེན་རིམ་པ་ལྟར་ལུས་ལས་སུ་མི་རུང་བ་དང་ཀུན་ནས་ཉོན་མོངས་པའི་ཆོས་ཀྱི་ས་བོན་རྒྱུན་བཅད་དེ་མེད་པ་ལས། དེ་དག་རང་གི་བྱ་བ་ལ་ལྡང་བ་ཡང་བ་སོགས་དང་བསམ་གཏན་གྱི་གནས་པ་སོགས་ལ་སིམ་ཞིང་ཡང་ལ་གསལ་བས་ལས་སུ་རུང་བ་ཉིད་ཏེ། འདིར་ལུས་ཤིན་ཏུ་སྦྱངས་བ་ནི་ཞར་ལ་བྱུང་བའམ་ཡང་ན་སེམས་ལས་སུ་རུང་བའི་སྒྲུབ་བྱེད་དུ་ཤེས་པར་བྱ་བའི་ཆེད་དུ་བཤད་དོ། ། དེའི་དབང་གི་ལུས་སེམས་གནས་ངན་ལེན་དང་བཅས་པ་དེ་མེད་པར་གནས་གྱུར་པའི་ཕྱིར་སྒྲིབ་པ་ཉོན་མོངས་པ་སོགས་སེལ་བར་བྱེད་དོ། ། འཇིག་རྟེན་ལས་འདས་པའི་འདོད་ཆགས་དང་བྲལ་བའི་དུས་སུ་ལྡན་པ་ལ་གཉིས་ལས། བག་ཡོད་ནི། མ་ཆགས་པ་སོགས་བཞི་པོ་ལས་བག་ཡོད་དུ་འགྱུར་བའི་ཕྱིར་དེ་བཞི་ལ་གདགས་ཏེ་འདིས་གནས་དང་བཅས།
རྒྱུ་དང་བཅས་པ་ལ་བག་ཡོད་གདགས་པར་གསུངས་ཤིང་བཞི་པོ་ཉིད་བག་ཡོད་དུ་བསྟན་ཏོ། ། གལ་ཏེ་བཞི་ལ་བཏགས་པའི་བག་ཡོད་བཞི་རྣམ་ཤེས་གཅིག་གི་འཁོར་དུ་འབྱུང་ན་རྫས་མཚུངས་ཉམས་སོ་ཞེ་ན། ཁ་ཅིག་ན་རེ། བཞི་ཡོད་ཀྱང་རྫས་མཚུངས་མི་ཉམས་ཏེ། དེ་ནི་རྫས་ཡོད་ལ་རྩི་ཡི། བཏགས་ཡོད་ལ་མི་རྩི་བས་སོ་ཞེས་གསུངས་སོ། ། གདགས་གཞི་བཞི་པོ་རིགས་མི་འདྲ་བས་བཏགས་ཆོས་བག་ཡོད་བཞི་ཡང་རིགས་མི་འདྲ་བའི་ཕྱིར་མི་ཉམས་སོ་ཞེས་ཐོ་ལ་སོགས་གསུངས་སོ། ། རྣམ་ཤེས་གཅིག་གི་འཁོར་དུ་བཞི་པོ་གང་རུང་རེ་རེ་ལ་བཏགས་པའི་བག་ཡོད་རེ་རེ་ལས་མི་འབྱུང་བས་མི་ཉམས་ཤིང་། བཞི་ལ་འདོགས་པ་ནི་སྤྱི་རིགས་ལ་བསམས་པའོ་ཞེས་བརྗེད་བྱང་མཛད་པ་གསུང་ངོ་། ། འདི་ནི་དུ་མ་ལ་བཏགས་པ་ཀུན་ལ་འདྲའོ། །
དགེ་བའི་ཆོས་ཟག་བཅས་དང་ཟག་མེད་རྣམས་ལ་རྣམ་པ་སྒོམ་པ་ཡང་དང་ཡང་མངོན་དུ་བྱེད་པ་དང་། ཡང་ན་་་་་་ཟག་པ་དང་བཅས་པའི་ཆོས་ཉོན་མོངས་དང་དེ་གནས་པ་ལ་ཕན་པའི་ཡུལ་རྣམས་ལས་སེམས་སྲུང་བར་བྱེད་པ་སྟེ། འཇིག་རྟེན་པའི་ཕུན་སུམ་ཚོགས་པ་ལུས་དང་ལོངས་སྤྱོད་ཁྱད་པར་ཅན་ཐོབ་པ་དང་། དེ་ལས་འདས་པའི་ཕུན་ཚོགས་ཉན་ཐོས་སོགས་ཀྱི་བྱང་ཆུབ་རྟོགས་པ་ཡོངས་སུ་ཞེས་སོ། ། བག་ཡོད་པ་ནི་འཆི་མེད་གནས། ། ཞེས་བཀའ་བསྩལ་ཏེ། འདིར་འཆི་མེད་ནི་ཐར་པའོ། ། བཏང་སྙོམས་ནི། སྔ་མ་ལྟར་མ་ཆགས་སོགས་བཞིའི་ཆར་གཏོགས་པ་ཀུན་ནས་ཉོན་མོངས་པ་ཅན་འདོད་ཆགས་སོགས་དང་བཅས་པར་གནས་པ་དུས་འདའ་བར་བྱེད་པ་དང་འགལ་བ། དང་པོ་བྱིང་རྒོད་ཀྱིས་མི་མཉམ་པ་མེད་པས་མཉམ་པ་དང་།
བར་དུ་དེ་ཉིད་རྒྱུན་གྱིས་འཇུག་པ་བྱིང་རྒོད་འབྱུང་བར་དོགས་པ་དང་ལྡན་པ་རྣལ་དུ་འདུག་པ་དང་། མཐར་བྱིང་རྒོད་འབྱུང་དུ་དོགས་པ་མེད་པས་དེ་དག་གི་གཉན་པོ་ལ་རྩོལ་བ་མེད་པས་ལྷུན་གྱིས་གྲུབ་པར་གནས་པ་སྟེ། ཀུན་ནས་ཉོན་མོངས་པ་འདོད་ཆགས་སོགས་འབྱུང་བའི་གགས་འདིས་བྱེད་དོ། ། སེམས་ཅན་ལ་ཕན་འདོགས་པའི་དུས་སུ་ལྡན་པ་རྣམ་པར་མི་འཚེ་བ་ནི། ཞེ་སྡང་མེད་པ་ལ་བཏགས་པས་དེར་གཏོགས་པ། སྙིང་རྗེ་ཀ་རུ་ཎའི་ཀ་བདེ་བ། རུ་ཎད་དྷི་འགོག་ཅིང་སེལ་ལོ་ཞེས་ཕ་རོལ་སྡུག་བསྔལ་ན་དེ་མི་བཟོད་པས་རང་སྡུག་བསྔལ་བའི་སེམས་ཉིད་ཏེ་རྣམ་པར་འཐོ་མི་འཚམ་ཞིང་གནོད་པ་མི་བྱེད་པའོ། ། ཉོན་མོངས་པ་ལ་གསུམ་ཏེ། གཞན་ལྔ་བཤད་པ་དང་། ལྟ་བ་ལྔར་ཕྱེ་སྟེ་བཤད་པ་དང་།
ལྟ་བའི་ཁྱད་པར་བཤད་པའོ། ། དང་པོ་ལ་འདོད་ཆགས་ནི། ཁམས་གསུམ་ན་ཡོད་པའི་དམིགས་པ་ལུས་དང་ལོངས་སྤྱོད་ལ། རྣམ་པ་དེ་སྣང་ཞིང་རིག་པས་རྗེས་སུ་འཆགས་ཤིང་ཞེན་པས་འབྲལ་དཀའ་བ་སྟེ། སྡུག་བསྔལ་ཉིད་གསུམ་ཇི་རིགས་པ་དང་ཁམས་གསུམ་དུ་ལྡན་པས་ན་སྡུག་བསྔལ་ཉེ་བར་ལེན་པའི་ཕུང་པོ་ཡིན་ཅིང་། དེ་སྲེད་པའི་དབང་གིས་གྲུབ་པས་དེ་སྐྱེད་ཅེས་ཏེ། བདག་ལ་ཆགས་པ་དང་ལྡན་པའི། བདེ་སྡུག་དོར་ཐོབ་འདོད་པ་ཡིས། ། སེམས་ཅན་གཞན་གྱིས་བཀྲི་མིན་པ། དམན་པའི་གནས་ནི་ཡོངས་སུ་ལེན། །
ཞེས་རྣམ་འགྲེལ་དུ་གསུངས་པ་ལྟར་རོ། ། ཁོང་ཁྲོ་ཞེ་སྡང་ནི། དམིགས་པ་སྡང་མེད་ལྟ་བུ་ལ་ཀུན་ནས་མནར་སེམས་ཞིང་གནོད་པ་བྱ་བར་སེམས་པ་སྟེ་རིག་ཅིང་སྲེད་པས་རང་གིར་བྱེད་པས་ན་རེག་པ་བདེ་བ་ལ་མི་གནས་པ། སྤྱོད་འཇུག་ཏུ། ཞེ་སྡང་ཟུག་རྔུའི་སེམས་འཆང་ན། ། ཡིད་ནི་ཞི་བ་ཉམས་མི་མྱོང་། ། དགའ་དང་བདེ་བའང་མི་འཐོབ་ཅིང་། ། ཞེས་བཤད་པ་ལྟ་བུ་དང་། ཉེས་སྤྱོད་སྡིག་པའི་རྟེན་ཅེས་སོ། ། ང་རྒྱལ་ནི།
འཇིག་ཚོགས་ལ་ལྟ་བས་ཕུང་པོ་ལ་བདག་དང་བདག་གི་བར་སྒྲོ་བཏགས་པ་ལ་བརྟེན་ནས་འདི་ནི་ངའོ་འདི་རྣམས་ངའི་བའོ་ཞེས་རང་ཉིད་གཞན་ལས་ལྷག་པར་རློམ་པས་སེམས་ཁེངས་ཤིང་མཐོ་བ་སྟེ་མི་གུས་པ་བླ་མ་རྣམས་དང་། ཡོན་ཏན་ཅན་རྣམས་ལ་འགྱིང་ཞིང་ལུས་ངག་སྲི་ཞུ་མེད་པ་དང་སྡུག་བསྔལ་ཡང་སྲིད་པ་འབྱུང་བའི་རྟེན་བྱེད་ཀྱི། ཁོང་་་་་་ཡེ། ཁྲོ་ལྟར་ད་ལྟར་གྱི་དུ་ཁའི་རྒྱུར་ངེས་པ་ནི་མིན་ཞེའོ། ། དེ་ཡང་།་་་་་ སྤྱོད་འཇུག་ལས། ངན་འགྲོར་ང་རྒྱལ་གྱིས་ཁྲིད་ཅིང་། ། མི་ཡི་དགའ་སྟོན་བཅོམ་པ་དང་། གཞན་གྱི་ཟན་ཟའི་བྲན་དང་ནི། ། གླེན་དང་མི་སྡུག་ཅན་དུ་འགྱུར། །
ཞེས་སོ། ། མ་རིག་པ་ནི། སྤྱིར་ཉོན་མོངས་ཅན་མ་ཡིན་པའི་མ་རིག་པ་ཤེས་བྱ་ཕྲ་མོ་མི་ཤེས་པ་རྒྱལ་སྲས་ས་བཅུ་པ་མན་ཆད་ལ་ཡོད་པ་དང་། བསྟན་འཆོས་འཆད་མི་ཤེས་པ་ལྟ་བུ་དེ་འདིར་མི་གཟུང་གི འདིར་རིག་པའི་མི་མཐུན་ཕྱོགས་ཉོན་མོངས་ཅན་ལས་དང་འབྲས་བུ་དང་བདེན་པ་དང་དཀོན་མཆོག་མི་ཤེས་པ། ཤེས་པའི་འགལ་ཟླ་ཉོན་མོངས་པའི་སྒྲིབ་པ་སྟེ། ཆེས་ཤེས་བྱ་རྣམས་ལ་ལོག་པར་ངེས་པ་གཙང་བ་སོགས་སུ་འཛིན་པ་དང་། ཐེ་ཚོམ་དང་འདོད་ཆགས་སོགས་ཉོན་མོངས་འབྱུང་བར་བྱེད་དེ། རྣམ་འགྲེལ་དུ། ། དེ་ཉིད་ཕྱིར་ན་ཉེས་རྣམས་ཀྱི། །
རྒྱུ་ནི་གཏི་མུག་ཡིན་པར་གསུངས། ། ཞེས་པ་ལྟར་རོ། ། ཐེ་ཚོམ་ལ་ཡང་ཉོན་མོངས་ཅན་མ་ཡིན་པ་ཕྱོགས་འདི་ན་ལྷ་ཡོད་དམ་མེད་སྙམ་པ་ལྟ་བུ་ཤེས་བྱའི་སྒྲིབ་པས་བསྡུས་པའང་ཡོད་མོད་ཀྱི། འདི་ནི་ཉོན་མོངས་ཅན་དམིགས་པ་བདེན་པ་བཞི་པོ་རྣམས་ལ་ཡིད་གཉིས་ཟ་ཞིང་བློ་རྩེ་གཉིས་པའོ། ། དེ་དག་ཡུལ་གཞན་ལ་མི་ཤེས་པ་ཉིད་དང་སོམ་ཉི་ཉིད་ཡིན་གྱི། ཉོན་མོངས་པ་མིན་པར་དབུས་མཐའི་ཊཱི་ཀཱ་རུ་བཤད་དོ། ། ལས་འབྲས་ལ་ཐེ་ཚོམ་ནི་བདེན་བཞི་ཇི་རིགས་ལ་སྟེ། དཀོན་མཆོག་ལ་ཐེ་ཚོམ་ཟ་བའང་ལམ་དང་འགོག་པ་ལ་ཇི་རིགས་པ་སྟེ། དེ་ཡང་། གང་ཞིག་གསུམ་ལ་སྐྱབས་འགྲོ་བ། །
སངས་རྒྱས་དགེ་འདུན་བྱེད་པའི་ཆོས། ། མི་སློབ་པ་དང་གཉི་ག་དང་། ། མྱ་ངན་འདས་ལ་སྐྱབས་སུ་འགྲོ། ། ཞེས་པ་ལྟར་རོ་ཞེའོ། ། འདི་ཤེས་རབ་ལས་རིགས་ཐ་དད་ཅིང་བདེན་པ་བཞི་ལས་གཞན་ལ་ཐེ་ཚོམ་ཟ་བ་ཉོན་མོངས་ཅན་མ་ཡིན་པ་དེ་ནི་སོམ་ཉི་ཅན་གྱི་ཤེས་རབ་ཏུ་བརྗོད་ཅེའོ། ། འདིས་ནི་ངེས་པ་མ་རྙེད་ན་དགེ་སྡིག་ལ་བླང་དོར་མི་རྩོམ་པས་དགེ་བ་ཅེས་སོ། ། གཉིས་པ་ལྟ་བ་ནི། རྟོག་པའི་བདག་ཉིད་ཀྱི་ཤེས་རབ་ཉོན་མོངས་པ་ཅན་ཏེ། དེ་ཡང་དམིགས་པ་དང་རྣམ་པའི་དབྱེ་བས་ལྔ་ཡོད་པས་འཇིག་་་་་་སད་ཀ་ཡ་འཇིག་ཚོགས་ཏེ་སད་ཅེས་པ་ཥ་ཡི་དང་འཇིགས་པ་ལས་སོ་ཞེས་ལྷའི་བྱང་སེམས་ལས་སྒྲུབ་པས། ཅིང་མི་རྟག་པའི་ཚོགས་དུ་མ་བསྡུས་པ་ལ་ལྟ་བ་ནི་དམིགས་པ་ཉེ་བར་ལེན་ཞེས་ཏེ།
དགེ་སྦྱོང་ངམ་བྲམ་ཟེ་གང་ལ་ལ་དག་བདག་དང་བདག་གིར་རྗེས་སུ་ལྟ་བ་དེ་རྣམས་ནི་ཉེ་བར་ལེན་པའི་ཕུང་པོ་འདི་རྣམས་ལའོ་ཞེས་བཀའ་སྩལ་ཏོ། ། རྣམ་པ་ནི་བདག་གི་ངོ་བོའམ་བདག་གི་བ། བདག་ལ་ཕན་འདོགས་བྱེད་དུ་ཡང་དག་པར་རྗེས་སུ་ལྟ་ཞིང་རྣམ་པར་འབྱེད་པ་སྟེ་དེ་ཡང་རང་གི་རྒྱུད་དུ་གྱུར་པ་ལ་བདག་དང་གཞན་རྒྱུད་དུ་གྱུར་པ་དང་མ་ཟིན་པ་ལ་བདག་གིར་ལྟ་བའོ། ། གང་གི་ཚེ་རང་གི་རྣམ་ཤེས་ལ་བདག་ཏུ་ལྟ་བ་དེའི་ཚེ་གཞན་བཞི་ལའང་བདག་གིར་ལྟ་བའོ། ། གྲངས་ཅན་དང་གཅེར་བུ་དང་སྤྱོད་པ་པ་སོགས་ཀྱིས་བདག་ཤེས་རིག་ཏུ་འདོད་པ་ན་མིང་བཞིའི་ཕུང་པོ་བདག་དང་གཟུགས་བདག་གི་བར་འདོད་ཅིང་། བྱེ་བྲག་པ་སོགས་ཀྱིས་བདག་བེམ་པོར་འདོད་པ་ན་མིག་སོགས་ལ་བདག་ཏུ་རློམ་པས་གཟུགས་ལ་བདག་དང་གཞན་བཞི་ལ་ཡང་བདག་གི་བར་འཛིན་ནོ། ། དེའི་རྣམ་གྲངས་ནི་དེ་ལྟར་མོས་ཤིང་མི་སྐྲག་པས་བཟོད་པ་དང་། དོན་དུ་གཉེར་བས་འདོད་པ་དང་། རབ་ཏུ་རྣམ་པར་འབྱེད་པས་བློ་གྲོས་དང་། ངེས་པ་ཐོབ་པས་རྟོག་པ་དང་ཡོན་ཏན་དུ་འཛིན་པས་ལྟ་བའོ། །
ཡང་ན་སྔ་མ་སྔ་མ་ཕྱི་མ་ཕྱི་མས་བཤད་པའམ། ཡང་ན་དེའི་ཆུང་ངུ་དང་འབྲིང་དང་ཆེ་བ་དང་ཆེས་ཆེ་དང་ཤིན་ཏུ་ཆེས་ཆེ་རིམ་པ་བཞིན་ཏེ་ཕྱི་མ་རྣམས་ལ་ཡང་སྦྱར་རོ། ། མཐར་འཛིན་ལྟ་བ་སོགས་དང་སྔོན་དང་ཕྱི་མའི་མཐར་རྟོགས་པ་སོགས་ལྟ་བ་ཐམས་ཅད་ཅེས་སོ། ། དེས་ན་འདི་ལྟ་བ་གཞན་ཀུན་གྱི་རྩ་བ་ཉིད་ཀྱི་ཕྱིར་དང་པོར་བསྟན་ཅིང་། སྐུར་པ་འདེབས་པའི་ལྟ་བ་ཡང་འདི་མེད་ན་མི་འབྱུང་སྟེ། འདི་སྤངས་པ་ན་དེ་མེད་པའི་ཕྱིར་ཞེའོ། ། མཐར་འཛིན་པའི་ལྟ་བ་ནི། རྟག་པ། ཐེར་ཟུག མི་འགྱུར་བའམ་ཆད་པ།
དབུ་མ་རྩ་བར། སྔོན་བྱུང་ད་ལྟར་མེད་ཅེས་པ། ། དེས་ན་ཆད་པར་འགྱུར་བར་ཐལ། ། ཞེས་གསུངས་པ་ལྟར་ཉིང་མཚམས་མི་སྦྱོར་བར་འཇིག་པ་ཡང་དག་པའི་རྟོག་པ་དང་ལྡན་པར་ལྟ་ཞིང་མངོན་པར་ཞེན་པའི་བཟོད་པ་སོགས་ཏེ། དབུ་མའི་ལམ་རྟག་ཆད་དུ་འཛིན་པ་སྤངས་ནས་རྟེན་འབྲེལ་ཤེས་པས་ངེས་པར་འབྱུང་བ་འཇིག་ཚོགས་ལ་ལྟ་བ་འགོག་པ་མངོན་དུ་བྱེད་པའི་བར་དུ་ཞེས་སོ།་་་་་ ཡོད་པའི་རྒྱུན་མེད་པར་མ་གྱུར་བཞིན་དུ་མེད་པར་གྱུར་པར་ལྟ་བ་ནི་ཆད་ལྟ་དང་། ། ཡོད་པ་ལ་གཏན་མེད་དུ་ལྟ་བ་ནི་སྐུར་འདེབས་ཀྱི་ལོག་ལྟའོ། ། འདི་ལྟ་བ་མཆོག་འཛིན་གྱི་དམིགས་པ་ཡིན་པས་དེ་ལས་སྔར་བརྗོད་ཅེའོ། ། ལྟ་བ་སོགས་མཆོག་ཏུ་འཛིན་པ་ནི་དམིགས་པ་ལྟ་བ་འཇིག་ཚོགས་དང་མཐར་འཛིན་དང་ལོག་ལྟ་དང་ལྟ་བའི་གནས་ཕུང་པོ་དེ་ལྟར་ལྟ་བ་པོའི་ལུས་གང་ལ་བརྟེན་ནས་ལྟ་བ་རྣམས་འབྱུང་བ་ལ་ཕུལ་དུ་བྱུང་བས་ན་མཆོག་དང་། འདི་ལས་ལྷག་པ་གཞན་མེད་པས་གཙོ་བོ་དང་།
གཞན་ལས་ཁྱད་ཞུགས་པས་ཁྱད་པར་འཕགས་པ་དང་། འདི་དང་མཚུངས་པ་གཞན་མེད་པས་དམ་པར་མངོན་པར་ཞེན་ཞེས་སོགས་སོ། ། ཡང་ན་རྣམ་གྲངས་བསྡུ་བར་གསུངས་པ་ལྟར་རང་གི་དོན་སྒྲུབ་པ་དང་གཞན་གྱི་དོན་དང་དེ་གཉིས་ཀ་བསྒྲུབ་པའི་ཕྱིར་མཆོག་ལགས་པ་གསུམ་མོ། ཡང་ན་ཟག་པ་མེད་པའི་ཚུལ་ཁྲིམས་དང་ཏིང་ངེ་འཛིན་དང་ཤེས་རབ་དང་རྣམ་གྲོལ་ལྟར་རིམ་པས་མཆོག་སོགས་བཞིར་ལྟ་བའོ་ཞེའོ། ། ཡང་ན་གཅིག་གིས་གཅིག་བཤད་པའོ་ཞེས་བྱེ་བཤད་དུ་བཤད་དོ། ། ལྟ་བ་ངན་པ་ལ་མངོན་པར་ཞེན་པ་ནི་ཡོན་ཏན་དུ་འཛིན་པ་དེ་མི་གཏོང་བའོ། ། འདི་ལྟ་བ་ཕྱི་མ་ལས་སྔར་བཤད་དེ། ལྟ་བ་ངན་པ་ལ་ཡོན་ཏན་ཏུ་བཟུང་ནས་དེ་སྔོན་དུ་འགྲོ་བའི་ཚུལ་ཁྲིམས་དང་བརྟུལ་ཞུགས་མཆོག་འཛིན་འབྱུང་བས་སོ། ། དེ་ནི་ལྟ་ངན་སྔོན་དུ་འགྲོ་བའི་ཚུལ་ཁྲིམས་འཆལ་བའི་ཚུལ་ཁྲིམས་སྤོང་བ་དང་བརྟུལ་ཞུགས་ཐལ་བ་དང་རལ་པ་འཛིན་པ་སོགས་དང་། དེ་གང་ལ་བརྟེན་ནས་འབྱུང་བའི་ཕུང་པོ་ལ་འདིས་སྡིག་པའི་དྲི་མ་འདག་པ་དང་ཉོན་མོངས་པའི་འཆིང་བ་ལས་འགྲོལ་བ་དང་འཁོར་བ་ལས་ངེས་པར་འབྱུང་བར་ཞེན་པའམ།
ཡང་ན་འཇིག་རྟེན་པའི་ལམ་གྱིས་འདོད་པའི་འཆིང་བ་ལས་འགྲོལ་བ་དང་འཇིག་ཚོགས་སྤོང་བའི་ལམ་གྱིས་ངེས་པར་འབྱིན་པར་ཞེའོ། ། དེས་དག་པ་སོགས་མེད་པས་ངེས་པར་མི་འབྱུང་བའི་ཕྱིར་ངལ་བ་ཞེས་སོ། ། ལོག་པར་ཏེ་མེད་པར་ལྟ་བ་ནི། མདོའི་ཚིག་སྦྱིན་པ་མེད། མཆོད་སྦྱིན་མེད། སྦྱིན་སྲེག་མེད། ལེགས་པར་དཔྱད་པ་མེད། ཉེས་པར་སྤྱད་པ་མེད་ཅེས་པ་ལྟ་བུ་རྒྱུ་དང་། ལེགས་པར་སྤྱད་པ་དང་ཉེས་པར་སྤྱད་པའི་ལས་རྣམས་ཀྱི་འབྲས་བུ་དང་རྣམ་པར་སྨིན་པ་མེད་དོ་ཞེས་པ་འབྲས་བུ་དང་། འཇིག་རྟེན་འདི་མེད་དོ།
འཇིག་རྟེན་གཞན་མེད་དོ། ། ཕ་མེད། མ་མེད། སེམས་ཅན་རྫུས་ཏེ་འབྱུང་བ་མེད་ཅེས་པ་ལྟ་བུ་འཇིག་རྟེན་འགྲོ་འོང་དང་ས་བོན་འདེབས་འཛིན་དང་ཉིང་མཚམས་སྦྱོར་བའི་བྱེད་པ་ལ་སྐུར་པ་འདེབས་པ་དང་། འཇིག་རྟེན་ན་དགྲ་བཅོམ་པ་མེད་ཅེས་སོགས་ཡོད་པའི་དངོས་པོ་འཇིག་པ་ལས་དང་། གྲངས་ཅན་སོགས་ཀྱི་ལྟ་བ་ལ་བརྟེན་ནས་རྒྱུ་འབྲས་སོགས་ལོག་པར་རྟོག་པའི་བཟོད་པ་སོགས་སོ། ། དགེ་བའི་རྩ་བ་མ་ཆགས་སོགས་གཅོད་དེ། མེད་པར་ལྟ་བས་རྩ་བ་གཅོད། ། འདོད་གཏོགས་སྐྱེས་ནས་ཐོབ་པ་རྣམས། ། ཐམས་ཅད་རིམ་གྱིས་མིའི་ནང་དུ། །
སྐྱེས་པ་བུད་མེད་ཀྱིས་གཅོད་དོ། ། ལྟ་སྤྱོད་དེ་ནི་མི་ལྡན་པའོ། ། འཚམས་སྦྱོར་ཐེ་ཚོམ་ཡོད་ལྟ་བས། ཞེས་པ་ལྟར་རོ། ། འདི་ཡང་ལོག་ལྟ་ཁྱད་པར་ཅན་སྐུར་འདེབས་ཀྱི་བྱེད་ལས་ཏེ། རྒྱུད་དང་འབྲས་ལ་སྐུར་འདེབས་པས་ཞེས་སོ། ། མི་དགེ་བའི་རྩ་བ་དུག་གསུམ་གྱི་ས་བོན་གསོ་བས་བརྟན་པར་བྱེད་པ་དང་། མི་དགེ་བ་བྱས་ཀྱང་སྐྱོན་མེད་སྙམ་དུ་དེ་ལ་འཇུག་པ་དང་། དགེ་བ་བྱས་ཀྱང་འབྲས་བུ་མེད་སྙམ་དུ་དེ་ལ་མི་འཇུག་པའོ། ། གསུམ་པ་ལ་དྲུག་སྟེ།
ལྟ་བ་དེ་ལྔ་གཉིས་སུ་བསྡུ་བ་དང་། ལྟ་བར་གྱུར་ཡང་དྲུག་ཅུ་རྩ་གཉིས་འདི་གང་གིས་བསྡུས་པ་དང་། ལུང་མ་བསྟན་གྱི་ལྟ་བ་བཅུ་བཞི་གང་གིས་བསྡུས་པ་དང་། ཐུབ་པའི་དགོངས་པ་བརྗོད་པས་བདག་ཡོད་པ་སྐྱོན་བརྗོད་པ་དང་། བདག་ལྟའི་མཐའ་ཉི་ཤུའི་བདག་དང་བདག་གིར་འཛིན་ཚུལ་དང་། བདག་ལྟ་མ་དཔྱད་པ་ལས་བྱུང་བའོ། ། དང་པོ་ནི་དང་པོ་བཞི་སྒྲོ་འདོགས་པ་མེད་པའི་དོན་བརྟགས་ནས་དེ་ལྟར་རྟོག་པ་སྟེ། འདུས་མ་བྱས་ཀྱང་ཤེས་བྱ་ཡིན་མོད། ། འདིར་ཤེས་བྱ་ཕུང་པོ་ལྔ་ལ་དང་པོས་བདག་དང་བདག་གི་ངོ་བོ་ཉིད་དུ་དང་། གཉིས་པས་བདག་རྟག་གོ་མི་རྟག་གོ་ཞེས་ཁྱད་པར་དུ་དང་།
གསུམ་པས་ལྟ་བ་ངན་པ་ལ་མཆོག་ལ་སོགས་པ་དང་། བཞི་པས་བདག་འགྲོལ་གྱི་རྒྱུར་སྒྲོ་འདོགས་པའི་ཕྱིར་རོ། ། གཅིག་ལྔ་པ་ནི་སྐུར་པ་འདེབས་པ་ཡོད་པ་བསལ་ནས་སྨྲ་བ་སྟེ་ཕལ་ཆེར་ཅེས་པ་ལོག་པར་རྣམ་རྟོགས་ནི། སྐུར་འདེབས་སུ་མ་ངེས་ཀྱི། དབང་ཕྱུག་འགྲོ་བའི་བྱེད་པ་པོ་སོགས་སུ་སྒྲོ་འདོགས་པས་སོ། ། གཉིས་པ་ནི་འདིར་ལྟ་བ་ལྔ་ཁོ་ནར་བསྟན་ན་སྔོན་གྱི་མཐའ་འདས་པ་དང་ད་ལྟར་མ་སྐྱེ་བ་འདི་ལས་སྔ་མའི་འཁོར་བའི་ཆ་ལས་རྟོག་པ་དང་ཕྱི་མའི་མཐའ་མ་འོངས་པའམ་སྐྱེ་བ་ཕྱི་མ་སོགས་ལ་རྟོག་པ་དེ་རྣམས་འདིར་ལོགས་པར་མ་བརྗོད་ཅིང་ལྔའི་ནང་དུ་མ་འདུས་ན། གསུང་རབ་ཏུ་བཀའ་སྩལ་བའི་ལྟ་བ་མ་བརྗོད་པས་བསྟན་འཆོས་སུ་སེམས་བྱུང་མ་ཚང་བར་འགྱུར་ཞིང་། འདུས་ན་དུ་ཞིག་ལས་ཕྱུང་ནས་རྣམ་པར་བཞག་ཅེ་ནའོ། ། དེ་རྣམས་ནི་མདོ་སྡེ་ཚངས་པའི་དྲ་བ་དང་། རྟོག་དཔྱོད་ཀྱི་ས་དང་།
གཞི་བསྡུ་བ་སོགས་སུ་འབྱུང་ཞིང་དེའི་དང་པོ་བཅོ་བརྒྱད་ནི། རྟག་དང་ཁ་ཅིག་རྒྱུ་མེད་དང་། ། མཐའ་ལྡན་དེ་བཞིན་ལྷ་མི་སྤོང་། ། ཞེས་པ་སྐབས་ཀྱི་སྡོམ་སྟེ། དེ་ལ་རྟག་པར་སྨྲ་བའི་བཞི་ནི་ཕྱི་རོལ་པས་བར་བསྐལ་ཉི་ཤུ་དང་བཞི་བཅུ་དང་བརྒྱད་བཅུ་དྲན་པ་དང་། སེམས་ཅན་ཁ་དོག་བཟང་པོ་དང་ངན་པ་ཤི་ནས་དེ་དང་དེ་ཉིད་དུ་སྐྱེ་བ་མཐོང་སྟེ། བདག་དང་འཇིག་རྟེན་མཐོང་བ་ལྟར་རྟག་གོ་ཞེས་ལྟ་བའོ། ། ཁ་ཅིག་རྟག་པར་སྨྲ་བ་རྣམས་ཀྱི་བཞི་ནི། ཚངས་པ་ཆེན་པོའི་འཁོར་འགའ་ཞིག་ཤི་ནས་མིར་སྐྱེས་ཏེ་མངོན་ཤེས་བསྐྱེད་པས། ཚངས་པ་ཆེན་པོ་མ་ཤི་བ་མཐོང་སྟེ་ཚངས་པ་ཆེན་པོ་རྟག་ལ་ལྷ་གཞན་མི་རྟག་ཅེས་དང་ཚངས་པ་ཆེན་པོས་འབྱུང་བ་ཆེན་པོ་རྣམས་འགག་ཅིང་སེམས་མི་འགག་པ་མཐོང་ནས་དེ་རྣམས་མི་རྟག་ཅིང་དེ་རྟག་ཅེས་དང་།
ལྷ་རྩེ་བས་རབ་ཏུ་སླུ་བ་ཞིག་རྩེད་མོས་དྲན་ཤེས་བཞིན་ཉམས་པས་ཤི་སྟེ་སྔ་མ་ལྟར་གྱུར་ནས་བལྟས་པས་རང་གི་ཟླ་བོ་མ་ཤི་བ་མཐོང་སྟེ་ལྷ་རྩེ་བས་སླུ་བ་རྣམས་ལས་རྩེད་མོ་ལ་ཆེར་དགའ་བ་རྣམས་མི་རྟག་ཅིང་ལྷ་གཞན་རྟག་ཅེས་དང་། དེ་བཞིན་དུ་ལྷ་ཡིད་འཁྲུག་པ་རྣམས་ལས་ཆེར་འཁྲུག་པ་རྣམས་མི་རྟག་ཅིང་ལྷ་གཞན་རྟག་ཅེས་ལྟ་བའོ། ། རྒྱུ་མེད་དུ་སྨྲ་བའི་གཉིས་ནི། རྒྱུ་སྔར་ཡོད་མ་མཐོང་བར་འདུ་ཤེས་མེད་པ་དང་གཟུགས་མེད་ནས་འདོད་པར་སྐྱེ་བ་ན་སེམས་དང་གཟུགས་གློ་བུར་བ་སྐྱེ་བར་ལྟ་བ་བསམ་གཏན་ལ་བརྟེན་པ་དང་། གློ་བུར་དུ་ཆར་རླུང་སོགས་འབྱུང་བ་མཐོང་ནས་བདག་དང་འཇིག་རྟེན་ཀུན་གློ་བུར་བར་བྱུང་བར་ལྟ་བ་རྟོག་གེ་ལ་བརྟེན་པའོ། ། མཐའ་དང་ལྡན་མི་ལྡན་དུ་སྨྲ་བའི་བཞི་ནི། མངོན་ཤེས་ཀྱི་སྟེང་དུ་བསམ་གཏན་བཞི་པ་དང་འོག་ཏུ་མནར་མེད་ཀྱི་བར་མཐོང་ནས་བདག་དང་འཇིག་རྟེན་མཐའ་དང་ལྡན་ཞེས་དང་། ཐད་ཀར་མཐའ་ཐུག་པ་མ་མཐོང་བས་མཐའ་དང་མི་ལྡན་ཞེས་དང་། དེ་གཉིས་ཀ་དང་ལྡན་པ་དྲན་པས་གཉི་ག་ཡིན་པ་དང་། འཇིག་རྟེན་ཞིག་ནས་སྟོང་པ་དྲན་པས་གཉི་ག་མིན་པར་ལྟ་བའོ། །
ལྷ་མི་སྤོང་བའི་བཞི་ནི། རྟོག་དཔྱོད་ཀྱི་སར། བློ་མ་བྱང་བ་དང་རྟོགས་པར་མངོན་པའི་ང་རྒྱལ་ཅན་དང་བློ་བྱང་བ་རྣམ་པར་མ་ངེས་པ་དང་ཤེས་པ་ཞན་ཅིང་ཤིན་ཏུ་རྨོང་པ་བཞི་ལ་དྲི་བ་དྲིས་པ་ན། དང་པོ་ནི་བརྫུན་དང་མི་ཤེས་པས་འཇིགས་ཤིང་། གཉིས་པ་ནི་བརྒལ་བརྟག་དང་གཞན་ལོག་ལྟས་ཏེ། གསུམ་པ་ནི་དེ་གསུམ་ཀས་དང་། བཞི་པ་ནི་ཡི་གེ་ཙམ་ཡང་མི་ཤེས་པས་བརྒལ་བརྟག་གིས་ཏེ་དེ་ལྟར་ལན་བཏབ་ན་ཉེས་པ་ཡོད་ཅིང་། མ་བཏབ་ནའང་གཞན་གྱིས་ཅི་ཡང་མི་ཤེས་པར་འཛིན་གྱིས་དོགས་ནས་ངེད་ནི་ལྷ་མི་སྤོང་བའོ་ཞེས་གཏམ་རླུང་ལ་བསྐུར་བའོ། ། འདིར་ལྷ་ནི་སྙོམས་འཇུག་སྟེ། ཤིན་ཏུ་རྣམ་པར་དག་པ་མ་ཡིན་པ་འཇིག་རྟེན་པའི་དང་།
ཤིན་ཏུ་དག་པ་ཆོས་འདི་པའི་འོ། ། དེ་དག་གི་རྣམ་པར་མི་གཡེང་བ་ཡང་རིམ་པ་བཞིན་རྟོག་པ་དང་བཅས་ཤིང་མཚན་མ་དང་བཅས་པ་དང་མཚན་མ་མེད་པར་བཤད་དོ། ། གཉིས་པ་བཞི་བཅུ་རྩ་བཞིའི་སྡོམ་ནི། འདུ་ཤེས་ཡོད་སྨྲའི་བཅུ་དྲུག་དང་། ། མེད་དང་གཉིས་མིན་བརྒྱད་བརྒྱད་དེ། ། ཆད་པར་སྨྲ་བའི་ལྟ་བ་བདུན། ། ཚེ་འདི་ཉིད་ལ་གྲོལ་ལྟའི་ལྔ། ། ཞེས་ཏེ་དེ་ལ་འདུ་ཤེས་ཡོད་པར་སྨྲ་བ་རྣམས་ཀྱི་བཅུ་དྲུག་ནི། བདག་གཟུགས་དང་ལྡན་འདུ་ཤེས་ཅན་དང་། མི་ལྡན་འདུ་ཤེས་ཅན་དང་།
གཉི་ག་ཡིན་འདུ་ཤེས་ཅན་དང་། གཉི་ག་མིན་འདུ་ཤེས་ཅན་ཏེ་བཞི་དང་། བདག་མཐའ་དང་ལྡན་པ་དང་། མི་ལྡན་པ་དང་། གཉི་ག་དང་། གཉི་ག་མ་ཡིན་པ་འདུ་ཤེས་ཅན་བཞི་དང་། བདག་བདེ་དང་། དུ་ཁཿདང་། གཉི་ག་ཡིན་པ་དང་། གཉིས་ཀ་མ་ཡིན་པའི་འདུ་ཤེས་ཅན་བཞི་དང་།
བདག་གཅིག་པུ་ཡིན་པ་དང་། ཐ་དད་པ་དང་། ཆུང་ངུ་དང་ཚད་མེད་པ་འདུ་ཤེས་ཅན་དུ་ལྟ་བའོ། ། འདུ་ཤེས་མེད་པར་སྨྲ་བ་རྣམས་ཀྱི་བརྒྱད་ནི། བཅུ་དྲུག་པོའི་དང་པོ་བརྒྱད་འདུ་ཤེས་མེད་པར་སྨྲ་བ་དང་སྦྱར་བ་བདག་གཟུགས་ཅན་འདུ་ཤེས་མེད་ཅེས་སོགས་སོ། ། འདུ་ཤེས་ཡོད་པའང་མ་ཡིན་མེད་པའང་མ་ཡིན་པར་སྨྲ་བ་རྣམས་ཀྱི་བརྒྱད་ཀྱང་དེ་དང་འདྲ་སྟེ། བདག་མཐའ་དང་ལྡན་མི་ལྡན་གཉི་ག་མ་ཡིན་ལ་འདུ་ཤེས་ཡོད་པ་ཡང་མ་ཡིན་མེད་པའང་མ་ཡིན་པའི་བར་དུའོ། ། ཆད་པར་སྨྲ་བ་རྣམས་ཀྱི་བདུན་ནི། འདོད་ཁམས་ཀྱི་མི་དང་ལྷ་དང་གཟུགས་ཁམས་པ་དང་གཟུགས་མེད་སྐྱེ་མཆེད་རིས་བཞི་སྟེ་བདུན་རྣམས་མ་ཤིའི་བར་དུ་ནད་དང་འབྲས་དང་ཟུག་རྔུ་དང་ཡོངས་གདུང་དང་བཅས་ཤིང་ཤི་ནས་ཡེ་མེད་དུ་ལྟ་བའོ། ། ཚེ་འདི་ཉིད་ལ་མྱ་ངན་ལས་འདས་པར་སྨྲ་བའི་ལྔ་ནི།
འདོད་པའི་ཡོན་ཏན་ལ་འཛེམ་མེད་དུ་སྤྱོད་པ་དང་བསམ་གཏན་བཞི་ཐོབ་ན་ཐར་པ་གྲུབ་པར་ལྟ་བའོ། ། དེ་རྣམས་གང་དུ་འདུས་པ་སྟོན་པ་ནི་མཚན་ཉིད་ལས་མཐར་འཛིན་དང་ལོག་ལྟ་གཉིས་ལས་ཕྱུང་ནས་རྣམ་པར་བཞག་ཅིང་། གང་ལས་གང་རྣམས་ཕྱུང་བ་དེར་དེ་རྣམས་འདུས་ཏེ། རྟག་པར་སྨྲ་བ་བརྒྱད་དང་མཐའ་དང་མི་ལྡན་པ་དང་ཆད་ལྟ་བདུན་ནི་དང་པོས་དང་། རྒྱུ་མེད་དུ་སྨྲ་བ་གཉིས་ནི་གཉིས་པས་ཏེ། ལྷག་མ་བཞི་བཅུ་རྩ་བརྒྱད་ནི་གཉི་གའི་མཚན་ཉིད་ཅན་ཏེ་སྒྲོ་འདོགས་ཀྱི་ལོག་ལྟ་དང་མཐར་འཛིན་པས་སོ། ། འཁོར་དང་བཅས་པ་ནི་ལྔ་པོ་ཐམས་ཅད་ལས་ཏེ། དེ་རྣམས་ཀྱི་རྒྱུ་འཇིག་ཚོགས་ལ་ལྟ་བ་དང་འབྲས་བུ་མཆོག་འཛིན་གཉིས་ཀྱང་ཡིན་པས་སོ། ། རྒྱལ་བའི་ཡུམ་དུ་ནི་འཇིག་ཚོགས་ལྟ་བར་ལྟ་བ་དྲུག་ཅུ་གཉིས་འདུས་ལྟར། ། དེ་བཞིན་ཕ་རོལ་ཕྱིན་པ་འདི་རྣམས་འདུས་པར་གསུངས། །
ཞེས་བཀའ་སྩལ་ཏེ་དེ་ལས་སྐྱེས་ཤིང་དེས་ཁྱབ་པས་སོ། ། གསུམ་པ་ནི་རྩོད་པ་སྔ་མ་ལྟར་དགོད་ཅིང་བཅུ་བཞི་ནི། དབུ་མ་རྩ་བར། འདས་ཕན་ཆད་དང་མཐའ་སོགས་དང་། རྟག་ལ་སོགས་པར་ལྟ་བ་དག ། མྱ་ངན་འདས་དང་ཕྱི་མཐའ་དང་། ། སྔོན་གྱི་མཐའ་ལ་བརྟེན་པ་ཡིན། ། ཞེས་པ་ལྟར། སྔོན་གྱི་མཐའ་ལ་བརྟེན་པ་བདག་དང་འཇིག་རྟེན་རྟག་མི་རྟག་གཉིས་ཀ་གཉིས་མིན་དུ་ལྟ་བ་དང་། ཕྱི་མའི་མཐའ་ལ་བརྟེན་པ་བདག་དང་འཇིག་རྟེན་མཐའ་དང་ལྡན་མི་ལྡན་སོགས་མུ་བཞིར་ལྟ་བ་དང་།
མྱ་ངན་ལས་འདས་པ་ལ་བརྟེན་པ་དེ་བཞིན་གཤེགས་པ་གྲོངས་ཕན་ཆད་འབྱུང་མི་འབྱུང་སོགས་བཞི་སྟེ། དེ་རྣམས་ཀྱི་དང་པོ་ལས་གྲངས་ཅན་དང་། གཉིས་པ་ལས་རྒྱང་འཕེན་པ་དང་། གསུམ་པ་ལས་རྒྱལ་བ་པ་དང་། བཞི་པ་ལས་གནས་མའི་བུའི་ལྟ་བའོ། ། ལུས་ཏེ་སྲོག་ཀྱང་ངོ་། ། སྲོག་ཀྱང་གཞན་ལ་ལུས་ཀྱང་གཞན་ནོ་ཞེས་པའོ། ། དེ་རྣམས་ནི་བདག་རྟག་གམ་ཞེས་སོགས་ཐུབ་པ་ལ་ཞུས་ན་གང་ཟག་གི་བདག་ལས་བརྩམས་ཏེ་འདྲི་བར་མཁྱེན་ནས། དེ་མ་གྲུབ་པས་ཁྱད་པར་དཔྱོད་པ་མི་འཐད་ཅིང་། མེད་དོ་གསུངས་ན་དོན་དུ་མི་འགྱུར་བར་དགོངས་ནས་ལུང་མི་སྟོན་པ་སྟེ།
རིན་ཆེན་ཕྲེང་བར། འཇིག་རྟེན་མཐའ་དང་ལྡན་ནམ་ཞེས། ། ཞུས་ན་རྒྱལ་བ་མི་གསུང་བཞུགས། ། གང་ཕྱིར་དེ་ལྟར་ཟབ་པའི་ཆོས། ། སྣོད་མིན་འགྲོ་ལ་མི་གསུང་བ། ། དེ་ཉིད་ཕྱིར་ན་མཁས་རྣམས་ཀྱིས། ། ཀུན་མཁྱེན་ཐམས་ཅད་མཁྱེན་པར་ཤེས། ། ཞེས་སོ། ། ལན་ནི་གཉིས་ལས་ཕྱུང་ནས་ཏེ་འཇིག་རྟེན་རྟག་མཐའ་དང་མི་ལྡན། དེ་བཞིན་སོང་བ་ཤི་ཕན་ཆད་འབྱུང་།
སྲོག་གཞན་ལ་ལུས་གཞན་ཞེས་པ་རྣམས་རྟག་པའི་མཐར་ལྟ་བའི་རང་བཞིན་དང་འཇིག་རྟེན་མི་རྟག་གོ ། མཐའ་དང་ལྡན་ནོ། ཤི་ཕན་ཆད་མེད་དོ། ། ལུས་དེ་སྲོག་དེའོ་ཞེས་པ་རྣམས་ཆད་པའི་མཐར་འཛིན་པ་དང་ལོག་ལྟའི་མཚན་ཉིད་ཅན་ཡང་ངོ་། རྣམ་པ་གསུམ་པ་དང་བཞི་པ་རྣམས་ནི་ལྟ་བ་གཉིས་ཀའི་མཚན་ཉིད་ཅན་ཏེ། གསུམ་པ་ཁོ་ན་ཚིག་དང་རིགས་པའི་བྱེ་བྲག་གིས་རྟོག་པར་བྱེད་པ་ནི་བཞི་པ་ཡིན་པས་སོ་ཞེའོ། ། ཡང་ན་ཐམས་ཅད་ལས་ཏེ་སྔ་མ་ལྟར་རོ། ། བཞི་པ་ནི་ཉེས་པ་ཅི་གཟིགས་ནས་རྣམ་བཤད་རིག་པར། དཔལ་དང་གྲགས་དང་ཡེ་ཤེས་དང་། ། དབང་ཕྱུག་དང་ནི་གཟུགས་བཟང་དང་། །
བརྩོན་འགྲུས་ཕུན་སུམ་ཚོགས་པ་སྟེ། ། དྲུག་རྣམས་བྷ་ག་ཞེས་པར་བཤད། ། ཅེས་གསུངས་པའི་བསྐལ་བ་དྲུག་དང་ངམ་བདུད་བཞི་བཅོམ་པ་དང་ལྡན་པས་ཕུང་པོ་སོགས་ལ་གཟུགས་སོགས་རྣམ་ཤེས་ཀྱི་བར་བདག་གོ་ཞེས་ཡང་དག་པར་རྗེས་སུ་མི་མཐོང་ངོ་། ། གཟུགས་སོགས་ལ་བདག་དང་། བདག་གཟུགས་སོགས་དང་ལྡན་པར་དང་། གཟུགས་སོགས་ལས་གཞན་ན་བདག་གོ་ཞེས་དང་། གཟུགས་སོགས་མེད་པ་བདག་གོ་ཞེས་ཡང་དག་པར་རྗེས་སུ་མི་མཐོང་ཞེས་རྣམ་པ་ལྔས་བདག་བསལ་ཞེ་ན། ལན་ནི་འཇིག་ཅེས་ཏེ། བདག་བཀག་ན་ཡུལ་མེད་པས་བདག་ལྟ་བསལ་བར་འགྱུར་བས་དེས་ཡོངས་སུ་ཞེས་བདག་སེལ་བར་བྱེད་དོ། ། གཟུགས་སོགས་བདག་མ་ཡིན་ཏེ།
བདག་གི་མཚན་ཉིད་དང་མི་མཐུན་པས་སོ། ། དེའང་བདག་ནི་རྟག་པ་གཅིག་པུ་རང་དབང་ཅན་དུ་འདོད་ཅིང་། ཕུང་པོ་མི་རྟག་དུ་མ་གཞན་དབང་ཅན་དུ་མཐོང་བས་ཏེ། རྩ་བ་ཤེས་རབ་ཏུ། ། གལ་ཏེ་ཕུང་པོ་བདག་ཡིན་ན། ། སྐྱེ་དང་འཇིག་པ་ཅན་དུ་འགྱུར། ། ཅེས་སོ། ། ཕུང་པོ་ལ་མེད་དེ། རྟེན་མི་རྟག་པ་ལ་བརྟེན་པར་མི་རྟག་པ་ཉིད་ཀྱི་ཉེས་པར་འགྱུར་རོ། ། ཕུང་པོ་བདག་གི་བ་བདག་གི་དབང་བསྒྱུར་བྱ་མ་ཡིན་ཏེ་བདག་ཕུང་པོ་མི་རྒས་པར་འདོད་ཀྱང་རྒ་བ་ན་བདག་རང་དབང་མེད་པ་ཅན་དུ་འགྱུར་ཏེ།
སློབ་དཔོན་མ་ཁོལ་གྱིས། འགའ་ལ་རང་དབང་ཉིད་མཆིས་ན། ། བྱེད་པོར་འགྱུར་ན་དེ་མི་རིགས། དེ་ལྟར་ལགས་པས་ཆོས་ཀུན་ལ། ། བྱེད་པོ་མེད་པར་ཁྱོད་ཀྱིས་གསུངས་ཞེས་བཤད་དོ། ། བདག་ཕུང་པོ་ལས་གཞན་ན་ཡང་མེད་དོ། ། ཉེར་ལེན་གྱི་ཕུང་པོ་ལྔ་ལུས་ཡིན་པས་དེ་མེད་པས་བདག་ལུས་མེད་པར་འགྱུར་རོ། ། གཟུགས་སོགས་མེད་པར་རྟོགས་ན་ལུས་སོགས་ཀྱི་འཆིང་བ་མེད་པས་འབད་མི་དགོས་པར་རང་གི་གཞུང་དུ་གྲགས་པའི་ཐར་པར་འགྱུར་རོ། ། ལྔ་པ་ནི་གང་འཇིག་ཚོགས་ལ་ལྟ་བའི་མཐའ་སྟེ་་་་་་བཤད་སྦྱར། གཡང་སའམ་སྒོ་་་་་་ཡེ།
ཉི་ཤུ་པོ་མདོར་བཀའ་བསྩལ་པ་དེ་ལ་ཞེས་སྦྲེལ་ཏེ་གང་དང་དེ་གཅིག་ཡིན་པས་སོ། ། འཇིག་ཚོགས་ལ་ལྟ་བ་བདག་དང་བདག་གི་རྣམ་པ་ཅན་དུ་ངེས་པར་བཤད་པས་བདག་ཏུ་ལྟ་ཞེས་སོ། ། ལན་ལ་ཕུང་པོ་བདག་ཡིན་པར་ལྟ་བ་ལྔ་ནི་ཞེས་དང་། ལྷག་པ་བཅོ་ལྔ་ཅེས་སོ། ། རྒྱུ་ཅིས་བཅྭོ་ལྔ་ཀུན་བདག་གི་བར་ལྟ་བ་ཡིན་ཏེ་གཟུགས་དང་ལྡན་ཞེས་སོགས་ཀྱིས་ཀྱང་གཟུགས་སོགས་དང་འབྲེལ་བའི་བདག་ཁོ་ནར་ལྟ་ཞིང་། གཟུགས་ལ་བདག་གནས་པ་སོགས་ཀྱིས་ཀྱང་བརྟན་པར་གྱུར་པའི་བདག་ཁོ་ནར་ལྟ་བས་སོ་ཞེ་ན། མི་སྐྱོན་ཏེ། སྔ་མས་ཀྱང་བདག་གི་གཟུགས་སོགས་ཞེས་ལྟ་ལ། ཕྱི་མས་ཀྱང་བདག་གི་རྟེན་གཟུགས་སོགས་སོ་ཞེས་ལྟ་བ་སྟེ། སྒྲ་རྣམས་ནི་སྨྲ་བ་པོའི་བརྗོད་འདོད་ཀྱི་རྗེས་སུ་བྱེད་པས་སོ་ཞེའོ། །
དེ་ཉིད་སྟོན་པ་ན་བདག་གཟུགས་དང་ལྡན་པ་ནས་བདག་རྣམ་ཤེས་དང་ལྡན་པའི་བར་ལྔ་ནི་ལོངས་སྤྱོད་སོགས་པས་དང་ལོངས་སྤྱད་བྱ་སོགས་སུ་འབྲེལ་བས་བདག་གི་བར་འགྱུར་བ་དང་། གཟུགས་བདག་གི་ཡིན་པ་སོགས་ལྔ་ནི་ལྷས་བྱིན་གྱི་བ་ལང་ལྟར་དབང་བསྒྱུར་བས་དང་། གཟུགས་ལ་བདག་གནས་པ་སོགས་ལྔ་ནི་ཚོགས་པ་ཐ་མི་དད་དུ་འཇུག་པས་ཏེ། བདག་དེ་ཕུང་པོ་ལུས་གྲུབ་ནས་ཕྱིས་རྗེས་སུ་ཞུགས་ཤིང་ལུས་དང་ལྷན་ཅིག་ཏུ་ཁྱབ་ནས་རྣམ་པར་ཞུགས་པར་རྟོག་པའི་ཕྱིར་རོ། ། དྲུག་པ་ནི་འདིར་ཉེར་ལེན་གྱི་ཕུང་པོ་ལ་ཇི་ལྟ་བ་བཞིན་དཔྱད་ཅིང་རང་དང་སྤྱིའི་མཚན་ཉིད་དག་གཅོད་པ་ཡིན་ན། དེ་རྣམས་ལ་བདག་དང་བདག་གི་བ་མེད་པས་དེར་ལྟ་བ་མི་འཐད་ཅིང་། ཅི་སྟེ་མ་དཔྱད་པ་ཡིན་ན་རྟོག་པའི་བདག་ཉིད་ལྟ་བའོ་ཞེས་པའང་ཅི་ལྟར་ཞེ་ན། མ་དཔྱད་པའི་གཞི་སྟེ་དམིགས་པ་ཅན་ཏེ་དཔྱད་ན་བདག་ལྟའི་སྐབས་མེད་པས་སོ། ། དཔེར་ན་ཐག་པ་ལ་སྦྲུལ་གྱི་བློ་ནི་ཐག་པའི་ཡུལ་ཅན་ཡིན་ཡང་ཐག་པར་མི་དཔྱོད་ཅིང་སྦྲུལ་དུ་རྟོག་པ་བཞིན་དུ། འདི་ཡང་ཉེར་ལེན་ཕུང་པོའི་གནས་ལུགས་མི་དཔྱོད་ཀྱང་དེའི་ཡུལ་ཅན་ཡིན་ལ་བདག་དང་བདག་གི་བའི་རྣམ་པར་འཛིན་ཅིང་རྟོག་པས་ལྟ་བའོ། །
བཞི་པ་ཉེ་བའི་ཉོན་མོངས་པ་ལ་སྤྱི་དོན་གསུམ་ལས་བཞིར་བསྡུ་བ་ནི། མི་དགེ་བའི་སེམས་སོ་སོ་ལ་སྐྱེ་བ་ནི་ཁྲོ་བ་སོགས་དང་པོ་བཅུ་སྟེ་གཅིག་གང་དུ་འབྱུང་བ་དེར་གཞན་མི་འབྱུང་བ་དང་། སྒྱུ་གཡོ་རྒྱགས་པ་བོར་བ་རྣམས་འདོད་ཁམས་ཁོ་ན་ན་ཡོད་པས་སོ། ། མི་དགེ་བའི་སེམས་ཀུན་ལ་སྐྱེ་བ་ནི་ངོ་ཚ་མེད་པ་དང་ཁྲེལ་མེད་དོ། ། ཉོན་མོངས་པ་ཅན་གྱི་སེམས་ཀུན་ལ་སྐྱེ་བ་ནི་རྨུགས་པ་སོགས་བརྒྱད་དང་ལོག་པར་མོས་པ་དང་ལོག་པར་འདུན་པ་སྟེ་མཁས་གསུམ་ཅར་ན་ཡོད་དོ། ། དགེ་མི་དགེ་ལུང་མ་བསྟན་གྱི་སེམས་ལ་སྐྱེ་བ་ནི་བཞི་གཞན་འགྱུར་ཏེ། ཀུན་ཏུ་རྟག་ཏུ་ནི་མ་ཡིན་ནོ་ཞེས་གསུངས་སོ། ། ངེས་ཚིག་ནི་ཉོན་མོངས་པ་དང་རྗེས་སུ་མཐུན་པ་དང་ལྷན་ཅིག་རྒྱུ་བ་དང་དེའི་ཕྱོགས་དང་མཐུན་པས་སོ། ། ངོ་བོ་བསམ་པ་ནི་དོན་གསང་དུ། འདོད་ཆགས་ལ་སོགས་པ་ནི་གསལ་བའི་རྣམ་པར་ཞུགས་པ་ཡིན་ཅིང་དེའི་རྗེས་ལ་ཤས་ཀྱིས་བྲི་བར་ཞུགས་པ་ནི་ཉེ་བའི་ཉོན་མོངས་པར་གདགས་སོ་ཞེས་བཤད་པ་ནི་གཞུང་འདི་དང་མཐུན་པར་མི་མངོན་ཞིང་།
སྤྱོད་འཇུག་འགྲེལ་ཆེན་དུ། ཞེ་སྡང་ནི་སེམས་རྩུབ་པའི་གནས་སྐབས་ཡིན་པའི་ཕྱིར་རོ། ། དེ་ལས་བྱུང་བ་འཕེལ་བ་ནི་ཁྲོ་བ་ཡིན་པའི་ཕྱིར་དང་། གང་དབྱིག་པ་ལེན་པ་ལ་སོགས་པའི་ལས་བྱེད་པའི་ཕྱིར་རོ་ཞེས་བཤད་པ་ནི་འདི་དང་མཐུན་ནོ། ། གཞུང་གི་དོན་ལ་དགུ་སྟེ། ཕན་ཚུན་ལྷན་ཅིག་གནས་པའི་རྒྱུ་ཅན་དང་། གཅིག་ལ་གཅིག་གླེང་བའི་དད། རྙེད་བཀུར་གྱི་དང་། འཚོ་བ་ཉམས་པའི་དང་། བླ་མ་ལ་མི་འདུད་པའི་དང་། །
མི་བཟོད་པའི་དང་། ། ལྷག་པའི་ཚུལ་ཁྲིམས་ཉམས་པའི་དང་། ། སེམས་ཉམས་པའི་དང་། ། ཤེས་རབ་ཉམས་པའི་གཞི་ཅན་ནོ། ། དང་པོ་ལ་གཉིས་ལས། ཁྲོ་བ་ནི་དམིགས་པ་གནོད་པའི་རྒྱུ་སེམས་ཅན་དང་སེམས་ཅན་མིན་པ་ཉེ་བར་ཏེ་ད་ལྟར་གནས་པ་ལ་ཁོང་ཁྲོ་ལ་བཏགས་པས་དེའི་ཆར་གཏོགས་པ་རྣམ་པ་ཀུན་ནས་ཞེས་ཏེ་འདིས་བྱེ་བྲག་སྨྲ་བ་སོགས་རྫས་ཡོད་དུ་འདོད་པ་བསལ་ཏེ་ཁོང་ཁྲོ་སོགས་ལས་གུད་ན་མེད་པས་སོ། ། ཆད་པས་གཅོད་པ་བཅིང་པ་ལྔ་དང་། སྤྱོ་བ་དང་། གནས་ནས་འབྱིན་པ་སོགས་དང་། མཚོན་ཆ་ལེན་པ་དང་།
རྡེག་པ་དང་། གསོད་པ་སོགས་དང་འཁོར་འཆིང་བ་སོགས་གནོད་པ་ཤོམ་པའི་རྟེན་བྱེད་དོ།་་་་་ བཤད་སྦྱར་དུ་ཁྲོ་བ་ནི་ཞེ་སྡང་མངོན་དུ་གྱུར་པ་སྟེ་ཕྲལ་དུ་གནོད་པ་བྱེད་པའི་གཞིའོ་ཞེས་སོ། ། འཁོན་དུ་འཛིན་པ་ནི་ཁྲོས་པ་དེའི་འོག་ཏུ་ཤར། གཉེར་བ་དེའི་མདུད་པ་འཛིན་པའི་བསམ་པ་རྒྱུན་དུ་འབྱུང་བས་མི་གཏོང་བ་སྟེ། མི་བཟོད་པར་གནོད་པའི་ལན་བྱེད་འདོད་པའི་རྟེན་བྱེད་དོ། ། གཉིས་པ་ལ་གཉིས་ལས། འཆབ་པ་ནི་རིན་ཆེན་ཕྲེང་བར། འདུན་དང་ཞེ་སྡང་འཇིགས་པ་དང་། ། རྨོངས་པས་གང་ཞིག་ཆོས་མི་འདའ། །
ཞེས་པས་འདུན་པས་འགྲོ་བ་སོགས་མིན་པར་ལེགས་པའི་དོན་འདི་ལྟ་བུ་བྱོས་ཞེས་དུས་སུ་སྐུལ་བ་ལ་རྨོངས་པའི་རྒྱུས་ཉེས་པ་མཁྱུད་ཅིང་སྦེད་པ་སྟེ། ལྟུང་བ་གསང་ནས་འགྱོད་པར་འགྱུར་ཞིང་འགྱོད་པ་ཡིད་མི་བདེ་དང་མཚུངས་པར་ལྡན་པའི་རེག་ཅེས་སོ། ། འཚིག་པ་ནི་སྔ་མ་གཉིས་སྔོན་དུ་འགྲོ་བས་མནར་སེམས་པས་ཚིག་རྩུབ་ཀུན་ནས་སློང་བ་སྟེ་ཚིག་རྩུབ་གཞན་གྱི་ཞེ་འགེམས་པས་རླང་ཞིང་ཡི་གེ་གསལ་པོས་རོ་ལྷང་ཞེས་བརྗོད་པས་དྲག་པའི་རྟེན་དང་བསོད་ནམས་མ་ཡིན་པ་ངག་གི་ཉེས་སྤྱོད་འཕེལ་བ་དང་། དེ་དང་ལྡན་པའི་གང་ཟག་འགྲོགས་མི་བདེ་བས་གྲོགས་དང་ལྷན་ཅིག་ཀུན་ཏུ་དགའ་བ་ལ་རེག་ཅེས་སོ། ། གསུམ་པ་ལ་གཉིས་ལས། ཕྲག་དོག་ནི་རྙེད་པ་རྫས་གསར་དུ་ཐོབ་པ་དང་། བཀུར་སྟི་ཕྱག་འཚལ་བ་སོགས་ལ་ཆགས་པའི་གང་ཟག་གིས་གཞན་གྱི་ཕུན་སུམ་ཚོགས་པ་རིགས་དང་ཚུལ་ཁྲིམས་དང་ཐོས་པ་དང་ནོར་སོགས་ལ་དམིགས་ནས་རང་གི་བསམ་པ་ཁོང་ནས་ཏེ་ཁྱབ་པར་འཁྲུག་པའོ། ། དེས་གཞན་ལ་ཕུན་ཚོགས་བྱུང་ན་ཡིད་མི་བདེ་བ་དང་དེས་ན་རེག་པར་ཞེས་སོ། ། སེར་སྣ་ནི་རྙེད་བཀུར་ལ་ཀུན་ནས་ཆགས་པའི་གང་ཟག་གིས་དམིགས་པ་རང་གི་ཡོ་བྱད་ལ་རྣམ་པ་ཀུན་ཏུ་འཛིན་པ་གཏོང་མི་ཕོད་པ་སྟེ། སེར་སྣས་ཡོ་བྱད་མཁོ་བ་རྣམས་སུ་མ་ཟད་མི་མཁོ་བ་རྣམས་ཀྱང་བསོགས་པས་མ་བསྙུངས་པར་བྱེད་པ་སྐྱེས་བུ་བྱེད་པའི་འབྲས་བུའོ། །
རྣམ་སྨིན་གྱིས་ནི། ། སེར་སྣ་ཅན་ནི་ཡི་དྭགས་གནས་སུ་སྐྱེ་བར་འགྱུར། ། ཅི་སྟེ་མེར་སྐྱེས་ན་ཡང་དེ་ཚེ་དབུལ་པོར་འགྱུར། ། ཞེས་བཀའ་བསྩལ་ཏོ། ། བཞི་པ་ལ་གཉིས་ལས། སྒྱུ་ནི་རྙེད་བཀུར་ལ་ཆགས་པ་དང་ལོག་འཚོའི་ཉེས་པ་ལ་རྨོངས་པ་དག་གིས་གཞན་བསླུ་བ་ལ་ཚུལ་ཁྲིམས་སོགས་ཡོན་ཏན་ཡང་དག་པ་མ་ཡིན་པ་སྟེ་མེད་པ་ལ་ཡོད་པ་ལྟར་སྟོན་པ་སྟེ་ཚུལ་འཆོས་ཀྱིས་བསྒྲུབས་པའི་ཟས་གོས་སོགས་ལོངས་སྤྱོད་པས་ལོག་པས་འཚོ་བའོ། ། གཡོ་ནི་བརྙེད་བཀུར་ལ་ཆགས་པའི་གང་ཟག་གིས་ཉེས་པ་ཡང་དག་པ་ཡོད་ངེས་སྐྱོང་བ་ཟུར་གྱིས་བཅབ་པའི་ཐབས་འཛིན་པ། གཏམ་གཞན་ནས་གཞན་དུ་བསྒྱུར་ཞིང་རླུང་ལ་སྐུར་བ་དང་གསལ་པོར་མི་བྱེད་པའོ། ། དེས་ན་འདི་འཆབ་པ་ལས་ཐ་དད་དེ། འདི་ནི་གསལ་པོར་གསོང་ལ་འདི་ནི་ཟུར་གྱིས་གསོང་བའི་ཐབས་འཛིན་པས་སོ། །
ཡང་དག་པའི་གདམ་ངག་གང་ཐོབ་ན་ཚུལ་བཞིན་ཡིད་ལ་བྱེད་པ་དེ་རྙེད་པའི་བར་ཆད་བྱེད་དེ་བདག་ཉིད་ཀྱི་ཚུལ་ལེགས་པར་མི་སྟོན་ན་གདམས་ངག་གི་སྣོད་མ་ཡིན་པས་སོ། ། ལྔ་པ་རྒྱགས་པ་ནི། ནད་མེད་ཅིང་ལང་ཚོ་དར་ལ་བབ་པ་ལ་བརྟེན་ཏེ་ཚེ་རིང་བའི་རྟགས་སྲོག་ལ་རྒྱགས་པ། སྐྱེ་བའི་རྒྱུ་དང་ཟག་བཅས་ཀྱི་ཕུན་ཚོགས་རིགས་དང་སྟོབས་དང་གཟུགས་དང་ཡིད་གཞུངས་པ་དང་ལོངས་སྤྱོད་དང་། དབང་ཕྱུག་སོགས་ལ་དམིགས་ནས་དགའ་བ་ཅན། སྲེད་པ་ཡིད་བདེ་དང་ལྡན་པ་སེམས་ཡོངས་སུ་གཏུགས་པའམ་གང་བ་སྟེ་ཟག་བཅས་ཀྱི་ཕུན་ཚོགས་ལ་ཡོན་ཏན་གྱི་རྣམ་པས་འཇུག་པས་ཟག་བཅས་ཀུན་དང་རྗེས་སུ་མཐུན་པའི་ཕྱིར་ཉོན་ཞེས་སོ། ། འདི་དང་ང་རྒྱལ་ལ་ཁྱད་པར་ཅི་ཞེ་ན། ཚུལ་ཁྲིམས་དང་བློ་དང་ནོར་ལ་སོགས་པས་ཕ་རོལ་པོ་ལས་བདག་ལྷག་ཅེས་ཡང་དག་པའམ་མི་བདེན་པར་སེམས་ཁེངས་པ་དང་། ང་རྒྱལ་དང་འདི་ནི་རང་གི་ཆོས་ལ་ཆགས་པའི་སེམས་གང་བ་གཞན་གྱི་ལ་ལྟོས་ནས་མ་ཡིན་པ་སྟེ། ང་རྒྱལ་ཁེངས་ཉིད་རྒྱགས་པ་ནི། །
རང་གི་ཆོས་ལ་ཆགས་པ་ཡིས། ། སེམས་ནི་ཡོངས་སུ་གཏུགས་པའོ། ། ཞེས་སོ། ། དྲུག་པ་རྣམ་པར་འཚེ་བ་ནི། སྙིང་བརྩེ་བ་མེད་པ་རང་ཉིད་ཀྱིས་གསོད་པ་སོགས་བྱེད་པ་དང་། བྱེད་དུ་འཇུག་པ་སྙིང་རྗེ་བ་མེད་པ་དང་། གཞན་བྱེད་པ་མཐོང་བ་དང་ཐོས་པ་ལ་ཡི་རང་བ་བརྩེ་བ་མེད་པའོ། ། ཡང་ན་གསུམ་པོ་ནི་གཅིག་གིས་གཅིག་བཤད་པ་སྟེ་འདིས་ཐོ་འཚམ་ཞིང་གནོད་པ་བྱེད་དོ། ། བདུན་པ་ལ་གཉིས་ལས། ངོ་ཚ་མེད་པ་ནི་བྱ་བ་མ་ཡིན་པ་བྱེད་པའི་རྒྱུར་གྱུར་པའི་དུག་གསུམ་ཇི་ལྟར་སྲིད་པ་ལ་གདགས་ཏེ་འདོད་ཆགས་དང་ཞེ་སྡང་དག་ལྷན་ཅིག་འབྱུང་མི་སྲིད་པས་སོ། །
འོག་མ་ལའང་སྦྱར་རོ། ། ཁ་ན་མ་ཐོ་བས་བདག་གི་བྱ་བའི་ཆ་མ་ཡིན་པར་ཤེས་ཀྱང་མི་འཛེམ་པ་སྟེ། ཉོན་མོངས་པའི་གནས་སྐབས་ཀུན་གྱི་ནང་དུ་གཏོགས་པས་ན་ཉོན་ཞེས་སོ། ། འོག་མ་གཉིས་ཀྱང་སྟེ་ཉོན་མོངས་པའི་མཚན་ཉིད་དང་མཚུངས་ལྡན་སྟོན་པ་ན་འཆད་དོ། ། ཁྲེལ་མེད་པ་ནི་གཞན་མཁན་སློབ་སོགས་ལ་མི་འཛེམ་པའོ། ། བརྒྱད་པ་དང་དགུ་པ་ལ་གསུམ་སྟེ་ཞི་གནས་ཀྱི་དང་རབ་ཏུ་འཛིན་པའི་དང་བཏང་སྙོམས་ཀྱི་རྒྱུ་མཚན་ཉམས་པའོ། ། དང་པོ་ནི་སེམས་ལས་སུ་མི་རུང་བ་སེམས་བླུན་པར་གྱུར་ནས་དམིགས་པ་རྟོགས་པར་མི་ནུས་པའོ། ། དེ་ལྟར་ཡིན་ཡང་ཉོན་མོངས་དང་ཉེ་བའི་ཉོན་མོངས་ཀུན་གྱི་གྲོགས་བྱེད་པ་མི་འགལ་ཏེ་དེ་རྣམས་ཀུན་དགེ་བའི་དམིགས་པ་ལ་མི་གསལ་བས་ན་དགེ་བ་ལ་ལས་སུ་མི་རུང་བས་སོ། ། གཉིས་པ་རྒོད་པ་ནི་སྡུག་པ་དགའ་བར་འོས་པའི་མཚན་མ་དམིགས་པའི་རྒྱུའི་རྗེས་སུ་འཇུག་པ་སྔོན་རྒོད་རྒོད་པ་དང་རྩེ་རྩེ་བ་དྲན་པས་སེམས་མ་ཞི་བར་འཕྲོ་བ་སྟེ། ཞི་གནས་ཏིང་ངེ་འཛིན་ཞི་བའི་བདག་ཉིད་ཀྱི་བར་དུ་གཅོད་དོ། །
དེ་གཉིས་གས་ཞི་ལྷག་གཉིས་ཀའི་བར་དུ་གཅོད་ཀྱང་བསྡུ་བ་དང་འདིར། རེ་རེའི་བར་དུ་གཅོད་ཅིང་དེའང་བཟློག་སྟེ་གསུངས་པ་ནི་ཕྱོགས་རེ་མཚོན་པའོ། ། གསུམ་པ་ལ་དྲུག་ལས། མ་དད་པ་ནི་དགེ་བའི་ཆོས་ལས་འབྲས་དང་དཀོན་མཆོག་དང་བདེན་པ་ལ་དམིགས་ཏེ་རྣམ་པ་སེམས་ཀྱི་རྣམ་འགྱུར་ཡིད་མི་ཆེས་པ་སོགས་ནི་དད་པ་ལས་བཟློག་པའོ། ། མ་དད་ན་སྦྱོར་བ་ལ་མི་འདུན་པས་ལེ་ལོའི་རྟེན་བྱེད་དོ། ། ལེ་ལོ་ནི་ཉལ་བའམ་གཉིད་པ་དང་གཞོག་མལ་ཆ་སོགས་ལ་བསྙེས་པ་དང་ཡན་ལག་ཀུན་བརྐྱང་བས་མི་གཉིད་པར་ཉལ་བ་འཕྲེས་པའི་བདེ་བའམ་བསོད་ཉམས་བདེ་བ་ངན་ལ་བརྟེན་ནས་སེམས་དགེ་བ་ལ་མི་སྤྲོ་བ་སྟེ། བརྩོན་འགྲུས་ལས་བཟློག་པའི་རྣམ་པ་ཅན་ཡིན་པས་དགེ་བའི་ཅེས་སོ། ། བག་མེད་པ་ནི་དུག་གསུམ་ལེ་ལོ་དང་བཅས་པ་ལ་གདགས་་་་་་ཡེ། ཏེ། འོ་ན་ལེ་ལོ་བཏགས་ཡོད་ལ་ཡང་བཏགས་སུ་འགྱུར་རོ་ཞེ་ན།
མ་ཡིན་ཏེ་གཏི་མུག་གཅིག་ཉིད་རང་རང་གི་མཚན་ཉིད་ཚང་བའི་ཆ་ནས་ལེ་ལོ་དང་བག་མེད་ཡིན་པས་སོ། ། ལྷག་མ་ནི་བག་ཡོད་ལས་བཟློག་སྟེ་བཤད་པར་བྱའོ། ། བརྗེད་ངས་པ་ནི་་་་་་དྲན་པ་ཉམས་པའོ་ཞེས་བྱ་སྟེ། ཉོན་མོངས་འདོད་ཆགས་སོགས་དང་འགྲོགས་པའི་དྲན་པའི་གནས་་་་་་ཡེ་སྐབས་ཀྱི་ཁྱད་པར་ཏེ། དམིགས་བྱ་མ་དྲན་པར་དམིགས་པ་གཞན་ལ་འགྲོ་བས་སེམས་གཡེང་བར་བྱེད་དོ། ། ཤེས་བཞིན་མ་ཡིན་པ་ནི་ཤེས་རབ་ཉོན་མོངས་ཅན་གང་གིས་སྤྱོད་པ་གྲོང་དུ་འགྲོ་བ་དང་སླར་ལྡོག་པ་དང་ལྟ་བ་སོགས་ལ་མ་བརྟགས་པར་འཇུག་པ་སྟེ་བྱ་བ་དང་མི་བྱ་བ་གནང་བ་དང་བཀག་པ་མི་ཤེས་པས་ལྟུང་བའི་རྟེན་བྱེད་ཏེ། ཐོས་ལྡན་དད་པ་ཅན་དང་ནི། ། བརྩོན་པ་ལྷུར་ལེན་དུ་མ་ཡང་། ། ཤེས་བཞིན་མེད་པའི་སྐྱོན་ཆགས་པས། ། ལྟུང་བའི་རྙོག་པ་དང་བཅས་འགྱུར། །
ཅེས་སྤྱོད་འཇུག་ཏུའོ། ། སྤྱིར་འདུལ་བའི་མ་མོ་བསྡུ་བར། ལྟུང་དེའི་རྒྱུ་ཡང་རྣམ་བཞི་སྟེ། མི་ཤེས་པ་དང་བག་མེད་དང་། ཉོན་མོངས་མང་དང་མ་གུས་པའོ། ། ཞེས་གསུངས་པ་ལས་འདི་དང་པོའོ། ། གཡེང་བ་ལ་བཞི་སྟེ། མཚན་ཉིད་དང་། ཐུན་མོང་དུ་དབྱེ་བ་དང་། ཕྱེ་བ་སོ་སོའི་མཚན་ཉིད་དང་།
ཉོན་མོངས་ཅན་གྱི་བྱེད་ལས་སོ། ། དང་པོ་ནི་དུག་གསུམ་གྱིས་ཏིང་ངེ་འཛིན་གྱི་དམིགས་པ་ལས་དང་། དེས་མཚོན་ཏེ་དགེ་བ་ཀུན་ལས་སེམས་འཕྲོ་བའོ། ། དབྱེ་བ་ནི་ཞར་་་་་་ཡེ་ལ་བྱུང་བས་ཉེ་བའི་ཉོན་མོངས་དང་དེ་མ་ཡིན་པ་ཐུན་མོང་དུ་དགོངས་འགྲེལ་གྱི་མདོར་བཀའ་སྩལ་པ་དྲུག་གོ ། གསུམ་པ་ནི་དབུས་མཐར། ལྡང་དང་ཡུལ་ལ་འཇུག་པ་དང་། ། དེ་བཞིན་རོ་མྱང་བྱིང་རྒོད་དང་། ། ཡིད་ཆེས་པ་ཡི་བསམ་པ་དང་། ། ཡིད་ལ་བྱེད་པ་ངར་འཛིན་དང་། ། ཆུང་ངུའི་སེམས་ནི་གཡེང་བ་སྟེ། །
ཞེས་པ་ལྟར། ངོ་བོ་ཉིད་ཀྱིས་གཡེང་བ་ནི་རྣམ་ཤེས་ཚོགས་ཡིད་་་་་་ཡེ་ཤེས་བོར་བ་ལྔ་སྟེ་རང་བཞིན་གྱིས་བླུན་པས་ནང་དུ་ཤེས་བྱའི་དངོས་པོ་དང་འདྲ་བའི་གཟུགས་བརྙན་ལ་རྩེ་གཅིག་ཏུ་མཉམ་པར་འཇོག་མི་ནུས་པས་སོ། ། ཕྱི་རོལ་དུ་ནི་ཐོས་བསམ་སྒོམ་གསུམ་སོགས་ཀྱི་དགེ་བ་ལ་ཞུགས་པ་ཡུལ་ལྔ་ལ་འཇུག་པས་འཕྲོ་བའོ། ། ནང་གི་ནི་ཏིང་ངེ་འཛིན་ལ་ཞུགས་པའི་བྱིང་བ་སེམས་མི་གསལ་བ་དང་རྒོད་པ་མ་ཞི་བ་དང་རོ་མྱང་བ་ཇི་ལྟར་ཐོབ་པའི་ཏིང་ངེ་འཛིན་ལ་ཚོར་བའི་དབང་གིས་སྲེད་པར་བྱེད་པའོ། ། མཚན་མ་ལས་ཏེ་དགོས་པ་ལས་གཡེང་བ་ནི་གཞན་གུས་པར་བྱ་བ་སྔོན་དུ་དགོས་པར་བྱས་ཏེ་དགེ་བ་ལ་སྦྱོར་བ་ན་ཁད་ཀྱིས་དེ་ལས་ཉམས་པས་དེ་བྱེད་པའི་འདོད་ཆགས་སོགས་གཡེང་བར་བརྗོད་ཅིང་འདི་ནི་་་་་་ཡེ་གཡེང་བའི་རྒྱུ་ལ་གཡེང་བར་བཏགས་པའོ་ཞེའོ། ། གནས་ངན་ལེན་གྱི་ནི་ང་ཞེས་བདག་དང་ངའི་སྟེ་བདག་གི་བའི་རྣམ་པ་ཅན་བདག་ལྟ་དང་ངའོ་སྙམ་པའི་ང་རྒྱལ་གྱི་ཕྱོགས་རྒྱུ་ས་བོན་ལ་བརྟེན་ནས་བསམ་གཏན་ཇི་ལྟ་བར་ཚོར་བ་བྱུང་བ་ལ་ཚོར་་་་་་ཡེ་བ་འདི་ང་ཞེས་སམ། ངའི་མྱོང་བྱའོ་ཞེའམ། ཚོར་་་་་་ཡེ་བ་ཕུལ་བྱུང་དང་ལྡན་པ་ངའོ་སྙམ་དུ་དང་པོར་འཛིན་པ་དང་། དེའི་འོག་ཏུ་དེ་དང་སེམས་ཀྱི་རྒྱུད་འདྲེས་པ་དང་ཚོར་བ་དེ་ཉིད་ལ་ཡང་དང་ཡང་དུ་བཀྲ་བར་མཚན་མར་འཛིན་པ་སྟེ་འདིས་བདག་ལྟ་ཤས་ཆེའི་བསམ་གཏན་པའི་ཏིང་ངེ་འཛིན་ཉེ་བའི་ཉོན་མོངས་སུ་གསུངས་སོ་ཞེའོ། ། ཡིད་ལ་བྱེད་པ་ཁོ་ན་གཡེང་བའོ་ཞེས་ཚིག་རྣམ་པར་སྦྱར་ཏེ།
དེ་ནི་སྙོམས་འཇུག་བསམ་་་་་་ཡེ་གཏན་དང་པོ་ལས་གཞན་གཉིས་པ་ལྟ་བུ་ལ་སྙོམས་པར་འཇུག་པ་དང་ཐེག་པ་ཉན་་་་་་ཡེ་ཐོས་སོགས་ཀྱི་ལས་གཞན་ཀུན་མཁྱེན་ཡིད་ལ་བྱེད་པ་ལྟ་བུ་ལ་གནས་པས་སྔ་མ་ལས་ཉམས་པར་མ་ངེས་ཀྱང་ལྡང་བའོ་ཞེའོ། ། དེ་མི་ལེགས་ཏེ། དབུས་མཐའ་རྩ་འགྲེལ་རྣམས་སུ། ཆུང་ངུའི་སེམས་ཞེས་དང་ཐེག་ཆེན་པ་མ་ངེས་པས་ཐེག་པ་དམན་པ་ཡིད་ལ་བྱེད་པ་འབྱུང་བ་འདི་ཡིན་པར་གསུངས་པའི་ཕྱིར་རོ། ། བཞི་པ་ནི། ཉེ་བའི་ཉོན་མོངས་ཀྱི་ངོ་བོ་འདོད་ཆགས་སོགས་ཀྱི་གནས་སྐབས་སུ་གྱུར་པས་ནི་ས་དང་ས་ལས་འདོད་ཆགས་དང་ཞེས་ཏེ་དྲུག་པོ་ཀུན་གྱིས་མ་ཡིན་ནོ། ། བཞི་གཞན་གྱུར་ལ་གསུམ་ལས། ཞི་གནས་ཀྱི་རྒྱུ་མཚན་ཉམས་པ་གཉིད་ནི་རྒྱུ་ཉམས་ཆུང་བ་དང་ངལ་བ་དང་ལྕི་བ་དང་མུན་པའི་རྒྱུ་མཚན་ཡིད་ལ་བྱེད་པ་དང་རྩོམ་པ་ཀུན་ཡལ་བར་འདོར་བ་དང་། དེ་དུས་ན་ཡང་ཡང་གོམས་པ་དང་སྔགས་ཀྱིས་བྲོ་བར་བྱེད་པ་དང་སྐུ་མཉེ་སོགས་ལ་བརྟེན་ནས་འཇུག་པ་རང་དབང་མེད་པར་སེམས་སྡུད་ཏེ་མིག་་་་་་བྱེ་ཤེས་སོགས་དབང་པོའི་སྒོ་ནས་མི་འཇུག་པའོ། ། གཏི་མུག་ལ་འདོགས་པ་ནི་མི་དགེ་བའི་ཁོ་ནའོ། །
དགེ་་་་་་ཡེ་བའི་དང་ལུང་མ་བསྟན་གྱི་དག་ནི་སེམས་ནང་དུ་ཕྱོགས་ཏེ་འཇུག་པའི་ཁྱད་པར་ཉིད་ལ་འདོགས་སོ་ཞེའོ། ། དེ་དག་་་་་་དོན་གསང་དུ་ཤེས་རབ་ཀྱི་རྫས་མ་ངེས་པ་གཉིས་ཀའི་་་་་་དོག་དང་ལུང་མ་བསྟན། གནས་སྐབས་སུ་འབྱུང་བ་ལ་གདགས་སོ་ཞེས་དོན་གསང་དུའོ། ། དེའི་དབྱེ་བ་དགེ་བ་སོགས་གསུམ་ནི་སྣང་བ་དང་ལྡང་བའི་འདུ་ཤེས་ཀྱིས་སེམས་པ་དགེ་བས་འཕངས་པ་སོགས་སོ། ། དུས་ཀྱི་ནི་ནམ་གྱི་གུང་ཐུན་ལ་སྟེ་དུས་མ་ཡིན་པ་དེ་ལས་གཞན་པའོ། ། རིགས་པ་ནི་དུས་སུ་གཉིད་པ་དང་། གཞན་དུ་ཡང་ནད་ལ་ཕན་པ་དང་ལས་སུ་རུང་བའི་ཆེད་དུ་བ་སྟེ། མི་རིགས་པ་ནི་དེ་ལས་བཟློག་པའོ། ། བྱ་བར་འོས་པ་དགེ་བ་ཤོར་བ་ནི་ཉེ་བའི་ཉོན་མོངས་ཀྱི་ངོ་བོ་ཁོ་ནས་བྱེད་དེ་ཐོས་པའི་སར་དགེ་སློང་དགེ་བའི་ཕྱོགས་ལ་བརྩོན་པའི་དུས་འདའ་བར་འབྲས་བུ་ཡོད་པར་འགྱུར་བའི་ཆོས་ནི་དུས་སུ་རན་པར་གཉིད་ལོག་པའོ་ཞེས་བཤད་དོ། ། རབ་ཏུ་འཛིན་པའི་རྒྱུ་མཚན་ཉམས་པ་འགྱོད་པ་ནི་བསམ་པ་རང་དགའ་བ་སྔོན་དུ་འགྲོ་བ་དང་མ་བསམ་པ་གཞན་གྱིས་ནན་གྱིས་བྱེད་དུ་བཅུག་པ་དང་ཉོན་མོངས་པས་ཟིལ་གྱིས་ནོན་ཏེ་བྱེད་པའི་ལེགས་སྤྱོད་དང་ཉེས་སྤྱོད་བྱས་ཟིན་པ་དང་བྱེད་མ་ཟིན་པ་ལ་བརྟེན་ནས་སེམས་ཀྱི་རྣམ་འགྱུར་ཡིད་ལ་གཅགས་པ་མི་དགའ་བ་དང་མཚུངས་ལྡན་ནོ། །
གཏི་མུག་གི་ཆ་ནི་ཉེ་བའི་ཉོན་མོངས་ཀྱི་ངོ་བོ་ཁོ་ནའི་དབང་དུ་བྱས་པ་སྟེ་དགེ་བ་དང་ལུང་མ་བསྟན་ནི་སེང་གེའི་ལྟ་སྟངས་ཀྱིས་རྟོག་པར་བྱ་བས་སེམས་པ་དང་ཤེས་རབ་དང་སེམས་ལ་གདགས་སོ་ཞེའོ། ། རྟོག་པའི་་་་་་དོན་གསང་དུ་རྣམ་པར་ཡིད་ལ་གཅགས་པ་འདྲེན་པའི་ཕྱིར་ཤེས་རབ་ཁོ་ན་ལ་གདགས་སོ་ཞེས་དོན་གསང་ངོ་། ། དབྱེ་ན་དགེ་བ་མ་བྱས་པ་དང་སྡིག་པ་བྱས་པ་ལ་འགྱོད་པ་དགེ་བ་དང་། དེ་ལས་བཟློག་པ་མི་དགེ་བ་དང་། སྡོམ་པ་མ་བླངས་གོང་དུའམ་བཅོས་སུ་ཡོད་པ་ན་འགྱོད་པ་དུས་ཀྱི་དང་། བླངས་པ་ལས་ཕྱིས་སམ་བཅོས་སུ་མེད་པ་ན་འགྱོད་པ་དུས་མ་ཡིན་པ་དང་། འགྱོད་པར་འོས་པ་ལ་འགྱོད་པ་རིགས་པ་དང་བཟློག་པ་སྟེ། དེས་སེམས་དམིགས་པ་ལ་མི་གནས་པར་བྱེད་དོ། ། བཏང་སྙོམས་ཀྱི་རྒྱུ་མཚན་ཉམས་པ་རྟོག་དཔྱོད་ལ་སྤྱི་དོན་ནི། ལུས་དང་དམིགས་དང་རྣམ་པ་དང་། །
ཀུན་ནས་སློང་དང་རབ་དབྱེ་དང་། ། རྣམ་པར་ངེས་དང་འཇུག་པ་ཡིན། ། ཞེས་གསུངས་པ་ལྟར་བདུན་ལས། རྟོག་དཔྱོད་ཀྱི་ལུས་ནི་སེམས་པ་དང་ཤེས་རབ་བོ། ། དམིགས་པ་ནི་མིང་ཚིག་ཡི་གེའི་ཚོགས་ལ་བརྟེན་པའི་དོན་ནོ། ། འོ་ན་སྒོ་ལྔའི་འཁོར་གྱི་ལ་དེ་ཅི་ལྟར་རུང་ཞེ་ན། ཡིད་ཤེས་ཀྱིས་འཕངས་པའི་ཕྱིར་ཏེ། ཞེ་སྡང་སོགས་བཞིན་ནོ་ཞེས་པའི་སྟོད་འགྲེལ་དུའོ། ། རྣམ་པ་ནི་རིམ་པས་དམིགས་པ་ལ་གཏོད་ཅིང་བྱེ་བྲག་ཏུ་གཏོད་པ་དང་སོ་སོར་རྟོག་པའོ། ། ཀུན་ནས་སློང་བ་ནི་ངག་ཀུན་ནས་སློང་ངོ་། །
དབྱེ་བ་ནི་རང་གི་ངང་གིས་འཇུག་པ་སོགས་བདུན་ནོ། ། རྣམ་པར་ངེས་པ་ནི་རྟོག་དཔྱོད་གང་ཡིན་རྣམ་རྟོག་ཀྱང་ཡིན་ནམ་ཞེ་ན། དེ་ལྟ་ཡིན་ཏེ། ཁམས་གསུམ་པའི་སེམས་དང་སེམས་བྱུང་ཡིན་པས་སོ། ། རྣམ་རྟོག་གང་ཡིན་རྟོག་དཔྱོད་ཡིན་ནམ་ཞེ་ན། མ་ཡིན་ནོ། ། འཇུག་པ་ནི། རྣམ་པ་ནི་ཅི། འདུས་ཏེ་རེག་པ་ཅི། ཅིས་བསྐྱོད།
ཅི་དང་ལྡན། ཅི་འདོད། ལས་ཅི་བྱེད་ཅིང་འཇུག་ཅེས་དྲུག་དྲིས་པ་ལ་དམྱལ་བ་རྣམས་དང་ཡི་དྭགས་སྡུག་བསྔལ་ཆེ་བའི་རྟོག་དཔྱོད་ནི་དྲུག་པོ་རིམ་པ་ལྟར་གཅིག་ཏུ་ཞུམ་པའི་རྣམ་པ་དང་། མི་སྡུག་པའི་འདུས་ཏེ་རེག་པ་དང་། སྡུག་བསྔལ་གྱིས་བསྐྱོད་པ་དང་། ཡིད་མི་བདེ་བ་དང་ལྡན་པ་དང་། སྡུག་བསྔལ་ལས་ཐར་པར་འདོད་པ་དང་། རྒྱུད་འཁྲུག་པའི་ལས་བྱེད་ཅིང་འཇུག་གོ ། མི་དང་དུད་འགྲོ་དང་ཡི་དྭགས་རྫུ་འཕྲུལ་ཆེ་བའི་རྟོག་དཔྱོད་ནི་ཤས་ཆེར་ཞུམ་ལ་ཀུན་ཏུ་དགའ་བའི་ཤས་ཆུང་བའི་རྣམ་པ་སོགས་སྦྱར་རོ། ། འདོད་ཁམས་ཀྱི་ལྷའི་རྟོག་དཔྱོད་ནི་ཤས་ཆེར་ཀུན་ཏུ་དགའ་བའི་རྣམ་པ་ཅན་སོགས་དྲུག་གོ །
བསམ་གཏན་དང་པོའི་ལྷའི་རྟོག་དཔྱོད་ནི་གཅིག་ཏུ་ཀུན་དུ་དགའ་བའི་རྣམ་པ་དང་། ནང་གི་སྡུག་པའི་འདུས་ཏེ་རེག་པ་དང་། བདེ་བས་བསྐྱོད་པ་དང་། ཡིད་བདེ་དང་ལྡན་པ་དང་། བདེ་བ་དང་མི་འབྲལ་བར་འདོད་པ་དང་། གཅིག་ཏུ་རྒྱུད་མི་འཁྲུག་པའི་ལས་བྱེད་དོ། ། གཞུང་གི་དོན་ལ་མཚན་ཉིད་སོ་སོར་བཤད་པ་དང་། བྱེད་ལས་ཐུན་མོང་དུ་བསྟན་པ་གཉིས་ལས། དང་པོའི་རྟོག་པ་ནི། མངོན་པར་མི་རྟོག་པའི་དུས་སུ་སེམས་པ་ལ་དང་མངོན་པར་རྟོག་པའི་དུས་སུ་ཡོན་ཏན་་་་་་བྱེ་དང་ཉེས་པ་འབྱེད་པའི་རྣམ་པ་ཅན་ཤེས་རབ་ལ་བརྟེན་ནས་འདི་ཅི་ཡིན་ཞེས་ཀུན་ཏུ་ཚོལ་བ་ཡིད་ཀྱི་རྣམ་འགྱུར་བརྗོད་པ་དང་འདྲ་བར་དོན་བརྗོད་པར་བྱེད་པ་སྟེ།
དེ་ནི་སེམས་ཀྱི་རྩིང་བསགས་པ་སྟེ།་་་་་ ཡེ་བྱེ་ དངོས་པོ་ཙམ་ཀུན་ཏུ་ཚོལ་བའི་རྣམ་པ་ཡིན་པས་སོ། ། དཔྱོད་པ་་་་་་ཡེ་ནི། སྔར་བཙལ་ཟིན་ལ་འདི་ནི་འདིའོ་ཞེས་སོ་སོར་རྟོག་པ་སྟེ་དེ་ཉིད་ཀྱིས་ན་སེམས་ཞིབ་པའོ། ། ལྷག་མ་སྔ་མ་ལྟར་ཏེ། འདི་དག་རེས་སེམས་པ་དང་སེམས་ལ་འདོགས་ཤིང་། རེས་ཤེས་རབ་དང་སེམས་ལའོ། ། འདི་དག་ནི། ཁྱད་པར་ནི། རྟོག་དང་དཔྱོད་པ་རྩིང་ཞིབ་ཉིད། །
ཅེས་པ་ཉིད་དོ། ། གཉིས་པ་ནི། རྟོག་དཔྱོད་དགེ་བས་བདེ་བ་ལ་རེག་པར་གནས་ཤིང་། མི་དགེ་བས་མི་གནས་པའམ་ཡང་ན་འཇུག་པར་བཤད་པ་ལྟར་རོ། ། དགེ་བ་དང་ཉོན་མོངས་ཅན་གྱི་བྱེད་ལས་སྤྱིར་བསྟན་པ་ནི་སྔར་གྱི་ཁོ་ནར་མ་ཟད་པས་ཡང་དགེ་བས་མ་དད་པ་དང་འདོད་་་་་་ཡེ་ཆགས་སོགས་ཇི་ལྟར་རིགས་པར་གནོན་པ་དང་། རྩ་བ་གཅོད་པས་སྤོང་བའོ། ། ཉོན་མོངས་པ་འདོད་ཆགས་སོགས་དང་ཉེ་བའི་ཉོན་མོངས་ཁྲོ་བ་སོགས་ནི་རང་གི་གཉེན་པོ་ཆགས་བྲལ་དང་བྱམས་པ་སོགས་ཀྱི་བར་དུ་གཅོད་དོ། ། འོ་ན་ཕན་ཚུན་གནོད་པ་བྱེད་ན་ཐར་པ་མི་སྲིད་དམ་ཞེ་ན། མཐར་དགེ་བ་སྟོབས་དང་ལྡན་པས་ཉོན་མོངས་ཅན་སླར་མི་སྐྱེ་བར་སྤངས་ཏེ་རྣམ་འགྲེལ་དུ། འཚེ་བ་མེད་དང་ཡང་དག་དོན། །
རང་བཞིན་ལ་ནི་ཕྱིན་ལོག་གིས། ། འབད་དུ་ཟིན་ཀྱང་མི་བཟློག་སྟེ། ། བློ་ནི་དེ་ཕྱོགས་འཛིན་ཕྱིར་རོ། ། ཞེས་གསུངས་སོ། ། སེམས་དང་ལྡན་མིན་གྱི་འདུ་བྱེད་ལ་སྤྱི་དོན་ལ་གསུམ་ལས། ངོ་བོ་ནི་འདུས་བྱས་ཀྱི་གནས་སྐབས་སེམས་དང་མཚུངས་ལྡན་ལྔས་མཚུངས་པར་མི་ལྡན་པ་སྟེ། གཟུགས་སེམས་སེམས་བྱུང་ལས་རྫས་གཞན་པ་ཡང་མ་ཡིན་ཞིང་ལྡོག་པ་དེ་ཉིད་ཀྱང་མ་ཡིན་པའོ། ། དེ་རྫས་གྲུབ་དགག་པ་ནི་བྱེ་བྲག་སྨྲ་བས་རྫས་གཞན་དུ་གྲུབ་པར་འདོད་པ་མི་འཐད་དེ། གསུམ་ལས་རྫས་གཞན་དུ་ཚད་མ་གསུམ་གྱིས་མ་གྲུབ་པའི་ཕྱིར་དང་། འདུས་བྱས་རྟག་པ་སོགས་སུ་ཐལ་བའི་ཕྱིར་རོ། །
གྲངས་དང་གོ་རིམ་དཔྱད་པ་ནི། བརྗོད་འདོད་ཙམ་ལས་མེད་དེ། ཡུལ་སོ་སོར་ཐོབ་པ་དང་ཕུང་པོ་ལ་དམིགས་པ་དང་སྐྱེ་མཆེད་སོ་སོར་དམིགས་པ་དང་མ་ཚོགས་པ་དང་མ་ཐོབ་པ་དང་མཚན་མ་དང་ཆུད་མི་ཟ་བ་སོགས་མང་དུ་བཤད་པ་མཐོང་ཞིང་། གནས་བཅུ་བསྟན་པའི་མདོར། མི་ལྡན་པའི་འདུ་བྱེད་བདུན་བརྒྱ་བཀའ་སྩལ་པས་དང་། ཕུང་པོ་ལྔ་པ་དང་མཛོད་སོགས་སུ། གྲངས་དང་གོ་རིམ་འདི་ལས་གཞན་དུ་བསྟན་པས་སོ། ། གཞུང་ལ་དབྱེ་བ་དང་སོ་སོའི་མཚན་ཉིད་གཉིས་ལས་དང་པོ་ནི། ཐོབ་ཅིང་རྙེད་པ་དང་ཞེས་སོ། ། གཉིས་པ་ལ་བརྒྱད་ལས།
འཕེལ་འགྲིབ་ལ་བཏགས་པའི་ཐོབ་པ་ནི་གནས་དགེ་མི་དགེ་ལུང་དུ་མ་བསྟན་པའི་ཆོས་རང་གི་མཚན་ཉིད་འཛིན་པ་རྣམས་ཀྱི་ངོ་བོ་འཕེལ་བ། ས་བོན་རྟས་པ་དང་། འགྲིབ་པ་དང་། དེ་མངོན་དུ་མ་གྱུར་ཀྱང་ནུས་པ་ཐོབ་པ་ཡང་བཏགས་པ་བསྟན་པ་སྤྱིར་ཐོབ་པ་དང་། སྔོན་་་་་་བྱེ་མ་ཐོབ་པའམ་ཉམས་པ་ལས་རྙེད་པ་དང་ཐོབ་་་་་་བྱེ་ནས་སྐད་ཅིག་གཉིས་པ་སོགས་རྒྱུན་དུ་ལྡན་པ་ཞེས་གདགས་ཏེ་མིང་་་་་་ཡེ་དུ་བྱའི་རྫས་གཞན་དུ་གྲུབ་པ་མེད་དོ། ། འོ་ན་་་་་་ཡེ་འཕེལ་པ་ཐོབ་པར་འཐད་མོད། འགྲིབ་པ་ཅི་ལྟར་ཐོབ་པ་ཡིན་ཞེ་ན། འགྲེལ་པར། དད་པ་སོགས་འཕེལ་བ་ཡོད་ན་ཆེན་པོ་ལྡན་ཅིང་། འགྲིབ་པ་ཡོད་ན་ཆུང་ངུ་ལྡན་པའོ་ཞེས་གསུངས་སོ། །
གཉིས་པ་ཤེས་རིག་འགགས་པ་ལ་བཏགས་པའི་སྙོམས་འཇུག་འབྲས་བུ་དང་བཅས་པ་ལ་གསུམ་ལས། དང་པོ་ལ་བདུན་ཏེ། གང་ཟག་དང་། ཁམས་དང་། ས་དང་། ཡིད་ལ་བྱེད་པ་དང་། གནས་སམ་དགག་བྱ་དང་། ངོ་བོ་ཉིད་དང་། བཏགས་པའོ། ། དང་པོ་ནི་སོ་སོ་སྐྱེ་བོ་གསུང་རབ་ལ་ཐོས་བསམ་མ་བྱས་པ།
ལོག་པས་ཚངས་པར་སྤྱོད་པ་ཚོལ་བ་ལ་ཞེན་པ་འདུ་ཤེས་ཕྱིན་ཅི་ལོག་པ་ཅན་ནོ། ། གཉིས་པ་ནི་དང་པོ་འདོད་པར་སྐྱེད་ཅིང་བསམ་གཏན་བཞིར་ཡང་མངོན་དུ་བྱེད་དོ། ། དེ་དག་ཀྱང་བསྡུ་བ་དང་པོར། ། གང་ཟག་ལས་ནི་སོ་སྐྱེའི་རྒྱུད་དུ་གཏོགས་པའོ། ། སྐྱེ་བ་ལས་ནི་དང་པོ་འདིར་སྐྱེད་ཅིང་། དེའི་འོག་ཏུ་གཟུགས་ཀྱི་ཁམས་སུ་བསམ་གཏན་བཞི་པ་ལ་འབྲས་བུ་ལས་མྱོང་བར་འགྱུར་རོ་ཞེས་བཤད་དོ། ། གཉི་ག་འདོད་དང་གཟུགས་རྟེན་ཅན། ། ཞེས་བར་མར་སྐྱེད་པར་ཡང་བཤད་དོ། ། གསུམ་པ་ནི་དགེ་རྒྱས་བསམ་གཏན་གསུམ་པའི་འདོད་ཆགས་དང་བྲལ་ལ་དེའི་སྟེང་མ་བཞི་པའི་འདོད་ཆགས་དང་མ་བྲལ་བའོ། ། བཞི་པ་ནི་འཁོར་བ་ལས་ངེས་པར་འབྱུང་བའི་འདུ་ཤེས་ཞེས་ཏེ་འདུ་ཤེས་མེད་པ་པའི་སེམས་ཅན་ལ་ཐར་པར་དང་སྙོམས་འཇུག་ལ་ཐར་པའི་ལམ་དུ་འདུ་ཤེས་པས་སོ། །
ལྔ་པ་ནི་སེམས་དང་སེམས་བྱུང་མི་བརྟན་པ་འཇུག་པའི་རྣམ་ཤེས་ཚོགས་དྲུག་སེམས་བྱུང་དང་བཅས་པ་སྟེ། སེམས་མེད་པའི་གནས་སྐབས་ལྔ་ན་རྒྱུན་ཆད་ཅིང་། སེམས་དང་བཅས་པའི་གནས་སྐབས་ན་ཡང་རེས་མེད་པའི་ཕྱིར་རོ། ། དྲུག་པ་ནི་འགོག་པ་སྟེ་སྙོམས་པར་འཇུག་པའི་སེམས་ཀྱིས་བྱས་ནས་དུས་གཞན་ལ་དགག་བྱ་དེ་མངོན་གྱུར་འབྱུང་བ་ལ་གནོད་ཅིང་། རྟེན་ཀུན་གཞིའི་གནས་སྐབས་ཀྱི་བྱེ་བྲག་ཚོགས་དྲུག་གི་ས་བོན་ལ་གནོད་པ་བྱས་པའོ། ། འོ་ན་བསྡུ་བར། ངོ་བོ་ཉིད་ལས་ནི་དགེ་བའོ་ཞེས་དང་། དེ་བཞིན་འདུ་ཤེས་མེད་སྙོམས་འཇུག ། བསམ་གཏན་ཐ་མར་འབྱུང་འདོད་པས། ། དགེ་བའོ་སྐྱེས་ནས་མྱོང་འགྱུར་ཉིད། །
ཅེས་བཤད་པས་ཀུན་གཞིའི་གནས་སྐབས་སུ་འགལ་ཏེ། དེ་དགེ་བ་མ་ཡིན་པས་སོ་ཞེ་ན། འཇུག་པ་དགེ་བ་དང་། ཞུགས་པ་ལུང་མ་བསྟན་ཡིན་པས་མི་འགལ་ལོ། ། བདུན་པ་ནི་རང་ཉིད་ཚོགས་དྲུག་གི་འདུ་ཤེས་མེད་པའམ། འབྲས་བུ་འདུ་ཤེས་མེད་པའི་ཆེད་དུ་སྙོམས་པར་འཇུག་པས་ན་དེ་སྐད་གདགས་ཏེ་མིང་འདི་བྱའོ། །

འགོག་པའི་སྙོམས་འཇུག་ལའང་དེ་ལྟར་བདུན་ལས། གང་ཟག་ནི་ཕྱིར་མི་འོང་ལུས་ཀྱིས་མངོན་དུ་བྱེད་པ་དང་དགྲ་བཅོམ་གཉི་གའི་ཆ་ལས་རྣམ་གྲོལ་དང་། ཀྱེ་རྒྱལ་བའི་སྲས་བྱང་ཆུབ་སེམས་དཔའ་ས་དྲུག་པ་ཡན་ཆད་འགོག་པ་ལ་སྙོམས་པར་འཇུག་ཅིང་། ས་བདུན་པ་ལ་སེམས་ཀྱི་སྐད་ཅིག་ལ་འགོག་པར་འཇུག་ཅིང་ལྡང་སྟེ་འགོག་པ་མངོན་སུམ་དུ་བྱས་པ་ཞེས་ནི་མི་བྱའོ་ཞེས་བཀའ་སྩལ་བ་དང་། མངོན་རྟོགས་རྒྱན་ལས། འགོག་དང་བཅས་པའི་སྙོམས་འཇུག་དགུར། ། ཞེས་དང་། འགོག་པའི་བར་དུ་མི་འདྲར་འགྲོ ། ཞེས་པས་རང་ཉིད་ཏིང་ངེ་འཛིན་གྱི་རྩལ་སྦྱང་ཞིང་སེམས་ཅན་གྱི་དོན་གྱི་ཆེད་དུ་བྱང་ཆུབ་སེམས་དཔའ་དང་རང་སངས་རྒྱས་དང་རྫོགས་པའི་སངས་རྒྱས་སོ། ། བླ་མ་ནི་ཚོགས་བདུན་འགགས་པ་ལ་འགོག་པའི་སྙོམས་འཇུག་ཏུ་བྱས་ན་སངས་རྒྱས་རྟག་ཏུ་འགོག་པ་ལ་བཞུགས་ཤིང་འདུ་ཤེས་དང་ཚོར་བ་རགས་པ་འགོག་པ་ལ་བྱེད་ན་འགོག་པ་ལ་རེས་འཇོག་མེད་དེ་དགག་བྱ་འདུ་ཤེས་དང་ཚོར་བ་རགས་པ་མེད་པའི་ཕྱིར་ཞེས་གསུང་ངོ་། ། འོན་ཀྱང་གཞན་སྣང་དུ་འགོག་པ་ལ་བཞུགས་པ་དང་བཞེངས་པའི་སྣང་བ་འབྱུང་བ་མི་འགལ་ལོ་ཞེས་བླ་མ་འགའ་་་་་་བླ་མ་དགོན་བསྟན་གསུང་ངོ་། །
རང་སངས་རྒྱས་ཁྱད་པར་ཅན་དང་གཉི་གའི་ཆ་ལས་རྣམ་གྲོལ་དག་ཐེག་ཆེན་གྱི་ལམ་དུ་ཞུགས་ན་ཚོགས་ལམ་ནས་འཇུག་ནུས་པའང་སྲིད་དོ། ། ཁམས་ནི་བསྡུ་བ་ཆེ་བར། སྐྱེ་བ་ལས་ནི་ཀུན་གཞིའི་རྣམ་ཤེས་རྣམ་པར་མ་བཞག་ན་ནི། དང་པོ་འདིར་སྐྱེད་ཅིང་དེའི་འོག་ཏུ་གཟུགས་ཀྱི་ཁམས་སུ་མངོན་དུ་བྱེད་དེ། མངོན་དུ་བྱེད་པ་དེ་ནི་གཟུགས་ལ་རག་ལས་པའི་ཕྱིར་རོ། ། ཀུན་གཞིའི་རྣམ་ཤེས་རྣམ་པར་གཞག་ན་ནི། མངོན་དུ་བྱེད་པ་ཐམས་ཅད་དུ་འགྲོ་བར་བལྟ་བར་བྱའོ་ཞེས་གསུངས་པ་ལྟར་མ་ཐོབ་བསྐྱེད་པ་མིའི་ནང་དུ་དང་། དེ་ནས་ཁམས་གསུམ་དུ་ཅི་རིགས་པར་མངོན་དུ་བྱེད་དོ། ། གཞུང་འདིར་དགོས་པ་མེད་པས་གཟུགས་མེད་དུ་མངོན་དུ་མི་བྱེད་པར་གསུངས་པ་ནི་ཀུན་གཞི་ཁས་མི་ལེན་པ་ཉན་ཐོས་སྡེ་པ་དང་བསྟུན་པའོ། ། ས་ནི་ཅི་ཡང་ཞེས་ཏེ།
ཅི་ཡང་མེད་པའི་ཉོན་མོངས་པ་དང་བྲལ་ཡང་སྲིད་རྩེ་ལས་གོང་དུ་མ་བསྐྱོད་པ་སོ་སོ་སྐྱེ་བོས་འཇུག་མི་ནུས་ཤིང་སྲིད་རྩེ་ལས་གྱེན་དུ་སྐྱོད་ཀྱང་ཤེས་རབ་ཀྱི་ཆ་ལས་རྣམ་གྲོལ་དང་རྒྱུན་ཞུགས་སོགས་ཀྱིས་མི་ནུས་པས་སོ། ། སྲིད་རྩེ་ལས་གྱེན་དུ་བསྐྱོད་པ་ཉིད་ནི་མཐོང་སྤང་སྤངས་ཤིང་སྒོམ་སྤང་ཅི་རིགས་པར་སྤངས་པས་ཏེ། དེ་ལ་འདོད་ཆགས་དང་བྲལ་བར་ནི་མ་ངེས་ཀྱི་དེའི་ས་པའོ། ། འདིར་གོང་མའི་འདོད་ཆགས་དང་མ་བྲལ་བ་མ་སྨོས་པ་ནི། སྲིད་རྩེ་ལས་འཇིག་རྟེན་ལས་འདས་པའི་ལམ་གྱིས་འདོད་ཆགས་དང་བྲལ་བའི་དགྲ་བཅོམ་པ་ཡང་འདི་ལ་འཇུག་པས་སོ། ། ཡིད་ལ་བྱེད་པ་ལ་དངོས་དང་ཞར་བྱུང་གཉིས་ལས། དང་པོ་ནི་ཞི་བར་ཞེས་ཏེ། འཕགས་པ་ཉན་ཐོས་རྣམས་འདུ་ཤེས་དང་ཚོར་བས་སྐྱོ་ནས། དེ་དག་ཞི་བ་མྱ་ངན་ལས་འདས་པ་དང་འདྲ་བའི་འགོག་པ་ལ་ཇི་སྲིད་འདོད་པར་གནས་ཞིང་དུས་གཞན་དུ་བསྡད་པར་བྱའོ་སྙམ་པའོ། ། གཉིས་པ་ནི་དེས་ན་འཕེན་པ་ཇི་ལྟ་བར་གཎ་ཌི་མི་རྡུང་གི་བར་རམ་ཞག་བདུན་དང་མགོན་པོ་བྱམས་པ་སངས་རྒྱས་ཀྱི་བར་སོགས་སུ་གནས་སོ། །
འདི་ལ་སྙོམས་པར་འཇུག་པ་པོ་འདོད་ཁམས་པ་ཡིན་པའི་ཕྱིར། ཁམས་ཟས་ཀྱིས་གནས་དགོས་པས་ཞག་བདུན་ལས་ལྷག་པ་མི་གནས་སོ་ཞེས་མཆིམས་གསུངས་པ་ནི་མི་འཐད་དེ། སའི་སྙིང་པོ་འཁོར་ལོ་བཅུ་པར་ལོ་དང་བསྐལ་པར་འགོག་པ་ལ་སྙོམ་པར་འཇུག་པར་བཀའ་རྩལ་པ་དང་། རྩེ་གཅིག་སེམས་མེད་ལ་དེ་མེད། ཅེས་པས་དེ་ལ་འཆི་བ་མེད་པས་སོ། ། ལངས་མ་ཐག་འཆི་སྟེ་ཁམས་ཟས་དང་བྲལ་བས་སོ་ཞེས་ཐོ་གསུང་མོད། ། ཁམས་ཟས་ལས་འདོད་ཆགས་དང་བྲལ་བ་འདི་ལ་སྙོམས་པར་འཇུག་གོ ། བྱང་ཆུབ་སེམས་དཔའ་ནི་ཞག་བདུན་པས་མང་པ་མི་འཇུག་སྟེ་་་་་་ཉི་མའི་སྙིང་པོའི་མདོར། བྱང་ཆུབ་སེམས་དཔའ་ནི་ཉི་མ་གཅིག་ནས་བདུན་གྱི་བར་དུ་སྙོམས་པར་འཇུག་སྟེ། དུས་རིང་མོ་ཞིག་ཏུ་སྙོམས་པར་ཞུགས་ན་བྱང་ཆུབ་སེམས་དཔའི་སྤྱོད་པ་ལས་དམན་པར་འགྱུར་རོ་ཞེས་གསུངས་སྐད་དེ་ཙམ་གྱིས་ཤེས་པར་ནུས་ཤིང་ཞི་བར་གནས་པར་མི་བཞེད་པས་སོ་ཞེས་ལ་ལ་གསུང་ངོ་། །
དགག་བྱ་ནི་བརྟན་པ་མ་ཡིན་པ་འཇུག་པའི་རྣམ་ཤེས་ཏེ། འདོད་པ་དང་གཟུགས་དང་གཟུགས་མེད་ཁམས་སུ་རིམ་པ་ལྟར་དྲུག་དང་བཞི་དང་གཅིག་གོ ། དམིགས་བསལ་བྱས་པ་མ་གཏོགས་པ་དུས་རྟག་ཏུ་འབྱུང་བའི་ཕྱིར་བརྟན་པ་ཀུན་གཞི་དང་ཉོན་མོངས་པ་ཅན་གྱི་ཡིད་གཉིས་ལས་ཁ་ཅིག་སྟེ་ཉོན་ཡིད་དོ། ། དགྲ་བཅོམ་པ་ནི་ཉོན་ཡིད་སྔར་སྤངས་པས་ཚོགས་དྲུག་ཉིད་དོ། འདི་དག་ནི་རང་གི་གནས་འགོག་པ་སྟེ་ཤིང་སྡོང་གི་འབུ་དང་འདྲའོ། ། འདུ་ཤེས་མེད་པའི་སྙོམས་འཇུག་ལ་ཉོན་ཡིད་མི་འགོག་ཅིང་། འདི་ལ་འགོག་པ་ནི་སྔ་མ་ལ་སོ་སོའི་སྐྱེ་བོ་འཇུག་པས་ཉོན་ཡིད་དགག་མི་ནུས་ལ། འདི་ལ་འཕགས་པས་ནུས་པའི་ཕྱིར་རོ། ། ངོ་བོ་ཉིད་ལ་དངོས་དང་། དོགས་སྤོང་དང་།
རང་བཞིན་དཔྱད་པ་གསུམ་ལས། དང་པོ་ནི་འགོག་པ་སྟེ་སྙོམས་པར་འཇུག་པའི་སེམས་ཀྱིས་བྱས་པའི་ཀུན་གཞིའི་གནས་སྐབས་ཚོགས་བདུན་གྱི་ས་བོན་ལ་གནོད་པ་བྱས་པས་མི་སྐྱེ་བའོ། ། གཉིས་པ་ནི་ཅི་ལྟར་འགགས་ནས་རིང་དུ་ལོན་པའི་སེམས་ལས་སེམས་སྐྱེ་ཞེ་ན། བྱེ་བྲག་ཏུ་སྨྲ་བ་ན་རེ། འདས་པ་ཡང་ཡོད་པའི་ཕྱིར་ཟེར་ཏེ་དུས་གསུམ་རྫས་སུ་གྲུབ་པ་དེ་ནི་ཟད་བྱེད་པ་ལ་བསླན་པར་བྱའོ། ། བཙུན་པ་དབྱིག་བཤེས་ནི་སྙོམས་འཇུག་གཉིས་ཀའང་ཡིད་ཤེས་མི་གསལ་བ་ཁོ་ནས་སེམས་དང་བཅས་པར་འཆད་དོ། ། མདོ་སྡེ་པ་འགའ་ཞིག་གཟུགས་མེད་པ་ནས་ཁམས་འོག་མ་གཉིས་སུ་སྐྱེ་བ་ན་སེམས་ལས་གཟུགས་སྐྱེ་བ་ལྟར་འདིར་ཡང་དབང་པོ་དང་བཅས་པའི་ལུས་ལས་སེམས་སྐྱེ་སྟེ། སེམས་དང་དབང་པོ་དང་བཅས་པའི་ལུས་ནི་ཕན་ཚུན་ས་བོན་ཡིན་པས་སོ་ཞེས་སྨྲའོ། ། ལུས་སེམས་ཀྱི་རྒྱུར་འདོད་པ་དེ་ནི་འཇིག་རྟེན་རྒྱང་པན་པ་ལ་བསླན་པར་བྱའོ། ། འདིར་ནི་རྒྱུ་རྐྱེན་ཀུན་གཞིའི་ས་བོན་དང་།
དེ་མ་ཐག་རྐྱེན་སེམས་གཞན་གྱིས་བར་དུ་མ་ཆོད་པ་སྙོམས་པར་འཇུག་ཁའི་སེམས་ལས་སྐྱེའོ་ཞེས་འགྲེལ་པར་གསུང་བར་འགྱུར་རོ། ། གསུམ་པ་ནི་འདིའི་རྣམ་སྨིན་སྲིད་རྩེ་ཕུང་པོ་བཞི་ཡིན་པས་ཟག་བཅས་སོ་ཞེས་མཛོད་འགྲེལ་དུའོ། ། མཉམ་པར་བཞག་པའི་སའི་བསྡུ་བར། འགོག་པའི་སྙོམས་འཇུག་ནི་ཟག་མེད་དུ་བརྗོད་པར་བྱ་སྟེ། ཉོན་མོངས་པ་དང་བྲལ་བ་དང་། ཉོན་མོངས་པ་དང་མཚུངས་པར་མི་ལྡན་པ་དང་། ཉོན་མོངས་པ་ལ་དམིགས་པ་མ་ཡིན་པ་དང་། ཉོན་མོངས་ཀྱིས་མ་བསྐྱེད་པའི་ཕྱིར་རོ་ཞེས་ཀྱང་གསུང་ངོ་། ། འདིར་ཡང་འཇིག་རྟེན་ལས་འདས་པར་འཆད་དེ། དེ་དག་ནི་གྲུབ་མཐའ་ཐ་དད་ཡིན་པས་མི་འགལ་ལོ། །
བཏགས་པས་བསྟན་པ་ནི། འདུ་ཤེས་དང་ཚོར་བ་འགོག་པའི་ཆེད་དུ་སྙོམས་པར་འཇུག་པས་ན་དེ་ཞེས་གདགས་ཀྱི་རྫས་གཞན་མེད་དོ། ། སྙོམ་པར་འཇུག་པ་འདི་གཉིས་ནི། བསྡུ་བར། ཡོངས་སུ་ཉམས་ཤིང་མྱུར་བ་ཡང་སླར་སྐྱེད་མི་ནུས་པས་ཆུང་ངུར་བསྒོམས་པ་དང་། ཉམས་ཀྱང་མྱུར་བར་སྐྱེད་ནུས་པ་འབྲིང་དུ་དང་། ཡེ་མི་ཉམས་པ་ཆེར་བསྒོམས་པ་སྟེ་གསུམ་གསུམ་དུ་གསུངས་སོ། ། འདུ་ཤེས་མེད་པ་ལ་བཞི་ལས། ས་དང་གང་ཟག་ནི་འདུ་ཤེས་མེད་པའི་ལྷ་འབྲས་བུ་ཆེའི་བྱེ་བྲག་ཚོགས་ལས་གུད་པའི་ནང་དུ་སྐྱེས་པའི་ཞེས་པས་བསམ་གཏན་བཞི་པར་བསྟན་ཏོ། ། གནས་ནི་སེམས་དང་ཞེས་སོ། །
ངོ་བོ་ནི་འགོག་པ་སྟེ་སྐྱེས་མ་ཐག་དུས་ཅུང་ཟད་ཅིག་འཇུག་པའི་རྣམ་ཤེས་འབྱུང་ཞིང་། དེ་ནས་རྩོལ་བ་མེད་པར་སྔོན་སྙོམ་འཇུག་བསྒོམས་པའི་སྟོབས་ཀྱིས་རིམ་གྱིས་སྲབ་པ་བས་ཀྱང་ཆེས་སྲབ་པར་གྱུར་ནས་ཤིང་སྲིན་ལྟར་རང་གི་གནས་ཀྱི་རིགས་བསྐྱེད་པའི་ས་བོན་ལ་གནོད་པ་བྱས་པའོ། ། འདི་ནི་འདུ་ཤེས་མེད་པའི་སྙོམས་འཇུག་གིས་འཕངས་པས་དེའི་རྣམ་སྨིན་ཏེ། འཆི་འཕོ་བ་ན་འདུ་ཤེས་སྐྱེ་ཞིང་ཐར་པ་ལ་སྐུར་འདེབས་ཀྱི་ལོག་ལྟ་སྐྱེ་བས་ལྷ་ཚེ་རིང་པོ་ཞེས་བྱ་བ་མི་ཁོམ་པའི་གནས་སོ། ། གནས་པ་ལ་བཏགས་པའི་སྲོག་གི་དབང་པོའི་གནས་ནི། གནས་པ་པོའི་འདུ་བྱེད་ཀུན་གཞིའི་རྣམ་ཤེས་སྔོན་དུ་འགྲོ་བ་རྣམས་ཡིན་ཅིང་། ངོ་བོ་ནི་རིས་མཐུན་པ་ཚེ་ཅིག་གི་ཕུང་པོའི་རྒྱུན་དུ་སྔོན་སྐྱེ་བ་སྔ་མར་བྱས་པའི་ལས་བསོད་ནམས་སོགས་གསུམ་གྱིས་འཕངས་པའི་ལོ་བརྒྱའམ་སྟོང་ལ་སོགས་སུ་གནས་པའི་དུས་ངེས་པ་ལ་གདགས་པ་ནི་ཚེ་ཞེས་གདགས་ཀྱི། སྲོག་ནི་ཚེ་ཡིན་དྲོད་དང་ནི། ། རྣམ་ཤེས་རྟེན་གང་ཡིན་པ་འོ། ། ཞེས་པའི་རྫས་གཞན་མེད་དོ། །
འདྲ་བ་ལ་བཏགས་པ་རིས་ཏེ། ཚོགས་མཐུན་པ་སྐལ་བ་མཉམ་པའི་གནས་ནི་སེམས་ཅན་གྱི་རིས་དེ་དང་དེར་སེམས་ཅན་རྣམ་པ་དུ་མ་དེ་དང་དེ་རྣམས་ཀྱི་ཞེས་པའོ། ། ངོ་བོ་ནི་ལུས་བདག་ཉིད་ཀྱི་དངོས་པོར་ཉེར་ལེན་གྱི་ཕུང་པོ་ལྔའམ་བཞི་འདྲ་བ་རྣམ་པ་གཅིག་པའོ། ། དེ་ཡང་་་་་་བསྡུ་བར་སྐྱེ་བ་དང་རང་བཞིན་དང་བཟོའི་ལས་རིས་མཐུན་པ་གསུམ་མོ། ། མཚན་ཉིད་ལ་བཏགས་པའི་སྐྱེ་བ་སོགས་བཞི་ལ། བྱེ་བྲག་སྨྲ་བས་སྐྱེ་བ་སོགས་བཞི་དང་སྐྱེ་བའི་སྐྱེ་བ་སོགས་རྗེས་སུ་མཐུན་པའི་མཚན་ཉིད་བཞི་སྟེ་བརྒྱད་དོ། ། དེ་ལ་དུས་གསུམ་རང་ས་ན་རྫས་སུ་ཡོད་པ་ལས། དེ་ཆོས་བརྒྱད་དང་གཅིག་ལ་འཇུག ། ཅེས་པས་སྐྱེ་བས་འདུས་བྱས་དང་རང་མ་གཏོགས་པའི་མཚན་ཉིད་བདུན་ཏེ་བརྒྱད་མ་འོངས་པ་ནས་དེ་ལྟར་དུ་འདྲེན་པར་བྱེད་ལ། སྐྱེ་བའི་སྐྱེ་བས་སྐྱེད་པར་བྱེད་དོ། །
དེ་བཞིན་དུ་རྒ་བས་རང་མིན་པ་བརྒྱད་རྙིང་པར་བྱེད་ཅིང་། དེ་ནི་རྒ་བའི་རྒ་བས་སོ། ། གནས་པ་དང་མི་རྟག་པ་ལ་ཡང་སྦྱར་རོ། ། དེ་ལྟར་དུས་གསུམ་རྫས་སུ་ཡོད་པར་སྨྲ་བའི་ཕྱིར་ཐམས་ཅད་ཡོད་སྨྲ་ཏེ། དེ་ལ་དངོས་པོ་གཞན་དུ་འགྱུར་བ་ཙམ་ཆོས་སྐྱོབ་ཀྱི་ལུགས་དང་། མཚན་ཉིད་གཞན་དུ་འགྱུར་བ་དབྱངས་སྒྲོག་གི་དང་། གནས་སྐབས་གཞན་དུ་འགྱུར་བ་དབྱིག་བཤེས་ཀྱི་དང་། ཆོས་དུས་གསུམ་དུ་འཇུག་པ་ན་སྔ་ཕྱི་ལ་ལྟོས་ནས་གཞན་དག་དང་གཞན་དུ་འགྱུར་བ་སངས་རྒྱས་ལྷའི་ལུགས་ཏེ་བཞིའོ། ། དེའི་གསུམ་པ་བཟང་ཞིང་བྱ་བ་མི་བྱེད་པ་ན་འོངས་པ་དང་བྱེད་པའི་ཚེ་ད་ལྟར་བ་དང་བྱས་ནས་འགགས་པ་ན་འདས་པ་ཞེས་བྱ་བས་དུས་གསུམ་དུ་འཇོག་སྟེ། རྣམ་བཞི་དངོས་དང་མཚན་ཉིད་དང་། །
གནས་སྐབས་གཞན་གཞན་འགྱུར་ཞེས་བྱ། ། གསུམ་པ་བཟང་སྟེ་བྱ་བ་ཡིས། ། དུས་རྣམས་རྣམ་བཞག་ཅེའོ། ། དེ་ལྟར་ན་འདས་མ་འོངས་ཀྱིས་ཀྱང་བྱ་བ་བྱེད་པར་འགྱུར་ཏེ། བྱེད་པའི་དངོས་པོ་མ་ཚང་བ་མེད་པའི་ཕྱིར་ན་གེགས་བྱེད་པ་མེད་པས་ན་སྟེ། གེགས་བྱེད་པ་སུ་ཞེས་བཤད་དོ། ། རྣམ་པར་ཕྱེ་སྟེ་སྨྲ་བའི་སྡེ་པ་ན་རེ། ད་ལྟར་བ་དང་འབྲས་བུ་བསྐྱེད་མ་ཟིན་པའི་འདས་པ་ནི་ཡོད་ཅིང་། མ་འོངས་པ་དང་འབྲས་བུ་བསྐྱེད་ཟིན་པའི་འདས་པ་ནི་མེད་དོ་ཞེས་སྨྲའོ། ། དེ་ལའང་འདས་པ་ཁ་ཅིག་གིས་བྱ་བ་བྱེད་པར་ཐལ་བའི་སྐྱོན་ཡོད་དོ།
དེས་ན་མདོ་སྡེ་པའི་ལུགས་མཛོད་འགྲེལ་དུ། ། སྔོན་མེད་ལས་བྱུང་སྐྱེ་བ་སྟེ། ། རྒྱུན་གནས་དེ་ཆད་འཇིག་པ་ཡིན། ། རྒྱུན་གྱི་སྔ་ཕྱིའི་བྱེ་བྲག་ནི། ། གནས་པ་གཞན་དུ་འགྱུར་བར་འདོད། ། ཅེས་བཀོད་པ་དང་མཐུན་པར་བྱའོ། ། འདིར་ནི་འདུ་བྱེད་ཙམ་གྱི་སྐྱེ་བ་སོགས་མི་འཆད་ཀྱི་སེམས་ཅན་ཀྱི་རྒྱུད་ཀྱིས་བསྡུས་པ་ཁོ་ནའི་འཆད་ཅིང་། དེས་མཚོན་ནས་གཞན་གྱིའང་ཤེས་པར་བྱའོ། ། དེ་ལ་སྐྱེ་བའི་གནས་ནི་རིས་མཐུན་པའི་འདུ་བྱེད་རྣམས་ཏེ། ནང་གི་འདུ་བྱེད་རྣམས་སྐྱེ་བ་དང་རྒ་བ་སོགས་ཀྱིས་ཕྱེ་ཞིང་།
ཕྱི་རོལ་གྱི་གཟུགས་སོགས་འཇིག་པ་དང་འཆག་པས་ཕྱེ་བས་སོ། ། ངོ་བོ་ནི་རྒྱུན་ཞེས་སེང་གེའི་ལྟ་སྟངས་ཀྱིས་སྦྱར་ནས་མ་བྱུང་བ་ལས་བྱུང་བས་ཏེ། འདིར་ཡོད་པ་སྐྱེ་བ་སེལ་ཏོ། ། བསྡུ་བར་ནི་ད་ལྟར་བྱུང་བའི་སྐབས་ལ་འདོགས་ཤིང་། སྐད་ཅིག་གི་དང་ཉིང་མཚམས་སྦྱོར་བའི་དང་གནས་སྐབས་ཀྱི་སྐྱེ་བར་དབྱེ་བ་གསུངས་སོ། ། རྒ་བའི་གནས་ནི་འདྲ་ཞིང་། ངོ་བོ་རྒྱུན་གཞན་དུ་འགྱུར་བ་མངལ་དུ་ནུར་ནུར་པོ་སོགས་དང་་་་་་ཡིད་ཀྱི་སར་བཙས་པ་ལ་བྱིས་པའི་དུས་འགྲོ་བ་དང་རྩེ་མི་ནུས་པའི་བར་དང་། གཞོན་ནུའི་དུས་དེ་ནུས་པ་དང་། ལང་ཚོའི་དུས་འདོད་པ་སྤྱོད་ནུས་ནས་ལོ་སུམ་བཅུའི་བར་དང་། དར་ལ་བབ་པ་དེ་ནས་ལྔ་བཅུའི་བར་དང་།
རྒས་པ་དེ་ནས་བདུན་བཅུའི་བར་དང་། འཁོགས་པ་དེ་མན་ཆད་དུ་ཡིད་ཀྱི་སར་བཤད་དོ། ། འདི་སྔ་ཕྱིའི་གནས་སྐབས་ལ་བཏགས་ཤིང་། གཞན་དུ་འགྱུར་བ་དང་ཉེ་བར་སྤྱད་པའི་རྒ་བར་དབྱེ་བ་བསྡུ་བར་རོ། ། རྒྱུན་མི་འཇིག་པ་ནི་སྐྱེ་ནས་མ་ཤིའི་བར་ཏེ། སྐད་ཅིག་གཅིག་ལ་ཡང་མི་བྱ་ཞིང་དོན་གཞན་ཡང་མེད་དོ། ། འདི་སྐྱེ་བའི་སྐབས་ཉིད་ལ་འདོགས་ཤིང་སྐད་ཅིག་དང་རྒྱུན་དང་ལུགས་གནས་པ་གསུམ་དུ་ཕྱེའོ། ། རྒྱུན་འཇིག་པ་ནི། འཆི་བ་སྟེ་དེ་ལྟར་སྐྱེ་བ་སོགས་ནི་འདིར་སྐད་ཅིག་ལ་མི་བྱ་ཡི། རྒྱུན་ལ་བྱ་བར་བསྟན་ཏོ། །
འདི་ཡང་སྐྱེས་ནས་ཞིག་པའི་གནས་སྐབས་ལ་འདོགས་ཤིང་། འཇིག་པའི་དང་འགྱུར་བའི་དང་འབྲལ་བའི་མི་རྟག་པ་གསུམ་དུ་དབྱེ་བའོ། ། ཐ་སྙད་ལ་བཏགས་པའི་ཚོགས་གསུམ་ལ་དང་པོ་ནི། ཆོས་རྣམས་ཀྱི་ངོ་བོ་ཉིད་མིག་རྣ་བ་ཞེས་སོགས་ཆོས་ཀྱི་ངོ་བོ་དང་། ལྷ་མི་ཅེས་སོགས་གང་ཟག་གི་ངོ་བོའི་ཚིག་བླ་དྭགས། དངོས་པོ་ཙམ་བརྗོད་བྱ་མ་ཡིན་པ་ལ་བརྗོད་བྱར་ཞེན་པས་སྒྲོ་བཏགས་པ་ལ་མིང་། བརྗོད་བྱ་དང་རྗོད་བྱེད་ལ་བློ་གཞོལ་བར་བྱེད་པའི་ཚོགས་ཡིག་གེ་འདུས་པར་གདགས་སོ། ། འདི་ནི་བརྡས་ཐ་སྙད་འདོགས་པའི་གནས་སྐབས་ལ་འདོགས་ཤིང་། གྲགས་པ་དང་། མ་གྲགས་པ་དང་།
ཉེ་བར་འདོགས་པ་དང་། ཡང་དག་པའི་དངོས་པོ་ཅན་བཞིར་དབྱེ་བའོ། ། ཆོས་རྣམས་ཀྱི་ཁྱད་པར་མི་རྟག་པ་སོགས་ཀྱི་ཚིག་བླ་དགས་སྒྲོ་བཏགས་ཀྱི་ཚིག་འདུ་བྱེད་ཐམས་ཅད་མི་རྟག་གོ ། མྱ་ངན་ལས་འདས་པ་ནི་སྡུག་བསྔལ་ཞི་བའོ་ཞེས་སོགས་ཏེ་འཇིག་རྟེན་པའི་ཚིག་ལས་འབྱེད་དོ། ། དེ་ལྟར་མིང་ཚིག་གཉིས་ཀྱི་གནས་ཡི་གེ་རྣམས་ཏེ། ངོ་བོ་ཚིག་བླ་དྭགས་ཀྱི་བདག་ཉིད་དོ་ཅེའོ། ། དེ་རྣམས་ཚོགས་པ་ལ་དེ་གཉིས་སུ་འདོགས་པས་མིང་ཚིག་དེ་གཉི་གའི་གནས་སྐབས་ཨ་ཨི་ཨུ་ཞེས་སོགས་རྣམས་ལའོ། ། ཚོགས་ནི་སྒྲའི་རྡུལ་ཕྲན་འདུས་པས་སོ། ། འདིའི་གནས་ནི་ཨ་ཨི་སོགས་རྣམས་ཏེ། ངོ་བོ་ནི་མིང་ཚིག་གི་རྟེན་ནོ། །
འཇིག་རྟེན་པའི་ཐ་སྙད་ཀྱི་ལམ་རྣམས་ངོ་བོ་དང་ཁྱད་པར་དང་དེ་གཉི་ག་སྟེ། འདི་ཙམ་དུ་ཐམས་ཅད་ཟད་པས་ཚོགས་གསུམ་པོ་འདི་རྣམ་པར་བཞག་སྟེ། ཐ་སྙད་ཀྱི་ངོ་བོ་ཚིག་བླ་དགས་གཉིས་དང་། དེའི་རྟེན་གསལ་བར་བྱ་བའི་ཆེད་དུ་གསལ་བྱེད་ཀྱི་ཚོགས་སོ། ། ཡི་གེའི་སྐད་དོན་བྱ་ཉྫ་ན་ཞེས་པ་ནི་དྲང་པོར་བསྒྱུར་ན་གསལ་བྱེད་ཅེས་པར་འགྱུར་ལ། དེའི་མིང་དོན་ནི་མིང་དང་ཚིག་དེ་གཉིས་ག་གསལ་ཞེས་སོ། ། བརྣ་ཞེས་པ་བསྒྱུར་བའི་བརྗོད་པ་ཡང་ཡི་གེ་དེ་ཉིད་དེ། མིང་དང་ཚིག་གི་གནས་སུ་གྱུར་པས་དོན་ཡང་ཞེས་སོ། ། ཨཀྵ་ར་ཞེས་པ་བསྒྱུར་བའི་ཡི་གེ་ནི། འགྱུར་མེད་དེ།
རྣམ་གྲངས་ཞེས་ཏེ། དཔེར་ན་མིག་ནི་མིག་ཅེས་པ་དེ་ལས་གཞན་པའི་རྣམ་གྲངས་ཁྲིད་བྱེད་སོགས་ཀྱིས་ཀྱང་གོ་བ་ལྟར་ཨ་ཨི་ཞེས་སོགས་ཡི་གེ་རྣམས་སྒྲ་དེ་ཉིད་མ་གཏོགས་པ་གཞན་གང་ཡང་དེ་རྣམས་ཀྱི་རྣམ་གྲངས་སུ་མི་འགྱུར་རོ། ། དབྱངས་ཀྱི་དང་པོ་ཞེས་སོགས་སྡེའི་ཚོགས་ཀྱི་ནང་ཚན་བརྗོད་པས་ཀྱང་གྲངས་ཀྱི་རིམ་པ་གོ་ཡི། སྒྲའི་གདངས་མི་གོ་ཞིང་ཡི་གེའི་ངོ་བོ་ནི་སྒྲའི་གདངས་ཡིན་པས་སོ། ། དེ་བསྡུ་བར་གསུངས་པ། ཡི་གེ་ལ་བརྟེན་པ་ནི་སྒྲ་ཙམ་རིག་པར་བྱེད་ཀྱི་དོན་འགའ་ཡང་རིག་པར་མི་བྱེད་དོ་ཞེས་སོ། ། འགྲེལ་ཏིག་དག་ཏུ་ཡང་། ། འགྱུར་མེད་རྣམས་ནི་ངག་གི་རྣམ་པར་རིག་བྱེད་ཀྱི་རང་བཞིན་རྣམས་ཏེ་འཇིག་རྟེན་དུ་གྲགས་སོ་ཞེའོ། ། མ་ཐོབ་པ་ལ་བཏགས་པའི་སོ་སོ་སྐྱེ་བོ་ནི་ཆོས་གང་ལྡན་པ་ལས་སོ་སོ་སྐྱེ་བོའི་གང་ཟག་ཏུ་བརྗོད་པ་དེ་ཡིན་ཞིང་། སྡིག་པའི་ཆོས་རྣམས་ལས་རིང་དུ་སོང་བས་འཕགས་པ་སྟེ།
དེའི་ཆོས་མཐོང་བ་དང་སྒོམ་པ་དང་མི་སློབ་པའི་ལམ་གྱིས་བསྡུས་པའི་ཟག་མེད་ནི་འདིའི་གནས་སོ། ། དེ་རྣམས་མ་ཐོབ་པ་ནི། ངོ་བོའི་དབྱེ་ན་ཁམས་གསུམ་གྱི་སོ་སོ་སྐྱེ་བོ་གསུམ་མོ། ། བརྒྱད་པ་རྒྱུ་འབྲས་ཀྱི་གནས་སྐབས་ལ་བཏགས་པའི་ཆ་མཐུན་དགུ་ལ། འདི་རྣམས་ཕལ་ཆེར་གྱི་གནས་ནི་རྒྱུ་དང་འབྲས་བུ་ཡིན་ཞིང་། དེ་ཡང་འདུ་བྱས་ཐམས་ཅད་ཏེ། དེ་ལས་གཞན་འབྱུང་བས་རྒྱུ་དང་། དེ་གཞན་ལས་བྱུང་བས་འབྲས་བུའོ། ། ངོ་བོ་ཉིད་ནི་རིམ་པར་འབྱུང་ངོ་། ། འཇུག་པ་ནི་སྐད་ཅིག་གཅིག་ལ་དེ་མེད་པས་རྒྱུན་ཏེ།
བར་ཆད་པ་ལ་དེ་མེད་པས་མི་འཆད་པའོ། ། བསྡུ་བར། སྐད་ཅིག་གཅིག་ནས་གཅིག་ཏུ་དང་སྐྱེ་བ་དང་ཀུན་ནས་ཉོན་མོངས་པ་དང་རྣམ་བྱང་གཅིག་ནས་གཅིག་ཏུ་འཇུག་པར་ཕྱེའོ། ། རྒྱུ་སོ་སོ་ལ་འབྲས་བུ་སོ་སོར་ངེས་པ་ནི་འབྲས་བུ་ཐ་དད་ཀྱི་རྒྱུ་ཡང་ཐ་དད་པ་སྟེ། འབྲས་བུ་འདོད་པའི་རྒྱུ་ནི་དགེ་བའོ། ། མི་དགེ་བའི་འབྲས་བུ་ནི་མི་འདོད་པའོ་ཞེས་སོགས་སོ། ། མཚན་ཉིད་དང་རྒྱུ་དང་འབྲས་བུ་སོ་སོར་ངེས་པར་དབྱེའོ། ། འབྱོར་འབྲེལ་པའང་རིགས་པ་ནི། རྒྱུ་འབྲས་ཆོས་ཉིད་ཀྱི་རིགས་པ་ལས་རྗེས་སུ་མཐུན་པ་གང་། རྒྱུ་དེ་དང་དེའི་འབྲས་བུར་དེ་དང་དེ་འོས་པ།
སྦྱིན་པའི་འབྲས་བུ་ལོངས་སྤྱོད་དང་ཐོས་པའི་ཤེས་རབ་སོགས་ཏེ། འདུས་པའི་དང་ཐབས་ཀྱི་དང་རིགས་པའི་ཚུལ་གྱིས་བྱ་བ་བྱེད་པའི་སྦྱོར་བར་དབྱེའོ། ། མགྱོགས་པ་ནི། མྱུར་ཞིང་སྐྱེན་པར་འབྱུང་བ་སྟེ། འདུ་བྱེད་ཀྱི་དང་སྐྱེས་བུ་བྱེད་པའི་དང་རྫུ་འཕྲུལ་གྱི་མགྱོགས་པར་དབྱེའོ། ། གོ་རིམ་ནི་རེ་རེ་ནས་རྗེས་སུ་དང་རྗེས་སུ་འབྱུང་གི་ཅིག་ཆར་མི་འབྱུང་བ་སྟེ། སྐད་ཅིག་འཇུག་པའི་དང་ལུས་འཇུག་པའི་དང་བྱ་བ་སྒྲུབ་པ་འཇུག་པའི་གོ་རིམ་དུ་དབྱེའོ།་་་་་ མཛོད་འགྲེལ་ ། འོང་པ་དང་འགྲོ་བ་དང་འོང་པར་འགྱུར་བས་སམ་མི་རྟག་ཉིད་ཀྱིས་ཟ་བས་དུས་ཞེས་བྱ་ཞིང་། དེ་ནི།
རྒྱུ་འབྲས་རྒྱུན་དུ་འབྱུང་བ་ན། འབྲས་བུ་རྒྱུ་རྣམས་སྤྱད་ཟིན་དང་། ། དེ་བཞིན་མ་དཔྱད་གཞན་ཡིན་ནོ། ། ཞེས་དབུས་མཐར་འབྱུང་བ་ལྟར་དུས་གསུམ་དུ་གདགས་ཀྱི། བྱེ་བྲག་སྨྲ་བ་དང་ཟད་བྱེད་པ་ལྟར་རྫས་གྲུབ་དང་། བྱེ་བྲག་པ་ལ་སོགས་པའི་ལྟར། དུས་ཀྱིས་སྐྱེ་རྒུ་སྡུད་པར་བྱེད། ། དུས་ཀྱིས་འབྱུང་བ་སྨིན་པར་བྱེད། ། དུས་ཀྱིས་གཉིད་ལོག་སད་པར་བྱེད། ། དུས་ནི་འདའ་བ་དཀའ་བ་ཡིན། །
ཞེས་རྟག་པ་མེད་པའོ། ། དབྱེ་ན་གསུམ་སྟེ་སླའོ། ། ཕྱོགས་ནི་ཉི་མ་འཆར་བ་ཤར་དང་ནུབ་པ་ནུབ་དང་ཤར་དུ་ཕྱོགས་པའི་གཡས་ལྷོ་དང་དེའི་གཡོན་བྱང་ཞེས་དང་། ཕྱོགས་བཅུ་ནི་མཚམས་བཞི་དང་བཅས་པ་སྟེ། དེ་རྣམས་ན་གཟུགས་ཀྱི་རྒྱུ་འབྲས་ཡོད་པ་ཕྱོགས་ལ་ཁྱབ་པའོ། ། སྟེང་གི་དང་འོག་གི་དང་ཐད་ཀའི་ཡུལ་དུ་དབྱེའོ། ། གྲངས་ཀྱི་གནས་ནི་འདུ་བྱེད་རྣམས་ཏེ། ངོ་བོ་ནི་ཐ་མི་དད་པ་གཅིག་པུ་ལ་མེད་པས་ན་སོ་སོ་ཐ་དད་པ་དང་། དབྱེ་བ་ནི་གཅིག་གི་དང་གཉིས་ཀྱི་དང་མང་པོའི་གྲངས་སོ། ། ཚོགས་པ་ནི་རྒྱུ་ཁོ་ན་འབྲས་བུ་སྟེ་དེའི་རྐྱེན་རྣམས་ལ་བརྟེན་ནས་འདུས་པ་ནི་ངོ་བོ་སྟེ།
འདུས་པའི་དང་དོན་གཅིག་གི་དང་ཡོངས་སུ་རྫོགས་པའི་ཚོགས་པའོ།། ༈ །རྣམ་པར་ཤེས་པའི་ཕུང་པོའི་རྣམ་གཞག་ལ། རྣམ་གྲངས་ཀྱིས་མདོར་བསྟན་པ་དང་། དེ་རྒྱས་པར་བཤད་པ་གཉིས་ལས། དང་པོ་ནི། སེམས་ཡིད་རྣམ་ཤེས་ནི་རྣམ་ཤེས་ཕུང་པོ་དེ་ཡིན་ཏེ། དེ་ལ་དོན་གསང་དུ་བཤད་པ་ཉན་ཐོས་ཀྱི་ཐེག་པར། འདི་གསུམ་ཅར་རྣམ་ཤེས་དྲུག་ཁོ་ནའི་མིང་དུ་སྦྱར་ནས་ངེས་ཚིག་གི་དབྱེ་བས་འབྱེད་པས་སམ། བསགས་པས་ན་སེམས་དང་། ཤེས་པས་ན་ཡིད་དང་།
རྣམ་པར་ཤེས་པས་ན་རྣམ་ཤེས་སོ། ། དུས་ཀྱི་དབྱེ་བས་མ་འོངས་པ་སེམས་དང་། འདས་པ་ཡིད། ད་ལྟར་བྱུང་བ་རྣམ་ཤེས་སོ། ། ཡང་ན་བསྟན་པའི་དབྱེ་བས་ཁམས་བསྟན་པ་ན་སེམས་ཀྱི་ཁམས་བདུན་ཞེས་དང་། སྐྱེ་མཆེད་བསྟན་པ་ན་ཡིད་ཀྱི་སྐྱེ་མཆེད་དང་། ཕུང་པོ་བསྟན་པ་ན་རྣམ་ཤེས་ཀྱི་ཕུང་པོའོ། ། བྱེད་པའི་བྱེ་བྲག་གིས་རིང་དུ་འགྲོ་བས་སེམས་དང་། མདོ་སྡེར། ཆོས་རྣམས་སྔོན་དུ་ཡིད་འགྲོའོ། །
ཞེས་པ་ལྟར་སྔོན་དུ་འགྲོ་བས་ཡིད་དང་། འདུ་བྱེད་ཀྱི་རྐྱེན་གྱིས་རྣམ་པར་ཤེས་པ་ཞེས་པ་ལྟར་ཉིང་མཚམས་སྦྱོར་བས་རྣམ་ཤེས་སོ། ། ཡང་ན་ལྡན་པ་མ་ཡིན་པའི་མིང་མི་འདྲ་བས་སོ་ཞེས་སྨྲའོ། ། ཐེག་ཆེན་པས་རྣམ་ཤེས་བརྒྱད་ཅར་ལ་ཕལ་པས་གསུམ་ཀ་སྦྱར་བ་ནི་སེམས་ཡིན་ཏེ། ཀུན་གཞི་ནི་བསགས་པས་དང་། ཉོན་ཡིད་ནི་དོན་ལ་སེམས་པས་དང་། གཞན་དྲུག་ནི་སྣ་ཚོགས་ལ་དམིགས་པས་སོ། ། བརྒྱད་ཅར་ཡང་མཚུངས་པ་དེ་མ་ཐག་པའི་དོན་ནམ་རྟོགས་པའི་དོན་གྱིས་ཡིད་དོ། ། བརྒྱད་ཅར་ཡང་ཡུལ་སོ་སོར་རྣམ་པར་རིག་པས་རྣམ་ཤེས་སོ། ། གཙོ་བོར་ན་སེམས་ནི་ཀུན་གཞི་སྟེ།
བསགས་་་་་་སེམས་ཀྱི་སྐད་དོད་ཙིཏྟ་ཞེས་པ་ངེས་ཚིག་འགོད་པས་ཏ་གཅིག་ཕྱིས་པས་ཙིཏ་ཞེས་པ་པ་དང་སྣ་ཚོགས་པ་་་་་་བསྣན་པས་ཙིཏྟ། ཏ་གོང་མ་ན་རུ་བསྒྱུར་བས་ཙིནྟ་དང་དོན་ལ་སེམས་པས་སོ། ། ཡིད་ནི་ཉོན་ཡིད་ཁོ་ན་སྟེ། དུས་རྟག་ཏུ་གསལ་བའི་རྣམ་པར་ངར་རློམ་པས་སོ། ། རྣམ་ཤེས་ནི་འཇུག་ཤེས་དྲུག་ཁོ་ན་སྟེ། སྣ་ཚོགས་སུ་གསལ་བའི་རྣམ་པ་ཅན་གྱིས་སོ་ཞེས་སོ། ། གཉིས་པ་ལ་གསུམ་ལས་དང་པོ་སེམས་བཤད་པ་ལ་གཉིས་ཏེ། གཞུང་དོན་དང་། སྤྱི་དོན་ནོ། ། དང་པོ་ནི་དྲིས་པའི་ལན་དུ།
ཕུང་པོ་སོགས་མངོན་གྱུར་དུ་བྱུང་བ་ན། དེས་རིས་མཐུན་པའི་འབྲས་བུ་བསྐྱེད་པར་ནུས་པའི་བག་ཆགས་ཀྱིས་བསྒོས་ཤིང་ས་བོན་བཏབ་པ། ཕུང་པོ་སོགས་དེ་རྣམ་ས་ཉིད་སྐྱེད་པའི་ས་བོན་ཐམས་ཅད་དང་ལྡན་པ་དེར་ཆོས་རྣམས་ས་བོན་དུ་འདུ་ཞིང་སྦྱོར་བའི་ཕྱིར་རམ། དེ་ལ་སེམས་ཅན་རྣམས་ཉོད་ཡིད་དང་མཚུངས་ལྡན་གྱི་བདག་ཏུ་ལྟ་བས་བདག་ཏུ་འཛིན་པས་འདུ་ཞིང་སྦྱོར་བའི་ཕྱིར་ཀུན་གཞི་ཡུལ་རྣམ་པར་རིག་པས་ན་རྣམ་པར་ཤེས་པའོ། ། དེ་ཡང་སེམས་ཅན་རྣམས་ཀུན་གཞི་ལ་བདག་ཏུ་འཛིན་གྱི། འདུ་ཤེས་ལ་ནི་མ་ཡིན་ཏེ། བར་སྐབས་སུ་རྒྱུན་འཆད་པས་བདག་དང་མི་འདྲ་བས་སོ། དོན་གསང་་་་་་། ས་བོན་ཐམས་ཅད་པའི་ཀུན་གཞིར། གྲངས་ཅན་པས་བཏགས་པའི་གཙོ་བོའང་འདོད་པས་དེ་གཅོད་པའི་ཆེད་དུ་རྣམ་པར་ཤེས་པ་གསུངས་སོ། །
འོ་ན་བག་ཆགས་ལས་གཞན་པའི་ས་བོན་མེད་པས་ན། བག་ཆགས་ཀྱིས་བསྒོས་པ་ཞེས་པ་ཁོ་ནས་ས་བོན་ཐམས་ཅད་པར་གྲུབ་པའི་ཕྱིར་ཟློས་སོ་ཞེ་ན། ས་བོན་ཐོགས་མ་མེད་པའི་དུས་ཅན་དུ་བསྟན་པའི་ཆེད་དུ་ཕྱི་མ་སྨོས་ཏེ། ཐོག་མེད་ཀྱི་ས་བོན་རྣམས་ཀྱིས་ས་བོན་ཐམས་ཅད་པ་ཉིད་དུ་བསྒོས་པའོ་ཞེས་ཤེས་པར་བྱེད་པས་སོ་ཞེའོ། ། ངོས་གཟུང་བའོ། ། མིང་གཞན་དགོད་པ་ནི་སྔོན་གྱི་ལས་ལས་ངེས་པར་སྨིན་ཅིང་སྐྱེས་པས་རྣམ་པར་སྨིན་པའི་རྣམ་ཤེས་དང་། ཡང་ཡང་དུ་ཉིང་མཚམས་སྦྱོར་བ་ལུས་ལེན་པས་ལེན་པའི་རྣམ་ཤེས་ཀྱང་དེའོ། ། མདོར་བསྟན་གྱིས་ཟིན་པའི་མིང་གི་ངེས་ཚིག་ནི་དེ་ནི་སེམས་ཞེས་བརྗོད་པར་བྱ་སྟེ། ཆོས་ཐམས་ཅད་པོ་དེ་རྣམས་ཀྱི་བག་ཆགས་བསགས་པའམ་ས་བོན་གྱིས་བསགས་པའི་ཕྱིར་རོ། ། གཉིས་པ་ལ་བདུན།
མཚན་ཉིད་དང་མཚན་གཞི་ངོས་གཟུང་བ་དང་། དམིགས་རྣམ་དང་། འཇུག་ལྡོག་དང་། མིང་གི་རྣམ་གྲངས་དང་། དབྱེ་བ་དང་། སྒྲུབ་བྱེད་དོ། ། དང་པོ་ནི་ཐེག་བསྡུས་སུ་རང་གི་དང་། རྒྱུ་ཉིད་ཀྱི་དང་། འབྲས་བུ་ཉིད་ཀྱི་མཚན་ཉིད་དེ་གསུམ་གསུངས་ཤིང་། དེ་རྣམས་དོན་གསང་དུ་རིམ་པ་ལྟར་ཀུན་གཞིའི་སྤྱིའི་དང་།
ས་བོན་གྱི་ཆའི་དང་། རྣམ་སྨིན་གྱི་མཚན་ཉིད་དུ་བཤད་དོ། ། བཤད་སྦྱར་དུ། ། ས་བོན་ཙམ་བྱེད་པའི་ནུས་པ་མ་བྱུང་བ་དང་པོ་དང་། བྱེད་པའི་ནུས་པ་བྱུང་བ་རྒྱུ་ཉིད་ཀྱི་དང་། ཐེག་བསྡུས་སུ། ཆོས་རྣམས་རྗོད་པའི་བག་ཆགས་ལས། ། བྱུང་སྟེ་དེ་དག་ཉིད་ལས་དེ། ཞེས་པ་ལྟར་འཇུག་པའི་རྣམ་ཤེས་རྣམས་ཀྱིས་བག་ཆགས་བསྐྱེད་པ་དེ་འབྲས་བུ་ཉིད་ཀྱིར་བཤད་དོ། ། དེ་མིན་ལས་འབྱེད་ན་རྣམ་སྨིན་ས་བོན་ཐམས་ཅད་ཇི་ལྟར་རིགས་པར་རྟེན་པ་དོན་གྱི་ངོ་བོ་རིག་པ་ཞེས་པ་སྟེ།
ཐེག་བསྡུས་སུ། མདོར་བསྡུས་ན་ཀུན་གཞིའི་རྣམ་པར་ཤེས་པའི་ངོ་བོ་ཉིད་ནི་རྣམ་པར་སྨིན་པའི་རྣམ་པར་ཤེས་པ་ས་བོན་ཐམས་ཅད་པ་སྟེ་ཞེས་དང་། སུམ་བཅུ་པར། དེ་ལ་ཀུན་གཞིའི་རྣམ་ཤེས་ནི། ། རྣམ་སྨིན་ས་བོན་ཐམས་ཅད་པ་ཞེས་པ་ལྟར་རོ། ། ཡང་བག་ཆགས་སྒོར་རུང་གི་རྣམ་ཤེས་ཞེས་མུ་དྲ་གསུང་བས་ཀྱང་མཚོན་ནུས་ལ། འཁོར་བ་དང་མྱ་ངན་ལས་འདས་པའི་རྟེན། དོན་གྱི་ངོ་བོ་རིག་པ་ཞེས་པས་ཀྱང་སྟེ་གཞན་ཡང་སྲིད་དོ། ། འགའ་ཞིག་འཁོར་བ་ཇི་སྲིད་པར་འཇུག་པའི་རྣམ་ཤེས་ཞེས་གསུངས་པས་ནི་དགྲ་བཅོམ་པའི་ཀུན་གཞི་ལ་མ་ཁྱབ་བོ། ། གཉིས་པ་ལ་གསུམ་སྟེ།
སྤྱིར་བསྟན་པ་དང་། རྣམ་སྨིན་གྱི་དང་། ས་བོན་གྱི་ཆ་གཏན་ལ་དབབ་པའོ། ། དང་པོ་ནི་དམིགས་པ་དང་རྣམ་པ་ཡོངས་སུ་མ་ཆད་པ་མི་གསལ་ཞིང་ཆ་ཕྲ་བ་ཡུལ་སྣང་བར་ནུས་ཙམ་པ་ཀུན་འགྲོ་ལྔ་ཁོ་ན་དང་ལྡན་པ་ཚོར་བ་བཏང་སྙོམས་ཁོ་ན་ཅན། མ་བསྒྲིབས་ལ་ལུང་དུ་མ་བསྟན་པ་འཁོར་བ་ཇི་སྲིད་པར་རྒྱུན་མི་འཆད་པར་འབྱུང་བ་སྟེ་སུམ་བཅུ་པར། དེ་ནི་ལེན་པ་དག་དང་གནས། ། རྣམ་པར་རིག་པ་མ་རིག་པ། ། རྟག་ཏུ་རེག་དང་ཡིད་བྱེད་དང་། ། རེག་དང་འདུ་ཤེས་སེམས་པར་ལྡན། ། དེ་ལ་ཚོར་བ་བཏང་སྙོམས་ཏེ།
དེ་ནི་མ་སྒྲིབ་ལུང་མ་བསྟན། ། རེག་ལ་སོགས་པ་དེ་བཞིན་ནོ། ། དེ་ནི་རྒྱུན་འབབ་ཆུ་བོ་བཞིན། ། ཞེས་བཤད་དོ། ། འདི་ནི་དབང་པོ་དང་བཅས་པའི་ལུས་ཐམས་ཅད་ལ་ཁྱབ་པ་སྟེ། བྱེ་བཤད་དུ། ཀུན་གཞིའི་རྣམ་པར་ཤེས་པ་ནི་ཁོག་པ་ཐམས་ཅད་ལ་ཁྱབ་པའོ་ཞེས་སོ། ། གཉིས་པ་ནི། ཀུན་གཞི་དེ་ཉིད་སྔོན་གྱི་ཟག་བཅས་ཀྱི་ལས་ཀྱིས་འཕངས་ཤིང་རྣམ་སྨིན་གྱི་ཆོས་དང་ལྡན་པའི་ལྡོག་པ་ནས་རྣམ་སྨིན་གྱི་ཆའོ། ། དེའི་ཆོས་ནི་ངོ་བོ་མ་བསྒྲིབས་ལུང་མ་བསྟན་ཡིན་པ་སྟེ།
ཐེག་བསྡུས་སུ། རྣམ་པར་སྨིན་པ་ཡང་དགེ་བ་དང་མི་དགེ་བར་གྱུར་ན་ནི་ཀུན་ནས་ཉོན་མོངས་པ་ལྡོག་པར་མི་འགྱུར་རོ་ཞེས་གསུངས་སོ། ། རྒྱུ་ལུང་བསྟན་དགེ་མི་དགེ་ལས་ཕྱིས་འབྱུང་བ་སྟེ། ལས་བྱས་མ་ཐག་མི་འབྱུང་བས་སོ། ། རྒྱུད་སེམས་ཅན་དུ་སྟོན་པ་སྟེ། རྣམ་སྨིན་ལུང་དུ་མ་བསྟན་ཆོས། ། སེམས་ཅན་བརྗོད་ལུང་བསྟན་ཕྱིས་སྐྱེས། ། ཞེས་དང་འདྲའོ། ། འདིར་ལས་བྱེད་པའི་སྐྱེ་བ་ལས་སྐྱེ་བ་ཕྱི་མ་མངལ་གྲུབ་པ་་་་་་ནི་མཐོང་བའི་ཆོས་ལ་མྱོང་འགྱུར་གྱི་ལས་ཀྱི་རྣམ་སྨིན། ལས་བྱས་པའི་སྐྱེ་བ་དེ་ཉིད་ལ་འགྲུབ་པར་གསུངས་པ་དང་འགལ་བས་དང་།
སྐྱེས་ནས་མ་ཤི་བའི་བར་དུ་བརྟན་པ་དགོས་ཞེས་གསུངས་པ་ལ་་་་་་བྱེ་བྲག་སྨྲ་བ་རྣམ་སྨིན་དུ་འདོད་པའི་མིག་རྣའི་དབང་པོ་སོགས་ཚེ་གཅིག་ཏུ་རྒྱུན་བརྟན་པས་མ་ཁྱབ་པས་ཤེས་བྱེད་བཙལ་བར་བྱའོ། ། གསུམ་པ་ནི་ཀུན་གཞི་དེ་ཉིད་ཆོས་རྣམས་སྐྱེད་པའི་ནུས་པའི་བག་ཆགས་དང་ལྡན་པའི་ལྡོག་པ་ནས་ས་བོན་གྱི་ཆའོ། ། དེའི་བག་ཆགས་གཏན་ལ་དབབ་པ་ལ་ལྔ་སྟེ། བསྒོ་བྱའི་གཞི་དང་། སྒོ་བྱེད་དང་། སྒོས་པའི་རྣམ་པ་དང་། རབ་ཏུ་དབྱེ་བ་དང་། དགོས་པ་གཏན་ལ་དབབ་པའོ། ། དང་པོ་ནི་ཐེག་བསྡུས་སུ། བརྟན་ལུང་མ་བསྟན་བསྒོ་བྱ་བ། །
སྒོ་བར་བྱེད་དང་འབྲེལ་པ་ལ། ། སྒོ་བྱེད་དེ་ལས་གཞན་དུ་མིན། ། འདི་ནི་བག་ཆགས་མཚན་ཉིད་དོ། ། ཞེས་གསུངས་པ་ལྟར་བརྟན་པ་ནི། ཏིལ་སོགས་ལྟར་རྒྱུད་རྒྱུན་ཆགས་པ་སྟེ། རླུང་ལྟར་གཡོ་བ་དང་སྒྲ་ལྟར་རྒྱུན་མེད་པ་མ་ཡིན་པའོ། ། འདིས་འཇུག་པའི་རྣམ་ཤེས་དྲུག་བག་ཆགས་ཀྱི་རྟེན་ཡིན་པ་སེལ་ཅིང་། གཟུགས་ཀྱང་སྟེ་གཟུགས་མེད་ཁམས་ན་རྒྱུན་ཆད་པས་སོ། ། འོ་ན་ཀུན་གཞི་ཡང་ཕུང་པོ་ལྷག་མེད་དུ་རྒྱུན་འཆད་པས་བསྒོ་བྱ་མ་ཡིན་པར་ཐལ་ལོ་ཞེ་ན། ཇི་སྲིད་དུ་སྒོ་བྱེད་ཡོད་པ་དེ་སྲིད་དུ་རྒྱུན་བརྟན་པ་ལ་དགོངས་པས་མི་འགལ་ལོ། །
དྲི་བསྒོ་བ་ན་གླ་རྩི་དང་སྒོག་སྐྱ་ལྟར་དྲི་ཤིན་ཏུ་གསལ་བ་ལ་མི་འཆགས་ཀྱི། དྲི་མཉམ་པ་ལ་འཆགས་པ་ལྟར་འཇུག་པའི་རྣམ་ཤེས་དགེ་མི་དགེར་ཡང་འགྱུར་བ་ལ་མི་བསྒོ། གཅིག་ཏུ་ལུང་མ་བསྟན་པ་ལའོ། ། འོ་ན་མེ་ལོང་ཡེ་ཤེས་ལ་བག་ཆགས་འཇོག་ན་དགེ་བ་ལའང་འཇོག་པ་དང་། སྔོན་གྱི་སངས་རྒྱས་དུས་རིང་པོར་བག་ཆགས་བསྒོས་པ་རྣམས་བས་ད་ལྟར་གྱི་སངས་རྒྱས་བག་ཆགས་ཉུང་བས་ཡོན་ཏན་དམན་པར་འགྱུར་ལ། མི་འཇོག་ན་མཉམ་པ་ཉིད་ཀྱི་ཡེ་ཤེས་སོགས་རྒྱུ་མེད་དུ་འགྱུར་རོ་ཞེ་ན། མི་འཇོག་ཅེས་པ་འདི་བཟང་ལ། སྟོབས་སོགས་རྒྱུ་མེད་དུ་ཡང་མི་འགྱུར་ཏེ། ཟག་མེད་ཀྱི་ས་བོན་གྱི་རྒྱུན་རྡོ་རྗེ་ལྟ་བུའི་དུས་སུ་ཅིག་ཆར་ཡོངས་སུ་རྒྱས་པ་ལས་འབྱུང་བས་སོ། ། བསྒོ་བར་བྱ་བ་ནི་བསྒོ་བར་ནུས་པ་སྟེ།
མཁྲེགས་པ་རྡོ་བ་སོགས་ལ་དྲི་མི་བསྒོ་བ་ལྟར་མི་རྟག་པ་ལ་བསྒོ་ཡི། བརྟན་པ་ནམ་མཁའ་སོགས་ལ་མ་ཡིན་ནོ། ། ཡང་སྒོ་བྱེད་དང་དུས་གཅིག་ལ་དུས་མཉམ་དུ་འབྲེལ་བ་སྟེ་རྒྱུད་དང་དུས་ཐ་དད་པ་ལ་མ་ཡིན་ནོ། ། དོན་གསང་དུ། དེའི་འཁོར་གྱི་རེག་པ་སོགས་ལ་མི་བསྒོ་བས་རྟེན་དུ་རུང་བའོ་ཞེས་སོ། ། གཉིས་པ་ནི། བསྒོ་བྱ་དང་འབྲེལ་པ་གཉིས་དང་ལྡན་ཞིང་བསྒོ་བྱ་ལ་ནུས་པ་རྗེས་སུ་འཇུག་ཏུ་རུང་བ་སྟེ། ཚོགས་བདུན་མཚུངས་ལྡན་དང་བཅས་པའོ། ། འོ་ན་ཀུན་གཞིའི་འཁོར་གྱི་ཀུན་འགྲོ་ལྔས་རང་ཉིད་སྐྱེད་པའི་བག་ཆགས་འགོད་དམ་མི་འགོད་ཅེ་ན། དོན་གསང་དུ།
སློབ་དཔོན་ཁ་ཅིག དེ་རྣམས་དང་ཀུན་གཞི་ཕན་ཚུན་རྒྱུ་ཅན་ཡིན་པས་འགོད་པའོ་ཞེས་དང་། ཁ་ཅིག་དེ་རྣམས་རྣམ་སྨིན་དུ་ལུང་བསྟན་དུ་མེད་པས་མི་གསལ་བའི་ཕྱིར་བག་ཆགས་སྐྱེད་མི་ནུས་ཀྱི་ལས་ཀྱི། འཕེན་པ་ཁོ་ནས་མ་ཤིའི་བར་དུ་འབྱུང་ངོ་ཞེས་ཟེར་རོ་ཞེས་འབྱུང་ངོ་། ། གསུམ་པ་ནི་ཏིལ་དང་མེ་ཏོག་དྲི་ཞིམ་པོ་ལྷན་ཅིག་བཞག་སྟེ་དྲི་བསྒོས་པས་ཏིལ་ལ་མེ་ཏོག་གི་དྲིའི་རྒྱུན་འཆགས་པ་ལྟར། ཀུན་གཞི་དང་ཚོགས་བདུན་དགེ་མི་དགེ་ལུང་མ་བསྟན་དུ་སྐྱེས་པ་རྣམས་སྐྱེ་འགགས་ལྷན་ཅིག་བྱས་པས་སྒོ་བྱེད་འགག་ཀྱང་དེ་དང་རིགས་འདྲའམ་རིགས་མི་འདྲའི་བག་ཆགས་ཀྱི་རྒྱུན་ཀུན་གཞི་ལ་རྗེས་སུ་འཇུག་པའོ། ། བཞི་པ་ནི་ཐེག་བསྡུས་སུ་གསུངས་པ། ། ཕྱི་དང་ནང་དང་མི་གསལ་བ། ། གཉིས་དང་ཀུན་རྫོབ་ཉིད་དང་ནི། ། དམ་པའི་དོན་ཏེ་དེ་རྣམས་ཀུན། །
ས་བོན་རྣམ་པ་དྲུག་ཏུ་འདོད། ། སྐད་ཅིག་པ་དང་ལྷན་ཅིག་འབྱུང་། ། དེ་ནི་རྒྱུན་ཆགས་འབྱུང་བར་འདོད། ། ངེས་དང་རྐྱེན་ལ་ལྟོས་པ་དང་། ། རང་གི་འབྲས་བུ་བསྒྲུབས་པ་འོ། ། ཞེས་ཏེ་ཕྱིའི་ནི་ས་ལུ་དང་ཨུཏྤ་ལའི་རྩ་བ་སོགས་སོ། ། ནང་གི་ནི་ཀུན་གཞི་ལ་ཡོད་པའོ། ། མི་གསལ་གཉིས་ནི་དགེ་མི་དགེའམ་ཉོན་མོངས་དང་རྣམ་བྱང་དུ་མི་གསལ་བ་སྟེ་ལུང་དུ་མ་བསྟན་པའོ། ། ཀུན་རྫོབ་ནི་ཕྱིའི་སྟེ། ཐ་སྙད་པའི་ཤེས་པའི་ཡུལ་ཡིན་པས་སོ། །
དོན་དམ་པ་ནི་ནང་གི་སྟེ། བརྟག་བཟོད་པས་ཡོངས་སུ་གྲུབ་པའི་ཕྱིར་རོ། ། སྐད་ཅིག་པ་ནི་ཕྱི་ནང་གི་ས་བོན་གཉི་ག་སྟེ། རྟག་པ་ལས་འབྲས་བུ་མི་འབྱུང་བས་སོ། ། ལྷན་ཅིག་འབྱུང་བ་ནི་ས་བོན་དང་འབྲས་བུ་དུས་མཉམ་དུ་གནས་པ་ལ་བཤད་དེ། སྐད་ཅིག་གཞན་གྱིས་བར་མ་ཆོད་པ་ལ་དགོངས་པར་མངོན་ནོ། ། རྒྱུན་ཆགས་སུ་འབྱུང་བ་ནི་འགལ་རྐྱེན་དང་མ་ཕྲད་པ་དང་འབྲས་བུ་མ་ཕྱུང་གི་བར་དུའོ། ། ཅི་སྟེ་རྒྱུན་ཆགས་སུ་བྱུང་ན་ཀུན་ལས་ཐམས་ཅད་ཅིས་མི་འབྱུང་ཞེ་ན། ནུས་པ་ངེས་པས་འགའ་ཁོ་ན་ལས་འགའ་འབྱུང་ངོ་། ། ངེས་ཀྱང་རྟག་ཏུ་མི་འབྱིན་པ་ཅི་ཞེ་ན།
རྐྱེན་ལ་བལྟོས་ཏེ་རྟག་ཏུ་རྐྱེན་ཉེ་བར་མ་ངེས་པས་སོ། ། ས་བོན་དེའི་ས་བོན་ཅི་ཞེ་ན། རང་གི་འབྲས་བུ་བསྒྲུབས་པ་སྟེ་ས་བོན་དང་ས་བོན་ཅན་ཐོག་མ་མེད་པས་སྔ་མས་ཕྱི་མ་སྐྱེད་པའོ། ། ཡང་མངོན་པར་བརྗོད་པའི་བག་ཆགས་དང་། བདག་ཏུ་ལྟ་བའི་དང་། སྲིད་པའི་ཡན་ལག་གི་བག་ཆགས་སྟེ་རིམ་པ་ལྟར་ལྷ་དང་མི་དང་འགྲོའོ་ཞེས་སོགས་བརྗོད་པ་སྣ་ཚོགས་འབྱུང་བའི་ས་བོན་དང་། ཉོན་ཡིད་འཇིག་ཚོགས་ལ་ལྟ་བའི་དབང་གིས་ཀུན་གཞི་ལ་བདག་གོ་སྙམ་པའི་རྒྱུ་དང་། བསོད་ནམས་སོགས་ཀྱི་འདུ་བྱེད་ཀྱི་དབང་གིས་འགྲོ་བ་དྲུག་ཏུ་མ་རིག་པ་ནས་རྒ་ཤིའི་བར་སྐྱེད་པའི་རྒྱུའོ། ། ཡང་ལས་ཀྱི་བག་ཆགས་སྲིད་པའི་ཡན་ལག་གི་བག་ཆགས་དེ་ཉིད་དང་འཛིན་པ་གཉིས་ཀྱི་བག་ཆགས་ཞེས་བྱ་བ་ཤེས་པ་ལས་གུད་ན་རང་རྒྱུད་པའི་གཟུང་བ་ཡོད་པར་ཞེན་ཅིང་དེ་ཤེས་པས་རྟོགས་པར་ཞེན་པ་སྟེ། གཟུང་བར་འཛིན་པ་དང་འཛིན་པར་འཛིན་པ་དག་སྐྱེད་པའི་ས་བོན་ནོ། །
དེ་སུམ་བཅུ་པར་གསུངས་པ། ལས་ཀྱི་བག་ཆགས་འཛིན་གཉིས་ཀྱི། ། བག་ཆགས་བཅས་པ་སྔ་མ་ཡི། ། ཞེས་སོ། ། ཡང་རྣམ་སྨིན་གྱི་བག་ཆགས་དང་རྒྱུ་མཐུན་གྱི་བག་ཆགས་གཉིས་ཏེ། རིམ་པས་མི་དགེ་བ་དང་དགེ་བ་ཟག་བཅས་ཀྱིས་སྐྱེ་བ་གཞན་དུ་ཀུན་གཞི་ཉིད་སྐྱེད་པའི་ས་བོན་དང་། དགེ་མི་དགེ་ལུང་མ་བསྟན་རྣམས་ཀྱིས་རང་དང་རིགས་འདྲ་སྐྱེད་པའི་ས་བོན་བཞག་པའོ། ། ཡང་འདི་ཉིད་དུ་གནས་ངན་ལེན་ཉེར་བཞི་ཡང་ཕྱེ་སྟེ་ཕྱིས་འཆད་དོ། ། ལྔ་པ་ལ་གསུམ་སྟེ། བག་ཆགས་ཀྱི་ངོ་བོ་དཔྱད་པ་དང་།
གཅིག་དང་ཐ་དད་དཔྱད་པ་དང་། འཇོག་ཚུལ་དཔྱད་པའོ། ། དང་པོ་ལ་མི་འཐད་པ་དགག་པ་དང་། འཐད་པ་དགོད་པ་དང་། རྩོད་པ་སྤང་བའོ། ། དང་པོ་ནི་སློབ་དཔོན་རོག་སོགས་སྒོ་བྱེད་དགེ་མི་དགེ་ལུང་མ་བསྟན་གྱིས་བསྒོས་པའི་བག་ཆགས་རང་རང་དང་འདྲ་བར་ཡོད་དེ། འདི་ཉིད་དུ་རྗེས་སུ་འབྲེལ་བས་དགེ་མི་དགེ་བག་ཆགས་ལ་བཤད་པའི་ཕྱིར་དང་། ཡང་དགེ་བས་བཞག་པའི་བག་ཆགས་དེ་དགེ་བ་ཉིད་ཡིན་ཏེ་འབྲས་བུ་སྡུག་པ་འཛིན་པའི་ཕྱིར་རོ། ། དེ་བཞིན་དུ་མི་དགེ་བ་ལ་ཡང་བཟློག་སྟེ་སྦྱར་རོ། ། ཀུན་གཞི་དགེ་མི་དགེར་འགྱུར་ཏེ།
དགེ་མི་དགེ་དང་བདག་ཅིག་པས་སོ་ཞེ་ན་ནི། དགེ་མི་དགེ་མངོན་འགྱུར་དང་གཅིག་པར་ནི་མ་གྲུབ་ཅིང་། དགེ་མི་དགེའི་ས་བོན་དང་བདག་གཅིག་ནི་མ་ངེས་ཏེ། མེ་དུ་བ་བསྐྱེད་པའི་ནུས་པ་དང་གཅིག་ཀྱང་དུ་བར་མི་འགྱུར་བ་བཞིན་ནོ་ཞེས་གསུང་ངོ་། ། སློབ་དཔོན་འབན་སོགས་དེ་མི་འཐད་དེ། རྗེས་སུ་འབྲེལ་བས་དགེ་མི་དགེ་ནི་བཏགས་པ་བ་སྟེ། རྗེས་སུ་འབྲེལ་བའི་གཟུགས་ཅན་ལྟར་རོ། ། སྡུག་པའི་འབྲས་བུ་འཛིན་པས་དགེ་བ་ཡིན་ཞེས་པ་ཡང་གཉིས་ལས། འཕེན་པས་འཛིན་པ་ནི་བག་ཆགས་ཀྱིས་མི་ནུས་ཏེ། དགྲ་བཅོམ་པ་ལ་ཡང་འཕེན་པ་ཡོད་པར་ཐལ་བའི་ཕྱིར་རོ། །
སྐྱེད་པས་འཛིན་པས་ཡིན་ན། མ་ངེས་ཏེ། བདེ་འགྲོའི་མིག་གི་དབང་པོ་སྔ་མས་ཀྱང་རང་དང་རིགས་འདྲ་སྐྱེད་པས་དགེ་བར་འགྱུར་རོ། ། གནོད་བྱེད་ཀྱང་ཡོད་དེ། ཐེག་བསྡུས་ཀྱི་མི་གསལ་དང་ཞེས་པའི་འགྲེལ་པ་གཉི་གར་དུ་དགེ་མི་དགེ་གཉིས་ཀར་མི་གསལ་བ་སྟེ་ལུང་དུ་མ་བསྟན་པའོ་ཞེས་པའི་དོན་ཏོ་ཞེས་བཤད་ཅིང་། དགེ་མི་དགེ་མཚན་ཉིད་པ་གཉིས་ངོ་བོ་གཅིག་ཏུ་འགྱུར་ཏེ། དེ་དག་གི་བག་ཆགས་ཀུན་གཞི་དང་རྫས་གཅིག་པས་སོ། ། འདོད་ན། དེ་དག་འགལ་བ་མ་ཡིན་པར་ཐལ་ལོ། ། ཡང་བག་ཆགས་ཀུན་གཞི་དང་ཐ་དད་དུ་ཐལ་ཏེ།
ངོ་བོ་འགལ་བའི་ཕྱིར་སྔོ་སེར་བཞིན་ནོ། ། ཡང་བསམ་གཏན་དང་པོ་ཡན་ཆད་པའི་རྒྱུད་ལ་མི་དགེ་བ་ཡོད་པར་ཐལ་ཏེ། དེའི་བག་ཆགས་ཡོད་པའི་ཕྱིར་རོ་ཞེས་གསུང་ངོ་། ། གཉིས་པ་ནི་འཇོག་བྱེད་དགེ་མི་དགེ་ལུང་མ་བསྟན་གང་གིས་བཞག་ཀྱང་བག་ཆགས་ལུང་མ་བསྟན་ཉིད་དེ་ཀུན་གཞི་ལུང་མ་བསྟན་དང་རྫས་གཅིག་པས་སོ། ། ཐེག་བསྡུས་སུ། བག་ཆགས་ཐ་དད་སྣ་ཚོགས་མ་ཡིན་པ། ཆོས་ཐ་དད་སྣ་ཚོགས་ཀྱི་རྒྱུར་གྱུར་བ། ཚིག་གུའི་རྩི་སྣ་ཚོགས་ཀྱིས་བསྒྱུར་བའི་རས་སྣ་ཚོགས་སུ་མི་སྣང་ཡང་། ཚོན་གྱི་སྣོད་དུ་བཅུག་པ་ན་སྣ་ཚོགས་སྟོན་པའི་དཔེས་གསུངས་པའི་ཕྱིར་ཏེ། རས་ལྟ་བུ་ཀུན་གཞི་དང་ཚོན་ལྟ་བུ་ཆོས་སྣ་ཚོགས་སྟོན་པའོ། །
གསུམ་པ་ལ་གསུམ་སྟེ། རྒྱུ་མཐུན་གྱི་བག་ཆགས་མི་སྲིད་པ་སྤང་བ་དང་། ལུང་མ་བསྟན་ལ་རྣམ་སྨིན་ཡོད་པ་སྤང་བ་དང་། དགེ་བ་རྒྱུན་ཆགས་པའི་ལུང་དང་འགལ་བ་སྤང་བའོ། ། དང་པོ་ནི་དགེ་མི་དགེ་བག་ཆགས་ལུང་མ་བསྟན་ལས་འབྲས་བུ་དགེ་མི་དགེ་འབྱུང་ན། རྒྱུ་མཐུན་རྒྱུ་དང་འདྲ་བའོ། ། ཞེས་པ་མེད་པས་བག་ཆགས་ལས་རྒྱུ་མཐུན་གྱི་འབྲས་བུ་དགེ་མི་དགེ་འབྱུང་བ་མི་སྲིད་པར་ཐལ་ལོ་ཞེ་ན། བག་ཆགས་འཇོག་བྱེད་དང་བག་ཆགས་ཀྱི་འབྲས་བུ་འདྲ་བ་ལ་དགེ་མི་དགེའི་རྒྱུ་མཐུན་གྱི་བག་ཆགས་སུ་འཇོག་པས་སྐྱོན་མེད་དོ། ། གཉིས་པ་ནི་བག་ཆགས་ལུང་མ་བསྟན་གྱིས་བདེ་འགྲོ་དང་ངན་འགྲོ་སྐྱེད་པས་ན་ལུང་མ་བསྟན་ལ་རྣམ་སྨིན་ཡོད་པར་ཐལ་ལོ་ཞེ་ན། དེས་བདེ་འགྲོའམ་ངན་འགྲོ་སྐྱེད་མོད་ཀྱི།
དེ་ཙམ་གྱིས་རྣམ་སྨིན་གྱི་རྒྱུར་མི་འགྱུར་ཏེ་ཀུན་གཞི་དང་ལུས་ཀྱི་དབང་པོ་དག་གི་སྐད་ཅིག་སྔ་མ་བཞིན་ནོ། ། བག་ཆགས་ཀྱིས་རྣམ་སྨིན་འཕེན་པ་ནི་མ་ཡིན་ཏེ་འཕངས་ཟིན་པས་སོ། ། གསུམ་པ་ནི་སྡོམ་པ་གསུམ་ཇི་རིགས་པར་ལྡན་པའི་གང་ཟག་གཉིད་མཐུག་པོ་ལོག་པ་ན་དགེ་བ་མེད་པར་ཐལ་ཏེ། དགེ་བའི་བག་ཆགས་ཙམ་ལས་གཞན་པའི་དགེ་བ་མེད་པའི་ཕྱིར་རོ། ། འདོད་ན། བྱེ་བཤད་སོགས་སུ་སྡོམ་པ་རྒྱུན་ཆགས་སུ་འབྱུང་བར་བཤད་པ་དང་། སྤྱོད་འཇུག་ཏུ་ཡང་། སེམས་དེ་ཡང་དག་བླངས་གྱུར་པ། ། དེང་ནས་བཟུང་སྟེ་གཉིད་ལོག་གམ། ། བག་མེད་གྱུར་ཀྱང་བསོད་ནམས་ཤུགས། །
རྒྱུན་མི་འཆད་པར་དུ་མ་ཞིག ། ནམ་མཁའ་མཉམ་པར་རབ་ཏུ་འབྱུང་། ། ཞེས་བཤད་པ་དང་འགལ་ལོ་ཞེ་ན། དེ་དུས་ན་དགེ་བའི་ནུས་པ་ཡོད་པ་ཙམ་ལ་དགོངས་པས་མི་འགལ་ཏེ། ཐེག་བསྡུས་བཤད་སྦྱར་དུའང་ནུས་པའི་རང་བཞིན་གྱི་ཁྱད་པར་གྱིས་ཕྱིར་ཞེས་བཤད་དོ། ། གཞན་དུ་ན་མི་དགེ་བའི་བག་ཆགས་ཅན་གྱི་རྒྱུད་ལ་དགེ་བ་མངོན་གྱུར་དྲག་པོ་སྐྱེས་པ་ན། རྒྱུད་གཅིག་ལ་དགེ་མི་དགེ་མཚན་ཉིད་པ་གཉིས་ཅིག་ཆར་སྐྱེ་བར་འགྱུར་ཞིང་། འདོད་ན། དགེ་མི་དགེ་ལྷན་ཅིག་མི་གནས་པའི་འགལ་མ་ཡིན་པར་འགྱུར་རོ། ། གཉིས་པ་ནི་བག་ཆགས་དང་ཀུན་གཞི་རྫས་གཅིག་ན་དེ་དང་འདྲ་བར་ས་བོན་ཡང་མ་བསྒྲིབས་ལུང་མ་བསྟན་ཏུ་འགྱུར་བས་དེ་ལས་དེ་འདྲ་འབྱུང་གི་དགེ་མི་དགེ་མི་འབྱུང་བར་འགྱུར་རོ། །
འོན་ཏེ་ཐ་དད་ན་ས་བོན་དེ་རྣམས་སེམས་དང་སེམས་བྱུང་ཡིན་པས་རྟེན་གཅིག་ལ་སེམས་གྱི་རྒྱུད་མང་པོར་འགྱུར་རོ། ། དེ་ནི་སེམས་བྱུང་མང་པོ་གཅིག་ཅར་བྱུང་ཡང་རྒྱུད་མང་པོར་མི་འགྱུར་བ་ལྟར་ཡིན་ནོ་སྙམ་ན། མི་འདྲ་སྟེ་སེམས་བྱུང་རྣམས་ནི་སེམས་ལ་རག་ལས་ནས་འབྱུང་བས་སོ། ། ཡང་འཇུག་པའི་རྣམ་ཤེས་བདུན་ཅིག་ཅར་བྱུང་ཡང་རྒྱུད་དུ་མར་མི་འགྱུར་བ་ལྟར་ཡིན་ནོ་སྙམ་ན། དེ་རྣམས་ནི་ཀུན་གཞི་གཅིག་ལ་རག་ལས་ཏེ་འབྱུང་བས་སོ། ། ས་བོན་རྣམས་ནི་སེམས་དང་སེམས་བྱུང་ཡིན་ཞིང་ཀུན་གཞི་ལས་ཐ་དད་པ་རང་དབང་དུ་གནས་པའི་ཕྱིར་རྒྱུད་དུ་མར་ཐལ་བ་སོ་ན་འདུག་གོ་ཞེ་ན། དེ་ལ་འཕགས་པ་འདིས་དེ་ཉིད་དང་གཞན་དུ་བརྗོད་དུ་མེད་པར་གསུངས་ཤིང་། དེའི་དོན་དོན་གསང་དུ། དེ་ལྟར་གྲགས་པ་གཞན་ཡང་ཡོད་དམ་ཞེ་ན། ཡོད་དེ།
བྱེ་བྲག་སྨྲ་བས་འབྲས་བུ་འཛིན་པ་ནི་རྫས་ལས་གཞན་མིན་ཏེ་རྫས་བྱེད་པས་སྟོང་བས་ད་ལྟར་བ་མིན་པར་ཐལ་བར་འགྱུར་བས་སོ། ། རྫས་ཉིད་ཀྱང་མ་ཡིན་ཏེ། འདས་པ་ལའང་རྫས་ཡོད་པས་འབྲས་བུ་འཛིན་པའི་བྱེད་པ་ཡོད་པའི་ཕྱིར་ད་ལྟར་བར་ཐལ་བར་འགྱུར་བས་སོ། ། ཡང་མདོ་སྡེ་པའི་ལུགས་ལ། གཟུགས་མེད་དུ་འཕགས་པས་ལམ་མངོན་དུ་བྱས་པ་ན་སེམས་དེ་དང་ཉོན་མོངས་པའི་ས་བོན་རྣམས་དེ་ཉིད་མ་ཡིན་ཏེ། ས་བོན་རྣམས་ཟག་མེད་དུ་འགྱུར་བས་སོ། ། ཐ་དད་ཀྱང་མ་ཡིན་ཏེ་རྒྱུད་དུ་མར་འགྱུར་བས་སོ་ཞེས་སོ། ། འོན་ཀྱང་སྡེ་པ་དེ་དག་གི་ནི་ནང་འགལ་ཡིན་ཅིང་། ས་བོན་དངོས་པོ་ཡིན་པས་དེ་ཉིད་གཞན་དུ་བརྗོད་དུ་མེད་པ་མི་འཐད་དོ། ། གང་ཡང་དབུ་མ་པས་བདེན་པ་གཉིས་དེ་ཉིད་དང་གཞན་དུ་བརྗོད་དུ་མེད་པར་སྨྲ་བ་དེ་ནི་དོན་དམ་བདེན་པ་གཞི་མ་གྲུབ་པ་སྟེ་འདིར་ནི་ཟོལ་དུ་འགྱུར་རོ། །
དེས་ན་བཤད་སྦྱར་དུ་མདོ་སྡེ་པའི་ལྟར་ན་དོན་གྱི་རྣམ་པ་འཛིན་པའི་བློ་དང་རྣམ་པ་དག་དེ་ཉིད་དང་གཞན་མ་ཡིན་པ་དཔེར་བྱས་ནས་བཤད་དེ། དེ་ལྟར་ཀུན་གཞི་དང་བག་ཆགས་རྫས་གཞན་དུ་དང་ལྡོག་པ་དེ་ཉིད་དུ་བརྗོད་དུ་མེད་པར་མངོན་ནོ། ། དེས་ན་ཐེག་བསྡུས་སུ་ཟག་མེད་ཀྱི་ས་བོན་ཐོས་པའི་བག་ཆགས་ནི་ཀུན་གཞིའི་རྣམ་ཤེས་མ་ཡིན་པར་ཆུ་དང་འོ་མ་དཔེར་བྱས་ནས་གསུངས་པ་ཡང་ཀུན་གཞིའི་ལྡོག་པ་མ་ཡིན་པ་ལ་དགོངས་པ་སྟེ། དེ་ལྟ་མ་ཡིན་པར་དེ་ཀུན་གཞིའི་རྫས་མ་ཡིན་པའི་དངོས་པོ་ཞིག་ཡིན་ན་བེམ་པོའམ་རིག་པ་ཅི་ཞིག་ཡིན་བརྟགས་ན་མི་འཐད་པས་སོ། ། གསུམ་པ་ལ་སྔོན་གྱི་སློབ་དཔོན་རྣམས་ཀྱི་ལུགས་དགོད་པ་དང་། ཕན་ཚུན་བརྒལ་ལན་བརྗོད་པ་དང་། འཐད་ལུགས་བཤད་པའོ། ། དང་པོ་ནི་སློབ་དཔོན་ཁ་ཅིག་་་་་་ཟླ་བ་སྐྱོ་བག་ཆགས་ནི་སྒོ་བྱེད་ལ་མི་ལྟོས་པར་ཆོས་ཉིད་ཀྱིས་གནས་པ། སྒོ་བྱེད་ཀྱིས་གསོ་བར་ཟད་ཀྱི་སྔོན་མེད་སྐྱེད་པ་ནི་མ་ཡིན་ནོ་ཞེས་གསུང་ངོ་། ། ཡང་སློབ་དཔོན་གཞན་་་་་་ཆོས་སྐྱོང་ལྷོ་རྣམས་ཏིལ་ལ་སོགས་་་་་་དགའ་བའི་སྡེ་དང་མཆོག་གི་སྡེ་པ་ལ་གསར་དུ་སྒོ་བ་མཐོང་ནས་སྒོ་བྱེད་ཀྱིས་སྔོན་མེད་སྐྱེད་པ་དང་རྟས་བྱེད་ཀྱིས་ཀྱང་དེ་ཉིད་གསོ་བར་འདོད་དོ། །
སློབ་དཔོན་གཞན་ཆོས་སྤྱོད་རྣམས་ཆོས་ཉིད་ཀྱིས་གནས་པ་དང་སྔོན་མེད་སྐྱེད་པ་གཉིས་ཀ་ཡིན་ཞིང་། ཕྱི་མ་ནི་དང་པོའི་ལྷན་ཅིག་འབྱུང་བའི་རྒྱུ་ཉིད་ཀྱིས་བདག་རྐྱེན་ཏེ། དང་པོ་ནི་བྱེ་བྲག་ཏུ་སྨྲ་བའི་སྐལ་མཉམ་གྱི་རྒྱུ་བཞིན་དུ་འབྲས་བུ་རྣམས་ཀྱི་རྒྱུའི་རྐྱེན་དུ་སེམས་སོ། ། གཉིས་པ་ནི་ཕྱོགས་དང་པོ་ལ། འདོད་ཆགས་སོགས་སྒོ་བྱེད་རྣམས་ཀུན་གཞིའི་རྒྱུའི་རྐྱེན་མིན་པར་འགྱུར་ཏེ། གྲུབ་ཟིན་གསོ་བ་ཙམ་ཡིན་པའི་ཕྱིར་ཏེ། དེ་ནི་སྔར་མེད་སྐྱེད་བྱེད་ཡིན་པས་སོ། ། འདོད་ན། ཐེག་བསྡུས་སུ་ཀུན་གཞིའི་རྣམ་ཤེས་ཇི་ལྟ་བ་དེ་ལྟར་ཀུན་ནས་ཉོན་མོངས་པའི་ཆོས་རྣམས་ཀུན་གཞིའི་རྣམ་ཤེས་ཀྱི་རྒྱུའི་རྐྱེན་དུ་བཞག་སྟེ་ཞེས་གསུངས་པ་འདི་འགལ་ལོ། ། ཡང་ཏིལ་སོགས་ལ་དྲི་ཆོས་ཉིད་ཀྱིས་གནས་པ་མ་མཐོང་བས་དེས་མཚོན་པའི་དོན་མེད་དོ་ཞེས་གླེང་ངོ་། །
དེ་ལ་དོན་གསང་དུ་ལན་བཏབ་པ། སྐྱོན་དང་པོ་མེད་དེ། བྱེ་བྲག་སྨྲ་བས་འདྲ་བའི་ཕྱིར་རྫས་གཞན་ཉིད་རྫས་གཞན་གྱི་སྐལ་མཉམ་གྱི་རྒྱུ་ཡིན་པ་ལྟར་སྒོ་བྱེད་རྣམས་རིགས་འདྲ་བའི་ས་བོན་འཇོག་པས་རྒྱུའི་རྐྱེན་དང་མི་འདྲ་བའི་བག་ཆགས་འཇོག་པས་བདག་རྐྱེན་དུ་འཇོག་པས་སོ། ། སྐྱོན་ཕྱི་མ་མེད་དེ། སྒོ་སྐྱ་དང་རྡོ་བ་སོགས་མེ་ཏོག་དང་ཕྲད་ཀྱང་དྲི་མི་འཛིན་པས་ཏིལ་སོགས་ལ་ཆོས་ཉིད་ཀྱིས་དྲི་འཛིན་པ་ཡོད་པར་ཤེས་སོ་ཞེས་དང་། གཞན་ཡང་སེམས་ཙམ་པ་ལ་ཤེས་པ་ལས་ཐ་དད་པའི་ཏིལ་སོགས་མེད་ཀྱི། འཇིག་རྟེན་ན་གྲགས་པས་དཔེ་ཙམ་དུ་བྱས་པར་ཟད་དོ་ཞེས་བཤད་དོ། ། ཕྱོགས་གཉིས་པ་ལའང་ཀུན་གཞིའི་རྣམ་ཤེས་ཕྱི་མ་རྒྱུ་མེད་དུ་འགྱུར་དེ། ཀུན་གཞི་གཞན་དང་ཕྲད་ནས་དེ་སྐྱེད་པའི་བག་ཆགས་གསར་པ་བཞག་པ་མེད་པའི་ཕྱིར་དང་། འཕགས་པའི་ལམ་ཡང་ཆོས་མཆོག་མན་ཆད་དུ་སྐྱེ་མ་མྱོང་བས་དེས་བག་ཆགས་གསར་པ་བཞག་པ་མེད་པས་རྒྱུ་མེད་དུ་འགྱུར་རོ། །
བག་ཆགས་ཆོས་ཉིད་ཀྱིས་ཡོད་ན་ཀུན་གཞི་དང་ཟག་མེད་ཀྱི་བག་ཆགས་རྙིང་པ་ལས་དེ་དག་སྐྱེའོ་ཞེས་གླེང་ངོ་། ། དེ་ལ་ཡང་སྐྱོན་དང་པོ་མེད་དེ། ནང་གི་སྐྱེ་མཆེད་ལ་དམིགས་པའི་ཡིད་ཤེས་ཀྱིས་ཡིད་ཀྱི་སྐྱེ་མཆེད་དུ་གྱུར་པའི་ཀུན་གཞི་ལའང་དམིགས་པས་ན་དེས་ཀུན་གཞི་ལ་ཀུན་གཞི་ཕྱི་མ་སྐྱེད་པའི་བག་ཆགས་འཇོག་པས་སོ། ། ཕྱི་མའང་མེད་དེ། འཕགས་པའི་ལམ་གྱི་རིགས་ནི་ཟག་མེད་མ་ཡིན་གྱི་སྒྲིབ་པ་ཡིན་ཏེ། རྣམ་པར་ངེས་པ་བསྡུ་བར། རྒྱུད་གང་ལ་སྒྲིབ་པ་གཉི་གའི་ས་བོན་སྲབ་པའི་ཕྱིར་སྤང་དུ་རུང་བ་དེ། བྱང་ཆུབ་སེམས་དཔའི་རིགས་དང་། གང་ལ་ཉོན་མོངས་པའི་ས་བོན་སྲབ་པ་ཡོད་པ་དེ་ཉན་ཐོས་དང་རང་རྒྱལ་གྱི་རིགས་དང་། གང་ལ་དེ་གཉིས་ཀའི་ས་བོན་ཆེ་བས་སྤང་དུ་མི་རུང་བ་ཡོད་པ་དེ་རིགས་ཆད་དུ་གསུངས་པས་སོ། །
ཟག་མེད་ཀྱི་སྐད་ཅིག་དང་པོ་ལ་ནི་རྒྱུ་རྐྱེན་མེད་ཅིང་རྐྱེན་བཞི་ཞེས་པ་ནི། ཁྱབ་པའི་དོན་མ་ཡིན་གྱི་སྲིད་པ་ལ་བསམས་པའོ་ཞེས་ལན་འདེབས་སོ། ། དེའི་ལན་དང་པོ་མི་རིགས་ཏེ། ། སེམས་ཙམ་པའི་ལུགས་ཀྱིས་དམིགས་པ་དང་རྣམ་པ་མ་གྲུབ་པའི་ཕྱིར་དང་ཅི་སྟེ། དངོས་སུ་བའི་དམིགས་པ་གཟུང་བའི་རྣམ་པ་དང་། བརྒྱུད་པའི་དམིགས་པ་ཀུན་གཞི་ཡིན་པས་ན། ཡིད་ཤེས་དེས་ཀུན་གཞི་སྐྱེད་པའི་བག་ཆགས་འཇོག་པར་རྟོག་ན། གཞན་གྱི་སེམས་དང་སེམས་བྱུང་ལ་དམིགས་པའི་ཡིད་ཤེས་ཀྱིས་ཀུན་གཞི་ལ་བཞག་པའི་བག་ཆགས་ཀྱང་གཞན་གྱི་ཤེས་པའི་རྒྱུའི་རྐྱེན་དུ་འགྱུར་བས་ན་འགྲོ་བ་ཀུན་རྒྱུད་གཅིག་ཏུ་འགྱུར་རོ། ། ཡང་རང་བཞིན་གྱི་རིགས་སྒྲིབ་པ་ཡིན་ན། བྱང་ཆུབ་སེམས་པའི་སར།
རང་བཞིན་གྱི་རིགས་ནི་སྐྱེད་མཆེད་དྲུག་གི་ཁྱད་པར་རོ་ཞེས་གསུངས་པ་དང་འགལ་ཞིང་། བསྡུ་བར་གསུངས་པ་ནི་སྒྲིབ་པའི་ས་བོན་སྲབ་པ་ཉིད་ཀྱིས་ཆོས་ཉིད་ཀྱི་ས་བོན་ཟག་མེད་ཡོད་པར་སྟོན་པ་ལ་དགོངས་པའོ། ། ཟག་མེད་དང་པོ་ལ་རྒྱུའི་རྐྱེན་མེད་པའང་མི་རིགས་ཏེ། སྡེ་པ་ཐམས་ཅད་དུ་སེམས་དང་སེམས་བྱུང་ཀུན་རྐྱེན་བཞི་ལས་སྐྱེ་བར་བཤད་པས་སོ། ། གསུམ་པ་ནི་དོན་གསང་དུ། དེ་ནི་དེ་ལྟར་ཡིན་ཏེ་ཞེས་ཕྱོགས་དང་པོ་ལྟར་བཞག་ལ། འོན་ཀྱང་ཆོས་ཉིད་ཀྱིས་གནས་པ་ནི་ཡོད་མེད་ཤེས་དཀའ་ཞིང་རྙིང་པ་རྟས་པར་བྱེད་པ་དང་གསར་དུ་གསོ་བ་་་་་་རྒྱུད་བླ་སོགས་ཀྱི་དགོངས་པས་ཟག་མེད་ཀྱི་ས་བོན་ཆོས་ཉིད་ཀྱིས་གནས་པ་ཡོད་པར་གསལ་གཉིས་ཀ་ཡོད་པ་བཞག་བདེའོ། ། འདི་ལ་རྒྱུ་མཐུན་དང་ཟག་མེད་ཀྱི་ས་བོན་སྙིང་རྟས་པར་བྱེད་ཅིང་རྣམ་སྨིན་གྱི་བག་ཆགས་ནི་གསར་དུ་འཇོག་པའོ་ཞེས་གསུངས་པ་ནི་ངེས་པ་མེད་དེ། དེ་གཉིས་ལས་བཟློག་པ་དུ་མ་ཡོད་པའི་ཕྱིར་རོ། ། འདི་ལྟར་དམ་པའི་ཆོས་ཐོས་པའི་བག་ཆགས་ཆུང་ངུ་གསར་དུ་བཞག་པ་དེ་ཕྱིས་ཐོས་པས་གསོ་ན་རྒྱུ་མཐུན་ཟག་མེད་ཀྱི་ས་བོན་གསར་པ་གསོ་བར་གྲུབ་ཅིང་།
ཐོས་པའི་བག་ཆགས་ཆོས་ཉིད་ཀྱིས་གནས་ན་འགྲོ་བ་ཀུན་ཐར་པའི་རིགས་སད་པར་ཐལ་ཏེ། དེ་འདྲའི་ཐོས་པའི་བག་ཆགས་ནི་སྒྲུབ་པའི་རིགས་ཡིན་པས་སོ། ། འདོད་ན། མདོ་སྡེ་རྒྱན་དུ། ལ་ལ་གཅིག་ཏུ་ཉེས་པར་སྤྱོད་ངེས་ཡོད། ། ལ་ལ་ཐར་པ་ཆ་མཐུན་དགེ་བ་མེད། ། ཅེས་སྒྲུབ་པའི་རིགས་མེད་པ་གསུངས་པ་དང་འགལ་ལོ། ། ཐོས་པའི་ས་བོན་དེ་ཉིད་ཟག་མེད་ཀྱི་ས་བོན་ཡིན་པར་ཡང་ཐེག་བསྡུས་སུ། ཐོས་པའི་བག་ཆགས་ཀྱི་ས་བོན་ཆུང་ངུ་དང་འབྲིང་དང་ཆེན་པོ་ཡང་ཆོས་ཀྱི་སྐུའི་ས་བོན་དུ་བལྟ་སྟེ་ཞེས་གསུངས་སོ། དེ་ཉིད་དུ།
འཕེན་པས་རབ་ཏུ་དབྱེ་བ་ནི་གང་རྣམ་པར་སྨིན་པའི་བག་ཆགས་གསར་དུ་འབྱུང་བ་སྟེ་ཞེས་གསུངས་པ་ནི་ཁྱབ་པའི་དོན་མ་ཡིན་ནོ། ། གསུམ་པ་དམིགས་རྣམ་ནི་དབུས། མཐར་དོན་དང་སེམས་ཅན། སྣང་བའི་རྣམ་པར་ཤེས་པ་ནི། ། རབ་ཏུ་སྐྱེའོ་ཞེས་གསུངས་པ་ལྟར། བསྡུ་བར། ནང་གི་ཉེ་བར་ལེན་པ་དང་ཕྱི་རོལ་གྱི་སྣོད་ལ་དམིགས་ཤིང་རྣམ་པ་ཡོངས་སུ་མ་ཆད་པར་གསུངས་སོ། ། དེའི་དང་པོ་ནི། དེ་ནི་ལེན་པ་དག་དང་ཞེས་པས་བདག་དང་ཆོས་ཀུན་བཏགས་པའི་ངོ་བོ་ཉིད་ལ་མངོན་པར་ཞེན་པའི་བག་ཆགས་བདག་དང་ཆོས་སུ་རྣམ་པར་རྟོག་པའི་བག་ཆགས་དང་གནས་དང་བཅས་པའི་དབང་པོའི་གཟུགས་དང་མིང་གཞིའི་ཕུང་པོའོ། ། གནས་རྣམ་པར་རིག་པ་ཞེས་པས་སྣོད་ཀྱི་འཇིག་རྟེན་ལ་དམིགས་པའོ། །
དེ་ཡང་དབང་པོ་རང་གཞན་གྱི་ལའང་སྟེ། དབུས་མཐའི་འགྲེལ་པར། སེམས་ཅན་དུ་སྣང་བ་ནི་དབང་པོ་ལྔར་བདག་དང་གཞན་གྱི་རྒྱུད་ལ་གང་ཡིན་པའོ་ཞེས་པས་སོ། ། དེ་ཉིད་ནི་དོན་གསང་དུ། དེའི་དམིགས་པ་ཅི་ཞེ་ན། ས་བོན་དང་མིག་ལ་སོགས་པ་དང་གཟུགས་ལ་སོགས་པའོ་ཞེས་དང་། དེ་ཡང་འདོད་གཟུགས་ཀྱི་ཁམས་སུ་སྟེ་གཟུགས་མེད་དུ་ནི་ས་བོན་དང་མིང་བཞི་ཙམ་ཡིན་ནོ། ། ཅི་སྟེ་ཀུན་གཞིས་གཞན་རྒྱུད་ཀྱི་དབང་པོ་ལ་དམིགས་ན་རང་ལ་གཞན་རྒྱུད་ཀྱི་དབང་ཤེས་ཀྱང་སྐྱེ་བར་ཐལ་ལོ་ཞེ་ན། མ་ཡིན་ཏེ་ཡིད་ཀྱི་རྣམ་ཤེས་ནི་གཞན་གྱི་དབང་པོ་ལ་དམིགས་ཀྱང་གཞན་གྱི་དབང་ཤེས་ཀྱི་རྒྱུ་མ་ཡིན་པ་དང་། རང་རྒྱུད་ཀྱི་ཀུན་གཞི་དང་མཚུངས་ལྡན་གྱི་ཀུན་འགྲོ་ལྔ་ནི།
རང་གི་མིག་སོགས་སུ་སྣང་བ་ལ་དམིགས་ཀྱང་མིག་ཤེས་སོགས་ཀྱི་རྒྱུ་མ་ཡིན་པ་བཞིན་དུ་བཤད་དོ། ། གཞན་དམིགས་རྣམ་གྱི་ཁྱད་པར་སྣོད་ཀྱི་རྒྱ་ཆེ་ཆུང་ལ་སོགས་པ་མང་པོ་གསུངས་པ་ལ་ནི་ཤེས་བྱེད་མེད་ཅིང་། གཞུང་རྣམས་སུ་ཡོངས་སུ་མ་ཆད་པར་གསུངས་པ་དང་འགལ་བར་མངོན་ནོ། ། འདིར་ཡང་ལས་ཀྱི་བག་ཆགས་ཀུན་གཞི་ལ་གནས་པས་བསྐྱེད་ནས་ཀུན་གཞི་ཉིད་སྣོད་དང་དོན་དུ་སྣང་བ་སྟེ། བྷར་ཏྲི་ཧ་རི་ཡིས་བཤད་པ་བཤད་སྦྱར་དག་ཏུ་དྲངས་པ། ནམ་མཁའ་ས་རླུང་ཉི་མ་དང་། ། རྒྱ་མཚོ་ཀླུང་དང་ཕྱོགས་རྣམས་ནི། ། ནང་གི་ཤེས་པའི་ངོ་བོ་ཡི། ། ཆ་ལས་ཕྱི་རོལ་ལྟ་བུར་འདུག ། ཅེས་སོ། །
བཞི་པ་འཇུག་ལྡོག་ནི་བསྡུ་བར། དམིགས་དང་མཚུངས་པར་ལྡན་པ་དང་། གཅིག་གི་རྐྱེན་ཉིད་གཅིག་ཡིན་དང་། ། ལྷན་ཅིག་དངོས་པོ་འཇུག་པ་དང་། ། ཀུན་ནས་ཉོན་མོངས་ལྡོག་པ་ཡིན། ། ཞེས་པ་ལྟར་གཉིས་ཀྱི། དང་པོ་འཇུག་པ་ལ་ལྔ་ལས། དམིགས་པ་དང་གྲོགས་ཀྱིས་འཇུག་པ་བཤད་ཟིན་ཅིང་། གསུམ་པ་ནི་ཀུན་གཞིས་འཇུག་པའི་རྣམ་ཤེས་ལ་དགེ་མི་དགེ་ལུང་མ་བསྟན་དུ་འབྱུང་བའི་ས་བོན་གྱི་གཞི་བྱེད་པས་རྒྱུའི་རྐྱེན་དང་། ཀུན་གཞིས་ཟིན་པའི་དབང་པོ་གཟུགས་ཅན་ལ་བརྟེན་ནས་རྣམ་ཤེས་ལྔ་སྐྱེ་བས་རྟེན་བྱེད་པས་དང་།
ཡིད་ཡིད་ཤེས་ཀྱི་གནས་བྱེད་པས་བདག་རྐྱེན་བྱེད་དོ། ། ཡང་འཇུག་པའི་རྣམ་ཤེས་ཀྱིས་ཀྱང་ཀུན་གཞི་ལ་ཚེ་འདིར་འཇུག་པའི་རྣམ་ཤེས་དགེ་མི་དགེ་ལུང་མ་བསྟན་ཕྱི་མ་བྱུང་བའི་རྒྱུ་མཐུན་གྱི་ས་བོན་གསོ་ཞིང་རྟས་པར་བྱེད་པས་བདག་རྐྱེན་དང་། ཕྱི་མ་ལ་ཀུན་གཞི་ཉིད་འབྱུང་བའི་རྣམ་སྨིན་གྱི་ས་བོན་འབྱུང་བའི་རྒྱུའི་རྐྱེན་བྱེད་དོ། ། ཆོས་མངོན་པའི་མདོར་ཡང་། ཆོས་ཀུན་རྣམ་པར་ཤེས་ལ་སྦྱོར། ། དེ་རྣམས་ལ་ཡང་དེ་དེ་བཞིན། ། ཕན་ཚུན་འབྲས་བུའི་དངོས་པོ་དང་། ། རྒྱུ་ཡི་དངོས་པོར་རྟག་ཏུ་སྦྱོར། ། ཞེས་བཀའ་བསྩལ་ཏོ། ། བཞི་པ་ལ་གསུམ་ལས།
རྣམ་ཤེས་གང་དང་ལྷན་ཅིག་འཇུག་པའི་ནི། འདུ་ཤེས་མེད་པ་ལ་སྙོམས་པར་ཞུགས་དུས་སུ་ཡིད་དང་སྟེ། གཟུགས་མེད་ཁམས་སུ་ཡིད་དང་ཡིད་ཤེས་གཉིས་དང་འཇུག་ཅིང་། དེ་བཞིན་དུ་རྐྱེན་ཅི་ལྟ་བར་བདུན་གྱི་བར་དང་ལྷན་ཅིག་འཇུག་གོ ། སུམ་ཅུ་པར། ཆུ་ལ་རླབས་རྣམས་ཇི་བཞིན་ནོ། ། ཞེས་དང་འདྲའོ། ། ཚོར་བ་གང་དང་ལྷན་ཅིག་པ་ནི། ཐམས་ཅད་དུ་ལྷན་ཅིག་སྐྱེས་པའི་བཏང་སྙོམས་དང་འགྲོ་བ་དང་། ས་ཇི་ལྟ་བ་བཞིན་དུ་འཇུག་པའི་རྣམ་ཤེས་དང་མཚུངས་ལྡན་གྱི་བདེ་སྡུག་བཏང་སྙོམས་ཇི་ལྟར་རིགས་པ་དང་ལྷན་ཅིག་འཇུག་གོ །
ཆོས་གང་དང་ལྷན་ཅིག་པ་ནི། སེམས་བྱུང་དགེ་མི་དགེ་ལུང་མ་བསྟན་ཇི་རིགས་པ་དང་ལྷན་ཅིག་འཇུག་ཅིང་དེ་རྣམས་དང་མཚུངས་པར་ལྡན་པར་མི་བརྗོད་དོ། ། དེ་དང་མཚུངས་པར་སུམ་བཅུ་པར། རྣམ་ཤེས་ས་བོན་ཐམས་ཅད་པ། ། ཕན་ཚུན་དག་གི་དབང་གིས་ན། ། དེ་ལྟ་དེ་ལྟར་འགྱུར་བར་འགྲོ། ། དེས་ན་རྣམ་རྟོག་དེ་དེ་སྐྱེ། ། ཞེས་སོ། ། ལྔ་པ་སྐྱེ་བ་བརྒྱུད་པར་འཇུག་པ་ནི། ཚེ་འདིའི་ཀུན་གཞི་ཟད་པ་ན་ལས་ཀྱི་བག་ཆགས་གཟུང་འཛིན་གྱི་བག་ཆགས་ཀྱིས་བརྟས་ནས་ཚེ་ཕྱི་མའི་ཀུན་གཞི་འཇུག་ཅིང་།
དེ་ཉིད་ཟད་ནས་ཡང་ཕྱིའི་ལ་སོགས་པ་འཇུག་སྟེ། དེ་ཉིད་དུ། སྔ་མ་ཡི། རྣམ་པར་སྨིན་པ་ཟད་ནས་གཞན། རྣམ་སྨིན་སྐྱེད་པ་དེ་ཡིན་ནོ། ། ཞེས་སོ། ། ལྡོག་ཚུལ་ལ་གཉིས་ལས། དངོས་ནི་སེམས་ཀྱི་རིག་ཙམ་གསལ་ཙམ་ནི་ལྷག་མེད་ཀྱི་མྱང་འདས་མ་གཏོགས་པར་ལྡོག་པ་མེད་དེ་རྣམ་འགྲེལ་དུ། ། སེམས་ཀྱི་རང་བཞིན་འོད་གསལ་ཏེ། ། ཞེས་པའོ། །
གནས་སྐབས་ཀྱི་ཤེས་པ་ལ་རྣམ་སྨིན་གྱི་ཆ་ནི་ཕུང་པོ་ལྷག་མེད་ཀྱི་མྱང་འདས་སུ་ལྡོག་པར་དངོས་པོར་སྨྲ་བ་རྣམས་འདོད་ཅིང་། ཐེག་ཆེན་པ་ལ་ནི་རྡོ་རྗེ་ལྟ་བུའི་རྗེས་ལ་མེ་ལོང་ཡེ་ཤེས་སུ་གནས་གྱུར་ནས་ལྡོག་སྟེ། སློབ་དཔོན་ཙན་ཏྲ་གོ་མི་ཡིས། གང་ཡང་ཀུན་གཞིའི་རྣམ་པར་ཤེས། ། མེ་ལོང་ཡེ་ཤེས་ཉིད་གྱུར་པ། ། ཞེས་སོ། ། ས་བོན་གྱི་ཆ་ལ་མི་དགེ་བའི་ས་བོན་འགའ་ཞིག་ལས་སྒྲིབ་ཟད་བྱེད་ཀྱི་གཉེན་པོ་གོམས་པ་ན་ལྡོག་གོ ། རྣམ་སྨིན་གྱི་ས་བོན་འགའ་ཞིག་དེའི་འབྲས་བུ་ཕྱུང་བ་ན་ལྡོག་གོ ། མཐོང་སྤང་གི་ས་བོན་མཐོང་ལམ་སྐྱེས་པ་ན་དང་སྒོམ་སྤང་གི་ས་བོན་སྒོམ་ལམ་སྐྱེས་པ་ན་ལྡོག་གོ ། དགེ་བའི་ས་བོན་དང་ལུང་མ་བསྟན་གྱི་ས་བོན་ནི་ལྷག་མེད་ཀྱི་མྱང་འདས་སུ་ལྡོག་པར་འདོད་ཅིང་།
བྱང་ཆུབ་སེམས་པའི་ནི་གནས་གྱུར་པ་ན་ལྡོག་ལ། ཟག་མེད་ཀྱི་ས་བོན་ཕུང་པོ་ལྷག་མེད་མིན་པར་མི་ལྡོག་གོ ། དེ་རྣམས་ཀྱང་ལང་ཀར་གཤེགས་པར། དེ་བཞིན་གཤེགས་པའི་སྙིང་པོ་ནི། ། རྣམ་ཤེས་བདུན་དང་ལྡན་པ་ཡང་། ། འཛིན་པ་གཉིས་ཀྱི་བར་འཇུག་སྟེ། ། ཡོངས་སུ་ཤེས་པས་ལྡོག་པར་འགྱུར། ། ཅེས་དང་། བསྡུ་བར། ཀུན་གཞིའི་རྣམ་པར་ཤེས་པ་དེ་དགེ་བའི་ཆོས་བསྒོམས་པས་རྣམ་པར་ལྡོག་པར་རིག་པར་བྱའོ་ཞེས་དང་།
གནས་གྱུར་མ་ཐག་ཏུ་ཀུན་གཞིའི་རྣམ་པར་ཤེས་པ་སྤངས་པར་བརྗོད་པར་བྱ་སྟེ་ཞེས་དང་། དགྲ་བཅོམ་ཉིད་ན་དེ་ལྡོག་གོ ། ཞེས་པ་ལྟར་རོ། ། དེས་ན་མུ་བཞི་བསྡུ་བར་གསུངས་ཏེ། ཀུན་གཞི་ཡོད་ཅིང་འཇུག་པའི་རྣམ་ཤེས་མེད་པ་ནི་སེམས་མེད་པའི་གནས་སྐབས་ལྔའོ། ། བཟློག་པ་ནི་སེམས་ཡོད་པའི་སྐབས་ཀྱི་མི་སློབ་པ་དང་ཕྱིར་མི་ལྡོག་པའི་བྱང་ཆུབ་སེམས་དཔའོ། ། གཉི་ག་ཡོད་པ་དེ་ལས་གཞན་པའི་སེམས་ཡོད་པའི་སྐབས་སོ། ། གཉིས་ཀ་མེད་པ་མི་སློབ་པ་དང་ཕྱིར་མི་ལྡོག་པའི་བྱང་ཆུབ་སེམས་པ་འགོག་པ་ལ་བཞུགས་པ་དང་ཕུང་པོ་ལྷག་མེད་ཀྱི་མྱང་འདས་སོ། ། དེ་ལ་རྩོད་པ་སྤང་བ་ནི། འོ་ན་རྡོ་རྗེ་ལྟ་བུའི་རྗེས་དང་ཕུང་པོ་ལྷག་མེད་དུ་གཏན་ལྡོག་གི
དེ་ལས་སྔར་མི་ལྡོག་ན། བསྡུ་བའི་དེ་དང་དོན་གསང་དུ། ས་བརྒྱད་པ་ཡན་ཆད་དང་ཉན་རང་དགྲ་བཅོམ་ལ་ཀུན་གཞི་མེད་པར་བཤད་པ་དང་། སུམ་བཅུ་པ་དང་འགལ་ལོ་ཞེ་ན། དེ་དག་ལ་རིམ་པ་ལྟར་ཉོན་ཡིད་མེད་པས་ཉོན་མོངས་པའི་ས་བོན་ཡོད་ཀྱང་མངོན་གྱུར་མི་སྐྱེ་བ་དང་། ཉོན་མོངས་པའི་ས་བོན་གཏན་ལོག་པ་ལ་དགོངས་པ་སྟེ། དོན་གསང་དེ་ཉིད་དུ་ཡང་དེ་དག་ལ་རྣམ་པར་སྨིན་པའི་རྣམ་ཤེས་ཡོད་པར་བཤད་པས་སོ། ། ཡང་མཐོང་ལམ་དུ་ས་བོན་གྱི་ཆ་ལོག་པ་ན་རྣམ་སྨིན་གྱི་ཆའང་ལྡོག་པར་འགྱུར་ཏེ། རང་དང་རྫས་གཅིག་པ་ལ་ལྡོག་པའི་ཕྱིར་རོ་ཞེ་ན། དེའི་གནས་སྐབས་ཀྱི་དང་རྫས་གཅིག་པ་ལོག་ཀྱང་རྣམ་སྨིན་གྱི་རྒྱུན་མི་ལྡོག་སྟེ།
ལྕགས་མེར་གྱུར་པ་གྲང་བ་ན་མེ་དང་རྫས་གཅིག་པའི་ལྕགས་ལོག་ཀྱང་ལྕགས་ཀྱི་རྒྱུན་མི་ལྡོག་པ་ལྟར་རོ། ། དེས་ན་ལྡོག་དུས་ནི་རང་གི་རྒྱུན་ལྡོག་པ་ལ་འཇོག་གོ ། ལྔ་པ་རྣམ་གྲངས་ངེས་ཚིག་དང་བཅས་པ་ལ་ཐེག་པ་ཆེན་པོ་ལ་གྲགས་པ་ནི། ཤེས་བྱ་་་་་་དོན་གསང་གི་དོན་ངོ་བོ་ཉིད་གསུམ་གྱི་གནས་ཡིན་པས་ཤེས་བྱའི་གནས་དང་ལུས་་་་་་ཐེག་བསྡུས་ཀྱི་དོན་མ་གྲུབ་པ་གྲུབ་པར་བྱེད་པ་དང་། གྲུབ་པ་གནས་པར་བྱེད་པས་ལེན་པས་ན་ལེན་པའི་རྣམ་ཤེས་དང་། ཐུན་མོང་དུ་གྲགས་པ་འཁོར་འདས་ཀུན་གྱི་གཞི་བྱེད་པས་ཀུན་གཞི་དང་། ཉན་ཐོས་སྡེ་པ་ལ་གྲགས་པ་ཕལ་ཆེན་སྡེ་པའི་ལུང་དུ་ཤིང་གི་རྩ་བ་ལྟར་རྣམ་ཤེས་གཞན་གྱི་རྒྱུ་བྱེད་པས་རྩ་བའི་རྣམ་ཤེས་དང་། ས་སྟོན་པའི་ལུང་དུ་འཁོར་བ་ཇི་སྲིད་པའི་བར་དུ་རྒྱུན་མི་འཆད་པས་འཁོར་བ་ཇི་སྲིད་པའི་ཕུང་པོ་དང་། གནས་བརྟན་པ་དང་རྣམ་པར་ཕྱེ་སྟེ་སྨྲ་བའི་ལུང་དུ་སྲིད་པའི་རྒྱུ་ཡིན་པས་ན་སྲིད་པའི་ཡན་ལག་སྟེ། སྲིད་པའི་ཡན་ལག་ལྟ་བ་༡དང་། །
ཤེས་པ་དང་ནི་གཏོད་པ༢་དང་། གཡོ་བ༣་དང་ནི་རྟོག་པ༤་དང་། ། བདུན་པ་འཇུག་པར་བྱེད་པ་ཡིན། ། ཞེས་པ་ལྟར་ཏེ། ལྟ་བ་སོགས་ནི་མིག་སོགས་ཀྱི་རྣམ་ཤེས་དྲུག་དང་ཅི་རིགས་པར་སྦྱར་རོ། ། དྲུག་པ་དབྱེ་བ་ནི་བག་ཆགས་གསུམ་གྱི་བྱེ་བྲག་གིས་སུམ་དང་། ཡང་འཕེན་པས་དང་། རྣམ་པར་སྨིན་པས་དང་། རྒྱུ་ཉིད་དེ་ཉོན་ཡིད་ཀྱིས་བདག་ཏུ་འཛིན་པའི་རྒྱུ་བྱེད་པས་དང་། མཚན་ཉིད་ཀྱིས་དབྱེ་བ་སྟེ་བཞི་དང་།
མཚན་ཉིད་ལ་རྣམ་པ་དུ་མ་ཞིག་གསུངས་སོ། ། བདུན་པ་སྒྲུབ་བྱེད་ལ་གཉིས་ཏེ་ལུང་དང་རིགས་པའོ། ། དང་པོ་ནི་ཆོས་མངོན་པའི་མདོར། ཐོག་མ་མེད་པའི་དུས་ཅན་ཁམས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང་། ། མྱ་ངན་འདས་པའང་ཐོབ་པར་འགྱུར། ། ཞེས་དང་། ཆོས་ཀུན་ས་བོན་ཐམས་ཅད་པའི། ། རྣམ་པར་ཤེས་པ་ཀུན་གཞི་སྟེ། །
དེ་བས་ཀུན་གཞིའི་རྣམ་ཤེས་ནི། ། དམ་པ་རྣམས་ལ་ངས་བཤད་དོ། ། ཞེས་དང་། མདོ་དགོངས་པ་ངེས་པར་འགྲེལ་པར་ཡང་། ལེན་པའི་རྣམ་པར་ཤེས་པ་ཟབ་ཅིང་ཕྲ། ། ས་བོན་ཐམས་ཅད་ཆུ་བོའི་རྒྱུན་བཞིན་འབབ། ། བདག་ཏུ་རྟོག་པར་གྱུར་ན་མི་རུང་ཞེས། ། འདི་ནི་བྱིས་པ་རྣམས་ལ་ངས་མ་བསྟན། ། ཞེས་དང་། ལང་ཀར་གཤེགས་པར།
དེ་བཞིན་གཤེགས་པའི་སྙིང་པོ་ནི་ཞེས་སོགས་དང་། ། བློ་གྲོས་ཆེན་པོ་ཀུན་གཞིའི་རྣམ་པར་ཤེས་པ་ཆུ་ཀླུང་ལྟ་བུ་ལས་འཇུག་པའི་རྣམ་པར་ཤེས་པའི་རླབས་འབྱུང་ངོ་ཞེས་དང་། རྒྱན་སྟུག་པོ་བཀོད་པར། ཇི་ལྟར་ཟླ་བ་སྐར་ཚོགས་དང་། ། ལྷན་ཅིག་མཁའ་ལ་གནས་པ་ལྟར། ། དེ་བཞིན་ཀུན་གཞིའི་རྣམ་ཤེས་ཀྱང་། ། རླབས་བདུན་རྣམས་དང་ལྷན་ཅིག་གནས། ། ཞེས་བཀའ་བསྩལ་ཏོ། ། ཐེག་པ་ཆུང་ངུར་ཡང་ལུང་གཅིག་ལས་འཕྲོས་པར། སྐྱེ་རྒུ་ཀུན་གཞི་ལ་ཀུན་ཏུ་དགའ་བ་རྣམས་ལ་ཀུན་གཞི་སྤང་བའི་ཕྱིར་དུ་ཆོས་བསྟན་ན་ཉན་འདོད་རྣ་གཏོད་ལ་ཀུན་ཤེས་པར་བྱེད་ཅེས་སོགས་བཀའ་བསྩལ་ཏོ། །
དེ་ལ་བཙུན་པ་དབྱིག་གཉེན་ན་རེ། ཉེར་ལེན་གྱི་ཕུང་པོ་ལྔ་ཀུན་གཞི་ཡིན་ནོ་ཞེས་ཟེར་རོ། ། དེ་ནི་མ་ཡིན་ཏེ། དེ་ལ་ནི་ཤིན་ཏུ་སྡུག་བསྔལ་བའི་ངན་སོང་བའི་འགྲོ་བ་རྣམས་ལ་དགའ་ཞིང་སྦྱོར་བ་མེད་དེ། དེ་རྣམས་དེ་དང་འབྲལ་བར་འདོད་པའི་ཕྱིར་རོ། ། བཙུན་པ་མིའུ་ཐུང་ན་རེ། བདེ་བའི་ཚོར་བ་འདོད་ཆགས་དང་བཅས་པ་ཀུན་གཞི་ཡིན་ནོ་ཞེས་ཟེར་རོ། ། དེ་ཡང་མ་ཡིན་ཏེ། དེ་བསམ་གཏན་བཞི་པ་ཡན་ཆད་ན་མེད་པའི་ཕྱིར་དེ་རྣམས་ཀུན་ཏུ་དགའ་བའི་གཞི་མ་ཡིན་ནོ། ། བཙུན་པ་དབྱངས་སྒྲོག་ན་རེ།
འཇིག་ཚོགས་ལ་ལྟ་བ་ཀུན་གཞི་ཡིན་ནོ་ཞེས་ཟེར་རོ། ། དེ་ཡང་ཆོས་འདི་པ་བདག་མེད་པ་ལ་མོས་པ་རྣམས་དང་མི་མཐུན་པས་དེ་རྣམས་ཀུན་ཏུ་དགའ་བ་མེད་པས་སོ་ཞེས་པའོ། ། རིགས་པ་དང་བྲལ་བའི་ལུང་ལ་ནི་དད་པས་རྗེས་སུ་འབྲང་བ་རྣམས་ཀྱང་ཡིད་ཆེས་པར་མི་འགྱུར་བས་གཉིས་པ་ནི་རྣམ་པར་ངེས་པ་བསྡུ་བར། ལེན་དང་དང་པོ་གསལ་བ་དང་། ། ས་བོན་ལས་དང་ལུས་ཚོར་དང་། ། སེམས་མེད་སྙོམས་པར་འཇུག་པ་དང་། ། དེ་བཞིན་འཆི་འཕོ་མི་རུང་འགྱུར། ། ཞེས་བརྒྱད་གསུངས་པ་འདི་ཉིད་ཀྱི་འགྲེལ་པར་ཡང་བཀོད་དེ། དེ་ལ་དང་པོ་འཇུག་པ་མི་སྲིད་པ་དང་གསལ་བར་འབྱུང་བ་མི་སྲིད་པ་དང་ལས་བཞི་མི་འཐད་པ་གསུམ་ནི་རྩོད་སྤོང་ཡིན་ལ། གཞན་ལྔ་ཡོད་པའི་སྒྲུབ་བྱེད་དོ། །
ཡང་ལུས་་་་་་ཡེ་ལེན་པ་མི་སྲིད་པ་དང་ས་བོན་དང་སེམས་མེད་པའི་སྙོམས་འཇུག་དང་འཆི་འཕོ་མི་སྲིད་པ་རྣམས་ཐལ་འགྱུར་གྱི་སྒོ་ནས་ཡོད་པར་དངོས་སུ་སྒྲུབ་བྱེད་དེ་ལྷག་མ་ནི་བརྒྱུད་པས་སོ་ཞེའོ། ། དེ་ལ་དང་པོ་ནི་སེམས་ཅན་གྱི་རྒྱུད་ཆོས་ཅན། ལུས་ལེན་པ་མེད་པར་ཐལ། ཀུན་གཞིའི་རྣམ་ཤེས་མེད་པའི་ཕྱིར་རོ། ། ཅི་སྟེ་མ་ངེས་ཏེ། འཇུག་པའི་རྣམ་ཤེས་ཚོགས་དྲུག་གིས་ལེན་ནོ་ཞེ་ན། དེ་ནི་རྒྱུ་ལྔས་ཀུན་གཞི་སྔོན་སྐྱེ་བ་སྔ་མའི་འདུ་བྱེད་ཀྱི་རྒྱུ་ལས་བྱུང་ཞིང་། འཇུག་ཤེས་རྣམས་ནི་ད་ལྟར་བ་ཚེ་འདི་བའི་རྐྱེན་ལས་བྱུང་བས་ལུས་དེ་ལེན་དུས་ན་མ་སྐྱེས་ནས་མེད་པའི་ཕྱིར་ཏེ། ཇི་སྐད་དུ། ། དབང་པོ་དང་ཡུལ་དང་ཡིད་ལ་བྱེད་པའི་དབང་གིས་རྣམ་པར་ཤེས་པ་རྣམས་འཇུག་པར་འགྱུར་རོ་ཞེས་སྡེ་་་་་་ཡེ་པ་ལ་གྲགས་པའི་མདོ་དུ་མར་བཀའ་སྩལ་པ་ལྟ་བུའོ། །
འོ་ན་རྣམ་ཤེས་ཀྱི་ཡན་ལག་རྣམ་པར་འབྱེད་པ་ན་འདུ་བྱེད་ཀྱི་རྐྱེན་གྱིས་རྣམ་པར་ཤེས་པ་ཅི་ཞེ་ན། རྣམ་པར་ཤེས་པའི་ཚོགས་དྲུག་རྣམས་སོ། ཞེས་བཀའ་་་་་་དེ་སྒྲུབ་ལུས་ལེན་བྱེད་དུ་སྩལ་པ་ཅི་ལྟར་ཞེ་ན། དེ་དྲུག་རྣམས་ཀྱི་ས་བོན་གྱི་རྣམ་པར་ཤེས་པ་ལ་དགོངས་ནས་རྗེས་སུ་གཞུག་པའི་ཚུལ་གྱིས་འབྲས་བུས་རྒྱུ་སྟོན་པ་བཀྲེས་སྐོམ་གྱི་རེག་བྱ་ལྟ་བུའོ། ། དང་པོའོ། ཡང་འཇུག་ཤེས་དྲུག་ནི་དགེ་མི་དགེར་དམིགས་པས་སྔོན་གྱི་འདུ་བྱེད་ཀྱི་རྒྱུ་ལས་མ་བྱུང་སྟེ། བྱུང་ན་ནི་རྣམ་སྨིན་ཡིན་པའི་ཕྱིར་ལུང་མ་བསྟན་ཁོ་ནར་འགྱུར་དགོས་སོ། ། གཉིས་པའོ། ། ཡང་འཇུག་ཤེས་དྲུག་ལ་མཐའ་གཅིག་ཏུ་ལུང་དུ་མ་བསྟན་པ་རྣམ་སྨིན་གྱིས་བསྡུས་པ་མེད་དེ། དེ་ལྟ་བུ་སྣང་དུ་རུང་བ་ལ་མ་དམིགས་པའི་ཕྱིར་རོ། །
དེས་ན་སྔོན་གྱི་ལས་ཀྱི་རྒྱུ་ལས་བྱུང་བ་དང་ལུས་ལེན་བྱེད་དུ་མི་འཐད་དོ། ། གསུམ་པའོ། ། ཡང་འཇུག་ཤེས་དྲུག་ནི་གནས་སོ་སོར་ངེས་པས་ན་ལུས་ལེན་ཅིང་འཛིན་པར་མི་རུང་སྟེ། གནས་གང་དང་གང་ལས་མིག་ཤེས་སོགས་འབྱུང་བ་དེ་དང་དེ་ཤེས་པས་ཟིན་གྱི་གཞན་མ་ཟིན་པས་རོ་ལྟར་འགྱུར་རོ། ། མི་འགྱུར་ཏེ་ལུས་ཀྱི་དབང་པོས་ཀུན་ལ་ཁྱབ་པས་དབང་པོ་གཞན་འཛིན་ནོ་སྙམ་ན། ལུས་དབང་དེ་ལུས་གཞན་འཛིན་བྱེད་དུ་མི་རུང་སྟེ། རང་ཉིད་ཀྱང་ཤེས་པ་དང་བྲལ་བས་ན་མ་ཟིན་པའི་ཕྱིར་རོ། ། དེ་ལྟར་ནི་ལུས་ཀྱིས་གང་རེག་བྱ་འཇལ་བ་དེ་ལུས་ཤེས་ཀྱིས་ཟིན་དུ་ཆུག་ཀྱང་གཞན་མ་ཟིན་པར་འགྱུར་བས་སོ། ། བཞི་པའོ། ། ཡང་དང་ཡང་ལུས་འཛིན་པའི་ཉེས་པར་ཡང་འགྱུར་ཏེ།
མིག་ཤེས་སོགས་གཉིད་དང་བརྒྱལ་བ་སོགས་ན་མི་འབྱུང་བས། དེའི་ཚེ་མ་ཟིན་པའི་ཕྱིར་ཤི་བ་ལྟར་རུལ་བར་འགྱུར་ཞིང་། སད་པ་དང་སངས་པ་སོགས་ན་ཡང་ལེན་པར་ཐལ་བས་སོ། ། དེ་ལྟར་ཡང་མི་རུང་སྟེ་ཚེ་གཅིག་ལ་ལུས་ལན་གཅིག་ཁོ་ན་འཛིན་པར་ཁས་བླངས་པའི་ཕྱིར་རོ་ཞེ་འོ། རྒྱུ་ལྔ་པའོ། ། གཉིས་པ་ནི་ཀུན་གཞི་ཡོད་པར་སྨྲ་བ་ལའང་སྐྱོན་ཡོད་ཏེ། དེ་ཡོད་ན་རེས་འགའ་འཇུག་ཤེས་ཀྱང་འབྱུང་བས་རྣམ་ཤེས་གཉིས་ཅིག་ཆར་འབྱུང་བར་འགྱུར་རོ་ཞེ་ན། འདོད་དེ། འདི་ལྟར་ཁ་ཅིག་མཐོང་བར་འདོད་པ་ནས་རྣམ་པར་ཤེས་པའི་བར་དུ་འདོད་ཅིང་། དེ་རྣམས་ཀྱི་ཡིད་ལ་བྱེད་པ་དང་དབང་པོ་དྲུག་དང་ཡུལ་དྲུག་ཚོགས་པ་ཁྱད་པར་མེད་པ་ན་རྣམ་ཤེས་གང་རུང་གཅིག་དང་པོར་འབྱུང་བ་མི་རུང་སྟེ།
ཤེས་པ་ཀུན་གྱི་རྒྱུ་ཚོགས་པར་ཁྱད་པར་མེད་པས་སོ། ། རྣམ་འགྲེལ་དུ། འདིར་དོན་ཀུན་དང་ཅིག་ཆར་དུ། ། འདུས་ཅན་དབང་རྣམས་ཡོད་པ་ན། ། ཞེས་གསུངས་སོ། ། འདིས་ནི་རང་གི་སྡེ་པ་དག་དང་མུ་སྟེགས་ཁ་ཅིག་རྒྱུད་གཅིག་ལ་ཤེས་པ་དུ་མ་ཅིག་ཆར་མི་སྐྱེའོ། ། མྱུར་དུ་སྐྱེ་འགག་བྱེད་པས་ཅིག་ཆར་དུ་འཁྲུལ་པའོ་ཞེས་སྨྲ་བའང་བསལ་ཅིང་། དེ་དགག་པ་རྒྱས་པར་རྣམ་འགྲེལ་དུ་ཤེས་པར་བྱའོ། ། འོ་ན་རྣམ་པར་ཤེས་པ་གཉིས་དུས་ཅིག་ཏུ་འབྱུང་བ་དེ་ནི་གནས་མེད་ཅིང་གོ་སྐབས་མེད་དོ་ཞེས་བཀའ་སྩལ་པ་དང་འགལ་ལོ་ཞེ་ན། དེ་ནི་རིགས་མཐུན་པའི་ཤེས་པ་གཉིས་ཅིག་ཆར་མི་འབྱུང་བ་ལ་དགོངས་པ་སྟེ།
རྣམ་འགྲེལ་དུ། ། དེ་རྣམས་རིགས་མཐུན་པ་ཉིད་ལ། ། ནུས་པ་ངེས་པར་འགྱུར་བ་ཡིན། ། ཞེས་སོ། ། གསུམ་པ་ནི་རྣམ་ཤེས་ཅིག་ཆར་མི་འབྱུང་ན་ཡིད་ཀྱི་རྣམ་ཤེས་མཐོང་བ་ལ་ཡང་གསལ་བར་ཡུལ་འཛིན་པར་མི་རུང་ངོ་། ། དེས་ཅིས་ཞེ་ན། འདི་ལྟར་མིག་ཤེས་སོགས་གཅིག་སྐྱེ་བ་ན་དེའི་སྐད་ཅིག་གཉིས་པ་དང་དུས་མཉམ་དུ་དེའི་རྗེས་སུ་རྟོག་པའི་ཡིད་ཤེས་སྐྱེ་ཞིང་། འཇུག་ཤེས་ཀུན་ཅིག་ཅར་སྐྱེ་བ་དེའི་ཚེའང་རྣམ་པ་སྣ་ཚོགས་རྣམ་པར་རིག་པའི་ཡིད་ཤེས་གཅིག་གིས་རྗེས་སུ་རྟོག་པར་བྱེད་དོ། ། དེ་ལ་འདས་པའི་ཡུལ་འགགས་ནས་རིང་དུ་ལོན་པ་སྔར་མྱོང་བའི་དྲན་པའི་ཡིད་ཤེས་ཀྱི་རྒྱུ་བ་ནི་མི་གསལ་བ་སྟེ། ད་ལྟར་གྱི་ཡུལ་ཅན་གྱི་ཡིད་ཤེས་ཀྱི་རྒྱུ་བ་རྣམ་ཤེས་ལྔ་དང་དུས་མཉམ་པ་ནི་གསལ་བ་ཡིན་པས་སོ། །
བཞི་པ་ནི་སེམས་ཅན་གྱི་རྒྱུད་ལ་དགེ་བ་ལ་སོགས་པའི་ས་བོན་མེད་པར་ཐལ་ཏེ། ས་བོན་གྱི་རྟེན་ཀུན་གཞིའི་རྣམ་ཤེས་མེད་པའི་ཕྱིར་རོ། ། ཅི་སྟེ་འཇུག་པའི་རྣམ་ཤེས་རྣམས་ས་བོན་གྱི་རྟེན་ཡིན་ནོ་ཞེ་ན། དེ་རྣམས་ཕན་ཚུན་ས་བོན་མ་ཡིན་ཏེ། དགེ་བའི་འོག་ཏུ་མི་དགེ་བ་སོགས་དང་། ཁམས་ངན་པ་འདོད་པ་ན་སྤྱོད་པའི་འོག་ཏུ་བར་མ་གཟུགས་ན་སྤྱོད་པ་དང་། དེ་ལས་བཟང་པོ་གཟུགས་མེད་ན་སྤྱོད་པ་དང་། ཟག་བཅས་ཟག་མེད་དང་འཇིག་རྟེན་པ་དང་དེ་ལས་འདས་པ་སོགས་ཕན་ཚུན་གཅིག་གི་རྗེས་ལ་གཅིག་འབྱུང་བས་ན་ལྷན་ཅིག་མི་འབྱུང་བས་བསྒོས་པ་མེད་པའི་ཕྱིར་དང་། དྲི་ཤས་ཆེ་བ་ལ་མི་འགོ་བ་ལྟར་དགེ་བ་སོགས་བསྒོ་བྱར་མི་རུང་བའི་ཕྱིར་རོ། ། འདིར་ཟག་མེད་མིན་པའི་འཇིག་རྟེན་ལས་འདས་པ་རྗེས་ཐོབ་ཀྱང་འཇིག་རྟེན་ལས་འདས་པར་བཞག་པའི་ཆེད་དུ་ཟློས་པ་ལྟ་བུར་གསུངས་སོ་ཞེའོ། །
ཡང་དེ་རྣམས་ནི་སེམས་མེད་པའི་གནས་སྐབས་སུ་རྒྱུན་ཆད་ནས་ཡུན་རིང་པོ་ན་འབྱུང་བའི་ཕྱིར་ཡང་ས་བོན་དུ་མི་རུང་ངོ་། ། ས་བོན་མེད་ན་རྒྱུ་མེད་པས་ཉོན་མོངས་དང་རྣམ་བྱང་གི་ཆོས་མེད་པར་འགྱུར་ཞིང་། མདོ་སྡེ་པ་ནི་ས་བོན་འདོད་པས་ཁས་བླངས་དང་འགལ་ལོ། ། ལྔ་པ་ནི་རྣམ་ཤེས་དུ་མ་ཅིག་ཅར་མི་འབྱུང་ན་སྣོད་ལམ་འཕྲང་གི་རྣམ་རིག་དང་། གནས་ལུས་རྐང་པ་འདེགས་འཇོག་གི་རྣམ་རིག་དང་། ང་འོ་སྙམ་པའི་རྣམ་པ་ཅན་གྱི་རྣམ་རིག་དང་། ཡུལ་ལམ་གྱི་དྲུང་གི་ས་རྡོ་སོགས་ཀྱི་རྣམ་རིག་རྣམས་ཅིག་ཆར་འབྱུང་མི་སྲིད་པར་ཐལ་ལོ། ། འདོད་མི་ནུས་ཏེ། མགྱོགས་པར་འགྲོ་བ་སོགས་ཀྱི་གནས་སྐབས་སུ་འདི་བཞི་ཅིག་ཅར་དམིགས་པས་སོ། ། འདི་བཞི་རྣམ་ཤེས་གཅིག་གི་སྐད་ཅིག་ལ་མི་རུང་སྟེ།
ཡུལ་སྐྱེ་མཆེད་ཐ་དད་པའི་རྣམ་པ་ཅན་ཉིད་ཀྱི་ཕྱིར་རོ། ། དྲུག་པ་ནི་ཀུན་གཞི་མེད་ན་རྒྱུ་ས་བོན་མེད་པའི་ཕྱིར་ཚུལ་བཞིན་དུ་སེམས་པའང་རྗེས་སུ་རྣམ་པར་རྟོག་པ་དང་ཚུལ་བཞིན་མ་ཡིན་པར་རམ། མཉམ་པར་བཞག་པའི་རྣམ་ཤེས་དང་ལྷན་ཅིག་བྱུང་བའི་ལུས་ཀྱི་རྣམ་ཤེས་དང་མཚུངས་པར་ལྡན་པའི་མྱོང་བ་བདེ་བ་སོགས་མེད་པར་འགྱུར་ན་དེ་ནི་དམིགས་ཤིང་ཕ་རོལ་པོས་ཁས་བླངས་པའོ། ། ཅིག་ཅར་རྣམ་ཤེས་དུ་མ་འབྱུང་བའི་སྒྲུབ་བྱེད་ཀྱི་སྒོ་ནས་ཀྱང་གཞུང་འདི་བཤད་པར་བྱའོ་ཞེའོ། ། བདུན་པ་ནི་སྙོམས་འཇུག་གཉིས་ལ་ཞུགས་པ་དེ་འཆི་བར་འགྱུར་ཏེ། རྣམ་ཤེས་ཀུན་ལུས་ལས་འདས་པའི་ཕྱིར་རོ། ། འདོད་མི་ནུས་ཏེ། འགོག་པའི་སྙོམས་འཇུག་དང་ཤི་བའི་ཁྱད་པར་སྟོན་པ་ན། བཅོམ་ལྡན་འདས་ཀྱིས་དྲོད་དང་མ་བྲལ་ཞིང་སྲོག་གི་དབང་པོ་དང་མ་བྲལ་ལ་དེའི་རྣམ་པར་ཤེས་པ་ལུས་ལ་མ་འདས་པར་འགྱུར་རོ་ཞེས་བཀའ་སྩལ་པས་སོ། ། བརྒྱད་པ་ནི་སེམས་ཅན་གྱི་རྒྱུད་ཆོས་ཅན།
འཆི་འཕོ་བ་དང་རིམ་གྱིས་དྲོད་འདོར་བ་མེད་པར་ཐལ། འདོར་བྱེད་ཀུན་གཞི་མེད་པའི་ཕྱིར་རོ། ། འདོད་མི་ནུས་ཏེ་ལུས་ཀྱི་སྟོད་སྨད་ནས་རིམ་གྱིས་དྲོད་ཡལ་བ་མཐོང་བས་སོ། ། དེ་སྟེ་ཡིད་ཤེས་ཀྱིས་ལུས་དོར་བས་དེ་ལྟར་འབྱུང་བའོ་སྙམ་ན། ཡིད་ཤེས་ནི་སྲོག་ཐ་མ་ཆད་ཀྱི་བར་དུ་གསལ་པོར་ཡོད་ཀྱང་དེའི་སྔོན་དུ་དྲོད་ཡལ་བ་མཐོང་བས་སོ། ། དེས་ན་ལུས་འཛིན་བྱེད་ཀུན་གཞི་ཉིད་དང་བྲལ་བས་དྲོད་འདོར་བ་དང་ཚོར་བ་མེད་པའི་ཕྱིར་ལས་ཀྱི་མཐུ་ལས་དེ་ལྟར་བྱེད་པའི་ཀུན་གཞི་གྲུབ་བོ། ། ཡང་ཐེག་ཆེན་བསྡུས་པར། ཀུན་གཞི་མེད་ན་ཉོན་མོངས་པ་དང་ལས་དང་སྐྱེ་བའི་ཀུན་ནས་ཉོན་མོངས་པ་མི་རུང་བ་དང་། འཇིག་རྟེན་པ་དང་། འཇིག་རྟེན་ལས་འདས་པའི་རྣམ་བྱང་མི་རུང་བས་བསྒྲུབས་ཏེ།
དེ་ཕལ་ཆེར་ནི་ས་བོན་མེད་པས་མི་རུང་བར་གསུངས་ཤིང་འགའ་ཞིག་ནི་འདི་ཉིད་དུའང་བཤད་ཟིན་ཏེ་རྒྱས་པར་དེ་ཉིད་རྩ་འགྲེལ་རྣམས་སུ་ཤེས་པར་བྱའོ། ། ཡང་ཕུང་པོ་ལྔའི་རབ་ཏུ་བྱེད་པར་སྒྲུབ་བྱེད། བཞི་སྟེ་སྙོམས་འཇུག་གཉིས་དང་འདུ་ཤེས་མེད་པ་པ་ལས་ལངས་པའི་ཚེ་འཇུག་ཤེས་འབྱུང་བས་དེ་ལ་རྒྱུའི་རྐྱེན་གཞན་མེད་པའི་ཕྱིར་ཀུན་གཞི་ལས་འབྱུང་ངོ་ཞེས་དང་། དམིགས་པའི་རྐྱེན་ལ་ལྟོས་ནས་རྣམ་པ་གཞན་དུ་འཇུག་པའི་ཕྱིར་ཞེས་པ་རྣམ་པ་དེ་དམིགས་རྐྱེན་ལ་ལྟོས་པ་ལྟར་རྒྱུའི་རྐྱེན་ལ་ཡང་ལྟོས་ཤིང་དེ་ཡང་ཀུན་གཞིའི་ས་བོན་ཡིན་ནོ་ཞེས་པའོ། ། ཆད་ནས་འབྱུང་བའི་ཕྱིར་ཞེས་པ་གཉིད་དང་བརྒྱལ་བ་སངས་པ་ན་འཇུག་པའི་རྣམ་ཤེས་ཀུན་གཞི་ལས་འབྱུང་ངོ་ཞེས་པའོ། ། འཁོར་བར་འཇུག་པ་དང་ལྡོག་པའི་ཡང་ཕྱིར་རོ་ཞེས་པ་ཀུན་གཞི་ཡོད་དོ་ཞེས་པ་ཀུན་ལ་སྦྱར་རོ། ། ཀུན་གཞི་མེད་ན་འཇུག་པ་མི་རུང་སྟེ་འདུ་བྱེད་ཀྱི་རྐྱེན་གྱིས་རྣམ་པར་ཤེས་པ་མི་རུང་བ་ལ་སོགས་པའི་ཕྱིར་རོ། ། ལྡོག་པ་ཡང་མི་རུང་སྟེ་ཉོན་མོངས་པའི་ས་བོན་སྤངས་པས་དེ་ལྡོག་མོད། གཉེན་པོའི་སེམས་སྐྱེས་པ་ན་རྟེན་མེད་པས་སྤང་རྒྱུའི་ས་བོན་མེད་པའི་ཕྱིར་རོ། ། གཉེན་པོའི་སེམས་ཉིད་ཉོན་མོངས་པའི་ས་བོན་དང་འདྲེ་བར་ནི་མི་རུང་སྟེ།
རང་བཞིན་གྱིས་རྣམ་པར་བྱང་བའི་ཕྱིར་དང་། གཉེན་པོ་ཉིད་དུ་མི་རུང་བར་ཐལ་བའི་ཕྱིར་རོ། ། དེ་དང་རིགས་པ་མཐུན་པས་གནས་འགྱུར་མི་རུང་བར་ཐེག་བསྡུས་སུ་གསུངས་ཏེ། བྱང་ཆུབ་སེམས་དཔའ་བཟང་པོའི་སེམས། ། རྣམ་པར་ཤེས་པ་ལྔ་སྤངས་པ། ། དེ་ལས་གཞན་པ་བསལ་བ་ལ། ། སེམས་ནི་ཇི་ལྟར་འགྱུར་བར་བྱེད། ། གཉེན་པོར་གྱུར་པ་ཡིན་ཞེས་བྱར། ། སྤངས་པ་མིན་ཕྱིར་མི་རུང་ངོ་། ། ཞེས་སོ། །
དེ་བཞིའི་སྤྲོས་པ་ནི་དེ་ཉིད་ཀྱི་འགྲེལ་པ་རྣམས་སུ་ཤེས་པར་བྱའོ། ། ཡང་རྟེན་འབྲེལ་གྱི་མདོ་འགྲེལ་དུ་ཡང་ཐེག་བསྡུས་ཀྱི་རིགས་པ་ཁ་ཅིག་བཀོལ་ཏེ་གསུངས་ཤིང་། སའི་སྟོད་འགྲེལ་དུའང་ལུང་གི་སྒྲུབ་བྱེད་བཅུ་བདུན་དང་རིགས་པའི་སྒྲུབ་བྱེད་ཀྱང་བཀོད་དོ།། ༈ །།གཉིས་པ་ཡིད་བཤད་པ་ལ་གཉིས་ཏེ་དོན་དམ་པའི་ཡིད་དང་། ཀུན་རྫོབ་པའི་ཡིད་དོ། ། དང་པོ་ལ་གཉིས་ལས་སྤྱི་དོན་ལ་ལྔ་སྟེ། མཚན་ཉིད། ངོ་བོ་ངོས་བཟུང་བ་དང་། འཇུག་ལྡོག་དང་། བྱེད་ལས་དང་།
སྒྲུབ་བྱེད་དོ། ། དང་པོ་ནི་ཀུན་གཞིའི་དོན་གྱི་ངོ་བོ་རིག་ཅིང་རབ་ཏུ་མ་ཞི་བ་ཡིད་ཤེས་ཀྱི་བདག་རྐྱེན་བྱེད་ནུས་ཞེས་པའམ་ཀུན་གཞིའི་དོན་ཙམ་རིག་ཅིང་འཕགས་པའི་ལམ་མ་ཐོབ་ཀྱི་བར་དུ་རྟག་ཏུ་ངར་རློམ་པའི་རྣམ་པས་འཇུག་པའོ། ། གཉིས་པ་ནི་བསྒྲིབས་ལ་ལུང་མ་བསྟན་གྱི་ཤེས་པ་རྒྱུན་བརྟན་པའོ། ། བསྒྲིབས་པ་ནི་ཐར་པ་ཐོབ་པ་ལ་སྒྲིབ་ཅིང་ཟག་མེད་ཀྱི་ལམ་དང་ལྷན་ཅིག་མངོན་འགྱུར་མི་འབྱུང་བས་ཏེ། ལུང་དུ་མ་བསྟན་པ་ནི་དགེ་མི་དགེ་དང་ལྷན་ཅིག་མངོན་འགྱུར་དུ་འབྱུང་བས་སོ། ། གསུམ་པ་ནི། གཞུང་དུ་འབྱུང་ཞིང་ས་བརྒྱད་པ་ལ་གནས་གྱུར་ནས་ལྡོག་སྟེ། མདོ་རྒྱན་དུ། ཡིད་དང་འཛིན་དང་རྣམ་པར་རྟོག་གྱུར་ཕྱིར། ། ཅེས་པས་སོ། །
སངས་རྒྱས་པ་ན་དེ་གནས་གྱུར་པ་རབ་ཏུ་སོན་པས་མཉམ་པ་ཉིད་ཀྱི་ཡེ་ཤེས་སུ་འགྱུར་ཏེ། སློབ་དཔོན་ཙན་ཏྲ་གོ་མི་ཡིས། ཉོན་མོངས་ཅན་ཡིད་གནས་གྱུར་པ། ། མཉམ་ཉིད་ཡེ་ཤེས་བརྗོད་པར་བྱ། ། ཞེས་གསུངས་སོ། ། བཞི་པ་ལ་ནི་ཡིད་ཤེས་ཀྱི་བདག་རྐྱེན་དང་ཚོགས་དྲུག་གི་མཚན་མ་ལ་འཆིང་བའི་གནས་བྱས་ནས་ཟག་བཅས་སུ་འཆིང་བ་དང་ཀུན་གཞི་ལ་ས་བོན་འདེབས་པར་བྱེད་དེ། ལང་ཀར་གཤེགས་པར། སེམས་ནི་རང་བཞིན་དང་བ་སྟེ། ། རྙོག་པར་བྱེད་པ་ཡིད་ཡིན་ནོ། ། རྣམ་པར་ཤེས་དང་བཅས་པའི་ཡིད། །
རྟག་ཏུ་བག་ཆགས་འདེབས་པར་བྱེད། ། ཅེས་བཀའ་སྩལ་ཏོ། ། ལྔ་པ་ལུང་ནི་ལང་ཀར་གཤེགས་པ་དང་དགོངས་པ་ངེས་འགྲེལ་ལ་སོགས་པའི་མདོ་སྡེ་མང་པོར་རྣམ་ཤེས་ཚོགས་བརྒྱད་དུ་བཀའ་བསྩལ་ཅིང་། སྟུག་པོ་བཀོད་པར། སེམས་ནི་ཀུན་གཞིའི་རྣམ་པར་ཤེས། ། ངར་སེམས་བདག་ཉིད་ཡིད་ཡིན་ནོ། ། གང་ཞིག་ཡུལ་ལ་འཛིན་བྱེད་པ། ། དེ་ནི་རྣམ་པར་ཤེས་ཞེས་བྱ། ། ཞེས་དང་། ། ལུང་སིལ་བུར་ཡང་།
ཉོན་མོངས་ཅན་ཡིད་རྟག་ཏུ་ནི། ། ཉོན་མོངས་ལྷན་ཅིག་སྐྱེ་ཞིང་འགག ། དེ་ནི་ཉོན་མོངས་པ་རྣམས་ལས། ། མ་གྲོལ་གྲོལ་བར་མི་འགྱུར་རོ། །

ཞེས་སོ། ། རིགས་པ་ནི་ཐེག་བསྡུས་སུ། མ་འདྲེས་པ་ཡི་མ་རིག་དང་། ། ལྔ་པོ་རྣམས་དང་འདྲ་བ་དང་། ། སྙོམས་པར་འཇུག་པའི་བྱེ་བྲག་དང་། ། ངེས་ཚིག་མེད་པའི་སྐྱོན་དུ་འགྱུར། ། འདུ་ཤེས་མེད་པའི་སྐྱེ་བའི་རྒྱུན། ། ངར་འཛིན་མེད་པའི་སྐྱོན་དུ་འགྱུར། ། ངར་འཛིན་པ་དང་ལྡན་པ་ནི། ། རྣམ་པ་ཀུན་ཏུ་མི་འཐད་དོ། ། ཉོན་མོངས་ཅན་གྱི་ཡིད་མེད་ན། །
གཉིས་མེད་གསུམ་པོ་འགལ་བར་འགྱུར། ། ཅེས་གསུངས་པ་དྲུག་ལས། དང་པོ་ནི། ཆོས་མངོན་པའི་མདོར། ཡང་དག་དོན་ལ་འཇུག་པ་ནི། ། སེམས་ཀྱི་གེགས་སུ་རྟག་གྱུར་པ། ། དུས་རྣམས་ཀུན་ཏུ་འབྱུང་བ་དེ། ། མ་འདྲེས་པ་ཡི་མ་རིག་འདོད། ། ཅེས་བཀའ་སྩལ་པ་ལ། དོན་གསང་དུ།
དེ་ནི་རང་དབང་ཅན་རྫས་མ་འདྲེས་པ་སྟེ་དེའི་སྟོབས་ཀྱིས་འདོད་ཆགས་སོགས་འདྲེན་པའོ། ། དེ་ཡང་ཉན་ཐོས་སྡེ་པས་འཇུག་ཤེས་ཁོ་ན་དང་མཚུངས་པར་ལྡན་ཅིང་མཐོང་སྤང་དུ་འདོད་དོ། ། ཐེག་ཆེན་པས་མི་བརྟན་པ་འཇུག་ཤེས་དང་མཚུངས་ལྡན་ཏེ། བརྟན་པ་དུས་རྒྱུན་དུ་འབྱུང་བ་སྐབས་དོན་གྱི་སྒྲུབ་བྱེད་དོ་ཞེས་བཤད་དོ། ། བཤད་སྦྱར་དུ། རྟེན་མ་འདྲེས་པ་སངས་རྒྱས་ཀྱི་ཆོས་མ་འདྲེས་པ་ཞེས་པ་ལྟ་བུར་བཤད་དོ། ། དེས་ན་སེམས་ཅན་གྱི་རྒྱུད་ཆོས་ཅན། འདི་འདྲའི་མ་འདྲེས་པའི་མ་རིག་པ་མེད་པར་ཐལ་ཏེ། ཉོན་ཡིད་མེད་པའི་ཕྱིར་རོ། ། དེ་ཡང་རྟེན་མེད་ན་བརྟེན་པ་མེད་ཅིང་འཇུག་པའི་རྣམ་ཤེས་ཀྱི་འཁོར་དུ་ནི་མི་འབྱུང་སྟེ།
རེས་རྒྱུན་ཆད་པའི་ཕྱིར་དང་འདི་ནི་དུས་ཀུན་ཏུ་འབྱུང་བས་སོ། ། ཡང་ཉན་ཐོས་པས་གང་སྤང་བྱ་ཡོད་པ་དེ་ལ་གཉེན་པོ་ཡོད་པར་འདོད་ན། སྒོ་ལྔ་་་་་་འདི་ནི་ཉོན་ཡིད་ལའང་མཚུངས་སོ་ཞེ་ན། འདི་ནི་སྒྲུབ་པ་མ་ཡིན་གྱི་སྡེ་པ་ལ་སླབས་པའི་ཁས་བླངས་སུན་འབྱིན་པའོ་ཞེས་དོན་གསང་དུའོ། ལ་གཉེན་པོ་ལམ་མེད་པས་ཏེ་ཁ་ཕྱིར་ལྟས་ཡིན་པའི་ཕྱིར་རོ། ། ཡིད་ཤེས་ལ་ཡང་མ་ཡིན་ཏེ། རེ་ཞིག་ཉོན་མོངས་ཅན་མ་ཡིན་པ་ལ་མི་འབྱུང་སྟེ། དེ་དང་མཚུངས་པར་ལྡན་ན་དེ་ཉིད་མི་རུང་བས་སོ། ། ཉོན་མོངས་ཅན་ལའང་མི་འབྱུང་སྟེ། དེ་ལས་གཞན་པའི་ཉོན་མོངས་དང་ལྡན་པས་མཚུངས་ལྡན་འདྲེས་པར་འགྱུར་ན།
ཁྱོད་མཚུངས་ལྡན་མ་འདྲེས་པར་འདོད་པས་སོ། ། ཅི་སྟེ་མ་འདྲེས་པ་དེ་ཉིད་ཀྱིས་ཉོན་མོངས་ཅན་དུ་བྱས་པ་ལ་འབྱུང་ན་ནི་ཡིད་ཤེས་རྟག་ཏུ་ཉོན་མོངས་ཅན་དུ་འགྱུར་ཏེ། དུས་རྟག་ཏུ་འབྱུང་བ་དེ་དང་ལྡན་པས་སོ། ། དེས་ན་མ་འདྲེས་པའི་མ་རིག་པའི་རྟེན་ཉོན་ཡིད་ཡོད་པར་གྲུབ་པོ། ། གཉིས་པ་ནི་ཡིད་ཤེས་ནི་སྒོ་ལྔའི་རྣམ་ཤེས་དང་བདག་རྐྱེན་ལ་བརྟེན་པར་འདྲ་བ་མེད་པར་ཐལ་ཏེ། དེའི་ལྷན་ཅིག་འབྱུང་བའི་གནས་ཉོན་ཡིད་མེད་ཅིང་གཞན་ཡང་མེད་པའི་ཕྱིར་རོ། ། མ་གྲུབ་སྟེ། དྲུག་པོ་འདས་མ་ཐག་པའི་ཡིད་ཡོད་དོ་ཞེ་ན། དེ་ནི་རྫས་སུ་མེད་པས་དང་ཡིད་ཤེས་དང་དུས་མི་མཉམ་པས་ཡིད་ཤེས་ཀྱི་ལྷན་ཅིག་འབྱུང་བའི་གནས་མ་ཡིན་ཏེ། འཇུག་ཤེས་སུ་འདྲ་བ་ལ་དྲུག་པའི་རྟེན་འདས་པ་དང་གཞན་གྱི་ད་ལྟར་བའི་ཁྱད་པར་མི་རུང་བས་སོ། །
ཀུན་གཞིའང་མ་ཡིན་ཏེ་དེ་ནི་རྒྱུའི་རྐྱེན་ཡིན་ཅིང་། རྟེན་ནི་བདག་རྐྱེན་དུ་བརྗོད་པར་འདོད་པའི་ཕྱིར་རོ། ། གནས་བརྟན་པ་ན་རེ། སྙིང་ཁའི་བུ་ག་གཅིག་ནས་དགུའི་དབར་ཡིན་ཞེས་ཟེར་བའང་མི་འཐད་ཏེ། གཟུགས་མེད་ན་ཡིད་ཤེས་མེད་པ་དང་། ཚོར་བ་ཀུན་ལུས་ཀྱི་ཚོར་བ་དང་། དབང་པོ་གཟུགས་ཅན་ལ་དངོས་སུ་བརྟེན་པས་ན་ཡིད་ཤེས་སྒྲ་དོན་འཛིན་པའི་རྟོག་པ་ཡིན་མི་སྲིད་པར་ཐལ་བའི་ཕྱིར་རོ། ། དེ་ཉིད་ཡིད་ཡིན་པར་ཡང་མི་རུང་སྟེ། དགེ་སློང་ཡིད་ནི་ནང་གི་སྐྱེ་མཆེད་དེ། གཟུགས་ཅན་མ་ཡིན་པ་བསྟན་དུ་མེད་པ་ཐོག་པ་མེད་པའོ་ཞེས་བཀའ་བསྩལ་པ་དང་འགལ་བས་སོ། །
སྡེ་པའི་རྩ་བའི་རྣམ་ཤེས་དང་འཁོར་བ་ཇི་སྲིད་པའི་ཕུང་པོ་ཡིད་ཤེས་ཀྱི་རྟེན་དུ་འདོད་པ་ཡང་མི་རུང་སྟེ། ཀུན་གཞི་ལྟར་འཇུག་ཤེས་དྲུག་ཅར་གྱི་ཐུན་མོང་གི་རྒྱུའི་རྐྱེན་ཡིན་པས་སོ། ། གསུམ་པ་ནི་དེ་མེད་ན་ཤེས་བྱ་འདིར། འགོག་པ་དང་འདུ་ཤེས་མེད་པའི་སྙོམས་འཇུག་ལ་ཞི་མ་ཞིའི་ཁྱད་པར་མེད་པར་འགྱུར་ཏེ། ཚོགས་དྲུག་བཀག་ཙམ་དུ་འདྲ་བས་སོ། ། ས་དང་ཡིད་ལ་བྱེད་པའི་ཁྱད་པར་ཡོད་དོ་ཞེ་ན། ངོ་བོ་ལ་ཁྱད་པར་མེད་པས་ཏེ་ཉོན་ཡིད་ཡོད་ན་འགོག་པ་ལ་ངར་འཛིན་མེད་པས་ཞི་བ་དང་གཞན་དེ་ཡོད་པས་མ་ཞི་བའི་ཕྱིར་རོ། ། བཞི་པ་ནི་རྟག་ཏུ་ངར་སེམས་པས་ན་ཡིད་ཅེས་པའི་ངེས་ཚིག་མེད་པར་འགྱུར་ཏེ། སྒོ་ལྔ་དང་ཀུན་གཞི་ལ་ངར་སེམས་པ་མེད་ཅིང་ཡིད་ཤེས་ལ་རྟག་ཏུ་སེམས་པ་མེད་པས་སོ། ། འདོད་མི་ནུས་ཏེ།
ངེས་ཚིག་ཡང་དག་ཏུ་ཁས་ལེན་པས་སོ། ། ལྔ་པ་ནི་འདུ་ཤེས་མེད་པ་པར་སྐྱེ་བའི་རྒྱུན་ལ་རྟེན་མེད་པས་ངར་འཛིན་མེད་པར་འགྱུར་ཞིང་། འདོད་ན། དེ་ལ་འཕགས་པ་རྣམས་ཀྱིས་མི་ཁོམ་པའི་གནས་ཉིད་ཀྱིས་སྤོང་བར་མི་འགྱུར་རོ། ། འཇུག་ཤེས་དང་བྲལ་བས་སྤོང་ན་འགོག་པའི་སྙོམས་འཇུག་ཀྱང་སྤོང་བར་འགྱུར་རོ། ། དྲུག་པ་ནི་དེ་མེད་ན་དགེ་བའི་གནས་སྐབས་ལ་རྟེན་མེད་པས་ངར་འཛིན་མེད་པར་འགྱུར་ཏེ་ཡིད་ཤེས་དགེ་བ་དེ་ཉིད་ནི་ངར་འཛིན་གྱི་གནས་མ་རིག་པའི་རྟེན་དུ་མི་རུང་བས་སོ། ། འདོད་ན། ཟག་མེད་ཀྱི་དགེ་བར་འགྱུར་ཏེ། ངར་འཛིན་གྱིས་མ་བཅིངས་པའི་དགེ་བ་ཡིན་པའི་ཕྱིར་རོ། ། དེས་ན་དུས་རྟག་ཏུ་ངར་འཛིན་འབྱུང་བས་དེའི་རྟེན་ཉོན་ཡིད་གྲུབ་བོ། །
འོན་ཀྱང་ངར་འཛིན་མངོན་གྱུར་གཉིད་ཤིན་ཏུ་མཐུག་པོ་ལ་མེད་པར་སྣང་རུང་མ་དམིགས་པས་གྲུབ་སྙམ་སྟེ་དཔྱད་དོ། ། གཞུང་དོན་ལ་བཞི་ལས་ངེས་ཚིག་ནི་གང་དུས་རྟག་ཏུ་ངའོ་སྙམ་པའི་ང་རྒྱལ་གྱི་ཁེངས་པ་དང་ལྡན་པས་རློམས་སེམས་ཤིང་ངར་སེམས་པས་ཡིད་དེ་འདིས་རྣམ་པ་ཡང་བསྟན་ཏོ། ། དམིགས་པ་ནི་ཀུན་གཞི་ཞེས་ཏེ་དོན་གསང་དུ། དེས་ཀུན་གཞི་ལ་ཅི་ལྟར་དམིགས་ཞེ་ན། དེའི་དབང་གིས་བདག་གི་རྣམ་པར་སྐྱེ་བའི་སྒོ་ནས་ཡིན་གྱི་རང་གི་ངོ་བོ་འཇོག་པའི་སྒོ་ནས་ནི་མ་ཡིན་ནོ་ཞེས་པ་ལྟར་ཏེ་རང་མཚན་ལ་མི་དམིགས་སོ། ། མཚུངས་ལྡན་ནི་ཉོན་མོངས་པ་ཉིད་བཞི་པོ་ཁོ་ན་དང་དེ་མིན་པ་ཀུན་འགྲོ་ལྔ་སོགས་དང་ལྡན་ཏེ་བཤད་ཟིན་ཏོ། ། འདིར་མ་རིག་པ་ནི་ཡེ་མ་འདྲེས་པ་སྟེ་བདག་ཏུ་རྨོངས་པའོ། ། འབྱུང་བའི་དུས་ནི་དེ་ཡང་ཞེས་པ་ལམ་མངོན་དུ་གྱུར་པ་ན་དེ་མེད་དེ་དོན་དམ་པ་ཤེས་པས་བདག་ལྟ་མངོན་འགྱུར་དང་འགལ་བས་སོ། ། ས་བདུན་པ་མན་ཆད་དང་ཉན་རང་སློབ་པ་ལ་ལམ་ལས་ལངས་པ་ན་ཀུན་གཞི་ལས་འབྱུང་ངོ་། ། འདུ་ཤེས་མེད་པའི་སྙོམས་འཇུག་པས་འགོག་པ་ཆེས་ཞི་བས་ན་མངོན་འགྱུར་མི་འབྱུང་ངོ་། །
འདིས་སྒྲུབ་བྱེད་ཀྱང་ཟིན་ཏོ་ཞེའོ། ། དགེ་བ་དང་ཞེས་སོགས་ནི་གཏོང་ངོ་ཞེས་སོགས་དང་སྦྱར་རོ། ། དེ་ཡང་སུམ་བཅུ་པར། དེ་ལ་གནས་ཏེ་རབ་བྱུང་ཞིང་། ། དེ་ལ་དམིགས་པ་ཡིད་ཅེས་བྱ། ། རྣམ་ཤེས་ངར་སེམས་བདག་ཉིད་ཅན། ། བསྒྲིབས་ལ་ལུང་དུ་མ་བསྟན་པ། ། ཉོན་མོངས་བཞི་དང་རྟག་ཏུ་འགྲོགས། ། བདག་ཏུ་ལྟ་དང་བདག་ཏུ་རྨོངས། ། བདག་རྒྱལ་བདག་ཆགས་འདུ་ཤེས་པ། །
གང་དུ་སྐྱེས་པ་དེའིའོ་གཞན། ། རེག་སོགས་ཀྱང་དེ་དགྲ་བཅོམ་མེད། ། འགོག་པའི་སྙོམས་པར་འཇུག་ལ་མེད། ། འཇིག་རྟེན་འདས་པའི་ལམ་ནའང་མེད། ། འདི་ནི་གྱུར་པ་གཉིས་པའོ། ། ཞེས་བཤད་པས་སྤྱི་གཞུང་གཉིས་ཀ་བསྡུའོ། ། ཡིད་ཀུན་རྫོབ་པ་སྡེ་པ་ལ་གྲགས་པ་ནི། གང་ཡང་ཞེས་ཏེ་རྣམ་ཤེས་དྲུག་པོ་ཉིད་ཤེས་ཕྱི་མའི་རྟེན་བྱེད་པས་ཡིད་དེ། ཐེག་བསྡུས་སུ། དེ་མ་ཐག་པའི་རྐྱེན་བྱེད་པས་གནས་སུ་གྱུར་པའི་ཕྱིར་རྣམ་པར་ཤེས་པ་འགགས་མ་ཐག་པའི་ཡིད་རྣམ་ཤེས་སྐྱེ་བའི་གནས་དང་ཞེས་གསུངས་སོ། །
གསུམ་པ་རྣམ་ཤེས་བཤད་པ་ལ་སྤྱི་དོན་ནི། སར། ། ངོ་བོ་ཉིད་དང་གནས་དང་ནི། ། དམིགས་པ་དག་དང་གྲོགས་དང་ནི། ། ལས་ཏེ་སྒོ་ནི་ལྔ་པོ་ཡིས། ། སེམས་ནི་ཡུལ་ལ་འཇུག་པར་བྱེད། ། ཅེས་པ་ལྔ་ལས་གཞན་བཤད་ཟིན་འཆད་པར་འགྱུར་བས། འདིར་གསུམ་ལས་གནས་ནི་ས་བོན་གྱི་གནས་ཀུན་གཞི་དང་། ལྷན་ཅིག་འབྱུང་བའི་གནས་རང་རང་གི་དབང་པོ་དང་། དེ་མ་ཐག་པའི་གནས་འགགས་མ་ཐག་པའི་ཡིད་ཏེ།
ཐེག་བསྡུས་སུ། ཀུན་ནས་ཉོན་མོངས་པའི་གནས་ཉོན་ཡིད་དོ་ཞེས་སོ། ། བྱེད་ལས་ནི་དྲུག་ཀས་ཕྱིས་འཆད་པ་ལྟར་ཡུལ་འཛིན་པར་བྱེད་པ་དང་སྒོ་ལྔས་དགེ་བ་དང་ཉོན་མོངས་ཅན་གྱི་རྗེས་སུ་དང་ལས་ཀུན་ནས་སློང་བར་རྗེས་འཇུག་ཅིང་སྡུག་མི་སྡུག་གི་རྗེས་སུ་འཇུག་པར་བྱེད་དོ། ། དྲུག་པས་དགེ་མི་དགེའི་ཆོས་དང་ལས་འཇུག་པ་དང་རྣམ་ཤེས་གཞན་གྱི་སྡུག་མི་སྡུག་གི་འབྲས་བུ་འཛིན་པ་དང་དམིགས་པ་ལ་རྟོག་པ་དང་དམིགས་པ་ལ་སེམས་པ་དང་ར་རོ་བ་དང་སྨྱོ་བ་དང་གཉིད་ལོག་པ་དང་སད་པ་དང་བརྒྱལ་བ་དང་དེ་སངས་པ་དང་ལུས་ངག་གི་ལས་འཇུག་པ་དང་། ཆད་དང་མཚམས་སྦྱོར་འདོད་ཆགས་བྲལ།་་་་་ བ་དང་དེ་ལས་ ། ཉམས་དང་འཆི་འཕོ་སྐྱེ་བ་རྣམས། ། ཡིད་ཀྱི་རྣམ་ཤེས་ཁོ་ནར་འདོད། ། ཅེས་པ་བྱེད་དོ། ། འབྱུང་ཚུལ་ནི།་་་་་
སུམ་བཅུ་པའི་ཊཱི་ཀར། མདོ་སྡེ་པ་སོགས་དེ་མ་ཐག་རྐྱེན་མང་པོ་མེད་ལ། ཤེས་པ་གཅིག་གིས་མང་པོའི་དེ་མ་ཐག་རྐྱེན་བྱེད་མི་ནུས་པས་ཤེས་པ་རེ་རེ་ཁོ་ན་སྐྱེ་བར་སེམས་ཤིང་། འདིར་ནི་ཤེས་པའི་དམིགས་རྐྱེན་སོ་སོར་ངེས་པ་ལྟར་དེ་མ་ཐག་རྐྱེན་ངེས་མི་དགོས་ཀྱི། དེ་མ་ཐག་རྐྱེན་གཅིག་ལས་ཀྱང་ཤེས་པ་དུ་མ་འབྱུང་བས་ལྔ་རྣམས་རྩ་བའི་རྣམ་ཤེས་ལས། ། ཇི་ལྟའི་རྐྱེན་ལས་འབྱུང་བ་ནི། རྣམ་ཤེས་ལྷན་ཅིག་གམ་མ་ཡིན། ། ཆུ་ལ་རླབས་རྣམས་ཇི་བཞིན་ནོ། ། ཞེས་དང་། དྲུག་པ་ཕལ་ཆེར་རྒྱུན་དུ་སྐྱེ། །
ཡིད་ཀྱི་རྣམ་ཤེས་འབྱུང་བ་ནི། ། རྟག་ཏུའོ་འདུ་ཤེས་མེད་པ་དང་། ། སྙོམས་པར་འཇུག་པ་རྣམ་གཉིས་དང་། ། སེམས་མེད་གཉིད་དང་བརྒྱལ་མ་གཏོགས། ། ཞེས་སུམ་བཅུ་པ་རྩ་འགྲེལ་རྣམས་སུའོ། ། གཞུང་ལ་གཉིས་ལས་དབྱེ་བ་ནི་སླ་ཞིང་། སོ་སོའི་མཚན་ཉིད་ནི། མིག་ལ་དངོས་སུ་བརྟེན་ཅིང་ཞེས་པས་ཡིད་ཤེས་སེལ་ལ། གཟུགས་ཀྱི་རང་གི་ངོ་བོ་ལ་དམིགས་ཞེས་པས་རང་དང་མཚུངས་ལྡན་གྱི་སེམས་བྱུང་སེལ་ཅིང་། སོ་སོར་སྟེ་རང་གི་ཡུལ་མ་འདྲེས་པར་རིག་པའོ། །
དེ་བཞིན་དུ་ཡིད་ཤེས་ཀྱི་བར་ལ་སྦྱར་ཏེ་གནས་དང་དམིགས་པ་དང་ངོ་བོ་ཉིད་ཀྱིས་བཞག་གོ ། ཁམས་ཀྱི་རྣམ་གཞག་ནི་ཕལ་ཆེར་ཕུང་པོ་ལས་ཐ་དད་དུ་འཇོག་ཏུ་མེད་དེ། ཕུང་པོའི་སྐབས་སུ་མིག་སོགས་ཀྱི་མཚན་ཉིད་བརྗོད་ཟིན་པས་སོ། ། དེས་ན་ཕུང་པོ་ལས་དམིགས་ཀྱིས་བཏོན་ནས་ཁམས་བཞག་ཅིང་ཁམས་ལས་བཏོན་ནས་སྐྱེ་མཆེད་བཞག་གོ ། འདིར་གསུམ་སྟེ། ཕུང་པོས་བསྡུས་པ་དང་མ་བསྡུས་པའི་འདུས་མ་བྱས་དང་ཆོས་ཀྱི་ཁམས་བསྡུ་བའོ། ། དང་པོ་ལ་གསུམ་ལས་གཟུགས་ཀྱིས་བསྡུས་པའི་ཁམས་ནི། གཟུགས་ཀྱི་ཞེས་ཏེ། ཆོས་ཀྱི་ཁམས་ཀྱི་ཕྱོགས་གཅིག་ནི་ཆོས་ཀྱི་སྐྱེ་མཆེད་པའི་གཟུགས་ལྔའོ། ། ཆོས་ཀྱིས་བསྡུས་པ་ནི་ཚོར་བའི་ཞེས་སོ། །
སེམས་ཀྱིས་བསྡུས་པ་ནི་རྣམ་པར་ཞེས་པ་ཡིད་ཀྱི་ཁམས་ནི་ཉོན་ཡིད་ཡིན་ཅིང་། ཀུན་གཞི་ནི་རྣམ་ཤེས་བདུན་ཀས་བསྡུས་ཏེ་ས་བོན་སྡུད་པས་སོ་ཞེའོ། ། གཉིས་པ་ལ་མདོར་བསྟན་ནི། ཁམས་རྣམས་ཞེས་ཏེ་འདུས་མ་བྱས་ཀྱི་མཚན་ཉིད་ནི་ཆོས་གང་རྒྱུ་རྐྱེན་གྱིས་མ་བསྐྱེད་པའོ་ཞེས་པའང་རུང་ངོ་། ། དངོས་པོ་ནི་བཏགས་པའིའོ། ། དེ་བཞིན་ཉིད་ནི་ཆོས་ཅན་གྱི་སྒོ་ནས་ཐ་དད་པ་ཙམ་ཡིན་གྱི་ངོ་བོས་ནི་མ་ཡིན་ཏེ་ངོ་བོ་ཉིད་མེད་པས་སོ། ། རྒྱས་བཤད་ལ་བརྒྱད་ལས་དང་པོ་ལ་གསུམ་སྟེ། ངོ་བོ་དང་། རྣམ་གྲངས་དང་། དེ་དག་གི་ངེས་ཚིག་གོ །
དེ་ཡང་རྣམ་པར་དག་པ་འདོད་པས་དེའི་དམིགས་པ་ངོ་བོ་ཤེས་པར་བྱ་ཞིང་། མདོ་སྡེར་མིང་གཞན་བཤད་པ་ལ་མི་རྨོངས་པར་བྱ་བའི་ཆེད་དུ་རྣམ་གྲངས་དེ་དག་ངེས་པའི་ཆེད་དུ་དེའི་དོན་བསྟན་ཞེས་དབུས་མཐའི་ཊཱི་ཀ་རུའོ། ། དང་པོ་ནི་བདག་མེད་པ་གཉིས་ཏེ་ཞེས་པ་རྟག་གཅིག་རང་དབང་ཅན་ནམ། དེ་ལྟར་མ་ངེས་ཀྱང་བདག་གོ་ཞེས་བཟུང་བ་གང་ཟག་དང་གཟུང་བ་དང་འཛིན་པའི་ཆོས་སུ་བརྟགས་པ་དག་གིས་སྟོང་པ། དབུས་མཐར། ཡོད་པ་མ་ཡིན་མེད་པའང་མ་ཡིན། ། ཞེས་པ་ལྟར་ཏེ་རྒྱས་པར་ཕྱིས་འཆད་དོ། ། གཉིས་པ་ནི་སྟོང་པ་ཉིད་སོགས་ལྔའོ། ། གསུམ་པ་ནི་ཅིའི་ཕྱིར་ཞེས་ཏེ་གཞན་དུ་མི་འགྱུར་བ་ནི་རྟག་ཏུ་བདག་མེད་པ་ཉིད་ཀྱིས་ཏེ་དེ་བཞིན་གཤེགས་པ་རྣམས་བྱོན་ཡང་རུང་མ་བྱོན་ཡང་རུང་ཆོས་རྣམས་ཀྱི་ཆོས་ཉིད་འདི་ནི་གནས་པའོ་ཞེས་བཀའ་སྩལ་བ་ལྟར་རོ། ། དེ་ནི་ངོ་བོའི་ངེས་ཚིག་གོ །
ཉོན་མོངས་པ་མི་རྒྱུ་བ་ནི་དེ་ལ་དམིགས་ནས་སྤོང་བས་ཀུན་ཉོན་མོངས་ཀྱིས་སྟོང་པའོ། ། དེ་ཉོན་མོངས་པ་ཅན་གྱི་དུས་ནའང་ཉོན་མོངས་པ་རྣམས་གློ་བུར་བ་ཡིན་གྱི། སེམས་ཀྱི་ཆོས་ཉིད་ནི་མ་ཡིན་ཏེ། ཆོས་རྣམས་ཀྱི་ཆོས་ཉིད་རང་བཞིན་གྱིས་འོད་གསལ་བས་སོ། ། གློ་བུར་བ་ནི་གཞན་དབང་ཚུལ་བཞིན་མ་ཡིན་པ་ལས་བྱུང་བའི་གཟུང་འཛིན་གྱི་ས་བོན་ཅན་ལ་གཉིས་སྣང་འཇུག་པའོ། ། མཚན་མ་མེད་པ་ཞེས་ཀྱང་མིང་དུ་བྱ་སྟེ། མཚན་མ་གཟུགས་ནས་བྱང་ཆུབ་ཀྱི་བར་གྱི་སྤྲོས་པ་ཞི་བས་སོ། ། ཡང་དག་པ་ཕྱིན་ཅི་མ་ལོག་པའི་མཐའ་མུར་ཐུག་པ་ནི། ཕྱིན་ཅི་ལོག་མེད་པའང་ཡིན་ལ་ཡེ་ཤེས་ཀྱི་དམིགས་པ་ཡང་ཡིན་པ་ཞེས་ཚིག་རྣམ་པར་སྦྱར་རོ། ། དམ་པའི་དོན་ཏེ་ཡུལ་ནི་འཕགས་པའི་ཞེས་སོ། །
ཆོས་ཀྱི་དབྱིངས་ཏེ་རྒྱུ་ནི་ཉན་ཐོས་སོགས་ཀྱི་ཆོས་ནི་གང་དང་ལྡན་པས་ཉན་ཐོས་སོགས་སུ་བརྗོད་པ་སྟེ། དེ་ཐམས་ཅད་བདག་མེད་ལ་དམིགས་ནས་འབྱུང་བས་དེ་རྣམས་ཀྱི་རྒྱུ་ཡིན་པས་སོ། ། དེ་བཞིན་དུ་ཆོས་ཅན་མི་དགེ་བ་དང་ལུང་མ་བསྟན་གྱི་ཡང་ཆོས་ཉིད་ངོ་བོ་དང་རྣམ་གྲངས་དང་རྣམ་གྲངས་ཀྱི་དོན་གསུམ་གྱིས་བལྟའོ། ། དེ་རྣམས་ཀྱང་དབུས་མཐར། སྟོང་པ་ཉིད་ནི་མདོར་བསྡུས་ན། ། དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་དང་། ། ཆོས་ཀྱི་དབྱིངས་ནི་རྣམ་གྲངས་སོ། ། གཞན་ཡིན་ཕྱིན་ཅི་ལོག་མ་ཡིན། ། དེ་འགགས་འཕགས་པའི་སྤྱོད་ཡུལ་དང་། །
འཕགས་པའི་ཆོས་ཀྱི་རྒྱུ་ཡི་ཕྱིར། ། རྣམ་གྲངས་དོན་ཏེ་གོ་རིམ་བཞིན། ། ཞེས་གསུངས་སོ། ། ནམ་མཁའ་ནི་གཟུགས་མེད་ཅིང་ཞེས་པས། བཤད་པ་གཟུགས་ཉིད་ལས་བཟློག་པ། གཟུགས་མེད་པའི་མཚན་ཉིད་ཅན་གྱི་ཆོས་ཡིད་ཀྱི་རྣམ་པར་ཤེས་པའི་ཡུལ་ལོ་ཞེས་པའོ། ། དེ་ལ་ཡིད་ཤེས་ཀྱི་ཡུལ་ནི་ཆོས་ཁམས་ཀྱི་སྐབས་ཡིན་པས་སོ། ། གཟུགས་ཉིད་ལས་བཟློག་པས་ནི། ངེས་གཟུང་གིས་ཚོར་བ་སོགས་དང་ཐུན་མོང་ལས་ལོག་པའི་དེ་བཞིན་ཉིད་དང་འགོག་པ་གཉིས་དང་མི་རྟག་པ་ཉིད་སེལ་ཅིང་ཆོས་འགའ་ཞིག་ལས་བཟློག་པ་མ་ཡིན་གྱི། གཏན་མེད་པ་རི་བོང་གི་རྭ་སོགས་ཀྱང་སེལ་ཏོ། །
གཟུགས་མ་ཡིན་པ་ཞེས་མ་ཡིན་དགག་གིས་མི་བརྗོད་པར་མེད་ཅེས་མེད་དགག་གིས་བརྗོད་པ་ནི་ཚོར་བ་སོགས་རིག་པ་རྣམས་སེལ་བ་སྟེ་དེ་རྣམས་གཟུགས་མེད་ཙམ་མ་ཡིན་གྱི་མྱོང་བ་སོགས་ཡིན་པས་སོ། ། བྱ་བ་ཐམས་ཅད་ཀྱི་གོ་འབྱེད་པའི་ངེས་ཚིག་ནི་གོ་མ་བཀག་ཙམ་སྟེ། དེ་ལ་ནམ་ཀ་མི་སྒྲིབ་པའོ། ། ཞེས་སོ། ། སོ་སོར་བརྟགས་པ་མ་ཡིན་པ་རྒྱུ་དང་རྐྱེན་མ་ཚང་བ་ཙམ་གྱིས་འགོག་པ་ནི་གང་འགོག་སྟེ་གཏན་དུ་མི་སྐྱེ་བ་ལ། བྲལ་བ་ཤེས་རབ་ཀྱིས་ས་བོན་བཏོན་པས་སླར་མི་ལྡོག་པར་བྱས་པ་མ་ཡིན་པ། ལ་ལར་གཟུགས་གཞན་ལ་ལྟ་ཞིང་ཡིད་གཡེང་བ་ན་བྱ་རོག་ཏུ་སྣང་བའི་མིག་ཤེས་མི་སྐྱེ་སྟེ། བྱ་རོག་སྣང་རུང་དུ་ཡོད་པ་ན་ལྟ་འདོད་མེད་ཅིང་། ལྟ་བར་འདོད་པ་ན་དེ་ཕྱོགས་གཞན་དུ་སོང་བ་ལྟ་བུའོ། ། སོ་སོར་བརྟགས་ཤིང་གཞིགས་ལ་རྣམ་པར་འབྱེད་པ་བདེན་པ་བཞི་ལ་རྟོག་པའི་ཤེས་རབ་བར་ཆད་མེད་པའི་ལམ་གྱིས་ཐོབ་བྱའི་འགོག་པ་ནི།
གང་འགོག་སྟེ་མི་སྐྱེ་བ་ལ་འབྲལ་ཏེ་གཉེན་པོ་གང་དང་གང་བྱུང་བས་ཉོན་མོངས་པ་དེ་དང་དེའི་ས་བོན་ལེགས་པར་ཕྱུང་བ་ཕུང་པོ་ལྷག་བཅས་དང་ལྷག་མེད་ཀྱི་མྱང་འདས་ཀྱི་དབྱིངས་སོ། ། ཚིག་ཕྱི་མས་ནི་སྙོམས་འཇུག་དང་སྐྱེ་བ་དང་མི་རྟག་པ་དང་བརྟགས་མིན་གྱི་འགོག་པ་རྣམས་སེལ་ཏོ། ། འདི་བར་གྱི་ཚིག་ཕྱིས་པ་སྟེ། བ་ལང་དང་ལྡན་པའི་ཤིང་རྟ་ལ་བ་ལང་གི་ཤིང་རྟ་ལྟར་སོ་སོར་བརྟགས་པས་ཐོབ་པའི་འགོག་པའོ། ། མི་གཡོ་བ་ནི་གསུམ་པ་མན་ཆད་ཀྱི་སྐྱོན་བརྒྱད་ལས་གྲོལ་བས་ཏེ། སྐྱོན་བརྒྱད་ལས་ནི་གྲོལ་བའི་ཕྱིར། ། བཞི་པ་གཡོ་བ་མེད་པ་ཡིན། ། རྟོག་་་་་་བརྒྱད་ནི་དང་དཔྱོད་དང་དབུགས་་་་་་འབྱུང་རྔུབ་དག་དང་། ། བདེ་་་་་་སྡུག་ཡིད་བདེ་མི་བདེ་བ་ལ་སོགས་བཞི་ཡིན་ནོ། ། ཞེས་སོ། །
དེའི་འདུས་མ་བྱས་ནི་བསམ་གཏན་བཞི་པ་ཐོབ་པ་ན་བདེ་བ་དང་སྡུག་བསྔལ་འགོག་ཙམ་གྱི་མེད་དགག་གོ དེ་བཞིན་དུ་དགག་བྱའི་རགས་ཤོས་འདུ་ཤེས་དང་ཚོར་བ་འགོག་པ་ནི་ཅི་ཡང་ཞེས་སོགས་བཤད་ཅིང་། འདི་ཚོགས་བདུན་འགོག་ཙམ་གྱི་མེད་དགག་བཟུང་ངོ་། ། དེས་ན་འདི་དག་གི་མ་ཡིན་དགག་གི་ཆ་ཀུན་གཞིའི་གནས་སྐབས་ནི་འདུས་བྱས་དང་མེད་དགག་ཅང་མེད་པོ་འདུས་པ་མ་བྱས་ཡིན་པས་སྔ་ཕྱི་མི་འགལ་ལོ། ། དེ་དག་ཀྱང་བརྟགས་མིན་གྱི་འགོག་པར་འདུ་ཞིང་། དོན་དུ་ན་འདུས་མ་བྱས་ནི་ཕུང་པོ་ལྔ་པར་གསུངས་པ་ལྟར་ནམ་ཀ་དང་འགོག་པ་གཉིས་དང་དེ་བཞིན་ཉིད་དེ་བཞི་ཁོ་ནའོ། ། འོ་ན་སོ་སོར་བརྟགས་མིན་གྱི་བྱེ་བྲག་སྡོམ་མིན་འགོག་པ་དང་བསྟན་བཅོས་མི་ཤེས་པ་འགོག་པ་སོགས་མཐའ་ཡས་པ་ཡོད་ཀྱང་འདི་གཉིས་ཁོ་ན་ལོགས་སུ་འཇོག་པ་ཅི་ཞེ་ན། དགོས་པའི་དབང་གིས་ཏེ། སྤང་བྱའི་གཙོ་བོ་གཉིས་ནི་ཉོན་མོངས་པ་དང་དེའི་གནས་ཚོར་བའོ། ། དེ་ལ་དང་པོ་སྤངས་པས་སོ་སོར་བརྟགས་འགོག་བཞག་གོ །
ཚོར་བ་ལའང་རྟེན་འགྱུར་བའི་རྒྱུ་བྱེད་པ་བདེ་སྡུག་དང་། མི་བྱེད་པ་བཏང་སྙོམས་གཉིས་ལས་དང་པོ་སྤོང་བས་མི་གཡོ་བ་དང་། གཉིས་པ་སྤོང་བས་འགོག་པ་བཞག་གོ ། དེས་ན་བསམ་གཏན་གཉིས་པར་སྡུག་བསྔལ་འགོག་ཀྱང་འདུས་མ་བྱས་ལོགས་པར་མི་གཞག་སྟེ། འགྱུར་བར་བྱེད་པའི་ཚོར་བ་ཀུན་མ་སྤངས་པས་སོ། ། ཆོས་ཀྱི་ཁམས་བསྡུ་བ་ནི། ཆོས་ཀྱི་སྐྱེ་མཆེད་པའི་གཟུགས་རྣམས་ཞེས་ཏེ། བཅུ་དྲུག་པོ་འདི་ཡིད་ཤེས་ཁོ་ནའི་ཡུལ་ཡིན་པས་ཆོས་སོ། ། སྐྱེ་མཆེད་ཀྱི་རྣམ་གཞག་ནི་གཟུགས་སེམས་ཆོས་གསུམ་རིམ་པས་སྟོན་པ་ནང་གཟུགས་ཅན་གྱི་ཞེས་ཏེ། གཟུགས་ནི་དབང་པོ་ལྔ་དང་དོན། །
ལྔ་དང་རྣམ་རིག་བྱེད་མིན་ཉིད། ། དབང་དོན་དེ་རྣམས་ཁོ་ན་ལ། ། སྐྱེ་མཆེད་དང་ནི་ཁམས་བཅུ་ཉིད། ། ཅེས་བཤད་པ་ལྟར་རོ། ། རྣམ་ཤེས་ཀྱི་ཁམས་བདུན་ཞེས་པས་ཀུན་གཞིའང་ཟིན་ཏེ། བདུན་པོས་ས་བོན་བསྡུས་པས་སོ། ། རྣམ་ཤེས་སོ་སོར་རྣམ་རིག་པ། ། ཡིད་ཀྱི་སྐྱེ་མཆེད་ཀྱང་དེ་ཡིན། ། ཁམས་བདུན་རྣམས་སུ་འདོད་པ་སྟེ། ། རྣམ་པར་ཤེས་པ་དྲུག་དང་ཡིད། །
ཅེས་པ་ལྟར་རོ། ། ཆོས་ཀྱི་ཞེས་ཏེ། ཚོར་བ་མྱོང་བའོ་འདུ་ཤེས་ནི། ། མཚན་མར་འཛིན་པའི་བདག་ཉིད་དོ། ། འདུ་བྱེད་ཕུང་པོ་བཞི་ལས་གཞན། ། དེ་གསུམ་རྣམ་རིག་བྱེད་མིན་དང་། ། འདུས་མ་བྱས་རྣམས་བཅས་པ་ནི། ། ཆོས་ཀྱི་སྐྱེ་མཆེད་ཁམས་ཞེས་བྱ། ། ཞེས་སོ། ། གཉིས་པ་རྣམ་གཞག་བསྡུ་བ་ནི་ཕུང་པོ་ལས་ཁམས་དང་དེ་ལས་སྐྱེ་མཆེད་དམིགས་ཀྱིས་བཏོན་ཏེ་འཇོག་པ་དེ་ཉིད་ཀྱི་ཕྱིར་ཕུང་པོ་ཞེས་ཏེ་གཟུགས་ཀྱི་ཕུང་པོས་ཁམས་དང་སྐྱེ་མཆེད་བཅུ་སྡུད་པ་དང་།
ཆོས་ཀྱི་ཁམས་ཀྱིས་ཕུང་པོ་གསུམ་དང་གཟུགས་ཀྱི་ཕྱོགས་གཅིག་དང་ཆོས་ཀྱི་སྐྱེ་མཆེད་སྡུད་པ་པོ་དང་། ཡིད་ཀྱི་སྐྱེ་མཆེད་ཀྱིས་རྣམ་ཤེས་ཕུང་པོ་དང་ཁམས་བདུན་སྡུད་པའོ། ། ཕུང་པོ་དང་ནི་སྐྱེ་མཆེད་དང་། ། ཁམས་གཅིག་གིས་ནི་ཐམས་ཅད་བསྡུས། ། ཞེས་སོ། ། འོ་ན་འདིར་ཁམས་བར་དུ་གསུངས་ཤིང་། མཛོད་དང་ཕུང་པོ་ལྔ་པར་བར་དུ་སྐྱེ་མཆེད་བཤད་པ་ཅི་ལྟར་ཞེ་ན། གཙོ་བོར་བརྗོད་འདོད་ཀྱིས་ཡིན་ཅིང་། འདིར་ཐུབ་པའི་དབང་པོས་དགེ་སློང་ལ་གདམས་པར་ཕུང་པོ་ལ་མཁས་པར་དང་ཁམས་ལ་དང་སྐྱེ་མཆེད་ལ་མཁས་པར་བྱའོ་ཞེས་བཀའ་སྩལ་པའི་གོ་རིམ་ལྟར་བཀོད་ཅིང་། དེ་དག་ཏུ་ནི་གྲངས་ལྔ་དང་བཅུ་གཉིས་དང་བཅྭོ་བརྒྱད་ཀྱི་རིམ་པ་ལྟར་བཤད་པར་མངོན་ནོ། །
ཡང་ན་མདོ་ཐ་དད་ལྟར་བཀོད་པའང་སྲིད་དོ། ། ཞར་བྱུང་ལ་གཉིས་ལས། འགྲེལ་པ་མཁན་པོས་མཛད་པ་ལ་བརྒྱད་དེ། ཁམས་ཀྱི་གྲངས་ལ་རྩོད་སྤང་དང་། ཤེས་པ་འབྱུང་ཚུལ་དང་། སྒྲ་འབྱུང་ཚུལ་དང་། རྣམ་ཤེས་དྲུག་ལ་རྟོག་པ་ཡོད་མེད་དཔྱད་པ་དང་། ཤེས་པ་ལ་རྟེན་གྱིས་འདོགས་པའི་རྒྱུ་དང་། མཐོང་བ་པོ་དཔྱད་པ་དང་། འདུས་མ་བྱས་ཕུང་པོར་མི་འཇོག་པའི་རྒྱུ་དང་།
ཆོས་གཅིག་ཡང་ཡང་བཞག་པའི་དགོས་པའོ། ། དང་པོ་ནི་ཁམས་བཅྭོ་བརྒྱད་ཁོ་ནའོ་ཞེས་པ་མི་འཐད་དེ། མིག་དང་རྣ་བ་དང་སྣ་ལ་གཉིས་གཉིས་ཡོད་པའི་ཕྱིར་ཉེར་གཅིག་ཏུ་འགྱུར་བས་སོ་ཞེ་ན། མིན་ཏེ་གཉིས་ཀ་ཡང་མིག་གི་མཚན་ཉིད་ཅན་དང་བྱ་བ་མིག་ཤེས་སུ་གཅིག་པས་སོ། ། རྣ་བ་དང་སྣ་ལའང་སྦྱར་ཞིང་གཉིས་གཉིས་སུ་གྲུབ་པ་ནི་ལུས་མཛེས་པའི་དོན་དུ་སྟེ། མིག་ལ་སོགས་པ་གཉིས་མོད་ཀྱི། ། རིགས་དང་སྤྱོད་ཡུལ་རྣམ་པར་ཤེས། ། འདྲ་བའི་ཕྱིར་ན་ཁམས་གཅིག་ཉིད། ། མཛེས་བྱའི་དོན་དུ་གཉིས་འབྱུང་ངོ་། ། ཞེས་སོ། །
གཉིས་པ་ལ་གསུམ་སྟེ། དབང་པོ་ལ་དང་། ཡུལ་ལ་དང་། དེ་གཉི་ག་ལ་བརྟེན་ནས་འབྱུང་ཚུལ་ལོ། ། དང་པོ་ནི། བྱ་བ་ལ་འཕྲོས་ཏེ་མིག་རེ་རེ་ལ་བརྟེན་ནས་མིག་ཤེས་རྟག་ཏུ་འབྱུང་ངམ། འོན་ཏེ་གཉི་ག་ལ་བརྟེན་ཏེ་འབྱུང་ཞེ་ན། གཉི་ག་ལ་བརྟེན་ཏེ་གསལ་བར་འཛིན་པའི་ཕྱིར་རོ། ། ཇི་ལྟར་གཉི་ག་ཕྱེ་ན་གསལ་བ་ལྟར་གཅིག་གིས་མ་ཡིན་ཞིང་། དེས་དངོས་པོ་གཞན་ཉེ་བ་ལས་འབྲས་བུའི་ཁྱད་པར་མཐོང་བ་ན་དེའི་ནུས་པ་རྟོགས་ཏེ།
དཔེར་ན་ཁང་པ་གཅིག་ཏུ་མར་མེ་གཉིས་བྱས་ན་འོད་རྒྱས་པ་གཅིག་གིས་ཤིན་ཏུ་གསལ་བ་བཞིན་ནོ། ། མིག་ནི་གཉི་ག་དག་གིས་ཀྱང་། ། མཐོང་སྟེ་གསལ་བར་མཐོང་ཕྱིར་རོ། ། ཞེས་སོ། ། རྣ་བ་དང་སྣ་ལའང་རིགས་པ་འདིའོ། ། གཉིས་པ་ནི། བྱ་བ་ཉིད་ལ་འཕྲོས་ནས་ཡུལ་དཀར་དམར་སོགས་དང་རོལ་མོ་དུ་མ་འཁྲོལ་བའི་སྒྲ་སོགས་སྣ་ཚོགས་ཉེ་བ་ན་དེ་རྣམས་ཤེས་པས་རིམ་གྱིས་འཛིན་ནམ་ཅིག་ཅར་འཛིན་ཞེ་ན། འདིར་རང་གཞན་གྱི་སྡེ་པ་ཁ་ཅིག དབུ་མ་རྒྱན་དུ། ། དཀར་པོ་ལ་སོགས་པ་རྣམས་ལ། །
ཤེས་པ་དེ་ནི་རིམ་འབྱུང་སྟེ། ། མགྱོགས་པར་འབྱུང་ཕྱིར་བླུན་པོ་རྣམས། ། ཅིག་ཅར་སྙམ་དུ་ཤེས་པའོ། ། ཞེས་གསུངས་པ་ལྟར་འདོད་ཅིང་། ཕྱི་དོན་ཡོད་མེད་དུ་སྨྲ་བ་ཁ་ཅིག་རི་མོ་བརྐྱང་བ་མཐོང་བ་ལྟ་བུ་ལ་དཀར་པོ་སོགས་རྣམ་པའི་གྲངས་ཇི་སྙེད་ཀྱི་ཤེས་པ་དུ་མ་ཅིག་ཅར་འདོད་ཏེ་ཏེ། དེ་དག་དགག་པ་རྣམ་འགྲེལ་དང་དབུ་མ་རྒྱན་དུ་བལྟའོ། ། འདིར་ནི་རྣམ་ཤེས་གཅིག་ཁོ་ནས་ཅིག་ཅར་འཛིན་ཅིང་རྣམ་པ་སྣ་ཚོགས་ཡིན་ཏེ། རྣམ་འགྲེལ་དུ་དེ་ཕྱིར་སེམས་ཀྱི་རྣམ་པ་ནི། ། སྣ་ཚོགས་གཅིག་གི་ངོ་བོར་འགྱུར། ། ཞེས་གསུངས་པ་ལྟར་རོ། །
ཅི་སྟེ་ཤེས་པ་དུ་མར་འགྱུར་ཏེ་རྣམ་པ་དུ་མ་དང་གཅིག་པའི་ཕྱིར་རོ་ཞེ་ན། དབྱེ་བར་མི་ནུས་པའི་དུ་མ་དང་གཅིག་ཀྱང་དུ་མར་མི་འགྱུར་ཞིང་ནུས་པའི་དུ་མ་དང་ཅིག་པར་མ་གྲུབ་བོ། ། གསུམ་པ་ནི་ལྕེ་ལ་ཁམ་ཟས་ཀྱིས་རེག་པ་ན། ལྕེ་དང་ལུས་ཤེས་གང་སྔོན་ལ་སྐྱེ་ཞེ་ན། མཛོད་འགྲེལ་དུ། ཡུལ་གང་ཤས་ཆེ་བའི་ཤེས་པ་སྔོན་ལ་སྐྱེ་ཞིང་ཆ་མཉམ་ན་ཟ་བར་འདོད་པའི་རྒྱུས་ལྕེའི་རྣམ་ཤེས་སྔར་སྐྱེ་བར་བཤད་དེ། སློབ་དཔོན་རྒྱལ་པོའི་སྲས་ཀྱིས། རྣམ་པར་ཤེས་པ་གཉིས་ཅིག་ཅར་མི་སྲིད་པས་ཞེས་བཤད་མོད། འདིར་ནི་སྔར་བཤད་པ་ལྟར་གཉི་ག་ཅིག་ཅར་འབྱུང་ངོ་། ། གསུམ་པ་ནི།
བྱེ་བྲག་པ་རྣམས་སྒྲ་རིམ་གྱིས་ནམ་ཀའི་ཕྱོགས་སུ་རྒྱུན་མི་འཆད་པར་སྐྱེ་བཞིན་པ་རྒྱུན་གྱིས་རྣ་བ་དང་ཕྲད་པ་འཛིན་ཞེས་སེམས་པ་སེལ་བའི་ཆེད་དུ་གསུངས་པ། སྒྲ་ནི་རྒྱུན་ཆད་དེ་རང་ལས་སྐད་ཅིག་གཞན་མི་སྐྱེ་བའི་ཕྱིར་ཡུལ་གཞན་དུ་གཞན་དང་གཞན་བརྒྱུད་ནས་རྒྱུན་གྱིས་འགྲོ་བ་མེད་ཀྱི་རང་གི་ཡུལ་དུ་ལན་ཅིག་འདུག་ཅིང་འབྱུང་སྟེ། མར་མེའི་འོད་རྒྱས་པ་བཞིན་ནོ། ། ཅི་སྟེ་ཉེར་ལེན་ལས་་་་་་ཡེ་ཡང་ཡང་སྐྱེ་བའི་སྒྲ་རྣམས་རྒྱུན་རྩོམ་་་་་་རྣམ་འགྲེལ་དུ། སྔ་མ་མཐའ་ཡི་བར་གནས་ན། ། འོག་ཏུ་སྒྲ་ནི་འཕེལ་བར་འགྱུར། ན་ཉེར་ལེན་གཅིག་ཁོ་ནའི་སྒྲས་འཇིག་རྟེན་གསུམ་པོ་ཀུན་གང་བར་འགྱུར་རོ། ། འོ་ན་ཁྱབ་པར་བྱས་ནས་ལན་ཅིག་སྐྱེས་ན། ཉེ་ཡང་ཆོད་པའི་སྒྲ་གསལ་བར་མི་ཐོས་པ་ཅི་ལྟར་ཞེ་ན། དེ་ནི་སྒྲ་ཐོགས་པ་ཡོད་པས་སྒྲིབ་བྱེད་ཀྱི་བུ་ག་ནས་ཆུང་ངུ་འབྱུང་བར་རིག་པར་བྱའོ། །
བཞི་པ་ནི་རྣམ་ཤེས་ཕུང་པོའི་རྣམ་གཞག་ལ་འཕྲོས་ཏེ། ཤེས་པ་ནི་རྟོག་བཅས་སམ་རྟོག་མེད་ཡིན་པས་རྣམ་ཤེས་དྲུག་ལས་རྟོག་བཅས་དུ་རྣམ་པར་མི་རྟོག་པ་དུ་ཞེ་ན། རེ་ཞིག་རང་བཞིན་གྱི་དང་རྗེས་སུ་དྲན་པའི་དང་མངོན་་་་་་ཨ་བྷི་ནི་རཱུ་པཎཱ་པར་སྤྱོད་པའི་རྣམ་རྟོག་གསུམ་གྱིས་ཡིད་ཤེས་ཁོ་ན་རྟོག་བཅས་ཏེ། དང་པོ་ནི་གང་ད་ལྟར་གྱི་འདུ་བྱེད་མྱོང་བ་རྣམས་ལ་རང་གི་མཚན་ཉིད་ཀྱི་རྣམ་པ་ཅན་ནོ། ། ཅི་ལྟར་རང་མཚན་ལ་རྣམ་རྟོག་འཇུག་ཅེ་ན། གཟུང་བ་དང་འཛིན་པའི་རྒྱུ་མཚན་འཛིན་པའི་ཕྱིར་ཅེའོ། ། འོན་ཀྱང་རང་གི་ཞེན་པ་ཙམ་གྱིས་ཏེ། རྣམ་འགྲེལ་དུ། ། དོན་མེད་ཀྱང་དེའི་དོན་ཅན་འདྲ། ། ཞེས་སོ། །
བར་པ་ནི་སྔོན་མྱོང་བའི་འདུ་བྱེད་ཀྱི་རྣམ་པ་ཅན་ནོ། ། ཐ་མ་ནི་དུས་གསུམ་གྱི་དོན་ལྐོག་གྱུར་རྣམས་ལ་མངོན་པར་རྟོག་པའི་རྣམ་པ་ཅན་ཏེ་ཤེས་རབ་པོ། ཐ་མ་དང་བར་མ་དེ་གཉིས་ཀྱི་ངོ་བོ། དེ་དག་ཡིད་ཀྱི་ཤེས་རབ་གཡེང་།་་་་་ བ་མཉམ་པར་མ་བཞག་པ་ནི་ངེས་རྟོག་བྱེད་དོ། ། ཡིད་ཀྱི་དྲན་པ་་་་་་མཉམ་པར་བཞག་མ་བཞག་ཐམས་ཅད་་་་་་པ་ནི་རྗེས་དྲན་ཉིད་ཉིད། ། ཅེས་སོ། ། ཡང་རྣམ་རྟོག་བདུན་གྱིས་དྲུག་ཅར་རྟོག་བཅས་ཏེ། དམིགས་པ་ལ་རང་གི་ངང་གིས་འཇུག་པའི་དང་། མཚན་མ་དང་བཅས་པ་དང་མཚན་མ་མེད་པ་དང་ཀུན་ཏུ་ཚོལ་བའི་དང་སོ་སོར་རྟོག་པའི་དང་ཉོན་མོངས་ཅན་དང་ཉོན་མོངས་པ་ཅན་མིན་པའི་རྣམ་རྟོག་གིས་སོ། །
དེ་ལ་དང་པོ་ནི་རྣམ་ཤེས་སྒོ་ལྔ་དམིགས་པ་ལ་མི་སེམས་པར་རང་གི་ཡུལ་ཇི་ལྟ་བར་འབད་རྩོལ་མེད་པར་འཇུག་པ་སྟེ་གཟུང་འཛིན་གྱི་རྣམ་པ་ཅན་ཡིན་པས་རྟོག་པའོ། ། རྟོག་མེད་དུ་བཤད་པ་ནི། ངེས་པར་རྟོག་་་་་་ནི་རུ་པ་ཎཱ་དང་རྗེས་དྲན་པའི། ། རྣམ་པར་རྟོག་པས་རྣམ་མི་རྟོག ། ཅེས་པས་སོ། ། གཉིས་པ་ནི་རང་བཞིན་དང་རྗེས་དྲན་གྱི་རྣམ་རྟོག་སྟེ་འདས་པ་དང་ད་ལྟར་གྱི་ཡུལ་ལ་བཀྲ་བར་འཛིན་ཅིང་མཚན་མ་སེམས་པའི་ཕྱིར་རོ། ། གསུམ་པ་ནི་མ་འོངས་པའི་ཡུལ་འདོད་པའི་རྣམ་པ་ཅན་ཏེ། འདས་པ་ཡང་བྱུང་བ་སྔོན་དུ་འགྲོ་བས་ཉེ་བ་བཞིན་མཚན་མར་བྱེད་ལ། མ་འོངས་པ་ཅི་ལྟར་ཡང་མེད་པས་སོ་ཞེའོ། ། ལྷག་མ་བཞི་མངོན་པར་དཔྱོད་པའི་རྟོག་པའི་ངོ་བོ་སྟེ་རེས་མངོན་པར་རྟོག་ཅིང་རེས་ཀུན་ཏུ་ཚོལ་བ་སོགས་སོ། །
ལྔ་པ་ནི་རྣམ་འགྲེལ་དུ། གལ་ཏེ་དངོས་སུ་ཤེས་སྐྱེད་ལ། ། དབང་པོ་བཞིན་དུ་ཡུལ་ནུས་ཡིན། ། འོ་ན་ཅི་ཕྱིར་གཉིས་གར་ལས། ། སྐྱེ་བ་དེ་ནི་དེས་མི་བརྗོད། ། ཅེ་ན། ཚིག་རྣམ་པར་སྦྱར་བ་ལྔ་མིག་སོགས་ལ་འཐད་ཀྱི། ཡུལ་ལ་མི་འཐད་པས་ཏེ། མིག་༡་ལ་རྣམ་པར་ཤེས་པ་ནི་མིག་ཤེས་ཏེ་གནས་ཀྱི་ཡུལ་དབང་པོ་ལ་རྣམ་ཤེས་འབྱུང་བས་ཞེས་ཡུལ་གྱི་བདུན་པ་དང་རྒྱུ་མཚན་གྱི་བདུན་པ་ནི་དབང་པོ་ཡོད་ན་དབང་ཤེས་འབྱུང་བས་སོ། ། སྒྲུབ་པ་དེ་ཡོད་ན་མ་ལོང་བ་རྣམས་ཀྱི་མིག་ཤེས་འབྱུང་སྟེ་ཐ་ན་མུན་པ་ཡང་མཐོང་བས་སོ། །
མིག༢་གིས་རྣམ་པར་ཤེས་པས་དེ་ཞེས་བྱེད་པ་ལ་གསུམ་པ་སྟེ། དེ་འགྱུར་ན་གཟུགས་མ་འགྱུར་ཡང་ཤེས་པ་འགྱུར་བས་ཏེ། མིག་སེར་གྱི་ནད་ཀྱིས་བཏབ་ན་སྔོན་པོ་སོགས་ཀྱང་སེར་པོར་མཐོང་བ་ལྟ་བུའོ། ། མིག༣་ལས་རྣམ་པར་ཤེས་པས་དེ་ཞེས་པ་རྒྱུ་ལ་ལྔ་པ་སྟེ། དེ་ཡང་མིག་ནི་མིག་ཤེས་ཀྱིས་ས་བོན་དང་འབྲེལ་པ་ལས་འཇུག་པ་གྲུབ་པས་སོ། ། མིག༤་གི་ཆེད་དུ་རྣམ་པར་ཤེས་པས་དེ་ཞེས་པ་བཞི་པ་སྟེ། མིག་ཤེས་དང་མཚུངས་ལྡན་གྱི་ཉམས་མྱོང་གིས་དབང་པོ་ལ་ཕན་གནོད་དུ་འགྱུར་གྱི་ཡུལ་ལ་མ་ཡིན་པས་སོ། ། མིག༥་དང་འདྲ་བའི་རྣམ་ཤེས་ནི་དེ་ཞེས་བར་གྱི་ཚིག་ཕྱིས་པར་སྦྱར་བ་སྟེ། གཉི་ག་ཡང་སེམས་ཅན་ཀྱི་གྲངས་སུ་གཏོགས་པས་སོ། ། གཟུགས་ནི་སེམས་ཅན་དུ་གཏོགས་པར་མ་ངེས་པས་སོ། །
ཡང་ན་དེ་ཕྱིར་ཐུན་མོང༡་མིན་ཕྱིར་ཡང་། ། དེ་རྣམས་ཀྱིས་ནི་རྣམ་ཤེས་བསྟན། ། ཞེས་པ་ལྟར་རོ། ། དྲུག་པ་ནི་ཅི་མིག་གིས་གཟུགས་མཐོང་ངམ་རྣམ་ཤེས་ཀྱིས་མཐོང་ཞེ་ན། མིག་གིས་མི་མཐོང་ལ་རྣམ་ཤེས་ཀྱིས་ཀྱང་མི་མཐོང་སྟེ། མཐོང་ངོ་ཞེས་པའི་བྱ་བ་ནི་བྱེད་པ་པོ་ཡོད་ན་འགྱུར་བ་ལ་བྱེད་པོ་སྐད་ཅིག་ལས་ཕྱིས་མི་གནས་པས་འགའང་མེད་དོ། ། དེས་ན་ཆོས་རྣམས་དོན་དམ་དུ་བྱ་བ་མེད་པའི་ཕྱིར་རོ། ། འོན་ཀྱང་མིག་སོགས་རྒྱུ་ཚོགས་པ་ལ་མཐོང་བར་གདགས་སོ། ། འོ་ན་ཆོས་མངོན་པར་མིག་གིས་མཐོང་གི་རྣམ་ཤེས་ཀྱིས་ནི་མ་ཡིན་ནོ་ཞེས་གསུངས་པ་ཅི་ལྟར་ཞེ་ན། དེ་གཟུགས་མཐོང་བ་ལ་རྣམ་པ་དྲུག་གིས་གཙོ་ཆེ་བས་ཏེ།
སྐྱེ་བའི་རྒྱུའི་ཕྱིར་ནི་མིག་ལས་རྣམ་ཤེས་འབྱུང་ཞིང་། རང་ཉིད་ལ་བྱ་བ་འགལ་བས་ན་རྣམ་ཤེས་ཉིད་ལས་དེ་མི་སྐྱེ་བའི་ཕྱིར་རོ། ། དེའི་གནས་ཀྱི་ཕྱིར་ཏེ་མཐོང་བའི་རྟེན་མིག་ཡིན་པས་སོ། ། མི་གཡོ་བར་འཇུག་པའི་ཕྱིར་ཏེ་མིག་ནི་རྟག་ཏུ་རྣམ་སྨིན་ལུང་མ་བསྟན་དུ་རིགས་གཅིག་པས་སོ། ། རྣམ་ཤེས་ནི་དགེ་མི་དགེ་སོགས་སུ་འགྱུར་བས་གཡོ་བའོ། ། རང་དབང་དུ་འཇུག་པའི་ཕྱིར་ཏེ་སྐད་ཅིག་སོ་སོ་ལ་སྔོན་གྱི་འཕེན་པའི་དབང་གིས་འབྱུང་ཞིང་། རྣམ་ཤེས་ནི་སྐད་ཅིག་སོ་སོར་རྐྱེན་བཞི་ལ་ལྟོས་པས་སོ། ། མཛེས་པར་འཇུག་པའི་ཕྱིར་ནི་དབང་པོས་དབང་རྟེན་མཛེས་པས་སོ། ། ལུང་གི་ཕྱིར་ཏེ་མིག་གིས་གཟུགས་མཐོང་ཞེས་སོ། ། ཡང་མིག་གིས་གཟུགས་རྣམས་མཐོང་རྟེན་བཅས། །
དེ་ལ་བརྟེན་པའི་རྣམ་ཤེས་མིན། ། གང་ཕྱིར་བར་དུ་ཆོད་པ་ཡི། ། གཟུགས་རྣམས་མཐོང་བ་མིན་ཕྱིར་ལོ། ། ཞེས་འདོད་པའང་རྟེན་བཅས་ཀྱིས་མཐོང་བ་ཉིད་ཀྱིས་ཚོགས་པས་མཐོང་བར་གྲུབ་བོ། ། བྱེ་བཤད་དུ་ནི་དེའི་ཕྱིར་དེ་དབང་པོ་ལ་བརྟེན་ནས་འབྱུང་བ་ན་ཡུལ་རྣམ་པར་ཤེས་པ་ཞེས་བྱའི་དབང་པོས་ནི་མ་ཡིན་ནོ་ཞེས་བཤད་དོ། ། བདུན་པ་ནི་ཕུང་པོ་རྣམས་ལ་འདུས་མ་བྱས་མི་འཇོག་པ་ཅི་ཞེ་ན། དེ་རྟག་ཅིང་དུས་ཀྱིས་མ་བསྡུས་པས་འདས་པ་སོགས་དུ་མ་སྤུངས་པར་ཞེན་ཡུལ་ལ་མ་འཁྲུལ་བའི་བློས་གཞག་ཏུ་མེད་པའི་ཕྱིར་ཏེ། ཕུང་པོ་རྣམས་སུ་འདུས་མ་བྱས། དོན་དུ་མི་རུང་ཕྱིར་བཤད། ཅེས་སོ། །
བརྒྱད་པ་ནི་ཕུང་པོ་སོགས་སྔ་མ་ལས་ཕྱི་མ་དམིགས་ཀྱིས་བཏོན་ཏེ་འཇོག་ན། ཅིས་མིག་སོགས་ཆོས་དེ་རྣམས་ཆོས་གསུམ་གྱིས་ཐ་དད་དུ་བཤད་ཅེ་ན། གདུལ་བྱ་རྣམས་རྒྱས་བསྡུས་ལ་མཁས་པ་སྐྱེད་པའི་ཆེད་དུ་སྟེ། གཟུགས་ལ་ཕུང་པོར་བསྡུས་ཞིང་གཉིས་སུ་རྒྱས་པ་དང་རྣམ་ཤེས་ལ་ཁམས་སུ་རྒྱས་ཤིང་གཉིས་སུ་བསྡུས་པ་དང་། ཆོས་ལ་ཕུང་པོར་རྒྱས་ཤིང་གཉིས་སུ་བསྡུས་ཏེ་བསྟན་ཏོ། ། ཡང་ཆོས་ཀྱི་མཚན་ཉིད་རང་བཞིན་ཙམ་་་་་་བྱེད་པོ་རྫས་སུ་བྲལ་བ་བཞག་པ་དང་དབུས་མཐར། འཛིན་དང་གཟུང་བ་དེ་འཛིན་པའི། ། ས་བོན་དོན་ཏེ། ཞེས་པ་ལྟར་འཛིན་པ་་་་་་དབང་པོ་དྲུག་དང་། གཟུང་བ་་་་་་ཡུལ་དྲུག་དང་འཛིན་པར་བྱེད་པ་་་་་་རྣམ་ཤེས་དྲུག་བྱེད་པོའི་རྫས་དང་བྲལ་བ་སྟེ་བཅོ་བརྒྱད་དང་འཛིན་པར་བྱེད་པ་སྐྱེ་བའི་སྒོར་གྱུར་པ་འཛིན་པ་དང་གཟུང་བ་དབང་དོན་ཙམ་བྱེད་པ་པོའི་རྫས་དང་བྲལ་བ་སྟེ་གསུམ་བཞག་པས་ཕུང་པོ་སོགས་རིམ་པས་བསྟན་ཏོ། །
ཡང་རྨོངས་དབང་འདོད་རྣམ་གསུམ་གྱི་ཕྱིར། ། ཕུང་པོ་ལ་སོགས་གསུམ་བསྟན་ཏོ། ཞེས་ཏེ། སེམས༡་བྱུང་ཁོ་ན་དང་གཟུགས༢་དང་སེམས་དང་གཟུགས༣་ཁོ་ན་ལ་རིལ་པོར་འཛིན་པའི་ཕྱིར་དང་དབང་པོ་རྣོ་བརྟུལ་འབྲིང་དང་ཚིག་བསྡུས་པ་དང་རྒྱས་པ་དང་བར་མ་འདོད་པའི་ཕྱིར་རོ། ། ཡང་ཕུང་པོ་ལྔ་པར། གཅིག་པུ་དང་བྱེད་པ་པོ་དང་ཟ་བ་པོའི་བདག་ཏུ་འཛིན་པའི་གཉེན་པོར་རོ་ཞེས་བཤད་དེ། དབུས་མཐར། ། གཅིག་དང་རྒྱུ་དང་ཟ་བ་པོ། ། འདི་རྣམས་ལ་ནི་བདག་ཏུ་ལྟ། ། ཞེས་གསུངས་པ་ལྟར་རོ། །
རྩ་བའི་ཞར་བྱུང་ལ་གཉིས་ཏེ། དབང་པོ་ལ་མངོན་གྱུར་ས་བོན་མུ་བཞི་དང་། རྟེན་དབང་པོ་ཡུལ་ས་མཚུངས་དཔྱད་པའོ། ། དང་པོ་ལ་གཉིས་ལས་དབང་པོ་གཟུགས་ཅན་ལ་དཔྱད་པ་ནི། མདོ་སྡེར། མིག་གིས་གཟུགས་མཐོང་ཞེས་སོགས་སུ་མིག་ཅེས་ཀྱང་བྱ་སྐྱེས་བུ་གང་ཟག་འདི་ནི་ཁམས་དྲུག་པའོ། ། དེ་རྣམས་ཅི་ཞེ་ན། མིག་གི་ཁམས་དང་ཞེས་སོགས་སུ་མིག་གི་ཁམས་ཞེས་ཀྱང་བྱ་ན་སྒྲ་ཐ་དད་ཀྱིས་བསྟན་པ་ལ་དོན་ཐ་དད་དང་གཅིག་པའང་མཐོང་བས་མིག་ཅེས་ཏེ་དེ་གཉིས་དོན་གཅིག་གམ་ཐ་དད་འདྲི་བའོ། ། དེ་ལ་འདིར་ཁམས་ནི་རྒྱུའི་དོན་ལ་འཇོག་པས་མུ་དང་པོ་མིག་རང་གི་ངོ་བོར་གནས་ལ་མིག་གཞན་གྱི་རྒྱུ་མ་ཡིན་པས་དེའི་ཁམས་མ་ཡིན་པ་ནི་དགྲ་བཅོམ་ཐ་མ་སྐད་ཅིག་གཉིས་པ་ལ་ལྷག་མེད་དུ་འདའ་བ་དང་གཟུགས་མེད་དུ་འགྲོ་བའི་ཕྱིར་མི་འོང་ཐ་མའི་འོ། ། མུ་གཉིས་པ་ནི་སྒོ་ང་ཞེས་ཏེ་ནུར་ནུར་པོ་ཕྱི་སྤྲིས་མ་ལྟ་བུས་གཡོགས་ཤིང་ནང་སླ་བར་འདུག་པ་དང་།
མེར་མེར་པོ་ཕྱི་ནང་གཉིས་ག་སྤྲིས་མ་ལྟར་གྱུར་ཏེ་ཞོ་ལྟ་བུར་འདུག་ཅིང་ཤར་མ་གྱུར་བ་དང་། ནར་ནར་པོ་ཤར་ནི་གྱུར་ལ་སླ་བ་དང་དེ་ལས་ཕ་རོལ་གྱི་མངལ་ན་མིག་མ་དོད་པ་སྟེ་མིག་ཞར་བ་དབྱེར་རུང་མི་རུང་གཉིས་ཀ་ལ་དགྲ་བཅོམ་མིན་པ་ཞེས་འདིར་དགོངས་པ་བལྟ་སྟེ་དེ་འགའ་ཞིག་ཞར་བ་ནི་གཉིས་མིན་གྱི་མུའོ་ཞེའོ། ། བསྡུ་བར་ཡང་། གཉིས་མིན་གྱི་མུ་ལ་དགྲ་བཅོམ་པ་མིག་རབ་ཏུ་ཉམས་པ་དང་ཞེས་གསུངས་སོ། ། གཟུགས་མེད་ཀྱི་སོ་སོར་སྐྱེ་བོའི་ཀུན་གཞི་ལ་ཁམས་འོག་མའི་མིག་གིས་ས་བོན་ཡོད་པའང་ངོ་། ། མུ་གསུམ་པ་ནི་སྔར་བཤད་པ་དེ་རྣམས་མ་ཡིན་པ་མིག་ཐོབ་ཅིང་མ་ཉམས་པ་རྣམས་སོ། ། དེ་ལྟ་ན་འདོད་ཁམས་ནས་གཟུགས་མེད་དུ་འགྲོ་བའི་ཕྱིར་མི་འོང་ཐ་མའི་དེ། མིག་དང་མིག་ཁམས་གཉིས་ཡིན་དུ་ཐལ་ལོ། ། འདོད་པར་མི་ནུས་ཏེ། མིག་ཕྱི་མ་མི་སྐྱེད་པས་ཞེས་མཁས་པའི་མཁས་པ་ཤོང་རྡོ་རྗེ་རྒྱལ་མཚན་གསུང་ངོ་། །
དེས་ན་འདིར་ཡང་དགོངས་པ་བལྟའོ། ། མུ་བཞི་པ་ནི་སེམས་ཅན་གྱི་རྒྱུད་སྔོན་སོང་ལ་གཉིས་མིན་ལྷག་མེད་དང་། གཟུགས་མེད་ཀྱི་འཕགས་པ་སྟེ་ས་འོག་མའི་བག་ལ་ཉལ་སྤངས་པས་མི་སྐྱེ་བས་སོ། ། དེ་བཞིན་དུ་བསྡུ་བར། མིག་དང་སྐྱེ་མཆེད་ལའང་མུ་བཞི། སྟེ་མུ་གཉིས་པ་ནི་སྐྱེ་མཆེད་ལྷག་མ་ཡིན་པར་བཤད་དོ། ། མིག་དང་ཞེས་ཏེ་ཀུན་འདྲ་བར་སྦྱར་རམ་ཞེ་ན། དེ་ཡང་ཇི་ལྟར་རིགས་པར་སྦྱར་རོ་ཞེས་པ་གསུམ་པོ་ནི་འདྲ་བར་སྦྱར་ཞིང་། ལུས་ཀྱི་མུ་གཉིས་པ་ནི་གཟུགས་མེད་ཀྱི་སོ་སོ་སྐྱེ་བོའི་ལུས་ཀྱི་རྒྱུའོ་ཞེས་སྦྱར་ཏེ། སྒོ་ངའི་ནང་ན་འདུག་པ་སོགས་ནི་གཉིས་ཡིན་དུ་འགྱུར་ལ།
ལུས་ཞིག་པ་སྲོག་འགགས་པས་གཉིས་མིན་དུ་འགྱུར་བས་སོ། ། གཉིས་པ་ཡིད་ལ་དཔྱད་པ་ནི་ཡིད་གང་ཞེས་ཏེ། དགྲ་བཅོམ་ཐ་མའི་ཡིད་ནི་མིག་ལྟར་བཤད་དེ། ཐེག་པ་གསུམ་དང་རིགས་ཅན་ལྔར་འདོད་པའི་ལུགས་སོ། ། མུ་གཉིས་པ་ལ་འགོག་པའི་སྙོམས་འཇུག་ལས་འདུ་ཤེས་མེད་པའི་སྙོམས་འཇུག་མ་སྨོས་པ་ནི་ཉོན་ཡིད་ཡོད་པས་གཉིས་ཡིན་གྱི་མུར་འགྱུར་བས་སོ། ། དེས་ན་ཀུན་གཞི་ནི་ཡིད་མ་ཡིན་པར་གསལ་ཏེ་འགོག་པའི་སྙོམས་འཇུག་ལ་ཀུན་གཞི་མངོན་གྱུར་དུ་ཡོད་པས་གཉིས་ཡིན་དུ་ཐལ་བས་སོ། ། གཉི་ག་ཡིན་པ་ནི་སྔ་མ་ལྟར་རོ། ། མུ་བཞི་པ་ནི་སེམས་ཅན་སྔོན་སོང་ལ་ཕུང་པོ་ལྷག་མེད་དོ། ། གཉིས་པ་ལ་གསུམ་སྟེ། མིག་དང་རྣ་བ་དང་གཟུགས་ཅན་གཞན་གསུམ་ལ་དང་ཡིད་ལ་དཔྱད་པའོ། །
དང་པོ་ལ་དྲི་བ་ནི། མིག་གི་ཡུལ་གཟུགས་ཞེས་སོགས་ལ་འཕྲོས་ནས་ཁམས་དང་ས་གང་དུ་བྱུང་སྟེ་དང་པོར་གྲུབ་ཅིང་སྐྱེད་པར་གྱུར་རྒྱུན་གྱིས་འཕེལ་བ་དེའི་ས་པ་ཉིད་ཅེས་ཏེ། རྟེན་དང་དབང་པོ་དང་ཡུལ་ས་འདྲ་བར་ངེས་སམ་ཞེས་འདྲི་བའོ། ། ལན་ལ་དེའི་ས་པའི་མིག་གིས་ཞེས་པའི་བཤད་པ་འདོད་པའི་ཁམས་སུ་ཞེས་ཏེ་གསུམ་ཀ་ས་འདྲ་བའོ། ། གཞན་གྱི་ཞེས་པའི་བཤད་པ་ནི་རྟེན་འདོད་ཁམས་སུ་བྱུང་ཞིང་གྱུར་པས་གཟུགས་ན་སྤྱོད་པའི་མིག་བསམ་གཏན་བཞི་པ་སོགས་ས་གོང་མ་པས་བསམ་གཏན་གསུམ་པ་སོགས་འདོད་པའི་བར་ས་འོག་མ་པའི་གཟུགས་རྣམས་མཐོང་བ་སྟེ། དེས་གཟུགས་ཁམས་གང་རུང་གི་མིག་བསྐྱེད་ནས་མིག་དེའི་ས་པའི་གཟུགས་ལ་བལྟས་ན་དབང་ཡུལ་འདྲ་ཞིང་རྟེན་དང་མི་འདྲ་བའོ། ། དེས་བསམ་གཏན་གང་རུང་གི་མིག་གིས་འདོད་པའི་གཟུགས་ལ་ལྟ་ན་རྟེན་ཡུལ་ས་འདྲ་ཞིང་དབང་པོ་དང་མི་འདྲ་བའོ། ། དེས་བསམ་གཏན་བཞི་པའི་མིག་གི་བསམ་གཏན་འོག་མ་གསུམ་གྱི་གཟུགས་ལ་ལྟ་ན་གསུམ་ཀ་ས་མི་འདྲ་བའོ། ། དེ་རྣ་བ་དང་སྒྲ་ལ་སྦྱར་བ་ནི་མིག་གིས་ཞེས་ཏེ་བཤད་པ་ཀུན་བསྒྲེའོ། ། གཟུགས་ཁམས་པ་ལ་དཔྱད་པ་ནི་འདོད་པའི་ཞེས་དེ།
དེ་བཞིན་ནོ་ཞེས་པ་རྟེན་བསམ་གཏན་དང་པོ་པས་རང་སའི་མིག་གིས་རང་སའི་གཟུགས་ལ་ལྟ་ན་གསུམ་ཀ་ས་འདྲ་བ་དང་། འདོད་པའི་གཟུགས་ལ་ལྟ་ན་ཡུལ་དང་མི་འདྲ་བ་དང་། གོང་མ་གསུམ་གྱི་མིག་གིས་ས་པའི་གཟུགས་ལ་ལྟ་ན་རྟེན་དང་ས་མི་འདྲ་བ་དང་། གོང་མ་གསུམ་གྱི་མིག་གིས་དང་པོའི་གཟུགས་ལ་ལྟ་ན་དབང་པོ་དང་ས་མི་འདྲ་བ་དང་། གོང་མ་གཉིས་ཀྱི་མིག་གིས་གཉིས་པའི་གཟུགས་ལ་ལྟ་ན་གསུམ་ཀ་མི་འདྲ་བའོ། ། གཉིས་པའང་དེ་དང་རྣམ་པ་འདྲ་ཞིང་གསུམ་པ་ལ་བཞི་པའི་མིག་གིས་གཉིས་པ་མན་ཆད་ཀྱི་གཟུགས་ལ་ལྟ་ན་གསུམ་ཀ་མི་འདྲ་བའོ། ། བཞི་པ་ལ་གསུམ་ཀ་འདྲ་བ་དང་རང་སའི་མིག་གིས་འོག་མ་རྣམས་ཀྱི་གཟུགས་ལ་ལྟ་ན་ཡུལ་དང་ས་མི་འདྲ་བ་སྟེ་གཉིས་སོ། ། ངེས་པ་ནི། ས་གོང་མའི་་་་་་ལུས་ལ་འོག་མའི་མིག་མ་ཡིན། ། མིག་གིས་གོང་མའི་གཟུགས་མ་ཡིན། །
རྣམ་པར་ཤེས་པའང་དེ་ཡི་གཟུགས། ། ལུས་ཀྱིའང་་་་་་གཟུགས་དང་རྣམ་ཤེས་གཉི་ག་་་་་་གོང་འོག་རང་ས་ཐམས་ཅད་ཀྱིའོ། ། རྣ་བའང་དེ་བཞིན། ཞེས་བཤད་པ་སྟེ། དེ་ནི་རྣམ་ཤེས་དང་བཞི་ཀའི་དཔྱད་ཅིང་རྣམ་ཤེས་ནི་འོག་མའི་མིག་ལ་མི་སྐྱེ་ཞིང་རྟེན་དང་གཟུགས་གོང་འོག་རང་ས་དང་གསུམ་པ་ཅན་ནོ། ། གཉིས་པ་ནི་འདོད་པའི་ཞེས་དང་གཟུགས་ཀྱི་ཞེས་ཏེ་དེ་གསུམ་ནི་ཡུལ་དང་ཕྲད་ནས་འཛིན་པས་ཀུན་རང་སར་ངེས་པའོ། ། རྣམ་ཤེས་ལ་དཔྱོད་པ་ན་བྱེ་བྲག་ཏུ་སྨྲ་བས་བསམ་གཏན་གཉིས་པ་ཡན་ཆད་ན་དབང་པོ་གཟུགས་ཅན་ལ་བརྟེན་པའི་རྣམ་ཤེས་རང་གི་ས་པ་མེད་པས་ལུས་ཤེས་དང་པོའི་ས་པར་སྨྲ་སྟེ། གསུམ་རྣམས་ནི། ཐམས་ཅད་་་་་་རྟེན་དབང་འདུལ་ཤེས། རང་གང་གི་ས་པ་ཉིད།་་་་་
ཁམས་རེག་བྱ་གསུམ་རང་ས་པ་དེ། ། ལུས་ཀྱི་རྣམ་ཤེས་འོག་དང་ནི། ། རང་གི་ས་་་་་་པ་ཡི་རིགས་སོ་ཞེས་པ་དང་། གཉིས་པ་སོགས་ན་ལུས་མིག་དང་། ། རྣ་བའི་རྣམ་ཤེས་རྣམ་རིག་རློང་། ། གང་ཡིན་དེ་ནི་དང་པོར་གཏོགས། ། དེ་ལུང་མ་བསྟན་ཉོན་མོངས་མིན། ། ཞེས་སོ། ། གཟུགས་ཁམས་སུ་བར་པ་གཉིས་མི་དཔྱད་དམ་ཞེ་ན། གཟུགས་ཁམས་དེ་ན་དྲི་དང་ཞེས་ཏེ།
རྒྱུ་མཚན་ནི་དེར་སྐྱེས་པ་རྣམས་ཁམ་གྱི་ཞེས་སོ། ། དེ་ལྟར་ན་ཁམ་ཟས་མེད་པས་རེག་བྱའང་མེད་དམ་ཞེ་ན། དེ་ན་གནས་དང་གོས་ཀྱི་རེག་བྱ་ཡོད་དོ། ། དྲི་དང་རོ་མེད་པ་དེའི་ཕྱིར་གཟུགས་ཁམས་ན་སྣའི་རྣམ་ཞེས་སོ། ། དེ་ཉིད་ཀྱི་ཕྱིར་ཡིད་ཀྱི་སའི་བསྡུ་བར་གཟུགས་ཁམས་པའི་སྣ་དང་ལྕེ་ནི་རྟག་ཏུ་སྐྱེ་མཆེད་མིན་པར་གསུངས་སོ། ། འོ་ན་སྣ་དང་ལྕེའི་དབང་པོའང་མེད་པར་འགྱུར་རོ་ཞེ་ན། དེ་དག་རྟེན་མཛེས་པར་བྱེད་པ་དང་ཚིག་བརྗོད་པ་དང་སྲེད་པ་དང་ལས་ཀྱི་དབང་གིས་འབྱུང་བར་བསྡུ་བ་དང་མཛོད་འགྲེལ་དུ་བཤད་དོ། ། གསུམ་པ་ལ་གཉིས་ལས། ཁམས༡་་གསུམ་པའི་ཡིད་ལ་དཔྱད་པ་ནི་འདོད་པའི་ཞེས་སོ། ། དེ་ཉིད་གཟུགས་ལ་བསྒྲེ་བ་ནི་འདོད་པའི་ཞེས་ཏེ།
དེ་དག་གིས་ཟག་མེད་ཤེས་པ་ནི་ཡོངས་སུ་བརྟགས་པའི་སྒོ་ནས་ཡིན་ནོ། ། རང་གི་ས་པ་ནི་དེ་ན་ཐོས་བསམ་ལས་བྱུང་བའི་ཤེས་རབ་མེད་པས་ན་ནམ་ཀ་མཐའ་ཡས་སྐྱེ་མཆེད་པས་དེའི་ས་པ་རྣམས་ཁོ་ན་ཤེས་པ་ལྟ་བུ་སྟེ། དེ་ནི་ཕྱི་རོལ་པ་ལམ་དང་གྲུབ་མཐའ་ལ་མ་བཞུགས་པའི་བྱིས་པས་སོ། ། ཉན་ཐོས་འཕགས་པས་ནི་དེ་དང་འཇིག་རྟེན་ལས་འདས་པའི་རྗེས་ལ་ཐོབ་པའི་གཟུགས་མེད་ཀྱི་ཡིད་ཀྱིས་ཟག་མེད་ཀྱང་ཤེས་སོ། ། ཆོས་འདི་པ་འཕགས་པ་དང་སོ་སྐྱེ་སྔོན་ཐོས་པ་གོམས་པའི་དབང་གིས་ས་གོང་མ་ལའང་དམིགས་ཏེ། དེ་བསྐྱེད་པའི་དོན་དུ་ཉེར་བསྡོགས་བསྒོམ་པས་སོ། ། དེ་དག སྲེད་བཅས་རང་གི་སྲིད་ལ་དམིགས། ། བསམ་གཏན་དགེ་ཡུལ་ཡོད་དགུ་ཡིན། ། གཟུགས་མེད་དངོས་གཞི་དགེ་རྣམས་ཀྱི། །
སྤྱོད་ཡུལ་འོག་མའི་ཟག་བཅས་མིན། ། ཞེས་སྙོམས་འཇུག་གི་བསམ་གཏན་གྱི་དབང་དུ་བྱས་ཏེ་བཤད་པ་དང་མཐུན་ནོ། ། ཟག༢་མེད་ཀྱི་ཡིད་ལ་དཔྱད་པ་ནི་ཟག་པ་མེད་པའི་ཞེས་ཏེ། མཉམ་གཞག་དང་རྗེས་ཐོབ་ཇི་རིགས་པས་ཤེས་ཏེ། མདོ་སྡེ་རྒྱན་དུ། དེས་ནི་ཁམས་གསུམ་འདུས་བྱས་རྣམས། ། ཡང་དག་མ་ཡིན་ཀུན་རྟོག་པར། ། ཡེ་ཤེས་ཤིན་དུ་རྣམ་དག་པ། ། གཉིས་སུ་མེད་པའི་དོན་གྱིས་མཐོང་། ། ཞེས་གསུངས་པ་ལྟར་རོ། །
འདིའི་ས་མཚུངས་ནི་ཡིད་མ་ངེས་སོ། ། ཞེས་བཤད་དེ། གོང་མའི་ལུས་ལའང་འོག་མའི་ཡིད་འབྱུང་བས་དང་འོག་མའི་ཡིད་ཀྱིས་ཀྱང་གོང་མའི་ཆོས་ཤེས་པས་སོ། ། གོ་རིམ་ལ་གསུམ་ལས་ཕུང་པོའི་གོ་རིམ་ལ་གསུམ་སྟེ། རྣམ་ཤེས་གནས་པའི་ས་དང་། རྟེན་དང་བརྟེན་པའི་དང་། ཉོན་མོངས་དང་རྣམ་བྱང་གི་གོ་རིམ་མོ། ། དང་པོ་ནི་རྣམ་ཤེས་གནས་པ་ཉིད་ཀྱི་ཕྱིར་གོ་རིམ་དུ་བཀླགས་ཏེ། འདི་རྣམས་ལ་རྣམ་ཤེས་དགའ་བ་དང་ལྡན་པས་གནས་པ་རྣམ་པར་ཤེས་པ་གནས་པ་གཟུགས་སུ་ཉེ་བར་འགྲོ་བ་དང་ཚོར་བ་དང་འདུ་ཤེས་སུ་དང་འདུ་བྱེད་དུ་ཉེ་བར་འགྲོ་བ་སྟེ་བཞི་མདོ་སྡེར་བཀའ་སྩལ་པས་གནས་པའི་གནས་རྣམས་དང་པོར་ཇི་ལྟར་རགས་པའི་རིམ་པས་བཤད་ཅིང་གནས་པ་པོ་རྣམ་པར་ཤེས་པ་མཐར་བཤད་དོ། ། དེ་ཡང་།
གནས༣་པ་རྣམས་ནི་ཡང་བཞི་སྟེ། ཟག་དང་བཅས་པའི་ཕུང་པོ་བཞི། ། རང་གི་ས་པ་ཉིད་་་་་་ཡིན་ལ་རྣམ་ཤེས། ། འབའ་ཞིག་གནས་པར་མ་བཤད་དོ། ། ཞེས་སོ། ། གཉིས་པ་ནི་ཡང་ཕུང་པོ་སྔ་མ་སྔ་མ་ནི་ཕྱི་མ་ཕྱི་མའི་རྟེན་ཉིད་ཀྱི་ཕྱིར་གོ་རིམ་དུ་སྟེ། ཡང་ཞེས་པ་ནི་གོ་རིམ་གྱི་དགོས་པ་གཞན་སྡུད་པའོ། ། དེ་བཤད་ན་གཟུགས་ཇི་ལྟ་དེ་བཞིན་དུ་མྱོང་སྟེ། བདེ་བ་སོགས་མྱོང་གྱུར་གྱི་དབང་པོ་དང་ཡུལ་ལས་བདེ་བ་སོགས་ཀྱི་ཚོར་བ་འབྱུང་བས་སོ། ། ཇི་ལྟར་ཚོར་ཞེས་པ་མྱོང་བ་ཇི་ལྟ་བར་འདི་ནི་བདེ་བའི་གནས་སོ་ཞེས་སོགས་ཀྱི་ཚུལ་གྱིས་མཚན་མར་འཛིན་པས་སོ། །
ཇི་ལྟར་འདུ་ཤེས་སུ་ཞེས་པ་འདུ་ཤེས་ཇི་ལྟ་བར་ལས་མངོན་པར་འདུ་བྱེད་དེ་བདེ་བ་སོགས་སུ་འདུ་ཤེས་ནས་དེ་རྣམས་ཐོབ་པ་དང་སྤོང་བའི་དོན་དུ་སེམས་གཡོ་བར་བྱེད་པའི་ཕྱིར་རོ། ། ཇི་ལྟར་སེམས་པར་ཞེས་པ་ཇི་ལྟར་འདུས་བྱས་པ་ལྟར་སྐྱེ་བ་དེ་ཉིད་ལ་ཡུལ་དེ་དང་སྐྱེ་བ་གཞན་དུ་འགྲོ་བ་གཞན་དེར་ཉེ་བར་འགྲོ་ཞིང་རྣམ་ཤེས་ཡོངས་སུ་འགྱུར་བའི་ཕྱིར་རོ། ། གསུམ་པ་ནི་ཡང་ཞེས་པ་སྔ་མར་མ་ཟད་པར་ཉོན་མོངས་པ་དང་རྣམ་བྱང་གི་གནས་ཉིད་ཀྱི་ཕྱིར་ཕུང་པོ་རྣམས་རིམ་པ་བཞིན་བཤད་དེ། དབང་པོ་དང་བཅས་པའི་ལུས་གང་དུ་ཞེས་གཞིའི་བདུན་པས་རྟེན་གཟུགས་དང་པོར་ཏེ་མྱོང་བ་ཟང་ཟིང་དང་བཅས་པ་དང་དེ་མེད་པ་དང་ཞེན་རྟེན་དང་མངོན་པར་འབྱུང་བ་བརྟེན་པ་དང་མཚན་མར་འཛིན་པ་དང་མངོན་པར་འདུ་བྱེད་པ་ཚུལ་བཞིན་མ་ཡིན་པ་དང་། ཚུལ་བཞིན་དུ་འཇུག་པ་གང་གིས་ཞེས་རྒྱུ་ལ་གསུམ་པ་སྟེ། དེས་ཚོར་བ་སོགས་དེ་ནས་དང་། གནས་ངན་ལེན་དང་བཅས་པ་དང་དེ་མེད་པའི་སེམས་གང་ཀུན་ནས་ཞེས་པས་རྣམ་ཤེས་མཇུག་ཏུ་བསྟན་ཏེ་དོན་བསྡུ་བ་ཕུང་པོ་ཞེས་སོ། ། འདི་ལ། རིམ༡་ནི་རགས་་་་་་པའི་རིམ་པ་སྟེ། གཟུགས་ལ་དགའ།
དེ་ཚོར་བས་མྱོང་ངོ་། ། དེ་འདུ་ཤེས་ལོག་པས་བསྐྱེད། དེའང་ཉོན་མོངས་དང་དེ་རྣམས་ཀྱིས་སེམས་དང་ཀུན་ཉོན་མོངས། ། སྣོད་སོགས་འདོད་ཁམས་ཇི་བཞིན་ནོ། ། ཞེས་ཏེ། ། སྔ་མ་སྔ་མ་ཆེས་རགས་པ་དང་ཡང་ན་འཁོར་བ་ཐོག་མེད་ནས་ཕོ་མོ་དག་ཕན་ཚུན་གཟུགས་ལ་དགའ་ཞིང་། དེའང་ཚོར་བའི་རོ་མྱོང་བ་ལས་དང་། དེ་ལ་ཆགས་པ་ཡང་འདུ་ཤེས་ལོག་པ་ལས་དང་། དེ་ཡང་ཉོན་མོངས་ཀྱིས་ཏེ་དེ་རྣམ་ཀྱིས་སེམས་ཀུན་ནས་ཉོན་མོངས་ཅན་དུ་བྱས་པའི་རིམ་པས་སོ། ། ཡང་ན་གཟུགས་སོགས་ལྔ་རིམ་པ་ལྟར་སྣོད་དང་ཟས་དང་བྱ་ན་དང་བྱན་པོ་དང་ཟ་བ་པོ་ལྟ་བུའི་དོན་གྱིས་སོ། །
ཡང་ན་གཟུགས་འདོད་པའི་ཡོན་ཏན་གྱིས་འདོད་ཁམས་དང་། ཚོར་བས་བསམ་གཏན་རྣམས་དང་། འདུ་ཤེས་ཀྱིས་གསུམ་དང་ཐམས་ཅད་ལས་དེའི་སེམས་པ་འབྲས་བུ་ཆེ་བས་འདུ་བྱེད་ཙམ་གྱིས་སྲིད་རྩེ་རབ་ཏུ་ཕྱེ་ཞིང་དེ་རྣམས་ལ་རྣམ་ཤེས་གནས་སོ་ཞེས་པས་ཁམས་ཇི་ལྟ་བ་བཞིན་གྱི་རིམ་པ་སྟེ། དེ་ཉིད་ཀྱིས་ཕུང་པོ་ལྔའི་གྲངས་ངེས་ཀྱང་གྲུབ་པར་བཤད་དོ། ། འདི་དང་དེ་གཉི་གའང་བརྗོད་འདོད་ཙམ་དུ་ཟད་དོ། ། ཁམས་ཀྱི་གོ་རིམ་ནི། ཅིའི་ཕྱིར་ཏེ་རྒྱུ་ཅིས་ཁམས་རྣམས་ཞེས་སོ། ། འཇིག་རྟེན་གྱི་ཐ་སྙད་ཀྱི་རིམ་པ་དང་རྗེས་སུ་མཐུན་པ་ཉིད་ཀྱི་རྒྱུའི་ཕྱིར་དབང་པོའི་ཁམས་དྲུག་རིམ་པས་བསྟན་པའོ། ། དེ་ཅི་ཞེ་ན། དང་པོར་ཕན་ཚུན་ལྟ་བ་ལ་མིག་འཇུག་པས་དེའི་ཁམས་དང་པོར་བསྟན་ཏོ། །
དེ་ནས་ཁམས་བདེའམ་ཞེས་སོགས་ཀུན་ཏུ་སྨྲ་ཞིང་དེ་ནི་ཉན་པ་ཡོད་ན་འགྱུར་བས་དེས་རྣ་བ་མཚོན་ཏེ་རྣ་བ་བཤད་དོ། ། དེ་ནས་དྲི་བཟང་གི་ཆུའི་ཁྲུས་དང་དྲི་བཟང་པོ་ཅན་གྱི་མེ་ཏོག་གི་ཕྲེང་བ་ལ་ལོངས་སྤྱོད་པ་ལ་སྣ་འཇུག་པས་དེ་བཤད་དོ། ། དེ་ནས་བཟའ་བཏུང་ལ་སྤྱོད་པ་ལ་ལྕེ་གཙོ་བོ་ཡིན་པས་དེ་བསྟན་ཏོ། ། དེ་ནས་ཁྲི་དང་སྟན་དང་བུད་མེད་ནི་རེག་བྱ་གཙོ་ཆེ་བས་དེ་ལ་ལོངས་སྤྱོད་པ་ལ་ལུས་འཇུག་པས་དེ་བསྟན་ཏོ། ། ལྟ་བ་སོགས་ཐམས་ཅད་དུ་རྟོག་པར་བྱེད་པ་ཡིད་ཡིན་པས་དེ་མཐར་བཤད་དོ། ། ཡང་བསྡུ་བར། ། ཕལ་ཆེ་བ་དང་ཐ་སྙད་དང་། ། དགའ་དང་མཛེས་དང་བྱ་བ་གཉིས། ། ཞེས་གོ་རིམ་གྱི་རྒྱུ་དྲུག་གསུངས་ཤིང་། དེ་ལྟའི་དོན་ཅན་ཕྱིར་དང་པོ་་་་་་མིག་སོགས་ལྔ།
འབྱུང་བ་ལས་གྱུར་དོན་ཕྱིར་བཞི། ། གཞན་ནི་ཆེས་རིང་མྱུར་འཇུག་ཕྱིར། ། ཡང་ན་ཇི་ལྟར་གནས་རིམ་བཞིན། ། ཞེས་ཏེ་འདི་དག་བརྗོད་འདོད་དུ་ཟད་དོ། ། ནང་གི་ཁམས་རྣམས་ཞེས་ཏེ། དབང་པོའི་དབང་གིས་ཡུལ་བྱུང་བས་རིམ་པ་དེ་ལྟར་རོ། ། དབང་པོ་དང་ཡུལ་རིམ་པས་བསྟན་པ་དེ་ལས་ཀྱང་རྣམ་ཤེས་ཏེ། དེ་གཉིས་ལ་རག་ལས་ནས་འབྱུང་བའི་ཕྱིར་རོ། ། གསུམ་པ་སྐྱེ་མཆེད་ཀྱི་གོ་རིམ་ནི་ཁམས་རྣམས་ཀྱི་ཞེས་ཏེ་དང་པོ་བཅུ་གཉིས་དང་ངོ་བོ་དང་རིམ་པ་འདྲ་བས་སོ། ། དོན་ལ་གསུམ་གྱི་ཕུང་པོའི་དོན་ལའང་གསུམ་ལས།
འདུས་པའི་དོན་དུ་བཤད་པ་ནི། གང་ཅི་ཡང་རུང་ཞེས་པ་གཟུགས་ཀྱི་མཚན་ཉིད་ཅན་ཀུན་རྣམ་པ་གཅིག་ཏུ་བསྡུས་ཏེ་སྤུངས་པའི་ཕྱིར་རོ། ། དེ་ཡང་ཅི་ཞེ་ན། འདས་པའམ་ཞེས་སོགས་ཏེ་དང་པོ་ལྔ་ནི་འཆད་པར་འགྱུར་རོ། ། རགས་པ་ནི་ཐོགས་བཅས་སམ་འདོད་པ་ན་སྤྱོད་པའོ། ། ཕྲ་བ་ནི་ཐོགས་མེད་དམ་གཟུགས་ན་སྤྱོད་པའོ། ། ངན་པ་དང་གྱ་ནོམ་པ་ནི་ངན་འགྲོ་དང་བདེ་འགྲོའི་གཟུགས་སམ་མི་དགེ་བ་དང་དགེ་བའི་ལས་ལམ་བདུན་ནོ། ། རིང་བ་དང་ཉེ་བ་ནི་གསལ་ཏེ་ཡང་ན་མཛོད་འགྲེལ་འདས་མ་འོངས་དང་ད་ལྟར་བའོ། ། རྣམ་པར་ཤེས་ཞེས་པ་མིང་བཞིའི་རགས་པ་དང་ཕྲ་བ་ནི་དབང་པོ་ལྔ་ལ་བརྟེན་པ་དང་ཡིད་ལ་བརྟེན་པ་སྟེ། རིང་བ་དང་ཉེ་བ་ནི་རིང་བའི་རྟེན་ཅན་ནམ་རིང་བ་ལ་དམིགས་པ་དང་དེ་ལས་ཅིག་ཤོས་སོ། །
ཅིའི་དོན་དུ་རྣམ་པ་བཅུ་གཅིག་པོ་འདིར་ཕྱེ་ཞེ་ན། སྲེད་པ་བཅུ་གཅིག་གི་དབང་གིས་ཏེ། བལྟས་པའི་སྲེད་པ་དང་། མངོན་པར་དགའ་བ་དང་། ལྷག་པར་ཆགས་པ་དང་། བདག་དང་། ཡུལ་དང་། འདོད་པ་དང་། སྙོམས་འཇུག་དང་། ཉེས་པར་སྤྱད་པའི་སྡུག་བསྔལ་དང་།
ལེགས་པར་སྤྱད་པའི་བདེ་བ་དང་། རིང་བ་དང་། ཉེ་བ་ལ་སྲེད་པ་རྣམས་ཀྱི་དམིགས་པ་ཉིད་ཀྱིས་རིམ་པ་ལྟར་སྦྱར་རོ། ། ཡང་ན་བྱུང་མ་བྱུང་གི་བྱེ་བྲག་དང་། གཟུང་འཛིན་དང་། ཕྱི་བལྟས་ནང་བལྟས་དང་། ཉོན་མོངས་ཅན་དང་། དེ་མིན་གྱི་དང་། རིང་བ་དང་ཉེ་བའི་ཁྱད་པར་གྱིས་བཞག་གོ ། ཡང་ན་ཕུང་པོ་ལྔ་པར་འབྱུང་བ་ལྟར་དུས་དང་རྒྱུད་དང་རྣམ་པ་དང་འགྲོ་བ་དང་ཡུལ་ཐ་དད་པའི་གཟུགས་སོགས་བསྡུས་པའི་ཕྱིར་རོ། །
འཇིག་རྟེན་ན་ནོར་ཆུང་ངུའམ་མང་པོ་ཚོགས་པ་ལ་ནོར་གྱི་ཕུང་པོར་བརྗོད་པ་བཞིན་ནོ། ། གཉིས་པ་ཆེ་བའི་དོན་དུ་བཤད་པ་ནི། སྔ་མར་མ་ཟད་ཀྱི། ཡང་གཟུགས་སོགས་ལ་བརྟེན་ནས་སྐྱེ་བ་སོགས་ཀྱི་སྡུག་བསྔལ་ཤིན་ཏུ་རྒྱས་ཤིང་ཆེ་བའི་ཕྱིར་དེ་རྣམས་ཕུང་པོ་སྟེ། སྐན་དྷ་ཞེས་པ་ཆེན་པོ་རྣམ་གྲངས་སུ་བྱས་པ། སྡུག་བསྔལ་གྱི་ཡུལ་ལ་སྡུག་བསྔལ་དུ་བཏགས་པའོ། ། ཇི་སྐད་དུ། མིང་དང་གཟུགས་ལས་སྐྱེ་མཆེད་དྲུག ། ཅེས་པ་ནས་དུ་ཁའི་ཕུང་པོ་ཆེན་པོ་ཞེས་པ་སྟེ་སྐན་དྷ་ཞེས་པ་ཆེན་པོ་ལ་འཇུག་པའི་ཁུངས་སུ་དྲངས་པའོ། ། སྡུག་བསྔལ་བའི་དཔེ་བཤད་པ།
བུད་ཤིང་གི་ཕུང་པོ་བཞིན་ཏེ་བུད་ཤིང་འདུས་པ་ལ་ཤིང་གི་ཕུང་པོར་མི་བརྗོད་ཀྱི་ཆེན་པོ་ལ་བརྗོད་པ་ལྟར་རོ། ། ཕྲག་པ་དང་མཐུན་པའི་སྒྲ་དོན་ནི། ཡང་ཉོན་མོངས་པ་སོགས་ཀུན་ནས་ཉོན་མོངས་པ་གསུམ་གྱི་ཁུར་ཁྱེར་བའི་ཕྱིར་ལྔ་པོ་ཕུང་པོ་སྟེ། སྐན་དྷ་ཕུང་པོ་དང་ཕྲག་པ་ལའང་འཇུག་པས་ཕྲག་པས་ཁུར་ཁྱེར་བ་བཞིན་ནོ། ། ཡང་མིང་གི་རྣམ་གྲངས་ཕུང་པོ་སྤྱིའི་བཞི་དང་ཟག་བཅས་ཀྱི་བདུན་བཤད་དེ། འདུས་བྱས་་་་་་དེ་རྣམས་་་་་་འོང་འགྲོ་འགྲོ་བར་འགྱུར་བས་སམ་མི་རྟག་པས་ཟ་བས་ཉིད་དུས་གཏམ་གཞི་དང་། ། ངེས་པར་འབྱུང་་་་་་བ་མྱང་འདས་དང་རྒྱུ་བཅས་གཞི་དང་བཅས། ། ཞེས་དང་། གང་རྣམས་ཟག་བཅས་དེ་རྣམས་ནི། ཉོན་མོངས་ཅན་གྱི་་་་་་།
ཉེར་ལེན་ཕུང་པོའོ་འཐབ་བཅས་ཀྱང་། ། སྡུག་བསྔལ་ཀུན་འབྱུང་འཇིག་རྟེན་དང་། ། ལྟ་་་་་་བའི་གནས་སྲིད་པའང་་་་་་ཟག་བཅས་དེ་རྣམས་ཡིན། ། ཞེས་སོ། ། ཁམས་ཀྱི་དོན་ནི། ཁམས་ཀྱི་སྒྲའི་བརྗོད་བྱའི་དོན་ཅི་ཞེ་ན། ཀུན་གཞིའི་རྣམ་ཤེས་ལ་འདུས་བྱས་རྣམས་འགྲུབ་པའི་ས་བོན་གནས་པ་སྟེ། ཁམས་ཀྱི་སྒྲའི་རྒྱུའི་དོན་ཅན་གྱི་དབང་དུ་བྱས་པའོ། ། ཡང་རང་རང་གི་ཐུན་མོང་མ་ཡིན་པའི་མཚན་ཉིད་འཛིན་པའི་དོན་ཏེ། སའི་ཁམས་ཞེས་སོགས་བཞིན་ནོ། །
ཡང་རྣམ་ཤེས་དྲུག་འབྲས་བུའི་དངོས་པོ་དང་དབང་ཡུལ་གྱི་ཁམས་རྣམས་རྒྱུའི་དངོས་པོ་འཛིན་པས་སོ། ། ཡང་ཁམས་མང་པོ་པ་སོགས་ཀྱི་མདོ་དང་གཞུང་འདི་ཉིད་དུའང་བཤད་པའི་ཁམས་བཅྭོ་བརྒྱད་ལས་མིང་གཞན་བཏགས་པའི་ཁམས་ཀྱི་མིང་ཅན་གྱི་ཆོས་ཀྱི་རྣམ་པ་སའི་ཁམས་ཞེས་སོགས་ཐམས་ཅད་བཅྭོ་བརྒྱད་པོ་འདིས་བསྡུས་ནས་འཛིན་པ་སྟེ། དེ་ཡང་ནམ་མཁའི་ཁམས་ནི་ཆོས་ཀྱི་ཁམས་སུ་དང་རྣམ་ཤེས་ཀྱི་ཁམས་ནི་རྣམ་ཤེས་ཁམས་བདུན་གྱིས་སོ་ཞེའོ། ཁ་སྣ་སོགས་ཀྱི་་་་་་། བུ་ག་ནམ་ཀའི་ཁམས་ཞེས་བྱ། ། ཟག་དང་བཅས་པའི་རྣམ་ཤེས་ནི། ། རྣམ་ཤེས་ཁམས་ཡིན་ཞིང་དེ་ཉིད་་་་་་སྐྱེ་བའི་རྟེན། ། ཞེས་ཀྱང་བཤད་དེ། ས་ལུ་ལྗང་པའི་མདོ་སྡེར་ཡང་དེ་དང་འདྲ་བར་བཀའ་བསྩལ་ཏོ། ། སྐྱེ་མཆེད་ཀྱི་དོན་ནི།
རྣམ་ཤེས་དང་སེམས་བྱུང་སྐྱེ་བའི་སྒོའི་དོན་ཏེ་སྐྱེ་ཞིང་མཆེད་ལ་རྒྱས་པར་བྱེད་པའོ། ། དེར་མ་ཟད་ཁམས་ཀྱི་དོན་དང་པོ་དང་ཐ་མ་དག་ཀྱང་ཡིན་ཅིང་། ཆོས་ཀུན་གྱི་ས་བོན་གྱི་དོན་ནི་རྣམ་པར་སྨིན་པའི་རྣམ་ཤེས་ཁོ་ནའོ་ཞེའོ། ། སྤུངས་དང་་་་་་སེམས་སེམས་བྱུང་སྐྱེ་སྒོ་་་་་་འབྱུང་གནས་རིགས་དོན། ། ཕུང་པོ་སྐྱེ་མཆེད་ཁམས་རྣམས་སོ། ། ཞེས་པས་བསྡུའོ། ། བརྒྱད་པ་དཔེ་ལ་གཉིས་ལས། མདོ་དགོད་པ་ནི། གཟུགས་ཞེས་ཏེ་དཔེར་་་་་་ཡོད་པའི་དྲངས་ན་མིག་དང་ལྡན་པའི་སྐྱེས་བུ་ཆུ་བོ་གང་གཱ་ལ་དབུ་བ་བརྡོས་པ་གནས་བཞིན་པ་མཐོང་བ་དེས་དེ་ལ་ཚུལ་བཞིན་དུ་བརྟགས་པ་ན། མེད་པ་དང་གསོབ་དང་གསོག་དང་སྙིང་པོ་མེད་པར་སྣང་བ་དེ་བཞིན་དུ།
འཕགས་པ་ཉན་ཐོས་ཀྱིས་གཟུགས་ལ་ཚུལ་བཞིན་དུ་བརྟགས་པ་ན་དེ་མེད་པར་སྣང་ཞིང་སྙིང་པོ་མེད་པའི་བར་དུ་སྣང་ངོ་། ། དེ་བཞིན་དུ་ཆུའི་ཆུ་བུར་སོགས་བཀོད་ནས་ཚོར་བ་སོགས་ལ་བཤད་དོ། ། མདོའི་དོན་བཤད་པ་ནི། ཅིའི་ཞེས་དྲིས་ཏེ། ལན་དུ་དཔེ་རྣམས་མེད་པ་སོགས་སུ་སྣང་བ་ནི་འཇིག་རྟེན་ལས་རྟོགས་པར་བྱ་ཞིང་། གཟུགས་སོགས་ལ་ནི་གང་ཟག་གི་བདག་མེད་ཀྱི་དབང་དུ་བྱས་ནས་འདིར་བཤད་དེ། ཆོས་ཀྱི་བདག་མེད་ཀྱི་དབང་དུ་བྱས་ནས་ནི་རྣམ་པ་གཞན་དུ་བཤད་པར་བྱའོ། ། དེ་ཡང་གཟུགས་སོགས་སེམས་ཅན་མེད་པའི་ཕྱིར། བདག་མེད་པ་ཉིད་ཀྱིས་མེད་པར་སྣང་བ་དང་རུལ་བ་དང་ཉོན་མོངས་པའི་མི་གཙང་བ་དག་གིས་ཇི་ལྟར་རིགས་པར་གཙང་བ་མེད་པ་ཉིད་ཀྱིས་གསོབ་ཏུ་སྣང་བ་སྟེ། ཚོར་བ་སོགས་ལ་རུལ་བའི་མི་གཙང་བ་ཉིད་མེད་དོ། །
རོ་བྲོ་བ་ཆུང་བ་ཉིད་ཀྱིས་གསོག་ཏུ་སྣང་བ་ལ། རང་ཉིད་མི་རྟག་པས་མི་བརྟན་ཞིང་ཆོས་ཅན་དུ་གྱུར་པའི་རྟག་པའི་རྫས་དང་བྲལ་བས་སྙིང་པོ་མེད་པ་ཉིད་ཀྱི་ཕྱིར་སྙིང་པོ་མེད་པར་སྣང་བའོ། ། ཅིའི་ཕྱིར་འདི་ལྟ་བུའི་དོན་ཅན་གྱི་ཚིག་བཞི་བཀའ་སྩལ་ཅེ་ན། བདག་དང་གཙང་བ་དང་བདེ་བ་དང་རྟག་པར་ཕྱིན་ཅི་ལོག་གི་གཉེན་པོའི་དོན་དུའོ། ། ཡང་ཆོས་ཡང་དག་པར་སྡུད་པའི་མདོ་སོགས་སུ་ཁམས་རྣམས་སྦྲུལ་གདུག་པ་ལྟ་བུ་དང་སྐྱེ་མཆེད་གྲོང་སྟོང་པ་ལྟ་བུར་སོ་སོར་རྟོག་པའང་སྒྲུབ་ཅེས་གཉིས་པོ་ལ་ཡང་དཔེ་བཀའ་བསྩལ་ཏོ། ། དགུ་པ་རྣམ་པའི་དབྱེ་བ་ནི་ཕུང་པོ་ཞེས་དྲི་བའི་ལན་དུ་བཞི་སྟེ། རྫས་ཡོད་སོགས་དྲུག་ཅུ་རྩ་གཅིག་ཏུ་དབྱེ་བ་དང་། ཀུན་བཏགས་སོགས་གསུམ་དུ་དབྱེ་བ་དང་། མཚན་ཉིད་སོགས་བཞིར་དབྱེ་བ་དང་། ཕྱི་ལྟས་སོགས་དྲུག་ཏུ་དབྱེ་བའོ། །
དང་པོ་ལ་གསུམ་སྟེ། སྡོམ་གྱིས་མདོར་བསྟན་པ་དང་། རྒྱས་པར་བཤད་པ་དང་། འདི་དང་ཚུལ་མཐུན་གྱི་དབྱེ་བ་དཔག་མེད་དུ་བསྟན་པའོ། ། དང་པོ་ནི་བར་སྐབས་ཀྱི་སྡོམ་མམ་དངོས་ཀྱི་སྡོམ་དུ་ན། རྫས་ཡོད་སོགས་དང་། ཤེས་བྱ་སོགས། ཟག་བཅས་སོགས། འདས་སོགས། ཞེས་ཚིག་ཕྱི་མ་མི་མངོན་པར་སྦྱོར་རོ། །
དེ་རྣམས་ཤེས་པར་བྱ་བའི་དངོས་པོ་སྟེ་ཤེས་པར་བྱ་བའི་དོན་ནི་མཚན་ཉིད་དང་རྣམ་པ་ཅི་ལྟར་དང་དངོས་པོ་དུ་ཞིག་དང་དགོས་པ་ཅིའི་དོན་དུ་དེ་ཞེས་འཇོག་པའོ། ། དེས་དང་པོ་གཉིས་ལ་རྨོངས་པ་དང་བདག་ཏུ་སྒྲོ་འདོགས་པ་སྤོང་ངོ་། ། རྒྱས་བཤད་ལ་བདུན་ཏེ། རྫས་ཡོད་སོགས་བཞི་དང་། ཤེས་བྱ་སོགས་གསུམ་དང་། གཟུགས་ཅན་སོགས་དྲུག་དང་། ཟག་བཅས་སོགས་བཅུ་གཉིས་དང་། བྱུང་བ་སོགས་བརྒྱད་དང་། འདས་པ་སོགས་བཅུ་དྲུག་དང་། རྐྱེན་སོགས་བཅུ་གཉིས་སུ་དབྱེ་བའོ། །
འདི་རྣམས་ལ་དོན་གསུམ་དྲི་བ་དང་དེའི་ལན་གཉིས་གཉིས་ཀྱིས་བཤད་པར་བྱ་ཞིང་ལན་ལ་མཚན་ཉིད་ང་། དངོས་པོ་དང་། དེ་བཤད་པའི་དགོས་པ་སྟེ་གསུམ་གསུམ་གྱིས་རིག་པར་བྱའོ། ། དེ་རྣམས་ཀྱི་དང་པོའི་དང་པོ་རྫས་ཡོད་ལ་དྲི་བ་ནི། ཤེས་པར་བྱ་བའི་དངོས་པོ་ཕུང་པོ་དང་ཁམས་དང་སྐྱེ་མཆེད་རྣམས་ཅི་ལྟར་ཏེ་རྣམ་པ་ཅིས་ཤེས་པར་བྱ་བའི་དོན་རྫས་སུ་ཡོད་པ་ཡིན། སུམ་བཅུ་རྩ་ལྔ་ལས་རྫས་སུ་ཡོད་པ་དུ་ཞིག དགོས་པ་ཅིའི་དོན་དུ་རྫས་སུ་ཡོད་པར་བརྟག་སྟེ། རྟོག་ལྡན་གྱི་བྱ་བ་ལ་དགོས་པས་ཁྱབ་པས་སོ། ། ལན་ལ་གསུམ་ལས། མཚན་ཉིད་ནི་ཡིད་ཀྱི་དབང་པོའི་སྤྱོད་ཡུལ་དུ་འགྱུར་བ་བརྗོད་པ་མིང་ལ་མི་ལྟོས་པ་མིང་བཀྲ་བར་མི་འཛིན་པར་དོན་གང་ཡིན་འཛིན་པའོ། །
དེ་ཡང་ཡིད་ཀྱི་དབང་པོ་སྦྱོར་བྱུང་སངས་རྒྱས་དང་བྱང་ཆུབ་སེམས་དཔའི་ཡེ་ཤེས་ཀྱི་སྤྱོད་ཡུལ་ཆོས་རྣམས་ཀྱི་བརྗོད་དུ་མེད་པ་ཆོས་ཉིད་དོ་ཞེའོ། ། དོན་རང་གི་མཚན་ཉིད་དོ་ཞེས་བླ་མ་བགྲེས་པོ་རྣམས་སོ། ། སྡེ་པའི་གྲུབ་མཐའི་དབང་དུ་བྱས་པའི་རྫས་ཡོད་ནི། གང་གཟུང་བར་བྱ་བ་དེ་ལས་གཞན་པ་ལ་མི་ལྟོས་པར་དབང་པོའི་སྤྱོད་ཡུལ་དུ་འགྱུར་བ། གཟུགས་ལ་མི་ལྟོས་པར་སྒྲ་ལ་སྒྲའི་བློ་འབྱུང་བ་ལྟ་བུ་སྟེ། ཇི་ལྟར་བུམ་པ་ལ་སོགས་པ་ལ་གཟུགས་སོགས་རང་རང་གི་དབང་པོའི་ཡུལ་བར་མ་ཆོད་དུ་དམིགས་ནས་ཡིད་ཤེས་ཀྱིས་བརྟགས་ཏེ་བུམ་པ་སོགས་ཀྱི་བློ་འབྱུང་བ་ལྟ་བུ་མ་ཡིན་པའོ། ། འོ་ན་དབང་པོ་གཟུགས་ཅན་རྣམས་དེ་ལས་གཞན་པ་ལ་མི་ལྟོས་པ་ཁོ་ནར་རང་གི་སྤྱོད་ཡུལ་ལ་འཇུག་པའི་ཕྱིར་དབང་པོའི་སྤྱོད་ཡུལ་བྱས་ཙམ་གྱིས་གྲུབ་པས་དེ་ལས་གཞན་པ་ལ་མི་ལྟོས་པ་སྨོས་མི་དགོས་སོ་ཞེ་ན། དེ་བདེན་མོད། འོན་ཀྱང་རྫས་ཡོད་ཀྱི་མཚན་ཉིད་དང་པོ་ལ་དབང་པོའི་སྒྲས་ཡིད་ཀྱི་དབང་པོ་བཟུང་ཞིང་། དེ་འདིར་ཡང་ཞར་ལ་འབྱུང་བར་དོགས་ལ།
དེའང་ལྟོས་པ་དང་མ་ལྟོས་པར་ཡང་ཡུལ་ལ་འཇུག་པས་དེ་ཁྱད་པར་དུ་བྱ་བའི་ཆེད་དུ་དེ་སྐད་སྨོས་པའམ། བྱེ་བྲག་པ་སོགས་ཁྱད་པར་མ་བཟུང་བར་ཁྱད་པར་ཅན་གྱི་བློ་མི་སྐྱེ་ཞེས་མིག་སོགས་རྣམས་དེ་ལས་གཞན་པ་ལ་ལྟོས་པ་ཡང་འཛིན་པར་སེམས་པས་དེའི་ལུགས་ལ་ལྟོས་པ་སྟེ། མཚན་ཉིད་གཉིས་པོ་འདི་ལས་དང་པོ་ནི་དོན་དམ་པར་རྫས་སུ་ཡོད་པའི་མཚན་ཉིད་དེ། ཕྱི་མ་ནི་མི་ལྟོས་པའི་རྫས་ཡོད་དོ་ཞེའོ། ། དངོས་པོ་དྲིས་པའི་ལན་ནི། ཆོས་སུམ་བཅུ་རྩ་ལྔ་པོ་ཐམས་ཅད་ཀྱང་རྫས་སུ་ཡོད་པ་སྟེ་ཆོས་ཀུན་དེ་བཞིན་ཉིད་ལས་ཐ་མི་དད་པའི་ཕྱིར་རོ་ཞེའོ། ། དགོས་པ་ནི་ཕྱི་རོལ་པ་དང་འཇིག་རྟེན་ཐ་མལ་པའི་མི་མཁས་པ་ལ་ལ་རྣམས་བདག་རྫས་སུ་ཡོད་པའོ་ཞེས་མངོན་པར་ཞེན་སྲིད་པས་རྫས་ཡོད་ཀྱི་མཚན་ཉིད་ནི་འདི་ཡིན་ཅིང་། དངོས་པོ་ནི་ཕུང་པོ་སོགས་ཙམ་ཡིན་པས་བདག་རྫས་ཡོད་མ་ཡིན་ནོ་ཞེས་དེ་སྤོང་བའི་དོན་དུ་རྫས་ཡོད་དུ་བརྟག་སྟེ། བདག་མེད་ཕུང་པོ་ཙམ་ཉིད་དོ། ། ཞེས་དང་མཐུན་ནོ། །
དེ་ལྟར་ཕྱི་མ་རྣམས་ལའང་ཇི་ལྟར་རིགས་པར་སྦྱར་ཏེ། འདི་ཐམས་ཅད་ཀྱི་དགོས་པ་ནི་བདག་མེད་རྟོགས་པ་ཡིན་ཅིང་། གཞུང་འདིར་བཤད་པ་ནི། མདོ་སྡེར་རྫས་ཡོད་ལ་སོགས་པ་བཀའ་བསྩལ་པ་རྣམས་གཏན་ལ་དབབ་པའི་དོན་དུའང་ངོ་། ། བཏགས་ཡོད་ཀྱི་མཚན་ཉིད་ནི་རྫས་ཡོད་ལས་བཟློག་པ་སྟེ་རིམ་པ་ལྟར་སྒྲའི་བརྗོད་པར་བྱ་བ་རྣམས་དང་བུམ་པ་སོགས་སོ། ། དངོས་པོ་ནི་བརྗོད་པ་ནི་སྤྱོད་ཡུལ་དུ་གྱུར་པ་ཐམས་ཅད་ཀྱང་ཞེས་སོ། ། དགོས་པ་ནི་བདག་རྫས་ཡོད་བཏགས་ཡོད་ཀྱི་གདགས་གཞི་གྲུབ་བོ་ཞེས་ཞེན་པ་སྤོང་བ་སྟེ། བཏགས་ཡོད་གདགས་པའི་གཞི་ཕུང་པོ་སོགས་ཁོ་ན་ཡོད་ཀྱི། བདག་ནི་མེད་དོ་ཞེས་རྟོགས་པ་ལས་སོ། ། ཀུན་རྫོབ་དང་དམ་པའི་དོན་དུ་ཡོད་པ་ལ་སྤྱིར་བྱེ་བྲག་སྨྲ་བས།
གང་ལ་བཅོམ་དང་བློ་ཡིས་གཞན། ། བསལ་ན་དེ་བློ་མི་འཇུག་པ། ། བུམ་ཆུ་བཞིན་དུ་ཀུན་རྫོབ་ཏུ། ། ཡོད་དེ་དོན་དམ་ཡོད་གཞན་ནོ། ། ཞེས་པ་ལྟར་ཐོ་བ་སོགས་ཀྱིས་བཅོམ་པས་དེའི་བློ་འདོར་བ་བུམ་པ་ལྟ་བུ་དང་གཟུགས་དྲི་རོ་རེག་བྱའི་སྐྱེ་མཆེད་ཀྱི་རྫས་ཐ་དད་དུ་ཕྱེ་བས་དེའི་བློ་འདོར་བ་ཆུ་ལྟ་བུ་དང་། དེ་དག་ལས་བཟློག་པ་གཟུགས་ལྟ་བུ་དག་ལ་འདོད་དོ། ། རྣམ་འགྲེལ་དུ། དོན་བྱེད་ནུས་པ་གང་ཡིན་པ། ། དེ་འདིར་དོན་དམ་ཡོད་པ་སྟེ། ། གཞན་ནི་ཀུན་རྫོབ་ཡོད་པའོ། །
ཞེས་ཀྱང་གསུངས་སོ། ། སེམས་ཙམ་གྱི་ལུགས་ལ་ཆོས་ཐམས་ཅད་རང་བཞིན་མེད་པར་གྲུབ་པར་གཟུང་འཛིན་གཉིས་དང་ཤེས་པ་གཟུང་འཛིན་གྱི་རྣམ་པས་སྟོང་པ་ཉིད་ལ་འདོད་པར་བཤད་ཅིང་། སློབ་དཔོན་ཤན་ཏི་བས་འཁྲུལ་བའི་ཤེས་པ་ཡུལ་དང་བཅས་པ་དང་། མ་འཁྲུལ་བ་ཡུལ་དང་ཡུལ་ཅན་དུ་བཅས་པ་དག་ལ་བཤད་ཅེས་གསུངས་སོ། ། ཡང་དབུས་མཐར། བཏགས་པ་དང་ནི་ཤེས་པ་དང་། ། དེ་བཞིན་བརྗོད་པ་རགས་པ་ཡིན། ། ཞེས་པ་རིམ་པ་ལྟར་དོན་མེད་པར་བརྗོད་པ་ཙམ་གྱིས་ཐ་སྙད་དུ་བཏགས་པ་དང་དོན་མེད་ཀྱང་དོན་དུ་ཞེན་ནས་ཐ་སྙད་འདོགས་པའི་ཤེས་པ་དང་ཆོས་ཉིད་བརྗོད་དུ་མེད་པ་ལ་དེ་བཞིན་ཉིད་སོགས་ཀྱི་སྒྲས་བརྗོད་པའི་ཀུན་རྫོབ་གསུམ་ལས་དང་པོ་དང་ཐ་མ་དག་སྐབས་སུ་བསྡུས་ནས་བཞག་གི རང་བཞིན་གྱིས་མ་ཡིན་ཞིང་དེ་གསུམ་ངོ་བོ་ཉིད་གསུམ་དང་སྦྱར་ལ། དམ་པའི་དོན་ནི་གཅིག་པུའོ། །
ཞེས་ཡོངས་གྲུབ་ཁོ་ན་སྟེ། དོན་དང་ཐོབ་དང་སྒྲུབ་པ་ནི། ། དོན་དམ་རྣམ་པ་གསུམ་དུ་འདོད། ། ཅེས་པ་རིམ་པ་ལྟར་དེ་བཞིན་ཉིད་དང་མྱང་འདས་དང་ལམ་མོ་ཞེས་གསུངས་སོ། ། དབུ་མ་པས་བདེན་གཉིས་སུ། ཇི་ལྟར་སྣང་བ་དེ་ཁོ་ན། ། ཀུན་རྫོབ་གཞན་ནི་ཅིག་ཤོས་ཡིན། ། ཞེས་སྣང་བ་དང་སྟོང་པ་ལ་འདོད་དོ། ། འདིར་ནི་སེམས་ཙམ་པའི་ལུགས་ཉིད་ཅི་རིགས་པར་རྣམ་གྲངས་གཞན་གྱིས་བསྟན་པ་སྟེ། ཀུན་ནས་ཉོན་མོངས་པ་འཇུག་པའི་ཆེད་དུ་བའི་དམིགས་པ་ཆོས་གསུམ་ཀུན་ནས་ཉོན་མོངས་ཀྱི་ཡུལ་དུ་གྱུར་པའི་ཆ་ནས་ཀུན་རྫོབ་ཏུ་ཡོད་པའོ། །
དེ་ཉིད་ཀྱི་ཕྱིར་ཐམས་ཅད་ཀྱང་སྟེ་མ་རིག་པ་ལ་སོགས་པས་ཆོས་གསུམ་ཀུན་ལ་སྤྱི་རྣམ་དུ་དམིགས་པས་སོ། ། རྣམ་པར་དག་པའི་ཆེད་དུ་བའི་དམིགས་པ་དམ་པ་ཡེ་ཤེས་ཀྱི་དོན་སྤྱོད་ཡུལ་དུ་ཡོད་པའོ། ། ཐམས་ཅད་ཀྱང་ཞེས་པ་ཆོས་ཀུན་དེ་བཞིན་ཉིད་ལས་གཞན་མ་ཡིན་པའི་ཕྱིར་ཏེ། དབུས་མཐའ་རྣམ་འབྱེད་དུ། ཆོས་ཀྱི་དབྱིངས་ལས་མ་གཏོགས་པ། ། འདི་ལྟར་ཆོས་ཡོད་མ་ཡིན་ཏེ། ། དེ་ཕྱིར་སྤྱི་ཡི་མཚན་ཉིད་དུ། ། དེ་ནི་ཕྱིན་ཅི་མ་ལོག་པའོ། ། ཞེས་པ་ལྟར་རོ། ། རྣམ་པར་དག་པའི་རྒྱུ་ཆོས་ཙམ་དུ་ཤེས་པ་ན་བདག་ལ་རྣམ་པར་དག་པའི་རྒྱུ་མཚན་དུ་ཞེན་པ་སྤོང་ངོ་། །
འདིར་རྫས་སུ་ཡོད་པ་ཇི་སྙེད་པ་དེ་ཀུན་དམ་པའི་དོན་དུ་ཡོད་དམ། དམ་པའི་དོན་དུ་ཡོད་པ་དེ་ཀུན་རྫས་སུ་ཡོད་དམ་ཞེ་ན། རྫས་ཡོད་ཀྱི་མཚན་ཉིད་དང་པོའི་དབང་དུ་བྱས་ནས་རྫས་ཡོད་གང་ཡིན་དེ་དམ་པའི་དོན་དུ་ཡོད་པ་སྟེ། དེ་བཞིན་ཉིད་ནི་རྣམ་པར་དག་པའི་དམིགས་པ་ཡིན་པའི་ཕྱིར་རོ། ། དམ་པའི་དོན་དུ་ཡོད་ཀྱང་རྫས་ཡོད་མ་ཡིན་པའང་ཡོད་དེ། མི་སྡུག་པ་སོགས་ལྟ་བུ་བཏགས་ཡོད་འགའ་ཞིག་ཀྱང་རྣམ་པར་དག་པའི་དམིགས་པར་འགྱུར་བས་སོ། ། ཡང་གང་བཏགས་ཡོད་དེ་ཐམས་ཅད་ཀུན་རྫོབ་ཏུ་ཡོད་དམ། འདི་ཀུན་དེའམ་ཞེ་ན། རྫས་ཡོད་ཀྱི་མཚན་ཉིད་དང་པོ་ལས་བཟློག་ན་ཀུན་རྫོབ་ཏུ་ཡོད་པ་ཀུན་བཏགས་ཡོད་དེ། དེ་བཞིན་ཉིད་ནི་ཀུན་ནས་ཉོན་མོངས་པའི་དམིགས་པ་མ་ཡིན་པས་སོ། །
བཏགས་པས་ཡོད་ལ་ཀུན་རྫོབ་ཏུ་ཡོད་པ་མིན་པའང་ཡོད་དེ། མི་སྡུག་པ་ལ་སོགས་པའོ་ཞེའོ། ། ཤེས་བྱ་སོགས་ལ་གསུམ་ལས་དང་པོ་ལ་ལྔ་སྟེ། གཞི་ལྔའི་མཚན་ཉིད། དེའི་གྲངས་ངེས་དང་། མདོ་རྒྱས་ཀྱིས་དངོས་པོ་དང་། ཤེས་བྱའི་དབྱེ་བས་ཀྱང་བཤད་པ་དང་། ཤེས་བྱ་བཤད་པའི་དགོང་པའོ། ། དང་པོ་ནི་ཤེས་པ་ཙམ་གྱིའམ། ཞི་གནས་དང་།
ལྷག་མཐོང་གི་ལམ། ཤེས་རབ་གསུམ་གྱི་ཡུལ་དུ་གྱུར་པའི་ཆ་ནས་བཞག་པའི་ཤེས་པར་བྱ་བ་ནི་རྣམ་པ་ཞེས་ཏེ། མདོ་སྡེའི་རྒྱན་དུ། སེམས་ནི་ལྟ་བཅས་གང་ཡིན་དང་། ། དེ་ཡི་གནས་སྐབས་མི་འགྱུར་བ། ། ཞེས་པ་ལྟར་སེམས་གཟུང་འཛིན་དུ་སྣང་བ་ལ་དང་པོ་གཉིས་དང་ལྟ་བ་སེམས་བྱུང་ངོ་། ། སློབ་དཔོན་རྒྱལ་པོ་སྲས་ཀྱིས་འདི་གཞི་ལྔ་པའི་ཚུལ་གྱིས་ཆོས་ཀུན་བསྡུས་པར་འཇོག་ཅིང་དེ་ལྟར་སྟོན་པ་ནི་བདེ་བླག་ཏུ་རྟོགས་པར་བྱ་བའི་ཆེད་དུའོ་བཤད་དོ། ། གཉིས་པ་ནི་ཅིའི་དོན་དུ་ཤེས་བྱ་ལྔ་བསྟན་ཅེ་ན། གཞི་གང་དུ་ཀུན་ནས་ཉོན་མོངས་པ་དང་རྣམ་པར་བྱང་བའི་དབང་དུ་བྱས་ཏེ་དོན་འདི་གསལ་བར་བྱ་བའི་ཆེད་དུ་གཟུགས་དང་། ལས་སུ་བྱ་བ་གང་དེ་གཉིས་ཡིན་པའི་དབང་དུ་བྱས་ནས་སེམས་དང་།
འདོད་ཆགས་སོགས་དང་དད་སོགས་བྱེད་པ་གང་གིས་དེ་ཡིན་པའི་དབང་དུ་བྱས་ཏེ་སེམས་བྱུང་དང་། གཉིས་པོ་དེ་ལ་གནས་སྐབས་གང་ཡིན་པའི་དབང་དུ་བྱས་ཏེ་གཟུགས་སེམས་སེམས་བྱུང་གི་གནས་སྐབས་ལ་བཏགས་པ་ལྡན་མིན་འདུ་བྱེད་དང་། རྣམ་པར་བྱ་བ་གང་ཡིན་གྱི་དབང་དུ་བྱས་ནས་འདུས་མ་བྱས་སོ། ། དེ་ནི་ཇི་རིགས་སུ་སྦྱར་ཏེ། ནམ་ཀ་དང་སོ་སོ་བཏགས་མིན་གྱི་འགོག་པ་དག་རྣམ་བྱང་མིན་པས་སོ། ། དེས་ན་འདིར་རྣམ་པར་བྱང་བ་དེ་བཞིན་ཉིད་གསུམ་དང་། རྣམ་བྱང་འདི་ཡིན་པས་སོ་སོར་བརྟགས་འགོག་དང་། འདིས་རྣམ་པར་བྱང་བ་མི་གཡོ་བ་དང་འདུ་ཤེས་དང་ཚོར་བ་དང་འགོག་པའོ་ཞེའོ། ། གསུམ་པ་ལ་མདོ་ནི་ཕུང་པོ་ཁམས་སྐྱེ་མཆེད་ཐམས་ཅད་ཞེས་སོགས་ཏེ། རྒྱས་པར་སྦྱར་བ་ནི་ཆོས་གསུམ་པོ་ཀུན་ཤེས་བྱ་ཡིན་པ་དེ་ལ་གཟུགས་ནི་ཞེས་ཏེ།
ཁམས་དང་སྐྱེ་མཆེད་ཀྱི་རྣམ་གཞག་རྟོགས་པ་ན་བདེ་བླག་ཏུ་ཤེས་སོ། ། སེམས་དང་མཚུངས་པར་ལྡན་པའི་འདུ་བྱེད་ཀྱི་ཕུང་པོ་ནི་སེམས་པ་སོགས་ཏེ། ལྡན་མིན་འདུ་བྱེད་ཀྱི་ཕུང་པོ་ནི་ཐོབ་པ་ནས་ཚོགས་པའི་བར་རོ། ། བཞི་པ་ནི་ཡང་ཞེས་པ་སྔ་མར་མ་ཟད་ཅེས་པ་སྡུད་པ་སྟེ། ཤེས་པ་ཇི་སྙེད་གཅིག་གིས་ཆོས་དེ་རྣམས་ཤེས་པར་བྱེད་པ། དེའི་སྤྱོད་ཡུལ་གྱིས་སྔ་མ་ཉིད་ཤེས་བྱར་གསལ་བར་བྱེད་པའོ། ། དེ་ལ་མོས་པ་ལས་ཤེས་པའི་སྤྱོད་ཡུལ་གྱི་ཕྱིར་ཡང་ཤེས་བྱའི་ཆོས་རྣམས་སོ་ཞེས་སོགས་སུ་སྦྲེལ་ལོ། ། དེ་ཡང་མོས་པའི་ཤེས་པ་ནི་ཐོས་བྱུང་གི་ཤེས་པ་སྟེ། དེ་མོས་པ་ཙམ་ལས་གྲུབ་པའི་ཕྱིར་རོ། ། རིགས་པ་ལས་ཤེས་པ་ནི་བསམ་བྱུང་སྟེ།
རིགས་པ་བཞིས་དཔྱད་པས་དེ་འབྱུང་བའི་ཕྱིར་རོ། ། རྣམ་པར་འཕྲོ་བ་མེད་པའི་ཏིང་ངེ་འཛིན་ལས་ཤེས་པ་ནི་འཇིག་རྟེན་པའི་སྒོམ་བྱུང་ངོ་། ། སོ་སོ་རང་གི་ཤེས་པ་ནི་དམ་པའི་དོན་དུ་ཤེས་པ་སྟེ། ཡུལ་དེ་སོ་སོར་རང་གིས་རིག་པར་བྱ་བ་ཉིད་ཀྱིས་གཞན་རྣམས་ལ་བརྗོད་པར་མི་ནུས་པའི་ཕྱིར་རོ། ། གཞན་རྣམས་ཀྱི་བདག་ཉིད་དེ། སེམས་ཤེས་པ་ནི་དེའི་ཡུལ་ཅན་ནོ། ། འོག་མ་ཤེས་པ་ནི་ཆོས་ཤེས་པ་སྟེ་བདེན་པ་རྣམས་ལ་དང་པོར་སྐྱེ་བའི་ཕྱིར་རོ། ། གོང་མ་ཤེས་པ་ནི་རྗེས་སུ་ཤེས་པ་སྟེ་ཆོས་ཤེས་ལས་ཕྱིས་འབྱུང་བའི་ཕྱིར་རོ། ། འདི་གཉིས་ལ་འགྲེལ་པར་རྒྱུ་མཚན་བཤད་པ་ནི་བྱེ་བྲག་སྨྲ་བ་རྣམས་དེ་དག་འདོད་ཁམས་ཀྱི་བདེན་པ་ཤེས་པས་འོག་མ་དང་། ཁམས་གོང་མའི་བདེན་པ་ཤེས་པས་གོང་མ་ཤེས་པར་འདོད་པ་སེལ་བའོ་ཞེའོ། །
རྣམ་པར་སུན་འབྱིན་པའི་ཆེད་དུ་ཤེས་པ་ནི་སྡུག་བསྔལ་ཤེས་པ་སྟེ་དེས་ཁམས་གསུམ་པོ་སུན་འབྱིན་པའི་ཕྱིར་རོ། ། ཀུན་ནས་མི་ལྡང་བའི་ཆེད་དུ་ཤེས་པ་ནི་ཀུན་འབྱུང་ཤེས་པ་སྟེ་ཀུན་འབྱུང་སྤང་བར་བྱའོ་ཞེས་རྩོལ་བ་ལས་དེ་འབྱུང་བའི་ཕྱིར་རོ། ། སྡུག་བསྔལ་མི་སྐྱེ་བ་ཤེས་པ་ནི་འགོག་པ་ཤེས་པ་སྟེ་སྡུག་བསྔལ་མི་སྐྱེ་བའི་ཡུལ་ཅན་ཉིད་ཀྱི་ཕྱིར་རོ། ། ཤེས་པ་ཤེས་པ་ནི་ལམ་ཤེས་པ་སྟེ་ལམ་ནི་ཡེ་ཤེས་ཀྱི་ངོ་བོ་ཅན་ཡིན་པའི་ཕྱིར་རོ། ། མཐར་ཐུག་པ་ཤེས་པ་ནི་ཟད་པ་དང་མི་སྐྱེ་བ་ཤེས་པ་སྟེ་མཐར་ཕྱིན་པ་ན་དེ་སྐྱེ་བའི་ཕྱིར་རོ། ། དོན་ཆེན་པོ་ཤེས་པ་ནི་ཐེག་པ་ཆེན་པོ་ཤེས་པ་སྟེ་རང་དང་གཞན་ལ་ཕན་པ་དང་བདེ་བ་ཚད་མེད་པའི་དགོས་པ་ཅན་ཉིད་ཀྱི་ཕྱིར་རོ། འཆད་བྱེད་ཀྱི་ཤེས་པ་བཅུ་གསུམ་པོ་འདི་རྣམས་ཀྱང་སྐབས་ཇི་ལྟ་བར་འཆད་དོ། ། ཡང་། རང་བཞིན་དང་ནི་གཉེན་པོ་དང་། ། རྣམ་པ་རྣམ་པ་སྤྱོད་ཡུལ་དང་། །
སྦྱོར་དང་བྱ་བ་བྱས་ཉིད་དང་། ། རྒྱུ་རྒྱས་པ་ལས་བཅུ་ཡིན་ནོ། ། ཞེས་ཤེས་པ་བཅུར་བཤད་དེ། རང་བཞིན་ལས་ཀུན་རྫོབ་ཤེས་པ་དང་། འདོད་ཁམས་དང་གོང་མའི་གཉེན་པོ་ལས་ཆོས་ཤེས་རྗེས་ཤེས་དང་། རྣམ་པ་ལས་སྡུག་བསྔལ་དང་ཀུན་འབྱུང་ཤེས་པ་དང་། རྣམ་པ་དང་སྤྱོད་ཡུལ་ལས་འགོག་ལམ་ཤེས་པ་དང་། སྦྱོར་བ་ལས་གཞན་གྱི་སེམས་ཤེས་པ་དང་། བྱ་བ་བྱས་པ་ལས་ཟད་པ་ཤེས་པ་དང་། རྒྱུ་ཟག་མེད་ཀྱི་ཤེས་པ་ཀུན་རྒྱས་པ་ལས་མི་སྐྱེ་བ་ཤེས་པའོ། །
ཉི་ཁྲི་དག་ལྡན་དུ་འདྲིས་པ་ཤེས་པ་ལམ་གོམས་པ་དང་སྒྲ་ཇི་བཞིན་པ་ཤེས་པ་འགྲོ་བ་ཀུན་གྱི་སྐད་ཤེས་པ་གཉིས་ཀྱང་བཤད་དོ། ། ལྔ་པ་ནི་དེ་ལྟར་ལྟོས་ས་ཡུལ་ཆོས་ཙམ་ཡིན་ན་ལྟོས་ཆོས་ཤེས་བྱེད་ཀྱང་རང་དབང་ཅན་མ་ཡིན་པས་བདག་ལ་ཤེས་པ་པོ་ཞི་གནས་ལྷག་པ་དང་མཐོང་བ་པོ་ལྷག་མཐོང་ལྷག་པར་ཞེན་པ་སྤོང་བའོ། ། གཉིས་པ་རྣམ་པར་ཤེས་པར་བྱ་བ་ནི་ཅི་ལྟར་ཞེས་ཏེ། ཤེས་བྱ་དང་འདིའི་ཁྱད་པར་ཅི་ཞེ་ན། ཇི་སྐད་བཤད་པའི་ཤེས་པས་གཟུང་བྱ་ཡིན་པའི་ཆ་ནས་ཤེས་བྱ་སྟེ། ཤེས་པས་ཡོངས་སུ་གཅད་བྱའི་ཆ་ནས་འདིའོ་ཞེའོ། ། བླ་མ་བགྲེས་པོ་རྣམས་ཤེས་པ་ཙམ་དང་རྣམ་ཤེས་ཚོགས་བརྒྱད་ཀྱི་ཡུལ་གྱི་ཆ་ནས་འཇོག་གསུང་ངོ་། ། དེ་ལ་རྣམ་པར་ཤེས་པར་བྱ་བའི་མཚན་ཉིད་ནི། དམིགས་པ་ལ་རང་གི་ངང་གིས་འཇུག་པའི་རྣམ་རྟོག་མ་ཡིན་པ་རྣམ་རྟོག་ལྷག་མ་རྣམས་མེད་པས་ན་རྣམ་པར་མི་རྟོག་པ་སྒོ་ལྔའི་ཤེས་པ་སྟེ། དེས་ཀྱང་རྣམ་པར་ཤེས་བྱར་བལྟའོ་ཞེས་སོགས་སྦྱར་རོ། །
རྣམ་པར་རྟོག་པས་ཡིད་ཤེས་རྟོག་པ་ཁོ་ན་སྟེ། དེ་ལ་རྟོག་མེད་ཀྱང་སྲིད་པས་རྟོག་པ་སྨོས་སོ། ། རྒྱུ་ཡིས་ཀུན་གཞིའོ། འཇུག་པས་དེ་ལས་གཞན་པའི་རྣམ་ཤེས་ཉོན་ཡིད་དེ་འཁོར་བར་འཇུག་པ་ཀུན་དེའི་རང་བཞིན་ཅན་ཡིན་པས་སོ། ། རྒྱུ་མཚན་གྱིས་དབང་དོན་རྣམས་ཏེ་རྣམ་ཤེས་སྐྱེ་བའི་རྒྱུ་ཉིད་ཀྱི་ཕྱིར་རོ། ། རྒྱུ་མཚན་ལས་བྱུང་བས་རྣམ་ཤེས་རྣམས་སོ། ། མི་མཐུན་པ་དང་གཉེན་པོ་ནི་ཆགས་བཅས་དང་ཆགས་བྲལ་དང་སྡང་བཅས་དང་དེ་བྲལ་སོགས་རྣམས་སོ། ། སངས་རྒྱས་ལས་གཞན་རྣམས་ཀྱིས་མི་ཤེས་པས་ན་ཕྲ་བའི་རབ་ཏུ་དབྱེ་བ་ནི། རྣམ་པར་ཤེས་པར་དཀའ་བའི་རྣམ་རིག་བདུན་གྱིས་ཏེ། མི་རིག་སྣ་ཚོགས་ལྷན་ཅིག་འབྱུང་། །
གཉེན་པོ་བག་ཆགས་མཚམས་སྦྱོར་གྲོལ། ། ཞེས་པ་བདུན་ལས་མི་རིག་པའི་རྣམ་པར་རིག་པ་ནི། སྣོད་ཀྱི་རྣམ་རིག་ཀུན་གཞི་སྟེ་དུས་ཀུན་ཏུ་སྔོ་སོགས་ཀྱི་ཤེས་པ་ལྟར་རྣམ་པ་ཡོངས་སུ་ཆད་པ་མིན་པས་སོ། ། འདིའི་ཕྲ་བ་ཉིད་ནི་མི་གསལ་བས་སོ། ། གཉིས་པ་ནི་ཅིག་ཅར་དུ་རི་ལ་སོགས་པ་གཟུགས་སྣ་ཚོགས་ལྟ་བ་དང་། སྒྲ་ཅ་ཅོ་ཉན་པ་ན་ཤེས་པ་གཅིག་གིས་རྣམ་པ་རྫས་ལ་འཇུག་པས་གཅིག་དང་། ཡུལ་རྣམ་པ་དུ་མ་ཅན་གྱིས་བཏད་པས་སྣ་ཚོགས་ཏེ་དེ་འཇོག་དཀའ་རྟོགས་དཀའ་བས་ཕྲ་བ་སྟེ་སྔར་བཤད་ཟིན་ཏོ། ། གསུམ་པ་ནི་ཅིག་ཅར་བྱུང་བའི་རྣམ་ཤེས་རྣམས་མིག་ཤེས་ཀྱིས་གཟུགས་ཁོ་ན་འཛིན་པ་སོགས་སོ་སོ་རང་གི་ཡུལ་ཇི་ལྟ་བ་བཞིན་གཅོད་པ་ཅི་ལྟར་ཡིན་འདྲེས་པར་འཛིན་པར་རིགས་སོ་སྙམ་པས་རྟོགས་དཀའ་བ་སྟེ་འོན་ཀྱང་དེ་དངོས་པོའི་ཆོས་ཉིད་དོ། ། བཞི་པ་ནི་འདོད་ཆགས་སོགས་འཆིང་བ་ཀུན་དང་ལྡན་པའི་སེམས་དེ་ཡུད་ཀྱིས་ཅིག་ཅར་ཆགས་བྲལ་དུ་གྱུར་པ་ཅི་ལྟར་ཡིན་དེ་མི་རིགས་པ་ཕྲ་བའོ། ། དེ་ནི་ལོ་སྟོང་དུ་གནས་པའི་མུན་པར་སྒྲོན་མེ་ལྟར་མི་འགལ་ལོ། །
ལྔ་པ་ནི་ལས་ལ་སོགས་པ་མངོན་གྱུར་རྣམས་ཀྱིས་ཀུན་གཞི་ལ་བག་ཆགས་བསྒོ་བ་དང་། གཉི་ག་ལྟར་ན་ཡང་སྐྱོན་ཡོད་པས་ན་བག་ཆགས་དེ་ལས་གཞན་པའང་མ་ཡིན་ཅིང་། དེ་ཙམ་ཡང་མ་ཡིན་པ་དང་། འབྲས་བུ་འབྱིན་པ་རིམ་གྱིས་འབྱུང་བ་ཅི་ལྟར་ཡིན་ཏེ་གསུམ་བཞག་དཀའ་བས་ཕྲ་བའོ། ། འོན་ཀྱང་ཏིལ་ལ་མེ་ཏོག་གིས་དྲི་བསྒོ་བ་ལྟར་དང་པོ་དང་། སྔར་བཤད་པ་ལྟར་གཉིས་པ་དང་། རྐྱེན་གང་ཉེའི་འབྲས་བུ་འབྱིན་པས་གསུམ་པ་མི་འགལ་ལོ། ། དྲུག་པ་ནི་རྒྱུད་གཅིག་ལ་འགྲོ་བ་རིས་དུ་མ་འགྲུབ་པའི་ལས་ཀྱི་བག་ཆགས་མཉམ་དུ་ཡོད་བཞིན་དུ་འཆི་ཁ་སེམས་མི་གསལ་བ་ན་ལས་ཀྱི་བག་ཆགས་གང་རུང་གཅིག་སད་ནས་འགྲོ་བ་གང་རུང་དུ་ཉིང་མཚམས་སྦྱོར་བ་ཅི་ལྟར་ཏེ་རྒྱུ་མཉམ་པ་ལ་འབྲས་བུ་ཅིག་ཅར་རིགས་སྙམ་པའོ། ། འོན་ཀྱང་ཕྱིས་འཆད་པ་ལྟར་མི་འགལ་ལོ། ། བདུན་པ་ནི་དགྲ་བཅོམ་པའི་སེམས་སྤྲོས་པ་ཀུན་ནས་ཉོན་མོངས་དང་རྟོག་པ་ཇི་རིགས་པ་མཆོག་ཏུ་མེད་པའི་ཆོས་ཉིད་ཐོབ་པ་འཁོར་བ་ན་འདྲིས་པའི་ཟག་བཅས་ཀྱི་སྤྱོད་པ་ཀུན་ལས་ཤིན་ཏུ་འདས་པ་ནི་འདི་ལྟ་བུའི་རྣམ་པས་འཇུག་པ་ཅི་ལྟར་ཡིན་ཏེ་ཡུན་རིང་དུ་འདྲིས་པ་ལས་ཤིན་ཏུ་འདའ་བ་མི་རིགས་སྙམ་པའོ། །
དེ་ནི་ཡུན་ཤིན་ཏུ་རིང་པོར་དབུལ་པོར་གནས་པ་འཕྲལ་ལ་ཕྱུག་པོར་གྱུར་པ་ལྟར་མི་འགལ་ལོ། ། དངོས་པོ་ནི་ཕུང་པོ་སོགས་གསུམ་པོ་ཐམས་ཅད་ཀྱང་ངོ་། ། མཐོང་བ་པོ་ལ་སོགས་པ་ནི་ཉན་པ་པོ་དང་སྣོམ་པ་པོ་དང་མྱོང་བ་པོ་དང་རེག་པ་པོ་དང་རྣམ་པར་ཤེས་པ་པོ་སྟེ་རྒྱུ་མཚན་སྔ་མ་ལྟར་བཤད་པར་བྱའོ། ། མངོན་པར་ཤེས་པར་བྱ་བ་ལ་གཉིས་ལས་ཡུལ་ཅན་གྱི་སྤྱི་དོན་ལ་ལྔ་སྟེ། ངོ་བོ་དང་། རྒྱུ་དང་། སྤྱོད་ཡུལ་དང་། བྱེད་པ་དང་། ངེས་ཚིག་གོ ། དང་པོ་ལ་གཉིས་ལས་དངོས་ནི།
མངོན་ཤེས་རྣམ་དྲུག་རྣམ་གྲོལ་བློ། ། ཞེས་རྣམ་གྲོལ་གྱི་ལམ་གྱི་ཤེས་རབ་ཏུ་འདོད་དོ། ། བསྡུ་བར་དང་པོ་ལྔ་ཀུན་རྫོབ་ཤེས་པས་བསྡུས་ཤིང་། སོ་སོ་སྐྱེ་བོ་དང་སློབ་པའི་རྒྱུད་ལ་ཡོད་པ་ཟག་བཅས་དང་།

མི་སློབ་པ་ལ་ཡོད་པ་ཟག་མེད་ཀྱིས་བསྡུས་པར་གསུངས་ལ། ། བཞི་ནི་ཀུན་རྫོབ་ཤེས་པ་སྟེ། ། སེམས་་་་་་ཆོས་རྗེས་སུ་ལམ་ཀུན་རྫོབ་བོ་གཞན་སེམས་ལ་ཤེས་པ་ལྔ་ཡིན་ནོ། ། ཞེས་ཀྱང་བཤད་དོ། ། དགེ་སོགས་ཀྱི་ངོ་བོ་ནི། མིག་དང་རྣ་བའི་མངོན་ཤེས་ནི། ། ལུང་དུ་མ་བསྟན་ལྷག་རྣམས་དགེ ། ཞེས་ཏེ་དེ་དག་ནི་དེ་དག་གི་རྣམ་ཤེས་དང་མཚུངས་ལྡན་གྱི་ཤེས་རབ་ཡིན་པས་སོ། ། རབ་ཏུ་བྱེད་པར་མངོན་པར་ཤེས་པ་གང་ཞེ་ན། ཤེས་རབ་དགེ་བའོ་ཞེས་བཤད་པ་ནི་གཙོ་བོའམ་ཕལ་ཆེ་བ་བསྟན་པའོ་ཞེས་བཤད་དོ། ། ཡང་།
གསུམ་པ་དྲན་པ་ཉེར་བཞག་གསུམ། ། དང་པོ་ལ་རྣ་བ་རྫུ་འཕྲུལ་མིག ཅེས་པས་སེམས་ཤེས་པ་ནི་སེམས་ཚོར་ཆོས་དྲན་པ་ཉེར་བཞག་གི་ངོ་བོའོ། ། དང་པོ་གསུམ་པ་དྲུག་པ་རྣམས། ། ཆོ་འཕྲུལ་རྣམས་ཡིན་བསྟན་པ་མཆོག ། ཅེས་པ་རྫུ་འཕྲུལ་དང་གཞན་སེམས་ཤེས་པ་དང་ཟག་ཟད་གསུམ་ནི་རྫུ་འཕྲུལ་དང་ཀུན་བརྗོད་པ་དང་རྗེས་སུ་བསྟན་པའི་ཆོ་འཕྲུལ་ཏེ་དང་པོར་གདུལ་བྱའི་ཡིད་འཕྲོག་པའམ་ཞེ་འགྲས་པ་དང་བར་མར་གནས་པའི་ཡིད་འཕྲོག་པས་སོ། ། ཡང་། རྫུ་འཕྲུལ་ཏིང་འཛིན་དེ་ལས་ནི། ། སྤྲུལ་དང་འགྲོ་བའོ་སྟོན་པ་ལ། ། ཡིད་མགྱོགས་འགྲོ་བའོ་གཞན་རྣམས་ལ། །
ཕྱིན་བྱེད་མོས་པ་ལས་བྱུང་ཡང་། ། ཞེས་ཏེ་འགྲོ་བ་གསུམ་གྱི་ཡིད་མགྱོགས་ཐུགས་བསྐྱེད་པ་ཙམ་གྱིས་འབྱོན་པ་ནི་སངས་རྒྱས་ཁོ་ན་ལ་ཡོད་ཅིང་། བྱ་བཞིན་དུ་ལུས་ཕྱིན་བྱེད་དང་ཐག་རིང་པོ་ལ་ཉེ་བར་མོས་ཏེ་འགྲོ་བ་མོས་པ་ལས་བྱུང་བ་གཉིས་ནི་ཉན་རང་སོགས་ལ་ཡང་ཡོད་དོ། ། ཞར་བྱུང་ནི། བསྒོམས་ལས་སྐྱེས་པ་ལུང་མ་བསྟན། ། སྐྱེ་བ་ལ་སྐྱེས་རྣམ་པ་གསུམ། ། རྫུ་འཕྲུལ་གསང་སྔགས་སྨན་དག་དང་། ། ལས་ལས་སྐྱེས་ཏེ་རྣམ་པ་ལྔ། ། ཞེས་པས་མངོན་ཤེས་ཀྱི་འབྲས་བུ་སྤྲུལ་སེམས་བསྒོམ་བྱུང་ནི་ལུང་མ་བསྟན་ཁོ་ན་དང་། ལྷ་ཀླུ་ཤ་ཟ་སོགས་ཀྱི་ནི་དགེ་སོགས་གསུམ་ཀའོ། །
རྫུ་འཕྲུལ་ནི་སྒོམ་བྱུང་མངོན་ཤེས་སུ་བགྲང་བ་དང་། ཡི་དྭགས་ཁ་ཅིག་གི་དང་བྱའི་ལྟ་བུ་སྐྱེ་བས་ཐོབ་པ་དང་། གཱ་དྷ་ར་ཞེས་པའི་སྔགས་ཀྱིས་མཁའ་ལ་འགྲོ་བ་ལྟ་བུ་སྔགས་ལས་སྐྱེས་པ་དང་། སྨན་དང་ནོར་བུ་ལས་སྐྱེས་པ་དང་། ང་ལས་ནུ་དང་འདོད་པའི་ལྷ་དང་བར་དོའི་ལྟ་བུ་ལས་ལ་སྐྱེས་པའོ། ། ཡང་ལྷའི་རྣ་བ་སོགས་བཞི་ཡང་སྐྱེ་བས་ཐོབ་པ་ཡང་ཡོད་ཅིང་། ལྷའི་མིག་སྐྱེས་ཐོབ་ཀྱིས་བར་དོ་མི་མཐོང་ལ་སེམས་ཤེས་པ་བཞི་ལས་སྐྱེས་ཐོབ་དང་མཚན་མ་པ་རྣམས་ཀྱི་ཤེས་པ་རྟོག་གེ་བ་དང་རྟོག་བྱེད་ཀྱི་རིག་སྔགས་ཀྱིས་ཤེས་པ་ལྟ་བུ་སྔགས་ཀྱིས་བྱས་པ་གསུམ་ནི་དགེ་བ་སོགས་གསུམ་ཀ་སྟེ་མི་ལ་རྫུ་འཕྲུལ་སོགས་སྐྱེས་ཐོབ་མེད་ཅིང་། མིའི་རང་བཞིན་གྱིས་ཚེ་རབས་དྲན་པ་ནི་ལས་ལས་སྐྱེས་པ་ཡིན་ལ། དེས་ན་སྔོན་གནས་དྲན་པ་ནི་བསྒོམས་འབྲས་དང་སྐྱེས་ཐོབ་དང་ལས་ལས་བྱུང་བ་གསུམ་སྟེ། གཞན་ཡང་སྐྱེ་བ་ཐོབ་དེས་ནི། །
སྲིད་པ་བར་མ་མི་མཐོང་ངོ་། ། སེམས་ཤེས་དེ་ནི་རྣམ་གསུམ་གང་། ། རྟོག་དང་རིགས་སྔགས་ཀྱིས་བྱས་པའང་། ། དམྱལ་བ་བས་ནི་དང་པོ་ཤེས། ། མི་ལ་སྐྱེ་བས་ཐོབ་པ་མེད། ། ཅེས་བཤད་དོ། ། ཀུན་ཀྱང་མངོན་ཤེས་ལ་ནི་སྒོམ་བྱུང་ཁོ་ན་དགོས་སོ། ། གཉིས་པ་རྒྱུ་ནི། ཐོབ་བྱ་འདྲིས་པ་ཆགས་བྲལ་བས། ཞེས་དང་མ་འདྲིས་པ་སྦྱོར་བས་འཐོང་ཅིང་ཚེ་རབས་གཞན་དུ་འདྲིས་པ་སྦྱོར་བ་དང་ཆགས་བྲལ་གྱིས་ཐོབ་པར་བཤད་དོ། །
རྒྱན་དུ། བསམ་གཏན་བཞི་པོ་ཤིན་ཏུ་དག་ཐོབ་ནས། ། མི་རྟོག་ཡེ་ཤེས་ཡོངས་སུ་བཟུང་བ་དང་། ། ཇི་ལྟའི་རྣམ་གནས་ཡིད་ལ་བྱེད་པ་ལས། ། མཐུ་གྲུབ་པ་ཡི་དམ་པ་ཐོབ་པར་འགྱུར། ། ཞེས་ཏེ་རྐང་པ་གཉིས་པ་ནི་རྒྱལ་སྲས་ཀྱི་དབང་དུ་བྱས་པའོ། ། དེ་ལ་རྣམ་གནས་ནི་ལུས་ཡང་ཞིང་ཐོགས་པ་མེད་ལ། གཅིག་ཏུ་འགྱུར་ཏེ་མང་པོར་འགྱུར་བ་སོགས་སུ་མོས་པ་དང་། སྒྲ་དུ་མ་ལ་སེམས་གཏོད་པ་དང་། གཞན་གྱི་སེམས་ཀྱི་རྣམ་འགྱུར་དུ་མ་ལ་ཡིད་གཏོད་པ་དང་།
སྔོན་གྱི་གནས་སྐབས་དུ་མ་དྲན་པར་བྱེད་པ་དང་། སྣང་བའི་གཟུགས་ཀྱི་མཚན་མ་དང་། སེམས་ཅན་གྱི་ལས་བྱེད་པ་ལ་ཡིད་གཏོད་པ་སོགས་ཏེ་རྒྱས་པར་ཉན་ཐོས་ཀྱི་སའི་བཞི་བར་བལྟའོ། ། ལས་ཀྱི་རྒྱུ་ནི། རིན་ཆེན་ཕྲེང་བར། ལྷམ་དང་བཞོན་པ་བྱིན་པ་དང་། ། ཉམས་ཐག་བཀུར་བར་བྱ་བ་དང་། ། བཞོན་པས་བླ་མ་བཀུར་བ་ཡིས། ། མཁས་པས་རྫུ་འཕྲུལ་ཐོབ་པར་འགྱུར། ། མཆོད་རྟེན་མཆོད་པའི་རོལ་མོ་དང་། །
དྲིལ་བུ་རྣམས་ནི་ཕུལ་བ་དང་། ། དུང་དང་རྔ་ནི་རབ་ཕུལ་བས། ། ལྷ་ཡི་རྣ་བ་ཐོབ་པར་འགྱུར། ། གཞན་གྱི་འཁྲུལ་པ་མི་གླེང་ཞིང་། ། ཡན་ལག་ཉམས་པ་རྣམས་མི་བརྗོད། ། སེམས་ནི་རྗེས་སུ་བཟུང་བ་ཡིས། ། གཞན་གྱི་སེམས་ནི་ཤེས་པ་ཐོབ། ། ཆོས་ཀྱི་ཆེད་དང་དེ་བཞིན་དུ། ། གཞུང་གི་དོན་རྣམས་དྲན་པ་དང་། ། ཆོས་ཀྱི་སྦྱིན་པ་དྲི་མེད་པས། །
ཚེ་རབས་དྲན་པ་ཐོབ་པར་འགྱུར། ། མཆོད་རྟེན་མར་མེའི་ཕྲེང་བ་དང་། ། མུན་ཁུང་རྣམས་སུ་སྒྲོན་མེ་དང་། ། མར་མེ་འབྲུ་མར་བྱིན་པ་ཡིས། ། ལྷ་ཡི་མིག་ནི་ཐོབ་པར་འགྱུར། ། དངོས་རྣམས་ངོ་བོ་ཉིད་མེད་པར། ། ཡང་དག་ཇི་བཞིན་ཡོངས་ཤེས་པས། ། མངོན་ཤེས་དྲུག་པ་ཟག་པ་ཀུན། ། ཟད་པ་མཆོག་ནི་ཐོབ་པར་འགྱུར། ། ཞེས་པ་ལྟར་རོ། །
གསུམ་པ་ནི་དང་པོ་ལྔ་པོ་རང་གི་ས་པ་དང་ས་འོག་མར་འགྲོ་བའམ་སྤྲུལ་པར་ནུས་ཀྱི། གོང་དུ་མིན་པ་ལ་སོགས་པ་སྟེ། རང་དང་འོག་སའི་ཡུལ་ཅན་ཡིན། ། ཞེས་སོ། ། བཞི་པ་ནི་རྒྱལ་བའི་ཡུམ་དུ། ཤ་རིའི་བུ་མངོན་པར་ཤེས་པ་ཡོངས་སུ་དག་པས་ནི་རྣམ་པ་ཐམས་ཅད་མཁྱེན་པ་ཉིད་གཏོད་པར་བྱེད་པའོ་ཞེས་པ་སོགས་ཤིན་ཏུ་མང་ང་ོ། ། ལྔ་པ་ནི་དུས་ལ་བབ་ན་སྟོན་པ་མངོན་པར་ཤེས་པའམ། གནས་པའམ། གཞན་གྱི་དོན་སྤྱོད་པའམ། དྲིས་པའི་ལན་གདབ་པ་མངོན་པར་ཤེས་པས་ན་མངོན་ཤེས་སོ་ཞེས་བསྡུ་བར་གསུངས་སོ། །
གཞུང་དོན་ནི། རྫུ་འཕྲུལ་རྣ་བ་ཡིད་དང་ནི། ། སྔོན་ཚེ་འདི་འཕོ་སྐྱེ་བ་དང་། ། ཟད་ཤེས་མངོན་དུ་བྱ་བ་ཡི། ། ཞེས་པ་དྲུག་གི་ཡུལ་ནི་ཀུན་དུ་འགྲོ་བའི་ཕྱིར་མངོན་པར་ཤེས་པར་བྱའོ་ཞེས་སོགས་ཏེ། འགྲོ་བའི་ཁྱད་པར་ནམ་ཀ་ལ་འགྲོ་བ་སོགས་ཀྱིས་ཕྱེ་བ་དང་། འགྲོ་བ་སྣ་ཚོགས་ཀྱི་སྒྲ་རྣམས་ཐོས་པ་དང་། འདོད་ཆགས་ལ་སྤྱོད་པ་ལ་སོགས་པའི་སེམས་ཤེས་པ་དང་། འདས་པའི་ཚེ་རབས་གཞན་ནས་ཕྱི་མར་འཚམས་སྦྱོར་བ་དང་། མ་འོངས་པའི་སྐྱེ་བར་སྲིད་པ་བར་དོས་འགྲོ་བ་དང་།
ཁམས་གསུམ་ལས་ཐར་པ་དང་ཐར་པའི་ཐབས་རྣམས་ཀྱི་ཕྱིར་རོ། ། ཐམས་ཅད་ཅེས་པ་ཕྱི་མ་གསུམ་ཐམས་ཅད་ཀྱི་ཡུལ་ཅན་ཡིན་པས་སོ། ། བདག་ལ་རྒྱན་དུ། སྐྱེ་དང་ངག་སེམས་དགེ་དང་མི་དགེ་བསྐྱེད། ། དེ་ཡི་གནས་དང་ངེས་འབྱུང་མངོན་སུམ་གང་། ། ཤེས་པ་ཀུན་འགྲོ་རབ་ཏུ་དབྱེ་བཅས་ལ། ། ཐོགས་མེད་བརྟན་པ་ཐོབ་པའི་མཐུ་ཡིན་ནོ། ། ཞེས་པའི་མཐུ་མངོན་ཤེས་ལྡན་པར་ཞེན་པ་སྤངས་མངོན་ཤེས་ཙམ་གྱིས་ཤེས་བྱ་ཕུང་པོ་སོགས་སོ་ཞེས་ཤེས་ནས་བདག་མཐུ་བཅས་སུ་འཛིན་པ་ལྡོག་པས་སོ་ཞེའོ། ། གཟུགས་ཅན་སོགས་ལ་དྲུག་གི་དང་པོ་ལ། དྲི་བའི་ལན་དུ་གཟུགས་དེའི་བདག་ཉིད་ནི་གཟུགས་ཀྱི་ངོ་བོ་ཉིད་གཟུགས་ཅན་དུ་བཞག་གི
གཟུགས་གཞན་དང་ལྡན་པས་མིན་པའོ། ། འབྱུང་བ་རྟེན་དུ་གྱུར་བ་ནི་གཞན་དང་ལྡན་པས་ཀྱང་སྟེ། འབྲས་བུའི་གཟུགས་ནི་འབྱུང་བ་དང་ལྡན་པ་དང་འབྱུང་བ་རྣམས་ཀྱང་ནང་ཕན་ཚུན་ལྡན་པས་སོ། ། འདི་མན་ཆད་ནི་ཉན་པོ་རྣམས་ཀྱི་ཤེས་རབ་འཕེལ་བའི་ཆེད་དུ་དེའི་མཚན་ཉིད་རྣམ་པས་འཆད་པའོ་ཞེའོ། ། དགའ་བའི་ཀུན་ཏུ་འབྱུང་བ་ཅན་ནི་དགའ་བ་སྲེད་པ་ཁོ་ན་གང་གི་ཀུན་འབྱུང་རྒྱུ་ཡིན་གྱི་ཚོར་བ་ལ་སོགས་པའི་ཀུན་འབྱུང་སྔོན་གྱི་དགའ་བ་དང་ད་ལྟར་གྱི་རེག་པ་སོགས་ཡིན་པ་ལྟ་བུ་མ་ཡིན་པའོ། ། ཕྱོགས་དང་བཅས་པ་སོགས་ལྔ་ནི་ཆ་ཤས་ལྡན་པ་དང་ཕྱོགས་རྣམས་སུ་ལུས་ཀྱིས་རྒྱས་ཤིང་གོག་ས་གནོན་པ་དང་། ཕྱོགས་ཆེ་གེ་ན་དེའོ་ཞེས་བསྟན་པར་ནུས་པ་དང་ཡུལ་ཕྱོགས་འགའ་ཞིག་ན་འདུག་པ་ཡུལ་དུ་འགྱུར་བ་དང་། སེམས་ཅན་གཉིས་སམ་མང་པོས་དུས་གཅིག་དུ་དམིགས་སྲིད་པའི་ཕྱིར་ཏེ། ལུས་ཅན་མ་ཡིན་པ་ནི་བདག་གིས་མྱོང་བ་ལྟར་གཞན་གྱིས་ཤེས་པར་མི་ནུས་པས་སོ། ། འབྲེལ་པས་ནི་སེམས་དང་སེམས་བྱུང་དབང་པོ་སོགས་ལ་བརྟེན་པ་རྣམས་ཏེ་འདི་རྣམས་ལ་རྟེན་གཟུགས་ཡོད་པས་ནའོ་ཞེས་པས་སོ། །
རྗེས་སུ་འབྲེལ་པས་ནི་གཟུགས་མེད་ཀྱི་སོ་སོ་སྐྱེ་བོའི་མིང་བཞི་སྟེ། གཟུགས་ཀྱི་ས་བོན་རྗེས་སུ་འབྲེལ་པས་སོ། དེའི་འཕགས་པ་ནི་མ་ཡིན་ཏེ་གཟུགས་ཀྱི་ས་བོན་མེད་པས་སོ། ། རབ་ཏུ་རྟོག་པས་ནི་རྟོག་པ་རྣམས་ཏེ་དམིགས་པ་གཟུགས་འཛིན་པས་སོ། ། གནོད་པར་བྱ་བ་ནི་ཕུང་པོ་ལྔ་ཀ་སྟེ། ལག་པ་ལ་སོགས་པའི་འདུས་ཏེ་རེག་པ་དང་། མྱ་ངན་ལ་སོགས་པས་ཇི་རིགས་པར་གནོད་པའི་ཕྱིར་རོ། ། གོ་བར་བྱེད་པས་ནི་བསྟན་པས་ན་སྒྲའི་བརྗོད་བྱ་གཟུགས་ཅན་ནོ། ། དེ་ལྔ་ནི་དངོས་དང་བཏགས་པ་ཐུན་མོང་བའོ། ། བསགས་པ་རྣམ་པར་གཞག་པས་རྡུལ་ཕྲན་ལས་རགས་པ་སྟེ་རང་བཞིན་དུ་གྱུར་པའི་གཟུགས་ཡོད་པས་ན་ཞེས་པས་སོ། །
ཕྱི་རོལ་དུ་བལྟས་པ་སོགས་དྲུག་ནི་འོག་ཏུ་འཆད་པ་ལྟར་ཚོར་བ་སོགས་དང་ཐུན་མོང་གི་དབྱེ་བ་སྟེ། རིམ་པ་ལྟར་འདོད་ཁམས་པ་དང་གཟུགས་ན་སྤྱོད་པ་དང་སོ་སོ་སྐྱེ་བོའི་དང་འཕགས་པ་སློབ་པ་སྲིད་པ་ལན་བདུན་པ་སོགས་ཀྱི་དང་མི་སློབ་པའི་དང་སངས་རྒྱས་དང་བྱང་ཆུབ་སེམས་དཔའ་ས་ཆེན་པོ་བརྙེས་པ་རྣམས་ཀྱི་གཟུགས་སོ། ། ཐམས་ཅད་ཀྱང་ཞེས་པ་གནོད་པར་བྱ་བའི་དོན་གྱིས་སོ། ། དོན་ལྷག་མས་ཇི་རིགས་པར་ཏེ་དང་པོས་གཟུགས་ཀྱི་ཕུང་པོ་ཁོ་ན་དང་། གཉིས་པས་འབྲས་བུའི་གཟུགས་དང་། གསུམ་པས་གཟུགས་ཀྱི་ཕུང་པོ་ཁོ་ན་ཞེས་སོགས་སོ་ཞེའོ། ། ཡང་ན་མཚན་ཉིད་པ་དང་བཏགས་པ་བ་མ་ཕྱེ་ན་ཆོས་གསུམ་ཐམས་ཅད་དང་ཕྱེ་ན། ཐོགས་དང་བཅས་པ་གཟུགས་ཅན་བཅུད། ཞེས་པས་བསྡུས་པ་སྟེ་རྣམ་པར་རིག་བྱེད་མ་ཡིན་པའི་གཟུགས་ལ་རྟེན་དང་བརྟེན་པའི་གཟུགས་མེད་པས་དང་། གཟུགས་སུ་ཡོད་པ་མེད་པས་དེ་ཡོད་ཀྱང་ཆོས་ཀྱི་ཁམས་གཟུགས་ཅན་མིན་ནོ། །
ཕུང་པོ་སོགས་ཁོ་ན་གཟུགས་ཅན་ཏེ་དེ་རྣམས་དང་བདག་མཚན་ཉིད་མི་མཐུན་ནོ་ཞེས་པས་བདག་ལ་ཞེས་སོ། ། གཉིས་པ་གཟུགས་ཅན་མ་ཡིན་པ་ནི་སྔར་གྱི་གཟུགས་ཅན་ལས་ཞེས་པ་དགག་སྒྲ་ནི་བཟློག་པའི་དོན་ཅན་དུ་བཤད་པ་སྟེ། གཟུགས་མིན་པ་རང་བཞིན་དུ་གྱུར་པ་འདི་ལ་ཡོད་དོ་ཞེས་པས་དང་། གཟུགས་མིན་པ་འདིའི་རྟེན་དུ་ཡོད་པས་ཡིད་ཤེས་དང་གཟུགས་ཅན་མ་ཡིན་པ་ལ་དགའ་བ་དང་ལྷན་ཅིག་པའི་ད་ལྟར་གྱི་རེག་པ་སོགས་ཀྱི་རྒྱུ་ཅན་ཉིད་ལས་ཚོར་བ་སོགས་དང་གཟུགས་ཅན་མིན་པ་ཀུན་གཞིའི་རྣམ་ཤེས་རྒྱུར་གྱུར་པ་དང་རྗེས་སུ་འབྲེལ་པས་གཟུགས་ཀྱི་ཕུང་པོའང་གཟུགས་ཅན་མིན་པར་བཞག་པ་སོགས་སོ་ཞེའོ། ། དངོས་དང་བཏགས་པ་བ་མ་ཕྱེ་ན་ཐམས་ཅད་ཀྱང་ཞེས་དང་ཕྱེ་ན་ཅི་རིགས་སུ་སྦྱར་ཏེ་ཆོས་ཀྱི་སྐྱེ་མཆེད་པ་དང་མིང་བཞིའི་ཕུང་པོ་དང་ཁམས་བརྒྱད་དང་སྐྱེ་མཆེད་གཉིས་སོ། ། གསུམ་པ་ལ་མིག་གི་ཡུལ་ནི་འདི་ནི་འདི་ནའོ། ། ཕ་གི་ནི་ཕ་གི་ནའོ་ཞེས་པ་ཕ་རོལ་པོ་ལ་བསྟན་དུ་ཡོད་པའོ། ། ལྷག་མའི་ཞེས་པ་བསྟན་ཡོད་དེའི་བདག་ཉིད་ཀྱིས་གཟུགས་ཀྱི་སྐྱེ་མཆེད་དང་བསྟན་ཡོད་ཀྱི་རྟེན་ཅན་ཏེ་རྒྱུ་ཅན་གྱིས་མིག་ཤེས་དང་ཞེས་སོགས་དང་། བསྟན་ཡོད་དང་འབྲེལ་པས་མིག་ཤེས་མཚུངས་ལྡན་དང་བཅས་པ་དང་རྗེས་སུ་འབྲེལ་པས་གཟུགས་མེད་པའི་སོ་སོ་སྐྱེ་བོའི་ཕུང་པོ་བསྟན་ཡོད་དུ་བཏགས་པ་སོགས་སོ་ཞེའོ། ། ཐམས་ཅད་ཀྱང་ཞེས་པ་བསྟན་ཡོད་དང་འབྲེལ་པ་སོགས་ཀྱིས་བསྟན་མེད་རྣམས་ཀྱང་བསྟན་ཡོད་དུ་བཏགས་པས་སོ། །
ཡང་ན་ཇི་རིགས་ཏེ། བསྟན་ཡོད་འདིར་ནི་གཟུགས་གཅིག་པུ། ། ཞེས་པ་ལྟར་རོ། ། བདག་མིག་གི་ཡུལ་དུ་ཞེན་པ་གང་ཟག་མིག་གི་རྣམ་ཤེས་ཀྱིས་ཤེས་པར་བྱ་བར་བརྗོད་པར་བྱའོ་ཞེས་སྨྲ་བ་ལྟ་བུ་སྤོང་བའི་དོན་དུ་བསྟན་ཡོད་བཤད་དོ། ། བཞི་པ་བསྟན་མེད་ནི་བསྟན་ཡོད་ལས་བཟློག་པ་སྟེ་མིག་གི་ཡུལ་མ་ཡིན་པ་དང་བསྟན་ཡོད་ཀྱི་ངོ་བོ་དང་བྲལ་བ་སོགས་ཞེས་སྦྱོར་རོ། ། ཐམས་ཅད་ཀྱང་ཞེས་པ་བསྟན་མེད་ཀུན་གཞིའི་རྣམ་ཤེས་དང་འབྲེལ་བའི་ཕྱིར་གཟུགས་ཀྱི་སྐྱེ་མཆེད་ཀྱང་བསྟན་མེད་དུ་བཏགས་པས་སོ་ཞེས་སོ། ། དངོས་བཏགས་ཕྱེ་ན་ཇི་རིགས་ཏེ་གཟུགས་ཀྱི་ཕུང་པོའི་ཆ་ཤས་མིན་པ་དང་ཁམས་བཅུ་བདུན་དང་སྐྱེ་མཆེད་བཅུ་གཅིག་གོ ། ལྔ་པ་ཐོགས་བཅས་ཀྱི་མཚན་ཉིད་ལ་གསུམ་ལས་དངོས་བཏགས་ཐུན་མོང་དུ་བསྟན་པ་ནི། བསྟན་དུ་ཞེས་ཏེ་བསྟན་ཡོད་ཇི་སྙེད་པ་དེ་སྙེད་ནི་དངོས་བཏགས་ཇི་རིགས་པའི་ཐོགས་བཅས་སུ་སྦྱོར་ཅེའོ། ། མཚན་ཉིད་པ་ཚུལ་གཞན་གྱིས་བཤད་པ་ནི།
ཡང་ཞེས་སྟེ་དེ་ལ་རིགས་ནི། སྒྲིབ་བྱེད་རྩིག་པ་སོགས་དང་བསྒྲིབ་བྱ་འོད་སོགས་ཏེ་རང་གི་ཡུལ་དུ་གཟུགས་གཞན་འབྱུང་བའི་བགེགས་བྱེད་པའོ། ། རྒྱས་པ་ནི་རྡུལ་ཕྲ་རབ་ལས་གོང་མ་རགས་པ་སྟེ་རྡུལ་ནི་ཡིད་ཀྱིས་བཀོད་པ་ཙམ་ཡིན་པས་ཐོགས་མེད་དོ། ། ཡོངས་སུ་སྦྱང་བ་མ་བྱས་པ་ནི། གང་ཏིང་ངེ་ཞེས་པ་ཏིང་ངེ་འཛིན་གྱིས་དབང་བསྒྱུར་བ་ཐོགས་པ་མེད་པ་ནི་སེམས་མཉམ་པའི་ལྷ་བཞིན་ཏེ་ལྷ་སེམས་མཉམ་པ་མིར་གྱུར་པ་དེ་རྣམས་ཀྱིས་ཇི་ལྟར་སྨྱུང་བུའི་རྩེ་མོས་ཕུག་པའི་ཁྱོན་ཙམ་གྱི་ས་ཕྱོགས་སུ་དེ་རྣམས་འཁོད་ཀྱང་གཅིག་ལ་གཅིག་ཐོགས་པ་མེད་ཅེས་མདོ་སྡེ་བསྡུ་བར་དྲངས་པ་ལྟར་རོ། ། དེ་རྣམས་ནི་གནས་གཙང་མའི་རིས་སོ་ཞེའོ། །་་་་་ སྔ་མ་ཚུལ་གཞན་གྱིས་ཟེར། བཏགས་པ་བ་བཤད་པ་ནི། ཡང་པྲ་ཏི་གྷ་ཞེས་པ་ཁོང་ཁྲོ་དང་ཐོགས་པ་གཉིས་ལ་འཇུག་པས་ན་ཁོང་ཁྲོ་དང་བཅས་པ་ནི་ཐོགས་བཅས་ཏེ་གནས་སམ་དམིགས་པ་གང་ལ་ཞེ་སྡང་སྐྱེ་བའོ། ། ཐོགས་བཅས་ཀྱི་དོན་འདིས་ཐམས་ཅད་ཀྱང་ཞེས་པའམ་དངོས་བཏགས་མ་ཕྱེ་ནའོ། །
ཡང་ན་ཇི་རིགས་སུ་སྦྱར་བ་ནི་རིགས་སོགས་རྣམས་ཀྱིས་སམ་དངོས་བཏགས་ཕྱེ་ན་ཐོགས་དང་བཅས་ཞེས་པ་ལྟར་རོ། ། ཐམས་ཅད་དུ་མ་སོང་བ་ནི་ཐོགས་རྡུག་དང་བཅས་པའོ། ། དྲུག་པ་ཐོགས་མེད་ནི། ཐོགས་པ་དང་ཞེས་ཏེ་དངོས་བཏགས་ཐུན་མོང་པས་བསྟན་མེད་གང་ཡིན་དང་། མཚན་ཉིད་པས་རིགས་སོགས་གསུམ་མ་ཡིན་པ་དང་། ཡང་ཐུན་མོང་བ་ཞེ་སྡང་གི་རྒྱུ་མ་ཡིན་པའོ། ། ཐམས་ཅད་ཀྱང་ཞེས་པ་འཕགས་པ་སོགས་ཀྱི་རབ་ཏུ་འཁྲུག་པའི་གནས་མ་ཡིན་པ་ཉིད་ཀྱིས་སོ། ། དངོས་བཏགས་ཕྱེ་ན་ཇི་རིགས་ཏེ་མིང་བཞི་དང་ཆོས་ཀྱི་སྐྱེ་མཆེད་པའི་གཟུགས་དང་ཁམས་བརྒྱད་དང་སྐྱེ་མཆེད་གཉིས་སོ། ། བཞི་པ་ཟག་བཅས་སོགས་ལ་བཅུ་གཉིས་ཀྱི། དང་པོ་ལ་ཟག་པ་དེའི་བདག་ཉིད་ནི།
རྩ་བ་དང་ཉེ་བའི་ཉོན་མོངས་པ་རྣམས་ཏེ་ངོ་བོར་གྱུར་པའི་ཟག་པ་དང་ལྷན་ཅིག་འཇུག་པས་སོ། ། ཟག་པ་དང་འབྲེལ་བ་ནི་དེ་རྣམས་དང་མཚུངས་པར་ལྡན་པའི་སེམས་དང་སེམས་བྱུང་དང་དེའི་གནས་མིག་སོགས་སོ། ། བཅིངས་པ་ནི་དགེ་བ་ཟག་བཅས་རྣམས་ཏེ་ཟག་པའི་དབང་གིས་ཡང་སྲིད་འགྲུབ་བྱེད་དུ་གྱུར་པས་སོ། ། རྗེས་སུ་འབྲེལ་པ་ནི་ཟག་པའི་ས་བོན་དང་བཅས་པ་འདོད་པའི་ས་པའི་ཆོས་རྣམས་ཀྱང་སྲིད་རྩེ་བའི་ཟག་པའི་གནས་ངན་ལེན་དང་ལྡན་པ་ལྟ་བུ་སྟེ་ལྡན་པ་སྟོན་པ་ན་འཆད་དོ། ། རྗེས་སུ་མཐུན་པ་ནི་ངེས་འབྱེད་ཆ་མཐུན་ལས་གཞན་པའི་ཉོན་མོངས་པའི་ས་བོན་ཅན་ཡིན་ཅིང་། འདིས་དེ་ནི་ཉོན་མོངས་པའི་ས་བོན་དང་ལྡན་ཡང་ཟག་མེད་དུ་གཞག་པའི་དོན་དུ་སྟེ། སྲིད་པ་ཀུན་ལ་རྒྱབ་ཕྱོགས་པས་དེའི་གཉེན་པོ་ལ་བརྟེན་པས་སོ། ། ཟག་པའི་རྒྱུ་ཅན་ནི་དགྲ་བཅོམ་པའི་ཕུང་པོ་མི་སློབ་པའི་ལམ་འཁོར་བཅས་བོར་བ་རྣམས་ཏེ་ཞེའོ། ། ཚེ་སྔ་རབས་ཀྱི་ཉོན་མོངས་ལས་བྱུང་བས་སོ། ། ཉེ་བར་ལེན་པའི་ཞེས་པ་ཟག་པའི་སྒོ་དང་པོས་འདུ་བྱེད་ཕུང་པོའི་ཕྱོགས་གཅིག་རྩ་བ་དང་ཉེ་བའི་ཉོན་མོངས་ཟག་བཅས་ཏེ།
གཉིས་པས་ལྔ་ཀའི་ཕྱོགས་གཅིག་དང་། བཅིངས་པས་གཙོ་ཆེར་འདུ་བྱེད་ཕུང་པོའི་ཕྱོགས་གཅིག་དགེ་བ་དང་རྣམ་སྨིན་དང་བཅས་པའི་ཆོས་གཞག་པ་ལ་ལྟོས་ཏེ་ལྔ་ཀའི་ཕྱོགས་གཅིག་དང་། བཞི་པས་དགྲ་བཅོམ་པའི་མ་ཡིན་པ་ལྔ་ཀ་དང་། ལྔ་པས་ངེས་འབྱེད་ཆ་མཐུན་བོར་བའི་ལྔ་ཀའི་ཕྱོགས་གཅིག་དང་། དྲུག་པས་ལྔ་ཀ་ཡང་ངོ་། ། ཕྱོགས་འདིས་ཁམས་དང་སྐྱེ་མཆེད་རྣམས་ཀྱང་བཤད་པར་བྱའོ་ཞེའོ། ། ཉེར་ལེན་གྱི་ཁམས་བཅོ་ལྔ་ནི། ཐ་མ་གསུམ་བོར་བ་སྟེ། ཉེར་ལེན་གྱི་སྐྱེ་མཆེད་བཅུ་ཡང་ཐ་མ་གཉིས་བོར་བའོ། ། ཁམས་ཕྱི་མ་གསུམ་གྱི་ཕྱོགས་དང་སྐྱེ་མཆེད་ཕྱི་མ་གཉིས་ཀྱི་ཕྱོགས་ནི་འཕགས་པའི་ལམ་འཁོར་བཅས་དང་འདུས་མ་བྱས་བོར་བའོ། །
ཆོས་གསུམ་ཙམ་ཟག་བཅས་སུ་ཤེས་ན་བདག་ལ་ཟག་བཅས་སུ་ཞེན་པ་སྤོང་ངོ་། ། ཟག་མེད་ནི་ཟག་བཅས་ལས་བཟློག་པ་ཟག་པའི་སྒོ་དྲུག་དང་མ་འབྲེལ་བ་སྟེ། ཟག་མེད་ལམ་གྱི་བདེན་པ་དང་། ། འདུས་མ་བྱས་རྣམ། ཞེས་པ་ལྟར་རོ། ། ཡང་ན་ཟག་མེད་ཀྱི་བདག་ཉིད་འཇིག་རྟེན་ལས་འདས་པའི་ཤེས་རབ་དང་། ཟག་མེད་དང་འབྲེལ་བ། དེ་དང་མཚུངས་ལྡན་དང་། དེའི་གནས་དང་བཅིངས་པ་ཟག་བཅས་ཡིན་ཡང་། ཟག་མེད་ཀྱི་དབང་གིས་ཁམས་གསུམ་དུ་འབྲས་བུ་མི་འགྲུབ་པ་དང་།
རྗེས་སུ་འབྲེལ་བ་ཟག་བཅས་ཡིན་ཡང་ཟག་མེད་ཀྱི་ཆོས་ཀྱི་ས་བོན་དང་ལྡན་པ་དེ་ཟག་མེད་དུ་བཏགས་པ་དང་རྗེས་སུ་མཐུན་པ་ལ་ངེས་འབྱེད་ཆ་མཐུན་རྣམས་དང་། ། རྒྱུ་ཅན་ལས་ཚུལ་ཁྲིམས་དང་ཏིང་ངེ་འཛིན་གྱི་ཕུང་པོ་དག་གོ་ཞེའོ་སྟེ་དེ་ལྟར་བཤད་དགོས་པར་མ་མཐོང་ངོ་། ། ཉེ་བར་ཞེས་པ་ཚུལ་ཁྲིམས་དང་ཏིང་ངེ་འཛིན་དང་ཤེས་རབ་དང་རྣམ་གྲོལ་དང་རྣམ་གྲོལ་གྱི་ཡེ་ཤེས་མཐོང་བའི་ཕུང་པོའོ། ། ཅི་སྟེ་དེ་ལྟར་པན་་་་་་ཡོན་ཏན་འོད་ཀྱིས་སྐན་གྱི་རྣམ་འགྲེལ་དུའང་བཤད་དོ། ། ཡང་ན་འཕགས་པའི་ཟག་མེད་ཀྱི་སྡོམ་པ་དང་དབང་འབྱོར་བ་སོགས་དང་ཟང་ཟིང་མེད་པའི་ཚོར་བ་དང་མཚན་མ་མེད་པའི་འདུ་ཤེས་དང་སེམས་པ་སོགས་དང་ཡེ་ཤེས་རྣམས་སོ། ། ཁམས་དང་སྐྱེ་མཆེད་ཐ་མ་གསུམ་དང་གཉིས་ཀྱི་ཕྱོགས་ནི་སྔ་མར་བོར་བའོ། ། འཐབ་བཅས་ལ་དུག་གསུམ་ནི་རྒྱུ་ལ་འབྲས་བུས་བཏགས་པས་འཐབ་པ་ཡིན་ཞིང་། ཆགས་སྡང་རྨོངས་གསུམ་གྱི་ངོ་བོ་གང་ལ་བརྟེན་ནས་མཚོན་ཆ་རལ་གྲི་སོགས་རྡེག་པའི་བསམ་པས་ལེན་པ་དང་། ལུས་དང་ལོངས་སྤྱོད་ལ་ཆད་པས་གཅོད་པ་དང་། འཐབ་རྩོད་ཉེས་པར་རྩོམ་པ་རྣམས་ཀྱི་རྩོད་ཅིང་སླར་བརྩོད་པ་དང་མཚང་འབྲུ་བ་ཕན་ཚུན་སྐྱོན་བརྗོད་པ་དང་རྩོད་པ་དེ་མི་བཟོད་པ་དང་འགྱེད་པ་ཞལ་ལྕེ་གྲར་ཤགས་འདེབས་པ་འབྱུང་བའི་དུག་གསུམ་དེའི་བདག་ཉིད་སོགས་དྲུག་ནི་སྔ་མ་ལྟར་བཤད་དོ། །
དེ་ལ་་་་་་ཡེ་འདོད་ཆགས་ནི་ཆགས་བྱའི་དངོས་པོ་ལ་གནོད་ན་སྡང་བ་སྐྱེ་བའི་སྒོ་ནས་འཐབ་རྩོད་ཀྱི་རྒྱུ་བྱེད་ཀྱི་དངོས་སུ་མ་ཡིན་ཞིང་། རྨོངས་པ་ནི་དེ་ལས་སྐྱེས་པ་སྲོག་གཅོད་སོགས་ལ་དངོས་སུ་ཡང་ངོ་ཞེའོ། ། འདིར་ཁོང་ཁྲོ་ནི་ཞེ་སྡང་སྟེ་ང་རྒྱལ་དང་ཐེ་ཚོམ་དང་ལྟ་བ་ནི་གཏི་མུག་ཏུ་འདུས་སོ། ། ཟག་པ་དང་བཅས་པ་ནི་རྗེས་སུ་འབྲེལ་བའི་དོན་གྱིས་ཏེ་དེས་ན་ཁམས་གོང་མ་པ་ཡང་འཐབ་པའི་ས་བོན་དང་ལྡན་པས་འཐབ་བཅས་སུ་འགྱུར་རོ། ། འཐབ་པ་མེད་པ་ནི་འཐབ་བཅས་ལས་བཟློག་པ་སྟེ་འཐབ་པའི་རྒྱུ་བྱེད་པའི་ལྡོག་པ་ནས་འཐབ་པར་བཞག་པའི་དུག་གསུམ་དང་སྒོ་དྲུག་གིས་མ་འབྲེལ་བའོ། ། ཟག་པ་མེད་པ་ཞེས་པ་ནི་ཉེར་ལེན་མེད་པའི་ཕུང་པོ་སོགས་སོ། ། ཟང་ཟིང་དང་བཅས་པ་ནི་ཡང་སྲིད་པ་སྐྱེ་བ་ཕྱི་མ་སོགས་འབྱུང་བ་ལ་ལྷག་པར་ཆགས་པའི་ཆ་ནས་ཟང་ཟིང་དུ་བཞག་པའི་དུག་གསུམ་པོ་དེའི་བདག་ཉིད་སོགས་དྲུག་དང་ཇི་རིགས་པར་ལྡན་པ་སྟེ་དེའང་འདོད་ཆགས་སྔར་སྐྱེས་པ་དེའི་རྒྱུའོ། ། འོ་ན་རྣམ་པ་འགལ་བས་ཞེ་སྡང་དེའི་རྒྱུར་མི་རིགས་སོ་ཞེ་ན། རྣམ་པར་བྱང་བ་འགོག་ལམ་ལ་ཆད་པའི་མཐའ་སོགས་སུ་ཞེན་ནས་ཞེ་སྡང་བ་དེའི་རྒྱུར་འཐད་དོ། ། འཐབ་བཅས་ཇི་སྙེད་པ་ནི་ཉེར་ལེན་གྱི་ཕུང་པོ་ལྔ་སོགས་སོ། །
ཟང་ཟིང་མེད་པ་ཡང་ཟང་ཟིང་དང་ཞེས་པ་གཙོ་ཆེར་ཤེས་རབ་ཟག་མེད་དེ། དེ་དང་འབྲེལ་བ་སོགས་ཀྱང་ངོ་། ། འཐབ་མེད་ཇི་སྙེད་པ་ནི་ཉེར་ལེན་མེད་པའི་ཕུང་པོ་སོགས་སོ། ། ཞེན་པ་རྟེན་པའང་གཟུགས་སོགས་འདོད་པའི་ཡོན་ཏན་ལྔ་ལ་ཆགས་པའི་རྒྱུ་བྱེད་པའི་ལྡོག་པ་ནས་ཞེན་པར་བཞག་པའི་ཆགས་སྡང་རྨོངས་པ་དེའི་བདག་ཉིད་སོགས་སྒོ་དྲུག་དང་ཇི་རིགས་པར་ལྡན་པའོ། ། ཞེ་སྡང་ཅི་འདྲས་དེ་ལ་ཆགས་ཞེ་ན། ངེས་པར་འབྱུང་བ་ལ་ཞེ་སྡང་བས་ཏེ། དེ་ནི་འདོད་པ་ལ་ཆགས་པ་དང་བྲལ་བ་ལོ་ཀ་བ་དང་ལོ་ཀ་ལས་འདས་པ་དང་དེའི་རྒྱུར་གྱུར་པ་རབ་ཏུ་འབྱུང་བ་སོགས་སོ་ཞེའོ། ། ཟང་ཟིང་དང་བཅས་པ་ཇི་སྙེད་པ་ནི་གོང་མ་གོང་མ་ལ་སྙེགས་པ་མཐར་ཟག་བཅས་ཀྱི་དངོས་པོའོ། ། མངོན་འབྱུང་རྟེན་པ་ནི་ཞེན་རྟེན་ལས་བཟློག་པ་ཞི་གནས་དང་ལྷག་མཐོང་གཙོ་བོར་འཇིག་རྟེན་པའི་ལམ་གྱི་རྟེན་ཅན་དེའི་བདག་ཉིད་སོགས་སོ། ། ཟང་ཟིང་མེད་པ་ཇི་སྙེད་པ་ནི་འོག་མ་ལ་གོང་མ་སྟེགས་ཏེ་མཐར་ཟག་མེད་གང་ཡིན་པའོ།
ཞེན་པ་དང་བྲལ་བ་ནི་ངེས་པར་འབྱུང་བ་རྟེན་པའོ། ། ལྔ་པ་འདུ་བྱས་དང་དེ་མིན་ལ་སོ་སོའི་དོན་དང་། ཕུང་པོ་ཟག་མེད་་་་་་མཛོད་འགྲེལ་དུ་གཉིས་ཀས་མ་བསྡུས་པའི་ཚུལ་དང་དེ་ལ་ལུང་འགལ་སྤང་བ་གསུམ་གྱི་དང་པོ་ནི། ཆོས་གང་ལ་སྐྱེ་བ་སྔར་མེད་འབྱུང་བ་དང་འཇིག་པ་མེད་པར་འགྱུར་བ་དང་གནས་པ་རྒྱུན་རྗེས་སུ་འཇུག་པ་དང་གཞན་དུ་འགྱུར་བ་སྔར་གྱི་གནས་སྐབས་དང་མི་འདྲ་བའང་སྣང་བ་དེ་རྐྱེན་རྣམས་འདུས་ཤིང་ཕྲད་ནས་བྱས་པས་འདུས་བྱས་སོ། ། སྔར་ནི་སེམས་ཅན་གྱི་རྒྱུད་ཀྱིས་བསྡུས་པ་ཁོ་ནའི་མཚན་ཉིད་བཤད་ཅིང་འདིར་ནི་འདུས་བྱས་སྤྱིའི་འོ། ། འདི་རྣམས་ཀྱི་གང་རུང་བརྗོད་པས་མཚན་ཉིད་ཀུན་འགྲུབ་པ་ལ། གསུམ་ཀ་དངོས་སུ་བརྗོད་པས་འདུས་བྱས་ལ་སྐྱོ་བ་སྐྱེད་པའི་ཆེད་དུའོ་ཅེའོ། ། ཆོས་ཀྱི་ཅེས་པ་ནི་དེ་བཞིན་ཉིད་སོགས་ཏེ་དེ་མ་གཏོགས་པའི་ཆོས་གསུམ་ཐམས་ཅད་དོ། ། མི་རྟག་པ་འདུས་བྱས་ཆོས་གསུམ་ཙམ་དུ་གོ་ན་བདག་མི་རྟག་པར་ཞེན་པ་སྤོང་བའོ། ། འདུས་མ་བྱས་ནི་འདུས་བྱས་ལས་བཟློག་པ་གང་ལ་སྐྱེ་བ་སོགས་མི་སྣང་བའོ། །
འཇིག་མེད་འདུས་མ་བྱས་ཆོས་ཙམ་དུ་གོ་ན་གྲངས་ཅན་སོགས་ཀྱིས་བདག་རྟག་པར་ཞེན་པ་དེ་སྤོང་བའོ། ། གཉིས་པ་ནི་ཉེ་བར་ལེན་པ་མེད་པའི་ཕུང་པོ་རྣམས་འདིར་བཤད་པའི་མཚན་ཉིད་ཀྱིས་འདུས་བྱས་སུ་གྲུབ་ཅིང་། གསུང་རབ་ཏུ་འདུས་མ་བྱས་སུ་ཐ་སྙད་བྱས་པ་མཐོང་བས་ཅི་ཡིན་ཞེ་ན། སློབ་དཔོན་གྱིས་དེ་ལ་འདུས་བྱས་སུ་ཞེན་པ་སྤོང་བ་ལ་དགོངས་ནས་འདུས་བྱས་ཀྱང་ཞེས་གཉི་ག་མིན་པར་གསུངས་སོ། ། དེ་སྒྲུབ་པ་ནི་དེ་རྣམས་ལམ་གྱི་བདེན་པས་བསྡུས་པའི་ཕྱིར་དགོངས་གཞི་མེད་པར་འདུས་བྱས་མ་ཡིན་པར་བརྗོད་མི་ནུས་པ་དེ་ནི་ལས་ཟག་བཅས་དང་ཉོན་མོངས་པས་ཞེས་དང་། འདོད་པ་སེམས་བསྐྱེད་བཞིན་དུ་བྱེད་པས་མངོན་དུ་ཕྱོགས་པ་སྐྱེ་བ་དང་། རྒྱབ་ཀྱིས་ལྟ་བ་མི་སྐྱེ་བའམ་འགག་པའི་དངོས་པོའི་ཕྱིར་ཞེས་སོ། ། གསུམ་པ་ནི་བཅོམ་ལྡན་གྱིས་ཞེས་ཏེ་དེ་གཉིས་ལ་ཕུང་པོ་གསུམ་པ་མེད་པར་གསུངས་པ་དང་འགལ་ལོ་ཞེ་ན། དེ་རྣམས་དེ་གཉིས་ལས་གུད་ན་མེད་པས་སོ། ། དངོས་པོ་གཅིག་གཉིས་ཀྱི་བདག་ཉིད་ཅི་ལྟར་ཞེ་ན།
སྐྱེ་འགག་མེད་པའི་དོན་གང་གིས་འདུས་བྱས་སུ་གྱུར་པ་དེས་ཞེས་དང་། ལས་ཟག་བཅས་དང་ཉོན་མོངས་པས་འདུས་མ་བྱས་པའི་དོན་གང་གིས་ཞེས་ཏེ་འདུས་བྱས་དངོས་དང་འདུས་མ་བྱས་བཏགས་པ་བ་ཡིན་པས་གཅིག་ཉིད་བྱང་ཆུབ་སེམས་དཔའ་དང་སངས་རྒྱས་ཀྱི་སར་གསུངས་པ་ལྟར་མི་འགལ་ལོ། ། དྲུག་པ་ལ་འཇིག་རྟེན་གྱི་ནང་དུ་མཐར་ཕྱིན་པ་གཏོགས་པ་ནི། ཁམས་གསུམ་པར་གཏོགས་པ་དེའི་སྲེད་པས་བདག་གིར་བྱས་པ་དང་། རྗེས་ཐོབ་ཁམས་གསུམ་པར་གཏོགས་པ་དེར་སྣང་བ་སྟེ་རྗེས་ཐོབ་དེ་བཞིན་ཉིད་སོགས་སུ་སྣང་བ་ནི་མ་ཡིན་ནོ། ། འདིས་ནི་གང་ཆོས་ཉིད་དང་ཆོས་ཅན་ཡུལ་དུ་བྱེད་པ་མཉམ་བཞག་དང་རྗེས་ཐོབ་བོ་ཞེས་སྨྲ་བ་རྣམས་ལ་གནོད་དོ། ། དངོས་པོའི་རྐང་གྲངས་ནི་ཟག་བཅས་ལྟར་ཏེ། ཕུང་པོའི་ཕྱོགས་གཅིག་ནི་ཡང་དག་པའི་ལམ་གྱིས་མ་བསྡུས་པ་དང་། རྗེས་ཐོབ་ཁམས་གསུམ་པར་སྣང་བ་སྟེ་དེ་དག་ཉིད་ཀྱིས་བསྡུས་པ་དང་། འདུས་མ་བྱས་ཀྱང་བོར་བ་ནི་ཁམས་གསུམ་དང་སྐྱེ་མཆེད་གཉིས་ཀྱི་ཕྱོགས་སོ། །
འདིར་ཊཱི་ཀཱ་ཡིས་གཟུགས་སྒྲའི་ཁམས་ལས་སློབ་པ་དང་མི་སློབ་པའི་ལུས་ངག་གི་རྣམ་རིག་ཀྱང་ཡང་དག་པའི་ཡེ་ཤེས་ཀྱིས་བསྡུས་པའོ་ཞེས་བཤད་པ་ནི་གཞུང་དང་མི་འགྲིག་གོ་གསུང་ཡང་ཡེ་ཤེས་ཡིན་ན་འགལ་མེད། དེས་བསྡུས་པ་ལ་འགལ་བ་ཅི་ཡོད། འཇིག་རྟེན་ལས་འདས་པ་འཇིག་རྟེན་ལས་རྒལ་བའམ་དེ་ལས་མཆོག་ཏུ་གྱུར་པ་ནི་ཁམས་གསུམ་པའི་གཉེན་པོ་འཕགས་པའི་ལམ་རྣམ་པར་མི་རྟོག་པ་སྟེ། དེ་ཡང་ཉན་རང་རྣམས་ཀྱི་རྟག་པ་སོགས་ཕྱིན་ཅི་ལོག་བཞི་པོའི་གཉེན་པོ་ཡིན་པས་ཕྱིན་ཅི་ལོག་ཏུ་རྣམ་པར་མི་རྟོག་ཅིང་། བྱང་ཆུབ་སེམས་པ་རྣམས་ཀྱིས་ནི་གཟུགས་སོགས་སྤྲོས་པའི་ཆོས་ཐམས་ཅད་ཀྱི་གཉེན་པོ་ཡིན་པས་སྤྲོས་པ་མེད་པའི་རྣམ་པར་མི་རྟོག་པ་སྟེ། འདུས་མ་བྱས་ནི་རྟོག་པ་ཀུན་གྱི་གནས་མ་ཡིན་པས་སོ། ། ཡང་རྣམ་གྲངས་ཏེ་བཤད་པ་གཉིས་པ་ལ་རྗེས་ཐོབ་དེ་བཞིན་ཉིད་ལ་སོགས་པར་སྣང་བའམ། ཡང་ན་ཁམས་གསུམ་པར་སྣང་བ་ཡང་བཏགས་ནས་ཡིན་ཏེ། འཇིག་རྟེན་ལས་འདས་པ་མཉམ་བཞག་ལ་བརྟེན་པའི་ཕྱིར་རོ། ། དངོས་པོ་ལ་ཕྱོགས་གཅིག་ནི་སྔ་མ་ལས་བཟློག་པ་རྣམས་སོ། །
བདག་འབའ་ཞིག་པ་ཐར་པར་ཞེན་པ་སྤོང་བའི་དོན་དུ་འདི་བཤད་དེ། འབའ་ཞིག་པ་ནི་ཐར་པའི་མིང་དུ་འཆི་མེད་མཛོད་དུ་བཤད་དོ། ། ལྔ་པ་བྱུང་སོགས་བརྒྱད་ཀྱི་དང་པོ་ལ་གཉིས་ལས། དོན་གསུམ་གྱིས་བཤད་པ་ནི། འདས་པ་དང་ད་ལྟར་བྱུང་བ་སྟེ་མ་བྱུང་བ་ལས་བྱུང་བའི་ཕྱིར་རོ། ། ཆོས་གསུམ་པོ་ཐམས་ཅད་ཀྱི་ཕྱོགས་གཅིག་ནི་མ་འོངས་པ་དང་འདུས་མ་བྱས་བོར་བའོ། ། ཆོས་ཙམ་བྱུང་བ་ཐེར་ཟུག་རྟག་པ་མ་ཡིན་པར་ཤེས་པས་བདག་དེར་ཞེན་པ་སྤོང་ངོ་། ། གཉིས་པ་དབྱེ་བ་བཤད་པ་ནི། ཡང་རྣམ་པས་དབྱེ་ན་ཉེར་བཞི་སྟེ་དེ་ལ་དང་པོ་བྱུང་བ་ནི་སྐྱེ་གནས་སུ་ཉིང་མཚམས་སྦྱོར་བའི་དུས་སུའོ། ། རྒྱུན་དུ་བྱུང་བ་དེ་ཕྱིན་ཆད་དུའོ། །
རྒྱས་པར་བྱུང་བ་ནི་གཉིད་དང་ཟས་དང་ཚངས་སྤྱོད་དང་སྙོམས་འཇུག་སྟེ་རྒྱས་པའི་རྒྱུ་བཞི་ལས་བྱུང་བའོ། ། དེས་དངོས་སུ་འབྱུང་བ་ཆེན་པོ་རྒྱས་ཤིང་དེའི་དབང་གིས་སེམས་དང་སེམས་བྱུང་ངོ་ཞེའོ། ། རྒྱས་ལས་བྱུང་བ་ནང་གི་ལྔ། ། ཞེས་ཀྱང་བཤད་དོ། ། རྟེན་བྱུང་བ་ནི་ནང་གི་དབང་པོའོ། ། འགྱུར་བས་བྱུང་བ་ནི་ཚོར་བ་བདེ་སོགས་འབྱུང་བ་ན་དེ་རྣམས་དང་མཐུན་པར་དབང་པོ་འགྱུར་བའོ། ། ཡོངས་སུ་སྨིན་པ་ལས་བྱུང་བ་ནི་རྒས་པའི་གནས་སྐབས་སོ། ། ཉམས་པར་བྱུང་བ་ནི་སྣང་བ་ནས་མུན་པར་འགྲོ་བའོ། ། ཁྱད་པར་དུ་བྱུང་བ་ནི་ངན་འགྲོ་ནས་བདེ་འགྲོར་སྐྱེ་བའོ།་་་་་ མུན་པ་ནས་སྣང་བར་འགྲོ་ །
འོད་གསལ་བར་བྱུང་བ་ནི་ལྷ་རྩེ་བས་སླུ་བ་དང་ཡིད་སུན་འབྱིན་པ་དག་དང་འཕྲུལ་དགའ་བ་དང་གཞན་འཕྲུལ་དབང་བྱེད་པ་དག་དང་གཟུགས་དང་གཟུགས་མེད་པ་དག་རིམ་པས་དགའ་བ་མང་བ་དང་ལོངས་སྤྱོད་དང་གནས་པ་སྙོམས་འཇུག་ལ་རང་གིས་དབང་བསྒྱུར་བས་སོ། ། འོད་གསལ་བ་མ་ཡིན་པར་བྱུང་བ་ནི་དེ་ལས་གཞན་པའོ། ། ཀུན་ཏུ་འགྲོ་བ་ན་བྱུང་བ་ནི་བགྲོད་པའི་དུས་སུའོ། ། ས་བོན་དང་བཅས་པ་བྱུང་བ་ནི་དགྲ་བཅོམ་པའི་ཕུང་པོ་ཐ་མ་བོར་བའོ། ། ས་བོན་མ་ཡིན་པ་ནི་དགྲ་བཅོམ་གྱི་ཕུང་པོ་ཐ་མའོ། ། གཟུགས་བརྙན་སོགས་གསུམ་ནི་ཡིད་ཤེས་ལ་ཀེང་རུས་སོགས་སུ་སྣང་བ་དང་རྣམ་ཐར་ལས་གྱུར་པ་སྔོ་སོགས་སུ་རང་གཞན་ལ་སྣང་བ་དང་རྒྱལ་བའི་གཟུགས་རིམ་པས་སོ། ། གཅིག་ནས་གཅིག་ཏུ་བྱུང་བ་ནི་ཚེ་རབས་བརྒྱུད་པའོ། ། སྐད་ཅིག་ཞིག་ནས་བྱུང་བ་ནི་འདུ་བྱེད་རྣམས་ཀྱི་སྐད་ཅིག་སོ་སོའོ། ། ཕྲད་པ་དང་བྲལ་བ་བྱུང་བ་ནི་སྡུག་པ་དང་ཕྲད་བྲལ་ལམ། མི་སྡུག་པ་དང་ཕྲད་བྲལ་དང་སེམས་ཆགས་བཅས་དང་ཆགས་བྲལ་སོགས་སོ། །
གནས་སྐབས་གཞན་དུ་བྱུང་བ་ནི་མེར་མེར་པོ་སོགས་ཀྱི་དང་ནད་ལ་སོགས་པའི་གནས་སྐབས་སོ། ། དེ་ནས་གཉིས་ནི་སེམས་ཅན་དང་སྣོད་ཀྱི་འཇིག་རྟེན་ནོ། ། དེ་ནས་སྲིད་པ་བཞི་སྟེ་སྔོན་དུས་ཀྱི་སྲིད་པ་ནི། དེ་ནི་འཆི་བའི་སྔོན་རོལ་ཏེ། ། སྐྱེ་བའི་སྐད་ཅིག་ཕན་ཆད་དོ། ། ཞེས་པས་སྐྱེས་ནས་མ་ཤིའི་བར་རོ། ། འཆི་བའི་སྲིད་པ་ནི་སྲོག་འཆད་པའི་སྐད་ཅིག་གོ ། བར་དོའི་སྲིད་པ་ནི་ཕྱིས་འཆད་དོ། ། སྐྱེ་བའི་སྲིད་པ་ནི་དང་པོར་བྱུང་བ་ལྟར་རོ། ། དེས་འདི་གྲུབ་པས་ཟློས་ཏེ་བརྗོད་མི་དགོས་སོ་ཞེ་ན།
འདིས་སྲིད་པ་བཞི་ཀ་ཚང་བའི་ཆེད་དུ་སྟེ། སྲིད་པ་བཞི་པོ་དེ་ལ་ནི། སྐྱེ་བའི་སྲིད་པ་ཉོན་མོངས་ཅན། ། གཞན་རྣམས་གསུམ་མོ་གཟུགས་མེད་གསུམ། ། ཞེས་བཤད་དོ། ། མ་བྱུང་བའང་དོན་གསུམ་གྱིས་བཤད་པ་ལ། མ་འོངས་པ་དང་འདུས་མ་བྱས་ནི། རྒྱུ་ཡོད་ཀྱང་མ་བྱུང་བ་དང་གཏན་མ་བྱུང་བའོ། ། ཐམས་ཅད་ཀྱི་ཕྱོགས་གཅིག་ནི་འདུས་བྱས་མ་འོངས་པ་དང་འདུས་མ་བྱས་སོ། ། ཉེར་བཞིར་དབྱེ་བ་ནི་ཡང་བྱུང་བ་ཞེས་པ་དང་པོར་འབྱུང་བ་ལ་སོགས་པའི་རྣམ་པ་རྣམས་ཀྱིས་གང་མ་བྱུང་བ་སྟེ།
དེ་ཡང་གཉིས་པོ་དེ་དག་ཁོ་ན་ཞེའོ། ། འཛིན་པ་ལ་གསུམ་ལས་དོན་གསུམ་གྱིས་བཤད་པ་ལ། དབང་པོ་གཟུགས་ཅན་ནི་གཟུགས་མིན་པ་སྲོག་གི་དབང་པོ་སོགས་གཅོད་པའོ། ། སེམས་དང་སེམས་བྱུང་ནི་དངོས་སུ་ཡུལ་སོ་སོར་སྣང་བ་ཉིད་ཀྱིས་དམིགས་པའི་འཛིན་པ་པོ་སྟེ། དབང་པོ་ནི་དེའི་རྒྱུ་མཚན་ཉིད་ཀྱིས་སོ། ། ཕུང་པོ་ཚོར་བ་དང་འདུ་ཤེས་དང་འདུ་ཤེས་གསུམ་དང་གཟུགས་ཀྱི་ཕྱོགས་གཅིག་དབང་པོ་ལྔ་དང་འདུ་བྱེད་ཀྱི་སེམས་བྱུང་དང་དབང་པོ་དང་རྣམ་ཤེས་ཀྱི་ཁམས་བཅུ་གཉིས་དང་ནང་གི་སྐྱེ་མཆེད་དྲུག་དང་ཆོས་ཀྱི་ཞེས་པ་སེམས་བྱུང་རྣམས་སོ། ། བདག་ཟ་པ་པོ་ཡུལ་དམིགས་བྱེད་གྲངས་ཅན་པས། དབུ་མ་འཇུག་པར། ཟ་པོ་རྟག་དངོས་བྱེད་པོ་མིན་པས་བདག ། ཅེས་བཤད་པ་དང་།
བྱེ་བྲག་པས་རྟེན་དང་ཀུན་འཇུག་ཟ་བྱེད་པོ། ། ཞེས་དང་། གསང་བ་པས། ས་དང་མེ་ཆུ་ལ་སོགས་པར། ། དེ་ཤེས་རྟག་པའི་འཇུག་པ་ཉིད། ། དེ་བདག་ཅན་ཉིད་བདག་ཡིན་ཞེས། ། ཞེས་དང་། རིག་བྱེད་མཐའ་པས། ཤེས་པ་ནུས་ལྡན་འཇིག་པ་མེད། ། རྐང་པ་ཐ་མ་གསུམ་འདི་དབུ་མ་རྒྱན་དུ་གསང་བའི་གཞུང་དྲངས་པ་ཡིན་མིན་དཔྱད་་་་་་།
དེ་བཞིན་སྲོག་ཀྱང་བདག་འདིར་འདུ། ། ནམ་ཀ་ལ་ནི་ཐ་དད་མེད། ། དེ་བཞིན་བདག་ཀྱང་ངེས་པ་མིན། ། ཞེས་དང་། དཔྱོད་པ་པས། གཞན་དག་བདག་ནི་ལྡོག་པ་དང་། རྗེས་འགྲོ་བདག་ཉིད་ཅན་གྱི་ནི། ། སེམས་པའི་ངོ་བོ་ཉིད་དུ་འདོད། ཅེས་དང་། གཅེར་བུ་པས།
རྒྱལ་དཔོག་པ་བཞིན་རྒྱལ་བ་པས། ། རྫས་དང་རྣམ་གྲངས་ངོ་བོ་ཡིས། ། ལྡོག་དང་རྗེས་འཇུག་བདག་ཉིད་ཅན། ། སྐྱེས་བུ་ཤེས་པའི་བདག་ཉིད་སྨྲ། ། ཞེས་པ་ཕལ་ཆེར་མཁན་པོ་ཆེན་པོ་ཞི་བ་འཚོས་ཚད་མའི་དེ་ཁོ་ན་ཉིད་བསྡུས་པར་གསུངས་པ་རྣམས་དང་། རྒྱང་པན་པས་བདག་སེམས་པ་ཅན་འབྱུང་བ་བཞི་ལས་སྐྱེ་བའམ་མངོན་པར་གསལ་བ་མ་ཤི་བར་དུ་རྟག་པར་ཞེན་པ་སོགས་སྤོང་བའི་ཆེད་དུ་འཛིན་པ་བཤད་པའོ། ། འཛིན་ཚུལ་གྱིས་བཤད་པ་ནི། ཡང་མ་ཕྲད་པ་དང་། ཕྲད་ཅིང་བར་མེད་པ་འཛིན་པ། མིག་དང་ཡིད་དང་རྣ་བ་ནི། །
ཡུལ་དང་མ་ཕྲད་གསུམ་གཞན་དུ། ། ཞེས་དང་། ། དུས་ད་ལྟར་གྱི་རང་གི་མཚན་ཉིད་གཞན་དང་ཐུན་མོང་མ་ཡིན་པ་མིག་ཤེས་ཀྱིས་གཟུགས་ཁོ་ན་འཛིན་པ་ལྟ་བུ་སོ་སོར་འཛིན་པ་སྒོ་ལྔའི་རྣམ་ཤེས་དང་། རང་མཚན་དང་སྤྱིའི་མཚན་ཉིད་དུ་མའི་ཐུན་མོང་བ་དུས་གསུམ་ཐམས་ཅད་པའི་ཡུལ་སོ་སོ་མིན་པར་ཐམས་ཅད་འཛིན་པ་ཡིད་ཤེས་སོ། ། འཛིན་པ་རྫས་སུ་མ་གྲུབ་པར་བཤད་པ་ནི། སྐད་ཅིག་པ་ལ་འཛིན་པ་ཅི་ལྟར་རུང་ཞེ་ན། རྐྱེན་ཚོགས་ན་རྣམ་ཤེས་འབྱུང་བ་ཙམ་ལ་བརྟེན་ནས་འཛིན་པར་བཏགས་ཀྱི། ཡང་དག་པའི་དོན་དུ་འཛིན་པ་མེད་དེ། ཆོས་ཐམས་ཅད་བྱེད་པ་མེད་པའི་ཕྱིར་རོ། ། ཐུབ་པའི་དབང་པོས།
འདུ་བྱེད་ཐམས་ཅད་སྐད་ཅིག་མ། ། མི་གནས་བྱ་བ་ག་ལ་ཡོད། ། འདི་དག་འབྱུང་བ་དེ་ཉིད་ནི། ། བྱ་བ་དེ་ཉིད་བྱེད་པར་བརྗོད། ། ཅེས་བཀའ་སྩལ་པ་ལྟར་རོ། ། གཟུང་བ་ལ་འཛིན་པ་བཤད་པ་གང་ཡིན་དེ་གཟུང་བའང་སྟེ་མིག་སོགས་ཀྱང་ཡིད་ཤེས་ཀྱི་གཟུང་བྱ་ཡིན་པས་སོ། ། གཟུང་བྱ་ཁོ་ན་ཡིན་པའང་ཡོད་དེ། འཛིན་པའི་སྤྱོད་ཡུལ་གཟུགས་སྒྲ་སོགས་སོ། ། ཆོས་གསུམ་ཙམ་གཟུང་བྱ་ཡུལ་དུ་ཤེས་པས་བདག་ཡུལ་དུ་ཞེན་པ། སྒྲའི་ཚངས་པ་པས།
སྐྱེ་འཇིག་མེད་པར་ཡང་དག་ལྡན། སྒྲ་ཡི་རང་བཞིན་ཚངས་པ་མཆོག ། གང་དེ་ཡོངས་སུ་གྱུར་པ་ནི། ། དངོས་པོའི་ཚོགས་པ་འདིར་ཤེས་བྱ། ། ཞེས་དང་། རིག་བྱེད་མཐའ་པས། འབྱུང་འགྱུར་བྱུང་དང་འབྱུང་བ་རྣམས། ། ཐམས་ཅད་སྐྱེས་བུ་ཡིན་འདོད་དེ། ། ཞེས་པ་ལྟ་བུ་ཡུལ་ཀུན་ཀྱང་བདག་གི་ངོ་བོར་འདོད་པ་སྤོང་བའོ། ། ཕྱི་བལྟས་ནི་འདོད་ཁམས་དང་ལྡན་པ་སྟེ་སྤྱིར་བཏང་བའོ།
དེའི་དམིགས་བསལ་ནི་སངས་རྒྱས་ཀྱི་བསྟན་པ་ལུང་དང་རྟོགས་པའི་བདག་ཉིད་ལ་ཐོས་བྱུང་དང་བསམ་བྱུང་དང་། དབུས་མཐར། མི་གཡེང་ཕྱིན་ཅི་མ་ལོག་པར། ། གྱུར་པ་རྗེས་སུ་མཐུན་པའི་ཆོས། ། ཞེས་པ་ལྟར་ཞི་གནས་དང་ལྷག་མཐོང་སྒོམ་པའམ། ཆོས་ནས་གསུངས་བ་ལྟར་ལྟ་སྤྱོད་སྒྲུབ་པའི་སེམས་དང་སེམས་བྱུང་ནི་འདོད་ཁམས་པ་ཡིན་ཡང་། ཕྱི་བལྟས་སུ་མ་གཏོགས་ཏེ། རྒྱུ་མཐུན་པའི་ཆོས་སངས་རྒྱས་ལ་སོགས་པའི་རྟོགས་པ་བཞིན་བསྟན་པའི་རྒྱུ་ཅན་ཡིན་པའི་ཕྱིར་རོ། ། ཁམས་སྣ་དང་ལྕེའི་རྣམ་ཤེས་དང་དྲི་དང་རོ་སྟེ་བཞི་དང་དྲི་རོའི་སྐྱེ་མཆེད་གཉིས་རངས་པོ་དང་དེ་ལས་གཞན་པའི་ཕུང་པོ་སོགས་རྣམས་ཀྱི་ཕྱོགས་གཅིག་འདོད་ཁམས་པས་བསྡུས་པ་ཕལ་ཆེ་བའོ། ། ཆོས་གསུམ་ཕྱི་བལྟས་སུ་ཤེས་པས་བདག་འདོད་ཆགས་དང་མ་བྲལ་བ་ཕྱི་བལྟས་སུ་ཞེན་པ་སྤོང་ངོ་། །
ནང་བལྟས་ལ་ཕྱི་བལྟས་ལས་བཟློག་པ་ནི་གོང་མ་གཉིས་དང་ཐར་པ་ལ་དམིགས་པའི་ཐོས་བསམ་སྒོམ་པ་སོགས་སོ། ། བཤད་མ་ཐག་པའི་ཁམས་བཞི་དང་སྐྱེ་མཆེད་གཉིས་བོར་བའི་ཕུང་པོ་སོགས་ཀྱི་ཕྱོགས་གཅིག་ཁམས་གོང་མ་དང་འདོད་པའི་ཐར་པ་ཆ་མཐུན་ནོ། ། བདག་འདོད་པའི་ཡོན་ཏན་ལས་འདོད་ཆགས་ཞེས་སོ། ། ཉོན་མོངས་ཅན་གྱི་མཚན་ཉིད་ལ་གཉིས་ལས། ངོས་བཟུང་བ་ནི། མི་དགེ་བ་རྒྱུད་ཅིག་ལ་དགེ་བ་དང་ལྷན་ཅིག་མངོན་གྱུར་སྐྱེར་མི་རུང་བ་དང་། ཐར་པ་ཐོབ་པ་ལ་བསྒྲིབས་ལ་དགེ་མི་དགེར་རམ་རྣམ་སྨིན་ལེན་པར་ལུང་མ་བསྟན་པའོ། ། བྱེ་བྲག་གཏན་ལ་དབབ་པ་ནི་བསྒྲིབས་ཞེས་ཏེ་ཁམས་དང་སའམ་གནས་སྐབས་ཀུན་ཏུ་འགྲོ་བ་ཉོན་ཡིད་དང་། ཡིད་དེ་དང་མཚུངས་ལྡན་གྱི་ཉོན་མོངས་བཞི་པོ་སོགས་དང་། ཡིད་ཤེས་དང་མཚུངས་ལྡན་གྱི་ལྟ་བ་གཉིས་ལ་ལྷན་ཅིག་སྐྱེས་པ་སྨོས་པ་ནི་ཀུན་བརྟགས་ནི་མི་དགེ་བ་ཉིད་ཡིན་པས་སོ། །
གཟུགས་དང་གཟུགས་མེད་ན་སྤྱོད་པའི་ཉོན་མོངས་པ་ཡང་ཏིང་ངེ་འཛིན་གྱིས་རྩེ་བཅིལ་བས་སོ། ། དངོས་པོའི་རྐང་གྲངས་ནི་དགེ་བའི་དངོས་པོའི་ལྟར་ཏེ་ཕྱོགས་གཅིག་ནི་གཟུགས་ཅན་གྱི་ལུས་ངག་གི་རྣམ་རིག་མི་དགེ་བ་དང་། སེམས་དང་སེམས་བྱུང་གི་མི་དགེ་བ་དང་། བསྒྲིབས་ལ་ལུང་མ་བསྟན་དང་། དེ་དག་དང་མཚུངས་ལྡན་ནོ། ། ཉོན་མོངས་ཅན་མ་ཡིན་པ་ནི་དགེ་བ་མཚན་ཉིད་པ་དང་ཐར་པ་ལ་མ་བསྒྲིབས་ཤིང་དགེ་མི་དགེར་ལུང་དུ་མ་བསྟན་པའོ། ། དབང་པོ་གཟུགས་ཅན་དང་དྲི་རོ་རེག་བྱ་ནི་ཁམས་དང་སྐྱེ་མཆེད་བརྒྱད་དོ། ། ལྷག་མའི་ཕྱོགས་གཅིག་ནི་མཚན་ཉིད་ཀྱིས་ཟིན་པའོ། ། འདས་སོགས་བཅུ་དྲུག་ལ་དྲུག་སྟེ། འདས་སོགས་དུས་གསུམ་དང་།
དགེ་བ་སོགས་ཆོས་གསུམ་དང་། འདོད་པ་སོགས་ཁམས་གསུམ་དང་། སློབ་པའི་ཆོས་སོགས་གསུམ་དང་། མཐོང་སྤང་སོགས་སྤང་བྱ་ཡིན་མིན་གསུམ་དང་། རྟེན་ཅིང་འབྲེལ་འབྱུང་ངོ་། ། དང་པོ་ལ་དུས་གསུམ་དངོས་དང་། དུས་གསུམ་དང་མྱང་འདས་སོགས་ས་བརྗོད་དུ་ཡོད་མེད་ཀྱི་ཁྱད་པར་གཉིས་ལས། དང་པོའི་འདས་པ་ནི་བྱུང་ཞིང་གྲུབ་པ་འགགས་པའི་མཚན་ཉིད་ཅན་བཞིན་ཅན་ཏེ། དང་པོས་མ་འོངས་པ་དང་གཉིས་པས་ད་ལྟར་བ་གཅོད་དོ། ། མཚན་ཉིད་ཀྱི་རྣམ་པ་འདི་རྣམས་ཀྱང་ཕན་ཚུན་ལ་ལྟོས་པ་རེ་རེས་ཀྱང་མཚོན་ནུས་ཀྱང་ཤེས་རབ་བསྐྱེད་པའི་ཆེད་དུ་བཀོད་པའོ། །
དབུས་མཐར། འབྲས་བུ་རྒྱུ་རྣམས་སྤྱད་ཟིན་དང་། ། དེ་བཞིན་མ་སྤྱད་གཞན་ཡིན་ནོ། ། ཞེས་པ་ལྟར། རྒྱུས་རང་གི་འབྲས་བུ་བསྐྱེད་ཟིན་པ་དང་འབྲས་བུ་མྱོང་ནས་ཞིག་པའོ། ། ད་ལྟར་གྱི་འདོད་ཆགས་སོགས་དང་དད་པ་སོགས་ལྟར་སེམས་ཀུན་ནས་ཞེས་པ་དེ་དག་ཤིན་ཏུ་འདས་ཏེ་ནུས་པ་མེད་པའོ། ། རྒྱུ་སྟེ་བག་ཆགས་ཡོངས་སུ་བཟུང་ཞིང་བཞག་ནས་ཞིག་པ་དང་། འབྲས་བུ་དེས་བསྐྱེད་པའི་བག་ཆགས་ཡོད་པ་དང་། རང་གི་མཚན་ཉིད་དེ་འཇོག་བྱེད་ཀྱི་རྫས་མེད་པ་དང་། དྲན་པ་དང་མཚུངས་པར་ལྡན་པའི་ཀུན་ཏུ་རྟོག་པའི་རྒྱུ་མཚན་སོགས་ནི་དམིགས་པ་ཙམ་དུ་ཡོད་ཀྱི།
སྐྱེད་བྱེད་མིན་པ་སྟེ་འདས་པ་ལ་ལུས་མེད་པས་སོ་ཞེའོ། ། ལྟོས་པས་ཞེས་པ་འདས་པའི་ཡུལ་འགའ་ཞིག་དྲན་ཏེ་སྡུག་པར་བཟུང་བས་འདོད་ཆགས་སྐྱེ་བ་སོགས་སོ། ། བཏང་སྙོམས་ཉོན་མོངས་མེད་པས་རྣམ་བྱང་གི་རྒྱུ་མཚན་དུའང་འགྱུར་ཏེ་སྔ་མ་ལས་བཟློག་པས་སོ། ། ཐམས་ཅད་ཀྱི་ཕྱོགས་གཅིག་ནི་བྱུང་ཞིང་ཞིག་པ་རྣམས་སོ། ། ཕུང་པོ་སོགས་ཁོ་ན་འདས་པ་སོགས་ཀྱི་དངོས་པོས་འཇུག་པར་བྱེད་པའོ་ཞེས་གོ་བས་བདག་འཇུག་བྱེད་དུ་ཞེན་པ་སྤོང་ངོ་། ། མ་འོངས་པ་ལ་རྒྱུ་ཡོད་ཀྱང་མ་བྱུང་བས་ནི་འདུས་མ་བྱས་གཅོད་དེ། དེ་ལ་རྒྱུ་མེད་པས་སོ། ། རང་གི་མཚན་ཉིད་དེ་རང་བཞིན་མ་ཐོབ་ཅིང་མ་གྲུབ་པ་དང་། རང་འབྲས་མ་བསྐྱེད་པས་རྒྱུ་མ་སྤྱད་ཅིང་མ་སྐྱེས་པ། དེ་མ་ཞིག་པས་འབྲས་བུ་མ་སྤྱད་པ་དང་།
ཉོན་མོངས་པ་དང་རྣམ་བྱང་མི་གནས་ཏེ་བྱེད་པ་མ་ཐོབ་པ་དང་། རྒྱུ་ཡོད་ཅིང་འབྲས་བུའི་རང་གི་མཚན་ཉིད་མེད་པ་དང་། མངོན་པར་དགའ་བ་དོན་དུ་གཉེར་བས་ཉོན་མོངས་ཀྱི་རྒྱུ་མཚན་དམིགས་པ་ཙམ་དང་བཟློག་པས་རྣམ་བྱང་གི་མཚན་མའོ། ། ཕྱོགས་གཅིག་ནི་འདས་པ་དང་ད་ལྟར་དང་འདུས་མ་བྱས་བོར་བའོ། ། བདག་མ་འོངས་པ་ཉིད་ཀྱི་སྔ་མ་ནས་ཕྱི་མར་འཇུག་པར་བྱེད་པར་ཞེན་པ་སྤོང་བའོ། ། དེ་ལྟར་བྱུང་བ་ནི་བྱུང་ལ་མ་འགགས་པའི་རང་བཞིན་ཅན་དུ་རྒྱུ་འབྲས་སྐྱེད་ཟིན་པས་སྤྱད་པ་དང་། འབྲས་བུ་མ་ཞིག་པས་མ་སྤྱད་པ་དང་། དེའི་སྐབས་ཀྱི་ཉོན་མོངས་དང་རྣམ་བྱང་གིས་སེམས་དེ་ལྟར་བྱེད་ནུས་པ་དང་། འདས་མ་འོངས་ད་ལྟར་ལ་བརྟེན་ནས་འདོགས་པས་དེ་དག་འཇོག་པའི་རྒྱུ་སྟེ། ད་ལྟར་གྱི་གནས་སྐབས་ཐོབ་པར་འགྱུར་བ་དེ་མ་འོངས་པ་དང་།
ཐོབ་ནས་ཞིག་པ་དེ་འདས་པ་ཡིན་པས་སོ། ། རང་རང་གི་བྱེད་པ་ཉེ་བར་གནས་པ་ནི་ད་ལྟར་བའི་མིག་དང་གཟུགས་སོགས་རྣམས་རྣམ་ཤེས་ཀྱི་རྟེན་དང་དམིགས་པ་སོགས་སུ་ཡོད་པས་སོ། ། ཀུན་གྱི་ཕྱོགས་གཅིག་ནི་འདས་པ་དང་མ་འོངས་པ་དང་འདུས་མ་བྱས་བོར་བའོ། ། བདག་འདི་ནས་མ་འོངས་པའི་སར་འཇུག་བྱེད་དུ་ཞེན་པ་སྤོང་བའོ། ། གཉིས་པ་ནི་བཅོམ་ལྡན་འདས་ཀྱིས་མདོ་སྡེར། འདི་གསུམ་རྣམས་ནི་གཏམ་གྱི་གཞི་སྟེ་ཅི་རྣམས་ཞེ་ན། འདས་པའི་དུས་དང་། མ་འོངས་པ་དང་། ད་ལྟར་བྱུང་བའོ་ཞེས་བཀའ་བསྩལ་པ་ཅིའི་དོན་ཅན་ཡིན་ཞེ་ན། འདས་པ་སོགས་གཏམ་ངག་དང་བརྗོད་པའི་གཞི་སྟེ།
དེ་རྣམས་ཉིད་དུས་གཏམ་གཞི་དང་། ། ཞེས་སོ། ། མྱ་ངན་འདས་པ་དེ་བཞིན་ཉིད་རྣམ་པར་དག་པ་ནི། གཏམ་གྱི་གཞི་མ་ཡིན་ཏེ། ཡེ་ཤེས་སོགས་ཀྱིས་སོ་སོར་རང་གིས་རིག་པར་བྱ་བའི་ཕྱིར་དང་བརྗོད་པ་ནི་རྟོག་པས་ཀུན་ནས་བསླང་བ་ཡིན་བ་ལ་དེ་རྟོག་པའི་ཡུལ་མ་ཡིན་པས་བརྗོད་དུ་མེད་པ་ཉིད་ཀྱི་ཕྱིར་ཏེ། དབུ་མ་རྩ་བར། བརྗོད་པར་བྱ་བ་ལྡོག་པ་སྟེ། ། སེམས་ཀྱི་སྤྱོད་ཡུལ་ལྡོག་པ་འོ། ། ཞེས་དང་། བདེན་གཉིས་སུ།
གང་ཕྱིར་ཁོ་ན་དེ་ལ་ནི། ། བརྗོད་བྱའི་བདག་ཀྱང་ཅི་ཡང་མེད། ། ཞེས་གསུངས་པ་དང་མཐུན་ནོ། ། འོ་ན་དངོས་པོ་ཀུན་གྱི་རང་གི་མཚན་ཉིད་ཀྱང་རྟོག་པའི་ཡུལ་མ་ཡིན་པས་བརྗོད་དུ་མེད་དོ་ཞེ་ན། བདེན་མོད། འོན་ཀྱང་དེ་རྣམས་དོན་དམ་པ་མ་ཡིན་པའི་རྣམ་པས་འཁོར་བར་འདས་པར་དམིགས་ལ། མྱང་འདས་ནི་དེ་ལྟ་མ་ཡིན་པས་དེ་ཉིད་གཏམ་གྱི་གཞི་མིན་ནོ་ཞེའོ། ། འོན་ཀྱང་ཆོས་ཉིད་དང་རང་མཚན་སོགས་སྒྲ་ལ་བརྟེན་ནས་གོ་བ་ནི་བརྗོད་པ་པོ་རྣམས་ཀྱིས་རང་གི་རྟོག་པ་ལ་དེ་རྣམས་ཀྱི་རྣམ་པ་ཤར་བ་ལ་དེ་རྣམས་དངོས་སུ་ཞེན་ནས་བརྗོད་པ་སྟེ། རྣམ་འགྲེལ་དུ། ། དེ་དངོས་སྒྲོ་བཏགས་རྟོག་པ་ཡིས། །
གཞན་ལས་ལྡོག་པ་རྟོགས་ཞེས་པ་ལྟར་རོ། ། ཡང་བྱུང་བ་སོགས་དུས་གསུམ་གྱི་ཐ་སྙད་མཐོང་ཐོས་རྟོགས་ཤེས་སོགས་ཀྱི་གནས་མ་ཡིན་པའི་ཕྱིར་ཡང་ངོ་། ། འདི་རྣམས་ནི་དོན་གསང་དུ། རང་བཞིན་གྱིས་མྱ་ངན་ལས་འདས་པ་དང་མྱང་འདས་བཞི་གསུངས་པ་དེའི་དབང་དུ་བྱས་པའོ། ། གཉིས་པ་དགེ་སོགས་ལ་ཆོས་གསུམ་དངོས་དང་། བསྟན་པས་ཀྱང་གསུམ་པོ་དེ་དེར་གཞག་ཚུལ་གཉིས་ཀྱི་དང་པོ་ལ་གསུམ་གྱི་དགེ་བ་ལ་གཉིས་ལས། དོན་གསུམ་གྱིས་བཤད་པ་ནི། ངོ་བོ་ཉིད་དང་ཞེས་པ་ལ་དང་པོ་ལྔ་དངོས་པོའི་དབྱེ་བ་དང་། ཕྱི་མ་བརྒྱད་རྣམ་པའི་དབྱེ་བ་སྟེ་གྲུབ་པ་དང་བདེ་བའི་བདག་ཉིད་དང་དེ་འབྱུང་བར་བྱེད་པས་དགེ་བར་བལྟའོ། ། ཡང་ན་ཐེག་བསྡུས་བཤད་སྦྱར་དུ།
ཁ་ན་མ་ཐོ་བ་མེད་པ་དང་དག་པ་དང་བཀྲ་ཤིས་པ་ནི་དགེ་བའོ་ཞེས་བཤད་དོ། ། ཕུང་པོ་ལྔ་རྣམས་ཀྱི་ཕྱོགས་གཅིག་ནི་དང་པོ་གཟུགས་སྒྲའི་རྣམ་པར་རིག་བྱེད་དང་རིག་བྱེད་མ་ཡིན་པ་མ་ཆགས་པ་སོགས་ཀྱིས་ཀུན་ནས་བསླངས་པ་དང་། ཚོར་བ་དང་འདུ་ཤེས་དང་འདུ་བྱེད་སེམས་པ་སོགས་འབྲེལ་པ་དང་། དད་པ་སོགས་ངོ་བོ་ཉིད་དང་། མངོན་ཤེས་སོགས་མཚུངས་ལྡན་དང་། མི་ལྡན་པའི་འདུ་བྱེད་ཇི་རིགས་པ་ནི་རྒྱུ་མཐུན་པས་དང་། ཐོབ་པ་ནི་རྗེས་སུ་འབྲེལ་བས་དང་། འགོག་པའི་སྙོམས་འཇུག་ནི་ཉེ་བར་ཞི་བས་དང་། རྣམ་ཤེས་ཀྱི་ཆ་ནི་དད་སོགས་དང་མཚུངས་ལྡན་གྱིས་སོ། ། ཁམས་བཅུའི་དྲུག་པོ་འདས་མ་ཐག་པའི་ཡིད་དང་བཅས་པའི་རྣམ་ཤེས་ཁམས་བདུན་གྱི་ཆ་ནི་འབྲེལ་བས་དང་།
གཟུགས་སྒྲའི་ཁམས་ཀྱི་ཆ་ཀུན་ནས་སློང་བས་དང་། ཆོས་ཁམས་ཀྱི་ཆ་འདུས་བྱས་ནི་འབྲེལ་བ་དང་ངོ་བོ་ཉིད་དང་རྗེས་སུ་འབྲེལ་བ་དང་རྒྱུ་མཐུན་དང་ཉེ་བར་ཞི་བས་དང་། འདུས་མ་བྱས་ལ་དེ་བཞིན་ཉིད་ནི་དོན་དམ་པས་དང་། སོ་སོར་བརྟགས་འགོག་ནི་ཉེ་བར་ཞི་བས་དགེ་བ་ཞེའོ། ། སྐྱེ་མཆེད་བཞིའི་ཆ་ནི་ཡིད་དང་གཟུགས་དང་སྒྲ་དང་ཆོས་ཀྱི་སྟེ་ཁམས་བཞིན་དུ་བརྩིའོ། ། དགེ་བ་ནི་ཆོས་ཙམ་ཕུང་པོ་སོགས་ཀྱིས་བསྡུས་པའོ་ཞེས་ཤེས་ན་དེ་ལྟོས་པའི་ཆོས་ལམ་དང་མྱང་འདས་དང་བསོད་ནམས་དང་ལྡན་པ་བདག་གོ་ཞེས་ཞེན་པ་སྤོང་ངོ་། ། མཚན་ཉིད་རྒྱས་པར་བཤད་པ་ལ་བཅུ་གསུམ་ལས་ངོ་བོ་ཉིད་རང་བཞིན་གྱིས་དགེ་བ་ནི་སྐྱེས་ཕྱིན་ཆད་དགེ་བ་ཁོ་ནར་འབྱུང་བས་ན་དད་སོགས་སྔར་བཤད་པ་རྣམས་ཏེ་དུང་གི་དཀར་པོ་ལྟར་རོ། ། ངོ་བོས་དགེ་བ་དེ་དང་འབྲེལ་བས་དགེ་བ་ནི་དད་སོགས་བཅུ་གཅིག་པོ་དེ་དང་མཚུངས་ལྡན་གྱི་སེམས་དང་སེམས་བྱུང་ངོ་། ། དད་སོགས་མཚུངས་ལྡན་དང་བཅས་པ་དེ་དག་ཉིད་ཀྱི་བག་ཆགས་ནི་ཐོབ་པས་བསྡུས་པའོ། ། དད་སོགས་མཚུངས་ལྡན་དང་བཅས་པ་དེས་ཀུན་ནས་བསླངས་ཞིང་བསྐྱེད་པའི་ལུས་ངག་གི་ལས་རྣམ་རིག་དང་དེ་མིན་དག་གོ །
དམ་པའི་དོན་གྱི་དགེ་བ་ནི་དེ་བཞིན་ཉིད་དེ་དེ་ནི་རང་བཞིན་གྱིས་ཀུན་ནས་ཉོན་མོངས་མེད་པས་རྟག་ཏུ་གྲུབ་པ་དང་བདེ་བའི་བདག་ཉིད་ཡིན་པས་སོ་ཞེའོ། ། ཐར་པ་དམ་པའི་དོན་དུ་དགེ ། ཞེས་ཀྱང་བཤད་དོ། ། སྐྱེ་བས་ཏེ་རིས་མཐུན་བཟུང་བས་ཐོབ་པ་ནི་དགེ་བ་དད་སོགས་གོམས་པས་དེའི་ངོ་བོ་སྟེ་རྣམ་པ་ཅན་དེ་སྤྱོད་པར་ནུས་པའི་རྣམ་སྨིན་ལུས་གྲུབ་ཅིང་གྲུབ་པ་དེ་དད་སོགས་དེ་རྣམས་ཉིད་ལ་རང་གི་ངང་གིས་སོ་སོར་མ་བརྟགས་པ་དགེ་བའི་བཤེས་གཉེན་བསྟེན་པ་སོགས་མེད་པར་འདོད་པ་གནས་པ་སྟེ་དེའང་སྐྱེས་ཐོབ་ཀྱི་འདོད་པ་ཁོ་ན་མ་ཡིན་གྱི་ཚེ་འདིའི་དད་པ་སོགས་དང་ལྷན་ཅིག་པའོ། ། སྦྱོར་བ་ད་ལྟར་འབད་པས་དགེ་བ་ནི་སྐྱེས་བུ་དམ་པ་དགེ་བའི་བཤེས་གཉེན་དགེ་བ་ཅི་ཞེས་ཚོལ་བ་གང་དང་འགྲོགས་ན་དགེ་བ་འཕེལ་བ་ལ་བརྟེན་པ་དང་། དམ་པའི་ཆོས་གསུང་རབ་དགོངས་འགྲེལ་དང་བཅས་པ་ཉན་པ་དང་། ཤེས་བྱའི་གནས་ལུགས་ཚུལ་བཞིན་དུ་མི་རྟག་སྟོང་པ་བདག་མེད་དུ་ཡིད་ལ་བྱེད་པ་དང་། མྱ་ངན་ལས་འདས་པའི་རྗེས་སུ་མཐུན་པའི་ཆོས་སྒྲུབ་པ་སྒོམ་བྱུང་ངམ་བསླབ་པ་གསུམ་ལ་བརྟེན་ནས་དགེ་བའི་ཆོས་དད་པ་སོགས་སྒོམ་པ་ཡང་ཡང་སྐྱེད་པའོ། ། མདུན་དུ་བྱས་དབང་དུ་བྱས་པ་ནི་དེ་བཞིན་གཤེགས་པ་མཆོག་གི་སྤྲུལ་སྐུའི་དབང་དུ་བྱས་པའམ་མཆོད་རྟེན་བརྒྱད་སོགས་སམ་གཟུགས་སུ་བྱས་པ་ལུགས་མ་དང་འདེ་གུ་སོགས་སམ། རྟོགས་པའི་ཆོས་སམ་ཆོས་ཀྱི་གཞི་གླེགས་བམ་གྱི་དབང་དུ་བྱས་ཏེ་མཆོད་པའོ། །
བསྡུ་བའི་དངོས་པོ་བཞི་ནི། མདོ་སྡེ་རྒྱན་དུ། སྦྱིན་མཚུངས་དེ་སྟོན་ལེན་འཇུག་དང་། ། བདག་ཉིད་རྗེས་སུ་འཇུག་རྣམས་ནི། ། སྙན་པར་སྨྲ་དང་དོན་སྤྱོད་དང་། ། དོན་མཐུན་པ་ནི་ཡིན་ཞེས་བྱ། ། ཞེས་པ་ལྟར་ཟང་ཟིང་སོགས་སྦྱིན་པ་ཕར་ཕྱིན་དང་པོ་མཚུངས་པ་དང་ཕར་ཕྱིན་དྲུག་སྟོན་པ་དང་དེ་དྲུག་གཞན་ཉམས་སུ་ལེན་དུ་འཇུག་པ་དང་རང་ཉིད་ཀྱང་ཉམས་སུ་ལེན་པའོ། ། འབྲས་བུ་འདོད་པ་ཡོངས་སུ་འཛིན་པས་དགེ་བ་ནི་ཚུལ་ཁྲིམས་ལས་བྱུང་བས་མཐོ་རིས་སུ་སྐྱེ་བ་འཕེན་པས་འཛིན་པའམ། སྦྱིན་པའི་རང་བཞིན་དང་གཉི་གས་ཕྱུག་པོ་ནོར་དང་ཡོ་བྱད་མང་པ་དང་རིགས་མཐོན་པོར་སྐྱེ་བ་ཡོངས་སུ་རྫོགས་པར་བྱེད་པས་འཛིན་པའོ། ། དེ་དག་ནི་མངོན་མཐོའི་རྒྱུ་སྟེ་རྣམ་བྱང་མྱང་འདས་དང་མཐུན་པ་འཛིན་པ་ནི་ངེས་པར་ལེགས་པའི་རྒྱུའོ། །
མི་མཐུན་ཕྱོགས་ཉོན་མོངས་པ་ཅན་གྱི་གཉེན་པོས་དགེ་བའི་དང་པོ་བཞི་ནི་འོག་ཏུ་འཆད་དོ། ། གནོན་པ་གཉེན་པོ་ནི་བསམ་གཏན་དང་གཟུགས་མེད་ཀྱི་ཏིང་ངེ་འཛིན་ནོ། ། བྲལ་བ་གཉེན་པོ་ནི་འཇིག་རྟེན་ལས་འདས་པའི་ལམ་མོ། ། ཉོན་སྒྲིབ་ཀྱི་གཉེན་པོ་གང་ཟག་གི་བདག་མེད་རྟོགས་པ་དང་ཤེས་སྒྲིབ་ཀྱི་གཉེན་པོ་ཆོས་ཀྱི་བདག་མེད་རྟོགས་པའོ་ཞེས་ལང་ཀར་གཤེགས་པར་གསུངས་སོ། ། སློབ་དཔོན་ཀཱ་མ་ལ་ཤི་ལས། དེ་ཁོ་ན་ཉིད་བསྡུས་པའི་འགྲེལ་པར། ཉོན་མོངས་པའི་སྒྲིབ་པ་ནི་བདག་མེད་པ་མངོན་སུམ་དུ་བྱས་པའི་ཕྱིར་སྤངས་པ་ཡིན་ལ། ཤེས་བྱའི་སྒྲིབ་པ་ནི་བདག་མེད་པ་མཐོང་བ་འཇུག་པ་ཉིད་བར་མེད་པ་དུས་རིང་པོར་གོམས་པ་ལས་སྤོང་བ་ཡིན་ནོ་ཞེས་གསུངས་སོ། ། ཉོན་མོངས་པ་སོགས་ཉེ་བར་ཞི་བས་དགེ་བ་ལ་དུག་གསུམ་གཏུགས་པར་སྤོང་བ་ནི་རྒྱས་བཤད་དེ། དེའི་དོན་བསྡུས་པ་ནི་རྩ་བ་དང་ཉེ་བའི་ཉོན་མོངས་པ་གཏུགས་པར་སྤོང་བའོ། །
དེ་རྣམས་ཉོན་མོངས་ཉེ་བར་ཞི་བའོ། ། འདུ་ཤེས་དང་ཚོར་བ་འགོག་པ་ནི་སྙོམ་འཇུག་གི་སྒྲིབ་པ་ཞི་བའམ་ཉོན་མོངས་པའི་རྒྱུ་ཞི་བའོ། ། སྔ་མ་བཞིས་བརྗོད་པ་ནི་ཕུང་པོ་ལྷག་བཅས་སྔོན་འཕངས་པའི་དུས་ཀྱི་རྗེས་སུ་འཇུག་པའི་ལུས་དང་བཅས་པ་དང་ལྷག་མེད་ཀྱི་མྱང་འདས་གཉིས་ཏེ་ཉན་རང་གི་ཉེ་བར་ཞི་བའོ། ། མི་གནས་པའི་མྱང་འདས་ནི་ཐེག་ཆེན་པའི་ཉེར་ཞི་དང་ཤེས་བྱའི་སྒྲིབ་པ་ཞི་བའང་ངོ་། ། རྒྱུ་མཐུན་པས་དགེ་བ་ནི་ཉེར་ཞི་ཉོན་མོངས་ཟད་པ་ཐོབ་པའི་གང་ཟག་གི་ཉེར་ཞི་དེའི་མཐུས་ཡོན་ཏན་ཁྱད་པར་ཅན་འཇིག་རྟེན་པའི་ཆགས་བྲལ་ལ་ཡོད་པ་དང་འཇིག་རྟེན་ལས་འདས་པའི་རྒྱུད་ལ་ཡོད་པའི་མངོན་ཤེས་དང་། སྨོན་ནས་ཤེས་པ་སོགས་ཐུན་མོང་དང་སྟོབས་དང་མི་འཇིགས་པ་སོགས་ཐུན་མོང་མ་ཡིན་པ་སངས་རྒྱས་ཁོ་ན་ལ་མངའ་བ་རྣམས་སོ། ། མི་དགེ་བ་ལ་དོན་གསུམ་གྱིས་བསྟན་པ་ནི་ངོ་བོ་ཉིད་ཅེས་ཏེ་དང་པོ་ལྔ་ནི། དངོས་པོའི་དབྱེ་བ་དང་བདུན་རྣམ་པའི་དབྱེ་བས་མི་དགེ་བ་ལས་དགེ་བ་བཟློག་པ་དག་ཏུ་བལྟའོ། ། ཕུང་པོའི་ཕྱོགས་ལ་གཟུགས་ཀྱི་ཕུང་པོ་ལ་ལུས་ངག་གི་རྣམ་རིག་དང་དེ་མིན་འགའ་མི་དགེ་བའི་རྩ་བས་ཀུན་ནས་བསླང་བ་དང་། ཤེས་རིག་ཉེས་སྤྱོད་ཀུན་ནས་སློང་བྱེད་ཀྱི་ཉོན་མོངས་དང་ཉེ་བའི་ཉོན་མོངས་དང་མཚུངས་ལྡན་རྣམས་འབྲེལ་པས་དང་།
ཟག་པ་དེ་རྣམས་ཉིད་ངོ་བོ་ཉིད་ཀྱིས་དང་། ཉེར་ལེན་གྱི་ཕུང་པོ་ཀུན་ནི་དམ་པའི་དོན་གྱི་མི་དགེ་བའོ། ། ཚུལ་འདིས་གཟུགས་སྒྲ་དང་སེམས་དང་ཆོས་ཀྱི་ཁམས་བཅུ་དང་གཟུགས་སྒྲ་དང་ཡིད་དང་ཆོས་ཀྱི་མཆེད་བཞི་ལའང་བརྩིའོ། ། ཆོས་མ་ཡིན་པ་ནི་ཆོས་དང་འགལ་བའོ། ། མཚན་ཉིད་རྒྱས་བཤད་ལ་བཅུ་གཉིས་ཏེ། དང་པོ་ལ་ཉོན་ཡིད་དང་མཚུངས་ལྡན་དང་གཟུགས་དང་གཟུགས་མེད་ཀྱི་མ་གཏོགས་པ་ནི་ལུང་མ་བསྟན་ཡིན་པས་སོ། ། དེ་ལས་གཞན་པའི་རྩ་བ་དང་ཉེ་བའི་ཉོན་མོངས་ལུས་སོགས་ཀྱི་ཉེས་སྤྱོད་ཀུན་ནས་སློང་ནུས་འདོད་ཁམས་ཀྱི་ཀུན་བརྟགས་དང་ལྷན་སྐྱེས་ལས་ཉེས་སྤྱོད་ཀུན་ནས་སློང་ནུས་ཏེ། ལྷན་སྐྱེས་ཉེས་སྤྱོད་སློང་མི་ནུས་པ་ནི་བསྒྲིབས་ལ་ལུང་མ་བསྟན་ནོ། ། གོང་མ་ཐམས་ཅད་ལུང་མ་བསྟན། ། འདོད་ན་འཇིག་ཚོགས་ལྟ་མཐར་འཛིན། །
དེ་དག་ལྷན་ཅིག་མ་རིག་པའང་། ། ལྷག་མ་རྣམས་འདིར་མི་དགེ་བའོ། ། ཞེས་ཀྱང་བཤད་དོ། ། དེ་རྣམས་ངོ་བོ་ཉིད་ཀྱིས་མི་དགེ་བར་འཇོག་པ་ནི། སྐྱེས་སོ་ཅོག་དེར་ངེས་པ་སྟེ་དྲེག་པའི་ནག་པོ་ལྟར་རོ། ། ཉོན་མོངས་དང་ཉེ་བའི་ཉོན་མོངས་མི་དགེ་བར་གྱུར་པ་དེ་རྣམས་ཉིད་དང་མཚུངས་ལྡན་ཏེ་ལུང་མ་བསྟན་དང་ནི་མ་ཡིན་ནོ། རྩ་བ་དང་ཉེ་བའི་ཉོན་མོངས་མི་དགེ་བ་དེ་རྣམས་ཁོ་ནའི་བག་ཆགས་ལྡན་མིན་འདུ་བྱེད་ཐོབ་པའོ་ཞེས་ཏེ་མི་དགེ་བའི་འཕེལ་འགྲིབ་ཡིན་པས་སོ། ། ལུས་ངག་གི་ལས་ནི་སྲོག་གཅོད་དང་བརྫུན་སོགས་ཏེ་འདིར་ཡིད་ཀྱི་ལས་མི་སྨོས་པ་ནི་འབྲེལ་པ་ཁོ་ནས་སེམས་པ་དགེ་མི་དགེ་གྲུབ་པའི་ཕྱིར་རོ་ཞེའོ། ། འཁོར་བ་ཐམས་ཅད་ནི་ཁམས་གསུམ་ཀུན་ཏེ་་་་་་ཡེས་དྲངས་འཁོར་བར་གཏོགས་པ་ལ་ནི་དགེ་བ་ངེས་པར་མཐོང་བ་མེད་དོ་ཞེས་བཀའ་བསྩལ་པ་ལྟར་རོ། ། འདི་ནི་ཟག་བཅས་ལ་སྐྱོ་བ་སྐྱེད་པའི་ཆེད་དུ་ཇི་རིགས་པ་ལ་བཏགས་པ་བའོ། །
སྐྱེ་བས་ཐོབ་པ་ནི་སྔ་མའི་རྗེས་སུ་འབྲང་བས་ཇི་ལྟར་རིགས་པར་བཤད་དོ། ། སྐྱེས་བུ་དམ་པ་མ་ཡིན་པ་ནི་སྡིག་པའི་གྲོགས་པོ་སྟེ་གང་དང་འགྲོགས་ན་སྡིག་པ་འཕེལ་བའོ། ། དམ་པའི་ཆོས་མ་ཡིན་པ་ནི་སྡིག་པ་བྱ་བ་ངེས་དོན་དུ་སྟོན་པའོ། ། ཚུལ་བཞིན་མ་ཡིན་པ་དངོས་པོའི་གནས་ལུགས་ལས་བཟློག་པ་སྡུག་པ་སོགས་སུ་སེམས་པ་སྟེ་དེ་ལས་སྒོ་གསུམ་གྱིས་སྡིག་པ་སྤྱོད་པའོ། ། ལྷའི་རིགས་དབང་ཕྱུག་ཙཎ་ཌི་ཀ་སོགས་ལ་བརྟེན་པ་མདུན་དུ་བྱས་དབང་དུ་བྱས་ཏེ་འཚེ་བ་སྔོན་མ་ཅན་གང་དུ་ཕྱུགས་གསོད་པ་དང་། ལྟ་བ་ངན་པ་སྔོན་མ་ཅན་བསོད་ནམས་དང་མཆོག་འདོད་པ་པོ་བསྙུང་གནས་སོགས་ཀྱིས་ཉོན་མོངས་པར་བྱེད་པ་དམ་པའི་ཆོས་སུ་ལྟ་བས་སྐྱེ་བོ་ཕལ་པོ་ཆེ་སྡིག་པ་ལ་སྦྱོར་བ་དེར་ལྷ་རྟེན་གཟུགས་བརྙན་སོགས་བྱེད་པ་དང་དེ་ལ་མཆོད་པའོ། ། ལོག་པ་བྱེད་པ་ནི་གནོད་པ་བྱེད་པའོ། ། སྡིག་པས་ངན་འགྲོར་མི་འདོད་པ་རྣམ་སྨིན་ཀུན་གཞིའི་རྣམ་ཤེས་འཕེན་ཞིང་ཚེ་རིང་བ་དང་ལུས་ཆེ་བ་སོགས་རྫོགས་པར་བྱེད་པ་དང་། བདེ་འགྲོར་མི་འདོད་པ་རྫོགས་པར་བྱེད་པ་དབུལ་བ་དང་ནད་སོགས་འབྱུང་བའོ། ། གཉེན་པོའི་མི་མཐུན་ཕྱོགས་ནི་དད་པའི་མ་དད་པ་དང་ངོ་ཚའི་ངོ་ཚ་མེད་པ་སོགས་སོ། །
དགེ་བའི་བར་ཆད་བྱེད་པ་ནི་རྒྱུན་དུ་འདུ་འཛི་སྲེལ་བ་དང་། སྡོམ་པ་ཉི་ཤུ་པར། ཆགས་དང་དྲེ་མོའི་གཏམ་ལ་དགའ། ། ཞེས་གསུངས་པ་དང་། རྙེད་བཀུར་ལ་ཤིན་ཏུ་སྲེད་པ་སོགས་སོ། ། ལུང་མ་བསྟན་ལ་དོན་གསུམ་གྱིས་བཤད་པ་ནི་ངོ་བོ་ཉིད་དང་ཞེས་ཏེ་ལྔ་དངོས་པོས་དང་དགུ་རྣམ་པས་དབྱེ་བའོ། ། ཁམས་དང་སྐྱེ་མཆེད་བརྒྱད་ནི་དབང་པོ་ལྔ་དང་དྲི་རོ་རེག་བྱ་སྟེ་ལྷག་མའི་ཕྱོགས་གཅིག་ནི་དགེ་བ་དང་མི་དགེ་བ་བོར་བའོ། ། ཊཱི་ཀཱར་ནི་སོ་སོར་བརྩིས་ཏེ་རང་གིས་དཔྱད་པས་ཤེས་སོ། ། ཆོས་དགེ་བ་དང་ཆོས་མ་ཡིན་པ་མི་དགེ་བ་དང་བྲལ་བས་ལུང་མ་བསྟན་ཞེས་པའི་ཐ་ཚིག་གོ ། མཚན་ཉིད་རྒྱས་པར་བཤད་པ་ལ་བཅུ་བཞིའི་དང་པོ་ནི།
ཁམས་དང་ཞེས་ཏེ་མཚུངས་ལྡན་དང་བཅས་པའི་ཉོན་ཡིད་སྒྲིབ་པ་སྟེ་གཞན་མ་བསྒྲིབས་པའོ། ། གཟུགས་སྒྲ་སེམས་ཅན་གྱི་རྒྱུད་ཀྱིས་མ་བསྡུས་པའང་ངོ་བོ་ལུང་མ་བསྟན་ཏོ། ། དེ་རྣམས་ནི་སྐྱེས་སོ་ཅོག་ལུང་མ་བསྟན་ཁོ་ན་སྟེ་མེའི་ཚ་བའམ་བུ་རམ་གྱི་མངར་བ་ལྟར་རོ། ། འདིར་ཀུན་གཞིའི་རྣམ་ཤེས་མ་སྨོས་པ་ནི་སྐྱེ་བས་ཐོབ་པར་བཤད་པས་སོ་ཞེའོ། ། སྡང་བས་མཚོན་པའི་མི་དགེ་བ་དང་། དང་བས་མཚོན་པས་དགེ་བའང་མ་ཡིན་པའི་སེམས་སུ་གྱུར་པའི་གང་ཟག་གི་སྟེ། དད་སོགས་དང་ལྡན་པ་ཆོས་སྟོན་པ་སོགས་ཀྱི་དུས་ཀྱི་མིང་སོགས་སྣང་བའི་ཤེས་རིག་དགེ་བ་དང་། ཁྲོས་པ་སོགས་ཀྱི་དུས་སུ་མི་དགེ་བར་འགྱུར་བས་སོ། ། མིང་སོགས་ཀྱིས་ཡོངས་སུ་ཟིན་པ་ནི་དེ་རྣམས་ཀྱི་རྣམ་པ་ཡིད་ཀྱིས་བརྗོད་པའི་སྒོ་ནས་འཇུག་པས་སོ། ། མིང་གི་ཚོགས་ལ་སོགས་པ་དེ་རྣམས་ཉིད་ཀྱི་ཕྱིས་མངོན་པར་བརྗོད་པ་འབྱུང་བའི་ཆེད་དུ་སེམས་ལ་བག་ཆགས་སོ། །
དེ་རྣམས་ཀྱིས་ཟིན་པ་ནི་སྡང་བ་དང་དང་བ་མ་ཡིན་པའི་སེམས་ལྡན་གྱི་སེམས་དང་སེམས་བྱུང་མིང་སོགས་རྗོད་པའི་རྣམ་པ་ཤར་བ་རྣམས་ཀྱིས་སོ། ། ནམ་ཀཱ་ཞེས་པ་དག་ནི་མ་བསྒྲིབས་པས་ཏེ། དམ་པར་ནི། ལུང་མ་བསྟན་པ་བརྟན་པ་དག་ཅེས་སོ། ། རྣམ་པར་སྨིན་པ་ནི་ཀུན་གཞིའི་རྣམ་ཤེས་ཏེ་མ་བསྒྲིབས་པའོ། ། ལུང་མ་བསྟན་གྱི་སེམས་དང་ལྡན་པའི་སྤྱོད་ལམ་འཆག་པ་སོགས་དང་བཟོ་གནས་པའོ། ། གཞན་དུ་ན་དགེ་མི་དགེར་འགྱུར་ཏེ། བཞི་བརྒྱ་པར། ། བྱང་ཆུབ་སེམས་པའི་ཀུན་རྟོག་ལས། ། དགེ་བའམ་ཡང་ན་མི་དགེ་བའོ། །
དེ་ཕྱིར་ཡིད་དབང་གྱུར་རྣམས་ལ། ། མི་དགེ་བ་ནི་ཅུང་ཟད་མེད། ། ཅེས་པ་ལྟར་རོ། ། ལྷའི་རིས་གང་ཡང་རུང་བ་ནི་འཇིག་རྟེན་པའི་ལྷ་སུའང་རུང་བའི་དབང་དུ་བྱས་པའོ། ། འདིར་ཉོན་མོངས་པ་ཅན་དང་དགེ་བ་མ་ཡིན་པའི་སེམས་ཞེས་སྦྲེལ་ཏེ་སྔ་ཕྱི་དེ་ལྟར་བརྗོད་པས་སོ། ། བྲན་ནི་ཚེ་རབས་ཀྱིའོ། ། གླ་མི་ནི་དུས་ངེས་པར་ལས་བྱས་པའི་རྔན་པ་ལེན་པའོ། ། ལས་བྱེད་པ་ནི་ཉིན་རེ་ཙམ་མོ། ། སོ་སོར་བརྟགས་པ་ནི་འདི་སྤྱད་ལ་ལུས་སྟོབས་བསྐྱེད་དེ་དགེ་བའི་ཕྱོགས་ལ་འབད་པར་བྱའོ་སྙམ་པ་སོགས་སོ། ། ཉོན་མོངས་ཅན་ནི་ལོངས་སྤྱོད་སྤྱད་པའི་སྒོ་ནས་དགྲ་ལ་གནོད་པ་བྱ་སྙམ་པ་སོགས་སོ། །
བཟོའི་གནས་དེའི་ངོ་བོའི་སྟེ་དེ་དང་མཐུན་པའི་ལུས་ཁྱད་པར་བ་འཛིན་ཅིང་ལུས་བཟུང་བ་དེས་མྱུར་བར་ཞེས་སོ། ། སོ་སོར་མ་བརྟགས་པ་ནི་སྔ་མ་ལྟར་རོ། ། གླེགས་བམ་ལ་ལར་སོ་སོར་བརྟགས་པས་ཞེས་ཡོད་པ་དེར་ནི་སྨན་འདི་ནད་འདིའི་གཉེན་པོའོ་ཞེས་བརྟགས་པ་ཙམ་མོ། ། ཁམས་གོང་མའི་རྩ་བ་དང་ཉེ་བའི་ཉོན་མོངས་ནི་བསྒྲིབས་པའི་ལུམ་མ་བསྟན་ཏེ། ཞི་གནས་ཉེས་སྤྱོད་ཀུན་ནས་སློང་བྱེད་ཀྱི་ཉོན་མོངས་ཞི་བའི་ཏིང་ངེ་འཛིན་དང་ལྡན་པ་དང་དཀར་པོའི་ཆོས་མང་པོས་ཟིན་པའི་ཕྱིར་རོ། ། རྟོགས་པའི་རྒྱུ་མཐུན་པས་ལུང་མ་བསྟན་ནི། ལུང་མ་བསྟན་པའི་སྤྲུལ་སེམས་དང་ལྷན་ཅིག་སྐྱེས་པ་རྩེ་བའི་ཆེད་དུ་སྤྲུལ་པའི་སྟེ། སེམས་ཅན་ལ་ཕན་པའི་ཆེད་དུ་ན་ནི་དགེ་བ་དང་གནོད་པའི་ཆེད་དུ་ན་མི་དགེ་བའོ། ། གཉིས་པ་ནི་ཡང་ངེས་པར་བསྟན་པ་གཞན་རྣམས་ལ་དེར་སྣང་བས་ཀྱང་དགེ་མི་དགེ་ལུང་མ་བསྟན་དུ་བལྟ་ཏེ། དེ་ཡང་སངས་རྒྱས་དང་བྱང་ཆུབ་སེམས་པ་སྤྱོད་པ་མཐར་ཐུག་པ་ལ་འཇུག་པ་རྣམས་ཀྱིས་གཞན་རྣམས་སྦྱིན་པ་ལ་སྤྲོ་བའི་ཆེད་དུ་སྤྲུལ་པའི་ཟས་སྐོམ་སོགས་རྣམས་སྤྲུལ་པའི་སློང་བ་རྣམས་ལ་སྟེར་བ་དང་།
དེ་བཞིན་དུ་ཚུལ་ཁྲིམས་སོགས་སྤྲུལ་པ་སྟོན་པ་དང་སེམས་ཅན་གཞན་འཇིགས་པའི་ཆེད་དུ་ཆོམ་རྐུན་སོགས་སྤྲུལ་ཏེ་དེའི་རྐང་ལག་དང་མགོ་གཅོད་པ་སོགས་སྟོན་པ་རྒྱལ་པོ་མེའི་ལྟ་བུ་དང་། རྫོགས་པའི་སངས་རྒྱས་ཀྱིས་དྲི་ཟའི་རྒྱལ་པོ་རབ་དགའ་འདུལ་བ་ལ་དྲི་ཟར་སྤྲུལ་པ་ལྟ་བུ་བཟོ་ལ་སོགས་པ་སྟོན་པ་སྟེ་བསྟན་པ་ཙམ་དུ་འཇོག་པའི་རྒྱུ་མཚན་ནི་ངེས་པར་བསྟན་པ་དེས་ན་དགེ་སོགས་དེ་དག་སྤྲུལ་པ་ཡིན་པའི་ཕྱིར་ཇི་ལྟར་བསྟན་པ་དེ་བཞིན་དུ་གྲུབ་པ་མེད་དེ། གཉིས་ཀྱང་དགེ་བ་ཁོ་ན་མིན་པའི་ཕྱིར་རོ། ། བཤད་སྦྱར་དུ། ཐམས་ཅད་སྒྲོལ་སོགས་ཀྱི་སྐྱེས་རབས་སུ་བྲམ་ཟེ་ལ་བུ་དག་བྱིན་པའང་སྤྲུལ་པ་ཙམ་སྟེ་རྒྱལ་བའི་སྲས་ནི་གཞན་ལ་གནོད་པས་གཞན་ལ་ཕན་པ་མི་མཛད་པས་སོ་ཞེས་འཆད་དོ། ། ཁམས་གསུམ་ལ་ཁམས་གསུམ་དངོས་དང་། ཆགས་བྲལ་གྱི་དབྱེ་བ་གཉིས་ཀྱི། དང་པོ་ལ་གསུམ་ལས་འདོད་པ་དང་ལྡན་པ་འདོད་ཁམས་ཀྱི་རང་བཞིན་ནི། འདོད་ཆགས་དང་ཡེ་མ་བྲལ་བ་བསམ་གཏན་དང་པོའི་མཚན་ཉིད་རབ་ཏུ་རིག་པའི་ཡིད་བྱེད་ཀྱང་མ་ཐོབ་པ་སྟེ། དེ་ཐོབ་ནའང་སྤོང་བ་ལ་དགའ་བའི་མི་མཐུན་ཕྱོགས་སྤངས་པས་ཕྱོགས་ལས་ཆགས་བྲལ་ཡོད་པས་སོ། །
དགེ་བ་ལ་ཟག་པ་དང་བཅས་པ་སྨོས་པ་ནི་ཟག་མེད་ཁམས་ཀྱིས་མ་བསྡུས་པས་སོ། ། གཟུགས་སོགས་འདོད་པའི་ཡོན་ཏན་ལྔ་གཅེས་སུ་བྱེད་པའི་ཁམས་ཡིན་པས་དེ་དང་ལྡན་པའོ། ། འོ་ན་དེའི་རྒྱུད་དང་འབྲེལ་པ་འདོད་ལྡན་ཡིན་ཡང་དེ་དང་མ་འབྲེལ་བའི་སྣོད་ཀྱི་འཇིག་རྟེན་ཅི་ལྟར་འདོད་ཁམས་ཡིན་ཞེ་ན། ཕྱི་སྣོད་ནི་འདོད་ཆགས་དང་ཡེ་མ་བྲལ་བའི་ལས་ཀྱི་དབང་གིས་བྱུང་བས་སོ། ། འོ་ན་སྣོད་སེམས་ཅན་ཐམས་ཅད་ཀྱི་ཐུན་མོང་གི་ལས་ཀྱི་དབང་གིས་བྱུང་བའོ་ཞེས་དང་འགལ་ལོ་ཞེ་ན། གོང་མ་གཉིས་ཀྱི་རྒྱུད་ལའང་འདོད་ཁམས་པའི་ལས་ཀྱི་ས་བོན་ཡོད་པས་ན་ནམ་ཞིག་འདིར་སྐྱེ་བས་སོ། ། ས་དང་ས་ན་ཉེས་རྣམས་དགུ ། དེ་བཞིན་དུ་ནི་ཡོན་ཏན་རྣམས། ། ཆུང་དང་འབྲིང་དང་ཆེ་རྣམས་ཀྱི། ། ཆུང་ངུ་ལ་སོགས་ཐ་དད་ཕྱིར། །
ཞེས་གནས་པ་ལ་ས་འོག་མ་འོག་མའི་ཉེས་པ་སྤངས་ཤིང་གོང་མ་གོང་མའི་ཡོན་ཏན་ཐོབ་པ་ན་འོག་མ་ལས་ཆགས་བྲལ་དུ་འགྱུར་ཏེ། ཡུལ་དགུ་ན་ཁྲལ་དང་དེ་འཆག་བྱེད་དགུ་དགུ་ཡོད་པ་དང་འདྲའོ། ། དངོས་པོ་ནི་རྐང་གྲངས་ཕྱི་བལྟས་ལྟར་ཏེ་ཕྱོགས་གཅིག་ནི་ཁམས་གོང་མ་གཉིས་དང་ཟག་མེད་བོར་བའོ། ། འདོད་པ་དང་ལྡན་པ་ནི་ཕུང་པོ་སོགས་ཙམ་ཡིན་གྱི་བདག་སོགས་ཀྱི་ནང་དུ་གཏོགས་པ་མིན་ནོ་ཞེས་རྟོགས་པ་ན་བདག་འདོད་ཁམས་ཀྱི་བདག་པོར་ཞེན་པ་སྤོང་ངོ་། ། གཟུགས་དང་ལྡན་པ་ལ་འདོད་པའི་ཆགས་བྲལ་སྲིད་རྩེ་སོགས་ཀྱང་ཡོད་པས་གཟུགས་ལ་འདོད་ཆགས་དང་མ་བྲལ་བ་སྨོས་ཞིང་། འདི་དང་ཕྱི་མར་མི་དགེ་བ་མ་སྨོས་པ་ནི། དེ་དག་ན་དེ་མེད་པ་སྟེ་མི་དགེ་བའི་རྩ་བ་མནན་པས་སོ། ། དངོས་པོ་ནི་རྐང་གྲངས་ནང་བལྟས་ལྟར་ཏེ་ཕྱོགས་གཅིག་ནི་ཁམས་གོང་འོག་དང་། ཟག་མེད་བོར་བའོ། ། གཟུགས་མེད་དང་ལྡན་པ་ལའང་གཟུགས་ལ་ཆགས་བྲལ་དགྲ་བཅོམ་སོགས་གཟུགས་མེད་ལས་ཀྱང་འདོད་ཆགས་དང་བྲལ་བའང་ཡོད་པས་ན་གཟུགས་མེད་ལ་འདོད་ཆགས་དང་མ་བྲལ་བ་སྨོས་སོ། །
ཕུང་པོ་བཞི་ནི་མིང་བཞིའོ། ། ཁམས་གསུམ་ནི། གཟུགས་མེད་གཏོགས་པ་ཡིད་དང་ནི། ། ཆོས་དང་ཡིད་ཀྱི་རྣམ་ཤེས་ཁམས། ། ཞེས་པའོ། ། སྐྱེ་མཆེད་ཕྱི་མ་གཉིས་ཏེ་ཕྱོགས་གཅིག་ནི་ཁམས་འོག་མ་གཉིས་དང་ཟག་མེད་བོར་བའོ། ། གཉིས་པ་ལ་གཉིས་ཏེ། ཆགས་བྲལ་ལྔར་དང་བཅུར་དབྱེ་བའོ། ། དང་པོ་ནི་འདོད་ཆགས་དང་བྲལ་བ་ཞེས་བརྗོད་པ་དེ་རྣམ་པས་དབྱེ་བ་ལ་ཕྱོགས་གཅིག་ལ་འདོད་ཆགས་དང་བྲལ་བ་ནི། ས་དགུ་སོ་སོའི་བརྒྱད་ཀྱི་བར་སྤངས་པ་དང་འཇིག་ཚོགས་ཉེར་ལེན་གྱི་ཕུང་པོ་ལས་ཆགས་བྲལ་གྱི་དབང་དུ་བྱས་ནས་སློབ་པའི་སྟེ་སྤང་བྱ་འགའ་ཞིག་མ་སྤངས་པས་སོ། །
མཐའ་དག་ལས་ཆགས་བྲལ་ནི་ས་དགུ་སོ་སོའི་ཉེས་པ་དགུ་པ་སྤངས་པའམ་སྲིད་རྩེའི་སྤངས་པ་དང་མི་སློབ་པའི་སྟེ་ཀུན་ཏུ་སྦྱོར་བ་ལྷག་མ་མེད་པས་སོ། ། རྟོགས་པས་ཆགས་བྲལ་སོགས་གསུམ་ནི་རིམ་པ་ལྟར་མཐོང་བའི་ལམ་གྱིས་དང་། འཇིག་རྟེན་པའི་ལམ་བདེན་པའི་རྣམ་པ་དང་བྲལ་བས་དང་། འཇིག་རྟེན་ལས་འདས་པའི་སྒོམ་ལམ་བདག་མེད་ཤེས་པས་ཐོབ་པའོ། ། གཉིས་པ་ལ་དབྱེ་བ་དང་། སོ་སོའི་ངོ་བོ་གཉིས་ལས། དང་པོ་ནི། སྤངས་ཞེས་པ་དབྱེ་གཞི་སོགས་གསུམ་གྱིས་བཤད་ཅིང་འདིར་ཆགས་བྲལ་ནི་མི་འཕྲོད་པར་འཛིན་པ་ཙམ་སྤངས་ཏེ་ངེས་པར་སྤོང་བའི་དོན་ཅན་ནི་མ་ཡིན་ནོ། ། གཉིས་པ་ལ་རང་བཞིན་གྱིས་ནི་གཉེན་པོ་མངོན་དུ་བྱེད་པ་མེད་ཀྱང་ངོ་མི་འཕྲོད་པར་འཛིན་པ་ཀུན་ལ་ཆགས་བྲལ་དང་འདྲ་བ་ནི་ཆགས་བྲལ་ལོ་ཞེས་སྦྱར་རོ། ། གདུང་བ་ནི་འཁྲིག་པ་ལ་ཆགས་པ་སྟེ་དེ་དང་བདེ་བ་བྲལ་ནས་དབང་པོའི་ནུས་པ་ལ་གནོད་པས་མི་འཕྲོད་པར་འཛིན་པའོ། །
ཉེ་བར་རྟོན་བསྟེན་པས་ནི་ལུས་ཀྱི་སྟོབས་སྐྱེས་པས་སོ།་་་་་ ཐབས་ ། གནས་མཐོ་དམན་ནི་གྲོང་ཁྱེར་བཟོ་བཅོ་བརྒྱད་ཡོད་པའི་གཙོ་བོ་དང་གྲོང་དཔོན་སོགས་སོ། ། རྨོངས་པས་ནི་མ་རིག་པ་སྟེ་བྱིས་པ་ནི་སོ་སོའི་སྐྱེ་བོའོ། ། དེ་རྣམས་དེ་ལ་མི་འཕྲོད་པར་འཛིན་པ་ནི་དེ་ཞི་བར་མི་ཤེས་པ་དང་ཟག་བཅས་ལ་ཆགས་པས་སོ། ། གཉེན་པོས་ནི་ལམ་གྱིས་སོ། ། ཡོངས་སུ་ཤེས་པ་ནི་མཐོང་ལམ་སྟེ་དེས་ཁམས་གསུམ་གྱི་འདུ་བྱེད་སྡུག་བསྔལ་དུ་ཤེས་པས་ཟག་བཅས་ཀུན་ལས་ཡིད་འབྱུང་བས་སོ། ། ས་དང་སར་ཞེས་ཏེ་ས་དགུ་པོ་གང་ལས་ཆགས་པ་དང་བྲལ་བ་དེ་ལ་མི་མཐུན་པར་འཛིན་པ་འཐོབ་པས་སོ། ། ཆགས་བྲལ་རྣམས་སྤྱིར་གཉིས་སུ་དབྱེ་སྟེ་དེ་ལ་གོང་མ་་་་་་བསམ་གཏན་བཞི་བས་ཉན་ཐོས་ཀྱི་ལྷག་པ་སོགས་དང་ནི་དེ་ལས་ལྷག་པའོ། ། ཕན་པ་ནི་ཕྱི་མར་དང་།
བདེ་བ་ནི་འཕྲལ་དུ་སྟེ། སྡོམ་པ་ཉི་ཤུ་པར། སྡུག་བསྔལ་ཡིན་ཡང་གང་ཕན་བྱ། ། བདེ་ཡང་མི་ཕན་མི་བྱའོ། ། ཞེས་སོ། ། བཞི་པ་སློབ་པའི་ཆོས་སོགས་གསུམ་གྱི་དང་པོ་ལ་སློབ་པ་རྣམས་ཀྱི་འདི་ཡིན་པས་སློབ་པའི་སྟེ་གང་དང་ལྡན་ན་སློབ་པར་འཇོག་པའི་ཆོས་སོ། ། ཐར་པའི་ཆེད་དུ་བརྩོན་པའི་དགེ་བ་ནི་ཚོགས་ལམ་ལྷག་པར་རྟོགས་པ་པ་ནས་བཟུང་ནས་ཏེ་དེས་ཡེ་མི་བརྩོན་པའི་སོ་སོ་སྐྱེ་བོ་དང་ཤིན་ཏུ་བརྩོན་པར་བྱས་པའི་མི་སློབ་པའི་ལས་ཁྱད་པར་དུ་བྱེད་ཅིང་དགེ་བས་ནི་མི་དགེ་བ་དང་ལུང་མ་བསྟན་གཅོད་དོ། ། དངོས་པོའི་རྐང་གྲངས་ནི་དགེ་བའི་ལྟར་ཏེ་ཕྱོགས་གཅིག་ནི་ཐར་པ་ཆ་མཐུན་གྱི་དགེ་བས་བསྡུས་པ་རྣམས་སོ། ། འདི་མི་སློབ་པ་རྣམས་ཀྱི་ཡིན་པས་མི་སློབ་པའི་སྟེ་མི་སློབ་པར་འཇོག་པའི་ཆོས་སོ། ། དེ་ཡང་བསླབ་པ་གསུམ་ལ་སློབ་པ་མཐར་ཕྱིན་པ་སྟེ་དགེ་བས་ནི་མ་བསྒྲིབས་ལུང་མ་བསྟན་གཅོད་དོ། །
དངོས་པོ་ལ་ཕྱོགས་གཅིག་ནི་མི་སློབ་པའི་དགེ་བས་བསྡུས་པའོ། ། ཆོས་ཙམ་གྲོལ་བར་ཤེས་པས། ཕུང་པོ་སྐད་ཅིག་སྨྲ་བ་ཡི། ། ཤཱཀྱ་པ་དག་བདག་མེད་ན། ། མཐོ་རིས་ཐར་པ་ལ་དགོས་པའི། ། འབད་པ་དོན་མེད་ཉིད་དུ་འགྱུར། ། ཞེས་ཟེར་བ་ལྟར་བཅིང་གྲོལ་གྱི་གཞི་བདག་ཡོད་པས་དེ་གྲོལ་བར་ཞེན་པ་སྤོང་ངོ་། ། གཉིས་མིན་གྱི་ཆོས་ལ་སོ་སོ་སྐྱེ་བོའི་དགེ་བ་ནི་ཐར་པ་ལ་བརྩོན་པ་བོར་བའོ། ། སློབ་པའི་ཉོན་མོངས་ཅན་ནི་མི་དགེ་བ་དང་བསྒྲིབས་པའི་ལུང་མ་བསྟན་ཇི་རིགས་པ་སྟེ་ཕྱིར་མི་འོང་ལ་མི་དགེ་བ་མེད་པས་སོ། ། དེའི་ལུང་མ་བསྟན་ནི་མ་བསྒྲིབས་པའིའོ། །
མི་སློབ་པའི་ལུང་མ་བསྟན་ནི་བསྒྲིབས་པ་མི་སྲིད་པས་མ་བསྒྲིབས་པ་ཁོ་ནའོ། ། འདུས་མ་བྱས་སྨོས་པ་ནི་རིགས་པའི་རྣམ་གཞག་སྟེ་སོ་སོར་བརྟགས་འགོག་དང་འདུ་ཤེས་དང་ཚོར་བ་འགོག་པ་ནི་གཉིས་མིན་དུ་བརྗོད་མི་ནུས་སོ་ཞེའོ། ། དངོས་པོའི་རྐང་གྲངས་ནི་ལུང་མ་བསྟན་གྱི་ལྟར་ཏེ་ཕྱོགས་ནི་སྔ་མ་གཉིས་བོར་བའོ། ། ཆོས་དེ་གསུམ་དང་ལྡན་པའི་ཕུང་པོའི་རྒྱུ་ནི་གང་ཟག་གསུམ་མོ། ། མཐོང་སྤང་སོགས་སྤང་བྱ་ཡིན་མིན་གསུམ་གྱི་དང་པོ་ཀུན་ནས་ཉོན་མོངས་གསུམ་སྟེ། ཉོན་མོངས་ཀྱི་ནི་ལྟ་བ་ཀུན་བརྟགས་ཆོས་ལོག་མཉན་པ་དང་། ཚུལ་མིན་ཡིད་བྱེད་སོགས་ལས་བྱུང་བ་ལྔ་རྣམས་ཏེ། དེས་འཇིག་ཚོགས་དང་མཐར་འཛིན་ལྟ་བ་ལྷན་སྐྱེས་གཅོད་དོ། ། མཐར་འཛིན་ལྟ་བ་ལྷན་སྐྱེས་ཅི་ལྟར་ཞེ་ན། མངོན་པར་རྟོགས་པ་ལ་ཞུགས་པའི་བདག་གི་བདག་ཅི་ཡིན་ཞེས་སྐྲག་པ་གང་ལས་འབྱུང་བ་ཆད་ལྟས་བསྡུས་པའོ། །
འདིས་ལྟ་བ་གཞན་གསུམ་ཀུན་བརྟགས་ཁོ་ནར་སྟོན་ཏོ། ། ཐེ་ཚོམ་ཉོན་མོངས་ཅན་ཡང་ཀུན་བརྟགས་ཁོ་ནའོ། ། དེའི་རྣམ་པའི་རྗེས་སུ་འཇུག་པའི་ཕྱིར་ལྟ་བ་ལ་གནས་པ་ལྟ་བུ་དེ་དང་མཚུངས་ལྡན་རྣམས་དང་ལྟ་བའི་གནས་དེའི་ས་བོན་ནོ། ། ཐེ་ཚོམ་གྱི་གནས་ཀྱང་དེ་དང་འདྲའོ། ། ལྟ་བ་ལ་ལོག་པར་ཞུགས་པ་དེའི་སྒོ་ནས་བྱུང་བ་དང་དེ་ལ་དམིགས་པ་རང་རྒྱུད་ཀྱི་ལྟ་བ་ལ་ཆགས་པ་དང་གཞན་གྱི་ལ་ཞེ་སྡང་བ་སོགས་སོ། ། ལས་ཀྱི་ནི་ལྟ་བ་སྔོན་དུ་འགྲོ་བའི་ཆགས་སོགས་ཀྱིས་བསླངས་པའི་ལུས་ངག་གི་ལས་མི་དགེ་བ་སྟེ་ཡིད་ཀྱི་ལས་ནི་ལྟ་བ་ལ་གནས་པས་བསྡུས་སོ། ། སྐྱེ་བའི་ནི་ངན་སོང་བའི་ཆོས་གསུམ་སྟེ། དེ་སྐྱེད་པའི་ས་བོན་རྟས་བྱེད་སྲེད་ལེན་སྤངས་པས་དེ་ལྡོག་པས་སོ། ། ཐམས་ཅད་ཀྱི་ཕྱོགས་གཅིག་ནི་སྒོམ་སྤང་དང་ཟག་མེད་བོར་བའོ། ། བདག་མཐོང་བ་ཕུན་ཚོགས་སུ་ཞེན་པ་སྤོང་བ་ནི་ལྟོས་ས་མཐོང་སྤང་ཆོས་ཙམ་ཡིན་པས་སོ། །
སྒོམ་ལམ་གྱི་སྤང་བྱ་ལ་མཐོང་ལམ་ཐོབ་པའི་ནི་དེ་ཡན་ཆད་ཀྱང་སྒོམ་སྤང་ཡོད་པས་ཏེ་མ་ཐོབ་པ་ལ་མེད་པ་ནི་མིན་ནོ། ། མཐོང་བས་སྤང་བྱ་ལྟ་བ་ཉོན་མོངས་ཅན་ཀུན་བརྟགས་སོགས་ལས་བཟློག་པ་སྟེ། ལྟ་བ་ཉོན་མོངས་ཅན་ལྷན་སྐྱེས་དང་དེ་ལ་གནས་པའམ་དེའི་གནས་དང་། དེ་དང་ཡུལ་ལ་ལོག་པར་ཞུགས་པའི་ཉོན་མོངས་དང་དེ་རྣམས་ཀྱིས་ཀུན་ནས་བསླངས་པའི་ལུས་ངག་གི་ལས་དང་བདེ་འགྲོའི་ས་པའི་ཆོས་གསུམ་མོ་ཞེའོ། ། དེ་ཡན་ཆད་ན་ཟག་མེད་ཀྱང་མང་དུ་ཡོད་པས་ཟག་པ་དང་བཅས་པ་སྟེ། དེས་ངེས་འབྱེད་ཆ་མཐུན་སྔར་ཟག་མེད་དང་རྗེས་སུ་མཐུན་པའི་ཟག་མེད་དུ་བཤད་ཀྱང་འདིར་ཟག་བཅས་སུ་བསྡུ། བསྡུ་བར་དགེ་བ་ཟག་བཅས་ཀུན་དང་མ་བསྒྲིབས་ལུང་མ་བསྟན་གྱི་ཆོས་ཀུན་སྒོམ་སྤང་དུ་གསུངས་པ་དེ། འདིར་ཟག་བཅས་སྨོས་པས་གྲུབ་ཅིང་དེ་མཐོང་སྤང་ལ་མི་འཆད་པ་ཅི་ཞེ་ན། ཐེག་ཆེན་པས་མཐོང་ལམ་མན་ཆད་དུ་ཉོན་སྒྲིབ་དང་ས་བཅུར་ཤེས་སྒྲིབ་གཙོ་ཆེར་སྤོང་བར་འཆད་པས་དང་། ཐེག་ཆུང་པས་ནི།
ཉོན་མོངས་ཅན་མིན་མཐོང་སྤང་མིན། ། གཟུགས་མིན་དྲུག་པ་མིན་སྐྱེས་མིན། ། ཞེས་པས་སྐྱོན་མེད་དོ། ། ཐམས་ཅད་ཀྱི་ཕྱོགས་གཅིག་ནི་མཐོང་སྤང་དང་ཟག་མེད་བོར་བའོ། ། དགོས་པ་ནི་སྔ་མ་ལྟར་རོ། ། སྤང་བྱ་མ་ཡིན་པ་ནི་ཟག་པ་མེད་པ་སྟེ། སྐྱོན་མེད་པས་སོ། ངེས་འབྱེད་ཆ་མཐུན་མ་གཏོགས་པ་ནི་སྒོམ་སྤང་ཡིན་པས་སོ། ། དངོས་པོའི་རྐང་གྲངས་དགེ་བ་ལྟར་ཏེ་ཕྱོགས་ནི་འཇིག་རྟེན་ལས་འདས་པའི་ལམ་དང་དེའི་རྗེས་ཐོབ་བོ། ། ཅི་འདྲ་བའི་གཟུགས་དང་སྒྲའི་ཁམས་སྤང་བྱ་མིན་ཞེ་ན།
མི་སློབ་པའི་ལུས་ངག་གི་ལས་རྗེས་ཐོབ་ཆོས་སྟོན་པ་སོགས་ལ་སྦྱོར་བའིའོ། ། སྔར་ཟག་མེད་ཀྱི་དངོས་པོ་དང་འདི་མི་མཐུན་པ་ནི་མི་འགལ་ཏེ། སྤྱིར་བཏང་དམིགས་བསལ་ལམ། རགས་པ་དང་ཕྲ་བའི་རྣམ་གཞག་ཡིན་པས་སོ། ། གཞུང་ཁ་ཅིག་ཏུ་ཁམས་གསུམ་དང་སྐྱེ་མཆེད་གཉིས་ཞེས་འདོན་ཏེ་དེ་ལྟ་ན། ། བཅུ་ནི་སྒོམ་པས་སྤང་བྱ་སྟེ། ། ལྔ་ཡང་་་་་་ཁམས་ཐ་མ་གསུམ་རྣམ་གསུམ། ། ཞེས་དང་མཐུན་ནོ། ། གྲུབ་པ་ནི་སྤང་བྱ་མིན་པ་སྟེ་དཔེ་མེད་པར་བསྟོད་པར། ཉེས་པ་ཉམས་སྨད་རྩ་ནས་བཏོན།
ཡོན་ཏན་སྤེལ་ནས་རྣམ་པར་སྦྱངས། ། གཞུང་ལུགས་བཟང་པོ་དེས་ན་ཁྱོད། ། གྲུབ་མཆོག་ལྷག་པར་བརྙེས་པ་ལགས། ། ཞེས་གསུངས་པ་ལྟར་རོ། ། དྲུག་པ་རྟེན་འབྲེལ་ལ་དོན་གསུམ་གྱིས་བསྟན་པ་ནི། ཆོས་གསུམ་རྣམས་ཅི་ལྟར་རྟེན་འབྲེལ་ཡིན་ཞེས་སོགས་དྲིས་ཏེ། དངོས་པོ་དེ་དོན་མཚན་ཉིད་སོགས་བཅུས་ཡོངས་སུ་ཤེས་པར་བྱེད་དོ། ། དེ་ལ་རྟེན་འབྲེལ་ཙམ་འཆད་པ་མཚན་ཉིད་དང་དོན་དང་ཟབ་པ་དང་རབ་དབྱེ་བ་སྟེ། ཡན་ལག་བཅུ་གཉིས་འཆད་པ་གཞན་དྲུག་ཅེས་སློབ་དཔོན་ཐོ་གསུང་བ་ལེགས་ཤིང་ཕྱི་མ་ལའང་གཉིས་པ་ངོ་བོའི་དབྱེ་བ་དང་གསུམ་པ་གྲངས་ངེས་དང་། བཞི་པ་དང་།
ལྔ་པ་བྱེད་ལས་དང་། དྲུག་པ་བསྡུ་བ་དང་། ཐ་མ་སྒོམ་ཚུལ་ལོ། ། ཕྱོགས་གཅིག་ནི་འདུས་མ་བྱས་སོ། ། བཏགས་པ་ཙམ་དང་རྫས་གྲུབ་ཀྱི་བདག་ནང་དང་ཆོས་ཕྱི་དག་རྒྱང་པན་པའི་ལྟར་རྒྱུ་མེད་པ་དང་། དབང་ཕྱུག་པ་སོགས་ཀྱི་ལྟར་མི་མཐུན་པའི་རྒྱུ་རྟག་པ་ལས་བྱུང་བར་ཞེན་པ་སྤོང་ངོ་། ། རྒྱས་པར་བཤད་པ་ལ་བཅུ་གཅིག་ལས་མཚན་ཉིད་ནི། ཡོད་པ་ཉིད་ལ་སོགས་པའི་བྱེ་བྲག་རྣམ་པར་འབྱེད་པའི་མདོར་བཀའ་བསྩལ་བ་ལྟར་གསུམ་སྟེ། དེ་ལ་གཡོ་བ་མེད་པའི་རྐྱེན་ལས་བྱུང་བ་ནི་མདོ་སྡེ་དུ་མར། འདི་ཡོད་ན་ནི་འདི་འབྱུང་ཞེས་རྒྱུའི་འདུན་པ་བཀའ་སྩལ་བའི་རྒྱུ་སྟེ་རྐྱེན་ཚོགས་པ་ཡོད་ན་འབྲས་བུ་འབྱུང་གི་འབྲས་བུ་འདི་བསྐྱེད་པར་བྱ་སྙམ་པའི་བློའི་གཡོ་བ་རྐྱེན་ལ་མེད་པའི་ཕྱིར་རོ། །
གཡོ་བ་མེད་པ་བདག་སོགས་ལས་དངོས་པོ་རྣམས་སྐྱེ་བར་གསང་བ་པ་སོགས་འདོད་པས་དེ་སེལ་བ། མི་རྟག་པ་ལས་བྱུང་བ་ནི། འདི་སྐྱེ་བའི་ཕྱིར་འདི་སྐྱེ་ཞེས་རྒྱུ་མཚན་གྱི་ལྔ་པ་བཀའ་སྩལ་བའི་རྒྱུ་སྟེ་སྐྱེ་ལྡན་ནི་འཇིག་པར་ངེས་པས་ན་རྒྱུ་རྟག་པ་ལས་འབྲས་བུ་མི་འབྱུང་བའི་ཕྱིར་རོ། ། དེ་ལྟར་གྱུར་པའི་ས་སོགས་ལས་སེམས་སོགས་སྐྱེ་བར་རྒྱང་འཕེན་པ་སོགས་འདོད་པས་དེ་སེལ་བ་ནུས་པ་ལས་བྱུང་བ་འདི་ལྟར། མ་རིག་པའི་རྐྱེན་གྱིས་འདུ་བྱེད་ཅེས་སོགས་བཀའ་སྩལ་བའི་རྒྱུ་སྟེ་རྐྱེན་ཅི་རུང་བས་འབྲས་བུ་ཀུན་མི་འབྱུང་གི་སོ་སོར་ངེས་པ་ལས་སྐྱེ་བའོ། ། དེ་བསྡུས་ན་རྐྱེན་དུ་འོས་པ་ལས་སྐྱེ་བ་ཞེས་པ་སྟེ། རྣམ་འགྲེལ་དུ། ། གང་ཞིག་ཡོད་པས་ཕན་འདོགས་བྱེད། ། དེ་རྒྱུ་དེ་ཕྱིར་བདུན་པ་དང་། ། སྐྱེས་ཕྱིར་ཞེས་ནི་གསུངས་པ་ཡིན། །
ཞེས་སོ། ། ཉོན་མོངས་ཅན་གྱི་ནང་རྟེན་འབྲེལ་གྱི་མཚན་ཉིད་ནི། སེམས་ཅན་གྱི་རྒྱུད་ཀྱིས་བསྡུས་པའི་ཟག་བཅས་རྐྱེན་ལས་སྐྱེ་བའོ་ཞེས་སྐྱབས་གསུང་ངོ་། ། གཉིས་པ་ལ་གཞུང་དོན་གྱི་ཤེས་བྱའི་དངོས་པོ་དང་། སྤྱི་དོན་གྱི་ཤེས་བྱའི་དོན་གཉིས་ལས། དང་པོ་ལ་མ་རིག་པ་ནི་ཡང་སྲིད་པའི་རྒྱུའི་ལས་ཀུན་ནས་སློང་ནུས་རིག་པ་ཡེ་ཤེས་ཀྱི་དངོས་ཀྱི་མི་མཐུན་པའོ། ། དེ་ཡང་རྟེན་འབྲེལ་གྱི་མདོ་འགྲེལ་དུ། ཡོད་པ་དག་ནི་འགོག་པ་དང་། ། གཞན་པ་ཉིད་དང་འདྲ་བ་དང་། ། སྨད་དང་ཉུང་དང་བྲལ་དོན་དང་། །
གཉེན་པོ་རྣམས་ལ་འདི་ཡོད་དོ། ། ཞེས་གསུངས་པའི་དགག་སྒྲ་དོན་བདུན་ལ་འཇུག་པ་ལས་འདིར་ཕྱི་མ་སྟེ། རིག་མི་མཐུན་ཆོས་གཞན་མ་རིག མི་མཛའ་མི་བདེན་ལ་སོགས་བཞིན། ། ཞེས་སོ། ། འདུ་བྱེད་ནི་ལས་སྒྲུབ་བྱེད་ཀྱི་སེམས་པ་དང་དེས་བསྐྱེད་པའི་ཡང་སྲིད་འཕེན་བྱེད་ཀྱི་ལས་བསོད་ནམས་སོགས་གསུམ་སྟེ། མདོ་སྡེར་ནི་ལུས་དང་ངག་དང་ཡིད་ཀྱི་འདུ་བྱེད་གསུམ་བཀའ་བསྩལ་ཏོ། ། རྣམ་པར་ཤེས་པ་ནི་འདུ་བྱེད་ཀྱིས་བཞག་པའི་ཡང་སྲིད་སྐྱེད་པའི་ལས་ཀྱི་བག་ཆགས་ཅན་གྱི་ཀུན་གཞི་སྟེ། དེ་ལ་ས་བོན་བཞག་ཙམ་རྒྱུ་དུས་ཀྱི་རྣམ་ཤེས་དང་ལས་དེ། རྟས་ཏེ་སྐྱེ་གནས་སུ་ཁྲིད་དུས་ཀྱི་འབྲས་བུའི་དུས་ཀྱི་རྣམ་ཤེས་སོ། །
མིང་དང་གཟུགས་ནི་རྣམ་ཤེས་དེ་མངལ་དུ་ཞུགས་པས་གྲུབ་པའི་ཕུང་པོ་ལྔའོ། ། སྐྱེ་མཆེད་དྲུག་ནི་མིང་དང་གཟུགས་དེ་འཕེལ་བས་མིག་སོགས་དྲུག་ཚང་བའོ། ། དེ་རེག་པ་སྐྱེ་བའི་རྟེན་བྱེད་ན་རེག་པའི་སྐྱེ་མཆེད་དྲུག་ཏུ་བསྡུ་བར་གསུངས་སོ། ། རེག་པ་དང་ཚོར་བ་ནི་བཤད་ཟིན་ཏོ། ། སྲེད་པ་ནི་ཚོར་བ་ལ་བླང་དོར་དུ་འདོད་ཆགས་པ་སྟེ་མདོར་སྡེར་ཁམས་གསུམ་གྱི་སྲེད་པ་གསུངས་སོ། ། ལེན་པ་ནི་ལྟ་བ་སོགས་བཞི་ལ་འདུན་ཅིང་ཆགས་པའོ། ། དེ་གཉིས་ཀྱི་ཁྱད་པར་ནི། སྲིད་པའི་རིང་བ་དང་ཉེ་བའི་རྒྱུའམ་ཚོར་བ་གསུམ་དང་སྤྱི་རིལ་དུ་ཕུང་པོ་ལ་བདག་ཏུ་ཆགས་པ་དང་འདོད་པ་སོགས་བཞི་ལ་འདུན་ཅིང་ཆགས་པའོ། ། སྲིད་པ་ནི་ལས་ཀྱི་ས་བོན་ནུས་པ་མཐུ་ཅན། སྐྱེ་བ་སྐྱེད་པར་ངེས་པའོ། །
མདོ་སྡེར་འགྲོ་བ་རྒྱུད་ལྔའི་སྲིད་པ་དང་བར་དོའི་སྲིད་པ་དང་ལས་ཀྱི་སྲིད་པ་སྟེ་བདུན་བཀའ་སྩལ་པའི་འདི་ཕྱི་མ་སྟེ། དབྱེ་ན་འདོད་པ་དང་གཟུགས་དང་གཟུགས་མེད་པའི་སྲིད་པའོ། ། དེ་ཡང་ལེན་པ་མེད་ན་མི་འགྱུར་ཞིང་འཆི་བའི་ཚེ་ངེས་པར་འགྱུར་ལ། ལས་ངེས་པ་མཚམས་མེད་སོགས་ནི་ལས་བྱས་མ་ཐག་ཏུ་འགྱུར་ཏེ། འོན་ཀྱང་དེ་འཕྲལ་དུ་དམྱལ་བ་སོགས་སུ་མི་སྐྱེ་བ་ནི་སྔོན་གྱི་ལས་ཀྱི་རྣམ་སྨིན་གྱི་ལྷག་མ་ལུས་པས་སོ། ། སྐྱེ་བ་དང་རྒ་ཤི་ནི་བཤད་ཟིན་ཏོ། ། འདི་རྣམས་ལ་བརྒལ་ལན་སོགས་སྤྲོས་པ་རྒྱས་པ་ནི་ས་དང་རྟེན་འབྲེལ་གྱི་མདོ་འགྲེལ་སོགས་སུ་རིག་པར་བྱའོ། །

གཉིས་པ་ལ་བརྒྱད། མ་རིག་པ་དཔྱད་པ་དང་། ཁམས་སའི་ཁྱད་པར་དང་། གོ་རིམ་གྱི་རྒྱུ་དང་། རྒྱུ་འབྲས་ཚར་དུ་ཡིན་དང་། ཚེ་དུ་རྫོགས་པ་དང་། འབྱུང་ཚུལ་དང་། ས་མཚམས་དང་། ངེས་ཚིག་གོ ། དང་པོ་ལ་གཉིས་ཀྱི་དངོས་ནི། མ་རིག་པ་མཐོང་སྤང་དང་སྒོམ་སྤང་ལས་ཅི་ཞིག་ཡིན་ཞེ་ན།
རྟེན་འབྲེལ་གྱི་མདོ་འགྲེལ་དུ། བདེན་པ་མཐོང་ལ་འཕེན་པ་མེད། ། སྲེད་པ་བྲལ་ན་འབྱུང་བ་མེད། ། ཅེས་དང་། ། འགྲེལ་པར་ཡང་བདེན་པ་མ་མཐོང་བ་རྣམས་ཀྱི་རྒྱུད་ལ་དེ་ཁོ་ནའི་དོན་ལ་རྨོངས་པའི་མ་རིག་པ་ཞེས་དང་། དོན་གསང་དུ་ཡང་སྔ་མ་ཁུངས་སུ་བྱས་ཏེ་རྨོངས་པ་ནི་འདིར་མཐོང་བས་སྤང་བར་བྱ་བའི་མ་རིག་པའོ་ཞེས་གསུངས་པས་མཐོང་སྤང་སྟེ་ཡང་སྲིད་འཕེན་པའི་ཉོན་མོངས་ཡིན་པས་སོ། ། དེ་ལྟར་ན་རྒྱུད་བླ་མར། འཕགས་པས་ན་དང་རྒ་བ་དང་། ། འཆི་བའི་སྡུག་བསྔལ་རྩད་ནས་སྤངས། ། ལས་དང་ཉོན་མོངས་དབང་གིས་སྐྱེ། །
དེ་ལ་དེ་མེད་ཕྱིར་དེ་མེད། ། ཅེས་གསུངས་པ་དང་མཐུན་ནོ། ། སློབ་དཔོན་འབན་ན་རེ་མཐོང་སྤང་སྒོམ་སྤང་གཉིས་ཀ་སྟེ་སར་རྒྱུན་དུ་ཞུགས་པས་ཡན་ལག་ཏུ་སྤངས་པར་བརྗོད་ཅེ་ན། ཐམས་ཅད་ཀྱི་ཕྱོགས་གཅིག་སྟེ་གང་ཡང་རིམ་གྱིས་ནི་མ་ཡིན་ནོ་ཞེས་གསུངས་པས་སོ། ། བདེན་པ་མཐོང་བ་ལ་འཕེན་པའང་མེད་དེ་བྱིས་པ་ལ་གཉི་གའི་མ་རིག་པ་ཡོད་པས་སྲིད་པ་འཕེན་ལ། འཕགས་པ་ལ་གྲོགས་མཐོང་སྤང་གི་མ་རིག་པ་མེད་པས་སོ་ཞེས་གསུངས་སོ། ། འོན་ཀྱང་འདི་གཉི་ག་ཡིན་ལ་བྱིས་པའི་གཉི་ག་ཇི་རིགས་པས་ཡང་སྲིད་འཕེན་ཅིང་འཕགས་པའི་སྒོ་སྤང་དེས་མི་འཕེན་པ་ནི་སྒོམ་སྤང་གི་མ་རིག་པ་ལ་འཕེན་པས་ཁྱབ་པ་མེད་པས་ཏེ་ཏིལ་མར་བསྐུས་པའི་ས་བོན་གྱིས་མྱུ་གུ་མི་སྐྱེད་པ་དང་འདྲའོ་སྙམ་མོ། ། དེ་ལ་རྩོད་སྤང་ནི། འོ་ན་ཕྱིར་མི་འོང་མི་གཡོ་བའི་ལས་དང་ཟག་མེད་སྤེལ་མ་སྒོམ་པས་གནས་གཙང་མར་ཅི་ལྟར་འཕེན་ཏེ། བདེན་པ་མཐོང་བའི་ཕྱིར།
དེ་དུས་མི་འཕེན་ཅིང་སྔོན་བྱིས་པའི་དུས་ན་ཟག་མེད་སྤེལ་རྒྱུ་མེད་པས་སོ་ཞེ་ན། བྱིས་པའི་དུས་ན་བསམ་གཏན་བཞི་པའི་སྙོམས་འཇུག་གི་ས་བོན་ཆེན་པོས་འབྲས་བུ་ཆེར་འཕངས་པ་ཡོད་པ་དེ་སྤེལ་མར་སྒོམ་པས་མི་ཆེ་བ་ལ་སོགས་པར་སྐྱེ་བ་སྒྱུར་བས་སོ། ། འོ་ན་དེ་དག་མི་གཡོ་བར་མི་འཐད་དེ། རྫོགས་བྱེད་ཀྱི་ལས་ཀྱི་འབྲས་བུས་གཡོས་པས་སོ་ཞེ་ན། དེ་རྣམས་ནི་ས་འོག་མའི་སྐྱོན་གྱིས་མི་གཡོ་བས་མི་གཡོ་བར་འཇོག་གི མྱང་འདས་བཞིན་དུ་རྣམ་སྨིན་ལ་མི་གཡོ་བས་ནི་མ་ཡིན་ནོ། ། འོ་ན་ཕྱིར་མི་འོང་ནི་གནས་གཞན་གཅིག་ཏུ་སྐྱེ་བ་གཉིས་སོགས་མི་ལེན་པའི་ཕྱིར་འབྲས་བུ་ཆེར་སྐྱེ་བ་ལྔ་མེད་པས་ཅི་ལྟར་མི་ཆེ་བ་སོགས་ལྔར་བསྒྱུར་ཞེ་ན། སྐྱོན་མེད་དེ། འབྲས་བུ་ཆེ་ཁོ་ནར་སྐྱེ་བ་གཉིས་པ་མི་ལེན་པའོ་ཞེས་དོན་གསང་དུའོ། ། འོན་ཀྱང་རྩོད་པ་བར་པ་ལ་འབྲས་བུ་ཆེ་དང་གནས་གཙང་མ་ས་གཅིག་པས་ལས་འབྲས་གཡོ་བའི་སྐྱོན་མེད་ཅེས་དང་།
ཕྱི་མ་ལ་འབྲས་བུ་ཆེར་སྐྱེ་བ་ལན་ལྔ་མི་ལེན་ཡང་དེར་སྐྱེ་བ་ལྔ་དྲུག་སོགས་ལེན་པའི་ལས་ཀྱི་ས་བོན་ཡོད་པ་སྒྱུར་བས་སྐྱོན་མེད་ཅེས་བྱས་ན་བདེའོ། ། འདི་རྣམས་ཀྱིས་ནི་ཟག་མེད་ཀྱིས་རྣམ་སྨིན་འཕེན་པར་ཐལ་བར་འགྱུར་བའང་སྤངས་སོ། ། གཉིས་པ་ནི་འདོད་ཁམས་ན་ཡན་ལག་བཅུ་གཉིས་རངས་པར་ཡོད་ལ། གོང་མ་གཉིས་ན་བཅུ་གཉིས་པོའི་ཕྱོགས་རེ་ཡོད་ཅིང་གོང་མ་ན་རྒ་བ་ཅི་ལྟར་ཡོད་ཅེ་ན། འདུ་བྱེད་རྣམས་རྙིངས་པ་དང་དེངས་པའོ་ཞེས་སར་གསུངས་སོ། ། རྫུས་སྐྱེས་ལ་མིང་གཟུགས་མེད་པར་འཆད་པ་དང་མི་འགལ་ཏེ། དེའི་འཇོག་ལུགས་ཐ་དད་ལ་ལྟོས་པས་སོ། ། གསུམ་པ་ནི་སྔ་མ་སྔ་མའི་རྐྱེན་གྱིས་ཕྱི་མ་ཕྱི་མ་འབྱུང་བས་རིམ་པ་དེ་ལྟར་ཡིན་པར་སར་བཤད་དེ། འདིར་ཡང་བྱེད་ལས་སུ་དོན་དེ། འབྱུང་ངོ་། །
བཞི་པ་ནི་བྱེ་བྲག་སྨྲ་བས་སྤྱིར་སྲོག་ཆགས་གསོད་པའི་སྐད་ཅིག་ལྟ་བུ་ལའང་ཡན་ལག་བཅུ་གཉིས་རྩི་བ་སྐད་ཅིག་པའམ་འབྲེལ་པ་ཅན་གྱི་རྟེན་འབྲེལ་དང་། ཚེ་གསུམ་གྱི་ཕུང་པོ་ལྔའི་གནས་སྐབས་ལ་རྩི་བ་གནས་སྐབས་པའང་རྒྱུན་ཆགས་པའི་རྟེན་འབྲེལ་ལས། འདི་ནི་གནས་སྐབས་པར་འདོད་ལོ། ཞེས་དང་། དེ་ཡང་ཚེ་སྔ་མའི་ཉོན་མོངས་པ་ཀུན་མ་རིག་པ་སྟེ། དེ་དང་ལྷན་ཅིག་སྤྱོད་པ་དང་དེའི་དབང་གིས་དེ་རྣམས་སྐྱེ་བའི་ཕྱིར་ན་རྒྱལ་པོ་གཤེགས་ཞེས་པས་དེའི་ཞབས་འབྲིང་པའང་འོང་བར་གྲུབ་པ་བཞིན་དང་། དེ་བཞིན་དུ་ཚེ་སྔ་མའི་ལས་ཀྱི་གནས་སྐབས་རྣམས་འདུ་བྱེད་དོ་ཞེས་སོགས་ཏེ། མ་རིག་སྔོན་གྱི་ཉོན་མོངས་སྐབས། ། འདུ་བྱེད་རྣམས་ནི་སྔོན་ལས་ཀྱིའོ། ། རྣམ་ཤེས་མཚམས་སྦྱོར་ཕུང་པོ་ཡིན། །
མིང་དང་གཟུགས་ནི་དེ་ཕན་ཆད། ། སྐྱེ་མཆེད་དྲུག་དོད་ཚུན་ཆད་དོ། ། དེ་ནི་གསུམ་འདུས་ཚུན་ཆད་དོ། ། རེག་པ་བདེ་སྡུག་ལ་སོགས་ཀྱི། ། རྒྱུ་ཤེས་ནུས་པ་ཚུན་ཆད་དོ། ། ཚོར་འཁྲིག་ཚུན་ཆད་སྲེད་པ་ནི། ། ལོངས་སྤྱོད་ཡུལ་ལ་ཆགས་ཅན་གྱིའོ། ། ཉེ་བར་ལེན་པ་ལོངས་སྤྱོད་རྣམས། ། ཐོབ་པར་བྱ་ཕྱིར་ཡོངས་རྒྱུག་པའོ། ། དེ་སྲིད་འབྲས་བུ་འབྱུང་འགྱུར་བའི། །
ལས་བྱེད་དེ་ནི་སྲིད་པ་ཡིན། ། ཉིང་མཚམས་སྦྱོར་བ་སྐྱེ་བ་ཡིན། ། ཚོར་བའི་བར་ནི་རྒ་ཤི་ཡིན། ། ཞེས་དང་། ཡན་ལག་རེ་ལ་ཕུང་པོ་ལྔ་ཆར་ཡོད་ན་ཅིས་མ་རིག་པ་སོགས་སུ་བརྗོད་ཅེ་ན། མ་རིག་པ་སོགས་གཙོ་བོའི་ཕྱིར་ན་ཡན་ལག་བསྒྲགས་ཞེས་འདོད་དོ། ། དེ་ནི་མདོ་འགྲེལ་དུ། ཀུན་ཕུང་པོ་ལྔ་པ་ཡིན་ན། ཅིས་བཞི་པ་ཕུང་པོ་ལྔ་པར་བསྟན་གྱི་གཞན་མ་ཡིན་ཞེས་དང་། མཛོད་འགྲེལ་དུའང་།
མདོ་སྡེ་པས་མ་རིག་པ་ཅི་ཞེ་ན། གང་སྔོན་གྱི་མཐའ་མི་ཤེས་པ་དང་ཞེས་སོགས་ཀྱི་མདོ་དང་འགལ་ཅེས་པས་བཀག་གོ ། དེ་ལ་དང་པོ་གཉིས་རྒྱུ་དང་དེའི་འབྲས་བུ་རྣམ་ཤེས་སོགས་ལྔ་དང་དེ་ནས་གསུམ་རྒྱུ་དང་དེའི་འབྲས་བུ་ཕྱི་མ་གཉིས་ཡིན་པས་རྒྱུ་འབྲས་ཚར་གཉིས་སུ་སྨྲ་སྟེ། ཉོན་མོངས་གསུམ་མོ་ལས་གཉིས་སོ། ། གཞི་བདུན་དེ་བཞིན་འབྲས་བུ་ཡིན། ། ཞེས་སོ། ། འདིར་ནི་མངལ་སྐྱེས་ཀྱི་སྲིད་པ་གཅིག་གི་མགོ་བརྩམས་ནས་མཇུག་རྫོགས་ཀྱི་བར་རྒྱུ་འབྲས་ཚར་གཅིག་སྟེ། རྒྱུ་དྲུག་འབྲས་དྲུག་ཏུ་འོག་ཏུ་འཆད་དོ། ། དབུས་མཐར། ཁྲིད་པའི་ཕྱིར་ཞེས་ལས་ཀྱི་ས་བོན་ཅན་གྱི་རྣམ་ཤེས་རྒྱུན་ཆགས་སུ་འབྱུང་བ་རྟས་པས་ཚེ་འདི་ནས་ཕྱི་མར་ཁྲིད་པ་དེ་གཙོར་བྱས་ཏེ་རྒྱུ་ལྔ་འབྲས་བུ་བདུན་དུ་གསུངས་སོ། །
དོན་གསང་དུ། མིང་གཟུགས་སོགས་བཞིའང་དེ་རྣམས་སྐྱེད་པའི་ས་བོན་ལ་བཞག་སྟེ། རྒྱུ་བཅུ་འབྲས་བུ་གཉིས་དང་དེ་ཚེ་སྔ་མའི་ལས་ལས་བྱུང་བའི་ཚོར་བས་སྲེད་པའི་རྐྱེན་བྱེད་པར་བཤད་དོ། ། འགྲེལ་པར་ཡང་མིང་དང་གཟུགས་སོགས་འགྲུབ་པ་ས་བོན་རྟས་པའི་ཕྱིར་ཞེས་པས་དེ་དང་མཐུན་གསུང་པའང་ནི་མི་འཐད་དེ། བྱེད་ལས་ཀྱི་འགྲེལ་པ་དང་འགལ་བས་སོ། ། རྒྱུ་འབྲས་ཙམ་ལ་ནི་ཡན་ལག་སྔ་ཕྱི་རྒྱུ་འབྲས་ཡིན་པས་དང་པོ་གཉིས་དང་འདུ་བྱེད་དང་རྣམ་ཤེས་ནས་སྲིད་པ་དང་སྐྱེ་བ་དང་ཐ་མ་གཉིས་ཀྱི་བར་ཚར་བཅུ་གཅིག་དང་། རེ་རེའི་འང་སྐད་ཅིག་སྔ་ཕྱི་ལ་རྩིས་ན་མཐའ་མེད་ཏེ། ཆོས་གཅིག་ཀྱང་ལྟོས་ནས་ཕ་དང་བུ་ལྟར་རྒྱུ་འབྲས་གཉི་གར་འགྱུར་བས་སོ། ། འདིར་ནི་འབྱུང་བྱེད་རྒྱུ་ཡིན་ཏེ། ། བྱུང་བ་འབྲས་བུ་ཡིན་པར་འདོད། །
ཞེས་སོ། ། ལྔ་པ་ནི་བྱེ་བྲག་སྨྲ་བས་བཤད་མ་ཐག་པ་ལྟ་བུ་སྟེ་ཚེ་གསུམ་ལ་རྫོགས་པར་འདོད་ཏེ། སྔོན་དང་ཕྱི་མཐའ་གཉིས་གཉིས་དང་། ། བར་དུ་བརྒྱད་ཡོངས་རྫོགས་ལྡན་ལ། ། གསུམ་གྱི་དགོས་པ་ཡང་། སྔོན་དང་ཕྱི་མཐའ་བར་རྣམས་ལ། ། རྨོངས་པ་རྣམ་པར་བཟློག་ཕྱིར་རོ། ། ཞེས་པས་སོ། ། འདིར་ནི་ཡང་སྲིད་འཕེན་བྱེད་སྐྱེས་ནས་མྱོང་འགྱུར་འགའ་ཞིག་གིས་ཚེ་གཉིས་ལ་རྫོགས་ཏེ་གཞན་གྱིས་མ་ངེས་སོ། ། དེ་ལ་འདིར་དེ་ཁོ་ནའི་དོན་དང་ལས་འབྲས་ལ་རྨོངས་པས་འདོད་པ་དང་གོང་མའི་མི་ལུས་ལྷ་ལུས་ཐོབ་པར་འདོད་པ་དང་སྡིག་པའི་རྣམ་སྨིན་མི་འདོད་པ་སོགས་ཀྱིས་བདེ་འགྲོའམ་ངན་འགྲོ་འཕེན་པའི་དགེ་མི་དགེ་སྤྱད་ནས་ཀུན་གཞི་ལ་ས་བོན་འཇོག་སྟེ་འཕེན་བྱེད་གསུམ་མོ། །
ལས་དེ་ཇི་ལྟར་འོས་པའི་སྲེད་ལེན་གྱིས་བརླན་པས་འཆི་ཀར་སྲིད་པར་འགྱུར་ཏེ་འགྲུབ་བྱེད་གསུམ་མོ། ། ཤི་ནས་ཚེ་གཉིས་པར་ཉིང་མཚམས་སྦྱར་བ་ན་མིང་དང་གཟུགས་སོགས་གནས་སྐབས་ཅན་འཕངས་པའི་འབྲས་བུ་བཞི་དང་དེའི་གནས་སྐབས་གྲུབ་པའི་འབྲས་བུ་སྐྱེ་བ་དང་རྒ་ཤིའོ། ། དེ་ལ་ནི་རྣམ་པར་ཤེས་པའི་རྐྱེན་གྱིས་མིང་དང་གཟུགས་ཞེས་པ་ལ་འབྲས་བུའི་རྣམ་ཤེས་ཉིད་གཟུང་ངོ་། ། དེས་ན་རྒྱུ་འབྲས་ཚར་གཅིག་གི་རིམ་པ་ཡང་མ་རིག་པ་དང་འདུ་བྱེད་དང་། རྣམ་པར་ཤེས་པ་དང་། སྲེད་པ་དང་། ལེན་པ་དང་། སྲིད་པ་དང་། མིང་དང་གཟུགས་དང་། སྐྱེ་མཆེད་དྲུག་དང་།
རེག་པ་དང་། ཚོར་བ་དང་། སྐྱེ་བ་དང་། རྒ་ཤི་ཞེས་རིགས་ལ། གསུང་རབ་ཏུ་གསུངས་པའི་གོ་རིམ་འདི་ནི་སྲེད་པའི་རྒྱུ། མིང་གཟུགས་ནས་ཚོར་བའི་བར་ངེས་པར་དགོས་པས། རྟེན་འབྲེལ་ཚར་གཞན་དང་སྲས་པར་གསུངས་པར་མངོན་ནོ། ། གཞུང་རྣམས་སུ་དང་པོ་གཉིས་ཚེ་དང་པོར་དང་བརྒྱད་བར་དུ་དང་ཐ་མ་གཉིས་ཚེ་ཕྱི་མར་རྫོགས་པར་བཤད་པ་མང་སྟེ་དེ་གཉི་ག་ལའང་སྲེད་པའི་རྐྱེན་བྱེད་པའི་མིང་གཟུགས་ནས་ཚོར་བའི་བར་ཚེ་རབས་སྔོན་མ་བས་འཕངས་ཤིང་གྲུབ་པ་ཡིན་པར་མདོ་འགྲེལ་དང་དབུས་མཐའི་ཊཱི་ཀ་རུ་བཤད་དོ། ། བཤེས་པའི་འཕྲིན་ཡིག་གི་འགྲེལ་པའི་རྗེས་སུ་འབྲངས་ཏེ་མ་རིག་པ་དང་འདུ་བྱེད་ཀྱིས་ཚེ་བར་པའི་མིང་གཟུགས་སོགས་སྐྱེ་བའི་ངོ་བོ་ཅན་སྐྱེད་དུས་ནའང་སྲེད་ལེན་སྲིད་པ་རྣམས་ཡོད་ཅིང་། དེ་གསུམ་གྱིས་སྐྱེ་བ་ཕྱི་མ་བསྐྱེད་པ་ལའང་མ་རིག་པ་དང་འདུ་བྱེད་ཡོད་པས་ཚེ་གཉིས་དང་གསུམ་ལ་རྫོགས་པ་མི་འགལ་བར་ཐུབ་པའི་དགོངས་རྒྱན་དུ་གསུངས་སོ། །
ཚེ་གསུམ་པོའང་བར་མ་ཆད་དུ་འབྱུང་བའི་ངེས་པ་མེད་དེ། ལུས་གཅིག་འཕེན་པའི་ལས་ཀྱང་ཚེ་རབས་མང་པོས་གསོ་བར་སྲིད་པའི་ཕྱིར་དང་། ལས་འགའ་ཞིག་གི་རྣམ་སྨིན་གྱི་ལུས་བསྐལ་པ་བརྒྱའི་ཕ་རོལ་སོགས་སུ་ཡང་འབྱུང་སྲིད་པས་སོ། ། དྲུག་པ་ནི་མ་རིག་པ་ལ་རྒྱུ་མེད་ན་འཁོར་བ་ཐོག་མ་ཅན་དུ་འགྱུར་ལ། རྒ་ཤི་ལ་འབྲས་བུ་མེད་ན་ལམ་མ་བསྒོམས་ཀྱང་མཐའ་ཅན་དུ་འགྱུར་ཞིང་། ཡོད་ན་ཡན་ལག་བཅུ་གཉིས་སུ་ངེས་པ་ཉམས་སོ་ཞེ་ན། འཕགས་པ་ཀླུ་སྒྲུབ་ཞབས་ཀྱིས། གསུམ་པོ་རྣམས་ལས་གཉིས་འབྱུང་སྟེ། ། གཉིས་ལས་བདུན་འབྱུང་བདུན་ལས་ཀྱང་། ། གསུམ་འབྱུང་སྲིད་པའི་འཁོར་ལོ་དེ། །
ཉིད་ནི་ཡང་དང་ཡང་དུ་འཁོར། ། ཞེས་ཉོན་མོངས་གསུམ་གྱིས་ལས་གཉིས་བྱས་ནས་དེ་ལས་གཞི་བདུན་འབྱུང་ཞིང་། ཡང་དེ་ལས་ཉོན་མོངས་པས་ལས་གསོག་པས་བྱ་དང་སྒོ་ང་ལྟར་སྐྱོན་མེད་པར་གསུངས་སོ། ། ཡང་། ཉོན་མོངས་པ་ལས་ཉོན་མོངས་དང་། ། བྱ་བ་ཉིད་དོ་དེ་ལས་གཞི། ། དེ་ལས་གཞི་དང་ཉོན་མོངས་འབྱུང་། ། འདི་ནི་སྲིད་པའི་ཡན་ལག་ལུགས། ། ཞེས་པས་ལན་བཏབ་བོ། ། མདོ་འགྲེལ་དུ་གང་གི་དོན་དུ་ཡན་ལག་བཅུ་གཉིས་བསྟན་པ་དེ་ལ་མ་རིག་པའི་རྐྱེན་བསྟན་མི་དགོས་ཞེས་གསུངས་ཤིང་།
དེ་ལ་རྒ་ཤིའི་འབྲས་བུའང་མི་དགོས་ཏེ། བཅུ་གཉིས་པོ་ནི་མངལ་སྐྱེས་ཀྱི་སྲིད་པ་གཅིག་གི་མགོ་མཇུག་ཚང་བ་ལ་མེད་ན་མི་འབྱུང་བ་རྣམས་ཡན་ལག་ཏུ་སྟོན་པ་ལ། དེའི་རྒྱུ་དང་པོ་ཡིན་པས་མ་རིག་པ་ཡན་ལག་དང་པོ་དེའི་མཇུག་རྒ་ཤིའོ། ། དེས་ན་མདོ་སྡེར་མ་རིག་པ་ནི་ཚུལ་བཞིན་མ་ཡིན་པའི་ཡིད་ལ་བྱེད་པ་ལས་བྱུང་བའོ་ཞེས་དང་། ཡང་མ་རིག་པའི་རྒྱུ་གསུས་པོ་ཆེའི་མདོར། སྒྲིབ་པ་ལྔ་དང་མ་རིག་པ་ཉིད་ཡིན་པར་གསུངས་པ་དང་། མདོ་གཞན་དུ་ལོག་ལྟ་དང་འདོད་ཆགས་སོགས་རེག་པ་ཡིན་པར་གསུངས་མོད་བཅུ་གཉིས་ལ་བརྗོད་མི་དགོས་སོ། ། བདུན་པ་ལ་གཉིས་ལས། དངོས་ནི་མ་རིག་པ་ལས་གཞན་བཅུ་གཅིག་ནི་གང་དུ་སྐྱེ་འགྱུར་གྱི་སར་གཏོགས་ཏེ། ས་གཞན་གྱི་ལས་དང་ཉོན་མོངས་ཀྱིས་ས་གཞན་གྱི་ཕུང་པོ་འགྲུབ་མི་སྲིད་པ་དང་ས་པ་གཞན་གྱི་རྣམ་སྨིན་ས་པ་གཞན་གྱིས་མྱོང་བ་འགལ་བས་སོ། །
དོན་གསང་དུ་སྐྱེ་བའི་ས་པ་གང་ཡིན་པ་དེ་མངོན་པར་འགྲུབ་པར་བྱེད་པའི་ཉོན་མོངས་པ་ཡང་ངེས་པར་དེའི་ས་པ་ཁོ་ནའོ་ཞེས་བཤད་དོ། ། མ་རིག་པ་ནི་མ་ངེས་ཏེ། འདོད་པ་ནས་འདོད་པར་སྐྱེས་ན་འདོད་པར་གཏོགས་པས་ཀུན་ནས་མཚུངས་ཤིང་། འདོད་པ་ནས་བསམ་གཏན་དང་པོར་སྐྱེས་ན་འཆི་སར་གཏོགས་ཏེ། འཕེན་པར་བྱེད་པའི་ཉོན་མོངས་པ་ནི་མ་ངེས་ཏེ་ཞེས་སོགས་བཤད་དོ། ། འོག་ནས་གོང་མར་སྐྱེ་བ་ལ་ནི་འདོད་པ་ནས་སྲིད་རྩེར་སྐྱེ་བ་ན་མ་རིག་པ་ཅི་ཡང་མེད་པར་གཏོགས་པ་ལྟ་བུ་སྐྱེ་སའི་འོག་སར་ངེས་སོ་ཞེས་ཐོ་གསུང་ངོ་། སློབ་དཔོན་བྲང་ཏི་ན་རེ། ས་གོང་མའི་སེམས་ཐོབ་པ་ན་ས་འོག་མའི་མ་རིག་པ་འཇིག་རྟེན་པའི་ལམ་གྱིས་སྤང་བྱ་སྤངས་ཀྱང་འདིའི་མ་རིག་པ་མཐོང་སྤང་ཡིན་པས་འདོད་པ་ཡན་ཆད་ཀྱི་འོག་ས་གང་རུང་དུ་གཏོགས་སོ་ཞེས་གསུང་ངོ་། ། དེ་ལྟ་ཡིན་ཡང་དེའི་མ་རིག་པ་མཐོང་སྤང་འདོད་ཁམས་པ་དེས་གཉིས་པ་སོགས་སུ་སྐྱེ་བའི་ལས་ཀུན་ནས་མི་སློང་སྟེ། སློང་ན་འདོད་ཆགས་དང་བྲལ་བའི་རིམ་པ་ངེས་པ་མི་འཐད་པར་འགྱུར་རོ་ཞེས་ཐོ་གསུང་ངོ་། །
དེ་ལ་མ་རིག་པ་རང་སར་གཏོགས་པ་མེད་དེ། འདོད་ཆགས་དང་མ་བྲལ་བ་རྣམས་ལས་གོང་མའི་ཉོན་མོངས་པ་ཀུན་ཏུ་མི་སྤྱོད་པའི་ཕྱིར་དང་ཞེས་བཤད་པའི་རིགས་པས་སོ། ། གོང་ནས་འོག་ཏུ་སྐྱེ་བ་ལ་སྲིད་རྩེ་ནས་བཞི་པར་སྐྱེ་བ་ན་མ་རིག་པ་གསུམ་པར་གཏོགས་པ་ལྟ་བུ་སྐྱེ་སའི་འོག་སར་ངེས་སོ་ཞེས་དང་། འོག་མ་གང་རུང་ངོ་ཞེས་པ་གཉིས་གསུང་ངོ་། ། ས་གོང་མ་བརྒྱད་ནས་འདོད་པར་སྐྱེ་བ་ལ་ཀུན་ནས་མཚུངས་སོ། ། གོང་མ་བརྒྱད་ལ་རང་ས་ནས་རང་སར་སྐྱེའང་མ་རིག་པ་རང་ས་པ་མེད་དེ། དེ་རྣམས་སུ་སྐྱེ་བའི་ལས་ནི་ཞི་རགས་སུ་སྒོམ་པ་ཡིན་པ་ལ། རང་ཉིད་རང་ས་དང་ཞི་རགས་སུ་མི་སྒོམ་པའི་ཕྱིར་ཏེ། བར་ཆད་མེད་པའི་ལམ་ཁོ་ནས་གོང་དུ་སྐྱེ་བའི་ཡང་ཕྱིར་རོ་ཞེས་བཤད་དོ། ། འོན་ཀྱང་ཞིབ་ཏུ་ན་ཚངས་རིས་པ་གནས་གཞན་གོང་མ་འདོད་པས་བསམ་གཏན་དང་པོ་འབྲིང་དང་ཆེན་པོ་སྒོམ་པས་མདུན་ན་འདོན་དང་ཚངས་ཆེན་དུ་སྐྱེ་ན་མ་རིག་པ་རང་སར་འགྱུར་ཏེ་དེ་བཞིན་དུ་གོང་མ་གསུམ་ལའང་སྦྱར་རོ། །
དེ་ལྟ་བུ་མི་སྲིད་ན་ནི་ས་འོག་མ་པས་ཀྱང་གོང་མར་སྐྱེ་བར་འདོད་པ་ཡེ་མི་སྲིད་ཅེས་མཚུངས་སོ། ། ས་འོག་མའི་མ་རིག་པ་ཁོ་ནས་དེ་ལྟར་སྒོམ་པའང་མ་ཡིན་ཏེ་ཚངས་རིས་སུ་སྐྱེ་པ་ན་སྤངས་ཟིན་པས་སོ། ། གཉིས་པ་རྩོད་སྤང་ནི་འདུ་བྱེད་སོགས་བཅུ་གཅིག་སྐྱེ་སར་གཏོགས་ན་གོང་ས་ནས་འོག་སར་སྐྱེ་བ་ན་འོག་མའི་སྲེད་ལེན་འབྱུང་བས་རྟེན་གོང་མ་པ་ལ་འོག་མའི་ཉོན་མོངས་པ་འབྱུང་བར་འགྱུར་རོ་ཞེ་ན། གོང་མ་ལས་ཉམས་ཁའམ་ཉམས་མ་ཐག་པ་ལ་དེ་ལྟར་འདོད་པར་དོན་གསང་དུ་བཤད་ཅིང་། འཆི་འཕོ་དག་ལས་ཉོན་མོངས་ཀུན། ། ཞེས་དང་མཐུན་ཏེ། བསམ་གཏན་བཞི་པ་ཐོབ་པའི་བར་དོར་སྐུར་འདེབས་ཀྱི་ལོག་ལྟ་སྐྱེས་པའམ་ལྷ་ཚེ་རིང་པོ་འཆི་ཀ་ལྟར་རོ། ། བརྒྱད་པ་ནི་སར། མྱུར་དུ་འཇིག་པ་དང་ལྡན་པར་སྐྱེ་བས་ན་རྟེན་ཅིང་འབྲེལ་འབྱུང་ངོ་ཞེས་སོགས་གསུངས་ཤིང་། ཚིག་གསལ་དང་མཛོད་འགྲེལ་མཐུན་པར་པྲ་ཏི་ཏྱ་ཕྲན་ནས་དང་ས་མུ་ཏ་པཱ་ད་འབྱུང་བ་ཡིན་པས་རྒྱུ་དང་རྐྱེན་ལ་ལྟོས་ནས་འབྱུང་བས་ན་དེ་སྐད་དོ། །
ཡན་ལག་མདོར་བསྡུས་པ་ནི་གྲངས་ངེས་ཏེ་འཕེན་པ་སྐྱེ་ངེས་སུ་འཇོག་བྱེད་དང་། འཕངས་པ་སྐྱེ་ངེས་སུ་བཞག་པ་དང་། མངོན་པར་འགྲུབ་བྱེད་སྔར་འཕངས་པ་སྐྱེ་བ་ལ་མངོན་དུ་ཕྱོགས་པར་བྱེད་པ་དང་། མངོན་པར་གྲུབ་པ་དེ་ཉིད་སྐྱེས་ཟིན་པའོ། ། དེ་ལ་དང་པོ་གསུམ་སྟེ། ཅིས་འཕེན་ན། མ་རིག་པས་བསླང་བའི་འདུ་བྱེད་ཀྱིས་དང་། ཇི་ལྟར་འཕེན་ན། རྣམ་ཤེས་ལ་བག་ཆགས་བསྒོས་པར་རོ། ། གཉིས་པ་ནི་མིང་དང་གཟུགས་ནས་ཚོར་བའི་བར་ཏེ་སེམས་ཀྱི་བག་ཆགས་ལས་སྔ་མ་ལ་བརྟེན་ནས་ཕྱི་མ་རིམ་གྱིས་སྐྱེ་བར་ས་བོན་བཞག་པའི་ཕྱིར་རོ། །
གསུམ་པ་ནི་གསུམ་སྟེ། ཅི་ཡིས་འགྲུབ་ན། སྲེད་པ་ལས་བྱུང་བའི་ལེན་པས་སོ། ། ཇི་ལྟར་འགྲུབ་ན། སྲིད་པར་གྱུར་ནས་སོ། བཞི་པ་ནི་གཉིས་ཏེ། མིང་གཟུགས་སོགས་འཕངས་པ་གྲུབ་པ་སྐྱེ་བ་དང་དེ་ཡོད་པའི་ཉེས་དམིགས་རྒ་ཤིའོ། ། དེ་སྐད་དུ། གང་གིས་འཕེན་དང་ཇི་ལྟར་གང་། ། དེ་འགྲུབ་བྱེད་པའང་དེ་ལ་ཡང་། །
ཉེས་དམིགས་གང་ཡིན་དེ་དག་རྣམས། ། ཡན་ལག་བཅུ་གཉིས་རྣམས་ཀྱིས་བསྟན། ཅེས་སོགས་མདོ་འགྲེལ་དུའོ། ། དེ་ལ་འདུས་བྱས་ཀྱི་མཚན་ཉིད་བཞི་ལས་གནས་པ་མ་གསུངས་པ་ནི་གདུལ་བྱ་རྣམས་འཁོར་བ་ལས་སྐྱོ་བའི་ཆེད་དུའོ། ། སྐྱེ་བ་ལྟར་རྒ་བ་དང་འཆི་བའང་ཡན་ལག་སོ་སོར་མ་བཞག་པ་ཅི་ཞེ་ན། བྱང་སྒྲ་མི་སྙན་པ་སོགས་མ་རྒས་པ་ཡང་འཆི་བ་སྲིད་པས་སོ། འོ་ན་བརྫུས་སྐྱེས་ལ་མིང་གཟུགས་མེད་པའི་སྐྱེ་མཆེད་དྲུག་སྲིད་པས་དེ་དག་སོ་སོར་མི་འཇོག་པར་འགྱུར་རོ་ཞེ་ན། མངལ་སྐྱེས་ལ་དེ་ལྟར་མ་ཡིན་ནོ། ། བཞི་པ་ཡན་ལག་རྐྱེན་ཉིད་དུ་བཞག་པ་ནི། སར་མ་རིག་པས་འདུ་བྱེད་གཟུགས་ཅན་རྣམས་ལ་བདག་རྐྱེན་དང་།
རིག་པ་རྣམས་ལ་དེ་མ་ཐག་པ་དང་དམིགས་པ་དང་བདག་རྐྱེན་བྱེད་དེ། ཡན་ལག་ལྷག་མའང་གཟུགས་ཅན་རྣམས་ཀྱིས་གཟུགས་ཅན་རྣམས་ལ་བདག་རྐྱེན་དང་། ཤེས་རིག་རྣམས་ལ་དམིགས་རྐྱེན་དང་བདག་རྐྱེན་བྱེད་ཅིང་། ཤེས་རིག་རྣམས་ཀྱིས་གཟུགས་ཅན་རྣམས་ལ་བདག་རྐྱེན་གཅིག་པུ་དང་ཤེས་རིག་རྣམས་ལ་དེ་མ་ཐག་པ་དང་དམིགས་པ་དང་བདག་རྐྱེན་བྱེད་པར་གསུངས་སོ། ། ཐེག་བསྡུས་སུ་རྟེན་ཅིང་འབྲེལ་འབྱུང་གཉིས་པ་ལ་ཅིའི་རྐྱེན་ཞེས་བྱ་ཞེ་ན། བདག་པོའི་རྐྱེན་ཏོ་ཞེས་དང་། དོན་གསང་དུ་མ་རིག་སོགས་ནི་ཡན་ལག་ཕྱི་མ་རྣམས་ཀྱི་བདག་རྐྱེན་ཁོ་ནར་ཁྱབ་པའི་ཕྱིར་བཞག་པར་བཤད་དོ། ། འདིར་དངོས་བཏགས་མ་ཕྱེ་བར་བཞི་བྱེད་པར་གསུངས་ཏེ། མ་རིག་པ་སྔར་བྱུང་བས་བག་ཆགས་ཀྱིས་འདུ་བྱེད་ཀྱི་རྒྱུའི་རྐྱེན་བྱེད་དེ། ཡང་སྲིད་མངོན་པར་འདུ་བྱེད་པས་འདུ་བྱེད་ཡིན་པ་ལ་མ་རིག་པའི་བག་ཆགས་ཅན་གྱི་རྒྱུད་ལ་ཡོད་པའི་ལས་ཀྱིས་ཡང་སྲིད་འདུ་བྱེད་ནུས་ཀྱི་ཡེ་ཤེས་ཅན་གྱི་རྒྱུད་ལ་ཡོད་པས་མ་ཡིན་པས་སོ། །
དེའི་དུས་ཀྱི་མ་རིག་པའི་ཤུགས་དུས་གཞན་དུ་རྒྱུན་གྱིས་འཇུག་པས་དེ་མ་ཐག་རྐྱེན་བྱེད་དེ། མ་རིག་པས་འཕེན་པའི་བྱེ་བྲག་གིས་འདུ་བྱེད་ཕྱི་མ་ཕྱི་མའི་རྒྱུན་རྗེས་སུ་འཇུག་པས་སོ། ། ཡིད་ལ་བྱེད་པས་དམིགས་རྐྱེན་བྱེད་དེ། རྨོངས་པའི་གནས་སྐབས་སུ་མཆོག་ལ་སོགས་པའི་རྣམ་པ་རྣམས་ཀྱིས་ཚུལ་བཞིན་མ་ཡིན་པ་ཡིད་ལ་བྱེད་པའི་དམིགས་པར་འགྱུར་བས་སོ། ། ལྷན་ཅིག་འབྱུང་བས་ནི་བདག་རྐྱེན་བྱེད་དེ། དེའི་དུས་ཀྱི་མ་རིག་པའི་དབང་གིས་མ་རིག་པ་དང་མཚུངས་ལྡན་གྱི་སེམས་པ་ཕྱིན་ཅི་ལོག་ཏུ་དམིགས་པར་འདུ་བྱེད་པའི་ཕྱིར་རོ། ། དེ་ཡང་ཇི་རིགས་སུ་སྦྱར་ཏེ་འདུ་བྱེད་ཀྱིས་རྣམ་ཤེས་ལ་སྔར་བྱུང་བའི་འདུ་བྱེད་ཀྱིས་བསྐྱེད་པའི་བག་ཆགས་ཀྱི་སྟོབས་ཀྱིས་སེམས་ཕྱི་མ་མིང་གཟུགས་སྐྱེད་ནུས་སུ་བྱེད་པས་རྒྱུའི་རྐྱེན་དང་། དེའི་དུས་ཀྱི་འདུ་བྱེད་ཀྱི་ཤུགས་ཀྱིས་དེ་ལྟར་རྒྱུན་འཇུག་པ་དེ་མ་ཐག་པའི་རྐྱེན་དང་། ལྷན་ཅིག་འབྱུང་བའི་འདུ་བྱེད་ཀྱིས་དེའི་དབང་གིས་གནས་སྦྱིན་པས་བདག་རྐྱེན་བྱེད་ཅིང་ཀུན་གཞིའི་རྣམ་ཤེས་ཀྱིས་འདུ་བྱེད་ཀྱི་གནས་སྐབས་ལ་མི་དམིགས་པས་དམིགས་རྐྱེན་མི་བྱེད་དོ། ། རྣམ་ཤེས་ཀྱིས་མིང་ལ་རྣམ་ཤེས་ཀྱི་གནས་སྐབས་ཀྱི་བག་ཆགས་ལས་དེ་སྐྱེ་བས་རྒྱུ་རྐྱེན་དང་།
རྣམ་ཤེས་ཀྱི་ཤུགས་ལས་དེའི་རྒྱུན་འཇུག་པས་དེ་མ་ཐག་རྐྱེན་དང་། རྣམ་ཤེས་ཀྱི་སྟོབས་ཀྱིས་སྐྱེ་བ་འཛིན་པའི་ནུས་པ་ཐོབ་པས་བདག་རྐྱེན་བྱེད་ཅིང་སྐྱེ་བའི་ཆར་གཏོགས་ཀྱི་མིང་གིས་སེམས་ལ་མི་དམིགས་པས་དམིགས་རྐྱེན་མི་བྱེད་དོ། ། གཟུགས་ལ་དེའི་ས་བོན་ཉིད་ཀྱི་ཕྱིར་རྒྱུའི་རྐྱེན་དང་། སེམས་ཀྱི་སྟོབས་ཀྱིས་སྐྱེ་བ་ལེན་ནུས་པས་བདག་རྐྱེན་བྱེད་ཅིང་ཤེས་རིག་མ་ཡིན་པས་གཞན་གཉིས་མི་བྱེད་དོ། ། ཕྱོགས་འདིས་ལྷག་མ་ལའང་ཇི་རིགས་པར་སྦྱར་རོ་ཞེའོ། ། ལྔ་པ་ཡན་ལག་གི་ལས་ལ་མ་རིག་པས་འགྲོ་བ་དང་སྐྱེ་གནས་དེ་དང་དེར་འབྱུང་བས་ན་སྲིད་པ་སྟེ་ཉེར་ལེན་གྱི་ཕུང་པོ་ལ་རྨོངས་པར་བྱེད་པ་ཡང་དག་པའི་དོན་སྒྲིབ་ཅིང་སྔོན་དང་ཕྱི་མཐའ་བར་རྣམས་མི་ཤེས་པའོ། ། འདུ་བྱེད་ཀྱི་རྐྱེན་ཡང་། སྟེ་དེའི་དབང་གིས་ཡང་སྲིད་སྐྱེད་པའི་ལས་གསོག་པས་སོ། ། འདུ་བྱེད་ལ་རྐྱེན་གཞན་ཡང་མང་དུ་ཡོད་ཀྱང་མ་རིག་པ་རྐྱེན་དུ་སྟོན་པ་ནི་མ་རིག་པས་བསོད་ནམས་ལ་སོགས་པའི་ལས་ཡང་སྲིད་ཀྱི་རྒྱུར་འདུ་བྱེད་དུ་བྱས་པས་དང་བསོད་ནམས་དང་མི་གཡོ་བའང་སློང་བས་སྤྱིའི་རྐྱེན་ཡིན་པས་ཏེ། མདོ་འགྲེལ་དུ།
འདུ་བྱེད་རྣམས་ཀྱི་རྐྱེན་ཉིད་དུ། ། མ་རིག་བསྟན་པ་རྣམ་གཉིས་ཏེ། ། ཉོན་མོངས་གཞན་ལྡན་སྤྱི་ཡི་རྐྱེན། ། དེ་མེད་པ་ནི་གཙོ་བོའི་རྐྱེན། ། ཞེས་སོ། ། སེམས་ཅན་འབྱེད་པ་ནི། ལས་ལས་འཇིག་རྟེན་སྣ་ཚོགས་སྐྱེས། ཞེས་པ་ལྟར་ཏེ་བག་ཆགས་ཀྱི་རྐྱེན་ནི་དེ་ལས་སྐྱེ་བ་ཕྱི་མའི་ས་བོན་འཇོག་པས་སོ། ལས་ཀྱི་འཆིང་བ་འཛིན་པ་ནི་འདུ་བྱེད་ཀྱི་ས་བོན་གྱི་རྟེན་བྱེད་པས་སོ། མིང་གཟུགས་ཀྱི་རྐྱེན་ནི་དགའ་བོ་གཞོན་ནུའམ་གཞོན་ནུ་མའི་རྣམ་པར་ཤེས་པ་མའི་མངལ་དུ་ཞུགས་ན་མིང་དང་གཟུགས་འཕེལ་བར་འགྱུར་རོ་ཞེས་པ་ལྟར་རོ། །
ལུས་ལེན་དུ་འཇུག་པ་ནི་དེ་གྲུབ་ན་རིས་མཐུན་གཞན་སྟེན་པས་སོ། ། ལུས་རྫོགས་པར་ལེན་དུ་འཇུག་པ་ནི་གྲུབ་ན་དབང་པོ་ཚང་བས་སོ། ། ཡུལ་གྱི་ལོངས་སྤྱོད་ལ་སེམས་ཅན་འཛུད་པ་ནི་རེག་པས་ཡུལ་བཅད་པའི་དབང་གིས་བདེ་བ་མྱོང་འགྱུར་སོགས་ཀྱི་ཡུལ་ལ་ལོངས་སྤྱོད་པས་སོ། ། མིང་གཟུགས་སོགས་ཕྱི་མའི་རྐྱེན་དུ་འགྱུར་བ་ནི་སྔ་མ་ལས་ཕྱི་མ་གྲུབ་པས་སོ། ། སྐྱེ་བའི་ལོངས་ཞེས་པ་ཚོར་བ་ལ་བརྟེན་ནས་འདོད་པ་ལ་སོགས་པའི་ལས་ཀྱི་རྣམ་སྨིན་ཉེ་བར་སྤྱོད་པའི་ཕྱིར་རོ། ། སྲེད་པའི་རྐྱེན་ནི་བདེ་བ་དང་ཕྲད་པར་འདོད་པ་སོགས་འབྱུང་བས་སོ། ། སྐྱེ་བ་འདྲེན་པ་ནི་སྲེད་པའི་དབང་གིས་སྐྱེ་བ་གཞན་རྒྱུན་མི་འཆད་པས་སོ། ། ལེན་པའི་རྐྱེན་ནི་རོ་མྱང་བ་དོན་དུ་གཉེར་བའི་སྒོ་ནས་འདོད་པ་སོགས་རྟེན་དུ་གྱུར་པ་རྣམས་ལ་འདུན་པ་དང་འདོད་ཆགས་འབྱུང་བས་སོ། ། ཡང་སྲིད་ལེན་པའི་ཆེད་དུ་རྣམ་ཤེས་ཉེར་ལེན་དང་བཅས་པར་བྱེད་པ་ནི་ལེན་པས་ལས་ཀྱི་བག་ཆགས་བརྟས་པར་བྱས་པས་འགྲོ་བ་བྱེ་བྲག་ཅན་དུ་ངེས་པར་བྱེད་པས་སོ། ། སྲིད་པའི་རྐྱེན་ནི་ལེན་པའི་དབང་གིས་འདུ་བྱེད་ཀྱི་ས་བོན་སྟོབས་ཅན་དུ་འཇུག་པས་སོ། །
ཡང་སྲིད་པར་ཞེས་པ་དེ་མ་ཐག་ཏུ་འགྲོ་བ་གཞན་འདྲེན་པས་སོ། ། སྐྱེ་བའི་རྐྱེན་ནི་སྲིད་པ་ལས་རིས་མཐུན་གཞན་སྐྱེ་བས་སོ། ། མིང་དང་གཟུགས་སོགས་ཀྱི་རིམ་གྱིས་འགྲུབ་པ་ནི་དེ་རྣམས་ཀྱི་གནས་སྐབས་ལ་དེའི་ཚེ་སྐྱེ་བར་འཇོག་པས་སོ། ། རྒ་བས་ནི་ན་ཚོད་འགྱུར་བར་བྱེད་ཅིང་། འཆི་བས་ནི་སྲོག་དང་ན་ཚོད་འགྱུར་རོ། དྲུག་པ་ཡན་ལག་ཀུན་ནས་ཉོན་མོངས་སུ་བསྡུ་བ་ལ། མ་རིག་སོགས་ནི་ཉོན་མོངས་པའི་སྟེ་ཉོན་མོངས་ཀྱི་བདག་ཉིད་ཡིན་པས་དང་། རང་དང་གཞན་ལ་གནོད་པ་བྱེད་པས་ཀུན་ནས་ཉོན་མོངས་སོ། ། རྨོངས་ཆགས་ཉིད་སྨོས་པ་ནི་ཁམས་གསུམ་པ་ཡིན་པས་གཙོ་བོ་ཉིད་ལས་ཏེ་གཙོ་བོ་སྨོས་པས་ཅིག་ཤོས་འགྲུབ་པས་སོ་ཞེའོ། ། འོན་ཀྱང་རྨོངས་སྲེད་གཉིས་རྒྱུར་མེད་ན་སྐྱེ་བ་ལེན་མི་སྲིད་ཅིང་ཞེ་སྡང་རྒྱུར་མེད་ཀྱང་བསོད་ནམས་དང་མི་གཡོ་བའི་ལས་ཀྱིས་སྐྱེ་བ་ལེན་སྲིད་པས་ན་དེ་དག་གཟུང་གི་དེ་མ་བཟུང་བའོ། །
འདུ་བྱེད་སོགས་ནི་ལས་ཀྱི་སྟེ་འཕྲལ་དུ་ལུས་སེམས་སྡུག་བསྔལ་བའི་རྒྱུ་བྱེད་པས་དང་ཕྱིས་རྣམ་སྨིན་འབྱིན་པས་ཀུན་ནས་ཉོན་མོངས་པའོ། ། འོ་ན་འདུ་བྱེད་ལས་ཀྱི་ངོ་བོ་དང་སྲིད་པ་ལས་ཀྱི་ས་བོན་ཁྱད་པར་བ་ཡིན་པས་ལས་སུ་འཐད་མོད། རྣམ་ཤེས་ཅི་ལྟར་ཞེ་ན། རྣམ་ཤེས་ཙམ་རྟེན་འབྲེལ་གྱི་ཡན་ལག་ཏུ་མི་འཇོག་གི ལས་ཀྱི་བག་ཆགས་ཅན་འཇོག་པས་དེ་འདུ་བྱེད་ཀྱིས་ཕྱེ་བས་སོ། ། དེ་གཉིས་ནི་ཚེའི་རྒྱུ་ཐུན་མོང་མ་ཡིན་པ་སྟེ་མྱུ་གུའི་ས་སོགས་དང་ས་བོན་ལྟ་བུའོ། ། ལྷག་མ་ཚེའི་སྟེ་གནོད་པ་ཀུན་གྱི་རྒྱུར་གྱུར་པས་ཀུན་ནས་ཉོན་མོངས་པའོ། ། དབུས་མཐའ་དང་བསྡུ་བར། རྣམ་ཤེས་ཚེར་བསྡུས་ཤིང་། ཀླུ་སྒྲུབ་ཞབས་ཀྱིས།
དང་པོ་བརྒྱད་པ་དགུ་ཉོན་མོངས། ། གཉིས་པ་བཅུ་པ་ལས་ཡིན་ཏེ། ། ལྷག་མ་བདུན་ཡང་སྡུག་བསྔལ་ལོ། ཞེས་རྟེན་ཅིང་འབྲེལ་པར་འབྱུང་བའི་སྙིང་པོར་རོ། ། བདུན་པ་དོན་ནི་དབང་ཕྱུག་སོགས་བྱེད་པ་པོ་མེད་པ་ནི་རྟེན་ཅིང་འབྲེལ་འབྱུང་གི་སྒྲའི་བརྗོད་བྱའི་དོན་ཏེ་དེ་བཞིན་དུ་འདི་ཡོད་ན་འདི་འབྱུང་ཞེས་པས་མ་རིག་པ་སོགས་ཀྱི་རྒྱུ་དང་བཅས་པ་དང་འདི་སྐྱེས་པའི་ཕྱིར་འདི་སྐྱེ་ཞེས་པས་རང་ཉིད་བདག་མ་ཡིན་པའི་ཕྱིར་སེམས་ཅན་མེད་པ་དང་རྒྱུ་རྐྱེན་གཞན་གྱི་དབང་ལ་རག་ལས་པ་དང་། རྐྱེན་རྣམས་བྱ་བ་མེད་པས་བློ་སྔོན་དུ་གཏོང་བའི་གཡོ་བ་མེད་པ་དང་། ཐེར་ཟུག་མ་ཡིན་པས་མི་རྟག་པ་དང་། སྐྱེ་དུས་ལས་མི་གནས་པས་སྐད་ཅིག་པ་དང་། རྒྱུ་འགག་པ་དང་དུས་མཉམ་དུ་འབྱུང་བས་རྒྱུན་མི་འཆད་པ་དང་། ཀུན་ལས་ཀུན་མི་འབྱུང་གི་ནུས་པ་ཅན་ལས་འབྱུང་བས་མཐུན་པ་དང་།
ཡུལ་དབང་ཡིད་བྱེད་ས་བོན་རྣམས་ལས་ཤེས་པ་དང་གཅིག་དང་ཀུན་གཞིའི་རྣམ་ཤེས་གཅིག་ལས་འབྲས་དུ་མ་སྐྱེ་བས་སྣ་ཚོགས་པ་དང་། ནང་རྟེན་འབྲེལ་ལས་སེམས་ཅན་གྱི་རྒྱུད་གང་ལ་ལས་ཡོད་པ་དེ་ཁོ་ན་ལ་དེའི་འབྲས་བུ་འབྱུང་གི་གཞན་གྱིས་མི་མྱོང་བས་སོ་སོར་ངེས་པའོ། ། བརྒྱད་པ་ཟབ་པ་ལ་དངོས་ནི། མི་མཐུན་པའི་རྒྱུ་ཅན་དང་། རྒྱུ་མེད་པའི་གཉེན་པོར་རྒྱུས་ཟབ་སྟེ་དོན་དང་པོ་གཉིས་ཀྱིས་སོ། ། བདག་མ་ཡིན་པས་མཚན་ཉིད་ཀྱིས་ཏེ་སེམས་ཅན་མེད་པས་སོ། ། རྐྱེན་རྣམས་ལས་འབྲས་བུ་འབྱུང་ཡང་གཡོ་བ་མེད་པ་དེས་མ་བྱས་པས་སྐྱེ་བས་ཏེ་གཞན་དབང་དང་གཡོ་བ་མེད་པས་སོ། ། གནས་པ་མེད་ཀྱང་གནས་པར་སྟོན་པས་གནས་པས་ཏེ་མི་རྟག་པ་དང་སྐད་ཅིག་པས་སོ། ། རྒྱུ་ལས་འབྲས་བུ་འཇུག་པ་ཤེས་དཀའ་བས་འཇུག་པས་ཟབ་སྟེ་དོན་ཕྱི་མ་བཞིས་སོ། ། དེ་རྣམས་ཀྱི་ཟབ་པ་བློས་རྟོགས་དཀའ་བར་བལྟའོ། །
དེའི་སྒྲུབ་བྱེད་ནི་གང་ལས་དེ་རྟོགས་པར་དཀའ་བ་དེ་སྟོན་པས་ཡང་ཞེས་ཏེ་རང་རང་གི་དོན་བདུན་ཆོས་ཅན་དུ་བཞག་ནས་གནས་པ་དང་སྐྱེ་བ་དང་མཚན་ཉིད་རྒྱུས་ཟབ་པ་བསྒྲུབ་བྱའི་ཆོས་སུ་བྱས་ཏེ་འདི་བཞི་རྟགས་སུ་མཛད་དོ། ། བྱེད་པ་པོ་བདག་སོགས་མེད་ཀྱང་ལས་དང་བྱ་བ་དང་དེའི་འབྲས་བུ་སྤྱོད་པ་ཡོད་པས་ལས་འབྲས་ཆུད་མི་ཟ་སྟེ། སྤྱོད་འཇུག་ཏུ། ། གལ་ཏེ་བདག་ནི་ཡོད་མིན་ན། ། ལས་འབྲས་འབྲེལ་པ་རིགས་མིན་ཏེ། ། ལས་བྱས་ནས་ནི་ཞིག་པས་ན། ། སུ་ཡི་ལས་སུ་འགྱུར་ཞེ་ན། ། རྒྱུན་གཅིག་ལ་ནི་བརྟེན་ནས་སུ། ། བྱེད་པོ་སྤྱོད་པོ་ཞེས་པར་བསྟན། ། ཅེས་པ་ལྟར་རོ། །
ཡང་ཟབ་པ་གཞན་འཆད་ཏེ་རང་ལས་མ་ཡིན་ཏེ། གང་གིས་བྱེད་པ་དེ་མ་སྐྱེས་པས་མེད་པའི་ཕྱིར་རོ། ། གཞན་ལས་མ་ཡིན་ཏེ། རྐྱེན་རྣམས་ལ་བྱ་བ་མེད་པས་ན་བྱེད་པ་པོ་མེད་པའི་ཕྱིར་རོ། ། གཉི་ག་ལས་མ་ཡིན་ཏེ། དེ་གཉི་གའི་ཕྱིར་རོ། ། རང་གི་བྱེད་པ་མེད་པ་དང་གཞན་གྱི་བྱེད་པ་མེད་པ་དང་རྒྱུ་མེད་ལས་ཀྱང་མ་ཡིན་ཏེ། རྐྱེན་རྣམས་འབྲས་བུ་སྐྱེད་ནུས་པས་དང་། རྣམ་འགྲེལ་ངེས་སུ། རྒྱུ་མེད་གཞན་ལ་མི་ལྟོས་ཕྱིར། །
རྟག་ཏུ་ཡོད་པའམ་མེད་པར་འགྱུར། ། ཞེས་བཤད་པས་སོ། ། ཡང་ན་རང་ལས་མ་ཡིན་པ་སོགས་བཞི་ནི་རིམ་པས་རྐྱེན་ལ་ལྟོས་པས་དང་རྐྱེན་ཡོད་ཀྱང་ས་བོན་མེད་ན་མི་སྐྱེ་བས་དང་དེ་གཉིས་ཀ་ལ་གཡོ་བ་མེད་པས་དང་ས་བོན་དང་རྐྱེན་རྣམས་ལ་ནུས་པ་ཡོད་པས་ཏེ། འགྲེལ་པར། རང་གིས་ས་བོན་ལས་ཏེ་གཞན་ལས་མིན། དེ་ལ་ལྟོས་ཕྱིར་རང་གིས་བྱས་མ་ཡིན། ། གཡོ་བ་མེད་ཕྱིར་གཉིས་ཀྱིས་མ་བྱས་ལ། ། དེ་ནི་ནུས་པས་རྒྱུ་མེད་བྱུང་བ་ཡིན། ། ཞེས་སོ། ། དེ་ལྟ་བུ་དེའི་ཕྱིར་ཟབ་པོ། །
དགུ་པ་རབ་ཏུ་དབྱེ་བ་ལ་དང་པོ་གཉིས་ནི། མིག་དང་གཟུགས་རྣམས་ལ་བརྟེན་ནས་མིག་ཤེས་འབྱུང་ཞེས་སོགས་དང་། སེམས་གྱི་འཇིག་རྟེན་གྱི་དབང་དུ་བྱས་པས་མ་རིག་པ་ལ་བརྟེན་ཏེ་འདུ་བྱེད་རྣམས་ཞེས་སོགས་སོ། ། ཕྱིའི་ཞེས་པར་ལོ་ཏོག་ཉིད་ཀྱིས་གྲུབ་ཀྱང་དེ་སྨོས་པ་ནི་ཤིང་སོགས་སེམས་པ་ཅན་དུ་ཟད་བྱེད་པ་འདོད་པ་ལ་ལྟོས་པ་སྟེ། ས་བོན་དང་མྱུ་གུ་དང་སྡོང་བུ་དང་སྦུ་གུ་དང་འདབ་མ་དང་མེ་ཏོག་དང་འབྲས་བུ་སྔ་མ་ལ་བརྟེན་ཏེ་ཕྱི་མ་འབྱུང་བའོ། ། འཇིག་པ་དང་ཞེས་པ་གསུམ་ནི་སེམས་ཅན་ཀུན་གྱི་ཐུན་མོང་བའི་ལས་ལ་བརྟེན་ཏེ་ས་གཞི་སོགས་འབྱུང་བ་དང་། ཟས་བཞི་ལ་བརྟེན་ཏེ་སེམས་ཅན་རྣམས་ཁམས་གསུམ་དུ་གནས་པ་དང་། དགེ་སྡིག་ལ་བརྟེན་ཏེ་བདེ་འགྲོ་དང་ངན་འགྲོར་འགྲོ་བའོ། ། རྣམ་པར་དག་པ་དངོས་ནི་སོ་སོར་བརྟགས་འགོག་ཡིན་པས་རྟེན་འབྱུང་མ་ཡིན་ཡང་དེའི་རྒྱུ་ལམ་མོ། ཅི་སྟེ་ལམ་ལྔ་སྔ་མ་ལ་བརྟེན་ཏེ་ཕྱི་མ་འབྱུང་བ་དང་།
གཞི་བསྡུ་བར་གསུངས་པ་ལྟར་གཞན་གྱི་སྒྲ་དང་སྔོན་གྱི་ཚོགས་ལ་བརྟེན་ཏེ་ཚུལ་བཞིན་ཡིད་ལ་བྱེད་པ་དང་དེ་ལས་ཡང་དག་པའི་ལྟ་བ་དང་ཤེས་རབ་དང་སེམས་རྣམ་པར་གྲོལ་བ་འབྱུང་བའོ། ། མཐུ་སྟོབས་ནི་བདག་ཉིད་ཆེན་པོ་སྟེ་འཇིག་རྟེན་པའི་འང་ཐོབ་པའམ་རྟོགས་པ་ལ་བརྟེན་ནས་མངོན་ཤེས་སོགས་འབྱུང་བའོ། ། དབྱེ་བ་འདི་རྣམས་ཀྱིས་འདུ་བྱེད་ཟག་བཅས་དང་ཟག་མེད་ཀུན་རྟེན་འབྱུང་དུ་རིག་པར་བྱའོ། ། ཡང་ཐེག་བསྡུས་སུ་ངོ་བོ་ཉིད་རྣམ་པར་འབྱེད་པའི་དང་། སྡུག་པ་དང་མི་སྡུག་པ་རྣམ་པར་འབྱེད་པའི་དང་། ཉེ་བར་སྤྱོད་པའི་རྟེན་འབྱུང་རྣམས་རིམ་པས་ཀུན་གཞི་ལས་ཆོས་རྣམས་འབྱུང་བ་དང་། མ་རིག་སོགས་བཅུ་གཉིས་དང་འཇུག་ཤེས་དྲུག་ལ་གསུངས་སོ། ། བཅུ་པ་རྟེན་འབྱུང་སྒོམ་ཚུལ་ལ་ཀུན་ནས་ཉོན་མོངས་པ་འཁོར་བའི་འཇུག་པ་སྐྱེ་བ་འབྱུང་བའི་ལུགས་མཐུན་ནི། མ་རིག་པའི་རྐྱེན་གྱིས་འདུ་བྱེད་རྣམས་ཞེས་སོགས་སྐྱེ་བའི་རྐྱེན་གྱིས་རྒ་ཤིའི་བར་རོ། ། ལུགས་དང་མི་མཐུན་པ་ནི།
རྒ་ཤི་ནས་མས་བཟློག་ཏུ་སྒོམ་པ་རྒ་ཤི་སྐྱེ་བ་ལས་བྱུང་། སྐྱེ་བ་སྲིད་པ་ལས་བྱུང་ཞེས་སོགས་ཏེ་བདེན་པ་གཞག་ན་རྒ་ཤི་དང་རྒ་ཤི་ཀུན་འབྱུང་བ་དང་། རྒ་ཤི་འགོག་པ་དང་རྒ་ཤི་འགོག་པར་འགྲོ་བའི་ལམ་ཞེས་སོགས་འདུ་བྱེད་དང་འདུ་བྱེད་ཀུན་འབྱུང་བ་ཞེས་ཀྱི་བར་ཏེ། འདིར་འགོག་ལམ་ནི་རྣམ་བྱང་ཡིན་ཡང་བདེན་པ་བཞི་ཚང་བའི་ཆེད་དུ་ཞར་བྱུང་ངོ་། ། རྣམ་པར་བྱང་བ་ནི་ཡན་ལག་བཅུ་གཉིས་ཀུན་ནས་ཉོན་མོངས་གསུམ་གྱི་རང་བཞིན་རྣམས་ལྡོག་པ་སྟེ་དེའི་ལུགས་མཐུན་དང་པོ་ནས་རིམ་གྱིས་བསྒོམ་པ་མ་རིག་པ་འགགས་པས་འདུ་བྱེད་འགག་ཅེས་སོགས་སོ། ། དེ་ཀུན་ནས་ཉོན་མོངས་ཀྱི་ལུགས་བཟློག་ཏུ་འཆད་པ་མང་དུ་མཐོང་སྟེ་བློ་ཁ་མ་ཕྱོགས་པའོ། ། ལུགས་མི་མཐུན་ནི་མས་རིམ་དུ་སྒོམ་པ་གང་མེད་ན་རྒ་ཤི་མི་འབྱུང་བ་དང་། གང་འགགས་ན་རྒ་ཤི་འགག་ཞེས་སོགས་སམ། བཟང་པོའི་ཞབས་ཀྱིས་མངོན་རྟོགས་རྒྱན་གྱི་འགྲེལ་པར་གསུངས་པ་ལྟར་སྐྱེ་བ་འགགས་པས་རྒ་ཤི་འགག་ཅེས་སོགས་སོ། ། དེ་ལྟར་འདི་ནི།
ངེད་ཀྱི་དེ་ཡང་རྐྱེན་ལས་སྐྱེས། ། དེ་ཡང་བདག་མེད་ལྟ་རྟེན་ཡིན། ། ཞེས་རྣམ་འགྲེལ་དུ་གསུངས་པ་ལྟར་སྟོང་ཉིད་དུ་ལྟ་བའི་རྟེན་ཡིན་པས་ཟབ་པའོ། ། བདུན་པ་རྐྱེན་སོགས་ལ་རྐྱེན་ནས་གོང་ན་མེད་པའི་བར་བཅུ་གཉིས་ལས། དང་པོ་ལ་གཉིས་ཀྱི་དོན་གསུམ་གྱིས་བསྟན་པ་ནི། རྒྱལ་བའི་ཡུམ་རྒྱས་པ་དང་བར་མར་རྒྱུ་དང་དེ་མ་ཐག་པ་དང་དམིགས་པ་དང་བདག་པོའི་རྐྱེན་རྣམས་རྟོགས་པར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ་ཞེས་བཀའ་བསྩལ་པ་ལྟར་ཏེ། དེ་ལ་གཞི་བསྡུ་བར། དང་པོ་རྒྱུ་ཡང་ཡིན་པ་དང་ལྷག་མ་གསུམ་རྐྱེན་ཁོ་ནར་གསུངས་སོ། ། ཐམས་ཅད་ཀྱང་རྐྱེན་ཏེ་འདུས་མ་བྱས་ཀྱང་དམིགས་པ་མེད་པའི་དམིགས་པ་ཡིན་པས་སོ། ། ཆོས་སྣ་ཚོགས་རྐྱེན་ཆོས་ཙམ་ལས་བྱུང་བས་བདག་གི་རྒྱུ་ལས་བྱུང་བ་ཞེན་པ་སྤོང་ངོ་། །
འདིར་སྤྱི་དོན་གསུམ་སྟེ། རྒྱུ་རྐྱེན་གྱི་ཁྱད་པར་དང་། རྐྱེན་དང་རྐྱེན་ཅན་གྱི་ངེས་པ་བསམ་པ་དང་། རྒྱུ་འབྲས་ཀྱི་དུས་བཤད་པའོ། ། དང་པོ་ནི་འབྲས་བུའི་ངོ་བོ་སྐྱེད་པ་ཉེར་ལེན་གྱི་རྒྱུ་དང་། འབྲས་བུའི་ཁྱད་པར་སྐྱེད་པ་ལྷན་ཅིག་བྱེད་པའི་རྐྱེན་ནོ། ། ཡང་འབྲས་བུ་ཐུན་མོང་མ་ཡིན་པར་སྐྱེད་པ་དང་འབྲས་བུ་ཐུན་མོང་དུ་སྐྱེད་པ་དེ་དག་གོ ། དེ་ལ་ངོ་བོ་ནི་ལྡོག་པ་གང་ཡོད་ན་དེར་བཞག་པ་ཐོབ་ཅིང་ལོག་ན་དེར་བཞག་པ་ལྡོག་པ་སྟེ་མེའི་ཚ་བ་ལྟ་བུའོ། ། ཁྱད་པར་ནི་ངོ་བོ་ལ་ཡོད་པའི་ཆོས་ལོག་ཀྱང་དེར་བཞག་པ་མི་ལྡོག་པ་སྟེ་མེའི་འབར་བ་སོགས་ལྟ་བུའོ་གསུང་ངོ་། ། གཉིས་པ་ནི་སྤྱི་རིགས་རིག་པས་རིག་པ་ལ་རྐྱེན་བཞི་བྱེད་དེ།
ཀུན་གཞིས་རྒྱུའི་དང་། ཤེས་པ་སྔ་མ་ནུས་ལྡན་གྱིས་ཕྱི་མ་ལ་དེ་མ་ཐག་པའི་དང་། འཛིན་པ་གཞན་གྱི་དམིགས་པའི་དང་། ཀུན་གཞི་དང་ཡིད་དབང་གིས་ཉོན་ཡིད་དང་ཡིད་ཤེས་ཀྱིས་བདག་རྐྱེན་ནོ། ། བེམ་པོས་རིག་པ་ལ་མིག་དབང་སོགས་ཀྱིས་བདག་རྐྱེན་དང་ཀུན་གྱིས་དམིགས་རྐྱེན་བྱེད་དོ། ། རིག་པས་བེམ་པོ་ལ་ཀུན་གཞིས་རྒྱུའི་དང་སེམས་པས་སྣོད་འཕེན་པ་སོགས་བདག་རྐྱེན་བྱེད་དོ། ། བེམ་པོས་བེམ་པོ་ལ་ས་བོན་དང་ཆུ་ལུད་སོགས་ཀྱིས་མྱུ་གུ་ལྟ་བུ་རྒྱུའི་དང་བདག་རྐྱེན་བྱེད་དོ། ། ཡང་བཞི་ཡིས་སེམས་དང་སེམས་བྱུང་རྣམས། ། གསུམ་གྱིས་སྙོམ་པར་འཇུག་རྣམ་གཉིས། ། གཞན་ནི་གཉིས་པོ་དག་ལས་སྐྱེ། །
ཞེས་ཏེ་རྣམ་གཉིས་ནི་དམིགས་བྱེད་མ་ཡིན་པས་དམིགས་རྐྱེན་ལས་མི་སྐྱེ་ཞིང་དེ་དག་གི་དེ་མ་ཐག་རྐྱེན་ནི་སྙོམ་པར་འཇུག་པའི་སེམས་དང་སེམས་བྱུང་ངོ་། ། རིག་པ་རྣམས་ཀྱང་བཞི་ཡིས་སྐྱེད་པར་མ་ངེས་ཏེ། ཤེས་པ་འཁྲུལ་པ་ལ་དོན་དུ་ན་དམིགས་རྐྱེན་མེད་པས་ཏེ། རྣམ་འགྲེལ་དུ། ཤེས་ཀུན་དོན་ལྡན་ཕྱིར་ཞེ་ན། ། འཐད་མིན་རྨི་སོགས་རྣམ་གཞན་དུ། ། མཐོང་ཕྱིར་ཞེས་པ་ལྟར་རོ། ། གསུམ་པ་ནི་བྱེ་བྲག་སྨྲ་བས། རྒྱུ་གཉིས་པོ་དག་འགག་པ་ལ། བྱ་བ་བྱེད་དོ་གསུམ་པོ་ནི། །
སྐྱེ་བ་ལའོ་དེ་ལས་གཞན་པ་ཡི། ། རྐྱེན་དག་དེ་ལས་བཟློག་པ་ཡིན། ཞེས་པས་ལྷན་ཅིག་འབྱུང་བ་དང་མཚུངས་ལྡན་གྱིས་འབྲས་བུ་དུས་མཉམ་པ་སྐྱེད་ཅིང་། སྐལ་མཉམ་དང་ཀུན་འགྲོ་དང་རྣམ་སྨིན་གྱི་རྒྱུས་མ་འོངས་པ་དང་དེ་མ་ཐག་རྐྱེན་གྱིས་མ་འོངས་པ་དང་། དམིགས་རྐྱེན་གྱིས་ད་ལྟར་བ་སྐྱེད་དེ། བདག་རྐྱེན་ནི་དུས་ཀུན་ཏུ་མི་སྒྲིབ་པའི་བྱ་བ་ཙམ་དུ་འདོད་དོ། ། དོན་གསང་དུ། རྒྱུའི་རྐྱེན་དང་འབྲས་བུ་དུས་མཉམ་དང་མི་མཉམ་པ་གཉི་ག་ཡོད་པའི་ལུགས་གསུམ་བཀོད་དེ་ས་བོན་དང་། མྱུ་གུ་དང་། མར་མེ་དང་འོད་དཔེར་བྱས་ནས་ཀུན་རྫོབ་ཏུ་རྒྱུ་འབྲས་དུས་མཉམ་མི་མཉམ་གཉི་ག་ཡོད་པར་བཤད་དོ། །
འོན་ཀྱང་རྟོག་དཔྱོད་བཅས་སོགས་ཀྱི་སར་སྐྱེས་ལ་འགགས་པས་རྒྱུ་བྱེད་ཀྱི་མ་སྐྱེས་པ་དང་མ་འགགས་པས་ནི་མ་ཡིན་ནོ་ཞེས་དང་། བསྡུ་བར་ཡང་དུས་མི་མཉམ་པ་ཁོ་ན་རྐྱེན་དུ་འབྱུང་བས་རྒྱུ་འབྲས་དུས་མི་མཉམ་སྟེ་སྔར་བཤད་ཟིན་ཏོ། ། གཉིས་པ་རྐྱེན་བཞི་རྒྱས་པར་བད་པ་ལ་བཞི་ལས། དང་པོ་ལ་གཉིས་ཏེ། རྣམ་རིག་པའི་ཚུལ་དུ་ཆོས་གཉིས་དང་། ། རྒྱུ་དྲུག་རྒྱུའི་རྐྱེན་དུ་གཞག་པའོ། ། དང་པོ་ལ། རྒྱུ་ཞེས་བྱ་བ་རྒྱུ་ལྔ་ཡིན། ཞེས་བྱེད་རྒྱུ་བོར་བའི་རྒྱུ་གཞན་ལྔ་རྒྱུའི་རྐྱེན་དུ་འདོད་ཀྱང་འདིར་ནི་ཆོས་གཉིས་རིམ་པ་ལྟར་ཟག་བཅས་དང་ཟག་མེད་ཀྱི་རྒྱུའི་རྐྱེན་ཏེ། དེ་ལ་ཀུན་གཞིའི་རྣམ་ཤེས་ལ་རྣམ་པར་སྨིན་པ་ཉིད་ཅེས་པ་སྐྱེ་བ་སྔ་མ་ལ་ས་བོན་བཏབ་པ་ནི་སྐྱེས་ཐོབ་རྣམས་ཀྱི་རྒྱུའི་རྐྱེན་དང་།
མངོན་པར་འདུ་བྱེད་པ་འབད་པས་བྱས་པ་ཚེ་འདིའི་འཇུག་པའི་རྣམ་ཤེས་དང་ལྷན་ཅིག་འབྱུང་བ་ནི་སྦྱོར་བྱུང་དང་། ཕྱི་མ་ལ་ཀུན་གཞི་གཞན་གྱི་རྒྱུའི་རྐྱེན་ནོ། ། དགེ་བའི་བག་ཆགས་ནི་ཐར་པ་ཆ་མཐུན་གྱི་བག་ཆགས་སོ། ། འོ་ན་ཀུན་གཞི་ལ་གནས་པའི་བག་ཆགས་ཟག་བཅས་དེ་ཟག་མེད་ཀྱི་རྒྱུའི་རྐྱེན་ཅི་ལྟར་ཡིན་ཞེ་ན། དེ་རྣམས་ནི་འཇིག་རྟེན་ལས་འདས་པའི་རྟོགས་པའི་རྒྱུ་མཐུན་པའི་ཆོས་བསྟན་པའི་རྒྱུ་ལས་བྱུང་བའི་ཕྱིར་དེའི་བག་ཆགས་ནི་ཟག་མེད་ཀྱི་རྒྱུའོ། ། དེ་ནི་རྒྱུ་རྐྱེན་དངོས་སོ། ། གཉིས་པ་ལ་གཉིས་ལས་རྣམ་གྲངས་ཀྱིས་དབྱེ་བ་ནི་ཡང་ཞེས་ཏེ། འདིར་ངོ་བོ་ཉིད་དབྱེ་བ་དང་བཅས་པ་སོ་དྲུག་ནི། བྱེད་རྒྱུ་ལྷན་ཅིག་འབྱུང་བ་དང་། ། སྐལ་མཉམ་མཚུངས་པར་ལྡན་པ་དང་། །
ཀུན་ཏུ་འགྲོ་དང་རྣམ་སྨིན་ཏེ། ། རྒྱུ་ནི་རྣམ་པ་དྲུག་ཏུ་འདོད། ། ཅེས་པའི་རྒྱུ་དྲུག་གི་མིང་གཞན་ནོ། ། འདིར་ཆོས་གང་རྒྱུ་གང་ལས་སྐྱེ་བ་ནི། ཉོན་མོངས་ཅན་དང་རྣམ་སྨིན་སྐྱེས། ། ལྷག་དང་དང་པོའི་འཕགས་རིམ་བཞིན། ། རྣམ་སྨིན་ཀུན་འགྲོ་དེ་གཉིས་དང་། ། སྐལ་མཉམ་མ་གཏོགས་ལྷག་ལས་སྐྱེས། ། སེམས་དང་སེམས་ལས་བྱུང་བ་ཡི། ། མཚུངས་ལྡན་མ་གཏོགས་གཞན་དེ་བཞིན། །
ཞེས་ཏེ། ཉོན་མོངས་པ་ནི་རྣམ་སྨིན་གྱི་རྒྱུ་བོར་བ་ལྔ་ལས་དང་། རྣམ་སྨིན་སྐྱེས་ནི་ཀུན་འགྲོ་བོར་བ་ལྔ་ལས་དང་། ལྷག་མ་རྣམ་སྨིན་མིན་པའི་ལུང་མ་བསྟན་དང་ཟག་མེད་དང་པོ་མིན་པའི་དགེ་བ་རྣམས་ནི་རྣམ་སྨིན་དང་ཀུན་འགྲོ་བོར་བ་བཞི་ལས་དང་། ཟག་མེད་དང་པོ་ནི་རྣམ་སྨིན་དང་ཀུན་འགྲོ་དང་སྐལ་མཉམ་བོར་བ་གསུམ་ལས་སྐྱེའོ། ། དེ་རྣམས་བེམ་པོ་ནི་མཚུངས་ལྡན་བོར་བས་བཞི་དང་བཞི་དང་གསུམ་དང་གཉིས་ལས་སོ། ། ཕྱེ་བ་བཤད་པ་ལ་དྲུག་ལས། དང་པོ་ལ་ངོ་བོ་དང་། རབ་དབྱེ་གཉིས་ཀྱི་དང་པོ་ནི། རང་ལས་གཞན་པ་བྱེད་རྒྱུའི་རྒྱུ།
ཞེས་རང་ཉིད་ལས་གཞན་པའི་འདུས་བྱས་ཀྱི་ཆོས་ཀུན་སྐྱེ་བ་ལ་གེགས་མི་བྱེད་པས་བྱེད་རྒྱུའོ་ཞེས་འབྲས་བུ་ལ་དགོས་པ་མེད་པའང་བྱེད་རྒྱུར་འདོད་པ་ལྟར་མ་ཡིན་གྱི། རྒྱུའི་སྟེ་འབྲས་བུ་ལ་ཕན་འདོགས་པའི་ངོ་བོ་ཉིད་དོ། དེས་ན་རྒྱུ་ཐམས་ཅད་བྱེད་རྒྱུའི་ནང་དུ་འདུས་ཤིང་། གྲོགས་སོགས་རྣམས་ནི་དེའི་བྱེ་བྲག་སྟེ། ལྔར་མ་འདུས་པའི་རྒྱུ་རྣམས་ཀྱང་བྱེད་རྒྱུར་བཞག་པས་བྱེད་རྒྱུ་ལོགས་སུ་བསྟན་པའོ། ། རབ་ཏུ་དབྱེ་བ་ནི། ། འབྱུང་གནས་རྟེན་གསལ་འགྱུར་འབྲལ་སྒྱུར། ། ཡིད་ཆེས་ཡིད་ཆེས་བྱེད་དང་འཐོབ། ། ཐ་སྙད་ལྟོས་དང་འཕེན་པ་འགྲུབ། ། ཡོངས་འཛིན་ཆུད་བྱེད་སོ་སོར་ངེས། །
ལྷན་ཅིག་བྱེད་དང་མི་མཐུན་མཐུན། ། བྱེད་རྒྱུ་ཉི་ཤུ་ཉེ་བར་མཚོན། ། ཞེས་པ་བསྡུ་བའི་ཚིགས་བཅད་རྩ་བ་དྲུག་པའོ། ། འབྱུང་བ་ནི་འབྲས་བུའི་རིགས་རྒྱུན་མ་བྱུང་བ་འབྱུང་བས་ཏེ་རྣམ་ཤེས་ཀྱི་རྒྱུ་མིག་སོགས་ཚོགས་པའོ། ། ལྟ་བུའོ་ནི་འདི་འབྱུང་བའི་རྒྱུ་ཡིན་པ་ལྟར་འདིའི་རང་བཞིན་ཅན་གཞན་རྣམས་ཀྱང་དེའོ་ཞེས་ཉེ་བར་མཚོན་པར་སྟོན་པའོ། ། སེམས་ཅན་འབྱུང་པོ་ཉིང་མཚམས་སྦྱར་ཟིན་དང་འབྱུང་པོ་ཚོལ་བ་མ་འོངས་པའི་སྲིད་པ་འདོད་པའམ་སྲིད་པ་བར་དོའི་ཟས་ནི་རིགས་རྒྱུན་སྐྱེས་ཟིན་རྒྱུན་གནས་པར་བྱེད་པས་སོ། ། ས་གཞི་ནི་ཐུར་དུ་ལྟུང་བའི་གེགས་བྱེད་པས་སོ། ། སྒྲོན་མེས་ནི་སྒྲིབ་པ་གསལ་བར་བྱེད་པས་སོ། ། མེས་ནི་ཤིང་རྒྱུན་གཞན་དུ་རྣམ་པར་འགྱུར་བས་སོ། ། ཟོར་བས་ནི་འབྲེལ་པ་གཉིས་སུ་བྱེད་པས་སོ། །
བཟོ་ཤེས་པས་ནི་གསེར་སོགས་ཀྱི་ཆ་ཤས་ཡུལ་གཞན་དུ་འཕོ་བར་བྱེད་པས་ཏེ་བསྔོ་བས་ནི་དགེ་བ་རྫོགས་པའི་སངས་རྒྱས་ཀྱི་རྒྱུར་བྱེད་དོ། ། དུ་བས་ནི་ལྐོག་གྱུར་དཔོག་པས་སོ། ། དམ་བཅའ་སོགས་ཀྱིས་བསྒྲུབ་བྱ་ཡང་དག་པར་ངེས་པར་བྱེད་པས་སོ། ། ལམ་གྱིས་ནི་དེ་ཐོབ་པར་བྱེད་པས་ཏེ་ནན་ཏན་ཆེན་པོས་ནི་ཆོས་མཁས་པ་འཐོབ་པོ། ། དེ་རྣམས་ནི། མིག་དང་ཟས་ས་མར་མེ་དང་། ། མེ་ལ་སོགས་པ་དེ་ཡི་དཔེ། ། ཟོར་བ་བཟོ་ཤེས་དུ་བ་དང་། ། གཏན་ཚིགས་ལམ་ལ་སོགས་པ་གཞན། ཞེས་དབུས་མཐའི་འགྲེལ་པར་དཔེར་བརྗོད་དོ། །
མིང་ཇི་ལྟ་བར་མཚན་མར་ལྟ་བས་ནི་རྗེས་སུ་ཐ་སྙད་བྱེད་པས་སོ། ། བཀྲེས་པ་ནི་ཟས་དོན་དུ་གཉེར་ཞིང་འདོད་པའི་རྒྱུའོ། ། མ་རིག་པས་རྒ་ཤི་བརྒྱུད་དེ་འཕེན་པས་དང་འདུ་བྱེད་རྣམས་དངོས་སུ་འགྲུབ་པར་བྱེད་པས་སོ། ། ས་བོན་དེ་ལས་གཞན་ཞིང་སོགས་ཀྱིས་ནི་དེའི་ས་བོན་ལས་བྱུང་བ་སྟོབས་སྐྱེད་པས་སོ། ། འདོད་པའི་ལྷ་དང་རྒྱལ་པོ་ལ་ལེགས་པར་བསྟེན་པས་ནི་དེ་དག་འགུགས་པས་སོ། ། འགྲོ་ལྔའི་རྐྱེན་ནི་ལས་བདག་གིར་བྱ་བས་རིས་མཐུན་སོ་སོར་འབྱུང་བས་སོ། ། དབང་པོ་སོགས་ནི་རྣམ་ཤེས་སྐྱེད་པ་རྐྱེན་གཞན་ལ་མི་ལྟོས་ཀྱི་དེ་རྣམས་ཉིད་ཕན་ཚུན་ལྟོས་ནས་སྐྱེད་པས་ལྷན་ཅིག་བྱེད་པའོ། ། སེར་བས་ལོ་ཏོག་གི་གེགས་བྱེད་པས་སོ། ། བར་ཆད་མེད་པའི་དགག་སྒྲ་ནི་དེ་ལས་བཟློག་པ་ཆར་པ་དུས་སུ་འབབ་པ་སོགས་ཏེ་མི་མཛའ་བ་ལྟར་རོ། ། གཉིས་པ་གྲོགས་ལ།
ལྷན་ཅིག་འབྱུང་གང་ཕན་ཚུན་འབྲས། ། འབྱུང་བཞིན་སེམས་ཀྱི་རྗེས་འཇུག་དང་། ། སེམས་བཞིན་མཚན་ཉིད་མཚན་གཞི་བཞིན། ། ཞེས་ཏེ་འདིར་ཡང་ཆོས་གང་རྣམས་ཞེས་པས་མཚན་ཉིད་དང་དཔེར་བརྗོད་པ་འབྱུང་བ་རྣམས་ཕུན་ཚུན་དང་འབྱུང་གྱུར་རྣམས་ཀྱང་ཕན་ཚུན་དུའོ། ། འདི་ནི་རྒྱུ་ཚོགས་པ་ཚར་གཅིག་པ་ཡིན་གྱི་དུས་མཉམ་པ་ཉིད་ནི་མ་ཡིན་ཏེ་རྣམ་འགྲེལ་དུ། ནུས་པ་འཇུག་པ་མེད་པར་ནི། ། རོ་མེད་དེ་ཉིད་གཞན་གྱི་རྒྱུ། ། ཞེས་པ་ལྟར་རོ། ། གསུམ་པ་མཐུན་པར་རྟོགས་པ་ནི། ། མཚུངས་ལྡན་རྒྱུ་ནི་སེམས་རྣམས་དང་། །
སེམས་བྱུང་རྟེན་མཚུངས་ཅན་རྣམས་སོ། ། ཞེས་ཏེ། ། འདིར་ཡང་མ་ཚང་ན་དམིགས་པ་མཐུན་ཞིང་མཚུངས་པར་རྟོགས་པ་མ་ཡིན་པ་སྟེ། མཚན་གཞི་ནི་སེམས་དང་དེའི་འཁོར་གྱི་སེམས་བྱུང་རྣམས་སོ། འདི་རྒྱུ་སྔ་མར་འདུས་ཀྱང་ལྷན་ཅིག་འབྱུང་བ་ཙམ་གྱིས་དེ་སྟེ་དམིགས་པ་རྟོགས་པའི་གྲོགས་བྱེད་པས་འདི་བཞག་གོ ། སེམས་དང་སེམས་བྱུང་རྫས་གཅིག་པ་ལ་ནི་འདི་ཉན་ཐོས་སྡེ་པ་དང་སྒོ་བསྟུན་པའམ་རྒྱུ་བཏགས་པ་བའོ། ། བཞི་པ་རྒྱས་པ་ནི། སྐལ་མཉམ་རྒྱུ་ནི་འདྲ་བའོ། ། རང་རིས་ས་པའོ་སྔར་སྐྱེས་རྣམས། ། ས་དགུའི་ལམ་ནི་ཕན་ཚུན་དུ། །
མཉམ་དང་ཁྱད་པར་ཅན་གྱི་ཡིན། ། ཞེས་ཏེ་འདིར་ཡང་སྔོན་གོམས་པར་བྱས་ཤིང་ཀུན་ཏུ་སྤྱད་པ་རྣམས་རིག་འདྲ་བ་ཤིན་ཏུ་རྒྱས་པ་དང་པོར་རྒྱས་པ་དང་མཆོག་ཏུ་རྒྱས་པ་དེ་ཉིད་རྒྱུན་གྱིས་རྒྱས་པའོ། ། ལྔ་པ་བར་དུ་གཅོད་པ་ནི། ཀུན་འགྲོ་ཞེས་བྱ་ཉོན་མོངས་ཅན། ། རྣམས་ཀྱི་རང་སར་ཀུན་འགྲོ་ལྔ། ། ཞེས་ཏེ་འདིར་ཡང་། མྱང་འདས་ལ་རྒྱུད་ཐག་བསྲིང་བའི་ཆེད་དུ་བས་དེ་ལ་བར་དུ་གཅོད་པའི་ཉོན་མོངས་འདོད་ཆགས་སོགས་གང་རུང་གོམས་པས་རང་དང་རིགས་འདྲ་བ་དང་མི་འདྲ་བ་ཞེ་སྡང་སོགས་ཀྱི་འང་རྒྱུན་རྒྱས་ཤིང་བརྟན་པར་བྱེད་པའོ། ། དེས་ན་འདི་སྔ་མ་ལས་ཐ་དད་དོ། ། དྲུག་པ་ཡོངས་སུ་འཛིན་པ་ནི། ། རྣམ་སྨིན་རྒྱུ་ནི་མི་དགེ་དང་། །
དགེ་བ་ཟག་བཅས་རྣམས་ཁོ་ནའོ། ། ཞེས་ཏེ་འདིར་ཡང་ལུས་ནང་གི་དངོས་པོ་དངོས་སུ་ན་ཀུན་གཞིའི་རྣམ་ཤེས་མཚུངས་ལྡན་དང་བཅས་པ་རྒྱུ་དང་མི་འདྲ་བར་སྨིན་པ་མ་བསྒྲིབས་ལུང་མ་བསྟན་འཕེན་པས་འཛིན་པའི་ཆེད་དུ་ཞེས་ཏེ་དགེ་བ་ཟག་མེད་ཀྱིས་འཕེན་མི་ནུས་པས་ཟག་བཅས་སྨོས་སོ། ། དེ་མ་ཐག་པའི་རྐྱེན་ནི། ཚིག་གསལ་དང་པོར་རྒྱུ་ས་བོན་ལ་སོགས་པ་འགགས་མ་ཐག་པ་འབྲས་བུ་མྱུ་གུ་ལ་སོགས་པ་སྐྱེ་བའི་རྐྱེན་དུ་འགྱུར་བ་ནི་མཚུངས་པ་དེ་མ་ཐག་པའི་རྐྱེན་ཡིན་ནོ་ཞེས་གསུངས་ཤིང་། ། སེམས་དང་སེམས་བྱུང་སྐྱེས་པ་རྣམས། ། ཐ་མ་མིན་མཚུངས་དེ་མ་ཐག ། ཅེས་བཤད་ཀྱང་། ། འདིར་ནི་རྒྱུན་མི་འཆད་པའང་དེ་མ་ཐག་པར་བར་ཆད་མེད་པར་ཞེས་པ་སྐད་ཅིག་གི་བར་ཆད་མེད་པའི་ངེས་མེད་ཀྱི་རྒྱུད་ཅིག་ལ་རྒྱུ་དང་འབྲས་བུའི་ཤེས་རིག་ལ་སེམས་གཞན་གྱིས་བར་ཆད་མེད་པ་ཡང་སྟེ། སེམས་མེད་པའི་སྙོམས་པར་འཇུག་ཁའི་སེམས་ནི་ལངས་མ་ཐག་པའི་སེམས་ཀྱི་དེ་མ་ཐག་རྐྱེན་དུ་འགྱུར་བ་ལྟ་བུའོ། ། འདི་ལ་འགགས་ནས་རིང་དུ་ལོན་པའི་མེད་པ་དེ་རྒྱུར་མི་རུང་ཞེས་སུན་འབྱིན་པ་ནི་འགགས་མ་ཐག་པ་ལ་ཡང་མཚུངས་ཤིང་ཕན་འདོགས་བྱེད་རྒྱུར་རུང་ངོ་། །
མཐུན་པ་ལས་འབྱུང་བ་ནི་དགེ་བ་ལས་དགེ་བ་སོགས་དང་། ། འདོད་པ་ན་སྤྱོད་པ་ལས་འདོད་པ་ན་སྤྱོད་པ་སོགས་དང་ཟག་མེད་ལས་ཟག་མེད་སོགས་ངོ་བོ་དང་ཁམས་མཐུན་པ་སྟེ། མི་མཐུན་པ་ནི་དེ་ལས་བཟློག་པ་དགེ་བས་མི་དགེ་བ་དང་། ལུང་མ་བསྟན་གྱི་སོགས་དང་འདོད་པའི་བས་བསམ་གཏན་དང་པོ་ནས་སྲིད་རྩེའི་བར་གྱི་སོགས་སོ། ། གཉིས་ཀ་ཡིན་པའང་ཡོད་དེ། འདོད་པའི་དགེ་བས་བསམ་གཏན་དང་པོའི་དགེ་བའི་བྱེད་པ་སོགས་སོ་ཞེས་གསུངས་སོ། ། མཚུངས་པ་ནི་རྐྱེན་དང་རྐྱེན་ཅན་གཉི་ག་ཤེས་རིག་ཏུ་འདྲ་བའོ། ། འདིར་ཤེས་རིག་སྔ་མ་འགགས་པའི་རྗེས་སུ་ཕྱི་མ་སྐྱེ་བ་ལ་དེ་མ་ཐག་རྐྱེན་དུ་བསམས་ནས་ཆོས་མཆོག་གི་ཉོན་ཡིད་དང་མཐོང་ལམ་གྱི་ཡེ་ཤེས་ཟག་མེད་རྐྱེན་དང་རྐྱེན་ཅན་དུ་འཆད་པ་སོགས་སྤྲོས་པ་མང་པོ་གསུངས་པ་ནི་མི་ལེགས་ཏེ། འབྲས་བུ་ལ་ཕན་མི་འདོགས་པ་རྐྱེན་དུ་འགལ་བས་སོ། ། དེས་ན་ཤེས་རིག་སྔ་མ་ཕྱི་མ་ལ་ནུས་པས་ཕན་འདོགས་པ་ནི་དེའི་དེ་མ་ཐག་རྐྱེན་ནོ། །
སེམས་གང་གི་འོག་ཏུ་གང་འབྱུང་བ་ལ། འདོད་སེམས་དགེ་བ་ལས་སེམས་དགུ་ཞེས་སོགས་ཀྱི་སྤྲོས་པ་ནི་དེ་ཉིད་དུ་བལྟའོ། ། འདིར་འགྲེལ་པར། འདྲིས་འདུན་སྦྱོར་བ་སྙོམས་འཇུག་འཕེན། ། རྒྱུ་ཡུལ་དྲན་པ་ཡིད་བྱེད་དང་། ། འཆི་འཕོ་ཉིང་མཚམས་སྦྱོར་བའི་སྟོབས། ། ཞེས་པ་བཅུ་གསུངས་པ་ལ་དང་པོ་ནི། འདྲིས་པ་གསུམ་སྟེ་སྙོམས་འཇུག་དང་གནས་པ་དང་ལྡང་བའི་རྒྱུ་མི་མངོན་པ་ཆུང་ངུ་དང་མངོན་པ་ལེགས་པར་མ་འདྲིས་པ་འབྲིང་དང་ལེགས་པར་འདྲིས་པ་ཆེན་པོའོ། ། དེ་ལ་དང་པོས་བསམ་གཏན་བཞི་དང་གཟུགས་མེད་བཞི་ལ་རིམ་གྱིས་སྙོམས་པར་འཇུག་སྟེ་སྒྲུབ་པའི་དུས་སུ་སྦྱོར་བའི་སྟོབས་ལྟར་དང་གནས་པའི་དུས་སུ་འདོད་པ་ལས་བསམ་གཏན་དང་པོའི་དངོས་གཞི་སོགས་སོ། ། དེའི་འདོད་པའི་སེམས་ཀྱི་འོག་ཏུ་བསམ་གཏན་དང་པོའི་སེམས་བྱུང་སྟེ་ཕྱི་མ་རྣམས་ལའང་སྦྱར་རོ། །
འབྲིང་གིས་གཅིག་གིས་བར་ཆོད་པའི་ཐོད་རྒལ་འདོད་པ་ལས་གཉིས་པ་དང་དེ་ལས་བཞི་པ་སོགས་ལའོ། ། ཆེན་པོས་ཇི་ལྟར་འདོད་པར་གཉིས་དང་གསུམ་སོགས་བརྒལ་ཏེ་དང་ཐམས་ཅད་བརྒལ་ཏེ་འདོད་པ་ལས་སྲིད་རྩེ་ལ་འཇུག་སྟེ་འདི་ནི་མཉམ་པར་བཞག་པའི་སར་སངས་རྒྱས་དང་བྱང་ཆུབ་སེམས་དཔའ་བསྐལ་པ་གྲངས་མེད་གཉིས་ཀྱིས་ངེས་པར་འབྱུང་བ་ཁོ་ནས་ནུས་པར་གསུངས་སོ། ། འདུན་པས་ནི་བསམ་གཏན་གཉིས་པ་ཐོབ་པ་དང་པོ་ལ་ཞུགས་ཏེ་འདོད་ན་ལྡང་བ་ན་གཉིས་པ་མངོན་དུ་བྱེད་པ་དང་། འདོད་ན་འདོད་པའི་དགེ་བ་དང་མ་བསྒྲིབས་ལུང་མ་བསྟན་མངོན་དུ་བྱེད་པ་ལྟ་བུའོ། ། སྦྱོར་བ་མ་ཐོབ་པ་ཐོབ་པའི་ཆེད་དུ་འབད་པས་ནི་འདོད་པའི་དགེ་བ་ལས་དང་པོའི་ཉེར་བསྡོགས་དང་། དེ་ལས་དང་པོའི་དངོས་གཞི་དང་། དེ་ལས་གཉིས་པའི་ཉེར་བསྡོགས་ཞེས་སོགས་སྲིད་རྩེའི་བར་དུའོ། ། སྙོམས་འཇུག་གིས་དག་པ་ས་དེ་པའི་ཉོན་མོངས་དང་མཚུངས་པར་མི་ལྡན་པ་ལས་རེས་དག་པ་བ་ཉིད་དང་རེས་སྲེད་པ་ཤས་ཆེ་སོགས་སྐྱེའོ། ། འཕེན་པས་ནི་ཏིང་ངེ་འཛིན་ལས་ལངས་ནས་བསོད་སྙོམས་སོགས་ལ་རྒྱུ་བ་ན་དེའི་འགལ་ཟླ་ཉོན་མོངས་མངོན་གྱུར་གྱིས་མ་ཉམས་བར་དུ་མཉམ་པར་བཞག་མ་བཞག་འདྲེས་པར་འབྱུང་བ་སྟེ། གཉིད་མཐུག་པའི་སྟོབས་ཀྱིས་སད་པ་ནའང་རེ་ཤིག་གཉིད་ཀྱི་སྟོབས་འབྱུང་བ་ལྟ་བུའོ། །
དེའི་འགལ་ཟླ་ནི་སྟོབས་བཞིས་འབྱུང་སྟེ་རྒྱུ་ཡིས་ནི་ཏིང་ངེ་འཛིན་ལས་ཉམས་ངེས་སུ་འགྱུར་བའི་ལས་སྒྲིབ་བསགས་པའོ། ། ཡུལ་གྱིས་ནི་ཆགས་སོགས་སྐྱེ་བ་དང་མཐུན་པའི་ཡུལ་སྡུག་མི་སྡུག་སོགས་ཤས་ཆེ་བ་མཐོང་བས་ཉམས་པ་སྟེ། བསྡུ་བར་དྲང་སྲོང་སྲིད་རྩེའི་བར་གྱི་སེམས་ཐོབ་པ་བུད་མེད་གཞོན་ནུ་མདོག་བཟང་པོ་ལ་རེག་པས་ཉམས་པར་གྲགས་པ་དང་། དྲང་སོང་ཁྲོས་པས་ཉམས་ཏེ་དམོད་པ་འདོར་བ་ལྟ་བུའོ་ཞེས་གསུངས་སོ། ། དྲན་པས་ནི་དྲན་པ་དང་མཚུངས་ལྡན་གྱི་རྟོག་པ་འདས་པའི་ཡུལ་ལ་འཕྲོ་བས་ཉམས་པའོ། ། ཡིད་ལ་བྱེད་པས་ནི་འོག་ཏུ་འབྱུང་བའི་སྤྱོད་པ་ཡིད་བྱེད་ཀྱིས་ཧ་ཅང་དཔྱད་པས་ཉམས་པའོ། ། བཅུ་པ་ལ་སྤྱིར་འདོད་ཁམས་ནས་ཤི་ནས་རང་དང་གཟུགས་དང་གཟུགས་མེད་དུ་སྐྱེ་བ་གསུམ་དང་གཟུགས་སུ་ཤི་ནས་ཁམས་གསུམ་དུ་སྐྱེ་བ་གསུམ་དང་གཟུགས་མེད་དུ་ཤི་ནས་ཁམས་གསུམ་དུ་སྐྱེ་བ་སྟེ་དགུ་ཡོད་ཅིང་དེ་རྣམས་ཀྱི་འཆི་སེམས་དགུ་ནི་རང་རང་གི་སྐྱེ་སར་གཏོགས་ལ་དེ་ནི་ལུས་ལ་སྲེད་པ་དང་བདག་མེད་མཐོང་བ་ལ་མེད་པས་དམིགས་པ་ལ་མི་དཔྱོད་པ་དང་བསྒྲིབས་ལ་ལུང་མ་བསྟན་ཏེ་འདི་ནི་འདོད་པ་ན་སྤྱོད་པ་སོགས་ཀྱི་རྣམ་པ་མི་གཅོད་པས་དམིགས་པའོ། ། འདི་ཡིད་ཤེས་དང་མཚུངས་ལྡན་ཏེ་ཕྱིར་མི་འོང་ལ་མངོན་དུ་མི་འགྱུར་བའི་ཕྱིར་དང་ཉོན་ཡིད་ཀྱང་དེ་ལ་དེའི་ཚེ་མེད་པའི་ཕྱིར་རོ་ཞེའོ། ། དེའི་དབང་གིས་སོ་སོ་སྐྱེ་བོ་རྣམས་དེ་མ་ཐག་ཏུ་བར་དོར་འཚམས་སྦྱོར་ཞིང་རྒྱུན་བཞུགས་དང་ལན་ཅིག་ཕྱིར་འོང་འཆི་བའི་དུས་སུ་འདུ་ཤེས་གསལ་བའི་བར་དུ་སྲེད་པ་དེ་མངོན་གྱུར་འབྱུང་ཡང་དེ་དག་དེ་རྟོགས་ནས་གཉེན་པོས་ཚར་གཅོད་དོ། ། ཕྱིར་མི་འོང་རྣམས་ཀྱིས་མ་སྤངས་ཀྱང་གཉེན་པོ་སྟོབས་ཆེ་བས་དེ་མངོན་གྱུར་མི་འབྱུང་གི་ས་བོན་གྱི་དབང་གིས་ཉིང་མཚམས་སྦྱོར་རོ། །
བར་དོར་ཉིང་འཚམས་སྦྱོར་བའི་སེམས་ནི་རྣམ་སྨིན་ཀུན་གཞི་ཡིན་པས་མ་བསྒྲིབས་ལུང་མ་བསྟན་ནོ། ། དེའི་རྒྱུན་ལ་དགེ་མི་དགེ་ལུང་མ་བསྟན་ཇི་རིགས་པ་དང་འཆི་སེམས་བསྒྲིབས་པ་སྟེ་སྐྱེ་བར་འཚམས་སྦྱོར་བ་ནི་སྔ་མ་ལྟར་མ་བསྒྲིབས་པའོ། ། རྒྱལ་སྲས་སྨོན་ལམ་དང་ཏིང་ངེ་འཛིན་དང་དབང་འབྱོར་བས་སྐྱེ་བའི་ནི་འཆི་སེམས་སོགས་ཀུན་ཀྱང་དགེ་བའོ། ། འདིར་རྒྱུན་གྱི་དུས་སུ་སེམས་འདི་དང་འདི་འབྱུང་སོགས་སྤྲོས་པ་མང་པོ་གསུང་བ་ནི་མི་ལེགས་ཏེ། ། ཇི་སྙེད་འབྱུང་བ་དང་གང་ནས་མགོ་བརྩམས་ཏེ་འབྱུང་བ་སོགས་བསམ་གྱིས་མི་ཁྱབ་པའི་ཕྱིར་དང་ཉིང་མཚམས་སྦྱོར་བའི་སྟོབས་ཀྱིས་སྐབས་སུ་མ་བབ་པའི་ཕྱིར་རོ། ། དེ་རྣམས་ཀྱི་སེམས་གང་དང་གང་གི་རྗེས་སུ་དེ་དང་དེ་འབྱུང་བ་ན་སྔ་མ་ནུས་པ་ཅན་དེ་མ་ཐག་རྐྱེན་དང་ཕྱི་མ་དེའི་རྐྱེན་ཅན་ཏེ་རྣམ་འགྲེལ་དུ། སྔར་གྱི་བློ་ནི་ནུས་ཉམས་ན། ། བློ་སྔོན་མེད་པར་བློ་མ་ཡིན། ། ཞེས་གསུངས་པ་ལྟར་རོ། ། དམིགས་རྐྱེན་ནི།
དམིགས་པ་ཆོས་རྣམས་ཐམས་ཅད་དོ། ། ཞེས་པ་ལྟར་ཇི་རིགས་སུ་ཏེ་འདིར་རྩ་བར། ཤེས་པའི་དབང་གིས་ཡུལ་ཡོད་པར་འཛིན་པས་ན་དམིགས་བྱེད་ཀྱི་སྒོ་ནས་དམིགས་པ་འཇོག་པ་ལ་ཡུལ་ཆད་པ་ནི་སྒོ་ལྔ་སྟེ་ཡུལ་སོ་སོར་ངེས་པས་སོ། ། དམིགས་པ་ནི་ཡུལ་ཏེ་འོག་མ་རྣམས་ལ་འང་སྦྱར་རོ། ། མ་ཆད་པ་ནི་ཡིད་ཤེས་ཏེ་ཆོས་ཀུན་དེའི་ཡུལ་ཡིན་པས་སོ། ། བཀྲ་བར་མི་འཛིན་པའི་ཡུལ་ཅན་ནི་བརྡ་ལ་མ་བྱང་བ་དུད་འགྲོ་དང་བྱིས་པ་སོགས་ཀྱི་ཡིད་ཤེས་ཏེ་དེ་ལས་བཟློག་པ་ནི་བཀྲ་བར་འཛིན་པའོ། ། ཡུལ་རྫས་སུ་ཡོད་པས་དངོས་པོ་དང་བཅས་པ་ནི་རྣམ་ཤེས་སྒོ་ལྔའི་སྟེ་གཟུགས་སོགས་ཕྱི་རོལ་པ་མེད་ཀྱང་མིག་ཤེས་སོགས་ཀྱི་གཟུགས་སོགས་ཀྱི་རྣམ་པ་ཀུན་གཞི་ཡོངས་སུ་གྱུར་པའི་ཁྱད་པར་ནི་དངོས་པོ་དང་བཅས་པའོ་ཞེའོ། ། ཡུལ་དངོས་པོ་མེད་པ་ཅན་ནི་ལྟ་བ་དང་ང་རྒྱལ་མཚུངས་ལྡན་དང་བཅས་པའོ། ། དངོས་པོའི་དམིགས་པ་ཅན་ནི་རྟོག་མེད་དང་ཞེན་ཡུལ་དོན་ལ་ཡོད་པའི་རྟོག་པའོ། ། ཀུན་བརྟགས་པའི་དམིགས་པ་ཅན་ནི་ཟག་མེད་ལ་དམིགས་པ་དང་སྐལ་པ་མི་མཉམ་པའི་ཁམས་དང་སའི་ཀུན་འགྲོ་དང་མ་འོངས་པ་གཞི་གཏན་ལ་མ་ཕེབས་པ་ལ་དམིགས་པ་སྟེ་རང་གིས་ཀུན་བརྟགས་པ་ཙམ་ལ་དམིགས་པས་ན།
རྣམ་འགྲེལ་དུ། ཐོག་མེད་བག་ཆགས་ལས་བྱུང་བའི། ། སྒྲོ་བཏགས་སྤྱོད་ཡུལ་ཅན་བློ་རྣམས། ། འབའ་ཞིག་དེ་ལ་སྐྱེ་འགྱུར་གྱི། ། དོན་གྱི་སྤྱོད་ཡུལ་ཅན་མ་ཡིན། ། ཞེས་སོ། ། ཕྱིན་ཅི་ལོག་ནི་གནས་ལུགས་ལས་གཞན་དུ་འཛིན་པའོ། ། ཕྱིན་ཅི་མ་ལོག་པ་ནི་མི་རྟག་སོགས་སུ་འཛིན་པའོ། ། ཐོགས་པ་ཤེས་བྱ་ལ་ཤེས་པ་འཇུག་པའི་གེགས་དང་བཅས་པ་ནི་ཤེས་བྱའི་སྒྲིབ་པ་མ་སྤངས་པའོ། ། དེ་མེད་པ་ལ་ཐོགས་མེད་དོ། །
འདི་གཏན་ལ་དབབ་པ་ལ་འགྲེལ་པར་ལྔ་གསུངས་པ་ལས། དང་པོ་མཚན་ཉིད་ནི། དོན་གང་དེར་སྣང་བ་གཟུགས་སོགས་ཀྱི་རྣམ་པ་ཅན་གྱི་སེམས་དང་སེམས་བྱུང་རྣམས་འབྱུང་བའི་རྒྱུ་མཚན་གཟུགས་སོགས་ཀྱི་མངོན་པར་རྗོད་པའི་བག་ཆགས་ཐོག་མ་མེད་པའི་དུས་ནས་ཀུན་གཞི་ལ་ཞུགས་པ་ལས་ཀྱི་དབང་གིས་གཟུགས་ཅན་གྱི་ཁམས་འོག་མ་གཉིས་སུ་ཡོངས་སུ་འགྱུར་བའི་ཁྱད་པར་ཐོབ་པས་དོན་དུ་རྣམ་ཤེས་ཀྱིས་གཅོད་པ་སྟེ། ཆོས་ཀྱི་སྐྱེ་མཆེད་པའི་གཟུགས་དབང་འབྱོར་བ་ཉིད་སོགས་དང་བཏགས་ཡོད་མི་ལྡན་པའི་འདུ་བྱེད་དང་མེད་པ་འདས་པ་སོགས་ཀྱང་དམིགས་པར་འཇོག་པ་ནི། ། བྱུང་བ་དེ་རྣམས་ཀྱིས་དོན་དེ་ལ་མངོན་པར་ཞེན་པ་དང་ཐ་སྙད་བྱེད་པ་དང་རང་གི་བདག་ཉིད་ཀྱང་དམིགས་ཤིང་སོ་སོ་རང་གིས་རྟོགས་པར་འགྱུར་བའོ། ། འོ་ན་ཉི་ཤུ་པར། གང་སྣང་འབྱུང་བའི་རྣམ་རིག་པ། ། དེ་གཟུགས་ཀྱི་སྐྱེ་མཆེད་ཅེས་སེམས་ཙམ་པ་ལ་གཟུང་བའི་ཆ་དམིགས་པར་གསུངས་པ་མིན་ནམ་ཞེ་ན། བདེན་མོད། ། དེ་ནི་ཀུན་གཞི་ཟབ་པའི་ཕྱིར་རྟོགས་དཀའ་བས་ན་རྟོགས་སླ་བའི་དམིགས་པར་བཞག་པ་དགོངས་པ་ཅན་ནམ།
ཡང་ན་གང་སྣང་ཞེས་པའི་གང་གི་སྒྲ་ཀུན་གཞི་ཡོངས་སུ་འགྱུར་བ་དེ་ཁོ་ན་གསུངས་པས་མི་འགལ་ལོ་ཞེའོ། ། ཡང་ན་མཚན་ཉིད་འདི་མདོ་སྡེ་པ་དང་སྒོ་བསྟུན་པ་འདྲ་བ་སྐྱེད་བྱེད་རང་ལ་ངེས་ཤེས་སྐྱེད་པ་སྟེ། རྣམ་འགྲེལ་དུ། རྒྱུ་ཡི་དངོས་པོ་མ་གཏོགས་པའི། ། གཟུང་བ་ཞེས་བྱ་གཞན་ཅིའང་མེད། ། དེ་ལ་བློ་ནི་གང་དུ་སྣང་། ། དེ་ནི་དེ་ཡི་གཟུང་བར་བརྗོད། ། ཅེས་པ་ལྟར་རོ། ། གཉིས་པ་དབྱེ་བ་ནི། ། མེད༡་ཡོད༢་དམིགས་༣མེད་དམིག༤ས་དང་བཅས། །
ཡང་དག་ཚུལ་བཞིན་གཉིས་བཟློག་གཞན། ། ཡང་དག་ལ་སོགས་དམིགས་པ་དྲུག ། འོག་ཏུ་སྟོན་པའི་རིམ་པ་ལྟར། ། བླུན་པོ་རྣམས་ཀྱིས་རྟོགས་པར་དཀའ། ། དེ་ཕྱིར་འདི་ལྟར་རིག་པར་བྱ། ཡང་༥དག་ལོག༦་དང་གཉིས་ཀ་མིན༧། ། ཚུལ་བཞིན༨་་དེ་མིན༩་གཉིས་ཀ༡༠་མིན། ། རྐང་པ་གཅིག་ལ་དཔྱོད་པའི་བློ། ། ནད་འཆོས་པའི་སྨན་རྐང་པ་དྲུག་པའོ། ། འདྲ་༡༡དང་མི་མཐུན༡༢་སྣ་ཚོགས༡༣་གཅིག༡༤ །
འབྲེལ༡༥་བསྡུས༡༦་མཐར་ཕྱིན༡༧་ཕྲ་ཉོན་༡༨མོངས། ། མད༡༩ོ་སྡེའི་ཚིག་དོན༢༠་ཆུང་༢༡ངུ་ཆེ། ༢༢ ། མཚན་༢༣མ་མཚན་མེད་༢༤དེ་ཉིད་༢༥གནས། ༢༦ ། དབང་༢༧སྒྱུར་སྐད་ཅིག་༢༨རྗེས་སུ་འབྲང་༢༩། ། དམིགས་པ་ཉི་ཤུ་རྩ་དགུར་དབྱེ། ། ཞེས་པ་སྟེ་རིམ་པས་ཤེས་༡རིག་ཕྱིན་ཅི་ལོག་གི་དམིགས་པ་དང་འདས་མ་འོངས་དང་རྨི་ལམ་གཟུགས་བརྙན་སྒྱུ་མ་སོགས་དང་། དེ་ལས་གཞ༢ན་པའི་དམིགས་པ་རྣམས་དང་། རང༣་ཉིད་ཀྱིས་ཡུལ་གཞན་ལ་མི་དམིགས་པ་གཟུགས་ལྡན་མིན་འདུ་བྱེད་འདུས་མ་བྱས་རྣམས་དང་།
དམིགས༤་བྱ་དམིགས་བྱེད་གཉིས་ཀ་ཡིན་པའི་ཤེས་རིག་དང་། དམིགས་བྱ་༥དགེ་བ་དང་ལོག་༦པ་ཉོན་མོངས་པ་ཅན་དང་། གཉི་༧ག་མིན་པ་ལ་མ་བསྒྲིབས་པ་དང་དམིགས་༨བྱེད་དགེ་བའི་ཡུལ་དང་། ཚུལ་༩བཞིན་མ་ཡིན་པ་དམིགས་བྱེད་ཉོན་མོངས་ཅན་གྱི་ཡུལ་དང་། དེ་གཉིས་ཀ་༡༠མ་ཡིན་པ་དམིགས་བྱེད་མ་བསྒྲིབས་ལུང་མ་བསྟན་གྱི་ཡུལ་དང་། དམིགས་༡༡བྱ་དམིགས་བྱེད་རིགས་འདྲ་བ་དགེ་བའི་དགེ་བ་སོགས་དང་། དེ་ལས༡༢་བཟློག་པ་ཟག་མེད་ཀྱི་ཟག་བཅས་སོགས་དང་། ཤེས༡༣་རིག་རྟོག་དཔྱོད་དང་བཅས་པ་རྣམས་ཀྱི་ཡུལ་དང་། མི་༡༤རྟོག་མི་དཔྱོད་པའི་ཡུལ་དང་། བི་བྷཱུ་ཏི་འབྲལ་༡༥བ་དང་ཆེན་པོ་ལ་འཇུག་པས་འབྲལ་བའི་ཆེད་དུ་བ་འདུ་ཤེས་མེད་པ་པ་ལ་སྦྱོར་བའི་ཤེས་རིག་གི་ཡུལ་དང་།
ཆེན་པོ་ཉིད་དམིགས་པ་ཡིན་པ་ནམ་མཁའ་དང་རྣམ་ཤེས་མཐའ་ཡས་པ་དང་བསྡུས་༡༦པ་ཕྲ་བ་ཅིའང་མེད་པའི་དང་ཕྲ་བའི་མཐར་༡༧ཕྱིན་པ་སྲིད་རྩེ་བ་རྣམས་ཀྱི་དང་། ཉོན་མོངས་པས་༡༨དམིགས་བྱ་ཡུལ་དང་། གཞུང་ལུགས་༡༩རྣམས་ཀྱི་མིང་ཚིག་ཡི་གེའི་ཚོགས་དང་། དེ་ལ་༢༠བརྟེན་པའི་བརྗོད་བྱའི་དོན་དང་། ཉན་༢༡རང་གི་ཐེག་པ་དང་། ཐེག་༢༢པ་ཆེན་པོ་དང་། མཚན་མ་༢༣འམ་རྒྱུ་མཚན་ཞི་གནས་དང་རབ་ཏུ་འཛིན་པ་དང་བཏང་སྙོམས་ཀྱི་རྒྱུ་དང་། མྱང་འདས་༢༤དང་སྲིད་རྩེ་དང་དེ་བཞིན་ཉིད་དང་། རྣམ་༢༥པ་བཅུ་དྲུག་རྣམས་ཀྱི་བདེན་པ་བཞི་དང་། འགོག་༢༦པའི་སྙོམས་འཇུག་ལ་སྦྱོར་བའི་ཤེས་རིག་གི་འགོག་པ་དང་།
རྣམ་༢༧ཐར་སོགས་ཀུན་མཁྱེན་གྱི་བར་གྱི་དང་༢༨། མི་སློབ་པ་རྣམས་ཀྱི་ཚེ་དེ་ཉིད་དང་སངས་རྒྱས་༢༩དང་རྒྱལ་སྲས་རྣམས་ཀྱི་དམིགས་པའོ། ། གསུམ་པ་གཞག་པ་ནི་སེམས་ཙམ་གྱི་ཚུལ་གྱི་དབང་དུ་བྱས་ནས་རྟགས་བཞིས་དམིགས་པ་མ་གྲུབ་པར་འཇོག་པ་སྟེ། རྣམ་ཤེས་མི་མཐུན་པའི་རྒྱུ་བྱེད་པས་དང་། དམིགས་པ་མེད་པའི་རྣམ་ཤེས་མཐོང་བས་དང་། འབད་པ་མེད་པར་ཡང་ཕྱིན་ཅི་མ་ལོག་པར་ཐལ་བས་དང་། ཤེས་པ་གསུམ་གྱིས་རྗེས་སུ་འཇུག་པས་སོ། ། དང་པོ་ནི། ཡི་དྭགས་དུད་འགྲོ་མི་རྣམས་དང་། ། ལྷ་རྣམས་ཇི་ལྟར་རིགས་རིགས་སུ། །
དངོས་གཅིག་ཡིད་ནི་ཐ་དད་ཕྱིར། ། དོན་མ་གྲུབ་པར་འདོད་པ་ཡིན། ། དོན་ཆུ་ཀླུང་ལྟ་བུ་ནི་བདེན་པར་མ་གྲུབ་སྟེ། དངོས་པོ་གཅིག་ལ་རྟོག་མེད་མ་འཁྲུལ་བའི་ཤེས་པས་དུ་མར་མཐོང་བའི་ཕྱིར་ཏེ། ཡི་དྭགས་ཀྱིས་རྣག་སོགས་ཀྱིས་གང་བ་དང་། ཉ་ལ་སོགས་པས་བཏུང་བ་དང་གནས་སུ་དང་། མིས་ཁྲུས་དང་བཏུང་བྱ་དང་། ནམ་མཁའ་མཐའ་ཡས་པས་ནམ་མཁར་མཐོང་བ་སོགས་སོ། ། ཆུར་བདེན་ན་ཀུན་གྱིས་ཆུར་མཐོང་བར་ཐལ་ལོ། ། གཉིས་པ་ནི།
འོ་ན་དེ་ལྟ་ན་དོན་དེ་ལ་ནི་ཤེས་པས་མི་དམིགས་པར་ཐལ་བར་འགྱུར་རོ་ཞེ་ན། དམིགས་པ་མེད་ཀྱང་ཤེས་པ་སྐྱེ་བས་མི་སྐྱོན་ཏེ། འདས་སོགས་དེ་བཞིན་སྨོན་ལམ་དང་། ། གཟུགས་བརྙན་རྣམ་པ་གཉིས་པོ་ལ། ། མེད་ལ་དམིགས་པ་ཉིད་ཕྱིར་ཡང་། ། དེ་ལ་དམིགས་པ་རུང་ཕྱིར་རོ་འཁོར་འདས་འདི་གཉིས་ནི་དམིགས་པ་གྲུབ་པ་མེད་དེ། འདས་མ་འོངས་དང་རྨི་ལམ་སོགས་དང་མེ་ལོང་གི་བྱད་དང་རྣལ་འབྱོར་པའི་ཡིད་ལ་ཀེང་རུས་ཀྱི་རྣམ་པ་སོགས་དམིགས་པ་མེད་པའི་ཤེས་པ་མཐོང་བའི་ཕྱིར་རོ། ། དེའང་དུས་གཉིས་ལ་ནི་མདོ་སྡེ་པ་ལྟར་ནའང་ཤེས་པ་དམིགས་པ་མེད་པ་གྲུབ་བོ། ། གསུམ་པ་ནི། དོན་ནི་དོན་དུ་གྲུབ་གྱུར་ན།
མི་རྟོག་ཡེ་ཤེས་མེད་པར་འགྱུར། ། དེ་མེད་པས་ན་སངས་རྒྱས་ཉིད། ། ཐོབ་པར་འཐད་པ་མ་ཡིན་ནོ། ། ཕྱི་རོལ་གྱི་དོན་བདེན་ན་བྱང་ཆུབ་སེམས་པའི་གཟུགས་སོགས་ཀྱི་རྣམ་པ་དང་བྲལ་བའི་ཡེ་ཤེས་ནི་འཁྲུལ་པར་འགྱུར་ཏེ། དེ་ཁོ་ན་ཉིད་ཡོད་པ་ལ་མེད་པར་འཇལ་བའི་ཕྱིར་རོ། ། འདིས་ནི་བསྒྲིབས་ཀྱང་ཡང་དག་པར་མི་འགྱུར་བ་གསུངས་སོ། མིང་ཇི་ལྟ་བ་ནི་ལང་ཀར་གཤེགས་པར། གལ་ཏེ་ཇི་ལྟར་མཐོང་དེ་ཡིན། ། ཐམས་ཅད་དེ་ཉིད་མཐོང་བར་འགྱུར། ། ཞེས་བཀའ་སྩལ་པ་ལྟར་དང་ཐེག་བསྡུས་བཤད་སྦྱར་ཏུ་འང་།
གལ་ཏེ་ཇི་ལྟར་མཐོང་བ་བཞིན། ། དོན་རྣམས་ཡང་དག་ཉིད་རྟོགས་ན། ། ཡང་དག་མཐོང་ཕྱིར་ལུས་ཅན་ཀུན། ། འབད་པ་མེད་པར་གྲོལ་བར་འགྱུར། ། ཞེས་བཤད་དོ། ། བཞི་པ་ལ་གསུམ་ལས། དབང་གི་ཤེས་པའི་རྗེས་སུ་འཇུག་པས་ནི། བྱང་ཆུབ་སེམས་པ་དབང་ཐོབ་དང་། ། རྣལ་འབྱོར་པ་ལ་འདི་ལྟར་ཡང་། ། མོས་པའི་དབང་གིས་ས་སོགས་ལ། །
དངོས་པོ་དེ་ལྟར་དམིགས་པར་འགྱུར། ། ས་སོགས་ནི་ཕྱི་དོན་དུ་མ་གྲུབ་སྟེ། རྒྱལ་སྲས་དང་དེ་ལས་གཞན་པའི་བསམ་གཏན་པ་རྣམས་ཀྱིས་ཇི་ལྟར་མོས་པ་བཞིན་ཆུ་དང་གསེར་སོགས་སུ་འགྱུར་བའི་ཕྱིར་རོ། ། ས་ཉིད་དུ་བདེན་ན་ནི་དེ་ལྟར་མི་རུང་ངོ་། ། ལྷག་མཐོང་གི་ཤེས་པའི་རྗེས་སུ་འཇུག་པས་ནི། འདི་ལ་རྣམ་པར་འབྱེད་གྲུབ་པ། བློ་ལྡན་ཞི་བ་ཐོབ་པ་ཡི། ། ཆོས་ཀུན་ཡིད་ལ་བྱེད་པ་ལ། ། དེ་ལྟར་དོན་ནི་སྣང་ཕྱིར་ཡང་། ། དོན་ནི་བདེན་པར་མ་གྲུབ་སྟེ། །
རྒྱལ་སྲས་ལྷག་མཐོང་དང་ཞི་གནས་ལ་འདྲིས་པས་ཕུང་པོ་སོགས་དང་ཡང་དག་པར་ལྡན་པའི་མདོ་སྡེ་ལ་སོགས་པའི་ཆོས་ཏིང་ངེ་འཛིན་གྱིས་ཡུལ་དུ་བྱེད་པ་ལ་ཇི་ལྟར་ཡིད་ལ་བྱེད་པ་དེ་ལྟར་སྣང་བའི་ཕྱིར་རོ། ། མི་རྟོག་པའི་ཤེས་པའི་རྗེས་སུ་འཇུག་པས་ནི། མི་རྟོག་ཡེ་ཤེས་རྒྱུ་བ་ལ། དོན་ཀུན་སྣང་བ་མེད་ཕྱིར་ཡང་། ། དོན་མེད་ཁོང་དུ་ཆུད་པར་བྱ། ། དེ་མེད་པས་ན་རྣམ་རིག་མེད། ། དོན་ནི་བདེན་པར་མ་གྲུབ་སྟེ་རྣམ་པར་མི་རྟོག་པའི་ཡེ་ཤེས་ལ་མི་སྣང་བའི་ཕྱིར་རོ། ། གལ་ཏེ་སྣང་ན་རྣམ་པར་མི་རྟོག་པ་ཉིད་དུ་མི་འགྲུབ་ཅིང་། བདེན་ན་ཡང་དེ་ལ་སྣང་བར་འགྱུར་ཏེ་དེ་ནི་ཡང་དག་པའི་ཡུལ་ཅན་ཡིན་པས་ཏེ། མངོན་པར་རྟོགས་པའི་རྒྱན་དུ།
ཅི་ཕྱིར་ཞེ་ན་སངས་རྒྱས་ཀྱིས། ། མཁྱེན་ནས་ཆོས་རྣམས་མ་གཟིགས་ཕྱིར། ། ཞེས་གསུངས་པ་དང་ཚུལ་མཐུན་ནོ། ། དེ་ལྟར་ལྟོས་ས་གཟུང་བ་མ་གྲུབ་པའི་ཕྱིར་ལྟོས་ཆོས་འཛིན་པའང་མེད་དོ། ། བཞི་པ་ཡོངས་སུ་ཤེས་པ་ནི། བཤད་ཟིན་གསུམ་པོ་ཡང་དག་པ་ཇི་ལྟ་བར་ཤེས་པས་སོ། ། ལྔ་པ་སྤོང་བ་ནི། དམིགས་པ་གནས་གྱུར་པ་སྟེ་ཉན་ཐོས་དང་དེ་དང་ཁྱད་པར་མེད་པས་མ་སྨོས་པ་རང་རྒྱལ་གྱི་གནས་གྱུར་ནི་དམིགས་པའི་འཆིང་བ་ལས་ཐར་གྱི་དབང་འབྱོར་བ་མ་ཐོབ་ཅིང་། ཐེག་ཆེན་པའི་ནི་གཉིས་ཀ་སྟེ་འཁོར་བ་ཇི་སྲིད་པར་ཇི་ལྟར་འདོད་པར་གནས་པས་སོ། ། བདག་རྐྱེན་ནི།
བྱེད་རྒྱུ་ཞེས་བྱ་བདག་པོར་བཤད། ཅེས་འདིར་ཡང་བདག་པོ་དང་དབང་བྱེད་པ་གཅིག་པས་རྟེན་ལ་དབང་བྱེད་པ་ནི་རླུང་གི་དཀྱིལ་འཁོར་གྱིས་ཆུའི་དཀྱིལ་འཁོར་གྱི་རྟེན་བྱེད་པ་སོགས་དང་། སྣོད་ཀྱིས་བཅུད་ཀྱི་དང་། འབྱུང་བས་འབྱུང་འགྱུར་གྱི་དང་། དབང་པོས་རྣམ་ཤེས་ཀྱི་རྟེན་བྱེད་པའོ། ། འཕེན་པ་ལ་ནི་སེམས་ཅན་སྤྱི་མཐུན་གྱི་ལས་ཀྱིས་སྣོད་དང་ལས་ཟག་བཅས་ཀྱིས་རྣམ་སྨིན་ཞེས་པ་འདི་ལྟ་བུ་སོགས་སོ། ། ལྷན་ཅིག་འབྱུང་བ་ལ་ནི་སེམས་དང་སེམས་བྱུང་དང་ཡིད་ལ་བྱེད་པ་དམིགས་པ་ལ་གཏོད་པས་སེམས་ཀྱི་དང་རེག་པ་ཚོར་བ་ལ་ཞེས་སོགས་སོ། ། དེ་མན་ཆད་ནི་དབང་པོ་ཉེར་གཉིས་ཀྱི་དབང་དུ་བྱས་པས་ཏེ། མིག་སོགས་དྲུག་གི་དབང་གིས་ཡུལ་འགྲུབ་པ་དང་། ཕོ་མོའི་དབང་གིས་མངལ་ནས་སྐྱེ་བ་དང་།
སྲོག་གིས་རིས་མཐུན་དུ་གནས་པ་དང་། ཚོར་བའི་དབང་པོ་ལྔས་དགེ་སྡིག་གི་འབྲས་བུ་ལ་སྤྱོད་པ་དང་། དད་སོགས་ལྔས་ཉོན་མོངས་ཀྱི་ས་བོན་མགོ་མནོན་པ་དང་། མི་ཤེས་པ་ཀུན་ཤེས་པར་བྱེད་པ་སོགས་གསུམ་གྱིས་ས་བོན་ལེགས་པར་འཇོམས་པ་ལ་བདག་པོ་བྱེད་པའོ། ། བསྡུ་བར་ཚོགས་ནི་ལམ་གྱི་དང་། ལམ་ནི་ཐར་པའི་བདག་བྱེད་པར་གསུངས་སོ། ། རྟེན་མཚུངས་དེ་མཚུངས་ལ་རྣམ་ཤེས་དང་མ་བྲལ་ཞིང་རྣམ་ཤེས་དེ་དང་ཡུལ་འཛིན་པ་འདྲ་བའི་དབང་པོའི་རྒྱུན་ཡུལ་ལ་འབྱུང་བ་རྟེན་མཚུངས་ཏེ་རྣམ་ཤེས་དང་བྲལ་བའི་དབང་པོ་རང་གི་རིགས་དང་འདྲ་བའི་རྒྱུན་བྱུང་བ་ནི་དེ་མཚུངས་སོ། ། ཆོས་ཞེས་བྱ་བ་ནི་རྟེན་བཅས། ལྷག་མ་དེ་མཚུངས་ཀྱང་ཞེས་དང་། དེ་མཚུངས་ནི།
གང་ཞིག་རང་གི་ལས་མི་བྱེད། ཅེས་ཀྱང་བཤད་མོད། འདིར་ནི་དབང་པོ་དང་པོ་ལྔ་ཁོ་ན་ལ་བཞག་གོ ། གཟུགས་ཀྱི་ཕུང་པོའི་ཕྱོགས་གཅིག་ནི་མིག་སོགས་དབང་པོ་ལྔའོ། ། རྣམ་ཤེས་དང་ལྡན་མི་ལྡན་ནི་རྟེན་མཚུངས་དེ་མཚུངས་སོ། ། ཟིན་པ་ལ་ཚོར་བ་འབྱུང་བའི་གནས་ཞེས་པས་ཕྱིའི་གཟུགས་སེལ་ཞིང་གཟུགས་ཀྱིས་ཡིད་སེལ་ལོ། ། ཕྱོགས་གཅིག་ནི་དབང་པོ་ལྔ་རྟེན་དང་བཅས་པའོ། ། བཞིའི་ཕྱོགས་ནི་གཟུགས་དྲི་རོ་རེག་བྱ་དབང་པོ་དང་ཐ་མི་དད་དུ་འཇུག་པའོ། ། ས་འགྲེལ་དུ་དབང་པོ་དང་ཚོགས་པ་ཐ་མི་དད་དུ་གནས་པའི་སྒྲ་དེ་ནི་ཟིན་པར་བཤད་དོ། ། ལུས་ལ་དབང་སྒྱུར་བ་ནི་ལུས་འཛིན་བྱེད་དོ། །
དེའི་བཟློག་ཟླ་མ་ཟིན་པ་ནི། མ་ཟིན་དགུ། བརྒྱད་པོ་དེ་རྣམས་དང་སྒྲ་ཡང་། ། དགུ་པོ་གཞན་ནི་རྣམ་པ་གཉིས། ཞེས་དམིགས་བྱེད་ཅན་བརྒྱད་དང་སྒྲ་སྟེ་དབང་པོ་ལྔའི་ཡང་འདས་མ་འོངས་དང་གཟུགས་དྲི་རོ་རེག་བྱ་དབང་པོ་དང་མི་ལྡན་པའང་ངོ་ཞེས་འཆད་དོ། ། དབང་པོ་ནི་ཡབ་སྲས་མཇལ་བ་སོགས་སུ་ཉེར་གཉིས་བཀའ་སྩལ་པ་འཆད་པའི་མཚན་ཉིད་ལ་གཉིས་ལས། དབང་པོའི་མིང་དོན་ནི་དབང་ནི་དབང་ཕྱུག་དམ་པ་ལའོ། ། ཞེས་པའི་སྒྲའི་བྱིངས་དོན་གྱིས་དབང་བྱེད་ཅིང་བདག་པོ་བྱེད་པའོ། ། དེ་ལ་ཡུལ་འཛིན་པ་རྣམ་ཤེས་ལ་དབང་བྱེད་པ་དང་པོ་དྲུག་སྟེ། རང་གི་དོན་དང་ཐམས་ཅད་ལ། །
དམིགས་པར་དབང་བྱེད་ཕྱིར་དབང་དྲུག ། ཅེས་སོ། ། རིགས་ཀྱི་རྒྱུད་བུ་ཚ་བོ་སོགས་འབྱུང་བ་ལ་ཕོ་མོའི་དབང་པོས་དབང་བྱེད་དོ། ། ལྷག་མ་ནི་བདག་རྐྱེན་དུ་བཤད་པ་བཞིན་ནོ། ། ཁམས་གསུམ་གྱིས་མ་བསྡུས་པ་འཇིག་རྟེན་ལས་འདས་པ་ཡིན་ཞིང་། དེའི་ཆགས་བྲལ་ལ་དབང་བྱེད་པ་སྔ་མས་ཕྱི་མ་འཐོབ་པ་དང་རིམ་པས་མཐོང་སྤང་སྒོམ་སྤང་སྤོང་བ་དང་མཐོང་བའི་ཆོས་ལ་བདེར་གནས་ལ་དབང་བྱེད་པ་ཕྱི་མ་གསུམ་སྟེ། གོང་མ་གོང་མ་འཐོབ་པ་དང་། ། མྱང་འདས་སོགས་ལ་དབང་བྱེད་ཕྱིར། ། ཞེས་སོ། ། དབུས་མཐར།
འཛིན་དང་གནས་དང་རྒྱུན་མི་འཆད། ། སྤྱོད་དང་དག་པ་གཉིས་ཀྱི་ཕྱིར། ། ཞེས་གསུངས་པས་བསྡུའོ། ། འདི་རྣམས་གཞུང་འདིར་བཤད་ཟིན་འཆད་པར་འགྱུར་ཞིང་སྤྲོས་པ་ལ་དགའ་ན། གཉིས་པ་གཏན་ལ་དབབ་པ་ནི། བསྡུ་བར། ལས་དང་རྫས་དང་གཟུགས་སོགས་དང་། ། དགེ་བ་སོགས་དང་རྣམ་སྨིན་དང་། ། ཁམས་དང་ས་དང་འཐོབ་པ་དང་། ། འཆི་འཕོ་སྐྱེ་བ་ཁོ་ན་ཡིན།
ཞེས་པས་ཇི་རིགས་པར་ཏེ་བྱེད་ལས་ནི་བཤད་ཟིན་ཏོ། ། གཉིས་པ་ལ་རྫས་ཡོད་ནི་བཅུ་དྲུག་སྟེ་ཕོ་མོའི་དབང་པོ་ལུས་ཀྱི་ཆ་དང་ཐ་མ་གསུམ་དད་སོགས་ཀྱི་ཆ་དང་སྲོག་ལས་ཀྱིས་འཕངས་པའི་དུས་ངེས་པ་ལ་འདོགས་པས་སོ། ། གསུམ་པ་ནི་གཟུགས་བདུན་དང་སེམས་ཡིད་དང་ཐ་མ་གསུམ་གྱི་ཆ་དང་སེམས་བྱུང་ཚོར་བ་དང་དད་སོགས་ཏེ་བཅུ་དང་གསུམ་གྱི་ཕྱོགས་སོ། ། ལྡན་མིན་འདུ་བྱེད་སྲོག་སྟེ་འདུས་མ་བྱས་མེད་དོ། ། བཞི་པ་དགེ་བ་སོགས་ནི། དད་སོགས་དགེ་བརྒྱད་ཡིད་མི་བདེ། ། རྣམ་གཉིས་ཡིད་དང་ཚོར་གཞན་ནི། ། རྣམ་གསུམ་གཞན་ནི་རྣམ་པ་གཅིག ། ཅེས་ཏེ་གཟུགས་ཅན་བདུན་དང་སྲོག་ནི་ལུང་མ་བསྟན་གཅིག་པུའོ། ཐ་མ་གཉིས་ཟག་མེད་དང་།
ལུང་མ་བསྟན་བརྒྱད་དང་ཡིད་མི་བདེ་ཟག་བཅས་དང་། ལྷག་མ་བཅུ་གཅིག་གཉིས་ཀ་སྟེ་མི་ཤེས་པ་ཀུན་ཤེས་པར་བྱེད་པའང་དགེ་སྦྱོང་གི་ཚུལ་གྱི་འབྲས་བུ་དང་ཐག་རིང་ཞིང་འཇིག་རྟེན་པའི་རྣམ་པ་ཅན་ཟག་བཅས་དང་། དེ་ལས་བཟློག་པ་ཟག་མེད་དུ་གསུངས་ཤིང་། གསུམ་ནི་དྲི་མ་མེད། ། གཟུགས་ཅན་སྲོག་དང་སྡུག་བསྔལ་དག ། ཟག་དང་བཅས་པའོ་དགུ་རྣམ་གཉིས། ཞེས་ཡིད་དང་ཚོར་བ་གསུམ་དང་དད་སོགས་ལྔ་ནི་གཉི་གའོ་ཞེས་ཀྱང་བཤད་དེ། གཟུགས་དང་ཚོར་བ་དང་སྲོག་དང་ཡིད་དེ། བཅུ་བཞིའི་ཕྱོགས་ནི་མཐོང་སྤང་དང་། ཐ་མ་གཉིས་བོར་བའི་ཉི་ཤུའི་ཕྱོགས་གཅིག་སྒོམ་སྤང་དང་།
བཅུ་གཅིག་གི་ཕྱོགས་གཅིག་སྤང་བྱ་མིན་པར་གསུངས་ལ། ཡིད་དང་ཚོར་བ་གསུམ་རྣམ་གསུམ། ། གཉིས་ཀྱི་སྤང་བྱ་ཡིད་མི་བདེ། ། དགུ་ནི་སྒོམ་པས་ལྔ་པོ་ནི། ། སྤང་བྱ་མིན་པའང་གསུམ་པོ་མིན། ཞེས་ཀྱང་བཤད་དེ། ངན་སོང་བའི་གཟུགས་དང་སྲོག་དང་སྡུག་བསྔལ་མཐོང་སྤང་དུ་འདོད་པ་དང་མི་འདོད་པའི་ལུགས་སོ། ། ལྔ་པ་ནི་སྲོག་ནི་རྣམ་སྨིན་བཅུ་གཉིས་གཉིས།་་་་་ རྣམ་སྨིན་ཡིན་མིན། བཅུ་གཉིས་ནི་་་་་་།
ཐ་མ་བརྒྱད་དང་ཡིད་མི་བདེ། ཡིད་མི་བདེ་་་་་་། མ་གཏོགས་པ་སྟེ་དེ་གཅིག་ནི། ། རྣམ་པར་སྨིན་བཅས་བཅུ་རྣམ་་་་་་སྨིན་བཅས་དང་དེ་མིན་གཉིས། བཅུ་ནི་་་་་་། ཡིད་དང་ཚོར་གཞན་་་་་་གཅིག་ལྷག་གིས་བསྡུ་བ་དད་ལ་སོགས། ཞེས་ཏེ་གཟུགས་ཅན་དང་སྲོག་དང་ཐ་མ་གསུམ་ནི་རྣམ་སྨིན་མེད་པར་གྲུབ་པོ། ། དྲུག་པ་ནི། དྲི་མེད་མ་གཏོགས་འདོད་པར་གཏོགས། ། ཕོ་མོའི་དབང་དང་སྡུག་བསྔལ་དག །
མ་གཏོགས་གཟུགས་གཏོགས་གཟུགས་ཅན་དང་། ། བདེ་་་་་་བ་དང་དུཿཁ་འམ་ཡིད་མི་བདེ་དག་མ་གཏོགས་གཟུགས་མེད་གཏོགས། ཞེས་ཏེ་བཏང་སྙོམས་སྲོག་ཡིད་དད་སོགས་ལྔའོ། ། མན་ངག་སྙེ་མར། ཁམས་གོང་མ་གཉིས་ཀྱི་སེམས་ཅན་རྣམས་དགོས་པའི་དབང་གིས་འདོད་ཁམས་སུ་འོང་བ་ན་ཚངས་པ་དང་ཚངས་མ་བཞིན་ཕོ་མོའི་དབང་པོ་ཅན་དུ་བཤད་དོ། ། དབུས་མཐའི་འགྲེལ་བཤད་དུ། འདོད་པ་ན་སྤྱོད་པའི་ལྷ་རྣམས་ལ་ནི་ཕོ་དང་མོའི་དབང་པོ་ཡོད་པ་ལ་རིགས་རྣམ་པར་གཞག་གི མེད་པ་ལ་ནི་མ་ཡིན་ནོ་ཞེས་ཀྱང་བཤད་དོ། ། བདུན་པ་ནི་བསམ་གཏན་དང་པོ་དང་གཉིས་པའི་ས་ན་གཟུགས་ཁམས་ཀྱི་དང་ཕྱི་མ་གསུམ་སྟེ་བཅྭོ་བརྒྱད་དང་། གསུམ་པ་ན་ཡིད་བདེ་མེད་པས་བཅུ་བདུན་དང་།
བཞི་པ་ན་བདེའང་མེད་པས་བཅུ་དྲུག་སྟེ། གཟུགས་མེད་པའི་ས་དང་པོ་གསུམ་ན་བཅུ་གཅིག་དང་། སྲིད་རྩེའི་ས་ན་ཟག་མེད་མེད་པས་བརྒྱད་དོ། ། བརྒྱད་པ་ནི། བཏང་སྙོམས་དང་ནི་སྲོག་དང་ནི། ། ཡིད་གང་རུང་་་་་་དང་ལྡན་ལ་ངེས་་་་་་པར་གསུམ་་་་་་ཀ་ལྡན། ། ཞེས་སོགས་ངེས་ལྡན་དང་། ། དགེ་མེད་ནང་ན་ཉུང་ལྡན་ལ། ། ལུས་ཚོར་སྲོག་ཡིད་བརྒྱ་དང་ལྡན། ། ཞེས་ཉུང་ལྡན་དང་།
མང་པོར་ལྡན་པ་བཅུ་དགུ་སྟེ། ། དྲི་མ་མེད་རྣམས་མ་གཏོགས་པ། ། མཚན་གཉིས་འཕགས་པ་་་་་་སློབ་པ་ཆགས་བཅས་ནི། ། མཚན་གཅིག་དྲི་མེད་གཉིས་་་་་་ཀུན་ཤེས་ལྡན་དང་གཞན་གཉིས་ལས་གཅིག་མ་གཏོགས། ཞེས་བཤད་ཅིང་། བསྡུ་བར་ནི་སྲིད་པ་ལས་ཀུན་དང་ལྡན་པ་འདོད་ཁམས་སུ་སྐྱེས་པ་དང་མིར་སྐྱེས་པ་དང་ལྷར་སྐྱེས་པ་དང་དགེ་བའི་རྩ་བ་མ་ཆད་པ་དང་འཕགས་པ་རྣམས་ཡིན་པར་གསུངས་ཏེ། བདེན་པ་མཐོང་བ་དུ་རྣམས་དང་ལྡན་ཞེ་ན། སྨྲས་པ་སྲིད་པ་ལས་ཐམས་ཅད་དང་ངོ་ཞེས་སོགས་སོ། ། ཡང་རྒྱུན་ཞུགས་གཅིག་གམ་བརྒྱད་ཀྱིས་འཐོབ་པ་དང་ལན་གཅིག་ཕྱིར་འོང་གཉིས་སམ་དགུས་དང་། ཕྱིར་མི་འོང་བཅུ་གཅིག་གམ་གཉིས་ཀྱིས་དང་།
དགྲ་བཅོམ་གཅིག་གམ་བཅུས་འཐོབ་པར་གསུངས་ཤིང་། ། འབྲས་བུ་མཐར་ཡོད་གཉིས་དགུས་འཐོབ། ། གཉིས་ནི་བདུན་ནམ་བརྒྱད་དམ་དགུས། ། བཅུ་གཅིག་རྣམས་ཀྱིས་དགྲ་བཅོམ་ཉིད། ། འགའ་ཞིག་སྲིད་ཕྱིར་བཤད་པ་ཡིན། ། ཞེས་ཀྱང་བཤད་དེ། དང་པོ་ནི་དད་སོགས་ལྔ་ཀུན་ཤེས་བྱེད་པ་ཀུན་ཤེས་པ་ཡིད་བཏང་སྙོམས་རྣམས་དང་། བཞི་པ་ནི་དད་སོགས་ལྔ་ཀུན་ཤེས་སྲུང་བ་ཡིད་རྣམས་དང་། བདེ་བ་ཡིད་བདེ་བཏང་སྙོམས་གསུམ་ལས་གང་རུང་གིས་དང་། བར་མ་གཉིས་འཇིག་རྟེན་པའི་ལམ་གྱིས་འཐོབ་ན་དད་སོགས་ལྔ་བཏང་སྙོམས་ཡིད་ཀྱིས་དང་།
འཇིག་རྟེན་ལས་འདས་པའི་ལམ་གྱིས་འཐོབ་ན་དེ་བདུན་དང་ཀུན་ཤེས་པས་དང་། ཕལ་ཆེ་ལས་ཆགས་བྲལ་གྱིས་འཐོབ་ན་དང་པོ་འཐོབ་བྱེད་དགུས་སོ། ། དགུ་པ་ནི། གཟུགས་མེད་དུ་ནི་འཆི་བ་ནི། ། སྲོག་དང་ཡིད་དང་བཏང་སྙོམས་ཉིད། ། འགག་པར་འགྱུར་རོ་གཟུགས་ན་བརྒྱད། ། འདོད་པར་བཅུ་འམ་དགུ་འམ་བརྒྱད། ། རིམ་གྱིས་འཆི་བ་ལ་ནི་བཞི། ། དགེ་ལ་ཐམས་ཅད་དུ་ལྔ་ཡང་། ། ཞེས་ཏེ་ཀུན་གྱི་ཐ་མར་གཟུགས་སུ་གསུམ་པོ་མིག་སོགས་ལྔ་དང་བཅས་པ་དང་།
འདོད་པར་ཅིག་ཅར་འཆི་བ་ལ་མཚན་གཉིས་པ་ལ་ཕོ་མོའི་དབང་པོ་དང་བཅས་པ་བཅུ་དང་། མཚན་གཅིག་པ་ལ་དགུ་དང་། མཚན་མེད་ལ་བརྒྱད་དང་། རིམ་གྱིས་འཆི་ན་ལུས་སྲོག་ཡིད་བཏང་སྙོམས་དང་དགེ་བའི་སེམས་ཡོད་ན་དད་སོགས་ཀྱང་འགག་གོ ། བཅུ་པ་ནི། འདོད་པར་དང་པོར་རྣམ་སྨིན་གཉིས། ། རྙེད་དེ་བརྫུས་ཏེ་སྐྱེ་བས་མིན། ། དེ་ཡིས་དྲུག་གམ་བདུན་ནམ་བརྒྱ། ། གཟུགས་སུ་དྲུག་གོ་གོང་མར་གཅིག ། ཅེས་ཏེ་ལུས་སྲོག་གཉིས་དང་བསྐལ་པ་དང་པོ་པའི་མི་ལྟ་བུ་བརྫུས་སྐྱེས་མཚན་མེད་ཀྱིས་མིག་སོགས་ལྔ་དང་སྲོག་སྟེ་དྲུག་དང་།
མཚན་གཅིག་པ་ལྷ་སོགས་ཀྱིས་བདུན་དང་། མཚན་གཉིས་པས་བརྒྱད་དེ། དེ་ནི་ངན་འགྲོ་ན་ཡོད་དོ། ། གཟུགས་སུ་བརྫུས་སྐྱེས་པའི་དྲུག་སྟེ་གཟུགས་མེད་དུ་སྲོག་རྙེད་དོ། ། དབང་པོ་རྒྱས་པར་བསྡུ་བ་དང་མཛོད་འགྲེལ་སོགས་སུ་བལྟའོ། ། ཚོར་བའི་ཕུང་པོ་ཚོར་བ་ལྔའོ། ། རྣམ་ཤེས་ནི་ཡིད་ཀྱིའོ། ། གཟུགས་ཀྱི་ཕུང་པོའི་ཕྱོགས་གཅིག་ནི་མིག་སོགས་ལྔ་དང་ཕོ་མོའི་འོ། ། འདུ་བྱེད་ཀྱི་ཕྱོགས་གཅིག་ནི་དད་སོགས་ལྔ་དང་སྲོག་གོ ། ཁམས་བཅུ་གཉིས་དབང་པོ་དང་རྣམ་ཤེས་ཀྱིའོ། །
སྐྱེ་མཆེད་དྲུག་ནང་གིའོ། ། ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་ཚོར་བ་ལྔ་དང་དད་སོགས་དང་སྲོག་གོ ། སྡུག་བསྔལ་གྱི་སྡུག་བསྔལ་ལ་སྡུག་བསྔལ་མྱོང་བ་ལ་ཕན་པའི་ཆོས་ནི་དེ་འབྱུང་བའི་རྒྱུར་གྱུར་པའི་དབང་པོ་དང་ཡུལ་དང་དེ་དང་མཚུངས་ལྡན་ནོ། །

རང་གི་མཚན་ཉིད་དག་སྨོས་པས་སྤྱིའི་མཚན་ཉིད་མི་རྟག་པ་སེལ་ལོ། ། ཕྱོགས་གཅིག་ནི་དེ་གཉིས་དང་ཇི་ལྟར་རིགས་པར་ལྡན་པ་རྣམས་སོ། ། བདེ་བའི་ཚོར་བ་དང་དེ་མྱོང་བའི་ཆོས་ནི་འགྱུར་ན་ཡིད་མི་བདེ་སྐྱེ་བའི་ཕྱིར་སྡུག་བསྔལ་གྱི་རྒྱུ་ཡིན་པས་སྡུག་བསྔལ་ཏེ་བདེ་བ་དང་བདེ་བ་མྱོང་འགྱུར་དེ་ལའང་ཆགས་པས་སེམས་སྔར་གྱི་གནས་སྐབས་ལས་འགྱུར་བ་ཆགས་སྡང་གིས་སོ། ། ཆགས་པའང་ཡོངས་སུ་གདུང་བའི་ངོ་བོ་སྡུག་བསྔལ་དུ་བརྗོད་དེ་ཞེན་ནས་འགྱུར་བའི་སེམས་ཀྱིས་ལག་པ་འཛིན་པའམ་ལན་བུ་འཛིན་པ་ཡང་འཛིན་ཏོ་ཞེས་བཀའ་བསྩལ་ཏོ། ། ཕྱོགས་གཅིག་ནི་གང་འགྱུར་བ་ལས་ཆགས་པ་ཅན་གྱིས་ཡིད་མི་བདེ་མྱོང་བ་རྣམས་སོ། ། ཟག་མེད་ནི་ཆགས་པའི་གནས་མ་ཡིན་པས་ན་དེ་མ་ཡིན་ནོ། ། འདུ་བྱེད་ཀྱི་སྡུག་བསྔལ་ལ་ཚོར་བ་བཏང་སྙོམས་གཙོ་ཆེར་ཀུན་གཞི་དང་མཚུངས་ལྡན་དང་ཀུན་གཞི་ལས་དེ་ལྟར་སྐྱེས་པའི་རྣམ་ཤེས་གཞན་དང་ལྡན་པ་དང་། དེ་མྱོང་བ་ལ་ཕན་འདོགས་པའི་ཆོས་ཏེ་དེ་དག་སྡུག་བསྔལ་ཡིན་པའི་རྒྱུ་ནི་སྡུག་བསྔལ་དང་འགྱུར་བའི་སྡུག་བསྔལ་དེ་གཉི་གའི་ས་བོན་གྱིས་འཛིན་པས་དེ་གཉིས་ལས་མ་ཐར་བར་རེས་བདེ་བ་དང་རེས་སྡུག་བསྔལ་སྐྱེ་ཞིང་བཏང་སྙོམས་སུ་འཁོར་མར་རོ། ། མི་རྟག་པ་གྲུབ་པ་དང་བདེ་བ་མ་ཡིན་པ་འཕགས་པ་རྣམས་དང་མི་མཐུན་པས་སོ། ། ཕུང་པོ་སོགས་ཀྱི་རྐང་གྲངས་ཟག་མེད་ལྟར་ཏེ་ཕྱོགས་གཅིག་ནི་ཟག་མེད་ཀྱི་ཆའོ། ། ཚོར་བ་བཏང་སྙོམས་དང་དེ་མྱོང་འགྱུར་ཆོས་ཙམ་ཡོད་ཀྱི་བདག་ཅིའང་མེད་ཅེས་པས་དེ་བདག་ཏུ་ཞེན་པ་སྤོང་ངོ་། །
རྣམ་སྨིན་བཅས་པ་ལ་གཉིས་ལས། དངོས་ནི་རྣམ་སྨིན་གྱི་རྒྱུ་ལྟར་ཏེ་དངོས་པོ་ནི་དགེ་བའི་རྐང་གྲངས་ལྟ་བུ་ལ་ཕྱོགས་གཅིག་ནི་ལུང་མ་བསྟན་གཉི་ག་དང་ཟག་མེད་བོར་བའོ། ། ཕུང་པོ་འཇོག་པ་ནི་འཕེན་པར་བྱེད་པའོ། ། ཉིང་མཚམས་སྦྱོར་བ་ནི་སྐྱེ་གནས་སུའོ། ། གཉིས་པ་ལྡན་ཆོས་ནི་རྣམ་པར་སྨིན་པ་ཞེས་ཏེ་མིག་སོགས་དང་བདེ་བ་དང་སྡུག་བསྔལ་ནི་དེའི་ས་བོན་ཡོངས་སུ་གྱུར་པའི་ཁྱད་པར་སྐྱེ་བས་རྣམ་སྨིན་ལས་བྱུང་བའོ། ། ཟས་ལ་གཉིས་ལས་དོན་གསུམ་གྱིས་བཤད་པའི་དང་པོ་ལ་ཡང་གསུམ་ལས། ངོ་བོ་ནི་ཁམས་ཀྱི་ཟས་དྲི་རོ་རེག་བྱའི་ངོ་བོ་འཇུ་ཞིང་ཡོངས་སུ་འགྱུར་བས་ཀྱང་དབང་པོ་དང་། དེའི་རྟེན་འབྱུང་བ་ཆེན་པོ་བརྟས་པར་བྱེད་པས་འཇུ་བ་ལས་གྱུར་པ་དང་། སེམས་ལས་བྱུང་བ་རེག་པའི་ཟས་ཡིད་དུ་འོང་བའི་ཡུལ་ལ་བརྟེན་པའི་ཡུལ་ལས་གྱུར་པ་རྟེན་ལ་ཕན་འདོགས་པ་དང་། མ་འོངས་པའི་འདོད་པའི་དངོས་པོ་ལ་དམིགས་པའི་རེ་བས་ཀྱང་རེ་བ་ལས་གྱུར་པ་རྟེན་ལ་ཕན་པ་ཕས་ཐལ་བའི་ཐུམ་པོ་ལ་ཕྱེར་རྟོག་ཏུ་བཅུག་པས་དེར་རྟོག་པའི་བུ་དག་ཡུན་རིང་པོར་གནས་པ་དང་།
རྒྱ་མཚོར་གྲུ་ཞིག་པའི་མིས་ལྦུ་བའི་ཕུང་པོ་ལ་ཐང་དུ་འདུ་ཤེས་པས་དེ་སྲིད་དུ་འཚོ་བ་ལྟ་བུ་དང་། རྣམ་ཤེས་ཀྱི་ཟས་ལུས་ལེན་པས་ཀྱང་ལེན་པ་ལས་གྱུར་པ་ཀུན་གཞིས་ལུས་མི་རུལ་བར་གནས་པའོ། ། བསྡུ་བར་ཁ་དོག་ནི་ཁམ་ཟས་མ་ཡིན་ཏེ་དྲི་རོ་རེག་ཉིད་རོ་ནུས་སྨིན་པ་སོགས་འཇུ་བས་ཕན་གནོད་བྱེད་པས་སོ། ། ཁམ་ཟས་ལོངས་སྤྱོད་པའི་ཚེ་གནོད་ལ་འཇུ་བའི་ཚེ་ཕན་པ་དང་དེ་ལས་བཟློག་པའང་ཡོད་པས་འཇུ་བའི་ཚེ་ཁོ་ན་ཟས་ཡིན་པར་གསུངས་སོ། ། གཟུགས་ཀྱི་སྐྱེ་མཆེད་མ་ཡིན་དེས། ། རང་དབང་གྲོལ་ལ་མི་ཕན་ཕྱིར། ། ཞེས་ཀྱང་བཤད་དོ། ། གྲངས་ངེས་པ་ནི་དབང་པོ་རྒྱས་པའི་རྒྱུ་དང་སྲོག་དང་སྔོན་གྱི་ལས་སོགས་ལུས་རྒྱས་གནས་བྱེད་པ་ཡོད་ཀྱང་། བསྡུ་བར་དྲན་པ་ཉེར་བཞག་རྣམས་ལ་འཇུག་པ་སླ་བའི་ཕྱིར་ཞེས་གསུངས་ཏེ། ཟས་བཞི་རིམ་པ་ལྟར་དྲན་པ་ཉེར་བཞག་བཞི་བསྒོམ་པ་དང་རྗེས་སུ་མཐུན་པས་དེ་བཞི་ཁོ་ནར་བཞག་གོ་ཞེས་པའི་དོན་ཏོ། །
འདི་ལ་གནས་དང་ནི། ། བརྟེན་པ་རྒྱས་པའི་དོན་དུ་གཉིས། ། སྲིད་གཞན་འཕེན་དང་འགྲུབ་པ་ཡི། ། དོན་དུ་གཉིས་ཏེ་གོ་རིམ་བཞིན། ། ཞེས་ཀྱང་བཤད་དེ་གནས་དབང་བཅས་ཀྱི་ལུས་ཁམ་གྱིས་རྒྱས་པར་བྱེད་ཅིང་བརྟེན་པ་ཤེས་རིག་རེག་པས་ཏེ་དེ་གཉིས་ཀྱིས་སྐྱེས་ཟིན་གསོ་ལ་སེམས་པས་ཡང་སྲིད་འཕེན་ཅིང་དེ་ལས་ཀྱིས་བསྒོས་པའི་རྣམ་ཤེས་ཀྱི་ས་བོན་ལས་འགྲུབ་པས་དེ་དག་གཙོ་ཆེར་ཕྱིས་ཀྱི་སྲིད་པ་སྐྱེ་བའོ་ཞེས་པས་དེ་བཞིར་ངེས་སོ། ། ཁམས་དང་སའི་ཁྱད་པར་ནི། ། ཁམ་གྱི་ཟས་ནི་འདོད་པ་ན། ། ཞེས་དང་། རེག་དང་སེམས་པ་རྣམ་ཤེས་ནི། ། ཟག་བཅས་ཟས་ཡིན་གསུམ་རྣམས་ལ། །
ཞེས་པ་ལྟར་ཏེ་འགྲོ་བ་དང་སྐྱེ་གནས་ཀུན་ན་ཟས་ཀུན་ཡོད་ཅེས་ཟེར་རོ། ། བསྡུ་བར་ནི་དམྱལ་བ་ན་ཁམ་ཟས་མེད་ཀྱི། ཕལ་ཆེར་ལས་ཀྱིས་གནས་ཤིང་རླུང་ཕྲ་མོ་རྗེས་སུ་བཞུགས་པ་ལ་ཟས་སུ་བཏགས་པ་ཙམ་ཡོད་པར་གསུངས་སོ། ། གཟུགས་འདུ་བྱེད་རྣམ་ཤེས་ཀྱི་ཕུང་པོ་གསུམ་དང་རྣམ་ཤེས་བདུན་དང་དྲི་རོ་རེག་བྱ་ཆོས་ཀྱི་ཁམས་བཅུ་གཅིག་དང་དྲི་རོ་རེག་བྱ་ཡིད་ཆོས་ཀྱི་སྐྱེ་མཆེད་ལྔའི་ཕྱོགས་གཅིག་ཟས་བཞིས་བསྡུས་པའོ། ། ཟས་ཀྱིས་གནས་པ་དབང་པོ་རྣམས་ཙམ་དུ་ཤེས་པས་བདག་ཟས་ཞེས་སོ། ། བྱེད་ལས་ཉིད་ཀྱིས་བཤད་པ་ནི། ཡང་ཟས་ནི་ཞེས་ཏེ་རིམ་པ་ལྟར་འཆིང་བ་ཀུན་དང་ལྡན་པས་འདོད་པ་པའི་སོ་སོ་སྐྱེ་བོ་དང་འཆིང་བ་ཕྱོགས་གཅིག་གིས་དག་པས་ཁམས་གསུམ་གྱི་སློབ་པ་དང་གོང་མ་གཉིས་ཀྱི་སོ་སོ་སྐྱེ་བོ་དང་འཆིང་བ་ཀུན་གྱིས་དག་པས་དགྲ་བཅོམ་པའི་དང་ཟས་ཀྱིས་གནས་པར་གཞན་དོན་དུ་སྟོན་པ་ཙམ་གྱིས་ན་སངས་རྒྱས་དང་བྱང་ཆུབ་སེམས་དཔའ་མངོན་ཤེས་ཆེན་པོ་ཐོབ་པ་རྣམས་ཀྱི་ལུས་སོ། ། གོང་མ་དང་བཅས་པ་ལ་འདུས་མ་བྱས་ཀྱི་ཕྱོགས་གཅིག་ནི་དེ་བཞིན་ཉིད་དག་པ་དང་སོ་སོར་བརྟགས་འགོག་བོར་བ་སྟེ་དེ་དག་གོང་ན་ཡོད་པའོ། ། ཆོས་ཀྱི་ཕྱོགས་གཅིག་ནི་བོར་བ་དག་ཁོ་ནའོ། ། གོང་ན་མེད་པ་ནི་ཐར་པ་བླ་ན་མེད་པ་ཡིན། །
ཞེས་པ་ལྟར་རོ། ། རྫས་ཀྱི་མཆོག་གོང་ན་མེད་པ་ནི་ཆོས་ཙམ་མོ་ཞེས་ཤེས་པས་བདག་དེར་ཞེན་པ་སྤོང་བའི་ཆེད་དུ་དེར་བརྟག་ཅིང་དཔྱད་ཏེ་སྟོན་པས་བསྟན་ཅིང་དེ་འདིར་ཡང་ངེས་པར་བྱས་སོ། ། གསུམ་པ་དབྱེ་བ་ཚད་མེད་བསྟན་པ་ནི། དེ་ལྟར་ཞེས་ཏེ་ཕུང་པོ་ལྔའི་རབ་ཏུ་བྱེད་པར། ཕུང་པོར་བསྡུས་པ་དང་། ཉེར་ལེན་ཕུང་པོར་བསྡུས་པ་དང་། ནང་གི་བཅུ་གཉིས་གཟུགས་ལ་སོགས། ། མ་གཏོགས། ཞེས་ལྟར་ཕྱི་ནང་དང་། དམིགས་བཅས་སེམས་ཀྱི་ཁམས་བདུན་ནོ། །
ཆོས་ཀྱི་ཕྱེད་ཀྱང་ཞེས་ལྟར་དམིགས་བཅས་དམིགས་མེད་དང་། རྟོག་བཅས་ཡིད་དང་ཡིད་ཤེས་རངས་པོ་དང་ཆོས་ཀྱི་ཕྱོགས་སེམས་བྱུང་སྟེ་ལྷག་མ་རྣམ་རྟོག་མེད་པ་རྣམས་གསུངས་པ་ནི་རྒྱས་པར་བྱེ་བཤད་དུ་བལྟའོ། ། ཡང་། རེག་བྱ་རྣམ་པ་གཉིས་ཡིན་ཏེ། ལྷག་མ་གཟུགས་ཅན་དགུ་པོ་ནི། ། འབྱུང་འགྱུར་ཆོས་ཁམས་ཕྱོགས་གཅིག་ཀྱང་། ། ཞེས་འབྱུང་བ་དང་འབྱུང་འགྱུར་དང་གཟུགས་ཅན་བཅུ་ནི་བསགས་པའོ་ཞེས་དང་། གཅོད་བྱེད་གཅད་པར་བྱ་བ་ཉིད། ། ཕྱི་རོལ་གྱི་ནི་ཁམས་བཞི་ཡིན། ། དེ་བཞིན་བསྲེག་བྱ་འཇལ་བྱེད་པའོ། །
ཞེས་པ་གསུམ་དང་། རྣམ་པར་སྨིན་ལས་བྱུང་བ་དང་། ། རྒྱས་ལས་བྱུང་བ་ནང་གི་ལྔ། ། སྒྲ་ནི་རྣམ་སྨིན་ལས་སྐྱེས་མིན། ། རྒྱུ་མཐུན་ལས་བྱུང་རྣམ་སྨིན་སྐྱེས། ། ཐོགས་མ་མེད་བརྒྱད་གཞན་རྣམ་གསུམ། ། ཞེས་རྣམ་སྨིན་དང་རྒྱས་པ་དང་རྒྱུ་མཐུན་ལས་བྱུང་བ་གསུམ་དང་། ཐ་མ་གསུམ་སྐད་ཅིག་མ་སྟེ། ཞེས་སྔར་མེད་ཀྱི་སྐད་ཅིག་དང་། མིག་དང་ཆོས་ཀྱི་ཁམས་ཕྱོགས་ནི། །
ལྟ་བ་ཡིན་ཏེ་རྣམ་པ་བརྒྱད། ། ཅེས་ལྟ་བ་ཡིན་མིན་དང་། ཐ་མའི་རྟེན་འདས་ལྔ་རྣམས་ཀྱི། ། དེ་རྣམས་ལྷན་ཅིག་སྐྱེས་པའང་ཡིན། ། ཞེས་འདས་པ་དང་ད་ལྟར་བ་ཅན་དང་། གཉིས་ཀྱིས་རྣམ་ཤེས་བྱ་ཕྱིའི་ལྔ། ཞེས་དང་། འདུས་མ་བྱས་ཆོས་རྟག་པའོ། ། ཞེས་རྟག་མི་རྟག་སོགས་སུ་དབྱེ་བ་ཚད་མེད་དེ། སྤོབས་པ་སོ་སོ་རིག་པའི་བྱེ་བྲག་གི་ཡུལ་མཐའ་ཡས་པའི་ཕྱིར་ཞེའོ།
དེ་ཡང་རྣམ་འགྲེལ་དུ། ཆ་ཤས་སྒྲོ་འདོགས་ཇི་སྙེད་པ། ། དེ་བསལ་ཕྱིར་དུ་ངེས་པ་དང་། ། སྒྲ་ཡང་དེ་སྙེད་ཁོ་ན་དེས། ། དེ་རྣམས་སྤྱོད་ཡུལ་ཐ་དད་ཅན། ། ཞེས་གསུངས་པ་ལྟར་རོ། ། གཉིས་པ་གསུམ་དུ་དབྱེ་བ་ནི། ཡང་རྫས་ཡོད་སོགས་དབྱེ་བ་ཀུན་མདོར་བསྡུས་ན་ཞེས་ཏེ་གང་ཟག་ལ་བདག་མེད་ཀྱི་ཚུལ་གྱིས་ངོ་བོ་ཉིད་གསུམ་སྟོན་པ་ལ། ཀུན་བཏགས་ནི་ཕུང་པོ་སོགས་ལ་ང་རྒྱལ་སྐྱེད་པས་ན་བདག་ཅེའམ། ཞུམ་པའི་བདག་ཉིད་ཅན་ཡིན་པས་སེམས་ཅན་དང་།
རིས་མཐུན་པར་གནས་པས་སྲོག་དང་། ལས་དང་ཉོན་མོངས་ཀྱི་དབང་གིས་སྐྱེ་བས་ན་སྐྱེ་བ་པོ། ཁམ་ཟས་ཀྱིས་རྒྱས་པར་བྱེད་པས་གསོ་བ་དང་། ཡང་ཡང་དུ་འགྲོ་བ་རྣམས་སུ་བརྟེན་པས་ན་གང་ཟག་དང་། གཙོ་བོ་ཡིད་ཀྱི་ལས་ལས་སྐྱེས་པས་ཤེད་ལས་སྐྱེས་དང་། ང་རྒྱལ་སྲུང་བར་བྱེད་པས་ཤེད་བུའམ་ཤེད་བདག་ཅེས་མེད་ཀྱང་གང་ཟག་གི་བདག་ཏུ་རྟོག་པའོ། ། གཞན་དབང་ནི་ཕུང་པོ་སོགས་དེ་རྣམས་ཉིད་དེ་འཁྲུལ་པ་གཞི་མེད་མི་རུང་བས་གང་ལ་བདག་སོགས་སུ་རྟོག་པ་འབྱུང་བའོ། ། ཡོངས་སུ་གྲུབ་པ་ནི་ཕུང་པོ་སོགས་ལ་གང་ཟག་གི་བདག་མེད་ཅིང་བདག་མེད་པའི་ཕུང་པོ་སོགས་ཡོད་པའོ། ། འདིའི་སྤྱི་དོན་ནི་འོག་ཏུ་ཆོས་ཀྱི་བདག་མེད་ཀྱི་ཚུལ་གྱི་ངོ་བོ་ཉིད་གསུམ་དང་ལྷན་ཅིག་འཆད་དོ། ། བཞིར་དབྱེ་བ་ནི།
བཤད་ཟིན་པ་དང་མ་ཟིན་པའི་དབྱེ་བ་བརྗོད་པ་སྟེ། དངོས་ལ་སོ་སོ་རང་གི་མཚན་ཉིད་ཀྱི་དབྱེ་བ་ནི། དུ་དང་དུ་བཤད་ཟིན་པ་སུམ་བཅུ་རྩ་ལྔའོ། ། རྣམ་པའི་དབྱེ་བ་ནི་དེ་རྣམས་ཉིད་ལས་རྫས་ཡོད་སོགས་ཁྱད་པར་ཚད་མེད་པའོ། ། ལུས་ནི་བདག་གི་དངོས་པོ་སྟེ་ཕུང་པོ་ལྔ་དང་བཞིའོ། ། སྐད་ཅིག་རེ་རེ་འབྱུང་བ་ནི་འདུས་བྱས་རྣམས་ལ་སྟེ་ལུས་གཅིག་ལའང་ངོ་། ། དེ་ཤེས་པའི་ཕན་ཡོན་ནི། འདི་ཐམས་ཅད་མཁས་པའི་ཆེད་དུ་ཡིན་ན་དེས་ཅི་ཡོངས་སུ་ཤེས་སྟེ་སྤོང་བའང་ཡོངས་ཤེས་ཀྱི་འབྲས་བུ་ཡིན་པས་དེར་བརྗོད་དོ་ཞེའོ། ། བདག་དུ་ཞེན་པ་སྤོང་བ་ནི་ངོ་བོ་ཐ་དད་པའི་གཟུགས་ཕུང་སོགས་ལ་བདག་གི་མཚན་ཉིད་གཅིག་པུ་མེད་ཅིང་དེ་རྣམས་ལས་གཞན་ནའང་བདག་མེད་པས་སོ། ། རིལ་པོ་ནི་གཅིག་ཉིད་དེ་དེ་སྤོང་བ་ནི་ལྡོག་པའི་དབྱེ་བ་དུ་མར་ཤེས་པས་སོ། །
ལས་མ་བྱས་ཀྱང་འབྲས་བུ་འབྱིན་པས་ཕྲད་པ་དང་། བྱས་ཀྱང་རྒྱུད་གཞན་ལ་འབྱིན་པའི་འདུ་ཤེས་སྤངས་ཏེ་རྒྱུད་སོ་སོར་ངེས་པར་ཤེས་པས་སོ། ། བརྟན་པ་རྟག་པའི་འདུ་ཤེས་སྤོང་བ་ནི་སྐད་ཅིག་གཞན་དང་གཞན་འབྱུང་བར་རྟོགས་པས་སོ། ། དྲུག་ཏུ་དབྱེ་བ་ལ་ཕྱི་བལྟས་ནི་འདོད་ཡོན་ལ་སྲེད་པ་མི་བཟད་པ་ལས་བྱུང་བས་འདོད་ཁམས་པའི་ཕུང་པོ་ཕལ་ཆེར་སྟེ་གསུང་རབ་ལ་ཐོས་པ་སོགས་བྱེད་པ་བོར་བའོ། ། ནང་བལྟས་ནི་སྙོམས་འཇུག་གི་སེམས་ལ་སྲེད་པ་ལས་བྱུང་བ་ཟག་བཅས་དང་ཟག་མེད་ཀྱི་མཉམ་པར་བཞག་པའི་ས་པ་ཐམས་ཅད་དང་བཤད་མ་ཐག་པའི་བོར་བའོ། ། སོ་སོ་སྐྱེ་བོའི་ཆོས་གསུམ་ནི་སྔོན་དང་ཕྱི་མའི་མཐའ་ངེས་པ་མེད་པས་སོ། ། དུས་ཡོངས་སུ་ཆད་པ་འདི་ཙམ་དུ་ངེས་པ་ནི་སློབ་པ་སྲིད་པ་བདུན་པ་སོགས་དང་མི་སློབ་པའི་ཚེ་དེ་ཉིད་དུ་ངེས་པས་སོ། ། ཐ་མ་ནི་འཆི་བའི་སྲིད་པའོ། ། དམ་པའི་ཕ་རོལ་ཏུ་ཕྱིན་པ་ཕ་རོལ་དུ་ཕྱིན་པ་ཀུན་ཡོངས་སུ་རྫོགས་པ་སྟེ་དེ་རྣམས་ཀྱང་རང་དོན་རྫོགས་ཀྱང་གཞན་སྨིན་གྲོལ་གྱི་ཆེད་དུ་ཕུང་པོ་ལ་སོགས་པ་སྟོན་པ་ཙམ་མོ། ། བཅུ་པ་བསྡུས་པ་ལ་གསུམ་ལས་དབྱེ་བ་ནི་དེ་ནི་རྣམ་པ་ཞེས་སོ། །
སོ་སོའི་ངོ་བོ་ནི་སྡུད་བྱེད་གང་གིས་བསྡུ་བྱ་གང་བསྡུས་པའི་ཚུལ་གྱིས་ཇི་རིགས་པར་བཤད་དོ། ། སྡུད་བྱེད་གཟུགས་སོགས་ཀྱིས་གང་སོ་སོ་རང་གི་མཚན་ཉིད་དེ་ཉིད་ཀྱིས་བསྡུ་བྱ་རྒྱུད་གཞན་དང་གཞན་དུ་གཏོགས་པའི་གཟུགས་སོགས་དེ་རྣམས་བསྡུས་པའོ། ། སྡུད་བྱེད་ཀུན་གཞིའི་རྣམ་ཤེས་ཀྱིས་བསྡུ་བྱ་ཕུང་པོ་སོགས་དེ་རྣམས་ཁམས་ཀྱིས་བསྡུས་པ་ནི་དེ་ལ་ཀུན་གྱི་ས་བོན་ཡོད་པས་ཏེ་རྒྱུས་འབྲས་བུ་བསྡུས་པའོ། ། ཕུང་པོ་རྣམས་གཟུགས་དང་རྣམ་ཤེས་སོགས་ཕན་ཚུན་རང་གི་མཚན་ཉིད་ཐ་དད་ཀྱང་ཕུང་པོའི་དོན་དུ་མ་སྤུངས་པ་བརྩན་པར་བྱས་ཏེ་ཕུང་པོར་མཚུངས་པའི་ཕྱིར་ཕུང་པོ་ཀུན་རིགས་ཀྱིས་བསྡུས་པའོ། ། དེ་བཞིན་དུ་མིག་དང་ཆོས་སོགས་ཕན་ཚུན་ཐ་དད་ཀྱང་དོན་ཉེར་སྤྱོད་འཛིན་པ་དང་སྐྱེ་བའི་སྒོ་འབྱེད་པ་བརྩན་པར་བྱས་ནས་བཅྭོ་བརྒྱད་དང་བཅུ་གཉིས་པོ་ཐམས་ཅད་དེ་དང་དེའི་རིགས་ཀྱིས་བསྡུས་པ་སྟེ་སྤྱིས་ཁྱད་པར་རྣམས་བསྡུས་པའོ། ། བསྡུ་བྱ་ཆོས་གསུམ་འདུས་བྱས་རྣམས་སྡུད་བྱེད་བདེ་བ་སོགས་ཀྱི་གནས་སྐབས་ཀྱིས་བསྡུས་སོ། ། བསྡུ་བྱ་གཟུགས་ཀྱི་ཕུང་པོ་འཁོར་དེ་ལ་བརྟེན་པའི་ཚོར་བ་སོགས་དང་བཅས་པ་ནི་སྡུད་བྱེད་གཟུགས་དེ་ལས་གཞན་པའི་ཕུང་པོ་གྲོགས་སུ་གྱུར་པ་ཕུང་པོ་ལྔས་བསྡུས་ཏེ་དེ་བཞིན་ཆོས་ཀྱི་སྐྱེ་མཆེད་འཁོར་བཅས་ནི་བཅུ་གཉིས་པོས་སྡུད་པའི་བར་དུའོ། ། སྡུད་བྱེད་ཤར་ཕྱོགས་ཀྱི་ཡུལ་དེ་རྣམས་ཉིད་ཀྱིས་ཏེ་ཡུལ་མཚུངས་པའི་ཕྱིར་རོ། ། སྡུད་བྱེད་འདས་པའི་དུས་དེ་རྣམས་ཉིད་ཀྱིས་ཏེ་དུས་མཚུངས་པའི་ཕྱིར་རོ། ། ཕྱོགས་གཅིག་དང་མཐའ་དག་གིས་བསྡུས་པ་དག་ནི་ཆོས་ཀྱི་རྣམ་པ་ཀུན་བསྡུས་ནས་འཛིན་པའི་དོན་ཏེ་བསྡུ་བྱ་ནི་རང་དང་མིང་ཙམ་མི་འདྲ་བའི་ཕུང་པོ་ཁམས་སྐྱེ་མཆེད་དོ། །
གང་ཡང་རུང་བས་བསྡུས་པ་ལ་ཚུལ་ཁྲིམས་ཀྱི་ཕུང་པོ་ནི་གཟུགས་ཕུང་གི་ཕྱོགས་ཀྱིས་དང་། ཏིང་ངེ་འཛིན་དང་ཤེས་རབ་ཀྱི་ཕུང་པོ་ནི་འདུ་བྱེད་ཀྱི་ཕྱོགས་ཀྱིས་དང་། འདོད་པ་དང་གནོད་སེམས་དང་རྣམ་འཚེའི་ཁམས་ནི་སེམས་བྱུང་སྟེ་ཆོས་ཁམས་ཀྱི་ཕྱོགས་ཀྱིས་དང་། སའི་ཁམས་སོགས་ནི་རེག་བྱས་དང་། ནམ་མཁའ་མཐའ་ཡས་སྐྱེ་མཆེད་སོགས་བཞི་ནི་སེམས་དང་སེམས་བྱུང་གི་ངོ་བོ་ཡིན་པས་ཡིད་ཆོས་ཀྱི་སྐྱེ་མཆེད་ཀྱི་ཆོས་ཀྱི་ཕྱོགས་ཀྱིས་སོ། ། མ་ལུས་པས་བསྡུས་པས་ནི་སྡུག་བསྔལ་གྱི་ཕུང་པོ་ཉེར་ལེན་གྱི་ཕུང་པོ་ལྔས་དང་། འདོད་པའི་ཁམས་ནི་ཁམས་བཅོ་བརྒྱད་ཀྱིས་དང་། འདུ་ཤེས་མེད་པའི་སེམས་ཅན་གྱི་སྐྱེ་མཆེད་ནི་དྲི་རོ་བོར་བའི་སྐྱེ་མཆེད་བཅུས་སོ། ། དེ་མཐའ་དག་གིས་བསྡུས་པར་མི་འཐད་དོ་ཞེ་ན། གང་དེར་སྲིད་པའི་སྐྱེ་མཆེད་མ་ལུས་པས་བསྡུས་པ་ཡིན་པས་སྐྱོན་མེད་དོ་ཞེའོ། །
འོན་ཀྱང་ཕལ་ཆེར་ཚང་བ་ལ་མཐའ་དག་ཏུ་བཏགས་པའོ། ། དེ་བཞིན་གཞན་ཡང་ཇི་རིགས་པར། ། ཕུང་པོ་སྐྱེ་མཆེད་ཁམས་རྣམས་ནི། ། རང་གི་མཚན་ཉིད་ལེགས་དཔྱད་དེ། ། ཇི་སྐད་བཤད་པར་བསྡུ་བར་བྱ། ། ཞེས་བཤད་དོ། ། གཅིག་གིས་གཅིག་བསྡུས་པ་ལ་བཞི་ལས། ཕུང་པོ་ལྔ་གཉིས་པོས་བསྡུས་ཚུལ་ལ་ཕུང་པོ་དང་པོ་ནི་སྡུད་བྱེད་ཆོས་དང་རྣམ་ཤེས་བོར་བའི་ཁམས་བཅུ་དང་། ཡིད་དང་ཆོས་མ་གཏོགས་པའི་སྐྱེ་མཆེད་བཅུ་དང་ཁམས་དང་སྐྱེ་མཆེད་གཅིག་གི་ཕྱོགས་ཆོས་ཀྱི་སྐྱེ་མཆེད་པའི་གཟུགས་ཀྱི་ངོ་བོས་སོ། ། གཉིས་པ་ཁམས་བཅྭོ་བརྒྱད་གཉིས་པོས་བསྡུས་ཚུལ་ལ་བསྡུ་བྱ་མིག་གི་ཁམས་སོགས་བཅུ་ནི་གཟུགས་ཕུང་གི་ཕྱོགས་མིག་དབང་སོགས་དང་ཡུལ་གཟུགས་སོགས་ཀྱིས་སོ། །
འདིར་ཡིད་ཀྱི་ཁམས་ནི་རྣམ་ཤེས་ཕུང་པོ་དང་ཡིད་ཀྱི་སྐྱེ་མཆེད་ཀྱི་ཕྱོགས་ཀྱིས་སོ་ཞེས་པ་གཞུག་གོ ། ཆོས་ཁམས་ནི་ཚོར་བ་འདུ་ཤེས་འདུ་བྱེད་ཀྱི་ཕུང་པོ་གསུམ་དང་གཟུགས་ཕུང་གི་ཕྱོགས་དང་ཆོས་ཀྱི་སྐྱེ་མཆེད་ཀྱིས་སོ། ། གསུམ་པ་སྐྱེ་མཆེད་བཅུ་གཉིས་གཉིས་པོས་བསྡུས་ཚུལ་ལ་མིག་གི་སྐྱེ་མཆེད་སོགས་བཅུ་ནི་གཟུགས་ཕུང་གི་ཕྱོགས་རེ་དང་རང་རང་གི་ཁམས་རེ་རེས་ཏེ་ཡིད་ནི་རྣམ་ཤེས་ཕུང་པོ་དང་སེམས་ཀྱི་ཁམས་བདུན་གྱིས་སོ། ། བཞི་པ་རྣམ་གྲངས་གཞན་ཡང་དེར་བསྡུ་བ་ནི། ཆོས་གསུམ་ཕན་ཚུན་བསྡུས་པ་དེ་བཞིན་དུ་གཟུགས་ཕུང་སོགས་དེ་ལས་མིང་གཞན་པའི་ཆོས་ཆོས་ཀྱི་ཕུང་པོ་སོགས་དང་། ཁམས་མང་པོའི་མདོར་ཁམས་དྲུག་ཅུ་རྩ་གཉིས་སོགས་དང་། ཟད་པར་དང་ཟིལ་གནོན་གྱི་སྐྱེ་མཆེད་ཡིད་དང་ཆོས་ཀྱི་སྐྱེ་མཆེད་དུ་འདུས་པ་སོགས་ཕུང་པོ་ཁམས་སྐྱེ་མཆེད་བསྟན་པ་དང་ཕུང་པོ་ཁམས་སྐྱེ་མཆེད་དེ་བཞིན་དུ་མ་བསྟན་པ་རྫས་ཡོད་སོགས་ཀྱང་སྔར་བཤད་པ་ལྟར་ཆོས་གསུམ་གྱིས་བསྡུས་སོ། ། དོན་དམ་པས་བསྡུས་པ་ནི་ཕུང་པོ་སོགས་རྣམས་དེའི་བདག་ཉིད་ཡིན་པས་དེ་བཞིན་ཉིད་དེ་ཆོས་ཉིད་ཀྱིས་ཆོས་ཅན་བསྡུས་པའོ། ། འདིར་གཞི་གནས་འཆིང་བ་དོན་མཐུན་དང་། ། ཉེར་འཛིན་མི་འཕྲོ་མངོན་སྡུད་བསྡུས། །
ཞེས་པ་དྲུག་འགྲེལ་པར་ཡང་གསུངས་ཏེ་དེ་ཉིད་དུ་བལྟའོ། ། གསུམ་པ་དེ་ལ་མཁས་པའི་ཕན་ཡོན་ནི། དམིགས་པ་མངོན་པར་སྡུད་ཅིང་སྡོམ་པ་སྟེ། ཐུབ་པའི་དགོངས་རྒྱན་དུ་དབང་པོ་རྣོན་པོས་ཁམས་བཅོ་བརྒྱད་དང་། འབྲིང་པོས་སྐྱེ་མཆེད་བཅུ་གཉིས་དང་། རྟུལ་པོས་ཕུང་པོ་ལྔའི་རྣམ་པར་ཆོས་ཀུན་དམིགས་ནས་ཞི་གནས་སྐྱེད་པར་གསུངས་པ་ལྟ་བུའོ། ། མངོན་པར་སྡུད་ཅིང་སྒོམ་པས་དགེ་བའི་རྩ་བ་ཞི་གནས་དང་ལྷག་མཐོང་འཕེལ་ལོ། ། མཚུངས་ལྡན་ལ་གསུམ་ལས་དབྱེ་བ་ནི་རྣམ་པ་དྲུག་ཅེས་སོ། ། སོ་སོའི་ངོ་བོ་ལ་དྲུག་གི་ཚོགས་པ་ཐ་དད་མེད་པ་ནི། རྡུལ་ཕྲ་རབ་ཀྱི་ཕྱོགས་ཡུལ་གོག་ས་ལ་ཕྱོགས་ཅན་གཟུགས་སོགས་འབྱུང་འགྱུར་དང་འབྱུང་བ་ཇི་ལྟར་སྲིད་པ་སྟེ་ཡུལ་མཐུན་པ་ཉིད་ཀྱིས་སོ། །
རྡུལ་ཕྲ་རབ་ལས་གོང་མ་ནི་འདུས་པ་རགས་པ་སྟེ་འདྲེས་པར་གྱུར་པ་ནི་ཆུ་རྙོག་མ་ཅན་གྱི་ནང་དུ་ས་དང་ཆུ་ལྟ་བུའོ། ། འདུས་པ་རགས་པ་རྣམས་ཕན་ཚུན་ཕྲད་པ་ནི་རྩིག་པ་ལ་ཕ་གུ་གཉིས་ཕྲད་པ་ལྟ་བུའོ། ། ལྷན་ཅིག་འབྱུང་བ་ནི་ལུས་གཅིག་གི་སྐད་ཅིག་གཅིག་གི་ཕུང་པོ་སོགས་སོ། ། དགེ་སློང་གཉིས་གཞི་ལྟུང་བ་བཤགས་པ་སོགས་ཀྱི་བྱ་བ་གང་ཡང་རུང་བ་ཕན་ཚུན་གྲོགས་བྱས་ནས་སྒྲུབ་པ་སོགས་སོ། ། དྲུག་པ་ལ་གསུམ་ལས་ངོ་བོ་ནི་སེམས་དང་ཞེས་སོ། ། ཁྱད་པར་ནི་བདག་གི་དངོས་པོ་དང་མ་ཡིན་པ་ནི་སེམས་ཉིད་སེམས་རང་དང་རིགས་མཐུན་དང་མི་ལྡན་ཞིང་ཚོར་བའང་ཚོར་བ་གཞན་དང་མི་ལྡན་ཏེ་རྫས་མཚུངས་སོ་ཞེས་པའོ། ། དམིགས་རྣམ་མི་མཐུན་པ་གཉིས་མ་ཡིན་པ་ནི་ཆགས་སྡང་གཉིས་དང་དགེ་མི་དགེ་སོགས་སོ། ། དུས་མི་འདྲ་བ་ད་ལྟར་དང་མ་འོངས་པ་དག་དང་འདས་པ་དང་ད་ལྟར་དག་མ་ཡིན་པའོ། ། མི་མཐུན་པའི་ཁམས་དང་ས་པ་འདོད་གཟུགས་དང་བསམ་གཏན་དང་པོ་དང་གཉིས་པ་སོགས་མ་ཡིན་ནོ། ། དེ་རྣམས་ཀྱིས་མཚུངས་པ་ལྔ་ཇི་རིགས་པ་ཟིན་ཏོ། །
རྣམ་པའི་དབྱེ་བ་ནི་བཅུ་གསུངས་ཏེ། ཀུན་ཏུ་འགྲོ་བ་ནི་འདི་རྣམས་གང་རུང་མེད་ན་ཅིག་ཤོས་རྣམས་མེད་པའི་ཕྱིར་རོ། ། ཡིད་ནི་ཉོན་ཡིད་དེ་བཞི་ནི་བདག་ལྟ་སོགས་སོ། ། རེས་འགའ་ནི་ཀུན་འགྲོ་ལས་བཟློག་པ་རེས་ལྡན་རེས་མི་ལྡན་པའོ། ། གནས་སྐབས་ལས་གྱུར་པའི་རེས་འགའ་བ་ནི་བདེ་བའི་ཚོར་བ་སྐྱེས་པའི་སྐབས་སོགས་སོ། ། རྒྱུན་མི་འཆད་པ་སོགས་ནི་ཀུན་འགྲོ་སོགས་ཀུན་གྱི་ཁྱད་པར་ཏེ་སེམས་དང་བཅས་པ་ནི་སེམས་མེད་ཀྱི་སྐབས་མ་ཐོབ་པའོ། ། སྙོམས་འཇུག་ནི་འགོག་པ་དང་འདུ་ཤེས་མེད་པའིའོ། ། ཕར་ཆེར་ནི་རྒྱུ་མཐུན་པ་ཐོབ་པ་སྔོན་མ་ཅན་རྣམས་སེལ་བའོ། ། མཉམ་པར་བཞག་པའི་ས་པ་ནི་ནང་བལྟས་ཏེ་ཤེས་བྱའི་དངོས་པོ་དང་མཐུན་པའི་གཟུགས་བརྙན་ལ་དམིགས་པས་དང་། རྒྱུ་མཐུན་པའི་ཆོས་ཀྱི་རྒྱུ་ཅན་རྣམས་མྱང་འདས་ལ་དམིགས་པས་སོ།
འདྲིས་པ་ནི་ཐོག་མ་མེད་པ་ནས་ཏེ་སེམས་དང་སེམས་བྱུང་ཁ་གཅིག་ནི་འཇིག་རྟེན་པའི་དགེ་མི་དགེ་ལུང་མ་བསྟན་ཇི་རིགས་པའོ། ། འོ་ན་སྔར་དགེ་བ་ཁོ་ན་སློབ་མི་སློབ་ཏུ་བཤད་ན་འདིར་མི་དགེ་བ་དང་ལུང་མ་བསྟན་བཤད་པ་ཅི་ཞེ་ན། འདིར་ནི་དེ་དག་གི་རྒྱུད་ལ་ཡོད་པའི་ཕྱིར་ཏེ་གསུངས་པས་སྐྱོན་མེད་དོ། ། མ་འདྲིས་པ་ནི་འཇིག་རྟེན་དུ་འདྲིས་ཤིན་ཏུ་མ་མྱོང་བའོ། ། དེ་ལ་འཇིག་རྟེན་ལས་འདས་པའི་སེམས་དང་སེམས་བྱུང་ཞེས་པ་འདི་ཙམ་གྱིས་གྲུབ་པ་ལ་དང་པོ་དང་དེའི་འོག་མ་སྨོས་པ་ནི་འཇིག་རྟེན་ལས་འདས་པ་སྐད་ཅིག་གཉིས་པ་སོགས་སུ་སྐྱེས་པ་ནི་འདྲིས་པར་དོགས་པ་འགའ་ཞིག་ལ་འབྱུང་བས་ཏེ་སེལ་བའོ་ཞེའོ། ། རྗེས་ཐོབ་ནི་དེ་བཞིན་ཉིད་དུ་སྣང་བའོ། ། གསུམ་པ་ཕན་ཡོན་ནི་སེམས་ཙམ་བདག་དང་བྲལ་བ་ལས་སེམས་བྱུང་རྣམས་དང་འགྲོགས་པ་དང་མི་འགྲོགས་པ་ཤེས་ལ། ཉིང་དགོས་ནི་དེ་ཤེས་ན་བདག་བྱ་བྱེད་ཀུན་གྱི་རྟེན་དེ་ཚོར་སོགས་དང་ཆགས་སོགས་དང་དད་སོགས་དང་ལྡན་པས་མྱོང་སོགས་དང་ཉོན་མོངས་དང་རྣམ་པར་བྱང་ངོ་ཞེས་ཞེན་པ་སྤོང་ཞིང་དེའི་ཐབས་བདག་མེད་པ་འཇུག་གོ ། ལྡན་པ་ལ་གཉིས་ལས་སྤྱི་དོན་ལ་བཞི་སྟེ། ངོ་བོ་དང་།
གང་ཟག་དང་། ལྡན་ཆོས་དང་། ལྡན་ཚུལ་ལོ། ། དང་པོ་ནི་བྱེ་བྲག་སྨྲ་བས་ཐོབ་པ་རྫས་གྲུབ་རང་གི་རྒྱུད་ལ་ཡོད་པའི་ཆོས་དང་འགོག་པ་གཉིས་ཁོ་ན་ལ་ཡོད་པ་སྟེ། མ་བསྒྲིབས་ལུང་མ་བསྟན་ཕལ་ཆེ་དང་བསྒྲིབས་པའི་གཟུགས་དང་འདོད་པའི་གཟུགས་རངས་པོ་བོར་བའི་ཆོས་སྟོབས་ལྡན་རྣམས་རང་མ་སྐྱེས་ཅིང་འགགས་ཀྱང་ཐོབ་པ་ཡོད་པ་སོགས་དང་། ཆོས་དེ་དང་དེའི་ཐོབ་པ་དང་ཐོབ་པའི་ཐོབ་པ་སྟེ་གསུམ་ཡོད་ཅིང་ཐོབ་པའི་ཆོས་དེ་དང་ཐོབ་པའི་ཐོབ་པ་དག་ལྡན་པར་འགྱུར་ལ། ཐོབ་པའི་ཐོབ་པས་ནི་ཐོབ་པ་ཁོ་ན་དང་ལྡན་པར་འགྱུར་བས་ཐུག་མེད་ཏུ་མི་འགྱུར་བར་འདོད་དེ། ཐོབ་དང་མ་ཐོབ་རང་རྒྱུད་དུ། ། གཏོགས་པ་རྣམས་ཀྱིའོ་འགོག་གཉིས་ཀྱིའང་། ། དུས་གསུམ་པ་ཡི་རྣམ་པ་གསུམ།
ཅེས་སོགས་དང་། ལུང་བསྟན་ཐོབ་ལྷན་ཅིག་སྐྱེས། ། མངོན་ཤེས་སྤྲུལ་པ་མ་གཏོགས་པ། ། བསྒྲིབས་པའི་གཟུགས་ཀྱིའང་འདོད་པ་ན། ། གཟུགས་ཀྱི་སྔར་སྐྱེ་བ་ནི་མེད་ཅེས་སོ། ། དེ་ནི་མཛོད་ཀྱི་འགྲེལ་ཏིག་ཏུ་སྐད་ཅིག་གཉིས་པ་ལ་ཆོས་དེ་དང་ཐོབ་པ་དང་ཐོབ་པའི་ཐོབ་པ་སྟེ་གསུམ་དང་རྗེས་ཀྱི་ཐོབ་པ་གསུམ་སྟེ་དྲུག་དང་། སྐད་ཅིག་གསུམ་པ་ལ་དང་པོ་ལ་སྐྱེས་པའི་གསུམ་དང་གཉིས་པ་ལ་སྐྱེས་པའི་དྲུག་སྟེ་རྫས་དགུའི་ཐོབ་པ་དགུ་དང་། རྗེས་ཀྱི་ཐོབ་པ་དགུ་སྟེ་བཅོ་བརྒྱད་དང་། ། སྐད་ཅིག་བཞི་པ་ལ་ཐོབ་པ་ཉེར་བདུན་དང་། རྗེས་ཀྱི་ཐོབ་པ་དེ་སྙེད་དེ་ལྔ་བཅུ་རྩ་བཞི་དང་།
སྐད་ཅིག་ལྔ་པ་ལ་དེ་འདྲ་ཕྲག་གསུམ་སྟེ་བརྒྱ་དྲུག་ཅུ་རྩ་གཉིས་སུ་འགྱུར་ཞིང་། ཐོག་མཐའ་མེད་པའི་འཁོར་བར་མཐའ་ཡས་པས་ཐོབ་པའི་དགའ་སྟོན་ཆེན་པོ་སྟེ། སྟེ་སྟེ་ཐོགས་པ་མེད་པས་གོ་སྐབས་རྙེད་ཀྱི་གཞན་དུ་ན་སེམས་ཅན་གཉིས་པ་ནི་ནམ་མཁའ་ལའང་གོ་སྐབས་མེད་པར་འགྱུར་རོ་ཞེས་པས་བཀག་གོ ། བསྡུ་བར་ཡང་ཐོབ་པ་རྫས་ཡོད་དེ་ཆོས་རྣམས་སྐྱེད་པའི་རྒྱུའམ། མི་འབྲལ་བའི་རྒྱུར་འདོད། དང་པོ་ལྟར་ན་ཆོས་དེ་མ་སྐྱེས་པ་ན་ཐོབ་པའང་མེད་པས་ནམ་ཡང་མི་སྐྱེ་བར་འགྱུར་ལ། གཉིས་པ་ལྟར་ན་ཆོས་དགེ་མི་དགེ་ལུང་མ་བསྟན་གྱི་ཐོབ་པ་དུས་མཉམ་དུ་ནུས་ལྡན་དུ་ཡོད་པས་ན་དགེ་མི་དགེ་མི་མཐུན་པ་དུས་མཉམ་དུ་ཡོད་པར་འགྱུར་རོ་ཞེས་དགག་པ་གསུངས་སོ། ། དེས་ན་འདིར་ནི་སྔར་བཤད་པ་ལྟར་གྲུབ་བོ། གཉིས་པ་ནི་ཁམས་ཀྱི་རབ་ཏུ་དབྱེ་བ་ལྟར་དགུ་ལ་སོ་སོ་སྐྱེ་བོ་འོག་མ་དག་ལ་ལ་རང་ཁམས་ལས་ཆགས་བྲལ་མ་རྫོགས་པ་དང་གནོན་པས་ཆགས་བྲལ་རྫོགས་པ་གཉིས་གཉིས་སུ་ཕྱེ་བས་བཅུ་གཅིག་གོ ། གསུམ་པ་ནི།
འདོད་ཡིད་དགེ་དང་མི་དགེ་དང་། ། བསྒྲིབས་པ་དང་ནི་མ་བསྒྲིབས་པ། ། གཟུགས་དང་གཟུགས་མེད་པ་རྣམས་ན། ། མི་དགེ་ལས་གཞན་ཟག་མེད་གཉིས། ། གསུམ་དུ་སྐྱེས་ནས་ཐོབ་པ་དང་། ། སྦྱོར་བྱུང་དགེ་རྣམ་གཉིས་ཕྱེ་ནས། ། རྣམ་སྨིན་སྐྱེས་དང་སྤྱོད་ལམ་པ། ། བཟོ་གནས་པ་དང་སྤྲུལ་པ་པ། ། འདོད་ན་ལུང་བསྟན་མིན་རྣམ་བཞི། ། གཟུགས་ན་བཟོ་མ་གཏོགས་པ་འོ། །
ཞེས་པ་ལ་དཔགས་ནས་འདི་དང་བསྡུ་བའི་དགོངས་པས་ས་བོན་དུ་ལྡན་པ་ཁམས་གསུམ་གྱི་ཉོན་མོངས་ཅན་དང་དགེ་བ་དང་ལུང་མ་བསྟན་སྐྱེས་ཐོབ་སྟེ་དགུ་དང་། དབང་གྱུར་དུ་ལྡན་པ་ནི་ཁམས་གསུམ་གྱི་དགེ་བ་སྦྱོར་བྱུང་གསུམ་དང་ལུང་མ་བསྟན་སྦྱོར་བྱུང་གཉིས་སམ། གཟུགས་མེད་ན་སྤྲུལ་པ་བ་ཡོད་ན་གསུམ་དང་། སློབ་པ་དང་མི་སློབ་པ་ཟག་མེད་སྟེ་བདུན་ནམ་བརྒྱད་མངོན་གྱུར་དུ་ལྡན་པ་གཉིས་ཀ་བསྡོམས་པ་བཅུ་བདུན་ནམ་བཅུ་དྲུག་གོ ། བྱེ་བཤད་དུ་ཆོས་དགེ་མི་དགེ་ལུང་མ་བསྟན་གྱིས་རང་དང་རིགས་མཐུན་གྱི་ཆོས་ཀྱི་རྒྱུ་ཀུན་གཞི་ལ་སྐྱེད་པའི་ནུས་པའི་བྱེ་བྲག་ས་བོན་དང་། ས་བོན་དེ་རྐྱེན་ལ་ལྟོས་ནས་རྒྱུན་གྱི་འབྲས་བུ་སྒྲུབ་པའི་དུས་དབང་གྱུར་དང་། དེའི་འབྲས་བུ་གྲུབ་པ་མངོན་གྱུར་དུ་བཤད་དེ། དགེ་སོགས་གསུམ་ལ་ས་བོན་སོགས་སུ་ཕྱེ་བས་དགུའོ། ། བཞི་པ་ནི་འདོད་ཁམས་ཀྱི་སོ་སོ་སྐྱེ་བོ་ཆགས་བྲལ་མ་རྫོགས་པ་ལ་ཁམས་གསུམ་གྱི་ཉོན་མོངས་དང་། རང་གི་སྐྱེས་ཐོབ་གཉིས་ཏེ་ས་བོན་ལྔ་དང་།
རང་གི་སྦྱོར་བྱུང་གཉིས་དང་། ཉེར་བསྡོགས་དང་པོ་སྒོམ་པ་ན་གཟུགས་ཀྱི་སྦྱོར་བྱུང་དགེ་བ་དང་། གལ་ཏེ་དེས་ཚེ་དེ་ལ་གཟུགས་མེད་ཀྱི་སེམས་ཐོབ་པར་བྱེད་སྲིད་ན་དེའི་འང་དགེ་བ་སྦྱོར་བྱུང་དང་། བཟོད་པ་དང་ཆོས་མཆོག་ཐོབ་པ་ལྟ་བུ་ལ་སློབ་པ་ཟག་མེད་དེ་དབང་ལྔ་དང་རང་གི་ཆོས་ལྔ་དང་བསམ་གཏན་དང་པོའི་ཉེར་བསྡོགས་ཀྱི་དགེ་བ་སྦྱོར་བྱུང་སྟེ་མངོན་གྱུར་དྲུག་ལྡན་སྲིད་དོ། ། སློབ་པ་ཟག་མེད་མངོན་གྱུར་དུ་ལྡན་གསུངས་པ་ནི་མི་མད་དེ་དེ་ལྟར་ན་འཕགས་པར་ཐལ་བས་སོ། ། གནོན་པས་ཆགས་བྲལ་རྫོགས་པ་གཟུགས་མེད་ཀྱི་སེམས་ཐོབ་པ་ལ་དཔེར་བརྗོད་ན་འདི་དང་གོང་མའི་བྱིས་པ་ཀུན་ལ་འོག་མའི་ཉོན་མོངས་ས་བོན་དུ་ལྡན་མི་ལྡན་གཉིས་ཀར་འཇོག་ལ། གཟུགས་མེད་ཀྱི་ཉོན་མོངས་དང་རྟེན་འདོད་པ་པ་ཡིན་པས་འདོད་པའི་སྐྱེས་ཐོབ་གཉིས་ཏེ་ས་བོན་གསུམ་དང་འདོད་པའི་སྦྱོར་བྱུང་གཉིས་དང་གཟུགས་ཀྱི་སྦྱོར་བྱུང་གཉིས་དང་གཟུགས་མེད་ཀྱི་སྦྱོར་བྱུང་གཅིག་གམ་གཉིས་དང་། སློབ་པ་ཟག་མེད་དེ་དབང་དྲུག་གམ་བདུན་དང་། འདོད་པའི་སྐྱེས་ཐོབ་གཉིས་དང་སྦྱོར་བྱུང་གཉིས་དང་གཟུགས་མེད་ཀྱི་སྦྱོར་བྱུང་གཉིས་དང་ཉོན་མོངས་ཏེ་མངོན་གྱུར་བདུན་ལྡན་སྲིད་ཅིང་། དགོས་པ་ཡོད་ན་བར་མའི་སྦྱོར་བྱུང་གཉིས་མངོན་དུ་བྱེད་ནུས་སོ། །
ཞིབ་མོར་ན། སུམ་བཅུ་པར། ། གང་དུ་སྐྱེས་པ་དེ་ཡི་འོ། ། ཞེས་བཤད་པས་འདོད་པའི་ཉོན་ཡིད་དང་མཚུངས་ལྡན་ས་བོན་དང་མངོན་གྱུར་དུ་ལྡན་ཏེ་ཕྱི་མ་ལའང་ངོ་། ། མཐོང་སྤངས་འབྱུང་གསུངས་པ་ནི་དཔྱད་པར་བྱའོ། ། ཚུལ་འདིས་བར་མའི་སེམས་ཐོབ་པ་ལའང་སྦྱར་ཏེ་ཅི་རིགས་པར་ཤེས་པར་བྱའོ། ། གཟུགས་ཀྱི་བྱིས་པ་དང་པོ་ལ་ཁམས་གོང་མའི་ཉོན་མོངས་གཉིས་དང་། གཟུགས་ཀྱི་སྐྱེས་ཐོབ་གཉིས་ཏེ་ས་བོན་བཞི་དང་། གཟུགས་ཀྱི་སྦྱོར་བྱུང་གཉིས་དང་། ནམ་མཁའི་དགེ་བ་སྦྱོར་བྱུང་སྟེ་དབང་གསུམ་དང་།
གཟུགས་ཀྱི་ཆོས་ལྔ་དང་། གཟུགས་མེད་ཀྱི་དགེ་བ་སྦྱོར་བྱུང་སྟེ་མངོན་གྱུར་དྲུག་ལྡན་ནོ། ། ཕྱི་མ་གཟུགས་མེད་ཀྱི་དངོས་གཞི་ཐོབ་པ་ལ་གཟུགས་ཀྱི་སྐྱེས་ཐོབ་གཉིས་དང་གཟུགས་མེད་ཀྱི་ཉོན་མོངས་ཏེ་ས་བོན་གསུམ་དང་། གཟུགས་ཀྱི་སྦྱོར་བྱུང་གཉིས་དང་གཟུགས་མེད་ཀྱི་སྦྱོར་བྱུང་སྟེ་དབང་གསུམ་མམ་བཞི་དང་། གཟུགས་ཀྱི་དགེ་བ་གཉིས་དང་། ལུང་མ་བསྟན་གཉིས་དང་། གཟུགས་མེད་ཀྱི་ཉོན་མོངས་དང་སྦྱོར་བྱུང་སྟེ་དྲུག་གམ་བདུན་མངོན་གྱུར་དུ་ལྡན་ཅིང་གཟུགས་ཀྱི་ཉོན་ཡིད་ཀྱང་བརྩིའོ། ། གཟུགས་མེད་ཀྱི་བྱིས་པ་ལ་རང་གི་སྐྱེས་ཐོབ་གཉིས་དང་ཉོན་མོངས་ཏེ་ས་བོན་གསུམ་དང་། དབང་རང་གི་སྦྱོར་བྱུང་གཅིག་གམ་གཉིས་དང་། མངོན་གྱུར་ནི་རང་གི་དགེ་བ་གཉིས་དང་ཉོན་མོངས་ཅན་དང་ལུང་མ་བསྟན་སྐྱེས་ཐོབ་དང་སྤྲུལ་པ་བྱེད་ན་སྦྱོར་བྱུང་སྟེ་ལྔའོ། །
དོན་གསང་དུ་གཟུགས་མེད་པ་ན་སྤྱོད་པ་རྣམས་ཀྱི་མིག་ལ་སོགས་པ་ནི་ཏིང་ངེ་འཛིན་ལས་སྐྱེས་པའོ་ཞེས་དང་། དེར་གཞལ་མེད་ཁང་དང་བཅོམ་ལྡན་ལ་ལྟ་བ་དང་ཆོས་ཉན་པ་དང་རིམ་གྲོ་བྱ་བའི་ཆེད་དུ་འོང་བར་མདོ་སྡེར་གསུངས་པ་ནི་སྤྲུལ་པ་ཡིན་པར་བཤད་དོ། ། བསྡུ་བར་ཡང་གཟུགས་མེད་ན་སྤྱོད་ལམ་པ་བཀག་ཀྱང་འདིར་མ་བཀག་པའི་ཕྱིར་སྤྲུལ་པ་པ་ཡོད་པར་དགོངས་པར་གསལ་ལོ། ། སྤྲུལ་སེམས་རྣམས་ཀྱིས། དེ་རྣམས་ཀྱང་ནི་བཅུ་བཞིའོ། ། བསམ་གཏན་འབྲས་གཉིས་ནས་ལྔའི་བར། ། རིམ་བཞིན་གོང་མ་ལས་སྐྱེས་མིན། ། ཞེས་སྤྲུལ་པའི་སེམས་བསམ་གཏན་དང་འདོད་པའི་ས་པ་ཡིན་ཅིང་གཟུགས་མེད་ན་སྤྲུལ་པ་མེད་པར་ཡང་བཤད་དོ། ། དེའི་ལུགས་ལ་ས་གོང་མ་ལ་ཡང་འོག་མའི་སྤྲུལ་སེམས་སྦྱོར་བྱུང་ལྡན་པ་སྲིད་དོ། ། འཕགས་པ་དྲུག་ལས་འདོད་པའི་སློབ་པ་རྒྱུན་ཞུགས་དང་ལན་ཅིག་ཕྱིར་འོང་ལ་ཁམས་གསུམ་གྱི་སྒོམ་སྤང་གི་ཉོན་མོངས་གསུམ་དང་།
རྟེན་འདོད་པ་ཡིན་པས་འདོད་པའི་སྐྱེས་ཐོབ་གཉིས་ཏེ་ས་བོན་ལྔ་དང་འདོད་པའི་སྦྱོར་བྱུང་གཉིས་དང་བསམ་གཏན་དང་པོའི་ཉེར་སྡོགས་ཀྱི་དགེ་བ་སྦྱོར་བྱུང་དང་སློབ་པ་ཟག་མེད་དང་། སྲིད་ཚོད་ལ་འཕགས་པ་ཀུན་དགའ་བོ་ལྟ་བུ་ལ་མི་སློབ་པ་ཟག་མེད་ཏེ་དབང་ལྔ་དང་། འདོད་པའི་ཆོས་ལྔ་དང་། བསམ་གཏན་དང་པོའི་ཉེར་བསྡོགས་ཀྱི་དགེ་བ་སྦྱོར་བྱུང་དང་སློབ་པ་ཟག་མེད་དེ་མངོན་གྱུར་བདུན་ནོ། ། འདོད་པའི་ཕྱིར་མི་འོང་གོང་མའི་དངོས་གཞི་ཐོབ་པ་ལ་འདོད་པའི་སྐྱེས་ཐོབ་གཉིས་དང་གོང་མ་གཉིས་ཀྱི་ཉོན་མོངས་ཏེ་ས་བོན་བཞི་དང་། འདོད་གཟུགས་ཀྱི་སྦྱོར་བྱུང་བཞི་དང་སློབ་པ་ཟག་མེད་དང་། བརྩོན་འགྲུས་ཅན་ལ་མི་སློབ་པ་ཟག་མེད་དང་། འགོག་པའི་སྙོམས་འཇུག་བྱེད་ན་གཟུགས་མེད་ཀྱི་སྦྱོར་བྱུང་སྟེ་དབང་བདུན་ནམ་བརྒྱད་དང་། འདོད་པའི་དགེ་བའང་ལུང་མ་བསྟན་བཞི་དང་གཟུགས་ཀྱི་སྦྱོར་བྱུང་གཉིས་དང་ཉོན་མོངས་དང་སྲིད་ཚོད་ལ་གཟུགས་མེད་ཀྱི་ཉོན་མོངས་དང་སྦྱོར་བྱུང་དང་སློབ་པ་ཟག་མེད་དེ། མངོན་གྱུར་བཅུའམ་བཅུ་གཅིག་གོ །
སྒོམ་ལམ་གྱིས་ཐོབ་པའི་ཕྱིར་མི་འོང་གོང་མའི་དངོས་གཞི་མ་ཐོབ་པ་ལ་འདོད་པའི་ཉོན་མོངས་མི་ལྡན་ཞིང་གཞན་རྒྱུན་ཞུགས་དང་འདྲའོ། ། འདོད་པའི་མི་སློབ་པ་ཤེས་རབ་ཀྱིས་རྣམ་གྲོལ་ལ་ས་བོན་རྟེན་འདོད་པའི་སྐྱེས་ཐོབ་གཉིས་དང་། ། དབང་འདོད་པའི་སྦྱོར་བྱུང་གཉིས་དང་བསམ་གཏན་དང་པོའི་ཉེར་སྡོགས་ཀྱི་དགེ་བ་སྦྱོར་བྱུང་དང་མི་སློབ་པ་ཟག་མེད་དེ་བཞི་དང་། མངོན་གྱུར་འདོད་པའི་སྐྱེས་ཐོབ་དང་སྦྱོར་བྱུང་བཞི་དང་བསམ་གཏན་དང་པོའི་ཉེར་བསྡོགས་ཀྱི་སྦྱོར་བྱུང་དང་མི་སློབ་པའི་ཟག་མེད་དེ་དྲུག་གོ ། གཉི་གའི་ཆ་ལས་རྣམ་གྲོལ་ལ་ས་བོན་འདོད་པའི་སྐྱེས་ཐོབ་དག་དང་། དབང་འདོད་པའི་སྦྱོར་བྱུང་གཉིས་དང་གཟུགས་ཀྱི་དངོས་གཞིའི་སྦྱོར་བྱུང་གཉིས་དང་མི་སློབ་པ་ཟག་མེད་དང་འགོག་པའི་སྙོམས་འཇུག་བྱེད་པ་ལྟ་བུ་ལ་གཟུགས་མེད་ཀྱི་སྦྱོར་བྱུང་སྟེ་སྤྱི་རིགས་ལ་དྲུག་གམ་བདུན་དང་། མངོན་གྱུར་སྤྱི་རིགས་ལ་དེ་གཉིས་སྡོམ་པ་བརྒྱད་དམ་དགུ་ལྡན་ནོ། ། གཟུགས་སུ་སྐྱེས་ཤིང་གྱུར་པའི་ཕྱིར་མི་འོང་ལ་ས་བོན་གོང་མའི་ཉོན་མོངས་གཉིས་དང་གཟུགས་ཀྱི་སྐྱེས་ཐོབ་གཉིས་ཏེ་བཞི་དང་། གཟུགས་ཀྱི་སྦྱོར་བྱུང་གཉིས་དང་གཟུགས་མེད་ཀྱི་དགེ་བ་སྦྱོར་བྱུང་དང་ཟག་མེད་གཉིས་ཏེ་དབང་ལྔ་དང་། མངོན་གྱུར་དེ་གཉིས་སྡོམ་པ་ལ་གཟུགས་མེད་ཀྱི་ཉོན་མོངས་དང་མི་སློབ་པ་བོར་བ་བདུན་ལྡན་སྲིད་དོ། །
དེ་གཟུགས་མེད་ཀྱི་དངོས་གཞི་ཐོབ་པ་འགོག་པའི་སྙོམས་འཇུག་བྱེད་པ་ལྟ་བུ་ལ་གཟུགས་ཀྱི་ཉོན་མོངས་བོར་བས་ས་བོན་གསུམ་དང་། སྔ་མ་ལྟར་དབང་ལྔ་དང་། མངོན་གྱུར་གཟུགས་ཀྱི་སྐྱེས་ཐོབ་གཉིས་དང་སྦྱོར་བྱུང་གཉིས་དང་གཟུགས་མེད་ཀྱི་ཉོན་མོངས་དང་སྦྱོར་བྱུང་དང་སློབ་པ་སྟེ་བདུན་ནམ་བརྒྱད་དོ། ། མི་སློབ་པ་ལ་ས་བོན་གཟུགས་ཀྱི་སྐྱེས་ཐོབ་གཉིས་དང་། དབང་གཟུགས་ཀྱི་སྦྱོར་བྱུང་གཉིས་དང་གཟུགས་མེད་ཀྱི་ཉེར་སྡོགས་ཀྱི་སྦྱོར་བྱུང་དང་མི་སློབ་པ་ཟག་མེད་དེ་བཞི་དང་། མངོན་གྱུར་དེ་གཉིས་སྡོམ་པ་དྲུག་ལྡན་སྲིད་དོ། ། དེ་གཟུགས་མེད་ཀྱི་དངོས་གཞི་ཐོབ་པ་ལ་ནི་དེའི་དངོས་གཞིའི་སྦྱོར་བྱུང་དབང་དང་མངོན་གྱུར་དུ་ལྡན་ཞིང་ལུང་མ་བསྟན་སྦྱོར་བྱུང་ཡང་ལྡན་པའི་ལུགས་ཡོད་དོ། ། གཟུགས་མེད་ཀྱི་ཕྱིར་མི་འོང་ལ་རང་སའི་ཉོན་མོངས་དང་སྐྱེས་ཐོབ་གཉིས་ཏེ་གསུམ་ས་བོན་དུ་དང་། གཟུགས་མེད་ཀྱི་སྦྱོར་བྱུང་གཉིས་སམ་གཅིག་དང་། སློབ་པ་དང་མི་སློབ་པ་སྟེ་དབང་གསུམ་མམ་བཞི་དང་།
གཟུགས་མེད་ཀྱི་ཆོས་ལྔ་དང་སློབ་པ་ཟག་མེད་དེ་དྲུག་མངོན་གྱུར་དུའོ། ། ཡང་དེ་ལ་འོག་སའི་སྦྱོར་བྱུང་ལྡན་སྲིད་དེ། སྲིད་རྩེའི་འཕགས་པ་ཅི་ཡང་མེད། ། མངོན་སུམ་བྱས་ནས་ཟག་པ་ཟད། ། ཅེས་པ་ལྟར་རོ། ། དེའི་མི་སློབ་པ་ལ་ས་བོན་རང་སའི་སྐྱེས་ཐོབ་གཉིས་དང་། དབང་གཟུགས་མེད་ཀྱི་སྦྱོར་བྱུང་དང་མི་སློབ་པ་དང་། མངོན་གྱུར་རང་སའི་དགེ་བ་གཉིས་དང་ལུང་མ་བསྟན་དང་མི་སློབ་པ་ཟག་མེད་ལྡན་ནོ། ། བསྡུ་བར་ཁམས་ལ་ཇི་ལྟ་བ་བཞིན་དུ་ས་ལས་ཀྱང་ཚུལ་དེ་བཞིན་དུ་བལྟ་བར་བྱའོ་ཞེས་གསུངས་ཏེ་འདི་རྣམས་ས་ལ་རྩིས་ན་ཤིན་ཏུ་མང་བར་འགྱུར་བ་ནི་རང་གིས་དཔྱད་ལ་ཤེས་པར་བྱའོ། ། བྱེ་བཤད་ཀྱི་ལུགས་དེ་ལ་རྩིས་ན་འདོད་པའི་བྱིས་པ་འཆིང་བ་ཀུན་ལྡན་ལ་འདོད་པའི་ཆོས་དགུ་དང་།
གོང་མ་གཉིས་ཀྱི་དགེ་བ་དང་ལུང་མ་བསྟན་གྱི་ས་བོན་དང་། དབང་བཞི་བཞི་སྟེ་བཅུ་བདུན་དང་ལྡན་ནོ། ། དེ་ཁམས་གོང་མ་གཉིས་ཀྱི་དབང་དང་ལྡན་པ་ཐོས་བསམ་པ་ལ་དེ་དག་གི་ས་བོན་གསོས་པ་ཡོད་པས་སོ། ། གཟུགས་ཀྱི་བྱིས་པ་འཆིང་བ་ཀུན་ལྡན་ལ་རང་གི་ཆོས་དྲུག་དང་གཟུགས་མེད་ཀྱི་ས་བོན་དང་དབང་བཞི་དང་འདོད་པའི་ས་བོན་དང་དབང་དྲུག་སྟེ་བཅུ་དྲུག་དང་ལྡན་ནོ། ། དེ་ལ་གོང་འོག་གི་དབང་དང་ལྡན་པ་ནི་ཐོས་བསམ་གྱིས་གོང་མའི་ས་བོན་གསོས་པ་དང་ཤི་ནས་འདོད་པར་སྐྱེ་བ་སྲིད་པའི་ཕྱིར་རོ། ། གཟུགས་མེད་ཀྱི་བྱིས་པ་ལ་རང་གི་ཆོས་དྲུག་དང་འོག་མ་གཉིས་ཀྱི་མངོན་གྱུར་བོར་བའི་བཞི་དང་དྲུག་སྟེ་བཅུ་དྲུག་དང་ལྡན་ནོ། ། དེ་ལ་འོག་མ་གཉིས་དབང་དུ་ལྡན་པ་ནི་ཤི་ནས་དེ་གཉིས་སུ་སྐྱེ་བའི་ཕྱིར་རོ། ། རྒྱུན་ཞུགས་དང་ལན་ཅིག་ཕྱིར་འོང་ལ་ཆོས་དགུ་ཅར་ཡོད་ཅིང་། མི་དགེ་བའི་མངོན་གྱུར་བོར་བ་བརྒྱད་ཕྱིར་མི་འོང་དང་དགྲ་བཅོམ་ལ་ཡོད་དེ། ལུང་དུ་རང་སངས་རྒྱས་དུག་མདས་བཀྲོངས་པ་དང་།
འཕགས་པ་མཱཽ་གལ་གྱི་བུ་ཀུན་ཏུ་རྒྱུས་བཀྲོངས་པ་དང་། དགྲ་བཅོམ་པ་སྒུར་ཆུང་བཀྲེས་ནས་གྲོངས་པ་སོགས་དུ་མ་འབྱུང་བའི་ཕྱིར་ཏེ། སྤྱོད་འཇུག་ཏུ། ཉོན་མོངས་ཟད་ཀྱང་དེ་རྣམས་ལ། ། ལས་ཀྱི་ནུས་པ་མཐོང་བ་ཡིན། ། ཞེས་བཤད་པ་ལྟར་རོ། ། བྱང་ཆུབ་སེམས་པ་འཕགས་པ་ལ་ས་གཉིས་པ་ནས་འཆལ་བའི་ཚུལ་ཁྲིམས་དང་བྲལ་བས་མི་དགེ་བ་མངོན་གྱུར་མེད་ལ། གཞན་བསམ་གྱིས་མི་ཁྱབ་ཅིང་དབང་ཐོབ་པ་རྣམས་ལ་ལུང་མ་བསྟན་ཀྱང་མེད་པས་དགེ་བའི་ཆོས་གསུམ་ཁོ་ན་ཡོད་དོ། ། རྫོགས་པའི་སངས་རྒྱས་ལ་ཟག་མེད་ཀྱི་ས་བོན་ཐམས་ཅད་རྡོ་རྗེ་ལྟ་བུར་ཅིག་ཅར་རྒྱས་པས་དེའི་དབང་དང་མངོན་གྱུར་ཡོད་ཅིང་། དབང་ཡང་ས་བོན་ཁྱད་པར་ཅན་དུ་འདོད་ན་ས་བོན་དང་ཡང་ལྡན་ནོ། །
གཞུང་གི་དོན་ལ་བཞི་སྟེ། མཚན་ཉིད་དང་། དབྱེ་བ་དང་། སོ་སོའི་ངོ་བོ་དང་། དེ་ལ་མཁས་པའི་ཕན་ཡོན་ནོ། ། དང་པོ་ནི་མཚན་ཉིད་ཀྱི་སྔ་མ་ལྡན་མིན་དུ་བཤད་པ་བཞིན་ཏེ་དགེ་སོགས་ཀྱི་འཕེལ་འགྲིབ་བོ། ། གཉིས་པ་ནི་སླའོ། ། གསུམ་པ་ལ་གཉིས་སྟེ། དངོས་དང་། དམིགས་བསལ་སྐྱེ་བོ་ཐ་ཤལ་གཉིས་ཀྱི་ལྡན་པའོ། །
དང་པོ་ལ་ས་བོན་ལྡན་སོགས་་་་་་གསུམ་གྱི་དང་པོ་ལའང་གཉིས་ལས། ཁམས་གསུམ་པའི་བྱིས་པའི་ལྡན་པ་ནི། འདོད་པའི་ཁམས་སུ་སྐྱེས་ཤིང་བྱུང་བའི་སོ་སོ་སྐྱེ་བོ་འདོད་ཆགས་དང་མ་བྲལ་བ་ནི་ཞེས་ཏེ་སྐྱེ་བའི་ཐོབ་པ་ནི་གང་དུ་སྐྱེ་བའི་ས་པ་ཁོ་ན་ལ་ལྡན་པས་སོ། ། འདིར་ལུང་མ་བསྟན་སྐྱེས་ཐོབ་ཀྱང་སྟེ། བསྡུ་བར་ཉོན་མོངས་པ་ཅན་དང་ལུང་དུ་མ་བསྟན་པ་དང་སྐྱེས་ནས་ཐོབ་པའི་དགེ་བའི་ཆོས་མ་བསྩལ་བར་ཀུན་ཏུ་འབྱུང་བ་གང་དེ་རྣམས་ཀྱི་ས་བོན་ཞེས་གསུངས་པས་ས་བོན་ལྔ་ལྡན་ནོ། ། དེ་བཞིན་དུ་གཟུགས་སུ་སྐྱེས་ཤིང་བྱུང་བའི་སོ་སོ་སྐྱེ་བོ་ཆགས་ལྡན་ལ་གཟུགས་དང་རབ་ཏུ་ལྡན་པས་གང་དུ་སྐྱེས་པ་དེ་ནས་བརྩམས་པའི་ཉོན་མོངས་སོགས་དང་། གཟུགས་མེད་པར་སྐྱེས་ཤིང་གྱུར་པའི་བྱིས་པ་ལ་གཟུགས་མེད་དང་རབ་ཏུ་ལྡན་པས་གང་དུ་སྐྱེས་པ་དེ་ནས་བརྩམས་པའི་ཉོན་མོངས་པ་སོགས་ལྡན་ནོ། ། དེ་ཡང་བསྡུ་བར་ས་བོན་དེ་མ་ཉམས་ཤིང་མ་བཅོམ་པ་དེ་སྲིད་དུ་དེ་ཉོན་མོངས་པ་ཅན་ལ་སོགས་པའི་ཆོས་ཀུན་ཏུ་འབྱུང་བའམ། ཀུན་ཏུ་མི་འབྱུང་བ་དེ་རྣམས་དང་ལྡན་པ་ཞེས་བྱ་བའི་ཕྱིར་རོ་ཞེས་གསུངས་པ་ལྟར་ཏེ། དེས་ན་ས་བོན་དང་ལྡན་པ་ས་བོན་ནུས་ཆུང་ཁོ་ནར་འདོད་པ་ནི་མི་འཐད་དོ། །
ཆགས་བྲལ་དག་ནི་དེའམ་ས་གོང་མར་སྐྱེས་ཀྱང་ས་གང་ལས་བྲལ་བ་དེའི་ཉོན་མོངས་ཀྱི་ས་བོན་དང་མི་ལྡན་པ་དང་ལྡན་པ་གཉིས་ཀར་བཞག་སྟེ། འཇིག་རྟེན་པའི་གཉེན་པོས་གནོད་པ་བྱེད་པས་དང་། འཇིག་རྟེན་ལས་འདས་པའི་གཉེན་པོས་ས་བོན་ལེགས་པར་བཅོམ་པ་མེད་པའི་ཕྱིར་རོ། ། གཉིས་པ་འཕགས་པའི་ལྡན་པ་ལ་ཁམས་གསུམ་པའི་གཉེན་པོ་ནི་སྒོམ་ལམ་སྟེ། མཐོང་ལམ་ནི་རྣམ་པ་ས་དང་ཆེ་འབྲིང་ཆུང་ངུས་སྤོང་བ་མི་སྲིད་པའི་ཕྱིར་མ་ཡིན་ཞེའོ། ། འདོད་པ་དང་བསམ་གཏན་དང་པོའི་ས་པ་སོགས་གང་དང་གང་གི་གཉེན་པོ་བྱུང་བ་འདོད་པ་སོགས་དེ་དང་དེའི་ཞེས་སྦྱར་ཏེ་གང་དང་དེ་ནི་གཅིག་ཡིན་པས་སོ། ། གཉིས་པ་ནི་སྦྱོར་བ་ལས་བྱུང་ཞིང་སྦྱོར་བས་བརྟས་པའི་དགེ་བ་འཇིག་རྟེན་པ་བསོད་ནམས་ཆ་མཐུན་དང་། དེ་ལས་འདས་པའི་བསམ་གཏན་བཞི་དང་རྣམ་ཐར་བཞི་འམ་བརྒྱད་དང་དཔའ་བར་འགྲོ་བའི་སོགས་ཀྱི་ཏིང་ངེ་འཛིན་དང་འགོག་པ་སོགས་སྙོམས་འཇུག་སྟེ་སོགས་ཀྱིས་སློབ་པ་དང་མི་སློབ་པ་ཟག་མེད་སོགས་དེའི་རིགས་ཅན་མ་བཤད་པ་ཀུན་བསྡུའོ། ། ལུང་མ་བསྟན་ནི་བཟོ་གནས་སོགས་སོ། ། འོ་ན་སྦྱོར་བས་རྟས་པ་ཞེས་ཁྱད་པར་དུ་བྱེད་པ་ས་བོན་ཙམ་དབང་ལྡན་མིན་པ་ཅི་ཞེ་ན།
ས་བོན་ཡོད་ཀྱང་མ་བརྟས་ན་མངོན་དུ་མི་ནུས་པས་ཏེ། བསྡུ་བར་ཡང་འབྱུང་བའི་རྐྱེན་གྱིས་ས་བོན་ཡོངས་སུ་བརྟས་པས་ཡོངས་སུ་ཟིན་པ་ནི་དབང་དང་ལྡན་པའོ་ཞེས་གསུངས་པས་སོ། ། གསུམ་པ་ནི་ཕུང་པོ་ཞེས་ཏེ་ལུང་དུ་བསྟན་པ་ནི་དགེ་མི་དགེ་དེ་ཉིད་དོ། ། ཀུན་ཏུ་འབྱུང་བ་ནི་མངོན་གྱུར་དུའོ། ། གཉིས་པ་ཞར་བྱུང་ངམ་དམིགས་བསལ་ནི། ལོག་ལྟས་དགེ་བའི་ཞེས་ཏེ་ལྡན་པ་ནི་མཚམས་སྦྱར་དུ་ཡོད་པས་དང་མི་ལྡན་པ་ནི་ལོག་ལྟས་ཉེ་བར་བཅོམ་པས་སོ། ། ཡང་ཉོན་མོངས་པ་ལྡན་པ་ལ་གཏན་དུ་བ་དང་། དེ་མིན་པ་གཉིས་ལས་གཏན་དུ་བ་ནི་མྱ་ངན་ལས་མི་འདའ་བའི་ཆོས་ཅན་རིགས་ཆད་ཀྱི་སྟེ། དེ་ཉིད་ལ་མདོ་སྡེར། གཏན་ཏུ་འཁོར་བར་སྡོད་པར་འདོད་པས་ན་འདོད་ཆེན་པར་གསུངས་སོ། །
འདོད་ཆེན་པ་ནི་གཉིས་ཏེ་འདོད་ཡོན་སྤྱོད་བཞིན་དུ་རྫོགས་པའི་བྱང་ཆུབ་ཏུ་འཚང་རྒྱ་བ་བྱང་ཆུབ་སེམས་པ་དང་རིགས་ཆད་ལས་འདི་ཕྱི་མའོ་ཞེའོ། ། ཐར་པའི་རྒྱུ་ནི་གཉིས་ཏེ། ཐོག་མ་མེད་པའི་དུས་ཅན་རིགས་ཞེས་བསྟན་པ་དང་། ཆོས་དབྱིངས་རྟོགས་པའི་རྒྱུ་མཐུན་པ་ཐོས་པའི་བག་ཆགས་རྒྱུ་སྔ་མ་ལ་རག་ལས་ནས་སྐྱེ་བ་སྟེ་འདི་ལ་ནི་རྒྱུ་སྔ་མ་མེད་པས་ཕྱི་མ་དང་མི་ལྡན་པའོ། ། དེ་ལ་རིགས་ནི་མངོན་རྟོགས་རྒྱན་དུ། ཆོས་ཀྱི་དབྱིངས་ལ་དབྱེར་མེད་ཕྱིར། ། རིགས་ནི་ཐ་དད་རུང་མ་ཡིན། ། ཅེས་ཆོས་དབྱིངས་དང་། ཐེག་བསྡུས་རྩ་འགྲེལ་དུ་ཟག་མེད་ཀྱི་ས་བོན་དང་། བྱང་ཆུབ་སེམས་པའི་སར།
དེ་ལ་རང་བཞིན་དུ་གནས་པའི་རིགས་ནི་བྱང་ཆུབ་སེམས་པའི་སྐྱེ་མཆེད་དྲུག་གི་ཁྱད་པར་རོ་ཞེས་པ་དང་། བསྡུ་བ་དང་པོར་དང་འགྲེལ་པར། སྒྲིབ་པ་སྤང་རུང་ལ་བཤད་དེ། དེ་རྣམས་ནི་ཕྱོགས་རེ་མཚོན་གྱི་གཞན་འགོག་པ་མིན་ཏེ། བྱང་ཆུབ་སེམས་པའི་སར་ཡང་རིགས་དེ་ནི་ས་བོན་དང་ཁམས་དང་རང་བཞིན་ཞེས་ཀྱང་བྱའོ་ཞེས་དང་། འགྲེལ་པར་དེ་བཞིན་ཉིད་ལ་ཉོན་མོངས་པའི་གནས་ངན་ལེན་གནས་པ་སྟེ་ཞེས་གསུངས་པས་སོ། ། འོ་ན་ཀུན་གཞི་ལ་ཞེས་མི་བརྗོད་པར་དེ་བཞིན་ཉིད་ལ་ཞེས་པ་ཅི་ཞེ་ན། དེ་ཁོ་ན་མ་དག་པ་དང་དག་པ་འཁོར་བ་དང་མྱང་འདས་ཡིན་པས་སོ་ཞེའོ། ། དབུ་མ་པས་ནི་ཟླ་བ་སྒྲོན་མར། ། འགྲོ་བ་འདི་རྣམས་ཐམས་ཅད་སངས་རྒྱས་འགྱུར་ཞེས་བཀའ་བསྩལ་པ་ལྟར་རིགས་ཆད་དང་ཉན་རང་གི་རིགས་ཅན་རེ་ཤིག་མིན་པ་མི་བཞེད་དོ། །
བཞི་པ་ཕན་ཡོན་ནི་འཕེལ་འགྲིབ་ཤེས་ཏེ་དེ་ལྡན་པའི་མཚན་ཉིད་ཡིན་པས་སོ། ། ཉིང་དགོས་ནི་རེས་དར་ཞིང་རེས་རྒུད་པའོ་ཞེས་བསམས་ནས་གཅིག་ཏུ་ངེས་པར་འདུ་ཤེས་སྤོང་ཞིང་ཕུན་ཚོགས་ལ་ཆགས་པ་དང་རྒུད་པ་ལ་སྡང་བ་སྤོང་བའོ། ། འཇིག་རྟེན་ལས་འདས་པའི་ཕུན་ཚོགས་མ་བརྗོད་པ་ནི་ཆགས་སྡང་གི་གནས་མ་ཡིན་པས་སོ་ཞེའོ། ། མཚན་ཉིད་ཀུན་ལས་བཏུས་པའི་རྒྱ་ཆེར་བཤད་པ་སྟེ་དང་པོའོ།། །། རྣམ་པར་ངེས་པ་ཀུན་ལས་བཏུས་པ་ལ་གཉིས་ལས་དབྱེ་བ་ནི་བདེན་པ་སོགས་བཞི་སྟེ་རྣམ་པར་ངེས་པ་ནི་རྣམ་པར་དཔྱོད་ཅིང་གཏན་ལ་འབེབས་པའོ། ། སོ་སོའི་ངོ་བོ་ལ་བཞི་ལས་དང་པོ་ལ་གསུམ་སྟེ། དབྱེ་བ་དང་། སོ་སོའི་རྣམ་གཞག་དང་། བདེན་བཞིའི་རྣམ་པ་ཟག་བཅས་དང་ཟག་མེད་ཀྱི་བྱེ་བྲག་གོ ། དང་པོ་ནི་བདེན་པ་ཞེས་སོ། །
འདིར་སྤྱི་དོན་ལྔ་སྟེ། ངོ་བོ་དང་། དེ་མིན་གཅོད་པའི་མཚན་ཉིད་དང་། དབྱེ་དོན་དང་། གྲངས་དང་གོ་རིམ་ངེས་པ་དང་། ངེས་ཚིག་གོ ། དང་པོ་ནི་དང་པོ་གཉིས་ལ་འཕགས་པའི་རྒྱུད་ཀྱིས་བསྡུས་པ་འཁོར་བའི་གཟུགས་བརྙན་དུ་གྱུར་པ་མ་རིག་པའི་བག་ཆགས་ཀྱི་ས་དང་ཟག་མེད་ཀྱི་ལས་ཀུན་འབྱུང་དང་། ཡིད་ཀྱི་རང་བཞིན་གྱི་ལུས་དང་བསམ་གྱིས་མི་ཁྱབ་པའི་འཆི་འཕོ་དང་སྐྱེ་བ་ཡོངས་སུ་སྒྱུར་བའི་སྡུག་བསྔལ་འདིར་མི་གཟུང་ཞིང་རྣམ་འགྲེལ་དུ། སྡུག་བསྔལ་འཁོར་བ་ཅན་ཕུང་པོ། ། ཞེས་གསུངས་པའང་སྲེད་པ་ཉིད་ཀུན་འབྱུང་དུ་འཆད་པའི་ལུགས་ཡིན་པས།
འདིར་མཛོད་འགྲེལ་དུ་འདི་ཉིད་ཀྱི་འགྲེལ་པར་ཕྱིས་འཆད་པ་ལྟར་འབྲས་བུར་གྱུར་པ་དང་རྒྱུར་གྱུར་པའི་ཉེར་ལེན་གྱི་ཕུང་པོ་སྟེ་གཞུང་འདིར་བྱུང་བ་ནི་རགས་པའོ། ། འགོག་པ་ནི་མི་རྟག་པ་དང་སོ་སོར་བརྟགས་མིན་གྱི་འགོག་པ་མ་ཡིན་གྱི། དེ་བཞིན་ཉིད་ལ་སྤང་བྱ་བློ་བུར་གྱི་དྲི་མ་དང་གཏན་དུ་བྲལ་བའོ། ། བསྡུ་བར་འོ་ན་འགོག་པ་དེ་མ་བྱུང་བ་ལས་བྱུང་ན་ཅི་ལྟར་རྟག རྟག་ཏུ་ཡོད་ན་ཡང་སེམས་ཅན་རྣམས་མཐར་བ་ཅི་ལྟར་ཡིན་ཞེ་ན། དེ་མ་བྱུང་ཞིང་རྟག་ཀྱང་གང་གིས་སྤང་བྱ་རྒྱུན་བཅད་པས་མངོན་དུ་བྱས་པ་དེ་ཐར་ལ། མ་བྱས་པ་མི་ཐར་བས་མི་འགལ་ཏེ། ཐར་པ་ནི་འགོག་པ་མངོན་དུ་བྱས་པས་ཕྱེ་བ་ཡིན་གྱི་སྐྱེད་པས་ཕྱེ་བ་མིན་པས་སོ་ཞེས་འཆད་དོ། ། ལམ་ནི་འགོག་པ་དེ་མངོན་དུ་བྱེད་པའི་ཐར་པའི་རྒྱུར་གྱུར་པའི་དགེ་བ་སྟེ། བསྡུ་བར་འཇིག་རྟེན་ལས་འདས་པའི་ཕུང་པོ་ལྔ་པོ་ཀུན་ལམ་གྱིས་བསྡུས་པར་གསུངས་སོ། །
གཉིས་པ་ནི་བཞིའི་རིམ་པ་ལྟར་ཀུན་འབྱུང་གིས་བསྐྱེད་ཅིང་་་་་་བསྡུ་བར་བསྟན་པ་དང་མི་མཐུན་པ་མེད་པའི་མཚན་ཉིད་དོན་ཅན་དང་། དེ་མཐོང་ན་རྣམ་པར་དག་པའི་རྒྱུར་འགྱུར་བའི་དོན་ཅན་ཞེས་མིང་གཞིའི་ཕུང་པོ་ལ་མཁས་པའི་ཐད་དུ་གསུངས། བསྟན་པ་དང་མཐུན་པ་དང་། སྡུག་བསྔལ་སྐྱེད་བྱེད་བསྟན་པ་དང་མཐུན་པ་དང་། དེ་བཞིན་ཉིད་བློ་བུར་གྱི་དྲི་མས་དག་པ་བསྟན་པ་དང་མཐུན་པ་དང་། ཐར་པར་འགྲོ་བའི་འཇུག་ངོགས་བསྟན་པ་དང་མཐུན་པའོ། ། གསུམ་པ་ལ་འགོག་པ་ནི་གསུམ་ལས་དེ་ཉིད་དང་གཞན་དུ་བརྗོད་དུ་མེད་ཅིང་། ལམ་ཟག་མེད་ཡིན་པས་གཉིས་ལས་ཐ་དད་ལ་གཉིས་པོ་བལྟོས་ནས་གཅིག་པ་སྲིད་ཅིང་གཅིག་པས་མ་ཁྱབ་སྟེ། བསྡུ་བར་སྡུག་བསྔལ་ཡིན་ལ་ཀུན་འབྱུང་མ་ཡིན་པ་དགྲ་བཅོམ་པའི་འཇིག་རྟེན་གྱི་དགེ་བ་དང་ལུང་མ་བསྟན་ཀུན་དང་། བྱིས་པའི་རྣམ་སྨིན་གྱིས་བསྡུས་པ་ཀུན་དང་།
ད་ལྟར་བྱུང་བ་སྐྱེས་བུའི་བྱེད་པ་ལས་བྱུང་བའི་བདེ་སྡུག་བཏང་སྙོམས་དང་ལྡན་པའི་འདུ་བྱེད་ཀུན་ཡིན་པར་གསུངས་སོ། ། བཞི་པ་ནི་ལམ་གྱི་དམིགས་པ་བཞིར་ངེས་ཤིང་བློས་དཔྱོད་པའི་རིམ་པས་བསྟན་པ་སྟེ་འཁོར་བ་སྡུག་བསྔལ་དུ་དང་། དེའི་རྒྱུ་སྤང་བྱར་དང་དེ་དང་། བྲལ་བ་བླང་བྱར་དང་། དེའི་ཐབས་བསྟེན་བྱར་རྟོགས་པས་ཏེ། རྒྱུད་བླ་མར། ནད་ནི་ཤེས་བྱ་ནད་ཀྱི་རྒྱུ་ནི་སྤང་བྱ་ལ། ། བདེར་གནས་ཐོབ་བྱ་སྨན་ནི་བསྟེན་པར་བྱ་བ་ལྟར། ། སྡུག་བསྔལ་རྒྱུ་དང་དེ་འགོག་པ་དང་དེ་བཞིན་ལམ། ། ཤེས་བྱ་སྤང་བྱ་རིག་པ་བྱ་ཞིང་བསྟན་པར་བྱ། །
ཞེས་གསུངས་ཤིང་། བདེན་པ་ཇི་ལྟར་མངོན་རྟོགས་རིམ། ། ཞེས་སོ། ། ཤེས་བྱ་ཀུན་དེ་བཞིར་འདུས་པ་ནི་མ་ཡིན་ཏེ་ནམ་མཁའ་དང་སོ་སོ་བརྟགས་མིན་གྱི་འགོག་པ་དང་མ་དག་པའི་དེ་བཞིན་ཉིད་དང་ཡོངས་སུ་དག་པའི་འཇིག་རྟེན་གྱི་ཁམས་རྣམས་གང་དུའང་མ་འདུས་པས་སོ། ། ཐ་མ་དེ་འགོག་བདེན་དུའང་མི་རིགས་ཏེ། བསྡུ་བ་དང་པོར་འགོག་པའི་བདེན་པ་དང་ཕུང་པོ་རྣམས་གཅིག་གིས་གཅིག་མ་བསྡུས་ཏེ་ཞེས་གསུངས་པས་སོ། ། ལྔ་པ་ནི། རང་རང་གི་ངོ་བོ་བཞི་བཞིར་བདེན་ཞིང་ཕྱིན་ཅི་མ་ལོག་པས་ན་བདེན་པ་དང་། འཕགས་པ་རྣམས་ཀྱིས་འདི་རྣམས་ཇི་ལྟ་བར་གཟིགས་པས་ན་འཕགས་པའི་སྟེ། མཛོད་འགྲེལ་དུ་མདོ་དྲངས་པ།
གཞན་གྱིས་བདེ་བར་གང་སྨྲས་པ། ། དེ་ནི་འཕགས་པས་སྡུག་བསྔལ་རིག ། ཅེས་པ་ལྟར་རོ། ། སོ་སོའི་མདོ་འགྲེལ་དུ་ནི་གནོད་པའི་བདག་ཉིད་ཡིན་པས་སྡུག་བསྔལ་ལོ། ། འདི་ལས་སྡུག་བསྔལ་ཀུན་འབྱུང་བས་ན་ཀུན་འབྱུང་ངོ་། ། ཕུང་པོ་ཞིག་པས་སམ་འཇུག་པ་མེད་པའི་ཕྱིར་འགོག་པའོ། ། བགྲོད་པའི་དོན་གྱིས་ན་ལམ་མོ་ཞེས་སོ། ། གཉིས་པ་ལ་བཞི་ལས་དང་པོ་ལ་བཞི་སྟ། བརྟན་གཡོའི་འཇིག་རྟེན་ལ་སྡུག་བསྔལ་བདེན་པར་བཞག་པ་དང་། སྡུག་བསྔལ་མདོ་ལས་འབྱུང་བ་བཤད་པ་དང་།
སྤྱིའི་མཚན་ཉིད་དམ་རྣམ་པ་དང་། དེ་རྣམས་ལས་ཁྱད་པར་བཤད་པའོ། ། དང་པོ་ལ་གཉིས་ཏེ། དངོས་དང་དམིགས་བསལ་ལོ། ། དང་པོ་ལ་མདོ་དང་རྒྱས་བཤད་དང་དོན་བསྡུ་གསུམ་ལས་དང་པོ་ནི། དེ་ནི་ཞེས་ཏེ་གང་སྐྱེ་བ་དང་གང་དུ་སྐྱེ་བའོ། ། སྐྱེ་བ་སྨོས་པ་ནི་སྡུག་བསྔལ་གྱི་མཚན་ཉིད་གསལ་བར་བྱེད་པའི་དོན་དུའོ་ཞེའོ། ། གཉིས་པ་ལ་གཡོ་བ་དང་བརྟན་པའི་འཇིག་རྟེན་གཉིས་ལས། དང་པོ་ལ་གཉིས་ལས་ཤེས་བྱའི་དངོས་པོ་ནི། དམྱལ་བ་རྣམས་སུ་སེམས་སྐྱེ་བ་ཞེས་སོགས་སྦྱར་ཏེ་བསོད་ནམས་མ་ཡིན་པས་དེར་ཁྲིད་པས་སམ།
ཡི་གེ་མནན་པའི་ངེས་ཚིག་གི། ན་དགག་ཚིག་ར་ཏི་དགའ་བ། ཀ་ར་བྱེད་པ་སྟེ། དགའ་བར་བྱེད་པ་མེད་པས་ན་དམྱལ་བའོ། ། སློབ་དཔོན་འདུས་བཟང་ན་རེ། ན་ར་ཀ་ནི་མི་རྙེད་པའི་དོན་ཅན་ཡིན་པས་སྐྱབས་མི་རྙེད་ཅིང་མེད་པས་དམྱལ་བའོ་ཞེས་གསུངས། ། མི་ལྟར་འགྲེང་སྟེ་མི་འགྲོ་ཡི་དུད་དེ་འགྲོ་བས་དུད་འགྲོའོ། ། ཕྱིར་མི་ལྡོག་པར་སོང་བས་སམ་སྐོམ་པ་དང་ལྡན་པས་ཡི་དྭགས་སོ། ། ཡིད་ཤས་ཆེ་བས་སམ་སྐྱེ་རྒུའི་བདག་པོ་ཤེད་ཀྱི་བུ་ཡིན་པས་མིའོ། ། རི་རབ་ཀྱི་འཛམ་བུ་གླིང་ལ་ལྟོས་པའི་ཤར་དང་ལུས་ཁྱད་པར་དུ་འཕགས་པར་བཟང་བས་ལུས་འཕགས་སོ། །
བ་ལང་སྦྱིན་ཞིང་འཚོང་བ་དང་སྤྱོད་པས་བ་ལང་སྤྱོད་དོ། ། སྐད་ངན་པས་སྨྲ་བས་སམ་འཆི་ཁར་སྒྲ་མི་སྙན་པ་ཕྱུང་སྟེ་འཆི་བས་སྒྲ་མི་སྙན་ནོ། ། བྱང་ཕྱོགས་ཀྱི་རྒྱ་མཚོའི་འགྲམ་ནའམ། མ་དྲོས་པའི་འགྲམ་ན་ཡོད་པའི་ཤིང་འཛམ་བུས་མཚོན་པས་འཛམ་བུ་གླིང་སྟེ། ལྷོ་མི་སྨོས་པ་ནི་གཞན་གསུམ་འདི་ལ་ལྟོས་ནས་ཕྱོགས་ཕྱེ་བར་གོ་བའི་དོན་དུའོ། ། འདི་བཞི་ལ་དོན་གཅིག་ལ་མང་ཚིག་ནི་རབ་ཏུ་གྲགས་པ་སྟེ་བཙུན་མོ་རྣམས་ཞེས་པ་ལྟར་རོ་ཞེའོ། ། འདིར་ལྷ་མ་ཡིན་སོགས་མ་སྨོས་པ་ནི་འགྲོ་བ་གཞན་གྱི་ནང་དུ་འདུ་བས་སོ། ། རྒྱལ་པོ་ཆེན་པོ་བཞིའི་རིས་སུ་གཏོགས་པས་སམ་བཞིའི་གནས་ན་ཡོད་པས་དེའོ། ། ལེགས་བྱས་ལྷན་ཅིག་བྱས་པ་རྣམས་དེར་སྐྱེས་པས་སམ། འཆི་མེད་མཛོད་ཀྱི་འགྲེལ་པར། །
དབང་པོ་འཛིན་བྱེད་འོང་གཞན་དང་། ། འཇོག་པོ་རྒྱས་བྱེད་བསྟེན་བྱ་དང་། ། ཆ་ཅན་རྣམ་གནས་ཁྱབ་འཇུག་དང་། ། འོད་ཅན་བགྲོད་བྱེད་བཤེས་གཉེན་ཉིད། ། ཅེས་པ་ཉི་མའི་མིང་ཅན་བཅུ་གཉིས་དང་། གཅིག་པུར་མ་སྐྱེས་འཆིང་བྱེད་དང་། ། འཇོག་པོ་དྲག་པོ་བརྩོན་འགྲུས་ལྡན། ། འཕྲོག་བྱེད་ཉིད་དང་བདེ་འབྱུང་དང་། ། མིག་གསུམ་གཞན་གྱིས་མི་ཐུབ་དང་། ། དབང་ལྡན་དང་ནི་ས་གསུམ་པ། །
དྲག་པོ་བཅུ་གཅིག་རྣམས་སུ་བཤད། ། ཅེས་པ་དང་། ། ཡིད་བཅུགས་ངེས་བྱེད་ཟླ་བ་ཅན། ། འཛིན་པ་ཉིད་དང་རླུང་དང་མེ། ། ཐོ་རིས་དང་ནི་རབ་གསལ་བྱེད། ། ཅེས་པ་དེ་བརྒྱད་ནོར་ལྷར་བཤད་ཅེས་པ་དང་ཐ་སྐར་གྱི་བུ་གཉིས་ཏེ་སུམ་བཅུ་རྩ་གསུམ་ཡོད་པས་དེའོ། ། ལ་ལར་ནི་བྱང་ཆུབ་དང་། སྟོབས་མཆོག་དང་། དགེ་བ་སོགས་ནོར་ལྷ་བརྒྱད་དང་། ཁྱབ་འཇུག་དང་ཚོགས་བདག་དང་གཤིན་རྗེ་དང་ཙ་ར་དང་མ་ཧཱ་ཀཱ་ལ་དང་བྷྲིང་ཀི་རི་ཏི་དང་ཀ་ར་སོགས་དྲག་པོ་བཅུ་གཅིག་དང་། །
དགའ་བ་དང་ཉེར་དགའ་བ་དང་དབང་ཕྱུག་དང་འདོད་བྱེད་དང་འོད་སྐྱོང་དང་ཐབས་ཆེན་དང་སེང་གེ་དང་གང་པོ་དང་བདེ་བ་དང་ཤེས་ཆེན་དང་ལེགས་ཆེན་དང་། ། ལྷ་མཆོག་ནི་ཉི་མ་བཅུ་གཉིས་སུ་སྨྲའོ། ། བྱུད་པ་རྟ་་་་་ལྷ་དང་ལྷ་མིན་འཐབ་པ་དང་བྲལ་བས་སམ། བསོད་ནམས་ཀྱིས་་་་་་རྒྱལ་པོ་སྲས་སོང་བས་སམ། ལྷ་་་་་་ས་འགྲེལ་མཚེ་མར་རྫུས་ཏེ་སྐྱེ་བས་སམ། མེལ་ཚེ་ཐུན་རེ་ལ་སྐུལ་བའི་སྐད་འབྱུང་བས་ཡཱ་མའོ། ། པ་ཝར་ཏ་་་་་་ཆོས་ཀྱི་དགའ་བ་དང་བདེ་བ་ལྷག་པར་ཆེ་བས་དགའ་ལྡན་ནོ། ། རང་གིས་སྤྲུལ་པའི་ལོངས་སྤྱོད་ལ་དགའ་བར་བྱེད་པས་འཕྲུལ་དགའོ། ། གཞན་གྱིས་སྤྲུལ་པའི་ལོངས་སྤྱོད་ལ་དབང་སྒྱུར་བས་གཞན་འཕྲུལ་དབང་བྱེད་དོ། ། སང་འབྲེལ་་་་་་སྡིག་པ་སྤོང་བ་ལ་སྤྱོད་པའི་ཕྱིར་སྡིག་པའི་ཆོས་བསལ་བས་ན་ཚངས་པ་སྟེ་དེའི་རིས་སུ་གཏོགས་པས་དེའོ། །
ཚངས་པ་ཆེན་པོའི་མདུན་དུ་འདུག་སྟེ་ཚིག་འདོན་པས་དེའོ། ། ཚེ་དང་ཁ་དོག་སོགས་ཚངས་པ་གཞན་པས་ཆེ་བས་ཚངས་ཆེན་ནོ། ། རང་གི་ས་པ་གོང་མ་དག་ལ་ལྟོས་ནས་འོད་ཆུང་པས་འོད་ཆུང་ངོ་། ། འོད་ས་འོག་མ་པས་ཚད་གཟུང་བར་མི་ནུས་པས་ཚད་མེད་འོད་དོ། ། གནས་གཞན་ཀུན་སྣང་བར་བྱེད་པའི་འོད་གསལ་ལོ། ། ཡིད་ཀྱི་ས་པའི་བདེ་བ་ལ་དགེ་བར་བཏགས་ཏེ་དེ་རང་གི་ས་པ་གོང་མ་པས་ཆུང་བ་ཡོད་པས་དགེ་ཆུང་ངོ་། ། བདེ་བ་ས་འོག་མས་ཚད་གཟུང་དུ་མེད་པ་ཡོད་པས་ཚད་མེད་དགེའོ། ། བདེ་བ་ཆེར་རྒྱས་པས་དགེ་རྒྱས་སོ། ། ས་གཞི་སྤྲིན་ཆགས་པ་ལྟ་བུ་འདབ་ཆགས་པ་མེད་པས་དེའོ། ། མི་གཡོ་བའི་ལས་ལས་བྱུང་བས་བསོད་ནམས་སྐྱེས་སོ། །
གནས་གཞན་དང་འབྲེལ་བའི་བྱིས་པ་ཀུན་ལས་འབྲས་བུ་ཆེ་བས་འབྲས་བུ་ཆེའོ། ། ཚོགས་དྲུག་གི་འཁོར་གྱི་འདུ་ཤེས་རྒྱུན་བཅད་དེ་གནས་པས་འདུ་ཤེས་མེད་པ་པའོ། ། སོ་སོ་སྐྱེ་བོ་དང་མ་འདྲེས་པའི་གནས་གཙང་མ་གོང་མ་རྣམས་བས་མི་ཆེ་བས་དེའོ། ། ཏིང་ངེ་འཛིན་ཁྱད་པར་ཅན་ཐོབ་པས་ཉོན་མོངས་པའི་གདུང་བ་མེད་པས་མི་གདུང་བའོ། ། རབ་ཏུ་ཞི་ཞིང་མིག་སྔར་མཛེས་པའི་གྱ་ནོམ་སྣང་ངོ་། ། མཐོང་བའམ་ལྟ་བ་རྣམ་པར་དག་ཅིང་བཟང་བས་ཤིན་ཏུ་མཐོང་ངོ་། ། གནས་ཡོད་པ་ལ་འདི་ལས་ཆུ་ཞེང་ལ་སོགས་པའི་ཡོན་ཏན་མཆོག་གཞན་མེད་པས་འོག་མིན་ནོ། ། ཡང་ན་གཟུགས་ཀྱི་མཐའ་ཡིན་པས་བསགས་མཐའོ། ། སྙོམས་འཇུག་གི་སྦྱོར་བའི་དུས་སུ་ནམ་མཁའ་མཐའ་ཡས་པའོ་སྙམ་པའི་རྣམ་པར་བྱེད་ཅིང་ལམ་དེ་ཉིད་སྐྱེ་མཆེད་ཡིན་པས་འབྲས་བུ་སྐྱེ་བ་ལའང་དེ་ཞེས་བྱའོ། ། དེ་བཞིན་དུ་རྣམ་ཤེས་མཐའ་ཡས་སོ་སྙམ་པ་དང་།
ཅི་ཡང་མེད་དོ་སྙམ་པ་རྣམ་པར་བྱེད་པས་དེ་དག་གོ ། འདུ་ཤེས་ནི་འབྲས་ཟུག་རྔུ་ལྟ་བུའོ། ། འདུ་ཤེས་མེད་པ་ནི་ཀུན་རྨོངས་པའོ་སྙམ་ནས་འདུ་ཤེས་ཞན་པ་འབྱུང་བས་དེའོ། ། གཉིས་པ་ཤེས་པར་བྱ་བའི་དོན་ལ། སར། གྲངས་དང་གནས་དང་ཚད་རྣམས་དང་། ། ཚེ་ཡི་ཚད་དང་ལོངས་སྤྱོད་དང་། ། སྐྱེ་བ་དང་ནི་ལུས་རྣམས་དང་། ། རྒྱུ་དང་རྐྱེན་རྣམས་རྒྱ་ཆེར་རོ། ཞེས་གསུངས་པ་ལྟར་བརྒྱད་ལས།
དང་པོ་གྲངས་ནི། འགྲོ་བ་རིགས་དྲུག་གམ་རྒྱུད་དང་ལམ་ལྔ་སྟེ། དེར་ནི་དམྱལ་སོགས་འགྲོ་བ་ལྔ། ། རང་གི་མིང་གིས་བསྟན་དེ་རྣམས། ། ཉོན་མོངས་ཅན་མིན་ལུང་བསྟན་མིན། ། སེམས་ཅན་ཞེས་བྱ་བར་སྲིད་མིན། ། ཞེས་སོ། ། ལྷ་མ་ཡིན་ནི་ལྷའི་འགྲོ་བས་བསྡུས་པར་སར་གསུངས་ཤིང་། དོན་གསང་དུ་འཕེན་བྱེད་མི་དགེ་བས་འཕངས་པར་བཤད་པ་ནི་བརྟག་དགོས་ལ། དྲན་པ་ཉེར་བཞག་གི་མདོར་ལྷ་མ་ཡིན་དུད་འགྲོ་ཡིན་ནོ་ཞེས་པ་ནི་མི་བླུན་པོ་ལ་བ་ལང་ཞེས་བཏགས་པ་ལྟར་སྨད་པ་ཙམ་མོ། །
ཡང་གྲུལ་བུམ་དང་ཤ་ཟ་དང་འབྱུང་པོ་དང་སྲུལ་པོ་དང་ལུས་སྲུལ་པོ་དང་སྨྱོ་བྱེད་རྗེད་བྱེད་དང་སྐེམ་བྱེད་དང་གྲིབ་གནོན་དང་སྲིན་པོ་དང་ནམ་གྲུའི་གདོན་དང་བྱའི་གདོན་དང་ཚངས་པའི་སྲིན་པོ་ནི་ཡི་དྭགས་སུ་འཆད་ཅིང་། འཆི་མེད་མཛོད་དུ་ནི། རིག་འཛིན་་་་་་ལྷའི་སྨན་ཚོང་མ་ལྷ་མ་གནོད་སྦྱིན་དང་། ། སྲིན་པོ་དྲི་ཟ་མི་འམ་ཅི། ། ཤ་ཟ་གསང་པ་གྲུབ་པ་དང་། ། འབྱུང་པོ་ལྷ་ཡི་སྐྱེ་གནས་ཅན། ། ཞེས་ཀྱང་བཤད་དོ། ། བར་དོར་ནི་རིགས་དྲུག་ཏུ་མ་འདུས་པར་རྒྱ་མཚོ་སྤྲིན་དུའང་བཤད་ཅིང་། གདགས་པར་ཡང་སྲིད་པ་བར་མ་ནི་འགྲོ་ལྔས་མ་བསྡུས་པའོ་ཞེས་བཤད་དོ། ། ལྟ་འཕྱེ་ཆེན་པོ་ནི་དུད་འགྲོའོ། །
གཉིས་པ་ལ་འདོད་ཁམས་ན་གནས་སུམ་བཅུ་རྩ་དྲུག་སྟེ། ཚ་དམྱལ་བརྒྱད། གྲངས་དམྱལ་བརྒྱད། ཡི་དྭགས། ལྷ་མིན་རྣམས་དང་། གླིང་བཞི་གླིང་ཕྲན་བརྒྱད། འདོད་ལྷ་དྲུག་རྣམས་སོ། ། དམྱལ་བ་ཡི་དྭགས་དུད་འགྲོ་དང་། ། མི་རྣམས་དང་ནི་ལྷ་དྲུག་རྣམས། ། འདོད་པའི་ཁམས་ཡིན་དམྱལ་བ་དང་། །
གླིང་དབྱེ་བ་ལས་དེ་ཉི་ཤུ། ། ཞེས་ཀྱང་འདོད་དེ་དམྱལ་བ་བརྒྱད་དང་གླིང་བཞིར་དབྱེ་བས་སོ། ། གཟུགས་ཁམས་ལ་གནས་བཅྭོ་བརྒྱད་དེ་གཞུང་གི་བཅུ་བདུན་དང་དབང་ཕྱུག་ཆེན་པོའི་གནས་ཞེས་པ་བྱང་ཆུབ་སེམས་པ་ས་བཅུ་པ་ལ་གནས་པ་ཁོ་ན་བཞུགས་པའོ། ། དེ་ལ་འོག་མིན་ཆེན་པོ་ཞེས་ཀྱང་ཟེར་རོ། ། ཉི་འོག་བྱེ་བྲག་སྨྲ་བ་བཅུ་བདུན་དུ་སྨྲ་སྟེ། ཁ་ཆེ་བ་ནི་ཚངས་ཆེན་པ་མདུན་ན་འདོན་གྱི་དགོན་པ་ལྟ་བུ་ཡིན་པས་ན་བཅུ་དྲུག་ཏུ་སྨྲའོ། ། གཟུགས་མེད་ཁམས་ནི་གནས་བཞིའམ་གནས་མེད་པ་སྟེ། གཟུགས་མེད་པ་ན་གནས་མེད་དོ། ། སྐྱེ་བ་ལས་ནི་རྣམ་པ་བཞི། ། ཞེའོ། །
དེ་ཉིད་ལ་ས་དགུ་སྟེ། འདོད་པའི་ས་དང་གཟུགས་ཁམས་བསམ་གཏན་ས་བཞི་དང་གཟུགས་མེད་ས་བཞིའོ། ། གོང་མའི་གནས་རྣམས་བཅུ་བདུན་ནི། ། གཟུགས་ཁམས་ཡིན་དེར་སོ་སོ་ཡི། ། བསམ་གཏན་ས་ནི་གསུམ་པ་ཡིན། ། བཞི་པ་ས་ནི་བརྒྱད་པ་ཡིན། ། ཞེས་པ་ལྟར་རོ། ། ཁམས་གསུམ་གྱིས་ནི་ས་དགུ་མ་བསྡུས་ཏེ། བསམ་གཏན་དང་པོ་ནས་ཅིའང་མེད་པའི་སྐྱེ་མཆེད་ཀྱི་བར་ལ་མཐོང་ལམ་སོགས་བརྟེན་པ་ན་ས་བདུན་པོ་དེ་ཟག་མེད་དུ་སྐྱེ་བས་སོ། ། དེས་ན་བསྡུ་བར།
དབང་པོ་ཀུན་ཤེས་པ་སོགས་གསུམ་ཁམས་ཀྱིས་མ་བསྡུས་ཤིང་ས་ཡིས་བསྡུས་པར་བཤད་དོ། ། ས་དགུ་ནི་ཆགས་བྲལ་གྱི་རིམ་པ་དགུའོ། ། གསུམ་པ་ལུས་ཚད་ལ་དངོས་དང་། འཇལ་བྱེད་ཀྱི་ཚད་གཉིས་ལས་དང་པོ་ནི། ཆོས་མངོན་པར་ངན་སོང་གསུམ་གྱི་ལུས་ཚད་ངེས་པ་མ་བཤད་ཅིང་། རྒྱལ་བའི་ཡུམ་དུའང་དམ་པའི་ཆོས་སྤོང་བ་དམྱལ་བར་སྐྱེས་པའི་ལུས་ཚད་བཤད་དུ་མི་རུང་བར་བཀའ་བསྩལ་ཏོ། ། བཟང་སྐྱོང་གིས་ཞུས་པར་དམྱལ་བ་འགའ་ཞིག་ལ་མགོ་མ་གཏོགས་པ་ལ་རང་གི་ཁྲུ་བརྒྱད་ཡོད་ཅེས་དང་། དྲན་པ་ཉེར་བཞག་ཏུ་མཚམས་མེད་གཅིག་བྱས་པའི་མནར་མེད་ཀྱི་ལུས་དཔག་ཚད་གཅིག་ནས་ལྔ་བྱས་པ་ལ་དཔག་ཚད་ལྔའི་བར་ཡོད་ཅེས་དང་། མྱ་ངན་ལས་འདས་པའི་མདོར་མཚམས་མེད་བརྒྱད་བྱས་པའི་ལུས་ལ་དཔག་ཚད་བརྒྱད་ཁྲི་ཡོད་ཀྱང་གཅིག་ལ་གཅིག་མི་ཐོགས་ཞེས་དང་། དཀོན་ཅོག་ཏ་ལ་ལའི་མདོར།
ཐེག་ཆེན་ལ་སྐུར་པ་བཏབ་པའི་ལྕེ་ལ་དཔག་ཚད་འབུམ་ཡོད་ཅེས་དང་། ཉི་མའི་སྙིང་པོར་མདོར། ཡི་དྭགས་ཆུང་བ་ལ་མཐོ་གང་དང་ཆེ་བ་ལ་དཔག་ཚད་སྟོང་ཡོད་པ་དང་། དུད་འགྲོ་ཆུང་བ་ལ་སྐྲ་རྩེའི་ལྔ་བཅུ་ཆ་དང་། གླང་པོ་ཆེ་རབ་བརྟན་དང་ས་སྲུང་གི་བུ་ལ་མཐའ་སྐོར་དུ་དཔག་ཚད་བདུན་དང་། རྒྱ་མཚོ་ན་གནས་པའི་ཀླུའི་རྒྱལ་པོ་རྣམས་ཀྱིས་དེ་ལས་ལུས་མ་འཕགས་པར་རོ་སྟོད་ཀྱིས་སུམ་ཅུ་རྩ་གསུམ་དུ་ཕྱིན་ཏེ་ཐུབ་པ་ལས་ཆོས་ཉན་ཞེས་དང་། ལས་བརྒྱ་པར། ཆུ་སྲིན་ཆེ་བ་ལ་དཔག་ཚད་ཉིས་སྟོང་བདུན་བརྒྱ་ཡོད་ཅེས་དང་། རྣམ་པར་ཤེས་པ་འཕོ་བའི་མདོར། ཀླུ་དགའ་བོ་དང་ཉེར་དགའི་ལུས་ཀྱིས་རི་རབ་ཀྱང་གཡོ་ཞིང་དབུགས་ཀྱི་དུག་གིས་རྒྱ་མཚོ་འང་བཏུང་དུ་མི་རུང་བར་བྱེད་ཅེས་དང་།
ལུང་གཞིར། ཀླུ་གཉིས་ཀྱི་རི་རབ་ལ་ལན་གསུམ་གསུམ་བཀྲིས་པར་བཀའ་བསྩལ་ཏོ། ། ཀླུ་རྣམས་ནི་སྤྲུལ་པ་ཡིན་པ་ཡང་སྲིད་དོ། ། འཛམ་བུ་གླིང་པའི་མིའི་ལུས་རེས་ཆེ་ཞིང་རེས་ཆུང་ཡང་རང་གི་ཁྲུ་ཕྱེད་དང་བཞིའོ། ། འཛམ་བུ་གླིང་པ་རྣམས་ཀྱི་ཚད། ཁྲུ་བཞི་པ་དང་ཕྱེད་དང་བཞི། ། ཤར་དང་བ་ལང་སྤྱོད་དང་བྱང་། ། ཞེས་བྱ་ཕྱི་མ་གཉིས་འགྱུར་བསྐྱེད། ། ཅེས་ཏེ། ལུས་འཕགས་སོགས་ཀྱང་རང་གི་ཁྲུ་ཕྱེད་དང་བཞི་པར་གསུངས་སོ། །
སྐལ་པ་དང་པོའི་མི་འགའ་ཞིག་ནི་བརྒྱ་བྱིན་དང་མཉམ་སྟེ། ཡབ་སྲས་མཇལ་བར་སྤྱི་བོ་སྐྱེས་དང་བརྒྱ་བྱིན་སྟན་གཅིག་ལ་འདུག་པ་ལ་མིག་འབྱེད་འཛུམས་ཡོད་མེད་མ་གཏོགས་པ་ཁྱད་མེད་པར་བཀའ་བསྩལ་བས་སོ། ། ལྷ་མ་ཡིན་རྣམས་ཀྱི་ལུས་ཚད་དང་ཚེ་ཚད་དང་ལོངས་སྤྱོད་སུམ་བཅུ་རྩ་གསུམ་དང་འདྲ་བར་སར་གསུངས་སོ། ། འདོད་དང་ལྡན་པ་ལྷ་ཡི་ལུས། ། བཞི་ཆ་ནས་ནི་རྒྱང་གྲགས་ནི། ། ཕྱེ་དང་གཉིས་ཀྱི་བར་དུ་བསྐྱེད། ། ཅེས་པས་དགའ་ལྡན་པ་ལ་རྒྱང་གྲགས་སྟེ་སླའོ། ། གཟུགས་ཅན་དང་པོ་དཔག་ཚད་ཕྱེད། ། དེ་ཡི་གོང་མ་ཕྱེད་ཕྱེད་བསྐྱེད། ། འོད་ཆུང་རྣམས་ཀྱི་ལྟག་ཡན་ཆད། །
ལུས་ནི་ཉིས་འགྱུར་ཉིད་འགྱུར་ཏེ། ། སྤྲིན་མེད་དཔག་ཚད་གསུམ་དོར་རོ། ། ཞེས་ཏེ་ཚངས་རིས་པའི་ཕྱེད་དང་འོད་ཆུང་བའི་གཉིས་དང་ཚད་མེད་འོད་པའི་བཞི་ནས་དགེ་རྒྱས་པའི་དྲུག་ཅུ་རྩ་བཞི་དང་སྤྲིན་མེད་པའི་གསུམ་དོར་བས་བརྒྱ་ཉེར་ལྔ་དང་འོག་མིན་པའི་ཁྲི་དྲུག་སྟོང་གི་བར་ཏེ་བར་པ་རྣམས་རང་གིས་བརྩིས་པས་ཤེས་སོ། ། གཟུགས་མེད་ན་གཟུགས་མེད་པས་ན་ལུས་ཚད་མེད་དོ། ། དེའང་དགེ་འདུན་ཕལ་ཆེན་པ་དང་གོས་དམར་ཅན་གྱི་སྡེ་བ་གཟུགས་ཕྲ་བ་ཡོད་པར་འདོད་དེ། དེ་འགོག་པའི་བརྒལ་ལན་ནི་མཛོད་འགྲེལ་བརྒྱད་པར་བལྟའོ། ། གཉིས་པ་ནི། གཟུགས་མེད་དུས་མཐའ་རྡུལ་ཡིག་དང་། ། སྐད་ཅིག་ཕྲ་རབ་རྡུལ་དང་ནི། ། རྡུལ་ཕྲན་དང་ནི་དེ་བཞིན་དུ། །
ལྕགས་ཆུ་རི་བོང་ལུག་དང་གླང་། ། ཉི་ཟེར་རྡུལ་དང་སྲོ་མ་དང་། ། དེ་ལས་བྱུང་དང་དེ་བཞིན་ནས། ། སོར་ཚིགས་གོང་བདུན་བསྒྱུར་ཤེས་བྱ། ། སོར་མོ་ཉི་ཤུ་བཞི་ལ་ཁྲུ། ། ཁྲུ་བཞི་ལ་ནི་གཞུ་གང་ངོ་། ། དེ་ནི་ལྔ་བརྒྱ་རྣམས་ལ་ནི། ། རྒྱང་གྲགས་དེ་ལ་དགོན་པར་འདོད། ། དེ་བརྒྱད་དཔག་ཚད་ཅེས་བྱའོ། ། ཞེས་པ་ལ་ཉི་ཟེར་གྱི་རྡུལ་གྱི་བཞི་བཅུ་རྩ་དགུ་ཆ་རྡུལ་ཕྲ་རབ་བོ་ཞེས་གསུངས་བ་ནི་མི་མད་དེ།
དེ་ནི་ལུག་རྡུལ་ཡིན་པས་སོ། ། ལུང་རྣམ་འབྱེད་དུ། སྔ་ཕྱི་རྣམས་དྲུག་འགྱུར་དང་། གདགས་པར་རྡུལ་ཕྲན་བདུན་ལ་ཉི་ཟེར་གྱི་རྡུལ་དུ་བཤད་པའང་ཡོད་དོ། ། ཁྲུ་ནི་དང་པོ་ཆོས་མངོན་པ་བཤད་པའི་དུས་ཙམ་གྱི་མིའི་ཁྲུས་རྩིའོ་ཞེས་སློབ་དཔོན་རྒྱལ་པོ་སྲས་སོ། ། དུས་འཁོར་དུ་གཞུ་ཉིས་སྟོང་ལ་རྒྱང་གྲགས་དང་དེ་བཞི་ལ་དཔག་ཚད་དུ་བཀའ་བསྩལ་ཏོ། ། བཞི་པ་ཚེ་ཚད་ལའང་གཉིས་ལས་དངོས་ནི། སྒྲ་མི་སྙན་ན་ཚེ་སྟོང་སྟེ། ། གཉིས་ན་ཕྱེད་ཕྱེད་སྤངས་པ་འོ། ། འདི་ན་མ་ངེས་ཐ་མར་ནི། །
ལོ་བཅུ་དང་པོ་དཔག་ཏུ་མེད། ། བ་ལང་སྤྱོད་པའི་ལྔ་བརྒྱ་དང་། ། ལུས་འཕགས་པའི་ཉིས་བརྒྱ་ལྔ་བཅུའོ། ། མི་རྣམས་ཚེ་ལོ་ལྔ་བཅུ་ལ། ། འདོད་པ་ཡི་ནི་ལྷ་རྣམས་ལས། ། འོག་མ་རྣམས་ཀྱི་ཉིན་ཞག་སྟེ། ། དེ་ཡིས་ཚེ་ལོ་ལྔ་བརྒྱ་འོ། ། གོང་མ་གཉི་ག་ཉིས་འགྱུར་རོ། ། ཞེས་ཏེ། ཉིན་ཞག་དེ་ཡིས་བགྲངས་པ་ཞེས་པ་ཞག་སུམ་བཅུ་ལ་ཟླ་བ་དང་དེ་བཅུ་གཉིས་ལ་ལོ་རུ་བྱས་པ་སྟེ།
སུམ་བཅུ་རྩ་གསུམ་པ་སོགས་ལྔ་ཡི་མི་ལོ་བརྒྱ་དང་ཉིས་བརྒྱ་དང་བཞི་བརྒྱ་དང་བརྒྱད་བརྒྱ་དང་སྟོང་དྲུག་བརྒྱ་ཉིན་ཞག་དང་། དེས་རང་རང་གི་ལོ་སྟོང་ནས་ཁྲི་དྲུག་སྟོང་གི་བར་ཚེ་ཚད་དོ། ། ཡང་སོས་ལ་སོགས་དྲུག་རིམ་བཞིན། ། འདོད་ལྷའི་ཚེ་དང་ཉིན་ཞག་མཉམ། ། དེ་ཡིས་དེ་དག་རྣམས་ཀྱི་ཚེ། ། འདོད་པའི་ལྷ་དང་འདྲ་བ་ཡིན། ། ཞེས་པས་རིམ་པ་བཞིན་ལོ་གྲངས་འདྲ་བའོ། ། གཉའ་ཤིན་འཛིན་ཡན་ཆད་ན་ཉི་ཟླ་མེད་ཀྱང་ཉིན་མཚན་ནི་ཀུ་མུ་ཏ་དང་པད་མ་ལྟར་མེ་ཏོག་ཁ་ཕྱེ་ཟུམ་དང་བྱ་རྣམས་སྐད་འབྱིན་མི་འབྱིན་དང་གཉིད་སངས་པ་དང་བྲོ་བ་ལས་ཏེ། སྣང་བའི་བྱ་བ་ནི་རང་གི་འོད་ཀྱིས་སོ་ཞེས་མཛོད་འགྲེལ་དུའོ། ། རབ་ཏུ་ཚ་ཕྱེད་མནར་མེད་ནི། །
བར་གྱི་སྐལ་པའོ་དུད་འགྲོ་རྣམས། ། མཆོག་རིང་སྐལ་པའོ་ཡི་དྭགས་རྣམས། ། ཟླ་བ་ཉིན་ཞག་གིས་ལྔ་བརྒྱ་འོ། ། ཞེས་ཏེ། དགེ་སློང་དག་ཀླུ་བརྒྱད་པོ་ནི་ཀླུ་ཆེན་པོ་སྟེ་སྐལ་པར་གནས་པ་ས་འཛིན་པའོ་ཞེས་དང་། འཕགས་པ་ཉི་མའི་སྙིང་པོར། དུད་འགྲོ་ཐུང་བས་ཡུད་ཙམ་དང་། རིང་བས་སྐལ་པ་ཐུབ་པ་དང་། ཡི་དྭགས་ཐུང་བས་སྟོང་དང་རིང་བས་སྟོང་ཕྲག་བརྒྱད་ཅུ་ཐུབ་པར་དཀའ་བསྩལ་ཏོ། ། མིའི་ཟླ་བས་ཉིན་ཞག་བྱས་པའི་ལྔ་བརྒྱ་ནི།
བཤེས་པའི་འཕྲིན་ཡིག་ཏུ་ལོ་ལྔ་སྟོང་རྣམས་དང་། ཁྲིར་ཡང་འཆིར་མི་རུང་ཞེས་དང་གཅིག་གོ ། གྲང་དམྱལ་རྣམས་ཀྱི་ཚེ་ནི་ཚ་དམྱལ་རྣམས་ཀྱི་ཕྱེད་ཕྱེད་དུ་གསུངས་ཤིང་། ཏིལ་སྦྱང་ནས་ནི་ལོ་བརྒྱ་ཞིང་། ། ཏིལ་གཅིག་ཕྱུང་བས་ཟད་གྱུར་པ། ། ཆུ་སྦུར་ཅན་གྱི་ཚེ་ཡིན་ཏེ། ། གཞན་གྱི་ཚེ་ནི་ཉི་ཤུར་བསྒྱུར། ། ཞེས་ཀྱང་སྟེ། སྦྱང་ནི་མ་ག་ཏའི་ཁལ་བརྒྱད་དུ་ཤོང་བའོ། ། ཉེ་འཁོར་དང་ཉི་ཚེ་བའི་དམྱལ་བ་ལ་ནི་ཚེ་ཚད་མ་ངེས་པར་གསུངས་སོ། །
ཚངས་རིས་པས་བར་གྱི་སྐལ་པ་ཉི་ཤུ་དང་མདུན་ན་འདོན་པས་བཞི་བཅུ་དང་ཚངས་ཆེན་པས་དྲུག་ཅུ་དང་། འོད་ཆུང་བས་བསྐལ་པ་ཆེན་པོ་གཉིས་དང་། ཚད་མེད་འོད་པས་བཞི་ནས་དགེ་རྒྱས་པས་དྲུག་ཅུ་རྩ་བཞི་དང་། སྤྲིན་མེད་བརྒྱ་ཉི་ཤུ་རྩ་ལྔ་དང་། འོག་མིན་པས་ཁྲི་དྲུག་སྟོང་ཐུབ་པའི་བར་ཏེ། གཟུགས་ཅན་ཉིན་མཚན་མེད་ཚེ་ནི། ། རང་ལུས་གཞལ་བའི་སྐལ་པ་ཡིས། ། འོད་ཆུང་ནས་བཟུང་སྐལ་ཆེན་ཏེ། ། དེ་ཡི་འོག་མ་ཕྱེད་ཡིན་ནོ། ། ཞེས་སོ། །
གཟུགས་མེད་པ་བཞིས་ཉི་ཁྲི་དང་བཞི་ཁྲི་དང་དྲུག་ཁྲི་དང་བརྒྱད་ཁྲི་ཐུབ་སྟེ། གཟུགས་མེད་སྐལ་པ་སྟོང་ཕྲག་ནི། ། ཉི་ཤུ་ལྷག་པས་ལྷག་པ་ཡིན། ། ཞེས་སོ། ། ཚེ་ཚད་མ་རྫོགས་པར་འཆི་བ་ནི་སྒྲ་མི་སྙན་མ་གཏོགས་པར་འཆི་ཞེས་སོ། ། གཞན་ཡང་བར་སྐབས་སུ་མི་འཆི་བ་བྱང་སེམས་སྐྱེ་བ་གཅིག་གིས་ཐོགས་པ་དང་སྲིད་པ་ཐ་མ་པ་དང་རྒྱལ་བས་བསྟན་པ་དང་རྒྱལ་བའི་ཐད་དུ་བཏང་བའི་ཕོ་ཉ་དང་དད་པ་དང་ཆོས་ཀྱི་རྗེས་སུ་འབྲང་བ་དག་དང་བྱང་ཆུབ་སེམས་དཔའ་ཐ་མ་དང་འཁོར་ལོས་བསྒྱུར་བ་དང་དེ་དག་མངལ་ན་ཡོད་པའི་ཡུམ་སོགས་སོ། ། གཉིས་པ་མཇལ་བྱེད་བཤད་པ་ནི། ། སྐད་ཅིག་མ་བརྒྱ་ཉི་ཤུ་ལ། ། དེ་ཡི་སྐད་ཅིག་དེ་རྣམས་ཀྱང་། ། དྲུག་ཅུ་ལ་ནི་ཐང་གཅིག་གོ །
ཡུད་ཙམ་ཉིན་ཞག་ཟླ་གསུམ་ནི། ། གོང་ནས་གོང་དུ་སུམ་ཅུར་བསྒྱུར། ། ཞག་མི་ཐུབ་དང་བཅས་པ་ཡི། ། ཟླ་བ་བཅུ་གཉིས་ལ་ལོ་གཅིག ། ཅེས་ཏེ། སྐད་ཅིག་གི་ཚད་ནི་རྣམ་འགྲེལ་དུ། ། རྡུལ་གཅིག་བསྒྲེས་དུས་ཆུང་བ་ཡི། ། མཐར་ཐུག་དུས་ནི་སྐད་ཅིག་འདོད། ། ཅེས་དང་། མཛོད་འགྲེལ་དུ་ཆོས་མངོན་པ་བ་རྣམས་ན་རེ།
སྐྱེས་བུ་སྟོབས་དང་ལྡན་པའི་སེ་གོལ་བ། ཏོག་པ་ཙམ་གྱིས་སྐད་ཅིག་དྲུག་ཅུ་རྩ་་་་་་ལྔ་ཟེར་བཞིའོ་འདའོ་ཞེས་ཟེར་རོ་ཞེས་པ་ལྟར་རོ། ། ཞག་མི་ཐུབ་པ་ནི་ལོ་ལ་དྲུག་སྟེ། མཛོད་འགྲེལ་དུ། ། དགུན་དང་དཔྱིད་དང་དབྱར་རྣམས་ཀྱི། ། ཟླ་བ་ཕྱེད་དང་གཉིས་འདས་ནས། ། ཟླ་བ་ཕྱེད་ནི་ལུས་པ་ན། ། མཁས་པས་ཞག་མི་ཐུབ་པ་དོར། ། ཞེས་ཏེ། དུས་དེ་གསུམ་ལ་ཟླ་བ་བཞི་བཞིའོ། །
དེས་ན་་་་་་འདིར་ནི་སྟོན་དཔྱིད་འབྲིང་ཐུབ། དབྱར་དགུན་འབྲིང་མི་ཐུབ་ཅེས་པ། དགེ་སློང་གི་ལོ་དང་པོའི་འདྲི་བ་བསྡུས་པས་སོ། ། རྒྱལ་ཅན་དང་། དབོ་དང་། ས་ག་དང་། ཆུ་སྟོད་དང་། ཁྲུམས་སྨད་དང་། སྨིན་དྲུག་ཅན་རྣམས་ཀྱི་གནམ་སྟོང་ཆད་པས་ན་ཞག་ཉེར་དགུ་ཟླ་བའོ། ། དགུན་ནི་སྨིན་དྲུག་ཅན་གྱི་ཉ་ནས་རྩོམ་མོ། །
ལྔ་པ་ལ་སྡུག་བསྔལ་དང་བདེ་བ་དང་ཁམ་ཟས་དང་། འཁྲིགས་པའི་ལོངས་སྤྱོད་ཇི་རིགས་པར་ཏེ་དམྱལ་བའི་སྡུག་བསྔལ་ནི། ལྕགས་ཀྱི་ས་གཞི་འབར་བ་མེ་ལྕེས་ཁྱབ་པ་ལྕགས་ཀྱི་ར་བས་ཀུན་ནས་བསྐོར་བ་ན་ཡང་སོས་ཀྱི་ལས་ལས་བྱུང་བ་མཚོན་སྣ་ཚོགས་རྣམས་ཀྱིས་དགྲའི་འདུ་ཤེས་ཀྱིས་ཕན་ཚུན་བསྣུན་པས་བརྒྱལ་ཏེ་ས་ལ་འགྱེལ་བ་ན། ནམ་མཁའ་ལས་ཁྱེད་རྣམས་ཡང་སོས་པར་གྱུར་ཅིག་ཅེས་སྒྲ་བྱུང་བའམ་རླུང་གྲང་མོ་ལངས་པས། མཛོད་འགྲེལ་ཡང་སོས་ཏེ་སྔ་མ་ལྟར་དུ་ཡང་ཡང་ལས་མ་ཟད་པར་དུ་མྱོང་ངོ་། ། བསྐལ་པ་འཇིག་དུས་ཀྱི་མེ་བས་ཡང་སོས་ཀྱི་མེ་ཚ་ཞིང་། དེ་བས་འོག་མ་འོག་མ་བཞི་འགྱུར་གྱིས་ཚ་བར་བཤད་དོ། ། ཐིག་ནག་གིས་ལུས་ལ་དམྱལ་སྲུང་ཀྱིས་ཐེག་ཆ་བཞིའམ་བརྒྱད་དམ་དུ་མར་བཏབ་སྟེ་གཤགས་ཤིང་འཇོག་པ་དང་། བསྡུས་འཇོམས་ཀྱིས་གཅིག་ཏུ་ཚོགས་པ་ན་དམྱལ་སྲུང་ཀྱིས་ལྕགས་ཀྱི་རི་རའི་གདོང་ལྟ་བུ་གཉིས་དང་ལུག་དང་རྟ་དང་གླང་པོ་ཆེ་དང་སེང་གེ་དང་སྟག་གདོང་ལྟ་བུ་གཉིས་གཉིས་ཀྱི་བར་དུ་བཙངས་མ་ཐག་ཏུ་རིས་བརྩིར་བས་སྒོ་ཀུན་ནས་ཁྲག་རྒྱུན་འབབ་པ་དང་། ཡང་འདུས་པ་ན་ལྕགས་ཀྱི་འཕྲུལ་འཁོར་ཆེན་པོས་བུར་ཤིང་ལྟར་འཚིར་ཞིང་ཁྲག་རྒྱུན་འབབ་པ་དང་།
ཡང་འདུས་པ་ན་ལྕགས་ཀྱི་ཕ་བོང་གི་ཆར་པས་ས་གཞི་ལ་ཇར་ཇིར་དུ་རྡུང་བ་ན་ཁྲག་རྒྱུན་འབབ་པའོ། ། ངུ་འབོད་ཀྱི་གནས་ཚོལ་བ་ན་ལྕགས་ཀྱི་ཁང་པར་བཞུགས་པས་དེར་མེ་བཏང་བ་འབར་ཞིང་མཆེད་དེ་བསྲེགས་པས་ངུ་ཞིང་སྡུག་སྐད་འབྱིན་པའོ། ། ངུ་འབོད་ཆེན་པོ་དེ་དང་འདྲ་བ་ལས་ཁང་སྦྲུམ་དུ་འདུག་པའོ། ། ཚ་བའི་ལྕགས་ཀྱི་ཕྲུ་བ་དཔག་ཚད་དུ་མ་ཡོད་པ་མེ་འབར་བའི་ནང་དུ་ཉ་བཞིན་བསྲེགས་པ་དང་ལྕགས་ཀྱི་གསལ་ཤིང་འབར་བས་རྐུབ་ནས་ཕུག་པ་སྤྱི་བོར་བྱུང་ཞིང་ལུས་ཀྱི་བུ་ག་རྣམས་དང་བ་སྤུའི་ཁུང་བུ་ཀུན་ནས་མེ་འབར་བ་དང་ལྕགས་སྲེགས་ཀྱི་ས་གཞི་ལ་ལྕགས་ཀྱི་ཐོ་བ་འབར་བས་རྡུང་བའོ། ། རབ་ཏུ་ཚ་བས་གསལ་ཤིང་རྩེ་གསུམ་པས་རྐུབ་ནས་ཕུག་པས་ཕྲག་པ་གཉིས་དང་སྤྱི་བོར་བྱུང་ཞིང་བུ་ག་རྣམས་ནས་མེ་ལྷག་ལྷབ་འབར་བ་དང་། ལྕགས་ལེབ་འབར་བས་ལུས་ལ་ཀུན་ཏུ་འཁྲི་བ་དང་། བཤེས་པའི་སྤྲིང་ཡིག་ཏུ། ཁ་ཅིག་ལྕགས་ལས་བྱས་པའི་ཕྲུ་ཆེན་དུ། ། འབྲས་ཀྱི་ཅུང་སེང་བཞིན་དུ་སྐོལ་ཞིང་འཚེད། ། ཅེས་པ་སྟེ།
དེ་ཀེང་རུས་ཙམ་ལུས་པ་ན་ཕྱུང་ནས་ས་ལ་བཀྲམ་པས་ཤ་ལྤགས་དང་ཁྲག་སླར་སྐྱེས་པ་ཡང་ནང་དུ་འཇུག་པའོ། ། མནར་མེད་པས་ཕྱོགས་བཞི་ནས་ས་ཆེན་པོ་མེར་འབར་བ་འོང་བས་འདིའི་ལུས་མར་མེའི་སྡོང་བུ་ལྟར་བསྲེགས་པ་ན་མེ་ཉིད་ཀྱི་ཕུང་པོར་སྣང་ཞིང་སྡུག་སྐད་ལས་སེམས་ཅན་ཡོད་པར་ཤེས་པ་ཙམ་དང་། ལྕགས་ཀྱི་ཞིབ་མར་ལྕགས་ཀྱི་མདག་མ་འབར་བ་དང་འཁུམ་པ་དང་ལྕགས་སྲེགས་ཀྱི་རི་ཆེན་པོ་ལ་འབབ་འཛེག་བྱེད་དུ་འཇུག་པ་དང་། ཁ་ནས་ལྕེ་ཕྱུང་སྟེ་ལྕགས་ཕུར་བརྒྱས་བརྒྱངས་ནས་གཉེར་འཁུམས་མེད་པར་བྱེད་པ་དང་། ས་ལ་གན་རྐྱལ་དུ་བཞག་སྟེ་ཁ་ལྕགས་ཀྱི་འབྱེད་སྤྱད་ཀྱིས་ཕྱེ་ནས་ལྕགས་ཀྱི་ཐུ་ལུམ་མེ་འབར་བ་དང་ཟངས་སྐོལ་བ་བླུགས་པས་ཁ་དང་ལྐོག་མ་དང་ནང་ཁྲོལ་ཀུན་ཚིག་སྟེ་རོ་སྨད་ནས་ཕྱིར་འབྱུང་བ་སོགས་ལས་མ་ཟད་བར་དུ་མྱོང་ངོ་། ། འདི་རྣམས་ཀྱི་སྡུག་བསྔལ་འགའ་ཞིག་ཡན་མན་དུའང་ཡོད་པར་གསལ་ལོ། ། ཉེ་འཁོར་བས། བརྒྱད་པོ་ཀུན་ལ་ལྷག་བཅུ་དྲུག ། དེ་རྣམས་ཀྱི་ནི་ཕྱོགས་བཞི་ན། ། མེ་མར་མུར་དང་རོ་མྱགས་དང་། །
སྤུ་རི་ལམ་སོགས་དང་ཆུ་བོའོ། ། ཞེས་ཏེ་བརྒྱད་པོའི་ཕྱོགས་རེ་རེ་ན་མེ་མུར་པུས་པོ་ནུབ་ཙམ་ལ་གནས་ཚོལ་དུ་འགྲོ་བ་ན་རྐང་པ་འདེགས་འཇོག་གིས་ཤ་སྐྱེ་འཇིག་བྱེད་པ་དང་། རོ་མྱགས་ཕྱི་སའི་འདམ་དྲི་ང་བ་ན་འབུ་མཆུ་རྣོན་གྱིས་རུས་པའི་བར་དུ་འབིགས་པ་དང་། སྤུ་གྲི་གཏམས་པའི་ལམ་དང་རལ་གྲི་ལོ་མའི་ནགས་ཚལ་དུ་གྲིབ་མ་ལ་འཁོད་པ་ན་རལ་གྲི་ལྷུང་བས་གཅོད་ཅིང་འགྱེལ་ཏེ་ཁྱི་སྲེ་བོ་རྣམས་ཀྱིས་གཤུལ་ཤ་ཟ་བ་དང་། ལྕགས་ཀྱི་ཤིང་ཤལ་མ་ལིའི་ནགས་ཚེར་མ་རྣོན་པོ་སོར་བཅུ་དྲུག་པ་ལ་ཡན་མན་དུ་ཁ་ལྟ་བས་འཛེག་པ་དང་འབབ་པ་ན་ལུས་འབུགས་ཤིང་ཁྭ་ལྕགས་ཀྱི་མཆུ་ཅན་གྱིས་མིག་འབྱིན་པ་གསུམ་མཚོན་ཅར་འདྲ་བས་གཅིག་ཏུ་བྱས་པ་དང་། ཆུ་བོ་རབ་མེད་འགྱུར་བྱེད་ཀྱི་ཆུ་ཁོལ་བས་གང་བ་ལ་ལྷུང་སྟེ་ངོས་གཉིས་ནས་སྐྱེས་བུ་མཚོན་ཆ་སྣ་ཚོགས་ཐོགས་པས་སྲུང་ཞིང་འཚེད་པའོ། ། མཆིལ་པས་ཕྱུང་ནས་ས་ལ་གན་རྐྱལ་དུ་བཞག་སྟེ་ཅི་འདོད་དྲིས་པ་ན། བདག་ཅག་གིས་མི་ཤེས་མི་མཐོང་སྟེ་འོན་ཀྱང་བཀྲེས་སོ་སྐོམ་མོ་ཟེར་ན་ཐུ་ལུམ་དང་ཟངས་ཁུ་མནར་མེད་ལྟར་སྙོད་པའོ། ། འོ་ན་དམྱལ་སྲུང་རྣམས་སེམས་ཅན་ཡིན་ནམ་མ་ཡིན་ཞེ་ན། སར།
སྤྲུལ་པ་ལྟ་བུ་འབྱུང་བར་འགྱུར་རོ་ཞེས་གསུངས་སོ། ། མདོ་སྡེ་པས་ལས་ཀྱི་མཐུས་འབྱུང་བ་ཆེན་པོ་ས་སོགས་ཀྱི་བྱེ་བྲག་ཏུ་འདོད་ཅིང་། བྱེ་བྲག་སྨྲ་བ་འགའ་སེམས་ཅན་དུ་སྨྲའོ། ། དེ་དག་གི་རྒལ་ལན་རྒྱས་པ་ཉི་ཤུ་པ་རྩ་འགྲེལ་དུ་བལྟ་སྟེ། གལ་ཏེ་དེ་ཡི་ལས་ཀྱིས་དེར། ། འབྱུང་བ་རྣམས་ནི་འབྱུང་བ་དང་། ། དེ་ལྟར་འགྱུར་བར་འདོད་ན་གོ ། རྣམ་པར་ཤེས་པ་ཅེས་མི་འདོད། ། ཅེས་སོགས་སོ། ། གྲང་དམྱལ་གྱིས་ནི་ཉི་ཟླའི་འོད་ཀྱི་སྣང་བ་མེད་པའི་མུན་ཁྲོད་འཁྱགས་པའི་སྦུབས་ན་གྲང་བས་ཉེན་ནས་ཆུ་བུར་བྱུང་བ་དང་།
ཆུ་བུར་དེ་རྡོལ་ཏེ་འཁུམས་པ་དང་། གྲང་ནས་སོ་ཐམས་ཐམས་པ་དང་། ཨ་ཅུ་ཟེར་བ་དང་། ཀྱི་ཧུད་ཟེར་བ་དང་། ཨུཏྤ་ལ་ལྟར་གས་པ་ལྤགས་པ་སྔོན་པོ་ཁ་ལྔའམ་དྲུག་དུ་གས་པ་དང་། པད་མ་ལྟར་ལྤགས་པ་དམར་པོ་ཁ་བཅུའམ་དེ་ལས་ལྷག་པར་གས་པ་དང་། པད་མ་ལྟར་གས་པ་ཆེན་པོ་ཤིན་ཏུ་དམར་བ་ཁ་བརྒྱའམ་དེ་ལས་ལྷག་པར་ཡང་གས་པའོ། ། ཉི་ཚེ་བས་ནི།་་་་་ སང་འགྲེལ་དུ་དྲངས། རྒྱལ་པོའི་ཁབ་ཀྱི་བ་ལང་གི་ཤེན་པ་སྐྱེས་པ་ཁང་པ་བརྩེགས་པ་ཙམ་ཉེན་སྐད་ཀྱིས་ངུ་ཞིང་ནམ་ཀ་ལ་འོང་བ་དང་།
བ་ལང་གི་ཤེན་པའི་སློབ་མ་རུས་གོང་དྲི་ང་བ་ལ་བྱ་རོག་སོགས་ཀྱིས་འཐོག་པར་སྐྱེས་པ་དང་། གཤེད་མ་སྐྱེས་པ་ཐལ་གོང་དང་ཁ་སྣ་ལ་བྱ་རོག་སོགས་ཀྱིས་འཐོག་པ་དང་། ཉ་པ་སྐྱེས་པ་ལུས་ལྕགས་ཀྱིས་བཀྲིས་པ་དང་། གཞལ་བ་ལ་སྒྱུ་བྱེད་པ་རླིག་པ་རྫ་མ་ཙམ་དུ་གྱུར་པར་མདོ་སྡེར་གསུངས་པའམ་དགེ་འདུན་སྲུང་གི་རྟོགས་པ་ལྟ་བུ་མྱོང་ངོ་། ། དེ་ལྟར་དམྱལ་བ་ལ་སྡུག་བསྔལ་དཔག་ཏུ་མེད་དེ། བཤེས་པའི་འཕྲིན་ཡིག་ཏུ། ། འདི་ན་ཉིན་གཅིག་མདུང་ཐུང་སུམ་བརྒྱ་ཡིས། ། རབ་ཏུ་དྲག་བཏབ་སྡུག་བསྔལ་གང་ཡིན་པ། ། དེས་ནི་དམྱལ་བའི་སྡུག་བསྔལ་ཆུང་ངུ་ལའང་། ། འོལ་ཡང་མི་མཆི་ཆར་ཡང་མི་ཕོད་དོ། །
ཞེས་གསུངས་ཤིང་རྒྱས་པར་དམ་པའི་ཆོས་དྲན་པ་ཉེར་བཞག་སོགས་སུ་བལྟའོ། ། ཡི་དྭགས་ལ། ཟས་སྐོམ་ལ་ཕྱིའི་སྒྲིབ་པ་ཅན་བཀྲེས་སྐོམ་གྱིས་ཉེན་པས་ལུས་དང་ཁ་སྐམས་ཤིང་ཆུ་མིག་སོགས་སུ་རྒྱུག་པ་ལ་མཚོན་ཐོགས་པས་སྲུང་ཞིང་ཆུ་ཡང་རྣག་ཁྲག་ཏུ་མཐོང་བའོ། ། ནང་གི་སྒྲིབ་པ་ཅན། ཁ་ཅིག་ཁ་ནི་ཁབ་ཀྱི་མིག་ཙམ་ལ། ། ལྟོ་བ་རི་ཡི་རྟོས་ཙམ་བཀྲེས་པས་ཉེན། ། མི་གཙང་གྱི་ན་བོར་བ་ཅུང་ཟད་ཀྱང་། ། འཚལ་བའི་མཐུ་དང་ལྡན་པ་མ་ལགས་སོ། ། ཞེས་དང་། ཁ་ཅིག་ལྦ་བ་སྨིན་པའི་རྣག་འཚལ་ཏོ། །
ཞེས་དང་། ཟས་སྐོམ་ཉིད་ལ་སྒྲིབ་པ་ཅན་མེ་ལྕེའི་ཕྲེང་བ་ཅན་ཟོས་འཐུངས་ཀུན་གྱིས་འཚིག་པ་དང་། ལྗན་ལྗིན་ཟ་བ་གཤང་གཅི་དང་དྲི་ང་བ་སྨད་པ་ཟ་ནུས་ལ། རང་གི་ཤ་ཁྲག་ཟ་ཞིང་ཟས་བསོད་པ་ཟ་བར་མི་ནུས་པའོ། ། ཡང་དྲན་པ་ཉེར་བཞག་ཏུ་བཀའ་སྩལ་པ་ལྟར། ལྟོ་གུག་ཁ་ཁབ་ལྟར་ཕྲ་དང་། ། གཤང་ཟ་ཀུན་སྟོན་དྲི་ཟ་དང་། ཆོས་ཟ་སྦྱིན་པ་ཟ་བ་དང་། ། ཆུ་འཐུང་བསམ་པས་འཚོ་བ་དང་། ། མཆིལ་མ་ཟ་དང་ཕྲེང་བ་ཟ། །
ཁྲག་ཟ་ཤ་ཟ་བདུག་པ་ཟ། ། དྲག་ཤུལ་སྤྱོད་དང་གླགས་ལྟ་དང་། ། ས་འོག་གནས་དང་མཐུ་བོ་ཆེ། ། མཚན་མོ་ལུས་འབར་མི་གླགས་ལྟ། ། འདོད་གཟུགས་གླིང་བར་གནས་པ་དང་། ། གཤིན་རྗེ་དབྱུག་པ་བྱིས་པ་ཟ། ། ཚངས་སྲིན་འབྲས་བུའི་ཤུན་པ་ཟ། །

མི་གཙང་ཟ་དང་ལམ་ཆེན་གནས། ། མང་དུ་ཟ་དང་མི་མདག་ཟ། ། དུག་ཟ་དགོན་པར་གནས་པ་དང་། ། དུད་ཁྲོད་གནས་དང་ཤིང་ལ་གནས། ། ལམ་གྱི་གཞི་མདོར་གནས་པ་དང་། ། བདུད་ཀྱི་སྡེ་སྟེ་སུམ་ཅུ་དྲུག ། ཅེས་སོ་སོའི་གདུང་བ་མྱོང་ངོ་། ། དུད་འགྲོ་ཆེ་བས་ཆུང་ངུ་མིད་དེ་ཟ་བ་དང་། དེས་ཆེ་བའི་ལུས་ཕུག་སྟེ་ཟ་བ་དང་། བྱ་གཅན་གྱིས་རི་དགས་སོགས་ཟ་བ་དང་། ཀླུ་རྣམས་ནི་ཉིན་རེ་བཞིན་བྱེ་ཚན་གྱིས་ཤ་རུས་པ་ལ་ཐུག་པར་སྲེག་པ་དང་།
མཁའ་ལྡིང་གིས་ཟ་བ་སྟེ། གསུམ་ལ་སྐྱབས་སུ་འགྲོ་བས་དེ་དག་ཟློག་པར་བཤད་དོ། ། ཁ་འཐོར་བ་རྣམས་ནི་རང་དབང་མེད་པར་གསོད་པ་དང་བརྡེག་པ་དང་བཀོལ་བཙོག་སོགས་ཀྱིས་མནར་ཏེ། བཤེས་པའི་འཕྲིན་ཡིག་ཏུ། ཁ་ཅིག་མུ་ཏིག་བལ་དང་རུས་པ་ཁྲག ། ཤ་དང་ལྤགས་པའི་ཆེད་དུ་འཆི་བར་འགྱུར། ། དབང་མེད་གཞན་ནི་རྡོག་པ་ལགས་པ་དང་། ། ལྕགས་དང་ལྕགས་ཀྱུ་རྣམས་ཀྱིས་བཏབ་སྟེ་བཀོལ། ། ཅེས་སོ། ། མི་ལ་བཀྲེས་སྐོམ་དང་ཚ་གྲང་དང་འདོད་པས་འཕོངས་པ་དང་ཁ་ཟས་ངན་པ་དང་འགྲོ་བ་དང་ཚོལ་ཁྲོ་དང་ངལ་བ་དང་ཐང་ཉལ་དང་མུན་པ་སོགས་ཀྱིས་བསྒྲིབས་པ་དང་ཐ་སྙད་ཆད་པ་དང་།
སྐྱེ་བ་སོགས་ཀྱིས་མནར་རོ། ། འདོད་ལྷ་ནི། ལུས་ཀྱི་ཁ་དོག་མི་སྡུག་འགྱུར་བ་དང་། ། སྟན་ལ་མི་དགའ་མེ་ཏོག་ཕྲེང་རྙིང་དང་། ། གོས་ལ་དྲི་མ་འཆགས་དང་ལུས་ལས་ནི། ། སྔོན་ཆད་མེད་པའི་རྔུལ་འབྱུང་ཞེས་བགྱི་བ། ། མཐོ་རིས་འཆི་འཕོ་སྦྲོན་བྱེད་འཆི་ལྟས་ལྔ། ། ཞེས་དང་། ཉེ་བའི་་་་་་ཀོ་ཥ་ཊཱའི་ནི་མཛོད་འགྲེལ་ལ་ཟེར། འཆི་ལྟས་རྒྱན་དང་གོས་ལ་སྒྲ་མི་སྙན་པ་འབྱུང་བ་དང་འོད་ཆུང་བ་དང་ཁྲུས་ཀྱི་ཆུ་ཐིགས་ལུས་ལ་འཆགས་པ་དང་།
བློ་ཡུལ་གཅིག་ལ་མི་་་་་་གཅིག་ལ་འཆགས་པ་ཟེར། འཆགས་པ་དང་མིག་འབྱེད་འཛུམས་ཏེ་དེ་ལྔ་བཟློག་ཤིང་སྔ་མ་ལྔ་མི་བཟློག་ལ། དེའི་ལྷ་མོ་རྣམས་ལྷ་གཞན་དང་དགའ་མགུར་སྤྱོད་པ་མཐོང་བས་གདུང་བ་དང་། ལྷ་མཐུ་ཆེ་བ་ཆུང་བས་མཐོང་ན་སྤ་གོང་བ་དང་། འོག་མ་གཉིས་ལ་ལྷ་མིན་དང་འཐབས་པ་ན་གཅོད་འདྲལ་དང་། མགོ་གཅད་པས་གསད་པ་དང་སྤྱུག་པས་ཉེན་ཏོ། ། དེ་དག་ནི་ལྷ་ལྷ་མིན་གྱི་བུ་མོ་འདོད་པ་དང་ལྷ་མིན་ལྷའི་བདུད་རྩི་བཟང་པོ་འདོད་པས་ཞེ་འགྲས་ཏེ་ལྷ་མིན་རྣམས་རི་རབ་ཀྱི་ཁོང་བསེང་ནས་གསེར་དངུལ་ཤེལ་མན་ཤེལ་བཻཌཱུརྻའི་མཚོན་ཐོགས་ཤིང་གོ་ཆ་གྱོན་ཏེ་ཆས་པ་ན། དམག་གི་བེར་གྱིས་བརྒྱ་བྱིན་གྱི་གདན་འགུལ་བས་དམག་འོང་བར་ཤེས་སོ། ། དེ་རྣམས་ཀླུ་དང་འཐབ་པས་ཕམ་ན་རང་གི་གནས་སུ་ལྡོག་ལ། དཀར་པོའི་ཀླུ་ཕམ་ན་ཆུ་འཚམས་ནས་འཐོན་ཏེ་རྫུ་འཕྲུལ་གྱིས་མཁའ་ལ་འཕགས་ཤིང་བང་རིམ་གྱི་ལྷ་སོགས་དང་འཐབ་པོ། །
དྲན་པ་ཉེར་གཞག་ཏུ་ལྷའི་གནས་གསལ་བར་བྱ་བའི་ཆེད་དུ་སྒྲ་གཅན་འཛིན་གྱིས་ནི་ཉི་ཟླ་ལག་པས་སྒྲིབ་ཅིང་རྒྱལ་ཕམ་དང་སྐྱེ་དགུའི་བདེ་སྡུག་འཛམ་བུ་གླིང་པའི་དགེ་སྡིག་ལ་རག་ལས་པས་ཟླ་བའི་མདོར། ཟླ་བ་ཟིན་པ་ན་དགེ་བ་འབུམ་འགྱུར་དང་། ཉི་མ་ཟིན་པ་ན་བྱེ་བ་འགྱུར་དུ་བཀལ་བསྩལ་ཏོ། ། ལྷ་ཕམ་ན་ཕོ་ཉ་རྣུ་ཞིང་སོང་སྟེ་ལྷའི་དབང་པོ་མཁྱེན་པར་མཛོད་ཅིག ལྷ་མིན་གྱི་དཔུང་ཚོགས་རྒྱལ་ཆེན་རིགས་བཞི་པས་མ་ཐུབ་པས་རྩ་གསུམ་པས་བཟློག་པར་མཛོད་ཅིག་ཅེས་སྨྲས་པས་དབང་པོས་གཞན་རྣམས་ལ་བསྒོའོ། ། གླང་པོ་ཆེ་རབ་བརྟན་ཡང་དབང་པོའི་བསམ་པ་ཤེས་ཏེ་དེར་ཕྱིན་ནས་ལྷ་རྣམས་རྩུབ་གྱུར་གྱི་ཚལ་དུ་ཕྱིན་པས་འཐབ་པར་མོས་ཏེ་རི་རབ་ཀྱི་ནུབ་ཀྱི་སྟེང་དུ་འཐབ་བོ། ། དྲན་པ་ཉེར་གཞག་ཏུ་ལྷ་མིན་རྣམས་རི་འཕེན་ཞིང་དེ་ཀུན་དབང་པོའི་རྡོ་རྗེས་བཅོམ་པའི་དུམ་བུ་རོལ་མཚོ་སོགས་སུ་ལྷུང་བས་སྲོག་ཆགས་དུ་མ་ཤི་སྟེ་མཚོ་དམར་པོར་འགྲོ་བར་གསུངས་སོ། ། ལྷའི་མགོ་དང་སྐེད་པ་བཅད་ན་འཆི་ཡི། ཡན་ལག་བཅད་ཀྱང་སྐྱེ་སྟེ་སྡུག་བསྔལ་ཆེན་པོ་འབྱུང་ངོ་། ། ལྷ་མིན་མི་བཞིན་དུ་གནད་དུ་ཕོག་ན་འཆི་ལ་དེའང་གསེར་གྱི་ས་གཞིའི་སྟེང་དུ་མཚོ་ཀུན་སྣང་ལ་ཤི་བ་དང་རྐང་ལག་ཆད་པ་སོགས་ཀྱི་གཟུགས་བརྙན་ཤར་ཏེ་དམག་མ་ལོག་པའི་སྔོན་དུ་མྱ་ངན་བྱེད་པར་བཤད་དོ། །
གསང་བ་བསམ་གྱིས་མི་ཁྱབ་པའི་མདོར། ཐག་བཟང་རིས་ཀྱི་ཤིང་རྟ་དཔག་ཚད་བདུན་བརྒྱ་པ་དྲག་ཏུ་འགྲོ་བའང་དབང་པོའི་ལག་པ་གཡོན་པས་འཛིན་ནུས་པར་བཀའ་བསྩལ་ཏོ། ། དེ་དག་སུ་འཕམ་པ་རང་གི་གྲོང་ཁྱེར་དུ་ཞུགས་པས་བདེ་སྟེ་ཕན་ཚུན་མི་ཚུགས་སོ། ། ཁམས་གོང་མ་དག་རེ་ཤིག་སྡུག་བསྔལ་གྱི་སྡུག་བསྔལ་ལས་འདས་ཀྱང་ཉོན་མོངས་དང་སྒྲིབ་པ་དང་ལྡན་ཞིང་འཆི་འཕོ་དང་སྐྱེ་བ་ལ་རང་དབང་མེད་པས་གནས་ངན་ལེན་གྱི་སྡུག་བསྔལ་ཅན་ཏེ། རྒྱུད་བླ་མར། མི་གཙང་བ་ལ་དྲི་ཞིམ་མེད་བཞིན་ལམ་ལྔ་རྣམས་ལ་བདེ་བ་མེད། ཅེས་པ་ལྟར་རོ། ། བདེ་བའི་ལོངས་སྤྱོད་ལ་དམྱལ་བ་བཞི་ན་བདེ་བ་མྱོང་བ་མེད་ཏེ་ཞེས་པར་གསུངས་པ་ནི་བདེ་བ་རྣམ་སྨིན་སྐྱེས་ཀྱི་དབང་དུ་བྱས་ཀྱི་རྒྱུ་མཐུན་སྐྱེས་ཡོད་ཅེས་ཁ་ཅིག་གསུངས་ལ། ཁ་ཅིག་ནི་སྟོན་པས་དགེ་སློང་དག་རེག་པའི་སྐྱེ་མཆེད་དྲུག་པ་ཞེས་བྱ་བའི་སེམས་ཅན་དམྱལ་བ་ཡོད་དེ། གང་དེར་སྐྱེ་བ་དེ་རྣམས་ནི་ཤིན་ཏུ་སྡུག་བསྔལ་བ་ཁོ་ན་ཉམས་སུ་མྱོང་བར་འགྱུར་རོ་ཞེས་བཀའ་བསྩལ་པ་དེའི་དབང་དུ་བྱས་པའོ་ཞེས་སྨྲའོ། །
མཛོད་འགྲེལ་དུ་ནི། མནར་མེད་ན་བདེ་བ་གཏན་མེད་ལ་གཞན་ན་ཡང་སོས་སུ་རླུང་གྲང་མོས་སོས་པ་སོགས་ཡོད་པ་དང་རྒྱུ་མཐུན་སྐྱེས་ཡོད་པའི་ལུགས་གཉིས་བཤད་དོ། ། ཡི་དྭགས་རྫུ་འཕྲུལ་ཆེ་བ་ཆོས་ཀྱི་རྒྱལ་པོ་གཤིན་རྗེ་དང་། ཀླུའི་རྒྱལ་པོ་ལ་ལ་ལ་ལྷའི་དཔལ་ལྟ་བུའི་བདེ་བ་ཡོད་ཅིང་། རབ་བརྟན་དང་ས་སྲུང་གི་བུ་དང་རྟ་རིན་པོ་ཆེ་སོགས་ལ་བདེ་བ་ཇི་རིགས་པ་ཡོད་དོ། ། མིའི་ནི་འཇིག་རྟེན་གདགས་པར་འཛམ་བུ་གླིང་ན་གསེར་དངུལ་ལ་ཉོ་ཚོང་བྱེད་ཅིང་། ཤར་ན་རས་དང་བེའུ་རས་དང་། ནུབ་ན་བ་ལང་དང་ནོར་བུ་ལ་སྟེ་བྱང་ན་མེད་དོ། ། འདི་ན་ཁ་ཟས་འབྲས་ཆན་དང་ཁུར་བ་དང་ཟན་ཕྱེ་དང་ཤ་ཆང་ཡོད་པ་ལྟར་ཤར་ནུབ་ནའང་ཡོད་ཅིང་། བྱང་ན་མ་རྨོས་མ་བཏབ་པའི་འབྲས་ས་ལུ་ཟའོ། །
འདི་ན་ཆར་འབབ་མཁས་མི་མཁས་དང་ལོ་ལེགས་ཉེས་དང་མུ་གེ་དང་བདེ་མི་བདེ་དང་འཇིགས་པ་དང་ཚ་གྲང་དང་ཉོ་ཚོང་དང་ཁ་དོག་དུ་མ་དང་ཁང་པ་ཆེད་དུ་བྱས་མ་བྱས་དང་བལ་གོས་དང་གོས་སྟན་ལྕི་བ་དང་བག་མ་གཏོང་ལེན་དང་རྗེ་ཁོལ་དང་དེ་རྣམས་ལ་ཞེན་པ་ཡོད་པ་ལྟར་ཤར་ནུབ་ནའང་ཡོད་ལ། བྱང་ན་མེད་དེ། དེ་ན་ཁ་དོག་དཀར་པོ་ཁོ་ན་དང་ཆེད་དུ་མ་བྱས་པའི་ས་ཁང་དང་། དཔག་བསམ་གྱི་ཤིང་ལས་བྱུང་བའི་གོས་སྲང་གཅིག་པ་ཡོད་ཅིང་། གང་ལའང་ཡོངས་འཛིན་མེད་དེ། བུ་ཚ་རྣམས་ཀྱང་སྐྱེས་མ་ཐག་མས་འབོར་ཞིང་རང་གི་མཐེ་བོང་ལ་ནུ་ཞོ་འབྱུང་བར་བཤད་དོ། ། གླིང་བཞི་ཀ་ན་བཀྲེས་སྐོམ་དང་ཕོ་མོའི་དབང་པོ་ཐ་དད་དང་ཉིན་མཚན་དང་ཕ་མ་དང་དུས་བཞི་དང་བཤང་གཅི་དང་ཟླ་མཚན་དང་སྦྲུམ་མ་དང་བུ་བཙའ་བ་ཡོད་དོ། ། དེ་ཡང་དྲན་པ་ཉེར་བཞག་ཏུ་བླུན་པོས་དགེ་བ་བྱས་པ་སྒྲ་མི་སྙན་དུ་སྐྱེ་ཞེས་དང་། མྱ་ངན་ལས་འདས་པའི་མདོར། གཞན་གྱིས་མི་འདོད་བཞིན་དུ་ཚུལ་ཁྲིམས་བསྲུང་དུ་བཅུག་པ་ཤར་ནུབ་གཉིས་སུ་སྐྱེ་བར་བཀའ་བསྩལ་ཏོ། །
མིའི་ནང་ན་འཁོར་ལོ་སྒྱུར་བའི་བདེ་བ་ནི་མཆོག་སྟེ། འཁོར་ལོས་སྒྱུར་བ་འབྱུང་བ་ནི། སྟོང་ཕྲག་བརྒྱད་ཅུ་ལས་མི་འཕྱི། དེ་མན་ཆད་དུ་ཕུན་ཚོགས་མི་རྫོགས་པས་ཚེ་དཔག་མེད་ནས་བརྒྱད་ཁྲིའི་བར་ལ་འབྱུང་ངོ་། ། སྟོབས་ཀྱི་འཁོར་ལོ་སྒྱུར་བ་ནི་དེ་ལས་ཕྱིས་ཀྱང་ངོ་། ། དེ་ལ་རིན་པོ་ཆེ་སྣ་བདུན་ཡོད་དེ། ས་འགྲེལ་དུ་མདོ་དྲངས་པ་དེ་ཚེས་བཅོ་ལྔ་ལ་མགོ་དང་བཅས་པ་བཀྲུས་ནས་བསྙེན་གནས་བྱས་ཤིང་བློན་པོའི་ཚོགས་ཀྱིས་བསྐོར་ཏེ་འདུག་པ་ཤར་ཕྱོགས་ནས་ལྷའི་འཁོར་ལོ་བརྒྱ་བྱིན་གྱི་ཚིག་གིས་ལས་ཐམས་ཅད་བྱས་པ་རྒྱལ་པོ་ཆེན་པོ་བཞིས་རྒྱལ་པོ་ལ་བསྟན་པ་འབྱུང་ངོ་ཞེས་སོ། ། དྲན་པ་ཉེར་བཞག་ཏུ་གསེར་ལས་བྱས་པ་དཔག་ཚད་ལྔ་བརྒྱ་པ་རྩིབས་སྟོང་ཡོད་པ་མཛེས་པ་ནམ་མཁའ་ལ་དཔག་ཚད་འབུམ་དུ་ཉི་མ་གཅིག་གིས་འགྲོ་བ། གླིང་བཞི་དང་ལྷའི་རིས་སུའང་གླང་པོ་སོགས་ཀུན་མཁའ་ལ་འགྲོ་བ་རྒྱལ་པོས་མི་ཐོས་པ་དེས་ཐོས་པར་བྱེད་པ་འགྲན་པ་སུའང་མེད་པར་བྱེད་པའོ། ། རྒྱལ་པོ་ཤི་ནས་སྒོ་ཁང་དུ་ཟུག་ནས་སྡོད་དེ།
བུ་ལ་མི་ཕན་ནོ། ། ནོར་བུ་ནི་མི་ཆེན་པོའི་བརླ་ཙམ་པ་ཟུར་བརྒྱད་པ་སྟེ་མཚན་མོ་དཔག་ཚད་བརྒྱར་འོད་འབྱུང་བ། ཉི་མ་ཚ་ན་བསིལ་བ་འབྱུང་བ། སྐོམ་ན་ཆུ་ཡན་ལག་བརྒྱད་ལྡན་འབྱུང་བ། རྒྱལ་པོས་ཅི་བསམས་པ་འབྱུང་བ། འོད་སྣ་ཚོགས་འབྱུང་བ། དཔག་ཚད་བརྒྱར་ནད་མེད་པར་བྱེད་ཅིང་ལས་ཀུན་ལ་ཇི་ལྟར་འདོད་པའི་འབྲས་བུ་འབྱུང་བ། ཀླུ་ངན་པས་སེར་བ་སོགས་འབེབ་མི་ནུས་པ། མྱ་ངམ་དང་གཡང་སའི་ཡུལ་ཀུན་ལྗོན་པ་དང་མཚེའུ་སོགས་ཕུན་སུམ་ཚོགས་པར་འགྱུར་བ། མི་དུས་མིན་དུ་མི་འཆི་ཞིང་དུད་འགྲོ་གང་གིས་ཀྱང་མི་གནོད་པ་སྦྲུལ་དང་ནེའུ་ལྟ་བུའི་མི་མཐུན་པས་ཀྱང་མི་གནོད་པ་ཞིག་དབང་པོས་སྟེར་རོ། །
བཙུན་མོ་ནི་ལུས་ལས་ཙནྡན་དང་ཁ་ལས་ཨུཏྤ་ལའི་དྲི་འབྱུང་བ། རེག་ན་ཉོན་མོངས་པ་མེད་པར་འགྱུར་བ་གླིང་དེའི་བཀྲེས་སྐོམ་དང་མྱ་ངན་དང་བྲལ་བར་བྱེད་པ། རྒྱལ་པོས་མཐོང་ན་གྲང་དུས་སུ་དྲོ་ཞིང་དྲོ་དུས་སུ་བསིལ་བར་བྱེད་པ། མི་ཀུན་གྱིས་མ་དང་སྲིང་མོ་ལྟར་མཐོང་བ། བསམ་པ་དང་མཐུན་ཅིང་བུ་མང་པོ་བཙའ་བ། ཁྱིམ་ཐབ་བུད་མེད་གཞན་ལ་འགྲོགས་ན་ཕྲག་དོག་མེད་པ། ཁྱིམ་ཐབ་མེད་ཀྱང་འདོད་ཡོན་ལྔའི་དབང་དུ་འགྱུར་བ་ཞིག་བློན་པོས་འབུལ་ཏེ་དེ་ནི་ཤི་ནས་ལྷར་སྐྱེའོ། ། བློན་པོ་ནི་བྱ་བ་རྣམས་མ་བསླབས་ཀྱང་ཤེས་ནས་བྱེད་པ། མི་དགེ་བ་སྤངས་ཤིང་ཉོན་མོངས་པ་མེད་པ། སེམས་ཅན་ཀུན་ལ་ཕ་མ་ལྟར་ཕན་པའོ། །
གླང་པོ་ནི་ཅང་ཤེས་ཤིང་བཀའ་ཉན་པས་ཕ་རོལ་ལས་རྒྱལ་བར་བྱེད་པ། གླང་པོ་ཆེ་སྟོང་གི་སྟོབས་ཡོད་པ། ཆུ་དང་སྐམ་དང་བར་སྣང་གསུམ་ལ་གཡུལ་འགྱེད་པ་ཉིན་གཅིག་ལ་འཛམ་བུ་གླིང་ལན་གསུམ་འཁོར་བ། སྐུད་པས་ཀྱང་བཀྲིར་རུང་ཤིང་རྒྱལ་པོ་ཞོན་པའི་ཚེ་སྐུལ་མི་དགོས་པ་དལ་གྱིས་འགྲོ་བ་ཞིག་དབང་པོས་སྟེར་རོ། ། ས་འགྲེལ་དུ། གླང་པོ་ཆེ་རབ་བརྟན་གྱི་བུ་ཐ་ཆུང་ངོ་ཞེས་སོ། ། རྟ་མཆོག་ནི་ཀུ་མུ་ཏ་དང་དུང་ལྟར་དཀར་བ་གླང་པོ་དང་ཡོན་ཏན་མཚུངས་པ་ཅིག་དབང་པོས་སྟེར་རོ། ། ས་འགྲེལ་དུ། རྟའི་རྒྱལ་པོ་སྤྲིན་གྱི་ཤུགས་ཅན་གྱི་བུ་ཐ་ཆུང་ལུས་སྔོ་ལ་མགོ་གནག་པའོ་ཞེས་སོ། ། ཁྱིམ་བདག་ནི་བང་མཛོད་གསེར་དངུལ་སོགས་ཀྱིས་འགེངས་ཤིང་རྒྱལ་པོའི་བཀའ་ཉན་པ་སྐྱེ་བོ་ཀུན་ལ་མི་གནོད་པའོ་ཞེས་སོ། །
རྒྱལ་པོ་སྲས་ནི། ཁྱིམ་བདག་ནི་མཛོད་ཀྱི་སྤྱན་དང་བློན་པོ་ནི་དཔུང་གི་སྤྱན་ལྟ་བུའོ་ཞེས་འཆད་དོ། ། ཉེ་བའི་རིན་པོ་ཆེ་སྣ་བདུན་ཡང་མདོ་སྡེ་ཉིད་དུ། རལ་གྲི་ནི་རྒྱལ་པོ་དང་འགལ་བ་བྱེད་འདོད་པ་དེར་སོང་སྟེ་མ་བཏབ་ཀྱང་ཀུན་གྱིས་འདུད་པའོ། ། དམག་དཔོན་ནི་དགྲའི་ཚོགས་མ་ལུས་པ་འཇོམས་པའི་ནུས་པ་ཡོད་ཀྱང་གཞན་ལ་མི་འཚེ་བའི་སྐྱེས་བུའོ། ། ལྤགས་པ་ནི་ཆུར་དཔག་ཚད་བཅུ་པ་ཞེང་དུ་ལྔ་པ་ཆར་གྱིས་མི་རླན་ཅིང་རླུང་གིས་མི་བསྐྱོད་པ། གྲང་ན་དྲོ་ཞིང་དྲོ་ན་བསིལ་བར་བྱེད་པ། བུད་མེད་མི་སྡུག་པ་མི་མཐོང་བ། ཉི་ཟླའི་འོད་སྣང་བ། ཀླུའི་ལྤགས་པ་རྒྱ་མཚོ་ནས་བྱུང་བ།
གང་འགྲོ་སར་བློན་པོས་ཁྱེར་ཏེ་ཁང་པའི་བྱ་བ་བྱེད་པ་ཞིག་ཚོང་པས་འབུལ་ལོ། ། ཁང་པ་ནི་ཆུར་དཔག་ཚད་བཅུ་གཉིས་ཞེང་དུ་དཔག་ཚད་བདུན་པ་རིན་པོ་ཆེ་དང་ཟླ་བ་དང་རྒྱུ་སྐར་བལྟ་བར་འདོད་ན་ཁང་པ་དེར་འོང་བ། རྨི་ལམ་དགེ་བ་མཐོང་བ། གྲང་ན་དྲོ་ཞིང་ཚ་ན་བསིལ་བའི་རླུང་ལྡང་བ་དེར་ལྷ་མོ་འོངས་ནས་རོལ་མོ་བྱེད་པའོ། ། གོས་ནི་འཇམ་ལ་དྲི་མ་མི་གོས་པ་གྱོན་ན་ཚ་གྲང་བཀྲེས་སྐོམ་ངལ་དུབ་ཀྱིས་མི་གནོད་པ། མི་འཚིག་ཅིང་མཚོན་གྱིས་མི་ཆོད་པའོ། ། ཚལ་ནི་རྒྱལ་པོས་དེར་ཕྱིན་པ་དང་ཚལ་གྱི་མཐུས་ལྷའི་བུ་མོ་དང་བྱ་སོགས་འོངས་ཏེ་འདོད་ཡོན་ལ་སྤྱོད་པའོ། ། མལ་ཆ་ནི་བསམ་གཏན་བྱེད་ན་རྣམ་པར་གྲོལ་ཞིང་བློ་གསལ་བ། ཀུན་ནས་ཉོན་མོངས་མི་སྐྱེ་བའོ། ། ལྷམ་ནི་གྱོན་ན་ཆུ་ལ་མི་འབྱིང་བ་ཡུད་ཙམ་གྱིས་དཔག་ཚད་བརྒྱར་འགྲོ་བ་ལའང་ངལ་བ་མེད་པའོ། །
མི་སྟོང་ཐུབ་པའི་བུ་སྟོང་དང་དགྲ་ཟིལ་གྱིས་གནོན་པའི་མདའ་གཞུའང་འབྱུང་ངོ་། ། དེའི་ཁྱད་པར་ནི། གསེར་དངུལ་ཟངས་ལྕགས་འཁོར་ལོ་ཅན། ། དེ་རྣམས་གླིང་གཅིག་གླིང་གཉིས་དང་། ། གསུམ་དང་བཞི་ལ་མས་རིམ་བཞིན། ། ལྷན་ཅིག་གཉིས་མིན་སངས་རྒྱས་བཞིན། ། ཕས་བསུ་རང་འགྲོ་གཡུལ་བཤམས་དང་། ། མཚོན་བརྩམས་པས་རྒྱལ་གནོད་པ་མེད། ། ཅེས་བཤད་པ་སྟེ། མཚོན་བརྩམས་ནི་གཟས་པའོ། །
རྒྱལ་ཡང་གསོད་པ་མེད་ཅིང་རྒྱལ་ནས་སེམས་ཅན་རྣམས་དགེ་བ་བཅུ་ལ་འགོད་པས་དེ་རྣམས་ངེས་པར་ལྷར་སྐྱེའོ། ། དེ་རྣམས་ནི་སྐྱེས་བུ་ཆེན་པོའི་མཚན་སོ་གཉིས་ཀྱིས་ཀྱང་རྒྱལ་པོ་གཞན་ལས་ཁྱད་པར་དུ་འཕགས་ཏེ། རིན་ཆེན་ཕྲེང་བར། འཁོར་ལོས་སྒྱུར་བ་ཐམས་ཅད་ལ། ། འདི་རྣམས་ཡོད་པར་འདོད་མོད་ཀྱི། ། དག་དང་མཛེས་དང་གསལ་བ་ནི། ། སངས་རྒྱས་རྣམས་ཀྱི་ཆར་མི་ཕོད། ཅེས་སོ། ། གླིང་འདིའི་ཉེ་འཁོར་ན་འཁོར་ལོས་སྒྱུར་བའི་ལམ་གསེར་གྱི་རང་བཞིན་རྒྱལ་ཆེན་བཞིའི་རིས་པའི་པུས་ནུབ་ཙམ་རྒྱ་མཚོར་ནུབ་པ་ཡོད་དེ་དེ་བྱུང་བ་ན་ཆུ་སྐམ་མོ། ། འདིའི་རྒྱུ་ནི་བྱམས་པ་བསྒོམ་པ་སོགས་ཏེ།
མཛངས་བླུན་དུ་སེང་གེ་ཡི་དམ་བརྟན་པས་རང་ཉིད་གསོད་པའི་རྔོན་པ་ལ་བྱམས་པ་བསྒོམས་པས་སྐལ་པ་འབུམ་དུ་འཁོར་ལོས་སྒྱུར་བར་སྐྱེས་པར་གསུངས་སོ། ། འོན་ཀྱང་བྱིས་པ་དེར་སྐྱེས་པ་སྡུག་བསྔལ་ཉིད་ཕྱི་མ་གཉིས་ཀྱིས་གཙེས་པས་ཏེ། འཕགས་པས་འཁོར་ལོས་སྒྱུར་བ་ཉིད་དུ་གྱུར་ནས་ཀྱང་། འཁོར་བ་ན་ནི་ཡང་བྲན་ཉིད་དུ་འགྱུར། ། ཞེས་གསུངས་པས་སོ། ། འདོད་ལྷའི་བདེ་བ་ནི་ལྷ་དྲུག་ན་གོས་སྲང་ཕྱེད་དང་སྲང་བཞི་ཆ་དང་། བརྒྱད་ཆ་དང་། བཅུ་དྲུག་ཆ་དང་། སུམ་བཅུ་རྩ་གཉིས་ཆ་དང་། དྲུག་ཅུ་རྩ་བཞི་ཆའོ། །
རྗེ་བྲན་དང་བག་མ་གཏོང་ལེན་དང་ཕ་མ་དང་ཕོ་མོའི་དབང་པོ་དང་བཀྲེས་སྐོམ་དང་དུས་བཞི་དང་ཉིན་མཚན་རྣམས་ཡོད་ལ། མུ་གེ་དང་ཉོ་ཚོང་དང་ནད་དང་རྒ་བ་མེད་ཅིང་ཚ་གྲང་ནི་དང་པོ་ན་ཡོད་ཀྱི་དེ་ལས་གོང་ན་མེད་དོ། ། ལུས་ཀྱི་ཕྱི་ནང་གཙང་ཞིང་རྡུལ་དང་དྲི་མ་དང་རུས་པ་དང་རྩ་རྒྱུས་དང་ནང་གྲོལ་དང་བཤང་གཅི་མེད་དོ། ། གསེར་དངུལ་ཤེལ་བཻ་དཱུརྻ་ལས་གྲུབ་པའི་གཞལ་མེད་ཁང་དང་བ་གམ་དང་བསིལ་ཁང་དང་སྟེགས་བུ་དང་སྐར་ཁུང་དྲ་བ་ཅན་ཉམས་དགའ་བ་ནོར་བུ་སྣ་ཚོགས་པས་སྤྲས་ཤིང་སྣང་བ་འགྱེད་པ་མཛེས་པ་ཡོད་དོ། ། བཟའ་བ་འབྱུང་བའི་ལྗོན་ཤིང་དང་། དེ་བཞིན་དུ་བཏུང་བ་སྦྲང་རྩི་དང་སྦྲང་ཆང་འབྱུང་བའི་དང་། གཞོན་པ་ཤིང་རྟ་སོགས་འབྱུང་བའི་དང་། གོས་འབྱུང་བ་དང་རྒྱན་འབྱུང་བ་དང་། དྲི་བཟང་དང་བདུག་པ་དང་མེ་ཏོག་ཕྲེང་བ་འབྱུང་བ་དང་། བཞད་གད་དང་གར་དང་གླུ་དང་རོལ་མོའི་སྒྲ་འབྱུང་བའི་དང་།
སྣོད་སྤྱད་དང་ཡོ་བྱད་སྣ་ཚོགས་འབྱུང་བའི་ལྗོན་ཤིང་རྣམས་ཡོད་དོ། ། ཡན་ལག་བརྒྱད་ལྡན་གྱི་ཆུས་གང་བའི་རྫིང་བུ་དང་མཚོ་མེ་ཏོག་སྣ་ཚོགས་དང་བྱ་སྣ་ཚོགས་སྐད་སྙན་པ་འབྱིན་པ་ཅན་དང་། དུས་དུས་སུ་བག་མེད་པ་ལས་སྐུལ་བར་བྱེད་པའི་རྔ་སྒྲ་དང་ལམ་སྲང་ཀུན་ན་སིལ་སྙན་ཕེག་རྡོབ་པའི་སྒྲ་སྒྲོགས་པའི་ལྷ་མོ་མཛེས་མས་གང་བ་དང་། ས་ལ་མེ་ཏོག་མན་ད་ར་བ་པུས་ནུབ་ཙམ་གྱིས་ཁེབས་པའི་རྙིང་པ་རྣམས་རླུང་གིས་འདོར་ཅིང་གསར་པ་ལེགས་པར་འགྲེམས་ཏེ། དྲན་པ་ཉེར་བཞག་ཏུ། ལྷ་རྣམས་བསོད་ནམས་དབང་རྐྱེན་གྱིས། ། ལྷ་ཡི་གྲོང་དུ་རླུང་ཆེན་ལྡང་། ། མེ་ཏོག་རྙིང་པ་འདོར་བྱེད་ཅིང་། ། མེ་ཏོག་གསར་པ་ལེགས་པར་འགྲེམས། ། ཞེས་སོ། །
སུམ་བཅུ་རྩ་གསུམ་པའི་རྩེ་ཚུལ་ནི་གདགས་པ་དང་དཀོན་ཅོག་ཏ་ལ་ལའི་གཟུགས་སུ། ཤིང་རྟ་སྣ་ཚོགས་ཀྱི་ཚལ་ན་གླང་པོ་ས་སྲུང་གི་བུ་གཟུགས་བཟང་ཞིང་མཛེས་པ་དཀར་བ་ཡན་ལག་བདུན་ལེགས་པར་གནས་པ་མགོ་དམར་བ་མཆེ་བ་དྲུག་པ་སྲིད་དུ་དཔག་ཚད་གཅིག་དང་ཁོར་ཡུག་ཏུ་བདུན་ཡོད་པ་འཁོར་གླང་པོ་ཆེ་བརྒྱ་སྟོང་དང་ལྡན་པ་གནས་ཏེ། ལྷ་སྐྱེད་མོས་ཚལ་དུ་འགྲོ་བ་ན་དེས་མགོ་སུམ་བཅུ་རྩ་གསུམ་དུ་སྤྲུལ་ཅིང་མགོ་རེ་རེ་ལ་མཆེ་བ་དྲུག་དྲུག་དང་། དེ་རེ་རེ་ལ་རྫིང་བུ་བདུན་བདུན་དང་། དེ་རེ་རེ་ལ་པད་མའི་སྡོང་བུ་བདུན་རེ་དང་། ། པད་མ་རེ་རེ་ལ་ལྷ་མོ་བདུན་བདུན་དང་། དེ་རེ་རེ་ལ་གཡོག་མོ་བདུན་བདུན་དང་། དེ་རེ་རེ་ལ་སིལ་སྙན་འཁྲོལ་བ་བདུན་བདུན་དང་ལྡན་པ་སྤྲུལ་ཏེ། མགོ་དབུ་མ་ལ་དབང་པོ་དང་། གཞན་ལ་ཉེ་དབང་སུམ་བཅུ་རྩ་གཉིས་དང་།
གླང་པོ་གཞན་རྣམས་ལ་འཁོར་རྣམས་ཞོན་ནས་འགྲོ་བ་མི་མངོན་པ་ལྟ་བུའི་མགྱོགས་པས་ལྷ་རྣམས་གྲོང་ནས་སྐྱེད་མོས་ཚལ་དུ་སྐྱེལ་ལ། དེ་ནས་རྫུ་འཕྲུལ་ཏེ། བཏང་སྟེ་ལྷར་སྤྲུལ་ནས་འདོད་པ་ལ་སྤྱོད་པར་གསུངས་སོ། ། དེ་བས་ཀྱང་གོང་མ་གོང་མ་འདོད་པའི་ཡོན་ཏན་ལྷག་ཅིང་དགའ་ལྡན་པའི་ནི་ས་བཅུའི་དབང་ཕྱུག་གི་དྲུང་ན་རྟག་ཏུ་ཐེག་པ་ཆེན་པོའི་ཆོས་སྤྱོད་པས་ཀྱང་ལྷག་སྟེ། དྲན་པ་ཉེར་བཞག་གི་ཚིག་ལེའུར་བྱས་པར། ཐོས་པ་མང་དང་ཆོས་འཛིན་དང་། ། ཤེས་རབ་ལྡན་ཞིང་ཐར་པ་འདོད། ། ཡོན་ཏན་རྣམས་ལ་དགའ་བའི་མི། ། དེ་རྣམས་དགའ་ལྡན་ཉེ་བར་འགྲོ། ། ཅེས་བཤད་ཅིང་།
ཉི་ཁྲི་སྣང་བར་ནི་འཕགས་པ་ཁོ་ན་དེར་སྐྱེ་བར་གསུངས་སོ། ། ཁམས་གོང་མའི་བདེ་བ་ནི་མཉམ་པར་བཞག་པའི་སྟེ། དེ་ཡང་སར་བསམ་གཏན་བཞི་པ་བཏང་སྙོམས་དང་དྲན་པ་ཡོངས་སུ་དག་པ་དང་ཞི་བའི་བདེ་བ་ཅན་མི་གཡོ་བ་མྱོང་བ་དང་། གཟུགས་མེད་པས་ཞི་བའི་རྣམ་པར་ཐར་པའི་བདེ་བ་ཅན་མྱོང་ངོ་ཞེས་འབྱུང་ངོ་། ། ཁམ་ཟས་ཀྱི་ལོངས་སྤྱོད་ནི་དམྱལ་བ་ན་རླུང་རྒྱུ་བའི་ཁམ་ཟས་ཕྲ་བས་གནས་པར་སར་གསུངས་ཤིང་། མཛོད་འགྲེལ་དུ་ནི། ཐུ་ལུམ་དང་ཟངས་ཞུན་དག་བཀྲེས་སྐོམ་འཇོམས་ནུས་པས་ཟས་སུ་དང་ཉི་ཚེ་བའི་དམྱལ་བ་ལ་ཁམ་ཟས་མི་དང་འདྲ་བ་ཡོད་པར་བཤད་དོ། ། དུད་འགྲོ་ཡི་དྭགས་མི་རྣམས་ཀྱི་ཁམ་ཟས་རགས་ཤིང་། མེར་མེར་པོ་སོགས་ཀྱི་སེམས་ཅན་དང་ལྷ་དང་བར་དོ་དང་བསྐལ་པ་དང་པོའི་མི་རྣམས་ཀྱི་ཕྲ་བ་སྟེ་ཁམས་གོང་མ་ན་མེད་དོ། ། འཁྲིག་པའི་ལོངས་སྤྱོད་ནི་དམྱལ་བ་ལ་སྡུག་བསྔལ་དྲག་པོ་རྒྱུན་དུ་མྱོང་བས་ཡེ་མེད་དོ། །
དུད་འགྲོ་དང་ཡི་དྭགས་དང་མི་ལ་ཡོད་ཅིང་ཁུ་བ་ཡང་འབྱུང་ངོ་། ། འདོད་ལྷ་དྲུག་ལ། གཉིས་གཉིས་འཁྱུད་དང་ལག་བཅངས་དང་། ། རྒོད་དང་ལྟས་པས་འཁྲིག་པ་ཡིན། ། ཞེས་པ་ཡོད་ལ། ཁུ་བ་འབྱུང་བ་མེད་ཀྱང་མཚན་གྱི་སྒོ་ནས་རླུང་ཉི་ཚེ་འབྱུང་བས་གདུང་བ་དང་འབྲལ་ལོ། ། བྱེ་བྲག་སྨྲ་བ་ནི། དྲུག་ཅར་གཉིས་ཀྱིས་གཉིས་སྤྲོད་ཀྱང་གདགས་པར་དེ་སྐད་འབྱུང་བ་ནི་འཁྲིག་པའི་དུས་ཀྱི་ཚད་ཡིན་ཞེས་སྨྲའོ། ། གླིང་གསུམ་དང་ཡི་དྭགས་རྫུ་འཕྲུལ་ཆེ་བ་དང་ལྷ་འོག་མ་བཞི་ལ་ཆུང་མ་འཆང་བ་དང་བག་མ་གཏོང་ལེན་ཡོད་ཀྱི་སྒྲ་མི་སྙན་དང་གོང་མ་གཉིས་ན་མེད་ཅིང་ལྷ་མོ་རྣམས་ལ་མངལ་གྱི་གནས་མེད་ཅེས་སར་རོ། ། ཕ་དང་མའི་ཕྲག་པའམ་ཕང་པར་འདོད་ལྷ་དྲུག་པོ།
བྱིས་པ་ལོ་ལྔ་ལོན་པ་ནས། ། ལོ་བཅུ་ལོན་པ་ལྟ་བུའི་བར། ། དེ་རྣམས་སུ་སྐྱེ་གཟུགས་ཅན་རྣམས། ། ཀུན་རྫོགས་གོས་དང་བཅས་པ་ཉིད། ། ཅེས་ཏེ། འདོད་ཁམས་པ་ནི་ངོ་ཚ་ཁྲེལ་ཡོད་ཤས་ཆུང་བས་གཅེར་བུར་སྐྱེ་ཞིང་། རྒྱལ་བུ་དོན་གྲུབ་དང་དགེ་སློང་མ་དཀར་མོ་དང་དགེ་ཚུལ་སྣ་མ་ནི་གོས་དང་བཅས་པར་རོ། ། གཞན་རྣམས་ལུས་མྱུར་དུ་རྫོགས་ཤིང་། བརྒྱ་བྱིན་ལུས་རྫོགས་པ་སྐྱེ་བས་སྔ་ཕྱི་བརྗེ་བའང་གཞན་གྱི་མི་ཚོར་ཏེ། ཤཱཀྱ་སེང་གེ་བཞུགས་དུས་ཀྱི་བརྒྱ་བྱིན་ནི་ཀོའུ་ཤི་ཀ་ཞེས་བྱའོ།་་་་་
དྲན་པ་ཉེར་བཞག ། ལྷ་ཀུན་ཀྱང་སཾ་སྐྲི་ཏའི་སྐད་དུ་སྨྲའོ། ། དྲུག་པ་སྐྱེ་བ་ལ། འདོད་པ་སྐྱེ་བ་གསུམ་པོ་ནི། འདོད་པའི་ལྷ་དང་མིར་བཅས་རྣམས། ། བདེ་བ་སྐྱེ་བ་གསུམ་པོ་ནི། ། བསམ་གཏན་གསུམ་ལ་ས་གཞི་དགུ ། ཞེས་ཏེ་མི་དང་ལྷ་དང་པོ་བཞི་འདོད་པ་ཇི་ལྟར་སྐྱེས་པ་ལོངས་སྤྱོད་པའི་དང་། འཕྲུལ་དགའ་བ་འདོད་པ་རང་གིས་སྤྲུལ་པ་ལ་དབང་བྱེད་པའི་དང་། གཞན་འཕྲུལ་དབང་སྒྱུར་བ་གཞན་གྱིས་སྤྲུལ་པ་ལའང་དབང་བྱེད་པའི་སྐྱེ་བ་སྟེ་བསམ་གཏན་དང་པོ་ན་དབེན་པ་ལས་སྐྱེས་པའི་བདེ་བ་ཅན་དང་།
གཉིས་པ་ནི་ཏིང་ངེ་འཛིན་ལས་སྐྱེས་པ་དང་། གསུམ་པ་དགའ་བ་མེད་པའི་བདེ་བ་ཅན་གྱི་སྐྱེ་བའོ། ། ཡང་དེར་ནི་སྒོ་ང་ལས་སྐྱེས་སོ། ། སེམས་ཅན་སྐྱེ་གནས་བཞི་རྣམས་སོ། ། མི་དང་དུད་འགྲོ་རྣམ་པ་བཞི། ། དམྱལ་བ་རྣམས་དང་ལྷ་རྣམས་དང་། ། སྲིད་པ་བར་མ་བརྫུས་ཏེ་སྐྱེ། ། ཡི་དྭགས་མངལ་ནས་སྐྱེ་བའང་ཡིན། ། ཞེས་ཏེ་མི་སྒོང་སྐྱེས་ནི་ཁྲུང་ཁྲུང་མོ་ལས་སྐྱེས་པ་བྲག་དང་ཉེ་བྲག་དང་རི་དྭགས་འཛིན་གྱི་མའི་བུ་སུམ་བཅུ་རྩ་གཉིས་དང་རྒྱལ་པོ་ལྔ་ལེན་གྱི་བུ་ལྔ་བརྒྱ་ལྟ་བུའོ། ། དྲོད་གཤེར་སྐྱེས་ནི་རྒྱལ་པོ་གསོ་སྦྱོང་འཕགས་ཀྱི་སྤྱི་བོ་ལས་ང་ལས་ནུ་དང་།
དེའི་བརླ་གཡས་ལས་མཛེས་པ་དང་། གཡོན་ནས་ཉེར་མཛེས་སྐྱེས་པ་དང་། རྒྱལ་པོ་ཚངས་པ་བྱིན་གྱི་བྲང་གི་ཤ་འབུར་ནས་ཐི་བའི་ཕྲེང་ཅན་མ་དང་། ཨམྲ་སྐྱོང་མ་ཆུ་ཤིང་གི་སྡོང་པོ་ལས་སྐྱེས་པ་ལྟ་བུའོ། ། རྫུས་སྐྱེས་ནི་སྐལ་པ་དང་པོ་པ་རྣམས་དང་སློབ་དཔོན་འཕགས་པ་ལྷ་སིང་ག་གླིང་རྒྱལ་པོའི་ལྡུམ་རར་པད་མ་ལས་སྐྱེས་པ་ལྟ་བུའོ། ། དུད་འགྲོ་རྫུས་སྐྱེས་ནི་ཀླུ་དང་མཁའ་ལྡིང་སོགས་ཏེ། གདགས་པར་མཁའ་ལྡིང་རྫུས་སྐྱེས་ཀྱིས་ཀླུ་བཞི་ཀ་དང་། དྲོད་གཤེར་ཀྱིས་གསུམ་དང་། མངལ་སྐྱེས་ཀྱིས་གཉིས་དང་། སྒོང་སྐྱེས་ཀྱིས་སྒོ་ང་སྐྱེས་ཁོ་ན་ཟ་བར་བཤད་དོ། །
འོ་ན་རྫུས་སྐྱེས་ལ་རོ་མེད་པས་ཅི་ལྟར་ཟ་ཞེ་ན། མ་ཤེས་ནས་བཟའ་བའི་ཆེད་དུ་འདྲེན་པའམ་མ་ཤིའི་བར་དུ་ཟ་བས་སོ། ། ཡི་དྭགས་ནི་རྫུས་སྐྱེས་དང་མངལ་སྐྱེས་ཀྱང་སྟེ། ལུང་དུ་མཽ་འགལ་གྱི་བུ་ལ་ཡི་དྭགས་མོས་སྨྲས་པ་བཤད་པ། བདག་གིས་མཚན་མོ་བུ་ལྔ་དང་། ། དེ་བཞིན་ཉིན་མོ་བུ་ལྔ་རྣམས། ། བསྐྱེད་ནས་དེ་རྣམས་ཟ་མོད་ཀྱི། ། འོན་ཀྱང་བདག་ནི་ཚིམ་པ་མེད་ཅེས་སོ། ། བཞི་ལས་བརྫུས་སྐྱེས་བཟང་ངོ་། ། འོ་ན་རྒྱལ་བུ་དོན་གྲུབ་མངལ་ནས་སྐྱེ་བ་ཅི་ལྟར་ཞེ་ན།
ཉེ་དུའི་འབྲེལ་བས་ཤཱཀྱའི་རིགས་ཆེན་པོ་ཆོས་ལ་གཟུད་པ་དང་། འདི་འཁོར་ལོས་སྒྱུར་བའི་རིགས་སོ་ཞེས་གུས་པ་སྐྱེད་དུ་གཞུག་པ་དང་། མིར་གྱུར་ཀྱང་གྲུབ་པ་འདི་ཐོབ་ཅེས་གདུལ་བྱ་སྤྲོ་བ་བསྐྱེད་པ་དང་། མུ་སྟེགས་ན་རེ་སྐལ་པ་བརྒྱ་ན་སྒྱུ་མ་མཁན་གྱི་སྒྱུ་མས་འཇིག་རྟེན་འཚོའོ་ཞེས་ཟེར་བས་དེ་ལྟ་བུར་དོགས་པ་སྤོང་བའི་ཆེད་དུའོ། ། བདུན་པ་ལུས་ནི་ལུས་ཐོབ་པ་གང་རང་ཉིད་ཀྱི་སེམས་ཀྱིས་འཆིའི་གཞན་གྱི་སེམས་ཀྱིས་མ་ཡིན་པ་འདོད་ལྷ་རྩེད་མོས་མྱོས་པ་དང་ཡིད་འཁྲུག་པར་བྱེད་པ་དང་། གཞན་གྱི་སེམས་ཀྱི་འཕོའི་རང་གིས་མིན་པ་མངལ་དང་སྒོང་ང་ན་གནས་པ་རྣམས་དང་། གཉིས་ཀ་ཡིན་པ་འདོད་པ་ན་སྤྱོད་པ་གཞན་ཕལ་ཆེར་དང་། གཉིས་མིན་ནི་གཟུགས་དང་གཟུགས་མེད་པ་དང་དམྱལ་བ་དང་ཡི་དྭགས་དང་རྒྱལ་བས་བཏང་བའི་ཕོ་ཉ་དང་མཐོང་ལམ་པ་དང་བྱམས་པ་དང་ཉོན་མོངས་པ་མེད་པ་དང་། འགོག་པ་དང་འདུ་ཤེས་མེད་པའི་སྙོམས་པར་འཇུག་པ་དང་བར་དོ་དང་། འཁོར་ལོས་སྒྱུར་བ་རབ་ཏུ་བྱུང་བ་སོགས་དང་སྔར་བར་སྐབས་སུ་མི་འཆི་བར་བཤད་པ་རྣམས་སོ། །
བརྒྱད་པ་རྒྱུ་རྐྱེན་ནི་བཤད་ཟིན་འཆད་པར་འགྱུར་རོ། ། གཉིས་པ་བརྟན་པའི་འཇིག་རྟེན་ལ་སྤྱིར་བསྟན་པ་ནི། སེམས་ཅན་གྱི་སྣོད་དུ་གྱུར་ཅིང་འཇིག་པས་ན་འཇིག་རྟེན་ཏེའོ། ། སོ་སོར་བཤད་པ་ལ་གཉིས། མི་མཇེད་ཀྱི་སྟོང་གསུམ་བཤད་པ་དང་། ཕྱོགས་བཅུའི་སྣོད་བཤད་པའོ། ། དང་པོ་ལ་བཀོད་ཚུལ་དང་རེ་རེ་ནས་བཤད་པ་གཉིས་ལས། དང་པོ་བཅོམ་ལྡན་རྣམ་པར་སྣང་མཛད་་་་་་ཡེ་ཤེས་གང་ཆེན་མཚོའི་ཕྱག་ན་རྡུལ་ཤིན་ཏུ་ཕྲ་བ་སྙིང་པོ་ཞེས་བྱ་བའི་ནང་ན་རླུང་གི་དཀྱིལ་འཁོར་བཅུ་གཅིག་རླུང་གོང་ལ་དེ་སྤོས་ཆུའི་རྒྱ་མཚོ་ནོར་བུ་ཀུན་ནས་སྣང་བའི་རྒྱན་དང་ལྡན་པ་ཞེས་བྱ་བས་རྟེན་ལ་རྒྱ་མཚོ་དེ་ལ་པད་མ་ཆེན་པོ་སྤོས་ཀྱི་རྒྱལ་མཚན་ཁྱེར་བའི་འོད་ཟེར་དང་ལྟེ་བ་སྣ་ཚོགས་ཞེས་བྱ་བ་ལ་འཁོར་ཡུག་ཆེན་པོ་ནོར་བུའི་རྒྱལ་པོ་པད་མ་ཉི་མའི་གཞི་ལ་བརྟེན་པའི་ནང་ན་སྟེང་ན་སའི་དཀྱིལ་འཁོར་ནོར་བུ་མང་པོའི་རྒྱན་ཐམས་ཅད་ཀྱིས་བརྒྱན་པ་ལ་སོགས་པའི་ཡོན་ཏན་ཅན་གྱི་ནང་ན་སྤོས་ཆུའི་རྒྱ་མཚོ་དཔག་ཏུ་མེད་པ་ཡོད་པའི་རེ་རེ་ནའང་སྟོང་གསུམ་ཉི་ཤུ་ཉི་ཤུ་བརྩེགས་ཏེ་གནས་པ་དེ་ཀུན་ལ་གཞི་དང་སྙིང་པོ་མེ་ཏོག་གིས་བརྒྱན་པའི་འཇིག་རྟེན་གྱི་ཁམས་རྒྱ་མཚོ་ཞེས་བྱའོ། ། དེའི་མཚོ་ནང་གི་ས་དབུས་མ་ཟེ་བ་ཡིད་དུ་འོང་ཞིང་འོད་ཟེར་མཐའ་ཡས་པ་ཞེས་པ་ལ་སྟོང་གསུམ་ཉི་ཤུའི་མས་བགྲངས་པའི་བཅུ་གསུམ་པ་མི་མཇེད་འདི་ཡིན་པར་ཕལ་པོ་ཆེ་བཀའ་བསྩལ་ཏོ་ཞེས་བླ་མ་གསུངས་སོ། ། འཇིག་རྟེན་ཀྱི་ཁམས་རྒྱ་མཚོ་ཅེས་པ་ཞིང་དཔག་མེད་ཚོགས་པའི་མིང་སྟེ།
སངས་རྒྱས་ཀྱི་སྐུའི་དབྱིབས་ལྟར་འདུག་པའི་འཇིག་རྟེན་གྱི་ཁམས་རྒྱ་མཚོ་དང་། འཇིག་རྟེན་གྱི་ཁམས་རྒྱ་མཚོ་ཚུལ་དྲི་མ་མེད་པ་ཕྱོགས་ཀུན་ཏུ་སྣང་བ་ཞེས་སོགས་དུ་མ་ཡོད་དོ། ། དེས་ན་རྒྱ་མཚོ་དང་གཞིའི་སྙིང་པོ་མེ་ཏོག་གིས་བརྒྱན་པ་རྣམ་གྲངས་སུ་འཆད་པ་ནི་འཁྲུལ་ཏེ་སྤྱི་དང་བྱེ་བྲག་ཡིན་པས་སོ། ། འདི་མ་དག་པའི་ཞིང་ཡིན་ཡང་བསོད་ནམས་ཀྱི་འགྱུར་གཞན་པས་ཆེ་སྟེ། ཁྱད་པར་སེམས་ཀྱིས་ཞུས་པའི་མདོར། ། གང་གིས་སྐལ་པ་བྱེ་བར་ཞིང་གཞན་དུ། ། སེམས་ལྡན་དམ་ཆོས་འཛིན་པར་གྱུར་པ་བས། ། སུ་དག་སྔ་དྲོ་ཙམ་ཞིག་མི་མཇེད་དུ།་་་་་ འཇམ་དཔལ་ཞིང་བཀོད་དུ། ། འདིའི་སེམས་ཅན་མཆོག་རྣམས་དུག་གསུམ་དང་སྡུག་བསྔལ་ལ་མི་མཇེད་པས་མི་མཇེད་ཅེས་སོ། །
འདི་ནི་དེ་བས་མཆོག་ཏུ་མཁས་པས་དགོངས། ། ཞེས་བཀའ་བསྩལ་ཏོ། ། དེའི་གླིང་བཞི་པ་གཅིག་གི་བཀོད་པ་ནི་རི་རབ་ཀུན་གྱི་དབུས་ན་གནས་ཤིང་དེའི་ཕྱི་ན་གསེར་གྱི་རི་བདུན་ལྕགས་ཆུང་བདུན་སྦག་ལྟར་ཏེ། དེ་ནས་གླིང་བཞི་གླིང་ཕྲན་ནི་ཕྱོགས་བཞི་ན་གྲོང་ཆུང་ལྟར་དང་ཕྱི་ན་ཁོར་ཡུག་ལྕགས་རི་ལྟར་རོ། ། གཉིས་པ་ལ་གཉིས་ལས། རྟེན་གྱི་དཀྱིལ་འཁོར་གསུམ་ལ་རླུང་གི་དཀྱིལ་འཁོར་ནི། སྟོང་གསུམ་གྱི་ཚད་ཙམ་པ་ཚན་པོ་ཆེ་ཆེན་པོའི་རྡོ་རྗེས་ཀྱང་གཞག་པར་མི་ནུས་པར་སྲ་བ་སྟེ། དེ་ལ་སྣོད་ཀྱི་འཇིག་རྟེན་ནི། ། གནས་པར་འདོད་པའི་འོག་གྱུར་པ། ། རླུང་གི་དཀྱིལ་འཁོར་རྔམས་སུ་ནི། །
ས་ཡ་དྲུག་འབུམ་གྲངས་མེད་དོ། ། ཞེས་ཏེ། རྒྱར་གྲངས་ཀྱི་གནས་གཞན་ཐ་མའང་བགྲང་དུ་མེད་པའོ། ། ཆུའི་དཀྱིལ་འཁོར་ནི། ཆུ་རྔམས་འབུམ་ཕྲག་བཅུ་གཅིག་དང་། སྟོང་ཕྲག་རྣམས་ནི་ཉི་ཤུ་འོ། ། ཕྱིས་ནི་རྔམས་སུ་འབུམ་ཕྲག་བརྒྱད། ། ཅེས་ཏེ། འོག་གཞི་དང་གློ་ན་གནས་པའི་རླུང་གིས་ཆུ་དེ་རྣམས་ཐུར་དང་ཐད་ཀར་མི་འཛག་པར་གསུངས་སོ། ། ཁ་ཅིག་སེམས་ཅན་གྱི་ལས་ཀྱི་དབང་གིས་མི་འབོ་སྟེ་བཟའ་བཏུང་མ་ཞུ་བ་ལོང་དུ་མི་ལྟུང་བ་བཞིན་ནོ་ཞེས་སྨྲའོ། །
སའི་དཀྱིལ་འཁོར་ནི་གསེར་གྱི་ས་གཞི་དཔག་ཚད་སུམ་འབུམ་ཉི་ཁྲི་མཐུག་པ་སྟེ། ལྷག་མ་རྣམས་ནི་གསེར་དུ་འགྱུར། ། ཞེས་སོ། ། དེ་དག་གི་རྒྱ་ནི། ཆུ་དང་གསེར་གྱི་དཀྱིལ་འཁོར་གྱི། ཐད་ཀར་འབུམ་ཕྲག་བཅུ་གཉིས་དང་། སྟོང་ཕྲག་གསུམ་དང་བརྒྱ་ཕྲག་ནི། ། ཕྱེད་དང་ལྔ་རྣམས་ཁོ་ནའོ། ། ཁོར་ཡུག་ཏུ་ནི་སུམ་འགྱུར་རོ། ། ཞེས་སོ། །
ས་ཡ་གསུམ་དང་དྲུག་འབུམ་ཁྲི་སུམ་བརྒྱ་ལྔ་བཅུའོ། ། འདི་ལ་མཆིམས་ན་རེ། ས་ལྟར་ན་དཀྱིལ་འཁོར་གསུམ་རྒྱ་མཉམ་དང་། མཛོད་ལྟར་ན་ཕྱི་མ་གཉིས་དུམ་བུ་དུམ་བུར་འཆགས་པར་འདོད་དོ་ཞེས་གསུངས་སོ། ། དེ་གསུམ་ནི་རྒྱལ་བའི་ཡུམ་དུ། མཁའ་ལ་རླུང་རྟེན་དེ་ལ་ཆུ་ཡི་ཕུང་པོ་རྟེན། ། དེ་ལ་ས་ཆེན་འདི་རྟེན་དེ་ལ་འགྲོ་བ་རྟེན། ། ཞེས་བཀའ་སྩལ་པ་ལྟར་རོ། ། གཉིས་པ་བརྟེན་པ་ལ་བཞི། ། གླིང་བཞི་པ་དང་སྟོང་སྤྱི་ཕུད་དང་སྟོང་གཉིས་པ་བར་མ་དང་སྟོང་གསུམ་བཤད་པའོ། །
དང་པོ་ལ་རི་གླིང་མཚོ་གསུམ་གྱིས་དངོས་དང་། དེ་ལ་སེམས་ཅན་གྱི་གནས་གཞན་བསྟན་པ་གཉིས་ལས་དང་པོ་ནི། སའི་དཀྱིལ་འཁོར་ལ་ཞེས་ཏེ་རི་རབ་ནི་ཤར་དངུལ་དང་ལྷོ་བཻ་ཌཱུརྻ་ཡ་དང་ནུབ་ཤེལ་དང་བྱང་གསེར་ལས་གྲུབ་པ། དེའི་དབང་གིས་དེའི་ངོས་ཀྱི་ནམ་མཁའ་འང་དེའི་ཁ་དོག་ཏུ་སྣང་སྟེ། ལྷུན་པོ་རིན་ཆེན་བཞིའི་རང་བཞིན། ཆུ་ཡི་ནང་དུ་བརྒྱད་ཁྲི་རྣམས། ། ནུབ་པོ་ཆུ་ཡི་སྟེང་དུ་ཡང་། ། ལྷུན་པོ་དཔག་ཚད་བརྒྱད་ཁྲི་འོ། ། ཞེས་སོ། ། གསེར་གྱི་རི་བདུན་ནི།
གསེར་ལས་གྲུབ་པ་གྲུ་བཞི་ནར་མོ་ཆུའི་ནང་དུ་དཔག་ཚད་བརྒྱད་ཁྲི་ནུབ་པ་རྩེ་མོ་རྣམ་པ་མི་འདྲ་བ་ལས་བཏགས་པ་སྟེ། དེ་ལ་ལྷུན་པོ་གཉའ་ཤིང་འཛིན། ། གཤོལ་མདའ་འཛིན་དང་སེང་ལྡེང་ཅན། ། དེ་བཞིན་བལྟ་ན་སྡུག་རི་དང་། ། རྟ་རྣ་དང་ནི་རྣམ་འདུད་དང་། ། མུ་ཁྱུད་འཛིན་རིའོ་ཅེས་པའོ། ། སར་ནི་བར་པ་ལྔའི་མིང་དེ་ལས་གོ་རིམ་་་་་་རྣམ་འདུད་རྟ་རྣ་བལྟ་སྡུག་སེང་ལྡན་ཅན་གཤོལ་མདའ་འཛིན་མཉའ་ཤིང་འཛིན་ཅེས་བཟློག་པར་གསུངས་སོ། ། བརྒྱད་པོ་འཕང་དུ་ཕྱེད་ཕྱེད་དབྲི། ། དེ་རྣམས་རྔམས་སུའང་འཕང་དང་མཉམ། ། ཞེས་ཏེ་བཞི་ཁྲི་ནས་དྲུག་བརྒྱ་ཉི་ཤུ་རྩ་ལྔའི་བར་རོ། །
གླིང་བཞི་ནི་གསེར་གྱི་ས་གཞི་ལ་གནས་པ་ཤིང་རྟ་དང་ཟླ་གམ་དང་ཟླུམ་པོ་དང་གྲུ་བཞིའི་དབྱིབས་ཅན་དཔག་ཚད་དྲུག་སྟོང་ལྔ་བརྒྱ་དང་བདུན་སྟོང་དང་བདུན་སྟོང་ལྔ་བརྒྱ་དང་བརྒྱད་སྟོང་གི་ཚད་ཅན་ཏེ། འཛམ་བུ་གླིང་སྟེ་ངོས་གསུམ་ལ། ། སྟོང་ཕྲག་གཉིས་སོ་ཤིང་རྟའི་དབྱིབས། ། གཅིག་ལ་དཔག་ཚད་ཕྱེད་དང་བཞི། ། ཤར་གྱི་ལུས་འཕགས་ཟླ་གམ་འདྲ། ། ངོས་གསུམ་འདི་དང་འདྲ་གཅིག་ལ། ། དཔག་ཚད་སུམ་བརྒྱ་ལྔ་བཅུ་འོ། ། བ་ལང་སྤྱོད་ནི་ཟླུམ་པོ་སྟེ། ། སྟོང་ཕྲག་ཕྱེད་དང་བརྒྱད་ཡིན་ནོ། ། དེ་ཡི་དབུས་ལ་ཕྱེད་དང་གསུམ། །
སྒྲ་མི་སྙན་བརྒྱད་གྲུ་བཞི་མཉམ། ། ཞེས་ཀྱང་ངོ་། ། མགོན་པོ་བྱམས་པ་བྱོན་པའི་དུས་སུ། དེ་ཚེ་འཛམ་བུའི་གླིང་འདི་ཡང་། ། ཆུ་ཞེང་ཐ་གྲུར་མཉམ་པར་ནི། ། དཔག་ཚད་སྟོང་ཕྲག་བཅུ་པ་སྟེ། ། ཞེས་དེ་ལུང་བསྟན་པའི་མདོར་འབྱུང་ངོ་། ། གླིང་གི་དབྱིབས་དང་དེ་ན་གནས་པའི་མིའི་གདོང་པ་འདྲའོ། ། གླིང་འདིའི་ཁྱད་པར་ནི་འདིའི་དབུས་སུ་བྱང་ཆུབ་སེམས་པ་སྲིད་པ་ཐ་མ་པ་རྣམས་བཞུགས་ཏེ་རྡོ་རྗེ་ལྟ་བུའི་ཏིང་ངེ་འཛིན་སྐྱེད་པར་མཛད་པ་རྡོ་རྗེ་གདན་གྲུབ་བོ། ། འདི་ནས་བྱང་དུ་རི་ནག་པོ། །
དགུ་ནས་གངས་རིའོ་དེ་ནས་ནི། ། སྤོས་ངད་ལྡན་པའི་ཚུ་རོལ་ན། ། ཆུ་ཞེང་ལྔ་བཅུ་ཡོད་པའི་མཚོ། ། ཞེས་པ་འཛམ་བུ་གླིང་འདི་ན་མཚོ་མ་དྲོས་པ་ཞེས་པ་གསེར་གྱི་བྱེ་མ་བདལ་བ་ཆུ་ཡན་ལག་བརྒྱད་ལྡན་གྱིས་གང་བ་སྟེ་དེ་ལས་ཤར་དུ་ཆུ་བོ་གངྒཱ་དང་། ལྷོར་སིན་དྷུ་དང་ནུབ་ཏུ་བྷཀྵུ་དང་། བྱང་དུ་ཤཱི་ཏ་འབབ་བོ། ། ཕལ་པོ་ཆེར་དེ་བཞིས་རིན་པོ་ཆེ་སྣ་ཚོགས་ཀྱི་བྱེ་མ་འདྲེན་ཅིང་མཚོ་ལ་ལན་བདུན་བསྐོར་བར་གསུངས་ཏེ། གདགས་པར། དེའི་དབུས་ན་ཀླུའི་རྒྱལ་པོ་མ་དྲོས་པའི་ཕོ་བྲང་རིན་པོ་ཆེ་ལས་གྲུབ་པ་ཡོད་ཅིང་ཕྱོགས་བཞི་ནས་གླང་པོ་ཆེ་དང་རྨ་བྱ་དང་རྟ་དང་སེང་གེའི་ཁ་ནས་ཆུ་བོ་བཞི་འབབ་པར་བཤད་དོ། ། གངས་རི་དང་ཉེ་བ་ན་གསེར་གྱི་བྲག་བྱ་སྐྱིབས་སུ་འདུག་པ་ལྷ་མིན་གྱི་ངོས་ཞེས་བྱ་བ་ཚད་མཚོ་མ་དྲོས་པ་དང་མཉམ་པ་གླང་པོ་ཆེ་རབ་བརྟན་གྱི་གནས་ཡོད་དོ། །
དེ་ན་ཤིང་གི་རྒྱལ་པོ་རབ་བརྟན་ཞེས་བྱ་བ་ཏ་ལའི་ཕྲེང་བ་རིམ་བདུན་གྱིས་བསྐོར་བ་དང་། ། རྫིང་བུ་དལ་གྱིས་འཐོར་ཞེས་བྱ་བ་རྫིང་བུ་ལྔ་བརྒྱས་བསྐོར་བ་ཡོད་པ་ནི་རབ་བརྟན་གྱི་རྩེ་ས་སྟེ། དེ་གཟུགས་འདོད་རྒུར་བསྒྱུར་ནས་རྫིང་བུའི་པད་མའི་རྩ་བ་ཟ་ཞིང་གླང་མོ་ལྔ་བརྒྱས་བསྐོར་ཏོ། ། ཡང་འདི་ནི་ཆོས་དར་ཞིང་ལས་ཀྱི་ས་པའོ། ། དེའི་བར་གྱི་གླིང་བརྒྱད་ནི། ལུས་དང་ལུས་འཕགས་སྒྲ་མི་སྙན། ། སྒྲ་མི་སྙན་ཟླ་རྔ་ཡབ་དང་། ། གཞན་དང་གཡོ་ལྡན་ལམ་མཆོག་འགྲོ། ། ཞེས་ཏེ་ཀུན་ན་མི་གནས་སོ། ། ཁ་ཅིག་ནི་རྔ་ཡབ་བམ་རྔ་ཡབ་གཞན་ན་སྲིན་པོ་གནས་པར་སྨྲའོ། །
ནང་གི་རྒྱ་མཚོ་ནི་གསེར་གྱི་རི་བདུན་ནོ། ། དེ་ཡི་བར་བདུན་རོལ་མཚོ་ཡིན། ། དང་པོ་སྟོང་ཕྲག་བརྒྱད་བཅུ་སྟེ། ། དེ་ནི་ནང་གི་རྒྱ་མཚོ་ཡིན། ། དེ་ཡི་ངོས་ལ་སུམ་འགྱུར་རོ།་་་་་ ཉི་ཁྲི་བཞི་སྟོང་ ། རོལ་མཚོ་གཞན་ནི་ཕྱེད་ཕྱེད་དོ། ། ཞེས་ཏེ་་་་་་གཉིས་པ་ནས་དྲུག་པའི་བར་རིམ་པར་སྟོང་ཕྲག་བཞི་བཅུ་ཉི་ཤུ་བཅུ་ལྔ་ཉིས་སྟོང་ལྔ་བརྒྱ་སྟེ། བདུན་པའི་ཁ་ཚོན་དུ་སྟོང་ཉིས་བརྒྱ་ལྔ་བཅུའོ། ། དེ་རྣམས།
བསིལ་དང་ཞིམ་དང་ཡང་དང་འཇམ། ། དང་བ་དང་ནི་དྲི་མ་མེད། ། འཐུངས་ན་ལྟོ་ལ་མི་གནོད་དང་། ། མགྲིན་པ་ལ་ནི་མི་གནོད་པའོ། ། ཞེས་རྒྱལ་པོ་སྲས་ཀྱི་བཤད་པའི་ཡན་ལག་བརྒྱད་དང་ལྡན་པའི་ཆུས་གང་སྟེ། ཤཱི་ཏ་ཞེས་པ་རྨོས་ཀྱི་རོལ་དང་འདྲ་བས་ན་རོལ་མཚོའོ། ། དེ་ལ་ཀླུ་དགའ་བོ་དང་ཉེ་དགའ་དང་རྟ་གཞི་དང་བཏང་བཟུང་དང་གཟི་ཅན་དང་ཡུལ་འཁོར་སྲུང་དང་ནག་པོ་ཆེན་པོ་དང་ཨེ་ལའི་འདབ་རྣམས་གནས་ཏེ་བརྒྱ་བྱིན་གྱི་དཔུང་ངོ་། ། ཕྱིའི་རྒྱ་མཚོ་ནི། ལྷག་མ་ཕྱིའི་མཚོ་ཆེན་ཡིན། ། འབུམ་ཕྲག་སུམ་དང་སྟོང་ཕྲག་ནི། །
ཉི་ཤུ་རྩ་གཉིས་སོ། ། ཞེས་ཏེ་བ་ཚའི་ཆུས་གང་བ་སྲོག་ཆགས་དང་རིན་པོ་ཆེའི་རིགས་དུ་མ་ཅན་ནོ།་་་་་ རྒྱལ་པོ་སྲས་ ། འདིར་སྟོང་ཉིས་བརྒྱ་བརྒྱད་ཅུ་རྩ་ཕྱེད་དང་བརྒྱད་བསྣན་དགོས་ཤིང་ངོས་གཞན་ལའང་དེ་དང་འདྲ་བས་ཉིས་སྟོང་ལྔ་བརྒྱ་བདུན་ཅུ་རྩ་ལྔ་བསྣན་ན་ཆུ་གསེར་གྱི་དལ་དང་མཉམ་པའོ་ཞེ་ན། དེ་ནི་ཁོར་ཡུག་གི་ཕྱི་རོལ་ན་ཆུ་གསེར་དག་དེ་ཙམ་དུ་ལྷག་པས་ཉེས་པ་མེད་ཅེས་རྒྱལ་པོ་སྲས་པོ། ། ཁ་ཅིག་ནི་རི་རྣམས་ཁྱད་པར་བརྟག་དཀའ་བས་རྔམས་སུ་མཉམ་པར་བཤད་ཀྱི། སྨད་ཆེ་བའི་ཆ་རྣམས་ཀྱིས་ཆུ་གསེར་ནོན་པས་ན་མི་འགལ་བར་སྨྲའོ། ། འོ་ན་རྒྱ་མཚོར་ཆུ་བོ་དང་ཀླུས་ཆར་ཕབ་པས་ཆུ་དཔག་མེད་བབ་ཀྱང་དབྲེས་ལས་མི་འདའ་བ་ཅི་ཞེ་ན། ཕལ་པོ་ཆེར་ཀླུ་རྣམས་ཀྱིས་ཆར་ཕབ་པས་རྒྱ་མཚོ་སྲིད་རྩེ་ལས་འདའ་བར་འགྱུར་བ་ལ་ཆུ་དང་གསེར་གྱི་ས་གཞིའི་མཚམས་ཀྱི་རིན་པོ་ཆེ་ཉི་མའི་སྙིང་པོས་ཆུ་རྣམས་འོ་མ་དང་ཞོར་བྱེད་ལ། རིན་པོ་ཆེ་རླན་དང་བྲལ་བ་ཞེས་བྱ་བས་མར་གྱི་ཉིང་ཁུར་བྱེད་ཅིང་རིན་པོ་ཆེ་མེའི་འོད་ཅེས་བྱ་བས་མེར་འབར་བར་བྱེད།
རིན་པོ་ཆེ་མ་ལུས་པའི་མཐར་ཐུག་པ་ཞེས་བྱ་བས་ཅིའང་མི་སྣང་བར་བྱེད་དེ་དེ་བཞིན་དུ་རྫོགས་པའི་སངས་རྒྱས་ཀྱི་ཡོན་ཏན་སར་པ་རྣམས་མི་སྣང་བར་བྱེད་པའི་ཡེ་ཤེས་སམ་ཏིང་ངེ་འཛིན་བཞི་བཀའ་བསྩལ་ཏོ། ། མཛངས་བླུན་དུ་ཚ་དམྱལ་གྱི་མེ་ཚད་ཀྱིས་སྐེམ་པ་དང་། གཞན་དུ་རྒོད་མ་ཁའི་མེས་སྐེམ་པར་བཤད་ཅིང་། སློབ་དཔོན་ཨ་བྷ་ཡ་ནི། རྒྱ་མཚོ་ལས་ནི་ཆུ་འཛིན་གྱིས། ། ཆུ་བླངས་ཟད་པར་མི་འགྱུར་རོ། ། ཆག་ལོ། སྤྲིན་གྱིས་ཆུ་ནི་མང་བླངས་ཀྱང་། ། རྒྱ་མཚོའི་ཆུ་ནི་ཟད་མི་འགྱུར། ། ཞེས་གསུངས་པས་རྒྱ་མཚོའི་ཆུ་ཉིད་འཁོར་བར་བཞེད་པར་མངོན་ནོ། །
རི་རབ་ཀྱི་བང་རིམ་ནི། འདི་ལ་བང་རིམ་བཞི་ཡོད་དེ། བར་གྱི་ཐག་ནི་སྟོང་ཕྲག་བཅུ། ། སྟོང་ཕྲག་རྣམས་ནི་བཅུ་དྲུག་དང་། ། བརྒྱད་དང་བཞི་དང་གཉིས་འཕགས་སོ། ཞེས་ཏེ། སར་རིམ་པས་ལག་ན་ཡོལ་གོ་ཐོགས་པ་དང་ཁྲག་ཐོགས་པ་དང་རྟག་མྱོས་དང་ཕྲེང་ཐོགས་རྣམས་གནས་ཞེས་སར་རོ། ། དེ་ལ་ལག་ན་གཞོང་ཐོགས་དང་། ། ཕྲེང་ཐོགས་དང་ནི་རྟག་མྱོས་དང་། ། རྒྱལ་ཆེན་བཞི་པའི་ལྷ་རྣམས་གནས། །
ཞེས་ཀྱང་ངོ་། ། གཉིས་པ་གནས་གཞན་ལ་བདེ་འགྲོ་དང་ངན་འགྲོའི་གནས་གཉིས་ལས། དང་པོ་ནི་རྒྱལ་ཆེན་བཞིའི་རིས་ཀྱི་གནས་ནི་གཉའ་ཤིང་འཛིན་གྱི་ངོས་ན་ཤར་ན་ཡུལ་འཁོར་སྲུང་གི་ཕོ་བྲང་ཡང་དེ་ཞེས་བྱ་བ་དང་། ལྷོ་ན་འཕགས་སྐྱེ་པོའི་ཕོ་བྲང་འཕགས་པར་སྐྱེས་དང་། ནུབ་ན་མིག་མི་བཟང་གི་ཕོ་བྲང་སྣ་ཚོགས་གཟུགས་དང་། བྱང་ན་རྣམ་ཐོས་སྲས་ཀྱི་ཕོ་བྲང་ལྕང་ལོ་ཅན་དང་། འདི་ན་གསང་བ་པའི་བདག་པོ་ཕྱག་ན་རྡོ་རྗེ་བཞུགས་པར་གསང་བ་བསམ་གྱིས་མི་ཁྱབ་པའི་མདོར་བཀའ་བསྩལ་ཏོ། ། དེ་རྣམས་ནི་གདགས་པར། ཆུ་ཞེང་དུ་དཔག་ཚད་ཉིས་བརྒྱ་ལྔ་བཅུ་པ་ཁོར་ཡུག་ཏུ་དཔག་ཚད་སྟོང་གིས་འཁོར་བ་གྲུ་བཞི་པ་ལམ་སྲང་དང་སྐྱེད་མོས་ཚལ་དང་དཔག་བསམ་ཤིང་དང་རྫིང་བུ་དང་གསེར་གྱི་ར་བ་དང་ཟམ་པ་བརྒྱུད་མ་དང་གསེར་གྱི་ཕྱེ་མ་བདལ་བ་དང་ཙན་དན་གྱི་ཆུས་ཆག་ཆག་བཏབ་པ་དང་། ཚོན་སྣ་བརྒྱ་རྩ་གཅིག་གིས་མིག་མངས་སུ་བྲིས་པ་སོགས་ཁྱད་པར་དུ་མ་ཅན་དུ་བཤད་དོ། །
རི་བོ་བདུན་པོ་རྣམས་ལ་ཡང་ཞེས་ཏེ་དེའི་འགྲེལ་པར། བང་རིམ་བཞི་པ་ལ་རྒྱལ་པོ་ཆེན་པོ་བཞི་པོ་རང་ཉིད་འཁོར་བཅས་དང་། རི་བདུན་ལ་དེ་རྣམས་ཀྱི་གྲོང་དང་གྲོང་རྡལ་ཡོད་ཅེས་སོ། ། གཞན་ཡང་རི་དང་ཆུ་ཀླུང་དང་ལྗོན་ཤིང་དང་ནགས་ཚལ་དང་ས་བླ་དང་ནམ་མཁའ་དང་རྒྱ་མཚོ་དང་ཉི་ཟླ་དང་སྐར་མ་རྣམས་ལ་དེ་དང་དེའི་ལྷ་གནས་ཏེ། མཛོད་འགྲེལ་དུ། དེ་ཉིད་ཀྱི་ཕྱིར་ལྷའི་རིས་དེ་ནི་ཐམས་ཅད་པས་ཆེ་བའོ་ཞེས་སོ། ། སུམ་བཅུ་རྩ་གསུམ་པའི་གནས་གཞན་ནི། ལྷུན་པོའི་རྩེ་ན་སུམ་ཅུ་གསུམ། ། དེ་ཡི་ངོས་ལ་བརྒྱད་ཁྲིའོ། ། ཕྱོགས་བྲལ་བརྩིགས་པ་བཞི་ལ་ནི། །
ལག་ན་རྡོ་རྗེ་གནས་ཞེས་གྲ་བཞི་ན་བརྩིགས་པ་དཔག་ཚད་ལྔ་བརྒྱ་གྱེན་དུ་འཕགས་པ་སྟེ་དེ་རྣམས་ལ་གནོད་སྦྱིན་ལག་ན་རྡོ་རྗེའོ། ། དབུས་ན། གྲོང་ཁྱེར་ལྟ་ན་སྡུག ཅེས་པ། ངོས་ལ་ཉིས་སྟོང་ལྔ་བརྒྱ་པ། ། དཔག་ཚད་ཕྱེད་དང་གཉིས་གསེར་གྱི། ། རང་བཞིན་་་་་་གྱི་ས་གཞི་བཀྲ་་་་་་ཞིང་མཉེན་པ་ཡོད། ། ཅེས་དང་། སར་ནི་རི་རབ་དེའི་སྟེང་ན་ལྷའི་ཕོ་བྲང་གནས་པའི་ཚད་ནི་ཆུ་ཞེང་དུ་དཔག་ཚད་ཁྲི་ཁྲི་ཡོད་དོ་ཞེས་ཀྱང་ངོ་། ། ཡང་གཞག་པར་དེ་གསེར་གྱི་ར་བ་དཔག་ཚད་ཕྱེད་དང་གསུམ་པས་བསྐོར་བ།
རྩིག་སྐྱབས་གསེར་དངུལ་བཻཌཱུརྻ་ཡ་ཤེལ་ལས་བྱས་པ་འདའ་ཡབ་བཟང་པོ་བཞི་དང་ལྡན་པ། སྒོ་སྟོང་དུ་གཅིག་གིས་མ་ཚང་བ་སྒོ་ལ་དཔངས་སུ་དཔག་ཚད་ཕྱེད་དང་གསུམ་དང་། ཞེང་དུ་ཕྱེད་དང་གཉིས་ཡོད་པ་རིན་པོ་ཆེའི་རྒྱན་དུ་མས་སྤྲས་པ་སྒོ་རེ་རེ་ལའང་སྲུང་མ་གོ་མཚོན་ཐོགས་པ་ལྔ་བརྒྱ་ཡོད་པ། ལམ་སྲང་ཞེང་དུ་དཔག་ཚད་བཅུ་གཉིས་དང་རིང་བར་ཉིས་སྟོང་ལྔ་བརྒྱ་པས་མཛེས་པ་གསེར་གྱི་བྱེ་མ་བདལ་བའོ་ཞེས་བཤད་དོ། ། དེ་ལ་རྣམ་པར་རྒྱལ་བྱེད་དེ། ། ངོས་ལ་ཉིས་བརྒྱ་ལྔ་བཅུའོ། ། ཞེས་ཏེ་གྲོང་ལས་དཔག་ཚད་ཕྱེད་དང་ལྔ་གྱེན་དུ་འཕགས་པ། རྨང་རིན་པོ་ཆེ་བཞི་ལས་བྱས་པ་ཐེམ་སྐས་བཞི་དང་ལྡན་པ་ཀ་བ་བཞི་གསེར་དངུལ་བཻཌཱུརྻ་ཤེལ་ལས་བྱས་པ་ཀ་རྟེན་དང་ཀ་ཞུ་དང་བྲེ་ཕུལ་དུང་སོགས་ལས་བྱས་པ་བ་གམ་བརྒྱ་རྩ་གཅིག་པ་བ་གམ་རེ་རེ་ལ་ཁང་པ་བརྩེགས་མ་བདུན་བདུན་དང་དེ་རེ་རེ་ལ་ཁང་མིག་བདུན་བདུན་དང་། དེ་རེ་རེ་ལ་ལྷའི་བུ་བདུན་བདུན་དང་། དེ་རེ་རེ་ལ་ལྷ་མོ་བདུན་བདུན་དང་།
དེ་རེ་རེ་ལ་གཡོག་མོ་བདུན་བདུན་དང་། དེ་རེ་རེ་ལ་སིལ་སྙན་དཀྲོལ་བ་བདུན་བདུན་ཡོད་དེ། གྲོང་གི་མངོན་པར་དགའ་བའོ། ། དེའི་ཕྱི་རོལ་ཤིང་རྟ་སྣ་ཚོགས་དང་། རྩུབ་འགྱུར་འདྲེས་ཚལ་དགའ་བས་བརྒྱན་ཅེས་ཏེ་གྲོང་ཁྱེར་གྱི་ཕྱིའི་ཕྱོགས་བཞི་ན་ལྷ་རྣམས་རྩེ་བའི་ས་སྐྱེད་མོ་ཚལ་བཞིའོ། ། སྐྱེད་མོ་ཚལ། འདི་རྣམས་ཀྱི་ནི་ཕྱི་རོལ་ན། ། ཉི་ཤུས་བཅད་ན་ས་གཞི་བཟང་། ། ཞེས་ཏེ། དཔག་ཚད་ཉི་ཤུ་འདས་པ་ན་ལྷ་རྣམས་རྩེ་བའི་སའོ། །
གྲོང་ཁྱེར་གྱི་ཕྱིའི་བྱང་ཤར་མཚམས་ན་ཡོངས་འདུ་སྟེ་ཞེས་པ། ས་བརྟོལ་ཞེས་བྱ་བ་དཔག་ཚད་ལྔ་བཅུ་འམ་ལྔ་ཐུར་དུ་ཟུག་པ་བརྒྱ་གྱེན་དུ་འཕགས་པ་ཡལ་ག་དང་འདབ་མས་བརྒྱད་བཅུའམ་ལྔ་བཅུར་ཁྱབ་པ་མེ་ཏོག་རྒྱས་པའི་དྲི་རྫི་ཕྱོགས་སུ་དཔག་ཚད་བརྒྱ་དང་དེ་མིན་དུ་ལྔ་བཅུ་ལྡང་བ་སྟེ། སར་དེའི་དྲུང་དུ་ལྷ་རྣམས་དབྱར་ཟླ་བ་བཞི་འདོད་པས་རྩེ་བར་བཤད་དོ། ། ལྷོ་ནུབ་མཚམས་ན་ཆོས་བཟང་ངོ་ཞེས་པ་དེར་ལྷ་རྣམས་དོན་སེམས་ཞིང་འཇལ་ལ་ཉེ་བར་རྟོག་པ་སྟེ། སར། བྱང་ཤར་ན་ཡོད་པ་དང་། བཞག་པ་ན་ཤར་ལྷོ་ན་ཡོད་པར་བཤད་དོ། ། དེའི་འདབ་ན་ཨར་མོ་ནི་ཀ་ལྟ་བུའི་རྡོ་ལེབ་དཀར་པོ་ཆུ་ཞེང་དུ་དཔག་ཚད་བརྒྱ་དང་རྔམས་སུ་དྲུག་དང་བཅོ་བརྒྱད་ཆ་ཡོད་པ་དབུས་ན་བརྒྱ་བྱིན་གྱི་སེང་གེའི་ཁྲི་དང་ཉེ་འཁོར་ན་ཉེ་དབང་རྣམས་ཀྱི་ཁྲི་ཡོད་པའོ། ། ཁོར་ཡུག་གི་རི་ནི་ཕྱི་རོལ་ན་འཁོར་ལོ་ལྟ་བུའི་ཁོར་ཡུག་སྟེ། བདུན་ནི་གསེར་ཡིན་ཏེ་ལྕགས་སོ། །
ཞེས་ཏེ་ཆུ་མཚམས་ཡན་ཆད་ལ་སུམ་བརྒྱ་ཕྱེད་དང་བཅུ་གསུམ་པར་བཤད་ཅིང་། སར་རིའི་ཁོར་ཡུག་གི་ཚད་ནི་རི་མུ་ཁྱུད་འཛིན་གྱི་ཚད་དེ་ཡིན་ཏེ་ཞེས་གསུངས་སོ། ། ལུང་ཕྲན་ཚེགས་སུ་འདི་ལའང་ལག་ན་རྡོ་རྗེ་གོས་སྔོན་ཅན་ཞེས་བྱ་བའི་རྒྱལ་ཆེན་རིས་བཞི་པ་གནས་པར་གསུངས་སོ། ། ནམ་མཁའ་ལ་གཞལ་མེད་ཁང་རྣམས་ནི་ཉི་ཟླ་སྐར་མའི་དང་ཕྱི་མ་རྣམས་ཀྱི་མདོར་བསྟན་ཡང་ངོ་། ། དེ་ལ་དྲུག་ལས་ཉི་ཟླའི་གནས་ལུགས་ནི། ཉི་ཟླ་ལྷུན་པོའི་ཕྱེད་ན་འོ། ། དཔག་ཚད་ལྔ་བཅུ་གཅིག་དང་བཅས། ། ཞེས་ཏེ་ཟླ་བ་ལ་མཐའ་སྐོར་དུ་ཕྱེད་དང་ཉིས་བརྒྱ་པ་ཆུ་ཤེལ་གྱི་རང་བཞིན་དང་། ཉི་མ་ལ་བརྒྱ་ལྔ་བཅུ་རྩ་གསུམ་པ་མེ་ཤེལ་གྱི་ངོ་བོ་རྔམས་སུ་དྲུག་དང་བཅོ་བརྒྱད་ཆ་ཡོད་པ་གསེར་གྱི་ར་བ་དཔག་ཚད་གཅིག་པས་བསྐོར་བ་གསེར་དངུལ་ཤེལ་བཻ་ཌཱུརྻའི་རྩིག་པ་བཞི་དང་གསེར་གྱི་ས་གཞི་དང་མཚོ་དང་རྫིང་བུ་དང་མེ་ཏོག་སྣ་ཚོགས་དང་དཔག་བསམ་གྱི་ཤིང་དང་བྱ་སྐད་སྙན་པ་དང་ཟམ་པ་རྒྱུད་མ་སོགས་ཅན་ནོ། ། གླིང་བཞིར་བྱ་བ་བྱེད་ཚུལ་ནི།
སེམས་ཅན་གྱི་ལས་ཀྱི་དབང་གིས་བར་སྣང་ལ་ཕུལ་བ་དང་འདེགས་པ་དང་སྐྱོར་བའི་རླུང་གི་སྟོབས་ཀྱིས་འཁོར་བས། ནམ་ཕྱེད་ཉི་མ་ནུབ་པ་དང་། ། ཉི་མ་ཕྱེད་དང་འཆར་དུས་གཅིག་གོ ། ཞེས་ཏེ། བྱང་དུ་མཚན་ཕྱེད་པ་ན་འདིར་ཉིན་ཕྱེད་དོ། ། དེའང་ས་འགྲེལ་དུ་ཉིན་མཚན་མཉམ་པ་ནའོ་ཞེས་སོ། ། ཉི་མ་ལ་བརྟེན་པའི་དུས་ཀྱི་ཁྱད་པར་ནི། དབྱར་གྱི་ཟླ་བ་གཉིས་པ་ཡི། ། ཐ་མའི་ཚེས་དགུ་ནས་མཚན་རིང་། ། དགུན་རྣམས་ཀྱི་ནི་བཞི་པ་ལ། །
ཐུང་དུ་འགྱུར་རོ་ཉིན་མོ་བཟློག ། ཅེས་པ་འདིར་འཇིག་རྟེན་པ་དང་མི་འདྲ་བར་གསུང་རབ་ཏུ་ལོ་ལ་དུས་གསུམ་སྟེ། སྨིན་དྲུག་གི་ཉ་ནས་བཟུང་ནས་མགོ་དང་རྒྱལ་དང་མཆུ་དང་དབོའི་ཡར་ངོའི་བར་ནི་དགུན་ཡིན་ཅིང་། དེའི་ཉ་ནས་ནག་པ་དང་ས་ག་དང་སྣྲོན་དང་ཆུ་སྟོད་ཉའི་བར་དཔྱིད་དེ། དེའི་ཉ་ནས་གྲོ་བཞིན་ཅན་དང་། ཁྲུམས་དང་ཐ་སྐར་དང་སྨིན་དྲུག་གི་ཉའི་བར་ནི་དབྱར་རོ། ། དེ་ལ་དབྱར་གྱི་གཉིས་པའི་ཐ་མ་ཁྲུམས་ཀྱི་ཡར་ངོའི་ཚེས་དགུ་ལ་སྟོན་གྱི་ཉིན་མཚན་མཉམ་ཞིང་དེ་ནས་མཚན་མོ་རིང་སྟེ་དེ་ནས་ཟླ་བ་གསུམ་ན་མགོའི་ཡར་ངོའི་ཚེས་དགུ་ལ་དགུན་ཉི་མ་ལྡོག་ལ། དགུན་གྱི་བཞི་པའི་ཐ་མ་དབོའི་ཡར་ངོའི་ཚེས་དགུ་ལ་དཔྱིད་ཀྱི་ཉིན་མཚན་མཉམ་སྟེ། དེ་ནས་མཚན་མོ་ཐུང་ཞིང་ཟླ་བ་གསུམ་ན་སྣྲོན་གྱི་ཚེས་དགུ་ལ་དབྱར་ཉི་མ་ལྡོག་གོ ། དགེ་སློང་གི་ལོ་དང་པོའི་དྲི་བར།
དགུན་ཟླ་ར་བ་མགོ་ཅན་ནས་རྩོམ་པར་བཤད་དོ། ། ཐ་སྙད་པའི་ཡང་། མགོ་ཅན་ལ་སོགས་ཟུང་རྣམས་ཀྱིས། ། ཞེས་དང་མཐུན་ནོ། ། འདི་ནི་རགས་པོ་སྟེ། ཞིབ་མོར་ནི་ཉི་མ་ལྡོག་པ་དང་། ཞག་མི་ཐུབ་དང་ཟླ་ལྷག་རྣམས་དཔལ་དུས་ཀྱི་འཁོར་ལོའི་བྱེད་རྩིས་དང་གྲིབ་མ་བརྟགས་པས་ཤེས་པར་བྱའོ། ། ཇི་ཙམ་གྱིས་རིང་དུ་གྱུར་པ་ནི། ཉིན་མཚན་རིང་བ་ཐང་ཅིག་གོ་ཞེས་སོ། ། དེ་ལྟ་ན་མཉམ་པ་ན་ཡུད་ཙམ་བཅོ་ལྔ་དང་ཐུང་བ་ན་བཅུ་གཉིས་དང་རིང་བ་ན་བཅོ་བརྒྱད་དུ་འགྱུར་རོ། །
རིང་ཐུང་གི་རྒྱུ་ནི། སར་རི་རབ་ལས་ཐག་རིང་དུ་ཉི་མ་རྒྱུ་བ་ན་དགུན་དུ་མངོན་ཞིང་མྱུར་དུ་ནུབ་པ་དང་། ཉེ་བར་རྒྱུ་བ་ན་ཚ་བའི་དུས་སུ་མངོན་ཅིང་བུལ་བར་ནུབ་པར་གསུངས་སོ། ། ཉི་མ་ལྷོ་བྱང་འགྲོ་ཚེ་འོ་ཞེས་སོ། ། ཟླ་བ་འཕེལ་འགྲིབ་ཀྱི་རྒྱུ་ནི། ཉི་མ་དང་ཉེ་བ་ལས་ཟླ་བ། ། རང་གི་གྲིབ་མས་མ་ཚང་སྣང་། ། ཞེས་ཏེ་ཉི་མའི་འོད་ཟླ་བའི་གཞལ་མེད་ཁང་པ་བབས་པས་དེའི་ཕར་ངོས་སུ་གྲིབ་མ་འབབ་པ་ལས་སོ། ། རྒྱལ་པོ་སྲས་ཀྱིས། སྒྲོན་མེ་ལ་ཉེ་རིང་གི་ཀ་བ་དཔེར་བརྗོད།
སར་ནི་སྟེང་དུ་འཛུར་བ་ན་ཟླ་གམ་དུ་སྣང་བར་གསུངས་སོ། ། ཟླ་བའི་ནང་གི་ནག་པོ་ར་རི་ནི་རྒྱ་མཚོའི་ཉ་དང་རུས་སྦལ་སོགས་ཀྱི་གཟུགས་བརྙན་དང་བྱང་ཆུབ་སེམས་པ་རི་བོང་གི་གཟུགས་བྲིས་པའོ། ། སྐར་མ་ཆེ་བ་ལ་རྒྱང་གྲགས་བཅོ་བརྒྱད་དང་འབྲིང་ལ་བཅུ་དང་ཆུང་བ་ལ་བཞིའོ་ཞེས་སར་རོ། ། ཆུང་བ་རྒྱང་གྲགས་གཅིག་པར་མཛོད་འགྲེལ་དུ་སྟེ། སྐར་མ་ཀུན་སྡོམ་ན་དུང་ཕྱུར་གཉིས་དང་བྱེ་བ་བརྒྱད་དང་ས་ཡ་ལྔ་ཡོད་དོ། ། འཐབ་བྲལ་སོགས་བཞི་ནི་རི་རབ་ཀྱི་སྟེང་ཙམ་ཞེས་དང་། གཞན་ནི་གོང་མ་ཉིས་འགྱུར་དུ་སྨྲའོ། ། གཟུགས་ན་སྤྱོད་པའི་གནས་ལ་བསམ་གཏན་དང་པོ་གླིང་བཞི་པ་ཙམ་དང་། གཉིས་པ་སྟོང་སྤྱི་ཕུད་ཙམ་དང་། གསུམ་པ་སྟོང་གཉིས་པ་ཙམ་དང་།
བཞི་པ་སྟོང་གསུམ་ཙམ་དུ་སྨྲ་སྟེ། གཞན་ནི་དང་པོ་སོགས་གསུམ་སྟོང་སྤྱི་ཕུད་སོགས་གསུམ་ཙམ་དང་བཞི་པ་ཚད་མེད་དུ་སྨྲའོ། ། དེ་རྣམས་ཀྱི་བར་ཐག་གི་ཚད། སར་ནི་གསུངས་པ་མ་མཐོང་ལ། གནས་དང་གནས་ནས་འོག་ཇི་སྲིད། ། དེ་ནས་དེ་ཡི་གོང་ཇི་སྲིད། ། ཅེས་ཏེ་འོག་ནི་འདི་ཡིན་པས་ཤིན་ཏུ་མཐོང་ནས་འདིའི་བར་ཇི་ཙམ་པ་ནི་དེ་ནས་འོག་མིན་གྱི་བར་ལའོ་ཞེས་སོགས་སོ། ། དེ་ལ་རྫུ་འཕྲུལ་དང་ལྡན་པའམ་གོང་མའི་ལྷས་ཁྲིད་པ་མིན་པར་འོག་མས་གོང་མ་མི་མཐོང་སྟེ། རྫུ་འཕྲུལ་གཞན་བརྟེན་མ་གཏོགས་པ། ། དེ་རྣམས་གོང་མ་མཐོང་བ་མེད། །
ཅེས་སོ། ། ལྷ་མ་ཡིན་གྱི་གནས་ནི་རི་རབ་ཆུ་ལ་ནུབ་པའི་ཁོང་སེང་ན་སྟེ། དྲན་པ་ཉེར་གཞག་ཏུ་གསུངས་པ་ལྟར་དཔག་ཚད་སུམ་ཁྲི་ན་འོད་ལྡན་གྱི་གྲོང་ན་སྒྲ་གཅན་དང་། དེ་ནས་བཞི་སྟོང་ན་དཀར་ཕྲེང་གི་གྲོང་ན་མགུལ་ཕྲེང་དང་། དེ་ནས་བཞི་སྟོང་ན་བརྟན་པའི་གྲོང་ན་རབ་གནོན་དང་། དེ་ནས་བཞི་སྟོང་ན་ཟབ་པ་འམ་གསེར་ལྡན་གྱི་གྲོང་ན་ཐགས་བཟང་རིས་གནས་སོ། ། དེ་རྣམས་དམའ་ཤོས་བཟང་ཞིང་བཞི་པའི་གསེར་གྱི་ས་གཞི་ལ་བལྟ་ན་སྡུག་གི་དོད་གསེར་ལྡན་དང་། རྣམ་རྒྱལ་གྱི་དོད་གཏམས་པ་ཅན་དང་། ཆོས་བཟངས་ཀྱི་དོད་ནོར་བཟང་དང་། ཡོངས་འདུའི་དོད་ཙི་ཏྲ་པ་ཏྲ་དང་།
ཟླ་བ་དཀར་པོའི་དོད་རྡོ་ལེབ་བཟང་པོ་སྟེ། ཚལ་བཞི་ནི་ཤར་སོགས་ན་ཀུན་དགའ་དང་རབ་དགའ་དང་དགའ་བ་དང་ཀུན་དགའ་ར་བའོ། ། ས་གཞི་བཞི་ནི་ཀུན་དགའ་ཅན་ནས་ཀུན་དགའ་ར་བ་ཅན་གྱི་བར་རོ། ། གླང་པོ་ཆེ་རབ་བརྟན་གྱི་དོད་བཟོད་པར་དཀའ་བ་དང་། ས་སྲུང་གི་བུའི་དོད་ཏི་སི་གངས་བརྩེགས་དང་། རྟ་སྤྲིན་གྱི་ཤུགས་ཅན་གྱི་དོད་བྲག་འཛིངས་ཞེས་བྱ་བའོ། ། གཉིས་པ་ངན་འགྲོའི་གནས་ལ་སེམས་ཅན་དམྱལ་བའི་གནས་ནི་རི་རབ་ཀྱི་ཆུ་མཚམས་མས་ཆད་ཀྱི་འོག་གི་ཆ་ལ་ཡོད་ཅེའོ། ། ཚ་བའི་དམྱལ་བའི་གནས་ནི་སར་གངས་རིའི་འོག་དཔག་ཚད་སུམ་ཁྲི་ཉིས་སྟོང་ན་ཡང་སོས་དང་དེའི་འོག་བཞི་སྟོང་བཞི་སྟོང་ན་གཞན་བདུན་ཡོད་པར་གསུངས་སོ། ། འཛམ་བུའི་གླིང་། ། འདི་འོག་སྟོང་ཕྲག་ཉི་ཤུ་ན། །
མནར་མེད་པའོ་དེ་ཙམ་མོ། ། དེ་ཡི་སྟེང་ན་དམྱལ་བ་བདུན། ། ཞེས་ཏེ་ཁ་ཅིག་མནར་མེད་ཀྱི་ལོགས་ལ་གནས་པར་སྨྲའོ། ། གྲང་བའི་དམྱལ་བའི་གནས་ནི་ཡང་སོས་ཀྱི་ཐད་ན་དང་པོ་དང་དེའི་འོག་ཉིས་སྟོང་ཉིས་སྟོང་ན་གཞན་བདུན་ཡོད་པར་གསུངས་ཏེ། ། ཐད་ཀའི་བར་གྱི་ཚད་ནི་མ་བཤད་དོ། ། མཛོད་འགྲེལ་དུ་ནི་ཚ་དམྱལ་རྣམས་ཀྱི་ཐད་ཀ་ན་ཡོད་པར་བཤད་དོ། ། ཉི་ཚེ་བའི་དམྱལ་བའི་གནས་ནི་གྲོང་ཁྱེར་རྒྱལ་པོའི་ཁབ་དང་རྒྱ་མཚོའི་འགྲམ་སོགས་ན་ཡོད་དོ། ། ཆུ་ཚན་རེ་ལའང་རེ་རེ་ཡོད་ཅེས་དབས་བཞེད་དུའོ། ། དུད་འགྲོ་གནས་ནི་རྒྱ་མཚོ་སྟེ་ལ་ལ་ནི་ལྷ་དང་མི་དང་ལྷན་ཅིག་རྒྱུ་བའོ། ། ཡི་དྭགས་ཁ་ཅིག་གི་གནས་ལ་མཛོད་འགྲེལ་དུ།
གནས་ཀྱི་རྩ་བ་རྒྱལ་པོའི་ཁབ་ནི་འཛམ་བུ་གླིང་གི་འོག་དཔག་ཚད་ལྔ་བརྒྱ་ན་ཡོད་པ་འཛམ་བུ་གླིང་འདི་ཙམ་གྱི་འོག་ན་མནར་མེད་སོགས་ཀྱི་གོ་སྐབས་ག་ལ་ཡོད་ཅེ་ན། གླིང་རྣམས་འབྲུའི་ཕུང་པོ་བཞིན་དུ་ཞབས་རྒྱ་ཆེ་བ་སྟེ། དེས་ན་རྒྱ་མཚོ་ཆེན་པོ་རིམ་གྱིས་གཞོལ་བར་བཤད་དོ། ། གཉིས་པ་སྟོང་སྤྱི་ཕུད་ནི་ཉི་མ་རྣམ་པར་སྣང་བྱེད་ཅེས་ཏེ། ། གླིང་བཞི་པ་དང་ཉི་ཟླ་དང་། ། རི་རབ་དང་ནི་འདོད་ལྷ་དང་། ། ཚངས་པའི་འཇིག་རྟེན་སྟོང་ལ་ནི། ། སྟོང་ནི་སྤྱི་ཕུད་ཡིན་པར་འདོད། ། ཅེས་པས་བསྡུའོ། ། ཚངས་པའི་འཇིག་རྟེན་ནི་བསམ་གཏན་དང་པོའོ་ཞེས་སློབ་དཔོན་རྒྱལ་པོ་སྲས་དང་ཨ་བྷ་ཡ་འཆད་ལ།
བླ་མ་ནི་མི་དགེ་བ་ལས་ཚངས་པས་ན་གཟུགས་ཁམས་པ་ཀུན་ཡིན་ཏེ། ཕལ་པོ་ཆེར་སྟོང་གསུམ་ན་འོག་མིན་བྱེ་བ་ཕྲག་བརྒྱ་ཡོད་པར་བཀའ་བསྩལ་པས་སོ་ཞེས་གསུངས་མོད། དེ་དག་གདུལ་བྱའི་བསམ་པ་དང་མཐུན་པའི་མདོ་སོ་སོའི་བཤད་པར་མངོན་ནོ། ། གསུམ་པ་ནི་སྟོང་སྤྱི་ཕུད་ཅེས་ཏེ། དེ་སྟོང་ལ་ནི་སྟོང་གཉིས་པ། ། བར་མའི་འཇིག་རྟེན་མཁས་ཡིན་ལ། ། ཞེས་སོ། ། བཞི་པ་ནི་སྟོང་གཉིས་པ་ཅེས་ཏེ། དེ་སྟོང་ལ་ནི་སྟོང་གསུམ་མོ། ། ཞེས་པ་གླིང་བཞི་པ་བྱེ་བ་ཕྲག་བརྒྱའོ། །
ཁོར་ཡུག་ཆེན་པོ་ལ་ཚད་བཤད་པ་མེད་དོ། ། མཉམ་དུ་འཇིག་ཅིང་ཆགས་པ་ནི་མེ་འཇིག་པ་ལྟ་བུའི་འཇིག་ཐེངས་གཅིག་པའོ། ། ཡང་སློབ་དཔོན་ཆོས་ཀྱི་བཤེས་གཉེན་གྱིས་དཔལ་ཕྱག་ན་རྡོ་རྗེ་དབང་བསྐུར་བའི་རྒྱུད་དུ་བཀའ་སྩལ་པ་ལྟར་སྟོང་གསུམ་བྱེ་བ་ཕྲག་བརྒྱ་ལ་རབ་འབྱམས་ཀྱི་མཚམས་སྦྱོར་བའོ། ། དེ་བྱེ་བ་བརྒྱ་ལ་རབ་འབྱམས་གྱི་རྒྱུད་གཅིག་གོ ། དེ་བྱེ་བ་བརྒྱ་ལ་གཞིའི་སྙིང་པོ་མེ་ཏོག་གི་རྒྱན་བཀོད་པ་གཅིག་སྟེ། དེ་ནི་ལོངས་སྐུ་སངས་རྒྱས་རྣམ་པར་སྣང་མཛད་ཀྱི་རྣམ་པར་སྨིན་པའི་སངས་རྒྱས་ཀྱི་ཞིང་ཡིན་ཞིང་། དེ་ཡང་སངས་རྒྱས་རྣམ་པར་སྣང་མཛད་གང་ཆེན་མཚོའི་ཕྱག་མཐིལ་གྱི་རྡུལ་ཕྲ་རབ་གཅིག་ལ་གནས་སོ་ཞེས་བཤད་དོ། ། གང་ཡང་དཔལ་དུས་ཀྱི་འཁོར་ལོར་སྟོང་གསུམ་དཔག་ཚད་འབུམ་ཕྲག་བཞི་པ་སོགས་འདི་དང་མི་འདྲ་བའི་བཀོད་པ་བཀའ་བསྩལ་བ་དང་། ས་དང་བཞག་པར་ནང་གསེས་ཅུང་ཟད་མི་འདྲ་བ་གསུངས་པ་སོགས་ནི་ཕྱིའི་དོན་བདེན་པ་མ་གྲུབ་པས་སེམས་ཅན་སོ་སོའི་སྣང་བ་བཞིན་བཀོད་པ་སྟེ། ཕལ་པོ་ཆེར།
ཞིང་རྣམས་འདི་ཀུན་སེམས་ཀྱིས་རྣམ་པར་བརྟགས། ། ཞེས་བཀའ་བསྩལ་པ་ལྟར་རོ། ། དེ་བཞིན་དུ་འཇིག་རྟེན་གྱི་གཙུག་ལག་ལྟར་འཆི་མེད་མཛོད་ཀྱི་འགྲེལ་པར་བཀོད་པ། བྷཱ་ར་ཏ་ནི་འཛམ་བུ་གླིང་དང་དྲང་སྲོང་རྒྱས་པས་བྱས་པའི་གཞུང་སྟེ་གཉིས་ལ་འཇུག་ཅིང་མིའི་འཇིག་རྟེན་ལ་བྷཱ་ར་ཏ་སོགས་དུམ་བུ་དགུ་སྟེ་དང་པོ་འཛམ་བུ་གླིང་དཔག་ཚད་སྟོང་ཕྲག་དགུ་པ་ཁ་བའི་གཞི་དང་ལྷོ་ཕྱོགས་ཀྱི་རྒྱ་མཚོའི་བར་ཏེ་སྔོན་ཁྱུ་མཆོག་ཅེས་བྱ་བའི་རྒྱལ་པོ་རབ་ཏུ་བྱུང་བས་བུ་བརྒྱའི་ཕུ་བོ་བྷ་ར་ཏ་ལ་བྱིན་པས་བྷཱ་ར་ཏའོ། ། དེ་བཤད་པ། གང་ཕྱིར་བྷཱ་ར་ཏ་ལ་ཕ། ། རབ་ཏུ་བྱུང་བས་ནགས་བྱིན་པ། ། དེ་ཕྱིར་འདི་ནི་བྷཱ་ར་ཏའི། ། ས་གཞིར་འཇིག་རྟེན་རྣམས་སུ་བཤད། ། ཅེས་སོ། །
དེས་ན་བྷ་ར་ཏཱ་སྣོད་ཀྱི་འཇིག་རྟེན་གྱི་ནང་གསེས་ལ་འཇུག་པ་དེའི་མིང་ཙམ་མན་ངག་སྙེ་མ་འགྱུར་ཉེས་སུ་བཀོད་པ་མཐོང་ནས་དཔལ་དུས་ཀྱི་འཁོར་ལོར་འབྱུང་བའི་ཞིང་གི་བཀོད་པ་དྲང་སྲོང་རྒྱས་པའི་གཞུང་བྷཱ་ར་ཏར་བཤད་པ་དང་མཐུན་པའོ་ཞེས་འགའ་ཞིག་གསུངས་པ་ནི་མུན་སྦྲུལ་པ་ཁོ་ནར་ཆ་མེད་ཀྱི་རྒྱུས་གཏམ་དུ་ཟད་དེ། བསྟན་བཅོས་དེ་ན་འདི་འདྲ་ཡོད་མེད་མི་ཤེས་པས་སོ། ། ཁ་བའི་གཞིའི་བྱང་ན་མིའམ་ཅི་ཞེས་བྱ་བའི་ས་གཞི་དཔག་ཚད་སྟོང་དུ་ཡངས་པ་སྐྱེ་རྒུ་རྣམས་ཤིང་པླཀྵའི་ཁུ་བས་ཟས་བྱེད་ཅིང་ཚེ་ལོ་སྟོང་ཕྲག་བཅུར་འཚོ་བ་ཡོད་དོ། ། དེའི་བྱང་ན་རི་ཁ་བ་བརྩེགས་པ་སྟེ་དེའི་བྱང་ན་འཕྲོག་བྱེད་མཆོག་ཅེས་བྱ་བའི་འཇིག་རྟེན་དཔག་ཚད་སྟོང་ཕྲག་བཅོ་བརྒྱད་པ་བུར་ཤིང་གི་ཁུ་བས་ཟས་བྱེད་ཅིང་ཚེ་ལོ་སྟོང་ཕྲག་བཅུ་གཅིག་ཐུབ་པའོ། ། དེའི་བྱང་ན་ནི་ཤེ་དྷ་ཞེས་བྱ་བའི་རི་དམར་པོ་སྟེ་དེའི་བྱང་ན་ཤར་གྱི་ཆ་ལ་རྟ་བཟང་ཞེས་པ་ཤིང་ཀ་དམ་པའི་འབྲས་བུའི་ཟས་ཅན་དང་། ནུབ་ན་ཏོག་གི་ཕྲེང་བ་ཞེས་པ་ཤིང་ཏོག་པ་ན་སའི་ཟས་ཅན་དང་དཀྱིལ་ན་ཨི་ལཱ་པྲི་ཏ་ཞེས་པ་འཛམ་བུའི་འབྲས་བུའི་ཟས་ཅན་ཏེ། དེའི་དབུས་ན་ལྷ་ཀུན་གྱི་གནས་རི་རབ་བོ། ། འཇིག་རྟེན་གསུམ་པོ་དེ་ནི་དཔག་ཚད་སྟོང་ཕྲག་སུམ་བཅུའི་ཚད་ཅན་ནོ། ། ཨི་ལཱ་བྲི་ཏའི་བྱང་ན་བཻཌཱུརྻའི་རི་སྔོན་པོ་ཞེས་བྱ་བ་སྟེ། དེའི་བྱང་ན་དགའ་བྱེད་ཅེས་བྱ་བའི་ས་གཞི་དཔག་ཚད་སྟོང་ཕྲག་བཅོ་བརྒྱད་པ་མི་རྣམས་ཀྱི་ཚེ་ལོ་སྟོང་ཕྲག་བཅུ་གསུམ་པ་ནྱ་གྲོ་ཏའི་འབྲས་བུ་ཟ་བའོ། །
དེའི་བྱང་ན་དངུལ་གྱི་རེ་དཀར་པོ་ཞེས་བྱ་བ་སྟེ། དེའི་བྱང་ན་ཧི་ར་ཎ་མ་ཡ་ཞེས་བྱ་བའི་ཡུལ་ལ་ཀུ་ཙའི་འབྲས་བུའི་ཟས་ཅན་མི་རྣམས་ཀྱི་ཚེ་ལོ་སྟོང་ཕྲག་བཅུ་བཞི་པའོ། ། དེའི་བྱང་ན་རིན་པོ་ཆེ་ཀུན་གྱི་རང་བཞིན་གྱི་རི་ཡོངས་འདུས་ཞེས་བྱ་བ་སྟེ་དེའི་བྱང་ན་བྱང་སྒྲ་མི་སྙན་བྱ་བའི་འཇིག་རྟེན་བྷཱ་ར་ཏ་དང་ཚད་མཉམ་པ་དཔག་བསམ་གྱི་ཤིང་ལས་ཇི་ལྟར་འདོད་པ་ཐོབ་པ་སྐྱེ་རྒུའི་ཚེ་ལོ་སྟོང་ཕྲག་བཅོ་ལྔར་ཐུབ་པ་ཡོད་ཅེས་མཉམ་མེད་སྙིང་པོར་བཤད་པ་སྟེ། དུམ་བུ་འདིའི་དབང་ལྡན་ནས་བདེན་བྲལ་དུ་ཆུ་བོ་ས་ར་བ་ཏཱི་ཞེས་བྱ་བ་འབབ་ཅེས་བཤད་པའང་ཡོད་དོ། ། མྱ་ངན་ལས་འདས་པའི་མདོར་ཡང་ཆུ་བོ་ས་བ་ཡ་ཞེས་བྱ་བ་གླིང་འདིའི་དབུས་ན་ཐིག་བཏབ་པ་ལྟར་འབབ་པར་གསུངས་སོ། ། གཉིས་པ་ཕྱོགས་བཅུའི་སྣོད་བཤད་པ་ནི་འདི་ལྟ་སྟེ་ཆར་གྱི་རྒྱུན་ཞེས་སོ། ། བར་གྱི་ཐད་ཀའི་སྟེ་མཚམས་ནི་སྟེང་འོག་གིའོ། ། ཞིག་པར་འདུག་པ་ནི་སྟོང་པ་སྟེ་ཆགས་ནས་འདུག་པ་ནི་གནས་པའོ། ། འདི་ལ་བྱེ་བྲག་སྨྲ་བས་སྣོད་གཅིག་གི་སྟེང་འོག་ན་སྣོད་མེད་ཀྱི་ཐད་ཀར་མཐའ་མེད་དུ་གནས་པ་སྟེ། མདོར་འཆགས་འཇིག་ཕྱོགས་བཞིར་བར་འཚམས་མེད་པར་གསུངས་ཀྱི།
སྟེང་འོག་ཏུ་མ་གསུངས་པའི་ཕྱིར་ཞེས་སྨྲའོ། ། འདིར་ནི་ཕྱོགས་བཅུ་ཐམས་ཅད་དུ་ཡོད་དོ། ། དེ་ལ་མཛོད་འགྲེལ་དུ། འདོད་ཁམས་གཅིག་ལས་འདོད་ཆགས་དང་བྲལ་བ་དེ་ནི་ཀུན་ལས་བྲལ་བ་སྟེ་གོང་མ་གཉིས་ཀྱང་དེ་དང་འདྲའོ། ། བསམ་གཏན་དང་པོ་ལ་བརྟེན་པའི་རྫུ་འཕྲུལ་ཅན་དེས་ནི་འཇིག་རྟེན་གྱི་ཁམས་གང་དུ་སྐྱེས་ཏེ་སྐྱེད་པ་དེ་ན་ཡོད་པའི་ཚངས་པའི་འཇིག་རྟེན་དུ་འགྲོ་ཡི་གཞན་དུ་མིན་པར་བཤད་དོ། ། ཞིང་རབ་འབྱམས་དེ་རྣམས་ནི་ནམ་མཁའ་དང་ནོར་བུའི་རྒྱ་མཚོ་དང་པད་མའི་རྒྱ་མཚོ་དང་སངས་རྒྱས་ཀྱི་སྐུའི་བྱིན་ལ་སོགས་པ་ལ་གནས་ཤིང་། དབྱིབས་ནི་ཟླུམ་པོ་དང་ཟུར་གསུམ་དང་གྲུ་བཞི་དང་ནོར་བུ་དང་པད་མ་དང་འཁོར་ལོ་ལྟ་བུ་དང་ཟུར་བརྒྱད་པ་དང་སངས་རྒྱས་ཀྱི་ཕྱག་ལྟ་བུ་སོགས་ཏེ་ཕལ་པོ་ཆེར་བལྟའོ། ། ཡང་ལ་ལ་ན་གླིང་བཞི་ཡོད་ཅིང་འགའ་ན་མེད་དེ། འདི་ན་ཡོད་པ་བདེ་བ་ཅན་ན་མེད་ཅིང་སངས་རྒྱས་རི་རབ་འོད་ཡང་དག་འཕགས་པའི་ཞིང་ཡིད་རབ་ཏུ་དགའ་བ་ན་འཛམ་བུ་གླིང་ལ་དཔག་ཚད་བྱེ་བ་དང་གླིང་གཞན་གསུམ་ལ་བརྒྱད་ཁྲི་རེ་ཡོད་པར་གསུངས་པ་དང་། ད་ལྟར་གྱི་སངས་རྒྱས་མངོན་སུམ་དུ་བཞུགས་པའི་ཏིང་ངེ་འཛིན་གྱི་མདོར། །
འདས་པའི་དུས་སུ་སངས་རྒྱས་སེང་གེའི་བློ་གྲོས་བྱོན་པ་ན་འཛམ་བུ་གླིང་འདི་ལ་དཔག་ཚད་སྟོང་ཕྲག་དྲུག་ཅུ་རྩ་བརྒྱད་ཡོད་པ་དང་། ཡབ་སྲས་མཇལ་བར་རྒྱལ་པོ་གྲགས་པ་མཐའ་ཡས་ཀྱི་དུས་སུ་འཛམ་བུ་གླིང་འདི་ནི་རྒྱར་དཔག་ཚད་ཁྲི་བརྒྱད་སྟོང་ཡོད་པར་གྱུར་ཞེས་བཀའ་བསྩལ་པ་དང་། མངོན་པར་དགའ་བའི་ཞིང་ན་གསེར་དངུལ་གྱི་སྐས་ལ་འཛེགས་ནས་སུམ་ཅུ་རྩ་གསུམ་དུ་འགྲོ་སྟེ་མི་རྣམས་ལྷ་ལ་མི་སྨོན་ཞིང་ལྷ་རྣམས་འཛམ་བུ་གླིང་ན་སངས་རྒྱས་བཞུགས་སོ་ཞེས་སྨོན་པར་མི་འཁྲུགས་པའི་ཞིང་གི་བཀོད་པ་འབྱུང་བ་སོགས་སོ། ། ཡང་སྣང་བའང་འཇམ་དཔལ་གྱི་ཞིང་གི་བཀོད་པར་སངས་རྒྱས་ནོར་བུ་བརྩེགས་པའི་རྒྱལ་པོའི་ཞིང་ན་ནོར་བུའི་སྙིང་པོ་ཞེས་བྱ་བ་འདི་ནས་ནུབ་ཕྱོགས་ན་ཡོད་པ་ཉི་ཟླ་མེད་པར་སངས་རྒྱས་ཀྱི་སྨིན་མཚམས་ཀྱི་ནོར་བུས་གསལ་བར་བྱེད་པར་བློ་གྲོས་མི་ཟད་པའི་མདོར་་་་་་བཀའ་བསྩལ་པ་དང་། སངས་རྒྱས་ཀུན་ཏུ་བཟང་པོའི་ཞིང་མི་འཛུམ་པ་ན་སྟོང་གསུམ་རིལ་པོ་ཉི་ཟླ་ཟུང་ཅིག་གིས་གསལ་བར་བྱེད་ཅེས་འབྱུང་བ་དང་། ཕལ་པོ་ཆེའི་ལེའུ་དགུ་པར། ཞིང་རྣམས་ལ་ལ་འོད་མེད་དེ། ། མུན་པའི་འཇིགས་པ་ཤིན་ཏུ་ཆེ། ། རེག་ན་སྡུག་བསྔལ་སྤུ་གྲི་འདྲ། ། བལྟ་ན་མི་བཟོད་སྐྱི་ཡང་གཡའ། །
ཞིང་རྣམས་ལ་ལ་ལྷ་འོད་ཅན། ། ལ་ལ་ཁྱིམ་གྱི་འོད་ཅན་ཏེ། ། ལ་ལ་ཉི་ཟླའི་འོད་དང་ལྡན། ། ཞིང་རྣམས་ལ་ལ་རང་གི་འོད། ། ཤིང་གི་འོད་ཅན་དྲི་མ་མེད། ། ལ་ལ་རི་བོའི་འོད་ཅན་ཏེ། ། ཞིང་རྣམས་ལ་ལ་ནོར་བུའི་འོད། ། ལ་ལ་མར་མེའི་འོད་ཅན་ཏེ། ། ཞིང་རྣམས་ལ་ལ་སངས་རྒྱས་འོད། ། ཞིང་རྣམས་ལ་ལ་པད་མོའི་འོད། །
སྤོས་ཆུའི་འོད་དང་ལྡན་པའང་ཡོད། ། སྨོན་ལམ་དབང་གིས་རྣམ་པར་སྦྱངས། ། ཞེས་དང་། ཡང་རྒྱན་གྱི་ཁྱད་པར་ཡང་། ཞིང་གི་རྒྱན་མང་བྱེ་བ་ཡིས། ། ཞིང་རྣམས་ལ་ལ་རྣམ་པར་བྲིས། ། རྒྱན་དང་ཚུལ་རྣམས་ཐ་དད་པར། ། སྣ་ཚོགས་མིག་ཡོར་ལྟ་བུར་སྣང་། ། ཞེས་དང་། ཡང་སངས་རྒྱས་ཡོད་མེད་ཀྱི་ཁྱད་པར་ཡང་།
ཞིང་རྣམས་ལ་ལ་སངས་རྒྱས་མེད། ། ཞིང་རྣམས་ལ་ལ་སངས་རྒྱས་བཅས། ། ལ་ལ་ཞིང་ན་སངས་རྒྱས་གཅིག ། ལ་ལར་སངས་རྒྱས་མང་པོའོ། ། ཞེས་དང་། ཡང་གནས་པའི་ཡུན་ཡང་། ཞིང་རྣམས་ལ་ལ་བསྐལ་པ་ཙམ། ། ལ་ལ་བསྐལ་པ་བཅུ་པ་སྟེ། ། ཞིང་རྣམས་ལ་ལ་རྡུལ་མཉམ་པའི། ། བསྐལ་པ་བྱེ་བར་བརྗོད་པ་ཡིན་ཞེས་བཀའ་བསྩལ་ཏོ། །
ཡང་འཇིག་རྟེན་གྱི་ཁམས་ཐད་ཀ་པ་འདི་ལྟ་བུ་དང་སྦྲེལ་ཞི་ལོགས་ལ་རྐང་པ་བཙུགས་པ་དང་སྤྱིའུ་ཚུགས་སུ་འགྲོ་བ་གསུམ་དུ་འཆད་དེ། ཕྱི་མ་གཉིས་ནི་ས་བཅུ་པའི་འགྲེལ་པར་འཆོལ་བ་གོ་རིམ་དུ་མི་གནས་པ་དང་སྟེང་གཡོགས་མེད་པ་ཁྱིམ་གནས་པ་མ་བྱས་པར་བཀྲལ་ལོ། ། བསྡུ་བ་ནི་སེམས་ཅན་གྱི་འཇིག་རྟེན་ལས་དང་ཉོན་མོངས་ཀྱིས་བསྐྱེད་པ་དང་། སྣོད་ཀྱི་འཇིག་རྟེན་ལས་དང་ཉོན་མོངས་ཀྱི་དབང་གིས་འབྱུང་བ་འདི་ཀུན་ཞེས་ཏེ། ཕལ་པོ་ཆེར། ། ཇི་ལྟར་ས་བོན་ཁྱད་པར་གྱིས། ། འབྲས་བུ་སྣ་ཚོགས་སྣང་བ་ལྟར། ། དེ་བཞིན་ལས་ཀྱི་ཁྱད་པར་གྱིས། ། སེམས་ཅན་རྣམས་དང་ཞིང་འབྱུང་ངོ་ཞེས་དང་། ཞིང་གི་དབྱིངས་རྣམས་ལ་ལ་ནི།
ཀུན་ནས་ཉོན་མོངས་རྣམ་པར་གནས། ། སེམས་ཅན་རྣམས་ཀྱི་ཉོན་མོངས་ལས། ། ཆོས་ཉིད་དེ་རྣམས་དེ་ན་སྣང་། ། ཅེས་སོ། ། གཉིས་པ་དམིགས་པ་ལ་ནི་སྡོང་དུམ་དང་ཚེར་མ་སོགས་མེད་པས་ཡོངས་སུ་དག་པའི་ཞེས་ཏེ་སྔ་མ་ལས་བཟློག་པས་སོ། ། འོ་ན་དེ་རྣམས་རྒྱུ་ཅི་ལས་བྱུང་ཞེ་ན། སྨོན་ལམ་དང་དེའི་སྔོན་དུ་དགེ་བའི་རྩ་བའི་དབང་ལས་ཏེ། དེ་ཉིད་དུ། ཀླུ་ཡི་རྒྱལ་པོས་སྤྲིན་ཕུང་རྣམས། ། ནམ་ཀའི་དབྱིངས་ལ་སྟོན་པ་ལྟར། །
དེ་བཞིན་སངས་རྒྱས་སྨོན་ལམ་གྱིས། ། ཞིང་རྣམས་ཀུན་ཏུ་འབྱུང་བ་ཡིན། ། ཞེས་དང་། ཞིང་རྣམས་ལ་ལ་འོད་བཏང་བས། ། རིན་ཆེན་རང་བཞིན་དྲི་མ་མེད། ། རྣམ་པ་སྣ་ཚོགས་དྲི་མེད་དག ། སངས་རྒྱས་རྣམས་ཀྱིས་ཡོངས་དག་བྱས། ། ཞེས་བཀའ་བསྩལ་ཏོ། ། འོ་ན་དེ་དག་ཟག་མེད་ཡིན་པས་དེའི་རྒྱུ་ཅི་ལྟར་ཡིན་ཞེ་ན། དེ་ལྟ་བས་ན་སངས་རྒྱས་ཀྱི་ཡེ་ཤེས་ཀྱི་ཡུལ་ཡིན་པས་དེ་རྣམས་སངས་རྒྱས་ལས་གཞན་གྱིས་བསམ་གྱིས་མི་ཁྱབ་ཅིང་།
དེའི་སྒྲུབ་བྱེད་སངས་རྒྱས་ལས་གཞན་པའི་བསམ་གཏན་པ་རྣམས་ཀྱིས་ཞེས་ཏེ། རྟོག་གེ་པ་ནི་ཐོས་བསམ་གྱིས་དཔྱོད་པའོ། ། གཉིས་པ་སྡུག་བསྔལ་མདོ་ལས་བྱུང་བ་བཤད་པ་ལ་བཞིའི་བརྒྱད་དུ་བསྟན་པ་ལ་གཉིས་ལས་མདོ་དགོད་པ་ནི། ཡང་སྐྱེ་བ་ཅེས་ཏེ། སྡུག་བསྔལ་ཡང་ཡང་སྨོས་པ་ནི་སྡུག་བསྔལ་གྱི་རྣམ་པ་ངེས་པར་བཟུང་བས་གདུལ་བྱ་རྣམས་འཁོར་བ་ལ་སྐྲག་པ་སྐྱེད་པའི་དོན་དུའོ། ། མདོའི་དོན་བཤད་པ་ནི། ཅིའི་ཕྱིར་ཞེས་པ་སྐྱེ་བ་སོགས་རྣམས་སྡུག་བསྔལ་གྱི་ཚོར་བ་ལྟར་རང་གི་ངོ་བོ་སྡུག་བསྔལ་མ་ཡིན་པས་ན་དགོངས་པ་འདྲི་བའོ། ། དོག་པ་ནི་མངལ་ན་ཞུ་མ་ཞུ་བའི་བར་དུ་དང་མི་གཙང་བའི་རྫས་སྣ་ཚོགས་ཀྱིས་བཙིར་བ་དང་ཕྱིར་འབྱུང་བ་ནའོ། ། དེ་ལས་གཞན་པའི་སྡུག་བསྔལ་གྱི་གནས་ནི་རྒ་བ་སོགས་དང་ཡིད་མི་བདེ་བ་དང་མྱ་ངན་དང་སྨྲེ་སྔགས་འདོན་པ་སོགས་ཀྱིའོ། ། ན་ཚོད་འགྱུར་བ་ནི་ལུས་ཀྱི་མཐུ་ཉམས་པའོ། །
ཁམས་ནི་རླུང་མཁྲིས་བད་ཀན་ཏེ་དེ་མ་སྙོམས་པ་ནི་འགྱུར་བའོ། ། སྲོག་འགྱུར་བ་ནི། གནད་གཅོད་པ་ནི་ཆུ་སོགས་ཀྱིས། ཞེས་པ་ཆུ་མེ་རླུང་གང་རུང་འཁྲུགས་པས་མཚོན་བརྡར་བས་བཏབ་པ་ལྟ་བུ་མྱོང་བའོ། ། ལུས་ཀྱི་ཕྱོགས་གང་ཉམས་ན་འཆི་བ་དེ་གནད་ཏེ། ས་གཅོད་བྱེད་མ་ཡིན་པ་ནི་སྐྱོན་བཞི་པ་མེད་པས་ཏེ་རླུང་མཁྲིས་བད་ཀན་ནི་གཙོ་ཆེར་ཆུ་མེ་རླུང་ཡིན་པས་སོ། ། མི་སྡུག་པ་ནི་ཡིད་དུ་མི་འོང་བའོ། ། ནོར་རམ་སྐྱེ་བོ་སྡུག་པ་ཡང་ངོ་། ། ཡིད་ཀྱི་བྱ་བས་འདོད་པ་ལུས་ངག་གི་བྱ་བས་བཙལ་ཏེའོ། ། རེ་བ་འབྲས་བུ་མེད་པ་ནི་རེ་བ་མ་གྲུབ་པའོ། །
གནས་ངན་ལེན་གྱིས་ནི་ས་བོན་གྱིས་སོ། ། དེ་ལྟར་དོག་པ་སོགས་ཀྱི་སྒོ་ནས་སྡུག་བསྔལ་གྱི་རྒྱུ་ཉིད་ལས་སྐྱེ་བ་སོགས་སྡུག་བསྔལ་ཏེ། འདིར་དོག་པ་ཞེས་སོགས་གནས་ངན་ལེན་གྱིས་ཞེས་པའི་བར་རྒྱུ་ལ་རྣམ་དབྱེ་གསུམ་པ་བྱའོ་ཞེའོ། ། དྲུག་ཏུ་བསྡུ་བ་ནི་དབྱེ་ན་བརྒྱད་ཡིན་ཡང་བསྡུ་ན་དྲུག་ཏུ་འགྱུར་ཏེ། བཤད་མ་ཐག་པ་ལྟར་གསུམ་འགྱུར་བའི་སྡུག་བསྔལ་སྡུག་བསྔལ་དུ་བྱས་པས་སོ། ། གསུམ་དུ་གཏན་ལ་དབབ་པ་ནི། གང་མདོ་སྡེར་གསུངས་ན་ཞེས་དྲིས་ཏེ་ཕན་ཚུན་གཅིག་གིས་གཅིག་བསྡུས་པས་སྡུག་བསྔལ་ལ་མ་ཚང་བའི་སྐྱོན་མེད་དོ་ཞེའོ། ། དེ་ལ་སྐྱེ་བ་སོགས་ལྔས་སྡུག་བསྔལ་གྱི་སྡུག་བསྔལ་ཉིད་བསྟན་ཏེ། སྡུག་བསྔལ་མྱོང་བར་འགྱུར་བའི་ཆོས་ཀྱི་རང་མཚན་ཡིན་པས་སོ། ། གཉིས་ཀྱིས་འགྱུར་བའི་བསྟན་ཏེ་བདེ་བ་མྱོང་འགྱུར་གྱི་ཆོས་འགྱུར་བས་སོ། །
འདུ་བྱེད་ཀྱི་སྡུག་བསྔལ་བསྟན་པ་ནི་གཉིས་ལས་མ་གྲོལ་ཞིང་མི་རྟག་པ་དང་འབྲེལ་བས་སོ། ། གཉིས་སུ་བསྟན་པ་ནི་ཀུན་རྫོབ་ཀྱི་ཞེས་ཏེ་གང་གསུངས་པ་ནི་ཐེག་པ་ཆེན་པོའི་མདོ་གཞན་དུའོ། ། སྐྱེ་བ་སོགས་བདུན་ནི་ཀུན་རྫོབ་ཀྱི་བདེན་པར་ཏེ་འཇིག་རྟེན་པ་བྱིས་པའི་ཤེས་པའི་ཡུལ་ཡིན་པས་སོ། ། དམ་པའི་དོན་གྱི་བདེན་པར་སྡུག་བསྔལ་བ་ནི་དགོངས་པ་ངེས་པར་འགྲེལ་པའི་མདོར་གནས་པའི་དེ་བཞིན་ཉིད་ནི་གང་ངས་སྡུག་བསྔལ་གྱི་བདེན་པ་བསྟན་པའོ་ཞེས་བཀའ་བསྩལ་པའི་གནས་པའི་དེ་བཞིན་ཉིད་ཀྱི་སྒོ་ནས་ཏེ། བྱིས་པ་ལག་མཐིལ་འདྲ་བ་ཡིས། ། འདུ་བྱེད་སྡུག་བསྔལ་སྤུ་མི་རྟོགས། ། འཕགས་པ་མིག་དང་འདྲ་བ་ནི། ། དེ་ཡིས་ཤིན་ཏུ་ཡིད་ཀྱང་འབྱུང་། ། ཞེས་མཛོད་འགྲེལ་དུ་བཤད་པ་ལྟར་འཇིག་རྟེན་ལས་འདས་པའི་ཤེས་པའི་ཡུལ་ཡིན་པའི་ཕྱིར་རོ། ། སྡུག་བསྔལ་བདེན་པ་སྤྱིའི་མཚན་ཉིད་ལ་དབྱེ་བ་ནི་མི་རྟག་པའི་མཚན་ཉིད་སོགས་བཞི་སྟེ།
མཚན་ཉིད་ནི་སྔར་ལས་དང་ཉོན་མོངས་ཀྱིས་བསྐྱེད་པ་དེ་དག་གི་དབང་གིས་བྱུང་བ་ཞེས་བཤད་ཀྱང་རྣམ་པ་འདི་བཞིས་རྣལ་འབྱོར་པ་རྣམས་བདེན་པ་དང་པོ་ལ་དཔྱོད་པའོ། ། མཚན་ཉིད་ནི་རང་གི་ངོ་བོའོ། ། སོ་སོའི་ངོ་བོ་ལ་བཞིའི་དང་པོ་ལ་བཅུ་གཉིས་སུ་དབྱེ་བ་ནི་མེད་པའི་ཞེས་སོ། ། སོ་སོའི་ངོ་བོ་ལ་མི་དགག་ཚིག་དང་རྟག་པ་དུས་ཀུན་པ་ཡིན་པས་རྟག་ཏུ་མེད་པ་ཞེས་པར་བསྒྱུར་ཏེ་ཕུང་པོ་སོགས་ལ་བདག་དུས་རྟག་ཏུ་མེད་པའོ། ། དབུས་མཐར། མི་རྟག་དོན་ནི་མེད་དོན་དང་། ། ཞེས་དང་མཐུན་ནོ། ། འདུ་བྱེད་ཀྱིས་གྲུབ་པ་ལ་སྐྱེས་པ་སྨོས་པ་ནི་འཇིག་པ་དངོས་མེད་ལས་ཁྱད་པར་དུ་བྱ་བའི་དོན་དུ་སྟེ། སྐྱེ་ཞིང་འཇིག་པའི་ཆོས་ཅན་དང་། ། ཞེས་དང་མཐུན་ནོ། །
རྒྱུན་རྣམ་པ་གཞན་དང་གཞན་དུ་མི་འདྲ་བར་འབྱུང་བའོ། ། བདག་པོའི་འདུ་བྱེད་ཆུང་མ་དང་བཞོན་པ་དང་གོས་སོགས་རྣམས་མ་ཞིག་པ་ལ་རྒ་བ་སོགས་ཀྱིས་ཟིལ་གྱིས་མནན་པས་ལོངས་སྤྱོད་པ་ལ་དབང་བྱེད་པ་ཉམས་པ་དང་གནས་པ་ལ་གཞན་གྱིས་བདག་བྱས་པ་ཁྱིམ་བདག་ཨུ་པ་སྭ་སྟི་ལྟ་བུའོ། ། མི་རྟག་པས་ནོན་པ་ནི་དེ་ཉིད་ཀྱི་ཚེ་མི་རྟག་པ་མྱོང་བ་འཆི་བའམ་དེ་ལས་གཞན་པའོ། ། མི་རྟག་པ་ཉིད་དངོས་པོ་ལ་འབྱུང་བ་མེའི་ཚ་བ་ལྟར་ངེས་པར་འབྱུང་བའོ། ། སྐད་ཅིག་ཕན་ཆད་དུ་འཇིག་པ་ནི་དེ་མ་ཐག་ཏུ་ངེས་པར་འཇིག་པའོ། ། ཐོག་མ་མེད་པའི་དུས་ཅན་ནི་འཁོར་བའི་ཚེ་རབས་བརྒྱུད་པའོ། ། ནད་སོགས་ཀྱིས་རྒ་བ་དང་འཆི་བ་བསྡུས་ཏེ་ཁམས་སོགས་སྔར་བཤད་ལྟར་རོ། ། འདོད་ཆགས་སོགས་དང་བཅས་པ་དང་བྲལ་བ་ནི་མངོན་གྱུར་གྱི་དབང་དུ་བྱས་པའོ། ། བསྡུ་བ་ནི་ནང་དུ་ཞི་གནས་ཀྱི་རྣམ་པས་སོ། ། དེའི་མི་མཐུན་པ་གཡེངས་པའོ། །
རབ་ཏུ་བཟུང་བ་ནི་བྱིང་བ་སེལ་བའོ། ། ཉེ་བར་མ་ཞི་བ་ནི་ཉོན་མོངས་པ་མངོན་གྱུར་དང་ལྡན་པའོ། ། ཞི་བ་ནི་མ་འཁྲུགས་པའོ། ། མཉམ་པར་བཞག་པ་ནི་ཏིང་ངེ་འཛིན་ལའོ། ། སོགས་ཀྱིས་ཤིན་ཏུ་བསྒོམས་པ་དང་མ་བསྒོམས་པ་དང་གྲོལ་བ་དང་མ་གྲོལ་བ་བསྡུའོ། ། དེ་རྣམས་མི་མཐུན་པ་དང་གཉེན་པོར་སྦྱར་རོ། ། འཇིག་རྟེན་པའི་འབྱོར་པ་ཐམས་ཅད་ཀྱི་མཐའ་ངན་པ་རྒུད་པ་སྟེ་བཤེས་པའི་འཕྲིན་ཡིག་ཏུ་གསུངས་པ་ལྟར་རོ། ། སྣོད་འཇིག་འཆག་གི་མི་རྟག་པ་ལ་གཉིས། འཇིག་ཚུལ་དང་བསྐལ་པའི་རྣམ་གཞག་གོ ། དང་པོ་ནི་འཇིག་པར་བྱེད་པ་མེ་དང་ཆུ་དང་རླུང་འཚིགས་པ་དང་འདྲུལ་བ་དང་སྐམ་པར་བྱེད་པའོ། །
འཇིག་པ་ན་ལྟུས་པ་ནི་གཉིས་པ་སོགས་ཏེ། དེ་ཡི་སྐྱོན་དང་ཆོས་མཐུན་ཕྱིར། ། ཞེས་པས་དང་པོ་ན་རྟོག་དཔྱོད་མེ་དང་གཉིས་པ་ན་དགའ་བ་ཆུ་ལྟ་བུ་དང་གསུམ་པ་ན་དབུགས་འབྱུང་རྔུབ་ཡོད་པས་འཇིག་ཅིང་། བཞི་པ་ན་མེད་མི་གཡོའི་ཕྱིར། ། ཞེས་ཏེ་བཞི་པའི་སྣོད་ཡེ་མི་འཇིག་གམ་ཞེ་ན། བསམ་གཏན་བཞི་པ་ལ་ནི་ཞེས་ཏེ། མི་རྟག་དེ་ཡི་གཞལ་མེད་ཁང་། ། སེམས་ཅན་བཅས་ཏེ་འབྱུང་འཇིག་ཕྱིར། ། ཞེས་ཏེ་ལན་གཅིག་སེམས་ཅན་འབྱུང་བ་དང་། ཞེས་པའོ། །
དེའི་ངག་དོན་ནི། འཇིག་པའི་བསྐལ་པ་དམྱལ་བ་ཡི། ། སྲིད་པ་མེད་ནས་སྣོད་ཟད་པ། ། ཞེས་པས་སེམས་ཅན་འཇིག་པ་ནི་དམྱལ་བ་ལས་ཟད་པ་རྣམས་འགྲོ་བ་གཞན་དུ་སྐྱེ་ཞིང་མ་ཟད་པ་རྣམས་ཞིང་གཞན་གྱི་དམྱལ་བར་སྐྱེ་སྟེ་འདིར་གཅིག་ཀྱང་མེད་པར་འཇིག་ཅིང་དུད་འགྲོ་དང་ཡི་དྭགས་ཀྱང་དེ་དང་འདྲའོ། ། རྒྱ་མཚོའི་དུད་འགྲོ་སྔར་འཇིག་རྟེན་མི་ཡུལ་བ་རྣམས་མི་དང་ལྷན་ཅིག་ཏུའོ། ། མི་གང་རུང་གིས་ཆོས་ཉིད་ཀྱིས་ཐོབ་པའི་བསམ་གཏན་གཉིས་པའི་བར་བསྐྱེད་ཏེ་གཞན་རྣམས་ཀྱང་དེའི་རྗེས་སུ་སློབ་ཅིང་འདི་ནས་ཤི་ནས་འོད་གསལ་གྱི་ལྷར་སྐྱེ་སྟེ་ལྷའང་འདྲའོ། ། གླིང་གསུམ་དུ་བསམ་གཏན་དང་པོ་དང་སྒྲ་མི་སྙན་པ་འདོད་ལྷར་སྐྱེས་ཏེ་འདོད་ལྷ་རྣམས་བསམ་གཏན་དང་པོ་ཐོབ་པས་ཚངས་པའི་འཇིག་རྟེན་དུ་སྐྱེ་ལ། དེ་རྣམས་ཀྱིས་བསམ་གཏན་གཉིས་པ་ཆོས་ཉིད་ཀྱིས་ཐོབ་པས་འོད་གསལ་དུ་སྐྱེ་བར་བཤད་དོ། ཆུས་འཇིག་པ་ན་བསམ་གཏན་གསུམ་པ་དང་རླུང་གིས་འཇིག་པ་ན་བཞི་པ་ཐོབ་སྟེ་དེ་དག་ཏུ་སྐྱེའོ། ། དེ་ལ་བར་བསྐལ་བཅུ་དགུའོ། །
སྣོད་འཇིག་པ་ནི་ཆར་པ་མེད་པས་རྩྭ་ཤིང་དང་སྨན་རྣམས་ཉི་མ་འདི་ཉིད་ཀྱིས་བསྲེགས་ཏེ་ཉི་མ་གཞན་དྲུག་ནི་འདི་བས་བཞི་འགྱུར་གྱིས་ཚ་ཞིང་གཉིས་པས་ལྟེང་ཀ་ཆེ་ཆུང་དང་གསུམ་པས་ཆུ་བོ་ཆེ་ཆུང་དང་བཞི་པས་མཚོ་མ་དྲོས་པ་དང་ལྔ་པ་དྲུག་པའི་ཕྱོགས་ཀྱིས་རྒྱ་མཚོ་ཆེན་པོ་སྐེམ་ལ་དྲུག་པ་དང་བདུན་པས་རི་རབ་དང་ས་ཆེན་པོ་བསྲེགས་སྟེ་ཉི་མའི་དཀྱིལ་འཁོར་ནི་སེམས་ཅན་གྱིས་སྟོང་པའོ། ། ཡབ་སྲས་མཇལ་བ་དང་ཐུབ་པའི་དགོངས་རྒྱན་དུ་དེ་དང་ཚུལ་མི་འདྲ་བའི་སྲེག་སྐེམ་དག་གསུངས་སོ། ། དེ་ལས་མེ་ལྕེ་རླུང་གི་ཁྱེར་ནས་ཚངས་པའི་འཇིག་རྟེན་བསྲེགས་སྟེ་དེའི་ཚེ་འོད་གསལ་བའི་ལྷ་གཞོན་པ་རྣམས་མེ་དེ་བྱུང་བར་དོགས་པས་སྐྲག་པ་ལ་ལྷ་རྒན་པོ་སྲིད་པ་འཆག་འཇིག་ལ་མཁས་པ་རྣམས་ཀྱིས་གྲོགས་པོ་དག་མ་འཇིགས་ཤིག མེ་ལྕེ་འདི་ནི་སྔོན་ཡང་ཚངས་པའི་འཇིག་རྟེན་སྟོང་པ་བསྲེགས་ནས་དེ་ཉིད་དུ་མེད་པར་གྱུར་ཏོ་ཞེས་དབུགས་འབྱིན་ཏོ། ། ལྷ་དེ་དག་ལུས་ཤིན་ཏུ་འདྲ་ཡང་དེ་ལྟར་འདུ་ཤེས་ཐ་དད་དུ་གྱུར་པས་ན་ལུས་གཅིག་ཅིང་འདུ་ཤེས་ཐ་དད་པའོ་ཞེས་མདོ་སྡེ་པ་འདོད་དོ། ། དེ་ནས་མདོར་ས་ཆེན་པོ་དང་རི་རབ་ཀྱང་བསྲེགས་ཏེ་ཚིག་པ་ན་དུ་བ་ཡང་མེད། ཐལ་བའི་ལྷག་མའང་མེད་དེ། དགེ་སློང་རྣམས་འདུ་བྱེད་ཐམས་ཅད་ནི་དེ་ལྟར་མི་རྟག་པ་མི་བརྟན་པ་ཡིད་བརྟན་དུ་མི་རུང་བའོ་ཞེས་བཀའ་བསྩལ་ཏོ། ། ཆུས་འཇིག་པ་ན་བསམ་གཏན་གཉིས་པ་ཉིད་ལས་བྱུང་བའི་ཆུས་ལན་ཚྭ་བཞིན་བཞུ་ནས་ཆུ་དེ་ཡང་མེད་པར་འགྱུར་རོ། ། རླུང་གིས་འཇིག་པ་ན་བསམ་གཏན་གསུམ་པ་ཉིད་ལས་བྱུང་བའི་རླུང་ཁམས་ཀྱིས་རླུང་ནད་ཀྱིས་ལུས་སྐམ་པ་ལྟར་སྣོད་མེད་པར་བྱེད་ཅིང་རླུང་དེ་ཡང་མེད་པར་འགྱུར་རོ། །
དེས་ན་གདགས་པར། དེ་ལྟར་ལྷུན་པོ་རྒྱ་མཚོ་ཆེ་དང་ས། ། དེ་བཞིན་མཐོ་རིས་ཟད་འགྱུར་ཤེས་ནས་ནི། ། སྐྱེ་བོ་དམ་པ་རྣམས་ཀྱིས་བསྟེན་པ་ཡི། ། འཕགས་པའི་གནས་ལ་རྟག་ཏུ་བློ་ཞོག་ཅིག ། ཅེས་གསུངས་སོ། ། འདིར། མེ་ཡིས་བདུན་ནོ་ཆུ་ཡིས་གཅིག ། དེ་ལྟར་ཆུ་བདུན་ཐལ་ནས་ཀྱང་། ། མེ་ཡིས་བདུན་ནོ་དེ་ནས་ནི། །
མཇུག་ཏུ་རླུང་གིས་འཇིག་པ་ཡིན། ། ཞེས་ཏེ་དེ་ལྟར་མེས་འཇིག་པ་ལྔ་བཅུ་རྩ་དྲུག་དང་ཆུས་བདུན་དང་རླུང་གིས་གཅིག་ནི་བསྐལ་ཆེན་དྲུག་ཅུ་རྩ་བཞི་སྟེ་དགེ་རྒྱས་ཀྱི་ལྷའི་ཚེ་ཚད་དོ། ། དེ་ཡང་དྲུག་ཅུ་རྩ་གསུམ་དང་བར་བསྐལ་ལྔ་བཅུ་རྩ་བརྒྱད་ལ་དེར་ཉེ་བས་བཏགས་ཤིང་། འོད་གསལ་བ་ལ་བསྐལ་ཆེན་བདུན་དང་བར་བསྐལ་ལྔ་བཅུ་རྩ་བརྒྱད་ལ་བརྒྱད་དུ་བཏགས་པ་སྟེ། སྣོད་འཆག་འཇིག་གི་བར་བསྐལ་གཉིས་དང་སྟོངས་པའི་ཉི་ཤུ་དེ་དག་གི་ཚེ་ཚད་དུ་མི་རུང་བའི་ཕྱིར་རོ། ། ཚངས་ཆེན་པའི་ཡང་སྣོད་འཆག་འཇིག་གི་བར་བསྐལ་གཉིས་དེའི་ཚེ་ཚད་དུ་མི་རུང་བས་བར་བསྐལ་ལྔ་བཅུ་རྩ་བརྒྱད་ལ་དྲུག་བཅུར་བཏགས་པའོ། ། གཉིས་པ་ལ་བཞི་སྟེ་བར་བསྐལ་རྫོགས་བྱེད་དང་། གནས་སྐབས་བཞིས་བསྐལ་ཆེན་དང་། བསྐལ་པའི་ཞར་བྱུང་དང་། ཞར་བྱུང་ལ་འཕྲོས་པའོ། །
དང་པོ་ནི་བསྐལ་པ་བསྐལ་ཆེན་གྱི་དབུས་སུ་འབྱུང་བས་ན་བར་མ་གསུམ་ཞེས་སོ། ། དེའང་། སྔར་བྱུང་སེམས་ཅན་གཟུགས་ཅན་བཞིན། ། ཞེས་པ་བསྐལ་པ་དང་པོའི་མི་རྣམས་ཡིད་ལས་བྱུང་བ་ཡན་ལག་ཉིང་ལག་དབང་པོ་ཚང་བ་རང་འོད་ཅན་མཁའ་ལ་འགྲོ་བ་ཟས་སུ་དགའ་བ་ཟ་བ་ཚེ་དཔག་མེད་ཐུབ་པའོ། ། དེ་ནས། རིམ་གྱིས་རོ་ལ་་་་་་ས་འགྲེལ་ཆགས། ཞེས་པ་དེར་སའི་བཅུད་ཁ་དོག་མར་གསར་འདྲ་བ་རོ་སྦྲང་རྩི་མ་བསྐོལ་བ་ལྟར་མངར་བ་སའི་སྟེང་ཆུས་ཁྱབ་པ་ལ་རླུང་གིས་སྤྲིས་མར་བྱས་པ་བྱུང་སྟེ། དེ་སྐམ་ཆགས་ཅན་གཅིག་གིས་སོར་མོའི་རྩེ་མོས་མྱངས་ཏེ་ཟོས་པས་མི་གཞན་རྣམས་ཀྱང་དེ་ལྟར་བྱེད་པ་ཟས་ཟ་བའི་དང་པོའོ། ། དེས་ལུས་སྲ་ཞིང་ལྕི་ལ་འོད་ནུབ་སྟེ་མུན་པ་བྱུང་བ་དང་ཉི་ཟླ་བྱུང་ཞིང་ལྷའི་བུ་ཉི་མ་ནི་རི་རབ་ཀྱི་ལྷོའམ་བྱང་གི་ངོས་གང་དུ་དེ་མཐོང་བ་དེར་སོང་ནས་འཇུག་གོ ། དེ་ནས་སའི་ཞག་སེར་པོ་སྦྲང་རྩིའི་རོ་ཅན་བྱུང་བའང་མྱངས་པས་ནུབ་ཅིང་དེ་ནས་ལྡུམ་བུའི་ཚལ་སྣར་པོ་སྦྲང་རྩིའི་རོ་ཅན་ཡང་མྱངས་ནས་ནུབ་པོ། །
དེ་ནས་མ་རྨོས་མ་བཏབ་པའི་འབྲས་ས་ལུ་ཤུན་པ་དང་ཕུབ་མ་མེད་པ་བྱུང་བ་ཟོས་་་་་་མཛོད་འགྲེལ་པས་རྒྱུ་མཐུན་འབྱུང་བའི་བཤང་གཅིའི་ལམ་ཕོ་མོའི་དབང་པོ་དང་བཅས་པ་བྱུང་སྟེ། སྔོན་གོམས་པ་ཚུལ་མིན་ཡིད་བྱེད་ཀྱིས་འཁྲིག་པ་བྱེད་ཅིང་དེ་ལ་སྨད་པས་དེའི་ཆེད་དུ་ཁྱིམ་བྱེད་དོ། ། ལེ་ལོས་གསོག་འཇོག་བྱས་ནས་ནི། ། ཞེས་པ་དེ་ནང་བཟའ་བྱ་ནང་། ནུབ་བཟའ་བྱ་ནུབ་ལེན་པ་ན་གཅིག་གིས་གསོག་འཇོག་བྱས་པ་ལྟར་ཀུན་གྱིས་བྱས་པས་བརྔས་པ་མི་སྐྱེའོ། ། འཛིན་བཅས་རྣམས་ཀྱིས་ཞིང་དཔོན་སྟབས། ། ཞེས་པ་དེར་ཞིང་རྣམས་བགོས་ཏེ་གཞན་གྱི་ལ་རྐུའོ། དེ་དགག་པའི་ཆེད་དུ་མི་ཁྱད་པར་ཅན་གཅིག་ལ་དྲུག་ཆ་སྟབས་པ་ནི་མང་པོས་བཀུར་བ་སྟེ་རིམ་གྱིས་སྟོན་པ་འདི་ཉིད་ཀྱི་སྐྱེས་རབས་སོ། །

དེར་མི་ཁ་ཅིག་ཡོངས་སུ་འཛིན་པ་ནི་ནད་དང་འབྲས་དང་ཟུག་རྔུ་དང་དུ་ཁའི་རྩ་བའོ་ཞེས་རིག་སྟེ་དགོན་པར་སྤྱིལ་བུར་འདུག་ཅིང་། ཟན་འདོད་པ་ན་གྲོང་དུ་འཇུག་པ་ལ་ཕྱི་རོལ་་་་་་བྷྲ་མ་ཎ་ཡིད་དོ་ཞེས་བརྗོད་པ་ལས་བྲམ་ཟེ་དང་དེ་ཁ་ཅིག་གིས་བསམ་གཏན་དང་དབེན་པ་མ་རྟོགས་ཏེ་སྔགས་ཀྱི་གཞུང་དང་རིག་བྱེད་སྦྱོར་བ་ལས་མདུན་ན་འདོན་དང་དེའང་མ་རྟོགས་ནས་གྲོང་དུ་ཞུགས་ཏེ། ཁང་པ་སྒོ་བཞི་པར་འཁོད་ནས་སྦྱིན་པ་སྦྱིན་ནོ་ཞེས་པ་ལས་གྲོང་མི་བྱུང་ངོ་། ། དེར་རྗེ་རིགས་དང་དམངས་རིགས་ཀྱང་བྱུང་ངོ་། ། དེ་ནས་ལས་ཀྱི་ལམ་ལྷག་པས། ། ཚེ་ཐུང་ལོ་ནི་བཅུ་ཡིན་ནོ། ། བསྐལ་པ་མཚོན་དང་ནད་དང་ནི། ། མུ་གེ་རྣམས་ཀྱིས་མཐར་ཕྱིན་ཏོ། ། ཞག་རྣམས་དང་ནི་ཟླ་བ་དང་། ། ལོ་བདུན་རྣམས་ཏེ་གོ་རིམ་བཞིན། ། ཞེས་པ་དེ་ནས་ཕྱིས་རྒྱལ་པོ་གང་རུང་གཅིག་གིས་ཆགས་པས་མི་རྣམས་ལ་མ་བགོས་པས་རྐུན་པོ་མང་དུ་གྱུར་ཏེ་དེར་དེ་རྣམས་གསོད་ཅིང་དེར་བདག་ཅག་གིས་མ་བརྐུས་སོ་ཞེས་བརྫུན་སྨྲའོ། །
དེ་ལྟར་མི་དགེ་བ་བཅུ་སྤྱད་པས་ངན་སོང་གསུམ་འཆགས་ཏེ་འཆག་པ་རྫོགས་པ་དང་གནས་པ་རྩོམ་པ་དང་མནར་མེད་པར་གཅིག་སྐྱེས་པ་དང་འཛམ་བུ་གླིང་པའི་ཚེ་ལོ་བརྒྱད་ཁྲི་པར་གྱུར་པ་དུས་མཉམ་ཞེས་བོད་བགྲེས་པོ་རྣམས་གསུངས་ཞིང་། བླ་མ་ནི་སྔ་མ་གསུམ་དང་དཔག་མེད་ནས་འགྲིབ་པ་རྩོམ་པ་དུས་མཉམ་ཞེས་གསུང་པ་ལེགས་ཏེ། བར་གྱི་བསྐལ་པ་དཔག་མེད་ནས། ། ཚེ་ལོ་བཅུ་པའི་བར་དུའོ། ། ཞེས་དང་། དེའི་འགྲེལ་པར་ལོ་ཀ་འཆགས་པ་ན་ཚེ་དཔག་མེད་ལ་བར་བསྐལ་བཅུ་དགུ་འདའ་ཞིང་ཚེ་དཔག་ཏུ་མེད་པ་ནས་ཚེ་ལོ་བཅུའི་བར་དུ་འགྱུར་ཏེ། འདི་ཆགས་ནས་གནས་པ་རྣམས་ཀྱི་བར་གྱི་བསྐལ་པ་དང་པོའོ་ཞེས་བཤད་པས་སོ། ། དེ་ལྟར་འགྲིབ་པས་ཚེ་ལོ་སུམ་ཅུ་པ་ན་མུ་གེའི་བསྐལ་པ་བར་མ་ལོ་བདུན་ཟླ་བ་བདུན་ཞག་བདུན་འབྱུང་སྟེ། མི་དགེ་བའི་ཉེས་པས་ལྷས་ཆར་པ་མི་འབེབས་པས་ཕན་ཚུན་འདུས་ཏེ་འཆི་བས་དང་། མ་འོངས་པའི་སྐྱེ་བོའི་དོན་དུ་ས་བོན་གབ་ཙེའི་ནང་དུ་འཇོག་པས་གབ་ཙེ་དང་།
ཤི་མ་ཐག་རུས་གོང་དུ་འགྱུར་བས་དང་རུས་གོང་དཀར་པོ་བསྡུས་ཏེ་བསྐོལ་ནས་འཐུང་བ་རུས་གོང་དཀར་པོ་དང་། ཐུར་མས་ཟས་འགྱེད་པས་དང་ཐུར་མས་རྩིག་ཁུང་ནས་འབྲུ་བྲུས་ཤིང་ཆུར་བསྐོལ་ཏེ་འཐུང་བ་ཐུར་མས་འཚོ་བ་སྟེ་གསུམ་མོ། ། མི་ལྷག་མ་རྣམས་འདུས་ནས་ཤས་ཆུང་ངུར་སྐྱོ་བ་སྐྱེས་ཏེ་དེས་ཚེ་མི་འགྲིབ་ཅིང་མུ་གེ་ཆད་དོ། ། སྐྱོ་བ་དེ་མེད་ཅིང་ཚེ་ལོ་ཉི་ཤུ་པ་ན་ནད་ཀྱི་བསྐལ་པ་བར་མ་ཟླ་བ་བདུན་དང་ཞག་བདུན་ཏེ་མི་མ་ཡིན་རྣམས་ཀྱིས་ཡམས་ནད་དང་འགོ་བའི་ནད་གསོར་མི་རུང་བ་གཏོང་སྟེ་ཕལ་ཆེར་འཆིའོ། ། དེ་ནས་མི་ལྷག་མ་རྣམས་འབྲིང་དུ་སྐྱོ་སྟེ་དེས་ཚེ་མི་འགྲིབ་ཅིང་ནད་ཆད་དོ། ། སྐྱོ་བ་དེ་མེད་ཅིང་ཚེ་ལོ་བཅུ་པ་ལ་ཚེ་རྒུད་པ་རིང་ན་ལོ་བཅུ་དང་། ལུས་རྒུད་པ་མཐོ་གང་དང་ཆག་པ་གང་། ཡོ་བྱད་རྒུད་པ་ཟས་ཀྱི་མཆོག་ཁྲེ་རྒོད་དང་། གོས་ཀྱི་མཆོག་སྐྲའི་ལྭ་བ་དང་། རྒྱན་གྱི་མཆོག་མཚོན་ཆ་སྟེ་མར་དང་སྦྲང་རྩི་དང་འབྲུ་མར་དང་རུ་རམ་ཤིང་ལས་བྱུང་བ་དང་ལན་ཚྭའི་རོ་ཡེ་མེད་ཅིང་བུ་མོ་ཟླ་བ་ལྔ་ལོན་པ་བག་མ་ལ་གཏོང་ངོ་། །
དེའི་ཚེ་སྨད་མཚོན་གྱི་བསྐལ་པ་བར་མ་ཞག་བདུན་འབྱུང་སྟེ་མི་རྣམས་ཕན་ཚུན་རྔོན་པས་རི་དྭགས་མཐོང་བ་ལྟར་གནོད་སེམས་མི་བཟད་པར་གྱུར་ཅིང་གང་བླངས་པ་མཚོན་ཆ་རྣོན་པོ་བདར་པར་གྱུར་ནས་གསོད་རེས་བྱེད་དོ། ། གང་ཉི་མ་འགའ་སྲོག་གཅོད་སྤངས་པ་དང་དགེ་འདུན་ལ་ཨ་རུ་ར་འགའ་དང་བསོད་སྙོམས་འགའ་གུས་པར་ཕུལ་བ་དེས་མཚོན་དང་ནད་དང་མུ་གེའི་ལ་མི་སྐྱེ་བར་མཛོད་འགྲེལ་དུའོ། ། དེའི་ཚེ་གླིང་གཉིས་སུ་བཀྲེས་སྐོམ་ཙམ་དང་མདོག་ངན་ཞིང་ཉམས་ཆུང་བ་དང་གནོད་སེམས་ཙམ་འབྱུང་ངོ་། ། མཛོད་འགྲེལ་དུ་མཚོན་སོགས་གསུམ་ཅར་བཅུ་པ་ལ་འབྱུང་བར་བཤད་ཅིང་། གདགས་པར་བཅུ་པ་རེ་ལ་རེ་རེ་ལས་མི་འབྱུང་བར་བཤད་དེ་དེ་རྒྱལ་པོ་སྲས་ཀྱང་བཞེད་དོ། ། མུ་གེ་སོགས་དེ་རྣམས་ཀྱིས་གནས་པའི་བར་གྱི་བསྐལ་པ་ཚར་ཕྱིན་ཅིང་ཡོངས་སུ་རྫོགས་པར་འགྱུར་རོ། ། གཉིས་པ་ནི་མར་འབྲི་བ་ཞེས་པ་རྒྱས་པར་བཤད་ཟིན་ཏོ། ། ཡར་འཕེལ་ཞིང་མར་འབྲི་བ་བཅོ་བརྒྱད་ནི། སྙིང་རྗེ་པད་མ་དཀར་པོར། ལོ་བཅུ་པའི་ཚེ་རྗེ་བཙུན་བྱམས་པ་ཁྲུ་གང་བ་གཅིག་བྱོན་ནས་ལུས་ཆེ་བའི་རྒྱུ་མི་དགེ་བ་སྤངས་པའོ་ཞེས་གསུངས་པས་ལུས་ཀྱི་གསུམ་སྤངས་པས་ཉི་ཤུ་པ་དང་ལྔ་བཅུ་པ་དང་།
བརྒྱ་པ་དང་། ངག་གི་བཞི་སྤངས་པས་ཉིས་སྟོང་པ་དང་། ཡིད་ཀྱི་གསུམ་སྤངས་པས་བཞི་ཁྲི་པ་དང་ཕ་དང་མར་བཟུང་བས་བརྒྱད་ཁྲི་པར་འཕེལ་ཏེ། སྙེ་མ་རེ་ལ་བྲེ་བཞི་བཞི་དང་བུ་མོ་ལོ་ལྔ་བརྒྱ་ལོན་ཏེ་བག་མར་གཏོང་བ་སོགས་དུ་མ་བཀའ་བསྩལ་ཏོ། ། བར་གྱི་ཁུག་པ་བཅོ་བརྒྱད་དོ། ། ཡར་སྐྱེ་བ་གཅིག་ནི་བརྒྱད་ཁྲིའི་བར་ཏེ་མ་ཐོག་རིང་པོའོ། ། དེ་རྣམས་ཚེ་ནི་བརྒྱད་ཁྲིའི་བར་ཞེས་པས་སོ། ། ཐོག་མཐའི་རྐྱང་པ་དང་བར་གྱི་ཁུག་པ་རེ་དུས་མཉམ་པར་བཤད་དོ། ། འདི་ལ་བརྒྱ་ཞིང་གཅིག་འཕེལ་འགྲིབ་བྱེད་ཅེས་དང་ངུར་སྨྲིག་པ་རྐྱང་པ་ལ་ཉིས་བརྒྱ་ཞིང་རེ་རེའོ་ཞེས་གསུངས་པ་ནི་མི་འཐད་དེ། ཡང་སོས་ཀྱི་ཞག་གཅིག་ནི་མནར་མེད་ཀྱི་བར་བསྐལ་པས་རིང་བར་ཐལ་ཏེ།
མི་ལོ་ས་ཡ་བཅོ་བརྒྱད་ཡོད་པའི་ཕྱིར་རོ། ། དེ་ཡང་བར་གྱི་ཁུག་པ་ལ་ནི་ས་ཡ་བཅུ་དྲུག་ལ་ཉིས་སྟོང་ཆད་པ་ལས་མེད་པས་སོ་ཞེས་བདག་གི་བླ་མ་ལུང་དང་རིགས་པ་དང་རྒྱུད་སྡེའི་དབང་ཕྱུག་དཔལ་ལྡན་སེང་གེ་རྒྱལ་མཚན་གསུངས་ཏེ་ཤིན་དུ་མད་དོ། ། དེས་ན་ལོ་ཇི་སྙེད་ལ་འཕེལ་བ་དང་འགྲིབ་པ་མི་ཤེས་ཤིང་དགེ་བ་དང་སྡིག་པ་སྤྱོད་པ་སྟོབས་ཆེ་བ་དང་ཆུང་བས་ལོ་འཕེལ་བ་དང་འགྲིབ་པའི་སྟོབས་ཆེ་བ་དང་ཆུང་བར་འགྱུར་རོ། ། དེ་ལྟ་བུའི་བར་གྱི་བསྐལ་པ་ཉི་ཤུར་བཅུ་དགུ་དང་གཅིག་གིས་སེམས་ཅན་དང་སྣོད་ཀྱི་ལོ་ཀ་འཇིག་གོ ། ཉི་ཤུར་ཞིག་པར་འདུག་པ་སྟོངས་པ་སྟེ་དེའི་ཚེ་འཕེལ་འགྲིབ་མི་འཇུག་ཀྱང་དུས་མཉམ་པར་བརྩིའོ། ། ཉི་ཤུར་གཅིག་དང་བཅུ་དགུར་སྣོད་དང་བཅུད་ཀྱི་ལོ་ཀ་འཆགས་ཏེ་དེ་ཡང་ལས་ཀྱི་དབང་གིས་བསམ་གཏན་གསུམ་པ་སོགས་དང་འདོད་ལྷའི་གཞལ་ཡས་ཁང་རྣམས་སྤྲུལ་པ་ལྟར་འཆགས་སོ། ། དེ་ནས་སྣོད་ཀྱི་སྔ་ལྟས་རླུང་འཇམ་བུ་ལངས་པ་རླུང་གི་དཀྱིལ་འཁོར་དུ་གྱུར་ཅིང་། དེ་ནས་གསེར་གྱི་སྙིང་པོ་ཅན་གྱི་སྤྲིན་ལས་ཆར་ཆེན་པོ་བབ་པས་ཆུའི་དཀྱིལ་འཁོར་དང་། དེའི་སྟོད་རླུང་གིས་འཐས་ཤིང་སྲ་བར་བྱས་པས་སའི་དཀྱིལ་འཁོར་དང་། དེའི་སྟེང་དུ་སྤྲིན་ཁམས་སྣ་ཚོགས་ཅན་ལས་ཆར་བབ་པས་རྒྱ་མཚོ་བྱུང་སྟེ།
སྙིང་རྗེ་པད་མ་དཀར་པོར། ཆུ་དེའི་ནང་ན་གསེར་གྱི་པད་མ་འདབ་མ་སྟོང་དང་ལྡན་པ་སྟོང་སྣང་ནས་གནས་གཙང་མའི་ལྷ་རྣམས་ཀྱིས་ཅིའི་ཕྱིར་ཡིན་བརྟགས་པས་བསྐལ་པ་འདི་ལ་སངས་རྒྱས་སྟོང་འབྱུང་བའི་ལྟས་སུ་ཤེས་ཏེ་བསྐལ་པ་འདི་ནི་བཟང་པོ་ཞེས་བསྒྲགས་སོ་ཞེས་བཀའ་སྩལ་ཏོ། ། དེའི་ཁམས་བཟང་པོ་རྣམས་རླུང་གིས་བསྲུབས་པས་རི་རབ་དང་། འབྲིང་རྣམས་བསྲུབས་པས་གསེར་གྱི་རི་བདུན་དང་ངན་པ་རྣམས་ལས་གླིང་དང་གླིང་ཕྲན་དང་ཁོར་ཡུག་གི་རི་རྣམས་བྱུང་ངོ་། ། དེ་རྣམས་ཀྱང་བྱེ་བྲག་པ་ལོ་ཀ་འཇིག་དུས་རྡུལ་ཕྲ་རབ་རྟག་པས་མ་ཞིག་པ་རྣམས་ལས་སྐྱེའོ་ཟེར་ཏེ་དེ་དགག་པ་མཛོད་འགྲེལ་དུ་བལྟའོ། ། ས་སྟོན་སྡེ་པའི་མདོར། ལོ་ཀའི་ཁམས་གཞན་ནས་ས་བོན་ཁྱེར་ཏེ་འོང་ངོ་ཞེས་འབྱུང་མོད། ལས་ལས་སྐྱེས་པའི་རླུང་ནུས་པ་ཁྱད་པར་ཅན་ལས་འབྱུང་ངོ་ཞེས་གནས་སོ། ། སེམས་ཅན་འཆག་པ་ནི་བཞི་པ་ནས་ཤི་ནས་གསུམ་པར་དང་དེ་ནས་ཤི་བ་གཉིས་པར་སྐྱེ་བའང་ཡོད་ཅིང་བསྐལ་པ་འདི་ལ་ནི་འོད་གསལ་གྱི་ལྷ་ཚེ་དང་བསོད་ནམས་དང་ལས་ཟད་པ་ཞིག་ཤི་སྟེ་ཚངས་པ་ཆེན་པོར་སྐྱེས་པ་ལ་ཤེད་བདག་ཏུ་རྟོག་གོ ། དེ་སྐྱོ་སྟེ་གྲོགས་སྐྱེ་ན་ཅི་མ་རུང་སྙམ་པ་དང་།
ཡང་འོད་གསལ་ནས་ཚངས་པར་སྐྱེས་པ་ལ་ཤེད་ལས་སྐྱེས་སུ་རྟོག་གོ ། དེ་རྣམས་ཚངས་པ་ཆེན་པོ་དང་ལུས་ཀྱི་ཆུ་ཞེང་དང་དབྱིབས་ཐ་དད་ཀྱང་དང་པོ་བྱུང་བ་དེ་ཀུན་ཚངས་པས་ཕྱུང་བར་འདུ་ཤེས་ཤིང་ཚངས་པའང་འདི་རྣམས་ངས་ཕྱུང་ངོ་སྙམ་དུ་སེམས་པས་ཡུལ་ཐ་དད་ཅིང་འདུ་ཤེས་གཅིག་པ་ཞེས་བྱའོ། ། དེ་བཞིན་དུ་འོད་གསལ་ནས་འདོད་ལྷ་རྣམས་དང་མི་རྣམས་སུ་སྐྱེ་ལ། སེམས་ཅན་གང་རུང་གཅིག་བདག་པོ་མྱོང་བའི་ལས་ཉོན་མོངས་ཅན་གྱིས་དམྱལ་བར་གཤིན་རྗེའི་རྒྱལ་པོར་སྐྱེ་ཞིང་ངན་འགྲོ་འབྱུང་སྟེ། འཆགས་པ་དང་པོ་རླུང་ནས་ནི། ། དམྱལ་བའི་སྲིད་པའི་བར་དུའོ། ། ཞེས་སོ། ། ཉི་ཤུར་ཆགས་ནས་འདུག་སྟེ། དེ་ནས་ཡར་སྐྱེ་མར་འགྲིབ་པའི། ། བསྐལ་པ་གཞན་ནི་བཅོ་བརྒྱད་དང་། །
ཡར་སྐྱེ་བ་ནི་གཅིག་ཡིན་ཏེ། ། དེ་ལྟར་འཇིག་རྟེན་ཆགས་པ་འདི། ། བསྐལ་པ་ཉི་ཤུར་གནས་པ་ཡིན་ཞེས་སོ། ། སར། ཁུག་པ་ཉི་ཤུར་གནས་པར་ཡང་གསུངས་སོ། ། བསྐལ་པ་བཟང་པོ་འདིའི་དེ་ལ་སངས་རྒྱས་སྟོང་འབྱུང་སྟེ། དེ་རྣམས་རེ་རེའང་མདོ་བསྐལ་པ་བཟང་པོར། ཡུལ་རིགས་འོད་དང་ཡབ་ཡུམ་སྲས། ། ཉེ་གནས་ཤེས་རབ་རྫུ་འཕྲུལ་མཆོག ། འཁོར་འདུས་སྐུ་ཚེ་དམ་ཆོས་གནས། །
སྐུ་གདུང་བཅུ་གསུམ་དོན་གྱིས་བཤད། ། དེ་ཡང་གསང་བ་བསམ་གྱིས་མི་ཁྱབ་པའི་མདོར། སྔོན་བསྐལ་པ་མཛེས་པར་སྣང་བ་ལ་ལོ་ཀའི་ཁམས་རྣམ་པར་བརྒྱན་པར་རྫོགས་པའི་སངས་རྒྱས་ཡོན་ཏན་མཐའ་ཡས་རིན་པོ་ཆེ་སྣ་ཚོགས་བཀོད་པའི་རྒྱལ་པོ་ཞེས་བྱ་བ་བྱོན་ཏེ། དེའི་ཚེ་སངས་རྒྱས་མར་མེ་མཛད་ཕོ་བྲང་རྣམ་པར་དག་པ་ཅན་དུ་འཁོར་ལོས་སྒྱུར་བའི་རྒྱལ་པོ་ཡུལ་འཁོར་སྲུང་དུ་གྱུར་པ་ལ་སྲས་སྟོང་ཡོད་པ་རྒྱལ་པོ་དེས་རྫོགས་པའི་བྱང་ཆུབ་ལ་ཞུགས་པར་ཤེས་ཏེ་གང་སྔོན་ལ་འཚང་རྒྱ་བརྟག་པའི་ཆེད་དུ་རིན་ཆེན་བདུན་གྱི་བུམ་པའི་ནང་དུ་མཚན་བྱང་རྣམས་བཅུག་སྟེ་མཆོད་པ་ཞག་བདུན་བྱས་ནས་བཏོན་པས་སྔོན་ལ་ཆེ་ཤོས་རྣམ་པར་རྒྱལ་བའི་བློ་གྲོས་བྱུང་སྟེ། དེ་རྒྱལ་བ་འཁོར་བ་འཇིག་གོ ། ཕྱི་མ་ལ་རྒྱལ་བུ་ཆུང་ཤོས་བློ་མཐའ་ཡས་བྱུང་སྟེ། དེ་ནི་སངས་རྒྱས་མོས་པའོ། ། བཙུན་མོ་དམ་པ་མ་སྨད་པའི་ཕང་དུ་བརྫུས་ཏེ་སྐྱེས་པའི་ཁྱེའུ་ཆོས་ཀྱི་སེམས་པ་སངས་རྒྱས་སྟོང་གི་སྐུ་དང་བསྟན་པ་བསྲུང་བར་སྨོན་ལམ་བཏབ་པ་ནི་དཔལ་ཕྱག་ན་རྡོ་རྗེའོ། ། བཙུན་མོ་དཔེ་མེད་མའི་ཕང་དུ་སྐྱེས་པ་ཁྱེའུ་ཆོས་ཀྱི་བློ་གྲོས་སངས་རྒྱས་སྟོང་ལ་ཆོས་ཀྱི་འཁོར་ལོ་སྐོར་བར་བསྐུལ་བར་སྨོན་ལམ་བཏབ་པ་ནི་ཚངས་པ་གཙུག་ཕུད་ཅན་ནོ་ཞེས་བཀའ་བསྩལ་ཏོ། ། དེ་ལ་སྙིང་རྗེ་པད་མ་དཀར་པོར། །
བར་བསྐལ་དང་པོ་འདིའི་ཚེ་ལོ་བཞི་ཁྲི་པ་ལ་སངས་རྒྱས་འཁོར་བ་འཇིག་དང་། སུམ་ཁྲི་པ་ལ་ཐུབ་པ་གསེར་ཐུབ་དང་། ཉི་ཁྲི་པ་ལ་རྒྱལ་བ་འོད་སྲུང་དང་། བརྒྱ་པ་ལ་འདྲེན་པ་ཤཱཀྱའི་ཏོག་བྱོན་པར་བཀའ་བསྩལ་ཏོ། ། སྟོན་པ་འདིས་ནི་རྫ་མཁན་སྣང་བྱེད་དུ་གྱུར་པ་ན་རྒྱལ་བ་ཤཱཀྱ་ཐུབ་པ་ཆེན་པོ་ལ་འཇུག་པའི་སེམས་བསྐྱེད་དེ་གྲངས་མེད་གཅིག་ཚོགས་བསགས་ཤིང་ཚོང་དཔོན་ཤེས་རབ་བཟང་པོར་གྱུར་པ་ན་སངས་རྒྱས་དཀོན་མཆོག་ཡན་ལག་གི་དྲུང་དུ་ས་དང་པ་ཐོབ་བོ། ། གྲངས་མེད་གཉིས་སོང་ཞིང་བྲམ་ཟེའི་ཁྱེའུ་གཞོན་ནུ་སྤྲིན་དུ་གྱུར་པ་ན་སྐྱོབ་པ་མར་མེ་མཛད་ཀྱི་སྤྱན་སྔར་ས་བརྒྱད་པ་ཐོབ་བོ། ། གྲངས་མེད་གསུམ་སོང་བས་སངས་རྒྱས་པར་བྱང་ཆུབ་སེམས་པའི་སྡེ་སྣོད་ཀྱི་མདོར་འབྱུང་ངོ་། ། རྣམ་གཟིགས་མར་མེ་རིན་ཆེན་གཙུག ། གྲངས་མེད་གསུམ་གྱི་ཐ་མར་བྱུང་། ། དང་པོ་ཤཱཀྱ་ཐུབ་པ་ཡིན། །
ཞེས་ཀྱང་བཤད་དོ། ། ཕྱིས་བརྒྱད་ཁྲི་པར་འཕེལ་བ་ན་མགོན་པོ་བྱམས་པ་འབྱོན་ཏེ་འཁོར་དགྲ་བཅོམ་པ་ཕྲག་ཁྲིག་ཕྲག་དགུ་དང་ཐེར་འབུམ་ཆེན་པོ་ཕྲག་དྲུག་་་་་འདུས་པ་དང་པོ་ལ་དུང་ཕྱུར་དྲུག་དང་བྱེ་བ་དྲུག གཉིས་པ་ལ་དུང་ཕྱུར་དགུ་དང་བྱེ་བ་བཞི། གསུམ་པ་ལ་དུང་ཕྱུར་དགུ་དང་བྱེ་བ་གཉིས། འབྱུང་ངོ་། ། དེའི་ཚེ་ཁྱིམ་བདག་མགོན་མེད་ཟས་སྦྱིན་ཁྱིམ་བདག་ནོར་བཟང་དུ་གྱུར་ཏེ་དགྲ་བཅོམ་འཐོབ་པར་ལུང་གཞིར་གསུངས་སོ། ། དེ་ནས་སེང་གེ་དང་རབ་གསལ་དང་མེ་ཏོག་དང་མེ་ཏོག་གཉིས་པ་སོགས་དང་མཐར་མོས་པའམ་སྣང་མཛད་འབྱུང་སྟེ་འདི་ནི་སྔོན་གྱི་སྨོན་ལམ་གྱིས་སངས་རྒྱས་སྟོང་པོའི་གཞན་ཀུན་དང་ཚེ་དང་ཉན་ཐོས་དང་མཛད་པ་རྣམས་མཉམ་པར་སྐལ་པ་བཟང་པོར་གསུངས་སོ། ། སྐལ་པ་བཟང་པོའི་དེའི་འོག་ཏུ་མུན་པའི་བསྐལ་པ་སངས་རྒྱས་མི་འབྱུང་བ་དྲུག་ཅུ་རྩ་གཉིས་འབྱུང་སྟེ་དེ་ལ་རང་སངས་རྒྱས་བྱེ་བ་ཕྲག་འབུམ་འབྱུང་ངོ་། ། དེ་ནས་སངས་རྒྱས་བདུན་འབྱུང་ཞེས་བྱང་ཆུབ་སེམས་པའི་སྡེ་སྣོད་དུ་འབྱུང་ངོ་། ། དེའི་འོག་ཏུ་ལོ་ཀའི་ཁམས་འདི་མངོན་པར་དང་བ་ཞེས་བྱ་བར་གྱུར་ཏེ་སློབ་དཔོན་ཀླུ་སྒྲུབ་སངས་རྒྱས་ཡེ་ཤེས་འབྱུང་གནས་འོད་ཅེས་བྱ་བར་འཚང་རྒྱ་བར་མདོ་སྡེ་སྤྲིན་ཆེན་པོར་བཀའ་སྩལ་ཏོ། །
སྐལ་པ་བཟང་པོར་འདིའི་འོག་ཏུ་སྐལ་པ་དྲུག་ཅུར་་་་་་རྩ་ལྔར་ཟེར་སངས་རྒྱས་མི་འབྱུང་། དེའི་འོག་ཏུ་བསྐལ་པ་སྙན་པ་འམ་གྲགས་པ་ཆེན་པོ་ལ་སངས་རྒྱས་ཁྲི་ཕྲག་གཅིག་འབྱུང་ངོ་།་་་་་ མདོ་ཀུན་བཏུས་སུ་བསྐལ་པ་བཟང་པོ་ནས་དྲངས། ། དེའི་འོག་ཏུ་བསྐལ་པ་བརྒྱད་ཁྲིར་སངས་རྒྱས་མི་འབྱུང་། དེའི་འོག་ཏུ་བསྐལ་པ་སྐར་མ་ལྟ་བུ་ལ་སངས་རྒྱས་བརྒྱད་ཁྲི་འབྱུང་། དེའི་འོག་ཏུ་བསྐལ་པ་འབུམ་དུ་་་་་་སུམ་བརྒྱར་ཟེར་སངས་རྒྱས་མི་འབྱུང་། དེ་ནས་བསྐལ་པ་ཡོན་ཏན་བཀོད་པ་ལ་སངས་རྒྱས་བརྒྱད་ཁྲི་བཞི་སྟོང་འབྱུང་ངོ་ཞེས་བཀའ་སྩལ་ཏོ། ། དེས་ན་རྩ་བའི་ལུང་དུ། སངས་རྒྱས་ཞེས་བྱའི་སྒྲ་འདི་ཡང་། ། ལོ་ཀ་རྣམས་སུ་ཤིན་ཏུ་དཀོན། །
ཅེས་གསུངས་སོ། ། སྨྲས་པ། སངས་རྒྱས་ཉི་མ་བྱོན་པ་ཡིས། ། བསྟན་པ་ལོ་ཏོག་རྒྱས་མཛད་ཅིང་། ། དལ་འབྱོར་དབང་པོ་ཚང་བ་ན། ། གཏན་གྱི་བདེ་བ་འབད་དེ་བསྒྲུབ་ཅེས་པའོ། ། གནས་སྐབས་བཞི་པོ་དེ་རྣམས་ནི་བར་ཀྱི་བསྐལ་པ་བརྒྱད་བཅུ་སྟེ་བསྐལ་པ་ཆེན་པོའོ་ཞེས་པ་སྐལ་པ་བཟང་པོ་དེའི་དབང་དུ་བྱས་ཀྱི་སྨོན་ལམ་དང་དགེ་བའི་རྩ་བའི་དབང་གིས་དེ་བས་རིང་བའང་སྟེ། བརྒྱད་སྟོང་འགྲེལ་ཆེན་དུ་བསྐལ་པ་སྐར་མ་ལྟ་བུའི་མར་འགྲིབ་ལའང་ད་ལྟའི་བར་བསྐལ་སྟོང་ཕྲག་ཉི་ཤུ་ཡོད་པར་གསུངས་པ་དང་། སངས་རྒྱས་ཕལ་པོ་ཆེར། ། སྐྱོབ་པ་ཤཱཀྱ་ཐུབ་ཀྱི་མི་མཇེད་དང་། །
ཐུབ་པ་འོད་དཔག་མེད་ཀྱི་བདེ་བ་ཅན་དང་། རྒྱལ་བ་རྡོ་རྗེ་རབ་འཇོམས་ཀྱི་ངུར་སྨྲིག་གི་རྒྱལ་མཚན་དང་། འདྲེན་པ་སྐུ་དམ་པའི་ཕྱིར་མི་ལྡོག་པའི་འཁོར་ལོ་རབ་ཏུ་སྒྲོག་པ་དང་ཆོས་རྗེ་ཆོས་ཀྱི་རྒྱལ་མཚན་གྱི་རྡུལ་དང་བྲལ་བ་དང་། མངའ་བདག་སེང་གེའི་ཞིང་སྒྲོན་མ་བཟང་པོ་དང་། སྟོན་པ་རྣམ་པར་སྣང་བའི་སྙིང་པོའི་ཞིང་འོད་བཟང་པ་དང་། ཁྱབ་བདག་ཆོས་ཀྱི་འོད་ཟེར་པད་མ་རྒྱས་པའི་ཞིང་འདའ་བར་དཀའ་བ་དང་། མི་མཆོག་མངོན་པར་མཁྱེན་པ་ཐམས་ཅད་ཀྱི་གཟི་བརྗིད་ཀྱི་ཞིང་རྒྱན་དམ་པ་དང་། ཀུན་མཁྱེན་ཐུགས་ཟླ་བའི་ཞིང་མེ་ལོང་གི་དཀྱིལ་འཁོར་མདོག་དང་། སྐྱོབ་པ་དཔལ་བཟང་པོའི་ཞིང་པད་མའི་དཔལ་རྣམས་ཀྱི་སྔ་མ་སྔ་མའི་སྐལ་པ་ཕྱི་མ་ཕྱི་མའི་ཞག་རེར་བཀའ་བསྩལ་ཏོ། ། བསྐལ་ཆེན་ལ་འཕྲོས་ནས།
དེ་གྲངས་མེད་གསུམ་ལ་སངས་རྒྱས། འབྱུང་ངོ་། ། ཞེས་པ་གྲངས་ཀྱི་གནས་གཞན་དྲུག་ཅུ་མདོ་སིལ་བུར་འབྱུང་བ་བསྡུས་ན། གཅིག་བཅུ་བརྒྱ་སྟོང་ཁྲི་འབུམ་དང་། ། ས་ཡ་བྱེ་བ་དུང་ཕྱུར་རྣམས། ། ཟླ་བོ་མེད་པའི་གྲངས་སུ་བཤད། ། ཆེན་པོའི་ཟླ་བོ་དང་བཅས་ནི། ། ཐེར་འབུམ་ཕྲག་ཁྲིག་རབ་བཀྲམ་དང་། ། གཏམ་དཀྲིགས་མི་འཁྲུགས་ཁྱད་ཕྱིན་དང་། ། པང་སྟེང་དེད་འདྲེན་མཐའ་སྣང་དང་། །
རྒྱུ་རིག་འོད་མཛེས་དབང་པོ་དང་། ། ལེགས་ཕྱིན་རྟོགས་འགྲོ་བྱིང་རྡུལ་དང་། ། རྒྱ་རྟགས་སྟོབས་འཁོར་བརྡ་ཤེས་དང་། ། རྣམ་འབྱུང་སྟོབས་མིག་ཉི་ཤུ་གཅིག ། གྲངས་མེད་ཀུན་ཀྱང་བཅུ་འགྱུར་བསྒྲེ། ། བར་ནས་བརྒྱད་ནི་མ་བརྙེད་པ། ། རང་གི་མིང་གང་རུང་བས་གཞུག ། དེ་རྣམས་ཀྱི་ཐ་མ་གྲངས་མེད་དེ་བསྐལ་པ་དེ་ཙམ་བགྲངས་པ་གསུམ་ཚོགས་གཉིས་བསགས་པས་སངས་རྒྱས་འཐོབ་སྟེ། མདོར་གྲངས་མེད་དང་པོས་ས་དང་པོའི་བར་དང་གཉིས་པས་གཉིས་པ་སོགས་དྲུག་དང་གསུམ་པས་རྣམ་སྨིན་གྱི་ས་གསུམ་རྫོགས་པར་བྱེད་ཅེས་འབྱུང་ངོ་། ། གཞན་ནི་གསུམ་དུ་ཆོས་མཐུན་པས་གསུམ་ཞེས་བརྗོད་ཀྱི།
དོན་དམ་པར་སུམ་བཅུ་རྩ་གསུམ་གྱིས་ཏེ། དང་པོས་ཚོགས་ཀྱི་ས་དང་གཉིས་ཀྱིས་མོས་པ་སྤྱོད་པའི་ས་དང་དེ་ནས་གསུམ་གསུམ་གྱིས་ས་བཅུ་རྫོགས་པར་བྱེད་པར་སྨྲའོ། ། དེ་ལྟ་ནའང་བརྩོན་འགྲུས་་་་་་རྒྱན་ལས། འདི་ཡི་བརྩོན་འགྲུས་མ་ལུས་པ། ། མྱུར་དུ་རྟོགས་པར་བྱ་ཕྱིར་འཇུག དང་ཐབས་མཁས་ཀྱིས་མྱུར་དུ་འཚང་རྒྱ་སྟེ། ཐབས་ལ་མཁས་པའི་མདོར། སྟོན་པ་འདི་བྲམ་ཟེའི་ཁྱེའུ་སྐར་མར་གྱུར་པས་ཚོང་དཔོན་གྱི་བུ་མོ་ལ་བགྲོད་པས་བསྐལ་པ་ཁྲིའི་ཚོགས་འདུམས་པ་དང་། དེད་དཔོན་ཐབས་ལ་མཁས་པས་མི་ནག་པོ་བསད་པས་བསྐལ་པ་འབུམ་གྱི་ཚོགས་འདུམས་པ་དང་། མི་སྐྱེ་བའི་ཆོས་ལ་བཟོད་པ་ཐོབ་པས་འདོད་ན་ཞག་བདུན་གྱིས་ཚངས་རྒྱ་ཞེས་དང་།
རྒྱལ་བའི་ཡུམ་དུའང་། མཐོང་བས་ཐོབ་པ་ས་དྲུག་པ་ལ་གནས་པ་བསྐལ་པ་འདི་ཉིད་ལ་འཚང་རྒྱ་བར་བཀའ་བསྩལ་པས་སོ། ། དེ་ཉིད་ཀྱི་ཕྱིར་ངེས་པ་དང་མ་ངེས་པ་ལ་འཇུག་པའི་ཕྱག་རྒྱའི་མདོར། ཕྱུགས་ཀྱི་ཤིང་རྟ་ལྟ་བུས་དང་གླང་པོ་ཆེའི་ཤིང་རྟ་ལྟ་བུས་དང་ཟླ་བ་དང་ཉི་མ་ལྟ་བུས་དང་ཉན་ཐོས་ཀྱི་རྫུ་འཕྲུལ་ལྟ་བུས་དང་སངས་རྒྱས་ཀྱི་རྫུ་འཕྲུལ་ལྟ་བུས་འགྲོ་བའི་བྱང་ཆུབ་སེམས་པ་ལྔ་བརྩོན་འགྲུས་ཀྱི་ཁྱད་པར་གྱིས་ལམ་བུལ་མྱུར་དུ་བགྲོད་པ་བཀའ་བསྩལ་ཏོ། ། སྐར་རྒྱལ་བསྟོད་པས་བརྩོན་འགྲུས་ཀྱིས། ། ཞེས་པའི་འགྲེལ་པར། སྟོན་པ་འདིས་རྒྱལ་བ་སྐར་རྒྱལ་རི་ཕུག་ཅིག་ན་མེའི་ཁམས་ལ་སྙོམས་པར་ཞུགས་པ་ལ་རྐང་པ་གཅིག་གིས་འགྲེང་སྟེ་ཞག་བདུན་དུ་ཚིགས་སུ་བཅད་པ་གཅིག་པས་བསྟོད་པས་བསྐལ་པ་དགུ་འདུམས་པར་བཤད་དོ། ། དེས་ན་ས་ཐོབ་ཀྱི་བར་དུ་མང་དུ་ཐོས་པ་དང་བརྩོན་འགྲུས་དང་སྨོན་ལམ་དང་ཐབས་མཁས་ཀྱིས་འབད་པར་བྱ་དགོས་ཤིང་དེ་ཡན་ཆད་ཅིའང་མི་ཐོགས་ཏེ། སྤྱོད་འཇུག་ཏུ། ། དེ་ལྟར་ལྷུང་བ་སྟོབས་ལྡན་དང་། །
བྱང་ཆུབ་སེམས་སྟོབས་ལྡན་པ་དག ། འཁོར་བར་རེས་ཀྱིས་འགྲོགས་བྱེད་ན། ། ས་ཐོབ་པ་ལ་ཡུན་རིང་ཐོགས། ། ཞེས་པས་སོ། ། དེས་ན་ལྟུང་བ་མི་འབྱུང་ཞིང་བྱང་ཆུབ་ཀྱི་སེམས་དང་མི་འབྲལ་བ་སོགས་ཀྱི་སྨོན་ལམ་གདབ་བོ། ། སྔགས་དང་ཕ་རོལ་དུ་ཕྱིན་པའི་ཐེག་པ་ལ་ལམ་མྱུར་བུལ་ཡོད་པར་གསུངས་པ་ནི་དྲང་དོན་ཏེ། གཉིས་ཀ་ཡང་བརྩོན་འགྲུས་ཀྱིས་རེལ་མ་ཤོར་ན་མྱུར་ཞིང་། སྔགས་ལ་ཞུགས་ཀྱང་རྐང་པ་བརྐྱང་སྟེ་འདུག་ན་རིང་བའི་ཕྱིར་རོ། ། དེ་འབྱུང་བའི་དུས་ནི། ། མར་ནི་འགྲིབ་པ་ཡི། །
རྒྱ་ཡི་བར་ལ་དེ་འབྱུང་ངོ་། ། ཞེས་པ་བརྒྱད་ཁྲི་ནས་བཟུང་ནས་ཏེ་ཡར་འཕེལ་ལ་ནི་གདུལ་བྱ་རྣམས་སྐྱོ་བ་དཀའ་བས་དང་བརྒྱ་པ་མན་ཆད་ལ་ཚེ་དང་དུས་དང་ཉོན་མོངས་པ་དང་ལྟ་བ་དང་སེམས་ཅན་གྱི་སྙིགས་མ་ལྔ་ཤིན་ཏུ་ཤས་ཆེ་བས་སོ། ། རང་སངས་རྒྱས་རྣམས་གཉིས་ག་ལ་ཞེས་པ་ཡར་འཕེལ་དང་མར་འགྲིབ་དག་ལའོ། ། ཡང་སྙིང་རྗེ་པད་མ་དཀར་པོའི་མདོར། ལོ་ཀའི་ཁམས་མཐེ་བོང་ཅན་ཞེས་བྱ་བར་མཐེ་བོང་གི་ཚད་ཙམ་གྱི་མི་རྣམས་ཀྱི་ནང་དུ་ཚེ་ལོ་བཅུ་པའི་ཚེ་རྒྱལ་བ་སྐར་མ་ལ་དགའ་བ་སངས་རྒྱས་པ་དང་། ཚེ་ལོ་སུམ་ཅུ་པ་དང་ལྔ་བཅུ་པ་ལའང་སངས་རྒྱ་བ་དང་། སྐལ་བ་བཟང་པོའི་མདོར། མི་ཡི་འདྲེན་པ་སྣང་མཛད་པའི། ། མི་རྣམས་ཚེ་ལོ་དཔག་ཏུ་མེད། ། སངས་རྒྱས་དགུ་བརྒྱ་དགུ་བཅུ་དགུས། །
ཇི་སྙེད་མཛད་ཀུན་དེ་མཛད་འགྱུར། ། ཅེས་ཀྱང་་་་་་བརྒྱད་ཁྲི་པའི་ལྷག་པ་ལ་འབྱུང་བར་བཀའ་བསྩལ་ཏོ། ། གསུམ་པ་བསྐལ་པའི་ཞར་བྱུང་ནི་བསྐལ་པ་བགྲང་བའི་ཞེས་ཏེ་དམིགས་བསལ་དང་བཅས་བཤད་ཟིན་ཏོ། ། དེ་ཡང་སར། བར་བསྐལ་ཉི་ཤུ་དང་བཞི་བཅུ་དང་དྲུག་ཅུ་ལ་བསྐལ་པ་གཅིག་ཏུ་བཏགས་པ་ནི་ཚངས་པ་བ་གསུམ་གྱི་ཚེར་གསུངས་སོ། ། དེ་ལས་འཕྲོས་པ་ནི་ཁམས་གོང་མའི་སེམས་ཅན་དེ་རྣམས་ཞེས་ཏེ་དེ་ལྟ་ནའང་འདི་རྣམས་བསྐལ་པར་ངེས་པར་མི་འཆི་བ་མིན་ཅེས་པའི་དོན་ཏོ། ། དེ་འཆད་པ་ན་འཆི་བའི་དུས་ལ་བབ་པ་ནི་ཚེ་ཇི་ཙམ་འཕངས་པ་རྫོགས་པ་སྟེ་དུས་སུ་འཆི་བའོ། ། བར་པ་ནི་སེམས་ཅན་དེ་རྣམས་སྙོམས་འཇུག་གི་རོ་མྱང་བས་ཚེ་འཕེལ་བའི་བསོད་ནམས་ཀྱི་བག་ཆགས་ཟད་པས་དུས་མིན་དུ་འཆི་བའོ། ། ལས་ཟད་པ་ནི་གང་ནས་འཆི་འཕོ་བ་དེར་སྐྱེ་བའི་ལས་ཡོངས་སུ་གཏུགས་ཏེ་སྤྱད་ཟིན་པ་དང་མེད་པས་རེ་ཤིག་དེར་མི་སྐྱེ་བའོ། ། སྔ་མ་དག་དེར་སྐྱེ་བའི་ལས་ཡོད་ན་དེར་སྐྱེ་བ་སྲིད་དོ། །
དུ་ཁའི་མཚན་ཉིད་ལ་གཉིས་ལས་དངོས་ནི། དུ་ཁའི་དུ་ཁ་ཉིད་སོགས་གསུམ་དང་དོག་པ་སོགས་དུ་ཁ་བརྒྱད་དོ། ། དེ་མི་རྟག་པ་དུ་ཁ་རུ་གསུངས་པ་དང་དོན་གཅིག་པ་ནི། དེ་ལྟ་ན་ཅིའི་ཕྱིར་མདོར་གང་མི་རྟག་པ་དུ་ཁ་རུ་གསུངས་ཞེ་ན། ལན་ལ་གཉིས་ལས་མི་རྟག་པ་ལ་དུ་ཁ་གསུམ་དུ་རྟོགས་ཚུལ་ལ་སྐྱེ་བའི་ཆར་གཏོགས་པ་ནི་མ་བྱུང་བ་ལས་བྱུང་བའོ། ། འཇིག་པའི་ཆར་གཏོགས་ནི་བྱུང་ནས་མེད་པར་འགྱུར་བའོ། ། དེའི་དང་པོ་ལ་བརྟེན་ནས་དུ་ཁའི་དུ་ཁ་ཉིད་ཤེས་ཏེ་དུ་ཁའི་ཕྱོགས་ཀྱི་འདུ་བྱེད་སྐྱེས་ན་དུ་ཁ་བས་སོ། ། གཉིས་པ་ལ་བརྟེན་ནས་འགྱུར་བའི་དུ་ཁ་ཉིད་ཤེས་ཏེ་བདེ་བའི་ཕྱོགས་ཀྱི་འདུ་བྱེད་ཞིག་ན་དུ་ཁ་བས་སོ། ། གཉིས་ཀའི་ཅེས་པ་གནས་ངན་ལེན་དང་ལྡན་པའི་འདུ་བྱེད་རྣམས་ཀྱི་སྐྱེ་འཇིག་གཉིས་ཀའང་མི་འདོད་པས་སོ། ། དེ་ན་མདོ་དེའི་དོན་ནི་མི་རྟག་པ་ཟག་བཅས་དེ་ཀུན་དུ་ཁའོ་ཞེས་པའོ། །
མི་རྟག་པ་གཉིས་ཀའི་ཆ་དང་འཇིག་པའི་ཆར་གཏོགས་དེ་ལ་དགོངས་ཏེ་ངས་བཏང་སྙོམས་ཀྱི་ཕྱོགས་ཀྱི་འདུ་བྱེད་ཟག་བཅས་མི་རྟག་པ་དང་བདེ་བའི་ཕྱོགས་ཀྱི་འདུ་བྱེད་འགྱུར་བ་ཉིད་ལ་དགོངས་ནས་བཏང་སྙོམས་དང་བདེ་བའི་ཚོར་བ་དུ་ཁའི་ངོ་བོར་བཀའ་སྩལ་ཏོ། ། དུ་ཁའི་ཚོར་བ་ནི་དུ་ཁ་རུ་ལོ་ཀ་ན་གྲགས་པས་དེ་ལ་དགོངས་པ་བརྗོད་མི་དགོས་སོ། ། མི་རྟག་པ་ལ་དུ་ཁ་བརྒྱད་རྟོགས་ཚུལ་ནི། ཡང་སྐྱེ་འཇིག་ཆོས་ཉིད་དུ་ལྡན་པའི་འདུ་བྱེད་རྣམས་ལ་ཅེས་ཏེ་འདུ་བྱེད་སྨོས་པས་སྐྱེ་འཇིག་གྲུབ་ཀྱང་དེ་དག་འདུ་བྱེད་ཀྱི་མཚན་ཉིད་གསལ་བར་བྱེད་པ་ལ་སྨོས་སོ། ། དེ་ལ་སྐྱེ་བ་སོགས་བརྒྱད་ཡོད་པའི་མི་རྟག་པ་དེ་དུ་ཁ་བ་སྟེ་དེ་ལྟ་མིན་ན་ལམ་ཡང་དུ་ཁ་རུ་འགྱུར་རོ། ། དེས་ན་བསྡུ་བར། མི་རྟག་པ་ཡིན་ལ་དུ་ཁ་མ་ཡིན་པ་ཡོད་དེ་ལམ་གྱི་བདེན་པའོ་ཞེས་གསུངས་སོ། ། མི་རྟག་པ་ལ་སྡུག་བསྔལ་གསུམ་དང་བརྒྱད་ཡོད་པ་དེའི་ཕྱིར་མི་རྟག་པ་དེ་སྡུག་བསྔལ་དུ་བཀའ་སྩལ་ཏོ། ། སྟོང་པའི་མཚན་ཉིད་ལ་གཉིས་ཏེ། གང་ཟག་གི་བདག་གིས་སྟོང་པ་དང་ཆོས་ཀྱི་བདག་གིས་སྟོང་པའོ། །
དང་པོ་ལ་གསུམ་ལས། མདོར་བསྟན་པ་ནི་་་་་་མདོར་ཆེན་པོ་སྟོང་པ་ཉིད་དུ། ཀུན་དགའ་བོ་དེ་ལྟ་བས་ན་གང་དང་གང་མེད་པ་དེ་དེས་སྟོང་ངོ་ཞེས་བྱ་བ་ཡང་དག་པར་རྗེས་སུ་མཐོང་ཡང་དེ་ལ་ལྷག་མ་གང་ཡོད་པ་གང་དེ་དེ་ལ་ཡོད་དོ་ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་ཏེ། ཀུན་དགའ་བོ་སྟོང་པ་ཉིད་ལ་འཇུག་པ་འདི་ནི་ཡང་དག་པ་ཇི་ལྟ་བ་བཞིན་ཏེ་ཕྱིན་ཅི་མ་ལོག་པ་ཡིན་ནོ་ཞེས་བཀའ་བསྩལ་པ་འདིར་དྲངས་པས་སོ། ། གང་ན་ཞེས་པ་ཡང་དག་པར་ཐོས་བསམ་གྱིས་རྗེས་སུ་རྟོགས་ནས་སོ་སོ་རང་གིས་མཐོང་སྟེ་མེད་པའི་དོན་གྱི་ལྷག་མ་ཞེས་ཏེ་འདི་ལ་དང་འདིར་ནི་ཕུང་པོ་སོགས་སོ། ། དེ་ལྟ་བུའི་ཤེས་རབ་འདི་ནི་སྟོང་ཉིད་རྟོགས་པ་སྟེ་ཡང་དག་པར་དགག་ཕྱོགས་ཀྱིས་བཤད་པས་ཕྱིན་ཅི་མ་ལོག་པའོ། ། རྒྱས་པར་བཤད་པ་ནི། དགག་གཞི་ཅི་ཞིག་ན་དགག་བྱ་ཅི་མེད་ཅེ་ན། ཕུང་པོ་སོགས་ལ་མི་རྟག་པ་མེད་པས་རྟག་པ་དང་སྐད་ཅིག་མར་མི་འཇིག་ཅིང་དུས་གཞན་དུ་གནས་པས་བརྟན་པ་དང་། རྒྱུན་མི་འཇིག་པས་ཐེར་ཟུག་དང་།
འགྱུར་བ་མེད་པས་མི་འགྱུར་བའི་ཆོས་ཅན་ཀྱི་བདག་བྱེ་བྲག་པ་སོགས་ཀྱིས་བཏགས་པ་དང་། དེ་ལ་ལྟོས་པའི་བདག་གི་བ་མེད་དོ། ། བདག་དོན་གཞན་དང་བྲལ་བ་དེ་ལྟ་བས་ན་ཕུང་པོ་སོགས་དེ་རྣམས་ནི་བདག་དེས་སྟོང་ངོ་། ། གང་བདག་མེད་པ་ནི་འདུ་བྱེད་ཕུང་པོ་སོགས་དེ་ཉིད་དེ། དེ་ལྟར་བཤད་པའི་ཚུལ་གྱིས་སོ། ། དེ་ལ་ལུང་དགོད་པ་ནི། འདི་ལ་ཞེས་ཏེ་བདག་མེད་པ་ཉིད་ཡོད་པར་དང་བདག་ནི་མེད་པར་ཤེས་རབ་ཀྱིས་ཤེས་སོ། ། གཉིས་པ་ནི་ཡང་ཞེས་ཏེ་འདིར་ངོ་བོ་ཉིད་གསུམ་ལ་སྤྱི་དོན་དྲུག་གི སོ་སོའི་ངོ་བོ་ལ་ཀུན་བརྟགས་པ་གང་ཟག་གི་བདག་ཏུ་བརྟགས་པ་འཇིག་རྟེན་ཐ་མལ་པ་རྣམས་ཀྱིས་བདག་ལྟ་ལྷན་སྐྱེས་ཀྱིས་ང་ཞེས་རྟོག་པ་དང་མུ་སྟེགས་པ་རྣམས་ཀྱིས་སྔར་བཤད་པ་ལྟར་བཏགས་པ་དང་རང་གི་སྡེ་པ་གནས་མའི་བུ་པས་ཕུང་པོ་ལས་དེ་ཉིད་དང་གཞན་དུ་བརྗོད་དུ་མེད་ཅིང་རྟག་མི་རྟག་ཏུའང་བརྗོད་དུ་མེད་པར་བཏགས་ཤིང་། ས་སྒྲོགས་རིས་དང་སྲུང་བ་པ། །
གནས་མ་བུ་པའི་སྡེ་རྣམས་ནི། ། ཀུན་གྱིས་བཀུར་བ་རྣམ་པ་གསུམ་ཞེས་ས་སྒྲོགས་རིས་པ་དང་སྲུང་བ་པ་དང་བཟང་པོའི་ལམ་པ་དང་བླ་མ་པ་དང་། རྣམ་པར་ཕྱེ་སྟེ་སྨྲ་བ་དང་ཆོས་སྲུང་བ་དང་གོས་དམར་བ་དང་ས་སྟོན་པ་དང་ཆོས་མཆོག་པ་རྣམས་བདག་འདོད་པར་བཤད་དེ། དེ་དགག་པ་རྒྱས་པར་མཛོད་འགྲེལ་དགུ་པར་བལྟའོ། ། ཆོས་སུ་བཏགས་པ། ཐ་མལ་པའི་ཆོས་རྣམས་བདེན་པར་འཛིན་པ་དང་། མུ་སྟེགས་དབང་ཕྱུག་པས་ཚིག་གི་དོན་དྲུག་དང་གཅེར་བུ་པས་ཚིག་དོན་དགུ་དང་། གྲངས་ཅན་པས་དེ་ཙམ་ཉི་ཤུ་རྩ་བཞི་དང་། ཚངས་པ་བས་རིག་བྱེད་བདེན་པར་བཏགས་པ་སོགས་ཕལ་ཆེར་དང་། སྡེ་པ་གཉིས་ཀྱིས་རྡུལ་ཕྲན་སོགས་ཆོས་ཕལ་ཆེར་རྫས་ཡོད་དང་གཟུང་འཛིན་བདེན་པར་འདོད་པ་སྟེ།
དབུ་མ་པས་གཞལ་ན་གཉིས་མེད་ཀྱི་ཤེས་པ་རྫས་གྲུབ་དུ་འདོད་པ་ཡང་ངོ་། ། དེ་རྣམས་ཀྱི་རྟོག་བྱེད་ཀྱི་གཟུང་ཆར་སྣང་བ་བཏགས་ཆ་ཅིའང་མེད་པ་དེ་སྟེ་སུམ་བཅུ་པར། རྣམ་པར་རྟོག་པ་གང་གང་གིས། ། དངོས་པོ་གང་གང་རྣམས་བཏགས་པ། ། དེ་ཉིད་ཀུན་ཏུ་བརྟགས་པ་ཡི། ། ངོ་བོ་ཉིད་དེ་དེ་མེད་དོ། ། ཞེས་སོ། ། གཞན་དབང་ནི་ཁམས་གསུམ་པའི་ཤེས་རིག་ཀུན་བརྟགས་ཀྱི་བརྟག་གཞི་དང་རྟོག་བྱེད་རྒྱུ་རྐྱེན་ལ་རག་ལས་པ་སྟེ། དེ་ཉིད་དུ། ། གཞན་གྱི་དབང་གི་ངོ་བོ་ཉིད། །
རྣམ་རྟོག་ཡིན་ཏེ་རྐྱེན་ལས་བྱུང་ཞེས་དང་། རྗེ་བཙུན་གྱིས། ཡང་དག་མ་ཡིན་ཀུན་རྟོག་ནི། ། སེམས་དང་སེམས་བྱུང་ཁམས་གསུམ་པ། ། ཞེས་གསུངས་པ་ལྟར་རོ། ། ཡོངས་གྲུབ་ནི། གཞན་དབང་རྣམ་རིག་ཙམ་དེ་ཉིད་བདག་གཉིས་ཀྱིས་དབེན་པ་སྟེ། གྲུབ་ནི་དེ་ལ་སྔ་མ་པོ། ། རྟག་ཏུ་མེད་པར་གྱུར་པ་གང་། ། ཞེས་སོ། །
དེ་ཉིད་དབུས་དང་མཐའ་འབྱེད་པར། བརྟགས་པ་དང་ནི་གཞན་དབང་དང་། ། ཡོངས་སུ་གྲུབ་པ་ཉིད་ཀྱང་སྟེ། ། དོན་ཕྱིར་ཡང་དག་མིན་རྟོག་ཕྱིར། ། གཉིས་པོ་མེད་པའི་ཕྱིར་བཤད་དོ། ། ཞེས་གསུངས་སོ། ། དེས་ཤེས་བྱ་གཏན་ལ་དབབ་པ་ནི། གསུམ་ཀ་ཡོངས་སུ་ཤེས་པར་བྱ་བ་དང་གཉིས་པ་ནི་སྤང་བྱ་དང་གསུམ་པ་ནི་ཐོབ་པར་མངོན་སུམ་དུ་བྱ་བའོ། ། ཡང་ཆོས་ཀུན་འདི་གསུམ་དུ་འཇོག་སྟེ་གཟུགས་སུ་སྣང་བ་ལ་ཡུལ་གྱི་ངོ་བོར་བརྟགས་པ་དང་ཚོར་བ་སོགས་སུ་སྣང་བ་ལ་གཟུང་འཛིན་གྱི་དངོས་པོར་གཏན་མེད་བཞིན་དུ་བརྟགས་པ་ཀུན་བརྟགས་པའི་གཟུགས་སོགས་དང་། གཟུགས་སུ་སྣང་བའི་རྣམ་ཤེས་དང་ཤེས་པ་གང་ཚོར་བ་སོགས་ལ་གཟུང་འཛིན་དུ་རྟོག་པར་བྱེད་པ་གཞན་དབང་གི་གཟུགས་སོགས་དང་།
རྣམ་པར་བརྟགས་པའི་གཟུགས་སོགས་ལ་ཀུན་བརྟགས་ཀྱི་གཟུགས་སོགས་བྲལ་བའི་བདག་ཉིད་སྟོང་པ་ཉིད་ཆོས་ཉིད་ཀྱི་གཟུགས་སོགས་ཞེས་བཤད་དོ། ། ཡང་འདི་གསུམ་དུ་ཤེས་བྱ་ཀུན་དེ་ཁོ་ན་ཉིད་དགུས་འཇོག་ཚུལ་ནི། དབུས་མཐའ་རྩ་འགྲེལ་དུ་བལྟའོ། ། ཡང་ཆོས་མངོན་པའི་མདོར། ཆོས་ནི་གསུམ་སྟེ་ཀུན་ནས་ཉོན་མོངས་པ་དང་རྣམ་པར་བྱང་བ་དང་དེ་གཉིས་ཀའི་ཆར་གཏོགས་པའོ་ཞེས་གསུངས་པ་ནི་དང་པོ་དང་གསུམ་པ་དང་གཉིས་པ་ལ་དགོངས་པ་སྟེ། ས་དང་གསེར་དང་སའི་ཁམས་བཞིན་ནོ། ། ཡང་བྱུང་རྟེན་སྒྱུ་མ་ལ་སོགས་བསྟན། ། བརྟགས་ལ་བརྟེན་ཏེ་མེད་པར་བསྟན། ། རྣམ་དག་རྣམས་པ་བཞིར་བརྟེན་ནས། ། ཡོངས་སུ་གྲུབ་པ་བསྟན་པའོ། །
རྣམ་དག་དེ་ནི་རང་བཞིན་དང་། ། དྲི་མ་མེད་དང་ལམ་དང་དམིགས་པ་རྣམ་པར་བྱང་བ་སྟེ་རིམ་པ་ལྟར་དེ་བཞིན་ཉིད་དང་དེ་ཉིད་སྒྲིབ་པ་དང་བྲལ་བ་དང་། ཕ་རོལ་ཕྱིན་པ་ལ་སོགས་པ་དང་ཐེག་ཆེན་གྱི་དམ་པའི་ཆོས་བསྟན་པའོ་ཞེས་ཐེག་བསྡུས་སུ་འབྱུང་བ་ལྟར། མདོ་སྡེ་ཤིན་ཏུ་རྒྱས་པ་རྣམས་སུ་ངོ་བོ་ཉིད་གསུམ་པོ་འདི་ལ་ལྟོས་ཏེ་དེ་ལྟ་དེ་ལྟར་གསུངས་པའོ། ། སོ་སོའི་དབྱེ་བ་ནི། བསྡུ་བར། དང་པོ་ལ་དབྱེ་བ་དཔག་མེད་དེ་ཡང་སད་པ་དང་དེ་གོམས་པའི་བག་ལ་ཉལ་གཉིས་དང་། གཉིས་པའི་དབྱེ་བ་རྒྱུ་མཚན་ལྟར་ཆེས་མང་པ་སྟེ། ཡང་ངོ་བོ་ཉིད་གཞན་གཉིས་ལ་མངོན་པར་ཞེན་པས་ཀུན་ནས་བསླང་བ་དང་དེ་ལ་མངོན་ཞེན་མེད་པས་བསླང་བ་གཉིས་དང་། གསུམ་པ་ཀུན་ཏུ་རོ་གཅིག་པས་དབྱེ་བ་མེད་པར་གསུངས་སོ། །
ཐེག་བསྡུས་སུ་བག་ཆགས་ཀྱི་ས་བོན་གྱི་གཞན་དབང་དང་ཀུན་ནས་ཉོན་མོངས་དང་རྣམ་བྱང་གི་ངོ་བོ་ཉིད་མ་གྲུབ་པ་གཞན་དབང་སྟེ་གཉིས་དང་། རང་བཞིན་གྱིས་དང་རྣམ་དག་གིས་ཡོངས་གྲུབ་གཉིས་སུ་གསུངས་ཏེ། དབུས་མཐར། འགྱུར་མེད་ཕྱིན་ཅི་མ་ལོག་པ། ། ཡོངས་སུ་གྲུབ་པ་རྣམ་པ་གཉིས། ཞེས་དང་མཐུན་ནོ། ། བསྡུ་བར་ནི་ཡང་དག་པའི་ཡེ་ཤེས་གཞན་དབང་ཉིད་ཡིན་པར་གསུངས་ཏེ། དེ་ནི་རྐྱེན་གཞན་གྱིས་དབང་ཞེས་པ་དབང་བཙན་དུ་མཛད་ཅིང་། དབུས་མཐར། ཡང་དག་ཡེ་ཤེས་རབ་ཁོ་ན། །
གཅིག་པུ་ཁོ་ནར་བསྡུས་པའོ། ། ཞེས་ཡོངས་གྲུབ་ཏུ་གསུངས་པ་ནི་ཡང་དག་མིན་རྟོག་ཉིད་གཞན་དབང་དུ་འཇོག་པ་དབང་བཙན་དུ་མཛད་པའོ། ། ཐ་དད་བསམ་པ་ནི། དང་པོ་ནི་གཉིས་ལས་དེ་ཉིད་དང་གཞན་དུ་བརྗོད་དུ་མེད་ཅིང་། རང་བཞིན་གྱིས་ཡོངས་གྲུབ་ཀྱང་དེ་ལྟ་སྟེ། དེ་ཕྱིར་དེ་ཉིད་གཞན་དབང་ལས། ། གཞན་མིན་གཞན་མ་ཡིན་པའང་མིན། ། མི་རྟག་ལ་སོགས་བཞིན་དུ་བརྗོད། ། ཅེས་སུམ་བཅུ་པར་རོ། ། ཕྱིན་ཅི་མ་ལོག་པའི་ཡོངས་གྲུབ་ནི་རྫས་གཅིག་པ་དང་ཐ་དད་པའི་དགོངས་པ་སྔ་མ་ལྟར་རོ། །
གྲངས་ངེས་པ་ལ་དབུས་མཐའི་འགྲེལ་བཤད་དུ་གྲངས་ངེས་ལྔ་བཤད་པའི་ཕྱི་མ་ནི་འཇིག་རྟེན་པ་དང་དེ་ལས་འདས་པ་དང་དེའི་རྗེས་ཐོབ་ཀྱི་ཡེ་ཤེས་ཀྱི་ཡུལ་བསྟན་པའི་ཆེད་དུའོ་ཞེས་བཤད་དོ། ། དེས་ན་སུམ་བཅུ་པར། དེ་མ་མཐོང་བར་དེ་མི་མཐོང་། ཞེས་ཡོངས་གྲུབ་མ་མཐོང་བར་གཞན་དབང་མི་མཐོང་སྟེ་རྗེས་ཐོབ་དག་པ་འཇིག་རྟེན་པའི་ཡེ་ཤེས་ཀྱི་ཡུལ་ཡིན་པས་ཞེས་སོ། ། དེ་དོན་གསང་དུ་གཞན་དབང་མ་ལུས་པར་མངོན་སུམ་དུ་མི་མཐོང་བའམ་ཀུན་བརྟགས་ཀྱིས་དབེན་པར་མི་མཐོང་བ་ལ་དགོངས་པ་དང་སོ་སོ་སྐྱེ་བོས་ཀྱང་གཞན་དབང་རང་རིག་པའི་སྒོ་ནས་ཤེས་པར་བཤད་དེ་བསྡུ་བ་དང་མཐུན་ནོ། ། འོ་ན་བསྡུ་བར་ཀུན་བརྟགས་བྱིས་པའི་ཤེས་པའམ་འཕགས་པའི་ཤེས་པ་ཅིའི་སྤྱོད་ཡུལ་ཡིན་ཞེ་ན། གང་གིའང་མ་ཡིན་ཏེ་མཚན་ཉིད་མེད་པའི་ཕྱིར་རོ་ཞེས་འབྱུང་བ་དང་འགལ་ལོ་ཞེ་ན། དེ་ནི་མེད་པ་གང་གིའང་རྟེན་དུ་མི་འགྱུར་ཞེས་པའི་དོན་ཡིན་གྱི་སྒྲོ་བཏགས་པར་ཡང་ཡུལ་དུ་མི་འགྱུར་བ་ནི་མིན་ཏེ། དེ་ཉིད་དུ་སོ་སོ་སྐྱེ་བོའི་ཤེས་པས་དམིགས་པའོ་ཞེས་འབྱུང་བས་སོ་ཞེས་འཆད་དོ། ། གོ་རིམ་ངེས་པ་ནི་མེད་དེ་ཐེག་བསྡུས་སུ་གཞན་དབང་སྔོན་ལ་འབྱུང་བས་སོ། །
དཔེ་བསྟན་པ་ནི་ཀུན་བརྟགས་ནམ་མཁའི་མེ་ཏོག་དང་རི་བོང་གི་རྭ་དང་མོ་གཤམ་གྱི་བུ་དང་འདྲ་ཞིང་། གཉིས་པ་སྒྱུ་མ་མིག་སྒྱུ་རྨི་ལམ་མིག་ཡོར་གཟུགས་བརྙན་ཆུ་ཟླ་སྤྲུལ་པ་རྣམས་དང་འདྲ་སྟེ། ཡོངས་གྲུབ་ནི་ནམ་མཁའི་དཀྱིལ་ལྟ་བུ་བཤད་དོ། ། ཡང་། སྦྲུལ་དུ་ཤེས་དོན་དེའི་རྣམ་པ། དེ་མེད་པ་ཉིད་མཁས་པ་ཡིན། ། ཀུན་བརྟགས་ལ་སོགས་མཚན་མར་ནི། ། གོ་རིམ་བཞིན་དུ་ཤེས་པར་བྱ། ། ཞེས་རབ་ཏུ་སྒྲོན་གསལ་དུ་དྲངས་སོ། ། གཞུང་དོན་ལ་ངོ་བོ་ཉིད་ཀྱིས་སྟོང་པ་ནི་རང་གི་མཚན་ཉིད་ཁོ་ནས་མེད་པ་སྟེ་རྣམ་པ་གང་གིས་ཀྱང་གཏན་མེད་པའོ། །
ཇི་ལྟར་ཀུན་བརྟགས་པ་དེ་བཞིན་དུ་མེད་པ་ནི་གཞན་དབང་ངོ་། ། རང་བཞིན་གྱིས་སྟོང་པ་ནི་ཡོངས་གྲུབ་སྟེ་སྟོང་ཉིད་ཀྱི་རང་བཞིན་ཡིན་པས་སོ། ། དེའང་དབུས་མཐར། དངོས་མེད་དེ་ཡི་དངོས་མིན་དང་། ། རང་བཞིན་གྱིས་ནི་སྟོང་པར་འདོད། ། ཅེས་དང་། མདོ་སྡེ་རྒྱན་དུའང་། མེད་པའི་སྟོང་པ་ཉིད་ཤེས་ཤིང་། ། དེ་བཞིན་ཡོད་མིན་སྟོང་ཉིད་དང་། ། རང་བཞིན་སྟོང་པ་ཉིད་ཤེས་ནས། །
སྟོང་པ་ཤེས་པ་ཞེས་བརྗོད་དོ། ། ཞེས་གསུངས་སོ། ། སྟོང་པ་ཉིད་ཀྱི་དབྱེ་བ་རྒྱས་པ་ནི་ནང་སྟོང་པ་ཉིད་ཟ་བ་པོ་ནང་གི་སྐྱེ་མཆེད་ལ་གང་ཟག་དང་ཆོས་སུ་བརྟགས་པ་མེད་ཅིང་དེ་མེད་པའི་དངོས་པོ་ཡོད་པ་དང་། ཕྱི་སྟོང་པ་ཉིད་བཟའ་བར་བྱ་བའི་ཕྱིའི་སྐྱེ་མཆེད་དེ་ལྟ་བུ་དང་། དེ་བཞིན་དུ་ཕྱི་ནང་སྟོང་པ་ཉིད་དེ་དག་གི་ལུས་ཁོག་པ་དང་། ཆེན་པོ་སྟོང་པ་ཉིད་གནས་ཀྱི་གཞི་སྣོད་ཀྱི་འཇིག་རྟེན་དང་། སྟོང་པ་ཉིད་སྟོང་པ་ཉིད་ནི་གང་གིས་སྟོང་ཉིད་ཤེས་པ་ལ་དང་། དོན་དམ་པ་སྟོང་པ་ཉིད་ཇི་ལྟར་ཤེས་པ་དོན་དམ་པའི་རྣམ་པ་ལ་དང་། འདུས་བྱས་སྟོང་པ་ཉིད་དགེ་བ་འདུས་བྱས་ལམ་དང་། འདུས་མ་བྱས་སྟོང་པ་ཉིད་དགེ་བ་འདུས་མ་བྱས་མྱ་ངན་ལས་འདས་པ་དང་།
མཐའ་ལས་འདས་པ་སྟོང་པ་ཉིད་བདག་གིས་འགྲོ་བ་ལ་ཕན་པ་རྟག་ཏུ་བྱའོ་སྙམ་པ་དང་། ཐོག་མ་དང་ཐ་མ་མེད་པ་སྟོང་པ་ཉིད་འཁོར་བ་དང་། དོར་བ་མེད་པ་སྟོང་བ་ཉིད་ཕུང་པོ་ལྷག་མེད་ཀྱི་མྱང་འདས་ནའང་དགེ་བ་མི་ཟད་པ་དང་། རང་བཞིན་སྟོང་པ་ཉིད་རིགས་དང་། རང་གི་མཚན་ཉིད་སྟོང་པ་ཉིད་སྐྱེས་བུ་ཆེན་པོའི་མཚན་དང་དཔེ་བྱད་བཟང་པོ་དང་། ཆོས་ཐམས་ཅད་སྟོང་པ་ཉིད་ནི་སངས་རྒྱས་ཀྱི་སྟོབས་བཅུ་སོགས་ལ་བདག་གཉིས་སུ་སྒྲོ་འདོགས་སྐུར་འདེབས་མེད་པ་དང་། དངོས་པོ་མེད་པ་སྟོང་པ་ཉིད་མེད་པའི་སྟོང་པ་དང་། དངོས་པོ་མེད་པའི་ངོ་བོ་ཉིད་སྟོང་པ་ཉིད་ཡོད་པའི་སྟོང་པ་སྟེ་བཅུ་དྲུག་ནི་ཆོས་ཅན་ཐ་དད་པས་ཕྱེ་ཡི། སྟོང་པའི་ངོ་བོ་ལ་ཐ་དད་མེད་དོ། ། དེ་ལྟར་སྟོང་པའི་ཡུལ་བཅུ་བཞིའི་ཕྱི་མ་བརྒྱད་དགོས་ཆེད་དེ་སྟོང་པའི་རང་བཞིན་ནི་མེད་ཡོད་གཉིས་སོ། །
དེ་སྐད་དུ་ཡང་དབུས་དང་མཐའ་རྣམ་པར་འབྱེད་པར། ཟ་པོ་བཟའ་བ་དེ་ཡི་ལུས། ། གནས་ཀྱི་གཞིའི་སྟོང་པ་ཉིད། ། དེ་ཡང་གང་གིས་ཇི་ལྟར་མཐོང་། ། གང་ཕྱིར་དེ་གང་སྟོང་པ་ཉིད། ། དགེ་བ་གཉིས་ཐོབ་བྱ་བའི་ཕྱིར། ། རྟག་དུ་སེམས་ཅན་ཕན་བྱའི་ཕྱིར། ། འཁོར་བ་གཏང་བར་མི་བྱའི་ཕྱིར། ། དགེ་བ་མི་ཟད་བྱ་བའི་ཕྱིར། ། རིགས་ཀྱང་རྣམ་པར་དག་བྱའི་ཕྱིར། །
མཚན་དང་དཔེ་བྱད་ཐོབ་བྱའི་ཕྱིར། ། སངས་རྒྱས་ཆོས་རྣམས་དག་བྱའི་ཕྱིར། ། བྱང་ཆུབ་སེམས་པ་སྒྲུབ་པར་བྱེད། ། གང་ཟག་དང་ནི་ཆོས་རྣམས་ཀྱི། ། དངོས་པོ་མེད་འདིར་སྟོང་པ་ཉིད། ། དེ་དངོས་མེད་པའི་དངོས་ཡོད་པ། ། དེ་ནི་དེ་ལས་སྟོང་ཉིད་གཞན། ། ཞེས་འབྱུང་ངོ་། ། གཞུང་གཞན་དུ་མི་དམིགས་པ་སྟོང་པ་ཉིད་དུས་གསུམ་སྟོང་པ་དང་། ངོ་བོ་ཉིད་སྟོང་པ་ཉིད་འདུ་འཕྲོད་ལས་བྱུང་བ་སྟོང་པ་སྟེ་བཅོ་བརྒྱད་དང་།
བཟང་པོའི་ཞབས་ཀྱིས་དངོས་པོ་སྟོང་པ་ཉིད་ཕུང་པོ་ལྔ་སྟོང་པ་དང་། གཞན་གྱི་ངོ་བོ་སྟོང་པ་ཉིད་དེ་བཞིན་ཉིད་སྟོང་པ་སྟེ་ཉི་ཤུ་བཤད་དོ། ། དེ་ལྟར་བདག་དོན་གཞན་དང་བྲལ་བ་སྟོང་པ་བཤད་ནས་རང་ཉིད་བདག་མ་ཡིན་པར་སྟོན་པ་བདག་མིན་གྱི་མཚན་ཉིད་ལ་གསུམ་ལས་དངོས་ནི་ཇི་ལྟར་བདག་རྫས་ཡོད་དུ་སྨྲ་བ་རྣམས་ཀྱིས་རྟག་པ་དང་བྱེད་པ་པོ་དང་ཟ་བ་པོ་སོགས་ཀྱི་བདག་ཏུ་མིང་བཏགས་པའི་མཚན་ཉིད་དེ་དང་ཕུང་པོ་སོགས་བྲལ་བའམ་མཚན་ཉིད་མི་མཐུན་པ་སྟེ་མི་རྟག་པ་ལ་སོགས་པའི་ངོ་བོ་ཅན་ཉིད་ཀྱི་ཕྱིར་རོ་ཞེས་པའི་རིགས་པ་འདིས་ཕུང་པོ་ཞེས་སོ། ། དེའི་ལུང་ནི་ཕུང་པོ་ཁམས་དང་སྐྱེ་མཆེད་བདག་མིན་ཅིང་དེ་གསུམ་དུ་ཆོས་ཀུན་འདུས་པ་འདི་ལ་དགོངས་ནས་བཅོམ་ལྡན་གྱིས་ཞེས་སོ། ། ཞར་བྱུང་མདོའི་དུམ་བུ་བཤད་པ་ལ་མདོ་བཀོད་དེ་དྲི་བ་ནི། བཅོམ་ལྡན་ཞེས་ཏེ་འདིའི་དོན་ཅི་ཞེ་ན་ཞེས་པ་ཚིག་སྔ་མ་གཉིས་ཀྱིས་བདག་གི་བ་དང་བདག་བཀག་ཅིང་དགག་བྱ་ཡང་དེར་ཟད་པས་ཚིག་གསུམ་པ་ལ་དགོངས་པ་ཅི་ཞེ་ན། ལན་གྱིས་བཤད་པ་ནི། ཤེས་པར་བྱེད་པ་པོའི་རྒྱུད་ལས་ཕྱིའི་དངོས་པོ་ཟིན་པའམ་མ་ཟིན་པ་འདི་ནི་ངའི་མིན་པའོ། ། ནང་གི་དངོས་པོ་རང་གི་ལུས་འདི་ནི་ང་མིན་ཏེ་ནང་གི་དངོས་པོ་འདི་ནི་ང་དང་འབྲེལ་བའི་བདག་མིན་ཞེས་དགོངས་པ་སྟེ། དེ་ལྟར་ཕྱི་ལ་བདག་གི་བའི་རྣམ་པ་གཅིག་པུ་དང་ནང་བ་བདག་དང་བདག་གི་བ་གཉིས་ཀའི་རྣམ་པ་བཀག་གོ །
བཞི་པ་དེ་རྣམས་ཀྱི་ཁྱད་པར་བཤད་པ་ལ་གསུམ་སྟེ། སྐད་ཅིག་མི་རྟག་པ་ལ་འཕྲོས་པ་དང་། སྤྱིར་སྡུག་བསྔལ་གྱི་དབྱེ་བ་དང་། འཆི་བ་སྡུག་བསྔལ་ལ་འཕྲོས་པའོ། ། དང་པོ་ལ་གཉིས་ལས་གཟུགས་ཅན་སྐད་ཅིག་པར་སྒྲུབ་བྱེད་ནི། སྐད་ཅིག་ཅེས་ཏེ་ཅི་ལྟ་བུ་ནི་གནས་མའི་བུ་པ་སོགས་གཟུགས་སྐད་ཅིག་པར་མི་འདོད་པས་སོ། ། ཇི་ལྟར་སེམས་དང་སེམས་བྱུང་ཁྱེད་རང་ལ་སྐད་ཅིག་མར་གྲུབ་པ་ལྟར་གཟུགས་ཀྱང་སྐད་ཅིག་པ་སྟེ་སེམས་སྐད་ཅིག་པས་ཟིན་པའི་ཕྱིར་རོ། ། ནང་གི་ལུས་ནི་སེམས་ཀྱིས་ཟིན་ཏེ་སེམས་དང་གྲུབ་པ་མ་ཐོབ་པ་ལ་ཐོབ་པ་དང་བདེ་བ་ཐོབ་པའི་རྗེས་སུ་འཇུག་པ་གཅིག་པའི་གཟུགས་ཡིན་པས་སོ། ། དེ་ཡང་སེམས་ཡོད་ན་ལུས་མ་རུལ་བ་དང་མེད་ན་རུལ་བ་སོགས་སུ་འགྱུར་བས་སོ། ། ཡང་ན་དེ་ཡང་རྩ་བའི་དམ་བཅའི་སྒྲུབ་བྱེད་དུ་སྦྱར་རོ། །
སེམས་འགྱུར་ན་ལུས་དེ་འགྱུར་བའི་ཕྱིར་ནི་བདེ་སྡུག་དང་ཆགས་སོགས་ཀྱི་སྐབས་སུ་སྟེ་སྐད་ཅིག་རེ་ལ་འགྱུར་བའི་སེམས་ཀྱི་རྗེས་སུ་འགྱུར་བ་ལ་སྐད་ཅིག་པས་ཁྱབ་པོ། ། དབང་བཅས་ཀྱི་ལུས་ནི་གནས་ཡིན་པའི་ཕྱིར་ཡང་སྟེ་རང་ཉིད་མ་ཞིག་ན་གནས་བྱའི་གནས་སུ་མི་འགྱུར་ཏེ་མེའི་བུད་ཤིང་དང་། ས་བོན་གྱི་མྱུ་གུ་ལྟར་རོ། ། ནང་དང་ཕྱིའི་གཟུགས་ཀུན་སེམས་ཀྱི་དབང་གིས་འབྱུང་བའི་ཕྱིར་ཡང་སྟེ། ཁྱབ་པ་ནི་མདོར། གཟུགས་འབྱུང་བའི་རྒྱུ་གང་དང་རྐྱེན་གང་དེ་རྣམས་ཀྱང་མི་རྟག་པ་ཡིན་ན་རྒྱུ་དང་རྐྱེན་མི་རྟག་པ་ལས་བྱུང་བའི་གཟུགས་རྟག་པར་ག་ལ་འགྱུར་ཞེས་འབྱུང་ངོ་། ། སེམས་ཀྱིས་དབང་སྒྱུར་བའི་ཕྱིར་ཡང་སྟེ་མཐུ་ཁྱད་པར་ཅན་གྱི་སེམས་ཀྱིས་མོས་པས་ས་གསེར་སོགས་སུ་གྱུར་བས་སོ། ། ཡང་མཐར་རྣམ་པར་འགྱུར་བ་རྒན་པོ་དང་གོས་རྙིང་པ་སོགས་དམིགས་པའི་ཕྱིར་དང་པོ་ནས་དེ་ལ་ཇེ་ཉེ་ཇེ་ཉེར་འགྱུར་བའི་སྐད་ཅིག་པ་སྟེ། མདོ་སྡེ་རྒྱན་དུ། དང་པོ་མི་འཇིག་མཐར་མི་འགྱུར། །
ཞེས་འབྱུང་ངོ་། ། སྐྱེས་ནས་ཀྱང་འཇིག་བྱེད་ཀྱི་རྐྱེན་ལ་མ་ལྟོས་པས་ན་རང་གི་ངང་གིས་འཇིག་པའི་ཕྱིར་རྣམ་འགྲེལ་ངེས་དག་ཏུ། རྒྱུ་མེད་ཕྱིར་ན་འཇིག་པ་ནི། ། རང་གི་ངོ་བོས་རྗེས་འབྲེལ་ཉིད། ། ཅེས་གསུངས་པ་ལྟར་རོ། ། ཞར་བྱུང་གཟུགས་ཀྱི་ཁྱད་པར་ལ་གཉིས་ལས་གཟུགས་འདུས་པ་རྒྱུ་འབྲས་ཀྱི་གནས་ཚུལ་ནི། མདོར་གཟུགས་གང་ཞེས་ཏེ་གཟུགས་ལ་འབྱུང་བ་བཞི་ཀ་ཚང་བ་དང་འབྱུང་འགྱུར་ཀུན་ཚང་བར་གསུངས་པ་དེ་ཅི་ལ་དགོངས་ཞེ་ན། དེ་འདྲ་སྲིད་པ་ལ་དགོངས་ནས་སོ། ། མདོ་དེའི་རྒྱུར་བྱས་པ་ཞེས་པའི་དོན་ནི་ཕྱོགས་ཡུལ་གཅིག་ལ་བརྟེན་པར་གྱུར་པའི་དོན་ཏེ་འབྱུང་བ་འབྱུང་གྱུར་གྱི་རྟོན་པའི་རྒྱུ་ཡིན་པས་ན་འབྱུང་བའི་ཕྱོགས་གང་ཡིན་དེ་ཁོ་ན་འབྱུང་གྱུར་གྱི་ཕྱོགས་ཀྱང་ཡིན་པས་སོ། ། གང་དམིགས་པའི་འབྱུང་བ་དེ་ནི་འདུས་པ་དེ་ན་ཡོད་ཀྱི་ཅིག་ཤོས་མེད་ཅིང་འབྱུང་བ་གཅིག་པའི་འདུས་པ་ས་རྡོག་སྐམ་པོ་ལྟ་བུ་དང་།
གཉིས་པ་དེ་ཉིད་གཤེར་བ་དང་། གསུམ་པ་དེ་ཉིད་དྲོ་བ་དང་། ཐམས་ཅད་པ་དེ་ཉིད་འདྲིལ་ཞིང་འགྲོ་བའོ། ། རྒྱུར་བྱས་པའི་གཟུགས་ལ་ཡང་དེ་ལྟ་སྟེ། དེ་གཅིག་པའི་འདུས་པ་འོད་ལྟ་བུ་དང་། གཉིས་པ་སྒྲ་དང་དྲི་དང་བཅས་པའི་རླུང་ལྟ་བུ་དང་། གསུམ་པ་གཟུགས་དྲི་རེག་བྱ་ཡང་བ་ཅན་གྱི་དུ་བ་དང་དྲི་མེད་པའི་ཆུ་ལྟ་བུ་དང་། བཞི་པ་བུ་རམ་གོང་བུ་ལྟ་བུ་དང་། ལྔ་པ་དེ་ཉིད་སྒྲ་དང་བཅས་པའོ། ། རྡུལ་ཕྲ་རབ་ལ་དཔྱད་པ་ནི།
རྡུལ་ཕྲ་ཞེས་ཏེ་ཆོས་མངོན་པ་སོགས་སུ་གང་བརྗོད་པ་དེ་ལ་རྡུལ་ཕྲ་རབ་ནི། ཉི་ཤུ་པར། དྲུག་གིས་ཅིག་ཆར་སྦྱར་བ་ན། ། ཕྲ་རབ་རྡུལ་ཆ་དྲུག་ཏུ་འགྱུར།་་་་་ དབུས་ཀྱི་ཕྲ་རྡུལ་དེ་ནི་ཆ་དྲུག་དང་བཅས་པར་ཐལ་ཏེ། ཕྱོགས་ཐ་དད་དྲུག་གི་རྡུལ་གྱིས་ཅིག་ཅར་སྦྱར་བའི་ཕྱིར་རོ། ། དྲུག་པོ་རྣམས་ནི་གོ་གཅིག་ན། ། གོང་བུའང་རྡུལ་ཕྲན་ཙམ་དུ་འགྱུར།་་་་་ རྡུལ་ཕྲན་བདུན་འདུས་ཀྱི་གོང་བུ་དེ་ནི་རྡུལ་ཕྲན་གཅིག་དང་ཆེ་ཆུང་ཁྱད་མེད་དུ་ཐལ་ཏེ། རྡུལ་ཕྲན་གཅིག་གི་གོ་སར་ཆུད་པའི་ཕྱིར་རོ། །
ཅེས་པས་ལུས་མེད་རྫས་སུ་མ་གྲུབ་ཀྱི་རྟོག་པས་ཆུང་བའི་མཐར་ཐུག་པར་ཕྱེ་ནས་རྣམ་པར་བཞག་པ་ཙམ་སྟེ་དེའི་དགོས་པ་ནི་རིལ་པོ་གཅིག་པུའི་འདུ་ཤེས་བཤིག་པས་གཞི་མེད་དུ་བྱས་ཏེ་བདག་མེད་རྟོགས་པ་དང་། རྡུལ་ཕྲན་དུ་བཤིག་ཅིང་དེའང་མ་གྲུབ་པས་གཟུགས་རྫས་སུ་མ་གྲུབ་པ་ན་རྣམ་རིག་ཙམ་ལ་འཇུག་པས་ཆོས་ཀྱི་བདག་མེད་རྟོགས་པའོ། ། སྤྱིར་སྡུག་བསྔལ་གྱི་དབྱེ་བ་ལ་གཉིས་ལས་བཤད་བྱ་ནི་ཡང་སྡུག་བསྔལ་འདི་ནི་ཞེས་སོ། ། འཆད་བྱེད་ལ་འདོད་པ་ན་སྤྱོད་པ་སོགས་ནི་སེམས་ཅན་སྐྱེ་བའི་དབང་དུ་བྱས་པ་སྟེ། དེ་ནི་དུཿཁ་གསུམ་ཅར་དང་འགྲོ་བ་ལྔ་དང་སྐྱེ་གནས་བཞི་ཀས་ཕྱེ་བས་ཤིན་ཏུ་རྒྱས་པའོ། ། མ་བསྲབས་པ་ནི་མི་གཡོ་བ་དང་ཐར་པ་ཆ་མཐུན་གྱི་དགེ་རྩ་མེད་པས་སོ། ། ཤིན་ཏུ་རྒྱས་ལ་བསྲབས་པ་ནི་འདོད་པ་ན་སྤྱོད་པ་དེ་ཉིད་ཐར་པའི་ཞེས་ཏེ་མྱ་ངན་ལས་འདའ་ངེས་སུ་བྱས་པས་སོ། ། ཤིན་ཏུ་རྒྱས་ལ་གཉིས་ཀ་ཡིན་པ་ནི་འདོད་པ་ན་སྤྱོད་པ་དེ་ཉིད་ལོ་ཀ་པས་ཞེས་ཏེ། དུཿཁའི་དུཿཁ་སོགས་ལས་རེ་ཤིག་འདའ་བར་ངེས་པ་བྱས་པ་དང་གཏན་དུ་མ་ཡིན་པས་སོ། ། བར་མ་ནི་གོང་འོག་ལ་ལྟོས་པ་སྟེ་དུཿཁའི་དུཿཁ་ལས་འདས་ཤིང་ཇི་རིགས་པར་འགྱུར་བའི་དུཿཁ་ལས་འདས་པས་གཟུགས་ཁམས་པའོ། །
སྲབ་པ་ནི་གཟུགས་མེད་པ་སྟེ་འདུ་བྱེད་ཀྱི་དུཿཁ་ཙམ་སོགས་ལས་མེད་པས་སོ། ། མ་བསྲབས་པ་དག་ནི་ཐར་པའི་རྒྱུའི་དགེ་བ་སྤངས་པས་སོ། ། ཆེས་སྲ་བ་ནི་ངན་འགྲོ་ལས་ཤིན་ཏུ་འདས་ཤིང་སྒོང་སྐྱེས་དང་དྲོད་གཤེར་སྐྱེས་ལས་འདས་པ་དང་འགའ་ཞིག་འགྱུར་པའི་དུཿཁ་དང་བྲལ་བས་ཏེ། བསྡུ་བར་སློབ་པ་གཞི་མཐོང་བ་དེ་སྒོང་སྐྱེས་དང་དྲོད་གཤེར་སྐྱེས་དང་སྒྲ་མི་སྙན་དང་འདུ་ཤེས་མེད་པ་པ་དང་ཟ་མ་དང་མ་ནིང་དང་བུད་མེད་དང་མཚན་མེད་དང་མཚན་གཉིས་པ་སོགས་ལས་སོ་སོར་བརྟགས་མིན་གྱི་འགོག་པ་ཐོབ་པར་གསུངས་སོ། ། དེའི་བསྲབས་པ་ནི་སྲིད་པ་བདུན་སོགས་ཀྱིས་ཐར་པར་ངེས་པ་བྱས་པའོ། ། མི་སློབ་པའི་ནི་དེ་ཙམ་གྱིས་འགྲོ་བ་དང་སྐྱེ་གནས་དང་དུཿཁ་ཉིད་ལུས་པས་ཤིན་ཏུ་ཆེས་སྲབ་པ་དང་། ཚེ་དེ་ཉིད་ལ་མྱ་ངན་ལས་འདའ་བས་བསྲབས་པ་སྲོག་རྐྱེན་ཕུང་པོ་ལྔ་སྟེ་དེ་འགགས་པ་ནི་འདི་ལྔ་མི་འབྱུང་བའོ། ། དུཿཁ་མ་ཡིན་པ་ནི་ཉོན་མོངས་དང་ལས་ཟག་བཅས་ཀྱིས་མ་བསྐྱེད་པས་སོ། ། དུཿཁ་རུ་སྣང་བ་ནི་བསམ་བཞིན་དུ་སྲིད་པར་སྐྱེ་བས་སོ། ། བསྲབས་པ་ཆེན་པོས་གནས་པ་ནི་འགྲོ་བ་དུ་མའི་དུཿཁ་སེལ་བའི་ཕྱིར་རོ། །
ཕ་རོལ་དུ་ཕྱིན་པ་ནི་ས་དང་པོར་སྦྱིན་པ་སོགས་སོ། ། བསམ་བཞིན་དུ་སྐྱེ་བ་ནི་བློ་སྔོན་དུ་བཏང་བ་དེ་ལས་དང་། ཉོན་མོངས་ཀྱིས་དབང་མེད་མིན་པའོ། ། འཆི་བའི་དུཿཁ་ཁྱད་པར་དུ་བཤད་པ་ལ་ལྔ་ལས། འཆི་སེམས་ཀྱིས་དབྱེ་བ་ནི་དུཿཁ་བརྒྱད་སྟོན་པ་ན་འཆི་བ་དུཿཁའོ་ཞེས་ཏེ་དགེ་བའི་སེམས་སོགས་ནི་འཆི་སེམས་བསྒྲིབས་པའི་ལུང་མ་བསྟན་ལས་སྔར་རོ། ། དོན་གསང་དུ་ནི་འཆི་སེམས་ཐ་མ་མ་བསྒྲིབས་ལུང་མ་བསྟན་དུའང་བཤད་དོ། ། འཆི་བ་ནི་འཆི་བ་བསླུ་བར། ཚེ་དང་དབང་པོ་རྣམས་དང་སེམས། ། འགག་པ་འཆི་བའི་མཚན་ཉིད་དེ། ། ཐབས་ཀྱིས་ཡུན་རིང་འཚོ་བ་ནི། །
འཆི་བ་བསླུ་བ་ཞེས་བཤད་དོ། ། ཞེས་པའོ། ། དེ་འཆད་པ་ལ་སེམས་ཀྱི་རྒྱུ་བ་གསལ་བ་ན་རང་གི་ཚུལ་བཞིན་ཡིད་ལ་བྱེད་དམ་གཞན་གྱིས་ཆོས་སྟོན་པ་སོགས་ཀྱིས་དགེ་བ་ལ་སྔོན་དུ་ཕྱོགས་པར་བྱེད་པས་དགེ་བའི་སེམས་ཡོད་པའོ། ། སེམས་ཀྱི་རྒྱུ་བ་གསལ་བ་ན་རང་ངམ་གཞན་གྱི་རྐྱེན་གྱིས་མི་དགེ་བའི་སེམས་ཡོད་པ་ཡང་ངོ་། ། རང་དང་གཞན་གྱི་རྐྱེན་དེ་གཉིས་མ་ཚང་བའི་ཕྱིར་རམ་རྐྱེན་ཡོད་ཀྱང་ལུས་སྟོབས་ཞན་པས་མངོན་པར་འདུ་བྱེད་མི་ནུས་པས་ལུང་དུ་མ་བསྟན་པའི་སེམས་ཡོད་པའོ། འཆི་བ་ན་དྲོད་འདོར་ཚུལ་ནི་དགེ་བ་བྱེད་པའི་ཞེས་ཏེ། སྨད་ནས་སྙིང་ཁའི་བར་དུ་དང་། སྟོད་ནས་སྙིང་ཁའི་བར་དུ་གྲང་སྟེ། སར་མེར་མེར་པོའི་ཕྱོགས་གང་དུ་རྣམ་ཤེས་ཞུགས་པ་དེ་སྙིང་ཁ་ཡིན་པས་དེ་ནས་དྲོད་དང་རྣམ་ཤེས་འཕོའོ། ། མི་དགེ་བ་བྱེད་པ་ལ་སྔ་ལྟས་ངན་པ་གཟུགས་མི་སྡུག་པ་དུ་མ་སྣང་ཞིང་རྔུལ་དང་སྤུ་ཟིང་ཞེས་བྱེད་པ་དང་རྐང་ལག་གཡོ་བ་སོགས་དང་གཅིན་རྟུག་འཆོར་བ་དང་ནམ་མཁའ་ལ་སྙེག་པ་དང་མིག་ལྡོག་པ་དང་ཁ་ནས་སྦུ་བ་འབྱུང་བ་སོགས་ཇི་ལྟར་རིགས་པ་འབྱུང་ལ།
དགེ་བ་བྱེད་པ་ལ་གཟུགས་ཡིད་དུ་འོང་བ་སྣ་ཚོགས་སྣང་ཞིང་གནད་གཅོད་པའང་དེ་དག་ལ་ཚབས་ཆེ་བ་དང་ཆུང་བ་སྒྲ་མི་སྙན་པ་ལའང་ཚབས་ཆུང་ཞིང་དམྱལ་བ་དང་ལྷ་ལ་མེད་པར་གསུངས་སོ། ། འོག་མི་ལྷར་འགྲོ་མི་སྐྱེ་རྣམས། ། རིམ་གྱིས་འཆི་ན་རྐང་པ་དང་། ། ལྟེ་བ་སྙིང་ཁ་ཡིད་འཆི་འཕོ། ། ཞེས་ཀྱང་བཤད་དེ་མི་སྐྱེ་བ་དགྲ་བཅོམ་པའི་ཡིད་ཀྱང་སྙིང་ཁར་འགོག་གོ ། གཞན་ནི་སྤྱི་བོར་རོ་ཞེས་སྨྲའོ། ། ཤི་ནས་བར་དོ་འགྲུབ་ཚུལ་གྱི་སྤྱི་དོན་ལ་གསུམ་གྱི་མཚན་ཉིད་ནི། འདིར་གང་འཆི་དང་སྐྱེ་བ་ཡི། ། སྲིད་པའི་བར་དུ་འབྱུང་བ་འོ། ། ཞེས་པ་སྐྱེ་འཆི་གཉིས་ཀྱི་བར་ན་ཡོད་པའི་སྲིད་པའོ། །
སྒྲུབ་བྱེད་ནི་ཕལ་ཆེན་སྡེ་པ་སོགས་འཆི་སྲིད་ཆད་པ་ཁོ་ན་ལས་སྐྱེ་སྲིད་འབྱུང་གི་བར་སྲིད་མེད་པར་སྨྲའོ། ། དེ་འགོག་པ་ལ་གསུམ་ལས་རིགས་པ་ནི། འབྲུ་ཡི་རྒྱུན་དང་ཆོས་མཐུན་ཕྱིར། ། སྲིད་པ་ཆད་ལས་འབྱུང་བ་མིན་ཞེས་ཏེ། རྒྱུན་གྱིས་འཇུག་པའི་ཆོས་རྣམས་ནི་རྒྱུན་མི་འཆད་པར་ཡུལ་གཞན་དུ་འབྱུང་བ་མཐོང་སྟེ་འབྲས་བུའི་རྒྱུན་གྲོང་གཞན་ནས་གྲོང་གཞན་དུ་ཁྱེར་བ་ན་གྲོང་དེ་དག་གི་བར་དུ་མི་འབྱུང་བ་མ་ཡིན་གྱི། ནམ་མཁའི་ཕྱོགས་སུ་སྐྱེ་བ་དང་འགག་པ་བར་མ་ཆད་པའི་རིམ་གྱིས་གྲོང་གཞན་དུ་འབྱུང་བ་ལྟ་བུའོ། ། ཅི་སྟེ་རྒྱུན་ཆད་དེ་གཟུགས་ལས་གཟུགས་བརྙན་སྐྱེ་བ་ལྟར་འདིར་ཡང་ངོ་ཞེ་ན། གཟུགས་བརྙན་མ་གྲུབ་ཕྱིར་བ་དང་། ། མི་འདྲའི་ཕྱིར་ན་དཔེ་མ་ཡིན། ། ཞེས་པ་གཟུགས་ཀྱི་མཐུ་ལས་ཤེས་པ་འཁྲུལ་བ་གཟུགས་བརྙན་གྱི་རྣམ་པ་ཅན་སྐྱེ་བ་གཟུགས་བརྙན་ཞེས་བྱ་བའི་ཁ་དོག་ཁྱད་པར་གཞན་སྐྱེ་བར་མ་གྲུབ་པས་སོ་ཞེས་སོགས་དང་།
ལུང་གིས་སྒྲུབ་པ་ནི། མགུར་ནས་གསུངས་ཕྱིར་ཡོད་དྲི་ཟ། ། ལྔར་གསུངས་འགྲོ་མདོ་ལས་ཀྱང་གྲུབ། ། ཅེས་པ་མདོ་སྡེར་སྲིད་པ་ནི་བདུན་ཏེ་འགྲོ་བ་ལྔའི་སྲིད་པ་ལྔ་དང་ལས་ཀྱི་སྲིད་པ་དང་སྲིད་པ་བར་མའོ་ཞེས་དང་། གནས་གསུམ་མངོན་དུ་གྱུར་ནས་མའི་མངལ་དུ་བུ་འཆགས་ཏེ་མར་རུང་ཞིང་ཟླ་མཚན་ཅན་དང་ཕ་མ་ཆགས་ཤིང་ཕྲད་པ་དང་དྲི་ཟའང་ཉེ་བར་གནས་ནའོ་ཞེས་དང་། ཕྱིར་མི་འོང་བ་ནི་ལྔ་སྟེ། བར་དོ་དང་། སྐྱེས་ནས་དང་། འདུ་བྱེད་མེད་པར་དང་། འདུ་བྱེད་བཅས་པར་མྱ་ངན་ལས་འདའ་བ་དང་གོང་དུ་འཕོ་བའོ་ཞེས་དང་།
སྐྱེས་བུ་དམ་པའི་འགྲོ་བ་བདུན་གྱི་མདོར་བར་དོར་མྱ་ངན་ལ་འདའ་བ་གསུམ་བཀའ་སྩལ་པས་གྲུབ་བོ། ། བར་དོ་ཞེ་བྱ་བའི་ལྷ་ཞིག་ཡོད་ཅེས་ཁ་ཅིག་སྨྲའོ། ། འོ་ན་སྐྱེས་པ་ཞེས་སོགས་ཀྱང་ལྷ་ཡིན་པར་འགྱུར་རོ། ། རྩོད་སྤང་ནི་མདོར། ། བདུད་སུན་འབྱིན་བྱེད་རང་གི་ལུས་ཁོ་ནས་མནར་མེད་པར་ལྟུང་ངོ་ཞེས་པ་ཅི་ལྟར་ཞེ་ན། དེ་ནི་དང་པོར་མཐོང་ཆོས་ལ་མྱོང་འགྱུར་དམྱལ་བའི་མེས་བསྐོར་ཏེ་སྨིན་ཞིང་ཤི་ནས་བར་དོར་མནར་མེད་སོང་བའོ། ། མཚམས་མེད་ལྔ་བྱས་མ་ཐག་དམྱལ་བར་སྐྱེའོ་ཞེས་པ་ཅི་ལྟར་ཞེ་ན། འགྲོ་བ་གཞན་དུ་མི་འགྲོ་བར་ཞེས་དགོངས་པ་སྟེ་སྒྲ་ཇི་བཞིན་པར་རྟོགས་ན། ལྔ་པོ་ཀུན་བྱ་དགོས་པ་དང་བྱས་མ་ཐག་ཏུ་ཡིན་པས་གསོན་པ་ནའང་དམྱལ་བར་ཐལ་ལོ། ། ན་བ་ཡིན་ཏེ་གཤིན་རྗེ་དྲུང་དུ་ཕྱིན། །
བར་ན་ཁྱོད་ཀྱི་གནས་ཀྱང་ཡོད་མིན་ཞིང་། ། ཞེས་པ་ཅི་ལྟར་ཞེ་ན། མིའི་ནང་ན་གནས་མེད་པ་ལ་དགོངས་པའོ། ། གཞུང་དོན་ལ། ཁ་དོག་ཁམས་མིང་ཚེ་ཚད་ལས། ། མཐོང་དབྱིབས་བགྲོད་པའི་ཁྱད་པར་བརྒྱད། ། ཁ་དོག་ནི་དེ་ལ་ཞེས་ཏེ་མུན་པ་དང་མུན་ནག་ནི་ཆུང་བ་དང་ཆེ་བའོ། ། སྲིད་པ་འཕོ་བའི་མདོར་་་་་་དཀོན་བརྩེགས་ཀྱི་འདུས་པ་བཅུ་བཞི་པ་མངལ་དུ་འཇུག་པ་བསྟན་པར་ཡང་གསུངས། དམྱལ་བའི་བར་དོ་སྡོང་དུམ་མེས་ཚིག་པ་ལྟ་བུ་དང་། ཡི་དྭགས་ཀྱི་ཆུ་ལྟ་བུ་དང་།
དུད་འགྲོའི་དུ་བ་ལྟ་བུ་དང་། མིའི་གསེར་ལྟ་བུ་དང་། ལྷའི་སྣམ་བུ་དཀར་པོ་ལྟ་བུར་བཀའ་བསྩལ་ཏོ། ། ཁམས་ནི་བར་མ་དོར་ཞེས་ཏེ་འདོད་གཟུགས་སུ་སྐྱེ་བ་ལ་གོག་སར་འགྲོ་དགོས་ཤིང་དེ་རྣམ་ཤེས་རྐྱང་པས་མི་ནུས་པས་རྟེན་ལུས་དགོས་པས་སོ། ། གཟུགས་མེད་དུ་སྐྱེ་བ་ལ་མེད་དེ་གནས་གཞན་དུ་བགྲོད་མི་དགོས་པས་སོ། ། དེ་ནས་འཆི་བ་ན་འདོད་གཟུགས་སུ་སྐྱེ་བ་ལ་ཡོད་དོ། ། རྣམ་གྲངས་ནི་དེ་ནི་དེ་ལ་བརྟེན་ཏེ་ཡིད་སྐྱེ་གནས་སུ་འགྲོ་བས་ན་ཡིད་ལས་བྱུང་བ་དང་། དྲིའི་ཆེད་དུ་འགྲོ་ཞིང་དྲིས་རྟ་བས་དྲི་ཟ་སྟེ་སྐྱེ་བ་མངོན་པར་འགྲུབ་པ་དང་འཆི་སྲིད་དང་སྐྱེ་སྲིད་དག་གི་བར་དུ་འབྱུང་བས་ན་བར་དོའི་སྲིད་པའོ། ། ཡིད་ལས་བྱུང་དང་སྲིད་ཚོལ་དང་། ། དྲི་ཟ་སྲིད་པ་བར་མ་དང་། །
འགྲུབ་པའོ་ཞེས་ཏེ་ཕྱིའི་ཁུ་ཁྲག་དང་དྲོད་གཤེར་ལས་མ་བྱུང་གི་རྫུས་ཏེ་སེམས་ལས་བྱུང་བས་ན་ཡིད་འབྱུང་ངོ་ཞེས་ཀྱང་མཛོད་འགྲེལ་དུའོ། ། ཚེ་ཚད་ནི་མཆོག་ཏུ་འགོར་ན་ཞག་བདུན་གནས་ཏེ་གལ་ཏེ་སྐྱེ་བའི་རྐྱེན་རྙེད་ན་བར་དུའང་འཆིའོ། ། མ་རྙེད་ན་བདུན་ན་ཤི་སྟེ་བར་དོ་དེ་ཉིད་དུ་སྐྱེ་ཞིང་བདུན་ཕྲག་བདུན་གྱི་བར་དུའང་འཆི་སྐྱེ་བྱེད་ལ་དེ་ལས་འདས་ཕན་ཆད་ངེས་པར་སྐྱེ་བའི་རྐྱེན་རྙེད་པར་འགྱུར་རོ་ཞེས་ཡིད་ཀྱི་སར་གསུངས་སོ། ། བྱེ་བྲག་སྨྲ་བ་ནི་དེ་ནི་སྲིད་པ་ཚོལ་བ་ཡིན་པས་དུས་ཐུང་ངུར་གནས་ཤིང་རྐྱེན་མ་ཚོགས་ནའང་ཡུལ་དེར་སྐྱེ་བ་དེར་ངེས་པར་སྐྱེ་ན་ལས་ཀྱི་རྐྱེན་ཚོགས་པ་འདྲེན་ཏེ་རྟ་སོགས་རྣམས་དུས་སུ་གྲགས་པ་ལས་གཞན་དུའང་འཁྲིག་ལ་མ་ངེས་ན་ཡུལ་གཞན་དུ་སྐྱེ་བ་དེར་སྐྱེ་བར་སྨྲའོ། ། ལས་གསོག་པ་ནི་མི་ཟློག་དེ་ནི་དྲི་ཟའོ་ཞེས་བཤད་ཀྱང་འདིར་ནི་ཅི་སྟེ་ན་སྟེ་འགའ་ཞིག་གི་ཚེ་འགྲོ་བ་གཞན་གྱི་བར་དོ་ནས་གཞན་གྱིར་ལྡོག་སྟེ། བསམ་གཏན་བཞི་པ་ཐོབ་པའི་དགེ་སློང་དང་པོ་སོགས་ཐོབ་པ་ལ་འབྲས་བུ་བཞི་ཐོབ་པར་མངོན་པའི་ང་རྒྱལ་ཅན་ས་དེ་པའི་བར་དོ་གྲུབ་པ་ན་ཐར་པ་མེད་སྙམ་པའི་ལོག་ལྟ་བྱུང་སྟེ་དུས་གཞན་ན་དམྱལ་བ་མྱོང་འགྱུར་གྱི་ལས་སད་པས་དམྱལ་བའི་བར་དོ་གྲུབ་པར་གསུངས་པ་བཞིན་ནོ། ། འོ་ན་ལོག་ལྟ་དེ་མི་དགེ་བར་མི་འཐད་དེ་གོང་མ་ལ་དེ་མེད་པས་སོ། ། བསྒྲིབས་ལ་ལུང་མ་བསྟན་དུའང་མི་རུང་སྟེ་དེས་དམྱལ་བ་འགྲུབ་མི་ནུས་པས་ཞེ་ན། མི་དགེ་བ་ཡིན་ཏེ་དེའི་རྒྱུའི་སྟོབས་ཀྱིས་ཉམས་ཤིང་ཉམས་པ་ལ་མི་དགེ་བ་འབྱུང་བས་སྐྱོན་མེད་དོ། ། ཡང་དེ་མི་གཡོ་བའི་ལས་མ་ཡིན་པར་ཐལ་ལོ་ཞེ་ན།
མི་གཡོ་བ་ནི་རྫོགས་བྱེད་མི་གཡོ་བའམ་མཉམ་པར་བཞག་པའི་ས་པ་ཡིན་པས་མི་གཡོ་བར་མིང་བྱས་པའམ། ། མི་གཡོ་བ་ཕལ་ཆེ་བས་སམ་དེའི་རྒྱུད་ལ་དམྱལ་བའི་ལས་ནི་སྟོབས་དང་ལྡན་པས་སྐྱེས་ནས་མྱོང་འགྱུར་དང་བཞི་པའི་ནི་ལན་གྲངས་གཞན་ལ་མྱོང་འགྱུར་དུ་གནས་པས་གཡོས་པ་མེད་དོ། ། བར་དོ་དེ་ན་གནས་པའང་སྔོན་གྱི་འཕེན་པའི་དབང་གིས་དགེ་བ་སོགས་ཀྱི་སེམས་པ་འབྱུང་བས་ལས་སོགས་སོ། ། དེས་ན་ངན་སོང་སྦྱོང་བའི་ཆོ་ག་དང་སྦྱིན་གཏོང་སོགས་ཀྱིས་བར་དོའི་སེམས་པ་སོགས་དགེ་བ་སྐྱེ་སྲིད་པས་ན་ཕན་ཏེ། ཁབ་ལེན་གྱིས་ལྕགས་འདྲེན་པ་དང་དྲང་སྲོང་ཁྲོས་པས་དགྲ་འཆི་བ་སོགས་ལས་གསོ་རྟས་ཀྱི་ནུས་པ་བསམ་གྱིས་མི་ཁྱབ་པའི་ཕྱིར་རོ། ། དེས་ན་གཏན་མི་ཕན་ནོ་ཞེས་གསུངས་པ་ནི་ཕྱོགས་གཅིག་ཙམ་མཐོང་བར་ཟད་དོ། ། མཐོང་བ་ནི་བསྐལ་པ་ཞེས་ཏེ་གང་སྔོན་དགེ་མི་དགེ་ལྷན་ཅིག་སྤྱད་པ་དེ་རྣམས་རྨི་ལམ་ཙམ་གྱི་ཚོད་དུ་མཐོང་བའོ། ། སར། རང་དང་སྐལ་པ་མཉམ་པའི་བར་དོ་དེ་དང་རང་གི་སྐྱེ་གནས་མཐོང་བ་དང་སྡིག་བྱེད་པའི་མིག་ཐུར་དུ་སྩལ་ཏེ་སྤྱི་ཚུགས་དང་། ལྷར་སྐྱེ་བ་རྣམས་གྱེན་དུ་དང་།
མིར་སྐྱེ་བ་རྣམས་ཀྱི་ཐད་ཀར་ལྟ་བར་གསུངས་སོ། ། དེའི་མཐོང་བྱེད་ནི། རིགས་མཐུན་ལྷ་མིག་དག་པས་མཐོང་། ། ཞེས་ཏེ་མངོན་ཤེས་ཀྱིས་མཐོང་གི་ལྷའི་མིག་སྐྱེས་ཐོབ་ཀྱིས་མི་མཐོང་ངོ་། ། གཞན་ནི་ལྷའི་བར་དོས་ཀུན་དང་མི་དང་ངན་སོང་གསུམ་གྱི་བར་དོས་གོང་མ་བོར་བ་མཐོང་བར་སྨྲའོ། ། ལུས་དབྱིབས་ནི་གང་དུ་ཞེས་ཏེ་འོ་ན་དམུས་ལོང་དུ་སྐྱེ་བའི་བར་དོ་ལ་མིག་མེད་ན་དབང་པོ་ཚང་བར་བཤད་པ་དང་འགལ་ལོ་ཞེ་ན། དེ་གཉིས་རྣམ་པ་ཀུན་འདྲ་བ་མིན་ཡང་འདྲ་བར་འཇོག་སྟེ་བུ་ཕ་དང་འདྲའོ་ཞེས་པ་ལྟར་རོ། ། འདི་ནི་འཕེན་པ་གཅིག་པའི་ཕྱིར། འབྱུང་འགྱུར་སྔོན་དུས་སྲིད་དབྱིབས་ཅན། ། ཞེས་སོ། །
འོ་ན་ཁྱི་མོ་སོགས་ཀྱི་མངལ་དུ་དམྱལ་བའི་བར་དོ་གྲུབ་པས་མངལ་འཚིག་པར་འགྱུར་རོ་ཞེ་ན། མིན་ཏེ་དེ་ནི་བལྟར་མི་རུང་བལྟར་རེག་ཏུའང་མི་ནུས་པས་དང་ལས་ལ་རག་ལུས་པས་སོ། ། བོང་ཚོད་བྱིས་པ་ལོ་ལྔ་དྲུག་ཙམ་པ་དང་ལྷའི་བར་དོ་བོང་ཚོད་རྫོགས་པ་སྟེ་གོས་ཡོད་མེད་ནི་སྐྱེ་ལུགས་དང་འདྲ་བའོ། ། དམྱལ་བ་ཡི་ནི་སྤྱིའུ་ཚུགས་ཡིན་ཞེས་སོ། ། རྒྱལ་བུ་དོན་གྲུབ་ཀྱི་ནི་གཞོན་ནུ་ཐོར་བུ་མཚན་དཔེ་དང་བཅས་པ་སྟོང་གསུམ་ཀུན་སྣང་བར་མཛད་པའོ། ། ཡུམ་གྱི་རྨི་ལམ་དུ་གླང་པོ་ཆེའི་ཕྲུ་གུ་དཀར་པོ་ཞུགས་པར་གཟིགས་པ་ནི་མཚན་མ་ཙམ་སྟེ། རྒྱལ་པོ་ཀྲི་ཀྲིས་རྨི་ལམ་བཅུ་མཐོང་བ་ལྟར་རོ། ། དེ་ཡང་གླང་པོ་ཆེ་སྐར་ཁུང་ནས་ལུས་བྱུང་བ་རྔ་མ་ཐོགས་པ་མཐོང་བ་ནི་རྒྱལ་བ་ཤཱཀྱ་ཏོག་གི་ཉན་ཐོས་རྣམས་ཁྱིམ་དུ་ཉེ་དུ་བོར་ནས་རབ་ཏུ་བྱུང་ཡང་གཙུག་ལག་ཁང་ལ་ཁྱིམ་ཀྱི་འདུ་ཤེས་ཀྱིས་ཆགས་པའི་མཚན་མ་སྟེ། དེ་བཞིན་དུ་མི་མི་སྐོམ་པ་ལ་ཁྲོན་པས་དེད་པ་ནི་བྲམ་ཟེ་དང་ཁྱིམ་བདག་ཉན་མི་འདོད་པ་ལ་ཆེད་དུ་ཆོས་འཆད་པའི་དང་། མུ་ཏིག་དང་ཕྱེ་བྲེ་རེ་བརྗེ་བ་ནི་ཕྱེ་བསླང་བའི་ཆེད་དུ་ཆོས་རིན་པོ་ཆེ་སྟོན་པའི་དང་།
ཙན་དན་ཤིང་གི་རིན་ཐང་དུ་འཚོང་བ་ནི་མུ་སྟེགས་ཀྱི་གཞུང་དང་ཐུབ་པའི་བཀའ་སྙོམས་པའི་དང་། སྐྱེད་མོས་ཚལ་གྱི་མེ་ཏོག་དང་འབྲས་བུ་ཕུན་ཚོགས་རྐུན་པོས་བརྐུས་པ་ནི་དགེ་འདུན་གྱི་རྫས་བཙོངས་ཏེ་འཚོང་ཞིང་ཁྱིམ་པ་གསོ་བའི་དང་། གླང་ཆེན་ཕྲུ་གུས་སྤོས་ཀྱི་གླང་པོ་སྐྲག་པ་ནི་ཚུལ་ཁྲིམས་འཆལ་པས་དགེ་སློང་གནས་བརྟན་དགེ་བའི་ཆོས་ཅན་གནས་ནས་སྐྲོད་པའི་དང་། སྤྲེའུ་མི་གཙང་བས་སྦགས་པ་གཞན་ལ་དགོད་པ་ནི་རང་ཉིད་སྡིག་བྱེད་ཅིང་དགེ་སློང་དགེ་བ་ཅན་ལ་མེད་པའི་སྐྱོན་བརྗོད་པའི་དང་། སྤྲེའུ་ལ་དབང་བསྐུར་བ་ནི་གཙུག་ལག་ཁང་རྣམས་སུ་རང་གི་ཡིན་པར་དབང་བསྐུར་ཞིང་ལོ་ཀ་རའང་མ་ནིང་རྒྱལ་སྲིད་འཛིན་པའི་དང་། རས་ཡུག་གཅིག་མི་བཅོ་བརྒྱད་ཀྱིས་དྲངས་པ་ནི་སྡེ་པ་བཅོ་བརྒྱད་དུ་འགྱེས་ཤིང་རྣམ་གྲོལ་གྱི་རས་ཡུག་མི་ཉམས་པའི་དང་། ། མི་མང་པོ་འཐབ་པ་རྨི་བ་ནི་དེའི་ཉན་ཐོས་རྣམས་སྡེར་བཅས་ཏེ་ཕན་ཚུན་རྩོད་པའི་ལྟས་སོ་ཞེས་འདྲེན་པ་འོད་སྲུང་གིས་ལུང་བསྟན་ཏོ། ། བགྲོད་པ་ནི་འགྲོ་བ་ལ་ཞེས་ཏེ། ལས་ཀྱི་རྫུ་འཕྲུལ་ཤུགས་དང་ལྡན། ། དབང་པོ་ཀུན་ཚང་ཐོགས་མེད་ལྡན། །
ཞེས་པ་རྡོ་རྗེའི་རི་སོགས་ཀྱིས་ཀྱང་མི་ཟློག་ཞིང་སངས་རྒྱས་རྣམས་ཀྱིས་ཀྱང་མི་ཁེགས་སོ། ། རང་གི་སྐྱེ་བའི་གནས་སུ་ཐོགས་ཏེ་དེ་དག་གིས་ན་ལྕགས་ཀྱི་ཐུ་ལུམ་འབར་བ་གཤེགས་པའི་ནང་དུ་བྱུང་བའི་སྲིན་བུ་དམིགས་ཞེས་གྲག་གོ ། གནས་སུ་འཇུག་ཚུལ་ནི། སྲང་མདའི་མགོ་མཐོ་བ་དང་མཇུག་དམའ་བ་དག་དུས་མཉམ་པ་ལྟར་བར་དོ་འཆི་བ་དང་སྐྱེ་གནས་སུ་ཉིང་མཚམས་སྦྱོར་བ་དུས་མཉམ་པའོ། ། དེ་ཡང་བར་དོ་ན་གནས་པ་ནི་སྐྱེ་བའི་གནས་ཁུ་ཁྲག་འདུས་པ་ལ་ཕ་མ་ཉལ་པོ་བྱེད་པར་འཁྲུལ་ཏེ་ཕོར་སྐྱེ་ན་མ་ལ་དང་མོར་སྐྱེ་ན་ཕ་ལ་འདོད་ཆགས་སྐྱེས་ཏེ་སྐྱེས་པའམ་བུད་མེད་བྲལ་བར་འདོད་ཅིང་དེར་གང་རུང་གཅིག་མཐོང་ལ་ཕྱོགས་དེར་སླེབ་པ་ན་ལུས་མེད་པའི་ཕོའམ་མོའི་དབང་པོ་ཙམ་མཐོང་བས་འདོད་ཆགས་དེ་ལས་གཞན་པའི་ཉོན་མོངས་ཁོང་ཁྲོ་སྐྱེས་པ་རྐྱེན་དུ་འགྱུར་རོ། ། དེ་ཉིད་བཟླས་པ་ནི་ཆགས་སྡང་གིས་བར་དོ་འགག་ཅིང་ཕ་མའི་ཆགས་པ་དྲག་པོའི་མཇུག་ཏུ་ཁུ་བ་སྐ་བ་བྱུང་བའི་རྗེས་སུ་ཁུ་ཁྲག་གི་ཐིགས་པ་གཉིས་བྱུང་བ་མའི་སྐྱེ་གནས་སུ་འདྲེས་ཏེ་འོ་མ་བསྐོལ་བ་གྲངས་པའི་སྤྲིས་མ་ལྟ་བུའི་ནུར་ནུར་བ་ཀུན་གཞིའི་རྣམ་ཤེས་དང་བཅས་པ་འབྱུང་སྟེ་ནུར་ནུར་པོ་དེ་ནིའོ། ། བློ་ནི་ཕྱིན་ཅི་ལོག་གྱུར་པས། ། རྩེ་འདོད་འགྲོ་བའི་ཡུལ་དུ་འགྲོ ། ཞེས་སོ། ། བར་དོ་ནི་དབང་པོ་ཀུན་ཚང་བ་ཡིན་པས་ཕོ་མོ་ཞུགས་ནས་གནས་ཇི་ལྟ་བར་ཕྱིས་ལུས་སྐྱེ་བ་ན་མ་ནིང་དུ་འགྱུར་རོ། །
སར་དམྱལ་བ་དང་ཡི་དགས་སྦ་བ་ཅན་སོགས་ནི་རང་ཉིད་དེར་སྐྱེ་བའི་ལས་གསོག་དུས་ཀྱི་གཞི་ལུག་སོགས་རྨི་ལམ་བཞིན་དུ་མཐོང་སྟེ་དགའ་ནས་དེར་རྒྱུག་ཅིང་འགྲོ་བ་གཞན་རྣམས་སུ་སྐྱེ་བ་ནི་རང་དང་སྐལ་བ་མཉམ་པའི་སེམས་ཅན་མཐོང་བས་དགའ་སྟེ་དེར་སོང་བ་དང་སྐྱེ་གནས་ལ་ཁྲོ་བས་ཉིང་མཚམས་སྦྱོར་བར་གསུངས་སོ། ། དྲི་དང་གནས་ལ་མངོན་འདོད་གཞན། ། ཞེས་ཀྱང་སྟེ། དྲོད་གཤེར་སྐྱེས་ནི་དྲི་ཞིམ་པའམ་མི་ཞིམ་པ་འདོད་པས་དང་། རྫུས་སྐྱེས་ནི་གནས་འདོད་པས་སྐྱེས་གནས་སུ་འཇུག་སྟེ་ཚ་དམྱལ་དང་གྲང་དམྱལ་ཡང་བློ་འཁྲུལ་པས་ཆར་པ་དང་རླུང་གྲང་མོས་ཉེན་ནས་མེ་འབར་བ་མཐོང་སྟེ་དྲོ་བ་འདོད་པས་དང་རླུང་ཚ་བ་དང་ཉི་མ་དང་མེས་ཉེན་ནས་བསིལ་བ་མཐོང་སྟེ་དེ་འདོད་པས་རྒྱུག་གོ ། མངལ་དུ་འཇུག་པ་བཞི་མདོར་འབྱུང་སྟེ་རྨོངས་པ་རྣམས་འཇུག་གནས་འབྱུང་བ་ཀུན་ཤེས་བཞིན་མ་ཡིན་པ་དང་། འཁོར་ལོས་སྒྱུར་བ་བསོད་ནམས་ཆེན་པོ་ཅན་རྣམས་འཇུག་པ་ཁོ་ན་ཤེས་བཞིན་དང་རང་སངས་རྒྱས་མང་དུ་ཐོས་པ་དང་རབ་ཏུ་འབྱེད་པ་བྱས་པས་ཡེ་ཤེས་ཆེ་བ་རྣམས་འཇུག་གནས་དག་སྟེ་རྫོགས་པའི་སངས་རྒྱས་རྣམས་གསུམ་ཀ་ཤེས་བཞིན་ནོ། ། གཅིག་ནི་ཤེས་བཞིན་དུ་འཇུག་གོ ། གཞན་ནི་གནས་པ་ཡང་གཞན་ནི། ། འབྱུང་བའང་གཞན་ནི་ཐམས་ཅད་རྨོངས། །
སྒོ་ང་ལས་སྐྱེས་རྟག་ཏུ་འོ། ། མངལ་དུ་འཇུག་པ་གསུམ་རྣམས་ནི། ། འཁོར་ལོས་སྒྱུར་དང་རང་བྱུང་དག་་་་་རང་རྒྱལ་དང་རྒྱལ་བ་ ། ཅེས་སོ། ། ཤེས་བཞིན་མ་ཡིན་པའང་སར། སྐལ་པ་ཞན་ན་འཕོ་བ་དང་འཇུག་པའི་ཚེ་ཀུ་ཅོའི་སྒྲ་དང་འདམ་བུ་དང་ནགས་ཐིབས་པོ་སོགས་སུ་འགྲོ་བའི་མཚན་མ་དང་། སྐལ་པ་བཟང་ན་སྒྲ་སྙན་པ་དང་གཞལ་མེད་ཁང་སོགས་སུ་འགྲོ་བའི་མཚན་མ་འབྱུང་ངོ་ཞེས་སོ། ལྔ་པ་སྐྱེ་གནས་བཞིའི་དབང་པོ་འགྲུབ་ཚུལ་ནི། ནུར་ནུར་པོ་དེའི་འོག་ཏུ་རྟེན་ཅིང་འབྲེལ་འབྱུང་དུ་ཇི་ལྟར་བར་མིང་དང་གཟུགས་སོགས་ཀྱི་རིམ་པས་ཏེ་གཙུག་ལག་ཏུ། ཐོག་མ་ཉིད་དུ་ནུར་ནུར་འགྱུར། །
ནུར་ནུར་པོ་ལས་མེར་མེར་འགྱུར། ། མེར་མེར་པོ་ལས་ནར་ནར་འགྱུར། ། ནར་ནར་པོ་ལས་གོར་གོར་འགྱུར། ། གོར་གོར་པོ་ལས་རྐང་ལག་འགྱུ། ། སྐྲ་སྤུ་སེན་མོ་ལ་སོགས་དང་། ། དབང་པོ་གཟུགས་ཅན་རྣམས་དང་ནི། ། མཚན་རྣམས་རིམ་གྱིས་འབྱུང་བར་འགྱུར། ། ཞེས་ཏེ་གོར་གོར་པོ་ནི་སྐ་བར་གྱུར་པ་གནན་བཟོད་པའོ། ། དེ་ལ་ཞག་བདུན་པ་ལྔས་དང་པོ་ལྔ་དང་་་་་་སའི་སྟོད་འགྲེལ་དང་། དགའ་བོ་མངལ་འཇུག་གཉིས་འདི་རྣམས་ལ་འཆད་ཚུལ་མི་མཐུན་པར་སྣང་ངོ་།
བཞིས་་་་་་བདུན་ཕྲག་བརྒྱད་པ་ལ་སོར་མོ་ཉི་ཤུ་འགྲུབ་པར་གསུངས་རྐང་ལག་འགྱུས་པ་དང་མཁྲེགས་པ་དང་བུ་ག་དགུ་དང་ནང་ཁྲོལ་དང་བཀྲེས་སྐོམ་དང་ཆུ་རྒྱུས་དང་རྩ་འབྱུང་ངོ་། ། དྲུག་གིས་མིག་སོགས་ཀྱི་གནས་དོད་པ་དང་མིག་སོགས་བཞི་དང་ཞིང་གསལ་བ་དང་བཞིས་རུས་པ་སྦོམ་ཕྲ་་་་་་ཉེར་གཅིག་པ་ན་ཤ་སྐྱེ་བར་གསུངས་དང་ཁྲག་དང་ལྤགས་པ་དང་སྐྲ་དང་དེ་གསུམ་གསལ་བའོ། ། བརྒྱད་ཀྱིས་སྐྱེད་མོས་ཚལ་་་་་་གྱི་དང་ཁྱིམ་གྱི་བཞོན་པའི་ཀུན་དགའ་ར་བའི་ཁང་པ་བརྩེགས་པའི་ཁྲི་སྟན་ལས་བདུན་པའི་ཆུ་བའི་རྫིང་བུའི་སོགས་ཀྱི་འདུ་ཤེས་བརྒྱད་དང་པགས་ཤུན་དང་མདོག་རྣམས་སོ། ། གཉིས་ཀྱིས་ཡན་ལག་རྒྱས་པར་འགྱུར་རོ། ། དྲུག་གིས་མི་གཙང་བ་དང་དྲི་ང་བ་དང་མུན་པ་ལ་མི་དགའ་བའི་འདུ་ཤེས་སོ། ། གསུམ་གྱིས་རླུང་གིས་མགོ་ཐུར་དུ་སྒྱུར་རོ། ། དེ་ལྟར་བདུན་ཕྲག་སུམ་བཅུ་རྩ་བརྒྱད་ཀྱིས་ཡན་ལག་དང་ཉིང་ལག་ཀུན་ལྡན་ཞིང་དེ་ནས་ཞག་བཞི་ན་བཙའོ། ། དེ་ཡང་ཕལ་ཆེ་བ་སྟེ་སྲས་སྒྲ་གཅན་འཛིན་ལོ་དྲུག་དང་། རྒན་པོ་སྐྱེས་ལོ་དྲུག་ཅུར་མངལ་དུ་གནས་པར་ཡང་བཤད་དོ། ། མོ་ནི་མའི་སྒལ་ཚིག་ལ་བརྟེན་ཏེ་བྲང་ལ་ཁ་ལྟ་ཞིང་གློ་གཡོན་ན་དང་།
ཕོ་ནི་མའི་ལྟོ་བ་ལ་བརྟེན་ཏེ་སྒལ་ཚིག་ལ་ཕྱོགས་ཤིང་གློ་གཡས་ན་འདུག་གོ ། རང་གི་ལས་དང་མས་ལན་ཚ་དང་སྐོམ་མང་དུ་བསྟེན་པས་བ་སྤུ་དང་སྐྲ་ངན་པ་དང་། ཉི་འོད་སོགས་ཚ་བ་བསྟེན་པས་མདོག་ནག་པ་དང་སྔོ་སངས་དང་། གྲང་བ་ན་འདུག་པས་དཀར་བ་དང་རོ་ཁ་བ་ཟོས་པས་དམར་བ་དང་ཧ་ཅང་འཁྲིག་པ་བསྟེན་དྲག་པས་ཤུ་བ་དང་ཁྱི་རྔོ་དང་མཛེ་ལྡན་པ་དང་རྒྱུག་པ་དང་འཕར་བ་དང་མཆོང་བ་སོགས་ཀྱིས་ལུས་མི་སྡུག་པ་དང་དབང་པོ་མ་ཚང་བར་འགྱུར་རོ་ཞེས་སོ། ། གལ་ཏེ་ལས་དང་མའི་བྱ་བས་མངལ་དུ་འཆི་སྲིད་དོ། ། བདེ་བར་བཙས་ན་རིམ་གྱིས་བསྐྱེད་དེ་ཉོན་མོངས་པ་ཀུན་ཏུ་སྤྱོད་ཅིང་ལས་ཇི་རིགས་སུ་གསོག་གོ ། བར་དོ་ནི་ལྟོ་བརྟོལ་ཏེ་མི་འཇུག་གི་སྐྱེ་གནས་ཀྱི་སྒོ་ནས་འཇུག་པས་མཚེ་མའི་སྔར་སྐྱེས་ནུ་བོ་དང་ཕྱིས་བྱུང་ཕུ་བོའོ། ། སྒོ་ང་ལས་སྐྱེ་བ་ནི་ལན་གཉིས་སྐྱེ་དགོས་པས་གཉིས་སྐྱེས་སོ། ། གཞན་རྣམས་རིམ་གྱིས་དང་རྫུས་ཏེ་སྐྱེ་བར་ཅིག་ཅར་དབང་པོ་གྲུབ་བོ། ། ཇི་ལྟར་འཕངས་བཞིན་རིམ་གྱིས་རྒྱུན། །
འཕེལ་ནས་ལས་དང་ཉོན་མོངས་ཀྱིས། ། འཇིག་རྟེན་ཕ་རོལ་དུ་འགྲོ་ཞེས། ། སྲིད་པའི་འཁོར་ལོ་ཐོག་མ་མེད། ། ཅེས་དང་། ལམ་སྒོམ་པས་རྒྱུ་ཟད་ན་ཐ་མར་གྲོལ་བ་ནི་ཡོད་དེ། དབུ་མ་བཞི་བརྒྱ་པར། ཇི་ལྟར་ས་བོན་མཐའ་མཐོང་ཞིང་། ། དེ་ལ་ཐོག་མ་ཡོད་མིན་ལྟར། ། དེ་བཞིན་རྒྱུ་ནི་མ་ཚང་ཕྱིར། ། སྐྱེ་བ་འབྱུང་བར་མི་འགྱུར་རོ། །
ཞེས་སོ། ། དེས་ན་ཡང་དག་པའི་ལམ་སྒོམ་པ་ལ་ཆེས་ཆེར་འབད་པར་བྱའོ། ། ཀུན་འབྱུང་ལ་གཉིས་ཏེ། རང་གི་མཚན་ཉིད་དང་། སྤྱིའི་མཚན་ཉིད་དོ། ། དང་པོ་གཉིས་ཀྱི་མདོར་བསྟན་པ་དངོས་ནི། ཉོན་མོངས་པ་དང་ལས་ཟག་བཅས་ཏེ་གང་ལས་དུཿཁ་ཀུན་འབྱུང་བའོ། ། དེས་ན་དགྲ་བཅོམ་པ་ལ་ལས་ཡོད་པ་ནི་ཀུན་འབྱུང་མ་ཡིན་ནོ་ཞེའོ། ། ལུང་འགལ་སྤང་བ་ནི། འོ་ན་མདོར་ཀུན་འབྱུང་གི་བདེན་པ་ལ་སྲེད་པ་ཉིད་གསུངས་པ་ཇི་ལྟར་ཞེ་ན།
གཙོ་བོར་ཞེས་ཏེ་སྲེད་པ་ནི་ཀུན་འབྱུང་གི་གཙོ་བོ་ཡིན་པ་ལ་དགོངས་པའོ་ཞེས་པའི་དོན་ཏོ། ། དེ་ལ་སྲེད་པ་ནི་ལུས་ཐོབ་པ་ད་ལྟར་བ་ལ་མི་འབྲལ་བར་རོ། ། ཡང་འབྱུང་བའི་དགོས་ཆེད་ཅན་ནི་ལུས་མ་ཐོབ་པ་ལ་དོན་དུ་གཉེར་བའོ། ། དགའ་བ་ཡིད་བདེ་ཉོན་མོངས་ཅན་དང་འདོད་ཆགས་དང་ལྡན་པ་ནི་ཡུལ་ཐོབ་པ་ལའོ། ། དེ་དང་དེར་མངོན་པར་དགའ་བ་ནི་ཡུལ་མ་ཐོབ་པ་དུ་མ་རྣམས་ལའོ། ། གཙོ་བོའི་དོན་ཉིད་ནི་ཐམས་ཅད་དུ་འགྲོ་བ་ཡིན་པས་ན་དེ་སྨོས་པས་ཀུན་འབྱུང་གི་བདེན་པ་ལྷག་མའི་དངོས་པོ་འགྲུབ་པའི་ཕྱིར་དེ་ཁོ་ན་བཀའ་བསྩལ་པའོ། ། ཀུན་ལ་འགྲོ་བ་ཉིད་བཤད་པ་ལ་དངོས་པོ་ལ་ནི་དེ་མ་ཐག་པ་ལྟར་ལུས་ཡུལ་ཐོབ་པ་དང་མ་ཐོབ་པ་ཀུན་ལ་ཁྱབ་པས་སོ། ། གནས་སྐབས་ལ་ནི་དུཿཁའི་དུཿཁའི་སྐབས་ཐོབ་པ་ལ་འབྲལ་བར་དང་མ་ཐོབ་པ་ལ་མི་ཕྲད་པར་སྲེད་ཅིང་འགྱུར་བའི་ལ་མི་འབྲལ་བ་དང་ཐོབ་པར་སྲེད་ལ་འདུ་བྱེད་ཀྱི་ལ་གཏི་མུག་གི་སྒོ་ནས་སྲེད་དོ། ། ཁྱད་པར་དུ་ཀུན་གཞི་ནི་ཉོན་མོངས་ཅན་གྱི་ས་བོན་གྱིས་ཕྱེ་བ་དང་ཚོར་བ་བཏང་སྙོམས་ཀྱིས་ཕྱེ་བས་འདུ་བྱེད་ཀྱི་དུཿཁའི་སྐབས་ཏེ་དེ་ལ་བདག་ཏུ་རྨོངས་པའི་སྒོ་ནས་བདག་ལ་སྲེད་པའོ། ། དུས་ལ་ནི་ཀྱེ་མ་དེ་འགགས་སོ་ཞེས་ལྟོས་པའི་རྣམ་པས་དང་།
མ་འོངས་པ་ལ་དགའ་བའི་དང་། ད་ལྟར་ལྷག་པར་ཆགས་པའི་རྣམ་པས་འགྲོའོ། ། ཁམས་ལ་ནི་ཁམས་གསུམ་གྱི་སྲེད་པ་རྣམས་ཀྱིས་ཁམས་གསུམ་ལ་ཁྱབ་པའི་ཕྱིར་རོ། ། ཚོལ་བ་ལ་ནི་སྲེད་པས་འདོད་པ་དང་སྲིད་པ་དང་ལོག་པས་ཚངས་སྤྱོད་ཚོལ་བ་སྟེ་དེས་ཁམས་གསུམ་དུ་བདག་གི་དངོས་པོ་འགྲུབ་པ་དང་འཁོར་བ་ལས་མི་གྲོལ་ལོ། ། རྣམ་པ་ལ་ནི་རྟག་ཆད་ཀྱི་རྣམ་པ་ལ་རྗེས་སུ་འགྲོ་བས་ཏེ་བདག་རྟག་པར་མཐོང་བས་སྐྱེ་བ་འདོད་པ་འབྱུང་བའི་སྲེད་པ་དང་མི་རྟག་པ་མཐོང་བས་སྐྱེ་བ་འཆད་པར་འདོད་པ་འཇིག་པའི་སྲེད་པ་དག་གིས་སོ། ། འཇིག་སྲེད་ནི་དུཿཁ་དང་བྲལ་བར་འདོད་པར་ཞེས་ཀྱང་བཤད་དོ། ། དེ་རྣམས་ཚད་མ་རྣམ་འགྲེལ་དུ། བདག་ཏུ་ཆགས་པའི་རྒྱུ་ཉིད་ལས། ། བདེ་མིན་བདེ་བར་འདུ་ཤེས་པས། ། ཀུན་ལ་རབ་ཏུ་འཇུག་འགྱུར་བ། །
དེ་ཕྱིར་སྲིད་པ་སྲེད་རྟེན་ཅན། ། ཞེས་གསུངས་སོ། ། རྒྱས་བཤད་ལ་གཉིས་ཀྱི་དང་པོ་ལའང་མདོར་བསྟན་ནི། ཤེས་བྱའི་དངོས་པོ་ཉོན་མོངས་པ་དེ་ཤེས་བྱའི་དོན་གྲངས་སོགས་བཅུས་གཏན་ལ་དབབ་པའོ། ། རྒྱས་བཤད་ལ་བཅུ་ལས་གྲངས་ནི། གསལ་ཏེ་དྲུག་ཏུ་འཇོག་པ་ནི་ས་འགྲེལ་དུ། བཟའ་བྱ་བདེ་སྡུག་བཏང་སྙོམས་ཀྱི་ཚོར་བ་ལ་ལོག་པར་ཞུགས་པ་ཆགས་སྡང་མ་རིག་པ་དང་ཟ་བ་པོ་སེམས་ཅན་ལ་ཞུགས་པ་དང་ང་རྒྱལ་དང་། ཕྱིན་ཅི་མ་ལོག་པ་ཡང་དག་པར་ངེས་པ་ལ་ལོག་པར་སྒྲུབ་པ་ལྟ་བ་དང་ཐེ་ཚོམ་སྟེ་ལོག་པར་ངེས་པ་དང་མ་ངེས་པའོ་ཞེས་བཤད་དེ་བརྗོད་འདོད་དུ་ཟད་དོ། ། གོ་རིམ་ངེས་པ་ནི་མེད་དེ། འདིར་ལྟ་བ་ཕྱིས་བཤད་ཅིང་།
ཕུང་པོ་ལྔ་པར་ཐེ་ཚོམ་ཕྱིས་བཤད་པའི་ཕྱིར་ལྟ་བ་རྣམ་པ་ལྔ་ནི། བདག་དང་བདག་གི་རྟག་ཆད་དང་། མེད་དང་དམན་པ་མཆོག་ལྟ་དང་། ། རྒྱུ་མིན་ལམ་མིན་དེར་ལྟ་བ། ། དེ་རྣམས་ལྟ་བ་ལྔ་ཡིན་ནོ། ། ཅེས་པ་ལྟར་རོ། ། ལྟ་བ་ལྔས་འབྱེད་ཀྱི་འདོད་ཆགས་གཉིས་དང་ང་རྒྱལ་བདུན་གྱིས་མི་འབྱེད་པ་ནི་གདུལ་བྱ་ཉེ་བའི་བསམ་པ་ལ་ལྟོས་པའོ། ། མཚན་ཉིད་ལ་རང་གི་མཚན་ཉིད་ནི་བཤད་ཟིན་ཅིང་། སྤྱིའི་མཚན་ཉིད་ནི་རབ་ཏུ་མ་ཞི་བ་འཁྲུག་པ་སྟེ། གཡེང་བ་དང་རྨུགས་པ་དང་རྒོད་པ་དང་བག་མེད་པ་ཇི་སྐད་བཤད་པའི་མཚན་ཉིད་ཅན་གྱིས་དང་།
ཕྱི་ཅི་ལོག་དོན་ཇི་ལྟ་བ་མ་ཡིན་པའི་ཡུལ་ཅན་གྱིས་དང་མཛེས་པ་མེད་པ་ངོ་ཚ་མེད་པ་དང་ཁྲེལ་མེད་ཀྱིས་མ་ཞི་བ་སྟེ་དེ་རྣམས་གཅིག་ནས་དྲུག་གི་བར་ཇི་རིགས་པས་སོ། ། དེའི་བྱེད་པ་ནི་དེ་བྱུང་བས་ཞེས་སོ། ། འབྱུང་བྱེད་རྒྱུ་ལ་མ་སྤངས་པ་ནི་ལེགས་པར་མ་བཅོམ་པའོ། ། གནས་ཀྱི་ཆོས་ནི་ཆགས་བྱ་སྡང་བྱ་སོགས་སྣང་ཞིང་སྤྱོད་ཡུལ་ཐོབ་པའོ། ། ཡུལ་དེ་ལའང་ཚུལ་མིན་ཡིད་བྱེད་སྡུག་པ་དང་གནོད་བྱེད་སོགས་ཀྱི་མཚན་མ་འཛིན་པ་སྟེ་ས་བོན་དང་དམིགས་པ་དང་ལོག་པའི་རྟོག་པ་ཚོགས་པ་དེ་ལྟ་བུ་ལས་ཞེས་སོ། ། དམིགས་པ་ལ་བཞིའི་དང་པོ་ཉོན་མོངས་དང་གཞིའི་དབང་དུ་བྱས་པ་ནི། ཉོན་མོངས་པ་ཞེས་པ་སྲིད་པའི་དབང་དུ་བྱས་པ་སྟེ་ཉོན་མོངས་གཅིག་གིས་ཉོན་མོངས་ཀུན་ལ་ཅིག་ཅར་དམིགས་པ་མེད་དོ་ཞེས་སོ། ། གཞི་ནི་ཡུལ་སྡུག་མི་སྡུག་སོགས་སོ། ། གཉིས་པ་ཟག་བཅས་ས་དགུའི་དབང་དུ་བྱས་པ་ནི། མ་རིག་ཅེས་ཏེ་བོར་བའི་ལྷག་མས་ནི་རང་གི་ས་པ་ཁོ་ན་ལ་ང་དམིགས་སོ། །
གསུམ་པོས་གོང་མ་ལ་དམིགས་པའང་རང་ས་ལྟར་མིན་གྱི་ཀུན་བརྟགས་པས་སོ། ། དེའང་མ་རིག་པ་ནི་ལྟ་བ་དང་མཚུངས་ལྡན་དང་ལྟ་བ་ནི་དང་པོ་བར་བ་སྟེ་བདག་གཅིག་ལ་གཉིས་མེད་པས་གཞན་གྱི་ས་པའི་འདུ་བྱེད་ལ་ངར་འཛིན་པ་མ་མཐོང་བས་སོ། ། ཕྲ་མོར་ན་ས་གོང་མ་ཐོབ་འདོད་ཀྱི་འདུན་པ་དང་མཚུངས་ལྡན་གྱི་འདོད་ཆགས་དང་མངོན་པར་འབྱུང་བ་རྟེན་པ་ལ་ཞེ་སྡང་བ་དང་གོང་མ་མ་ཐོབ་ཀྱང་ཐོབ་སྙམ་པའི་ང་རྒྱལ་དང་དེའི་རྟེན་གྱི་བདག་ལྟས་ས་གོང་མ་ལ་དམིགས་ཞེས་བོད་ཀྱི་སློབ་དཔོན་རྣམས་གསུང་ངོ་། ། བསྡུ་བར་ས་འོག་མ་པ་རྣམས་ཀྱིས་གོང་མའི་ཉོན་མོངས་ལ་མི་དམིགས་ཀྱི་གཞི་ལ་དམིགས་པར་གསུངས་སོ། ། སྡུག་བསྔལ་རྒྱུ་མཐོང་སྤང་བྱ་བའི། ། ལྟ་དང་དེ་བཞིན་ཐེ་ཚོམ་དང་། ། གང་དེ་ལྷན་ཅིག་མ་འདྲེས་པའི། ། མ་རིག་གང་ཡིན་ཀུན་ཏུ་འགྲོ ། དེ་རྣམས་ལས་དགུ་གོང་དུ་དམིགས། ། ལྟ་བ་གཉིས་པོ་མ་གཏོགས་སོ། །
ཞེས་ཀྱང་སྟེ། གཉིས་ནི་འཇིག་ཚོགས་དང་མཐར་འཛིན་ནོ། ། འདོད་ཁམས་པས་ཚངས་པ་ལ་སེམས་ཅན་དུ་ལྟ་བ་དང་རྟག་ལྟ་སྐྱེད་པ་ནའང་བདག་དང་བདག་གིར་མི་འཛིན་པས་དང་དེས་ཀུན་ནས་མ་བསླང་བས་ན་ལྟ་བ་དག་མ་ཡིན་གྱི་ལོག་པའི་ཤེས་པ་ཡིན་པར་སྨྲའོ། ། འདིར་ནི་གོང་མའི་ཟག་བཅས་རྟག་ཆད་དུ་ལྟ་བ་ནི་མཐར་ལྟ་ཉིད་དོ། ། ས་གོང་མའི་ཞེས་ནི་འོག་མ་ལས་ཆགས་པ་དང་བྲལ་བའི་ཟག་པ་ཡིན་པས་སོ། ། ཞིབ་མོར་ན་དེས་ཀྱང་འོག་མ་ལ་དམིགས་སྲིད་དེ། འོག་མ་པས་ངེད་བཟང་ངོ་སྙམ་དུ་འཛིན་པས་སོ། ། བསྡུ་བར་གཞན་གྱི་ཡུལ་ལ་དམིགས་པའི་ཐད་དུ་ས་འོག་མ་ནི་ས་གོང་མའི་ཉོན་མོངས་པ་རྣམས་ཀྱི་སྟེ་ཞེས་སོགས་གསུངས་སོ། ། གསུམ་པ་ཟག་མེད་ཀྱི་དབང་དུ་བྱས་པ་ནི་འགོག་ལམ་ལ་དམིགས་པ་དེས་ཅི་ལྟར་ཉོན་མོངས་ཀྱི་གཞི་ལ་དམིགས་ཏེ་དེ་ལ་ཕྲ་རྒྱས་སུ་མི་འགྱུར་བས་དེ་དག་ཉོན་མོངས་ཀྱི་གཞི་མ་ཡིན་པས་སོ་ཞེ་ན། འགོག་པ་ཞེས་ཏེ་འགོག་ལམ་ནི་མཉམ་བཞག་དང་རྗེས་ཐོབ་ཀྱི་ཡེ་ཤེས་ཀྱིས་སོ་སོ་རང་གིས་རིག་བྱ་ཡིན་པས་སོ། །
དེ་རྣམས་ཅི་ལྟར་དེ་དག་གི་རྣམ་པ་ཅན་ཡིན་ཞེ་ན། ཉོན་མོངས་དེའི་དམིགས་པ་ནི་ཉོན་མོངས་དང་མཚུངས་ལྡན་གྱི་སེམས་དེས་རྟོག་པ་སྒྲོ་བཏགས་པ་སྟེ་བརྟགས་པ་ཞེས་བརྗོད་པར་བྱ་རྒྱུ་ལ་རྟོག་པའོ་ཞེས་པ་ནི་རྟོག་བྱེད་ལས་བརྟགས་པ་གུད་ན་མེད་པས་སོ། ། དེ་ནི། འགོག་དང་ལམ་མཐོང་སྤང་བྱ་བ། ། ལོག་ལྟ་ཐེ་ཚོམ་དེ་དག་དང་། ། ལྡན་དང་འབའ་ཞིག་མ་རིག་སྟེ། ། དྲུག་ནི་ཟག་མེད་སྤྱོད་ཡུལ་ཅན། ། ཞེས་པས་བཤད་ཅིང་། གཞན་དེ་མ་ཡིན་པའི་རྒྱུ་ནི། འདོད་ཆགས་མིན་ཏེ་སྤང་བྱའི་ཕྱིར། །
གནོད་མི་བྱེད་ཕྱིར་ཞེ་སྡང་མིན། ། ཞི་དང་དག་དང་མཆོག་གྱུར་ཕྱིར། ། ང་རྒྱལ་མ་ཡིན་མཆོག་འཛིན་མིན། ། ཞེས་སོ། ། འདིར་ནི་འོག་ཏུ་འཆད་པ་ལྟར་བཅུ་ཅར་གྱིས་འགོག་ལམ་ལ་དམིགས་སོ། ། གསུམ་པ་གཞི་ཡོད་མེད་ཀྱི་དབང་དུ་བྱས་པ་ནི། གཞི་ནི་ཡོད་པའི་དོན་ཡིན་ཅིང་དེ་གཏན་མེད་པ་ལ་དམིགས་པ་ནི་འཇིག་ཚོགས་ལ་ལྟ་བ་དང་དེ་དང་མཚུངས་ལྡན་ཏེ་བདག་ལ་དམིགས་པས་ཞེན་ཡུལ་མེད་པའི་ཕྱིར་རོ། ། བདག་ལྟ་ལས་གཞན་པ་ནི་དེ་ལས་བཟློག་པའོ། ། བསྡུ་བར་བདག་ལྟ་དང་ང་རྒྱལ་གཞི་མེད་དང་། ཆགས་སྡང་གཞི་ཅན་དང་ཐེ་ཚོམ་དང་མ་རིག་པ་གཉིས་ཀར་དུ་གསུངས་ཏེ་ཕྲ་བའི་རྣམ་གཞག་གོ །
མཚུངས་ལྡན་ལ་གཉིས་ལས་རྩ་བའི་ཉོན་མོངས་ཀྱི་ནི། འདོད་ཆགས་ནི་ཁོང་ཁྲོ་དང་མཐུན་པར་རྟོགས་པས་མི་ལྡན་ཏེ་རྣམ་འགྲེལ་དུ། དེ་གཉིས་ངོ་བོ་མི་མཚུངས་ཕྱིར། ། ཞེས་སོ། ། ཐེ་ཚོམ་དང་ཡང་མི་ལྡན་ཏེ་ཐེ་ཚོམ་དུ་གྱུར་པས་བློ་མི་གནས་ན་ཆགས་པ་མི་སྐྱེ་བས་སོ། ། ལྷག་མ་ང་རྒྱལ་སོགས་དང་དེ་ལྡན་ཏེ་མི་མཐུན་པ་མེད་པས་སོ། ། བསྡུ་བར་ནི་ཆགས་པའི་སེམས་འདུད་པ་དང་། རློམ་པའི་སེམས་ཁེངས་པར་གྱུར་བས་དེ་གཉིས་མི་ལྡན་པར་ཡང་གསུངས་ཏེ་རྣམ་ཤེས་གཞན་གྱི་འཁོར་དུ་མི་ལྡན་པ་ལ་དགོངས་ཤིང་འདིར་ནི་ཉོན་ཡིད་ཀྱི་ལའོ། ། ཁོང་ཁྲོ་ཡང་ང་རྒྱལ་དང་ལྟ་བ་དང་མི་ལྡན་ཏེ། གང་ལ་ཞེ་འདྲས་པ་དེས་མི་ཁེངས་པ་དང་དེ་ལའང་རྟོག་པར་མི་ནུས་པས་སོ། །
ང་རྒྱལ་ཐེ་ཚོམ་དང་མི་ལྡན་པ་ནི་བློ་མི་གནས་ན་ཁེངས་པར་མི་ནུས་པས་སོ། ། མ་རིག་པ་ནི་ཀུན་དང་ལྡན་ཏེ་རྨོངས་པར་མ་གྱུར་ན་ཉོན་མོངས་པ་འགའ་ཡང་མི་འབྱུང་བས་སོ། །

མ་འདྲེས་པ་ནི་འདིར་དེ་དེ་ལས་གཞན་པ་འདོད་ཆགས་ལ་སོགས་པའི་ཉོན་མོངས་པས་ཀུན་ནས་མ་དཀྲིས་པའོ། ། བདེན་པ་རྣམས་མི་ཤེས་པ་ནི་སྡུག་བསྔལ་སོགས་ལ་ཚུལ་བཞིན་མ་ཡིན་པ་ཡིད་ལ་བྱེད་པ་ཡང་དག་པ་ཇི་ལྟ་བ་མི་སྣང་བ་དང་སེམས་ལ་འགེབས་པ་དང་སྒྲིབ་པ་དང་ཀུན་ནས་དཀྲིས་པ་དང་མུན་པར་གྱུར་པ་སྟེ་མཐོང་སྤང་སྒོམ་སྤང་གཉིས་ཀ་ཡིན་པར་བསྡུ་བར་གསུངས་སོ། ། ལྟ་བ་ཐེ་ཚོམ་དང་མི་ལྡན་པ་ནི་རྣམ་པ་འགལ་བས་སོ། ། ཉེ་བའི་ཉོན་མོངས་པའི་མཚུངས་ལྡན་ནི་ཁྲོ་བ་སོགས་རྣམས་ཕན་ཚུན་མཚུངས་པར་ལྡན་ནོ་ཞེས་རྒྱ་དཔེ་ལ་སྣང་སྟེ་དེ་ཅི་འདྲ་བ་ཞེ་ན། མི་མཐུན་པ་མེད་པ་རྣམས་ཉོན་མོངས་པ་བཞིན་དུའོ། ། མི་མཐུན་པ་དག་མ་ཡིན་ཏེ་འདོད་ཆགས་ཀྱི་ཆར་གཏོགས་རྣམས་ཞེ་སྡང་གི་ཆར་གཏོགས་དང་མ་ཡིན་པ་ལྟ་བུའོ། ། ངོ་ཚ་མེད་པ་དང་ཁྲེལ་མེད་ནི་ཉོན་མོངས་པ་མི་དགེ་བ་ཀུན་དང་ལྡན་ཏེ། འདིས་འཛེམ་པ་མེད་པས་རབ་ཏུ་མ་ཞི་བ་ངེས་པར་བྱེད་དོ། ། རྨུགས་པ་སོགས་ནི་ཉོན་མོངས་པ་ཀུན་དང་ལྡན་ཏེ་ལས་སུ་མི་རུང་བ་ཉིད་སོགས་མེད་པར་ཉོན་མོངས་མི་སྲིད་པས་སོ། ། བསྡུ་བར་ལོག་པར་འདུན་མོས་དྲན་པ་གསུམ་དང་རྣམ་གཡེང་དང་ཤེས་བཞིན་མ་ཡིན་པའང་ཉོན་མོངས་ཅན་གྱི་སེམས་ཀུན་ལ་འབྱུང་བར་གསུངས་སོ། ། དྲུག་པ་རྣམ་གྲངས་ནི་གསུང་རབ་ཏུ་ཉོན་མོངས་པ་རྣམས་མིང་གཞན་དང་རྣམ་པ་གཞན་གྱི་དོན་གྱི་ཁྱད་པར་གྱིས་ཐ་སྙད་བྱས་པ་སྟེ་དེ་ལ་མིང་གིས་བསྟན་པ་དང་དེ་ལ་ངེས་ཚིག་གིས་བཤད་པ་གཉིས་ལས་དང་པོ་ནི།
སར་སྡུག་བསྔལ་ལ་ཀུན་ཏུ་སྦྱོར་བ་བྱེད་པས་ན་ཀུན་ཏུ་སྦྱོར་བའོ། ། དགེ་བ་སྤྱོད་པ་ལ་འདོད་རྒུར་མི་བྱེད་པས་འཆིང་བའོ། ། འཇིག་རྟེན་པའི་ཡར་འཕེལ་ཀུན་གྱི་ས་བོན་དང་ལྡན་པས་བག་ལ་ཉལ་ལོ། ། ཕྱིན་ཅི་ལོག་གིས་སེམས་ཉེ་བར་ཉོན་མོངས་པར་བྱེད་པས་ཉེ་བའི་ཉོན་མོངས་པའོ། ། ཡང་ཡང་དུ་རྒྱུན་འབྱུང་བས་ན་ཀུན་ནས་བཀྲིས་པའོ། ། གཏིང་དཔག་དཀའ་བ་དང་རྒྱུན་ཕྱོགས་སུ་ཁྱེར་བར་བྱེད་པས་ཆུ་བོའོ། ། ལོག་པར་སྒྲུབ་པའི་ཐབས་ཡིན་པས་སྦྱོར་བའོ། ། ལུས་ཀྱི་རྒྱུན་ཉེ་བར་ལེན་པར་བྱེད་པས་དེའོ། ། དགྲོལ་དཀའ་བས་མདུད་པའོ། ། དེ་ཁོ་ན་ཉིད་ཀྱི་དོན་ལ་སྒྲིབ་པས་དེའོ། །
དགེ་བའི་ལོ་ཏོག་གི་ཞིང་དུ་མ་གྱུར་པས་ཐ་བའོ། ། ངོ་བོ་ཉིད་ཀྱིས་ཀུན་ནས་ཉོན་མོངས་པ་ཅན་དུ་གྱུར་པས་དྲི་མའོ། ། རྟག་ཏུ་གནོད་པ་བྱེད་པས་སྡིག་པའོ། ། རབ་ཏུ་མ་ཞི་བ་དང་རིང་དུ་སོང་བས་ཟུག་རྔུའོ། ། ཕུང་པོ་འཛིན་པའི་རྒྱུ་བྱེད་པས་ཅི་ཡང་ངོ་། ། མི་དགེ་བའི་རྟེན་དུ་གྱུར་པས་རྩ་བའོ། ། ལོག་པར་སྒྲུབ་པའི་ངོ་བོ་ཉིད་ཡིན་པས་ཉེས་སྤྱོད་དོ། ། སེམས་རྣམ་པར་གཡེང་བར་བྱེད་པས་ཟག་པའོ། ། ཡོ་བྱད་ཀྱིས་ཆོག་མི་ཤེས་པས་ཕོངས་པའོ། ། འདོད་པས་ཕོངས་པར་བྱེད་པས་གདུང་བའོ། །
རྒུད་པ་འདྲེན་པས་འཁྲུག་པའོ། ། འཐབ་རྩོད་སོགས་ཀྱི་རྒྱུར་གྱུར་པས་འཐབ་པའོ། ། ནད་ཆེན་པོར་གྱུར་པས་རིམས་ནད་དོ། ། དགེ་བའི་རྩ་བ་བསགས་སོ་ཅོག་གི་བུད་ཤིང་སྲེག་པས་མེའོ། ། ལུས་སྣ་ཚོགས་ཀྱི་ཤིང་སྡོང་སྒྲུབ་པས་ནགས་སྦྱོར་རོ། ། འདོད་ཡོན་ལ་ཆགས་པར་བྱེད་པ་དང་འཇིག་རྟེན་ལས་འདས་པའི་ཆོས་ཐོབ་པའི་བར་ཆད་བྱེད་པས་གགས་ཞེས་བཤད་དོ། ། གཞན་དུ་དུག་དང་རྡུལ་ཡང་གསུངས་སོ། ། གཉིས་པ་ནི་དོན་གྱིས་བཤད་པ་ལ་ཉེར་བཞི་ལས་ཀུན་སྦྱོར་ལ་དབྱེ་བ་ནི་དགུ་སྟེ་རྗེས་སུ་ཞེས་ཏེ་དེ་དགུ་ནི། སྐྱོ་བ་དང་ནི་བཏང་སྙོམས་དང་། ། དེ་ཁོ་ན་ཉིད་མཐོང་ལ་སྟེ། །
འཇིག་ཚོགས་ལྟ་དང་དེ་གཞི་དང་། ། འགོག་དང་ལམ་དང་དཀོན་མཆོག་དང་། ། རྙེད་པ་དང་ནི་བཀུར་བསྟི་དང་། ། ཡོ་བྱད་སྙུངས་པ་ཡོངས་ཤེས་ལའོ། ། ཞེས་པ་དགུ་ལ་སྒྲིབ་པར་དབུས་མཐར་བཤད་དོ། ། ཉེ་ཉོན་ལས་གཉིས་ཁོ་ན་འཇོག་པ་ནི། ། གང་ཕྱིར་གཉིས་ཀ་གཅིག་ཏུ་ནི། ། མི་དགེ་རང་དབང་དེ་ཡི་ཕྱིར། ། ཕྲག་དོག་སེར་སྣ་དེ་རྣམས་ལས། ། ལོགས་ཤིག་ཀུན་སྦྱོར་གཉིས་སུ་བཤད། །
ཅེས་སོ། ། ལྟ་བ་ལ་གཉིས་སུ་ཕྱེ་བ་ནི་འགོག་པ་དང་ལམ་ཡོངས་སུ་ཤེས་པ་ལ་སྒྲིབ་པས་སོ། ། སྦྱོར་ཚུལ་བཤད་པ་ནི་འདི་ཀུན་ལ་གང་གིས་དང་། ཇི་ལྟར་དང་། གང་ལ་སྦྱོར་བས་བཤད་ཅིང་ངོ་བོ་རྣམས་ནི་ཕལ་ཆེར་སེམས་བྱུང་དུ་བཤད་དོ། ། ཇི་ལྟར་ནི་རྗེས་ཆགས་དང་ལྡན་པ་ནི་འཁོར་བ་ལ་སྐྱོ་བར་མི་འགྱུར་ཏེ་དེས་དོན་དམ་པར་མི་དགེ་བ་ཟག་བཅས་ཀྱི་ལས་སྤྱོད་ཅིང་དགེ་བ་ཟག་མེད་མི་སྤྱོད་དེ། གང་ལ་ནི་མ་འོངས་པ་ན་དུཿཁ་ཉེར་ལེན་གྱི་ཕུང་པོ་འགྲུབ་པས་དེ་ལ་སྦྱོར་རོ། ། དེ་ལྟར་གཞན་རྣམས་ལའང་སྦྱར་རོ། ། ཁོང་ཁྲོའི་རྒྱུའམ་མཚན་མ་ནི་ཀུན་ནས་མནར་སེམས་ཀྱི་གཞི་དགུ་སྟེ་དགྲ་འདིས་བདག་ལ་གནོད་པ་སྔར་བྱས་སོ་ད་ལྟར་བྱེད་དོ་ཕྱིས་ཀྱང་བྱེད་པར་འགྱུར་རོ། ། བདག་གི་བཤེས་ལ་གནོད་པ་བྱས་སོ་བྱེད་དོ་བྱེད་པར་འགྱུར་རོ། །
ངའི་དགྲ་ལ་ཕན་བཏགས་སོ་འདོག་གོ་འདོགས་པར་འགྱུར་རོ་ཞེས་པའོ། ། ཡལ་བར་མི་འདོར་བ་ནི་བཏང་སྙོམས་སུ་མི་བྱེད་པའོ། ། ང་རྒྱལ་སྔར་བཤད་པ་དེ་ལ་རྣམ་པའི་དབྱེ་བ་བདུན་ཏེ་འདིར་ཆུང་ངུ་དང་མཚུངས་པ་སོགས་ནི་ཡང་དག་པས་སམ་སྒྲོ་བཏགས་པས་སོ་ཞེས་ཏེ་གང་གིས་ང་རྒྱལ་དུ་བྱེད་པའི་ཆོས་རིགས་དང་ཤེས་བྱ་དང་ནོར་སོགས་སོ། ། ངའོ་སྙམ་པའི་ང་རྒྱལ་འཇིག་ཚོགས་ལ་ལྟ་བར་མི་འགྱུར་རམ་ཞེ་ན། མིན་ཏེ་འདི་སེམས་ཁེངས་པ་དང་དེ་དེ་ལྟ་མིན་པས་སོ། ། གོང་མའི་ཁྱད་པར་ནི་འབྲས་བུ་བཞི་དང་བསམ་གཏན་སོགས་སོ། ། ཅུང་ཟད་སྙམ་པ་ནི་འདུད་པའི་ང་རྒྱལ་ཞེས་བྱ་བའང་སྟེ་ཁྱད་ཇི་ལྟར་ཡོད་པ་ལྟར་མི་འཛིན་པས་སམ་མཆོག་གི་ཚོགས་ཀྱི་ནང་ན་བདག་དམའ་གཞན་ན་ཐ་གིའོ་སྙམ་དུ་ཁེངས་པས་ང་རྒྱལ་ལོ། ། རིན་ཆེན་ཕྲེང་བར་ནི། ། བདག་དགོས་མེད་པ་ཉིད་དོ་ཞེས། ། བདག་ལ་སྨོད་པ་གང་ཡིན་ཏེ། །
དམན་པའི་ང་རྒྱལ་ཞེས་བྱ་སྟེ། ། ཞེས་འདི་བྱ་བ་ཀུན་སྒྲུབ་པ་ལ་བདག་ལ་ནུས་པ་མེད་ཅེས་རྟོགས་པའི་ཞུམ་པ་ཡིན་པར་བཤད་དོ། ། ལོག་པ་མི་བདེན་པ་སྟེ་ཡོན་ཏན་སྦྱིན་སོགས་དང་མི་ལྡན་པའམ་ཡོན་ཏན་མ་ཡིན་པ་འཆལ་བའི་ཚུལ་ཁྲིམས་སོགས་དང་ལྡན་པ་ལའོ། ། ང་དང་ང་ཡིར་འཛིན་པ་བདག་དང་བདག་གི་བའི་རྣམ་པ་ཅན་གྱི་འཇིག་ཚོགས་ལྟ་བ་སྟེ་ཡོངས་སུ་མི་ཤེས་པ་ནི་སྐྱོན་མ་མཐོང་བས་མི་སྤོང་པའོ། ། དེ་ཡང་ང་རྒྱལ་འཇིག་ཚོགས་ལྟ་བ་ལ་བརྟེན་པས་སོ། ། སྡུག་བསྔལ་ཀུན་འབྱུང་བའི་ཆོས་ནི་འབྲས་བུར་གྱུར་པ་དང་རྒྱུར་གྱུར་པའི་ཟག་བཅས་ཀྱི་འདུ་བྱེད་རྣམས་ཏེ་དེའི་ངོ་བོ་དང་ཉེས་དམིགས་མ་ཤེས་པས་ལྷག་པར་ཆགས་ཤིང་སྲེད་དོ། ། ལོག་པས་ངེས་པར་འབྱུང་བ་ཚོལ་ཅིང་རྟོག་སྟེ་གསུམ་པོས་རིམ་པས་བདག་གཅིག་གྲོལ་བ་དང་གྲོལ་ནས་རྟག་ཆད་དུ་འགྱུར་བ་དང་སངས་རྒྱས་པ་ལ་ཐར་པ་མེད་དོ་སྙམ་པའོ། ། རྒྱུན་གྱིས་འདི་ཁོ་ན་བདེན་ཞེས་མངོན་པར་ཞེན་ཏོ། ། མཆོག་འཛིན་གཉིས་དང་ལྡན་པ་ནི་ལོག་པས་ངེས་འབྱུང་གི་ཐབས་ལ་རྟོག་ཅིང་ཞེན་པས་ནི་ལམ་ཡན་ལག་བརྒྱད་པ་བོར་ཏེ་བདག་ལྟ་སོགས་དང་དེ་སྔོན་དུ་འགྲོ་བའི་ཚུལ་ཁྲིམས་བརྟུལ་ཞུགས་ཀྱིས་འདག་པར་ཡིད་ཆེས་པས་སོ། ། དེ་གཉིས་ཀུན་སྦྱོར་ཐ་དད་དུ་བྱེད་པ་ནི་ཡང་དག་པའི་སྐྱེ་མཆེད་འཇིག་རྒྱུ་ཉིད་ཀྱིས་ཤིན་ཏུ་སྐྱོན་ཅན་ཉིད་ཀྱི་ཕྱིར་ཞེའོ། །
སངས་རྒྱས་ནི་ཤེས་བྱ་ཀུན་ཆགས་མེད་ཐོགས་མེད་དུ་མཁྱེན་པའི་མཐུ་བརྙེས་པས་གནས་གྱུར་པ་ཟག་བཅས་ཀུན་དང་བྲལ་ཞིང་ཟག་མེད་ཀྱི་ཆོས་ཀུན་གྱི་ས་བོན་རྒྱས་པ་སྟེ་དཀོན་མཆོག་ནི་རྒྱུད་བླ་མར། ། འབྱུང་བ་དཀོན་ཕྱིར་དྲི་མེད་ཕྱིར། ། མཐུ་ལྡན་ཕྱིར་དང་འཇིག་རྟེན་གྱི། ། རྒྱན་ཉིད་ཕྱིར་དང་མཆོག་ཉིད་ཕྱིར། ། འགྱུར་བ་མེད་ཕྱིར་དཀོན་ཅིག་ཉིད། ། ཅེས་གསུངས་པ་ལྟར་རོ། ། ཆོས་ནི་དོན་དམ་པའི་མྱ་ངན་ལས་འདས་པ་དང་སྒྲུབ་པའི་ལམ་ཡན་ལག་བརྒྱད་འཁོར་བཅས་དང་བསྟན་པའི་ཆོས་གསུང་རབ་བཅུ་གཉིས་ཏེ། དེ་ཉིད་དུ། གང་ཞིག་གང་གིས་ཆགས་བྲལ་བ། ། བདེན་གཉིས་མཚན་ཉིད་ཅན་དེ་ཆོས། །
ཞེས་སོ། ། དགེ་འདུན་ནི་སྐྱེས་བུ་ཟུང་བཞི་དང་རྒྱལ་སྲས་འཕགས་པ་རྣམས་སོ། ། ལེགས་པར་མི་སྒྲུབ་པ་ནི་སྟོང་པ་ཉིད་དུ་མ་ངེས་པས་སྐྱབས་སུ་འགྲོ་བ་སོགས་མི་བྱེད་པ་དང་། ཆོས་ལ་ཡང་དག་པའི་འབྲས་བུ་དང་ལམ་དང་དེ་དག་གསལ་བྱེད་དུ་མ་ངེས་པས་ཐོས་བསམ་སོགས་ལ་མི་འཇུག་པ་དང་། ཡང་དག་པ་ཉིད་དུ་ཞུགས་པར་མ་ངེས་པས་བསྙེན་བསྐུར་སོགས་མི་བྱེད་པའོ། ། རྙེད་བཀུར་གཅེས་སུ་འཛིན་པ་ནི་ཡོན་ཏན་གྱི་མི་མཐུན་པ་དང་གནོད་པ་ཀུན་གྱི་གནས་སུ་མ་ཤེས་པས་སོ། ། ཆོས་ནི་རྣམ་པར་དཀར་བའི་སྟེ། གཅེས་སུ་བྱེད་གཙོ་བོར་བྱེད་པའོ། ། སྩོགས་པ་ནི་ཡོ་བྱད་མེད་པ་ཡོད་པར་བྱེད་པའོ། ། བསྙུང་བ་ནི་ཡོ་བྱད་ཀྱིས་དབེན་པའོ། །
འཆིང་བ་ལ་གསུམ་ལས་ངོ་བོ་ནི་འདོད་ཆགས་སོགས་ཏེ་ང་རྒྱལ་སོགས་ནི་སྔར་ལྟར་གཏི་མུག་ཏུ་འདུས་སོ། ། ཚོར་བའི་དབང་གིས་འཆིང་བ་གསུམ་ཞེས་སོ། ཚོར་བས་འགྱུར་ཚུལ་ནི་འདོད་ཆགས་ཀྱི་ཞེས་པ་རིམ་པས་བདེ་སྡུག་བཏང་སྙོམས་ཀྱི་ཚོར་བ་ལ་ཕྲ་རྒྱས་སུ་འགྱུར་ཏེ་འཕེལ་བའི་ཕྱིར་རོ། ། འཆིང་བར་འཇོག་པའི་རྒྱུ་ནི་ཡང་ཞེས་ཏེ་ཕྱི་རོལ་གྱི་ལྕགས་སྒྲོག་སོགས་ཀྱིས་བཅིངས་པས་འགྲོ་བ་མིང་འཐོབ་པ་ལྟར་ཚོར་བ་ལས་འཕེལ་ཅིང་འདུག་ཀྱང་བདེ་བླག་མི་འཐོབ་པ་ལྟར་དགེ་བ་ལ་སྦྱོར་ཅེས་སོ། ། དེ་དག་ནི་ལུང་དུ། ཀུན་སྦྱོར་འཆིང་བ་གཅོད་ལ་ཕྱག་འཚལ་ལོ། ། ཞེས་འབྱུང་ངོ་། ། བག་ལ་ཉལ་ཉོན་མོངས་པའི་ས་བོན་ལ་གསུམ་ལས་དབྱེ་བ་ནི་བདུན་ཏེ་འདོད་པ་ལ་ཞེས་སོ། ། གོང་མ་གཉིས་ཀྱི་འདོད་ཆགས་གུད་དུ་འཇོག་པ་ནི། ། ཁམས་གཉིས་ལས་སྐྱེས་སྲིད་འདོད་ཆགས།
ཁ་ནི་ནང་དུ་བལྟ་ཕྱིར་དེར། ། ཐར་པའི་འདུ་ཤེས་བཟློག་ཕྱིར་བཤད། ། ཅེས་པའོ། ། ཕྱོགས་དང་མཐུན་ཅིང་དེ་ལ་ཕན་པའི་གནས་ངན་ལེན་བག་ཆགས་ས་བོན་ནོ། ། དེ་ཚོལ་བས་བྱེད་པ་ནི་འདོད་པ་ཞེས་ཏེ་དེའི་དབང་གིས་དེ་དག་རྒྱས་པས་སོ། ། ཁམས་གོང་མ་དག་སྲིད་པ་སྟེ་འདོད་ཡོན་ལ་མི་སྤྱོད་ཀྱི་བདག་གི་དངོས་པོ་གཙོ་བས་སོ། ། ཚངས་པ་ནི་མཆོག་མྱ་ངན་ལས་འདས་པ་སྟེ་དེའི་རྒྱུ་མཚན་དུ་སྤྱོད་པས་ན་དེའོ། ། ལོག་པ་ནི་དེའི་རྒྱུར་བསམས་ཀྱང་དེ་ཐོབ་པར་མི་བྱེད་པའོ། ། ཚོལ་བ་ནི་དེ་དང་དེའི་སྲིད་པ་ཀུན་ཏུ་འབྱུང་བའོ། ། ཚངས་སྤྱོད་ལོག་པ་ཚོལ་བ་དེ་རྣམས་ནི་གཉེན་པོ་ཆུང་ངུ་འཇིག་རྟེན་པའི་ཙམ་གྱིས་ཁེངས་པས་ང་རྒྱལ་དང་བདེན་པ་བཞི་ལ་རྨོངས་པས་མ་རིག་པ་དང་ལོག་པས་ཐར་པ་དང་དེའི་ཐབས་ལ་ཀུན་སྦྱོར་དུ་བཤད་པ་ལྟར་རྟོག་པས་ལྟ་བའི་དང་།
གདུལ་བྱ་རྣམས་འཆོས་པར་བྱེད་པས་ན་བསྟན་པ་དམ་པའི་ཆོས་གསུང་རབ་སྟེ་སྔོན་དུ་འགྲོ་བས་ལྷུང་བ་དང་ཉོན་མོངས་པ་འདུལ་བ་ལ་སོམ་ཉི་དང་ཐེ་ཚོམ་ཟ་བས་ཐེ་ཚོམ་གྱི་བག་ལ་ཉལ་འཕེལ་བའོ། ། ཉེ་བའི་ཉོན་མོངས་པ་གསུམ་ལས་ཉོན་མོངས་པ་རགས་ཕྲ་ལ་དེར་གཞག་པ་ནི་ཉོན་མོངས་པ་གང་ཡིན་ཞེས་ཏེ། སེམས་ཉེ་བར་ཉོན་མོངས་པར་བྱེད་པས་སོ། ། ཉོན་མོངས་ལ་ཉེ་བར་བརྟེན་ཏེ་བཏགས་པས་ན་ཉེ་བའི་ཉོན་མོངས་ཉིད་ཡིན་པ་ནི་རྩ་བའི་ཉོན་མོངས་རྣམས་བོར་བའི་སེམས་བྱུང་ཉོན་མོངས་པ་ཅན་ཁྲོ་བ་སོགས་སོ། ། དུག་གསུམ་དེར་བཞག་ཚུལ་ནི་གཙོ་བོའི་དབང་དུ་བྱས་ཏེ་ཡང་འདོད་ཅེས་སོ། ། ཉེ་བའི་ཉོན་མོངས་ཀྱི་དོན་སྟོན་པ་ལ་གཉིས་ཀྱི་དངོས་ནི་དུག་གསུམ་དེས་ཞེས་ཏེ་མཐོང་ལམ་གྱིས་ཆག་བྲལ་དང་སྒོམ་ལམ་གྱིས་གྲོལ་བར་མི་འགྱུར་ཏེ་དེ་དག་ལ་སྒྲིབ་བྱེད་མ་སྤངས་པའི་ཕྱིར་ཉེ་ཉོན་དུ་བརྗོད་དོ། ། དེ་ལ་ལུང་དགོད་པ་ནི་བཅོམ་ལྡན་ཞེས་ཏེ་ཀུན་ནས་ཉོན་མོངས་ནི་ཉེ་བའི་ཉོན་མོངས་དང་དོན་གཅིག་གོ་ཞེའོ། ། ཀུན་ནས་དཀྲིས་པའི་དབྱེ་བ་ནི་བརྒྱད་ཏེ་རྨུགས་པ་སོགས་སོ། ། དེར་འཇོག་པའི་རྒྱུ་ནི་ཡང་ཡང་སེམས་ཤིན་ཏུ་འཁྲི་ཞིང་ཡོངས་སུ་འཆིང་བས་ན་དེ་སྟེ་དེ་ཡང་སེམས་རྒོད་དམ་རྒོད་དུ་དོགས་པ་ན་ཞི་གནས་གཡེང་བའི་རྒྱུ་ཞི་བྱེད་ཀྱི་རྒྱུ་མཚན་སྐྱོ་བར་འགྱུར་བ་སོགས་ཡིད་ལ་བྱེད་པ་ལ་རྨུགས་གཉིད་བར་ཆད་དེ་ནང་དུ་ཞུམ་པར་བྱེད་པས་སོ། ། ཞུམ་མམ་ཞུམ་དུ་དོགས་པའི་དུས་སུ་རབ་ཏུ་འཛིན་པ་བརྩོན་འགྲུས་དང་ལྷག་མཐོང་གི་རྒྱུ་དགའ་བར་བྱ་བ་ཡིད་ལ་བྱེད་པ་སོགས་ལ་རྒོད་འགྱོད་དེ་ཕྱི་རོལ་དུ་གཡེང་བར་བྱེད་པས་སོ། །
ཟུང་འཇུག་ཏུ་འབྱུང་བའི་དུས་ན་བཏང་སྙོམས་ལྷུན་གྱིས་གྲུབ་པའི་རྒྱུ་དེ་དག་ལ་ཡིད་འདུན་པར་བྱེད་པ་སོགས་ལ་གཉིས་ཀྱིས་ཏེ། གཞན་དང་བདག་གི་ཕུན་ཚོགས་ལ་སྡང་ཆགས་ཀྱིས་ཡང་ཡང་དུ་སེམས་གཡོ་བས་སོ། ། གསུམ་པོ་དེ་རྣམས་ཀྱི་གཞི་དང་པོ་ལྟ་བ་དང་ཚུལ་ཁྲིམས་དག་པ་ན་མི་འཛེམ་པ་སྟེ་རྣམ་པ་ཀུན་ཏུ་ལྷུང་བའི་གནས་ཀྱིས་སོ། ། ཀུན་ནས་ཉོན་མོངས་དང་མཐུན་པའི་ཆ་ནས་གཞག་པའི་ཆུ་བོ་ལ་འདོད་ཁམས་ཀྱི་ལྟ་རྨོངས་བོར་བའི་རྩ་བ་དང་ཉེ་བའི་ཉོན་མོངས་དང་ནི་འདོད་པའི་ཆུ་བོ་སྟེ་གོང་མ་དག་གི་ནི་སྲིད་པའི་འོ། ། ལྟ་བ་དང་མ་རིག་པའི་ཆུ་བོ་ནི་ཁམས་གསུམ་གའི་འོ།་་་་་ ཟག་པ་བཤད་མ་ཐག ཆུ་བོ་སྦྱོར་བ་དེ་བཞིན་ཏེ། ལྷ་རྣམས་གསལ་ཕྱིར་ལོགས་ཤིག་བསྟན་ངེས་མཛོད་དུའོ། ། ངེས་ཚིག་ནི་རྒྱུན་ཕྱོགས་ཐུར་དུ་ཁྱེར་བར་བྱེད་པས་ཆུ་བོ་སྟེ་འདིས་འཁོར་བ་དང་ངན་སོང་དུ་ལྟུང་བར་བྱེད་པས་སོ། ། ཆུ་བོ་འབྱུང་བའི་གནས་སྐབས་སྟོན་པ་ནི་འདོད་པ་ཞེས་ཏེ་གནས་པ་ལྟ་བ་དང་གནས་མ་རིག་པ་འབྲེལ་པས་ཏེ་རྨོངས་ན་ཐར་པ་དང་དེའི་ཐབས་ལ་ལོག་པར་རྟོག་པས་སོ། །
སྦྱོར་བ་ནི་འབྲེལ་པར་བྱེད་པ་སྟེ་དེར་འཇོག་ཚུལ་ནི་སྤང་བྱ་དང་འབྲལ་བའི་བར་དུ་གཅོད་པའི་དོན་གྱིས་ཏེ་རྣམ་བྱང་དང་མི་མཐུན་པས་སོ། ། དེ་དག་གསུང་རབ་ཏུ། ཆུ་བོའི་རྒྱ་མཚོ་ལས་རྒལ་ཞིང་། ། སྦྱོར་བའི་དགོན་པ་ལས་བྱུང་བ། ། ཞེས་འབྱུང་ངོ་། ། ཉེར་ལེན་ལ་ངོ་བོ་ནི་འདོད་པ་སོགས་བཞི་ལ་འདོད་ཆགས་པའོ། ། དེར་འཇོག་པའི་རྒྱུ་ལ་མདོ་ནི་རྩོད་པའི་ཞེས་ཏེ་རྩོད་རྩ་ལེན་པ་དེའི་ཕྱིར་ཡང་སྲིད་ཅེས་སོ། ། རྒྱས་བཤད་ནི་རང་གི་འདོད་པའི་ཡོན་ཏན་ལ་མངོན་པར་དགའ་བས་འདོད་ཆགས་དང་དེ་ཉིད་ལ་ཡོངས་སུ་འཛིན་པས་ལྷག་པར་ཞེན་པ་དང་། དེ་དང་མི་འབྲལ་བར་འདོད་པས་ན་རྣམ་པར་བཅིངས་པ་དང་། གཞན་གྱི་འདོད་པ་ལ་མངོན་པར་དགའ་བས་ཡོངས་སུ་ཞེན་པ་དང་།
དེ་ལ་ཀུན་ཆགས་པས་ཀུན་ཏུ་འདོད་ཆགས་སོ། ། ཡང་ན་དེ་ལྔ་ནི་ཀུན་ཏུ་སྤྱོད་པ་དང་དང་དུ་ལེན་པ་དང་ཟིལ་གྱིས་ནོན་པ་དང་དེས་མི་འཛེམ་པས་དང་དེ་ལ་ཀུན་ཏུ་དགའ་བ་དང་རིམ་བཞིན་ཏེ་དེ་རེ་རེའི་ཡང་རྒྱུས་ཞེས་སོ། ། རྩོད་པའི་རྩ་བ་དེའི་ཉེ་བར་ལེན་པ་རྒྱུ་ནི་དང་པོ་འདོད་པ་ལ་འདུན་ཅིང་སྲེད་པའོ། ། ལྟ་བ་ལྔ་ལ་འདོད་ཆགས་སོགས་གསུམ་ནི་སྔར་གྱི་གཉིས་པོ་དང་འདྲ་སྟེ། ཕྱི་མ་དག་ནི་ལྟ་བ་མི་མཐུན་ན་རང་གི་ལྟ་བར་སྒྱུར་བར་དགའ་བ་དང་། མཐུན་ན་དེའི་ལྟ་བ་ལ་རྗེས་སུ་ཆགས་པ་དག་གོ ། དྲུག་ཅུ་རྩ་གཉིས་སྔར་བཤད་པ་ནི་ཡུལ་བསྟན་པས་བཤད་པ་ན་ལྟ་བའི་འོ། ། སོ་སོའི་ལྟ་བ་ལ་རྟེན་པའི་ཐ་དད་པ། འོ་བརྒྱལ་མེད་པའི་ཡང་ཡོད་མོད། ཕལ་ཆེར་འོ་བརྒྱལ་བའི་བརྟུལ་ཞུགས་དང་དཀའ་དུབ་ནི་ཡུལ་བསྟན་པས་ཚུལ་ཅེས་སོ། །
ལྟ་བར་གྱུར་པ་དང་ཚུལ་ཞུགས་མཆོག་འཛིན་དེ་རྣམས་ཀྱི་རྒྱུ་འཇིག་ཅེས་སོ། ། རབ་བྱུང་གི་རྩོད་པའི་རྩ་བ་ཕྱེ་སྟེ་སྦྱར་བ་ནི་བར་པ་གཉིས་ཀྱིས་མུ་སྟེགས་རྣམས་རྩོད་དེ་དེ་ལ་འདོད་པ་དུ་མར་གྱུར་པས་སོ། ། ཕྱི་མས་ནི་མི་རྩོད་དེ་ཀུན་ཀྱང་བདག་ཡོད་པར་བློ་མཐུན་པས་སོ། ། དེས་ཕྱི་པ་དང་ནང་པ་རྣམས་རྩོད་དེ་ནང་པ་བདག་མེད་དུ་སྨྲ་བས་སོ། ། བསྡུ་བ་ནི་བརྗོད་མ་ཐག་པའི་ཚུལ་དེ་ལྟར་ཁྱིམ་པ་དང་རབ་བྱུང་དེ་རྣམས་སམ་བཞི་པོ་དེ་རྣམས་རྩོད་པའི་ཞེས་སོ། ། མདུད་པའི་ངོ་བོ་ལ་འདི་བདེན་ནོ་ཞེས་མཆོག་ཏུ་འཛིན་ཅིང་ཞེན་པ་ནི་ལྟ་བ་མཆོག་འཛིན་ཉིད་དོ། ། ངེས་ཚིག་ནི་གཟུགས་ཀྱི་ལུས་ཀྱི་མདུད་པ་མིན་གྱི་མཉམ་པར་ཅེས་ཏེ་ལུས་ནི་སྐད་ཅིག་དུ་མ་ཚོགས་པས་ནའོ། ། གྲངས་ངེས་ནི་འདི་ལྟར་ཞེས་ཏེ་ཟང་ཟིང་ངན་པ་ཆུང་ངུ་རབ་ཏུ་འབྱུང་བ་ན་ཟས་གོས་དང་མལ་ཆ་སོགས་ཀྱི་རྒྱུས་ཏིང་ངེ་འཛིན་མ་ཐོབ་པ་ལ་དང་། ཐོབ་པ་ལ་གནོད་སེམས་ཀྱིས་གཞི་ལ་ལེགས་པར་མི་སྒྲུབ་པ་ཆོ་ག་ཇི་ལྟ་བར་མི་འཆོས་པས་འགྱོད་པའི་སྒོ་ནས་དང་། ཚུལ་ཁྲིམས་ཞེས་པ་བདེ་བར་གྱུར་པའི་སེམས་མཉམ་པར་འཇོག་གོ་ཞེས་གསུངས་པ་ལས་བཟློག་པས་དང་།
སོ་སོའི་ལྟ་བ་ལ་བརྟེན་ཏེ་འདི་ཉིད་བདེན་གྱི་གཞན་ནི་གཏི་མུག་གོ་ཞེས་ཚུལ་བཞིན་མིན་པར་ཤེས་བྱར་རྟོག་པས་ཡང་དག་པའི་ཞི་གནས་དང་ཤེས་རབ་ལས་སེམས་གཡེང་ཞིང་བར་དུ་གཅོད་པ་བཞིའོ། ། བཅུ་པ་སྒྲིབ་པ་སོགས་བཅོ་ལྔ་ནི་ངོ་བོ་དང་དེར་འཇོག་པའི་རྒྱུ་གཉིས་གཉིས་ཀྱིས་བཤད་པར་བྱའོ། ། སྒྲིབ་པ་ལ་ངོ་བོ་ནི་འདོད་ཡོན་ལ་འདུན་པ་སོགས་སོ། ། རྨུགས་གཉིད་གཅིག་དང་རྒོད་འགྱོད་གཅིག་ཏུ་འཇོག་སྟེ། འདོད་ན་སྒྲིབ་རྣམས་མི་མཐུན་དང་། ། ཟས་དང་བྱ་བ་གཅིག་པའི་ཕྱིར། གཉིས་གཅིག་ཕུང་པོ་གནོད་བྱེད་དང་། ། ཐེ་ཚོམ་ཕྱིར་ན་ལྔ་ཉིད་དོ། ། ཞེས་སོ། ། ཕུང་པོ་ལ་གནོད་པ་ནི་ཚུལ་ཁྲིམས་དང་ཏིང་ངེ་འཛིན་དང་ཤེས་རབ་ཀྱི་ལའོ། །
དེར་འཇོག་པའི་རྒྱུ་ནི་དང་པོས་ཡུལ་ལ་སྤྱོད་པར་འདོད་པ་རབ་ཏུ་བྱུང་བ་ལ་དགའ་བའི་དང་གཉིས་པས་སྐུལ་བ་པོ་ལ་སེམས་འཚིག་པས་ཚངས་སྤྱོད་མཚུངས་པ་རྣམས་ཀྱིས་བསླབ་པ་ལ་སྐུལ་བ་ན་ལེགས་པར་སྒྲུབ་པའི་དང་། དེ་ནས་གཉིས་ཀྱིས་ཀུན་དཀྲིས་སུ་བཤད་པ་ལྟར་ཞི་གནས་དང་རབ་འཛིན་གྱི་དང་། ངེས་པ་མེད་ན་བཏང་སྙོམས་སུ་བྱེད་མི་ནུས་པས་ལྔ་པས་བཏང་སྙོམས་ཀྱི་དུས་ན་དགའ་བ་ལ་མི་འཇུག་པས་དགེ་བའི་བར་ཆད་བྱེད་པའི་དོན་གྱིས་སོ། ། ཐ་བའི་ངོ་བོ་ནི་ཆགས་སྡང་རྨོངས་གསུམ་སྟེ། དེར་འཇོག་པའི་རྒྱུ་ནི་དེ་གསུམ་ལ་བརྟེན་ནས་སྔོན་སྐྱེ་བ་གཞན་ལ་གོམས་པ་དང་ལྡན་པས་ཆགས་སོགས་སྤྱོད་པ་མ་སྤངས་པས་སེམས་ཏིང་ངེ་འཛིན་སོགས་ལ་ལས་སུ་མི་རུང་བ་དང་། མི་མཐུན་ཕྱོགས་ལས་དབྲལ་དཀའ་བས་ན་གཉེན་པོའི་ཐོང་བཤོལ་གྱིས་གློག་དཀའི་དོན་གྱིས་སོ། ། དྲི་མར་འཇོག་པའི་རྒྱུ་ནི་ཆགས་སྡང་རྨོངས་པས་ཟིལ་གྱིས་ནོན་པས། འཆལ་བའི་ཚུལ་ཁྲིམས་མི་དགེའི་གཟུགས། ཞེས་པ་ལྷག་པར་སྤྱོད་ཅིང་ཁྱིམ་གཅིག་སོགས་ཡོད་པའི་གྲོང་དང་། དེ་ལས་དེ་མེད་ས་རྒྱང་གྲགས་སོང་བའི་དགོན་པར་འདུག་ཀྱང་རུང་།
གྲོགས་ཤེས་ལྡན་རྣམས་ཀྱིས་འདི་ནི་ཚུལ་ཁྲིམས་ངན་པ་འདི་ལྟ་བུ་བྱེད་པ་དེ་དང་མཐུན་པའི་ལུས་ངག་གི་ཀུན་སྤྱོད་འདི་ལྟ་བུ་སྤྱོད་པ་སྟེ་འཆལ་ཚུལ་གྱི་དྲི་མ་ལྡན་པས་མི་གཙང་བ་རབ་ཏུ་བྱུང་བ་གཞན་རྣམས་ལའང་ཡིད་ཆེས་ཉམས་པའི་རྒྱུ་ཡིན་པས་གྲོང་གི་ཚེར་མའོ་ཞེས་གསུངས་བའི་རྒྱུ་དུག་གསུམ་དེ་རྣམས་སོ། ། དུས་རིང་པོར་ཡང་ཡང་དུ་འཁོར་བ་སྐྱེ་འཆི་མྱོང་བྱེད་ཀྱི་དུག་གསུམ་ནི་སྡིག་པའོ། ། སྲིད་པ་ཁམས་གསུམ་པའི་ལུས་དང་སྲིད་པའི་ཡོ་བྱད་ཟས་དང་བཏུང་བ་དང་བཞོན་པ་སོགས་བཅུ་སར་གསུངས་པ་རྣམས་ལ་སྲེད་པ་དང་། མཆོག་གསུམ་དང་བདེན་པ་བཞི་ལ་འདི་ཅི་ལྟ་ཞེས་རྟོག་པས་ཐེ་ཚོམ་གྱིས་ཞུགས་ཏེ་གདུང་བས་ན་ཕྱིའི་ཟུག་རྔུ་དང་འདྲ་བའོ། ། དེ་གསུང་རབ་ཏུ། ཟུག་རྔུ་འབྱིན་པ་བླ་ན་མེད། ། ཅེས་བཀའ་བསྩལ་ཏོ། ། ཡོ་བྱད་མང་པོ་ཡོངས་སུ་འཛིན་པས་འཇིགས་འཁོན་དང་བཅས་ཤིང་གཡེང་བ་མང་བ་སྟེ། ཅི་ཡང་ནི་འདི་ནི་ཅི་ཡང་དང་བཅས་པའོ་ཞེས་སྨྲ་བ་ལྟར་ནོར་ཡིན་ལ་དེ་རང་གི་བར་བྱེད་པའི་རྒྱུ་དུག་གསུམ་དེ་རྣམས་སོ། ། ལུས་སོགས་ཀྱི་ཉེས་སྤྱོད་སྲོག་གཅོད་སོགས་འདྲེན་པ་དུག་གསུམ་དེ་རྣམས་སོ། །
ས་དང་བསྡུ་བར་གསུངས་པ་ལྟར་རྩ་བར་འཇོག་པའི་རྒྱུ་ནི་ཟང་ཟིང་ངན་པ་ཅེས་ཏེ་རིམ་པས་ལོངས་སྤྱོད་འདོད་པ་རྣམས་ཆགས་པས་དང་གཞན་གྱི་གནོད་པ་མི་བཟོད་པ་རྣམས་ཞེ་སྡང་གིས་དང་ལྟ་ལོག་ཅན་མཆོད་སྦྱིན་པ་སོགས་གཏི་མུག་གིས་ཉེས་སྤྱད་སྤྱོད་པས་རྩ་བའོ། ། འདོད་ན་འདོད་ཆགས་ཁོང་ཁྲོ་དང་། ། རྨོངས་རྣམས་མི་དགེའི་རྩ་བ་འོ། ། ཞེས་བཤད་དོ། ། ཟག་པ་ལ་འདོད་པའི་ཁམས་སུ་ཟག་པ་བ་ནི་མ་རིག་པ་བོར་བའི་རང་སའི་ཉོན་མོངས་སོ། ། སྲིད་པའི་འང་གོང་མའི་སྟེ། ། འདོད་ན་གཏི་མུག་མ་གཏོགས་པའི། ། ཉོན་མོངས་ཀུན་དཀྲིས་བཅས་འདོད་པའི། ། ཟག་པའོ་གཟུགས་དང་གཟུགས་མེད་ན། ། ཕྲ་རྒྱས་ཁོ་ན་སྲིད་པའི་ཟག །
དེ་ལུང་མ་བསྟན་ཁ་ནང་བལྟས། ། མཉམ་གཞག་ས་པའི་ཕྱིར་གཅིག་བྱས། ། ཅེས་སོ། ། མ་རིག་པ་ནི་ཁམས་གསུམ་གྱི་རྨོངས་པ་སྟེ། ། རྩ་བ་མ་རིག་ཡིན་པས་ན། ། ལོག་ཤིག་ཏུ་ནི་ཟག་པར་བསྟན་ཅེས་སོ། ། དེར་འཇོག་པའི་རྒྱུ་ནི་སེམས་འཕྲོ་བར་སྐྱེ་མཆེད་དྲུག་གི་རྨ་ནས་འཛག་པས་ན་རྒྱུད་ཡུལ་རྣམས་ལ་ཟག་པར་བྱེད་པའི་དོན་གྱིས་ཏེ། རྣམ་གཡེང་དེ་བྱེ་བྲག་སྦྱར་ན་མཐའ་གཅིག་ཏུ་མཉམ་པར་མ་བཞག་པས་ཕྱིར་བལྟས་ཏེ། མཉམ་གཞག་གི་གནས་སྐབས་ཉིད་ན་རོ་མྱང་ཅན་སོགས་ཀྱིས་ནང་དུ་བལྟས་ཏེ་ཟག་པ་དང་འདོད་སྲིད་ཀྱི་ཟག་པ་དེ་གཉིས་ཞེས་སོ། ། ཕོངས་པ་ནི་ཁྱད་པར་དུ་གནོད་པ་སྟེ།
སྲིད་པའི་ཡོ་བྱད་རྣམས་མ་འབྱོར་པས་ལུས་ལ་དང་འདོད་པས་སེམས་ལ་གནོད་པའོ། ། མཚན་མར་འཛིན་པ་ནི་སྐྱེས་པའོ། ། བུད་མེད་དེ་སྔོ་བསངས་སོ། ། དཀར་ཤམ་ཞེས་སོགས་ཀྱིས་སྡུག་པའི་རྣམ་པ་སོགས་སུའོ། ། མངོན་རྟགས་སུ་འཛིན་པ་ནི་སྐྱེས་པ་དང་བུད་མེད་ཀྱི་ལག་པ་དང་ནུ་མ་སོགས་ལ་དགའ་བྱར་འདུ་ཤེས་པ་སོགས་ཏེ། དེས་ལུས་དང་སེམས་ཡོངས་སུ་གདུང་བ་དུ་ཁ་བར་འགྱུར་བའོ། ། གཟུགས་སོགས་གང་ལ་དང་པོར་དགའ་བ་དང་རྒྱུན་གྱིས་ལྷག་པར་ཆགས་པ་དེ་གཏན་མེད་དུ་སྤོང་བས་རྣམ་པར་གྱུར་ཅིང་། རྒྱུན་ཡོད་ཀྱང་ཡིད་དུ་མི་འོང་བར་གྱུར་པས་གཞན་དུ་གྱུར་ན་མྱ་ངན་སྡུག་པ་དང་བྲལ་བའི་ཚེ་སྨྲེ་སྔགས་ཀྱི་རྒྱུའི་རྣམ་རྟོག་དང་། དེ་ལས་བྱུང་བའི་ཅལ་ཅོལ་སྨྲ་བ་སྨྲེ་སྔགས་འདོན་པ་དང་དེ་དུས་ན་བྲང་རྡུང་བ་སོགས་ཀྱིས་གདུང་བ་དུཿཁ་དང་། ཅལ་ཅོལ་མི་སྨྲ་བ་ན་བར་སྐབས་སུ་སེམས་ལ་གདུང་བ་དྲག་པོ་འབྱུང་བ་ཡིད་མི་བདེ་བ་དང་དེ་ལ་ཡུན་ལོན་ནས་ཀྱང་ཡིད་མི་བདེ་བྱེད་པ་འཁྲུག་པ་རྣམས་ཀྱིས་རེག་པར་འགྱུར་བའོ། །
འཐབ་པའི་རྒྱུ་བྱེད་པས་འཐབ་པ་ཆགས་སྡང་གཏི་མུག་སྟེ་རྣམ་གྲངས་ཀྱི་དོན་ནི་བཤད་ཟིན་ཏོ། ། རིམས་ནད་ནི་ཕྱིའི་རིམས་ལ་ཚ་བ་སྐྱེ་བ་ལྟར་ཡོངས་སུ་གདུང་བར་འགྱུར་བས་ཏེ། ཆོས་མ་ཡིན་པ་མི་དགེ་བ་ལ་ཆགས་པས་དང་མི་མཐུན་ཏེ་མི་རིགས་པ་ཆོམ་རྐུན་དང་ལོག་འཚོ་སོགས་ཀྱིས་ཆགས་པ་ཡོ་བྱད་ཚོལ་བས་དང་ཆོས་ལོག་པ་ཉེས་བཤད་འཚེ་བ་ཆོས་སུ་སྟོན་པ་སོགས་ལ་རྗེས་སུ་ཆགས་པའི་གདུང་བྱེད་ཀྱིས་སོ། ། སྐྱེ་བའི་རྩ་བ་ཅན་འདུ་བྱེད་ཀྱི་ཤིང་སྡོང་པོ་རྣམས་ལ་ཆགས་པར་བྱེད་པ་སྟེ་དེས་ལུས་གྲུབ་པའོ། ། འཁོར་བ་ནི་ལ་བ་པས། འདོད་ཆགས་ལ་སོགས་དྲི་བཅས་སེམས། ། འཁོར་བ་ཡིན་ཏེ་དེས་དབེན་པ། ། མདོར་ན་ཐར་པ་ཡིན་པར་ནི། ། རྒྱལ་བ་སྒྲིབ་པ་སྤངས་པས་གསུངས། ། ཞེས་བཤད་པའོ། །
གགས་ཀྱི་ངོ་བོ་ནི་འདོད་ཆགས་སོགས་ཏེ་དེར་འཇོག་པའི་ཆོས་ནི་ལུས་དང་ལོངས་སྤྱོད་ལ་ལྟོས་པ་དང་། བཅས་པ་དེ་དག་ཉམས་སུ་དོགས་པས་དང་། བློ་མ་བྱང་བ་ཤེས་བྱ་རྒྱ་ཆེན་གྱི་རྒྱུས་ཆུང་བ་ཁྲོན་པའི་རུས་སྦལ་ལྟ་བུ་དང་། འདྲེ་ཞིང་གནས་པ་འདུ་འཛི་ཅན་དང་། དགེ་བ་ཅུང་ཟད་ཀྱིས་ངོམས་པས་དགེ་བ་ལ་མི་སྦྱོར་བའི་ཆ་ནས་དུག་གསུམ་དེ་རྣམས་གགས་སུ་བརྗོད་དོ། ། དེ་ལྔ་ནི་མདོ་སྡེར་སེམས་ཀྱི་གགས་ལྔ་གསུངས་པའི་དབང་བྱས་པའོ། ། ལོག་པར་རྟོག་པ་ལ་གཉིས་ལས་དང་པོ་སོ་སོའི་ལོག་ཞུགས་ནི། འདོད་ཆགས་སྒོམ་པས་སྤང་བྱ་ཡུལ་དང་མཐོང་སྤང་ལྟ་བ་ལ་ལོག་པར་རྟོགས་པ་དངོས་པོའི་གནས་ལུགས་ལས་གཞན་དུ་འཛིན་པའོ། ། དེ་ཡང་ཕལ་ཆེ་བས་ཏེ་ལྟ་བ་སྒོམ་སྤང་ཡང་འཆད་པས་སོ་ཞེའོ། ། འདི་ནི་མི་སྡུག་པ་ལ་སྡུག་པ་ཙམ་དུ་དམིགས་པས་ན་སེམས་ཅན་ལ་འདོད་ཆགས་པ་ནི་ཡུལ་ལ་ཞུགས་པའོ། །
ཁོང་ཁྲོ་བ་ཡང་དེ་བཞིན་ཏེ་བཤད་པ་ཀུན་བསྒྲེའོ། ང་རྒྱལ་ནི་སེམས་ཅན་ལ་ཆུང་ངུ་བས་ང་ཆེ་ཞེས་སོགས་ཀྱི་རྣམ་པ་བདུན་དང་རང་གི་ལྟ་བ་ལ་བཟང་པོར་བཟུང་སྟེ་ཁེངས་པས་སོ། ། ལྟ་བ་གསུམ་ཤེས་བྱ་ལ་སྒྲོ་འདོགས་དང་སྐུར་འདེབས་ཇི་རིགས་པས་ཏེ་ཆད་ལྟ་དང་ལོག་ལྟའི་ཕྱོགས་གཅིག་གིས་སྐུར་པ་འདེབས་པས་ཞེའོ། ། གཞན་གྱིས་སྒྲོ་འདོགས་སོ། ། ལྟ་བ་དང་ཚུལ་ཞུགས་མཆོག་འཛིན་ནི་ལྟ་བ་ལ་སྟེ་ལྟ་བ་ལ་ཕྱིན་ཅི་ལོག་ཏུ་རྟོག་པས་དང་། ལྟ་བའི་སྐྱོན་ཉིད་ཀྱིས་ལྟ་བ་ཡོན་ཏན་ཅན་དུ་བརྟགས་ཏེ་དེའི་རྗེས་སུ་འགྲོ་བའི་ཚུལ་ཞུགས་ལ་ཡོན་ཏན་དུ་རྟོག་པས་སོ། ། ཐེ་ཚོམ་ནི་གཉེན་པོ་ལ་སྟེ་གཉེན་པོ་ནི་འདིར་གཉེན་པོ་ཉིད་དང་དེའི་དམིགས་པ་ཉིད་ལས་བདེན་པ་བཞིའོ། ། མ་རིག་པ་ནི་ཐམས་ཅད་ལ་སྟེ་ཡང་དག་པའི་དོན་འགེབས་པས་རྟོག་པ་ངན་པ་ཀུན་གྱི་རྒྱུ་ཉིད་ཀྱི་ཕྱིར་རོ། ། གཉིས་པ་སྤྱིའི་ལོག་ཞུགས་ནི་བཅུ་པོ་ཐམས་ཅད་དུ་ཁཿདང་ཀུན་འབྱུང་ལ་བཅུ་པོ་གཉིས་དེ་དག་གི་རྒྱུ་དང་དེ་གཉིས་ཀྱང་བཅུ་པོའི་གཞིའི་གནས་ཀྱིས་ཏེ་དེ་ལྟར་ཡིན་པས་ལོག་པར་སྒྲུབ་པའམ་དེ་ལྟར་འཛིན་པས་ལོག་པར་རྟོག་པའོ། ། ཀུན་འགོག་ལམ་ལ་དེ་དག་ལས་སྐྲག་སྟེ་ཉོན་མོངས་ཀྱི་དབང་ལས་འཁོར་བ་ལ་དགའ་བ་དང་རྣམ་བྱང་ངོ་བོ་བྱེད་པ་འགོག་ལམ་ལ་གཡང་སར་འདུ་ཤེས་པས་དང་མུ་སྟེགས་པ་རྣམས་ཀྱིས་འགོག་ལམ་རྣམ་པ་གཞན་དུ་བརྟགས་པ།
ཁ་བ་རྒྱ་སྤོས་མེ་ཏོག་དང་། ། བ་ཞོ་བ་མོ་མུ་ཏིག་མདོག ། གདུགས་བཀན་བཟུང་བའི་དབྱིབས་འདྲ་བ། ། ཐར་པ་ཡིན་པར་རྒྱལ་བའི་བཤད། ། ཅེས་སོགས་ཀྱིས་ལོག་པར་རྟོག་གོ ། ཁམས་ལ་བཞི་ལས་ཁམས་གང་ན་ཡོད་མེད་ནི། ཁོང་ཁྲོ་བ་ཞེས་ཏེ་གོང་མ་གཉིས་ན་དེ་མེད་པ་ནི་རྒྱུད་ཞི་གནས་ཀྱིས་བརླན་པ་དང་ཀུན་ནས་མནར་སེམས་ཀྱི་གཞི་མེད་པས་སོ། ། ཁམས་གང་ན་ཚོར་བ་གང་དང་ལྡན་པ་ལ་འདོད་ཆགས་ནི་འདོད་པ་ན་བདེ་བ་རྣམ་ཤེས་ལྔ་དང་མཚུངས་ལྡན་གྱི་འདོད་པ་ཉམས་སུ་མྱོང་བ་དང་ཡིད་བདེ་བ་ཡིད་ཤེས་དང་མཚུངས་ལྡན་གྱི་སིམ་པ་དང་འགག་པ་ན་བཏང་སྙོམས་དང་ལྡན་ནོ། ། དུ་ཁཿདང་ཡིད་མི་བདེ་དང་མི་ལྡན་ཏེ་དགའ་བའི་རྣམ་པར་བྱུང་བའི་ཕྱིར་རོ། ། དེ་ནི་རགས་པས་ཏེ་ཕྲ་མོར་ན་བདེ་བ་དང་ཕྲད་ཅིང་མི་འབྲལ་བ་དང་དུ་ཁཿམི་ཕྲད་ཅིང་བྲལ་བར་སྲེད་པ་ལ་དེ་ལས་བཟློག་པ་བྱུང་བ་ན་དུཿཁ་དང་ཡིད་མི་བདེ་དང་ལྡན་ཞེས་བསྡུ་བར་རོ། །
བསམ་གཏན་དང་པོ་ན་རྣམ་ཤེས་གསུམ་གྱི་འདོད་ཆགས་ནི་བདེ་བ་དང་ཡིད་ཀྱི་འདོད་ཆགས་ནི་ཡིད་ཀྱི་ས་པའི་བདེ་བ་དང་ཡིད་བདེ་དང་ལྡན་ཞིང་། གཉིས་པ་ན་གཟུགས་ཁམས་ཀུན་ན་མིག་རྣ་ལུས་ཤེས་ཡོད་པར་འདོད་ན་དང་པོའི་བཞིན་ཏེ། གཉིས་པ་སོགས་ན་ལུས་མིག་དང་། རྣ་བའི་རྣམ་ཤེས་དང་པོར་གཏོགས། ཞེས་འདོད་ན་ཡིད་ཀྱི་ས་པའི་བདེ་བ་དང་ཡིད་བདེ་དང་ངོ་། ། གསུམ་པ་ན་ཡིད་བདེ་མེད་ཅིང་གཞན་གཉིས་པ་ལྟར་རོ། དེ་ཡན་ཆད་དུ་བཞི་པ་སོགས་ན་བདེ་བ་མེད་པས་སོ། ། ཁོང་ཁྲོ་རྣམ་ཤེས་ལྔའི་ས་པ་སྡུག་བསྔལ་དང་ཡིད་ཀྱི་ས་པ་ཡིད་མི་བདེ་བ་དང་ལྡན་ནོ། ། བདེ་བ་ཡིད་བདེ་དང་མི་ལྡན་ཏེ་སྐྱོ་བའི་རྣམ་པར་འཇུག་པས་སོ། ། ཕྲ་མོར་ན་དགྲ་དུཿཁ་བ་ན་བདེ་བ་དང་ཡིད་བདེ་དང་ལྡན་ཞེས་བསྡུ་བར་རོ། །
ང་རྒྱལ་ནི་ཡིད་ཀྱི་ས་པ་ཡིན་པའི་འདོད་པ་ན་ཡིད་བདེ་དང་ལྡན་གྱི་བདེ་བ་དང་མི་ལྡན་ནོ། ། བསམ་གཏན་འོག་མ་གསུམ་ན་ཡིད་ཀྱི་ས་པའི་བདེ་བ་དང་ལྡན་ནོ། ། དེ་ཅི་ལྟར་ཞེ་ན། མདོར་དགའ་བ་དང་བདེ་བ་ཞེས་འབྱུང་ཞིང་དེ་འཆད་པ་རྣལ་འབྱོར་སྤྱོད་པའི་སར་དགའ་བ་ཅི་ཞེ་ན། གང་གནས་གྱུར་པའི་འཇུག་པའི་རྣམ་པར་ཤེས་པ་ལ་བརྟེན་པའི་སེམས་སིམ་པ་དང་། སེམས་ཤིན་ཏུ་དགའ་བ་དང་སེམས་རངས་པ་དང་སེམས་དགའ་པ་དང་བདེ་བ་མྱོང་བ་སྟེ་ཚོར་བར་གཏོགས་པའོ། ། བདེ་བ་ཅི་ཞེ་ན། གང་གནས་གྱུར་པའི་ཀུན་གཞིའི་རྣམ་ཤེས་ལ་བརྟེན་པའི་གནས་ལ་ཕན་འདོགས་པ་དང་གནས་ཚིམ་པ་དང་བདེ་བ་མྱོང་སྟེ་ཚོར་བར་གཏོགས་པའོ་ཞེས་འབྱུང་སྟེ་སྦྱོར་བའི་མཐའ་ཡིད་ལ་བྱེད་པ་འཇིག་རྟེན་པས་གནས་གྱུར་པའི་འཇུག་པའི་རྣམ་ཤེས་ནི་ཡིད་ཤེས་ཏེ་གཞན་ལ་མཉམ་པར་བཞག་པ་མེད་པས་སོ། ། དྲིལ་ན་སིམ་པའི་ཚོར་བ་དེས་ཡིད་ཤེས་འཁོར་བཅས་དགའ་བར་བྱེད་པས་དགའ་བ་དང་གནས་ཀུན་གཞི་ཤིན་ཏུ་སྦྱངས་པའི་བདེ་བས་ཚིམ་པར་བྱེད་པས་བདེ་བར་གཞག་སྟེ་གཉིས་ཀའི་བྱ་བ་བྱེད་པའི་ཕྱིར་ཞེས་པའོ། ། ང་རྒྱལ་ཡིད་མི་བདེ་དང་མི་ལྡན་ཏེ་དགའ་བའི་རྣམ་པར་འཇུག་པའི་ཕྱིར་རོ། །
ཕྲ་མོར་ན་དེ་དང་ཁེངས་པའི་ང་རྒྱལ་མི་ལྡན་ཡང་འདུད་པའི་ང་རྒྱལ་ལྡན་ཞེས་བསྡུ་བར་རོ། ། ང་རྒྱལ་ཇི་ལྟ་བར་ལྟ་བར་བཞིའང་སྟེ་ཕྲ་མོར་ན་བདེ་བ་དང་ལྡན་པའི་ཕུང་པོ་ལ་བདག་དང་བདག་གི་བ་དང་རྟག་པར་ལྟ་ན་ཡིད་བདེ་དང་དུཿཁ་ཅན་གྱི་ཕུང་པོ་ལ་ལྟ་ན་ཡིད་མི་བདེ་དང་བཏང་སྙོམས་ལ་ལྟ་ན་བཏང་སྙོམས་དང་ལྡན་ཞིང་ཆད་ལྟ་དེ་ལས་བཟློག་པ་སྟེ་མཆོག་འཛིན་གཉིས་ལྟ་བ་དེ་རྣམས་མཆོག་ཏུ་འཛིན་པ་ལས་དེ་དེ་བཞིན་དུ་མཚུངས་ལྡན་ཇི་རིགས་པར་རོ་ཞེས་བསྡུ་བར་རོ། ། ལོག་ལྟ་འདོད་པ་ན་སྡིག་པ་བྱེད་པའི་ཡིད་བདེ་དང་དགེ་བ་བྱེད་པའི་ཡིད་མི་བདེ་དང་སྟེ་ཚོར་བ་གང་ཡོད་པ་དང་པོ་དང་། གཉིས་པ་ན་བདེ་བ་ཡིད་ཀྱི་ས་པ་དང་ཡིད་བདེ་དང་བཏང་སྙོམས་དང་། གསུམ་པ་ན་བདེ་བ་དང་བཏང་སྙོམས་དང་དེ་ཡན་ཆད་ན་བཏང་སྙོམས་དང་ངོ་། ། གོང་མ་དག་ནའང་ལོག་པར་རྟོག་པའི་ལོག་ལྟ་ལུས་ཐ་དད་ལ་འདུ་ཤེས་གཅིག་པ་སོགས་ཡོད་དོ། ། ཐེ་ཚོམ་འདོད་པ་ན་སེམས་གཏན་ལ་མ་ཕེབས་ནས་ཡིད་མི་བདེ་དང་ལྡན་ཅིང་ཡིད་བདེ་དང་མི་ལྡན་ནོ། ། ཕྲ་མོར་ན་རང་ལ་རྙེད་བཀུར་སོགས་མེད་ཅིང་ངན་འགྲོ་ལ་ངེས་པ་ཅན་རྣམས་ལ་གཞན་གྱིས་ཐེ་ཚོམ་སྐྱེད་པ་ནི་ཡིད་བདེ་དང་ལྡན་ཞེས་བསྡུ་བར་རོ། ། གཟུགས་ན་ཐེ་ཚོམ་ཤས་ཆེའི་བསམ་གཏན་པ་རྣམས་ལ་དགའ་བ་དང་བདེ་བ་དང་ཡང་ལྡན་ནོ། ། མཛོད་དུ།
མ་རིག་པ་ནི་ཐམས་ཅད་དང་། ། ཞེས་སོ། ། མ་རིག་པ་མ་འདྲེས་པ་ནི་འདོད་པ་ན་ཡུལ་མ་རྟོགས་ཤིང་མ་ངེས་པས་ཡིད་མི་བདེ་དང་ལྡན་ཏེ་གཞུང་འདིས་དེ་ཡིད་ཀྱི་ས་པ་ཉིད་དུ་གསལ་བར་མཛད་དོ། ། དེ་ཡན་ཆད་ཐེ་ཚོམ་ལྟར་ཏེ་འོན་ཀྱང་དེ་དག་བསམ་གཏན་དང་པོ་ན་སྡུག་བསྔལ་དང་མི་ལྡན་ཏེ་ཡིད་ཀྱི་ས་པའི་སྡུག་བསྔལ་མེད་པས་སོ། ། འདིར་ཀུན་ཏུ་གོང་མ་དག་སྐྱེ་བ་དང་སྙོམས་འཇུག་གཉིས་ཀའོ་ཞེའོ། ། ཐ་མལ་པ་ཞེས་པ་ཉོན་མོངས་པ་ཀུན་ཇེ་ཆུང་དུ་སོང་སྟེ་རྒྱུན་ཆད་ཁ་ཀར་མཉམ་སྙོམས་སུ་གྱུར་ནས་འགག་པའི་ཕྱིར་རོ། ། ཁམས་གང་ན་རྣམ་ཤེས་གང་དང་ལྡན་པ་ནི་འདོད་ཆགས་ཞེས་ཏེ། ཉོན་ཡིད་བརྩིས་ན་བདུན་དང་ངོ་། ། གཟུགས་ན་བཞི་དང་ལྡན་ཏེ་སྣ་དང་ལྕེའི་རྣམ་ཤེས་མེད་པས་སོ། ། གཟུགས་མེད་ན་ཡིད་ཤེས་དུ་མའི་ཚོགས་དང་སྟེ་མིག་སོགས་ཀྱི་རྣམ་ཤེས་ལྔ་མེད་པས་སོ། །
ང་རྒྱལ་བདག་དང་གཞན་འཇལ་བས་དང་། ལྟ་བ་རྣམས་རྟོག་པར་བྱེད་པས་དང་། ཐེ་ཚོམ་འདི་ཡིན་ནམ་མིན་ཞེས་རྟོག་པས་ཁམས་ཐམས་ཅད་དུ་ཡིད་ཤེས་ཁོ་ན་དང་ལྡན་ཏེ་རྣམ་ཤེས་ལྔ་བེམ་པོའི་རྟེན་ཅན་ཡིན་པས་བླུན་པའི་ཕྱིར་འཇལ་བ་སོགས་མི་ནུས་པས་སོ། ། མཐོང་སྤང་བྱ་གཉིད་ང་རྒྱལ་བཅས། ། ཞེས་སོགས་ཀྱང་བཤད་དོ། ། ཁམས་གང་ན་གཞི་ཕྱོགས་རེ་དང་ཀུན་ལ་འཇུག་ཚུལ་ནི་འདོད་ཆགས་ཞེས་ཏེ་ཡིད་དུ་འོང་མི་འོང་ལ་འཇུག་པ་དང་རིགས་སོགས་གང་རུང་གིས་ཁེངས་པའི་ཕྱིར་རོ། ། ལྷག་མ་མ་རིག་པ་ལྟ་བ་ཐེ་ཚོམ་ནི་ཁམས་ཐམས་ཅད་དུའང་གཞི་ཀུན་ལ་དམིགས་པའི་ཕྱིར་འཇུག་གོ ། རིས་ལ་གཉིས་ཀྱི་མཐོང་སྤང་ལ་གསུམ་ལས་དེ་མིན་ལས་འབྱེད་པའི་མཚན་ཉིད་ནི། སེམས་རབ་ཏུ་མ་ཞི་བར་བྱེད་པ་ཀུན་བརྟགས་སུ་གྱུར་པ་སྟེ། མུ་སྟེགས་སོགས་ཀྱི་ཐོས་བསམ་ལོག་པ་སོགས་ལས་བྱུང་བའོ། །
དབྱེ་བ་ནི་འདོད་པའི་ཁམས་ན་ཞེས་ཏེ་སྡུག་བསྔལ་ལ་འཇིག་ལྟས་བདག་དང་བདག་གི་བ་དང་། མཐར་འཛིན་གྱིས་རྟག་ཆད་དང་། ལོག་ལྟས་མེད་པའམ་དབང་ཕྱུག་སོགས་ཀྱིས་བྱས་པ་སོགས་སུ་ལྟ་བ་དང་། ཐེ་ཚོམ་གྱིས་ཡིན་མིན་ཐེ་ཚོམ་སྟེ་བཞི་དངོས་སུ་ལོག་པར་རྟོག་པའོ། ། ལྟ་བ་དེ་རྣམས་ལ་མཆོག་འཛིན་གཉིས་ཀྱིས་མཆོག་དང་ལྟ་བ་དེ་དང་མཐུན་པའི་ཚུལ་ཞུགས་ལ་དག་བྱེད་དུ་འཛིན་ཅིང་ལྟ་བ་དེ་རྣམས་ལ་འདོད་ཆགས་པ་དང་དེས་ཁེངས་པ་དང་རང་དང་མི་མཐུན་པའི་ལྟ་བ་ལ་ཁོང་ཁྲོ་སྟེ་ལྔ་ལོག་པར་རྟོག་པ་ལ་ལོག་པར་རྟོག་པའོ། ། དེ་དགུ་དང་མཚུངས་ལྡན་དང་། མ་འདྲེས་པའི་མ་རིག་པ་ནི་ཇི་རིགས་པར་གཉིས་ཀའོ། ། ཀུན་འབྱུང་ལའང་དེ་དང་འདྲ་ཞིང་། འགོག་པ་ལ་བདག་གྲོལ་ཞེས་དང་། གྲོལ་ནས་རྟག་གོ་ཆད་དོ་ཞེས་དང་འཇིག་རྟེན་ན་དགྲ་བཅོམ་མེད་དོ། །
ཚེ་འདི་ཉིད་ལ་གྲོལ་ལོ། འགོག་བདེན་མེད་དོ། ། རང་བཞིན་དང་བདག་ཐ་དད་དུ་ཤེས་པས་ཐར་པའོ་ཞེས་སོགས་སུ་ལྟ་བ་དང་འགོག་པ་ལ་ཁྲོ་སྟེ་གཞན་སྔར་ལྟར་རོ། ། ལམ་ལ་བདག་ལམ་སྒོམ། དེ་རྟག་པའམ་ཆད་པའོ། ལམ་མེད་དོ། ། བདག་མེད་སྒོམ་པ་ལམ་མིན། ལུས་ཀྱི་དཀའ་ཐུབ་དང་བདག་སྡུག་བསྔལ་དུ་བསྒོམ་པ་ལམ་ཞེས་ལྟ་བ་དང་གཞན་འགོག་པ་ལ་ལྟར་རོ། ། འོ་ན་འགོག་ལམ་ལ་དམིགས་པ་རྣམས་དེ་དག་ལ་ལོག་པར་རྟོག་པ་ཅི་ལྟར་ཏེ་གང་ལ་ཕྲ་རྒྱས་སུ་བྱེད་པ་དེ་ཉིད་ལ་ལོག་པར་རྟོག་པས་སོ་ཞེ་ན། ཟག་བཅས་ལ་དམིགས་པ་རྣམས་དེ་ལྟར་ཡིན་མོད་ཟག་མེད་ལ་དམིགས་པ་རྣམས་དམིགས་པ་ལ་ཕྲ་རྒྱས་སུ་མི་འགྱུར་ཡང་ལོག་པར་རྟོག་སྟེ་ཟག་བཅས་མཚུངས་ལྡན་ཉིད་ལ་མཚུངས་ལྡན་གྱི་དབང་གིས་ཕྲ་རྒྱས་སུ་འགྱུར་བས་སོ། །
ཕྲ་རྒྱས་ཀུན་ཏུ་འགྲོ་རྣམས་ནི། ། དམིགས་པའི་སྒོ་ནས་རང་གི་ས། ། ཐམས་ཅད་ལ་ནི་ཕྲ་རྒྱས་འགྱུར། ། ཀུན་འགྲོའི་མ་ཡིན་རང་རིས་སོ། ། ཟག་མེད་གོང་མའི་ཡུལ་ཅན་མིན། ། རང་གིར་མ་བྱས་གཉེན་པོའི་ཕྱིར། ། གང་ཞིག་གང་དང་མཚུངས་ལྡན་པ། ། དེ་ནི་དེར་མཚུངས་ལྡན་པས་སོ། ། ཞེས་དང་མཐུན་ནོ། ། གོང་མ་དག་ན་ཁོང་ཁྲོ་བོར་བས་དགུ་དགུ་སྟེ་བསྡུས་ན་བརྒྱ་རྩ་བཅུ་གཉིས་སོ། །
རྩོད་པ་སྤང་པ་ལ་ལུང་འགལ་སྤང་བ་ནི། བསྡུ་བར་བདེན་པ་ཕྱི་མ་གསུམ་ལ་འཇིག་ཚོགས་དང་མཐར་འཛིན་ལྟ་བ་མི་འཇུག་པས་དགུ་བཅུ་རྩ་བཞིར་བཤད་པ་དང་འགལ་ཞེ་ན། གདུལ་བྱ་མོས་པ་ཐ་དད་ལ་དགོངས་ཏེ་གསུངས་པའི་མདོ་ཐ་དད་ཀྱི་དགོངས་པ་ཡིན་པས་མི་འགལ་ལོ། ། འོ་ན། དེ་རྣམས་བཅུ་དང་བདུན་བདུན་བརྒྱད། ། ལྟ་བ་གསུམ་གཉིས་མ་གཏོགས་པ། ། འདོད་ན་སྡུག་བསྔལ་ལ་སོགས་པ། ། མཐོང་བས་རིམ་བཞིན་སྤོང་བར་བྱེད། ། ཅེས་ལམ་ལ་ལྟ་བ་སྔ་མ་གཉིས་དང་བར་མ་དག་ལ་ཚུལ་ཞུགས་མཆོག་འཛིན་ཡང་མི་འཇུག་པས་བརྒྱད་བཅུ་རྩ་བརྒྱད་དུ་བཤད་པ་དང་འགལ་ཞེ་ན། དེ་བྱེ་བྲག་སྨྲ་བའི་ལུགས་ཡིན་པས་འདིར་མི་གནོད་དོ། །
རིགས་པ་དང་འགལ་བ་སྤང་བ་ནི། འགོག་ལམ་ཟག་མེད་ལ་ཁམས་ཀྱིས་འབྱེད་པ་མི་འཐད་དོ་ཞེ་ན། ཁམས་གསུམ་ན་སྤྱོད་པའི་དབང་གིས་དེ་ཡོངས་སུ་ཤེས་པའི་འབྲས་བུ་དང་དེ་ཡོངས་སུ་ཤེས་པས་རབ་ཏུ་ཕྱེ་བར་སར་བཤད་དེ། ཁམས་གསུམ་གྱི་ཟག་བཅས་འགགས་པ་དང་དེའི་ཐབས་ལ་དེ་དག་ཏུ་བཏགས་པའོ། ། འོ་ན་གཟུགས་མེད་ན་ལུས་ངག་གི་སྤྱོད་པ་མེད་ཅིང་དེས་ན་དེ་ལ་དག་གྲོལ་དུ་འཛིན་པ་མེད་པས་བརྒྱ་རྩ་བརྒྱད་དུ་འགྱུར་རོ་ཞེ་ན། དེ་ན་ལྟ་བ་ལ་དེ་ལྟར་འཛིན་པ་ཡོད་པས་སོ། ། སྒོམ་སྤང་ལ་ཡང་མཚན་ཉིད་ནི་སེམས་རབ་ཏུ་མ་ཞི་བར་བྱེད་པ་ལྷན་ཅིག་སྐྱེས་པ་སྟེ་ཐ་ན་བྱ་དང་རི་དྭགས་ལའང་ཡོད་པ་རང་འཁྲུངས་སོ། ། དབྱེ་བ་ལ་འདོད་པ་ན་དྲུག་སྟེ་འཇིག་ཚོགས་ལྟ་བ་ལྷན་སྐྱེས་པ་ནི་གང་ལ་བརྟེན་ནས་མཐོང་ལམ་ཐོབ་པ་རྣམས་ལའང་ངའོ་སྙམ་པའི་ང་རྒྱལ་འབྱུང་བ་སྟེ། ཚེ་དང་ལྡན་པ་བྲན་ཅན་ཁོ་བོས་ནི་ཉེ་བར་ལེན་པའི་ཕུང་པོ་འདི་རྣམས་ལ་བདག་གམ་བདག་གི་བར་མ་མཐོང་མོད་ཀྱི། འོན་ཀྱང་ཉེ་བར་ལེན་པའི་ཕུང་པོ་འདི་རྣམས་ལ་ངའོ་སྙམ་པའི་ང་རྒྱལ་དང་ངའོ་སྙམ་པའི་འདུན་པ་དང་ངའོ་སྙམ་པའི་བག་ལ་ཉལ་མ་སྤངས་སོ།
ཡོངས་སུ་མ་ཤེས་སོ། ། མ་བཀག་གོ མཐའ་མེད་པར་མ་བྱས་སོ་ཞེས་དང་། རྣམ་འགྲེལ་དུའང་། བདེ་བར་གྱུར་པའང་སྡུག་བསྔལ་བར། ། མ་གྱུར་ཅིག་ཅེས་འདོད་པ་ན། ། ང་འོ་སྙམ་པའི་བློ་གང་དེ། ། སེམས་ཅན་ལ་ལྟ་ལྷན་ཅིག་སྐྱེས། ། ཞེས་སོ། ། དེ་ན་མཐོང་ལམ་གྱིས་བདག་ལྟ་ཀུན་བརྟགས་སྤངས་ཀྱང་ད་དུང་སྤང་དགོས་ཏེ་མ་མའི་ཚ་སྟན་བཞིན་ནོ། །
མཐར་འཛིན་ལྟ་བ་ནི་ཆད་ལྟས་བསྡུས་པ་སྟེ། བདེན་པ་མཐོང་བ་རྣམས་ལའང་ཡི་ཆད་ནས་མྱ་ངན་འདས་ལས་ཡིད་ཕྱིར་ལྡོག་པ་ངའི་བདག་ཅི་ཡིན་ཞེས་པ་གང་ལས་འབྱུང་བའོ། ། འདོད་ཆགས་སོགས་ནི་ལྟ་བའི་ཕྱོགས་དང་མཐུན་པ་བོར་བའོ། ། གོང་མར་དག་ན་ཁོང་ཁྲོ་མ་གཏོགས་པ་ལྔ་རེ་སྟེ། ཁོང་ཁྲོ་མ་གཏོགས་དེ་རྣམས་ཉིད། ། གཟུགས་ཁམས་གཟུགས་མེད་དེ་དང་འདྲ། ཞེས་ཏེ་བསྡུས་ན་བཅུ་དྲུག་གོ ། དེ་རྣམས་ལ་ས་དང་ཆེ་འབྲིང་དགུས་ཕྱེ་ན་ཁོང་ཁྲོ་དགུ་དང་ལྔ་ལ་བརྒྱད་ཅུ་རྩ་གཅིག་རེ་སྟེ་བཞི་བརྒྱ་བཅུ་བཞིའོ། ། གསུམ་པ་འགལ་སྤང་ནི། འོ་ན་བསྡུ་བར་ལྟ་བ་གཉིས་མ་གསུངས་ཤིང་།
བཞི་ནི་སྒོམ་པས་སྤང་བྱ་འོ། ། ཞེས་པ་ཇི་ལྟར་ཞེ་ན། སྔ་མ་ལྟར་ཏེ་བསྡུ་བ་ཉིད་དུའང་འཇིག་ལྟ་ལྷན་སྐྱེས་དང་ཀུན་བརྟགས་སུ་ཕྱེ་ཞིང་། མཐར་འཇིག་ལྟ་བ་སོགས་ནི་སའི་དངོས་གཞིར་ཀུན་བརྟགས་དང་ཀུན་བརྟགས་མ་ཡིན་པའི་དབྱེ་བས་བསྟན་པ་བཞིན་བལྟའོ་ཞེས་གསུངས་སོ། ། སྤོང་བ་ལ་ཇི་ལྟར་ཞེས་མདོར་བསྟན་ནས་རྒྱས་བཤད་ཀྱི་དང་པོ་ལའང་གསུམ་གྱི་ཤེས་རབ་ཀྱི་ཡོངས་སུ་ཤེས་པ་ནི་ནད་སྤོང་བ་ལྟར་ཉོན་མོངས་དེའི་གཞི་རྒྱུའི་དངོས་པོ་སྔར་བཤད་པ་ཞེས་པ་སྟེ། ཚད་མ་རྣམ་འགྲེལ་དུ། རྒྱུ་ཡོད་ཕྱིར་དང་རྒྱུ་ཡི་ནི། ། གཉེན་པོ་གོམས་པས་ཟད་ཕྱིར་དང་། ། རྒྱུ་ཡི་རང་བཞིན་ཤེས་པ་ཡིས། ། དེ་ཤེས་པ་ཡང་གྲུབ་པ་ཡིན་ཞེས་སོ། །
ངོ་བོ་ཉིད་ནི་སེམས་ཀུན་ནས་ཉོན་མོངས་ཤིང་རབ་ཏུ་མ་ཞི་བའོ། ། ཉེས་དམིགས་ནི་རང་དང་གཞན་དང་གཉིས་ཀ་ལ་གནོད་པ་དང་ཚེ་འདི་དང་ཕྱི་མའི་ཁ་ན་མ་ཐོ་བ་སྐྱེད་པ་དང་དེ་ལས་སྐྱེས་པའི་སྡུག་བསྔལ་དག་མྱོང་བ་སྟེ་དེ་དག་གིས་སུན་འབྱིན་པའི་གཉེན་པོ་གསུངས་སོ། ། བྱུང་བ་དང་དུ་མི་ལེན་པ་ནི་སྤྱོད་པ་རྣམ་སྦྱོང་སྒོམ་པ་སོགས་ཀྱིས་ཏེ་སྤོང་བ་གཉེན་པོའོ། ། ཉོན་མོངས་མ་སྐྱེས་པ་མ་འོངས་པ་མི་འབྱུང་བའི་ཆེད་དུ་མཐོང་ལམ་སོགས་རྙེད་ཅིང་སྒོམ་པ་ནི། སྤངས་པ་ནི་མི་སྐྱེ་བ་ཡིན་ན་དེ་ཡང་འདས་པ་དང་ད་ལྟར་བྱུང་བ་ལ་སྐྱེས་ཟིན་པའི་ཕྱིར་མི་ནུས་པ་སྟེ་རྟེན་དང་ཐག་བསྲིང་བ་གཉེན་པོའོ། ། ཡིད་ལ་བྱེད་པ་ནི་འདྲེས་པ་ཆོས་ཀུན་གྱི་སྤྱིའི་མཚན་ཉིད་ལ་དམིགས་པ་ཆོས་ཐམས་ཅད་བདག་མེད་པ་ཞེས་སྒོམ་པས་སོ། ། འོ་ན་བདེན་པའི་རྣམ་པ་ལྷག་མ་སྒོམ་པས་ཅི་བྱ་ཞེ་ན། མི་རྟག་པའི་ཞེས་ཏེ། རྣམ་འགྲེལ་དུ། སྟོང་ཉིད་ལྟ་བས་གྲོལ་བར་འགྱུར། །
སྒོམ་པ་ལྷག་མ་དེ་དོན་ཡིན། ། ཞེས་དང་། སྤྱོད་འཇུག་ཏུ། ཡན་ལག་འདི་དག་ཐམས་ཅད་ནི། ། ཐུབ་པས་ཤེས་རབ་དོན་དུ་གསུངས། ། ཞེས་སོ། ། དེས་ན་མི་རྟག་པ་ལས་སྡུག་བསྔལ་དང་དེ་ལས་བདག་མེད་རྟོགས་ཏེ། མདོར་གང་མི་རྟག་པ་དེ་སྡུག་བསྔལ་བའོ། ། དེ་བདག་མེད་ཞེས་དང་། རྣམ་འགྲེལ་དུ་འདུ་བྱེད་སྡུག་བསྔལ་ལ་དགོངས་ཏེ།
སྡུག་བསྔལ་སྒོམ་པར་གསུངས་པའོ། ། ངེད་ཀྱི་དེ་ཡང་རྐྱེན་ལས་སྐྱེས། ། དེ་ནི་བདག་མེད་ལྟ་རྟེན་ཡིན། ། ཞེས་འབྱུང་ངོ་། ། དེས་ན་བདག་མེད་ཤེས་པ་ནི་འདི་ལས་བླ་ན་ཤེས་པ་གཞན་མེད་པས་ཤེས་པ་བླ་མེད་དང་སླ་ལ་མངོན་ཤེས་མྱུར་བ་ནི་ལམ་བླ་མེད་དང་དགྲ་བཅོམ་མི་འཁྲུགས་པའི་རྣམ་གྲོལ་བླ་མེད་དེ་དེ་གསུམ་ནི་མཐོང་བ་དང་སྒོམ་པ་དང་མི་སློབ་པའི་ལམ་ལའོ། ། ཅི་ཞིག་ཅི་ལས་སྤོང་བ་ལ་གསུམ་ལས་མངོན་གྱུར་ལས་མི་སྤོང་བ་ནི་མངོན་གྱུར་འདས་པ་ནི་ཞེས་ཏེ། ལམ་དང་དུས་མཉམ་དུ་མི་འཇུག་པ་ནི་འགལ་བའི་ཕྱིར་མུན་པ་དང་སྣང་བ་བཞིན་ནོ། ། ས་བོན་ལས་སྤོང་ཚུལ་ནི་མངོན་གྱུར་ལས་མི་སྤོང་བ་འོན་ཀྱང་གནས་ངན་ལེན་ས་བོན་ལས་སྤོང་སྟེ་དེ་ནི་དམིགས་རྣམ་མེད་པར་དོན་གསང་དུ་བཤད་པས་སྤོང་ལམ་དང་དུས་མཉམ་དུ་རྒྱུད་ཅིག་ལ་འཇུག་ཅིང་མཐོང་སྤང་དང་སྒོམ་སྤང་དགུའི་ས་བོན་གྱི་རྣམ་པ་གང་གི་གཉེན་པོ་མཐོང་སྒོམ་གང་བྱུང་བའི་གཉེན་པོ་འབྱུང་བ་དང་། སྤང་བྱའི་ས་བོན་འགག་པ་དུས་མཉམ་སྟེ་སྣང་བ་འབྱུང་བ་དང་མུན་པ་འགག་པ་བཞིན་དུས་ལ་ལྟོས་པའི་འགལ་བ་ཡིན་པས་སོ། ། སྤངས་པའི་དོན་ནི་རྒྱུ་ས་བོན་དེ་དང་བྲལ་བས་དེའི་འབྲས་བུ་མ་འོངས་པའི་ཉོན་ཞེས་ཏེ།
རྣམ་འགྲེལ་དུ། སྐྱེ་འདོད་ཉེས་པ་བཅོམ་པའི་ཕྱིར། ། གང་ཡང་སྐྱོན་རྣམས་འགོག་བྱེད་པ། ། དེས་སྐྱེད་ལས་ལ་ནུས་འགྱུར་གྱི། ། ཅི་ལྟར་བྱས་པ་ཉམས་པར་འགྱུར། ། ཞེས་དང་མཐུན་ནོ། ། འདིར་བླ་མ་གོང་མས་སྦོར་ལམ་ཁོ་ནས་མཐོང་སྤང་སྤོང་བ་དང་མཐོང་ལམ་ཁོ་ནས་སྤོང་བར་བཞེད་པའི་འཕྲོས་མང་པོ་མཛད་པ་ནི་ཕྱོགས་རེ་གཟིགས་པ་སྟེ་དངོས་པོར་ན་སྦྱོར་ལམ་ས་བོན་གྱི་ཆ་ཤས་འགའ་ཞིག་སྤོང་བས་སྤོང་ལམ་གཉིས་ལས་སྦྱོར་བའི་ལམ་དང་ཆོས་བཟོད་ས་བོན་རངས་པོ་མ་ལུས་པར་སྤོང་བས་བར་ཆད་མེད་པའི་ལམ་ཡིན་པས་གཉིས་ཀས་སྤོང་ངོ་། ། དེས་ན་བསྡུ་བར་ཡང་རྒྱུ་སྨིན་པར་བྱེད་པའི་གཉེན་པོ་ཚོགས་ལམ་དང་ཉེ་བར་སྤོང་བའི་གཉེན་པོ་སྦྱོར་ལམ་དང་ཕྱོགས་གཅིག་སྤོང་བའི་གཉེན་པོ་མཐོང་ལམ་དང་། མཐའ་དག་སྤོང་བའི་གཉེན་པོ་སྒོམ་ལམ་སྟེ་བཞི་གསུངས་སོ། ། དེ་ལ་གནོད་བྱ་གནོད་བྱེད་དུས་གཅིག་ཏུ་འཚོག་དགོས་ཞེས་དང་མཐོང་སྤང་དང་བཟོད་ཆེན་སྐད་ཅིག་དང་པོ་ལ་འཚོག་ཅིང་།
ཆོས་མཆོག་གིས་ནུས་མེད་དུ་བྱས་པས་མཉམ་དུ་འགག་ལ། གསུམ་པ་ལ་མཐོང་ལམ་སྐྱེ་ཞེས་གསུངས་པ་ནི་མ་ཕྱེད་པ་སྟེ་ཡུལ་ལ་ལྟོས་པའི་འགལ་བ་ཚ་རེག་གྲང་རེག་ལྟ་བུ་ལ་དེ་ལྟར་ཡིན་ཡང་། འདི་དུས་ལ་ལྟོས་པའི་འགལ་བ་སྣང་མུན་དང་། ཚད་མ་དང་སྒྲོ་འདོགས་ལྟ་བུ་ཡིན་པས་སྤང་གཉེན་དུས་གཅིག་ལ་འཚོག་མི་སྲིད་གསུང་ངོ་། ། དེ་ལ་གནོད་པ་མི་བྱེད་ཀྱང་མཐོང་སྤང་འགགས་རྗེས་སུ་མཐོང་ལམ་སྐྱེས་པས་སྤང་གཉེན་ཡིན་ན་བུམ་པའི་ཤུལ་དུ་སྣམ་བུ་བཞག་ན་དེ་དག་སྤང་གཉེན་དུ་ཐལ་ཞེས་སྐྱབས་གསུང་བ་ནི་མི་འདྲ་སྟེ་ལམ་གྱིས་སྤང་བྱ་རྒྱུད་དེ་ལ་སླར་མི་སྐྱེ་ངེས་པར་བྱེད་ཅིང་བུམ་སྣམ་ལ་དེ་མེད་པས་སོ། ། ལམ་དང་མཉམ་དུ་མི་འཇུག་པས་མ་ཡིན་ཞེས་གསུངས་ནི་མངོན་འགྱུར་ནི་སུན་འབྱིན་བྱེད་ཀྱི་ལམ་དང་མི་འཇུག་པ་ལ་དགོངས་པ། ས་བོན་ནི་དེ་དང་མཉམ་དུ་འཇུག་ཅིང་དེས་ན་སྤང་བྱའི་ས་བོན་ཀུན་འགག་པ་དང་བར་ཆད་མེད་པའི་ལམ་སྐྱེ་བ་དུས་གཅིག་ཅིང་། དུས་དེ་ཉིད་ལ་གཉེན་པོ་དང་སྤང་བྱ་སྐྱེ་འགག་བྱེད་བཞིན་པ་ཞེས་བྱ་སྟེ། འགག་པར་འགྱུར་བའི་ལམ་གྱིས་ནི། ། དེ་ཡི་སྒྲིབ་པ་རབ་ཏུ་སྤོང་། །
ཞེས་དང་མཐུན་ནོ། ། ལས་ལ་བཞི་སྟེ་གཉིས་དང་ལྔས་མདོར་བསྟན་པ་དང་། གཉིས་རྒྱས་པར་བཤད་པ་དང་། དེ་མདོའི་དོན་དུ་མས་གཏན་ལ་དབབ་པ་དང་། དེ་རྣམས་ཚུལ་སྣ་ཚོགས་ཀྱིས་བཤད་པའོ། ། དང་པོ་ནི། དགེ་སློང་རྣམས་སེམས་པ་ནི་ལས་སུ་ང་སྨྲའོ། ། བསམ་པ་ཡང་ཞེས་པ་བཀའ་བསྩལ་པ་ལྟར་ཏེ་མཚན་ཉིད་ནི་རང་བཞིན་ནོ། ། ལས་ལས་འཇིག་རྟེན་སྣ་ཚོགས་སྐྱེས། ། དེ་ནི་སེམས་པ་དང་དེས་བྱས། །
སེམས་པ་ཡིད་ཀྱི་ལས་ཡིན་ཏེ། ། དེས་སྐྱེད་ལུས་དང་ངག་གི་ལས། ། ཞེས་སོ། ། ཡང་དག་པར་འཛིན་པའི་སེམས་པ་དང་ངེས་པའི་སེམས་པ་དང་ལུས་ངག་སྐུལ་བའི་སེམས་པ་གསུམ་ལས་དང་པོ་གཉིས་སེམས་པའི་ལས་དང་ཕྱི་མ་བསམ་པའི་འོ་ཞེས་ཏེ་ལས་སྒྲུབ་པའི་རིགས་པ་དང་མཐུན་ནོ། ། ལས་ལྔ་ལ་དམིགས་པ་ནི་མིག་གིས་གཟུགས་ལྟ་བ་སོགས་སོ། ། བྱེད་པའི་ནི་སས་རྟེན་པ་སོགས་སོ། ། ཡང་ན་རང་གི་མཚན་ཉིད་ཀྱི་བྱེད་པ་གཟུགས་སུ་རུང་བ་སོགས་སོ། ། རྩོལ་བའི་ནི་བསམ་བཞིན་པ་སྒོ་གསུམ་གྱི་བྱ་བའོ། ། སྒྱུར་བའི་ནི་གསེར་མགར་གྱིས་རྒྱན་དུ་བྱེད་པ་སོགས་སོ། ། འཐོབ་པའི་ནི་འཕགས་པའི་ལམ་གྱིས་མྱང་འདས་དང་བསམ་གཏན་གྱི་འཇིག་རྟེན་པའི་ཆགས་བྲལ་ཐོབ་པ་སོགས་སོ། །
སེམས་པ་དང་བསམ་པའི་ལས་ཀྱི་དོན་འདིར་ནི་ཕལ་ཆེར་རྩོལ་བའི་སྟེ། དགེ་བས་འདོད་པ་ཐོབ་པ་སོགས་དང་རང་གི་མཚན་ཉིད་འཛིན་པས་ན་འཐོབ་པ་དང་བྱེད་པའི་ལས་ཀྱང་ཡོད་པས་སོ། ། གཉིས་པའི་ལས་དང་པོ་ལ་སེམས་ཞེས་པ་ངོ་བོ་སྟེ་དབྱེ་བ་ནི་བསོད་ནམས་སོགས་སོ། ། བསམ་པའི་ལས་ལ་གཞུང་དོན་སྤྱི་དོན་གཉིས་ལས། དང་པོ་ལ་གསུམ་ལས་མདོར་བསྟན་པ་ནི། ལུས་ལ་སོགས་པའི་ལས་ལམ་ནི་མདོ་སྡེ་ལྟར་གཙོ་ཆེ་བས་བསྟན་པ་སྟེ་སྦྱོར་བ་དང་མཇུག་དང་ཀུན་སློང་སོགས་ཀྱང་ལུས་སོགས་ཀྱི་ནང་དུ་འདུས་པས་སོ། ། དགེ་མི་དགེས་རྒྱས་པར་བཤད་པ་ནི་མི་དགེ་བ་ཞེས་པ་ལས་ཀྱང་འདི་ངན་འགྲོའི་ལམ་ཡང་འདི་ཡིན་པས་ཞེས་ཚིག་རྣམ་པར་སྦྱར་རོ། ། འདིས་སྲོག་འགོག་ཅིང་གཅོད་པའི་སེམས་པ་ཞེས་སོགས་ཚིག་ཀྱལ་པའི་བར་ལ་སྦྱར་ཏེ་བརྣབ་སེམས་སོགས་གསུམ་དང་ལྷན་ཅིག་འཇུག་པའི་སེམས་པའོ་ཞེའོ། ། དགེ་བ་ནི་ཞེས་པ་ལས་ཀྱང་ཡིན་ལ་བདེ་འགྲོའི་ལམ་ཡང་ཡིན་པས་དེ་སྟེ། གང་གིས་སྲོག་གཅོད་སོགས་སྤོང་བའི་སེམས་པ་དང་མ་ཆགས་པ་དང་བྱམས་པ་དང་ཡང་དག་ལྟ་བ་དང་ལྷན་ཅིག་པའི་སེམས་པའོ་ཞེའོ། །
འདི་རྣམས་ནི་སོ་སོར་བརྟགས་མིན་གྱི་འགོག་པར་གྱུར་པ་སྒྲ་མི་སྙན་པའི་ལྟ་བུ་མིན་གྱི་རང་རང་གི་གཞི་ཉེ་ཡང་གཉེན་པོས་སྤོང་བའོ། ། ལས་དངོས་གཞིར་འགྱུར་བའི་རྒྱུ་ཚོགས་ནི་སྲོག་ཅེས་པ་གཞི་ནི་སྲོག་གཅོད་འདོད་ལོག་སྤྱོད་ཕྲ་མ་ཚིག་རྩུབ་གནོད་སེམས་རྣམས་ཀྱི་སེམས་ཅན་དང་གཞན་གྱི་སེམས་ཅན་ཡིན་མིན་གཉིས་ཀ་གང་ལ་བརྟེན་ནས་སྲོག་གཅོད་སོགས་འབྱུང་བ་སྟེ། བསྡུ་བར་ནི་བརྫུན་གྱིའང་གཞི་སེམས་ཅན་དུ་གསུངས་སོ། ། བསམ་པ་ནི་གཞི་དེ་ལ་དེར་འདུ་ཤེས་མ་འཁྲུལ་བ་དང་ལས་དེ་བྱེད་འདོད་པའི་ཀུན་སློང་ངོ་། ། སྦྱོར་བ་ནི་ལས་དེ་བྱ་བའི་ཆེད་དུ་རང་གིའམ་གཞན་ལ་བཅོལ་བའི་ལུས་ངག་ཡིད་ཀྱིས་རྩོམ་པའོ། ། ཉོན་མོངས་པ་ནི་གཞུང་ཉིད་དུ་འཆད་དོ། ། ཟིན་པར་བྱས་པ་ནི་སྦྱོར་བ་དེས་ལས་དེ་མཐར་ཐུག་པར་ཡོངས་སུ་རྫོགས་པའོ། ། དེ་ལས་བཅུ་སོ་སོ་ལ་སྦྱོར་བ་ནི་གོ་སླ་སྟེ། འདོད་ན་བསྡུ་བ་དང་འགྲེལ་པར་བལྟའོ། ། དགེ་བའི་གཞི་སོགས་མི་དགེ་བའི་རྗེས་སུ་འབྲངས་ཏེ་རྩི་བ་གོ་སླ་ཞིང་ཉོན་མོངས་པའི་གནས་སུ།
དགེ་བ་སྦྱོར་དང་མཇུག་བཅས་རྣམས། ། ཆགས་སྡང་གཏི་མུག་མེད་ལས་སྐྱེས། ། ཞེས་པ་ལྟར་དགེ་བའི་རྩ་བ་གསུམ་སྦྱར་ལ། མཐར་ཐུག་ནི་ཡོངས་སུ་རྫོགས་པ་དང་ངེས་པར་འཛིན་པ་ཇི་ལྟར་འབྱུང་བའོ། ། གསུམ་པ་འདི་དག་ལ་སྤྱི་དོན་བཞི་སྟེ། ལས་ཙམ་བཅུའི་ངོ་བོ་དང་། ཁམས་དང་འགྲོ་བ་ན་ཡོད་མེད། སྦྱོར་བའི་ཁྱད་པར་དང་། ལས་བཅུ་སྟོན་པའི་རྒྱུའོ། ། དང་པོ་ལ།
སྲོག་གཅོད་པ་ནི་བསམ་བཞིན་དུ། ། མ་ནོར་པར་ནི་གཞན་བསད་པའོ། ། ཞེས་ཏེ། སར་ནི་ནོར་བར་བསད་པ་དང་ཐོ་ཡོར་སོགས་ལ་བསྣུན་ཏེ་སྲོག་ཆགས་བསད་དོ་སྙམ་པ་ལ་དངོས་གཞི་མེད་ཀྱང་སྲོག་གཅོད་དང་འདྲ་ཞིང་རྗེས་སུ་མཐུན་པའི་ཉེས་པ་འབྱུང་བར་གསུངས་སོ། ། གང་གསོད་པར་འདོད་པ་དེ་ཉིད་མ་ནོར་བར་ཏེ་ཅི་སྟེ་སུ་ཡིན་ཡང་རུང་གསོད་སྙམ་ན་ནི་འགྱུར་རོ། ། དེའང་དུག་དང་སྔགས་དང་བྱད་སོགས་ཀྱིས་ཀྱང་ངོ་། ། ཟད་བྱེད་པ་བསམ་བཞིན་པ་མེད་ཀྱང་སྲོག་བཅད་ན་བྱེད་པོ་ལ་ཆོས་མི་མཐུན་དུ་འགྱུར་ཏེ། མེ་དང་རེག་པས་འཚིག་པ་བཞིན་ཞེས་ཟེར་བ་ནི་གཅེར་བུ་པ་སྐྲ་འབལ་བས་དུཿཁ་སྐྱེད་པ་དང་གསུངས་ཏེ་མ་ཞུ་བས་ཤི་ན་ཟས་སྟེར་བ་པོ་ལ་དང་། ནད་པ་ལ་གནོད་པ་དང་། ཤི་བ་ན་སྨན་པ་ལ་ཆོས་མིན་དུ་འགྱུར་རོ་ཞེས་སོགས་ཐལ་འགྱུར་བདུན་གྱིས་མཛོད་འགྲེལ་དུ་བཀག་གོ །
གསད་བྱ་དེ་གསོད་པ་པོའི་སྔོན་དུ་ཤི་ན་སྟེ། སྔར་དང་མཉམ་དུ་ཤི་བ་ལ། ། ལུས་གཞན་སྐྱེ་ཕྱིར་དངོས་གཞི་མེད། ། ཅེས་སོ། ། མ་བྱིན་ལེན་པ་གཞན་གྱི་ནོར། ། མཐུ་དང་འཇབ་བུས་བདག་གིར་བྱེད། ། ཅེས་གཞི་དང་སྦྱོར་བ་དང་མཐར་ཐུག་སྟེ་དེ་ཡང་མ་ནོར་པར་རོ། ། བུ་ལོན་དང་བཏམས་པ་ལ་དོར་བྱེད་དམ་གཡོ་སྒྱུས་སླུ་ནའང་ངོ་། ། བསྡུ་བར་ཞེ་སྡང་གིས་གཞན་གྱི་རྫས་སྲེག་པ་སོགས་ནི་རྐུ་བ་དང་འདྲ་བའམ་དེ་བས་ཆེ་བའི་ཁ་ན་མ་ཐོ་བར་གསུངས་སོ། ། འདུལ་བར་ནི་སྦོམ་པོར་བཤད་ཅིང་སྔགས་ཀྱིས་སྟེར་དུ་བཅུག་པའང་ངོ་། །
མཆོད་རྟེན་ལས་བརྐུས་ན་མྱ་ངན་ལས་འདའ་བ་ན་འབུལ་བ་པོ་ལ་བསོད་ནམས་འབྱུང་བའི་ཆེད་དུ་དེ་ཀུན་ཡོངས་སུ་བཟུང་བས་སངས་རྒྱས་ལས་སམ་དེ་སྲུང་བ་ལས་དང་བདག་པོ་མེད་པའི་གཏེར་བྲུས་ན་འདུལ་བར་སྦོམ་པོར་གསུངས་ཤིང་། ཡུལ་གྱི་བདག་པོ་ལས་དང་རབ་བྱུང་གྲོངས་པའི་རྫས་བརྐུས་ན་གསོལ་བའི་ལས་བྱས་ན་མཚམས་ཁོངས་པ་ལས་དང་། མ་བྱས་ན་སངས་རྒྱས་ཀྱི་སློབ་མ་ཀུན་ལས་བརྐུས་པའོ། ། བསླབ་བཏུས་སུ་བྱང་ཆུབ་སེམས་པའི་སྡོམ་པ་བླངས་པ་རང་གི་རྫས་ཀུན་སེམས་ཅན་ལ་བཏང་བ་ན་གཞན་གྱི་རྫས་སུ་འདུ་ཤེས་པས་རང་གི་ཆེད་དུ་སྤྱོད་ན་རྐུས་པར་འགྱུར་ཞིང་། རིན་ཐང་ཚང་ན་སོ་སོ་ཐར་པ་ལས་ཕམ་པར་འགྱུར་བ་དང་། བདག་ལ་སྲེད་པས་ལོངས་སྤྱད་ན། ། ཉོན་མོངས་བཅས་པའི་ལྟུང་བར་འགྱུར། ། ཞེས་གསུངས་སོ། ། བགྲོད་མིན་བགྲོད་པར་འདོད་པ་ཡི། ། ལོག་པར་གཡེམ་པ་རྣམ་པ་བཞི། །
ཞེས་གཞི་དང་སྦྱོར་བ་སྟེ་བགྲོད་བྱ་མིན་པ་རང་གི་ཆུང་མ་དང་སྨད་འཚོང་མ་གླ་བྱིན་པ་ལས་གཞན་གཞན་གྱི་ཆུང་མ་ཆུང་གཉེན་བྱས་པ་སོགས་དང་གཞན་གྱིས་གླ་སྔར་བྱིན་པའི་སྨད་འཚོང་མ་དང་མ་དང་བུ་མོ་སོགས་དང་ཕ་དང་མའི་བདུན་བརྒྱུད་ཚུན་ཆད་དང་། རབ་ཏུ་བྱུང་མ་དང་། མས་བསྲུངས་པ་སོགས་དང་ཕོ་དང་མ་ནིང་དང་། ཡན་ལག་མིན་པ་ཁ་དང་བཤང་ལམ་དང་། ཡུལ་མ་ཡིན་པ་མཆོད་རྟེན་གྱི་དྲུང་དང་། གཙུག་ལག་ཁང་དང་སྐྱེ་བོ་མང་པོའི་མངོན་སུམ་དང་། བགྲོད་བྱ་ལ་གནོད་པའི་ས་འབར་འབུར་དང་སྲ་བ་དང་སྣང་བ་ཡོད་པ་དང་། དུས་མ་ཡིན་པ་ཟླ་མཚན་འཛག་པ་དང་། ཟླ་བ་ཚང་བ་དང་། ནུ་ཞོ་འཛག་པ་དང་བསྙེན་གནས་ལ་གནས་པ་དང་།
འཁྲིག་པ་སྤྱད་དུ་མི་རུང་བའི་ནད་ཀྱིས་ཐེབས་པ་དང་ལན་ལྔ་ལས་དེ་མ་ཐག་བགྲོད་པའོ། ། མ་ནོར་པར་སྟེ་རང་གི་ཡིན་པར་འདུ་ཤེས་པས་གཞན་གྱི་ཆུང་མ་ལ་བགྲོད་ཀྱང་མི་འགྱུར་ཞིང་ལྷས་བྱིན་གྱི་ཡིན་པའི་འདུ་ཤེས་ཀྱིས་མཆོད་སྦྱིན་གྱི་ལ་བགྲོད་ན་ཁ་ཅིག་འགྱུར་བར་སྨྲ་ལ་གཞན་ནི་བསམ་སྦྱོར་འཛོལ་བས་མི་འགྱུར་ཏེ་སྲོག་གཅོད་པ་ལྟར་རོ་ཞེས་སྨྲའོ། ། རབ་ཏུ་བྱུང་མ་ལ་བགྲོད་པ་ནི་ཡུལ་གྱི་བདག་པོ་ལས་གཡེམས་པ་སྟེ། གཞོན་ནུ་མ་སྔར་སྐྱེས་པ་དང་མ་ཕྲད་པ་ལོ་བཅུ་གཉིས་མ་ལ་བགྲོད་ན་གང་ལ་བྱིན་པ་ལས་དང་བྱིན་པ་མེད་ན་སྲུང་བྱེད་ལས་དང་ཐ་ན་རྒྱལ་པོ་ལས་སོ། ། བརྫུན་ཚིག་འདུ་ཤེས་གཞན་གྱུར་པའི། ། ངག་དོན་མངོན་པར་གོ་ན་འོ། ། ཞེས་བསམ་པ་དང་མཐར་ཐུག་སྟེ། མ་མཐོང་བ་མཐོང་ཞེས་སོགས་སྨྲ་བའོ། ། མ་གོ་ན་ངག་ཁྱལ་ཏེ། ངག་ཏུ་མ་སྨྲས་པའི་རྫུན་ལུས་ཀྱིས་བརྡ་བྱེད་པ་དང་ལུས་ངག་གཉིས་ཀས་མི་བྱེད་པ་གསོ་སྦྱོང་ལ་གནས་བརྟན་གྱིས་ཡོངས་དག་དྲིས་པ་ན་ལྟུང་བ་ཡོད་བཞིན་དུ་ཅང་མི་སྨྲ་བའོ། །
ཕྲ་མ་ཕ་རོལ་དབྱེ་བའི་ཆེད། ། ཉོན་མོངས་ཅན་གྱི་སེམས་ཀྱི་ཚིག ། ཅེས་གཞི་དང་བསམ་པ་དང་ཉོན་མོངས་དང་སྦྱོར་བ་སྟེ། གཞན་མཐུན་པ་དབྱེ་བའམ་མི་མཐུན་པ་མི་འདུམ་པའི་ཆེད་དུ་བདེན་པའམ་མི་བདེན་པ་མ་ནོར་བར་བརྗོད་ཅིང་གོ་བའོ། ། ཚིག་རྩུབ་པོ་ནི་མི་སྙན་པའོ། ། ཞེས་སྦྱོར་བ་སྟེ་ཉོན་མོངས་པ་ཅན་གྱི་སེམས་ཀྱིས་སྨྲས་ཤིང་མ་ནོར་བར་དོན་གོ་ནའོ། ། ཉོན་མོངས་ཅན་ཀུན་ཚིག་ཁྱལ་ཉིད། ། ཅེས་སོ། ། བརྫུན་སོགས་གསུམ་ཡང་ངོ་། ། ཁ་ཅིག་རྫུན་སོགས་ལས་གཞན་པའི་ཉོན་མོངས་ཅན་གྱི་ཚིག་ཅེས་སྨྲ་སྟེ།
གཞན་ནི་དེ་ལས་གཞན་ཉོན་མོངས། ། ཁ་གསག་གླུ་དང་ཟློས་གར་དང་། ། བསྟན་འཆོས་ངན་བཞིན། ཞེས་པ་དེའི་ལྟ་བར་གྱུར་པའི་ཕྱི་རོལ་པའི་གཞུང་འཆད་པ་སོགས་དང་འཐབ་མོ་དང་འདུ་འཛིའི་གཏམ་སོགས་སོ། ། བརྣབ་སེམས་ནི། ལོག་པས་གཞན་གྱི་ནོར་ལ་ཆགས། ཞེས་གཞི་དང་བསམ་པ་དང་སྦྱོར་བ་སྟེ། མཛོད་འགྲེལ་དུ་མཐུའམ་འཇབ་བུས་ཀྱང་རུང་ལོག་པས་བདག་གིར་བྱེད་འདོད་ཅེས་མ་བྱིན་ལེན་གྱི་ཀུན་སློང་དུ་བཤད་ལ་དེ་འགྲེལ་པར་ཡང་གསལ་ལོ། ། བསྡུ་བར་ནི་ཡིད་སྨོན་རྗེ་དཔོན་ལ་འདོད་པའི་རྣམ་པ་སོགས་དང་རང་ལ་གཞན་འདོད་པ་ཆུང་བ་སོགས་སུ་ཡིད་ཆེས་ན་སྙམ་པ་སོགས་དང་ཕྱི་མ་ལ་ལྷར་སྐྱེས་ན་སྙམ་པ་སོགས་དང་། ཕ་མ་དང་མཆེད་གྲོགས་སོགས་ཀྱི་ཡོ་བྱད་ལ་འདོད་པའི་རྣམ་པ་སྐྱེད་པའང་བརྣབ་སེམས་སུ་གསུངས་སོ། །
གཞན་ནི་འདོད་པ་ན་སྤྱོད་པའི་སྲེད་པ་ཀུན་བརྣབ་སེམས་སུ་སྨྲ་ཞིང་། ཁ་ཅིག་ནི་དེ་ལྟ་ནའང་འཁོར་ལོས་སྒྱུར་བ་དང་སྒྲ་མི་སྙན་པ་ལའང་དེའི་ལས་ལམ་ཡོད་པར་འགྱུར་ཏེ་དེས་ན་དཀྱུས་མ་ལྟར་རོ་ཞེས་སྨྲའོ། ། གནོད་སེམས་སེམས་ཅན་ལ་སྡང་བ། ། ཞེས་གཞི་བསམ་སྦྱོར་ཏེ་གསོད་པར་འདོད་པ་སོགས་སོ། ། དགེ་དང་མི་དགེ་མེད་ལྟ་བ། ། ལོག་པར་ལྟ་བ་ཡིན། ཞེས་གཞི་བསམ་སྦྱོར་ཏེ་སྔར་བཤད་པའི་སྐུར་འདེབས་ཀྱིའོ། ། གཉིས་པ་ནི། དམྱལ་བ་ན་ནི་ཀྱལ་པ་དང་། ། ཚིག་རྩུབ་གནོད་སེམས་རྣམ་གཉིས་སོ། །
ཞེས་པ་མངོན་གྱུར་དང་ལྡན་པ་སྟེ་ཀྱལ་པ་ནི་སྨྲེ་སྔགས་འདོན་པའོ། ། བརྣབ་སེམས་ལོག་ལྟ་ལྡན་པས་སོ། ། ཞེས་པ་མངོན་གྱུར་མེད་དེ་འདོད་བྱའི་དངོས་པོ་མེད་པ་དང་ལས་ཀྱི་འབྲས་བུ་མངོན་དུ་གྱུར་པས་སོ།་་་་་ ཐོབ་པ་ཡོད་པ་ནི་བྱེ་བྲག་སྨྲ་བའི་ཆོས་སྟོབས་ལྡན་རྣམས་རང་འགགས་ཤིང་མ་སྐྱེས་ཀྱང་དེའི་ཐོབ་པ་ཡོད་པར་འདོད་པས་སོ། ། དེ་པའི་ཐོབ་པའམ་ལྡན་པ་ནི་འདི་པའི་ས་བོན་དང་རྣམ་པ་འདྲའོ། ། གཞན་མེད་དེ་ལས་མ་ཟད་བར་དུ་མི་འཆི་བས་དང་རྫས་དང་བུད་མེད་བཟུང་བ་མེད་པས་དང་། བརྫུན་ལ་དགོས་པ་མེད་པས་དང་ཕྱེ་ཟིན་པས་སོ། ། སྒྲ་མི་སྙན་ན་གསུམ་ཡོད་དོ། ། ཞེས་པ་ཡིད་ཀྱི་གསུམ་ལྡན་པས་ཡོད་ཀྱི་དངོས་སུ་མེད་དེ། ང་ཡིར་འཛིན་པ་མེད་པ་དང་རྒྱུད་འཇམ་ཞིང་ཀུན་ནས་མནར་སེམས་ཀྱི་གཞི་མེད་པ་དང་སྡིག་པ་ཅན་གྱི་བསམ་པ་མིན་པས་སོ། །
དེ་ན་བདུན་པ་དངོས་སུ་ཡང་། ཞེས་པ་ཉོན་མོངས་པའི་སེམས་ཀྱི་གླུ་ལེན་པས་སོ། ། གཞན་མེད་དེ་ཚེ་ངེས་པ་དང་རྫས་དང་བུད་མེད་བཟུང་བ་མེད་པ་དང་ངག་གི་གསུམ་ལ་དགོས་པ་མེད་པའི་ཕྱིར་དང་སྡིག་པ་ཅན་གྱི་བསམ་པ་མིན་པའི་ཕྱིར་རོ། ། མི་ཚངས་པར་སྤྱོད་པ་ནི་བུད་མེད་བཟུང་སྟེ་ཤིང་གི་རྩར་ཁྲིད་པས་བགྲོད་བྱ་ཡིན་ན་ཤིང་གིས་སྒྲིབ་ཅིང་བགྲོད་བྱ་མིན་ན་མི་སྒྲིབ་པས་ཉལ་པོ་མི་བྱེད་དོ། ། འདོད་པ་གཞན་ན་མི་དགེ་བཅུ། ། ཞེས་པ་སྡོམ་མིན་དང་བར་མ་ཇི་རིགས་པ་དངོས་སུ་སྟེ་ཁམས་གོང་མ་ན་མེད་དོ། ། འཁོར་ལོས་སྒྱུར་བ་བྱུང་བ་ན་མི་ལའང་བཅུ་ཅར་མེད་དེ་དེའི་ཚེ་གླུ་ལེན་པའང་ངེས་འབྱུང་དང་ལྡན་པས་བླངས་པས་སོ། ། དགེ་བ་ནི་ཡིད་ཀྱི་གསུམ་ཁམས་དང་འགྲོ་བ་ཀུན་ན་ལྡན་པ་དང་དངོས་སུ་ཡོད་པ་སོགས་བཤད་དེ། དགེ་བ་གསུམ་ནི་ཐམས་ཅད་ན། ། རྙེད་དང་མངོན་དུ་གྱུར་སྒོ་ནས། །
གཟུགས་མེད་འདུ་ཤེས་མེད་སེམས་ཅན། ། རྙེད་པས་བདུན་ཡོད་ལྷག་བྱས་ན། ། མངོན་དུ་གྱུར་པའི་སྒོ་ནས་ཀྱང་། ། དམྱལ་བཅས་སྒྲ་མི་སྙན་མ་གཏོགས། ། ཞེས་སོ། ། གསུམ་པ་ནི་ཡིད་ཀྱི་གསུམ་བོར་བ་རྣམས་གཞན་བྱེད་དུ་བཅུག་པས་ཀྱང་ལས་ལམ་དུ་འགྱུར་ཞིང་འདོད་ལོག་མི་འགྱུར་བར་གསུངས་ལ། བསྡུ་བར། གཞན་ལ་ཞེ་སྡང་བས་དེའི་ཆུང་མ་ཆུད་གཟན་པའི་ཆེད་དུ་གཞན་སྦད་དེ་གཡེམ་དུ་བཅུག་ན་ཞེ་སྡང་ལས་བྱུང་བའི་འདོད་ལོག་དང་འདྲ་བའམ་དེ་བས་ཆེ་བའི་ཁ་ན་མ་ཐོ་བར་གསུངས་སོ། ། རྗེས་སུ་ཡི་རང་བ་ལས་ཀྱང་ལས་ལམ་བཅུ་ཅར་འགྱུར་རོ། ། དེ་བཞིན་དུ་དགེ་བ་བཅུ་ལའང་བྱེད་བཅུག་ཡི་རང་གསུམ་ཀ་སྟེ།
རྒྱལ་བའི་ཡུལ་དུ་གཞན་ཚངས་པའི་ལྟ་བ་ལས་བཟློག་པ་དང་དགེ་བཅུ་ལ་འགོད་པ་སོགས་བཀའ་བསྩལ་པས་སོ། ། དམག་དང་ལིངས་སོགས་ལ་གཅིག་གིས་བསད་ཀྱང་མང་པོ་ལའང་ལས་ལམ་དུ་འགྱུར་ཏེ། དམག་ལ་སོགས་པ་དོན་གཅིག་ཕྱིར། ། ཐམས་ཅད་བྱེད་པ་པོ་བཞིན་ལྡན། ། ཞེས་སོ། ། དེར་ནན་གྱིས་ཁྲིད་པ་སྲོག་གི་ཆེད་དུའང་མི་གསད་དོ་ཞེས་ངེས་པ་བྱས་པ་ལ་ནི་མི་འགྱུར་ཏེ་དོན་གཅིག་པ་མེད་པའོ། ། དེ་བཞིན་དུ་རྐུ་བ་སོགས་གཞན་ལའང་ཇི་རིགས་རིག་པར་བྱའོ། ། སྲོག་གཅོད་སོགས་ངག་གིས་བྱེད་པ་གཞན་ལ་བསྒོ་བ་དང་ཡིད་ཙམ་གྱིས་བྱེད་པ་དྲང་སྲོང་ཁྲོས་པ་དང་ནུས་པས་རྫས་འགུགས་པ་སོགས་རྒྱ་ཆེར་རོ། ། བཞི་པ་ནི་བཅུ་པོ་དེར་དགེ་མི་དགེ་ཀུན་མ་འདུས་ཀྱང་རགས་པ་བསྡུས་ནས། མདོར་ལས་ལམ་བཅུ་བཅུར་གསུངས་ཏེ།
དེ་ལས་ཆེ་ལོང་བསྡུས་ནས་ནི། ། དགེ་དང་མི་དགེ་ཇི་རིགས་པར། ། ལས་ཀྱི་ལམ་ནི་བཅུར་གསུངས་སོ། ། ཞེས་སོ། ། ཅི་མ་བསྡུས་ཞེ་ན། ལུས་ཀྱི་ཉེས་སྤྱོད་ཀྱི་སྦྱོར་བ་དང་མཇུག་དང་རྡེག་པ་དང་འཆིང་བ་སོགས་དང་མཆོད་རྟེན་འཇིག་པ་དང་དགེ་བའི་འང་ཆང་འཐུང་བ་དང་རྡེག་དང་འཆིང་བ་སྤོང་བ་སོགས་དང་སྦྱིན་པ་དང་ཕྱག་སོགས་དང་སྙན་པར་སྨྲ་བ་སོགས་དང་གཉིས་ཀའི་སེམས་པ་སོགས་མཐའ་ཡས་སོ། ། དེ་མདོའི་དོན་དུ་མས་བཤད་པ་ལ་ལྔ། ། བསམ་བཞིན་པའི་ལས་དང་། བསགས་པའི་དང་། ངེས་པ་དང་།
དགེ་མི་དགེའི་འབྲས་བུ་དང་། རྟེན་འབྲེལ་གྱི་འདུ་བྱེད་དང་། མི་དགེ་བཅུའི་ཉོན་མོངས་སོ། ། དང་པོ་མདོ་དགོད་པ་ནི་གསུང་རབ་ཀྱི་ཆ་དེ་དེར་བསམ་བཞིན་པ་ལས་གྱུར་པའི་ལས་ཞེས་ཏེ་བསམ་བཞིན་པ་ནི་ལས་བྱེད་པའི་སྔ་རོལ་གྱི་ཀུན་སློང་ངོ་། ། དེ་སློབ་དཔོན་ཡེ་ཤེས་སྡེས་སེམས་པ་ཞེས་སྒྱུར་བ་ནི་གསེར་ནང་གི་ར་གན་ནོ། མདོ་དོན་བཤད་པ་ལ་གཞན་གྱིས་བསྒོ་བ་ནི་གང་མི་འདོད་བཞིན་དུ་ནན་གྱིས་བསྒོས་ནས་བསམས་ཏེ་མི་དགེ་བ་སྤྱོད་པའོ། ། བསྡུ་བར་ཡིད་ཀྱི་གསུམ་ལའང་འདི་མེད་པར་བཤད་དོ། ། གསོལ་བ་བཏབ་པ་ནི་མི་འདོད་བཞིན་དུ་གཞན་གྱིས་འདི་ཕན་པའོ་ཞེས་གྲོས་བཏབ་སྟེ་བསམས་ནས་མི་དགེ་བ་བྱེད་པའོ། ། དེ་དག་དགེ་བ་ལའང་ཡོད་ཅེས་སློབ་དཔོན་ཐོ་གསུང་སྟེ་མད་དོ། ། མི་ཤེས་པ་ནི་སྐྱོན་ཡོན་ཏན་ནོ། །
མི་དགེ་བའི་རྩ་བ་དུག་གསུམ་ལ་ཞེན་ཅིང་དེས་ཟིལ་གྱིས་གནོན་པས་ལས་གསོག་་་་་་དགེ་བ་ལས་དད་པ་ཆེས་ཆེ་བས་བྱེད་པ་ལྟ་བུ་འདི་དང་ཆ་མཐུན་ཡོད་སྙམ་པའོ། ཕྱིན་ཅི་ལོག་ནི་མི་དགེ་བ་ལ་དགེ་བར་བསམས་ནས་བ་ལང་བསད་དེ་སྦྱིན་སྲེག་བྱེད་པ་སོགས་སོ། ། གཉིས་པ་ནི་དགེ་སློང་རྣམས་བྱས་ཤིང་བསགས་པའི་ལས་རྣམས་ཀྱི་རྣམ་པར་སྨིན་པ་མི་མྱོང་བ་མ་ཡིན་པར་ང་སྨྲའོ་ཞེས་བཀའ་སྩལ་པ་དེ་ལྔའི་ཅི་ལ་དགོངས་ཞེ་ན། དེ་ལ་རྩ་བ་ཞེས་པ་དང་པོ་གསུམ་བྱས་ཀྱང་མ་བསགས་པས་མྱོང་བར་མ་ངེས་པ་སྟེ། ཐ་མ་གཉིས་བྱས་ཤིང་བསགས་པ་ཡིན་པས་མྱོང་ངེས་སོ། ། བྱས་ཤིང་བསགས་པ་ཞེས་པའི་བཤད་པ་བྱེད་པ་ནི་ཀུན་ཏུ་སྤྱོད་པ་བློ་སྔོན་དུ་འགྲོ་བས་སམ་དེ་མེད་ཀྱང་འཇུག་པའོ། ། བག་ཆགས་འཕེལ་བ་ནི་ཀུན་གཞི་ལ་རྣམ་སྨིན་གྱི་ས་བོན་གསོས་པ་སྟེ་རྒྱུ་མཐུན་གྱི་ས་བོན་ནི་འདིར་སྐབས་མིན་ཞེའོ། ། དེས་ན་མུ་བཞི་སྟེ་བྱས་ལ་མ་བསགས་པ་དང་པོ་གསུམ་དང་། སར་རྨི་ལམ་དུ་དང་མི་ཤེས་པར་དང་བསམ་བཞིན་མ་ཡིན་པར་དང་དྲག་པོ་མིན་ལ་རྒྱུན་ཆགས་མིན་པར་དང་ནོར་བར་དང་བརྗེད་པས་དང་མི་འདོད་བཞིན་དུ་བྱས་པ་དང་རང་བཞིན་གྱིས་ལུང་མ་བསྟན་དང་འགྱོད་པས་དང་གཉེན་པོས་གསལ་བའོ། ། མ་བྱས་ཀྱང་བསགས་པ་ནི་གསོད་པའི་ཆེད་དུ་ཡུན་རིང་པོར་བསམས་ཤིང་མ་བསད་པ་དང་གཞན་གྱིས་བྱས་པ་ལ་ཡི་རང་བ་ལྟ་བུའོ། །
མུ་གཉིས་ནི་གོ་སླའོ། ། བསམ་བཞིན་པ་དང་རྫོགས་པ་དང་། ། མི་འགྱོད་གཉེན་པོ་མེད་པ་དང་། ། འཁོར་དང་རྣམ་པར་སྨིན་པ་ལས། ། བསགས་པའི་ལས་ཞེས་བྱ་བ་འོ། ། ཞེས་ཀྱང་སྟེ་རྫོགས་པ་ནི་ཇི་ཙམ་གྱིས་ངན་སོང་ངམ་མཐོ་རིས་སུ་འགྲོ་བའོ། ། འཁོར་ནི་བྱས་ནས་རྗེས་སུ་ཡི་རང་བའོ། ། མྱོང་བར་ངེས་པའི་ལས་ཞེས་གསུང་རབ་ཏུ་འབྱུང་བ་ལ་ལས་བྱེད་པར་ངེས་པ་ནི་སྔོན་གྱི་ལས་དང་སྨོན་ལམ་གྱིས་སངས་རྒྱས་ཀྱིས་ཀྱང་ལས་དེ་བྱེད་པ་ཟློག་མི་ནུས་པ་སྟེ། རྒྱལ་པོ་མ་སྐྱེས་དགྲ་དྲང་སྲོང་དུ་གྱུར་པས་ཕ་གསོད་པར་སྨོན་ལམ་བཏབ་པས་ཐུབ་པས་ཀྱང་མ་བཟློགས་པ་ལྟ་བུའོ། ། རྣམ་སྨིན་མྱོང་བར་ཏེ་འབྲས་བུ་མངོན་དུ་གྱུར་པས་ལོངས་སྤྱད་བྱར་ངེས་པ་ནི་བསམ་བཞིན་པ་ཐ་མ་གཉིས་ལྟ་བུ་སྟེ།
ཉོན་མོངས་རབ་དང་དྲག་པོ་དང་། ། ཡོན་ཏན་ཞིང་དང་རྒྱུན་ཆགས་སུ། ། བྱས་པ་གང་ཞིག་ཡིན་པ་དང་། ། ཕ་མ་གསོད་གང་དེ་ངེས་སོ། ། ཞེས་འབྱུང་ངོ་། ། དུས་ངེས་པ་ནི་འཆད་པར་འགྱུར་རོ། ། གསུམ་པ་ལ་གཉིས་ལས་དངོས་ནི། རྣམ་སྨིན་མྱོང་བར་ངེས་པ་ཞེས་པ་ལ་འཕྲོས་ཏེ། དེ་ལ་ཞེས་པ་མི་དགེ་བ་བཅུ་ཆུང་འབྲིང་ཆེན་པོའི་རྣམ་སྨིན་དུད་འགྲོ་ཡི་དྭགས་དམྱལ་བར་སྐྱེ་བར་སར་གསུངས་ཤིང་། ས་བཅུ་པའི་འགྲེལ་པ་དང་ལས་བརྒྱ་པར་ཆུང་ངུས་ཡི་དྭགས་དང་།
འབྲིང་གིས་དུད་འགྲོར་བཤད་དོ། ། དེ་དག་སྡུག་བསྔལ་ཆེ་བ་འབྲིང་གི་དང་ཆུང་བ་ཆུང་ངུའི་ཡིན་པས་མི་འགལ་ལོ། ། བྱེ་བྲག་ཏུ་ནི་དྲན་པ་ཉེར་བཞག་གི་ཚིག་ལེའུར་བྱས་པར། ཆགས་དང་གཏི་མུག་འཇིགས་དང་ཁྲོ། ། མི་གང་མི་ནི་གསོད་པ་དང་། ། གཞན་ཡང་བསྐྱེད་ནས་གསོད་བྱེད་པ། ། དེ་རྣམས་ངེས་པར་ཡང་སོས་འགྲོ ། ཕ་མ་དང་ནི་གྲོགས་དང་གཉེན། ། བཤེས་གཉེན་ལ་ནི་འཁུ་བྱེད་ཅིང་། ། ཕྲ་མ་བརྫུན་ནི་སྨྲ་བའི་མི། །
ཐིག་ནག་ཏུ་ནི་འགྲོ་བར་འགྱུར། ། ར་དང་ལུག་དང་ཝ་རྣམས་དང་། ། རི་བོང་བྱི་བ་རི་དྭགས་ཕག ། གཞན་ཡང་བསྐྱེད་དེ་བསད་བྱས་ན། ། ལུས་ཅན་བསྡུས་འཇོམས་འགྲོ་བར་འགྱུར། ། འདིར་ནི་ལུས་ཅན་རྣམས་དག་གི ། ལུས་དང་ངག་ཡིད་ཉོན་མོངས་བྱེད། ། གང་རྣམས་ལྷད་འཇུག་གཞལ་གཡོ་བྱེད། ། མི་དེ་རྣམས་ནི་ངུ་འབོད་འགྲོ། ། གང་གིས་ལྷ་དང་བྲམ་ཟེ་དང་། །
བླ་མའི་རྫས་ཕྲོགས་སྡུག་བསྔལ་བྱས། ། གང་རྣམས་གཏམས་པ་འཕྲོག་བྱེད་པ། ། དེ་རྣམས་ངུ་འབོད་ཆེན་པོར་འགྲོ ། ནགས་ལ་སོགས་པ་མེ་གཏོང་དང་། ། ལས་དེ་རྣམས་ལ་འཇུག་བྱེད་གང་། ། སྐྱེ་རྒུ་དེ་ནི་མེ་འབར་བའི། ། ཚ་བར་ངུ་ཞིང་སྲེག་པར་སྣང་། ། མེད་པར་ལྟ་བ་གང་ཞིག་གིས། ། ཆོས་དང་ཆོས་མིན་ལོག་སྟོན་ཅིང་། ། གཞན་རྣམས་ལ་ནི་ཉོན་མོངས་བྱེད། །
དེ་ནི་རབ་ཏུ་ཚ་བར་སྲེག ། ཡོན་ཏན་རྣམས་ཀྱི་ཆེ་བ་ལ། ། གནོད་པ་དྲག་པོ་བྱས་པའམ། ། ཕ་མ་བླ་མ་བསད་བྱས་ན། ། ངེས་པར་བསྐལ་པར་མནར་མེད་འཚེད། ། ཅེས་དང་། གང་ཞིག་རྟུལ་བཞུགས་བཟང་མནོས་ནས། ། ལེགས་པར་འཛིན་པ་མི་བྱེད་པ། ། དེ་ནི་ངེས་པར་ཤ་དང་རུས། ། འཇིགས་པའི་མེ་མ་མུར་དུ་བསྲེག །
ཅེས་དང་། ལོག་འཚོ་དང་ཆོས་ཀྱི་སྟེག་འཇིག་པ་དང་བྱི་བྱེད་པ་དང་ཆུ་ལ་གནས་པ་གསོད་པ་སོགས་ཀྱི་ཉེ་འཁོར་བ་སོགས་བཤད་དེ། དགེ་སློང་གི་ལོ་དྲི་བར། ཕམ་ལྷག་གཉིས་དང་སྦོམ་པོ་དང་ལྟུང་བ་སྡེ་ཕྱི་མ་གསུམ་སྟེ་དྲུག་ལས་འདས་པས་ཚ་བ་ནས་ཡང་སོས་ཀྱི་བར་དྲུག་ཏུ་སྐྱེ་བ་དང་དེ་དྲུག་བསྲུངས་པས་གཞན་འཕྲུལ་དབང་བྱེད་སོགས་འདོད་ལྷ་དྲུག་ཏུ་རིམ་པ་ལྟར་སྐྱེ་བར་ཡང་བཤད་དོ། ། རྒྱུ་མཐུན་ལ་བྱེད་པ་རྒྱུ་མཐུན་ནི་སོ་སོའི་བྱེད་པར་འདོད་པའོ། ། མྱོང་བ་རྒྱུ་མཐུན་ནི་ངན་སོང་ནས་ཤི་སྟེ་མིར་སྐྱེས་ནའང་བཅུ་པོ་སོ་སོ་དང་མཐུན་ཅིང་འདྲ་བར་ལུས་དང་ནོར་སོགས་མི་འབྱོར་བ་སྟེ། རིན་ཆེན་ཕྲེང་བར། གསོད་པ་ཡིས་ནི་ཚེ་འཐུང་འགྱུར། ། རྣམ་པར་འཚེ་བས་གནོད་པ་མང་། ། རྐུ་བ་ཡིས་ནི་ལོངས་སྤྱོད་ཕོངས། །
བྱི་བ་བྱེད་པ་དགྲ་ཟླར་བཅས། ། བརྫུན་ཏུ་སྨྲ་བ་སྐུར་པ་སྟེ། ། ཕྲ་མ་ཡིས་ནི་བཤེས་དང་འབྱེ། ། ཚིག་རྩུབ་ཉིད་ཀྱིས་མི་སྙན་ཐོས། ། མ་འབྲེལ་བས་ནི་ཚིག་མི་བཙུན། ། བརྣབ་སེམས་ཡིད་ལ་རེ་བ་འཇོམས། ། གནོད་སེམས་འཇིགས་པ་སྦྱིན་པར་བཤད། ། ལོག་པར་ལྟ་བས་ལྟ་ངན་ཉིད། ། ཅེས་པའོ། ། བདག་པོའི་ནི་ཕྱིའི་དངོས་པོ་རྒུད་པ་སྟེ་བསད་པས་གཟི་དང་མཐུ་ཆུང་བ་དང་།
རྐུ་བས་སེར་བ་དང་ལོ་དགྲ་མང་བ་དང་། འདོད་ལོག་གིས་རྡུལ་གྱིས་འཁྲིགས་པ་དང་། བརྫུན་གྱིས་དྲི་ང་བ་དང་། ཕྲ་མས་མཐོན་དམན་ཅན་དང་། ཚིག་རྩུབ་ཀྱིས་ཚ་སྒོ་ཅན་དང་རྒོན་དུང་ཅན་དང་ཐ་བ་ཅན་དང་སྡིག་པ་ཅན་གྱི་ས་དང་། ཀྱལ་པས་དུས་ཚིགས་འགྱུར་བ་མི་སྙོམས་པ་དང་། ཐ་མ་གསུམ་གྱིས་འབྲས་བུ་ཕྲ་བ་དང་ཁ་བ་དང་ཉུང་བའམ་མེད་པ་སྟེ། སར་ནི་འབྲས་བུ་ཉིད་ལ་མཐུ་ཆུང་བ་དང་མི་སྨིན་པ་དང་འདྲུལ་བ་དང་ཅ་གཞན་དུ་འགྱུར་བ་དང་ཤིན་ཏེ་མ་དང་མི་ཞིམ་པ་དང་རྟག་ཏུ་མ་ཡིན་པ་དང་ཆུང་བ་དང་གནོད་པར་འགྱུར་བ་དང་མེད་པར་འགྱུར་བ་སྟེ་བཅུ་གསུངས་ཤིང་། བསྡུ་བར་ནི་མང་པོ་འབྱུང་སྟེ་དེ་ཉིད་དུ་བལྟའོ། ། དེའང་མདོ་ལས་ཏེ།
རྒྱ་དཔེ་ལ་ནི་མདོ་བཀོད་ཅིང་སློབ་དཔོན་ཡེ་ཤེས་ཀྱིས་ཀྱང་བཤད་སྣང་སྟེ་མདོ་ནི། ཐམས་ཅད་བདག་པོ་རྒྱུ་མཐུན་དང་། ། རྣམ་སྨིན་འབྲས་བུ་འབྱིན་པར་འདོད་ཅེས་པའི་འགྲེལ་པ་དང་མཐུན་པར་སྣང་ངོ་། ། དེ་བཞིན་དུ་སར་དགེ་བ་བཅུ་ཟག་བཅས་རྣམས་ཀྱི་རྣམ་སྨིན་གྱི་ནི་ཆེན་པོས་གོང་མ་གཉིས་ཀྱི་དང་། འབྲིང་གིས་འདོད་ཁམས་ཀྱི་ལྷ་དང་ཆུང་ངུས་མི་རྣམས་སུ་སྐྱེ་བར་གསུངས་སོ། ། རྒྱུ་མཐུན་དང་དབང་འབྲས་ནི་སྔ་མ་ལས་བཟློག་པ་སྟེ། ཕྲེང་བར། མི་དགེ་ཞེས་བྱ་དེ་རྣམས་ཀྱི། ། རྣམ་སྨིན་བསྒྲགས་པ་གང་ཡིན་པ། ། དགེ་བ་རྣམས་ནི་ཐམས་ཅད་ལ། །
འབྲས་བུ་དེ་ནི་བཟློགས་ཏེ་འབྱུང་། ། ཞེས་གསུངས་སོ། ། རྒྱ་ཆེར་ནི་མདོ་དྲན་པ་ཉེར་བཞག་དང་ལས་བརྒྱ་པ་དང་གང་པོ་སོགས་ཀྱིས་རྟོགས་བརྗོད་དང་འདུལ་བ་ལུང་ལ་སོགས་པར་བལྟས་ཏེ་ཤིན་ཏུ་སྤང་བླང་བྱའོ། ། འདིར་སྨྲས་པ། སྣང་སྟོང་སྒྱུ་མ་ལྟ་བུ་ལའང་། ། དཀར་ནག་ལས་འབྲས་མི་སླུ་བས། ། ཚེ་འདིའི་བདེ་སྡུག་ལ་དཔགས་ཏེ། ། ཤིན་ཏུ་གཅེས་པས་བླང་དོར་བྱ། ། གཉིས་པ་དེ་ངེས་པར་བྱ་བ་ལ་གསུམ་ལས། འཕེན་རྫོགས་བཤད་པ་ནི་ལས་ཀྱི་འཕྲོས་སུ་ལས་དང་འབྲེལ་བའི་ཆོས་ཀུན་བཤད་དགོས་པས་དགེ་བས་བདེ་འགྲོ་དང་མི་དགེ་བས་ངན་འགྲོ་འཕེན་པ་དང་གཉིས་ཀས་གཉིས་ཀ་ཡོངས་སུ་རྫོགས་པར་བྱེད་ཅིང་རྣམ་སྨིན་ནི་ཀུན་གཞི་མཚུངས་ལྡན་དང་བཅས་པའོ། །
སྐྱེས་པ་ན་འདོད་མི་འདོད་ནི་ཡོན་ཏན་བདུན་བརྗོད་པའི་གཏམ་དུ། ཚེ་རིང་དེ་བཞིན་ནད་མེད་དང་། ། གཟུགས་དང་སྐལ་བ་བཟང་དང་རིགས། ། ནོར་དང་ཤེས་རབ་དག་དང་བདུན། ། ཡོན་ཏན་མདོ་སྡེ་རྣམས་སུ་གསུངས། ། ཞེས་བཤད་པ་དང་ལྡན་པ་དང་མི་ལྡན་པ་སོགས་སོ། ། དེ་དག་ལ་མུ་བཞི་སྟེ་སྐྱ་རིས་ཀྱི་གཟུགས་བཟང་ངན་དང་ཚོན་བཟང་ངན་བཞིན་ནོ། ། འཕེན་ཚུལ་མུ་བཞི་ནི། ། ལས་བྱ་རྫོགས་ཀྱི་སྐད་ཅིག་གཅིག་གིས་ལུས་སྐྱེ་བ་གཅིག་ཁོ་ན་འཕེན་པར་བྱེད་པ་སྤྱོད་འཇུག་ཏུ། ། སེམས་གསལ་གཅིག་སྐྱེད་འབྲས་བུས་གང་། །
ཚངས་པ་ལ་སོགས་ཡིན་པ་ལྟར། ། ཞེས་འབྱུང་ཞིང་། དེ་སྐད་དུ་མྱ་ངན་ལས་འདས་པའི་མདོ་སྡེར་བཀའ་སྩལ་པ་ལྟ་བུའོ། ། གཅིག་གིས་དུ་མ་འཕེན་པ་མདོར་དགེ་སློང་གཅིག་གིས་མཆོད་རྟེན་ལ་ཕྱག་གུས་པོ་ཕུལ་བས་ལུས་ཀྱིས་ནོན་པའི་ས་གཞིའི་བར་གྱི་རྡུལ་ཕྲན་གྱི་གྲངས་ཀྱི་འཁོར་ལོར་སྒྱུར་བར་སྐྱེ་བར་བཤད་པ་ལྟ་བུ་སྟེ། དེ་ནི་ཆོས་གྲོགས་ལ་ཕྲག་དོག་གིས་འཛད་པར་བཤད་དོ། ། དུ་མས་གཅིག་འཕེན་པ་མཆོད་སྦྱིན་བརྒྱ་བྱས་པས་བརྒྱ་བྱིན་དུ་སྐྱེ་བ་ལྟ་བུའོ། ། དུ་མས་དུ་མ་འཕེན་པ་ལས་དུ་མ་ཕན་ཚུན་ལྟོས་ཏེ་སྐྱེ་བ་དུ་མའི་ས་བོན་འཇོག་པའོ། ། གཅིག་གིས་སྐྱེ་བ་གཅིག་འཕེན་ཏེ། ། ཡོངས་རྫོགས་བྱེད་པ་དུ་མ་ཡིན། ། ཞེས་ཏེ་འཕགས་པ་མ་འགགས་པས་བདག་བསོད་སྙོམས་གཅིག་གི་རྣམ་སྨིན་གྱིས་སུམ་ཅུ་རྩ་གསུམ་པའི་ལྷར་ལན་བདུན་དང་ད་ལྟ་ཤཱཀྱ་ཕྱུག་པོར་སྐྱེས་པར་བཤད་པ་ནི་སྐྱེ་བ་དྲན་ནས་དགེ་བ་གཞན་བྱས་སྟེ།
དོང་ཙེ་གཅིག་སྤེལ་བས་སྟོང་རྙེད། དོང་ཙེ་གཅིག་གིས་ཕྱུག་པོ་འདི་བྱུང་ཞེས་སྨྲ་བ་ལྟ་བུར་སྨྲའོ། ། འཕངས་པ་ཐོག་མར་གར་འགྲུབ་སྤྱད་པ་ནི་ཅིག་ཅར་དུ་མའི་རྣམ་སྨིན་འབྱུང་བ་མེད་པས་ལས་མང་པོ་རྣམ་སྨིན་ཐ་དད་ཅན་དང་ལྡན་པའི་ཞེས་དྲིས་པ་ལ་གང་ལྕི་བ་དང་ལྕི་ཡང་མཉམ་ན་འཆི་དུས་སུ་སད་པ་དང་དེ་གཉིས་འདྲ་ན་གོམས་པ་དང་གསུམ་པོ་འདྲ་ན་དང་པོར་སྤྱད་པ་རྣམས་སྔ་མ་སྔ་མ་དང་པོར་སྨིན་ཏེ། ལས་ནི་འཁོར་བར་ལྕི་གང་དང་། ། ཉེ་བ་གང་དང་གོམས་པ་གང་། ། སྔོན་བྱས་གང་ཡིན་དེ་ལས་ནི། ། སྔ་མ་སྔ་མ་རྣམས་སྨིན་འགྱུར། ། ཞེས་མཛོད་འགྲེལ་དགུ་པར་དྲངས་སོ། ། རྟེན་འབྲེལ་གྱི་འདུ་བྱེད་ལ་གཉིས་ལས་སོ་སོའི་ངོ་བོ་ནི་ལས་ཀྱི་དབྱེ་བའི་དབང་དུ་བྱས་པ་སྟེ། བསོད་ནམས་སོགས་མདོ་བསྟན་བཅོས་སུ་འབྱུང་བ་ལ་བསོད་ནམས་ནི་འདོད་པའི་དགེ་བའོ། །
གནས་འཇོག་ནི་མདོར། ། བསོད་ནམས་ཟད་དེ་འོད་གསལ་ནས་འཆི་ཞེས་པས་གོང་མའི་ཡང་ཡིན་མོད་དེ་ལ་སྒོས་མིང་བཏགས་པ་སྟེ་རྒྱུན་བཞུགས་ལྟར་རོ། ། མི་དགེ་བ་ལ་ཁམས་མ་སྨོས་པ་ནི་འཁྲུལ་གཞི་མེད་པས་སོ། ། མི་གཡོ་བ་ལ་དགེ་བ་སྨོས་པས་བསྒྲིབས་མ་བསྒྲིབས་ལུང་མ་བསྟན་སེལ་ལོ། ། བསོད་ནམས་འདོད་ཁམས་དགེ་བའི་ལས། ། མི་གཡོ་གོང་མ་ལས་སྐྱེས་པའི། ། གང་ཕྱིར་ས་ནི་དེ་རྣམས་སུ། ། ལས་རྣམ་སྨིན་ལ་མི་གཡོའི་ཕྱིར། ། ཞེས་ཏེ་འདོད་པ་ན་མི་ལ་རྫོགས་བྱེད་ཀྱི་དགེ་བ་ཀླུ་ལ་སྨིན་པ་ཡོད་པ་ལྟ་བུ་མིན་པར་སའི་ངེས་པས་འབྲས་བུ་འབྱིན་པས་དང་མཉམ་བཞག་གིས་ས་པ་ཡིན་པས་ས་འོག་མའི་སྐྱོན་གྱིས་མི་གཡོ་བས་དེའོ། ། དེ་མ་རིག་པས་སྐྱེད་ཚུལ་ནི་མ་རིག་པའི་སོགས་རྟེན་འབྲེལ་གྱི་མདོར་གསུངས་པ་ལ་ཇི་ལྟར་ཏེ་བར་པ་མ་རིག་པ་ལས་བྱུང་བར་རིགས་ཀྱང་ཐ་དག་མི་རིགས་ཏེ་མ་ཆགས་སོགས་ལས་བྱུང་བས་སོ་ཞེ་ན།
ལན་རྨོངས་པ་ཞེས་ཏེ་རྣམ་སྨིན་ལ་རྨོངས་པ་ཅན་གྱི་གང་ཟག་ལ་ནི་རྣམ་སྨིན་ལ་ཡི་ཆེས་པའི་ཡང་དག་པའི་ལྟ་བའི་སྐབས་མེད་པས་མི་དགེ་བ་འབྱུང་ངོ་། ། དེ་ཁོ་ནའི་དོན་བདེན་བཞི་ལ་རྨོངས་པ་བདེན་པ་མ་མཐོང་བ་ལ་ནི་དགེ་བའི་སེམས་ཡོད་པས་མ་རིག་པ་མངོན་གྱུར་མེད་ཀྱང་དེའི་ས་བོན་གྱི་དབང་གིས་ཁམས་གསུམ་སྡུག་བསྔལ་དུ་མ་ཤེས་པར་ཡང་སྲིད་ཀྱི་རྒྱུ་བསོད་ནམས་དང་མི་གཡོ་བ་གསོག་གོ ། བདེན་མཐོང་རྣམས་ནི་མིན་ཏེ་དེ་ཁོ་ནའི་དོན་ལ་མ་རྨོངས་པས་སོ། ། མི་དགེ་བ་བཅུའི་ཉོན་མོངས་ནི་སྲོག་གཅོད་སོགས་ཉོན་མོངས་པས་ཀྱང་རིག་པར་བྱ་ཞེས་པ་དེ་ལ་སྲོག་གཅོད་ལ་ཤ་སོགས་ལ་ཆགས་པ་དང་སྡང་བས་མི་ཤ་གླན་འདོད་པ་སོགས་དང་། གཏི་མུག་གིས་བླ་མའི་དོན་དུ་དང་མཆོད་སྦྱིན་ལ་གསོད་པ་སོགས་སྦྱོར་ཏེ་ཞེ་སྡང་གིས་མཐར་ཕྱིན་པ་དང་དངོས་གཞིར་འགྱུར་ཏེ་སྙིང་རྗེ་མེད་པ་མིན་ན་སེམས་ཅན་མི་གསོད་པས་སོ། ། ཀུན་སློང་རྣམ་གཉིས་རྒྱུ་དང་ནི། ། དེ་ཡི་དུས་ཀྱི་སློང་ཞེས་བྱ། ། གཉིས་ལས་དང་པོ་རབ་འཇུག་བྱེད། ། གཉིས་པ་རྗེས་སུ་འཇུག་བྱེད་ཡིན། ། ཞེས་པ་ལྟར་རོ། །
དེ་བཞིན་དུ་རྙེད་སྙན་བསྟོད་བདེའི་ཆེད་དུ་དང་དགྲ་ལ་དང་ལོག་ལྟས་ཚིག་རྩུབ་དང་གནོད་སེམས་བྱེད་པ་ལའང་ངོ་། ། མ་བྱིན་ལེན་ལ་རྫས་སོགས་ལ་ཆགས་པ་དང་། གནོད་ལན་དུ་དང་། གཏི་མུག་གིས་བླ་མའི་དོན་དུ་དང་། རྒྱལ་སྲིད་བསྲུང་བ་དང་མཆོད་སྦྱིན་གྱི་དོན་དུ་དང་། བྲམ་ཟེ་རྐུ་བ་སྐྱོན་མེད་ཅེས་ལྟ་བས་སྦྱོར་རོ། ། འདོད་ལོག་ལ་གཞན་གྱི་ཆུང་མ་སོགས་ལ་དང་རྙེད་བཀུར་དང་རང་དང་མཛའ་བོ་བསྐྱང་པའི་ཆེད་དུ་ཆགས་པ་དང་གནོད་ལན་དུ་དང་། པར་སིག་པ་སོགས་མ་སོགས་ལ་ཉལ་བ་དང་བ་ལང་བྱིན་གྱི་མཆོད་སྦྱིན་བྱེད་པ་དང་། བུད་མེད་ནི་གཏུན་སོགས་དང་འདྲའོ་ཟེར་བ་ལྟ་བུ་དང་། བརྣབ་སེམས་ལ་རྐུ་བ་ལྟར་ཏེ་སྡང་བས་འདིའི་མ་ཡིན་པ་ཉིད་དུ་གྱུར་ཅིག་སྙམ་པའོ་ཞེས་འགྲེལ་པར་རོ། །
བརྫུན་སོགས་ལ་ཇི་རིགས་པ་སྔ་མ་ལྟར་ཏེ་ཀུན་ལ་འདི་ལ་སྐྱོན་ཅི་ཡང་མེད་དོ་ཞེས་ལྟ་བ་ནི་གཏི་མུག་གིས་སོ། ། ལོག་ལྟ་ལ་བྱེད་པ་ལ་རྒྱང་འཕེན་པས། མཛེས་མ། མ་ཤི་ཚེ་ལ་དགའ་མགུར་སྤྱོད། ། དེ་ནས་དེ་ཡི་སྤྱོད་ཡུལ་མིན། ། སླར་སྐྱེ་བ་ནི་ག་ལ་ཡོད། ། ཅེས་སོགས་དང་། ། དགྲ་བོ་བདེན་པར་ལྟ་བ་ལ་སྡང་བས་སོ། ། ཆ་བཞི་པོ་དེའི་རིམ་པས། གཞི་ནི་སེམས་ཅན་ལོངས་སྤྱོད་དང་། །
མིང་དང་མིང་དང་གཟུགས་ཡིན་ནོ། ། ཞེས་སོ། ། སྦྱོར་བ་རྩ་བ་གསུམ་ལས་སྐྱེས། ། ཞེས་དང་། ཕྲེང་བར། ཆགས་དང་ཞེ་སྡང་གཏི་མུག་དང་། དེས་སྐྱེད་ལས་ནི་མི་དགེ་བའོ། ། ཞེས་གསུངས་པའང་ཕལ་ཆེ་བས་ཏེ། གོང་མའི་ཉོན་མོངས་དང་འདོད་པའི་ཉོན་མོངས་ལྷན་སྐྱེས་འགས་བསྐྱེད་པའི་ལས་ཟས་གོས་ལོངས་སྤྱོད་ལ་སོགས་ལ་མི་དགེ་བ་མ་ཁྱབ་པས་སོ། ། བཞི་པ་དེ་ཚུལ་གཞན་དུ་མས་བཤད་པ་ལ་བཅུ།
གང་ཟག་དང་ནུས་པས་དང་འབྲས་བུ་མཐུན་མི་མཐུན་གནང་བཀག་དང་རྣམ་རིག་བྱེད་མིན་དུ་འདོད་པ་གསུམ་དང་འབྲས་བུའི་ངོ་བོའི་སྒོ་ནས་དང་།

འབྲས་བུ་མྱོང་དུས་ཀྱིས་དང་ངོ་བོ་དང་རྣམ་སྨིན་གྱིས་དང་། སྦྱིན་པའི་ལས་དང་ཚུལ་ཁྲིམས་ཀྱི་ལས་དང་ལས་སྐྱེ་རྒུས་སྤྱོད་ཚུལ་གྱི་མདོ་དང་ལས་བསམ་མི་ཁྱབ་ཀྱི་མདོ་བཤད་པའོ། ། དང་པོ་ལ་གཉིས་ཀྱི་བཤད་བྱ་ནི་ལས་ཐུན་མོང་བ་ཞེས་སོ། ། འཆད་བྱེད་ལ་གཉིས་ལས། དང་པོ་གཞི་ངོ་བོའི་སྒོ་ནས་བཤད་པ་ལ་རྣམ་པར་འབྱེད་པ་ནི་སྐྱེད་པར་བྱེད་པའོ། ། སེམས་ཅན་འབྱེད་པ་ལའང་དབང་འབྲས་ལས་ཐུན་མོང་བ་སྟོན་པ་ཡང་ལས་གང་གིས་ཞེས་ཏེ་དབང་གིས་ནི་བདག་རྐྱེན་གྱིས་སོ། ། དེ་ལྟ་བུའི་ཐུན་མོང་བ་སྟེ་འབྲས་བུ་ཐུན་མོང་བ་ཉིད་ཀྱི་ཕྱིར་རོ་ཞེའོ། ། དེའང་འཁོར་ལོས་སྒྱུར་བ་དང་རྟ་གླང་རིན་པོ་ཆེ་སོགས་དང་སློབ་དཔོན་དང་སློབ་མ་སོགས་ཕན་ཚུན་གྱི་ལས་ཀྱིས་བྱུང་བ་ལྟ་བུ་སྟེ། ཉི་ཤུ་པར། གཅིག་ལ་གཅིག་གི་དབང་གིས་ན། ། རྣམ་པར་རིག་པ་ཕན་ཚུན་འབྲས། །
ཞེས་དང་མཐུན་ནོ། ། དེ་ཉིད་གསལ་བར་བྱེད་པ་འདི་ལྟར་གཞན་དང་ཕན་ཚུན་དུ་ལྟ་བ་དང་སྨྲ་བ་དང་ཐ་ནའང་ཐོས་པ་སོགས་མི་སྤྱོད་པ་མོད་པ་རྙེད་སླ་བ་མ་ཡིན་གྱི་དཀོན་ཏེ་གཟུགས་མེད་པ་འགའ་ལ་སྲིད་དོ། ། གཉིས་པ་ནུས་པས་བཤད་པ་ལ་གཉིས་ལས་སྟོབས་ལྡན་ལ་ངོ་བོས་སྟོབས་ལྡན་དང་ཁམས་ཀྱིས་དང་རྒྱུད་ཀྱིས་དང་བསམ་པས་དང་ཞིང་སོགས་དགུས་སྟོབས་ལྡན་ཏེ་ལྔའི་དང་པོ་ལ་གསུམ་ལས་དངོས་ལ། གཉེན་པོ་ནི་འཕགས་པའི་ལམ་མོ་ཞེའོ། ། དེ་ནི་ཉེ་བར་མཚོན་པ་ཙམ་སྟེ་ཆོས་བཞི་བསྟན་པར་བཀའ་བསྩལ་པ་ལྟར་རྣམ་པར་སུན་འབྱིན་གྱི་སྟོབས་འགྱོད་བཤགས་དང་། གཉེན་པོ་ཀུན་ཏུ་སྤྱོད་པའི་སྟོབས་མི་དགེ་བའི་དགེ་བ་དང་དགེ་བ་ཟག་བཅས་ཀྱི་ཟག་མེད་དང་། ། སླར་ལྡོག་པའི་སྟོབས་སྡོམ་པ་དང་། རྟེན་གྱི་སྟོབས་དཀོན་མཆོག་ལ་སྐྱབས་སུ་འགྲོ་བ་དང་། བྱང་ཆུབ་ཀྱི་སེམས་སྨོན་པ་དང་འཇུག་པ་ཀུན་རྫོབ་པ་དང་དོན་དམ་པའོ། ། དེ་རྒྱས་པར་བསླབ་བསྡུས་དང་ཐུབ་པའི་དགོངས་རྒྱན་སོགས་སུ་བལྟའོ། །
དེའི་སྟོབས་ཅན་གྱི་བསམ་བཞིན་པའི་མི་དགེ་བ་དེ་གཉེན་པོ་གང་རུང་གི་སྟོབས་སྐྱེད་པས་དམྱལ་བ་མྱོང་འགྱུར་མཐོང་ཆོས་ལ་ནད་ཙམ་དུ་འགྱུར་བའམ་གཏན་མི་མྱོང་བར་འགྱུར་བ་དགེ་སློང་དཔའ་བྱིན་གཞན་གྱི་ཆུང་མ་ལ་གཡེམས་ཤིང་དེའི་ཁྱིམ་ཐབ་དུག་གིས་བསད་ཏེ་འགྱོད་པ་ལ་བྱང་ཆུབ་སེམས་དཔའ་ངོ་མཚར་བླ་མས་ཆོས་བསྟན་པས་མི་སྐྱེ་བའི་ཆོས་ལ་བཟོད་པ་ཐོབ་པ་ལྟ་བུ་དང་། མཐོང་ཆོས་ལ་མྱོང་འགྱུར་གཏན་མི་མྱོང་བར་འགྱུར་བ་འཛའ་བོའི་བུ་མོ་མའི་མགོ་བོ་ལ་རྐང་པ་བརྒྱབ་སྟེ་ལུས་དེ་ཉིད་ཀྱིས་དམྱལ་བ་ཉེ་ཚེ་བར་སོང་བ་བདག་པས་གཞན་གཅེས་ཀྱི་སྨོན་པའི་སེམས་སྐྱེས་པས་འཕྲལ་དུ་ཐར་པ་ལྟ་བུའོ། ། ཡང་རྩ་གསུམ་པའི་ལྷའི་བུ་ཕག་ཏུ་སྐྱེ་བས་བརྒྱ་བྱིན་གྱི་ངག་གིས་དཀོན་མཆོག་ལ་སྐྱབས་སུ་སོང་བ་ལས་དེ་རྩད་ནས་ཕྱུང་སྟེ་དགའ་ལྡན་དུ་སྐྱེས་པ་དང་། ཉུང་རུམ་པས་གླང་བྱ་བྱེད་པ་ལ་རང་ལ་དཔགས་ཏེ་སྙིང་རྗེ་དྲག་པོ་སྐྱེས་པས་མཚན་སོར་ཆུད་པ་སོགས་ཏེ་མང་དུ་མདོ་དང་ལུང་དུ་བལྟའོ། ། མ་སྐྱེས་དགྲ་ཡིས་ཕ་བསད་ཅིང་། དེ་བཞིན་གཤེགས་པ་བཀྲོངས་གཟས་ཀྱང་། ། སེམས་གཅིག་གིས་ནི་གྲོལ་ལ་ལྟོས། ། ཞེས་བཀའ་བསྩལ་ཏོ། ། གཉིས་པ་དོན་བསྡུ་བ་དེ་ལྟར་ཞེས་ཏེ། མི་མཐུན་ཕྱོགས་པས་སྟོབས་ཆེའོ། །
ཡང་གཉེན་པོའི་སྟོབས་ཅན་གྱི་བསམ་བཞིན་པའི་དགེ་བ་འཕགས་པའི་ལམ་དུ་མ་ཟད་ཐམས་ཅད་ཀྱང་མི་དགེ་བ་ལས་སྟོབས་དང་ལྡན་ཏེ། རྣམ་བཤད་རིགས་པར། འདུ་བྱེད་རྣམ་པ་མཚུངས་པར་ལྡན། ། ས་ཉིད་འབྲས་བུ་རྣམ་གཉིས་ཉིད། ། ཆད་དང་ཆུང་དུས་ཡང་དག་འཇོམས། ། སྤོང་དང་ཕྱོགས་ཀྱི་ཁྱད་པར་་་་་་དགེ་སྡིག་དག་རིམ་པས་འབད། འབད་མེད་དུ་བྱེད་པའི་དེར་རྟག་སོགས་ཕྱིན་ཅི་ལོག་མ་ལོག་དང་། རང་རང་གི་རྩ་བ་གསུམ་ཅར་དང་ལྡན་མི་ལྡན་དང་། ས་དགུ་ཅར་དང་གཅིག་པ་དང་། ལྔ་ཅར་དང་བྲལ་མིན་བཞི་དང་དུས་བསྐལ་ཆེན་བརྒྱད་ཁྲི་དང་བར་སྐལ་ཙམ་དང་།
རང་རང་གི་མི་མཐུན་པས་རེ་ཤིག་དང་གཏན་དུ་དང་།་་་་་ སྤོང་བའམ་སྐད་ཅིག་གཅིག ཆུང་ངུས་ཆེན་པོ་འཇོམས་ནུས་མི་ནུས་དང་། རྩ་བ་ནས་སྤོང་མི་སྤོང་དང་། སངས་རྒྱས་འཁོར་བཅས་དང་བདུད་ཡིན་པའི་ཁྱད་པར་ཉིད་ཀྱི་ཕྱིར་རོ། ཉིད་ཅེས་བཤད་པས་སྣང་བ་དང་མུན་པ་ལྟར་རོ། ། གསུམ་པ་དེ་ལ་མདོ་ནི་དང་པོ་གཉེན་པོའི་ཕྱོགས་ཀྱི་ལས་སྟོབས་དང་ལྡན་པ་འདི་ལ་དགོངས་ཏེ་འཕགས་པ་བདེན་མཐོང་ནུས་པ་ཚད་མེད་ཅིང་ཆོས་ཉིད་རྒྱ་ཆེ་བ་ལ་དམིགས་པས་ཤིན་ཏུ་བསྒོམས་པ་ལ་ཚད་མེད་པ་ལས་བཟློག་པའི་ཚད་དུ་བྱས་པའི་ལས་མི་དགེ་བ་དེས་འཕགས་པ་དེ་དམྱལ་བ་སོགས་སུ་ཁྲིད་པར་མི་བྱེད་དོ། ། ལས་དེ་ལ་འཕགས་པ་དེ་དེའི་ལས་ཀྱི་དབང་གིས་གནས་པར་མི་བྱེད་དོ། ། ལས་དེ་ལ་འཕགས་པ་དེའི་དབང་གིས་ངན་འགྲོ་ཆེ་གེ་མོར་སྐྱེ་བོ་ཞེས་བགྲང་བར་མི་འགྱུར་ཞེས་བཀའ་བསྩལ་ཏོ། ། འདི་དག་ལ་གཉེན་པོ་མཐོང་ལམ་ཞེས་དང་ཕྱིར་མི་འོང་ཚད་མེད་བཞི་བསྒོམས་པའོ་ཞེས་གསུངས་པ་ནི་མཐའ་མ་ཆོད་པའོ། །
མདོའི་དགོངས་པ་གཞན་བཤད་པ་ལ་གཉེན་པོའི་མཐུ་ཆུང་བ་ནི་འཇིག་རྟེན་པའི་གཉེན་པོ་ཅན་ཏེ་དེ་ལྟར་ན་སོ་སོ་སྐྱེ་བོས་ཉོན་མོངས་ཀྱི་ཤུགས་བཟློག་མི་ནུས་པས་ན་དེ་ལྟའི་གང་ཟག་གི་བསམ་བཞིན་པའི་མི་དགེ་བ་ནི་དགེ་བ་བས་རེ་ཤིག་སྟོབས་ཆེ་ཞིང་བསམ་བཞིན་པའི་ལས་རྣམ་སྨིན་དུ་ངེས་པ་སྤོང་བའི་ཡོངས་ཤེས་ཀྱིས་མ་སྤངས་པ་ཡེ་ཤེས་ཀྱི་ཡོངས་ཤེས་ཟག་མེད་ཀྱིས་ཡོངས་སུ་མི་ཤེས་པ་དེ་སྟོབས་ཆེ་བ་འདི་ནི་མདོ་འདིར་དགོངས་པའོ། ། གཉིས་པ་ནི་ཡང་དག་འདོད་པ་ཞེས་ཏེ་རང་བཞིན་གྱི་ངང་གིས་སྟོབས་དང་ལྡན་པ་ནི་ཉོན་མོངས་དང་ཉེ་བའི་ཉོན་མོངས་དང་ལས་ལམ་གྱི་འཁོར་མང་བས་སོ། ། གསུམ་པ་ནི་ཡང་ཡང་གོམས་པ་ནི་ཅུང་ཟད་སྤྱད་པ་བས་སོ། ། འདི་དང་ཕྱི་མ་ནི་དགེ་བ་ལའང་ངོ་། ། གནས་བསམ་པའི་ཁྱད་པར་ལ་གནས་པ་ནར་སོན་པའི་སྟེ་མངོན་ཞེན་དང་དད་པ་དྲག་པོས་བྱེད་པས་སོ། ། རིགས་ཆད་ཀྱི་མི་དགེ་བ་ནི་བསྒྲུབ་ཏུ་མེད་པ་སྟེ་གཉེན་པོས་དབྱུང་དུ་མེད་པས་སོ། ། བཞི་པ་ནི། འགྲོ་དང་སྡུག་བསྔལ་ཕན་འདོགས་དང་། ། ཡོན་ཏན་རྣམས་ཀྱི་ཞིང་ཁྱད་འཕགས། ། ཞེས་པ་ལ།
འགྲོ་བའི་ཁྱད་པར་མདོར་དུད་འགྲོ་ལ་བྱིན་ན་རྣམ་སྨིན་བརྒྱ་འགྱུར་དང་མི་ཚུལ་ཁྲིམས་འཆལ་བ་ལ་སྟོང་འགྱུར་དུ་གསུངས་ཏེ། དེས་རུང་མཐུན་སྦྱར་ན་མི་དང་བོང་མཉམ་གྱི་དུད་འགྲོ་བཅུ་དང་མི་ཚུལ་ཁྲིམས་མེད་པ་བསད་པ་སྡིག་པ་མཉམ་པར་མངོན་ནོ། ། ཕན་འདོགས་ལས་མ་དང་ཕ་སྟེ་ཆོས་སྨྲ་བ་ཡང་མཛོད་འགྲེལ་དུ་དེ་ཡིན་པར་བཤད་དོ། ། སེམས་ཀྱིས་འདུ་བྱེད་པ་ནི་བྱང་ཆུབ་ཆེན་པོར་སེམས་བསྐྱེད་པ་སོགས་གཞན་ལ་ཕན་བདེ་སྐྱེད་པའི་ཡིད་བྱེད་ཅན་ནོ། ། ལྔ་པ་ནི་བཤད་ཟིན་དང་བཤད་པའི་ལས་སྟོབས་ལྡན་གྱི་ཡང་རྣམ་པ་ཞེས་ཏེ་ཞིང་ནི་སྦྱིན་པ་ལ། སྤྱོད་འཇུག་ཏུ། ། ཡོན་ཏན་ཞིང་དང་ཕན་འདོགས་ཞིང་། ། སྡུག་བསྔལ་བ་ལ་དགེ་ཆེན་འགྱུར། ། ཞེས་ཏེ་དཀོན་ཅོག་གསུམ་ལ་སོགས་པ་ལ་ཕན་གནོད་བྱེད་པའོ། ། དངོས་པོ་ནི་སྦྱིན་བྱའི་དངོས་པོ་བཟང་ཞིང་མང་བའོ། །
ཡང་ན་བ་སྟུ་གཞི་སྟེ། བསྡུ་བར་དུད་འགྲོ་བོང་ཆེ་བ་གསོད་ན་གཞི་ལས་ལྕི་བ་སོགས་གསུངས་སོ། ། ངོ་བོ་ལས་ནི་སྦྱིན་པ་བས་ཚུལ་ཁྲིམས་དང་དེ་བས་སྒོམ་པ་སོགས་དང་། སར་ཁྱལ་པ་བས་ངག་རྩུབ་དང་དེ་བས་ཕྲ་མ་དང་བརྫུན་བས་འདོད་ལོག་དང་དེ་བས་རྐུ་བ་དང་དེ་བས་གསོད་པ་དང་བརྣབ་སེམས་པས་གནོད་སེམས་དང་དེ་བས་ལོག་ལྟ་ཆེ་བར་བཤད་དོ། ། གཞི་བོ་ནི་ལས་བྱེད་པ་པོ་ཆགས་བྲལ་དང་སྡོམ་ལྡན་སོགས་སོ། ། གཉིས་ནི་དགེ་མི་དགེའི་རྩ་བ་གསུམ་དྲག་པོའོ། ། གྲོགས་ནི་དགེ་མི་དགེའི་ལས་གཞན་གྱིས་ཟིན་པའོ། ། མང་དུ་བྱེད་པ་ནི་ཡང་ཡང་གོམས་པའི་མཇུག་གསོས་པའོ། ། སྐྱེ་བོ་མང་པོ་ནི་རང་གིས་ཀྱང་བྱས་གཞན་ཡང་བྱེད་དུ་འཇུག་པའོ། ། དགུ་ལ་སྔ་མ་སྔ་མ་མཉམ་ན་ཞེས་བརྟག་པ་མཐའ་བཟུང་ངོ་ཞེའོ། །
མཐུ་ཆུང་བ་ནི་སྟོབས་དང་ལྡན་པ་འདི་ལས་ཞེས་ཏེ་གཉེན་པོ་མཐུ་ཆུང་བའི་མི་མཐུན་ཕྱོགས་སོགས་ཇི་ལྟར་རིགས་པར་བཟློག་གོ ། མཇུག་དང་ཞིང་དང་གཞི་དང་ནི། ། སྦྱོར་དང་སེམས་པ་བསམ་པ་སྟེ། ། དེ་རྣམས་ཆུང་དང་ཆེ་བ་ལས། ། ལས་ཀྱང་ཆུང་དང་ཆེ་བ་ཉིད། ། ཅེས་དང་མཐུན་ནོ། ། དེ་ཡི་གཞི་ནི་ལས་ལམ་སྟེ། ལས་གསུམ་ལས་ཡིད་ཀྱི་ལས་དང་ལྟ་བ་ལས་ལོག་ལྟ་ཆེ་བར་བཀའ་བསྩལ་པ་ལྟ་བུའོ། ། གསུམ་པ་ལ་གཉིས། མདོ་བཀོད་དེ་དྲི་བ་དང་།
དེའི་ལན་ནོ། ། དང་པོ་ནི་བཅོམ་ལྡན་གྱིས་སྐྱེ་བོ་གང་ཞིག་འདི་སྐད་དུ་སྐྱེས་པ་དང་བུད་མེད་འདི་ཚོར་བ་ཇི་ལྟ་ཇི་ལྟ་དང་ལྡན་པས་ལས་བྱེད་ཅིང་གསོག་པའི་ཚོར་བ་དེ་ལྟར་རྣམ་སྨིན་མྱོང་ན་ཉོན་མོངས་དྲག་པོ་ཅན་གྱིས་སོ་སོར་བརྟགས་ཏེ་ཉོན་མོངས་བསལ་ཡང་དྲན་པ་ཉམས་པ་ལས་སླར་བྱུང་བ་ན་སྡུག་བསྔལ་དང་ཡིད་མི་བདེ་དང་བཅས་པར་ཚུལ་ཁྲིམས་བསྲུངས་བ་ལས་འབྲས་བུ་དུཿཁ་དག་མྱོང་ན་དོན་མེད་ཅིང་། གཞན་གྱི་ཆུང་མ་ལ་རྩེ་བ་སོགས་བདེ་བ་ལྟར་རྣམ་སྨིན་ཡང་མྱོང་ན་དེ་སྤོང་བ་དོན་མེད་པས་ན་ཚངས་སྤྱོད་ཀྱིས་གནས་པར་མི་འགྱུར་ཞིང་དུ་ཁཿམཛད་པའི་རྒྱུ་ཚུལ་ཁྲིམས་བསྲུངས་ཀྱང་རྣམ་སྨིན་དུ་ཁཿབས་ན་ཡང་དག་པར་ཞེས་དང་། ཡང་འདི་ཇི་ལྟར་བདེ་སོགས་མྱོང་བར་འགྱུར་བའི་ལས་དགེ་མི་དགེ་བྱེད་ཅིང་གསོག་པ་དེ་རྣམས་རྣམ་སྨིན་མྱོང་ན་ལས་བྱེད་དུས་སུ་ཚོར་བ་ཅི་ལྡན་ཡང་ཚངས་སྤྱོད་ཀྱིས་བདེ་བ་མྱོང་བས་དེས་གནས་པ་དང་། སྡུག་བསྔལ་མཐོང་ལམ་གྱིས་ཟད་པ་དང་སྒོམ་ལམ་གྱིས་མཐར་དབྱུང་བའི་སྐབས་སྣང་ཞེས་ཟེར་ཞེས་གསུངས་པའི་དགོངས་པ་ཅེ་ཞེ་ན། ལན་ལ་གཉིས་ལས་རྒྱུ་འབྲས་གནས་མིན་པ་དགག་པ་ནི། བཅོམ་ལྡན་གྱིས་ལས་བྱེད་དུས་བདེ་བ་དང་ལྡན་པ་རྣམ་སྨིན་བདེ་བར་ངེས་པ་བཀག་ཅིང་དུ་ཁ་ཅན་གྱི་རྣམ་སྨིན་དུཿཁ་རུ་ངེས་པ་དང་བཏང་སྙོམས་དང་ལྡན་པའི་རྣམ་སྨིན་བཏང་སྙོམས་སུ་ངེས་པའང་ངོ་། ། འདིར་རྣམ་སྨིན་ལས་སྐྱེས་པའི་ཕྱིར་འཇུག་ཤེས་དང་མཚུངས་ལྡན་གྱི་ཚོར་བ་རྣམས་ལ་རྣམ་སྨིན་དུ་བཏགས་པའོ་ཞེའོ། ། གནས་ཡིན་པ་གནང་བ་ནི་ཡང་ལས་བྱེད་དུས་བདེ་བ་དང་ལྡན་པའི་བདེ་བ་མྱོང་འགྱུར་གྱི་ལས་ཀྱི་རྣམ་སྨིན་བདེ་བ་གནང་སྟེ། བདེ་བ་ཅན་གྱི་ལས་དུ་ཁཿམྱོང་འགྱུར་གྱི་འབྲས་བུ་དུ་ཁཿབ་གཞན་གྱི་བུད་མེད་ལ་རྩེ་བ་ལྟ་བུ་དང་རྒྱུད་བདེ་ཡང་ལས་བཏང་སྙོམས་མྱོང་འགྱུར་གྱི་འབྲས་བུ་བཏང་སྙོམས་དང་ལས་བྱེད་དུས་དུཿཁ་ཡང་ལས་བདེ་བ་མྱོང་འགྱུར་གྱི་རྣམ་སྨིན་བདེ་བ་ཉོན་མོངས་དྲག་པོ་ཅན་གྱིས་ཚུལ་ཁྲིམས་སྲུང་བ་ལྟ་བུ་དང་དུཿཁ་ཅན་གྱི་སྡུག་བསྔལ་མྱོང་འགྱུར་མི་དགེ་བའི་རྣམ་སྨིན་དུཿཁ་རྩོལ་བ་དྲག་པོས་ཆོམ་རྐུན་བྱེད་པ་ལྟ་བུ་དང་།
དུཿཁ་ཅན་ལས་བཏང་སྙོམས་མྱོང་འགྱུར་གྱི་རྣམ་སྨིན་བཏང་སྙོམས་དང་ལས་བྱེད་དུས་སྡུག་མིན་བདེ་མིན་དང་ལྡན་པ་ལས་བདེ་བ་མྱོང་འགྱུར་གྱི་རྣམ་སྨིན་བདེ་བ་གསུམ་པའི་ཉེར་སྡོགས་སྒོམ་པ་ལྟ་བུ་དང་། བཏང་སྙོམས་ཅན་གྱི་ལས་དུཿཁ་མྱོང་འགྱུར་གྱི་འབྲས་བུ་དུཿཁ་དང་། བཏང་སྙོམས་ཅན་གྱི་ལས་བཏང་སྙོམས་མྱོང་འགྱུར་གྱི་རྣམ་སྨིན་བཏང་སྙོམས་མྱོང་བ་བཞི་པས་ནམ་མཁའི་ཉེར་སྡོགས་སྒོམ་པ་ལྟ་བུ་སྣང་ངོ་ཞེས་པ་མདོ་འདིར་དགོངས་པ་ཡིན་ནོ། ། གསུམ་པ་ལ་དབྱེ་བ་དང་། སོ་སོར་བཤད་པ་གཉིས་ཀྱི། དང་པོ་ལ་གསུམ་ལས། མིང་དོན་ནི་འདིས་སྡིག་པའི་རྒྱུན་སྡོམ་པ་སྡོམ་པ་དང་། སྡོམ་པ་མིན་པ་རྣམ་པ་ཀུན་དུ་གཞན་ལ་གནོད་པ་བྱེད་པ་ཞུགས་པ་དང་། གཉིས་ཀ་མ་ཡིན་པ་ཕྱོགས་གཅིག་གིས་ཕན་འདོགས་པ་དང་གནོད་པ་ལ་ཞུགས་པའོ། ། དེ་ལས་སྡོམ་པ་ལ་ཡང་སོ་སོ་ཐར་པ་གཞན་ལ་གནོད་པ་གཞི་བཅས་ལས་རྣམ་པ་ཀུན་ཏུ་ལྡོག་པ་དང་།
བསམ་གཏན་གྱི་སྡོམ་པ་བསམ་གཏན་ས་དྲུག་ན་ཏིང་ངེ་འཛིན་ཟག་བཅས་དང་ལྷན་ཅིག་པའི་སྤོང་བ་དང་། ཟག་མེད་ཀྱི་སྡོམ་པ་ཏིང་ངེ་འཛིན་ཟག་མེད་དང་ལྷན་ཅིག་འབྱུང་བའི་སྤོང་བ་སྟེ། བྱང་ཆུབ་སེམས་དཔའི་སྡོམ་པ་ནི་ལུས་དང་སྲོག་ལ་མི་ལྟ་བར་ལུས་ངག་ཡིད་ཀྱིས་རྣམ་པ་ཀུན་ཏུ་གཞན་ལ་ཕན་པར་ཞུགས་པའོ་ཞེས་བྱེ་བཤད་དུའོ། ། གཉིས་པ་དེ་རྣམས་ཀྱི་རྟེན་ནི། ཟ་མ་མ་ནིང་སྒྲ་མི་སྙན། ། མཚན་གཉིས་མ་གཏོགས་མི་རྣམས་ལ། ། སྡོམ་མིན་སྡོམ་པའང་དེ་བཞིན་ལ། ། ལྷ་ལའང་མི་རྣམས་ལ་གསུམ་མོ། ། འདོད་དང་གཟུགས་སྐྱེས་ལྷ་རྣམས་ལ། ། བསམ་གཏན་སྐྱེས་ཡོད་ཟད་མེད་ནི། །
བསམ་གཏན་ཁྱད་པར་འདུ་ཤེས་མེད། ། སེམས་ཅན་མ་གཏོགས་གཟུགས་མེད་ནའང་། ། ཞེས་ཏེ་དེ་ལ་ཟ་མ་སོགས་ལ་ནི་གདུལ་བར་དེ་ལྟ་བུ་བསལ་བར་གསུངས་པས་དང་རང་བཞིན་གྱིས་ཉོན་མོངས་པའི་སྒྲིབ་པས་སྒྲིབ་པ་དང་སོ་སོར་རྟོག་པ་མི་བཟོད་པ་དང་རྟེན་གཉིས་ཀའི་ཉོན་མོངས་ཤེས་ཆེ་བ་དང་དང་ངོ་ཚ་དང་ཁྲེལ་ཡོད་ཤས་ཆུང་བའོ། ། སྒྲ་མི་སྙན་པ་ལ་ལེན་པ་དང་ཏིང་ངེ་འཛིན་མེད་པས་དང་ངན་སོང་རྣམས་ལ་ངོ་ཚ་དང་ཁྲེལ་ཡོད་མེད་པས་སྡོམ་པ་མེད་དོ། ། མཛོད་འགྲེལ་དུ། ། འོ་ན་དགེ་སློང་རྣམས་སྒོ་ང་ལས་སྐྱེས་པའི་ཀླུ་ནི་ཟླ་བ་ཕྱེད་ཀྱི་ཚེས་བརྒྱད་ལ་གནས་ནས་བྱུང་སྟེ་ཡན་ལག་བརྒྱད་དང་ལྡན་པའི་བསྙེན་གནས་ལ་གནས་སོ་ཞེས་མདོར་འབྱུང་བ་ཅི་ལྟར་ཞེ་ན། དེ་ནི་ལེགས་པར་སྤྱད་པ་ཙམ་ཡིན་གྱི་སྡོམ་པ་ནི་མིན་ཞེས་སོ། ། རྒྱལ་སྲས་འཕགས་པས་ངན་འགྲོར་སྐྱེ་བ་བསྟན་པ་ལ་སྡོམ་པ་ཡོད་ཀྱང་དེ་ངན་སོང་མཚན་ཉིད་པ་མིན་ནོ། ། སྡོམ་མིན་མེད་པ་ནི་སྡིག་པ་ལའང་བློ་མི་བརྟན་པས་དང་། སྒྲ་མི་སྙན་པ་ལ་སྡིག་པ་བྱ་བའི་བསམ་པ་མེད་པས་དང་ངན་སོང་ལ་ངོ་ཚ་ཁྲེལ་ཡོད་འཇིག་རྒྱུ་མེད་པས་དང་སྡོམ་པ་ཡོད་པས་གཅིག་ལ་སྡོམ་མིན་ཡང་ཡོད་པས་སོ། །
བར་མའི་དགེ་བ་ནི་གཟུགས་ཁམས་པ་བོར་བའི་བསམ་གཏན་གྱི་སྡོམ་པ་གང་ཡོད་ན་སྟེ། མི་དགེ་བ་ནི་དམྱལ་བ་དང་སྒྲ་མི་སྙན་བོར་བའི་འདོད་པ་ན་དང་གཟུགས་མེད་ན་ནི་ཟག་མེད་ལྡན་པའི་སྒོ་ནས་ཡོད་ཅེས་མཛོད་འགྲེལ་དུའོ། ། གསུམ་པ་ངོ་བོ་ལ་གཉིས་ལས་མི་འཐད་པ་དགག་པ་ནི། བྱེ་བྲག་སྨྲ་བས་རིག་བྱེད་མིན་པའི་གཟུགས་སུ་འདོད་དེ། རྣམ་རིག་མིན་རྣམ་གསུམ་ཤེས་བྱ། ། སྡོམ་དང་སྡོམ་པ་མིན་དང་གཞན། ། ཞེས་སོ། ། དེའང་ལུང་མ་བསྟན་གྱི་སེམས་སྟོབས་ཆུང་བས་རང་འགགས་ཀྱང་རྒྱུན་འབྱུང་བའི་ལས་སྟོབས་ལྡན་འཕེན་མི་ནུས་པས་ན། རྣམ་རིག་མིན་ལུང་བསྟན་མིན་མེད། ། ཅེས་འདོད་དོ། །
དེ་ནི་ཀུན་བཏགས་པ་ཡིན་པས་མེད་དེ་ཚད་མ་གསུམ་གྱིས་མ་གྲུབ་པའི་ཕྱིར་རོ། ། རྣམ་གསུམ་དྲི་མེད་གཟུགས་གསུངས་དང་། ། འཕེལ་དང་མ་བྱས་ལམ་སོགས་ཕྱིར། ། ཞེས་དེའི་སྒྲུབ་བྱེད་བཀོད་པ་ནི་མི་འགྲུབ་སྟེ། གཟུགས་རྣམ་པ་གསུམ་གྱི་བསྟན་མེད་ཐོགས་མེད་ནི་ཏིང་ངེ་འཛིན་གྱི་ཡུལ་གྱི་གཟུགས་དང་། དྲི་མེད་ཀྱི་གཟུགས་ནི་ཏིང་ངེ་འཛིན་གྱི་མཐུ་ལས་བྱུང་བའམ་དགྲ་བཅོམ་གྱི་གཟུགས་དང་། རྫས་ལས་བྱུང་བའི་བསོད་ནམས་འཕེལ་བའང་རྒྱུད་ལ་ས་བོན་འཕེལ་བ་དང་། མ་བྱས་ཤིང་བྱེད་དུ་བཅུག་པའང་སྦྱོར་བ་པོ་ལ་རྒྱུད་འགྱུར་བ་ཕྱི་མ་འབྲས་བུས་སྐྱེད་ནུས་སྐྱེ་བ་དང་། མཉམ་པར་བཞག་པ་ན་རྗེས་ཐོབ་ཡང་དག་པའི་ངག་སོགས་འཇུག་པའི་ནུས་པ་ཐོབ་པས་ལམ་གྱི་ཡན་ལག་བརྒྱུད་རུང་སྟེ། བརྒལ་ལན་རྒྱས་པར་མཛོད་འགྲེལ་བཞི་པར་བལྟའོ། །
འཐད་པ་བརྗོད་པ་ལ་སྡོམ་པ་ནི་སྤོང་བའི་སེམས་པ་སྟེ། བསྡུ་བར་སྤོང་བའི་སེམས་པ་སྤོང་བ་དེ་ལ་དབང་བྱེད་པའི་དབང་པོ་ལྔ་དང་ལྡན་པ་གང་དེ་སྡོམ་པའོ་ཞེས་གསུངས་སོ། ། དེའང་བྱེ་བཤད་དུ་སོ་སོ་ཐར་པ་ནི་ཆོ་གས་བླངས་ཤིང་ལུས་ངག་གི་ལས་བཀག་པ་སྡོམ་པའི་སེམས་པ་དེས་ཕྱིས་རང་འདྲ་འབྱུང་བའི་ས་བོན་ཀུན་གཞི་ལ་བཏབ་སྟེ། དེ་ནས་ང་སྲོག་གཅོད་སོགས་སྤངས་པའོ་ཞེས་བླངས་པ་དྲན་པས་འཛེམ་ཞིང་བསླབ་པ་མི་འདྲལ་བའོ། ། བསམ་གཏན་དང་ཟག་མེད་ནི་བསམ་པ་དང་གནས་ཐོབ་པས་རྗེས་ཐོབ་ཏུའང་མི་དགེ་བ་སྤོང་ཞིང་དགེ་བ་ལ་འཇུག་པའོ། ། སྡོམ་མིན་ཡང་གནོད་པར་སྦྱོར་བའི་སེམས་པ་དང་ཁས་ལེན་པའི་སེམས་པའོ། ། དེ་མངོན་གྱུར་མེད་ཀྱང་སྡོམ་མིན་མི་གཏོང་སྟེ། གནོད་པ་བྱ་བའི་བསམ་པ་མ་ལོག་པས་སོ། ། དེ་རྣམས་སློབ་དཔོན་བློ་གྲོས་བརྟན་པས་གསུངས་སོ། ། གཉིས་སོ་སོར་བཤད་པ་ལ་ལྔ་སྟེ།
སོ་སོ་ཐར་པ་དང་། བསམ་གཏན་དང་། ཟག་མེད་ཀྱི་སྡོམ་པ་དང་། སྡོམ་མིན་དང་། བར་མའོ། ། དང་པོ་ལ་གསུམ་གྱི་དབྱེ་བ་ལ་ཤེས་བྱའི་དངོས་པོ་ནི། དགེ་སློང་གི་སྡོམ་པ་ཕམ་པ་བཞི་དང་། ལྷག་མ་བཅུ་གསུམ་དང་། སྤང་ལྟུང་སུམ་བཅུ་དང་། འབའ་ཞིག་པ་དགུ་བཅུ་སྟེ་ལྟུང་བྱེད་བརྒྱ་ཉི་ཤུ་དང་།
སོ་སོར་བཤགས་པ་བཞི་དང་། ཉེས་བྱས་བརྒྱ་རྩ་བཅུ་གཉིས་ཏེ་ལྟུང་བ་སྡེ་ལྔ་པ་ཉིས་བརྒྱ་ལྔ་བཅུ་རྩ་གསུམ་དུ་ཕྱེ་བ་དང་། གཞི་བསྡུས་ཀྱི་ཉེས་བྱས་སོགས་ལུས་ངག་གི་ལས་སྤང་བྱ་ཀུན་སྤོང་བ་བླངས་པ་དང་། དགེ་སློང་མ་དེ་ལྟ་བུ་བུད་མེད་ལ་སྐྱེས་པའོ། ། དེའང་ཡན་ལག་བཞི་དང་ལྡན་པ་སྟེ་གསོལ་བ་དང་བཞིའི་ལས་བྱས་ཏེ་བསླབ་པའི་གཞི་ཆེ་ལོང་མནོས་པ་བསྙེན་པ་རྫོགས་པའི་ཡན་ལག་དང་། དེ་ནས་དགེ་སློང་གི་ཚུལ་ཁྲིམས་ཀྱི་བསླབ་པ་ཀུན་སྤྱོད་ཅིང་སྤང་བྱ་ཀུན་སྡོམ་པ་དེ་དང་མཐུན་པའི་ཆོས་ཀྱི་བསླབ་པའི་གཞི་བླང་བའི་དང་། དེ་གཉིས་དང་ལྡན་པའི་ཆོ་ག་དང་སྤྱོད་ཡུལ་ཕུན་སུམ་ཚོགས་པ་གཞན་གྱི་སེམས་རྗེས་སུ་སྲུང་བའི་དང་། དེ་ཉེས་པ་མི་འབྱུང་བར་སྒྲིམ་ཞིང་བྱུང་ན་བླང་བའི་ཆེད་དུ་འཇིགས་པར་ལྟ་བ་དང་བྱ་བ་བསླབ་པའི་ཚོགས་བླངས་པ་རྗེས་སུ་སྲུང་བའི་ཡན་ལག་གོ ། དགེ་སློང་མ་ནི་བུད་མེད་ཉོན་མོངས་མང་བས་རིམ་གྱིས་དགེ་སློང་མ་བྱ་བའི་ཆེད་དུ་དགེ་ཚུལ་མའི་སྤང་བྱའི་སྟེང་དུ། གཅིག་པུ་ལམ་དུ་མི་འགྲོ་ཞིང་། །
ཆུ་བོའི་ཕ་རོལ་རྐྱལ་མི་བྱ། ། སྐྱེས་པ་ལ་ནི་རེག་པ་དང་། ། དེ་དང་ལྷན་ཅིག་འདུག་མི་བྱ། ། ཁ་ན་མ་ཐོ་མི་འཆབ་ཅིང་། ། སྨྱན་དུ་འགྱུར་བ་མི་བྱ་སྟེ། ། འདི་རྣམས་དགེ་སློང་མ་རྣམས་ཀྱི། ། ཆོས་དྲུག་ཅེས་ནི་རབ་ཏུ་བསྒྲགས། ། ས་ལེ་སྦྲམ་ནི་ལེན་པ་དང་། ། གསང་བའི་གནས་ཀྱི་སྤུ་འབྲེག་དང་། ། ས་རྣམས་རྐོ་བར་བྱེད་པ་དང་། །
རྩྭ་སྔོན་ལ་སོགས་གཅོད་མི་བྱ། ། བྱིན་ལེན་མ་བྱས་ཟས་ལེན་དང་། ། སོག་འཇོག་བྱས་པ་ཟ་བ་ལས། ། རབ་བཟློག་ཅེས་བྱ་དེ་བཞིན་གཞན། ། རྗེས་མཐུན་ཆོས་ནི་དྲུག་ཏུ་བརྗོད། ། ཅེས་འདུལ་བ་མེ་ཏོག་ཕྲེང་རྒྱུད་དུ་བཤད་དེ་དེ་ལ་སློབ་པ་དང་། དགེ་ཚུལ་གྱི། གང་ཞིག་སྲོག་གཅོད་གཞན་ནོར་འཕྲོག མི་ཚངས་སྤྱོད་བརྫུན་བཅོས་ཆང་སོགས། ། གར་སོགས་ཕྲེང་སོགས་མལ་ཆེན་མཐོ། །
ཕྱི་དྲོའི་ཁ་ཟས་དངུལ་གཉིས་སྤོང་། ། དགེ་ཚུལ་བརྟུལ་ཞུགས་ཆུ་ལོན་བརྩིགས། ། ཞེས་པ་དང་། དགེ་ཚུལ་མ་དེ་བུད་མེད་ལ་སྐྱེས་པའོ། དེ་ལྔ་ལ་བསྡུ་བར་དགེ་སློང་རྣམས་ཀྱི་སྡོམ་པར་གསུངས་སོ། ། དགེ་བསྙེན་གྱི་ནི་དེའི་སྡོམ་བརྒྱད་དུ། ཇི་སྲིད་འཚོ་བར་གསོད་དང་རྐུ། ། ལོག་པར་གཡེམ་དང་བརྫུན་གྱི་ཚིག ། ཆང་གི་བཏུང་བ་རྣམས་ལས་ལྡོག ། ཅེས་བཤད་པ་ལྟར་སྤང་བྱ་ལྔ་སྤོང་བ་སྟེ།
གཞན་གྱི་སྲོག་དང་ལོངས་སྤྱོད་དང་ཆུང་མ་ལ་གནོད་པ་སྤོང་བ་གཞན་ལ་གནོད་པའི་དངོས་པོ་ཆེན་པོ་སྤོང་བ་བླང་བའི་ཡན་ལག་དང་བརྫུན་སྤོང་བ་བླངས་པ་ལས་ཉམས་པ་ཕྱིར་གསོ་བའི་དང་ཆང་སྤོང་བ་བླངས་པ་ལས་མི་ཉམས་པའི་སྟེ་ཡན་ལག་གསུམ་ཅན་ནོ། ། སྡོམ་པ་གཞན་ལ་མི་ཚངས་སྤྱོད་སྤོང་བ་དང་དགེ་བསྙེན་ལ་འདོད་ལོག་སྤོང་བ་བསླབ་པའི་གཞིར་འཇོག་པ་ནི། ། ལོག་གཡེམ་ཤིན་ཏུ་སྨད་ཕྱིར་དང་། སླ་ཕྱིར་མི་བྱེད་འཐོབ་ཕྱིར་རོ། ། ཞེས་ཏེ་གཞན་གྱི་ཆུང་མ་སུན་འབྱིན་ཅིང་ངན་སོང་བའི་རྒྱུ་ཡིན་པའི་ཕྱིར་དང་ཁྱིམ་པས་བསྡམ་སླ་བས་དང་། འཕགས་པས་སྐྱེ་བ་གཞན་དུའང་མི་བྱེད་པ་ཐོབ་པའི་ཕྱིར་རོ། ། དགེ་བསྙེན་གྱིས་ཆུང་མ་ལེན་ན་དེ་ལས་ཀྱང་སྡོམ་པ་འཐོབ་པས་ཅི་ལྟར་མི་ཉམས་ཞེ་ན། སྡོམ་པ་ཇི་ལྟར་ཁས་བླངས་བཞིན། འཐོབ་ཀྱིས་རྒྱུད་ལས་མ་ཡིན་ནོ། ། ཞེས་ཏེ་འདོད་ལོག་སྤོང་བ་ཁས་ལེན་གྱི་རྒྱུད་འདི་ལ་མི་ཚངས་སྤྱོད་སྤོང་ཞེས་མིན་པས་སོ། །
ངག་གི་བཞི་ལས་བརྫུན་སྤོང་བ་ཉིད་འཇོག་པའང་རྒྱུ་གསུམ་པོ་དེ་ཉིད་ཀྱི་ཕྱིར་དང་། བསླབ་པ་ཐམས་ཅད་འདས་གྱུར་ན། ། བརྫུན་དུ་ཐལ་བར་འགྱུར་ཕྱིར་ཡང་། ། ཞེས་སོ། ། བཅས་པའི་རྣམས་ལས་ཆང་ཉིད་འཇོག་སྟེ། བཅས་པའི་ཁ་ན་མ་ཐོབ་བ་མྱོས་འགྱུར་ལས་གཞན་བསྲུང་ཆེད་དུའོ་ཅེས་སོ། ། ཆང་འཐུང་བ་ནི་རང་བཞིན་གྱི་ཁ་ན་མ་ཐོ་བའི་མཚན་ཉིད་སེམས་ཉོན་མོངས་པ་ཅན་ཁོ་ནས་སྤྱོད་པ་མེད་པའི་ཕྱིར་བཅས་པའོ་ཞེས་ཏེ་བརྒལ་ལན་རྒྱས་པར་མཛོད་འགྲེལ་དུའོ། ། དགེ་བསྙེན་མའི་ནི་དེ་ཉིད་བུད་མེད་ཀྱིས་ནོད་པའོ། ། བསྙེན་གནས་ཀྱི་ནི་བཤེས་པའི་འཕྲིན་ཡིག་ཏུ། འཚེ་དང་འཁྲིགས་པ་ཆོམ་རྐུན་བརྫུན། །
ཆང་དང་དུས་མིན་ཟ་ལ་ཆགས། ། མལ་སྟན་མཐོ་ལ་དགའ་དག་གླུ། ། གར་དང་ཕྲེང་བའི་ཁྱད་པར་སྤོང་། ། དགྲ་བཅོམ་བརྟུལ་ཞུགས་རྗེས་བྱེད་པའི། ། ཡན་ལག་བརྒྱད་པོ་འདི་ལྡན་ན། གསོ་སྦྱོང་ཞེས་གསུངས་པའོ། ། དེའང་ནམ་སྲུང་བའི་ཐོ་རངས་ལེན་ཅིང་ཚེ་གཅིག་གི་དུས་ངེས་པ་ལ་བླངས་ཀྱང་སྐྱེ་སྟེ་གང་གིས་ཚེས་བརྒྱད་ལ་རྟག་ཏུ་བསྙེན་གནས་ལ་གནས་པའོ་ཞེས་སྔོན་ཡང་དག་པར་བླངས་པ་དེས་ཞེས་སོགས་མཛོད་ཀྱི་འགྲེལ་ཏིག་ཏུ་བཤད་པ་དང་། ཀུན་ཏུ་རྒྱུ་སེན་རིངས་ཀྱིས་ཞུས་པར་དེ་ལྟ་བུའི་སྡོམ་པ་སངས་རྒྱས་ལས་བླངས་པར་གསུངས་པས་སོ། ། དེའང་ཡན་ལག་ལྔས་བསྡུས་པ་སྟེ། བསྡུ་བར།
གཞན་གྱི་སྲོག་དང་ལོངས་སྤྱོད་དག་ལ་གནོད་པ་སྤོང་བ་ལེན་པའི་དང་། རང་དང་གཞན་གྱི་ཆུང་མ་ལ་གནོད་པ་སྤོང་བ་ལེན་པའི་ཡན་ལག་མི་ཚངས་སྤྱོད་སྤོང་བ་དང་། བརྫུན་སྨྲ་སྤོང་བ་བླངས་པ་ཉམས་པའི་ཕྱིར་གསོ་བའི་དང་། གར་སོགས་གསུམ་སྤོང་བ་བླངས་པ་མི་ཉམས་པའི་ཆེད་དུ་དྲན་པ་འཇོག་པའི་དང་། ཆང་སྤོང་བ་དྲན་པ་རྨོངས་པར་མི་འགྱུར་རོ་ཞེས་སོ། ། གར་སོགས་ཕྲེང་སོགས་རབ་བྱུང་གི་ཚུལ་དང་མི་མཐུན་པས་གཉིས་སུ་བཅས་ཏེ་ཁྱིམ་པའི་ཚུལ་དང་མི་མཐུན་པ་མིན་པས་གཅིག་ཏུའོ། ། གསེར་དངུལ་ལེན་པ་ནི་འདོད་པ་བསོད་སྙོམས་ཀྱི་མཐའ་གསོག་འཇོག་གི་གཙོ་བོ་དང་རྩ་བ་ཡིན་པས་སོ། ། ཚུལ་ཁྲིམས་ཡན་ལག་བག་ཡོད་པའི། ། ཡན་ལག་བརྟུལ་ཞུགས་ཡན་ལག་སྟེ། ། བཞི་གཅིག་དེ་བཞིན་གསུམ་རིམ་བཞིན། །
དེ་ཡིས་དྲན་ཉམས་དྲགས་པར་འགྱུར། ། ཞེས་ཀྱང་སྟེ། སྤང་བྱ་ལྔ་བརྒྱད་བཅུ་དང་ནི། ། ཐམས་ཅད་སྤོང་བ་མནོས་པ་ལས། ། དགེ་བསྙེན་དང་ནི་བསྙེན་གནས་དང་། ། དགེ་ཚུལ་ཆེད་དང་དགེ་སློང་ཉིད། ། ཅེས་པས་བསྡུས་སོ། ། དེ་འདྲའི་བསླབ་པ་མང་པོ་ནི་མ་དག་པའི་ཞིང་འདིར་ཤཱཀྱ་སེང་གེའི་བསྟན་པ་ལས་ཏེ་སྙིགས་མ་ལྔ་བདོ་བས་བསླབ་པ་མང་པོས་གདམས་དགོས་པས་སོ། ། གཞན་ལ་ནི་མི་འཁྲུགས་པའི་ཞིང་གི་བཀོད་པར་ཞིང་དེའི་ཉན་ཐོས་ལ་སྐྱོན་མེད་པས་བསླབ་པ་མང་པོ་བཅའ་མི་དགོས་ཀྱི་རྣམ་ཐར་སྒོ་གསུམ་དྲན་པའི་བསླབ་པས་ཆོག་པར་དང་། གཙུག་ན་རིན་པོ་ཆེས་ཞུས་པར་ལྷས་བལྟས་པའི་ཞིང་ན་དགེ་སློང་རྣམས་བསླབ་པ་ཉུང་ཞིང་རྒྱན་དང་བཅས་པ་གོས་དཀར་པོ་གྱོན་པ་སོགས་བཀའ་བསྩལ་ཏོ། །
ཤེས་བྱའི་དོན་ལ་བརྒྱད་དེ། སྒོ་དང་། བླང་བའི་ཡུལ་དང་། མི་འཐོབ་པའི་རྒྱུ་དང་། འཐོབ་ཚུལ་དང་། གནས་ཚུལ་དང་། གཏོང་རྒྱུ་དང་། རྣམ་གྲངས་དང་། ངེས་ཚིག་གོ ། དང་པོ་མཛོད་འགྲེལ་དུ།
སྐྱབས་སུ་འགྲོ་བ་ནི་སྡོམ་པ་བླངས་པ་ཐམས་ཅད་ལ་སྒོར་གྱུར་པའོ་ཞེས་བཤད་པས་དེ་ལ་བཞི་ལས་ཡུལ་ནི་བཤད་ཟིན་གྱི། ཡང་སངས་རྒྱས་དོན་དམ་པ་སྐུ་གསུམ་དང་། ཆོས་མྱ་ངན་ལས་འདས་པ་དང་། དགེ་འདུན་བྱང་ཆུབ་སེམས་དཔའ་ལ་འཕགས་པ་དང་ཞུགས་འབྲས་བརྒྱད་ཏེ་སྐྱབས་གསུམ་བདུན་ཅུ་པར། ཐུབ་པའི་དབང་པོའི་སྐུ་གཉིས་དང་། ། མྱ་ངན་འདས་དང་གང་ཟག་བརྒྱད། ། དེ་ལ་གུས་པས་སྐྱབས་འགྲོ་གང་། ། གསུམ་ལ་སྐྱབས་སུ་སོང་བ་ཡིན། ། ཞེས་སོ། ། ཐ་སྙད་པའི་སངས་རྒྱས་མཆོད་རྟེན་དང་སྐུ་གཟུགས་དང་།
ཆོས་ལམ་དང་གསུང་རབ་དང་། དེའི་གླེགས་བམ་དང་། དགེ་འདུན་སྡེ་པ་བཞིའི་དགེ་སློང་སོགས་སོ། ། གང་ཞིག་གསུམ་ལ་སྐྱབས་འགྲོ་བ་ཞེས་སོགས་ཀྱིས་ཆོས་ཁོ་ན་ཡུལ་དུ་བཤད་དོ། ། མཐར་ཐུག་གི་ཡུལ་ནི་སངས་རྒྱས་ཉིད་དེ། རྒྱུད་བླ་མར། སྤང་ཕྱིར་སླུ་བའི་ཆོས་ཅན་ཕྱིར། ། མེད་ཕྱིར་འཇིགས་དང་བཅས་པའི་ཕྱིར། ། ཆོས་རྣམ་གཉིས་དང་འཕགས་པའི་ཚོགས། ། གཏན་གྱི་སྐྱབས་གནས་མ་ཡིན་ནོ། །
ཞེས་སོ། ། ངོ་བོ་ནི་ཡོན་ཏན་ཤེས་པ་དང་ཁྱད་པར་ཤེས་པ་དང་ཁས་བླངས་པ་དང་གཞན་མི་སྨྲ་བའི་ཁྱད་པར་བཞི་དང་ལྡན་པས་ཡུལ་དམ་པ་ལ་བརྟེན་པར་ཁས་ལེན་ཅིང་བློ་གཏོད་པའོ། ། བྱེ་བྲག་ཏུ་ཐེག་པ་ཆེན་པོའི་ནི་སངས་རྒྱས་འདོད་པས་བསླང་བ་སོགས་དོན་དྲུག་ལྡན་ཏེ། མདོ་སྡེ་རྒྱན་དུ་འདི་ནི་དེ་དངོས་འདོད་པས་ཁས་ལེན་ཞེས་སོགས་སོ། ། མཛོད་འགྲེལ་དུ། ། ངག་གི་རྣམ་པར་རིག་བྱེད་དུ་བཤད་པ་ནི་ནོད་པའི་དུས་ཀྱི་དབང་དུ་བྱས་པར་རྒྱལ་པོ་སྲས་འཆད་དོ། ། བསླབ་བྱ་ནི་མྱ་ངན་ལས་འདས་པའི་མདོར། གང་ཞིག་སངས་རྒྱས་སྐྱབས་སོང་བ། ། དེ་ནི་ཡང་དག་དགེ་བསྙེན་ཏེ། ། ནམ་དུ་ཡང་ནི་ལྷ་གཞན་ལ། །
སྐྱབས་སུ་སོང་བ་མ་ཡིན་ནོ། ། དམ་པའི་ཆོས་ལ་སྐྱབས་སོང་བ། ། འཚེ་ཞིང་གསོད་པའི་སེམས་དང་བྲལ། ། དགེ་འདུན་ལ་ཡང་སྐྱབས་སོང་བ། ། མུ་སྟེགས་ཅན་ལ་ཕྱག་མི་བྱ། ། ཞེས་འབྱུང་བ་དང་། གཞན་ཡང་ཐོས་པའི་སའི་བསྡུ་བར་སྦྱོར་བས་དགེ་བའི་རྟེན་གཞི་དང་དབང་པོ་མི་རྒོད་པར་དང་བསླབ་པའི་གཞི་བླང་བར་དང་སེམས་ཅན་ལ་སྙིང་རྗེ་བར་དང་དུས་དང་དུས་སུ་དཀོན་མཆོག་མཆོད་པར་བྱ་བ་གསུངས་ཞིང་། ངག་ཡིད་ཀྱིས་སྐྱབས་སུ་འགྲོ་བ་སོགས་སོ། ། བྱེད་པ་ནི་དེ་ལ་བརྟེན་ནས་དུཿཁ་ཀུན་ལས་གཏན་དུ་ངེས་པར་ཐར་པ་སྟེ་མདོ་སྡེ་རྒྱན་དུ། འཇིག་རྟེན་ཇི་སྲིད་སེམས་ཅན་གྱི། །
གནོད་དང་ཕུན་སུམ་ཚོགས་པ་ཀུན། ། བཟློག་ཅིང་འབྱོར་བར་བྱ་ཆེད་དུ། ། སངས་རྒྱས་སྐྱབས་ཆེན་ཉིད་དུ་འདོད། ། ཅེས་འབྱུང་ངོ་། ། ཡང་བསྡུ་བར་སྲུང་བ་ཆེན་པོ་དང་ལྡན་པ་དང་། ལོག་པར་མོས་པའི་སྒྲིབ་པ་ཀུན་ཟད་པ་འཐོབ་པ་དང་། སྐྱེས་བུ་དམ་པའི་ནང་དུ་བགྲང་བ་དང་། སྟོན་པ་དང་ཆོས་གྲོགས་དང་བསྟན་པ་ལ་དད་པའི་ལྷ་རྣམས་ཀྱིས་ཡིད་དུ་འོང་བ་སྟེ་བཞི་དང་། བསོད་ནམས་ཆེན་པོ་དང་དགའ་བ་ཆེན་པོ་དང་ཏིང་ངེ་འཛིན་དང་རྣམ་པར་དག་པ་སྟེ་བཞི་འཐོབ་པར་གསུངས་སོ། ། གཉིས་པ་ནི་བསྡུ་བར་ཁྱིམ་པའི་སྡོམ་པ་རང་གིས་ཀྱང་ལེན་ཅིང་།
རབ་བྱུང་གི་སྡོམ་པ་ནི་གཞན་ཁོ་ན་ལས་ཏེ་རང་གིས་ལེན་ན་རབ་ཏུ་བྱུང་བར་མི་འོས་པའང་འབྱུང་བས་བསྟན་པ་མི་བརྟན་པར་འགྱུར་ཞེས་གསུངས་སོ། ། དེའང་དགེ་སློང་ཡུལ་དབུས་དང་མཐའ་འཁོབ་ཏུ་བཅུ་དང་ལྔ་ཚོགས་ལས་དང་དགེ་སློབ་མའང་དགེ་འདུན་ལས་ཏེ་དགེ་ཚུལ་ནི་མཁན་སློབ་སོགས་གང་ཟག་ལས་ཀྱང་ངོ་།་་་་་ འདུལ་བ་ལུང་དུ། མཚམས་མེད་བྱས་པ་རང་རྟགས་རང་གིས་བླངས་པའི་མཁན་བུས་དགྲ་བཅོམ་ཐོབ་པ་གསུངས་པས། མཁན་པོ་ལ་སྡོམ་པ་མེད་ཀྱང་བསྒྲུབ་བྱས་ཐོབ་པར་གསུངས། བསྙེན་གནས་ཡན་ལག་ཚང་བར་ནི། ནང་པར་གཞན་ལས་ནོད་པར་བྱ། ། ཞེས་ཁྱིམ་པས་ཀྱང་གཞན་ཁོ་ན་ལས་བླང་བར་ཡང་བཤད་དོ། ། དེའང་དགེ་བསྙེན་ནི་དགེ་བསྙེན་སྡོམ་བརྒྱད་དུ་དགེ་བསྙེན་ལས་ཀྱང་བླང་བར་བཤད་ཅིང་། བསྙེན་གནས་ནི་གནས་འཇོག་གིས་ཞུས་པར་དགེ་སློང་ངམ་བྲམ་ཟེ་ཤེས་པ་གཅིག་གི་གན་དུ་སོང་སྟེ་ཞེས་དང་།
འདུལ་བ་ལུང་དུ་ཁྱིམ་བདག་མགོན་མེད་ཟས་སྦྱིན་གྱིས་འགྲོན་པོ་ལ་བསྙེན་གནས་ཕོག་པར་བཤད་པས་དགེ་བསྙེན་ནམ་ཆོ་ག་ཤེས་པས་ཀྱང་རུང་བར་གསལ་ལོ། ། གསུམ་པ་ནི་རབ་ཏུ་བྱུང་བའི་སྡོམ་པ་མི་འཐོབ་པའི་རྒྱུ་དྲུག་བསྡུ་བར་འབྱུང་སྟེ་བསམ་པ་ཉམས་པ་རྒྱལ་པོ་དང་ཆོམ་རྐུན་དང་། བུ་ལོན་དང་འཇིགས་པས་ཉེན་པའམ། འཚོ་བ་མེད་པས་ཉེན་ཏེ་དགེ་སློང་འདི་རྣམས་སླ་བས་འཚོ་བས་ངའང་དགེ་སློང་བྱའོ་སྙམ་པའོ། ། ཅི་སྟེ་རབ་ཏུ་བྱུང་བ་སླ་བས་འཚོ་བར་བྱ་ཞིང་ཇི་ལྟར་དགེ་སློང་འདི་རྣམས་ཚངས་སྤྱོད་སྤྱོད་པ་ལྟར་ཇི་སྲིད་འཚོ་བར་དུ་སྤྱད་པར་བྱའོ་སྙམ་པས་ལེན་ན་བསམ་པ་ནི་མ་ཉམས་མོད་གཅིག་ཏུ་དག་པའང་མིན་ནོ། ། ལུས་ཉམས་པ་འབྲས་དང་ཕོལ་མིག་སོགས་བར་ཆད་ཀྱི་ཆོས་སུ་གསུངས་པའི་ནད་དང་ལྡན་ཏེ་བླ་མ་ལ་བསྙེན་བཀུར་མི་ནུས་ཤིང་བླ་མ་དང་གྲོགས་ཀྱི་བསྙེན་བཀུར་དང་སྦྱིན་བདག་གི་དད་རྫས་བདག་གིར་བྱེད་པས་ལྕི་བ་དང་མི་རུང་བས་སོ། ། སྐྱེས་པ་ཉིད་ཉམས་པ་ཟ་མ་སོགས་སོ། ། དགེ་བའི་རྩ་བ་ཉམས་པ་མཚམས་མེད་བྱས་པ་དང་མུ་སྟེགས་པ་དང་རྐུ་ཐབས་སུ་གནས་པ་དང་། དགེ་སློང་མ་སུན་དབྱུང་བ་དང་གནས་པར་མི་བྱ་བ་སྟེ་དྲི་མ་ཆེན་པོས་ངོ་ཚ་ཁྲེལ་ཡོད་ཤིན་ཏུ་སྲབ་པར་བྱས་པའོ། ། གཞན་གྱི་དབང་གིས་ཉམས་པ་རྒྱལ་པོས་བཀྲབས་པ་དང་དེ་ལ་གནོད་པ་བྱེད་པ་དང་དེ་དང་མི་མཐུན་པའི་ལས་བྱེད་པ་དང་བུ་ལོན་ཅན་དང་བྲན་དང་ཕྲོགས་པ་དང་མཆུ་ཐོགས་པ་དང་བརྗོད་པ་ཅན་དང་ཕ་མས་མ་གནང་བའོ། །
གཞན་རྗེས་སུ་བསྲུང་བས་ནི་སྤྲུལ་པ་སྟེ་སྔོན་ཀླུ་མིར་སྤྲུལ་པ་རབ་ཏུ་བྱུང་བས་དགེ་སློང་ཀུན་མི་མིན་པས་སུ་ཞིག་འདི་རྣམས་ལ་བསོད་སྙོམས་འབུལ་ཞེས་སྡིག་རྐྱེན་དུ་གྱུར་པས་སོ། ། དེའི་བར་མ་གཉིས་དང་ཐ་མ་ཅན་ལ་སྡོམ་པ་མི་སྐྱེ། ཞིང་གཞན་ལ་སྐྱེའང་གནས་པ་དང་ཁྱད་པར་དུ་འགྱུར་བ་དང་མཛེས་པའི་བར་ཆད་དོ། ། བླང་བའི་ཡུལ་མ་ཚང་ནའང་མི་སྐྱེ་སྟེ་ཆོ་ག་ཉམས་ནའང་ངོ་། ། དགེ་བསྙེན་ནི་བསམ་པ་ཉམས་པ་དང་སྐྱེས་པ་ཉིད་ཉམས་པས་སོ། ། བསྙེན་གནས་ནི་བསམ་པ་ཉམས་པ་ཉིད་ཀྱིས་སོ། ། བཞི་པ་ནི་འགལ་རྐྱེན་མེད་ཅིང་མཐུན་རྐྱེན་ཚང་བས་ན་སོ་སོ་ཐར་ཞེས་པ། གཞན་གྱི་རྣམ་རིག་བྱེད་སོགས་ཀྱིས། ཞེས་ཏེ་རང་རང་གི་ཆོ་གས་བླངས་པས་འཐོབ་བོ། སོགས་ཀྱིས་བསྡུས་པ་རང་བྱུང་གིས་རྫོགས་པའི་སངས་རྒྱས་དང་རང་སངས་རྒྱས་རྣམས་སོ། །
ཡང་དག་པར་ངེས་པ་འཇུག་པས་ལྔ་སྡེའོ། ། དགེ་སློང་ཚུར་ཤོག་ཅེས་པས་གྲགས་པ་དང་མཆོག་ཟུང་གཅིག་སོགས་མང་པོའོ། ། སྟོན་པར་ཁས་བླངས་པས་འོད་སྲུང་ཆེན་པོའོ། ། དྲི་བས་མཉེས་པས་ལེགས་སྦྱིན་ནོ། ། ལྕི་བའི་ཆོས་ཁས་བླངས་པས་སྐྱེ་དགུའི་བདག་མོ་ཆེན་མོའོ། ། ཕོ་ཉས་ཆོས་བྱིན་ནོ། ། གསོལ་བ་དང་གཞིའི་ལས་མཁན་སློབ་མེད་པས་སྔོན་གྱི་ཆོ་ག་རྣམས་སོ། ། སྐྱབས་སུ་འགྲོ་བ་ལན་གསུམ་བཟླས་པས་སྡེ་བཟང་དྲུག་ཅུའི་ཚོགས་བསྙེན་པར་རྫོགས་ཏེ་དེ་རྣམས་ལ་ལ་རྣམ་པར་རིག་བྱེད་ལ་ལྟོས་པས་མ་ཁྱབ་ཅེས་མཛོད་འགྲེལ་དུའོ། ། ལྔ་པ་ལ་ཁ་ཅིག་རིམ་གྱིས་སྡོམ་པ་མང་པོ་བླངས་པའི་ཕྱི་མ་ཐོབ་ན་སྔ་མ་གཏོང་ཞེས་གསུངས་པ་མི་འཐད་དེ། སྡོམ་པ་དེ་རྣམས་འགལ་བ་མེད་པས་སོ། །
སློབ་དཔོན་རོག་སོགས་སྡོམ་པ་སྔ་མ་ཕྱི་མར་གནས་གྱུར་པའོ་ཞེས་གསུངས་སྟེ་དེ་ལ་དགེ་སློང་གིས་དགེ་ཚུལ་དུ་གཟུང་དུ་གསོལ་ཅེས་པས་དགེ་ཚུལ་དུ་འགྱུར་བ་ལྟ་བུ་ན་སྨད་དུ་མེད་པའི་ཉེས་པ་ཡོད་ཅེས་གསུང་བ་ནི་ཕྱིར་ཡང་གནས་འགྱུར་ཞེས་པས་ལན་ཐེབས་སོ། ། འོན་ཀྱང་འདི་ལ་རིགས་པ་མཚུངས་པས་དགེ་སློང་གིས་རྒྱལ་སྲས་ཀྱི་སྡོམ་པ་བླངས་པ་ལ་རྒྱལ་སྲས་ཀྱི་རྩ་ལྟུང་ཐུན་མོང་མིན་པ་བྱུང་བ་ན་དགེ་སློང་གི་སྡོམ་པ་གཏོང་དགོས་ཏེ་དེ་ཡང་མི་གཏོང་སྟེ། གཏོང་རྒྱུ་གང་ཡང་མིན་པའི་ཕྱིར་རོ་ཞེས་སྤང་དཀའོ། ། དེས་ན་སྡོམ་པ་རྣམས་རྒྱུད་གཅིག་ལའང་ཐ་དད་དུ་གནས་ཤིང་རྫས་མཚུངས་ཀྱང་མི་ཉམས་ཏེ་གཅིག་མངོན་དུ་གྱུར་པ་ན་གཞན་ས་བོན་དང་ལྡན་པས་སོ། ། ཐ་དད་དེ་རྣམས་འགལ་བ་མེད། ། ཅེས་འདིར་ཡང་རུང་ངོ་། ། དྲུག་པ་ལ་དངོས་དང་རྩ་ལྟུང་ལ་དཔྱད་པ་གཉིས་ལས་དང་པོ་ནི་བསྡུ་བར་བསླབ་པ་ཕུལ་བ་དང་། རྩ་ལྟུང་བྱུང་བ་དང་། མཚན་གཉིས་སྐྱེས་པ་དང་། དགེ་བའི་རྩ་བ་ཆད་པ་དང་།
ཤི་བས་རབ་བྱུང་གི་སྡོམ་པ་གཏོང་ཞིང་དམ་པའི་ཆོས་ནུབ་པས་མ་བླངས་པ་བླང་དུ་མེད་ཀྱི་སྔར་བླངས་པ་མི་གཏོང་ལ། དགེ་བསྙེན་གྱི་ནི་མི་མཐུན་པའི་སེམས་སྐྱེས་པས་དང་། དགེ་རྩ་ཆད་པ་དང་ཤི་བས་ཏེ། བསྙེན་གནས་ཀྱི་ནི་སེམས་མི་མཐུན་པ་སྐྱེས་པས་དང་། ཉི་མ་ཤར་བ་དང་དེའི་གོང་དུ་ཤི་བས་སོ་ཞེས་འབྱུང་ངོ་། ། བསླབ་པ་ཕུལ་དང་ཤི་འཕོས་དང་། ། མཚན་གཉིས་དག་ནི་བྱུང་བ་དང་། ། རྩ་བ་ཆད་དང་མཚན་འདས་ལས། ། སོ་སོ་ཐར་པའི་འདུལ་བ་གཏོང་། ། ཞེས་ཏེ།
བླངས་པ་དང་འགལ་བའི་རྣམ་རིག་སྐྱེས་པ་དང་རྟེན་བོར་ཞིང་འཕངས་པ་རྫོགས་པ་དང་རྟེན་ཉམས་པ་དང་གཞི་ཆད་པ་དང་དེ་སྲིད་དུ་འཕངས་པའི་ཕྱིར་ཏེ་རིམ་པས་སོ། ། ཁ་ཅིག་ལྟུང་བར་འགྱུར་ལས་སྨྲ། ། གཞན་རྣམས་དམ་ཆོས་ནུབ་པ་ལས། ། ཁ་ཆེ་རྣམས་ནི་བྱུང་བ་ལ། ། བུ་ལོན་ནོར་བཞིན་གཉིས་སུ་འདོད། ། ཅེས་ཀྱང་སྟེ་ཆོས་ནུབ་པ་ན་སྔ་མ་ལྟར་དེའི་ཡང་བཤད་དོ། ། ཡང་འདུལ་བར་དགེ་སློང་ལོ་ཉི་ཤུ་མ་ལོན་པ་ལ་ལོན་པར་མ་ཤེས་པ་དེར་ཤེས་པས་གཏོང་བ་དང་། དགེ་སློང་མ་མི་ཚངས་པར་སྤྱོད་པར་ཁས་བླངས་ནས་གཏོང་བར་གསུངས་སོ། ། གཉིས་པ་ནི་ཁ་ཆེ་བྱེ་བྲག་སྨྲ་བ་ནི་རྩ་ལྟུང་བྱུང་ན་ཚུལ་ཁྲིམས་འཆལ་ཞིང་སྡོམ་པ་མི་གཏོང་སྟེ། འདུལ་བར།
གལ་ཏེ་དགེ་སློང་ཚུལ་ཁྲིམས་འཆལ་བ་ཞིག་དགེ་སློང་མ་ལ་རྗེས་སུ་སྟོན་ན་ལྟུང་བར་འགྱུར་རོ་ཞེས་པ་ནི་ལུང་ལས་ཏེ་རྩ་ལྟུང་མིན་པས་ཚུལ་ཁྲིམས་འཆལ་བ་མེད་པས་དང་རིགས་པའང་ཕྱོགས་གཅིག་ཉམས་པས་ཀུན་གཏོང་བར་མི་རིགས་སོ། ། དགེ་སློང་མ་ཡིན། དགེ་སྦྱོང་མ་ཡིན་ཞེས་སོགས་ནི་དོན་དམ་པའི་དགེ་སློང་མིན་པ་ལ་དགོངས་པའོ་ཞེས་སྨྲའོ། ། སློབ་དཔོན་དབྱིག་གཉེན་ཞབས་ན་རེ། ལུང་དེ་ངེས་དོན་ཏེ་འདུལ་བར་མིང་གི་དང་། ཁས་འཆེ་བའི་དང་། སློང་བའི་དང་། ཉོན་མོངས་པ་བཅོམ་པའི་དང་། གསོལ་བཞིའི་ལས་ཀྱིས་བསྙེན་པར་རྫོགས་པའི་དགེ་སློང་སྟེ་ལྔ་ལས་ལྔ་པའི་དབང་དུ་བྱས་ཏེ་གསུངས་ཀྱི་དོན་དམ་པའི་དགེ་སློང་ནི་སྔར་དེར་གྱུར་ཏེ་ཕྱིས་དེ་མིན་པར་འགྱུར་བ་མིན་པས་སོ། ། རིགས་པའི་ལན་ཡང་སྟོན་པ་ཉིད་ཀྱིས་ཤིང་ཏ་ལའི་མགོ་བཅད་ན་ཞེས་དཔེར་མཛད་དེ་བཏབ་བོ། །
དེ་སྟོན་པས་དགེ་སློང་གི་ལོངས་སྤྱོད་ཀུན་ལས་བསྐར་ཏེ། དགེ་སློང་མིན་པ་དགེ་སློང་དུ། ། སྨྲ་བ་སྲེ་དང་བསལ་བར་གྱིས། ། ཤིང་རུལ་པ་ནི་སྤང་བར་གྱིས། སྙིང་པོ་མེད་པ་དོར་བར་གྱིས། ། ཞེས་བཀའ་སྩལ་པས་དེ་འདྲའི་དགེ་སློང་ཅི་འདྲ་ཡིན། ། འོ་ན་དགེ་སྦྱོང་བཞི་སྟེ་ལྔ་པ་མེད། ལམ་གྱིས་རྒྱལ་དང་ལམ་སྟོན་དང་། ལམ་གྱིས་འཚོ་དང་ལམ་སུན་འབྱིན། ། ཞེས་བཀའ་སྩལ་པའི་ཐ་མ་ཅི་ལྟར་ཞེ་ན།
ཤིང་ཚིག་པ་དང་མི་ཤི་བ་ལྟར་ཤ་ཚུགས་ཙམ་ལུས་པས་སོ། ། འོ་ན་་་་་་འཆལ་ཚུལ་ལས་དགེ་སློང་མིན་པར་འགྱུར་ན་རྩ་ལྟུང་བྱུང་བ་འཆབ་སེམས་མ་སྐྱེས་པ་ལ་དགེ་སློང་མ་ཡིན་ན་བསླབ་པ་སྦྱིན་པའི་ཆོ་ག་མི་འཐད་དོ་ཞེ་ན། ལྟུང་བ་བྱུང་ཙམ་གྱིས་ལ་ལ་རྒྱུད་ཀྱི་ཁྱད་པར་ལས་ཡེ་མི་འཆབ་ན་ཕས་ཕམ་པ་མིན་པས་དེ་ལ་ཆོས་ཀྱི་རྗེས་དེ་གནང་སྟེ་ཕས་ཕམ་པ་ནི་ངེས་པར་དགེ་སློང་མ་ཡིན་ནོ། ། དོན་འདི་ལ་འདུལ་བ་ཀུན་ལས་བཏུས་པར་ནི། ། སོ་ཤོར་འཐད་པར་བཤད་ཅིང་། འོད་ལྡན་དུ་ཕྱོགས་གཉིས་ཀའི་ལུང་དང་རིགས་པ་བཀོད་དེ་འདིར་ངེས་པ་མ་ཆོད་པར་དེ་ལྟ་བས་ན། དམ་པའི་ཆོས་འདུལ་བ་ནི་ཟབ་པ་གཏིང་དཔག་དཀའ་བའོ་ཞེས་གསུངས་སོ། ། བདུན་པ་ནི་ཚུལ་ཁྲིམས་དང་ནི་ལེགས་སྤྱད་དང་། ། ལས་དང་སྡོམ་པ་ཞེས་བྱའོ། ། ཞེས་སོ། །
བརྒྱད་པ་ནི་སྡིག་པ་ལས་སོ་སོར་ཐར་ཅིང་ལུས་དང་ངག་སྡོམ་པའི་ཕྱིར་སོ་སོ་ཐར་པའི་སྡོམ་པའོ། ། བསིལ་བའི་གནས་ཡིན་པས་ཚུལ་ཁྲིམས་ཏེ། མདོར། ལུས་ལ་ཡོངས་སུ་གདུང་མེད་པས། ། ཚུལ་ཁྲིམས་ཡང་དག་བླངས་པ་བདེ། ། ཞེས་འབྱུང་ངོ་། ། མཁས་པས་བསྔགས་པས་ན་ལེགས་སྤྱད་དོ། ། བྱ་བའི་རང་བཞིན་ཡིན་པས་ལས་སོ། ། གཉིས་པ་གང་ཟག་དཔྱད་པ་ནི། རབ་ཏུ་བྱུང་བའི་སྡོམ་པ་དང་པོ་ལྔ། །
ཞེས་ཏེ་སྐྱེ་བ་སྔ་མའི་གོམས་པ་ལས་ཉེས་སྤྱོད་སྔར་བཤད་པའི་མི་དགེ་བ་བཅུ་དང་འདོད་པ་མི་ཚངས་པར་སྤྱོད་པ་ལས་དབེན་པར་སྤྱོད་པའི་དབང་དུ་བྱས་ཏེའོ། ། དགེ་བསྙེན་ཕ་མའི་སྡོམ་པ་ནི་ཇི་སྲིད་འཚོའི་བར་དུ་ལུས་སོགས་ཀྱི་ཉེས་སྤྱོད་ལས་དབེན་པ་སྟེ། དགེ་བསྙེན་སྡོམ་བརྒྱད་དུ། གང་ཕྱིར་ལུས་ངག་མི་དགེ་ལས། ། ལྡོག་པ་ཡིད་ཀྱི་དགེ་བ་ལས། ། དེ་ཕྱིར་བརྣབ་སེམས་གནོད་པའི་སེམས། ། ལྟ་ལས་ལྡོག་རྣམས་གྲུབ་པ་ཡིན། ། ཞེས་པ་ལྟར་རོ། ། མི་ཚངས་སྤྱོད་མི་སྤོང་བས་འདོད་པ་ལས་དབེན་པ་མ་ཡིན་པའི་འོ། ། བསྙེན་གནས་ནི་ཚེ་གང་དུ་དེ་གཉིས་ཀ་མ་ཡིན་པ་གཉིས་ཀ་ལ་གོམས་པ་མ་བྱས་པའི་དབང་དུ་བྱས་ཏེ་ཉིན་ཞག་པའི་སྡོམ་པ་ཡིན་པས་སོ། །
དེ་ཡང་རིམ་གྱིས་དེ་གཉིས་ཀ་གོམས་པར་བྱེད་པས་སོ། ། གསུམ་པ་དགེ་བསྙེན་ཁྱད་པར་དུ་བཤད་པ་ལ་གཉིས་ལས། བསླབ་གྲངས་ལ་དཔྱད་པ་ནི། དགེ་བསྙེན། ཞེས་ཏེ་ཁ་ཅིག་ཕྱོགས་གཅིག་བླངས་ནས་སློབ་པ་དེ་དགེ་བསྙེན་མིན་ཞེས་སེམས་པས་སོ། ། མིང་ཆེན་གྱི་མདོར། བཙུན་པ་ཅི་ཙམ་གྱིས་ན་སྣ་གཅིག་སྤྱོད་པའི་དགེ་བསྙེན་དུ་འགྱུར་བ་ལགས། ཞེས་སོགས་དྲི་བ་དང་། ཆོས་ཀྱི་རྗེའི་ལན་གྱིས་གཅིག་སྤོང་ན་སྣ་གཅིག་སྤྱོད་པ་དང་། གཉིས་སྤོང་ན་ཕྱོགས་གཅིག་སྤྱོད་པ་དང་།
གསུམ་མམ་བཞི་སྤོང་ན་ཕལ་ཆེར་སྤྱོད་པ་དང་། ལྔ་ཆར་སྤྱོད་ན་ཡོངས་སུ་རྫོགས་པའི་དགེ་བསྙེན་དུ་གསུངས་པའི་ཕྱིར་ལྡན་པ་ཞེས་བྱ་སྟེ་བསླབ་པའི་གཞི་ལྷག་མ་མི་སྲུང་བ་ལ་ལྟོས་ནས་ཚུལ་ཁྲིམས་འཆལ་བའོ། ། བསྙེན་གནས་ཡན་ལག་བརྒྱད་མ་ཤི་བར་དུ་རྒྱུན་དུ་བླངས་ཏེ་བསྲུངས་ན་གོ་མིའི་དགེ་བསྙེན་ནོ་ཞེས་གནས་བརྟན་སྡེ་པའི་མན་ངག་གོ ། བསླབ་པ་སྣ་ཅིག་ཀྱང་མི་སྤྱོད་ཀྱང་སྐྱབས་གསུམ་འཛིན་པ་བླངས་ན་དགེ་བསྙེན་ཞེས་འདུལ་བར་འབྱུང་ཞེས་བརྒྱད་སྟོང་འགྲེལ་ཆེན་དུའོ། ། གང་ཟག་ལ་དཔྱད་པ་ལ་དངོས་ལ་དགེ་བསྙེན་ཉིད་བཀག་སྟེ་ནི་དགེ་སློང་དང་དགེ་སློང་མ་ལ་བསྙེན་བསྐུར་བྱེད་ཅིང་ཉེ་བར་གནས་པས་དགེ་བསྙེན་ཞེས་བྱ་ན་དེའི་འོས་མིན་པ་སྟེ་བུད་མེད་དང་སྐྱེས་པ་གཉིས་ཀའི་ཉོན་མོངས་ཆེ་བས་དང་རིམ་པ་ལྟར་བུད་མེད་དང་སྐྱེས་པ་ལ་བསྟེན་པའི་སྐྱོན་དུ་འགྱུར་བས་སོ། ། དེ་ལ་ཟ་མ་ནི་རང་བཞིན་གྱིས་ཕོ་མོའི་དབང་པོ་གང་ཡང་མེད་པ། མ་ནིང་དང་པོ་སྟེ། མ་ནིང་ནི་དབང་པོས་དོན་བྱེད་དགའ་བའི་ཁྱད་པར་སྐྱེད་མི་ནུས་པ་ཕྱི་མ་བཞིའོ་ཞེས་སློབ་དཔོན་རྒྱལ་པོ་སྲས་སོ། ། དེ་དག་དང་མཚན་དོན་བྱེད་ནུས་པ་གཉིས་ཅིག་ཆར་ཡོད་པའང་འདྲའོ། ། དོན་འདི་ལ་བསྡུ་བར་བསླབ་པ་སྲུང་བར་བྱེད་པ་རྣམས་ཀྱི་བསོད་ནམས་འཛིན་པ་ནི་མཚུངས་པར་བཤད་དོ། །
སྐྱབས་སུ་འགྲོ་བའི་དགེ་བསྙེན་མ་བཀག་ཅེའོ། ། ཞར་བྱུང་ནི་མ་ནིང་ལྔ་སྟེ་སྐྱེས་ནས་ནི་མངལ་དུ་ཕོ་མོའི་དབང་པོ་མེད་པའོ། ། ཕྲག་དོག་ཅན་ནི་གཞན་གྱིས་བུད་མེད་ལ་ལོངས་སྤྱོད་པ་མཐོང་སྟེ་ཕྲག་དོག་སྐྱེས་པས་སྐྱེས་པར་འགྱུར་བའོ། ། ཟླ་བ་ཕྱེད་པ་ནི་དཀར་ཕྱོགས་སམ་ནག་ཕྱོགས་ལ་སྐྱེས་པར་འགྱུར་བའོ། ། བླུགས་པ་ནི་ཁ་སོགས་སུ་མི་གཙང་བ་བླུགས་པ་ན་སྐྱེས་པར་འགྱུར་བ་སྟེ། ཨཱ་སིཀ་ཏ་ཞེས་པ་བསྒྱུར་བའོ། ། ཨཱ་སཀ་ཏ་ཞེས་པ་མཁྱུད་ནས་ལྡང་བར་འདུལ་བར་རོ། ། ཉམས་པ་ནི་བཅད་པ་སོགས་སོ། ། བསྡུ་བར་དང་པོ་ཟ་མ་དང་མ་ནིང་ཡང་ཡིན་ལ་བར་མ་གསུམ་མ་ནིང་ཁོ་ན་སྟེ། ལྔ་པ་ཕ་རོལ་པོས་བདག་སུན་འབྱིན་པར་མི་བྱེད་ན་ཟ་མ་ཁོ་ན་དང་སུན་འབྱིན་པར་བྱེད་ན་གཉིས་ཀ་སྟེ།
དེ་གསུམ་ནི་སྤོང་དང་ཕྱོགས་གཅིག་གི་དང་། ཉམས་པའི་མ་ནིང་དུ་གསུངས་སོ། ། བསམ་གཏན་གྱི་སྡོམ་པ་ལ་གསུམ་ལས་དངོས་པོ་ནི་འཆལ་བའི་ཚུལ་ཁྲིམས་ཀྱི་རྒྱུ་འདོད་ཁམས་ཀྱི་ཉོན་མོངས་དང་ཉེ་བའི་ཉོན་མོངས་ཀྱི་ས་བོན་རྣམ་པར་གནོན་པའི་གཉེན་པོས་འཇོམས་ན་འདོད་པ་ལས་ཕྱོགས་གཅིག་ལས་འདོད་ཆགས་དང་བྲལ་བས་ཀྱང་སྤོང་བ་ནས་གསུམ་པ་ལས་ཆགས་བྲལ་གྱི་བར་གྱིས་རིང་དུ་བྱེད་པའི་གཉེན་པོས་སྤོང་བའོ། ། གཟུགས་མེད་ན་གཟུགས་མེད་པས་དེའི་ངོ་བོ་ཅན་གྱི་སྡོམ་པ་མེད་དོ། ། འདི་ནི་བྱེ་བྲག་སྨྲ་བ་དང་སྒོ་བསྟུན་པ་སྟེ་རྣམ་པར་བཤད་པའི་སྒོ་བསྡུ་བར་གཟུགས་དང་གཟུགས་མེད་པ་ན་སྤྱོད་པ་བསམ་གཏན་གྱི་སྡོམ་པ་དང་ཞེས་གསུངས་སོ། ། འཐོབ་ཚུལ་ནི། བསམ་གཏན་ལས་སྐྱེས་བསམ་གཏན་གྱི། ། ས་ཉིད་ཀྱིས་ཐོབ་ཅེས་ཏེ་ཟག་བཅས་ཀྱི་དངོས་གཞིའམ་ཉེར་སྡོགས་ཐོབ་པས་འཐོབ་བོ། ། གཏོང་རྒྱུ་ནི། བསམ་གཏན་གཏོགས་པའི་དགེ་བ་་་་་་གཟུགས་ཅན་དང་དེ་མིན་པ་ནི། །
ས་འཕོས་ཉམས་པ་དག་གིས་གཏོང་། ། དེ་བཞིན་གཟུགས་མེད་གཏོགས་ཞེས་ཏེ་ས་འོག་ཏུ་སྐྱེ་བའམ་སྙོམས་འཇུག་ལས་ཉམས་པས་སོ། ། ཡང་སོ་སོའི་སྐྱེ་བོ་སྦྱོར་ལམ་བཟོད་པའི་བར་སྐྱེད་པ་དེ་འདོད་ཁམས་སུ་ཤི་ནས་དེ་ཉིད་དུ་སྐྱེ་བ་ན་མ་འཕོས་ཀྱང་ཤི་བས་གཏོང་སྟེ། འཕགས་པས་དེ་དག་ས་བོར་བས། ། གཏོང་འགྱུར་འཕགས་མིན་འཆི་འཕོ་བས། ། ཞེས་སོ། ། ཟག་མེད་ཀྱི་སྡོམ་པ་ལ་ཡང་གསུམ་ལས་དངོས་པོ་ནི། བདེན་པ་མཐོང་བའི་གང་ཟག་གི་ཟག་མེད་ཀྱི་ཡིད་བྱེད་འཇིག་རྟེན་ལས་འདས་པའི་ལམ་གྱི་ཚུལ་ཁྲིམས་འཆལ་བའི་ས་བོན་སྤངས་པ། འཕགས་པ་དགྱེས་པའི་ཚུལ་ཁྲིམས་སོ། ། འཐོབ་ཚུལ་ཟག་མེད་ནི།
འཕགས་དེ་ཞེས་ཏེ་བསམ་གཏན་ས་དྲུག་ཏིང་ངེ་འཛིན་ཟག་མེད་དང་ལྷན་ཅིག་འབྱུང་བས་འཐོབ་བོ། ། གཏོང་རྒྱུ་ནི། འཕགས་པ་འབྲས་བུ་ཐོབ་སྦྱངས་ཉམས་པ་ལས། ཞེས་ཏེ། འབྲས་བུ་གོང་མ་ཐོབ་པས་སྔ་མའི་ལམ་དང་དབང་པོ་སྦྱངས་པས་རྟུལ་འབྲིང་གི་ལམ་དང་ཉམས་པ་ལས་ལམ་གོང་མ་གཏོང་ངོ་། ། འདིར་སྡོམ་པའི་མིང་ཅན་གཞན་བཤད་ན། བསྡུ་བར་མི་དགེ་བ་བཅུ་ཕྱོགས་གཅིག་སྤོང་བ་བཅུ་དང་ཕལ་ཆེར་སྤོང་བ་བཅུ་དང་ཀུན་སྤོང་བ་བཅུ་དང་། ཉིན་ཞག་ནས་ལོའི་བར་དུ་ཡུན་ཐུང་ངུ་སྤོང་བ་བཅུ་དང་། ལོ་ཕན་ཆད་ཡུན་རིང་དུ་སྤོང་བ་བཅུ་དང་། ཇི་སྲིད་འཚོ་བའི་བར་དུ་སྤོང་བ་བཅུ་དང་།
རང་ཉིད་སྤོང་བ་བཅུ་དང་། གཞན་སྤོང་དུ་འཇུག་པ་བཅུ་དང་། སྤོང་བ་ལ་བསྔགས་པ་དུ་མ་བརྗོད་པ་བཅུ་དང་། སྤོང་བ་མཐོང་ན་དགའ་ཞིང་ཡི་རང་བ་བཅུ་སྟེ་སྡོམ་པ་བླང་བ་བརྒྱར་གཏོགས་པ་དང་། ཀུན་ནས་སློང་བའི་སྡོམ་པ་སྤོང་བ་ལེན་པའི་ཀུན་སློང་དང་། ཡོངས་སུ་འཛིན་པའི་སྡོམ་པ་སྤོང་བ་ལེན་པ་དང་། ཀུན་ཏུ་སྲུང་བའི་སྡོམ་པ་དེ་ཕན་ཆད་སྤོང་བའི་སེམས་པ་རྟག་ཏུ་ས་བོན་དང་ལྡན་པ་རེས་མངོན་དུ་འགྱུར་བས་ཇི་ལྟར་བླངས་པ་སྲུང་བ་དང་ཕྱིས་ལེན་པའི་སྡོམ་པ་གལ་ཏེ་སྡིག་པ་སྤྱད་ན་མྱུར་བར་འཆགས་ཤིང་སླར་སྡོམ་པ་དང་། སྡོམ་པ་ཆུང་ངུ་ལས་ལམ་ཕྱོགས་གཅིག་དང་། དུས་ཐུང་ངུ་དང་རང་ཉིད་སྤོང་བ་ཙམ་དང་། སྡོམ་པ་འབྲིང་ཕལ་ཆེར་དང་།
དུས་རིང་དུ་དང་རང་ཉིད་སྤོང་ཞིང་གཞན་ཡང་སྤོང་དུ་འཇུག་པ་དང་། སྡོམ་པ་ཆེན་པོ་ཀུན་དང་ཇི་སྲིད་འཚོ་བར་དུ་དང་རང་སྲུང་བ་སོགས་བཞི་ཅན་དང་ཡོངས་སུ་དག་པའི་སྡོམ་པ་སྡོམ་པ་བླངས་པས་སྐྱོན་མེད་པས་འགྱོད་པ་མེད་པའི་རྒྱུས་བསམ་གཏན་དང་ཟག་མེད་ཐོབ་པ་སྟེ་བརྒྱད་གསུངས་སོ། ། དེ་རྣམས་ཐེག་ཆེན་པའི་དབང་དུ་བྱས་པ་སྟེ། ཉན་ཐོས་པས་ཡིད་ཀྱི་གསུམ་སྤོང་བར་མི་འདོད་པས་དང་། སེམས་ཅན་དང་ཡན་ལག་དང་ཡུལ་དང་དུས་དང་འཐབ་མོའི་ཚེ་མི་སྲུང་ཞེས་པ་ལྟ་བུ་ཚེ་ངེས་པ་ཅན་སྡོམ་པ་མིན་གྱི་ལེགས་པར་སྤྱད་པ་ཙམ་དུ་འདོད་པས་སོ། ། རྩ་བའི་ལུང་དུ། ཡིད་ཀྱི་སྡོམ་པ་ལེགས་པ་སྟེ། ། ཐམས་ཅད་དུ་ནི་སྡོམ་པ་ལེགས། ། ཞེས་དང་། གང་ཡང་མིག་གི་དབང་པོ་སྡོམ་པས་བསྡམས།
ཞེས་བཀའ་སྩལ་པས་ཡིད་དང་དབང་པོའི་སྡོམ་པ་དྲན་པ་དང་ཤེས་བཞིན་དག་པའི་ངོ་བོ་ཅན་གཉིས་ཏེ། ཤེས་བཞིན་དང་ནི་དྲན་དག་གཉིས། ། ཡིད་དང་དབང་པོའི་སྡོམ་པའོ། ། ཞེས་སོ། ། ཡང་སྒོམ་བྱུང་གི་སྡོམ་པ་གཉིས་སྤོང་བའི་སྡོམ་པ་ཞེས་པར་ཡང་འགྱུར་ཏེ། ཐ་མ་གཉིས་ནི་སེམས་རྗེས་འབྲང་། ། བར་ཆད་མེད་ལམ་སྐྱེས་ཏེ་གཉིས། ། མི་ལྕོག་མེད་ལ་སྤོང་ཞེས་བྱ། ། ཞེས་སོ། ། སྡོམ་མིན་ལ་ལྔ་ལས་དངོས་པོ་ནི་ཤན་པ་ཕྱུགས་བསད་དེ་བཙོངས་པས་འཚོ་བའོ། །
ཕག་གིས་འཚོ་བ་སོགས་ཀྱང་དེ་དང་འདྲའོ། ། བོང་རྒྱས་འཆོར་བ་ནི་རི་བོང་རྒྱས་གསོད་པ་སྟེ་རྒྱལ་པོ་སྲས་ནི་བ་གུང་རི་ཞེས་གྲགས་པའི་སྲོག་ཆགས་བམ་པ་ཞེས་པ་གསོད་པའོ་ཞེས་འཆད་དོ། ། ཆོམ་རྐུན་ནི་མ་བྱིན་ལེན་བྱེད་པའོ། ། གཤེད་མ་ནི་རྒྱལ་པོའི་གསད་བྱའི་མི་གསོད་པའོ། ། གླང་པོ་འཛིན་ཅིང་འདུལ་བའོ། ། སྦྲུལ་གྱིས་འཚོ་བ་ནི་སྤྲེའུ་པ་ལྟ་བུའོ། ། ཉན་རྣ་བ་ནི་འདམ་པོ་དང་གླང་པོ་སོགས་ཕྲ་མ་བྱས་ཏེ་འཚོ་བའོ། ། མདོར་ན་གནོད་པ་བྱེད་པ་སྟེ་མཛོད་འགྲེལ་དུ་རྒྱལ་པོ་དང་བློན་པོ་དང་ཤགས་ཟན་པ་རྣམས་ཀྱང་དོན་གྱིས་སྡོམ་པ་མ་ཡིན་པ་ཅན་ནོ། ། ཞེས་དང་། རིན་ཆེན་ཕྲེང་བར།
ཉམས་ཆུང་བཙོན་རྣམས་གཏང་བར་མཛོད། ། འགའ་ཡང་མི་གཏང་མེད་པར་མཛོད། ། ཁྱོད་ནི་གང་ལ་གཏོང་སེམས་མེད། ། དེ་ལས་སྡོམ་པ་མིན་པ་སྐྱེ། ། ཞེས་གསུངས་སོ། ། དེ་ལྟ་བུའི་སྡོམ་པ་མ་ཡིན་པ་ཅན་གྱི་གང་ཟག་རྣམས་ཀྱི་སེམས་ཅན་ལ་གནོད་པ་བྱ་བའི་སེམས་པ་ས་བོན་དང་མངོན་གྱུར་གང་ཡིན་པའོ། ། འཐོབ་ཚུལ་ནི་སྡོམ་མིན་ཅན་དེ་རྣམས་ཀྱི་ལས་དེའི་རིགས་ཅན་རྣམས་སྐྱེས་པས་སམ་གཞན་གྱི་རིགས་ཅན་རྣམས་བླངས་པས་དེའི་ལས་གསོད་རྐུ་སོགས་སྤྱད་པར་ངེས་པ་སྟེ། སྡོམ་པ་མིན་པ་བྱ་བའམ། ། ཁས་ལེན་པ་ལས་ཐོབ་པར་འགྱུར། ། ཞེས་སོ། །
གཏོང་རྒྱུ་ནི་སྡོམ་མིན་སྡོམ་པ་ཐོབ་པ་དང་། ། ཤི་དང་མཚན་གཉིས་བྱུང་བ་ལས་ཞེས་པའོ། ། འོ་ན་དེས་བསྙེན་གནས་བསྲུངས་ཏེ་དེ་བཏང་བ་ན་སྡོམ་མིན་དུ་འགྱུར་རམ་བར་མར་འགྱུར་ཞེ་ན། ཁ་ཅིག་གཏན་དུ་གཏོང་སེམས་མེད་པས་སྡོམ་མིན་དུ་འགྱུར་ཏེ། ལྕགས་གོང་འབར་ཡང་སྔོན་པོར་འགྱུར་བ་ལྟར་སྨྲའོ། ། གཞན་ནི་སྡོམ་མིན་གྱི་སྦྱོར་བ་མི་བྱེད་ན་མི་འགྱུར་བར་སྨྲའོ། ། འོ་ན་སྡོམ་མིན་ཅན་གྱིས་བསླབ་པའི་གནས་གཉིས་སམ་གསུམ་བླངས་ན་ཅི་ལྟར་ཞེ་ན། བྱེ་བྲག་སྨྲ་བ་ནི་སྡོམ་མིན་ལ་མ་ཚང་བ་དང་ཉི་ཚེ་བ་ཡེ་མེད་པས་དེ་ལ་སྡོམ་པ་མེད་པར་སྨྲའོ། ། མདོ་སྡེ་པ་ནི་ཇི་ལྟར་ཁས་བླངས་པ་ལྟར་སྡོམ་མིན་དང་བརྒྱད་བོར་བའི་སྡོམ་པའང་མ་ཚང་བ་དང་ཉི་ཚེ་བའང་ཡོད་དེ་ཚུལ་ཁྲིམས་དང་འཆལ་ཚུལ་དེ་ཙམ་གྱི་གགས་བྱེད་པའི་ཕྱིར་ཞིང་དེས་ན་དེ་ལ་གཉིས་ཀ་ཡོད་པར་སྨྲ་སྟེ་སྡོམ་པར་གཏོགས་པའི་བརྒྱའི་ལ་ལ་དང་མཐུན་ནོ། ། རྣམ་གྲངས་ནི།
སྡོམ་པ་མིན་དང་ཉེས་སྤྱད་དང་། ། འཆལ་བའི་ཚུལ་ཁྲིམས་ལས་དེའི་ལམ། ། ཞེས་ཏེ་ངེས་ཚིག་ནི་རིམ་པ་ལྟར་ལུས་ངག་མི་སྡོམ་པས་དང་། དམ་པ་རྣམས་ཀྱིས་སྨད་པས་དང་། འབྲས་བུ་མི་འདོད་པའི་ཕྱིར་དང་ཚུལ་ཁྲིམས་ཀྱི་མི་མཐུན་ཕྱོགས་ཡིན་པས་དང་། ལུས་དང་ངག་གི་ལས་ཡིན་པས་དང་། དངོས་ཀྱིས་བསྡུས་པས་ན་ལས་ལམ་ཞེས་བཤད་དོ། ། བར་མ་ལ་བཞི་ལས། དང་པོ་ལ་་་་་་བར་མ་ལ་ལྔ་རུ་བྱས་དེ་ལ་ནས་པོ་ཞེས་པའི་བར་ཚེག་བར་དགུ་བོར་ནས་ཀག་རོ་ལྟར་བཤད་ན་བདེའོ། དངོས་དང་ཞར་བྱུང་གཉིས་ལས།
དང་པོ་ནི་སྡོམ་པ་དང་། སྡོམ་མིན་ལ་མི་གནས་པའི་གང་ཟག་གི་ཡིད་དང་། ལུས་ངག་གི་ལས་དགེ་བ་སྦྱིན་པ་དང་། སྙན་པ་སྨྲ་བ་སོགས་དང་མི་དགེ་བ་ཁུ་ཚུར་དང་། ཐལ་ལྕག་རྡེག་པ་སོགས་ཐམས་ཅད་ཡིན་པར་བསྡུ་བར་གསུངས་སོ། ། དེ་ལ་སྡོམ་པ་ནི་སྔར་བཤད་པ་ལྟར་རྟེན་དང་སྤང་བྱ་དང་དུས་ངེས་ཤིང་སྡོམ་མིན་ཅན་ལ་མི་སྐྱེ་ལ། དེ་ལས་བཟློག་པ་བར་མའི་དགེ་བ་སྟེ་དེས་སྡོམ་མིན་དང་བར་མའི་མི་དགེ་བའི་ཁྱད་པར་ཡང་ཤུགས་ཀྱིས་ཤེས་སོ། ། འཐོབ་ཚུལ་ནི། ལྷག་མའི་རྣམ་རིག་མིན་ཞིང་དང་། ། ལེན་དང་གུས་པར་བྱེད་ལས་ཐོབ། །
ཅེས་ཏེ། རྫས་ལས་བྱུང་བའི་བསོད་ནམས་ལྟ་བུ་དང་སངས་རྒྱས་ལ་ཕྱག་འཚལ་ཏེ་ཟ་བ་སོགས་ཡིད་དམ་བཅས་པ་དང་དགེ་མི་དགེའི་བྱ་བ་རྩོམ་པ་ལས་སོ། ། བར་མིན་ལ་ལྡན་ཚུལ་ནི། ། སྡོམ་མིན་གནས་པ་དགེ་བ་དང་། ། སྡོམ་པ་ལ་གནས་མི་དགེ་བའི། ། རྣམ་རིག་མིན་ལྡན་ཇི་སྲིད་དུ། ། རབ་དང་ཉོན་མོངས་ཤུགས་ལྡན་པར། ། ཞེས་ཏེ། ཤན་པ་མཆོད་རྟེན་ལ་ཕྱག་འཚལ་བ་སོགས་ལ་རབ་ཏུ་དང་བའི་དང་། དགེ་སློང་ར་གསོད་པ་སོགས་ལ་ཉོན་མོངས་ཀྱི་ཤུགས་ཡོད་ཀྱི་བར་དུ་ལྡན་ནོ། །
གཏོང་རྒྱུ་ནི། བར་མ་ཤུགས་བླངས་བྱ་བ་དང་། ། དོན་ཚེ་རྩ་བ་འཆད་པ་ལས། ཞེས་པ་དྲུག་སྟེ་དད་པའམ་ཉོན་མོངས་ཀྱི་ཤུགས་དང་བླངས་པ་འདིས་ཆོག་ཅེས་དང་ལས་ཀ་དང་མཆོད་རྟེན་སོགས་དང་གདོས་སོགས་དང་ཚེ་དང་དགེ་བ་ནི་དགེ་རྩ་ཆད་པ་ནའོ། ། ཡང་། འདོད་གཏོགས་དགེ་བ་གཟུགས་མིན་ནི། ། རྩ་ཆད་གོང་དུ་སྐྱེས་པ་ལས། ཉོན་མོངས་པ་ཅན་གཟུགས་མིན་ནི། ། གཉེན་པོ་སྐྱེས་པས་རྣམ་ཉམས་འགྱུར། ། ཞེས་ཀྱང་སྨྲའོ། །
འདིར་ནི་དེ་དག་སྡོམ་པ་སོགས་ཀྱི་གཏོང་རྒྱུར་ཕྱེ་སྟེ་བལྟའོ། ། གཉིས་པ་ནི་བྱེ་བྲག་སྨྲ་བས་འདི་གསུམ་དུ་མ་འདུས་པ་སེམས་པ་དང་རྣམ་རིག་ཡོད་ཅིང་རྣམ་རིག་ནི་འདོད་པ་དང་བསམ་གཏན་དང་པོ་ཉིད་ན་ཏེ། གཞན་ནི་རྣམ་གསུམ། ཞེས་དང་། རྣམ་རིག་དཔྱོད་དང་བཅས་དག་ན། ། འདོད་པ་ན་ཡང་བསྒྲིབས་པ་མེད། ། གང་ཕྱིར་ཀུན་སློང་མེད་ཅེས་སོགས་བརྟགས་པ་ནི་འཕགས་པ་མི་བཞེད་དོ། ། སྤྱིའི་བཞི་པ་ལ་བདེ་བ་མྱོང་འགྱུར་ནི་འདོད་པ་དང་བསམ་གཏན་གསུམ་དུའོ། ། སྡུག་བསྔལ་ནི་འདོད་ཁམས་སུའོ། ། བཏང་སྙོམས་མྱོང་འགྱུར་ནི་བསམ་གཏན་བཞི་པ་ཡན་ཆད་དུའོ། །
ཚོར་བ་དེ་གསུམ་ནི་འཇུག་པའི་རྣམ་ཤེས་དང་མཚུངས་ལྡན་གྱི་དབང་དུ་བྱས་པའོ་ཞེའོ། ། དེ་ནི་ལེགས་ཏེ་གསུམ་ཀའིའང་འདིར་རྣམ་སྨིན་འཕེན་བྱེད་ཀྱི་ལས་ནི་ཀུན་གཞི་དང་མཚུངས་ལྡན་གྱི་བཏང་སྙོམས་མྱོང་འགྱུར་ཡིན་པས་སོ། ། འོག་ནའང་བར་མ་ཡོད་དོ་ཞེས། ། ཁ་ཅིག་ཟེར་ཏེ་གང་གི་ཕྱིར། བསམ་གཏན་ཁྱད་པར་རྣམ་སྨིན་ཕྱིར། ། སྔ་ཕྱི་མེད་གསུམ་མི་འདོད་ཕྱིར། ། ཞེས་ཀྱང་ངོ་། ། ལྔ་པ་ལ་གསུམ་ལས་དང་པོའི་མཚན་ཉིད་ནི། ལས་གང་མཐོང་བའི་ཆོས་ལས་བྱས་པའི་ཚེ་ལ་རྣམ་སྨིན་སྨིན་པའོ། ། དེའང་།
ཞིང་དང་བསམ་པའི་ཁྱད་པར་ལས། ། ཞེས་པ་གཉིས་ལས། ཞིང་ལས་ནི་བྱམས་པའི། ཞེས་ཏེ་དེ་ལ་དང་པོ་བཞི་རིམ་པས་་་་་་བསྡུ་བར། སེམས་ཅན་ལ་མཆོག་ཏུ་ཕན་པའི་ལྷག་བསམ་ལས་དང་སེམས་ཅན་གྱི་སེམས་ཤིན་ཏུ་རྗེས་སུ་སྲུང་བ་ལ་གནས་པ་ལས་དང་མཆོག་རབ་ཏུ་ཞི་ཞིང་མྱང་འདས་དང་འདྲ་བའི་འཕགས་པའི་གནས་པ་ལས་ལངས་པ་དང་། མི་དགེ་བ་ཀུན་མི་བྱེད་པའི་སྡོམ་པ་ཐོབ་པ་དང་ཕྱི་མ་གཉིས་ནི་ཤིན་ཏུ་མཐར་ཐུག་པས་སོ། ། དེ་ལྟར་ཞིང་རྒྱ་ཆེ་བ་དང་། སེམས་པ་རྒྱ་ཆེ་བ་དང་། སྙིང་ཐག་པ་ནས་དད་པ་ཡོད་པ་དང་། རྒྱུད་དག་པ་ཚེ་སྔ་མ་གཞན་གྱི་དགེ་བའི་གེགས་བྱས་པའི་ལས་སྒྲིབ་མེད་ན་ཚེ་འདི་ལ་མྱོང་ངོ་ཞེས་བསྡུ་བར་རོ། །
བསམ་པ་ལས་ནི་ཡང་ན་དགེ་མི་དགེ་གང་བསམས་པ་དད་པ་སོགས་དང་ཉོན་མོངས་དྲག་པོས་སྤྱོད་པ་སྟེ་གཉེན་པོས་སྟོབས་ལྡན་དུ་བཤད་པ་ལྟར་རོ། ། ཡང་། ས་དེའི་འདོད་ཆགས་གཏན་བྲལ་ཕྱིར། ། རྣམ་སྨིན་ངེས་པ་གང་ཡིན་པའོ། ། ཞེས་ཏེ་འདོད་པའི་ཕྱིར་མི་འོང་བ་ལ་འདོད་པའི་ས་པའི་ལས་མྱོང་ངེས་ཡོད་པ་ལྟ་བུའང་མཐོང་ཆོས་ལ་མྱོང་ངོ་། ། གཉིས་པ་ནི་ལས་གང་ཚེ་ཕྱི་མ་བར་མ་ཆད་ལ་སྨིན་པ་སྟེ། དེའི་མཚན་གཞི་མཚམས་མེད་པ་ལྔ་ལ་དོན་དྲུག་གི་དང་པོ་དངོས་པོ་ནི། ཀྲི་ཡ་དཔུང་བཟང་དུ། ། གང་ཞིག་དགྲ་བཅོམ་ཕ་མ་གསོད། ། མཐུན་པའི་དགེ་འདུན་དབྱེན་བྱེད་དང་། །
དེ་བཞིན་གཤེགས་ལ་སྡང་སེམས་ཀྱིས། ། མི་གང་སྐུ་མཚལ་འབྱིན་བྱེད་པ། ། ཤིན་ཏུ་མི་བཟད་ལས་འདི་རྣམས། ། རྒྱལ་བས་མཚམས་མེད་ལྔ་རུ་གསུངས། ། ཞེས་པའོ། ། སྒྲོན་གསལ་དུ་ཕྱི་མ་གཉིས་ལ་སངས་རྒྱས་ཀྱི་སྐུ་འཇིག་པ་དང་དམ་པའི་ཆོས་སྤོང་བ་གསུངས་ཤིང་། སློབ་དཔོན་བདེ་བ་ཆེན་པོའི་རྡོ་རྗེས་མ་དང་ཕ་གསོད་པ་དང་དགྲ་བཅོམ་པ་ལ་ཁྲག་འབྱིན་པའི་སེམས་དང་བྱང་ཆུབ་སེམས་པའི་ཏིང་ངེ་འཛིན་སྐྱོད་པར་བྱེད་པ་དང་དགེ་འདུན་གྱི་དབྱེན་ཏེ་ལྔར་བཤད་དོ། ། སྐྱེ་བ་གཞན་གྱི་བར་མཚམས་མེད་པར་དམྱལ་བར་འགྲོ་བས་ན་དེའོ། ། གང་ན་ཡོད་པ་ནི། མཚམས་མེད་གླིང་གསུམ་རྣམས་ན་ཡོད།
སྐྱེས་པ་བུད་མེད་ཁོ་ན་ལ་སྟེ་་་་་་། ཟ་མ་སོགས་ལ་མི་འདོད་དེ། ། ཕན་དང་ངོ་ཚ་ཆུང་བའི་ཕྱིར། ། ཞེས་ཏེ། སྡོམ་པ་མེད་པ་ལ་བཀོད་པའི་རྟགས་ཀྱིས་ཀྱང་ངོ་། ། དྲིན་ཆུང་བ་ནི་ལུས་མ་ཚང་བ་རྟོགས་པའི་ཆོས་མི་རྟེན་པ་སྐྱེད་པས་སོ། ། དེས་ན་ཡི་དྭགས་དང་དུད་འགྲོ་ལའང་མི་འདོད་དོ། ། ཁ་ཅིག་བློ་གསལ་བ་ལ་འདོད་དེ། རྟ་ཅང་ཤེས་གདོང་གཡོགས་ནས་མ་ལ་རྒལ་དུ་བཅུག་པ་ཕྱིས་ཤེས་པས་རང་གི་ཕོ་མཚན་བཅད་པ་ལྟ་བུའོ་ཞེས་སྨྲའོ། ། གཏན་ལ་དབབ་པ་ནི།
མ་དང་ཕ་མཚན་གྱུར་པའི་སྐྱེས་པ་དང་བུད་མེད་བསད་ཀྱང་འགྱུར་ཞིང་། བུད་མེད་འགས་ནུར་ནུར་པོ་གཞན་གྱི་མངལ་དུ་བླུགས་ཏེ་སྨིན་ཅིང་བཙས་ན་སྔ་མ་བསད་པས་འགྱུར་བ་ཕྱི་མའང་བྱ་བ་ཞུ་བའི་གནས་སོ། ། མིའང་ཕ་མ་མི་མ་ཡིན་བསད་ཀྱང་མི་འགྱུར་རོ། ། ཕ་མ་མིན་པ་ལ་སྦྱོར་བ་བྱས་པས་ཕ་མ་བསད་ཀྱང་མིན་ཏེ་མ་ཁྲིའུའི་འོག་ན་ཡོད་པ་བསད་པ་དང་ཁྲུས་པའི་བུས་སྦྲང་བུ་ལ་སྦྱོར་བ་བྱས་པས་ཕ་བསད་པ་ལྟ་བུའོ། ། སངས་རྒྱས་ནི་མི་ཐུབ་པའི་ཆོས་ཅན་ཡིན་པས་དཀྲོངས་པར་མི་ནུས་ཤིང་དཀྲོངས་འདོད་མེད་ན་ཁྲག་ཕྱུང་ཡང་མི་འགྱུར་རོ། ། སློབ་པ་ལ་བསྣུན་པས་དགྲ་བཅོམ་ཐོབ་སྟེ་གྲོངས་ཀྱང་མི་འགྱུར་ཞིང་དགྲ་བཅོམ་མིན་པའི་འདུ་ཤེས་ཀྱིས་དེ་བསད་ནའང་འདི་བསད་སྙམ་དུ་རྟེན་ངེས་པར་བཟུང་བའི་ཕྱིར་འགྱུར་བ་ལ་ཕ་དགྲ་བཅོམ་པ་བསད་ཀྱང་མཚམས་མེད་དགྲ་བཅོམ་བསད་པ་གཅིག་པུར་འགྱུར་རོ། ། དེ་རྣམས་ཇི་རིགས་སུ། ། མཚན་ནི་གཞན་དུ་གྱུར་ཀྱང་འགྱུར། ། གང་གི་ཟླ་མཚན་ལས་བྱུང་མ། ། སངས་རྒྱས་བརྡེག་པར་སེམས་ལ་མིན། །
བསྣུན་འོག་དགྲ་བཅོམ་པ་ལ་མིན། ། ཞེས་སོ། ། དགེ་འདུན་འབྱེད་པ་ནི་དགེ་སློང་སྲེད་པ་སྤྱོད་པ་མིན་གྱི་ལྟ་བ་སྤྱོད་པས་གཅིག་གིས་སྟོན་པ་མངོན་སུམ་དུ་བཞུགས་པ་ལས་གཞན་དུ་དབྱེ་ཡུལ་དགེ་སློང་བཞི་ཡན་ཆད་ལས་དབྱེ་བྱའང་བཞི་ཡན་ཆད་ཐུབ་པ་ལས་གཞན་ལ་སྟོན་པ་དང་དེས་བཤད་པ་ལམ་དུ་འཛིན་པས་ཕྱེ་སྟེ་དགེ་འདུན་སངས་རྒྱས་ཀྱི་ཕྱོགས་གཉིས་སུ་གནས་པར་བྱས་པའོ། ། དེ་ནུབ་གཅིག་ཏུ་མི་གནས་ཏེ། ། དགེ་སློང་ལྟ་སྤྱོད་ཚུལ་ལྡན་པས། ། འབྱེད་དོ་གཞན་དུའོ་བྱིས་པ་རྣམས། ། སྟོན་དང་ལམ་གཞན་ལ་བཟོད་པ། ། ཕྱེ་བའོ་དེ་ནི་མི་གནས་སོ། ། དེ་ནི་འཁོར་ལོའི་དབྱེན་དུ་འདོད། ། འཛམ་བུ་གླིང་ནའོ་དགུ་སོགས་ཀྱིས། །
ཞེས་སོ། ། དེ་ཡང་སྟོན་པས་ཆོས་ཀྱི་འཁོར་ལོ་བསྐོར་མ་ཐག་དང་། མྱ་ངན་ལས་འདའ་ཁ་དང་། བསྟན་པ་ལ་ཚུལ་ཁྲིམས་ཀྱི་དང་། ལྟ་བའི་སྐྱོན་མ་བྱུང་བ་དང་། ཤེས་རབ་ཅན་དང་རྫུ་འཕྲུལ་ཅན་གྱི་མཆོག་ཟུང་གཅིག་མ་བྱུང་བའི་སྔར་དང་། འགྲན་ཟླར་བཟུང་བའི་སྟོན་པ་འདས་པ་དང་། མཚམས་ནང་གཅིག་ཏུ་ཕྱོགས་གཉིས་ཀ་གནས་དགོས་པས་མཚམས་མ་བཅད་པ་དང་། དུས་དྲུག་ཏུ་མི་འབྱུང་སྟེ། དང་པོ་མཐའ་སྐྱོན་ཟུང་གཅིག་གི །
སྔ་རོལ་ཐུབ་པ་ནོངས་པ་དང་། ། མཚམས་མ་བཅད་པ་ན་ཡང་ནི། ། འཁོར་ལོའི་དབྱེན་ནི་མི་འབྱུང་ངོ་། ། ཞེས་སོ། ། དེའི་ཚེ་ལམ་ལ་འཇུག་པའི་གེགས་བྱེད་པས་བཅོམ་ལྡན་གྱི་ཆོས་ཀྱི་འཁོར་ལོ་ཕྱེ་བའི་ཕྱིར་འཁོར་ལོའི་དབྱེན་ནོ། ། ལས་ཀྱི་དབྱེན་ནི་བསྟན་པ་གནས་པ་ན་མཚམས་གཅིག་གི་ནང་དུ་མི་མཐུན་པས་ལས་བརྒྱ་རྩ་གཅིག་གང་རུང་བྱེད་པ་སྟེ། ལས་ཀྱི་དབྱེན་ནི་གླིང་གསུམ་ན། ། དེ་ནི་བརྒྱད་རྣམས་ཡན་ཆད་ཀྱིས། ། ཞེས་པ་མཚམས་མེད་མིན་ནོ། ། ལས་ལ་རག་ལས་པས་ཐུབ་པ་ཀུན་ལ་འཁོར་ལོའི་དབྱེན་མི་འབྱུང་གི་སྟོན་པ་འདིས་ཀྱང་སྔོན་དྲང་སྲོང་མངོན་ཤེས་ལྔ་ཅན་གཅིག་གི་འཁོར་ཕྱེ་བས་འདིའི་དགེ་འདུན་ལྷས་བྱིན་གྱིས་ཕྱེ་བའོ། །
འབྲས་བུ་ལ་དགེ་འདུན་འབྱེད་པ་པོ། ། སྐལ་པར་མནར་མེད་པར་སྨིན་འགྱུར། ། ཞེས་ཏེ་གཞན་བཞིས་དམྱལ་བར་ངེས་ཀྱང་མནར་མེད་དུ་མ་ངེས་སོ། ། མཐོང་ཆོས་ཀྱི་ནི། མཚམས་མེད་སྦྱོར་བ་བྱས་པ་ལ། ། འདོད་ཆགས་བྲལ་འབྲས་མི་སྲིད་དོ། ། ཞེས་སོ། ། ཐེག་ཆེན་གྱི་གཞུང་དུ་ནི་རྒྱུད་བླ་མར། ཆོས་ཉིད་ངེས་པར་བསམས་པས་མྱུར་དུ་དེ་ལས་ཐར་འགྱུར་གྱི། ། ཞེས་འབྱུང་སྟེ་མ་སྐྱེས་དགྲ་ལྟ་བུའོ། །
ལྕི་ཡང་ནི་དགེ་འདུན་དབྱེ་ཆེད་བརྫུན་སྨྲ་བ། ། ཁ་ན་མ་ཐོ་རབ་ཆེར་འདོད། ། ཅེས་ཏེ་རྒྱལ་བའི་ཆོས་སྐུ་ལ་བསྣུན་པས་དང་འདུམ་?གྱི་བར་དུ་འབྲས་བུ་བཞི་ཐོབ་པ་དང་། ཆགས་བྲལ་དང་ཐོས་བསམ་སྒོམ་གསུམ་གྱི་གེགས་བྱེད་ཅིང་སྐྱེ་རྒུའང་ཡིད་མི་བདེ་དང་དྲན་པ་ཉམས་པར་འགྱུར་བའི་ཕྱིར་རོ། ། དེས་ན་གཅིག་ངག་གི་ལས་དང་གསུམ་སྲོག་གཅོད་དང་གཅིག་སྲོག་གཅོད་ཀྱི་སྦྱོར་བའོ། ། དེ་ནས་མཚལ་འབྱིན་པ་དང་དགྲ་བཅོམ་དང་ཕ་དང་མ་གསོད་པ་རྣམས་ཕྱི་མ་ཕྱི་མ་ཡང་ངོ་། ། རྩོད་སྤང་ནི་འོ་ན་ཆོས་སྲེད་ཀྱིས་ཕ་མ་དགྲ་བཅོམ་བསད་པ་ལྟ་བུ་མཚམས་མེད་མང་པོ་བྱས་པའི་འབྲས་བུ་གཅིག་ཅར་སྨིན་ན་གཅིག་དང་དུ་མ་བྱས་པ་ཁྱད་མེད་དུ་འགྱུར་ཞིང་རིམ་གྱིས་སྨིན་ན་སྐྱེས་ནས་མྱོང་འགྱུར་དུ་མི་འཐད་ལ་རྒྱུད་གཅིག་ལས་མེད་པས་དམྱལ་བ་དུ་མ་གཅིག་ཅར་ཡང་མི་འགྲུབ་བོ་ཞེ་ན། ཀུན་གྱི་རྣམ་སྨིན་ཅིག་ཆར་མྱོང་སྟེ་དེ་ལྔ་འགྱུར་གྱི་བར་གྱི་ཚོར་བ་མྱོང་བར་འགྱུར་བའི་ལུས་ཆེན་པོ་དང་ཤིན་ཏུ་གཞོན་ཤ་ཅན་མནར་མེད་དུ་འགྲུབ་ཅིང་ཆད་པ་མི་བཟད་པ་སྣ་ཚོགས་མྱོང་སྟེ། ལྷག་པས་གནོད་པ་ལྷག་པར་འགྱུར། ། ཞེས་སོ། །
གང་ཡང་དགེ་བ་ཞིང་དང་བསམ་པ་སོགས་ཕུལ་བྱུང་ལས་སྐྱེས་པ་དང་མི་དགེ་བ་གཞན་མཚམས་མེད་དང་ཉེ་བ་སོགས་སྟོབས་ལྡན་འགའ་སྐྱེས་ནས་མྱོང་བྱ་སྟེ། མ་་་་་་ཡང་ཡིན་དགྲ་བཅོམ་མ་་་་་་ཡང་ཡིན་པ་འཁྲིག་པའི་སུན་ཕྱུང་དང་། ། བྱང་ཆུབ་སེམས་དཔའ་ངེས་གནས་དང་། ། སློབ་པ་གསོད་དང་དགེ་འདུན་གྱི། ། འདུ་བའི་སྒོ་ནི་འཕྲོག་པ་རྣམས། ། མཚམས་མེད་པ་དང་་་་་་རིམ་པ་ལྟར་ཆ་འདྲ་སྟེ། ། ལྔ་པ་མཆོད་རྟེན་འཇིག་པ་འོ། ། ཅེས་སོ། ། དེའི་གཉིས་པའི་གཞི་ནི། སྐལ་པ་བརྒྱ་ནས་འཚང་རྒྱ་བ་སྟེ། །
གང་ནས་མཚན་གྱི་ལས་བྱེད་པ། ། བདེ་འགྲོ་རིགས་འཐོར་སྐྱེ་དབང་ཚང་། ། ཕོར་གྱུར་ཚེ་རབས་དྲན་མི་ལྡོག ། ཅེས་སྨྲའོ། ། ཁ་ཅིག་ནི་དེ་ལྔ་སྐྱེས་ནས་མྱོང་འགྱུར་དུ་མ་ངེས་པར་སྨྲའོ། ། གསུམ་པ་ལས་གང་་་་་་ལས་བྱེད་པའི་ཚེ་ཕྱི་མ་དེ་ལ་ཕན་ཆད་དུ་ཞེས་ཏེ། ལས་བརྒྱ་པར། ལུས་ཅན་རྣམས་ཀྱི་ལས་རྣམས་ནི། ། བསྐལ་པ་བརྒྱར་ཡང་ཆུད་མི་ཟ། ། ཚོགས་ཤིང་དུས་ལ་བབ་པ་ན། །
འབྲས་བུ་ངེས་པར་སྨིན་པར་འགྱུར། ། ཞེས་གསུངས་ཏེ་དེའང་གཉེན་པོ་སྒོམ་པ་སོགས་མེད་ནའོ། ། དུས་ངེས་པ་གསུམ་པོ་དེའང་རྩོམ་པའི་དབང་དུ་བྱས་ནས་གཞག་སྟེ། ལས་བྱས་པའི་ཚེ་རབས་དེ་ཉིད་ལ་དང་། དེའི་ཚེ་ཕྱི་མ་ལ་དང་། ཡང་ཕྱི་མ་སོགས་ལ་རྣམ་སྨིན་རྩོམ་གྱི་དེ་ཙམ་ལ་རྫོགས་པར་མ་ངེས་སོ། ། དེ་ལྟར་ན་རང་སངས་རྒྱས་ལྔ་བརྒྱ་བསད་པས་སྐྱེས་པའི་དམྱལ་བ་ཀྱི་ཧུད་སེམས་ཀྱི་རྟོགས་པ་བརྗོད་པར། མཚམས་མེད་པའི་ལས་ཀྱི་རྣམ་པར་སྨིན་པ་དམྱལ་བར་ཡང་དང་ཡང་འཆི་འཕོ་བས་སྐྱེ་ཞིང་སྐྱེ་བ་མྱོང་ངོ་ཞེས་དང་མཐུན་ནོ། ། བསྡུ་བར་ཡང་ལས་གཅིག་མྱོང་འགྱུར་གསུམ་ཅར་དུ་འགྱུར་བ་དཔེ་མང་པོས་གསུངས་སོ། ། དྲུག་པ་ལ་གཉིས་ལས་ཟག་བཅས་ཀྱི་ལས་གསུམ་ནི།
ཉོན་མོངས་པ་ཅན་ཡིན་པས་གནག་ལ་རྣམ་སྨིན་མི་འདོད་པ་ཅན་ཡིན་པས་གནག་པ་ནི་མི་དགེ་བའོ། ། དེ་ལས་བཟློག་པ་ནི་དགེ་བ་ཟག་བཅས་སོ། ། འདོད་ཁམས་ཀྱི་འདྲེན་མ་ནི་བསམ་པས་ནག་ལ་སྦྱོར་བས་དཀར་བ་གཞན་སླུ་བའི་ཆེད་དུ་སྦྱིན་པ་དང་རབ་བྱུང་སོགས་བྱེད་པ་དང་། བཟློག་པ་བུ་དང་སློབ་མ་སོགས་ལ་ཕན་པར་འདོད་པས་བརྩེ་བས་ལུས་ངག་གི་དྲག་ཏུ་བྱེད་པ་སྟེ་དེ་ལྟར་བསམ་པ་དང་ལྷན་ཅིག་ཏུ་སྦྱོར་བ་ལས་གཅིག་ཏུ་བརྗོད་ཀྱི་ལས་འཇུག་བྱེད་སེམས་པའི་སྐད་ཅིག་གཅིག་དཀར་ནག་འགལ་བ་གཉིས་སུ་མི་འཇོག་གོ ། གཞན་ནི་་་་་་སློབ་དཔོན་དམྱལ་བ་མྱོང་འགྱུར་དང་། ། གཞན་ནི་མཐོང་བས་སྤང་བྱ་ནག ། འདོད་ལས་སྐྱེས་པ་གཞན་དཀར་ནག ། ཅེས་ཀྱང་སྨྲའོ། ། ཟག་མེད་ཀྱི་ལས་ནི་སྤོང་བའི་ལམ་རྣམས་ལ་སྟེ། ཉོན་མོངས་པའི་དྲི་མ་མེད་པས་མི་ནག་ཅིང་གཅིག་ཏུ་རྣམ་པར་བྱང་བས་དཀར་ལ་འཁོར་བ་དང་མི་མཐུན་པས་རྣམ་སྨིན་མེད་ཅིང་ཟག་བཅས་ཀྱི་་་་་་ལས་ཀྱི་བག་ཆགས་འཇོམས་པས་ལས་ཟད་པར་འགྱུར་བའོ། །
མི་དགེ་གཟུགས་དང་འདོད་གཏོགས་པའི། ། དགེ་བ་ཉིད་ནི་རིམ་བཞིན་དུ། ། ནག་དང་དཀར་དང་གཉིས་ཀའི་ལས། ། དེ་ཟད་བྱེད་པ་ཟག་མེད་དོ། ། ཞེས་ཀྱང་ངོ་། ། དེས་ན་་་་་་མཐོང་ལམ་ཆོས་བཟོད་་་་་་བཞི་དང་འདོད་པ་ལ་འདོད་ཆགས་བྲལ་བ་་་་་ར་བྱེད་པ་ཡི། ། བར་ཆད་མེད་ལམ་བརྒྱད་ཀྱི་གང་། ། སེམས་པ་རྣམ་པ་བཅུ་གཉིས་ཏེ། ། ནག་པོ་ཟད་པར་བྱེད་པའི་ལས་སོ། ། འདོད་ལ་ཆགས་བྲལ་བྱེད་པའི་བར་ཆད་མེད་ལམ་་་་་་།
དགུ་པའི་སེམས་པ་གང་ཡིན་པ། ། དེ་ནི་དཀར་ནག་ཟད་བྱེད་དེ། ། དཀར་པོ་བསམ་གཏན་ཆགས་བྲལ་བས། ། བར་ཆད་མེད་ལམ་སྐྱེས་ཐ་མ། ། ཞེས་སོ། ། འདིར་ནི་ཆོས་བཟོད་བཞིས་ངན་སོང་བའི་རྒྱུའི་ལས་དང་སྒོམ་ལམ་གྱི་སྤོང་ལམ་གྱིས་བདེ་འགྲོའི་རྒྱུའི་ལས་ཟད་པར་བྱེད་དེ་ལས་ཀྱི་རྒྱུ་ཉོན་མོངས་སྤང་དགོས་པས་སོ། ། ལས་ཀྱི་དབྱེ་བ་དང་ཟག་མེད་ཀྱི་ལས་ཀྱི་ཞར་བྱུང་དུ་ཟག་མེད་ཀྱི་ལས་ཀུན་གྱི་བར་དུ་གཅོད་པ་ཡོན་པོ་དང་ཉེས་པ་དང་རྙོག་པ་དང་། རྗེས་སུ་མཐུན་པ་གཙང་བ་དང་ངོ་བོ་ཉིད་ཐུབ་པ་རྣམས་མདོར་གསུངས་ཏེ་དང་པོ་གསུམ་ནི་དགེ་བའམ་མི་དགེ་གང་རུང་སྟེ་རིམ་པ་ལྟར་མུ་སྟེགས་ཀྱི་དང་། ནང་པའི་བྱིས་པ་བསྟན་པ་ལ་ཕྱི་ལོག་ཏུ་ལྟ་བ་རང་གི་ལྟ་བ་ལ་ཞེན་པ་ལོག་པར་ངེས་པའི་དང་། ནང་པའི་བྱིས་པ་བསྟན་པ་ལ་མ་ངེས་པ་ཐེ་ཚོམ་ཅན་གྱི་ལས་སོ། །
ཡང་ན་ཕྱི་པའི་གསུམ་པོ་དེ་ལོག་པར་སྒྲུབ་པས་དང་། ཡོན་ཏན་སྒྲུབ་པའི་གེགས་བྱེད་པས་དང་། དེ་སྟོན་པ་ལ་གེགས་བྱེད་པས་སོ་ཞེས་སར་གསུངས་སོ། ། ཡང་ན་མཐར་ལྟར་་་་་་འགྲེལ་པར་ལྷུང་སྟེ་དབུ་མའི་ལམ་དང་མི་མཐུན་པས་དང་ལོག་ལྟས་ཟིན་ཏེ་རྣམ་བྱང་ལ་ཞེ་སྡང་བས་དང་བདག་ལྟས་ཟིན་ཏེ་བདག་མེད་པ་དེ་ཁོ་ན་ཉིད་ལྟ་བའི་བར་དུ་གཅོད་པས་སོ། ། ཡོན་སྐྱོན་སྙིགས་མ་གསུངས་པ་ནི། ། གཡོ་དང་ཞེ་སྡང་འདོད་ཆགས་་་་་་ཅེས་པའི་ལུས་ངག་གི་ལས་སོ་ཞེས་ཀྱང་ངོ་། ། གཙང་བ་ནི་ཤིན་ཏུ་དག་པའི་ཚུལ་ཁྲིམས་དང་ལྟ་བ་དང་དྲང་པོས་ཟིན་པའི་སྒོ་གསུམ་གྱི་ལས་ཏེ་ལྟ་སྤྱོད་ལ་ལོག་པར་ཞུགས་པའི་དྲི་མ་སྤངས་པས་སོ། ། ཐུབ་པ་པ་ནི་སློབ་པ་དང་མི་སློབ་པའི་སྒོ་གསུམ་གྱི་ལས་སོ། ། བདུན་པ་ལ་གསུམ་ལས་རྣམ་གཞག་ནི། བཞིས་རིག་པར་བྱ་སྟེ་དེ་ལ་གཞི་བརྒྱུད་པའི་རྒྱུ་ནི་དགེ་བའི་རྩ་བ་གསུམ་མོ། །
ཀུན་ནས་སློང་བ་དངོས་ཀྱི་རྒྱུ་ནི་མ་ཆགས་སོགས་དེ་དང་ལྡན་པའི་སེམས་པའོ། ། སྦྱིན་བྱའི་དངོས་པོ་ནི་ཁ་དོག་ལ་སོགས་ཕུན་ཚོགས་དངོས། ཞེས་པ་ལྟར་རོ། ། ངོ་བོ་ཉིད་ནི། གང་གིས་སྦྱིན་བྱེད་དེ་སྦྱིན་པ། ། མཆོད་དང་ཕན་གདགས་འདོད་པ་ཡིས། ། ལུས་དང་ངག་ལས་སློང་དང་བཅས། ། ཞེས་ཏེ། འཇིགས་པ་དང་ལན་ལ་རེ་བ་དང་ཆགས་པ་སོགས་ཀྱིས་སྟེར་བ་མིན་པའོ། ། གཉིས་པ་སྦྱིན་པ་ཕུན་ཚོགས་པ་ལ་མདོར།
སྦྱིན་པའི་ངང་ཅན་དུ་འགྱུར་རོ། ། ཞེས་པས་ཕྱིར་ཞིང་ཡང་ཡང་སྦྱིན་པ་དང་དགེ་སྦྱོང་དང་བྲམ་ཟེ་དང་སློང་བ་དང་ཕོངས་པ་དང་འགྲོན་པོ་རྣམས་ལ་སྦྱིན་ཞེས་པ་དང་འདོད་པ་ཀུན་ལ་ཕྱོགས་མེད་དུ་དང་བཟའ་བ་དང་བཏུང་བ་དང་གོས་དང་རྒྱན་དང་སྨན་དང་མེ་ཏོག་ཕྲེང་དང་མིའི་ཡོ་བྱད་ཅིའང་རུང་བ་སྦྱིན་ཞེས་པས་འདོད་པ་གང་བར་སྦྱིན་པའོ། ། ཡང་མདོར། ལྷུག་པར་གཏོང་བ་དང་ལག་བརྐྱང་བ་དང་། གཏོང་བ་ལ་དགའ་བ་དང་མཆོད་སྦྱིན་བྱེད་པའི་ངང་ཅན་དང་། གཏོང་བ་ཕུན་སུམ་ཚོགས་པ་དང་། སྦྱིན་པ་འགྱེད་པ་ལ་དགའ་བ་ཞེས་འབྱུང་བ་རིམ་པས་དྲུག་སྟེ་མི་གནས་པར་ནི་སྲིད་པ་དང་ལོངས་སྤྱོད་ཀྱི་ཆེད་དུ་མི་བསྔོ་བར་ཏེ། བཞི་བརྒྱ་པར། འདིར་བྱིན་པ་ཡི་སྦྱིན་པ་ལ། ། འབྲས་བུ་ཆེན་པོ་འབྱུང་འགྱུར་ཞེས། །
སྦྱིན་དང་ལེན་པར་བྱེད་པ་ནི། ། ཚོང་སོགས་བཞིན་དུ་སྨད་པར་འགྱུར། ། ཞེས་འབྱུང་ངོ་། ། རྒྱ་ཆེར་ནི་བསམ་པ་དང་སྦྱིན་བྱའོ། ། དགའ་བས་ནི་སྦྱོར་དངོས་རྗེས་གསུམ་དུ་དྲངས་ཤིང་དང་ལ་འགྱོད་པ་མེད་པའོ། ། སྣོད་ལ་ནི་སྦྱིན་གནས་ལའོ། ། ལེགས་པར་བགོས་ཏེ་ཕྱོགས་མི་འབྱེད་པར་རོ། ། གསུམ་པ་སྦྱིན་བྱ་ཕུན་ཚོགས་ནི། དེ་ལ་སྦྱིན་པ་ཕུན་ཚོགས་ལྟོས་པས་བཤད་པ་སྟེ། མདོར་ལྡང་བའི་བརྩོན་འགྲུས་ཀྱིས་ཐོབ་པ།
ཞེས་པས་གནོད་པའམ། འཁུ་བས་འགྲུབ་པ་མིན་པ་ནི་རང་གནས་སུ་འདུག་སྟེ་བཅོལ་པ་བསྙོན་དོར་གྱིས་ཐོབ་པ་མིན་པའོ། ། ལག་དར་བའི་མཐུས་བསྒྲུབས་པ་ཞེས་པས་གཞན་ལ་མ་ཕྲོགས་པ་ལུས་ཀྱི་རྩལ་གྱིས་ཐོབ་པའོ། ། རྡུལ་དང་དྲི་མས་མ་ཕོག་པ། ཞེས་པས་མ་རུལ་ཅིང་དྲི་མ་མེད་པའོ། ། ཆོས་དང་མཐུན་པ། ཞེས་པས་རུང་བ་དུག་མཚོན་ཆང་སོགས་མིན་པའོ། ། ཆོས་ཀྱིས་ཐོབ་པ། ཞེས་པས་ཆོས་ཀྱི་བསྒྲུབས་པ་ལྷད་འཇུག་གཞལ་གཡོ་སོགས་དང་ལོག་འཚོ་སྤངས་པས་ཐོབ་པ་སྟེ། རིན་ཆེན་ཕྲེང་བར།
ཚུལ་འཆོས་རྙེད་དང་བཀུར་སྟིའི་ཆེད། ། དབང་པོ་སྡོམ་པར་བྱེད་པ་སྟེ། ། ཁ་གསག་རྙེད་དང་བཀུར་སྟིའི་ཆེད། ། ཚིག་འཇམ་རྫུན་དུ་སྨྲ་བ་འོ། ། གཞོག་སློང་དེ་ནི་ཐོབ་བྱའི་ཆེད། ། གཞན་གྱི་རྫས་ལ་བསྔགས་བྱེད་པའོ། ། འཐོབ་ཀྱིས་འཇལ་བ་རྙེད་པའི་ཆེད། ། མངོན་སུམ་གཞན་ལ་སྨོད་བྱེད་པ། ། རྙེད་པས་རྙེད་པ་རྣམས་འདོད་པ། ། སྔར་ཐོབ་པ་ལ་བསྔགས་བྱེད་པའོ། །
ཞེས་དང་། རྣམ་བཤད་རིགས་པར། དང་པོ་བཞི་པ་རྙེད་པ་བཟང་པོ་མི་ལེན་པ་དང་། ངན་པ་སྟེན་ཅིང་བཟང་པོ་མི་སྟེན་པ་དག་དང་། རྙེད་བཀུར་གྱི་ཆེད་དུ་རང་གི་ཡོན་ཏན་དང་ཆོས་སྨྲ་བ་དག་དང་། རང་གི་ལུས་ཀྱི་གནོད་པའི་གཞི་དང་ཕོངས་པའི་གཞི་སྟོན་པ་དག་དང་། གཞན་ལ་སྟེར་བ་ལ་སྨོད་པ་དང་། ཧ་ཅང་ཕྱི་བཞིན་འབྲངས་ཏེ་སློང་བ་དག་ཀྱང་གསུངས་སོ། ། བཞི་པ་ལ་གཞི་བསྡུ་བར། ནན་གྱིས་སློང་བ་ནི་འཐོབ་ཀྱིས་འཇལ་བའོ། །
ཞེས་གསུངས་སོ། ། ཐ་མ་ལ་འདུལ་བ་འོད་ལྡན་དུ་ཆུང་ངུ་བྱིན་ནས་མང་པོ་ཐོབ་བྱེད་དང་ཞེས་ཀྱང་བཤད་དོ། ། ལུས་དང་ངག་ལས་ཆགས་ལས་སྐྱེ། ། ལོག་འཚོ་སྦྱང་དཀའ་ཕྱིར་ལོགས་ཤིག ། བསྟན་ཏོ་གལ་ཏེ་ཡོ་བྱད་ལ། ། ཆགས་བསླང་མདོ་དང་འགལ་ཕྱིར་མིན། ། ཞེས་ཏེ། གང་འཚོ་བའི་ཡོ་བྱད་ལ་ཆགས་པས་བསླང་བ་ཡིན་གྱི་རང་དགའ་བའི་ཆེད་དུ་གར་དང་གླུ་ལེན་པ་སོགས་མིན་པར་སེམས་པ་ནི་ཚུལ་ཁྲིམས་གྱི་ཕུང་པོའི་མདོར། དད་པས་བྱིན་པ་སྤྱད་ཏེ་གླང་ཆེན་འཐབ་པ་སོགས་ལྟ་བ་དང་གླུ་སྒྲ་ཉན་པ་སོགས་ལོག་འཚོར་བཀའ་བསྩལ་པ་དང་འགལ་ལོ། ། ལོག་འཚོའི་རྣམ་སྨིན་ནི་ཉེ་འཁོར་བ་རོ་མྱགས་སུ་བཤད་དོ། །
དེས་ན་དད་རྫས་ཟ་བས་རྒྱུན་དུ་དམ་པའི་ཆོས་ལ་ཆེས་ཆེར་འབད་པར་བྱའོ། ། དེ་མ་བླངས་ནའང་ཉེས་པ་སྟེ་སྡོམ་པ་ཉི་ཤུ་པར། འགྲོན་བོས་བདག་གིར་མི་བྱེད་དང་། ། གསེར་ལ་སོགས་པ་ལེན་མི་བྱེད། ། ཅེས་སོ། ། ཕུན་ཚོགས་དེ་དག་གིས་རྒྱས་པས་ཞུས་པར་མ་དག་པའི་སྦྱིན་པ་སུམ་བཅུ་རྩ་གཉིས་བཀའ་བསྩལ་ལ་སེལ་ལོ། ། བརྒྱད་པ་ལ་གཉིས་ཀྱི་ཚུལ་ཁྲིམས་དྲུག་བཤད་པ་ལ་་་་་་རྒྱན་དུ་ཡན་ལག་དྲུག་ཅེས་བླངས་པ་ནི་དགེ་སློང་གི་སྡོམ་པ་སོགས་ཏེ་དེ་མ་ཉམས་པར་རྗེས་སུ་སྲུང་བའོ། ། སོ་སོ་ཐར་པའི་སྡོམ་པ་ནི་ཐར་པའི་ཆེད་དུ་སྡོམ་པ་སྟེ་དེས་འཁོར་བ་ལས་ངེས་པར་འབྱིན་པས་སོ། ། ཆོ་ག་ནི་ཀུན་སྤྱོད་དེ་འཕྲལ་གྱི་བྱ་བའི་དང་། སྤྱོད་ལམ་གྱི་དང་།
དགེ་བ་ལ་སྦྱོར་བའི་འོ། ། དེ་ཕུན་སུམ་ཚོགས་པ་དམ་པ་རྣམས་ཀྱིས་མ་སྨད་པའོ། ། སྤྱོད་ཡུལ་ཕུན་ཚོགས་ནི་དགེ་སློང་གི་སྤྱོད་ཡུལ་མ་ཡིན་པ་གསོད་པའི་ས་དང་སྨད་འཚོང་དང་ཆང་འཚོང་དང་གདོལ་པའི་ཁྱིམ་དང་རྒྱལ་པོའི་ཁྱིམ་དང་རྒྱལ་པོའི་ཕོ་བྲང་སྟེ་ལྔ་སྤོང་བའོ། ། ཁ་ན་མ་ཐོ་བ་ནི། རྩ་གཅོད་པ་སོགས་ལྟ་བུ་སྟོན་པས་བཞག་པའི་དབང་ལས་ཉེས་པར་འགྱུར་བ་བཅས་པ་དང་མི་དགེ་བ་བཅུ་ལྟ་བུ་བཅས་པ་མེད་ཀྱང་ཉེས་པར་འགྱུར་བ་རང་བཞིན་ནོ། ། དེ་དག་ནི་རྣམ་བཤད་རིགས་པ་དང་མཛོད་འགྲེལ་དུ་སེམས་ཉོན་མོངས་པ་ཅན་ཁོ་ནས་སྤྱོད་པ་དང་ཉོན་མོངས་པ་ཅན་མ་ཡིན་པའི་སེམས་ཀྱིས་ཀྱང་སྤྱད་པར་ནུས་ཤིང་ཉེས་པ་གཞན་སྤང་བའི་ཆེད་དུ་བཅོམ་ལྡན་གྱིས་བཅས་པའོ་ཞེས་སོ། ། ཤིན་ཏུ་གུས་པ་ནི་བཅས་པ་རྣམས་ལའང་རང་བཞིན་དང་འདྲ་བར་གུས་པ་དྲག་པོས་ཤིན་ཏུ་འཛེམ་པའོ། ། བསླབ་པའི་གཞི་དགེ་སློང་གི་ཉིས་བརྒྱ་ལྔ་བཅུ་རྩ་སོགས་པ་ཡོངས་སུ་རྫོགས་པར་གཅིག་ཀྱང་མ་ཉམས་པར་སློབ་པའོ། ། ལུས་ངག་གི་ཀུན་སྤྱོད་མདོ་སྡེར་འབྱུང་བ་བཤད་པ་ལ་བཅུ་བཞི་སྟེ། ཤེས་བཞིན་གྱིས་ཟིན་པས་ཇི་ལྟར་སྟོན་པས་གནང་བ་ལྟར་བློ་སྔོན་དུ་བཏང་སྟེ་ལེགས་པར་སྒྲུབ་པའི་ཕྱིར་རོ། །
ཕུན་སུམ་ཚོགས་པ་ནི་ལྟུང་བ་མི་བྱེད་པས་ཚུལ་ཁྲིམས་མི་འདྲལ་ཞིང་ཆུད་མི་གསོན་པས་སོ། ། དག་པ་ནི་མདོར། ཚུལ་ཁྲིམས་དང་ལྡན་པ་ནི་འགྱོད་པ་མེད་པར་འགྱུར་རོ་ཞེས་འབྱུང་བས་ལྟུང་བས་འགྱོད་པ་མེད་པས་ཡིད་བདེ་བར་མཉམ་པར་བཞག་པ་ལས་བྱུང་བའི་ཏིང་ངེ་འཛིན་གྱིས་འཆལ་བའི་ཚུལ་ཁྲིམས་སྔར་སྤངས་པ་ཐག་བསྲིངས་པའི་ཕྱིར་རོ། ། དགེ་བ་ནི་ཉོན་མོངས་ཅན་གྱི་རྟོག་པ་དང་མ་འདྲེས་པས་མཐའ་གཅིག་ཏུ་དགེ་བའི་ཕྱིར་རོ། ། ཁ་ན་མ་ཐོ་བ་སྟེ་སྨད་དུ་མེད་པ་ནི་མཐོ་རིས་དང་ལོངས་སྤྱོད་ལ་སྨོན་ནས་ཚངས་སྤྱོད་ལ་གནས་པ་གཅུང་དགའ་བོ་ལྟ་བུ་སྤངས་པས་སོ། ། གནོད་པ་མེད་པ་ནི་བདག་བསྟོད་པ་སོགས་ཀྱིས་གཞན་ལ་ཁྱད་གསོད་མི་བྱེད་ཅིང་སེམས་མི་སྲེག་པས་འགྲོགས་ན་བདེ་བའི་ཕྱིར་རོ། ། རྗེས་སུ་མཐུན་པ་ནི་འཕགས་པའི་ལམ་འདྲེན་པས་མྱང་འདས་ཐོབ་པ་དང་མཐུན་པའི་ཕྱིར་རོ། ། རྗེས་སུ་འབྱོར་པ་ནི་རང་གི་དགེ་བ་སྦེད་ཅིང་སྡིག་པ་སྒྲོགས་པའི་ཕྱིར་ཏེ་འདུལ་བར་མི་ཆོས་བླ་མ་བདེན་པར་སྨྲས་ན་ལྟུང་བྱེད་དང་ལྟུང་བ་བཅབས་ན་ཉེས་བྱས་སུ་བཤད་དོ། ། ཐབས་དང་ལྡན་པ་ནི་དེ་དང་ཉེ་བར་ཕྱིན་ན་ཡོན་ཏན་འཕེལ་བས་ཉེ་བར་འགྲོ་བར་འོས་པས་ན་ཚངས་སྤྱོད་ཀྱིས་མཚུངས་པ་སྡུད་པས་སོ། ། འཚམས་པ་ནི་བླ་མ་མཁན་པོ་སོགས་དང་བླ་མ་དང་འདྲ་བ་དེ་དང་ཡོན་ཏན་མཚུངས་པ་རྣམས་ལ་ཇི་ལྟར་འོས་པར་བསྙེན་བཀུར་བྱེད་པས་ང་རྒྱལ་བཅག་པའི་ཕྱིར་རོ། །
མཐུན་པ་ནི་གདམ་ངག་ལ་མཐུན་པར་འཛིན་པས་རང་གི་ལྟ་བ་མཆོག་ཏུ་འཛིན་པ་མེད་པའི་ཕྱིར་རོ། ། གདུང་བ་མེད་པ་ནི་དཀའ་ཐུབ་དྲག་པོ་མེ་ལྔ་བསྟེན་པ་སོགས་དང་ངན་ངོན་སྤྱོད་པའི་རྣམ་པ་ལུས་ལ་ཐལ་བས་བྱུགས་པ་སོགས་ལ་མོས་པ་སྤངས་པའི་ཕྱིར་རོ། ། ཕྱིས་འགྱོད་པ་མེད་པ་ནི་ལོངས་སྤྱོད་ཁྱིམ་སོགས་དང་ལས་ཀྱི་མཐའ་ན་བློན་སོགས་སྤངས་པ་ལ་རྗེས་སུ་གདུང་བ་མེད་པའི་ཕྱིར་རོ། ། ཡིད་ལ་གཅགས་པ་མེད་པ་ནི་དགེ་བའི་ཕྱོགས་ལ་བརྩམས་ཏེ་ཇི་སྲིད་ནུས་པ་སྒྲུབ་པས་ཅུང་ཟད་ཙམ་གྱིས་མི་ངོམས་པས་ན་མ་བསྒྲུབས་པས་འགྱོད་པ་མེད་པའི་ཕྱིར་རོ། ། དགུ་པ་ལ་མདོ་དྲངས་པ་ནི། བཅོམ་ལྡན་གྱིས་བྲམ་ཟེའི་ཁྱེའུ་སེམས་ཅན་འདི་རྣམས་ཞེས་སོ། ། དེ་བཤད་པ་ལ་རང་གིས་བྱས་པའི་ལས་ཀྱི་རྣམ་སྨིན་མྱོང་གི་གཞན་གྱི་ལས་འབྲས་མི་མྱོང་བའི་ཕྱིར་ཏེ། ཁྱད་པར་དུ་འཕགས་པའི་བསྟོད་པར། བྲམ་ཟེ་རྣམས་ནི་དགེ་སྡིག་དག ། བྱིན་པ་ལེན་བཞིན་འཕོ་བར་སྨྲ། །
ཁྱོད་ཀྱིས་བྱས་ཆུད་མི་ཟ་དང་། ། མ་བྱས་པ་དང་ཕྲད་མེད་གསུངས། ། ཞེས་པ་ལྟར་རོ། ། དགེ་མི་དགེའི་འབྲས་བུ་འདོད་བྱ་དང་མི་འདོད་པའི་བགོ་སྐལ་འགྱེད་པས་ཏེ། རིན་ཆེན་ཕྲེང་བར། མི་དགེ་བ་ལས་སྡུག་བསྔལ་ཀུན། ། དེ་བཞིན་ངན་འགྲོ་ཐམས་ཅད་དོ། ། དགེ་ལས་བདེ་འགྲོ་ཐམས་ཅད་དང་། ། རྣམ་པ་ཀུན་ཏུ་བདེ་བ་དག ། ཅེས་སོ། །
རྒྱུ་མེད་པ་རྒྱང་འཕེན་པ་ལྟར་དང་མི་མཐུན་པའི་རྒྱུ་གྲངས་ཅན་པའི་རང་བཞིན་དང་བྱེ་བྲག་པ་དང་རྐང་མེད་པའི་དབང་ཕྱུག་སོགས་སྤངས་པའི་ལས་ཀྱི་རྒྱུ་ལས་སེམས་ཅན་འབྱུང་བས་སོ། ། དེ་གསུམ་ནི་འཇུག་པ་འཁོར་བར་བཅིངས་པ་ལས་བརྩམས་པ་སྟེ་ལྡོག་པ་ལས་བརྩམས་པ་ནི་ཟག་བཅས་ཀྱི་ལས་ཀྱི་འཆིང་བ་ལས་ཐར་པའི་ཆེད་དུ་གཉེན་པོ་ཟག་པ་མེད་པའི་ལས་སེམས་ཅན་གྱི་རྟེན་སྐྱབས་ཡིན་པས་སོ། ། ལུས་ཐོབ་པ་ནི་འཕེན་བྱེད་ཀྱིས་ཕྱེ་བའོ། ། བདེ་འགྲོ་དང་ངན་འགྲོ་དེ་རྣམས་ཉིད་སྐྱོན་དང་ཡོན་ཏན་དང་ལྡན་པ་ནི་རྫོགས་བྱེད་ཀྱིས་ཕྱེ་བའོ། ། བཅུ་པ་ལ་མདོ་བཀོད་དེ་དྲི་བ་ནི། སེམས་ཅན། ཞེས་ཏེ་རྣམ་པ་ཀུན་ཏུ་བསམ་གྱིས་མི་ཁྱབ་པ་མིན་པས་དེ་ལ་བསམ་གྱིས་ཁྱབ་མི་ཁྱབ་ཅི་ལྟ་བུ་ཡིན་ཞེ་ན།

དེ་བཤད་པ་ལ་གཉིས་ལས། བཟློག་ཟླ་བསམ་གྱིས་ཁྱབ་པ་ནི་ལས་དགེ་བ་ཟག་བཅས་ཀྱི་རྣམ་སྨིན་བདེ་འགྲོར་འདོད་པ་དང་མི་དགེ་བའི་རྣམ་སྨིན་ཉེས་པ་སྤྱོད་པས་དེར་སོང་བས་ངན་པས་་་་་་སར་འགྲེལ་སོང་བ་སྡུག་བསྔལ་གྱི་གནས་ལུས་གྲུབ་པས་ངན་འགྲོ་བ་སྣ་ཚོགས་སུ་ལྟུང་བས་ལོག་པར་ལྷུང་བར་མི་འདོད་པ་ཞེས་པ་བསམ་གྱིས་མི་ཁྱབ་པ་བསམ་པར་བྱ་བ་སྟེ། བསམ་པ་དང་ནུས་པ་དང་ཡང་དག་པའི་ལྟ་བ་སོགས་ཡོན་ཏན་འདྲེན་པའི་ཕྱིར་རོ། ། བསམ་མི་ཁྱབ་དངོས་ལ་སྤྱིར་གྱི་ལས་དང་སྒོམ་སྟོབས་ཀྱིས་ལས་བསམ་གྱིས་མི་ཁྱབ་པ་གཉིས་ལས་དང་པོ་ནི། ལས་འདིས་ཞེས་ཏེ། མཛོད་འགྲེལ་དགུ་པར། རྨ་བྱའི་མདོངས་ནི་གཅིག་པུ་ལའང་། ། རྒྱུ་ཡི་རྣམ་པ་ཐམས་ཅད་ནི། ། ཀུན་མཁྱེན་མིན་པས་ཤེས་བྱ་མིན། ། དེ་མཁྱེན་པས་ན་ཀུན་མཁྱེན་སྟོབས། ། ཞེས་དྲངས་པ་ལྟར་རོ། །
དེ་ཡང་བསམ་བྱ་མ་ཡིན་པས་ཏེ་ཀུན་མཁྱེན་ལས་གཞན་པས་མི་ནུས་པས་དང་བསམས་ན་མགོ་མྱོས་པ་སོགས་སྐྱོན་འདྲེན་པས་སོ། ། ལས་དེ་ཉིད་གནས་གྲོང་ངམ་གྲོང་ཁྱེར་གྱི་ཕྱོགས་གང་དུ་གནས་ཏེ་བྱས་པ་སོགས་དང་། དངོས་པོའམ་གཞི་སེམས་ཅན་དང་དེ་མིན་པ་ལ་བརྟེན་ཏེ་བྱས་པ་སོགས་དང་། རྒྱུ་དགེ་བ་དང་མི་དགེ་བའི་རྩ་བ་རྣམས་དང་། རྣམ་སྨིན་ལུས་སྣ་ཚོགས་ཀྱིས་རབ་ཏུ་དབྱེ་བས་ཀྱང་སྟེ། མཛོད་འགྲེལ་དུ། ལས་དང་དེའི་བསྒོས་དེའི་འཇུག་རྙེད། ། དེ་ལས་འབྲས་བུ་སངས་རྒྱས་ལས། ། གཞན་གྱིས་རྣམ་པ་ཐམས་ཅད་ནི། ། ངེས་པར་རབ་ཏུ་མི་ཤེས་སོ། །
ཞེས་སོ། ། ཡང་ན་རབ་ཏུ་དབྱེ་བའི་བཤད་པར། ཕྱི་སྣོད་ཀྱི་འཇིག་རྟེན་ཚེར་མ་ཅན་སོགས་སྣ་ཚོགས་ཞེས་སྦྱར་རོ་ཞེའོ། ། ནོར་བུ་ཆུ་ཤེལ་ལས་ཆུ་འབྱུང་བ་སོགས་དང་སྔགས་ཀྱིས་བཏབ་ན་མེས་མི་འཚིག་པ་སོགས་དང་སྨན་དེ་བཟུང་བས་མི་སྣང་བར་འགྱུར་བ་སོགས་སོ། ། མཁྱུད་སྤྱད་ལུང་པ་གསུམ་གྱི་མདའ་ནས་རྡེའུ་གསུམ་བླངས་ཤིང་མཐོ་སར་ཕྱིན་ནས་བདུན་པ་མན་ཆད་ཀྱི་རིམས་རྣམས་སོང་ཞིག་ཅེས་བརྗོད་དེ་ལུང་པ་གསུམ་དུ་འཕངས་ན་རིམས་ཞི་བ་སོགས་སོ། ། གཉིས་པ་ནི་རྣལ་འབྱོར་པ་ཞི་གནས་དང་ལྷག་མཐོང་ཟུང་འབྲེལ་ཅན་གྱི་མཐུ་མངོན་ཤེས་ཀྱི་ལས་ས་གཡོ་བ་དང་འཕུར་བ་སོགས་སོ། ། བྱང་ཆུབ་སེམས་པ་ས་བརྒྱད་པ་ཡན་ཆད་ཀྱི་དབང་འབྱོར་པའི་ལས་ཏེ་ཚེ་ལ་དབང་བས་ནི་ཚེ་བྱིན་གྱིས་བརླབས་ནས་ཇི་སྲིད་འདོད་པར་གནས་ནུས་པའོ། ། སེམས་ཏེ་ཏིང་ངེ་འཛིན་ལ་དབང་བས་ནི་ཇི་ལྟར་འདོད་པས་སྙོམས་པར་འཇུག་གོ ། ཡོ་བྱད་ལ་དབང་བས་སྐྱེ་དགུ་ལ་ཡོ་བྱད་ཀྱི་ཆར་པ་འབེབས་ནུས་སོ། ། འོ་ན་ཅི་ལྟར་སེམས་ངན་བཀྲེན་ཞེ་ན།
ནོར་ཐོབ་པའི་གེགས་ཀྱི་ལས་ཡོད་པས་དང་ནོར་བྱུང་ན་དགེ་བ་ལ་སྒྲིབ་པ་དང་ནོར་མེད་པས་སྐྱོ་བ་མངོན་དུ་གྱུར་ཀྱང་ཆོས་མི་སྒྲུབ་ན་ནོར་བྱུང་སྟེ་སྐྱོ་བ་མེད་ན་དགེ་བ་མི་སྒྲུབ་པ་དང་གདུག་པས་ནོར་ཡོད་ན་མི་དགེ་བ་གསོག་པ་དང་ནོར་ཐོབ་ན་སྐྱེ་བོ་མང་པོ་ལ་གནོད་པའི་ཕྱིར་ཏེ་ཐེག་བསྡུས་སུ། ལས་དང་སྒྲིབ་པ་མངོན་གྱུར་དང་། ། གསོག་དང་གནོད་བྱེད་མཐོང་བའི་ཕྱིར། ། བྱང་ཆུབ་སེམས་དཔའ་རྣམས་ལས་ནི། ། སེམས་ཅན་ལོངས་སྤྱོད་མི་འཐོབ་བརྗོད། ། ཅེས་སོ། ། ལས་ལ་དབང་བས་ཁམས་གོང་མར་མྱང་བྱ་འདོད་པར་སྨིན་པར་སྒྱུར་ཏེ་ས་དང་འགྲོ་བ་དང་སྐྱེ་གནས་དང་དུས་ཀྱང་ངོ་། ། སྐྱེ་བ་ལ་དབང་བས་གང་འདོད་པར་སྐྱེའོ། ། མོས་པ་ལ་དབང་བས་ས་དང་ཆུ་སོགས་གང་མོས་པར་སྒྱུར་རོ། ། སྨོན་ལམ་ལ་དབང་བས་རང་གཞན་གྱི་དོན་དུ་འདི་ལྟར་འགྲུབ་པར་གྱུར།
ཅེས་ཀུན་ཏུ་རྟོགས་པ་ལས་འགྲུབ་པ་སྟེ་མདོ་སྡེ་རྒྱན་དུ། སེམས་ཙམ་ལས་ནི་གྲུབ་པའི་ཕྱིར། ། སེམས་ལས་མོད་ལ་འབྲུས་བུ་ཅན། ། ཞེས་སོ། ། རྫུ་འཕྲུལ་ལ་དབང་བས་སེམས་ཅན་འདུན་པའི་ཆེད་དུ་དེ་དཔག་མེད་སྟོན་པའོ། ། ཡེ་ཤེས་ལ་དབང་བས་སོ་སོ་རིག་བཞི་ཕུལ་དུ་བྱུང་བའི་མཐར་འགྲོའོ། ། ཆོས་ལ་དབང་བས་སེམས་ཅན་གཅིག་ནས་ཀུན་གྱི་བར་ལ་མིང་ཚིག་ཡི་གེ་ཐ་དད་པ་རྣམས་ཀྱིས་མདོ་སྡེ་སོགས་བཤད་པས་ཅིག་ཅར་ཚིམ་པར་བྱེད་ནུས་པའོ། ། སངས་རྒྱས་ཀྱི་མཛད་པ་སྒྲུབ་པའི་འཕྲིན་ལས་ནི་ལྷུན་གྱིས་གྲུབ་པའི་རྟོགས་པ་བརྙེས་ཤིང་ཆོས་དབྱིངས་ཀྱི་ངོ་བོའི་ཆོས་སྐུ་རྟོགས་པ་ཀུན་ཤིན་ཏུ་ནུབ་པས་རོ་གཅིག་པ་བརྙེས་ཀྱང་། གང་དང་གང་ལ་གང་ཚེ་དང་། ། གང་ཚེ་བྱ་བ་ཕན་གྱུར་པ། །
དེ་དང་དེ་ལ་དེ་སྣང་ངོ་། ། ཞེས་མངོན་རྟོགས་རྒྱན་དུ་འབྱུང་བ་ལྟར་རྗེས་སུ་སྒྲུབ་པའོ། ། འདིར་ཀུན་འབྱུང་གི་བདེན་པ་མིན་ཡང་འཐོབ་པའི་ལས་སོགས་ཟག་མེད་ཀྱི་ལས་དུ་མ་བཤད་པ་ནི་ཞར་བྱུང་དུ་ལས་སྤྱི་ལ་མཁས་པའི་ཆེད་དུའོ། ། ཀུན་འབྱུང་གི་སྤྱིའི་མཚན་ཉིད་དམ་རྣམ་པ་ལ་གཉིས་ལས། དབྱེ་བ་ནི། རྒྱ་ཆེར་བཤད་པ་དེ་མདོར་བསྡུས་ན་བདེན་པ་གཉིས་པའི་མཚན་ཉིད་རང་བཞིན་་་་་་སྒོམ་པ་པོས་བསྒོམ་བྱའི་རྣམ་པ་གྲངས་བཞི་སྟེ་ཞེས་སོ། ། ངེས་ཚིག་གི་ཚུལ་གྱིས་བཤད་པ་ལ་ཡང་སྲིད་པ་སྐྱེ་བ་ཕྱི་མ་སོགས་ཀྱི་བག་ཆགས་ས་བོན་འཇོག་ཅིང་སྐྱེད་པ་ལས་དང་ཉོན་མོངས་ཡིན་པས་སོ། ། སེམས་ཅན་གྱི་རིས་ལྷ་སོགས་དེ་དང་དེར་ཀུན་འབྱུང་བའི་སྒྲ་ས་མུ་ད་ཡ་ཞེས་པ་ལ་ཨ་བསྣན་པས་ས་མ་མཐུན་པ་དང་ཨུ་ད་ཡ་འབྱུང་བ་སྟེ་ཆ་བྱད་དང་རང་བཞིན་འདྲ་བར་འབྱུང་བའི་བྱེད་རྒྱུ་བྱེད་པས་སོ། ། རབ་ཏུ་སྐྱེ་བའི་སྒྲ་དྲ་བྷ་ཝ་ལ་ཡི་གེ་བསྣན་པའི་ངེས་ཚིག་གིས་པྲ་ཏྱད་མ་སོ་སོ་རང་གི་རྒྱུད་ངེས་པར་དང་། པྲ་ཀཱ་ར་རྣམ་པ་འགྲོ་བ་དང་སྐྱེ་གནས་སོགས་སུ་དང་པྲ་ཀརྵ་མཆོག་སྲིད་པའི་རྩེ་མོའི་བར་དུ་འབྱུང་བའི་བྱེད་རྒྱུ་བྱེད་པས་སོ། །
རྐྱེན་གྱི་སྒྲ་པྲ་ཏྱ་ཡ་ཞེས་པ་ལ་བསྣན་པས་པྲཱ་པ་ཏ་སྔོན་མ་བྱུང་བའི་ལུས་འཐོབ་པ་དང་། ཨ་ཏྱ་ཡ་སྔར་ཐོབ་པའི་ལུས་འདའ་བའི་བྱེད་རྒྱུ་བྱེད་པས་སོ། ། འགོག་པའི་བདེན་པ་ལ་སྔ་མ་ལྟར་གསུམ་ལས་མདོར་བསྟན་པ་ནི། མཚན་ཉིད་ནས་རྣམ་གྲངས་མིང་གཞན་གྱི་བར་རོ། ། རྒྱས་པར་བཤད་པ་ལ་བཅུ་གཉིས་ཀྱི་མཚན་ཉིད་ལ་གསུམ་ལས་ངོས་བཟུང་བ་ནི། གང་དུ་འགོག་པ་དེ་བཞིན་ཉིད་དང་གང་གིས་འགོག་པ་སྒྲུབ་བྱེད་ལམ་དང་། འགོག་པའི་ངོ་བོ་གང་ཡིན་པ་ཉོན་མོངས་མི་འབྱུང་བ་སྟེ་ཆོས་དབྱིངས་རང་བཞིན་གྱིས་དག་པ་ལ་ལམ་བསྒོམས་པས་བློ་བུར་གྱི་དྲི་མ་དང་བྲལ་བའོ། ། དེ་བཞིན་ཉིད་དྲི་བཅས་དང་དྲི་མེད་དུ་འགྱུར་ཡང་རང་བཞིན་མི་འགྱུར་གྱི་བློ་བུར་གྱི་དྲི་མ་དང་བྲལ་མ་བྲལ་ཙམ་ཡིན་པས་མི་རྟག་པར་མི་འགྱུར་ཏེ། དབུས་མཐར། ཆུ་ཁམས་གསེར་དང་ནམ་མཁའ་རྣམས། །
དག་པ་བཞིན་དུ་དག་པར་འདོད། ། ཅེས་སོ། ། དེ་ལ་བྱེ་བྲག་སྨྲ་བས། སོ་སོར་བརྟགས་པས་འགོག་པ་གང་། ། བྲལ་བའོ་སོ་སོ་སོ་སོ་ཡིན། ། ཞེས་ལྡན་པའི་རྫས་ཇི་སྙེད་པའི་བྲལ་བ་རྫས་གྲུབ་དུ་མ་སྟེ། གཞན་དུ་ན་དུཿཁ་མཐོང་སྤང་གི་འགོག་པ་མངོན་དུ་བྱས་པས་ཉོན་མོངས་ཀུན་གྱི་འགོག་པ་མངོན་དུ་བྱེད་པར་ཐལ་ཅིང་། དེ་ལྟར་ན་ལྷག་མའི་གཉེན་པོ་སྒོམ་པ་དོན་མེད་དུ་འགྱུར་རོ་ཞེས་སྨྲའོ། ། མདོ་སྡེ་པས་གཉེན་པོ་བསྒོམས་པས་སྤང་བྱ་ནམ་མཁའ་ལ་འཇའ་ཡལ་བ་ལྟར་སོང་བའི་མེད་དགག་ཏུ་སྨྲའོ། ། གཉིས་པ་དེ་ལུང་གིས་སྒྲུབ་པ་ལ་གཉིས་ལས།
ཟག་བཅས་ཀྱི་ཕུང་པོ་དང་སྐྱེ་མཆེད་འགགས་པ་འགོག་པར་གསུངས་པ་ནི་ཇི་སྐད་དུ་བཅོམ་ལྡན་གྱིས། མཚོ་ནི་གང་ལས་ལྡོག་པར་འགྱུར། ལམ་ནི་གང་ལས་ལྡོག་པ་ལགས། ། གང་དུ་འཇིག་རྟེན་སྡུག་བསྔལ་དང་། ། བདེ་བ་མ་ལུས་འགག་པར་འགྱུར། ། ཞེས་ཞུས་པའི་ལན་དུ། གང་ལ་དམིགས་པས་མིག་སོགས་འགག་པ། དེ་ལས་མཚོ་ནི་ལྡོག་འགྱུར་ཞིང་། ། ལམ་ནི་དེ་ལས་ལྡོག་པ་འོ། ། ཞེས་འབྱུང་སྟེ་མཚོ་སྐྱེ་མཆེད་དྲུག་དང་ལམ་ཉོན་མོངས་དང་ལས་ཏེ་འདི་ནི་ལྷག་མ་མེད་པའི་འགོག་པ་ལ་དགོངས་པའོ། །
ཁམས་བཅོ་བརྒྱད་འགགས་པ་འགོག་པར་གསུངས་པ་ནི། ཡང་དེ་བཞིན་ཉིད་གང་དུ་མིག་འགོག་པ་དང་མིག་ཤེས་དང་མཚུངས་ལྡན་གྱི་ཁ་དོག་གི་འདུ་ཤེས་དང་འབྲལ་བ་ནས་ཡིད་ཀྱི་བར་དུ་འགག་པ་དང་། ཡིད་ཤེས་དང་ལྷན་ཅིག་པའི་ཆོས་ཀྱི་འདུ་ཤེས་དང་བྲལ་བ་དེ་སྐྱེ་མཆེད་དུ་རིག་སྟེ་དེ་བཞིན་ཉིད་ཆོས་ཀྱི་སྐྱེ་མཆེད་དུ་འདུས་པས་སོ་ཞེའོ། ། གསུམ་པ་ལུང་གི་དོན་ནི་རྣམ་གྲངས་གཉིས་པོའམ་ཚུལ་འདིས་ནི་དེ་བཞིན་ཉིད་ཀྱང་ཡིན་ལ་དམིགས་པའང་ཡིན་པ་གང་དུ་ཟག་བཅས་ཀྱི་དངོས་པོ་སྐྱེ་མཆེད་དྲུག་སོགས་འགག་པ་དེ་ཞེས་སོ། ། ཟབ་པ་ལ་གཉིས་ལས་དངོས་ནི། འདུ་བྱེད་དེ་རྣམས་ཀྱི་འཇིག་པ་མི་རྟག་པ་མ་ཡིན་དགག་དངོས་པོ་དང་བདག་གཅིག་པ་ལས་འགོག་པ་དེ་གཞན་ཡིན་ན་བདེན་པ་མཐོང་བའང་འདུ་བྱེད་ཀྱི་མཚན་མ་དང་མ་བྲལ་ཞིང་མཚན་མའི་འཆིང་བ་དང་གནས་ངན་ལེན་གྱི་འཆིང་བ་ལས་མ་གྲོལ་བར་འགྱུར་བ་དང་། ཆོས་ཉིད་འདུ་བྱེད་ཀུན་གྱི་སྤྱིའི་མཚན་ཉིད་དུ་མི་འགྱུར་བ་དང་། འདུ་བྱེད་ཀྱི་བདག་མེད་པ་དང་ངོ་བོ་ཉིད་མེད་པ་ཙམ་དོན་དམ་གྱི་མཚན་ཉིད་མ་ཡིན་པར་འགྱུར་བ་དང་། ཉོན་མོངས་དང་རྣམ་བྱང་གི་མཚན་ཉིད་ཀྱང་ཅིག་ཅར་མཚན་ཉིད་ཐ་དད་དུ་གྲུབ་པར་འགྱུར་བས་དེ་ཞེས་ཀྱང་མི་བྱ། གཞན་མིན་ན་བྱིས་པ་ཀུན་བདེན་པ་མཐོང་བ་དང་འདུ་བྱེད་ལྟར་དོན་དམ་ཡང་ཀུན་ནས་ཉོན་མོངས་སུ་རྟོགས་པ་དང་།
དོན་དམ་ལྟར་འདུ་བྱེད་ཀུན་ཀྱང་བྱེ་བྲག་མེད་པ་དང་རྣལ་འབྱོར་པ་འདུ་བྱེད་རྣམས་ལས་གོང་དུ་དོན་དམ་མི་ཚོལ་བར་འགྱུར་རོ། ། གཉིས་ཡིན་དང་གཉིས་མ་ཡིན་ཞེས་ཀྱང་མི་བྱ་སྟེ་སྐྱོན་གཉིས་ཀར་འགྱུར་བས་སོ། ། དགོངས་པ་ངེས་པར་འགྲེལ་བར། འདུ་བྱེད་ཁམས་དང་དོན་དམ་མཚན་ཉིད་ནི། གཅིག་དང་ཐ་དད་བྲལ་བའི་མཚན་ཉིད་དེ། ། གཅིག་དང་ཐ་དད་ཉིད་དུ་གང་རྟོག་པ། ། དེ་རྣམས་ཚུལ་བཞིན་མ་ཡིན་ཞུགས་པ་འོ། ། ཞེས་བཀའ་བསྩལ་ཏོ། ། དེ་ཅིའི་ཕྱིར་ཞེ་ན། དེ་བཞི་སྤྲོས་པ་ཡིན་ཅིང་འགོག་བདེན་ལ་སྤྲོས་པ་ཐ་སྙད་ལས་བྱུང་བའི་རྣམ་པ་མེད་པའི་ཕྱིར།
སྤྲོས་པ་ནི་འགོག་བདེན་གྱི་དོན་འདི་ལ་བསམ་བྱ་གཞན་ཡིན་ཞིང་སེམས་པ་དེ་དང་མི་མཐུན་པས་ཚུལ་བཞིན་མིན་པ་དང་ཉོན་མོངས་ཞི་བའི་ཐབས་མིན་པས་རིགས་པ་མ་ཡིན་པ་སྟེ་བསམ་བྱ་ནི་ཞི་བ་སོགས་ཀྱི་རྣམ་པ་སྟེ། ཉོན་མོངས་པ་ཟད་པ་དང་རྗེས་སུ་མཐུན་པའི་ཕྱིར་སྤྲོས་པ་མིན་ནོ། ། དེ་ལུང་གིས་སྒྲུབ་པ་ནི། བཅོམ་ལྡན། ཞེས་ཏེ་རེག་པ་སྐྱེད་པའི་སྐྱེ་མཆེད་མིག་སོགས་དྲུག་གོ ། ཟད་པ་སོགས་འོག་ཏུ་ཇི་རིགས་པར་འཆད་ཏེ་དེ་རྣམས་ལས་འགོག་བདེན་གཞན་པ་སོགས་མུ་བཞི་ནི་སྤྲོས་པ་མེད་པ་མྱང་འདས་ལ་ཚུལ་བཞིན་མིན་པར་སེམས་པས་སྤྲོས་པར་བྱེད་དོ། ། དེ་ཉིད་སློབ་དཔོན་གྱིས་སྟོན་པ་ཇི་སྲིད་དུ་ཞེས་ཏེ་ལྷག་མེད་ཀྱི་མྱ་ངན་ལས་འདས་པར་བཅོམ་ལྡན་གྱིས་གསུངས་པའོ། ། གསུམ་པ་བརྡ་ལ་འཇིག་རྟེན་པ་བསམ་གཏན་དང་གཟུགས་མེད་ཀྱི་སྟེ་ས་བོན་ནི་ཉོན་མོངས་པའི་འོ། ། ཡང་ན་འཇིག་རྟེན་པ་ཚོགས་སྦྱོར་གྱིས་དྲི་མའི་ཉམས་སྨད་པའི་ཞེས་པ་འགྲིག་ཏེ་འོག་མ་ལ་འཕགས་པའི་ཤེས་རབ་ཀྱིས་ཞེས་པའི་ཤུགས་ལས་སོ། ། བཏགས་པ་བ་ཡིན་པ་དེའི་ཕྱིར་མ་ལུས་པ་ལས་མྱ་ངན་ལས་མ་འདས་པས་དེའི་རྣམ་གྲངས་སུ་དང་།
ཉོན་མོངས་པ་ཕྱོགས་གཅིག་སྤངས་ཤིང་གཅིག་ཏུ་ངེས་པ་མིན་པས་དེའི་ཡན་ལག་གི་མྱང་འདས་སོ་ཞེས་སར་རོ། ། དོན་དམ་པ་ལ་ཉོན་མོངས་པའི་ས་བོན་ཀུན་ཏུ་བཅོམ་པ་ནི་སླར་མི་སྐྱེ་བར་བྱས་པའོ། ། ཡོངས་སུ་མ་རྫོགས་པ་ནི་ཉོན་མོངས་པའི་རྣམ་པ་ཇི་རིགས་པ་དང་བྲལ་བ་རྣམས་ཀྱི་འགོག་པའོ། ། ཡོངས་སུ་རྫོགས་པ་ནི་ཉོན་མོངས་ཀུན་འགོག་པའོ། ། རྒྱན་མེད་པ་མངོན་ཤེས་སོགས་ཀྱིའོ། ། རྒྱན་དང་བཅས་པ་མངོན་ཤེས་སོགས་ཀྱིའོ། ། རྒྱན་དང་བཅས་པ་ལ་སྔོན་དང་ཕྱི་མའི་མཐའ་དང་ཟག་པ་ཟད་པའི་རིག་པ་གསུམ་པོ་སྔོན་གྱི་གནས་དྲན་པ་དང་ལྷའི་མིག་དང་ཟག་ཟད་ཀྱི་མངོན་ཤེས་ཏེ། ཕྱི་མ་གསུམ་ནི་མི་སློབ་པའི་རིག་པ་སྟེ་གསུམ་གྱིས་རིམ་པས་སྔོན་མཐའ་དང་ཕྱི་མཐའ་དང་བར་མཐའ་ལ་སོགས། ། མ་རིག་པ་ནི་བཟློག་ཕྱིར་རོ། ། ཞེས་སོ། །
ཕུང་པོ་ལྷག་མ་ནི་འདོད་གཟུགས་ན་ལྔ་དང་གཟུགས་མེད་ན་བཞིའི་འོ། ། ཁྱད་པར་དུ་འཕགས་པ་ལ་མི་གནས་པའི་མྱང་འདས་ནི་མངོན་པར་རྟོགས་པའི་རྒྱན་དུ། ཤེས་པས་སྲིད་ལས་མི་གནས་ཤིང་། ། སྙིང་རྗེས་ཞི་ལ་མི་གནས་དང་། ། ཞེས་གསུངས་པ་ལྟར་ཏེ་སེམས་ཅན་ཀུན་གྱི་ཕན་བདེ་སྒྲུབ་པས་མཆོག་གོ ། རྣམ་གྲངས་ལ་གཉིས་ལས་མིང་གི་མདོར་བསྟན་པ་ནི། མ་ལུས་པར་ཞེས་ཏེ་སོགས་པས་ནི་མ་སྨོས་པ་རྣམས་སྡུད་པའོ། ། རྒྱས་བཤད་ལ་གསུམ་སྤངས་པའི་དང་། ཡོན་ཏན་གྱི་དང་། སྡུག་བསྔལ་ལས་བཟློག་པའི་རྣམ་གྲངས་སོ། །
དང་པོ་ནི་གཏན་ཚིགས་ཅིའི་ཕྱིར་མ་ལུས་པར་སྤངས་པར་བརྗོད་ཅེ་ན། ཚིག་ལྷག་མ་ནུབ་པའི་བར་གྱི་ཕྱིར་ཏེ་དེས་ན་དེ་མདོར་བསྟན་ཏོ། ། ཀུན་ནས་དཀྲིས་པ་ནི་ཉོན་མོངས་པའི་རང་གི་ངོ་བོ་སྟེ། བོར་བ་ནི་དང་དུ་ལེན་པ་མེད་པའོ། ། བག་ལ་ཉལ་ནི་ཉོན་མོངས་ཀྱི་ས་བོན་ཏེ། མཐར་བྱེད་པ་ནི་རྩ་བ་མེད་ན་གཏན་མི་སྐྱེ་བས་སོ། ། ཟད་པ་ནི་རབ་ཏུ་སྲབ་པར་གྱུར་པ་ཡིན་གྱི་རྣམ་པ་ཀུན་ཏུ་མེད་པ་ནི་མིན་ནོ། ། འདོད་ཆགས་དང་བྲལ་བ་ནི་སྒོམ་ལམ་གྱིས་བྲལ་བ་སྟེ་དེ་ནི་ས་དང་ས་ལས་ཆགས་པ་དང་བྲལ་བས་ཕྱེ་བས་སོ། ། འགོག་པ་ནི་ཚེ་ཕྱི་མ་ལ་མཐོང་སྒོམ་གྱི་སྤྱང་བྱ་ཉོན་མོངས་དེའི་འབྲས་བུ་སྡུག་བསྔལ་ཉེར་ལེན་གྱི་ཕུང་པོ་སླར་མི་སྐྱེ་བའི་ཆོས་ཉིད་དུ་བྱས་པས་སོ། ། རྣམ་པར་ཞི་བ་ནི་མཐོང་བའི་ཆོས་ཚེ་འདི་ལ་ཉོན་མོངས་དེའི་འབྲས་བུས་ཡིད་མི་བདེ་མངོན་གྱུར་དུ་མི་རྒྱུ་བས་སོ། །
ནུབ་པ་ནི་སྐྱོན་རྣམས་ཟད་པ་ན་སྔོན་གྱི་ཀུན་འབྱུང་ལས་བྱུང་བའི་ཕུང་པོའི་ལྷག་མ་རང་གི་ངང་གིས་འཇིག་པའི་ཕྱིར་རོ། ། གཉིས་པ་ལ་བཞི་ལས། ཟབ་པའི་ཡོན་ཏན་ལ་འདུས་བྱས་ཀྱི་མཚན་ཉིད་གསུམ་ནི་སྐྱེ་བ་དང་འཇིག་པ་དང་གནས་པ་གཞན་དུ་འགྱུར་བའོ། ། བལྟ་དཀའ་བ་ལ་སྤྱིར་(Dསྤྱན་ལྔ་)སྟེ། (Eགཟུགས་རྣམས་མཐོང་བའམ་དཔག་ཚད་བརྒྱ་ནས་སྟོང་གསུམ་གྱི་བར་མཐོང་བ་ཤའི་དང་། གཟུགས་རྣམས་དང་སེམས་ཅན་ཀྱི་འཆི་འཕོ་བ་དང་སྐྱེ་བ་མཐོང་བ་རྣམ་སྨིན་ལས་འབྱུང་བ་ལྷའི་དང་། ཆོས་ཀུན་མི་དམིགས་པ་རྣམ་པར་མི་རྟོག་པ་ཤེས་རབ་ཀྱི་དང་། འཕགས་པའི་གང་ཟག་གི་རྟོགས་པའི་ཡུལ་ཅན་ཆོས་ཀྱི་དང་། ཆོས་ཀུན་རྣམ་པ་ཐམས་ཅད་དུ་མངོན་པར་རྫོགས་པར་རྟོགས་པ་སངས་རྒྱས་ཀྱི་སྤྱན)་ནོ། ། མདོ་སྡེ་རྒྱན་གྱི་འགྲེལ་བཤད་དུ་ནི་སྤྱན་ནི།
མདོའི་སྡེ་དང་། དབྱངས་ཀྱིས་བསྙད་པ་ལ་སོགས་པའི་ཆོས་ལ་ཐམས་ཅད་དུ་ཐོགས་པ་མེད་པའོ་ཞེས་ཀྱང་བཤད་དོ། ། དེའི་དང་པོ་གཉིས་ཚོགས་ཀྱི་ས་དང་། གསུམ་པ་མཐོང་ལམ་དང་། བཞི་པ་དེའི་རྗེས་ཐོབ་དང་། ལྔ་པ་ས་བདུན་པ་ནས་ཡོད་ཅེས་གསུངས་སོ། ། དེ་ལས་འཕགས་པ་ཁོ་ནའི་ཤེས་རབ་ཀྱི་སྤྱན་གྱི་ཡུལ་ཡིན་པས་སོ། ། བདུད་བཞི་དང་བྲལ་བའི་ཡོན་ཏན་ལ་གཡོ་བ་མེད་པ་ནི་དམྱལ་བ་སོགས་འགྲོ་བར་གཅིག་ནས་གཅིག་ཏུ་འཕོ་ཞིང་རྒྱུ་བ་དང་བྲལ་བའི་ཕྱིར་རོ། ། མི་འདུད་པ་ནི་ཁམས་གསུམ་གྱི་སྲེད་པ་གསུམ་དང་བྲལ་བས་སྲིད་པ་དམའ་བ་མེད་པའི་ཕྱིར་རོ། ། དེ་དག་ཀྱང་ཇི་རིགས་པར་ཕུང་པོ་དང་ཉོན་མོངས་པའི་བདུད་དང་བྲལ་བས་སོ། །
འཆི་བ་མེད་པའམ་བདུད་རྩི་ནི་ལྷག་མེད་ཀྱི་མྱང་འདས་ཀྱི་གེགས་ཕུང་པོའི་བདུད་དང་བྲལ་བའི་ཕྱིར་རོ། ། འཆི་མེད་ཀྱིས་ནི་འཆི་བདག་གི་བདུད་དང་བྲལ་བར་བསྟན་ཏོ། ། ཟག་པ་མེད་པ་ནི་ལྷག་བཅས་ཀྱི་གེགས་ཉོན་མོངས་དང་བྲལ་བའི་ཕྱིར་རོ། ། དེ་དག་དང་བྲལ་ན་ལྷའི་བུའི་བདུད་དམ་པའི་ཆོས་སྒྲུབ་པའི་བར་དུ་གཅོད་བྱེད་དང་བྲལ་བ་ལྟ་ཅི་སྨོས། རྟེན་གྱི་ཡོན་ཏན་ལ་གནས་ནི་སྨད་དུ་མེད་པ་རྣམ་གྲོལ་གྱི་དགའ་བདེའི་གཞི་ཡིན་པའི་ཕྱིར་རོ། ། གླིང་ནི་ཁམས་གསུམ་གྱི་རྒྱ་མཚོ་ཆེན་པོ་ལས་ཆད་དེ་ཐང་ལྟ་བུར་གྱུར་པའི་ཕྱིར་རོ། ། སྐྱོབ་པ་ནི་འགོག་པ་ཐོབ་ན་གནོད་པ་སྐྱེ་བ་སོགས་ཀུན་དང་བྲལ་བའི་ཕྱིར་རོ། ། སྐྱབས་སམ་མགོན་ནི་འགོག་པ་དེར་བསམ་པ་སེམས་བསྐྱེད་སོགས་དང་སྦྱོར་བ་ལམ་སྒོམ་པ་སོགས་བྱས་པས་འབྲས་བུ་ཡོད་པས་བརྟེན་པར་བྱ་བའི་ཕྱིར་རོ། ། དཔུང་གཉེན་ནམ་དམ་པར་འགྲོ་བ་ནི་འཕགས་པའི་མཆོག་དགྲ་བཅོམ་ཉིད་དུ་འགྲོ་བ་འཕགས་པའི་ལམ་གྱི་གཞི་ཐབས་ཀྱི་གནས་དམིགས་པ་ཡིན་པའི་ཕྱིར་རོ། ། བདེ་བའི་ཡོན་ཏན་ལ་དགག་པས་བཤད་པའི་འཆི་འཕོའམ་ཉམས་པ་མེད་པ་ནི་སྐྱེ་བ་དང་བྲལ་བས་མི་ཉམས་པའི་ཕྱིར་རོ། །
རིམས་ནད་མེད་པ་ནི་འདོད་པས་འཕོངས་པ་ལས་ཡིད་མི་བདེ་བའི་གདུང་བ་མེད་པའི་ཕྱིར་རོ། ། ཡོངས་གདུང་མེད་པ་ནི་མྱ་ངན་སོགས་སྡུག་པའི་དངོས་པོ་འགྱུར་བ་ལ་སེམས་གཟིར་བ་དང་། དེ་ལས་བྱུང་བའི་ངག་ཏུ་བརྗོད་པ་དང་། བྲང་རྡུང་བ་དང་ནང་གི་ཡིད་གདུང་བ་དང་། ཀུན་ཏུ་རྨོངས་པར་འགྱུར་བ་དང་། བྲལ་བས་བསིལ་བའི་ཕྱིར་རོ། ། སྒྲུབ་པས་བཤད་པའི་བདེ་བ་ནི། ན་རྒ་འཆི་བའི་འཇིགས་པ་མེད་པ་འཕགས་པའི་གནས་སྟོང་པ་ཉིད་ཀྱི་ཏིང་ངེ་འཛིན་སོགས་ཀྱི་གཞི་རྟེན་དམིགས་པ་ཡིན་པས་སོ། ། ཞི་བ་ནི། ཕན་པ་དགེ་བའི་ཆོས་ཀུན་གྱི་གཞི་རྟེན་ཡིན་པའི་ཕྱིར་རོ། །
བདེ་གཞི་ནི། དོན་དམ་པར་བདེ་བ་ཟག་མེད་ཀྱི་བདེ་བའི་རྒྱུ་ཡིན་པས་སོ། ། བདེ་ལེགས་འགྱུར་བ་ནི། སྦྱོར་བ་བདེ་བ་བདག་ཉིད་དུབ་པའི་མཐའ་སྤངས་པས་འགོག་པ་དེ་འཐོབ་པའི་ཆེད་དུ་བའི་ལམ་གྱི་དམིགས་པ་ཡིན་པས་སོ། ། ཡང་དགག་ཕྱོགས་ནས་ཏེ་ནད་མེད་པ་ནི་ཉོན་མོངས་དང་ལས་དང་སྐྱེ་བའི་སྒྲིབ་པའི་ནད་དང་བྲལ་བས་སོ། ། མི་གཡོ་བ་ནི། གཡེང་བ་ཡུལ་གྱི་སྤྲོས་པ་ཀུན་དང་བྲལ་བས་སོ། ། མྱ་ངན་ལས་འདས་པ་ནི། མཚན་མ་གཟུགས་སོགས་ཀྱི་འདུ་ཤེས་མེད་ཅིང་དེ་ལས་ཞི་ལ་བདེ་བར་གནས་པའི་གཞི་གནས་དམིགས་པ་ཡིན་པས་སོ། ། གསུམ་པ་དུཿཁ་ལས་བཟློག་པའི་ནི།
མ་སྐྱེས་པ་ནི་འབྲས་དུས་ཀྱི་རྣམ་ཤེས་དང་སྲིད་པའི་རྐྱེན་གྱིས་སྐྱེ་བ་ལས་བཟློག་སྟེ་མཚམས་མི་སྦྱོར་བའོ། ། མ་བྱུང་བ་ནི། སྦྱར་བ་དེའི་འོག་ཏུ་ལུས་རྫོགས་པར་འབྱུང་བ་དང་བྲལ་བས་ཏེ་མིང་གཟུགས་ཀྱི་རྐྱེན་གྱིས་སྐྱེ་མཆེད་དྲུག་སོགས་ལས་བཟློག་པའོ། ། མ་བྱས་པ་ནི། ལས་དང་ཉོན་མོངས་ཀྱི་འཕེན་པ་དང་བྲལ་བས་ཏེ་མ་རིག་པའི་རྐྱེན་གྱིས་འདུ་བྱེད་སོགས་ལས་བཟློག་པའོ། ། དེ་རྣམས་ནི་སྔོན་གྱི་མཐའ་ནས་ད་ལྟར་དུའོ། ། འདུས་མ་བྱས་ནི། ད་ལྟ་ལས་དང་ཉོན་མོངས་འདུ་བྱེད་པའི་གཞི་གནས་དང་བྲལ་བ་སྟེ་ཚོར་བའི་རྐྱེན་གྱིས་སྲེད་པ་སོགས་ལས་བཟློག་པའོ། ། སྐྱེ་བ་མེད་པ་ནི། ཚེ་ཕྱི་མའི་རྒྱུད་མི་འབྱུང་བ་སྟེ་སྲིད་པའི་རྐྱེན་གྱིས་སྐྱེ་བ་ལས་བཟློག་པའོ། །
དེ་དག་ནི་ད་ལྟར་ནས་ཕྱི་མའི་མཐར་འབྱུང་བ་མེད་པའོ། ། གསུམ་པོ་ནི་སྤྱིའི་མཚན་ཉིད་བདེན་པའི་རྣམ་པ་བཞི་སྟེ་འགོག་པ་ནི་དུཿཁ་འབྱུང་བའི་རྒྱུ་ཉོན་མོངས་ཅེས་སོ། ། ཞི་བ་ནི་འདུ་བྱེད་ཀྱི་སྡུག་བསྔལ་གྱིས་མ་ཞི་བ་ཉེར་ལེན་གྱི་ཕུང་པོ་དང་བྲལ་བས་སོ། ། དེ་དག་ལ་གང་དུ་གང་གིས་དང་བྲལ་བ་གང་ཡིན་པ་ནི་བཤད་ཟིན་ཏོ། ། གྱ་ནོམ་པ་ནི་ཉོན་མོངས་དང་བྲལ་བས་གཙང་བ་དང་། དུཿཁ་དང་བྲལ་བས་བདེ་བའི་དངོས་པོའི་ཕྱིར་རོ། ། ངེས་པར་འབྱུང་བ་ནི་རྟག་པ་སླར་མི་ལྡོག་པ་དང་ཕན་པ་དོན་དམ་པར་དགེ་བའི་དངོས་པོའི་ངོ་བོ་ཉིད་ཡིན་པའི་ཕྱིར་རོ། ། ལམ་བདེན་ལ་གསུམ། བྱེད་པའི་སྒོ་ནས་མདོར་བསྟན། ལྔར་ཕྱེ་སྟེ་རྒྱས་པར་བཤད།
སྤྱི་མཚན་གྱི་རྣམ་པས་བསྡུ་བའོ། ། དང་པོ་ནི་འདིས་མངོན་པར་འདོད་པའི་དོན་ཚོལ་བར་བྱེད་པའི་ལམ་གང་གིས་དུཿཁ་ཤེས་པར་བྱེད་པ་སོགས་བདེན་པ་བཞི་ལ་རང་རང་དང་མཐུན་པའི་བྱ་བ་བྱེད་པ་འདི་ལམ་གྱི་མཚོན་བྱེད་རང་བཞིན་བསྡུས་པའོ། ། གཉིས་པ་ལ་གཉིས་དབྱེ་བ་དང་སོ་སོའི་རྣམ་བཞག་གོ ། དང་པོ་ལ་བརྒྱད་དེ། དེ་མིན་ལས་འབྱེད་པའི་མཚན་ཉིད་དང་། སྐྱེ་བའི་གང་ཟག་དང་། ས་གང་ལ་བརྟེན་པ་དང་། དངོས་པོ་དང་། དངོས་བཏགས་དཔྱད་པ་དང་། རྣམ་པའི་དབྱེ་བ་དང་།
ངེས་ཚིག་དང་། གཞུང་དོན་ནོ། ། དང་པོ་ནི། མྱ་ངན་ལས་འདས་པར་ཕྱིན་པར་བྱེད་པ་ཞེས་པ་དང་། རྣམ་པར་གྲོལ་བའི་འཇུག་ངོགས་ཞེས་སོ། ། གཞན་ཡང་སྲིད་དོ། ། དེ་དག་ལྔ་པ་ལ་མ་ཁྱབ་པ་མིན་ཏེ་རང་ཉིད་ཀྱི་སྔ་མས་ཕྱི་མ་ཕྱིན་པར་བྱེད་ཅིང་ཕྱི་མ་ནི་སྔ་མའི་འཇུག་ངོགས་ཡིན་པས་སོ། ། འདིར་ཡང་སྤང་བྱ་སྤོང་ནུས་ཡིན་ཞེས་གསུངས་པ་ནི་གཉེན་པོར་འཇོག་བྱེད་ཡིན་གྱི་དེའི་ཆ་ནས་ལམ་མིན་ནོ། ། ཐར་པའི་རྒྱུར་གྱུར་པའི་དགེ་བ་འཇོག་པའང་ས་དང་གཉེན་པོ་སོགས་ལ་ཁྱབ་ཆེས་སོ། ། གཉིས་པ་ལ་གཉིས་ལས་མ་སྐྱེས་པ་སྐྱེ་བའི་རྟེན་ནི།
བཤེས་པའི་འཕྲིན་ཡིག་ཏུ། མཐུན་པའི་ཡུལ་ན་གནས་པ་དང་། ། སྐྱེས་བུ་དམ་པར་བརྟེན་བདག་གི ། ཡང་དག་སྨོན་ལམ་སྔོན་དགེ་བགྱིས། ། འཁོར་ལོ་ཆེ་བཞི་ཁྱོད་ལ་མངའ། ། ཞེས་གསུངས་པའི་འཁོར་ལོ་བཞི་དང་ལྡན་པ་ལྷ་མིའི་རྟེན་དལ་བ་ལས་དང་ཉོན་མོངས་དང་རྣམ་སྨིན་གྱི་སྒྲིབ་པ་གསུམ་དང་བྲལ་བའོ། ། དེའང་མཚམས་མེད་པའི་ལས་རྣམས་དང་། ཉོན་མོངས་ཤས་ཆེ་་་་་་ཉོན་སྒྲིབ་ངན་འགྲོ་དང་། ། འདུ་ཤེས་མེད་པའི་སེམས་ཅན་དང་། ། སྒྲ་མི་སྙན་སྒྲིབ་གསུམ་དུ་འདོད། །
ཞེས་ཏེ་དེའི་འགྲེལ་པར། ཉོན་མོངས་ལ་ཤས་ཆེ་བ་རྒྱུན་དུ་འབྱུང་བ་དང་དྲག་པ་གཉིས་ལས་དང་པོ་ཟ་མ་སོགས་རྣམས་ཀྱི་ལྟ་བུ་དེ་སྒྲིབ་པ་སྟེ་གཉེན་པོའི་སྐབས་མི་རྙེད་པས་ཆུང་ངུ་ལས་འབྲིང་དང་དེ་ལས་ཆེན་པོ་སྐྱེ་བས་སོ། ། གཉིས་པ་ནི་མིན་ཏེ་རེས་ཤུགས་དྲག་ཀྱང་གཞོམ་པར་ནུས་པས་སོ། ། དེ་གསུམ་གྱིས་འཕགས་པའི་ལམ་དང་འཕགས་ལམ་ལ་སྦྱོར་བར་བྱེད་པའི་དགེ་བའི་རྩ་བ་རྣམས་ལ་སྒྲིབ་པར་བཤད་དོ། ། དམིགས་བསལ་ཐེག་ཆེན་ལྟར་ན་ནི་དུད་འགྲོ་ལའང་ཚོགས་ལམ་སྐྱེ་ཏེ། རྒྱ་མཚོས་ཞུས་པ་ཆེན་པོར། ཀླུ་ཁྲི་ཉིས་སྟོང་སེམས་བསྐྱེད་དེ་བསྐལ་པ་མངོན་པར་དགའ་བ་ལ་ཞིང་རྟེན་དྲི་མེད་སྙིང་པོར་སངས་རྒྱས་ཡེ་ཤེས་བླ་མ་སོགས་སུ་ལུང་བསྟན་པས་དང་། སྡོང་པོ་བཀོད་པར། གྲོང་ཁྱེར་བདེ་བའི་འབྱུང་གནས་སུ་རྗེ་བཙུན་འཇམ་དབྱངས་ཀྱིས་རྒྱ་མཚོ་ནས་འོངས་པའི་ཀླུ་རྣམས་ལ་སེམས་སྐྱེད་མཛད་པས་དང་། ཟ་མ་ཏོག་བཀོད་པར་ཡུལ་ཝ་ར་ཎ་སི་རུ་འཇིག་རྟེན་དབང་ཕྱུག་གིས་ཡི་དྭགས་དང་སྲིན་བུའི་རིགས་མང་པོ་བདེན་པ་མཐོང་བ་ལ་བཀོད་པར་གསུངས་པས་སོ། །
རིགས་ཆད་པ་དང་། མི་མི་ཁོམ་པ་སོགས་དང་། ལྷ་འདོད་ཡོན་གྱི་མྱོང་བ་དང་། ལས་ཀྱིས་སྐྱེས་པའི་ཚངས་པ་ཆེན་པོ་སོགས་ལ་མི་སྐྱེའང་། འཁོར་ལོས་སྒྱུར་བ་མི་ལ་འབྱུང་། ། ཞེས་པ་ལྟར་མི་སྲིད་རྣམ་གཅོད་ཡིན་ནོ། ། གནས་གཙང་མ་པ་ལ་ཚོགས་སྦྱོར་ཡང་བསྐྱེད་མི་དགོས་པས་མི་སྐྱེའོ། ། གང་ཡང་། དེ་ཡི་སྔོན་དུ་ཐར་ཆ་མཐུན། ། ཐོས་བསམ་ལས་བྱུང་ལས་གསུམ་མོ། །
མི་ཡི་ནང་ནས་འཕེན་པར་བྱེད། ། ཅེས་ཚོགས་ལམ་ཤེས་རབ་དང་སྐྱོ་བ་ཡོད་པ་གླིང་གསུམ་ཁོ་ནར་སྐྱེད་པ་དང་། འདོད་རྟེན་ཆོས་མཆོག་བུད་མེད་ཀྱིས། གཉིས་ཀའི་་་་་་སྐྱེས་པ་བུད་མེད་རྟེན་ཅན་ཐོབ་པར་འགྱུར། ། ཞེས་སྦྱོར་ལམ་དང་པོ་གསུམ་གླིང་གསུམ་ཁོ་ན་དང་ཆོས་མཆོག་ལྷའང་སྐྱེ་བ་དང་། གོང་ན་མཐོང་ལམ་མེད། མི་སྐྱོ་ཞེས་བཤད་པ་ནི་ཐེག་ཆུང་བའི་ལུགས་ཏེ། ལྷའི་བུ་བློ་གྲོས་རབ་གནས་ཀྱིས་ཞུས་པར་འདོད་པ་དང་གཟུགས་ན་སྤྱོད་པའི་ལྷའི་བུ་བྱེ་བ་ཕྲག་དགུ་བཅུ་རྩ་དྲུག་གིས་ཆོས་ཀྱི་མིག་རྡུལ་མེད་ཅིང་དྲི་མ་བྲལ་བ་ཐོབ་པ་བཀའ་བསྩལ་པས་སོ། ། མཐར་ཕྱིན་གྱི་ལམ་ནི་ཉན་ཐོས་ཁམས་གསུམ་ཅར་དུ་དགྲ་བཅོམ་ཐོབ་ལ་རང་སངས་རྒྱས་འདོད་ཁམས་དང་སངས་རྒྱས་འོག་མིན་དུའོ། ། གནས་པའི་རྟེན་ནི་ཉན་ཐོས་པའི་ཁམས་གསུམ་ཅར་དུ་ཇི་རིགས་པ་དང་ཐེག་ཆེན་པའི་ངེས་པར་བསྟན་པ་ནི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་རྣམ་འཕྲུལ་དང་བྱིན་བརླབས་བསམ་གྱིས་མི་ཁྱབ་པའི་ཕྱིར་ཁམས་དང་སེམས་ཅན་གང་ལ་ལམ་ལྔ་ཅར་སྐྱེ་བ་དང་གནས་པ་བསམ་གྱིས་མི་ཁྱབ་སྟེ་ལོག་ལྟ་ཅན་ལ་མི་སྐྱེའོ། །
དེས་ན་རྗེ་བཙུན་སྤྱན་རས་གཟིགས་དམྱལ་བར་སྐྱེ་བ་བཟུང་བ་དང་། སྐྱེས་རབས་སུ་དུད་འགྲོར་གྱུར་པའི་བྱང་ཆུབ་སེམས་དཔའ་དུ་མ་འབྱུང་བ་དང་། མ་དྲོས་པས་ཞུས་པར། ཀླུའི་རྒྱལ་པོ་མ་དྲོས་པ་ས་བཅུ་པར་བཤད་པ་སོགས་སོ། ། གསུམ་པ་ནི་སྒོམ་བྱུང་མི་ལྕོགས་མེད་པ་དང་། ། ཁྱད་པར་བསམ་གཏན་ས་པ་འོ། ། ཞེས་སྦྱོར་ལམ་དང་། དེ་ནི་ཆོས་མཆོག་དང་ས་གཅིག ། ཅེས་མཐོང་ལམ་དང་སྐད་ཅིག་བཅུ་དྲུག་པ་སྒོམ་ལམ་དང་པོ་རྣམས་བསམ་གཏན་ས་དྲུག་ལ་བརྟེན་ཅིང་སྒོམ་ལམ་ཇི་རིགས་པ་དང་མཐར་ཕྱིན་པའི་ལམ་ས་དང་མཐར་གཉིས་བོར་བ་ལ་བརྟེན་པར་བཤད་དོ། ། དེའང་དངོས་གཞི་དེ་ཉིད་ལ་བདེན་མཐོང་། །
ཞེས་སྦྱོར་ལམ་དངོས་གཞི་བཞི་ལ་བརྟེན་ཏེ་སྐྱེད་ན་སྐྱེ་བ་དེ་ཉིད་ལ་མཐོང་ལམ་སྐྱེ་བར་འདོད་དོ། ། མངོན་རྟོགས་རྒྱན་དུ། ས་དགུ་ལ་ནི་ཆེན་པོ་ཡི། ། ཆེན་པོ་ལ་སོགས་དྲི་མ་ཡི། ། གཉེན་པོ་ཆུང་ངུའི་ཆུང་ངུ་ལ། ། སོགས་པའི་ལམ་གྱི་དག་པ་ཡིན། ། ཞེས་དེ་གཉིས་ལའང་སྒོམ་ལམ་བརྟེན་པར་གསུངས་ཤིང་། བསྡུ་བར་ཟག་མེད་ཀྱི་སྡོམ་པའི་ཐད་དུ་བསམ་གཏན་བཞི་དང་དང་པོའི་ཉེར་སྡོགས་ལ་མཐོང་ལམ་བརྟེན་པར་གསུངས་སོ། ། བསེ་རུ་ལྟ་བུའི་རང་སངས་རྒྱས་ཀྱི་ལམ་ཀུན་བསམ་གཏན་བཞི་པ་ལ་བརྟེན་ཏེ། སྟོན་དང་བསེ་རུ་བྱང་ཆུབ་བར། །
བསམ་གཏན་མཐར་བརྟེན་གཅིག་ལ་ཀུན། ། ཞེས་སོ། ། ཐེག་ཆེན་པའི་ལམ་ཕལ་ཆེར་དངོས་གཞི་ལ་བརྟེན་ཏེ་ཚོགས་ལམ་ཆེན་པོར་ཆོས་རྒྱུན་ཏིང་ངེ་འཛིན་ཐོབ་པས་སོ། ། བཞི་པ་ནི་བྱང་ཆུབ་འདོད་པས་ཀུན་ནས་བསླང་བའི་སྒོ་གསུམ་གྱི་དགེ་བ་བྱང་ཆུབ་ཏུ་བསྔོས་པའོ། ། ལྔ་པ་ནི་འགྲེལ་པར། དབྱེ་བ་འདིའང་ལམ་གྱི་བདེན་པ་འཁོར་དང་བཅས་པའི་དབང་དུ་བྱས་པ་ལས་རིག་པར་བྱའོ་ཞེས་དང་། དེའི་བཤད་སྦྱར་དུ། ཚོགས་སྦྱོར་འཇིག་རྟེན་པ་ཉིད་ཀྱི་ཕྱིར་ལམ་གྱི་བདེན་པ་མིན་གྱི། ལམ་གྱི་འཁོར་ཏེ་དེ་འབྱུང་བར་བྱེད་པའི་ཕྱིར་རོ་ཞེས་གསུངས་སོ། ། སློབ་དཔོན་ཐོའང་ཚོགས་སྦྱོར་ལམ་བཏགས་པ་བ་སྟེ།
དབུས་མཐར། རྗེས་སུ་མཐུན་ལ་ཕྱིན་ཅི་ལོག ། ཅེས་པས་རྟོག་བཅས་ཕྱིན་ཅི་ལོག་ཉིད་ཀྱི་ཕྱིར་དང་། སྒོམ་སྤང་གི་འགྲེལ་པར་བཤད་པ་ལྟར་ཟག་བཅས་དང་ཟག་པས་བཅིངས་པས་ཟག་བཅས་སྤང་བྱ་ཡིན་པས་དང་། བསྡུ་བར་དུཿཁ་དང་ཀུན་འབྱུང་གིས་བསྡུས་པས་དང་། དུཿཁ་ཤེས་པར་བྱེད་པ་སོགས་དང་རིགས་པ་སོགས་མེད་པས་སོ། ། མཐར་ཕྱིན་པའང་ལམ་གྱི་འབྲས་བུ་ལ་ལམ་དུ་བཏགས་པའོ་ཞེས་གསུངས་སོ། ། འབུམ་གསུམ་པ་དང་པོ་བཞི་ཐར་པར་ཕྱིན་པར་བྱེད་པས་ལམ་ཡིན་ཅིང་མཐར་ཕྱིན་ནི་ཕྱིན་ཟིན་པས་བཏགས་པ་བར་གསུངས་སོ། ། འོན་ཀྱང་ལྔ་ཅར་ལམ་མཚན་ཉིད་པ་སྟེ་ལམ་གྱི་མཚན་ཉིད་དང་ལྡན་པའི་ཕྱིར་རོ། ། དང་པོ་དག་ཀྱང་འཇིག་རྟེན་པ་ཡིན་ཡང་ཐར་པའི་རྒྱུ་ཐུན་མོང་མིན་པ་ཡིན་པས་ལམ་དུ་མི་འགལ་བས་དང་།
རྟོག་བཅས་ཡིན་ཡང་དཀོན་མཆོག་བརྩེགས་པར་ཡང་དག་པར་རྟོག་པ་ལས་མི་རྟོག་པ་སྐྱེ་བ་ཤིང་གཉིས་དྲུད་པ་ལས་མེ་འབྱུང་བའི་དཔེས་གསུངས་པས་སོ། ། དེ་ལྟ་མ་ཡིན་ན་ས་བདུན་པ་མས་ཆད་ཀྱི་རྗེས་ཐོབ་རྟོག་བཅས་ལམ་མིན་པར་འགྱུར་རོ། ། གཟུང་ཡུལ་སོགས་ལ་འཁྲུལ་ཡང་འཇུག་ཡུལ་སོགས་ལ་ཡང་དག་པས་དང་། ལམ་དུ་འགྱུར་བའི་ཆ་དེ་ཟག་པའི་སྒོ་དྲུག་དང་བྲལ་བའི་ཟག་མེད་ཡིན་པས་སོ། ། གནས་ངན་ལེན་དང་འབྲེལ་བས་ཟག་བཅས་སུ་བཤད་པ་ནི་དེ་ཀུན་གཞི་ལ་འབྲེལ་གྱི་ལམ་གྱི་ཆ་ལ་མ་འབྲེལ་བས་དང་ཟག་པའི་རྗེས་མཐུན་དུ་སྦྱོར་ལམ་ཟག་མེད་དུའང་གསུངས་སོ། ། གཞན་དུ་ན་མཐོང་སྒོམ་ཡང་ཟག་བཅས་སུ་འགྱུར་ཏེ་དེ་ལྟར་གྱི་གང་ཟག་གསུམ་ཀུན་གཞི་ལ་ཉོན་མོངས་ཀྱི་ས་བོན་རྗེས་སུ་འབྲེལ་བའི་ཕྱིར་རོ། ། བདེན་པ་དང་པོས་བསྡུས་ཀྱང་ལམ་དུ་མི་འགལ་ཞིང་ཀུན་འབྱུང་གིས་བསྡུས་པར་མ་གྲུབ་ལ་ལམ་གྱི་མཚན་ཉིད་རྣམས་ཀྱང་ཡོད་དེ་ཐོས་བསམ་དང་བྱིས་པའི་སྒོམ་བྱུང་གི་དུཿཁ་ཤེས་པར་བྱེད་པ་སོགས་དང་མི་རིགས་པ་ཉོན་མོངས་པ་སུན་འབྱིན་པ་དང་མགོ་གནོན་པ་དང་ཆ་ཤས་སྤོང་བས་སོ། ། གཞན་དུ་ན་མཐོང་སྤང་སྤོང་བའི་ལམ་ལས་དང་པོ་སྦྱོར་བའི་ལམ་ངེས་འབྱེད་ཆ་མཐུན་མིན་ན་ཅི་ཡིན་སྨྲོས་ཤིག དེ་དག་ལམ་མིན་པའི་ཕྱིར་ཐར་པར་ཕྱིན་བྱེད་དང་འཁོར་བ་ལ་རྒྱབ་ཀྱིས་ཕྱོགས་བྱེད་མིན་པར་ཐལ་ལོ། ། ཅི་སྟེ་བཏགས་པ་བས་ཀྱང་རང་གི་བྱ་བ་ནུས་ན་མི་བླུན་པོས་ཀྱང་བ་ལང་གི་བྱ་བ་བཞོ་བཀལ་སོགས་ནུས་པར་ཧ་ཅང་ཐལ་ལོ། །
དྲུག་པ་ནི་ཐེག་པ་གསུམ་གྱི་ལམ་དང་འཇིག་རྟེན་པའི་དང་དེ་ལས་འདས་པའི་གཉིས་དང་མཉམ་བཞག་རྗེས་ཐོབ་དང་སྦྱོར་བ་སོགས་བཞི་དང་མྱུར་བུལ་དཀའ་སླ་བཞི་དང་སློབ་མི་སློབ་ཀྱི་ལམ་སོགས་སོ། ། དེ་རྣམས་ཕལ་ཆེར་གཞུང་དུ་འབྱུང་ཞིང་མཉམ་བཞག་རྗེས་ཐོབ་ཀྱི་ངོ་བོ་སྣང་མེད་སྣང་བཅས་སམ། ཆོས་ཉིད་དང་ཆོས་ཅན་གྱི་ཡུལ་ཅན་དུ་གསུངས་པ་ནི་མི་འཐད་ཏེ། ཡིད་ཆེས་པའི་ལུང་མེད་པ་དང་སེམས་མེད་པ་དང་རྗེས་ཐོབ་དེ་བཞིན་ཉིད་དུ་སྣང་བའང་མཉམ་བཞག་ཏུ་ཐལ་བའི་ཕྱིར་རོ། ། དེས་ན་ལམ་སྒོམ་པ་ལ་གནས་པ་དང་དེ་ལས་ལངས་པའི་བྱ་བའོ། ། བདུན་པ་ནི་མྱ་ངན་ལས་འདས་པར་བགྲོད་པའི་དོན་གྱིས་ལམ་ཞེས་མཛོད་ཀྱི་འགྲེལ་ཊིག་ཏུའོ། ། བརྒྱད་པ་ནི་ཚོགས་ཀྱི་ལམ་རང་གི་བྱང་ཆུབ་ཏུ་སེམས་བསྐྱེད་པ་ནས་དྲོད་མ་སྐྱེས་བའི་བར་དང་། དྲོད་ནས་མཐོང་ལམ་མ་སྐྱེས་ཀྱི་བར་སྦྱོར་བའི་དང་དེ་ཁོ་ན་ཉིད་མངོན་སུམ་དུ་མཐོང་ནས་སྒོམ་ལམ་མ་སྐྱེས་ཀྱི་བར་མཐོང་བའི་དང་མཐོང་ལམ་རྫོགས་ཏེ་རྡོ་རྗེ་ལྟ་བུའི་ཏིང་ངེ་འཛིན་གྱི་བར་སྒོམ་པའི་དང་མི་སློབ་པ་ཐོབ་པ་མཐར་ཕྱིན་པའི་ལམ་མོ། ། གཉིས་པ་ལ་ལྔ་ལས་དང་པོ་ལ་དོན་བརྒྱད་དེ། དེ་མིན་ལས་འབྱེད་པའི་མཚན་ཉིད།
སྤངས་པ་དང་། རྟོགས་པ་དང་། ཡོན་ཏན་དང་རྣམ་པའི་དབྱེ་བ་དང་། བྱེད་ལས་དང་། ངེས་ཚིག་དང་། གཞུང་དོན་ནོ། ། དང་པོ་ནི། ཐེག་པ་དང་གང་ཟག་རང་རང་གི་བྱང་ཆུབ་ཏུ་སེམས་བསྐྱེད་ནས་དྲོད་མ་སྐྱེས་གོང་གི་མྱ་ངན་ལས་འདས་པར་ཕྱིན་པར་བྱེད་པའོ། ། གཉིས་པ་ནི། དབུས་མཐའི་ཊཱི་ཀ་རུ་ཐར་པའི་ཆ་དང་མཐུན་པའི་དགེ་བའི་རྩ་བ་ནི་འཁོར་བར་རབ་ཏུ་སྐྱེ་བའི་མཐུ་འཇོམས་པའི་ཚུལ་དུ་རིག་པར་བྱའོ་ཞེས་བཤད་པར་ལྟར་སྤང་བྱ་ལས་ཡིད་འབྱུང་ཞིང་སྤང་བྱ་རྣམས་སུན་འབྱིན་ཅིང་རྒྱུད་སྨིན་པར་བྱེད་པའི་གཉེན་པོའོ། །
གསུམ་པ་ནི་བདག་མེད་པ་ཤེས་རབ་གསུམ་གྱིས་སྤྱིའི་ཚུལ་གྱིས་རྟོགས་པའོ། ། བཞི་པ་ནི་ཉན་ཐོས་ཀྱི་སར། རང་དང་གཞན་གྱི་འབྱོར་བ་དང་། ། འདུན་དང་ཚུལ་ཁྲིམས་དབང་པོ་དང་། ། དེ་བཞིན་ཟས་དང་མི་ཉལ་དང་། ། ཤེས་བཞིན་དུ་ནི་སྤྱོད་པ་དང་། ། དེ་བཞིན་དགེ་བའི་བཤེས་གཉེན་དང་། ། དམ་ཆོས་ཉན་དང་སེམས་པ་དང་། ། བར་ཆད་མེད་དང་གཏོང་བ་དང་། ། དགེ་སྦྱོང་རྒྱན་ནི་ཐ་མ་ཡིན།
ཞེས་གསུངས་པ་རྣམས་ཏེ་དགེ་སྦྱོང་གི་རྒྱན་བཅུ་བདུན་ནི། དད་ལྡན་གཡོ་མེད་ནད་ཉུང་དང་། ། བརྩོན་འགྲུས་ཤེས་རབ་འདོད་ཆུང་དང་། ཆོག་ཤེས་གསོ་སླ་དགང་སླ་དང་། ། སྦྱངས་དང་མཛེས་དང་དྲོད་རིག་དང་། ། སྐྱེས་བུ་དམ་ཆོས་མཁས་རྟགས་དང་། ། བཟོད་དང་དེས་དང་གྱ་ནོམ་པའོ། ། ཞེས་པའོ། ། དེའི་སྦྱངས་པའི་ཡོན་ཏན་བཅུ་གཉིས་ནི། ། འདྲིས་པའི་ཁྱིམ་རྣམས་ན་ཅི་ཐོབ་པ་ཟ་བ་རྙེད་པས་ཆོག་པའི་དང་།
ཁང་ཁྱིམ་ནས་ཁང་ཁྱིམ་དུ་བསླངས་ཤིང་བརྒྱུས་ཏེ་ཅི་རྙེད་པ་ཟའི་མང་པོ་ལ་མི་འདུན་པ་མཐར་གྱིས་སློང་བའི་སྟེ་བསོད་སྙོམས་པ་དག་དང་། སྟན་གཅིག་ལ་འདུག་སྟེ་ཇི་ཙམ་ཟ་བ་དེ་ཟ་བའི་དེ་ལས་ལངས་ནས་མི་ཟ་བ་སྟན་གཅིག་པ་དང་། བདག་ཉིད་འགྲངས་པ་ཙམ་གྱི་ཟས་ཀུན་བླངས་ཏེ་ཟ་བ་ཟས་ཕྱིས་མི་ལེན་པ་དང་། སྣམ་སྦྱར་དང་བླ་གོས་དང་མཐང་གོས་ཏེ་ཆོས་གོས་གསུམ་པ་དང་། ཆོས་གོས་གསུམ་མམ་དེ་ལས་ལྷག་པའང་བལ་ལས་བྱས་པ་ཤ་སྟག་ཕྱིང་བ་པ་དང་། ཕྱག་དར་ཁྲོད་པ་གཞན་གྱིས་བོར་བ་བླངས་ཏེ་བཀྲུས་ཤིང་དྲུབས་ཏེ་གྱོན་པ་དང་། ནགས་མཐར་དང་བས་མཐའ་ཡང་གནས་པ་དགོན་པ་བ་དང་། ཤིང་དྲུང་པ་དང་། བླ་ཁབས་མེད་པ་དང་དུར། ཁྲོད་པ་དང་།
མི་བསྙེ་པར་ཙོག་པུ་བ་དང་། རྩའམ་ལོ་མ་དང་པོར་བཏིང་བ་དེ་ཉིད་ཀྱི་སྟེང་དུ་མལ་འཆའ་ཡི་ཡང་ཡང་མི་འཆོས་པ་གཞི་ཇི་བཞིན་པའོ། ། སྐྱེས་བུ་དམ་པའི་ཆོས་ནི་ཡོན་ཏན་དང་ལྡན་ཡང་རང་མི་བསྟོད་གཞན་མི་སྨོད་ཅིང་ཆོས་དང་རྗེས་སུ་མཐུན་པའི་ཆོས་སྒྲུབ་པ་ལ་ཞུགས་པའོ། ། མཁས་པའི་རྟགས་ནི་ལེགས་པར་བསམ་པ་སེམས་པ་དང་ལེགས་པར་སྨྲ་བ་རྗོད་པ་དང་ལེགས་པར་བྱ་བའི་ལས་བྱེད་པའོ། ། དེས་པ་ནི་བླ་མ་དང་མཆེད་གྲོགས་རྣམས་ལ་སྒོ་གསུམ་གྱི་བྱམས་པའི་ལས་དང་ལྡན་པ་སོགས་འགྲོགས་ན་བདེ་བའོ། ། གྱ་ནོམ་པ་ནི་ངོ་གདོང་དཀར་ཞིང་གསོང་པོ་དང་དགའ་བར་སྨྲ་བ་རྒྱུད་དང་བའོ། ། ཐེག་ཆེན་ཐུན་མོང་མ་ཡིན་པའི་ནི་སེམས་བསྐྱེད་པ་དང་པོ་ལ་སྐྱེས་བུ་ཆེན་པོའི་རྣམ་རྟོག་བརྒྱད་འབྱུང་སྟེ་སེམས་ཀུན་གྱི་སྡུག་བསྔལ་སེལ་ནུས་པར་ནམ་འགྱུར་སྙམ་པ་དང་། ནམ་དབུལ་པས་ཉེས་པའི་སེམས་ཅན་རྣམས་འབྱོར་པ་ཆེན་པོ་ལ་འཇོག་ནུས་ཞེས་དང་། ནམ་རང་གི་ལུས་ཤ་ཁྲག་དང་བཅས་པས་འགྲོ་བའི་དོན་བྱེད་ནུས་ཞེས་དང་། ནམ་དམྱལ་བར་ཡུན་རིང་དུ་གནས་པས་ཀྱང་འགྲོ་ཕན་བྱེད་ཅེས་དང་།
ནམ་འཇིག་རྟེན་པ་དང་དེ་ལས་འདས་པའི་འབྱོར་པས་འགྲོ་བ་ཀུན་གྱི་རེ་བ་རྫོགས་པ་མཐོང་ཞེས་དང་། ནམ་སངས་རྒྱས་སུ་གྱུར་ཏེ་འགྲོ་བ་ཀུན་འཁོར་བའི་དུཿཁ་ཀུན་ལས་འདོན་ཞེས་དང་། སེམས་ཅན་གྱི་དོན་མི་བྱེད་པའི་སེམས་དང་བྱ་བ་དང་ངག་དང་གསོན་པ་དང་ལུས་དང་བློ་གྲོས་དང་རྫས་དང་དབང་ཕྱུག་རྣམས་དང་གཞན་ལ་གནོད་པས་དགའ་བར་སྐྱེ་བ་ཀུན་ཏུ་མ་གྱུར་ཅིག་ཅེས་དང་། འགྲོ་བ་ཀུན་གྱི་སྡིག་པའི་འབྲས་བུ་བདག་ལ་འབྱུང་ཞིང་བདག་གི་དགེ་བའི་འབྲས་བུ་འགྲོ་བ་ཀུན་ལ་གྱུར་ཅིག་སྙམ་པའོ། ། ཡང་སྟན་གཅིག་ལ་འདུག་པས་རྒྱལ་བ་དང་རྒྱལ་སྲས་ཀུན་གྱི་ཆོས་བསྟན་པ་ཉན་ཅིང་གཞུང་དང་དོན་འཛིན་པ་ཆོས་རྒྱུན་ཏིང་འཛིན་དང་སྤྱན་དང་མངོན་ཤེས་ལྔ་ཐོབ་ཅིང་ཕྱོགས་བཅུའི་སངས་རྒྱས་རྣམས་ལ་ལྟ་ཞིང་དེ་རྣམས་ལས་ཆོས་ཉན་ཏེ། མདོ་སྡེ་རྒྱན་དུ། དེ་ཚེ་ཆོས་ཀྱི་རྒྱུན་ལ་ནི། ། སངས་རྒྱས་རྣམས་ལ་ཞི་གནས་དང་། ། ཡེ་ཤེས་ཡངས་པ་ཐོབ་བྱའི་ཕྱིར། ། གདམས་ངག་རྒྱ་ཆེན་རྙེད་པར་འགྱུར། །
ཞེས་དང་། བསམ་གཏན་ལས་མངོན་ཤེས་བསྒྲུབས་པ་ལས། ། སངས་རྒྱས་དཔག་ཏུ་མེད་རྣམས་ལ། ། མཆོད་པའི་ཆེད་དང་མཉན་ཆེད་དུ། ། དེ་ནི་འཇིག་རྟེན་ཁམས་རྣམས་འགྲོ་ཞེས་གསུངས་སོ། ། ལྔ་པ་ནི་ཐར་པ་ཆ་མཐུན་དང་ལས་དང་པོ་པའི་ས་དང་ཚོགས་ཀྱི་ས་དང་གོ་ཆའི་སྒྲུབ་པའོ། ། དྲུག་པ་ནི་རྒྱུད་སྨིན་པ་དང་སྦྱོར་ལམ་འདྲེན་པར་བྱེད་པའོ། ། བདུན་པ་ནི་འབྲས་བུ་བྱང་ཆུབ་འཛིན་པས་སམ་རྒྱུད་ཡོན་ཏན་གྱིས་འགེངས་པས་ཚོགས་ཏེ་ཐར་པར་འགྲོ་བས་ལམ་མོ། ། བརྒྱད་པ་ལ་གསུམ་ཐར་པའི་རྒྱུའི་ཆོས་ལྔ་དང་དགེ་བ་གཞན་དང་ཤེས་རབ་དང་ཚོགས་ལམ་གྱི་བྱེད་པའོ། ། དང་པོ་ལ་སོ་སོ་སྐྱེ་བོའི་ཚུལ་ཁྲིམས་ནི་སོ་སོ་ཐར་པའི་སྡོམ་པ་སོགས་ཉེས་སྤྱོད་སྤོང་བ་སྟེ།
སྤྱོད་འཇུག་ཏུ། སྤོང་བའི་སེམས་ནི་ཐོབ་པ་ལ། ། ཚུལ་ཁྲིམས་ཕ་རོལ་ཕྱིན་པར་བཤད། ། ཅེས་སོ། ། དབང་པོའི་སྒོ་བསྡམས་པ་ནི་མིག་གིས་གཟུགས་རྣམས་མཐོང་སྟེ་མཚན་མར་མི་འཛིན་མངོན་རྟགས་སུ་མི་འཛིན་ཅེས་སོགས་མདོ་སྡེར་བཀའ་བསྩལ་པ་ལྟར་ཏེ་དྲན་པ་ལ་རྟག་གྲུས་བྱེད་པས་མིག་སོགས་རྣམས་ཡུལ་ལས་དེའི་སེམས་ཀྱི་རྗེས་སུ་སྡིག་པ་མི་དགེ་བ་མི་འབྱུང་བར་སྡོམ་པའོ། ། ཟས་ཀྱི་ཚོད་ཤེས་པ་ནི་འཇུ་ཞིང་དགེ་བ་ལ་སྦྱོར་བ་ལ་ལུས་བདེ་བ་ཙམ་དུ་ཟ་བ་སྟེ་དེ་ཡང་དགེ་བའི་ཕྱོགས་ལ་འབད་པའི་ཆེད་དུ་ལུས་གནས་པའི་དོན་ཙམ་དུའོ། ། དེ་བཤེས་པའི་འཕྲིན་ཡིག་ཏུ། ཁ་ཟས་སྨན་འདྲར་རིག་ནས་ནི། ། ཆགས་སྡང་མེད་པར་བསྟེན་བགྱི་སྟེ། ། རྒྱགས་ཆེད་སྒེག་ཆེད་མཚག་ཆེད་དུ། །
མ་ལགས་ལུས་གནས་འབའ་ཞིག་ཆེད། ། ཅེས་སོ། ། དེ་ཡང་བྱང་ཆུབ་གཞུང་ལམ་དུ། འབྲས་བུ་ཆེན་པོར་ལོངས་སྤྱོད་ཆེད། ། རྟག་ཏུ་གཏོར་མ་ལྷ་བཤོས་དང་། ། འཕྲོག་མ་ཕུད་ཀྱི་ཆང་བུ་དང་། ། ལྔ་པ་ལྷག་མ་སྦྱིན་པར་བྱ། ། དེ་ལ་ཨོཾ་ཨཱཿཧཱུྃ་ལན་གསུམ་བརྗོད་ཏེ། ཨོཾ་ཨཱཿསརྦ་བུདྡྷ་བོ་དྷི་ས་ཏྭེ་བྷྱོ་བཛྲ་ནཻ་ཝ་དྱཾ་ཧཱུྃ་ཞེས་པས་ལྷ་བཤོས་དང་། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཾ་ཨཱ་དྱཻ་ནུད་པན་ན་ཏྭཏ་ཨོཾ་ཨཱཿཧཱུྃ་ཕཊ྄་སྭཱ་ཧཱ་ཞེས་པས་འབྱུང་པོ་ཐམས་ཅད་པའི་གཏོར་མ་དང་།
ཨོཾ་ཧཱ་རཱི་ཏཱི་མཧཱ་བཛྲ་ཡཀྵི་ཎི་ཧ་ར་ཧ་ར་སརྦ་པཱ་པཱ་ནི་མེ་ཀྵཾ་སྭཱ་ཧཱ་ཞེས་པས་འཕྲོག་མ་ལ་ཆང་བུ་གཉིས་དང་། ཨོཾ་ཨགྲ་པཱ་ཎི་ཌཱ་ཤི་བྷྱཿསྭཱ་ཧཱ་ཞེས་པས་ཕུད་ཀྱི་ཆང་སྦྱིན་ཞིང་། ཕན་དང་རན་པས་བཟའ་བར་བྱ། དེ་རྗེས་སུ་ཨོཾ་ཨུཙྪི་ཥྚ་པིཎ་ཌ་ཨ་ཤི་བྷྱཿསྭཱ་ཧཱ་ཞེས་པས་ལྷག་མའི་ཆང་བུ་སྦྱིན་ཞེས་བཤད་པ་ལྟར་བྱའོ། ། དེ་ནས་སྦྱིན་བདག་རྣམས་ཀྱིས་ཀྱང་སྡིག་དང་དུཿཁ་དུ་མས་བསྒྲུབས་པའི་རྫས་དེ་འབྲས་བུ་ཁྱད་པར་ཅན་འདོད་པས་བདག་ལ་བྱིན་པས་ན་དེ་སྤྱད་ནས་རང་གཞན་གྱི་དོན་ཆེན་པོར་འགྱུར་བར་འབད་དོ། ། དེའང་དགེ་སློང་གི་ལོ་དྲི་བར་ཡོངས་སུ་སྤྱོད་པ་ལྔ་བཤད་དེ། མི་སློབ་པ་ནི་བདག་པོར་བཤད། ། སློབ་པ་བྱིན་པ་ལེན་པ་སྤྱོད། ། བསམ་གཏན་ཀློག་དང་ལྡན་པ་ནི། ། གཟི་བརྗིད་ལྡན་པས་རྗེས་གནང་བརྗོད། །
སྐྱིན་པ་སྤྱོད་པ་ལྷག་མ་སྟེ། ། ལེ་ལོས་ཉམས་པའི་བདག་ཉིད་ཡིན། ། གཙུག་ལག་ཁང་སོགས་ལོངས་སྤྱོད་ལ། ། ཚུལ་ཁྲིམས་འཆལ་པས་སྤྱོད་པ་བཀག ། ཅེས་ཏེ་བདག་ལྟ་བུས་ཀྱང་གསུམ་པར་ཅིས་ཀྱང་འགྱུར་བར་ཆེས་ཆེར་འབད་པར་བྱའོ། ། ནམ་གྱི་ཞེས་ལ་འཕྲིན་ཡིག་ཏུ། རིགས་པའི་བདག་ཉིད་ཉིན་ཀུན་དང་། ། མཚན་མོའང་སྟོད་སྨད་ཐུན་བཟླས་ནས། ། མནལ་ཚེའང་འབྲས་མེད་མི་འགྱུར་བར། ། དྲན་ལྡན་དེ་སྲིད་བར་དུ་མནོལ། །
ཅེས་གསུངས་པ་ལྟར་ཏེ་མཚན་མོ་ལ་ཐུན་གསུམ་དུ་བྱས་པའི་འོ། ། རྣལ་འབྱོར་ལ་སྤྱོད་འཇུག་ཏུ། དེ་རིང་ཁོ་ན་མི་འཆི་ཞེས། ། བདེ་བར་འདུག་པ་རིགས་མ་ཡིན། ། ཞེས་དང་། ། རིན་ཆེན་ཕྲེང་བར། འཆི་བའི་རྐྱེན་ནི་མང་བ་སྟེ། ། གསོན་པ་ཡི་ནི་ཉུང་ཟད་ཅིག ། དེ་རྣམས་ཉིད་ནི་འཆི་བའི་ཡང་། ། དེ་བས་རྟག་ཏུ་ཆོས་མཛོད་ཅིག །
ཅེས་པ་ལྟར་དུས་རྒྱུན་དུ་འཆི་བ་རྗེས་སུ་དྲན་པས་དགེ་བ་ལ་བསྐུལ་ཏེ་ཉོན་མོངས་པ་གང་ཤས་ཆེ་བའི་སྤྱོད་པ་རྣམ་སྦྱོང་གི དམིགས་པ་དེ་ལ་འཇུག་པ་མི་སྡུག་དང་། ། དབུགས་རྔུབ་འབྱུང་བ་དྲན་པ་ཡིས། ། འདོད་ཆགས་རྣམ་རྟོག་ལྷག་རྣམས་སོ། ། ཞེས་སོགས་སྒོམ་སྟེ་འོག་ཏུ་འཆད་དོ། ། བྱང་ཆུབ་ཀྱི་ཕྱོགས་བཞི་ཚན་གསུམ་སྒོམ་སྟེ་དེའང་འོག་ཏུ་འཆད་དོ། ། གདམས་ངག་རྣམས་རྩ་བའི་སེམས་དྲུག་དང་། ཡིད་ལ་བྱེད་པ་བཅུ་གཅིག་དང། སེམས་གནས་ཐབས་དགུས་སྒོམ་པ་ནི་མདོ་སྡེ་རྒྱན་དུ་བལྟ་སྟེ་ཕྱི་མ་འོག་ཏུའང་འཆད་དོ། ། ཤེས་བཞིན་དུ་གནས་པ་ནི།
སྤྱོད་འཇུག་ཏུ། ལུས་ངག་སེམས་ཀྱི་གནས་སྐབས་ལ། ། ཡང་དང་ཡང་དུ་བརྟག་བྱ་བ། ། འདི་ཉིད་ཁོ་ན་མདོར་ན་ནི། ། ཤེས་བཞིན་སྲུང་བའི་མཚན་ཉིད་དོ། ། ཞེས་ལྟར་སྒྲུབ་པའོ། ། གཉིས་པ་ནི་གང་ཡང་འཕགས་པའི་ལམ་གྱི་རྒྱུར་གྱུར་པའི་དགེ་བ་སྔར་སྡོམ་གྱིས་སྨོས་པ་སོགས་རྣམས་ཏེ་གཞུང་འདིར་སྨོས་པའི་ཆོས་ལྔ་དང་གཞན་རྣམས་ཀྱང་རྒྱས་པར་ཉན་ཐོས་ཀྱི་སར་བལྟའོ། ། ཡང་དང་བཤེས་པའི་འཕྲིན་ཡིག་ཏུ་གསུངས་པའི། དད་དང་ཚུལ་ཁྲིམས་གཏོང་དང་ཐོས། ། དྲི་མེད་ངོ་ཚ་ཤེས་ཁྲེལ་ཡོད། །
ཤེས་རབ་ནོར་བདུན་ཐུབ་པས་གསུངས་ཞེས་པ་སེམས་བསྐྱེད་དང་བསྔོ་བས་ཟིན་པ་རྣམས་ཀྱིས་ཕྱུག་པར་བྱའོ། ། ཐེག་ཆེན་པས་ཁྱད་པར་དུ་སྤྱོད་ཡུལ་ཡོངས་སུ་དག་པའི་མདོའི་དོན་བསྡུས་པ་མདོ་སྡེ་རྒྱན་དུ། རྒྱལ་སྲས་སྤྱོད་ཚེ་ཇི་ལྟ་ཇི་ལྟ་བུར། ། དབང་པོའི་སྤྱོད་ཡུལ་སྣ་ཚོགས་འཇུག་འགྱུར་བ། ། དེ་དང་དེ་ལ་རིགས་པ་མཐུན་ཚིག་གིས། ། སེམས་ཅན་ཕན་ཕྱིར་དེ་མངོན་འདུ་བྱེད་དོ། ། ཞེས་གསུངས་པ་ལྟར་སྤྱོད་ལམ་ཀུན་སྟན་ལ་སྡོད་པ་ན་སེམས་ཅན་ཀུན་བྱང་ཆུབ་ཀྱི་སྙིང་པོ་རྡོ་རྗེའི་གདན་ལ་གནས་པར་གྱུར་ཅིག་ཅེས་སོགས་སྒྲུབ་པའོ། ། གཞན་ཡང་སྤྱོད་འཇུག་ཏུ། བདག་ནི་སྡིག་པ་མ་བྱང་བར། ། སྔོན་དུ་འགུམ་པར་འགྱུར་དུ་མཆི། །
ཞེས་གསུངས་པས་རྒྱུད་བསྐུལ་ཏེ། ལེགས་པར་གྲུབ་པར། སྡིག་པ་བག་མེད་བྱས་པ་དག ། མཚན་མོ་སོ་སོར་བཤགས་པར་བྱ། ། ནུབ་མོ་བྱས་པ་ནང་པར་བཤགས། ། ལེགས་པར་བྱས་ལ་མངོན་དགར་བྱ། ། ཞེས་པ་ལྟར་བསྒྲུབ་པར་བྱ་ཞིང་། འོག་ཏུ་འཆད་པའི་ཆོས་སྤྱོད་བཅུ་ཅི་ནུས་སུ་སྒྲུབ་པ་དང་། དགེ་བ་རྣམས་རྫོགས་པའི་བྱང་ཆུབ་ཏུ་བསྔོ་བ་དང་། བཟང་པོ་སྤྱོད་པར་བཀའ་བསྩལ་པའི།
སྲིད་པ་ཐམས་ཅད་དུ་ཡང་ཞེས་པ་སོགས་ལ་སྐྱེ་བ་ཐམས་ཅད་དུ་ཆོས་སྒྲུབ་པར་དང་། དམ་པའི་ཆོས་འཛིན་པ་ལ་སྨོན་ལམ་རྒྱ་ཆེན་པོ་གདབ་པར་བྱའོ། ། ཐོས་བྱུང་སོགས་ནི་རིམ་པས་ཡིད་ཆེས་པའི་གསུང་རབ་ལས་བྱུང་བའི་རྟོགས་པ་དང་རིགས་པས་ངེས་པར་བསམས་པ་ལས་སྐྱེས་པའི་དང་ཏིང་ངེ་འཛིན་ལས་སྐྱེས་པའི་འོ། ། འདི་ལ་སྒོམ་བྱུང་མེད་པར་གསུངས་པ་ནི་མི་འཐད་དེ་འདི་ཉིད་དང་འགལ་བས་དང་རྫུ་འཕྲུལ་གྱི་རྐང་པའང་མེད་པར་འགྱུར་ཞིང་། དབུས་མཐར། ཐར་པའི་ཆ་དང་མཐུན་སྐྱེད་ནས། ། འདུན་དང་སྦྱོར་བར་དབང་བྱེད་དོ། ། ཞེས་གསུངས་པ་སོགས་གཞུང་དུ་མ་དང་འགལ་ལོ། ། ཉི་ཁྲི་སྣང་བ་དང་བརྒྱད་སྟོང་འགྲེལ་ཆེན་དུ། ཐོས་པ་དང་བསམ་པའི་རང་བཞིན་ཞེས་གསུངས་པ་ནི་ཐོས་བསམ་ཤས་ཆེ་བ་ལ་དགོངས་པའོ། །
འདིར་བཙུན་པ་རྒྱལ་བའི་འོད་ཚུལ་ཁྲིམས་སོགས་ཡོངས་སུ་རྫོགས་པ་ཉིད་འགྱོད་པ་མེད་པ་སོགས་ཀྱི་རྒྱུའོ་ཞེས་སྟོན་ནོ། ། འགྲེལ་པ་མཛད་པས་ནི་རྒྱུར་གྱུར་པའི་དགེ་བ་ནི་འགྱོད་པ་མེད་པ་སོགས་སུ་འཆད་དོ། ། གསུམ་པ་ནི་ཚོགས་ལམ་དེ་བསྒོམས་པས་བདེན་པ་མངོན་པར་རྟོགས་པ་དང་བདེན་པ་མཐོང་བ་ཐར་པའི་ཆེད་དུ་གནས་སེམས་རྒྱུད་སྣོད་ཉིད་འོས་སུ་འགྱུར་བ་འཐོབ་པོ། ། གཉིས་པ་ལ་བརྒྱད་ལས་དེ་མིན་ལས་འབྱེད་པའི་མཚན་ཉིད་ལ་སློབ་དཔོན་འབྲིང་ཞང་ཐེག་པ་སོ་སོའི་ཚོགས་ལམ་རྫོགས་ཀྱི་རྗེས་མཐོང་ལམ་མ་སྐྱེས་ཀྱི་སྔར་མྱ་ངན་ལས་འདས་པར་ཕྱིན་པར་བྱེད་པའོ་ཞེས་གསུངས་པ་ལ་ནི་ཤ་རིའི་བུའི་སྦྱོར་ལམ་དང་དུས་མཉམ་པའི་རྗེ་བཙུན་བྱམས་པའི་སྒོམ་ལམ་དེ་སྦྱོར་ལམ་དུ་ཐལ་ཏེ་དེའི་མཚན་ཉིད་ཅན་གྱི་ཕྱིར་རོ། ། དེས་ན་ཐེག་པ་དང་སྒོམ་པ་པོ་རང་རང་གི་ཚོགས་ལམ་རྫོགས་ནས་མཐོང་ལམ་མ་སྐྱེས་གོང་དུ་ཐར་པར་ཕྱིན་པར་བྱེད་པའོ། ། སྤངས་པ་ནི་སྤང་བྱའི་ས་བོན་ལ་གནོད་པ་ཇི་རིགས་པ་བྱེད་ཅིང་སྤང་བྱ་མགོ་གནོན་པ་སྟེ། དོན་གསང་དུ། རྩེ་མོ་དང་བཟོད་པ་དང་ཆོས་མཆོག་གི་གནས་སྐབས་སུ་མཐོང་བས་སྤང་བྱའི་ཉོན་མོངས་པའི་སྒྲིབ་པ་དང་ཤེས་བྱའི་སྒྲིབ་པ་ཀུན་བརྟགས་པ་རྣམ་པར་གནོན་པ་ཞེས་སོགས་བཤད་དོ། ། རྟོགས་པ་ནི་གཞུང་དུ་འཆད་དོ། ། ཡོན་ཏན་ནི།
རྩེ་མོ་ཐོབ་པ་རྩ་མི་འཆད། ། བཟོད་ཐོབ་ངན་སོང་ཡོང་མི་འགྲོ ། ཞེས་པ་དང་། ཐེག་ཆེན་པ་ལ་དཀོན་མཆོག་སྤྲིན་གྱི་མདོར། སོ་སོ་སྐྱེ་བོའི་རྒུད་པ་ཀུན་ལས་འདས་ཤིང་ཏིང་ངེ་འཛིན་དང་གཟུངས་དང་རྣམ་ཐར་དང་མངོན་ཤེས་ཀྱི་ཡོན་ཏན་གྲངས་མེད་པ་དང་ལྡན་པ་དང་། རྒྱལ་བའི་ཡུམ་དག་ཏུའང་ཆོས་མཆོག་ཏུ་ཆོས་ཀུན་སྐྱེ་བ་མེད་པའི་དང་དཔའ་བར་འགྲོ་བའི་སོགས་ཏིང་ངེ་འཛིན་མང་པོ་ཐོབ་པར་བཀའ་བསྩལ་ཏོ། ། དབང་པོ་རྣོན་པོས་ཡུམ་གྱི་མདོ་དང་དེའི་འགྲེལ་དུ་གསུངས་པའི་བྱང་ཆུབ་ལས་ཕྱིར་མི་ལྡོག་པའི་རྟགས་རྣམས་འཐོབ་པ་སོགས་ཚད་མེད་དོ། ། ལྔ་པ་དབྱེ་བ་ལ་ངོ་བོའི་དབྱེ་བ་ཆུང་འབྲིང་ཆེ་གསུམ་ནི་གང་ཟག་གི་སྒོ་ནས་འཆད་དོ། ། རྣམ་པའི་དབྱེ་བ་ནི་ངེས་འབྱེད་ཆ་མཐུན་དང་སྒོམ་ལམ་ཟག་བཅས་དང་མོས་པ་སྤྱོད་པའི་ས་དང་འཇུག་པའི་སྒྲུབ་པ་སོགས་སོ། ། དྲུག་པ་བློ་རིགས་དཔྱད་པ་ལ་མི་འཐད་པ་དགག་པ་ནི།
སྲེག་སྟོན། རྣལ་འབྱོར་གྱི་མངོན་སུམ་ཡིན་ཏེ་བརྒྱད་སྟོང་འགྲེལ་ཆེན་དུ་ཡེ་ཤེས་ཀྱི་སྣང་བ་གསལ་བར་བཤད་པས་སོ་ཞེས་གསུངས་པ་ནི་མི་འཐད་དེ། ཆོས་ཉིད་ལ་རྟོག་བྲལ་མ་འཁྲུལ་བར་ཐལ་ལ། འདོད་ན། གང་ཟག་དེ་འཕགས་པ་དང་སྤང་བྱའི་ས་བོན་རྩ་བ་ནས་སྤོང་ནུས་པར་འགྱུར་ཞིང་དབུས་མཐར། རྗེས་སུ་མཐུན་ལ་ཕྱིན་ཅི་ལོག ། ཅེས་འཁྲུལ་པར་བཤད་པ་དང་འགལ་ལོ། ། གསལ་བར་བཤད་པ་ནི་ཡེ་ཤེས་རང་གི་ངོ་བོ་སྒྲིབ་པ་རགས་པས་དག་པས་སམ་གསལ་བར་རློམ་པས་སོ། ། གསལ་སྣང་དངོས་ནི་མེད་དེ་རྣམ་རྟོག་ཡིན་པས་སོ། ། རྣམ་འགྲེལ་དུ།
རྣམ་པར་རྟོག་དང་རྗེས་འབྲེལ་ནི། ། དོན་གསལ་སྣང་བ་ཅན་མ་ཡིན། ། ཞེས་སོ། ། བཟང་པོས་རྣམ་པར་རྟོག་པ་ཐམས་ཅད་མི་འཐད་པས་ཞེས་གསུངས་པ་ནི་གཟུང་འཛིན་སྒྲུབ་པའི་རྟོག་པ་མེད་པར་སྟོན་པའོ། ། མཉམ་བཞག་རྗེས་དཔག་ཏུ་བཞེད་པའང་མི་འཐད་དེ་བསམ་བྱུང་དུ་ཐལ་བས་སོ། ། འཐད་པ་བརྗོད་པ་ལ་མཉམ་བཞག་གི་ཞི་གནས་ལྷག་མཐོང་ནི། ཆོས་ཉིད་ལ་རྗེས་དཔག་གིས་ལེགས་པར་གཏན་ལ་ཕབ་པ་ལས་བྱུང་བའི་སྒོམ་བྱུང་གི་ཤེས་རབ་དེ་དྲན་པ་མཚུངས་ལྡན་དང་བཅས་པ་ཡིན་པས་བཅད་ཤེས་སོ། ། རྗེས་ཐོབ་ཏུ་ལམ་དུ་གྱུར་པའི་བློ་ལ་མངོན་སུམ་སོགས་མང་པོ་སྲིད་དོ། ། བདུན་པ་ངེས་ཚིག་ནི་བདེན་པ་མངོན་པར་རྟོགས་པ་སྦྱོར་བས་སམ་མཐོང་སྤང་སྤོང་བའི་སྦྱོར་ལམ་ཡིན་པས་སོ། ། གཞུང་དོན་ལ་གཉིས་ལས།
ཐུན་མོང་དང་ཐུན་མོང་མིན་པས་མདོར་བསྟན་པ་ནི་ཚོགས་གང་ཡིན་པ་སོ་སོ་སྐྱེ་བོའི་ཚུལ་ཁྲིམས་སོགས་དྲོད་ཡན་ཆད་ན་ཡོད་པ་ནི་སྦྱོར་བའང་དེ་ཡིན་ནོ། ། དེའང་འཕགས་པའི་ལམ་གྱི་རྩོམ་བྱེད་ཡིན་པས་སོ་ཞེའོ། ། ཚོགས་ལམ་གྱི་རྫས་ཉིད་སྦྱོར་ལམ་དང་གཞི་མཐུན་དུ་འཆད་པ་ནི་མདོ་སྡེ་རྒྱན་དང་དབུས་མཐའ་དང་སྔ་འགྲེལ་དུ། ཅི་ཚེ་དང་པོ་ཁོ་ན་ལ་སྦྱོར་བར་བྱས་སམ་ཞེ་ན་དེ་ལྟ་བུ་མེད་ཀྱི་ངེས་པར་དེའི་སྔོན་དུ་ཐར་པ་ཆ་མཐུན་ཅེས་བཤད་པ་དང་མི་འགྲིག་གོ ། སྦྱོར་བའི་ལམ་ཡིན་ལ་ཚོགས་ལམ་ན་དེའི་རིགས་ཅན་མེད་པས་ཚོགས་མིན་པ་ནི་ཚོགས་བསགས་པ་ཚོགས་ལམ་ཆེན་པོ་མཐར་ཕྱིན་པའི་རྣམ་པར་མི་རྟོག་པས་འབྱེད་པས་ན་ངེས་པར་འབྱེད་པ་མཐོང་ལམ་ཆའམ་སྟེན་པ་ཐོབ་དང་མཐུན་པའམ་དེ་ལ་ཕན་པའི་དགེ་བའི་རྩ་བ་འབྱུང་གནས་རྣམས་ཏེ། འདི་ལྟར་རྩུབ་ཤིང་བརྩུབས་པ་ན་མེའི་བཞིན་དུ་ཡེ་ཤེས་ཟག་མེད་ཀྱི་མེའི་སྔ་ལྟས་སུ་འགྱུར་པས་དྲོ་བ་དང་། དགེ་བའི་རྩ་བ་ཉམས་སྲིད་པའི་རབ་མཐའ་ཡིན་པས་རྩེ་མོ་དང་། མི་ཉམས་པའི་སྒོ་ནས་བདེན་པ་ལ་ཆེར་བཟོད་པས་དེའི་རྗེས་སུ་མཐུན་པའི་བཟོད་པ་དང་། འཇིག་རྟེན་པའང་ཡིན་ལ་དེ་ཀུན་གྱི་མཆོག་ཡིན་པས་དེ་སྐད་དེ་སྐལ་མཉམ་གྱི་རྒྱུ་མེད་པར་སྩལ་གྱིས་འཕགས་པའི་ལམ་འདྲེན་པས་སོ། ། འདི་བཞི་ནི་ངེས་འབྱེད་ཡན་ལག་རྣམས་ཀྱང་སྟེ་མཐའ་གཅིག་ཏུ་ངེས་པའི་དབྱེ་བ་ཆུང་འབྲིང་ཆེན་པོ་ཆེས་ཆེ་ཡིན་པས་སོ། །
ཐུན་མོང་མིན་པ་རྒྱས་པར་བཤད་པ་ལ་སེམས་་་་་་སྒོམ་པ་པོ་སོ་སོ་རང་གི་མཉམ་པར་བཞག་པ་ན་དམིགས་པ་བདེན་པ་རྣམས་ལ་དེ་རྣམས་སྟོན་པའི་མདོ་སོགས་ཡིད་ཀྱིས་བརྗོད་པའི་སྒོ་ནས་ཆོས་དེའི་དོན་ཡིད་ཙམ་མ་གཏོགས་པ་ཕྱིའི་དོན་མེད་པའི་འམ་མི་རྟག་པ་སོགས་བཅུ་དྲུག་ལ་སྣང་བ་ཐོབ་པའི་ཏིང་ངེ་འཛིན་དང་ཤེས་རབ་སྟེ་དེ་དང་མཚུངས་ལྡན་གྱི་སེམས་དང་སེམས་བྱུང་དང་བཅས་པའོ། ། དེ་མདོ་སྡེ་རྒྱན་དུ་གསུངས་པ། བྱང་ཆུབ་སེམས་དཔའ་མཉམ་བཞག་པས། ། ཡིད་ཀྱིས་བརྗོད་པ་མ་གཏོགས་པ། ། དོན་ཀུན་རབ་ཏུ་མི་མཐོང་ངོ་། ། ཞེས་སོ། ། ཐེག་ཆུང་བའི་འང་། དེ་ལས་དྲོ་བར་འགྱུར་བ་འབྱུང་། ། དེ་ནི་བདེན་བཞིའི་སྤྱོད་ཡུལ་ཅན། ། རྣམ་པ་བཅུ་དྲུག་ཅེས་སོ། །
སྣང་བ་ནི་སྔ་མ་དང་འདྲ་ཞིང་། མཆེད་པ་ནི་རྟོགས་པ་དེ་འཕེལ་བ་སྟེ། ཆོས་ཀྱི་སྣང་བ་འཕེལ་བྱའི་ཕྱིར། ། བརྩོན་འགྲུས་བརྟན་པ་ཀུན་ཏུ་རྩོམ། ། ཞེས་སོ། ། ཕྱོགས་གཅིག་གཟུང་བ་རང་བཞིན་མེད་པ་ལ་ཞུགས་པ་དང་འཛིན་པ་མེད་པར་རྟོགས་པ་དང་རྗེས་སུ་མཐུན་པས་ཕྱོགས་གཅིག་གི་རྗེས་སུ་སོང་བ་སྟེ། ། དེ་ནས་དོན་ཀུན་སྣང་བ་ནི། ། སེམས་སུ་རབ་ཏུ་སྣང་བར་འགྱུར། ། དེ་ཚེ་དེ་ཡི་གཟུང་བ་ཡི། ། རྣམ་པར་གཡེང་བ་དེས་སྤོང་འགྱུར། །
ཞེས་སོ། ། དེ་གསུམ་ནི་གཟུང་བ་མེད་པའི་ཡེ་ཤེས་ཀྱི་སྣང་བ་གསལ་བ་ཆུང་འབྲིང་ཆེ་བའོ། ། དེ་མ་ཐག་པ་ནི་དེའི་བར་མ་ཆད་དུ་མཐོང་ལམ་སྐྱེ་བ་སྟེ་འཛིན་པ་མེད་པར་རྟོགས་པའོ། ། དེ་ཚེ་བར་ཆད་མེད་པ་ཡི། ། ཏིང་ངེ་འཛིན་ལ་མྱུར་དུ་རེག ། འདི་ལྟར་དེ་ཡི་མཇུག་ཐོགས་སུ། ། འཛིན་པའི་རྣམ་པར་གཡེང་བ་སྤོང་། ། འདི་རྣམས་གོ་རིམ་བཞིན་དུ་ནི། ། དྲོ་བར་འགྱུར་སོགས་ཡིན་ཤེས་བྱ། ། ཞེས་གསུངས་སོ། །
འདི་ཉན་ཐོས་ཀྱི་ལམ་བསྟན་པ་སྟེ་བྱང་ཆུབ་སེམས་པའི་ནི་འཆད་པར་འགྱུར་བའོ་ཞེས་སྨྲ་བ་ནི་མི་ལེགས་ཏེ། འདི་མདོ་སྡེ་རྒྱན་དང་དབུ་མ་སྒོམ་རིམ་སོགས་ཐེག་ཆེན་པོའི་གཞུང་རྣམས་དང་མཐུན་གྱི་ཉན་ཐོས་ཀྱི་སར་གསུངས་པ་དང་དྲོ་བ་ལས་རྩེ་མོ་དེ་ཡང་དེ་དང་འདྲ་ཞེས་སོགས་དང་མི་མཐུན་པས་སོ་ཞེས་གསུང་སྟེ་གཉིས་ཀར་བརྗོད་འདོད་ཀྱིས་བཤད་དུ་བཏུབས་པར་སྣང་ངོ་། ། ཕ་རོལ་ཏུ་ཕྱིན་པར། གཞི་དང་དེའི་གཉེན་པོ་ཡིས། ། གཟུང་བར་རྟོག་པ་རྣམ་པ་གཉིས། ། རྫས་དང་རྟག་པའི་རྟེན་ཅན་གྱི། ། འཛིན་པའང་རྣམ་པ་གཉིས་སུ་འདོད། ། ཅེས་རྟོག་པ་བཞི་དང་རིམ་པ་ལྟར་ལྡན་པར་གསུངས་པའང་གཟུང་འཛིན་མེད་པར་རྟོག་པའི་བཟང་རྟོག་ཡིན་པས་འདི་དང་དོན་མཐུན་ནོ། ། མཐོང་ལམ་ལའང་བརྒྱད་ལས་དེ་མིན་ལས་འབྱེད་པའི་མཚན་ཉིད་ནི། ཐེག་པ་དང་སྒོམ་པ་པོ་རང་རང་གི་ངེས་འབྱེད་ཆ་མཐུན་རྫོགས་ནས་འཇིག་རྟེན་ལས་འདས་པའི་སྒོམ་ལམ་མ་སྐྱེས་ཀྱི་སྔར་ཐར་པར་ཕྱིན་པར་བྱེད་པའོ། །
གཞུང་དུ་འབྱུང་བ་ཉིད་ལ་ཐེག་པ་དང་སྒོམ་པ་སོ་སོའི་ཞེས་དང་ཐར་པར་ཕྱིན་བྱེད་ཅེས་པ་བསྣན་པས་ཀྱང་རུང་ངོ་། ། གང་ཡང་བདེན་པ་བཞིའི་དེ་ཁོ་ན་ཉིད་སྔར་མ་མཐོང་བ་མཐོང་བའོ་ཞེས་ཐོ་གསུངས་པ་དང་། འཇིག་རྟེན་ལས་འདས་པའི་སྒོམ་ལམ་མ་སྐྱེས་ཀྱི་གོང་དུ་དེ་ཁོ་ན་ཉིད་མངོན་སུམ་དུ་རྟོགས་པའོ་ཞེས་སྐྱབས་གསུངས་པ་ལ་ནི་དགྲ་བཅོམ་ཐེག་ཆེན་དུ་ཞུགས་པའི་མཐོང་ལམ་དེ་མིན་ཏུ་འགྱུར་ཏེ། བདེན་བཞིའི་དེ་ཁོ་ན་ཉིད་མཐོང་ཟིན་པའི་ཕྱིར་དང་སྒོམ་ལམ་ཟག་མེད་སྐྱེས་ཟིན་པས་སོ་ཞེས་གཞོན་བྱང་གསུངས་པ་དང་། མཐོང་ལམ་པའི་ས་དང་གཉེན་པོའང་མཐོང་ལམ་དུ་འགྱུར་རོ་ཞེས་སར་གསུངས་པའི་སྐྱོན་གནས་སོ། ། གང་ལ་ནི་མཐོང་བས་སྤང་བྱའི་ས་བོན་རྩ་བ་ནས་སྤོང་བའོ། ། རྟོགས་པ་ཇི་ལྟ་བ་ནི་ཐེག་ཆེན་པའི་དབང་དུ་བྱས་ཏེ་མདོ་སྡེ་རྒྱན་དུ། དེ་ནས་ཆོས་དབྱིངས་གཉིས་ཀྱི་མཚན་ཉིད་དང་། ། བྲལ་བ་མངོན་སུམ་ཉིད་དུ་རྟོགས་པར་འགྱུར། ། ཞེས་ལྟར་ཆོས་ཉིད་མངོན་སུམ་དུ་རྟོགས་ཤིང་ཇི་སྙེད་པ་ཐེག་པ་གསུམ་གྱི་བྱེ་བྲག་གིས་ཇི་རིགས་པ་གསུངས་པ་ལྟར་རོ། །
ཡོན་ཏན་ནི་ཐེག་པ་ལ་བརྒྱ་ཕྲག་བཅུ་གཉིས་འབྱུང་བ་སོགས་སོ། ། ལྔ་བ་དབྱེ་བ་ནི་ཐེག་པའི་ཐོམ་ལམ་གསུམ་དང་སྐད་ཅིག་བཅུ་དྲུག་གོ ། རྣམ་པའི་དབྱེ་བ་ནི་རྒྱུན་ཞུགས་ཀྱི་ཐད་དུ་འཆད་པ་གཉིས་དང་མཐོང་བའི་ས་དང་ས་རབ་ཏུ་དགའ་བ་སོགས་སོ། ། དྲུག་པ་བྱེད་ལས་ནི་ལམ་ཕྱི་མ་འདྲེན་པ་སོགས་དུ་མ་སྟེ། དེ་བཞིན་གཅིག་ཀྱང་དུ་མ་བྱེད། ། ཅེས་རྣམ་འགྲེལ་དུ་གསུངས་པ་ལྟར་རོ། ། ངེས་ཚིག་ནི་སྔར་དེ་ཁོ་ན་ཉིད་མ་མཐོང་བ་མཐོང་བས་དང་། འཕགས་པའི་སར་ཕྱིན་པར་བྱེད་པས་སོ་ཞེས་དབུས་མཐའི་འགྲེལ་བཤད་དུའོ། ། གཞུང་དོན་ལ་བཞི་སྟེ། ངོ་བོ་དང་།
དེ་རྣམ་པ་གཞན་གྱིས་གསལ་བར་བྱ་བ་དང་། སྐད་ཅིག་རྣམས་གཏན་ལ་དབབ་པ་དང་། མཐོང་ལམ་གྱི་ལུང་དོན་བཤད་པའོ། ། དང་པོ་ནི། རྒྱས་པར་བཤད་པར་འགྱུར་བ་ལ་བལྟོས་ནས་མདོར་བསྡུས་ན་བདག་རྐྱེན་དང་དུས་ཆོས་མཆོག་གི་མཇུག་ཐོགས་བར་མ་ཆད་དུའོ། ། མི་དམིགས་པ་ནི་དམིགས་པ་མེད་ཙམ་མིན་གྱི་དམིགས་པར་རྟོག་པའི་གཉེན་པོ་སྟེ་དེ་བཞིན་ཉིད་ལ་དམིགས་པས་རྣམ་པར་མི་རྟོག་པའི་ཏིང་ངེ་འཛིན་ཞི་གནས་དང་ཤེས་རབ་ལྷག་མཐོང་མཚུངས་ལྡན་བྱང་ཆུབ་ཀྱི་ཡན་ལག་ལྷག་མ་སོགས་དང་བཅས་པའོ། ། དེ་ཉིད་གསལ་བར་བྱེད་པ་དམིགས་བྱ་གཟུང་བ་དང་དམིགས་བྱེད་འཛིན་པ་མེད་པས་མཉམ་པའི་དེ་བཞིན་ཉིད་ཤེས་པའང་དེ་ཡིན་ཞེས་པའོ། ། འདི་ནི་གང་ཟག་གི་བདག་མེད་ཀྱི་ཞེའོ། ། གཉིས་པ་ལ་སོ་སོ་རང་ལ་སེམས་ཅན་གྱི་བརྡ་བསལ་བ་སོགས་གསུམ་ནི་རིམ་པས་རྣལ་འབྱོར་པ་དེས་རང་གི་རྒྱུད་ལ་གང་ཟག་གི་བདག་གི་མཚན་མ་དང་། རང་རྒྱུད་ལ་གཟུགས་སོགས་ཆོས་ཀྱི་མཚན་མར་དང་རང་དང་གཞན་གྱི་རྒྱུད་ཕྱིའི་དོན་ཀུན་ལ་བདག་དང་ཆོས་གཉིས་ཀའི་བརྡའ་འདུ་ཤེས་བསལ་བ་མི་རྟོག་པའི་ཕྱིར་ཏེ་དེ་རྣམས་ནི་དོན་དམ་པའི་ཆོས་དེ་བཞིན་ཉིད་ཤེས་པའོ། །
གཞན་རྟོགས་ཀྱང་གཟུང་འཛིན་གྲུབ་པར་མི་འགྱུར་ཏེ་གཟུང་འཛིན་དུ་བདེན་པར་ཞེན་པ་མེད་པས་སོ། ། ཤེས་བྱ་ཤེས་པ་ཙམ་གྱིས་གཟུང་འཛིན་དུ་འགྱུར་ན་སངས་རྒྱས་ཀྱི་ཡེ་ཤེས་ལའང་ཧ་ཅང་ཐལ་ལོ། འདིར་ཉན་ཐོས་སོགས་ཀྱིས་ཆོས་ཀྱི་བདག་མེད་དངོས་སུ་མི་མཐོང་ཡང་མཐོང་ལམ་གྱི་གནས་སྐབས་སུ་ཆོས་ལ་མཚན་མར་འཛིན་པ་མངོན་གྱུར་མེད་པས་དེ་སྐད་གསུངས་སོ་ཞེའོ། ། བསྡུ་བར་དེ་གསུམ་རིམ་པ་ལྟར་མཐོང་བས་སྤང་བྱའི་ཉོན་མོངས་ཀྱི་ཕྱོགས་དང་མཐུན་པའི་གནས་ངན་ལེན་ཆུང་ངུ་དང་འབྲིང་དང་ཀུན་དང་བྲལ་བའི་སེམས་གསུམ་སྟེ་དང་པོ་གཉིས་ཆོས་ཤེས་དང་མཚུངས་ལྡན་དང་། ཐ་མ་རྗེས་ཤེས་དང་མཚུངས་ལྡན་ནོ། ། རེ་རེ་ལའང་ཞི་གནས་དང་མཐོང་གཉིས་གཉིས་ཏེ་དྲུག་ཡིན་ཀྱང་དེ་གཉིས་སྐད་ཅིག་གཅིག་ལ་ཟུང་དུ་འཇུག་པས་ན་གསུམ་དུ་བཞག་ཅིང་རྣམ་པར་མ་བཞག་པའི་བདེན་པ་ལ་དམིགས་པ་མཐོང་སྤང་གི་ཉོན་མོངས་ཞི་བ་མངོན་དུ་བྱེད་པ་མངོན་པར་རྟོགས་པའི་ཤེས་པས་བདེན་པ་མངོན་པར་རྟོགས་པ་སྟེ་དེའི་མཐུས་དེའི་རྗེས་སུ་མངོན་པར་རྟོགས་པའི་མཐའ་ལས་བྱུང་བའི་ཤེས་པས་བདེན་པ་མངོན་པར་རྟོགས་པ་རྗེས་ཐོབ་རྣམ་པར་གཞག་པའི་བདེན་པ་ལ་དམིགས་པ་འཇིག་རྟེན་ལས་འདས་པ་དང་ཀུན་རྫོབ་ཤེས་པ་བརྡ་མ་བསལ་བའི་ཆོས་ལ་དམིགས་པས་རྣམ་རྟོག་དང་བཅས་པར་ཡང་གསུངས་སོ། ། དེ་ལ་འབན་དང་ཐོ་དག་བརྡ་བསལ་དང་པོ་གཉིས་འདོད་ཁམས་ཀྱི་བདེན་པ་ལ་དམིགས་པ་དང་ཐ་མ་ཁམས་གོང་མའི་བདེན་པ་ལ་དམིགས་པ་དང་ཉན་རང་ཁོ་ནའི་མཐོང་ལམ་ཡིན་པ་སོགས་ཀྱི་རྣམ་གཞག་མཛད་པ་ནི་བསྡུ་བའི་དགོངས་པ་མ་ལོངས་པར་མུན་སྤྲུལ་དུ་ཟད་དོ། ། གསུམ་པ་ལ་གཉིས་ལས་སྤྱི་དོན་ལ་གཉིས། ཉན་ཐོས་སྡེ་པའི་ལུགས་དང་། ཐེག་ཆེན་པའི་སྐད་ཅིག་དུར་སྐྱེ་དཔྱད་པའོ། །
དང་པོ་ལ་ཆོས་བཟོད་ནི། འདོད་པའི་བདེན་པ་དང་པོ་གཉིས་དང་། འདོད་པ་ན་སྤྱོད་པའི་དུཿཁ་འགོག་པ་དང་། འདོད་པ་ན་སྤྱོད་པའི་དུཿཁའི་གཉེན་པོ་ལམ་ལ་དམིགས་ཏེ་འདོད་པའི་མཐོང་སྤང་གི་ཐོབ་པ་གཅོད་པའོ། ། ཆོས་ཤེས་ནི་དམིགས་པ་དེ་ཉིད་ལ་ཉོན་མོངས་པའི་ཐོབ་པ་ལས་རྣམ་པར་གྲོལ་བའི་བྲལ་བའི་ཐོབ་པ་དང་ལྷན་ཅིག་སྐྱེ་བའོ། ། རྗེས་བཟོད་རྗེས་ཤེས་ནི་ཁམས་གོང་མའི་བདེན་པ་ལ་དམིགས་ནས་ཚུལ་དེ་ལྟ་བུ་སྟེ། འཇིག་རྟེན་པ་ཡི་ཆོས་མཆོག་ལས། ཆོས་ཀྱི་བཟོད་པ་ཟག་པ་མེད། ། འདོད་སྡུག་བསྔལ་ལའོ་དེ་ལས་ནི། ། དེ་ཉིད་ལ་ཆོས་ཤེས་དེ་བཞིན། །
སྡུག་བསྔལ་ལྷག་ལ་རྗེས་བཟོད་ཤེས། ། བདེན་པ་གསུམ་ལ་དེ་བཞིན་ནོ། ། ཞེས་དང་། བཟོད་དང་ཤེས་ལ་གོ་རིམ་བཞིན། ། བར་ཆད་མེད་དང་རྣམ་གྲོལ་ལམ། ། དེ་ལ་སྐད་ཅིག་བཅོ་ལྔ་ནི། ། མ་མཐོང་མཐོང་ཕྱིར་མཐོང་བའི་ལམ། ། ཞེས་ཏེ་བཅུ་དྲུག་པ་ལ་ནི་སྔར་མ་མཐོང་བ་བལྟ་བྱ་མེད་ཀྱི་མཐོང་བ་གོམས་པར་བྱེད་པས་ན་སྒོམ་ལམ་མོ། ། ལམ་ལ་རྗེས་བཟོད་མ་མཐོང་བ་མཐོང་ངོ་ཞེ་ན། སྐད་ཅིག་གཅིག་མ་མཐོང་བས་བདེན་པ་མ་མཐོང་བ་མིན་ཏེ།
ཉག་མ་གཅིག་མ་བརྔས་པས་ཞིང་མ་བརྔས་པ་མིན་པ་བཞིན་ནོ། ། ཤེས་པ་གཞན་བདུན་ཡང་མཐོང་ལམ་མིན་པར་འགྱུར་རོ་ཞེ་ན། བདེན་པ་མཐོང་བ་ཀུན་མ་རྫོགས་པས་དེའི་བར་ན་གནས་པས་མཐོང་ལམ་དུ་འཐད་དོ། ། ཆོས་སྲུང་བའི་སྡེ་པ་སོགས་ནི་བདེན་པ་མངོན་པར་རྟོགས་པ་ནི་གཅིག་ཏུ་སྨྲ་ལ་མང་པོས་བཀུར་བ་སྐད་ཅིག་བཅུ་གཉིས་སུ་སྨྲའོ། ། གཉིས་པ་ལ་ལྔ་སྟེ། གཞུང་དུ་གསུངས་ཚུལ་དང་། མི་འཐད་པ་དགག་པ་དང་། གཞུང་འདིའི་དགོངས་པ་གཟུང་བ་དང་། སྒོམ་པའི་ཡུན་དང་། ཤེས་བྱ་དཔྱད་པའོ། །
དང་པོ་ནི་དཔལ་ལྡན་ཟླ་བ་གྲགས་པས་སྐད་ཅིག་གཅིག་ཁོ་ན་ལ་དེ་ཁོ་ན་ཉིད་མཐོང་སྟེ། ངོ་བོ་གཅིག་པའི་ཡེ་ཤེས་དེ་ཁོ་ན་ལ་ཆར་ཕྱེ་ནས་སྐད་ཅིག་བཅུ་དྲུག་ཏུ་བཞག་པ་ནི་དེ་ལྟ་བུ་བསྟན་པས་འདུལ་བར་བྱ་བ་ལ་ཕན་པའི་ཆེད་དུའོ་ཞེས་རིགས་པ་དྲུག་བཅུ་པའི་འགྲེལ་པར་གསུངས་སོ། ། བརྒྱད་སྟོང་འགྲེལ་ཆེན་དུ་ཆོས་ཀྱི་དབྱིངས་ལ་དབྱེ་བ་མེད་པས་སྐད་ཅིག་གཅིག་གིས་རྟོགས་ལ། འཁྲུལ་བའི་རྒྱུ་མཚན་གྱིས་གཞན་དུ་སྒྲོ་བཏགས་པ་གཅོད་པ་ལས་སྐད་ཅིག་བཅུ་དྲུག་ཏུ་བཤད་དོ། ། སློབ་དཔོན་ལ་ལ་དུཿཁ་ལ་ཆོས་བཟོད་མཐོང་ལམ་དངོས་དང་གཞན་བཅོ་ལྔ་བཏགས་པ་བར་སྨྲའོ། ། ལ་ལ་འབྲས་བུའི་མངོན་པར་རྟོགས་པ་ལས་ཐེག་པ་ཆེན་པོར་སྐད་ཅིག་དང་བདེན་པ་སོ་སོ་ལ་ཕྱིན་ཅི་ལོག་བསལ་བས་སོ་སོར་རྟོགས་པའི་མངོན་པར་རྟོགས་པ་ལས་སྐད་ཅིག་བཅུ་དྲུག་ཏེ་བཅུ་དྲུག་ཀུན་ཀྱང་མཐོང་ལམ་དངོས་སུ་འདོད་དོ། ། བསྟན་པ་གནས་པ་རྒྱས་པའི་རྣམ་གཞག་སྤྲོས་པ་དང་བཅས་པ་ལ་ཆོས་ཤེས་དང་མཐུན་པའི་སེམས་བཞི་དང་རྗེས་ཤེས་ཀྱི་ཕྱོགས་དང་མཐུན་པ་བཞི་དང་མཇུག་ཏུ་ཞི་གནས་འབའ་ཞིག་པའི་སེམས་དང་དགུའི་མཐོང་ལམ་རྫོགས་ལ། དོན་དམ་རྣམ་བཞག་སོ་སོ་རང་རིག་སྤྲོས་མེད་ལ་དེ་བཞིན་ཉིད་ཤེས་པ་དང་མཚུངས་ལྡན་གཅིག་ཉིད་ཀྱིས་སེམས་ཀྱི་རང་བཞིན་ལས་བརྩམས་ཏེ་མཐོང་ལམ་རྫོགས་པར་འགྱུར་བར་གསུངས་སོ། ། གཉིས་པ་ནི་བོད་གྱི་སློབ་དཔོན་མང་པོ་རྣམས་ལུང་དེ་དག་གིས་ནི་གཅིག་ཏུ་སྐྱེ་ཤིང་དུས་མཐའི་སྐད་ཅིག་མིན་གྱི་བྱ་རྫོགས་ཀྱི་སྐད་ཅིག་གོ་ཞེས་གསུངས་སོ། ། དེའང་གཞུང་འདི་དང་བསྟུན་ན་དབང་པོ་གསུམ་གྱི་ས་མཚམས་བར་ཆད་མེད་པ་དང་རྣམ་གྲོལ་གྱི་ལམ་མི་འཐད་ཅིང་དོན་གསང་དུ་མཐོང་ལམ་ལ་བྱང་ཆུབ་ཡན་ལག་དང་པོར་མི་འགྱུར་ཏེ།
དེ་བཞིན་ཉིད་སྔོན་ཉམས་སུ་མ་མྱོང་བའི་ཕྱིར་རོ་ཞེ་ན། སྐད་ཅིག་དང་པོ་ལ་དྲན་པ་མེད་ཀྱང་གཉིས་པ་སོགས་ན་ཡོད་པར་བཤད་པ་དང་འགལ་ཞེས་གསུངས་སོ། ། ངུར་སྨིག་པ་སོགས་ནི་འདི་ཉིད་དུ་བཟོད་པ་དང་ཤེས་པ་ཀུན་ལ་མཚན་མ་མེད་པར་བཤད་པས་མཐོང་ལམ་ཀུན་དེ་བཞིན་ཉིད་མཐོང་བ་ཡིན་ལ། དེ་ལ་བདེན་པ་བཞིའི་ཆོས་ཉིད་མ་དག་པ་རྟོགས་པའི་ཆོས་བཟོད་བར་ཆད་མེད་པའི་ལམ་མཐོང་སྤང་སྤོང་བྱེད་གཅིག་དང་ཆོས་ཉིད་དག་པ་རྟོགས་པའི་ཆོས་ཤེས་རྣམ་གྲོལ་གྱི་ལམ་དེ་བཞིན་ཉིད་ཀྱི་གནས་གྱུར་ཡུལ་དུ་བྱེད་པ་གཅིག་སྟེ་སྐད་ཅིག་གཉིས་སུ་སྐྱེ་ལ། དེ་དག་ཉིད་ཀྱིས་གཞན་རིག་གི་ཆའི་ཡེ་ཤེས་ཀྱི་ཆོས་ཉིད་རྟོགས་པའི་ཆ་ནས་རྗེས་བཟོད། རང་རིག་གི་ཆའི་ཡེ་ཤེས་ཀྱི་ཆོས་ཉིད་རྟོགས་པའི་ཆ་ན་རྗེས་ཤེས་སུ་འཇོག་གསུང་ངོ་། ། དེ་ལྟ་ན་མཐོང་ལམ་ལྡོག་པ་ཕྱེ་ན་ཉེར་བཞིར་འགྱུར་ཏེ་ཆོས་བཟོད་ཆོས་ཤེས་བརྒྱད་ཀྱིས་གཞན་རིག་གི་ཆོས་ཉིད་རྟོགས་པ་རྗེས་བཟོད་བརྒྱད་དང་། རང་རིག་གི་རྟོགས་པ་རྗེས་ཤེས་བརྒྱད་ཡོད་པས་སོ། ། ཆོས་ཅན་ཡེ་ཤེས་མཐོང་བ་མེད་ན་རྩ་འགྲེལ་གྱི་གཞུང་དང་འགལ་ཞིང་། རང་རིག་དང་གཞན་རིག་གི་ཆའི་ཡེ་ཤེས་རྟོགས་པའི་ཁས་བླངས་དང་འགལ་ཞེས་གསུངས་སོ། །
ལུང་དེ་ནི་ཆོས་ཅན་གྱི་མཚན་མ་མེད་པ་མིན་གྱི་རྣམ་རྟོག་གི་མཚན་མ་མེད་པར་གསུངས་པའོ་ཞེས་འཇམ་གསར་གསུང་ངོ་། ། འབྲེ་ཆེན་པོ་བདེན་བཞིའི་ཆོས་ཉིད་མ་དག་པ་རྟོགས་པ་བར་ཆད་མེད་ལམ་མཐོང་སྤང་སྤོང་བ་ཆོས་བཟོད་སྐད་ཅིག་གཅིག་དང་། ཆོས་ཉིད་དག་པ་སྤང་བྱའི་གནས་ངན་ལེན་གྱི་དྲི་མས་དག་པ་རྟོགས་པ་རྣམ་གྲོལ་གྱི་ལམ་ཆོས་ཤེས་དང་། དེ་གཉིས་འཕགས་པའི་ཆོས་ཀྱི་རྒྱུའོ་ཞེས་མངོན་སུམ་དུ་གྱུར་པ་དོན་དམ་མཁྱེན་པའི་ཡེ་ཤེས་ཀྱི་རིགས་སྔར་མ་རྟོགས་པ་རྟོགས་པ་རྗེས་བཟོད་དང་། དེ་ཡེ་ཤེས་སྔ་མ་གཉིས་ཀྱི་ཡུལ་ཅན་དུ་ངེས་པ་ཀུན་རྫོབ་མཁྱེན་པའི་རིགས་སྔར་མ་མཐོང་བ་རྗེས་ཤེས་ཏེ་སྐད་ཅིག་བཞིར་སྐྱེ་ཞིང་། དེ་བཞི་ཡུལ་དང་བྱེད་པའི་ལྡོག་པའི་དབྱེ་བས་བཅུ་དྲུག་སྟེ། མངོན་རྟོགས་རྒྱན་དུ། བདེན་དང་བདེན་ལ་བཟོད་པ་དང་། ། ཤེས་པའི་སྐད་ཅིག་རྣམ་བཞི་ཡིས། ། ཞེས་གསུངས་པ་དང་།
ཁྱབ་བྱེད་སྡུག་བསྔལ་ངོ་བོས་སྟོང་པར་རྟོགས་པ་ན་ཁྱབ་བྱ་ཀུན་འབྱུང་དང་དེ་གཉིས་འགགས་པའི་འགོག་པ་དང་དེའི་ཐབས་ལམ་བདེན་ཡང་ངོ་བོས་སྟོང་པར་རྟོགས་ཏེ། ཉི་ཁྲི་ཊིག་མོ་ཆེར། སྡུག་བསྔལ་ཆོས་ཉིད་སྟོང་མཐོང་ཚེ། ། ཀུན་འབྱུང་སྟོང་པ་ཅིས་མི་རྟོགས། ། ཞེས་གསུང་ངོ། ། དེ་མི་རིགས་ཏེ་ལུང་དེ་ནི་བདེན་དང་བདེན་ལ་ཞེས་པས་བཅུ་དྲུག་གི་ཤེས་བྱེད་དུ་འགྱུར་བས་དང་། ཉི་ཁྲི་སྣང་བ་དེ་ཉིད་ཀྱི་འགྲེལ་པར། སྐད་ཅིག་བརྒྱད་པ་ལ་ནི་བྱང་ཆུབ་སེམས་དཔའ་རྣམས་ལ་ཚད་མེད་པ་རྣམས་ངེས་པར་དགོས་ཏེ། དེ་ལྟ་མ་ཡིན་ན་སྐད་ཅིག་དགུ་པ་ལ་སེམས་ཅན་གྱི་ཁམས་ལ་བལྟོས་པ་མེད་པས་འགོག་པར་ལྟུང་བར་འགྱུར་བས་སོ་ཞེས་གསུངས་པས་སོ། ། ཁྱབ་བྱེད་ངོ་བོ་ཉིད་མེད་པར་མཐོང་ཡང་ཁྱབ་བྱ་ངོ་བོ་ཉིད་མེད་པའི་སྒྲོ་འདོགས་མི་ཆོད་པ་སྲིད་དེ།
རང་རྒྱལ་གྱིས་གཟུང་བ་མེད་པར་རྟོགས་ཀྱང་འཛིན་པ་མེད་པར་མ་རྟོགས་པར་གསུངས་པ་ལྟ་བུའོ། ། ཀོ་བོ་ཡེ་འབྱུང་ནི་མཐོང་ལམ་སྐད་ཅིག་བརྒྱད་དེ་ཆོས་བཟོད་བཞི་དང་། རྗེས་བཟོད་བཞིའོ། ། ཤེས་པ་བརྒྱད་ནི་མཐོང་ལམ་གྱི་རྗེས་ཐོབ་སྒོམ་ལམ་གྱི་ཡང་དག་པའི་ལྟ་བས་བསྡུས་པ་སྟེ། བསྡུ་བར་སེམས་བརྒྱད་དང་ཞི་གནས་དང་དགུར་བཤད་པ་དང་། འདིར་ཤེས་པ་བརྒྱད་སྒོམ་ལམ་དུ་གསུངས་པའོ་ཞེས་གསུང་བའང་མི་འཐད་དེ། དགུས་རྫོགས་པར་གསུངས་པ་ནི་བརྒྱད་ཀྱི་ཤེས་བྱེད་དུ་མི་རུང་བས་དང་། སྒོམ་ལམ་དུའང་ཆོས་ཤེས་པའི་ཕྱོགས་དང་རྗེས་ཤེས་ཀྱི་ཕྱོགས་ཞེས་པས་བཟོད་པའང་ཡིན་པར་གསལ་ཞིང་ཤེས་པ་ཉིད་ཡིན་དུ་ཆུག་ཀྱང་། མཐོང་ལམ་དང་སྒོམ་ལམ་གྱི་ཤེས་པ་བརྒྱད་ཤིན་ཏུ་ཐ་དད་པ་སྟེ། དེ་ཡང་ཆོས་བཟོད་ཀྱི་མཇུག་ཏུ་ཆོས་ཤེས་སྐྱེ་བ་སོགས་ངེས་པ་གསུངས་པས་ན་མཐོང་སྒོམ་འདྲེས་པར་སྐྱེ་བར་འགྱུར་རོ། །
གང་ཡང་སྐད་ཅིག་དུར་སྐྱེ་དཔྱོད་པ་ལ། དོན་དམ་པར་མཐོང་ལམ་ལ་སྐྱེ་བ་མེད་དོ་ཞེས་ས་སྐྱ་པཎྚི་ཏ་གསུངས་པའང་གཙུག་ལག་ཁང་ལ་ཀ་བ་དུ་ཡོད་དྲིས་པ་ན། ནམ་མཁའ་ལ་ཀ་བ་མེད་དོ་ཞེས་ལན་འདེབས་པ་ལྟ་བུ་སྟེ། བདེན་པ་གཉིས་རྣམ་པར་མ་ཕྱེད་པའོ། ། གསུམ་པ་ནི་བཅུ་དྲུག་ཉིད་དེ། ཆོས་བཟོད་ཀྱི་བར་མ་ཆད་དུ་ཆོས་ཤེས་དང་། དེའི་བར་མ་ཆད་དུ་རྗེས་བཟོད་སྐྱེ་བ་དང་། དབང་པོ་ཟག་མེད་གཉིས་ཀྱི་ས་མཚམས་སྐད་ཅིག་སྔ་ཕྱི་ལ་བཞག་པའི་ཕྱིར་རོ། ། འདིར་འབྱུང་བ་ཐེག་ཆེན་པའི་ལུགས་ཡིན་པར་ཡང་དབུས་མཐའི་འགྲེལ་པར་དབང་པོ་གསུམ་གྱི་རྣམ་གཞག་འདི་རྣལ་འབྱོར་སྤྱོད་པའི་ལུགས་སུ་བཤད་པ་དང་། བརྒྱད་སྟོང་འགྲེལ་ཆེན་དུའང་མཐོང་ལམ་གྱི་བཀོད་པ་འདི་ཁོ་ན་ལྟར་བཤད་པས་སོ། །
བཞི་པ་ནི་སློབ་དཔོན་ཆོས་ཀྱི་བཤེས་གཉེན་གྱིས་མཐོང་ལམ་ལ་སྦྱོར་དངོས་རྗེས་གསུམ་ཡོད་ལ་བློ་རིག་ཀྱང་གསུམ་སྟེ། སྣང་བཅས་སྒྱུ་མ་ལྟ་བུར་སྣང་བ་སྟེ། དེའང་ཉན་རང་ལ་ཆོས་བཅུ་དྲུག་ཏུ་སྣང་བ་དང་སྣང་མེད་དོན་དམ་བདེན་པ་དང་མཐུན་པར་སྣང་མེད་དུ་འཇོག་པའམ་སྤང་བྱའི་བློ་ཟད་པའི་དགག་པ་དང་། རྟོག་བཅས་ཤེས་བྱ་སྣ་ཚོགས་ལ་དཔྱོད་པའི་རྟོག་པའོ་ཞེས་བཤད་ཅིང་། དེ་ཉིད་ཀྱི་གཞུང་དུ་སྔོན་གྱི་སློབ་དཔོན་ཁ་ཅིག་སྤང་བྱ་བརྒྱ་རྩ་བཅུ་གཉིས་སོགས་སྤོང་བའི་དོན་དུ་ལན་བརྒྱ་རྩ་བཅུ་གཉིས་སུ་སྙོམས་པར་འཇུག་གོ་ཞེས་སྨྲའོ་ཞེས་བཤད་དོ། ། རིགས་པའི་རལ་གྲི་དུས་རིང་པོར་མཐོང་ལམ་སྐྱེད་ནས་མཐོང་སྤང་མ་ཟད་ཀྱི་བར་དུ་སྒོམ་ལ། དེའང་ཤེས་རབ་དང་བརྩོན་འགྲུས་སོགས་ཀྱིས་དུ་མར་འགྱུར་བ་འཕགས་པ་ཀླུ་སྒྲུབ་ཀྱིས་ལོ་བརྒྱ་ཕྲག་དུ་མ་བསྒོམས་པ་བཞིན་ཏེ། ལང་ཀར་གཤེགས་པར། རབ་ཏུ་དགའ་བའི་ས་བསྒྲུབས་ཏེ། ། བདེ་བ་ཅན་དུ་དེ་འགྲོ་འོ། །
ཞེས་འབྱུང་བས་ས་གཉིས་པ་ནི་མ་ཐོབ་པས་ཞེས་གསུངས་པ་ནི་སྔར་སྤང་བྱ་འགག་པ་དང་གཉེན་པོ་སྐྱེ་བ་དུས་གཅིག་པར་གསུངས་པ་མ་དྲན་པའོ། ། ས་རབ་ཏུ་དགའ་བ་ལ་མཐོང་ལམ་གྱིས་མ་ཁྱབ་སྟེ། མདོ་སྡེ་རྒྱན་གྱི་འགྲེལ་བཤད་དུ་ས་དང་པོ་ལའང་མཐོང་བའི་ལམ་གྱི་འོག་ཏུ་སྒོམ་པའི་ལམ་ཡོད་མོད་ཀྱི་ཞེས་འབྱུང་བས་སོ། ། དེ་ཉིད་རིགས་ཏེ་རྒྱལ་བའི་ཡུམ་དང་དེའི་རྒྱན་དུ་གསུངས་པའི་ས་ཡོངས་སྦྱོང་གི་ཆོས་དམ་ཆོས་དམིགས་པ་ཚོལ་བ་སོགས་མཐོང་ལམ་མཉམ་བཞག་ཙམ་ལ་མི་རྫོགས་ཤིང་། ས་སྔ་མའི་ཡོངས་སྦྱོང་མ་རྫོགས་པར་ཕྱི་མར་འཕོ་བ་མི་འཐད་པའི་ཕྱིར་རོ། ། བརྒྱད་སྟོང་འགྲེལ་པར་ཡང་ས་དང་པོའི་སྐད་ཅིག་གཉིས་པ་སོགས་སྒོམ་ལམ་དུ་བཤད་པས་སོ། ། དེས་ན་མཉམ་བཞག་སྒོམ་ཐུན་གཅིག་ལ་སྐྱེ་སྟེ། ཆོས་ཉིད་སྔར་མ་མཐོང་བ་རྟོགས་པ་མཐོང་ལམ་ཡིན་ཞིང་དེའང་ཆོས་མཆོག་མན་ཆད་དུ་ཆོས་ཉིད་གོམས་པའི་སྟོབས་ལས་དེ་ཙམ་ལ་མཐོང་བར་ནུས་པའི་ཕྱིར་དང་། སྐད་ཅིག་བཅུ་དྲུག་རྒྱུན་མི་ཆད་དུ་སྐྱེ་ཞེས་འབྱུང་བས་སོ། ། རྗེས་ཐོབ་ནི་སྒོམ་ལམ་ཡིན་གྱི་མཐོང་ལམ་མིན་ཏེ་སྔར་མ་མཐོང་བ་མཐོང་བྱེད་མེད་པས་སོ། །
མཐོང་སྤང་གི་ས་བོན་རྣམས་མཐོང་ལམ་སྐྱེ་བ་དང་དུས་མཉམ་དུ་འགག་པའི་ཕྱིར་ལམ་སྐྱེས་ཕྱིན་ཆད་སྤང་རྒྱུ་མེད་དོ། ། ལྔ་པ་ལ་ཆོས་བཟོད་ཆོས་ཤེས་ཀྱིས་ཆོས་ཉིད་མ་དག་པ་དང་དག་པ་རྟོགས་སོ་ཞེས་གསུངས་པ་ནི་རང་གི་བློས་བརྟགས་པ་ཙམ་ཡིན་གྱི་ཤེས་བྱེད་མེད་པས་ན་དེ་དག་གི་ཁྱད་པར་བྲང་ཏི་སྤང་བྱ་དང་ཉེ་རིང་གིས་འཇོག་པ་དང་། འབྲེ་གནས་ངན་ལེན་གྱིས་དྲི་མ་ཡོད་མེད་དུ་གསུངས་པ་ནི་དཔྱོད་པ་དོན་མེད་པའོ། ། གནས་ངན་ལེན་ནི་ཐེག་ཆུང་བའི་དགྲ་བཅོམ་པ་ལའང་ཡོད་དོ། ། གཉིས་ཀའང་མཐོང་སྤང་གིས་དག་ཅིང་སྒོམ་སྤང་གིས་མ་དག་པར་ཁྱད་མེད་དོ། ། གཞུང་དོན་ལ་ལྔ་ལས་དབྱེ་བ་ནི་ཡང་མཐོང་ལམ་བསྡུས་ཏེ་བསྟན་པ་དེ་རབ་ཏུ་དབྱེ་ན། སྡུག་བསྔལ་ལ་སོགས་བདེན་པ་ལ། ། ཆོས་ཤེས་རྗེས་སུ་ཤེས་པ་ཡི། ། བཟོད་ཤེས་སྐད་ཅིག་བདག་ཉིད་ནི། ། ཞེས་ཡུམ་གྱི་རྒྱན་དུ་གསུངས་པ་ལྟར་རོ། །
ཆོས་མཆོག་གི་མཇུག་ཐོགས་ནི་སྐད་ཅིག་དང་པོ་ཁོ་ནའི་དབང་དུ་བྱས་པའོ། ། འོ་ན་མཐོང་ལམ་རྣམ་པར་མི་རྟོག་པའི་ཕྱིར་ན་རྣམ་པར་མ་ཕྱེ་བར་ཡེ་ཤེས་བཅུ་དྲུག་འཇོག་པ་ཅི་ལྟར་འཐད་ཅེ་ན། རྣམ་པ་བཅུ་དྲུག་གི་ཤེས་པ་སྐྱེད་པའི་ནུས་པ་ཐོབ་ཅིང་རྗེས་ཐོབ་ཏུ་དེའི་དབང་གིས་རྣམ་པ་བཅུ་དྲུག་ལ་སོ་སོར་རྟོག་པའི་ཡེ་ཤེས་མངོན་འགྱུར་དུ་འབྱུང་བས་སོ་ཞེའོ། ། སོ་སོའི་ངོ་བོ་ལ་སྐད་ཅིག་དང་པོ་ཚིག་རེ་ནས་རིམ་པས་འཆད་ཏེ་སྡུག་བསྔལ་བདེན་པ་ནི་སྔར་བཤད་པའོ། ། དབང་དུ་བྱས་པའི་ཆོས་ནི་མདོ་སྡེ་སོགས་ཏེ་དེ་རྣམས་ཀྱིས་དེ་གཏན་ལ་འབེབས་པའི་ཕྱིར་རོ། ། རྣམ་པར་དཔྱོད་པ་ཚུལ་བཞིན་ཡིད་ལ་བྱེད་པའོ། ། སོ་སོ་རང་ལ་ནི་རང་གི་རྒྱུད་ལ་ཡོད་པའི་དུཿཁ་ལ་ཞེས་འགྲེལ་པའོ། ། སྒོམ་པ་པོ་སོ་སོ་རང་ལ་ཞེས་ཀྱང་འཚམ་མོ། ། ཟག་པ་མེད་པ་ནི་ལོ་ཀ་ལས་འདས་པའོ། ། ཤེས་རབ་ནི་ཆོས་རབ་ཏུ་འབྱེད་པ་བྱང་ཆུབ་ཡན་ལག་གམ་ཡང་དག་པའི་ལྟ་བས་བསྡུས་པའོ། །
དེའི་བྱེད་པ་ནི་ཤེས་རབ་གང་གིས་དུཿཁ་མཐོང་སྤང་གི་ཉོན་མོངས་ཉེར་བརྒྱད་ཀྱི་ས་བོན་སྤོང་བའོ། ། དེས་མཚོན་ཏེ་ཇི་རིགས་པར་ཤེས་བྱའི་སྒྲིབ་པའང་སྤོང་ངོ་། ། ཤེས་པ་ལ་བཟོད་པ་ཞེས་ཚིག་རྣམ་པར་སྦྱར་ཏེ་དེས་ཁྲོ་བ་མེད་པའི་མཚན་ཉིད་ཅན་གྱི་བཟོད་པ་གཅོད་དོ། ། ཆོས་ལས་ཤེས་པ་ནི་དེའི་དབང་དུ་བྱས་པའི་ཆོས་ལས་གྲུབ་པས་སོ། ། རྣམ་གྲོལ་མངོན་དུ་བྱེད་པ་ནི་གནས་དེ་བཞིན་ཉིད་དུཿཁ་མཐོང་སྤང་དང་བྲལ་བས་གྱུར་པ་མངོན་དུ་བྱེད་ཅིང་ཉམས་སུ་མྱོང་བའོ། ། དེ་ལྟར་ཆོས་ཤེས་ནི་རྣམ་པར་དག་པའི་བདེན་པའི་དེ་བཞིན་ཉིད་ལ་དམིགས་པའོ་ཞེའོ། ། ཆོས་ལ་བཟོད་ཤེས་འདི་འཕགས་པ་སློབ་མི་སློབ་ཀྱི་ཆོས་ཀྱི་དངོས་དང་བརྒྱུད་པའི་རྒྱུ་སྟེ་དེ་དག་ལས་དེ་རྣམས་སྐྱེ་བས་སོ། ། དེས་ན་དེ་དག་ལ་དམིགས་ཏེ་དེ་ལྟར་མངོན་སུམ་དུ་རྟོགས་པ་ནི་ཨ་ན་ཡའི་སྒྲ་རྗེས་སུ་རྟོག་པའམ་རྒྱུ་ལ་འཇུག་པས་དེ་ཤེས་པའི་བཟོད་པའོ། ། རྗེས་བཟོད་དེ་ངེས་པར་འཛིན་ཅིང་མངོན་དུ་བྱེད་ངེས་པར་དཔྱོད་པར་བྱེད་པ་སྟེ་འདི་རྗེས་བཟོད་ལ་དམིགས་པའོ་ཞེའོ། ། གཞན་གསུམ་ལ་བསྒྲེ་བ་ནི།
དེ་བཞིན་དུ་ཞེས་པ་བདེན་པ་སོ་སོ་སྤོས་ནས་སྦྱར་ཏེ། ལམ་ལ་རྒྱུར་ཤེས་པའི་བཟོད་པ་ཅི་ཞེ་ན། ལམ་ལ་ཆོས་ཤེས་ཀྱི་བར་མ་ཆད་དུ་ལམ་ལ་ཆོས་བཟོད་དང་ཆོས་ཤེས་འདི་གཉིས་ཞེས་དང་ཤེས་པ་གང་གིས་ལམ་ལ་རྒྱུར་ཤེས་པའི་བཟོད་པ་དེ་ངེས་པར་འཛིན་པའོ་ཞེས་པའི་བར་དུ་སྦྱར་རོ། ། དེས་ཤེས་བྱ་རྟོགས་ཚུལ་ལ་གཟུང་བ་རྟོགས་པ་ནི་དེ་རྣམས་ཀྱིས་དེ་བཞིན་ཉིད་ཤེས་པའི་ཕྱིར་རོ། ། འཛིན་པ་རྟོགས་པ་ནི་དེ་བཞིན་ཉིད་ཀྱི་དམིགས་བྱེད་ཡང་དག་པའི་ཡེ་ཤེས་ཆོས་བཟོད་ཆོས་ཤེས་རིག་པས་སོ། ། ཟངས་ཀར་ལོ་ཙཱ་བ་དེ་དག་གཟུང་འཛིན་རང་བཞིན་མེད་པ་ལ་སྦྱར་ཏེ་གསུངས་པ་ནི་མི་ལེགས་ཏེ། དེ་ཆོས་བཟོད་རྐྱང་བས་ཀྱང་རྟོགས་པ་དང་འགྲེལ་བ་དང་འགལ་བས་སོ། ། མཚན་མ་མེད་པ་ནི་གཟུགས་ལ་སོགས་པའི་མཚན་མ་མི་འཛིན་པས་སོ། ། འགྲེལ་པར་གང་ཟག་དྲུག་པ་བཀའ་བསྩལ་ཅེས་པ་ནི་བཅོམ་ལྡན་གྱི་དྲུང་དུ་ཚངས་པས་གཉིས་ཀའི་ཆ་ལས་དང་། ཤེས་རབ་ཀྱིས་རྣམ་གྲོལ་དང་།
མཐོང་བས་ཐོབ་པ་དང་། དད་པས་མོས་པ་དང་། ཆོས་ཀྱི་རྗེས་འབྲང་སྟེ་གང་ཟག་ལྔ་བསྟན་པ་ན་བཅོམ་ལྡན་གྱིས་ངས་ཁྱོད་ལ་གང་ཟག་དྲུག་པ་བཤད་པར་བྱ་སྟེ། འདི་ལྟ་སྟེ་མཚན་མ་མེད་པར་གནས་པའོ་ཞེས་བཀའ་བསྩལ་ཏེ་ཚངས་པས་ཆོས་ཀྱི་རྗེས་འབྲང་བསྟན་པ་ན་སྟོན་པས་དད་པས་རྗེས་འབྲང་བཀའ་བསྩལ་པའོ་ཞེའོ། ། ཡང་ན་བསྡུ་བར་མདོ་དྲངས་པ་ལྟར་རོ། ། ཀུན་མཐོང་ལམ་དུ་བཞག་པ་ནི་ཁ་ཅིག་སེམས་ཀྱི་སྐད་ཅིག་བཅོ་ལྔ་མཐོང་ལམ་མིན་པར་འདོད་པ་དེ་གཅོད་པའི་དོན་དུ་སེམས་ཀྱི་ཞེས་ཏེ་དེ་རྣམས་ཀྱིས་བདེན་པ་བཞི་རེ་རེ་ལ་རྣམ་པ་བཞི་བཞིར་སྔར་མ་མཐོང་བ་མཐོང་བའི་ཕྱིར་རོ། ། ཡེ་ཤེས་བཞི་ཁོ་ནས་བདེན་པ་བཞི་མཐོང་བ་མ་ཡིན་ནམ་ཞེ་ན། བདེན་མོད། རྗེས་ཤེས་མ་སྐྱེས་ཀྱི་བར་ལ་དེ་ཙམ་གྱིས་མཐོང་བ་ཡོངས་སུ་མི་རྫོགས་པས་སོ། ། སྐད་ཅིག་གི་ཚད་ནི་སེམས་ཀྱི་སྐད་ཅིག་ནི་དུས་ཐུང་བའི་མཐའ་མིན་གྱི་ཤེས་བྱའི་དངོས་པོ་ལ་དུས་ཅི་ཙམ་གྱིས་འདི་ནི་འདིའོ་ཞེས་པ་འབྱུང་བ་རྫོགས་པའི་ཚད་དེ།
དུཿཁ་ཤེས་པར་བྱའོ་ཞེས་ལེགས་པར་ངེས་པར་སོགས་སོ། ། དེ་ལྟར་མཐོང་ལམ་གྱི་བཤད་པ་ཀུན་ནི་རྣམ་པར་གཞག་པ་ཙམ་སྟེ་ལོ་ཀ་ལས་འདས་པའི་གནས་སྐབས་ནི་སོ་སོ་རང་གིས་རིག་བྱ་སྤྲོས་མེད་ཡིན་པའི་ཕྱིར་རོ། ། གལ་ཏེ་རྣམ་པར་མ་བཞག་ན་ལམ་གྱི་དམིགས་པ་མེད་པས་སྦྱོར་ལམ་དུ་གོམས་པ་མེད་ཅིང་། མ་བསྒོམས་ན་མི་རྟོགས་ལ་མ་རྟོགས་ན་མཐར་ཕྱིན་པ་མི་འཐོབ་པས་ན་རྟོགས་པ་པོས་ངེས་པར་རྣམ་པར་འཇོག་དགོས་སོ། ། སྤྱིར་ལམ་གྱི་བདེན་པ་ཀུན་རྣམ་པ་བཞི་སྟེ་འཕགས་པ་ཐོགས་མེད་ལྟ་བུས་རང་གིས་རྟོགས་པ་ལྟར་རྗེས་ཀྱི་ཤེས་པས་གདུལ་བྱས་གོ་བའི་ཆེད་དུ་མིང་ཚིག་ཡི་གེས་ལམ་གྱི་གནས་ལུགས་སྟོན་པ་རྣམ་པར་གཞག་པ་དང་། ཇི་ལྟར་རྣམ་པར་གཞག་པ་ལྟར་ཚུལ་བཞིན་ཡིད་ལ་བྱེད་པས་སྦྱོར་ལམ་དུ་གོམས་པར་བྱེད་པ་རྣམ་པར་རྟོག་པ་དང་། དེ་ལས་མཐོང་ལམ་དངོས་སུ་སྐྱེས་པ་མྱོང་བ་དང་མི་སློབ་པ་སློབ་པ་ཡོངས་སུ་རྫོགས་པའོ། ། མི་སློབ་པ་རྣམས་ཀྱང་ལམ་བདེན་ཡོངས་སུ་འཇོག་པ་སོགས་སོ། ། དེ་ལྟར་ན་བཞི་པོ་ལམ་གྱི་འཁོར་ལོ་སྟེ། མདོ་སྡེ་རྒྱན་དུ།
ཇི་ལྟར་མར་མེ་གཅིག་ལས་མར་མེའི་ཚོགས་རབ་མང་། ། དཔག་མེད་གྲངས་མེད་འབྱུང་ཡང་དེ་ལ་ཟད་པ་མེད། ། དེ་བཞིན་སྨིན་པ་གཅིག་ལས་སྨིན་པའི་ཚོགས་རབ་མང་། ། གྲངས་མེད་དཔག་མེད་འབྱུང་ཡང་དེ་ལ་ཟད་པ་མེད། ། ཅེས་སོ། ། ལུང་དོན་ལ་གཉིས་ལས་ངེས་ཚིག་ལ་དགོངས་པའི་ལུང་དོན་ནི་དོན་དམ་པའི་ཆོས་བདེན་པ་རྣམས་ལ་ཆོས་ལ་ལྟ་བའི་མིག་འཕགས་པའི་ཤེས་རབ་ཀྱི་རང་བཞིན་རྡུལ་ཉོན་མོངས་མེད་ཅེས་ཏེ། མཐོང་ལམ་ལ་དགོངས་པའི་ཤེས་བྱེད་ནི་སེང་གེའི་ལྟ་སྟངས་ཀྱི་འཆད་ཚུལ་གྱིས་འོག་ན་ཡོད་པའི་འགྲེལ་པའི་གདུལ་བྱ་རྣམས་བདེན་པ་མངོན་པར་རྟོགས་པའི་རྗེས་ལ་གསུངས་པའི་ཕྱིར་ཞེས་པ་ཡར་ཡང་བླང་ངོ་། །

ཆོས་བཟོད་ཀྱིས་རྡུལ་མེད་པ་ནི་མཐོང་སྤང་གི་ཉོན་མོངས་སྤོང་བའི་ཕྱིར་རོ། ། དྲི་མ་བྲལ་བ་ནི་ཆོས་བཟོད་ཀྱིས་སྒྲིབ་པའི་དྲི་མ་སྤངས་པའི་གནས་ལ་དམིགས་ཏེ་སྐྱེ་བའི་ཕྱིར་རོ། ། ཡང་ཆོས་བཟོད་ཀྱི་གནས་སྐབས་ན་བདེན་བཞི་མངོན་སུམ་དུ་ཡོངས་སུ་ཤེས་པ་དང་། ཆོས་ཤེས་ནི་སྒྲིབ་པ་སྤངས་པའི་གནས་སྐབས་སྐྱེས་པའི་ཕྱིར་སྤོང་བའི་ལམ་དག་པའི་ཕྱིར་ཏེ། ཀྱང་ནི་སྔ་མར་མ་ཟད་པའོ། ། ཕན་ཡོན་ལ་དགོངས་པའི་ལུང་དོན་ལ་མདོ་དགོད་པ་ནི་ཆོས་མཐོང་བ་ཞེས་ཏེ་ཤཱ་རིའི་བུ་དང་མོའུ་འགལ་གྱི་བུ་ལ་མཐོང་ལམ་སྐྱེས་དུས་སུ་གསུངས་པའོ་ཞེས་འཆད་དོ། ། དེའི་དོན་འཆད་པ་ནི་ཆོས་བཟོད་བཞིས་ཆོས་བདེན་བཞི་མཐོང་སྟེ་དེ་བཞིའི་དེ་ཁོ་ན་ཉིད་རྟོགས་པའི་ཕྱིར་རོ། ། ཆོས་ཤེས་ཀྱིས་དོན་དམ་པའི་ཆོས་མྱང་འདས་ཐོབ་སྟེ་དེ་བཞིས་གནས་འགྱུར་མངོན་དུ་བྱེད་པའི་ཕྱིར་རོ། ། རྗེས་བཟོད་བཞིས་ཆོས་ལམ་རིག་སྟེ་སྐད་ཅིག་སྔ་མ་གཉིས་འཕགས་པའི་ཆོས་ཀྱི་རྒྱུའོ་ཞེས་རིགས་པས་སོ། ། རྗེས་ཤེས་བཞིས་ཆོས་རྟོགས་ཏེ་བདེན་པ་རྣམས་ལ་ཤེས་བྱ་ཇི་སྙེད་པ་ཡོངས་སུ་རྫོགས་ཤིང་དེ་ཕན་ཆད་བདེན་པ་ལ་མ་ཤེས་པ་ཤེས་པར་བྱ་བ་ཅུང་ཟད་ཀྱང་མེད་པའི་ཕྱིར་རོ། ། བཟོད་ཤེས་ཐམས་ཅད་ཀྱིས་ལོ་ཀ་ལས་འདས་པའི་ལམ་གྱིས་རང་གིས་འབྲས་བུ་ཐོབ་པ་ལ་སོམ་ཉི་ལས་བརྒལ་ཏེ་རང་གིས་ཡུན་རིང་པོར་དོན་དུ་གཉེར་བ་དེ་ཐོབ་པར་ངེས་པའི་ཕྱིར་རོ། །
ཀུན་གྱིས་གཞན་གྱིས་མཐོང་ལམ་ཐོབ་པ་ལ་ཡིད་གཉིས་མེད་པའི་ཕྱིར་ཐེ་ཚོམ་ལས་བརྒལ་ཏེ་དྲིང་ལ་མི་འཇོག་པ་ནི་གཞན་གྱི་མན་ངག་མེད་ཀྱང་རང་ཉིད་མཁས་པས་སོ། ། ཤེས་ནས་དད་པ་ཐོབ་པས་སྟོན་པའི་བསྟན་པ་ལ་ཞུགས་པ་གཞན་མུ་སྟེགས་ཀྱིས་མི་བཀྲི་སྟེ་མོས་པ་མི་འཕྲོགས་པའི་ཕྱིར་རོ། ། རང་གི་ཐོབ་ཟིན་ལས་བརྩམས་ཏེ་གཞན་ལ་འདྲི་བ་དང་གཞན་གྱིས་དྲིས་པ་ལུང་སྟོན་པ་ལ་སྡིག་པ་འདོད་པ་བརྫུན་སྨྲ་བ་དང་མངོན་པའི་ང་རྒྱལ་ཅན་དག་ཞུམ་པར་གྱུར་པ་ལྟ་བུ་འདི་འདི་ལ་མེད་པས་མི་འཇིགས་པ་ཐོབ་བོ། ། སྒོམ་ལམ་ལ་གསུམ་སྟེ་ལམ་དགུར་དབྱེ་བ་དང་། སོ་སོའི་ངོ་བོ་དང་། ཞར་བྱུང་ལམ་སྒོམ་པ་བཤད་པའོ། ། དང་པོ་ལ་མཐོང་བའི་ལམ་ལས་གོང་དུ་གྱུར་པ་ཕལ་ཆེ་བས་དེ་འཇིག་རྟེན་པའི་ནི་མཐོང་ལམ་ལས་སྔར་ཡང་སྲིད་པས་སོ། ། དེ་ལ་དང་པོ་ནི་ལམ་བཏགས་པ་བ་སྟེ་འབྲས་བུ་འཁོར་བ་སྐྱེད་པས་སོ། ། གཉིས་པ་ནི་མཐོང་ལམ་དུ་རྟོགས་པའི་དོན་དེ་དང་དམིགས་རྣམ་མཐུན་པས་གོམས་པར་བྱེད་པའོ། ། དེ་དག་གི་ངོ་བོའི་དབྱེ་བ་ནི་ཆུང་ངུ་སོགས་གསུམ་མོ། །
དེ་ལྔའི་རྣམ་པའི་དབྱེ་བ་ནི་སྦྱོར་བ་སོགས་བཞིའོ། ། གཉིས་པ་ལ་དགུའི་དང་པོ་ལ་ཤེས་བྱའི་དངོས་པོ་དང་། ཤེས་བྱའི་དོན་གཉིས་ལས། དང་པོ་ལ་འཇིག་རྟེན་པའི་ཞེས་ཐར་པའི་ལམ་དུ་འགྱུར་བ་རྣམས་གཅོད་ཅིང་ངོ་བོ་བསམ་གཏན་བཞི་དང་གཟུགས་མེད་བཞིའོ། ། གཉིས་པ་ལ་གཉིས་ལས་མདོར་བསྟན་ནི། དམིགས་པ་ལ་ཉེ་བར་གཏོད་པས་སམ་དྲན་པས་རྩེ་གཅིག་ཏུ་གཏོད་པས་ན་བསམ་གཏན་དང་། འདི་རྣམས་ལ་གཟུགས་དང་གཟུགས་ཀྱི་འདུ་ཤེས་མེད་པས་ན་གཟུགས་མེད་པ་དེ་རྣམས་ཀྱང་ཉོན་མོངས་སོགས་ཀྱིས་གཏན་ལ་དབབ་པར་རིག་པར་བྱའོ། ། དེའི་སྤྱི་དོན་ལ་ལྔའི་གང་ཟག་ལ་སྔར་མེད་སྐྱེ་བའི་རྟེན་ནི། གླིང་གསུམ་གྱི་སྐྱེས་པ་དང་བུད་མེད། ལྷ་འདུ་ཤེས་མེད་པ་བ་དང་སྲིད་རྩེ་བ་མ་གཏོགས་པ་སྟེ་དེ་གཉིས་ལ་སྔར་མེད་པ་མི་སྐྱེ་བ་ནི་རིམ་པ་ལྟར་རྣམ་སྨིན་གྱི་སྒྲིབ་པས་བསྒྲིབས་པ་དང་གོང་མ་ལ་ཞི་བར་ལྟ་ས་མེད་པའི་ཕྱིར་རོ། །
དེ་དག་ཀྱང་གནས་པའི་རྟེན་དུ་ནི་རུང་ངོ་། ། དེ་ཡང་ཕལ་ཆེར་རང་དང་འོག་མའི་རྟེན་ལ་མངོན་དུ་བྱེད་ཅིང་དབང་འབྱོར་བའི་ཚུལ་གྱིས་གོང་རྟེན་ལའང་འོག་མ་ཡོད་དེ། བསམ་གཏན་གཟུགས་མེད་རང་དང་ནི། ། འོག་སའི་རྟེན་ཅན་འོག་དགོས་མེད། ། སྲིད་རྩེར་འཕགས་པ་ཅི་ཡང་མེད། ། མངོན་སུམ་བྱས་ནས་ཟག་པ་ཟད། ། ཅེས་སོ། ། ས་གང་གིས་བསྡུས་པ་ནི་ཉེར་བསྡོགས་བརྒྱད་དང་། དངོས་གཞི་བརྒྱད་ཀྱིས་བསྡུས་སོ། ། ངོ་བོ་ནི་དགེ་བ་ཟག་བཅས་སེམས་རྩེ་གཅིག་པ་འཁོར་བཅས་ཏེ།
སྙོམས་འཇུག་དགེ་བ་རྩེ་གཅིག་པ། ། རྗེས་འབྲང་བཅས་ན་ཕུང་པོ་ལྔ། ། ཞེས་དང་། དེ་བཞིན་གཟུགས་མེད་ཕུང་པོ་བཞི། ། ཟེས་སོ། ། དབྱེ་བ་ནི་རྒྱུ་སྙོམས་འཇུག་གི་དང་། འབྲས་བུ་སྐྱེ་བའི་གཉིས་དང་། རྟོག་དཔྱོད་གཉིས་ཀ་ཅན་དང་། རྟོག་པ་མེད་ཅིང་དཔྱོད་པ་ཙམ་དང་། གཉིས་ཀ་མེད་པའི་ཏིང་ངེ་འཛིན་གསུམ་དུའང་དབྱེ་སྟེ།
རྟོག་མེད་བསམ་གཏན་ཁྱད་པར་ཅན། ། མན་ཆད་རྟོག་དཔྱོད་བཅས་པ་ཡི། ། ཏིང་འཛིན་ཡན་ཆད་གཉིས་ཀ་མེད། ། ཅེས་སོ། ། ཉོན་མོངས་ཅན་དང་དག་པ་གཉིས་སུའང་དབྱེ་སྟེ་གཞུང་དུ་འབྱུང་ངོ་། ། རྟགས་ནི་ཉན་ཐོས་ཀྱི་སར་བསམ་གཏན་ལ་སྙོམས་པར་འཇུག་པ་ན་ལུས་ས་འོག་ཏུ་བྱིང་བར་སྣང་བ་ལྟ་བུ་དང་། གཟུགས་མེད་ལ་སྙོམས་པར་འཇུག་པ་ན་ལུས་ནམ་མཁའ་ལ་འཕར་བ་ལྟ་བུར་སྣང་བ་སྟེ། འདོད་ཆགས་དང་བྲལ་བའི་རྟགས་ནི་ཡུལ་ལྔ་མཐོང་བ་ན་སོ་སོར་དག་པར་རིག་ཅིང་འདོད་ཆགས་མི་སྐྱེ་བ་དང་། ཤིན་ཏུ་སྦྱངས་པ་ཆེན་པོས་ལུས་སེམས་ཁྱབ་པ་དང་བྲེ་མོ་དང་འདུ་འཛི་ལ་མི་དགའ་བ་དང་། བརྣབ་སེམས་དང་འཁྲུག་པ་མེད་པ་སོགས་མང་དུ་གསུངས་སོ། །
དོན་རྒྱས་པར་བཤད་པ་ལ་བཞིའི་དང་པོ་ལ། བསྒྲིབས་པའི་ལུང་དུ་མ་བསྟན་པའི་རྩ་བ་ཞེས་ཏེ་བཞི་པོ་འདི་རྣམས་ཀྱིས་ཉོན་མོངས་ཅན་དུ་གྱུར་པ་ལ་ཁམས་གོང་མའི་ཉོན་མོངས་དང་ཉེ་བའི་ཉོན་མོངས་ཀུན་འབྱུང་བའི་ཕྱིར་རོ། ། དེ་ལ་སྲེད་པས་ནི་བསམ་གཏན་གསུམ་པ་མན་ཆད་དུ་ཤིན་ཏུ་སྦྱངས་པ་ལས་བྱུང་བའི་བདེ་བ་དང་། དེ་ཡན་ཆད་དུ་ཤིན་ཏུ་སྦྱང་བ་ཉིད་བདེ་བ་སྟེ་དེ་དག་གི་རོ་མྱང་བའི་ཀུན་ཅེས་ཏེ། རོ་མྱང་མཚུངས་ལྡན་སྲེད་བཅས་སོགས་ཞེས་སོ། ། ལྟ་བས་ནི་ལྟ་ལོག་དྲུག་ཅུ་རྩ་གཉིས་སོགས་འབྱུང་བས་ལྟ་བ་ཤས་ཆེ་བ་མང་དུ་ཀུན་དུ་སྤྱོད་པའི་བསམ་གཏན་གྱི་ངང་ཚུལ་བ་ཉིད་ཀྱིས་སོ། ། ང་རྒྱལ་གྱིས་ནི་དེས་ཁྱད་པར་ཐོབ་པས་སེམས་ཁེངས་པས་དེ་ཤས་ཆེ་བས་སོ། ། མ་རིག་པས་དེ་ཁོ་ན་མ་རྟོགས་པས་ན་ཐར་པ་འདོད་པ་པོ་ཏིང་ངེ་འཛིན་ཐོབ་པ་དེ་ཐར་པ་ཡིན་མིན་དུ་ཐེ་ཚོམ་སྐྱེ་བའི་ཕྱིར་དེ་ཤས་ཆེ་བས་སོ། ། དེ་བཞི་ལུང་མ་བསྟན་གྱི་རྩ་བར་སྟོན་པ་ནི་དེ་ལྟར་ཞེས་སོ། ། རྣམ་པར་བྱང་བ་ནི་ལོ་ཀ་ཡིན་ཡང་ཉོན་མོངས་མངོན་གྱུར་གྱི་དྲི་མ་དང་བྲལ་བས་དག་པ་སྟེ་ལོ་ཀ་བའི་དགེ་བ་ནི་དག་པ་ཞེས་སོ། །
དེ་ལ་དབྱེ་ན་བཞི་སྟེ། ཉམས་པའི་དང་། གནས་པའི་དང་། ཁྱད་པར་གྱི་དང་། ངེས་འབྱེད་ཀྱི་ཆ་མཐུན་ཏེ། དག་པ་ཉམས་པའི་ཆ་མཐུན་སོགས། ། རྣམ་བཞི་དེ་ནི་གོ་རིམ་བཞིན། ། ཉོན་མོངས་སྐྱེ་དང་རང་ས་དང་། ། གོང་དང་ཟག་མེད་རྗེས་མཐུན་པའོ། ། ཞེས་པའི་བཞི་པ་ནི་དེ་ལས་ཟག་མེད་ཀྱི་སྙོམས་འཇུག་སྐྱེ་བའོ། །
སྲིད་རྩེ་ལ་ས་གོང་མ་དང་མཐུན་པ་མེད་པས་གསུམ་མོ། ། རྣམ་པར་གཞག་པ་ལ་་་་་་གཉིས་ཀྱི་མདོར་བསྟན་པའི་ཡན་ལག་ནི་ཆ་ཤས་ཏེ་དེས་ན་བསམ་གཏན་རྣམས་ནི་ཚོགས་པ་ལ་བཏགས་པའོ། ། སྙོམས་པར་འཇུག་པ་ནི་ཉེར་བསྡོགས་དང་དངོས་གཞིའོ། ། དེའི་དང་པོ་་་་་་ཚད་དང་མིང་དང་བཅས་པ་ལྔ་པོ་རྒྱས་པར་སྟོན་པ་ལ་གསུམ་ལས། དངོས་ནི་དང་པོ་ལ་རྟོག་པ་དང་དཔྱོད་པ་དག་འདོད་པ་དང་གནོད་སེམས་དང་འཚེ་བ་དང་མི་འཆི་བའི་རྣམ་རྟོག་སོགས་སྤོང་བས་གཉེན་པོ་དང་རྟོག་དཔྱོད་ཀྱིས་སྤངས་བས་མི་མཐུན་ཕྱོགས་ལས་སམ་འདོད་པ་ལས་དབེན་པ་ལས་སྐྱེས་པའི་དགའ་བ་དང་བདེ་བ་དག་ཕན་ཡོན་དང་སེམས་རྩེ་གཅིག་པ་ངོ་བོའོ། ། དེ་ཡང་འདོད་པས་དབེན་པ་སྡིག་པ་མེ་དགེ་བའི་ཆོས་ཀྱིས་དབེན་པ་རྟོག་པ་དང་བཅས། དཔྱོད་པ་དང་བཅས། དབེན་པ་ལས་སྐྱེས་པའི་དགའ་བ་དང་། བདེ་བ་ཅན་བསམ་གཏན་དང་པོ་ལ་ཉེ་བར་བསྒྲུབས་ཏེ་གནས་སོ་ཞེས་བཀའ་བསྩལ་ཏོ། ། གཉིས་པ་ལ་ནང་སེམས་དང་སེམས་བྱུང་རྣམས་རབ་ཏུ་དང་བར་རྟོགས་དཔྱོད་ཀྱི་འཁྲུག་པ་དང་བྲལ་བ་ནི་རྟོག་དཔྱོད་སྤོང་བས་གཉེན་པོ་སྟེ། །
རབ་ཏུ་དང་བ་དད་པ་ཡིན། ། ཞེས་ཀྱང་བཤད་དོ། ། རང་གི་སྦྱོར་བ་མཐར་ཐུག་ཡིད་ལ་བྱེད་པའི་ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བ་ནི་ཕན་ཡོན་ནོ། ། དེ་རྟོག་པ་དང་དཔྱོད་པ་བྲལ་ཞིང་ནང་ཡོངས་སུ་དང་སྟེ་སེམས་ཀྱི་རྒྱུད་གཅིག་ཏུ་གྱུར་པས་རྟོག་པ་མེད་པ་དཔྱོད་པ་མེད་པའི་ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བ་ཅན་བསམ་གཏན་གཉིས་པ་ལ་ཞེས་སོ། ། གསུམ་པ་ལ་རྒྱུན་དུ་བའི་འདུ་བྱེད་བཏང་སྙོམས་སོགས་གསུམ་ཡིད་བདེའི་གཉེན་པོའོ། ། ཚོར་བའི་དང་ཤིན་ཏུ་སྦྱངས་པའི་བདེ་བ་མྱོང་བ་ཕན་ཡོན་ནོ། ། དེ་དགའ་བ་ལས་འདོད་ཆགས་དང་བྲལ་བས་བཏང་སྙོམས་ལ་གནས་ཤིང་དྲན་པ་དང་ཤེས་བཞིན་ཅན་ཡིན་ཏེ་བདེ་བ་ལུས་ཀྱིས་མྱོང་ལ་འཕགས་པ་རྣམས་ཀྱིས་གང་དེ་དྲན་པ་དང་ལྡན་པ་བདེ་བ་ལ་གནས་པ་བཏང་སྙོམས་པའོ་ཞེས་བརྗོད་པ་དགའ་བ་མེད་པའི་བསམ་གཏན་གསུམ་པ་ཞེས་སོ། ། བཞི་པ་ལ་འདུ་བྱེད་བཏང་སྙོམས་དང་དྲན་པ་སྐྱོན་བརྒྱད་ལ་གྲོལ་བས་ཡོངས་སུ་དག་པ་ནི་བདེ་བའི་གཉེན་པོ་དང་ཚོར་བ་བཏང་སྙོམས་ནི་སྐྱོན་མི་འབྱུང་བས་ཕན་ཡོན་ནོ། ། དེ་བདེ་བའང་སྤངས་ཏེ་སྔ་ནས་དུཿཁ་ཡང་སྤངས་ཤིང་ཡིད་བདེ་བ་དང་མི་བདེ་བའང་ནུབ་པས་བདེ་བ་ཡང་མ་ཡིན། དུཿཁ་ཡང་མ་ཡིན་པ་བཏང་སྙོམས་དང་དྲན་པ་ཡོངས་སུ་དག་པ་བསམ་གཏན་བཞི་པ་ལ་ཞེས་སོ། །
བཅོ་བརྒྱད་པོ་དེ་ལས་རྫས་གྲུབ་ནི་དང་པོ་ལྔ་དང་། གཉིས་པའི་ནང་རབ་ཏུ་དང་བ་དང་། གསུམ་པའི་དང་པོ་གསུམ་དང་། བཞི་པའི་ཚོར་བ་བཏང་སྙོམས་ཏེ་བཅུའོ། ། རྫས་སུ་བཅུ་གཅིག་དང་དག་ན། ། ཤིན་ཏུ་སྦྱང་བ་བདེ་བ་ཡིན། ། ཞེས་པ་གསུམ་པའི་བདེ་བའང་ཚོར་བ་ཡིན་པས་ལོགས་སུ་རྫས་གྲུབ་ཏུ་སྨྲའོ། ། དེའི་དམིགས་བསལ་ནི། ཉོན་མོངས་ཅན་ལ་དགའ་བདེ་དང་། ། རབ་དང་ཤེས་བཞིན་དྲན་པ་དང་། །
དྲན་དང་བཏང་སྙོམས་དག་པ་མེད། ། ཅེས་དང་། བསམ་གཏན་དང་པོ་ལའང་། རྟོག་མེད་བསམ་གཏན་ཁྱད་པར་ཅན། ། རྣམ་གསུམ་དེ་བདེ་མིན་སྡུག་མིན། ། དེ་ནི་ཚངས་ཆེན་འབྲས་བུ་ཅན། ། ཞེས་པའང་ཡོད་དེ། རྣམ་གསུམ་ནི། རོ་མྱང་ལྡན་དང་དག་པ་དང་། ཟག་མེད་ཅེས་སོ། །
དེ་གསུམ་ནི་དང་པོ་བདུན་ཀའང་དབྱེ་ཞིང་སྲིད་རྩེ་ལ་ཟག་མེད་མེད་པས་ན་བརྒྱད་པ་རྣམ་པ་གཉིས་ཞེས་སོ། ། གཉིས་པ་ཡན་ལག་གི་གྲངས་ངེས་ནི་བསམ་གཏན་རྣམས་ལ་སེམས་དང་ཀུན་འགྲོ་ལྔ་ངེས་པར་ཡོད་ཅིང་སྲིད་པ་ལས་འདུན་པ་སོགས་ཀྱང་ཡོད་བཞིན་དུ་དེ་རྣམས་ཁོ་ན་ཡན་ལག་ཏུ་འཇོག་པ་ཅི་ཞེ་ན། གཉེན་པོའི་ཞེས་ཏེ་གཉེན་པོ་དང་ཕན་ཡོན་དེ་དག་གཉིས་ཀའི་གནས་ནི་སེམས་རྩེ་གཅིག་པའི་སྟོབས་ཀྱིས་རྟོག་པ་སོགས་འཇུག་པས་སོ། ། དེ་གསུམ་གྱི་དབང་དུ་བྱས་ནས་དེ་ཙམ་བཞག་སྟེ་སྦྱར་ཟིན་ཏོ། ། གསུམ་པ་གཟུགས་མེད་ལ་ཡན་ལག་མེད་ཚུལ་ནི་གཟུགས་མེད་ཅེས་ཏེ་རོ་དུ་མ་ཚོགས་པ་ལ་ཡན་ལག་སྣ་ཚོགས་གཞག་པར་ནུས་པ་ལ་ཞི་གནས་སུ་རོ་གཅིག་པས་སོ། ། དེས་ན་དམིགས་པ་ཐ་དད་པ་སྟེ་གཟུགས་དང་ཐོགས་པ་དང་སྣ་ཚོགས་ཀྱི་འདུ་ཤེས་བཤིག་ནས་ནམ་མཁའ་མཐའ་ཡས་སོ་སྙམ་དུ་རྣམ་པར་བྱེད་ཅིང་ཉེར་བསྡོགས་ལ་ས་འོག་མའི་ཕུང་པོ་ལའང་དང་། སྙོམས་པར་ཞུགས་པ་ན་རང་གི་སའི་ཕུང་པོ་ལ་དང་། གཉིས་ཀ་ན་ནམ་མཁའ་ལ་དམིགས་པ་དང་། ནམ་མཁའ་མཐའ་ཡས་པར་མོས་པར་བྱེད་པའི་རྣམ་ཤེས་དེ་ཉིད་ལ་མཐའ་ཡས་པའི་རྣམ་པས་མོས་པ་དང་། དེ་ལས་འདས་ནས་དམིགས་པ་ཅི་ཡང་མེད་པ་ལ་དམིགས་པ་དང་།
དེ་ལས་ཀྱང་འདས་ཏེ་འདུ་ཤེས་ནི་ནད་དང་འབྲས་དང་ཟུག་རྔུ་ལྟ་བུའོ། ། འདུ་ཤེས་མེད་པ་ནི་ཀུན་ཏུ་རྨོངས་པའོ། ། འདུ་ཤེས་ཡོད་མིན་མེད་མིན་ནི་ཞི་བ་དང་གྱ་ནོམ་པའོ་སྙམ་དུ་སྦྱོར་ཞིང་དངོས་ནའང་འདུ་ཤེས་གསལ་བ་མེད་ཅིང་གཏན་མེད་ཀྱང་མིན་པ་སྟེ། རྣམ་ཤེས་མཐའ་ཡས་མཁའ་མཐའ་ཡས། ། ཅི་ཡང་མེད་ཅེས་བྱ་དེ་ལྟར། ། སྦྱོར་ཕྱིར་དམན་ཕྱིར་འདུ་ཤེས་མེད། ། འདུ་ཤེས་མེད་པའང་མ་ཡིན་པའོ། ། ཞེས་སོ། ། ཉི་ཁྲི་སྣང་བར། བཏང་སྙོམས་དང་སེམས་རྩེ་གཅིག་པའི་དབང་གིས་ན་འདི་རྣམས་ཐམས་ཅད་ཡན་ལག་གཉིས་དང་ལྡན་པའོ་ཞེས་ཀྱང་གསུངས་སོ། །
རླུང་འཛིན་པ་སོགས་ཀྱི་སྒོམ་ལ་སེམས་གནས་པ་བརྟན་པོ་སྐྱེས་ཀྱང་སྟོང་པ་ཉིད་སྒོམ་པའི་ལྷག་མཐོང་དང་བྲལ་ན་འདི་རྣམས་སུ་གོལ་སྲིད་དེ། སྤྱོད་འཇུག་ཏུ། ། སྟོང་ཉིད་དང་ནི་བྲལ་བའི་སེམས། ། འགགས་པ་སླར་ཡང་སྐྱེ་འགྱུར་ཏེ། ། འདུ་ཤེས་མེད་པའི་སྙོམས་འཇུག་བཞིན། ། དེས་ན་སྟོང་ཉིད་བསྒོམ་པར་བྱ། ། ཞེས་གསུངས་སོ། ། སྙོམས་འཇུག་རྣམ་གཞག་ལ་སྙོམས་པར་འཇུག་སྟེ་ཞེས་པ་ཡིད་བྱེད་མཐའ་མ་ཉིད་ཀྱིས་སྙོམས་འཇུག་གི་རྫས་དངོས་གཞི་ལ་སྟེ་ལྷག་མ་ནི་ཡིད་བྱེད་ཕྱི་མ་ཕྱི་མ་འགུགས་པས་ན་དེའི་རྒྱུའོ། ། ཞེས་སོ། ། དེ་ལ་འོག་མ་དང་གོང་མ་རགས་པ་དང་ཞི་བའི་མཚན་ཉིད་རབ་ཏུ་རིག་པ་ནི་ས་འོག་མ་ལ་རབ་ཏུ་མ་ཞི་བས་ཤིན་ཏུ་དུཿཁ་བ་དང་ཚེ་ཐུང་བས་སྐྱོན་ཅན་དང་གོང་མ་ལ་དེ་ལས་བཟློག་པའི་ཡོན་ཏན་ཅན་དུ་སྤྱོད་པ་རྣམ་སྦྱོང་ལ་དམིགས་པས་སམ་གཞན་མཉམ་པར་བཞག་པའི་ས་པའི་སེམས་ཀྱིས་ལྟ་བ་སྟེ་ཐོས་བསམ་དང་འདྲེས་པའོ། །
མོས་པ་ལས་བྱུང་བ་ནི་ཐོས་བསམ་ལས་འདས་ཏེ་སྒོམ་པས་ཞི་རགས་ཀྱི་མཚན་མ་ལ་དམིགས་པའི་ཞི་གནས་དང་ལྷག་མཐོང་ཡང་ཡང་དུ་སྒོམ་པའོ། ། རབ་ཏུ་དབེན་པ་ལས་བྱུང་བ་ནི་དེ་གོམས་པས་ས་འོག་མིའི་ཉོན་མོངས་པ་ཆེན་པོ་གསུམ་སྤོང་བའོ། ། དགའ་བ་སྡུད་པ་ནི་སྤོང་བ་ལ་དགའ་ཞིང་ཉོན་མོངས་ཆེན་པོས་དབེན་པའི་དགའ་བདེ་ཆུང་ངུས་རེག་སྟེ་རྨུགས་གཉིད་རྒོད་པ་དང་བྲལ་བ་ལ་དགའ་བར་བྱེད་པ་ཉོན་མོངས་འབྲིང་གསུམ་སྤོང་བའོ། ། སྤྱོད་པ་པ་ནི་རྒྱུ་དེས་འོག་མའི་ཉོན་མོངས་མངོན་དུ་རྒྱུ་མ་བྱུང་བས་དེ་ཟད་པར་སྤངས་སམ་མ་སྤངས་བརྟགས་པའི་ཆེད་དུ་དེ་སྐྱེ་བའི་རྒྱུ་མཚན་ཡིད་ལ་བྱེད་པ་སྟེ་རྟོགས་པ་ལ་མངོན་པའི་ང་རྒྱལ་མེད་པའོ། ། སྦྱོར་བའི་མཐའ་ནི་དེ་ལྟར་དཔྱད་ཏེ་འོག་མའི་ཉོན་མོངས་པ་ཀུན་སྤོང་བའི་ཆེད་དུ་གཉེན་པོ་སྒོམ་པས་ཆུང་ངུ་གསུམ་སྤོང་བའོ། ། སྦྱོར་བའི་མཐའི་འབྲས་བུ་ནི་རང་རང་གི་དངོས་གཞི་ཐོབ་པའོ། ། དེ་མདོ་སྡེ་རྒྱན་དུ། དེ་ནས་དེ་ཡི་ལུས་དང་སེམས། ། ཤིན་ཏུ་སྦྱངས་པ་ཆེ་ཐོབ་སྟེ། ། ཡིད་ལ་བྱེད་དང་བཅས་ཤེས་བྱ། །
འཕེལ་བ་རིང་དུ་འགྲོ་བ་ཡིས། ། དངོས་གཞིའི་གནས་པ་དེས་འཐོབ་བོ། ། ཞེས་འབྱུང་ངོ་། ། ཐར་པའི་ལམ་ལ་ནི་ཚོགས་ལམ་ཐོས་བསམ་དང་འདྲེས་པ་ཆོས་ཤེས་ཀྱི་ས་བོན་ལྟ་བུ་དང་པོ་དང་སྦྱོར་ལམ་བདེན་པ་ལ་དམིགས་ཤིང་གཅིག་ཏུ་མཉམ་པར་བཞག་པ་གཉིས་པ་དང་མཐོང་ལམ་གསུམ་པ་དང་སྒོམ་ལམ་ལ་སྤངས་མ་སྤངས་དཔྱོད་པ་དང་དགའ་བར་བྱ་བའི་ཆོས་ལ་དགའ་བ་སྡུད་པ་དང་རྡོ་རྗེ་ལྟ་བུའི་ཏིང་ངེ་འཛིན་ལ་དྲུག་པ་དང་དེའི་དེ་མ་ཐག་ཏུ་བདུན་པར་གསུངས་སོ། ། དེ་ལ་དང་པོ་དག་སྦྱོར་ལམ་དང་སྤོང་བའི་ཡིད་བྱེད་གསུམ་བར་ཆད་མེད་པའི་དང་། ཐ་མ་རྣམ་གྲོལ་གྱི་དང་དཔྱོད་པ་པ་ཁྱད་པར་གྱི་ལམ་དུ་གསུངས་པ་ནི་མི་ལེགས་ཏེ། ཉོན་མོངས་པའི་རྣམ་པ་རེ་རེ་སྤོང་བ་ལའང་ལམ་བཞི་ཀ་ཚང་བར་འཆད་པའི་ཕྱིར་ཏེ་གཞུང་ཤོག་བུ་གཅིག་གི་བར་ཡང་མི་དྲན་པ་ནི་མི་མད་དོ། ། དེས་ན་ཉན་ཐོས་ཀྱི་སར་གསུངས་པ་ལྟར་དང་པོ་གཉིས་རྗེས་སུ་མཐུན་པ་ཡིད་བྱེད་དང་། གསུམ་པ་དང་དྲུག་པ་གཉེན་པོ་ཡིད་བྱེད་དང་། བཞི་པ་རབ་ཏུ་དང་བའི་ཡིད་བྱེད་དང་།
ལྔ་པ་སོ་སོར་རྟོགས་པའི་ཡིད་བྱེད་དོ། ། དེ་རྣམས་ཀྱི་ནི་ཉེར་བསྡོགས་བརྒྱད། ། དག་པ་བདེ་མིན་དུཿཁ་མིན། ། དང་པོ་འཕགས་པའང་ཁ་ཅིག་གསུམ། ། དུ་འདོད་དོ་ཞེས་འབྱུང་ལ། དང་པོའི་ཉེར་བསྡོགས་ནི་མི་ལྕོགས་མེད་པ་ཞེས་ཀྱང་བྱའོ། ། དེ་དབུ་མ་སྒོམ་རིམ་དུ་ཚོར་བ་བཏང་སྙོམས་དང་རྟོགས་དཔྱོད་དང་སེམས་རྩེ་གཅིག་པ་སྟེ་ཡན་ལག་བཞི་ལྡན་དུ་གསུངས་སོ། ། ཚད་ལ་གཉིས་ལས་རྒྱུ་སྙོམས་འཇུག་གི་ཚད་ནི་མི་གསལ་བ་དང་གསལ་བ་ཉིད་ཀྱིས་བྱས་པ་ཆུང་འབྲིང་ཆེ་བར་བསྒོམས་པ་གསུམ་མོ། ། ཡང་ན་ཆུང་འབྲིང་ཆེ་བ་ནི་རྒྱུན་དུ་དང་གུས་པར་སྒོམ་པའི་སྦྱོར་བ་གཉིས་ཀ་དང་མི་ལྡན་པ་དང་གང་རུང་དང་ལྡན་པ་དང་གཉིས་ཀ་དང་ལྡན་པའོ། ། འབྲས་བུའི་ཚད་ནི།
བསམ་གཏན་དང་པོ་ལ་ཞེས་ཏེ་དང་པོའི་སྐྱེ་བ་གསུམ་ནི་ཚངས་རིས་སོགས་སོ། ། ལྷག་མ་གསུམ་གྱི་སྐྱེ་བ་ལྷའི་རིས་གསུམ་གསུམ་སྟེ་འབྲས་བུ་ཆེའི་བར་གོང་དུ་བཤད་པའོ། ། གནས་གཙང་མ་རྣམས་ནི་བཞི་པ་སྤེལ་མར་བསྒོམས་པའི་འབྲས་བུ་ཡིན་པས་དག་པ་འཇིག་རྟེན་པའི་སྐབས་སུ་མ་བཀོད་པའོ་ཞེའོ། ། གཟུགས་མེད་ན་གཞལ་མེད་ཁང་གི་གནས་གཞན་མེད་པས་སྐྱེ་བ་ཐ་དད་མེད་ཅིང་དེ་ལ་ཆུང་ངུས་དམའ་ཞིང་ངན་པ་དང་འབྲིང་གིས་མཐོ་ཞིང་ངན་པའམ་དམའ་ཞིང་བཟང་བ་དང་ཆེན་པོས་མཐོ་ཞིང་བཟང་བར་སྐྱེ་སྟེ། དེའི་མཐོན་པོ་ནི་ཚེ་རིང་བ་སོགས་དང་དམའ་བ་ནི་ཚེ་ཐུང་བ་སོགས་སྟེ་ངན་པ་ནི་ཉོན་མོངས་ཅན་རོ་མྱང་དང་ལྡན་པ་དང་དེ་ལས་བཟློག་པ་བཟང་པོའོ། ། ཡང་ན་ཆེན་པོའི་རང་རང་གི་ཆེ་ཚད་ཚང་བ་དང་འབྲིང་གི་དེ་བས་ཅུང་ཟད་དམན་པ་དང་། ཆུང་ངུའི་དེ་བས་ཆེས་དམན་པ་སོགས་སོ་ཞེའོ། ། འདིར་ཡང་ཀུན་ལ་དག་པའི་བསམ་གཏན་དང་གཟུགས་མེད་ཀྱི་འབྲས་བུ་སྐྱེ་བར་བལྟ་སྟེ་ཉོན་མོངས་ཅན་གྱིས་ནི་སྐྱེས་ཟིན་པའང་འཆི་བར་འགྱུར་བས་སོ། ། མིང་གདགས་པ་ལ་བསམ་གཏན་དང་པོ་སོགས་ཀྱིས་བསྡུས་པའི་ཏིང་ངེ་འཛིན་འབྲས་བུའི་ཁྱད་པར་འགྲུབ་པར་བྱེད་པའི་སྒོ་ནས་མིང་གྲངས་མེད་བཏགས་པ་རྣམས་ལ་སངས་རྒྱས་དང་རྒྱལ་སྲས་མཐུ་ཆེན་པོ་ཅན་ས་བརྒྱད་པ་ཡན་ཆད་པ་སྙོམས་འཇུག་པའི་ཏིང་ངེ་འཛིན་དེ་རྣམས་ཀྱི་མིང་ཡང་ཉན་རང་དགྲ་བཅོམ་གྱིས་ཀྱང་མི་ཤེས་ན་གྲངས་ཤེས་པའམ་སྙོམས་པར་འཇུག་པ་ལྟ་ཅི་སྨོས། རྒྱལ་བའི་ཡུམ་སོགས་ཐེག་ཆེན་གྱི་མདོར། །
དཔའ་བར་འགྲོ་བ་དང་རིན་ཆེན་ཕྱག་རྒྱ་སོགས་ཏིང་ངེ་འཛིན་དཔག་མེད་བསྟན་པ་ལྟ་བུ་སྟེ་བསམ་གཏན་གྱི་ཕ་རོལ་ཏུ་ཕྱིན་པ་ཡོད་མེད་ཀྱི་ཁྱད་པར་གྱིས་སོ། རྩ་བའི་བཞི་པ་་་་་་། རྣམ་པར་དག་པ་ནི་རང་རང་གི་ཆུང་ངུ་ལས་འབྲིང་དེ་ལས་རབ་ཏུ་གྱུར་པས་དེའི་རབ་ཀྱི་མཐའི་ཞེས་ཏེ་ཡོན་ཏན་ཁྱད་པར་ཅན་མངོན་ཤེས་སོགས་སྒྲུབ་པའི་ཆེད་དུ་འདོད་པ་བཞིན་ལས་སུ་རུང་བ་ཐོབ་པས་སོ། ། དྲུག་པོ་དེ་རྣམས་རབ་མཐའ་པས། ། དེ་ནི་རྣམ་དྲུག་བསམ་གཏན་མཐའ། ། དེ་ནི་ས་ཀུན་གྱིས་མཐུན་བྱས། ། ཞེས་བཞི་པ་ཁོ་ན་ལ་རབ་མཐའ་པར་བཤད་ཅིང་། ས་ཀུན་གྱིས་མཐུན་པར་བྱས་པ་ནི་བསམ་གཏན་དང་པོ་ནས་སྲིད་རྩེའི་བར་ལ་རིམ་གྱིས་ཞུགས་ཏེ་ཡང་བཞི་པའི་བར་ལ་ཞུགས་པའོ། ། འཇིག་རྟེན་ལས་འདས་པའི་སྒོམ་ལམ་ལ་བརྒྱད་ལས། དེ་མིན་ལས་འབྱེད་པའི་མཚན་ཉིད་ནི་ཐེག་པ་དང་གང་ཟག་སོ་སོ་རང་གི་མཐོང་ལམ་རྫོགས་ནས་མི་སློབ་པ་མ་སྐྱེས་ཀྱི་བར་གྱི་ཐར་པར་ཕྱིན་པར་བྱེད་པའོ། །
སྤངས་པ་ནི་སྒོམ་སྤང་ཇི་ལྟར་རིགས་པ་སྤངས་ཤིང་བྱང་ཆུབ་སེམས་པས་ནི་གཙོ་ཆེར་ཤེས་བྱའི་སྒྲིབ་པ་སྤོང་སྟེ། མདོ་སྡེ་རྒྱན་དུ། མཐོང་བས་སྤང་བྱའི་ཉོན་མོངས་རྣམས། ། ཐམས་ཅད་ཡང་དག་ཟད་བྱས་ནས། ། ཤེས་བྱའི་སྒྲིབ་པ་སྤོང་ཆེད་དུ། ། སྒོམ་པ་ལ་ནི་རབ་ཏུ་སྦྱོར། ། ཞེས་སོ། རྟོགས་པ་ལ་ཆོས་ཉིད་རྟོགས་པ་ནི་མཐོང་ལམ་དང་འདྲ་སྟེ། འགྲེལ་ཆུང་དུ་ཇི་སྐད་བཤད་པའི་མཐོང་བའི་ལམ་གྱིས་མངོན་སུམ་དུ་བྱས་པ་ལས་ཐ་མི་དད་པ་ལ་དམིགས་པའི་ཕྱིར་ཞེས་སོ། ། ཇི་སྙེད་པ་རྟོགས་པ་རྒྱན་ཡོན་མེད་དང་ཐེག་པ་གསུམ་གྱི་བྱེ་བྲག་གིས་ཇི་རིགས་པའོ། །
ཡོན་ཏན་ནི་རྗེས་ལ་མངོན་རྟོགས་ལ་སྒྲུབ་པ་ཇི་རིགས་པའོ། ། དབྱེ་བ་ལ་ངོ་བོས་མཉམ་རྗེས་གཉིས་དང་ཆེ་འབྲིང་དགུ་དང་། སྤང་བྱའི་གཉེན་པོས་ས་དགུའི་བརྒྱད་བཅུ་རྩ་གཅིག་ཏུ་དབྱེ་ཞིང་། རྣམ་པའི་དབྱེ་བ་ནི་ཐེག་པ་གསུམ་གྱི་དང་སྦྱོར་བ་སོགས་བཞི་ལ་སོགས་པའོ། ། བྱེད་ལས་ནི་རང་གི་ལམ་གྱི་ཆོས་འགྲུབ་པ་དང་གཞན་གྱི་དོན་བྱེད་པ་སོགས་སོ། ། དེ་རྣམས་མདོ་སྡེ་རྒྱན་དུ། རྣམ་པར་མི་རྟོག་ཡེ་ཤེས་དེ། ། སངས་རྒྱས་ཆོས་ནི་སྦྱོང་བར་བྱེད། ། གཞན་ནི་ཇི་བཞིན་རྣམ་འཇོག་པ། ། སེམས་ཅན་རྣམས་ནི་ཡོངས་སྨིན་བྱེད། །
ཅེས་འབྱུང་ངོ་། ། ངེས་ཚིག་ནི་བསྟེན་པའི་སྒོམ་པས་གོམས་པར་བྱ་བས་ན་སྒོམ་པ་སྟེ་གོང་དུ་འགྲོ་བས་ན་ལམ་མོ། ། གཞུང་དོན་ལ་དངོས་དང་། ཞི་གནས་ཀྱི་རྣམ་གཅད་དང་། འཇིག་རྟེན་ལས་འདས་པའི་ཞར་བྱུང་གསུམ་ལས། དང་པོ་ནི་སྒོམ་པའི་ལམ་ལ་མཐོང་ལམ་དུ་ཆོས་བཟོད་སྐྱེ་བ་ལྟར་འདིར་ཡང་སྡུག་བསྔལ་སོགས་བཞི་ལ་དམིགས་ཏེ་ཆོས་ཤེས་པ་དང་དེར་རྗེས་བཟོད་སྐྱེ་བ་ལྟར་འདིར་ཡང་ཆོས་ཤེས་ལ་དམིགས་ནས་རྗེས་སུ་རྟོགས་པའམ་རྒྱུར་ཤེས་པའོ། ། ཕྱོགས་ནི་དེ་དང་རྗེས་སུ་མཐུན་པ་སྟེ་བྱང་ཆུབ་ཀྱི་ཕྱོགས་ཞེས་པ་ལྟར་རོ། ། འདིར་ཆོས་ཤེས་པ་ཁོ་ནའི་གཅིག་སྤོང་ལམ་གྱིས་བསྡུས་པ་དང་དེ་ནས་གཅིག་རྣམ་གྲོལ་གྱི་རང་བཞིན་ཏེ་དེ་གཉིས་ཀ་རྗེས་ཤེས་ཀྱི་དམིགས་བྱའོ་ཞེའོ། ། ཤེས་པ་བརྒྱད་པོ་དེ་རྣམས་དང་མཚུངས་ལྡན་གྱི་ཏིང་ངེ་འཛིན་མི་ལྕོགས་པ་མེད་པ་ནས་ཅི་ཡང་མེད་པའི་བར་ཏེ། འདོད་པའི་ཁམས་དང་སྲིད་རྩེ་ན།
བྱང་ཆུབ་ལམ་གྱི་ཡན་ལག་སྤང་ཞེས་སོ། ། གཉིས་པ་ནི་འདུ་ཤེས་ཞེས་ཏེ་མི་གསལ་བའི་ཕྱིར་ལོ་ཀ་ལས་འདས་པའི་ལམ་རྒྱུ་བ་ཤིན་ཏུ་གསལ་བའི་རྟེན་མ་ཡིན་པས་ན་ལོ་ཀ་བ་ཁོ་ནའོ། ། འདུ་ཤེས་མི་གསལ་བས་དམིགས་པ་ལ་མཚན་མར་མི་བྱེད་པ་དེའི་ཕྱིར་ཞེས་སོ། ། དེ་ལ་ལོ་ཀ་ལས་འདས་པ་མེད་པ་ཅིས་ཤེས་ཞེ་ན། བཅོམ་ལྡན་གྱིས་འདུ་ཤེས་གསལ་བའི་སྙོམས་འཇུག་ལས་ཀུན་ཤེས་པ་ལོ་ཀ་ལས་འདས་པའི་ཤེས་རབ་ཀྱིས་རང་བཞིན་རྟོགས་སོ་ཞེས་གསུངས་པས་སོ། ། དེ་ལྟར་ཤེས་པ་དང་ཏིང་ངེ་འཛིན་བསྟན་པས་ཞི་གནས་དང་ལྷག་མཐོང་ཉིད། སྒོམ་ལམ་དུ་གསུངས་སོ། ། གསུམ་པ་ནི་སྲིད་རྩེ་ལོ་ཀ་བ་དང་བདུན་དེ་ལས་འདས་པར་ཡང་བསྟན་ན་མཐར་གྱིས་གནས་པའི་སྙོམས་འཇུག་དགུ་པ་འགོག་པ་ཅི་ལྟར་ཞེ་ན། དེ་ནི་ལོ་ཀ་ལས་འདས་པ་སྟེ་འཕགས་པའི་ལམ་གྱི་རྗེས་ལ་ཐོབ་པས་སོ། ། དེ་ཡང་བདག་མེད་པའི་ཡེ་ཤེས་ཀྱི་སྟོབས་ཀྱིས་ཉོན་ཡིད་འགོག་པར་ནུས་པའི་ཕྱིར་རོ། །
མངོན་པར་སྒྲུབ་པ་ནི་དང་པོར་སྐྱེད་པའོ། ། དེ་ནས་མིའི་ནང་དུ་སྐྱེ་བ་དེ་ཉིད་ལའམ་གཟུགས་ཁམས་སུ་མངོན་དུ་བྱེད་དོ། ། འོ་ན་སྲིད་རྩེའི་སེམས་ཐོབ་པ་གཟུགས་ཁམས་སུ་ཅི་ལྟར་སྐྱེ་ཞེ་ན། འདི་ལ་འགྲེལ་པར་མུ་བཞི་གསུངས་ཏེ། གཟུགས་ལས་ཆགས་བྲལ་གཟུགས་མེད་ལ་འཇུག་མི་ནུས་པ་ནི་མི་ལྕོགས་པ་མེད་པ་ལ་བརྟེན་ཏེ་ཁམས་གསུམ་ལས་ཆགས་བྲལ་ལོ། ། གཟུགས་ཀྱི་ཆགས་པ་མ་བྲལ་ཡང་གཟུགས་མེད་ལ་འཇུག་ནུས་པ་ནི་བསམ་གཏན་བཞི་པ་ཐོབ་པའི་འཕགས་པ་གཟུགས་མེད་དུ་སྐྱེ་བར་མི་འདོད་པས་སྤོང་ལམ་བསལ་ཏེ་ཁྱད་པར་གྱི་ཆེད་དུ་བའི་ལམ་གཟུགས་ཀྱི་འདུ་ཤེས་མ་སྤངས་ནམ་མཁའ་སོགས་ཀྱི་འདུ་ཤེས་ལ་མོས་པ་ལ་གནས་ནས་སྲིད་རྩེའི་བར་གྱི་སེམས་ཐོབ་པའོ། ། གཉིས་ཡིན་ནི་དེ་ཉིད་སྤོང་ལམ་ལ་གནས་ཏེ་གཟུགས་མེད་ལ་འཇུག་པའོ། ། གཉིས་མིན་ནི་དེ་རྣམས་མ་གཏོགས་པའོ་ཞེའོ། ། དེ་ལ་བསམ་གཏན་བཞི་པའི་ཉོན་མོངས་མ་སྤངས་པར་གཟུགས་མེད་ཀྱི་སེམས་ཐོབ་པ་དཀའ་གསུངས་ཏེ་བྱིས་པ་ལ་དེ་ལྟར་ཡིན་ཀྱང་འཕགས་པ་ལ་བསམ་གྱིས་མི་ཁྱབ་བོ། ། སློབ་དཔོན་གཉག་འགྲེལ་བའི་དེ་འཕགས་པ་སྐུ་མཆེད་ཀྱི་གཞུང་དང་འགལ་བ་དང་།
དང་པོ་ཐོབ་པའི་ཕྱིར་མི་འོང་སོགས་ཀྱིས་ཀྱང་དེ་ལྟར་བྱེད་པས་ཧ་ཅང་ཐལ་ལོ། ། དེས་ན་མཛོད་འགྲེལ་དུ་ཕྱིས་སྔར་ཡོངས་སུ་ཉམས་པ་རྣམས་ཀྱིས་གཟུགས་ཀྱི་ཁམས་སུ་སྐྱེད་དོ་ཞེས་བཤད་པ་ལྟར་ཡིན་གསུང་ངོ་། ། གཟུགས་མེད་དུ་ནི་འགོག་པ་འདི་མངོན་དུ་མི་འགྱུར་ཏེ། འཕགས་པ་ཞི་བའི་རྣམ་ཐར་དུ་གྱུར་པའི་གཟུགས་མེད་ཀྱི་རྗེས་སུ་སྐྱེས་པས་དེའི་རྣམ་སྨིན་དུ་བཏགས་པས་གནས་པ་རྣམས་འགོག་པ་དེ་ལ་འབད་པ་མེད་པའི་ཕྱིར་རོ། ། རྣམ་སྨིན་དངོས་ནི་མིན་ནོ་ཞེའོ། ། ལམ་ཆུང་ངུ་སོགས་གསུམ་གསུམ་དགུར་འབྱེད་པ་ནི་སྒོམ་སྤང་རིམ་གྱིས་སྤོང་བར་ཤེས་པའི་དོན་དུའོ། ། གང་གིས་ནི་ལམ་རྣམས་ཀྱིས་ཏེ། རིམ་པ་ལྟར་ཉོན་མོངས་པའི་རྣམ་པ་ཆེན་པོའི་ཆེན་པོ་ནས་ཆུང་ངུའི་ཆུང་ངུའི་བར་སྤོང་བའོ། ། ཅི་སྟེ་ལམ་ཆུང་ངུས་སྤང་བྱ་ཆེན་པོ་སྤོང་བར་མི་རིགས་ཀྱི་དོད་མཉམ་དུ་སྤོང་བར་རིགས་སོ་ཞེ་ན། སྤང་བྱ་ཆེན་པོ་ནི་ངོ་ཚ་ཁྲེལ་ཡོད་དང་ཤིན་ཏུ་བྲལ་ཞིང་འཛེམས་པ་མེད་པའི་རྒྱུད་ལ་འབྱུང་བས་རྟོགས་སླ་ཞིང་སྤང་སླ་བས་དྲི་མ་ཆེ་ལོང་ལྟར་གཉེན་པོ་ཆུང་ངུས་སེལ་ལ།
ཆུང་ངུ་ནི་ཡོངས་སུ་བཅད་དཀའ་ཞིང་ཕྲ་ལ་ཞེན་པས་མུན་པ་ཕྲ་མོ་བཞིན་དུ་གཉེན་པོ་ཆེན་པོས་སྤང་དགོས་པས་རིགས་སོ། ། དང་པོར་ལམ་ཆེན་པོ་མི་སྲིད་ཅིང་དེ་སྐྱེས་པ་ལ་ཉོན་མོངས་ཆེན་པོ་མི་སྲིད་པའི་ཕྱིར་རོ། ། འཕགས་པའི་ལམ་ཆུང་ངུས་ཉོན་མོངས་ཆེན་པོ་རྩད་ནས་འཇོམས་པའི་ཕྱིར་ཆོས་དཀར་པོ་རྣམས་སྟོབས་དང་ལྡན་གྱི་ནག་པོ་རྣམས་མིན་ཏེ་ཡུན་རིང་པོར་བསགས་པའི་ནད་སྨན་ཐུན་གཅིག་གིས་འབྱིན་པ་དང་སྒྲོན་མེ་ཆུང་ངུས་མུན་པ་ཆེན་པོ་འཇོམས་པ་བཞིན་ནོ། ། འདི་ལ་བྱང་ཆུབ་སེམས་པས་ཀྱང་རྒྱུན་ཞུགས་གཅིག་ཆར་བ་ལྟར་ས་དགུའི་ཆེན་པོ་དགུ་ཅིག་ཅར་སྤོང་བ་སོགས་གསུངས་པ་ལ་ནི་ལུང་དང་རིགས་པའི་ཤེས་བྱེད་མེད་པས་རི་བོང་གི་ཅལ་ལྟ་བུའོ། ། འཕགས་པ་རྣམ་གྲོལ་སྡེའི་རྗེས་སུ་འབྲང་བ་རྣམས་རིམ་གྱིས་པ་ལྟར་དང་པོར་འདོད་སའི་དགུ་དང་དེ་ནས་དང་པོའི་དགུ་སོགས་རིམ་གྱིས་སྤོང་ཞིང་ལན་ཅིག་ཕྱིར་འོང་དང་ཕྱིར་མི་འོང་གི་རྣམ་གཞག་ཀྱང་མཛད་དོ། ། དེ་ཉིད་རིགས་ཏེ་རྒྱལ་སྲས་ཀྱིས་ལམ་ཤེས་དང་སེམས་བསྐྱེད་ཉོན་མོངས་པ་མི་སྤོང་བའི་རང་བཞིན་ཡིན་པར་གསུངས་པ་འགྲིག་པས་སོ། ། སྦྱོར་བའི་ལམ་ནི་ལམ་གང་བསྒོམས་པས་ཉོན་མོངས་པའི་རྣམ་པ་དེ་དང་དེ་ལ་ས་བོན་གྱི་ཆ་ཤས་རེ་རེ་དང་བྲལ་བ་ལས་གནས་གྱུར་པས་སྤོང་བའོ། ། བར་ཆད་མེད་པའི་ལམ་ནི་བར་ཆད་མེད་ལམ་གང་གི་འོག་ཏུ་བར་ཆད་མེད་པར་ཏེ་མ་ལུས་པར་ཉོན་མོངས་པའི་རྣམ་པ་གང་སྤང་བར་བརྩམས་པ་དེའི་ས་བོན་ཀུན་སྤོང་བའོ། ། རྣམ་པར་གྲོལ་བའི་ལམ་གང་གིས་གང་སྤང་བར་བརྩམས་པའི་ཉོན་མོངས་དེ་སྤངས་པ་ན་རྣམ་གྲོལ་གནས་གྱུར་མངོན་དུ་བྱེད་པའོ། ། ཁྱད་པར་གྱི་ལམ་ལ་ལམ་ཕྱི་མའི་སྒོ་ནས་དང་།
བྱ་བའི་སྒོ་ནས་དང་། ཡོན་ཏན་གྱི་སྒོ་ནས་བཞག་པ་གསུམ་ལས། དང་པོ་ནི་བསྡུ་བར་གང་རྣམ་པ་གཞན་གྱི་སྦྱོར་བའི་ལམ་དེ་སྔ་མའི་ཁྱད་པར་གྱི་ལམ་མོ་ཞེས་གསུངས་པ་ལྟར་ཉོན་མོངས་པའི་རྣམ་པ་ཆེན་པོའི་ཆེན་པོ་དེ་ལས་གཞན་པ་ཆེན་པོའི་འབྲིང་སྤོང་བ་ལ་སྦྱོར་བ་སོགས་ནི་དང་པོ་སྤོང་བ་དེའི་ཁྱད་པར་གྱི་ལམ་སྟེ་དེ་བཞིན་དུ་གཞན་ལའང་སྦྱར་རོ། ། གཉིས་པ་ནི་ཡང་ཉོན་མོངས་པ་སྤངས་པ་དང་མ་སྤངས་པ་སྤོང་བའི་སྦྱོར་བ་བསལ་ཞིང་བཏང་སྙོམས་སུ་བྱས་ནས་ཆོས་གསུང་རབ་སེམས་པའམ་སྔར་ཞུགས་པ་བསམ་ཟིན་རྟོགས་པའི་ཆོས་ལ་སོ་སོར་རྟོགས་པས་གནས་པའམ་སྙོམས་འཇུག་གཞན་ལ་སྙོམས་པར་འཇུག་པའོ། ། གསུམ་པ་ནི་ཡང་མངོན་ཤེས་སོགས་ཡོན་ཏན་སྔར་མེད་སྒྲུབ་པའམ་སྐྱེས་ཟིན་རྣམས་ཀྱིས་གནས་པའོ། ། ཞར་བྱུང་ལམ་སྒོམ་པ་ལ་གསུམ་སྟེ། ལམ་སྒོམ་པ་བཞིར་བསྟན་པ་དང་། རྣམ་གྲངས་ཀྱིས་བཅུ་གཅིག་ཏུ་བཤད་པ་དང་། ས་གོང་མའི་ལམ་སྒོམ་པའི་ནུས་པའོ། ། དང་པོ་ལ་གཉིས་ལས་དབྱེ་བས་མདོར་བསྟན་ནི།
དེ་ལྟར་སྒོམ་པའི་ལམ་རྒྱ་ཆེར་བཤད་ནས་དེའི་ཞར་ལ་སྒོམ་ཞེས་པའི་ཚིག་ཟུར་ལ་འཕྲོས་ཏེ་ལམ་གཞན་གྱིའང་སྒོམ་པ་འཆད་པ་ནི་ཐོབ་པར་ཞེས་སོ། ། རྒྱས་པར་བཤད་པ་ལ་ཡང་དག་འཇོག་བཞིའི་སྒོ་ནས་དང་། ལམ་གྱི་འཇུག་ཚུལ་གྱིས་དང་། གཉེན་པོ་ཁྱད་པར་དུ་བཤད་པ་གསུམ་གྱི། དང་པོ་ལ་དགེ་བའི་ཆོས་ནི་དྲན་པ་ཉེར་བཞག་སོགས་སོ། ། གནས་པ་ཉིད་དགག་ཕྱོགས་ནས་བཤད་པ་ནི་མི་ཉམས་པའོ། ། ཕྱིར་ཞིང་འབྱུང་བ་ནི་རྒྱུན་དུ་འབྱུང་བའོ། ། འཕེལ་བ་ནི་དེའི་རིགས་ལྷག་པར་འགྱུར་བའོ། ། སྤངས་པ་ནི་ཤིན་ཏུ་འཕེལ་བས་སོ། ། སྐྱེས་པ་ནི་མངོན་གྱུར་དུའོ། །
མི་སྐྱེ་བའི་ཆེད་དུ་ནི་གཉེན་པོས་ས་བོན་བཏོན་པ་ལས་སོ། ། གཉིས་པ་ནི་དེ་ཉིད་རྣམ་པ་གཞན་གྱིས་འཆད་པས་ཡང་སྟེ་འཕགས་པའི་ལམ་སྐྱེ་བ་ན་རིགས་མཐུན་ཕྱི་མ་སྐྱེད་པའི་ཆེད་དུ་རང་གི་ཞེས་ཏེ་དེ་ལས་ཆེར་འབར་ཞིང་ཤིན་ཏུ་རྒྱས་པར་འགྱུར་བའི་ཕྱིར་རོ། ། ལམ་དེ་ཉིད་མངོན་དུ་གྱུར་པ་ནི་ཀུན་ཏུ་སྤྱོད་པའོ། ། རང་གི་སྒྲིབ་པ་ནི་ཉོན་མོངས་པ་དང་ཤེས་བྱའི་འོ། ། གནས་གྱུར་པས་ཕྱིས་མི་སྐྱེ་བའི་ཆོས་ཉིད་དུ་འཇོག་པ་ནི་མ་འོངས་པའི་ས་བོན་བཏོན་པས་སོ། ། གཉིས་པ་ནི་ཡང་ཞེས་ཏེ་ཟག་མེད་ནི་སྐྱོན་མེད་པས་སུན་དབྱུང་བྱ་མིན་པས་ཟག་བཅས་ཉེར་ལེན་གྱི་ཕུང་པོ་རྣམས་ལ་ནད་དང་འབྲས་སོགས་ཀྱི་རྣམ་པར་ལྟ་བའོ། ། སྤོང་བའི་ཆེད་དུ་བའི་གཉེན་པོ་ནི་གཉིས་ཏེ་སྔར་བཤད་པ་ལྟར་དེ་དག་གིས་ཉོན་མོངས་སྤོང་པས་སོ། ། རྟེན་ནི་ཨཱ་དྷཱ་ར་ཞེས་པ་སྤངས་པའི་ཐོབ་པ་ཀུན་ཏུ་འཛིན་པས་སོ། ། དེའི་གོང་མ་ནི་ཁྱད་པར་གྱི་ལམ་སོགས་སོ། ། གཉིས་པ་ལ་གཉིས་ལས་ཤེས་བྱའི་དངོས་པོ་ལའང་བྱེད་ལས་ཀྱི་རྣམ་གྲངས་བཅུ་གཅིག་ནི་དངོས་པོ་ལུས་ཚོར་སེམས་ཆོས་ལ་མི་གཙང་བ་དང་མི་རྟག་པ་སོགས་སུ་རྟོག་པའི་ཕྱིར་རོ། །
དེ་ལྟར་བརྟགས་ནས་སྒྲིབ་པ་སྤོང་བའི་དོན་དུ་བརྩོན་འགྲུས་རྩོམ་པས་རྩོལ་བ་ལས་བྱུང་བའམ་རྩོལ་བ་ཉིད་ལམ་དང་སྒྲིབ་པ་སྦྱངས་པ་ལས་ཏིང་ངེ་འཛིན་ལས་སུ་རུང་བར་སྐྱེད་པས་ན་ཏིང་ངེ་འཛིན་ཡོངས་སུ་སྦྱོང་བའི་ཆེད་དུ་བའི་ལམ་དང་། ཏིང་ངེ་འཛིན་སྦྱངས་པས་འཕགས་པའི་ལམ་སྐྱེད་པ་ལ་དབང་བྱེད་པ་དྲོད་དང་རྩེ་མོ་ལ་བདེན་པ་མངོན་པར་རྟོགས་པའི་ཆེད་དུ་སྦྱོར་བའི་ལམ་དང་། དབང་བྱེད་པ་ཐོབ་པ་ནི་བཟོད་པ་དང་། ཆོས་མཆོག་ལ་མ་དད་པ་སོགས་ཀྱིས་ཟིལ་གྱིས་མི་ནོན་པས་བདེན་པ་མངོན་པར་རྟོགས་པའི་ཆེད་དུ་བཟོད་པ་དང་ཆོས་མཆོག་ལ་སྦྱོར་བས་འདྲེས་པའམ་འབྲེལ་བའམ་སྦྱོར་བའི་ལམ་དང་། ཐོག་མར་མངོན་སུམ་དུ་བདེན་པ་མངོན་པར་རྟོགས་པའི་བདག་ཉིད་ཀྱི་ལམ་དང་སྒོམ་སྤང་གི་ཉོན་མོངས་རྣམ་པར་དག་པའི་ཆེད་དུ་ངེས་པར་འབྱུང་བའི་ལམ་དང་གནས་བསམ་གཏན་གྱི་དངོས་གཞི་དང་དེ་ལས་གཞན་པས་དང་དབང་པོ་རྣོ་བརྟུལ་གྱིས་ཐ་དད་པའི་ལམ་དང་། བསླབ་པ་རིན་པོ་ཆེ་གསུམ་སྦྱོར་ཞིང་དག་པར་བྱེད་པའི་ལམ་དང་། ལོ་ཀ་བ་དང་དེ་ལས་འདས་པའི་ཡོན་ཏན་ཐམས་ཅད་སྒྲུབ་ཅིང་སྐྱེད་པར་བྱེད་པའི་ལམ་དང་། སྦྱོར་མཐོང་དང་སྒོམ་པ་དང་མཐར་ཕྱིན་པའི་ལམ་རིམ་པ་ལྟར་སྡུད་པའི་ལམ་སྟེ་དེ་རྣམས་ཀྱི་མིང་ཅན་དེ་ཡང་དང་པོ་བདུན་གྱིས་བྱང་ཆུབ་ཀྱི་ཕྱོགས་སྡེ་བདུན་དང་དེ་ནས་བཞིས་རིམ་པས་ལམ་བཞི་སོགས་བཞིའོ། ། ཤེས་བྱའི་དོན་ལ་བྱང་ཆུབ་ཀྱི་ཕྱོགས་ཀྱི་ཆོས་བཤད་པ་སོགས་ལྔ་ལས། དང་པོ་ལ་གཉིས་ཀྱི་སྤྱིར་བསྟན་པ་ནི།
དྲན་པ་ཞེས་དང་དེ་གཞན་དྲུག་ལ་སྦྲེ་བ་དེ་ལ་ཇི་ལྟར་བར་ཞེས་སོ། ། འདིར་སྤྱི་དོན་ལ་གཉིས་ལས། དེ་མིན་ལས་འབྱེད་པའི་མཚན་ཉིད་ནི་ཟད་པ་དང་མི་སྐྱེ་བ་ཤེས་པ་དང་རྗེས་སུ་མཐུན་པའི་ཆོས་ཏེ། ཟད་དང་མི་སྐྱེ་ཤེས་པ་ནི། བྱང་ཆུབ་དེ་དང་མཐུན་ཉིད་ཕྱིར། ། སུམ་བཅུ་རྩ་བདུན་དེ་ཡི་ཕྱོགས། ། ཞེས་སོ། ། གྲངས་ངེས་ནི་ཚོགས་ལམ་ནས་སྒོམ་ལམ་གྱི་བར་གྱི་ཆོས་ཀྱི་གཞུང་ཤིང་ལྟ་བུ་སྟོན་པ་ལ་དེ་ཙམ་དུ་ཟད་པས་སོ། ། གོ་རིམ་ནི་ཐོག་མ་ནས་རྒྱུད་ལ་སྐྱེ་བའི་རིམ་པ་སྟེ་བཤད་ཟིན་ཏོ། ། ས་མཚམས་ནི་བྱེ་བྲག་སྨྲ་བས།
སྡེ་ཚན་བདུན་ནི་གོ་རིམ་བཞིན། ། ལས་ནི་དང་པོ་པ་དང་ནི། ། ངེས་འབྱེད་ཆ་མཐུན་རྣམས་དང་ནི། ། སྒོམ་དང་མཐོང་ལ་རབ་ཏུ་ཕྱེ། ཞེས་དྲོད་རྩེ་བཟོད་མཆོག་ལ་ཡང་དག་སྤོང་བ་སོགས་བཞིར་སྨྲའོ། ། འདིར་ནི་གཞུང་དུ་འབྱུང་ངོ་། ། རྫས་བཏགས་ཀྱི་ཁྱད་པར་ནི། རྫས་སུ་བཅུ། དད་དང་བརྩོན་འགྲུས་དྲན་པ་དང་། ། ཤེས་རབ་ཏིང་ངེ་འཛིན་བཏང་སྙོམས་དགའ། །
རྟོག་དང་ཚུལ་ཁྲིམས་ཤིན་ཏུ་སྦྱང་། ། ཞེས་ཏེ་ཚུལ་ཁྲིམས་ནི་ཡང་དག་པའི་ངག་དང་ལས་ཀྱི་མཐའ་དང་འཚོ་བའོ། ། དེའང་། དྲན་པ་ཉེར་གཞག་ཤེས་རབ་སྟེ། ། བརྩོན་འགྲུས་ཡང་དག་འཇོག་ཅེས་བྱ། ། རྫུ་འཕྲུལ་རྐང་པ་ཏིང་འཛིན་ཏོ། ། གཙོ་བོ་སྨོས་པའོ་དེ་རྣམས་ནི། ། སྦྱོར་བྱུང་ཡོན་ཏན་ཀུན་ཀྱང་ཡིན། ། ཞེས་ཏེ། ཆོས་རྣམ་པར་འབྱེད་པ་དང་ལྟ་བའང་ཤེས་རབ་པོ། །
རྩོལ་བ་ནི་བརྩོན་འགྲུས་སོ། ། ཟག་བཅས་ཟག་མེད་ཀྱི་བྱེ་བྲག་ནི། བྱང་ཆུབ་ཡན་ལག་ལམ་ཡན་ལག ། ཟག་པ་མེད་པའོ་གཞན་རྣམ་གཉིས། ། ཞེས་སྨྲ་བ་ནི་ཁས་བླངས་དང་འགལ་བ་སྟེ་སྡེ་ལྔ་ལ་ཟག་པ་རྒྱས་པ་མེད་པས་སོ། ། ཅི་སྟེ་དེ་ལ་རྒྱས་པར་འགྱུར་ན་ནི་མཐོང་སྒོམ་ལའང་འགྱུར་རོ། ། སའི་ཁྱད་པར་ནི། བསམ་གཏན་དང་པོ་ན་ཐམས་ཅད། ། མི་ལྕོགས་མེད་ན་དགའ་མ་གཏོགས། ། གཉིས་པ་ན་ནི་རྟོག་མ་གཏོགས། །
གཉིས་ན་དེ་གཉིས་མ་གཏོགས་སོ། ། བསམ་གཏན་བར་ནའང་གཟུགས་མེད་པ། ། གསུམ་ན་དེ་དང་ཚུལ་ཡན་ལག ། བྱང་ཆུབ་དང་ནི་ལམ་ཡན་ལག ། མ་གཏོགས་འདོད་ཁམས་སྲིད་རྩེ་ན། ། ཞེས་ཏེ། གཉིས་ན་ནི་གསུམ་པ་དང་བཞི་པ་ནའོ། ། བསམ་གཏན་བར་ནི་ཁྱད་པར་ཅན་ནོ། ། ཚུལ་ཁྲིམས་ཀྱི་ཡན་ལག་ནི་གསུམ་པོའོ། ། སོ་སོར་བཤད་པ་ལ་བདུན་ལས་ཏེ་དང་པོའི་དམིགས་པ་ལ་དངོས་ནི་ལུས་དྲན་པ་ཉེ་བར་བཞག་པ་སོགས་བཞིའི་དམིགས་པ་རིམ་པ་ལྟར་ལུས་སོགས་བཞིའོ། །
དེ་ལྟར་འཇོག་པའི་རྒྱུ་ནི་བྱིས་པ་ཕྱིན་ཅི་ལོག་གི་བློ་ཅན་རྣམས་ལུས་ལ་བདག་གི་གནས་རྟེན་གྱི་དངོས་པོ་དང་ཚོར་བ་ལ་བདག་གི་ལོངས་སྤྱོད་ཀྱི་གཞིའམ་དངོས་པོ་དང་སེམས་ལ་བདག་གི་དངོས་པོ་དམིགས་པར་བྱེད་པའི་མཚན་ཉིད་ཅན་དང་ཆོས་ལ་བདག་འདོད་ཆགས་སོགས་ཀྱིས་ཀུན་ནས་ཉོན་མོངས་པ་དང་དད་པ་སོགས་ཀྱིས་རྣམ་པར་བྱང་བར་བྱེད་པའི་དངོས་པོར་རྟོག་པས་དེ་བཟློག་པའི་ཆེད་དུ་དེ་བཞིའོ། ། ངོ་བོ་ནི་ལུས་ལ་སོགས་པའི་རྗེས་སུ་ལྟ་ཞེས་པས་ཤེས་རབ་དང་། དྲན་པ་ཉེ་བར་བཞག་པ་ཞེས་པས་དྲན་པ་སྟེ་དེ་དག་ཀྱང་འོག་ཏུ་འབྱུང་བའི་དམིགས་རྣམ་ཀྱི་ཁྱད་པར་ཅན་ནོ། ། དེ་ལ་དྲན་པ་ཉིད་སྨོས་པ་ནི་དྲན་པ་ཉེ་བར་གནས་པས་ཤེས་རབ་མངོན་དུ་འགྱུར་བས་དེ་གཙོ་བོར་ཤེས་པའི་དོན་དུའོ། ། གྲོགས་ནི་ཤེས་རབ་དང་དྲན་པ་དེ་དག་དང་མཚུངས་ལྡན་ལྔས་མཚུངས་པར་ཞེས་སོ། ། སྒོམ་པ་ལ་གཉིས་ཏེ། དམིགས་རྣམ་གྱིས་དང་གཉེན་པོས་སྒོམ་ཚུལ་ལོ། ། དང་པོའི་མདོར་བསྟན་ནི་ནང་གི་ཞེས་སོ། ། རྒྱས་བཤད་ལ་གཉིས་ཀྱི་དང་པོ་སྒོམ་པ་ལའང་གཉིས་ལས་དམིགས་པ་ནི། རྣལ་འབྱོར་པའི་ལུས་གང་ལ་ནང་གི་སྐྱེ་མཆེད་མིག་སོགས་ལྔ་སྟེ།
ཕྱིའི་ནི་གཟུགས་སོགས་ལྔའོ། ། དེ་ཡང་ལུས་ལ་ཡོད་པའི་དབང་པོ་དང་ཐ་མི་དད་དུ་འཇུག་པ་བོར་བའོ་ཞེའོ། ། ནང་ཕྱིའི་ནི་ནང་གི་སྐྱེ་མཆེད་མིག་སོགས་དང་འབྲེལ་ཏེ་ཚོགས་པ་ཐ་མི་དད་དུ་འཇུག་པའི་གཟུགས་སོགས་དབང་པོའི་གནས་རྟེན་ནོ། ། འོ་ན་དབང་པོའི་གནས་འབྱུང་བ་རྣམས་ཁོ་ན་མ་ཡིན་ནམ་ཞེ་ན། འབྱུང་བ་དང་ཐ་དད་དུ་མི་འཇུག་པས་དེ་རྣམས་ཀྱིས་ཀྱང་དབང་པོའི་རྟེན་གྱི་སྒྲ་འཐོབ་བོ། ། སྒོམ་པ་པོ་ལས་གཞན་གྱི་རྒྱུད་ཀྱི་མིག་སོགས་ཀྱང་སྟེ་སྐྱེ་མཆེད་ཀྱིས་ནང་དང་རྒྱུད་ཀྱིས་ཕྱི་ཡིན་པས་སོ། ། རྣམ་པ་ནི་རྣམ་པར་རྟོག་པ་ལ་ཀེང་རུས་དང་རྣམ་པར་རྔོས་པ་སོགས་སྣང་བའི་གཟུགས་བརྙན་གྱི་ལུས་དང་རང་བཞིན་གྱི་སོ་མའི་ལུས་མི་གཙང་བར་མཉམ་པ་ཉིད་དུ་ལྟ་བ་དང་། རྒྱལ་བའི་ཡུམ་ཆེ་བ་དག་ཏུ་རྣམ་པར་བམ་པ་སོགས་དུ་མ་མཐོང་སྟེ་ལུས་འདིའང་འདི་ལྟ་བུའི་རང་བཞིན་ཅན་ཞེས་སོགས་སུ་དཔྱོད་པར་བཀའ་བསྩལ་པ་ལྟར་རོ། ། ཕྱི་མ་གསུམ་གྱི་སྒོམ་ཚུལ་ལའང་དམིགས་པ་ལ་ནང་གི་ལུས་ལ་བརྟེན་པ་ནི་མིག་སོགས་ལ་དམིགས་པ་དང་སྒོམ་པ་པོའི་ལུས་ལ་སྐྱེས་པས་སོ། ། ཕྱིའི་ཚོར་བ་ནི་གཟུགས་སོགས་ལ་དམིགས་ཤིང་གཞན་གྱི་ལུས་ལས་བྱུང་བས་སོ། །
ནང་ཕྱིའི་ནི་རང་གི་ཚོར་བས་རང་གི་གཟུགས་སོགས་ལ་དམིགས་པ་དང་གཞན་རྒྱུད་ཀྱི་ནང་གི་སྐྱེ་མཆེད་ལ་དམིགས་པས་སོ། ། ཚོར་བ་ལ་ཇི་ཅེས་པ་ནི་ཆོས་ཀྱང་ཕལ་ཆེར་ཤེས་རིག་ཡིན་པས་སོ། ། རྣམ་པ་ནི་ལུས་ལ་ལུས་ཀྱི་ཞེས་ཏེ་ཅི་རིགས་སུ་ནི་ཚོར་བ་ཀུན་དུཿཁ་བ་དང་གནས་དང་དམིགས་པའི་བྱེ་བྲག་གིས་སེམས་མི་རྟག་པ་དང་ཆོས་བདག་མེད་པར་སྒོམ་མོ། ། དབུས་མཐའི་ཊི་ཀཱ་རུ་བཞི་ཀ་ལ་མི་རྟག་དུཿཁ་སྟོང་པ་བདག་མིན་སྤྱིའི་མཚན་ཉིད་དང་སོ་སོའི་རང་གི་མཚན་ཉིད་དང་རྒྱུ་འབྲས་ཁམས་ས་འགྲོ་བ་དགེ་མི་དགེ་ལུང་མ་བསྟན་མི་མཐུན་ཕྱོགས་གཉེན་པོ་ཡིན་པར་སྒོམ་སྟེ་བྱང་ཆུབ་སེམས་པ་འདི་ལྟ་བུའང་ཡིན་ལ་རྣམ་རྟོག་སྤང་བའི་ཆེད་དུ་མི་དམིགས་པའི་རྣམ་པར་སྒོམ་པར་ཡང་བཤད་དོ། ། མདོ་སྡེ་རྒྱན་དུ་སྒོམ་པ་བཅུ་བཞི་གསུངས་ཏེ་དེའི་དགུ་པ་ཡོངས་སུ་ཤེས་པས་སྒོམ་པ་ལ་ལུས་ཡང་དག་པ་མ་ཡིན་པའི་ངོ་བོར་སྣང་བས་སྒྱུ་མ་ཉིད། དང་ཚོར་བ་ལོག་པར་ཉམས་སུ་མྱོང་བ་རྨི་ལམ་ལྟ་བུར་དང་། སེམས་རང་བཞིན་གྱིས་འོད་གསལ་བས་ནམ་མཁའ་ལྟ་བུར་དང་། ཆོས་ནམ་མཁའ་ལ་སྤྲིན་སོགས་བཞིན་དུ་བློ་བུར་བར་ཡོངས་སུ་ཤེས་པས་སྒོམ་པར་བཤད་དོ། ། གཞན་བཅུ་གསུམ་ནི་འདོད་ན་དེའི་འགྲེལ་པར་བལྟའོ། ། གཉིས་པ་ནི་དྲན་པ་ཉེར་བཞག་ལ་འདུན་པ་སོགས་དགུ་སྟེ་སྒོམ་པའི་བར་ཆད་སེལ་བའོ། །
ཡིད་ལ་མི་བྱེད་པ་ནི་དམིགས་པ་ལ་སེམས་མི་འདུན་པའོ། ། རྩོལ་བ་ནི་བྱིང་རྒོད་ཀྱི་གཉེན་པོ་མངོན་དུ་བྱེད་པའི་ཆེད་དུ་བའི་བརྩོན་འགྲུས་སོ། ། ཞུམ་པ་ནི་ཁྱད་པར་ཐོབ་པ་ལ་བདག་དམན་པར་སེམས་པས་སྒྱིད་ལུག་པ་སྟེ། སྤྲོ་བ་ནི་མདོ་སྡེ་རྒྱན་དུ། གང་ཕྱིར་སེམས་ཅན་མིར་གྱུར་པ། ། ཚད་མེད་སྐད་ཅིག་རེ་རེ་ལ། ། རྫོགས་པའི་བྱང་ཆུབ་ཐོབ་དེའི་ཕྱིར། ། ཞུམ་པ་དང་དུ་བླང་མི་བྱ། ། ཞེས་པ་ལྟར་རོ། ། གནོད་པས་སྐྱོ་བ་ནི་སྦྲང་བུ་དང་ཤ་སྦྲང་སོགས་ཀྱིས་ཉེན་པ་མི་བཟོད་པ་སྟེ་མ་ཐན་པ་ནི་སྤྲོ་བའི་མིང་གཞན་ནོ། །
ཆོག་པར་འཛིན་པ་ནི་དགེ་བ་ཅུང་ཟད་ཀྱིས་ཚིམ་ནས་ལྡོག་པ་སྟེ་ཕྱིར་ནུར་བ་མེད་པ་ནི་ཕྱི་ཤོལ་མེད་པའོ། ། དྲན་པ་ནི་སེམས་གནས་པར་བྱ་བའི་གདམས་ངག་ཡིད་ཀྱིས་རྗོད་པ་སྟེ་སྒོམ་པའི་དྲན་པ་ཀུན་དེ་ལྟ་ཡིན་ནོ། ། ཡིད་ལ་གཅགས་པ་ལྟུང་བ་བྱུང་བས་འགྱོད་པའོ། ། བརྩོན་པ་གཅེས་པར་འཛིན་པ་དོར་བ་ནི་བག་མེད་ཀྱི་ཉེས་པས་དགེ་བ་མཐར་མི་ཕྱིན་པའོ། ། འབྲས་བུ་ལ་ཕྱིན་ཅི་ལོག་ནི་གཙང་བདེ་རྟག་བདག་ཏུའོ། ། ཡང་མོས་པ་ལས་བདེན་པ་སོ་སོ་ལ་འཇུག་ཅིང་བདེན་པ་རང་རང་གི་མཚན་ཉིད་ཅན་དུ་རྟོག་སྟེ་ལུས་ལ་བརྟགས་པས་ལུས་འདུ་བྱེད་ཀྱི་དུཿཁ་གནས་ངན་ལེན་གྱིས་ཕྱེ་བར་རིག་ནས་དུཿཁ་ཡི་དང་ཚོར་བ་ཀུན་བྱུང་བདེན་པའི་གཙོ་བོ་སྲེད་པའི་རྒྱུར་རིག་སྟེ་ཀུན་འབྱུང་དང་སེམས་བདག་ཏུ་ཞེན་པའི་གཞིར་ཤེས་པས་བདག་ཆད་ཀྱིས་དོགས་ཏེ་མྱང་འདས་ལ་སྐྲག་པ་མེད་པས་འགོག་པ་དང་ཉོན་མོངས་པ་རྣམ་བྱང་གི་ཆོས་ལ་མ་རྨོངས་པས་གཉེན་པོའི་ཆོས་ལ་བསྟེན་པའི་ཕྱིར་ལམ་གྱི་བདེན་པ་ལ་འཇུག་གོ ། དེ་དབུས་མཐར། གནས་ངན་ལེན་ཕྱིར་སྲེད་རྒྱུའི་ཕྱིར། ། གཞི་ཡི་ཕྱིར་དང་མ་རྨོངས་ཕྱིར། ། བདེན་པ་བཞི་ལ་འཇུག་བྱ་བས། །
དྲན་པ་ཉེ་བར་བཞག་པ་སྒོམ། ། ཞེས་འབྱུང་ངོ་། ། ལུས་སོགས་དང་བྲལ་བ་ནི་དེ་བཞིའི་ས་བོན་དང་བྲལ་བ་སྟེ། རྒྱལ་སྲས་ཀྱིས་ནི་ལུས་སོགས་དང་བྲལ་བའི་དོན་དུའང་མ་ཡིན་མི་འབྲལ་བའི་དོན་དུའང་མིན་པ་ཐོབ་པའི་སྒོམ་པར་མདོ་སྡེ་རྒྱན་དུ་གསུངས་སོ། ། སྡེ་གཉིས་པ་ནི་འདིས་སྒྲིབ་པ་རྣམས་ཡང་དག་པར་སྤོང་བས་སམ་འདིས་སེམས་དམིགས་པ་ལ་ཡང་དག་པར་འཇོག་པས་ན་དེ་སྐད་དོ། ། དེ་ལ་ལྔ་ལས་དམིགས་པ་ནི་མི་མཐུན་ཞེས་ཏེ་སྒོམ་པའི་མདོ་ལྟར་རོ། ། ངོ་བོ་ནི། ། བརྩོན་འགྲུས་ནི། རྣམ་པ་བཞི་རྣམས་རབ་ཏུ་འབྱུང་ཞེས་དབུས་མཐར་འབྱུང་བས་བརྩོན་འགྲུས་ཏེ་དམིགས་པས་བཞིར་ཕྱེ་བའོ། ། སྒོམ་པ་ལ་མདོ་དགོད་པ་ནི་སྡིག་པ་མི་དགེ་བའི་ཆོས་སྐྱེས་པ་རྣམས་སྤང་བའི་ཆེད་དུ་དང་དེ་མ་སྐྱེས་པ་རྣམས་མི་སྐྱེད་པའི་ཆེད་དུ་དང་དགེ་བའི་ཆོས་མ་སྐྱེས་པ་རྣམས་སྐྱེད་པའི་ཆེད་དུ་དང་དེ་སྐྱེས་པ་རྣམས་གནས་པ་དང་མི་ཉམས་པ་དང་ཕྱིར་ཞིང་འབྱུང་བ་དང་འཕེལ་བ་དང་ཡངས་པ་ཉིད་ཀྱི་ཆེད་དུ་འདུན་པ་ཞེས་སོ། །
དེའི་བསྡུས་པའི་དོན་ནི་འདི་ནི་ཞེས་སོ། ། དེ་རྒྱས་པར་འཆད་པ་མདོ་སྡེ་རྒྱན་དུ། འདུན་པ་ལ་ནི་བརྟེན་ནས་སུ། ། རྣལ་འབྱོར་རྒྱུ་མཚན་བཅས་སྒོམ་པ། ། ཡང་དག་སྤོང་བ་ཐམས་ཅད་ལ། ། གཉེན་པོ་པ་ནི་ཡིད་ཞེས་བྱ། ། ཞེས་འབྱུང་བ་ལྟར་བརྩོན་འགྲུས་ཀྱི་གནས་ནི་འདུན་པ་སྟེ། འདི་དེའི་སྔོན་དུ་འགྲོ་བའི་ཕྱིར་རོ། ། འབད་པ་ནི་ཞི་གནས་དང་ལྷག་མཐོང་སྒོམ་པ་ལ་བརྩོན་འགྲུས་ཏེ་དེའང་གནས་སྐབས་གང་དུ་ཞེ་ན། རྒྱུ་མཚན་དང་བཅས་པ་ཡིན་པས་ན་ཞི་གནས་སོགས་ཀྱི་མཚན་མ་ཡིད་ལ་བྱེད་པ་རྣམས་ལ་སྟེ།
དེ་ན་ཞི་གནས་སོགས་ཀྱི་རྒྱུ་མཚན་ཡིད་ལ་བྱེད་པས་གཉེན་པོ་སྐྱོན་མེད་སྒོམ་པ་ནི་འབད་དོ་ཞེས་པའོ། ། བརྩོན་འགྲུས་རྩོམ་པ་ནི་བྱིང་བ་དང་རྒོད་པ་སེལ་བའི་བརྩོན་འགྲུས་ཉིད་དེ་ཞེས་པར་བསྒྱུར་སྟེ་སློབ་དཔོན་ཡེ་ཤེས་ཀྱིས་བཤད་པས་སོ། ། མདོའི་ཚིག་བརྩོན་འགྲུས་རྩོམ་མོ་ཞེས་པའི་དོན་ནི་བྱིང་བ་དང་རྒོད་པ་བྱུང་བ་སེལ་བ་གཉེན་པོའི་བརྩོན་འགྲུས་ཉིད་དེ། ཅི་ལྟར་བརྩོན་འགྲུས་རྩོམ་ཞེས་པས་བྱིང་རྒོད་སེལ་བའི་བརྩོན་འགྲུས་བཀའ་སྩལ་ཅེ་ན། འདི་ལྟར་ཚིག་དེའི་འོག་ཏུ་བྱིང་བའི་སེམས་རབ་ཏུ་འཛིན་པ་དགའ་བར་འགྱུར་བ་ཡིད་ལ་བྱེད་པ་སོགས་ཀྱིས་གསལ་བར་བྱེད་པ་དང་། རྒོད་པ་སེལ་བའི་ཐབས་རབ་ཏུ་འཇོག་པ་ནང་དུ་སྡུད་པའི་སྒོ་ནས་སེམས་འཛིན་པ་སྨོས་པས་སོ། ། འདིའི་ཐད་དུ་སློབ་དཔོན་ཡེ་ཤེས་སྡེའི་འགྱུར་ལ་དོན་མཚམས་མ་ཆོད་པ་ཅུང་ཟད་སྣང་སྟེ་ཆོས་ཀྱི་རྣམ་གྲངས་ཆེས་མང་པོ་སྒྱུར་བ་ལ་ཤིན་ཏུ་བྲེལ་བས་ན་མད་དོ། ། འབྲས་བུ་ནི་དང་པོ་དང་གཉིས་པའི་མི་མཐུན་ཕྱོགས་མ་ལུས་པར་ཉམས་པ་དང་གསུམ་པའི་གཉེན་པོ་འཐོབ་པ་དང་བཞི་པའི་གཉེན་པོ་འཕེལ་བའོ། ། རྫུ་འཕྲུལ་མངོན་ཤེས་ལྔའི་རྐང་པ་རྒྱུ་རྣམས་ཀྱི་དམིགས་པ་ནི་ཏིང་ངེ་འཛིན་གྲུབ་པས་བྱ་བ་སྤྲུལ་སྒྱུར་རོ། ། ངོ་བོ་ནི་ཏིང་ངེ་འཛིན་ཏེ་རྒྱུའམ་གྲོགས་ཀྱིས་བཞིར་ཕྱེ་བའོ། །
གྲོགས་ལ་གཉིས་ལས་དངོས་ནི་འདུན་པ་སོགས་དང་ཏིང་ངེ་འཛིན་དེ་དང་མཚུངས་ཞེས་སོ། ། གྲོགས་ཅན་བཤད་པ་ལ་གཉིས་ལས་སྤྱིར་རྟེན་གྱི་བཤད་པ་ལ་གུས་པར་སྦྱོར་བ་ནི་འདུན་པ་དྲག་པོ་དང་སྦྱོར་བ་ནན་ཏུར་གྱིས་སོ། ། རྒྱུན་དུ་སྦྱོར་བ་ནི་ནམ་ཡང་མི་སྦྱོར་བ་མིན་པའོ། ། སྔོན་གྱི་སྐྱེ་བ་ལ་ཏིང་ངེ་འཛིན་བསྒོམས་པས་བཞག་པའི་ས་བོན་རྟས་པ་ལས་རང་གི་ངང་གིས་སེམས་རྩེ་གཅིག་པ་སྐྱེའོ། ། དཔྱོད་པའི་ནི་ལྷག་མཐོང་ལ་བརྟེན་ནས་ཞི་གནས་སྒྲུབ་པ་སྟེ་གཞན་ནི་དགེ་བའི་བཤེས་གཉེན་ནོ། ། ཡང་དག་འཇོག་གི་འབྲས་བུ་བཤད་པ་ནི་ཡང་ཞེས་ཏེ་འདུན་པ་སྐྱེད་པ་སོགས་བཞི་ནི་ཡང་དག་སྤོང་བ་སྒོམ་པ་ནའོ། ། འཇོག་པ་དང་འཛིན་པ་ནི་འདིར་སེམས་དང་དཔྱོད་པ་རྣལ་འབྱོར་པའི་རིམ་པ་དང་བསྟུན་པ་སྟེ་རིམ་པ་ལྟར་སེམས་ཀྱིས་སེམས་ནང་དུ་འཛིན་ཅིང་སྡུད་པ་དང་ཆོས་ལ་ལྷག་མཐོང་གིས་གསལ་བར་བྱེད་པའོ། ། སྒོམ་པ་ལ་སྤོང་བའི་འདུ་བྱེད་ཀྱིས་སྒོམ་པ་དང་ཉེས་པ་གཉིས་སྤོང་བས་སྒོམ་པ་གཉིས་ལས། དང་པོ་ལ་བརྒྱད་དུ་དབྱེ་བ་ནི་སྤོང་བའི་འདུ་བྱེད་དང་ལྡན་པ་ཞེས་པའི་མདོ་ལ་བརྟེན་ཏེ་སྒོམ་པ་ཀུན་གྱི་སྐྱོན། དབུས་མཐར།
ལེ་ལོ་དང་ནི་གདམས་ངག་རྣམས། ། བརྗེད་དང་བྱིང་དང་རྒོད་པ་དང་། ། འདུ་མི་བྱེད་དང་འདུ་བྱེད་དེ། ། འདི་རྣམས་ཉེས་པ་ལྔར་འདོད་དོ། ། ཞེས་པའི་གཉེན་པོར་སྤོང་བའི་ཞེས་སོ། ། དེ་ལ་ལེ་ལོ་ནི་དང་པོ་བཞིས་སྤོང་ཞིང་བྱིང་རྒོད་གཅིག་ཏུ་བྱས་པ་བཞི་ནི་ལྷག་མས་རིམ་པ་ལྟར་སྤོང་ངོ་། ། དེ་བརྒྱད་བྱེད་པའི་སྒོ་ནས་བཞིར་བསྡུ་བ་ནི་འདི་རྣམས་ཞེས་ཏེ་འབད་པ་ནི་དང་པོ་གསུམ་མོ། ། དེ་འང་འདུན་པ་རྩོལ་བའི་གནས་ཏེ་དོན་དུ་གཉེར་བ་ནི་དེ་ཐོབ་པའི་དོན་དུ་རྩོལ་བས་སོ། ། འདུན་པའི་རྒྱུ་དད་པ་སྟེ་ཡོད་པ་ཉིད་ལ་སོགས་པར་ཡིད་ཆེས་པ་ལས་དོན་དུ་གཉེར་བས་སོ། ། ཤིན་ཏུ་སྦྱང་པས་ལུས་སེམས་ལ་ཕན་འདོགས་ལ་དེའང་རྩོལ་བའི་འབྲས་བུ་སྟེ།
དེ་ཉིད་དུ། གནས་དང་དེ་ལ་གནས་པ་དང་། ། རྒྱུ་དང་འབྲས་བུ་ཉིད་དུ་འོ། ། ཞེས་སོ། ། དྲན་ཤེས་བཞིན་གྱིས་ཉེ་བར་འདོགས་ཏེ་དམིགས་པ་ཡིད་ཀྱིས་བརྗོད་པས་ཏིང་ངེ་འཛིན་ལ་འཇུག་པ་དང་བྱིང་རྒོད་ལ་བྱ་ར་བྱེད་པས་སོ། ། སེམས་པ་དང་བཏང་སྙོམས་ཀྱིས་གཉེན་པོ་བྱེད་དེ་སེམས་རབ་ཏུ་འཛིན་པར་འདུ་བྱེད་པས་བྱིང་བ་དང་འཇོག་པར་འདུ་བྱེད་པས་རྒོད་པ་སྤོང་བའི་ཕྱིར་དང་། ཉེ་བའི་ཉོན་མོངས་བྱིང་རྒོད་མེད་ན་ཞི་གནས་སོགས་རྒྱུན་དུ་འཇུག་པས་ན་མི་རྩོལ་བར་འཇོག་པ་སྟེ། དེ་ཉིད་དུ། དམིགས་པ་བརྗེད་པར་མ་གྱུར་དང་། ། བྱིང་དང་རྒོད་པ་རྟོག་པ་དང་། །
དེ་སྤོང་མངོན་པར་འདུ་བྱེད་དང་། ། ཞི་ཚེ་རྣལ་དུ་འདུག་པ་འོ། ། ཞེས་གསུངས་པ་ལྟར་རོ། ། གཉིས་པ་ལ་གཉིད་རྨུགས་ཀྱིས་ནང་དུ་སྡུད་པ་དང་དེའི་གཞི་ལྷག་མཐོང་དང་བྲལ་བ་སྤངས་ཤིང་ཞུམ་པ་མེད་པ་དང་མཐུན་པ་སྒོམ་པ་སོ་སོར་རྟོག་པའི་ཤེས་རབ་ཀྱིས་ཤེས་བྱ་ལ་ལྟ་བའོ། ། རྒོད་པས་ཕྱིར་འཕྲོ་བ་གཡེང་བ་དང་དེའི་གཞི་མི་སྡུག་པའི་འདུ་ཤེས་དང་བྲལ་བ་སྤངས་ཤིང་གཡེང་བ་མེད་པ་དང་མཐུན་པ་ལུས་མི་གཙང་བའི་རྫས་སུ་རྟོག་པའོ། ། དེ་གཉིས་ཀའི་གནས་དང་མཐུན་པ་ནི་སྣང་བའི་འདུ་ཤེས་སོ། ། དེ་རྣམས་ཀྱི་དབང་དུ་མཛད་དེ་རིམ་པས་བདག་གི་འདུན་པ་ཧ་ཅང་ཞུམ་པར་མི་འགྱུར་བ་དང་། ཧ་ཅང་རབ་ཏུ་གཟུང་བར་མ་ཡིན་པ་དང་། ཞེས་པས་གཞི་གཉིས་སྤངས་པ་དང་། ནང་དུ་བསྡུས་པ་མ་ཡིན་པ་དང་།
ཕྱི་རོལ་དུ་གཡེང་པ་མ་ཡིན་པ་དང་། ཞེས་པས་སྡུད་གཡེང་སྤངས་པ་དང་། ཕྱི་མ་དང་སྔ་མའི་འདུ་ཤེས་དང་ཞེས་པས་མི་ཞུམ་པ་དང་མཐུན་པ་དང་། སྟེང་དང་འོག་གི་འདུ་ཤེས་སུ་བྱའོ་སྙམ་པ་དང་ཞེས་པས་མི་གཡེང་བ་དང་། མཐུན་པ་དང་དེ་ལྟར་རྣམ་པར་ཕྱེ་བའི་སེམས་ཀུན་ནས་བཀྲིས་པ་མེད་པས་སྣང་བ་དང་ལྡན་པའི་སེམས་སྒོམ་པར་བྱའི་བདག་གི་སེམས་མུན་པའི་ཚུལ་ཅན་དུ་ནི་མི་འགྱུར་བར་བྱའོ་ཞེས་པས་དེ་གཉིས་ཀའི་གནས་དང་མཐུན་པ་བཀའ་བསྩལ་ཏོ། ། དེ་ལ་ཕྱི་སྔའི་འདུ་ཤེས་ནི་སྔོན་གྱི་མཐའ་དང་ཕྱི་མའི་མཐའ་ལ་སོ་སོར་རྟོག་པའོ། ། སྟེང་འོག་གི་འདུ་ཤེས་ནི་སྤྱི་གཙུག་ནས་རྐང་མཐིལ་གྱི་བར་སྐྲ་སོགས་མི་གཙང་བས་གང་བར་ལྟ་བའོ། ། འབྲས་བུ་ནི་ཆོས་མངོན་པར་ཤེས་བྱ་གང་སྤྱན་དང་མངོན་ཤེས་སོགས་མངོན་དུ་བྱ་བར་འདོད་པའི་རྒྱུ་མཚན་དེ་དང་དེ་ལ་སེམས་གཏོད་ཅིང་འདུན་པར་བྱེད་པའི་གང་ཟག་དེ་གཏད་པའི་རང་རང་གི་གནས་ཀྱི་ཆོས་ནམ་མཁའ་ལ་འགྲོ་བ་སོགས་ལ་མངོན་དུ་ཞེས་ཏེ། མདོ་སྡེ་རྒྱན་དུ། མཐོང་བ་་་་་་སྤྱན་དང་ནི་གདམས་ངག་་་་་་མངོན་ཤེས་དྲུག་དང་། །
གནས་་་་་་ཏིང་ངེ་འཛིན་པས་རྣམ་པར་རྩེ་བ་དང་། ། སྨོན་ལམ་་་་་་ཁྱད་པར་བས་བརྩེ་བ་དང་ནི་དབང་རྣམས་དང་། ། སྟོབས་གཅུ་སོགས་་་་་་ཆོས་ཐོབ་པ་ནི་སྒྲུབ་པའི་ཕྱིར། ། ཅེས་འབྱུང་ངོ་། དབུས་མཐར། དེ་གནས་ལས་སུ་རུང་བ་ཉིད། ། དེ་རྣམས་ཐམས་ཅད་འབྱོར་པར་འགྱུར། ། ཞེས་སོ། ། དབང་པོའི་དམིགས་པ་ནི་བདེན་པ་བཞི་སྟེ་བདེན་པ་མངོན་པར་རྟོགས་པའི་ཆེད་དུ་སྦྱོར་བས་བསྡུས་པས་བདེན་པའི་རྣམ་པར་གྱུར་པས་སོ། ། ངོ་བོ་ནི་དད་པ་སོགས་སྟེ་བཤད་ཟིན་ཏོ། །
སྒོམ་པ་ནི་རང་རང་གོམས་པར་བྱེད་པའོ་ཞེས་དབུས་མཐར། ཐར་པའི་ཆ་དང་མཐུན་བསྐྱེད་ནས། ། འདུན་དང་སྦྱོར་བར་དབང་བྱེད་དོ། ། དམིགས་པ་བརྗེད་པར་མ་གྱུར་དང་། ། མི་འཕྲོ་རྣམ་པར་འབྱེད་ཀྱང་ངོ་། ། ཞེས་གྲུབ་ལ་ཡིད་ཆེས་པས་ནི་དང་བ་དང་འདོད་པའང་མཚོན་ནོ། ། རྒྱུ་འབྲས་ལ་དད་པས་བདེན་པ་མངོན་སུམ་དུ་རྟོགས་པར་བྱ་བའི་ཆེད་དུ་སྤྲོ་ཞེས་སོ། ། ཉེ་བར་གནས་པའང་ཡིན་ལ་དྲན་པའང་ཡིན་པ་ཞེས་ཚིག་སྦྱར་རོ། ། དྲན་པ་གནས་པའི་གང་ཟག་གིས་གཡེང་བ་མེད་པས་ཏིང་ངེ་འཛིན་ཞེས་སོ། ། མཉམ་པར་བཞག་པ་དང་ལྡན་པའི་ཤེས་རབ་ནི་ཏིང་ངེ་འཛིན་གྱིས་བཟུང་བའི་ཤེས་རབ་གསལ་བས་བདེན་པ་རྣམས་ལ་རབ་ཏུ་ཞེས་སོ། །
དེས་སྔ་མ་སྔ་མ་ཕྱི་མ་ཕྱི་མའི་རྟེན་དུ་བསྟན་ཏེ། དབུས་མཐར། འབྲས་བུ་ཕྱི་མ་ཡིན་ཞེས་ལྟར་རོ། ། འབྲས་བུ་ནི་མྱུར་དུ་མཐོང་ལམ་སྐྱེ་བ་དང་དྲོད་དང་རྩེ་མོ་འཕྲལ་དུ་སྟེན་ཅིང་བཟོད་པ་དང་ཆོས་མཆོག་ཕྱིས་འབྱུང་དུ་སྟེན་པས་སྒྲུབ་པ་སྟེ། དེ་ཉིད་དུ། ། དབང་པོ་རྣམས་དང་སྟོབས་རྣམས་ལ། ། ངེས་འབྱེད་ཆ་མཐུན་གཉིས་གཉིས་སོ། ། ཞེས་འབྱུང་ངོ་། ། སྟོབས་རྣམས་ལ་དམིགས་པ་སོགས་ཀྱང་དབང་པོའི་བཞིན་ཏེ་འབྲས་བུ་ལ་ནི་བྱེ་བྲག་ཡོད་དེ། ཇི་སྐད་བཤད་པའི་མཐོང་ལམ་མྱུར་དུ་སྐྱེ་བ་དང་།
སྦྱོར་ལམ་ཕྱི་མ་གཉིས་འཕྲལ་དུ་སྟེན་པ་དང་མི་མཐུན་ཕྱོགས་མ་དད་པ་དང་ལེ་ལོ་དང་བརྗེད་ངེས་དང་གཡེང་བ་དང་ཤེས་བཞིན་མེད་པ་བསྲབས་ཏེ་མངོན་གྱུར་དུ་མི་འབྱུང་བས་ན་མི་འདྲེ་བས་གཉེན་པོ་ལ་མི་རྫི་བའི་ཕྱིར་སྟོབས་རྣམས་སོ། ། དེས་ན་བྱང་ཆུབ་ཀྱི་ཕྱོགས་སྔ་མ་ལས་གཞན་དུའོ། ། བྱང་ཆུབ་ཡན་ལག་གི་དམིགས་པ་ལ་ཡང་དག་པ་ཇི་ལྟ་བ་ནི་རྣམ་པར་དག་པའི་དམིགས་པ་དོན་དམ་པའོ། ། བསྡུས་ན་དེ་བཞིན་ཉིད་དོ་ཞེས་ཏེ། དེ་ནི་ཇི་སྙེད་པ་ཤེས་པའང་ཡོད་པས་དཔྱད་པར་བྱའོ། ། ངོ་བོ་ལ་གཉིས་ལས་མིང་གིས་བསྟན་པ་དྲན་པ་དང་ཞེས་སོ། ། ཡན་ལག་ཏུ་འགྱུར་ཚུལ་གྱིས་བཤད་པ་ནི། མདོ་སྡེ་རྒྱན་དུའང་། རང་བཞིན་ཡན་ལག་གནས་ཡན་ལག ། གསུམ་པ་ངེས་འབྱུང་ཡན་ལག་སྟེ། །
བཞི་པ་ཕན་ཡོན་ཡན་ལག་ཡིན། ། རྣམ་གསུམ་ཉོན་མོངས་མེད་ཡན་ལག ། ཅེས་གསུངས་པ་ལྟར་དྲན་པ་ནི་བྱང་ཆུབ་མཐོང་མམ་འམ་ཟད་མི་སྐྱེ་ཤེས་པའི་གནས་ཀྱི་ཡན་ལག་ཕྱོགས་གཅིག་གམ། ཕན་འདོགས་བྱེད་དེ་དགེ་བའི་ཆོས་ཀུན་ཡིད་ཀྱིས་བརྗོད་པས་སམ་དམིགས་པ་ལས་མི་གཡེངས་པས་སོ། ། དེའང་ཤེས་བྱ་མ་རྟོགས་པ་རྟོགས་པར་བྱེད་པའི་ཕྱིར་འཁོར་ལོས་སྒྱུར་བའི་འཁོར་ལོ་རིན་པོ་ཆེས་ཡུལ་མ་ཕེབས་པ་འབེབས་པ་ལྟ་བུ་སྟེ། དེ་ཉིད་དུ། ། ཤེས་བྱ་མ་རྒྱལ་རྒྱལ་བྱའི་ཕྱིར། ། དྲན་པ་རྣམས་ནི་ཀུན་ཏུ་སྤྱོད། ། ཅེས་སོ། ། ཤེས་རབ་ནི་ངོ་བོ་ཉིད་ཀྱི་སྟེ།
བྱང་ཆུབ་ནི་ཡེ་ཤེས་ཀྱི་རང་བཞིན་ཡིན་པས་སོ། ། དེས་གང་ཟག་དང་ཆོས་སུ་འཛིན་པའི་རྟོག་པ་འཇོམས་པར་བྱེད་པས་གླང་པོས་ཕྱིར་རྒོལ་འཇོམས་པ་དང་འདྲ་སྟེ། འདི་ཡི་རྣམ་འབྱེད་རྟོགས་པ་ཡིས། ། མཚན་མ་ཐམས་ཅད་འཇོམས་པར་བྱེད། ། ཅེས་སོ། ། བརྩོན་འགྲུས་ནི་བགྲོད་བྱ་ཇི་སྲིད་པར་འགྲོ་བའི་ཕྱིར་ངེས་པར་འབྱུང་བའི་འོ། ། དེས་མངོན་ཤེས་མྱུར་དུ་སྒྲུབ་པས་རྟ་མཆོག་གིས་མྱུར་དུ་ས་གཞི་རྒྱ་མཚོའི་བར་དུ་འགྲོ་བ་དང་འདྲ་སྟེ། འདི་ཡི་བརྩོན་འགྲུས་མ་ལུས་པ། ། མྱུར་དུ་རྟོགས་པར་བྱ་ཕྱིར་འཇུག ། ཅེས་སོ། །
དགའ་བ་ནི་ཕན་ཡོན་གྱི་སྟེ་སེམས་རྒྱུད་སིམ་པར་བྱེད་པས་སོ། ། དེ་ནོར་བུས་སྣང་བའི་ཁྱད་པར་གྱིས་རྒྱལ་པོ་དགའ་བར་བྱེད་པ་ལྟ་བུ་སྟེ། ཆོས་ཀྱི་སྣང་བ་རྣམ་འཕེལ་བའི། ། དགའ་བས་རྟག་ཏུ་རྒྱས་པར་འགྱུར། ། ཞེས་སོ། ། ཤིན་ཏུ་སྦྱང་པ་ནི་གང་གིས་ཉོན་མོངས་པར་མི་འགྱུར་བར་བྱེད་པ་སྟེ་དེས་ཉོན་མོངས་པའི་རྒྱུ་གནས་ངན་ལེན་འཇིག་པས་སོ། ། དེ་བཙུན་མོས་རྒྱལ་པོའི་བདེ་བ་ཉམས་སུ་མྱོང་བར་བྱེད་པ་ལྟ་བུ་སྟེ། སྒྲིབ་པ་ཀུན་ལས་ཐར་པའི་ཕྱིར། ། ཤིན་ཏུ་སྦྱང་པ་བདེ་བ་ཐོབ། ། ཅེས་སོ། །
གཞི་བསྡུ་བར། སྐྱོན་མེད་ཅིང་ཡིད་དུ་འོང་བས་དགའ་བ་བཙུན་མོ་ལྟ་བུ་དང་ལུས་སེམས་ལས་སུ་རུང་བ་དང་བའི་ངོ་བོས་ན་ཤིན་ཏུ་སྦྱང་པ་ནོར་བུ་ལྟ་བུར་གསུངས་སོ། ། ཏིང་ངེ་འཛིན་ནི་གནས་གང་དུ་ཉོན་མོངས་པར་མི་འགྱུར་བ་གཞི་སྟེ་དེ་ལ་གནས་པ་ནི་གནས་འགྱུར་བའི་ཕྱིར་རོ། ། འདི་འདོད་པའི་དོན་ཀུན་སྒྲུབ་པས་ཁྱིམ་བདག་ལྟ་བུ་སྟེ། ཏིང་ངེ་འཛིན་ལས་བསམས་པའི་དོན། ། འབྱོར་པ་ཉེ་བར་སྐྱེ་བར་འགྱུར། ། ཞེས་སོ། ། བཏང་སྙོམས་ནི་ཉོན་མོངས་པ་མེད་པའི་ངོ་བོའི་ཡན་ལག་སྟེ་བརྣབ་སེམས་དང་ཞེ་སྡང་གི་རྒྱུ་ཡིད་མི་བདེ་དང་བྲལ་བས་སོ། ། ཡང་ན་མདོ་སྡེ་རྒྱན་འགྲེལ་དུ་དེ་རྣམ་པར་མི་རྟོག་པའི་ཡེ་ཤེས་ཡིན་པར་བཤད་དོ། ། དེ་བློན་པོས་དཔུང་ཡན་ལག་བཞི་བདེ་བར་དབུལ་བ་དང་འདོར་བ་དང་གནས་པར་བྱེད་པ་ལྟ་བུ་སྟེ།
བཏང་སྙོམས་ཀྱིས་ནི་ཐམས་ཅད་དུ། ། འདི་ནི་ཇི་ལྟར་འདོད་བཞིན་གནས་ཞེས་སོ། ། དེ་གསུམ་ནི་དབུས་མཐར། འདི་ལ་གཞི་དང་གནས་དང་ནི། ། རང་བཞིན་གྱིས་ནི་བསྟན་པར་འདོད། ། ཅེས་འབྱུང་ངོ་། ། གྲོགས་ནི་བདུན་པོ་དེ་རྣམས་དང་། ། ཞེས་སོ། ། སྒོམ་པ་ལ་མདོའི་ཚིག་ལྟར་དུཿཁ་ལ་དུཿཁ་རུ་དམིགས་པའི་སྒོམ་པ་པོ་ནི་དེས་དབེན་པ་ཚོལ་བས་དབེན་པ་ལ་གནས་པའོ། ། དུཿཁ་ཀུན་འབྱུང་གི་གཙོ་བོ་སྲེད་པ་ཀུན་འབྱུང་དུ་དམིགས་པ་ནི་དེ་དང་བྲལ་བ་ཚོལ་བས་ཆགས་བྲལ་ལ་གནས་པའོ། །
དུཿཁ་འགོག་པ་ལ་དེར་དམིགས་པ་ནི་དེ་མངོན་དུ་བྱེད་པ་ཚོལ་བས་འགོག་པ་ལ་གནས་པའོ། ། འགོག་པར་འགྲོ་བའི་ལམ་ལ་དམིགས་པ་ནི་དེས་དུཿཁ་སྤོང་བས་དེ་སྒོམ་པ་ཚོལ་བས་རྣམ་པར་སྤོང་བས་ཡོངས་སུ་བསྒྱུར་བ་སྒོམ་སྟེ། དེ་ཡང་དྲན་པས་བདེན་བཞི་བརྗོད་པ་དང་ཤེས་རབ་ཀྱིས་འབྱེད་པ་སོགས་ཀྱི་ཚུལ་གྱིས་སོ། ། མདོའི་དོན་སློབ་དཔོན་གྱིས་བསྡུས་ཏེ་འཆད་པ་འདིས་ནི་ཞེས་ཏེ་སྦྱར་ཟིན་ཏོ། ། ཉི་ཁྲི་སྣང་བར་དབེན་པ་སོགས་བཞི་བསམ་གཏན་དང་པོ་སོགས་བཞི་ལ་བརྟེན་ཏེ་མཐོང་ལམ་སྐྱེད་པ་ལ་བཤད་དོ། ། བརྗོད་འདོད་ཀྱིས་སྦྱར་ན་ནི་ཚད་མེད་བཞི་དང་མཚུངས་ལྡན་སོགས་ལའང་སྦྱར་དུ་རུང་ངོ་། ། འབྲས་བུ་ནི་མང་པོ་ཡོད་ཀྱང་ཕྱོགས་གཅིག་མཚོན་པ་མཐོང་སྤང་གི་ཉོན་མོངས་སྤངས་པ་སྟེ་མཐོང་ལམ་གྱི་ངོ་བོ་ཡིན་པས་སོ། ། ལམ་གྱི་ཡན་ལག་གི་དམིགས་པ་ནི་མཐོང་བའི་ལམ་མམ་བྱང་ཆུབ་ཡན་ལག་དེའི་ཕྱི་མར་ཇི་ལྟར་མཐོང་བའི་འཕགས་ཞེས་སོ། ། ངོ་བོ་ལ་མིང་དགོད་པ་ནི་ཡན་ལག་བརྒྱད་ཅེས་ཏེ། རྟོག་པ་ནི་དཔྱོད་པའི་ཟླ་བོར་མཛོད་དུ་བཤད་དོ། །
ཡན་ལག་ཏུ་འགྱུར་ཚུལ་ལ་ལམ་ནི་བརྒྱད་པོ་རྣམས་ཚོགས་པ་སྟེ་དེའི་གང་གི་ཡན་ལག་གང་ཡིན་པ་ལ་ལྟ་བ་ཤེས་བར་ནི་མཐོང་ལམ་དུ་མྱོང་བ་ཡོངས་སུ་གཅོད་ཅིང་ངེས་པར་འཛིན་པའི་ཡན་ལག་གོ ། རྟོག་པ་དང་དཔྱོད་པའི་རང་བཞིན་རྟོག་པ་ནི་ཇི་ལྟར་རྟོགས་པའི་དོན་བརྟགས་ཤིང་དཔྱོད་དེ་ངག་ཀུན་ནས་སློང་བས་ན་གཞན་ལ་གོ་བྱེད་ཀྱི་ཡན་ལག་ཏེ་མདོ་སྡེར། མ་བརྟགས་མ་དཔྱད་པར་ཚིག་མི་སྨྲའོ་ཞེས་འབྱུང་བས་སོ། ། དབུས་མཐའི་འགྲེལ་པར་ངག་ཀྱང་དེར་བཤད་དོ། ། ངག་གིས་རང་གི་རྟོགས་པ་དང་མཐུན་པར་ཆོས་སྟོན་པ་དང་འབེལ་གཏམ་གྱིས་ལྟ་བ་རྣམ་དག་ཏུ་གཞན་ཡིད་ཆེས་པར་བྱེད་ཅིང་། ལས་ཀྱི་མཐའ་སྤྱོད་པ་ཕུན་སུམ་ཚོགས་པས་འཕགས་པ་དགྱེས་པའི་ཚུལ་ཁྲིམས་ལ་སྟེ་འཚོ་བས་ཆོས་ཀྱི་གོས་སོགས་ཚོད་ཟིན་པར་ཚོལ་བས་འཚོ་བ་རྣམ་དག་ཏུའོ། ། རྩོལ་བ་བྱིང་རྒོད་དང་བྲལ་བའི་ཏིང་ངེ་འཛིན་གྱི་དུས་ཀྱི་བརྩོན་འགྲུས་ཡང་དག་པའི་ལྟ་བས་བསྡུས་པ་ནི་སྒོམ་སྤང་གི་ཉོན་མོངས་སྤོང་བས་ཉོན་ཞེས་སོ། ། དྲན་པ་ནི་ཞི་གནས་སོགས་ཀྱི་རྒྱུ་མཚན་མ་བརྗེད་པས་བྱིང་རྒོད་ཀྱི་སྐབས་མི་འབྱེད་པའི་ཕྱིར་ཉེ་བའི་ཞེས་སོ། ། ཏིང་ངེ་འཛིན་ནི་མངོན་ཤེས་སོགས་སྒྲུབ་པས་ན་ཡོན་ཏན་ཁྱད་པར་ཅན་ལ་སྙོམས་འཇུག་གི་སྒྲིབ་པ་སྦྱོང་བའི་འོ། ། དེ་དབུས་མཐར།
ཡོངས་སུ་གཅོད་དང་གོ་བྱེད་དང་། ། རྣམ་གསུམ་གཞན་ཡིད་ཆེས་པར་བྱེད། ། མི་མཐུན་ཕྱོགས་ཀྱི་གཉེན་པོར་ནི། ། ལམ་གྱི་ཡན་ལག་དེ་བརྒྱད་དོ། ། ཞེས་སོགས་འབྱུང་ངོ་། ། འདིར་ལྟ་བ་སོགས་མཉམ་བཞག་ལ་མི་སྲིད་པ་རྣམས་ནི་དེ་རྣམས་འབྱུང་བའི་མཐུ་རྙེད་པས་ན་མཉམ་བཞག་ལའང་འཇོག་གོ ། གྲོགས་ནི་བརྒྱད་པོ་དེ་དང་ཞེས་སོ། ། སྒོམ་པ་ནི་ཡང་དག་པའི་ལྟ་བ་དབེན་པ་ལ་གནས་པ་ཞེས་རྒྱས་པར་རོ། ། ལམ་བཞི་ལ་མངོན་པར་ཤེས་པ་བུལ་བ་ནི་དབང་པོ་དད་པ་སོགས་ལྔ་རྟུལ་བས་ཏེ། དཀའ་བ་ནི་དངོས་གཞིའི་བསམ་གཏན་མ་ཐོབ་པས་མི་ལྕོགས་པ་མེད་པ་ལ་ཞི་གནས་ཞན་པ་དང་གཟུགས་མེད་ལ་ལྷག་མཐོང་ཞན་པའི་ཕྱིར་རོ། །
མཛོད་འགྲེལ་དུ། ཡན་ལག་གིས་མ་ཟིན་པས་ཀྱང་ངོ་ཞེས་ཀྱང་བཤད་དོ། ། མངོན་ཤེས་མྱུར་བ་ནི་དབང་པོ་དད་པ་སོགས་རྣོན་པོ་ཆེན་པོ་ཉིད་དུ་གྱུར་པས་སོ། ། སླ་བ་ནི་དངོས་གཞིའི་བསམ་གཏན་ཐོབ་པས་ཏེ་ཞི་ལྷག་ཟུང་དུ་འཇུག་པས་སོ། ། ལམ་སྒྲུབ་བསམ་གཏན་རྣམས་ལ་སླ། ། ས་གཞན་རྣམས་ལ་དཀའ་བ་ཡིན། ། བློ་རྟུལ་མངོན་ཤེས་བུལ་བ་སྟེ། ། ཅིག་ཤོས་ཀྱི་ནི་མངོན་ཤེས་མྱུར། ། ཞེས་པས་བསྡུའོ། ། ཆོས་ཀྱི་གནས་བཞི་ནི་དོན་དམ་པའི་ཆོས་བསླབ་པ་གསུམ་རྣམ་པར་དག་པའི་གནས་རྒྱུ་སྟེ་དེའི་མིང་ནི་བརྣབ་སེམས་ཞེས་ཏེ་དགག་སྒྲ་དག་ནི་མེད་པ་དང་གཞན་པ་ལ་མིན་གྱི་གཉེན་པོ་ལའོ། །
དེས་བསླབ་པ་གསུམ་སྦྱོང་ཚུལ་ནི་དང་པོ་གཉིས་ཀྱིས་རྗེས་ཆགས་དང་ཁོང་ཁྲོས་བསླབ་པ་མི་འདྲ་བས་ལྷག་པའི་ཚུལ་ཁྲིམས་སྦྱོང་ངོ་། ། དྲན་པ་ནི་དམིགས་པ་མ་བརྗེད་ན་སེམས་མཉམ་པར་འཇོག་པས་ལྷག་པའི་སེམས་ཏིང་ངེ་འཛིན་སྦྱོང་ངོ་། ། ཏིང་ངེ་འཛིན་གྱིས་ནི་མཉམ་པར་བཞག་ན་ཡང་དག་པ་ཇི་ལྟ་བར་བཞིན་ཤེས་པས་ན་ལྷག་པའི་ཤེས་རབ་སྦྱོང་ངོ་། ། བསླབ་པ་གསུམ་གྱི་གྲངས་ངེས་ནི་སྡོམ་་་་་་འཆལ་ཚུལ་སྡོམ། ཡུལ་སྡོམ། ཉོན་མོངས་སྡོམ། བརྩོན་ཚངས་སྤྱོད་་་་་་སྤོང་བ་ལེན་ཏེ་བར་སྐབས་སུ་སྤོང་གཏན་དུ་སྤོང་ཀུན་ཉོན་་་་་་སྡིག་བྱེད་རྣམས་ཀྱི་ཉེས་སྤྱོད་ཀྱི་དེ་ལས་གཞན་པའི་འདོད་པ་ཅན་གྱི་སྲེད་པའི་མུ་སྟེགས་པའི་ལྟ་བའི་ཀུན་ནས་ཉོན་མོངས་ཀྱི་གཉེན་པོ། ངན་འགྲོ་བདེ་འགྲོ་གནོད་བཅས་ཏེ་གནད་མེད་ཀྱི་གཉེན་པོ། ལས་ནག་པོ་འདྲེན་མ་དཀར་པོའི་གཉེན་པོ་སྟེ་སྔ་མ་གཉིས་འདོད་ཁམས་པའོ། ། ཟིལ་གནོན་ཀྱི་ཀུན་རྒྱུའི་བག་ཉལ་གྱི་སྐབས་ཀྱི་ཉོན་མོངས་ཀྱི་གཉེན་པོ།
སྡིག་སྤྱོད་འདོད་སྤྱོད་དྲག་སྤྱོད་ཀྱི་གཉེན་པོ། བདེ་འགྲོ་འཇིག་རྟེན་དང་འདས་པའི་རྣམ་དག་གཉིས་ཀྱི་རྒྱུ། ཚུལ་ཏིང་གི་ཏིང་ཤེས་ཀྱི་ཤེས་རྣམ་གྲོལ་གྱི་རྟེན། དང་པོ་གཉིས་པ་དང་གསུམ་པའི་ཏིང་སེམས་མཉམ་འཇོག་གི་ཤེས་རྣམ་གྲོལ་གྱི་བྱེད་རྒྱུའི་ཕྱིར་གྲངས་ངེས་སོ། མོངས། ། འགྲོ་དང་ལས་རྣམས་གསུམ་ཕྱིར་དང་། ། ཉོན་མོངས་གནས་སྐབས་སྤྱོད་དང་དག ། རྟེན་དང་བྱེད་རྣམ་གསུམ་ཕྱིར་རོ། ། ཞེས་རྣམ་བཤད་རིགས་པར་གསུངས་པ་བཅུ་ནི་བརྗོད་འདོད་ཙམ་དུ་ཟད་དེ་འདོད་ན་དེ་ཉིད་རྩ་འགྲེལ་དང་གུ་རུ་གཞོན་བྱང་གི་བརྗེད་བྱང་དུ་བལྟའོ། ། གོ་རིམ་ནི་སྔ་མ་ལས་ཕྱི་མ་སྐྱེ་བས་སོ། །
ཡོན་ཏན་ཀུན་སྒྲུབ་པའི་ལམ་ལ་གསུམ་ལས། དངོས་ལ་ཞི་གནས་ནི་གཡེང་བའི་རྒྱུ་ཉེ་བར་ཞི་བར་བྱེད་པ་སྟེ་ཡུམ་ཆེ་བ་དག་ཏུ་བཀའ་བསྩལ་པ་ལྟར། ནང་ཉིད་ཤེས་བྱའི་དངོས་པོ་དང་མཐུན་པའི་གཟུགས་བརྙན་ལ་སེམས་འཇོག་པ་ནི་ཕྱིའི་དམིགས་པ་ལས་བསྡུས་ཏེ་ཐོག་མར་འདོགས་པའོ། ། སེམས་གཡོ་བ་རགས་པ་དང་པོར་བཏགས་པ་དེ་རྒྱུན་གྱིས་སྡུད་པ་ནི་རྒྱུན་དུ་འཇོག་པའོ། ། བརྗེད་དེ་ཕྱི་རུ་འཕྲོས་ན་སླར་འགུགས་པ་ནི་བླན་ཏེ་འཇོག་པའོ། ། དང་པོ་ཉིད་དུ་སེམས་ཕྱི་རོལ་དུ་མི་འཕྲོ་བའི་ཆེད་དུ་དྲན་པ་འཇོག་པ་ནི་ཉེ་བར་འཇོག་པའོ། ། དང་པོ་ཉིད་དུ་གཟུགས་སོགས་འདོད་ཡོན་ལ་ཉེས་པར་ལྟ་བས་སེམས་འཕྲོར་མི་སྟེར་བ་ནི་འདུ་བར་བྱེད་པའོ། ། སེམས་འཁྲུགས་པའི་རྒྱུ་ཉེ་བའི་ཉོན་མོངས་རྣམ་རྟོག་རྣམས་ལ་ཉེས་པར་ལྟ་བས་འཕྲོར་མི་སྟེར་བ་ནི་ཞི་བར་བྱེད་པའོ། ། བརྗེད་དེ་རྟོག་པ་ལ་སོགས་པ་མངོན་གྱུར་བྱུང་ན་དེ་དང་དུ་མི་ལེན་པ་ནི་རྣམ་པར་ཞི་བར་བྱེད་པའོ། ། སྐབས་ཆད་པ་མེད་པར་འབད་པས་ཏིང་ངེ་འཛིན་ལ་འཇོག་པ་ནི་རྩེ་གཅིག་ཏུ་བྱེད་པའོ། །
མཉམ་པར་འཇོག་པ་ནི་ཤིན་ཏུ་གོམས་པས་འབད་མེད་ལྷུན་གྲུབ་ཏུ་སེམས་གནས་པ་རྒྱུན་དུ་འབྱུང་བའོ། ། མདོ་སྡེ་རྒྱན་དུའང་། དམིགས་པ་ལ་ནི་སེམས་གཏད་ནས། ། དེ་རྒྱུན་རྣམ་པར་གཡེང་མི་བྱ། ། རྣམ་གཡེང་མྱུར་དུ་རྟོགས་བྱས་ནས། ། དེ་ལས་སླར་ནི་བླན་པར་བྱ། ། ཞེས་ནས། དེ་ལ་གོམས་པས་འདུ་མི་བྱེད། ། ཅེས་པའི་བར་གསུངས་སོ། ། ལྷག་མཐོང་ནི་ཆོས་ཤེས་བྱ་རྣམས་ལ་འདི་ནི་ཁམས་དྲུག་རྣམས་སོ་ཞེས་སོགས་ཇི་སྙེད་ཡོད་པ་རྣམ་པར་འབྱེད་པ་དང་།
ཇི་ལྟ་བ་བཞིན་ཡོད་པ་ཕྱིན་ཅི་མ་ལོག་པའི་ངོ་བོ་རབ་ཏུ་རྣམ་པར་འབྱེད་པ་དང་། ཡོངས་སུ་རྟོག་པ་རྟོག་བཅས་ཀྱི་ཤེས་རབ་ཀྱིས་དམིགས་པ་ལ་མཚན་མར་བྱེད་པ་དང་། ཡོངས་སུ་དཔྱོད་ཅིང་ངེས་པར་རྟོག་པའོ། ། དེས་ཡོན་ཏན་ཀུན་སྒྲུབ་ཚུལ་ནི་གནས་ངན་ལེན་གྱི་མཉེན་པོ་ལྷག་མཐོང་དང་། དམིགས་པའི་མཚན་མའི་གཉེན་པོ་ཞི་གནས་ཏེ། དགོངས་པ་ངེས་པར་འགྲེལ་བར། རྣལ་འབྱོར་པ་ཡིས་ལྷག་མཐོང་དང་། ། ཞི་གནས་སྒོམ་པར་བྱས་ནས་ནི། ། མཚན་མའི་འཆིང་དང་དེ་བཞིན་དུ། ། གནས་ངན་ལེན་གྱི་འཆིང་ལས་གྲོལ། །
ཞེས་བཀའ་བསྩལ་ཏོ། ། ཕྱིན་ཅི་ལོག་རྟག་འཛིན་སོགས་ལས་འབྱིན་པ་དང་ཡང་དག་པ་ཇི་ལྟ་བ་ལ་སེམས་འཇོག་པའི་ཕྱིར་རོ། ། དེ་དག་ལས་ལམ་བཞིར་འགྱུར་ཚུལ་ནི་ཡང་མདོ་སྡེར་འབྱུང་བ་ལྟར་ལམ་བཞིར་འགྱུར་ཏེ། དང་པོ་ནི་གང་ཟག་ལ་ལ་ཞི་གནས་སེམས་གནས་པ་དགུ་ཐོབ་ཀྱི་ལྷག་མཐོང་མ་ཐོབ་པ་སྟེ། གང་ཟག་དེ་ནི་ཐོབ་པ་དེ་ལ་བརྟེན་ནས་འབྱེད་པ་ནས་དཔྱོད་པའི་བར་བྱེད་དོ། ། གཉིས་པ་ནི་དེ་ལས་བཟློག་པའོ། ། གསུམ་པ་ནི་གཉིས་ཀ་མ་ཐོབ་པའི་གང་ཟག་དེ་ཆོས་གསུང་རབ་དང་བསོད་ནམས་དང་ལམ་ལ་རྒོད་པ་མ་ཞི་བ་ཚར་གཅོད་པའི་སེམས་ཀྱིས་ཐོས་པ་གཞུང་དང་དོན་ལས་འཛིན་པས་ལྷག་མཐོང་དང་དེ་སྔོན་དུ་འགྲོ་བའི་ཞི་གནས་ཉེ་གཉིས་ཀ་ལ་བརྩོན་པར་བྱེད་དོ། ། བཞི་པ་ནི་གཉིས་ཀ་ཐོབ་པ་སྟེ་འདྲེས་པ་ཉིད་བཤད་པ་ནི་མཉམ་པར་ཟུང་དུ་འཇུག་པའོ། ། དབང་པོ་གསུམ་ལ་མིང་གིས་བསྟན་པ་ནི་མི་ཤེས་པ་ཞེས་སོ། ། ལམ་སྡུད་ཚུལ་གྱིས་བཤད་པ་ལ་དང་པོ་ནི་དགེ་བའི་ཆོས་ལ་འདུན་པ་ནས་བཟུང་སྟེ་སྦྱོར་ལམ་དང་མཐོང་ལམ་སྐད་ཅིག་བཅོ་ལྔ་ལ་ཡིད་དང་དད་སོགས་ལྔ་དང་མི་ལྕོགས་པ་མེད་པ་ལ་བརྟེན་ན་བཏང་སྙོམས་དང་སྲིད་པ་ལས་ཡིད་མི་བདེ་དང་།
དང་པོ་དང་གཉིས་པ་ལ་དུཿཁ་དང་ཡིད་མི་བདེ་བོར་བའི་ཚོར་བ་དང་། གསུམ་པ་ལ་ཡིད་བདེའང་བོར་བ་དང་། བསམ་གཏན་ཁྱད་པར་ཅན་དང་བཞི་པ་ཡན་ཆད་ལ་བཏང་སྙོམས་ཉིད་ཏེ་བཅུ་རྣམས་སྔོན་མ་ཤེས་པ་ཀུན་ཤེས་པར་བྱ་བའི་ཆེད་དུ་ཞུགས་པའོ། ། འདི་རྣམས་སྲིད་ལྡན་ཡིན་གྱི་ངེས་ལྡན་མིན་ནོ། ། གཉིས་པ་ནི་བཅུ་པོ་དེ་ཉིད་མཐོང་ལམ་སྐད་ཅིག་བཅུ་དྲུག་པ་ལ་བརྟེན་ནས་སློབ་པའི་ལམ་རྡོ་རྗེ་ལྟ་བུའི་བར་ལ་སྟེ་སྔོན་མ་མཐོང་བའི་དེ་ཁོ་ན་ཉིད་མེད་པས་སོ། ། དེ་དག་ལ་ཡིད་མི་བདེ་ནི་སྦྱོར་བའི་དུས་སུ་རྣམ་ཐར་མཆོག་མཐོང་ལམ་སོགས་འདོད་པས་དོགས་པ་དང་བཅས་པའོ། ། ཀུན་ཤེས་པ་སྲུང་བ་དང་ལྡན་པ་ནི་ཡིད་མེ་བདེ་བོར་བ་དགུ་མི་སློབ་པའི་ལམ་ལ་དབང་བྱེད་པའོ། ། བསྡུ་བར་ཐེག་ཆེན་པ་ལ་མོས་སྤྱོད་ཀྱི་ས་ལ་དང་པོ་དང་། ལྷག་བསམ་དག་པ་དང་རྣམ་པར་སྨིན་པའི་ས་ལ་གཉིས་པ་དང་། སངས་རྒྱས་ཀྱི་ས་ལ་གསུམ་པ་འཇོག་པར་གསུངས་སོ། །
མཐོང་སྒོམ་མི་སློབ་ལམ་ལ་དགུ ། ཞེས་ཀྱང་སྟེ་ཡིད་མི་བདེ་བོར་བའོ། ། གསུམ་པ་ས་གོང་མའི་ལམ་སྒོམ་པའི་ནུས་པ་ནི་བསམ་གཏན་དང་པོ་སོགས་ས་གོང་མའི་ལམ་མངོན་དུ་གྱུར་པས་སྒོམ་པ་ན་འདོད་པའི་ས་སོགས་ས་འོག་མའི་དགེ་བའི་རྩ་བ་མངོན་དུ་མ་གྱུར་པ་རྣམས་ཀྱང་སྒོམ་པར་འགྱུར་ཏེ་སྒོམ་པ་ནི་ས་བོན་རྟས་པར་བྱེད་པ་ཡིན་ཞིང་དེ་ནི་ས་གོང་མས་དགེ་བའི་རྩ་བའི་ཐུན་མོང་དུ་བྱེད་པས་སོ། ། དབང་འབྱོར་བ་མཆོག་ཐོབ་པའི་ཆེད་དུ་ཆེས་སྦྱངས་ཤིང་གསལ་བ་སྟེ་མངོན་དུ་འགྱུར་བར་དབང་དུ་གྱུར་པའོ། ། མཐར་ཕྱིན་པའི་ལམ་ལ་བརྒྱད་ཀྱི་དེ་མིན་ལས་འབྱེད་པའི་མཚན་ཉིད་ནི། གང་ཟག་དང་ཐེག་པ་རང་རང་གི་སྤངས་རྟོགས་ཕུལ་དུ་དབྱུང་དུ་མེད་པར་སོན་ཞིང་ཕྱིན་པར་བྱེད་པའི་ཆོས་སོ། ། སྤངས་པ་ནི་རང་རང་གི་ཐར་པའི་གགས་ཀུན་སྤངས་པའོ། ། རྟོགས་པ་ལ་ཇི་ལྟ་བ་ནི་ཆོས་ཉིད་རང་གི་སྤང་བྱ་ཀུན་གྱིས་དག་པ་དང་། ཇི་སྙེད་པ། དགྲ་བཅོམ་བསེ་རུ་སྟོན་རྣམས་ཀྱིས། །
སྟོང་གཉིས་གསུམ་དང་གྲངས་མེད་མཐོང་། ། ཞེས་སོགས་སོ། ། ཡོན་ཏན་ཟག་པ་ཟད་སོགས་ཡུམ་གྱི་གླེང་གཞིར་འབྱུང་བ་བཅུ་བཞི་ཀུན་ལ་ཡོད་ཅིང་། རྣམ་མཁྱེན་གྱི་བར་རྣམས་ཐེག་པ་གསུམ་ལ་ཇི་རིགས་པའོ། ། རྣམ་པའི་དབྱེ་བ་ནི་མི་སློབ་པའི་ཆོས་དང་བྱས་པ་རྟོགས་པའི་ས་དང་སྒྲིབ་པ་སྤངས་པའི་ས་སོགས་སོ། ། བྱེད་ལས་ནི་རྣམ་གྲོལ་ཉམས་སུ་མྱོང་བ་དང་འཕྲིན་ལས་ཉེར་བདུན་སོགས་སོ། ། ངེས་ཚིག་ནི་ནིཥྛ་མཱརྒ་ཞེས་པ་བསླབ་པ་མཐར་ཕྱིན་ཅིང་བཙལ་བར་བྱ་བ་ཡིན་པས་ནའོ། ། གཞུང་དོན་ལ་གཉིས་ལས་མདོར་བསྟན་པ་ནི། གནས་ངན་ལེན་ཞེས་ཏེ་དེ་ཉིད་འཆད་པ་ནི་ཟག་བཅས་ཀྱི་ཆོས་དང་ཕྲད་ཅིང་ལྡན་པའི་ཐོབ་པ་ཞེས་དང་། ཟག་པ་དང་གཏན་བྲལ་བའི་ཞེས་སོ། །
དེ་གང་ནས་འགྱུར་བ་ནི་རྡོ་རྗེ་ཞེས་ཏེ་གནས་གྱུར་པ་ནའོ། ། རྟོགས་པའི་ངོ་བོ་ནི་ཟད་པ་ཤེས་ཞེས་དང་མི་སློབ་པའི་ཆོས་བཅུ་སྟེ་ལམ་ཡན་ལག་བརྒྱད་ནི་མཐར་ཐུག་པའོ། ། རྣམ་པར་གྲོལ་བ་ནི་མི་སློབ་པའི་མོས་པ་སྟེ་དེ་ཉིད་མདོ་སྡེར་སེམས་དང་ཤེས་རབ་རྣམ་པར་གྲོལ་བ་གཉིས་སུ་གསུངས་སོ། ། སློབ་པ་ནི་ད་དུང་འཆིང་བས་བཅིངས་པས་དེའི་ཡན་ལག་ཏུ་རྣམ་གྲོལ་མི་འཇོག་སྟེ། བཅིངས་ཕྱིར་སློབ་མའི་ཡན་ལག་ཏུ། ། རྣམ་གྲོལ་མ་བཤད་དེ་རྣམ་གཉིས། ། ཉོན་མོངས་བཅོམ་པ་འདུས་མ་བྱས། ། མོས་པ་འདུས་བྱས་ཡན་ལག་ནི། ། དེ་ཡིན་དེ་ཉིད་རྣམ་གྲོལ་གཉིས། ། ཞེས་སོ། །
ཡང་དག་པའི་ཡེ་ཤེས་ནི་ཟད་མི་སྐྱེ་ཤེས་པ་དེ་ཉིད་དེ། བྱང་ཆུབ་ཇི་སྐད་བཤད་ཤེས་པའོ་ཞེས་སོ། ། རྒྱས་བཤད་ལ་དྲུག་ལས། གནས་ངན་ལེན་བཤད་པ་ལ་མངོན་པར་བརྗོད་པ་མིང་གི་གནས་ངན་ལེན་མིག་སོགས་ཆོས་ཀུན་ལ་འགྲོ་བ་ནི་མིང་རྣམས་ཀྱི་མངོན་པར་ཞེན་པའི་བག་ཆགས་ཐོགས་མེད་ནས་རྗེས་སུ་ཞུགས་པ་སྟེ་སྤྲོས་པའི་བག་ཆགས་ཞེས་ཀྱང་བྱའོ། ། ཚོར་བའི་ནི་ཟག་བཅས་ཀྱི་ཚོར་བ་རྣམས་ཀྱི་བག་ཆགས་སོ། ། ཉོན་མོངས་པའི་ནི་བག་ལ་ཉལ་རྣམས་སོ། ། ལས་ཀྱི་ནི་ལས་ཟག་བཅས་ཀྱི་བག་ཆགས་སོ། ། རྣམ་སྨིན་གྱི་ནི་རྣམ་སྨིན་མཚན་ཉིད་པའམ་བཏགས་པ་བ་ལས་སུ་མི་རུང་བ་ཉིད་དོ། ། ཉོན་མོངས་པའི་སྒྲིབ་པ་ཉིད་གནས་ངན་ལེན་ཏེ་དེ་ཉོན་མོངས་དྲག་ཅིང་རྒྱུན་རིང་བའོ། ། དེ་བཞིན་དུ་ལས་ཀྱི་སྒྲིབ་པའི་ནི་ལམ་གྱི་བར་ཆད་བྱེད་པ་མཚམས་མེད་སོགས་ངན་འགྲོ་སྐྱེས་ནས་མྱོང་འགྱུར་དུ་ངེས་པའོ། །
རྣམ་པར་སྨིན་པའི་སྒྲིབ་པའི་ནི་མཐོང་ལམ་སྐྱེ་བ་དང་མི་མཐུན་པ་ངན་འགྲོ་སོགས་སོ། ། སྒྲིབ་པའི་ནི་འདོད་པ་ལ་འདུན་པ་སོགས་ལྔས་ཟིལ་གྱིས་ནོན་ཅིང་ཤས་ཆེ་བའོ། ། རྟོག་པའི་ནི་འདོད་པ་ལ་རྟོག་སོགས་ཀྱིས་ཟིལ་གྱིས་ནོན་པའོ། ། ཟས་ཀྱི་ནི་ཟས་ངན་དང་མང་ཉུང་དུ་ཟོས་པས་སྦྱོར་བར་མི་ནུས་པའོ། ། འཁྲིག་པའི་ནི་གཉིས་ཀྱིས་གཉིས་སྤྲད་པས་བྱས་པའི་ལུས་སེམས་གདུང་བའོ། ། རྨི་ལམ་གྱི་ནི་གཉིད་ལས་གྱུར་པའི་ལུས་རོ་ལྟ་བུའོ། ། ནད་ཀྱི་ནི་ཁམས་མ་སྙོམས་པས་མི་བདེ་བའོ། ། རྒ་བའི་ནི་འབྱུང་བ་འགྱུར་བ་ལས་གྱུར་པའི་དབང་མེད་པའོ། ། འཆི་བའི་ནི་འཆི་བ་ན་དབང་པོ་ཀུན་འཁྲུགས་པའོ། ། ཡོངས་སུ་ངལ་བའི་ནི་ལུས་དུབ་པའོ། །
དེ་རྣམས་ཉིད་གང་ཟག་གི་ཁྱད་པར་ལ་ལྟོས་པས་བསྡོམས་ཏེ་བསྟན་པ་གནས་ངན་ལེན་བསྟན་པ་ནི་རིགས་ཆད་ཀྱི་རྒྱུད་ལ་ཡོད་པའོ། ། ཁམས་ཀྱི་དབང་དུ་བྱས་པ་ནི་ཆེ་འབྲིང་ཆུང་གསུམ་སྟེ་འདོད་ཁམས་སོགས་གསུམ་དང་སྦྱར་རོ། ། དེ་རྣམས་ལས་ཕྱུང་སྟེ་ཐེག་པ་ལ་ལྟོས་པས་བསྟན་པ་ལ་ཉོན་མོངས་པའི་ནི་ཐར་པ་ཐོབ་པ་ལ་སྒྲིབ་པའོ། ། སྙོམ་འཇུག་གི་སྒྲིབ་པ་ནི་མཐར་གྱིས་གནས་པའི་སྙོམ་འཇུག་དགུའི་མི་མཐུན་པ་ཉོན་མོངས་ཅན་མ་ཡིན་པའི་མི་ཤེས་པའོ། ། ཤེས་བྱའི་སྒྲིབ་པའི་ནི་ཀུན་མཁྱེན་ཐོབ་པ་ལ་སྒྲིབ་པ་སྟེ་རིག་པའི་གནས་ལྔ་ཤེས་པའི་གེགས་སུ་གྱུར་པ་ཤེས་བྱ་ལ་ཤེས་པ་ཐོགས་པའོ། ། འདི་རྣམས་ཉན་རང་གིས་ཤེས་སྒྲིབ་ཀུན་མི་སྤོང་བ་སོགས་ཇི་ལྟར་རིགས་པར་རྒྱུན་བཅད་པ་ན་མཐར་ཕྱིན་པའི་ལམ་སྟེ་དེ་སྐད་དུའང་། སེམས་རྣམ་པར་གྲོལ་བ་དང་ཤེས་རབ་རྣམ་པར་གྲོལ་བ་ཡོངས་སུ་རྫོགས་ནས་ལུས་ཀྱི་གནས་ངན་ལེན་རྣམས་རྒྱུན་བཅད་པ་དང་དྲན་པ་དང་བཅས་པའི་རྒྱུས་འདི་ལྟར་དེའི་སྒོ་དང་པོ་མིག་གིས་རྣམ་པར་ཤེས་པའི་གཟུགས་རྣམས་ལ་ཤིན་ཏུ་དུལ་བ་དང་། ཤིན་ཏུ་སྦས་པ་དང་། ཤིན་ཏུ་བསྲུངས་བ་དང་། ཤིན་ཏུ་བསྡམས་པ་དང་།
ཤིན་ཏུ་བསྒོམས་པ་སྟེ་ཡིད་ཀྱིས་ཤེས་པར་བྱ་བའི་ཆོས་རྣམས་ཀྱི་བར་ལ་བཀའ་བསྩལ་ཏོ། ། དེའི་དོན་ནི་རྣམ་བཤད་རིགས་པར། དྲན་པས་མ་སྐྱེས་ལས་སྦས་ཤིང་། ། ཤེས་བཞིན་གྱིས་ནི་སྐྱེས་ལས་བསྲུངས། ། གནོད་དང་རྩ་བ་བཅོམ་ཉིད་ཀྱིས། ། བསྡམས་དང་བསྒོམ་པ་ཡིན་པར་འདོད། ། ཅེས་བཤད་པ་ལྟར་རོ། ། གཉིས་པ་ཕྲད་བྲལ་གྱི་ཐོབ་པ་བཤད་པ་ནི་གནས་ངན་ལེན་རྒྱུད་ལ་བསགས་པ་ལ་ཕྲད་པའི་དང་། དེ་ཟད་པ་ལ་བྲལ་བའི་ཐོབ་པ་ཞེས་གདགས་ཀྱི་ཐོབ་པ་དང་བྲལ་ཕྲད་རྫས་གཞན་མེད་དོ། ། གསུམ་པ་རྡོ་རྗེ་ལྟ་བུའི་ཏིང་ངེ་འཛིན་བཤད་པ་ལ་དངོས་ནི་སྦྱོར་བའི་ཞེས་པ་སྒོམ་ལམ་གྱི་མཐའི་སྤོང་ལམ་གཉིས་ཏེ།
དགུ་པའི་བར་ཆད་མེད་ལམ་ཡང་། ། དེ་ནི་རྡོ་རྗེ་ལྟ་བུ་ཡིན་ཞེས་སོ། ། སྒྲིབ་པ་ཐམས་ཅད་ཀྱིས་མི་ཕྱེ་པ་ནི་དེ་རྣམས་ཀུན་ནས་སློང་བར་མི་བྱེད་པའོ། ། ཉན་ཐོས་ཀྱི་སར་རྡོ་རྗེ་ཕ་ལམ་གྱིས་ཤང་ཀ་ཤི་ལ་སོགས་འབིགས་ཤིང་དེ་རྣམས་ཀྱིས་དེ་མི་ཕིགས་པ་ལྟར་འདིས་ཉོན་མོངས་ཀུན་ཟིལ་གྱིས་གནོན་ཅིང་དེ་རྣམས་ཀྱིས་འདི་ཟིལ་གྱིས་མི་གནོན་པར་གསུངས་སོ། ། བར་ཆད་མེད་ལམ་ནི་གང་གི་དེ་མ་ཐག་ཏུ་ཤེས་པ་གཉིས་འབྱུང་བ་དེའོ། ། རྡོ་རྗེ་དང་འདྲ་ཆོས་ལུང་དང་བཅས་པ་ལ་དེའང་བར་ཆད་མེད་པ་ནི་དེའི་འབྱུང་བྱེད་ལ་ལོ་ཀ་བའི་སྤྱོད་པས་འཕན་མི་ཐོད་པས་སོ། ། བརྟན་པ་ནི་སྦྱོར་ལམ་ལྟར་སྲ་བས་སོ། ། རོ་གཅིག་པ་ནི་རྣམ་པར་མི་རྟོག་པར་རོ། ། ཁྱབ་པ་ནི་ཤེས་བྱ་ཀུན་གྱི་སྤྱིའི་མཚན་ཉིད་དེ་བཞིན་ཉིད་ལ་དམིགས་པ་སྟེ་ཆོས་བཞི་པོ་འདི་ལ་དགོངས་ཞེས་པ་སེར་ག་མེད་པ་དང་ཁོང་སྟོང་མ་ཡིན་པ་དག་བརྟན་པའི་འདྲ་ཆོས་སོ་ཞེའོ། ། གཞན་ནི་རེ་རེ་དང་སྦྱར་རོ། །
མི་སྒུལ་བ་ནི་ཅུང་ཟད་དེ་མི་གཡོས་པ་ནི་ཆེར་རོ། ། གནས་གྱུར་པ་བཤད་པ་ནི་མི་སློབ་པའི་ལམ་ཐོབ་པའི་གསུམ་སྟེ་སེམས་ཀྱི་གནས་གྱུར་པ་སེམས་ཀྱི་ཆོས་ཉིད་རང་བཞིན་གྱིས་འོད་གསལ་བ་གློ་བུར་གྱི་དྲི་མ་ཀུན་དང་བྲལ་བ་སྟེ་དེ་བཞིན་ཉིད་གྱུར་པའོ། ། ལམ་གྱི་ནི་ལོ་ཀ་བའི་ལམ་ནི་མཐོང་ལམ་ཐོབ་པ་ན་དེ་ལས་འདས་པར་གནས་གྱུར་ཀྱང་མ་རྫོགས་ལ་འདིར་ནི་སློབ་ལམ་མི་སློབ་པར་གྱུར་པས་གནས་གྱུར་རྫོགས་པའོ། ། གནས་ངན་ལེན་གྱི་ནི་ཀུན་གཞི་ཉོན་མོངས་ཀུན་གྱི་ས་བོན་དང་བྲལ་བའོ། ། ཟད་མི་སྐྱེ་ཤེས་པ་བཤད་པ་ལ་རྒྱུ་ཀུན་འབྱུང་ཟད་པ་ན་ཤེས་པ་སྐྱེས་པའམ་ཟད་པ་ཀུན་འབྱུང་འགོག་པ་ལ་དམིགས་པ་དང་འབྲས་བུ་དུཿཁ་ཀུན་གཏན་མི་སྐྱེ་བར་སྤངས་པ་ན་ཤེས་པ་སྐྱེས་པའམ་ཡུལ་འབྲས་བུ་མི་སྐྱེ་བ་ལ་དམིགས་པའི་ཡེ་ཤེས་ཏེ། ཟད་པ་ཤེས་པ་བདེན་རྣམས་ལ། ། ཡོངས་ཤེས་ལ་སོགས་ངེས་པ་འོ། ། ཡོངས་ཤེས་བྱར་མེད་ཅེས་ལ་སོགས། ། མི་སྐྱེ་བ་ཡི་བློར་འདོད་དོ། ། ཞེས་ཀྱང་བཤད་དོ། །
དབུ་མ་པ་ནི་དོན་དམ་པ་ཟད་མི་སྐྱེ་མེད་པར་ཤེས་པ་ལ་འདི་དག་བཞེད་དེ། མངོན་རྟོགས་རྒྱན་དུ། དྲི་མ་ཟད་དང་མི་སྐྱེ་བའི། ། ཡེ་ཤེས་བྱང་ཆུབ་ཅེས་བརྗོད་དེ། ། ཟད་མེད་སྐྱེ་མེད་ཕྱིར་དེ་དག ། གོ་རིམ་བཞིན་དུ་ཤེས་པར་བྱ། ། ཞེས་གསུངས་སོ། ། དྲུག་པ་མི་སློབ་པའི་ཆོས་བཅུ་ལ་མི་སློབ་པའི་ཡང་དག་པའི་ངག་དང་ལས་ཀྱི་མཐའ་དང་འཚོ་བ་ནི་ཚུལ་ཁྲིམས་ཀྱི་ཕུང་པོའོ། ། དྲན་པ་དང་ཏིང་ངེ་འཛིན་ནི་ཏིང་ངེ་འཛིན་གྱིའོ། ། ལྟ་བ་དང་རྟོག་པ་དང་རྩོལ་བ་ནི་ཤེས་རབ་ཀྱིའོ། །
རྣམ་གྲོལ་ནི་འགོག་པ་འདུས་མ་བྱས་པ་ཡིན་པས་ཕུང་པོར་མི་འཐད་དོ་ཞེ་ན། མོས་པའི་མཚན་ཉིད་ཅན་དེའི་ཕུང་པོར་འཇོག་པས་སྐྱོན་མེད་ཅེས་མདོ་སྡེ་རྒྱན་གྱི་འགྲེལ་བཤད་དུའོ། ། ཐུབ་པའི་དགོངས་པའི་རྒྱན་དུ་ནི་ཕུང་པོ་ཕྱི་མ་གཉིས་མི་སློབ་པའི་ལམ་དང་མི་སློབ་པའི་ཡང་དག་པའི་ལྟ་བ་ལ་འཆད་དོ། །

དེ་ལྟར་ན་ཟག་མེད་ཀྱི་ཕུང་པོ་ལྔའི་དབང་དུ་བྱས་པའོ། ། གསུམ་པ་ལམ་གྱི་སྤྱིའི་རྣམ་པ་ནི་ཡང་ཞེས་ཏེ་ལམ་ནི་མཱ་ག་ཚོལ་བ་ལའོ་ཞེས་པའི་བྱིངས་ལས་བསྒྲུབས་པས་འདིས་དེ་ཁོ་ན་ཉིད་ཀྱི་དོན་ཚོལ་བས་ནའོ། ། རིགས་པ་ནི་མི་རིགས་པ་ཉོན་མོངས་པ་སེལ་བའི་ཕྱིར་རོ། ། སྒྲུབ་པ་ནི་དེ་ཁོ་ན་ཉིད་མ་རྟོགས་པའི་ཉེས་པས་རྟག་པ་སོགས་སུ་ཕྱིན་ཅི་མ་ལོག་པར་སྒྲུབ་པ་དེ་ཁོ་ན་ཉིད་རྟོགས་པ་ལ་འཇོག་པའི་ཕྱིར་རོ། ། ངེས་པར་འབྱིན་པ་ནི་ནིར་ཎཱི་ཀ་ཞེས་པ་ལ་ཡི་གེ་བསྣན་པའི་ངེས་ཚིག་གིས་ནི་ཏྱ་ཡཱ་ན་རྟག་པ་གཏན་དུ་གྲོལ་བར་འགྲོ་བའི་ཕྱིར་རོ། ། བདེན་བཞིའི་རྣམ་པའི་ཁྱད་པར་ལ་གཉིས་ལས་དངོས་ནི་བདེན་པའི་འཛིན་བྱེད་རྣམས་ལ་མི་རྟག་སོགས་རྣམ་པ་བཅུ་དྲུག་ནི་སྦྱོར་ལམ་གྱིས་བསྡུས་པ་འཇིག་རྟེན་པས་རྣམ་པར་བྱེད་པའང་ཡོད། དེ་ལས་འདས་པ་བྱང་ཆུབ་ཀྱི་ཡན་ལག་སོགས་ཀྱིས་བྱེད་པའང་ཡོད་དེ། དེ་དག་གི་བྱེ་བྲག་ནི་དང་པོ་དེ་བཞིན་ཉིད་མངོན་སུམ་དུ་མ་རྟོགས་པས་ཤེས་བྱ་ལ་ཞེས་དང་། མཐོང་སྤང་གི་ཉོན་མོངས་ཀྱི་བག་ལ་ཉལ་དང་རྗེས་སུ་འབྲེལ་བའི་སྒྲིབ་བཅས་དང་སྒྲ་དོན་སྦྱར་ཏེ་འཛིན་པས་རྟོག་བཅས་ཏེ། ། ཕྱི་མ་ནི་དེ་གསུམ་ལས་བཟློག་པའོ། ། རྟོག་མེད་ལ་རྩོད་སྤང་ནི་དེ་འདིའོ་ཞེས་ངེས་པར་མི་རྟོག་ན་ངེས་པར་མི་འགྱུར་ལ།
མ་ངེས་ནའང་ཡང་དག་པའི་ཤེས་པ་མིན་པས་ན་རྟོག་མེད་དང་ཤེས་བྱ་ལ་ལེགས་པར་ཞུགས་པ་འགལ་ལོ་ཞེ་ན། འདི་ལྟར་ཞེས་ཏེ་དོན་མཐོང་ཞིང་ཤེས་བྱའི་རང་གི་ངོ་བོ་ངེས་པར་འཛིན་གྱི་མི་རྟག་པ་ཉིད་འདི་ཉིད་དོ་ཞེས་མིང་དང་སྤྲོས་པའི་སྒོ་ནས་རྟོག་པ་མིན་པས་མི་འགལ་ལོ། ། དེ་བསྒྲེ་བ་ནི་ལྷག་མ་བཅོ་ལྔ་ལའང་ངེས་འབྱིན་གྱི་དོན་མཐོང་གི་ངེས་འབྱིན་ཉིད་ཅེས་ནི་མི་མཐོང་ངོའི་བར་དུ་སྦྱར་རོ། ། ཀུན་ལས་བཏུས་པ་གཉིས་པའི་ཤེས་བྱ་གསལ་བྱེད་དོ།། །། མདོར་བསྟན་དུ་མིང་ཙམ་བསྟན་པའི་ཆོས་རྣམ་པར་ངེས་པ་ཅི་ཞེ་ན་ཞེས་དྲིས་པའི་ལན་དུ་བརྒྱད་དེ། གསུང་རབ་བཤད་པ་དང་། དེའི་ཡུལ་ཅན་ཤེས་པ་དང་། དེའི་དམིགས་བྱའི་རྣམ་དབྱེ་དང་། བསམ་བྱུང་གི་རིགས་པ་དང་། དཔྱད་པ་ལས་བྱུང་བའི་མངོན་རྟོགས་དང་།
སྒོམ་བྱུང་གི་ས་དང་། ཆོས་ལ་མཁས་གནས་བཤད་པ་དང་། ཤིན་ཏུ་རྒྱས་པ་ཁྱད་པར་དུ་བཤད་པའོ། ། དང་པོའི་སྤྱི་དོན་ལ་བཞི་ལས་ངོ་བོ་ནི་སྡེ་པ་དག་གིས། ཆོས་ཀྱི་ཕུང་པོ་བརྒྱད་ཁྲི་ནི། ། གང་རྣམས་ཐུབ་པས་གསུངས་དེ་རྣམས། ། ལ་ལ་་་་་་ཚིག་གམ་ཁ་ཅིག་་་་་མིང་ཡིན་ཞེས་དེ་རྣམས། ། གཟུགས་དང་འདུ་བྱེད་དག་ཏུ་འདུས། ། ཞེས་འདོད་པ་སོགས་ཏེ་བཤད་ཟིན་ཏོ། ། ཚད་ནི་སྟོན་པ་འདིའི་གསུང་རབ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཡིན་ཞིང་།
དེ་རེ་རེའི་ཚད་ནི་ཤཱ་རིའི་བུས་མཛད་པའི་བསྟན་འཆོས་ཆོས་ཀྱི་ཕུང་པོ་ཤླཽ་ཀ་དྲུག་སྟོང་ཡོད་པ་དེ་ཙམ་དུ་འདོད་ལ། གཞན་ནི་ཕུང་པོ་དང་བདེན་པ་སོགས་དོན་སྣ་རེ་རེ་ཙམ་འཆད་པ་ལ་འདོད་དེ། ཁ་ཅིག་་་་་་ཆོས་ཀྱི་ཕུང་པོ་ཞེས་པའི་ཚད་ཤླཽ་ཀ་དྲུག་སྟོང་ངོ་། བསྟན་བཅོས་ཚད་ཅེས་ཏེ། ཁ་ཅིག་་་་་་། ཕུང་པོ་ལ་སོགས་གཏམ་རེ་་་་་་ཆོས་ཕུང་། ཡིན། ། ཞེས་སོ། ། འགྲེལ་པ་འདིར་རེ་རེའི་ཚད་ཤླཽ་ཀ་སྟོང་ཡིན་ལ་ཀུན་བསྡོམས་པ་ལ་བྱེ་བ་ཕྲག་བརྒྱད་དང་འབུམ་ཕྲག་བཞི་བཅུར་འགྱུར་བར་གསུངས་སོ། ། ཤླཽ་ཀའི་ཚད་ནི་དབྱངས་ཡིག་སུམ་བཅུ་རྩ་གཉིས་ཀྱིས་བཅིངས་པ་དང་།
བོད་སྐད་དུ་ཚེག་བར་དེ་སྙེད་དེ་དེ་ལྟ་བུའི་ཚིགས་བཅད་དུ་ཡོད་པའི་གཞུང་མཚན་བརྗོད་སོགས་མང་པོ་ལ་ནི་རྐང་པ་རེ་ལ་ཚེག་བར་རེ་ཕྲི་སྣང་ངོ་། ། རབ་ཏུ་སྒྲོན་གསལ་དུ་ནི་བརྒྱ་བྱིན་གྱི་གླང་པོ་རབ་བརྟན་གྱིས་ཐེག་ཙམ་གྱི་སྣག་ཚས་སྐྲ་རྩེའི་སྙུག་གུས་ནི་ཆོས་ཀྱི་ཕུང་གཅིག་བྲི་བར་ནུས་ཤིང་། འདི་མདོ་སྡེ་དྲིན་ལན་བསབ་པར། ། ལྷས་བྱིན་གྱིས་སྤོས་ཀྱི་གླང་པོ་ལྔ་སྟོང་གིས་ཐེག་པའི་མདོ་སྡེ་རྣམས་ཁ་ཐོན་དུ་བྱེད་དོ་ཞེས་འབྱུང་བའང་བཤད་དོ་ཞེས་བཤད་དོ། ། དགོས་ཆེད་ནི་འདོད་ཆགས་ཞེ་སྡང་གཏི་མུག་དང་ང་རྒྱལ་སོགས་ལ་སྤྱོད་པ་བརྒྱད་ཁྲིའི་གཉེན་པོར་ཏེ། ། དུག་གསུམ་དང་ང་རྒྱལ་སོགས་་་་་་སྤྱོད་པ་རྣམས་ཀྱི་གཉེན་པོར་ནི། ། ཆོས་ཀྱི་ཕུང་པོ་མཐུན་པར་གསུངས། ། ཞེས་སོ། ། ངེས་ཚིག་ནི་ཚིག་རྣམས་ཀྱི་མཆོག་ཏུ་གྱུར་པས་ན་གསུང་རབ་བོ། ། གཞུང་ལ་གསུམ་ལས་མིང་གིས་མདོར་བསྟན་ནི་ཆོས་ཞེས་ཏེ་གསུང་རབ་ཡན་ལག་བཅུ་གཉིས་སོ། །
ངོ་བོས་རྒྱས་པར་བཤད་པའི་དང་པོ་ལ་དངོས་ནི། སྨོས་པ་མདོར་བསྡུས་པའམ་གསལ་བར་བྱེད་པའི་ཚུལ་གྱིས་རྐྱང་པ་ལྷུག་པར་གསུངས་པའོ། ། མདོ་སྡེ་གསུངས་པའི་ཕན་ཡོན་ནི་བཅུ་སྟེ་སྟོན་པ་པོས་རྣམ་པར་གཞག་ཅིང་ཡིད་ལ་འགོད་སླ་བ་ནི་བཞག་བྱ་མང་པོ་བསྟུས་ཏེ་ཚེགས་ཆུང་ངུས་འཇོག་པས་དང་བཤད་སླ་བ་ཚིག་ཉུང་ངུས་དོན་མང་པོ་རྒྱས་པར་གོ་བར་བྱེད་པས་སོ། ། ཉན་པ་པོ་ལ་བརྒྱད་དེ་གཞུང་དང་དོན་གྱི་སྒོ་ནས་གཟུང་སླ་བ་དང་། ཆོས་འདི་སྒོམ་པས་ཤེས་པར་བྱ་བར་རྟོགས་ཏེ་ཆོས་ལ་གུས་པ་སྐྱེས་པས་དད་པ་སོགས་ཚོགས་རྫོགས་པར་བྱེད་པའོ། ། མྱུར་དུ་ཞེས་པ་ནི་གུས་པས་སྦྱོར་བའི་ཤེས་རབ་རྣོ་བར་འགྱུར་བས་སོ། ། དེ་རྟོགས་ན་བསྟན་པ་ལེགས་པར་གནས་པ་རྟོགས་ཏེ་སྟོན་པ་པོ་དང་བསྟན་བྱ་དང་དེ་སྒྲུབ་པ་པོ་ལ་དེ་ཁོ་ན་ཉིད་ཤེས་ནས་དད་པ་ཐོབ་པའོ། ། མཐོང་བའི་ཆོས་ཚེ་འདི་ལ་དགོངས་པའི་དོན་རྩོལ་བ་ཆེན་པོས་བསམས་ཏེ་རྟོགས་པ་དགའ་བདེ་སྐྱེ་བའོ། ། འབེལ་བའི་གཏམ་རང་གིས་རྟོགས་པ་ལས་བརྩམས་ཏེ་རྒོལ་བ་དང་ལན་འདེབས་པས་དོན་ཟབ་པོ་རྣམ་པར་འབྱེད་པས་དམ་པ་མགུ་བ་དང་མཁས་པའི་གྲགས་པ་འབྱུང་བ་སྟེ་དེ་དག་ཕན་ཡོན་གཅིག་གོ ། མདོ་སྡེ་དེ་ཉིད་ཚིགས་བཅད་མེད་པ་ནི་མདོ་སྡེ་ཚིགས་སུ་བཅད་པས་བསྡུས་པ་ལ་ལེགས་པར་སྐྱེས་ཀྱི་མདོ་སྡེ་ལྟ་བུ་དབྱངས་ཀྱིས་བསྙད་པའོ། །
ཡང་དྲང་དོན་གྱི་མདོ་སྡེ་ནི་གེ་ཡ་ཞེས་པ་རྟོགས་བྱ་དང་དབྱངས་སུ་བྱ་བ་གཉིས་ཀ་ལ་འཇུག་པས་རྟོགས་པར་བྱ་ཞིང་བཤད་པར་བྱ་བ་ཡིན་པས་ན་དབྱངས་ཀྱིས་བསྙད་པའོ། ། ལུང་དུ་བསྟན་པའི་སྡེ་ནི་མདོ་གང་ལ་ཉན་ཐོས་དང་དགེ་བསྙེན་ཕོ་མོ་དང་མུ་སྟེགས་པའི་ཀུན་ཏུ་རྒྱུ་དང་དགེ་སློང་སོགས་འདས་ཤིང་དུས་བྱས་པ་དང་མ་འོངས་པ་འབྱུང་བ་ལུང་བསྟན་པ་ཁྱིམ་བདག་སྨྲ་མཁས་ལུང་བསྟན་པ་ལྟ་བུའོ། ། ཡང་ངེས་པའི་ཞེས་པ་དེས་དགོངས་པ་རྣམ་པར་ཕྱེ་ན་ལུང་སྟོན་པའི་ཕྱིར་རོ། ། ཚིགས་སུ་སྦྱར་བ་ནི། རྐང་བར་བཅད་པ་སྟེ། རྩ་བ་རྐང་པ་གཉིས་པ་ནི་དབུས་མཐར། ཉོན་མོངས་མ་ཡིན་མི་མོངས་མིན། དེ་བཞིན་ཉིད་་་་་་། དེ་ནི་དག་དང་མ་དག་མིན། ། ཞེས་པ་ལྟ་བུའོ། །
གསུམ་པ་ནི་དེ་ཉིད་དུ། ཁྱབ་དང་ཉི་ཚེ་ལྷག་པ་དང་། ། མཉམ་དང་ལེན་དང་སྤོང་བ་ནི། ། གཉིས་ཀྱི་སྒྲིབ་པར་བསྟན་པ་ཡིན། ། ཞེས་པ་ལྟ་བུའོ། ། བཞི་པ་ནི་ཤིན་ཏུ་མང་ངོ་། ། ལྔ་པ་ནི་མདོ་སྡེ་རྒྱན་དུ། བསླབ་གསུམ་དབང་དུ་མཛད་ནས་ནི། ། རྒྱལ་བས་ཕ་རོལ་ཕྱིན་པ་དྲུག ། ཡང་དག་བཤད་དེ་དང་པོ་གསུམ། །
ཐ་མ་གཉིས་ནི་རྣམ་པ་གཉིས། ། གཅིག་ནི་གསུམ་ཅར་ལ་ཡང་གཏོགས། ། ཞེས་པ་ལྟ་བུ་སྙམ་སྟེ་དཔྱད་དོ། ། རྐང་པ་དྲུག་པ་ནི་དེ་ཉིད་དུ། ། ཆོས་སྦྱིན་ཚུལ་ཁྲིམས་དག་པ་དང་། ། མི་སྐྱེ་བཟོད་པ་ཐོབ་ཉིད་དང་། ། ཐེག་ཆེན་བརྩོན་འགྲུས་རྩོམ་པ་དང་། ། མཐའ་ལ་སྙིང་རྗེ་ལྡན་གནས་དང་། ། ཤེས་རབ་བློ་དང་ལྡན་རྣམས་ཀྱིས། ། ཕ་རོལ་ཕྱིན་པའི་གཙོ་བོར་འདོད། །
ཅེས་པ་ལྟ་བུའོ། ། དེ་རྣམས་ནི་གཱ་ཐཱ་ཞེས་པ་གསུང་རབ་ལ་གྲགས་པའོ། ། སྙན་ངག་ཏུ་ནི་ཚིགས་བཅད་རྐང་བཞི་ཅན་ཞེས་པ་ཁོ་ནར་འདོད་དོ། ། ཡི་རངས་ནས་བསྟན་པ་གནས་པའི་ཆེད་དུ་བརྗོད་པ་བཅོམ་ལྡན་གྱིས་ཆེད་དུ་བརྗོད་པ་ཆེད་དུ་བརྗོད་དོ་ཞེས་པ་ལྟ་བུའམ་ཆོས་འདི་རྣམས་འབྱུང་སྟེ་ཞེས་པ་སོགས་སོ། ། གླེང་གཞིའི་ནི་གང་གི་ཆེད་དུ་བྱས་ཏེ་གསུངས་པ་དང་བཟང་སྦྱིན་གྱིས་འཁྲིག་པ་སྤྱད་པ་སོགས་བྱུང་བ་དང་ལྡན་པའི་ཕྱིན་ཆད་དེ་ལྟར་མི་བྱའོ་ཞེས་བསླབ་པ་བཅས་པ་གསུངས་པའོ། ། དཔེ་དང་བཅས་པར་གསུངས་པ་དཔེས་དོན་གསལ་བར་བྱེད་པ་ཀོ་ཤ་ལའི་རྒྱལ་པོ་རིང་པོ་ལེན་དང་། ཀ་ཤའི་རྒྱལ་པོ་ཚངས་པ་བྱིན་གྱི་སྔོན་བྱུང་གསུངས་ཏེ་རྒྱལ་པོ་དེ་དག་ཀྱང་བཟོད་པ་དང་བཟོད་པའི་བསྔགས་པ་སྨྲ་ན་དགེ་སློང་སྨྲ་བ་ཆ་ཡིན་པར་གསུངས་པ་ལྟ་བུའོ། ། སྔོན་གྱི་སྦྱོར་བ་དང་ལྡན་པ་ནི་ལས་བརྒྱ་པ་སོགས་ལྟ་བུའོ། དེའི་བྱེ་བྲག་བྱང་ཆུབ་སེམས་དཔའི་སྤྱོད་པ་དང་ལྡན་པ་ནི་དཔག་བསམ་འཁྲི་ཤིང་དང་། གང་ཞིག་དཔལ་སྡེས་ལུས་བྱིན་དང་།
དེ་བཞིན་ནོར་བུ་གཙུག་ཏོར་གྱིས། ། ཟླ་བའི་འོད་ཀྱིས་མགོ་བོ་བྱིན། ། ཞེས་སོགས་སྟོན་པའི་མདོའོ། ། ཤིན་ཏུ་རྒྱས་པ་ལ་གསུམ་ལས་ངོ་བོ་ནི་སྡེ་སྣོད་གཉིས་ལས་ཉན་ཐོས་ཀྱི་མ་ཡིན་གྱི་བྱང་ཆུབ་ཅེས་པ་དེའི་ལུང་ཕོགས་པས་ཕར་ཕྱིན་བཅུས་ས་བཅུ་གྲུབ་སྟེ་སྟོབས་བཅུའི་རྟེན་སངས་རྒྱས་ཉིད་འགྲུབ་པའོ། ། རྣམ་གྲངས་ནི་ཤིན་ཏུ་ཞེས་སོ། ། དེའི་ངེས་ཚིག་ནི། ཕན་པ་དང་བདེ་བ་མྱ་ངན་ལས་འདས་པའི་གནས་ཡིན་པས་འགྲོ་བ་ཀུན་ལ་ཕན་འདོགས་རྒྱས་པའི་ཕྱིར། ། རྒྱས་པའི་དོན་ནི་རྒྱ་ཆེ་བ་ཕ་རོལ་ཏུ་ཕྱིན་པ་དྲུག་དང་ཟབ་པ་ཆོས་ལ་བདག་མེད་པའི་རྣམ་པར་ཆོས་བསྟན་པས་སོ། ། དེ་ཉིད་རྣམ་པར་འཐག་པ་ཞེས་བྱ་སྟེ་མདོར་བསྡུ་ན་ཉོན་མོངས་དང་ཤེས་བྱའི་སྒྲིབ་པ་ཀུན་འཇིག་པར་བྱེད་པའི་ཕྱིར་རོ། ། མཚུངས་བྲལ་ནི་འདི་དང་མཚུངས་པའི་སྡེ་སྣོད་གཞན་མེད་པས་སོ། །
འདི་གསུམ་ནི་དམིགས་པ་ཆེ་བ་ཉིད་དང་ནི། ། དེ་བཞིན་སྒྲུབ་པ་གཉིས་རྣམས་དང་། ། ཡེ་ཤེས་བརྩོན་འགྲུས་རྩོམ་པ་དང་། ། ཐབས་ལ་མཁས་པར་གྱུར་པ་དང་། ། ཡང་དག་འགྲུབ་པ་ཆེན་པོ་དང་། ། སངས་རྒྱས་འཕྲིན་ལས་ཆེན་པོ་སྟེ། ། ཆེན་པོ་བདུན་དང་ལྡན་པའི་ཕྱིར། ། ཐེག་ཆེན་ཞེས་ནི་ངེས་པར་བརྗོད། ། ཅེས་མདོ་སྡེ་རྒྱན་དུ་འབྱུང་བའི་ཐེག་པ་ཆེན་པོའི་རྣམ་གྲངས་སུ་གཏོགས་པ་སྟེ་བདུན་ནི་རིམ་པ་ལྟར་སྟོང་ཕྲག་བརྒྱ་པ་སོགས་མདོ་ཕ་རོལ་ཏུ་ཕྱིན་པ་སྟོན་པ་ལ་དམིགས་པ་དང་། རང་གཞན་གྱི་དོན་ཀུན་སྒྲུབ་པ་དང་།
བདག་མེད་པ་གཉིས་ཀ་ཤེས་པ་དང་། བསྐལ་པ་གྲངས་མེད་པ་གསུམ་དུ་དཀའ་བ་བརྒྱ་སྟོང་ལ་སྦྱོར་བ་དང་། སྲིད་པ་དང་ཞི་བ་ལ་མི་གནས་པ་དང་། སངས་རྒྱས་ཀྱི་ཡོན་ཏན་ཀུན་ཐོབ་པ་དང་། ། འཁོར་བ་ཇི་སྲིད་པར་འགྲོ་བའི་དོན་སྒྲུབ་པས་སོ། ། ཆེན་པོ་བདུན་མེད་པས་ན་ཉན་ཆོས་ཀྱི་སྡེ་སྣོད་ནི་ཐེག་པ་ཆེན་པོ་མ་ཡིན་ནོ། འདིས་ནི་འདིས་འགྲོ་བས་ན་ཐེག་པ་དང་ཆེན་པོ་རྒྱལ་བ་རྒྱལ་སྲས་རྣམས་ཀྱི་ཐེག་པ་ཡིན་པས་ནའམ་ཡང་གཞི་མཐུན་པ་སྟེ་རྣམ་པར་མི་རྟོག་པའི་ཡེ་ཤེས་འཁོར་བཅས་ཐེག་ཆེན་དུ་དང་། དེ་གསལ་བར་བྱེད་པའི་རྗོད་བྱེད་ལའང་བརྗོད་བྱའི་མིང་གིས་བཏགས་ནས་ཐེག་ཆེན་དུ་བརྗོད་དོ། ། དེ་ཇི་ཙམ་གྱིས་བསྡུས་པ་ནི་འཕགས་པ་ལང་ཀར་གཤེགས་པར། ། ཆོས་ལྔ་རྣམས་དང་རང་བཞིན་གསུམ། །
རྣམ་པར་ཤེས་པ་བརྒྱད་ཉིད་དང་། ། བདག་མེད་པ་ཉིད་གཉིས་དག་སྟེ། ། ཐེག་ཆེན་མཐའ་དག་ཡོངས་བསྡུས་འགྱུར། ། ཞེས་བཀའ་བསྩལ་ཏོ། ། དེ་ལ་གཞན་རྣམས་སྐབས་ཅི་ལྟ་བར་བཤད་ཟིན་ལ། ཆོས་ལྔ་ལ་གཉིས་ཀྱི་དངོས་ནི་མིང་དང་རྒྱུ་མཚན་དང་རྣམ་པར་རྟོག་པ་དང་དེ་བཞིན་ཉིད་དང་ཡང་དག་པའི་ཡེ་ཤེས་ཏེ་དང་པོ་ནི་བརྡར་བཏགས་པ་གཟུགས་ཞེས་བྱ་བ་དང་ལྷས་སྦྱིན་མཆོད་སྦྱིན་ཞེས་བྱ་བ་སོགས་ཚིག་བླ་དགས་རྣམས་སོ། ། གཉིས་པ་ནི་གང་ལ་བརྟེན་ནས་མིང་མངོན་བརྗོད་འཇུག་པ་སྟེ་དགེ་བསྙེན་བཙུན་པས་གཞན་དབང་གི་ངོ་བོ་ཉིད་གཟུང་བའི་ཆ་ཡིན་པར་འཆད་ཅིང་། དབུས་མཐའི་ཊཱི་ཀཱ་རུ། ཀུན་གཞིའི་རྣམ་ཤེས་དང་རྣམ་ཤེས་ཚོགས་བདུན་ཏེ་ཕན་ཚུན་རྒྱུ་ཡིན་པས་རྒྱུ་མཚན་ནོ་ཞེས་བཤད་དོ། ། གསུམ་པ་ནི་དབུ་མ་བདེན་གཉིས་སུ།
སེམས་དང་སེམས་བྱུང་ཁམས་གསུམ་པ། ། སྒྲོ་བཏགས་རྣམ་པ་ཅན་རྟོག་ཡིན། ། ཞེས་པ་ལྟར་ངོ་བོ་དང་ཁྱད་པར་དུ་རྣམ་པར་རྟོག་པ་སྟེ། མདོ་རྒྱན་གྱི་ཊཱི་ཀཱ་རུ། ཤེས་རིག་གི་འཛིན་ཆར་སྐྱེ་བའོ་ཞེས་བཤད་དོ། ། བཞི་པ་ནི་སྟོང་པ་ཉིད་རྒྱ་ཆེར་བཤད་ཟིན་ཏོ། ། ལྔ་པ་ནི་ལོ་ཀ་ལས་འདས་པ་བྱང་ཆུབ་ཀྱི་ཕྱོགས་དང་མཐུན་པའོ། ། དེ་ལྔ་རང་བཞིན་གསུམ་དུ་བསྡུ་བ་ནི་མིང་ཀུན་བཏགས་དང་རྒྱུ་མཚན་རྣམ་རྟོག་གཞན་དབང་དང་ཕྱི་མ་གཉིས་ཡོངས་གྲུབ་སྟེ། དབུས་མཐར། རྒྱུ་དང་རྣམ་པར་རྟོག་པ་དང་། །
མིང་ནི་རྣམ་པ་གཉིས་སུ་བསྡུ། ། ཡང་དག་ཡེ་ཤེས་རབ་ཁོ་ན། ། གཅིག་པུ་ཁོ་ནར་བསྡུས་པ་ཡིན། ། ཞེས་གསུངས་སོ། ། འདི་ལྔའི་སྤྲོས་པ་རྒྱས་པར་བསྡུ་བ་ཆེ་བར་བལྟའོ། ཉན་ཐོས་སོགས་ཀྱི་རྨད་བྱུང་ནི་དད་པའི་སྟོབས་སྐྱེས་པ་ལ་འཇུག་པའི་ཕྱག་རྒྱའི་མདོར། མཚོ་དཔག་ཚད་ལྔ་འབུམ་པ་པད་མས་ཁེབས་པ་གཅིག་ལ་ལྕགས་ཀྱི་ཤིང་རྟ་མཁའ་ལྡིང་བས་ཀྱང་མགྱོགས་པའི་རྟས་དྲངས་ཏེ་པད་མའི་འདབ་མའང་མ་སྣད་པར་འགྲོ་བའི་སྐད་ཅིག་དེ་ལ་སྦྲུལ་ཤིན་ཏུ་མགྱོགས་པ་ཅིག་བྱུང་སྟེ་ལན་བཅུ་བསྐོར་བ་དེའི་ལན་གཅིག་ལ་ཀུན་དགའ་བོས་ཆོས་དོན་སྣ་མི་འདྲ་བ་བཅུ་གོ་ཞིང་འཆད་ནུས་སོ། ། དེའི་གཅིག་བཤད་ཀྱི་བར་ལ་ཤཱ་རིའི་བུས་ཆོས་དེ་འདྲ་བ་སྟོང་གོ་ཞིང་འཆད་ནུས། དེ་གཅིག་བཤད་ཀྱི་བར་ལ་མོའུ་གལ་གྱི་བུས་ལོ་ཀའི་ཁམས་བརྒྱད་ཁྲི་རྫུ་འཕྲུལ་གྱིས་འདའ་ནུས་སོ། ། དེ་གཅིག་འདའ་བའི་བར་ལ་རྒྱལ་བས་འཇིག་རྟེན་ཁམས་ནམ་མཁའ་དང་མཉམ་པ་ཀུན་གྱི་གླེང་རེ་རེར་མཛད་པ་བཅུ་གཉིས་རྒྱས་པ་དང་དམ་པའི་ཆོས་གནས་པ་དང་སྐྱེས་རབས་ཀུན་ཀྱང་ལྷུན་གྲུབ་ཏུ་སྟོན་པར་བཀའ་བསྩལ་པ་སོགས་སོ། །
བྱང་ཆུབ་སེམས་དཔའི་ནི་མདོ་སྡེ་ས་བཅུ་པ་དང་དཀོན་མཆོག་ཏ་ལ་ལའི་མདོར་འབྱུང་བ་སོགས་སོ། ། དེའང་རྒྱ་མཚོ་སྤྲིན་དུ་འདས་པའི་དུས་སུ་དེ་ལྟ་བུ་མ་བྱུང་བས་ངོ་མཚར་བ་དང་མ་འོངས་པ་ན་འབྱུང་བར་མི་འགྱུར་བས་རྨད་དུ་བྱུང་བའོ་ཞེས་སོ། ། གཏན་ལ་ཕབ་པ་བསྟན་པ་ནི་ཆོས་ཀྱི་མཚན་ཉིད་མདོ་ལ་སོགས་པའི་དོན་ཡང་དག་པར་རྒྱས་པར་སྟོན་པ་སྟེ། རྣམ་བཤད་རིག་པར་འདི་འཕགས་བྱིས་གང་རུང་གིས་བྱེད་པ་དང་། མདོའི་དོན་འཆད་པས་མ་མོར་ཡང་བཤད་དོ། ། སྡེ་སྣོད་གསུམ་དུ་བསྡུ་བ་ལ་གཉིས་ལས་དངོས་ལ་མདོ་སྡེ་སོགས་ལྔ་ནི་ཉན་ཐོས་ཀྱི་མདོ་སྡེའི་སྡེ་སྣོད་དེ། ཉན་ཐོས་རྣམས་ལའང་ཡོད་པའི་ཕྱིར་དང་། ཐེག་ཆེན་པ་ལ་དེ་ལྔའི་མཚན་ཉིད་ཅན་ཡོད་པ་ནི་ཤིན་ཏུ་རྒྱས་པ་དང་རྨད་དུ་བྱུང་བར་འདུས་པས་སོ། ། གླེང་གཞི་སོགས་ནི་བྱང་ཆུབ་སེམས་དཔའི་འང་སྡོམ་པའི་ཚུལ་ཁྲིམས་སྟོན་པའི་གཉིས་ཀའི་འཁོར་དང་བཅས་པ་ནི་འདུལ་བའི་སྡེ་སྣོད་དེ་གླེང་གཞི་འདུལ་བ་དང་གཞན་གསུམ་འཁོར་རོ། ། རྨད་དུ་བྱུང་བའང་བྱང་ཆུབ་སེམས་དཔའི་མདོ་སྡེའི་སྟེ་དེ་རྣམས་ཀྱི་མཐུ་རྒྱ་ཆེ་བ་དེར་ཁྱད་པར་དུ་སྟོན་པས་སོ། །
ཕྱི་མ་ནི་ཉན་ཐོས་པ་དང་ཐེག་ཆེན་པ་གཉིས་ཀའི་ཆོས་མངོན་པའི་སྟེ་ཆོས་རྣམ་པར་འབྱེད་པའི་རྒྱུར་གྱུར་པས་སོ། ། ཉན་ཐོས་ཀྱི་སར་ནི་གླེང་གཞི་འདུལ་བ་དང་གཏན་ལ་ཕབ་པ་མངོན་པ་དང་གཞན་བཅུ་མདོ་སྡེར་གསུངས་ཏེ་འདུལ་བའི་འཁོར་རྣམས་མདོ་སྡེ་ཡིན་པས་སོ། ། དེ་གསུམ་སྟོན་པའི་རྒྱུ་དགུ་ནི་རྒྱུ་ཅིའི་ཕྱིར་ཞེས་པ་ཤེས་བྱའི་དོན་ཀུན་བསྡུས་པ་སྡེ་སྣོད་དེ་འབྲས་བུའི་སྣོད་བཞིན་ནོ། ། ཐེ་ཚོམ་གྱི་གཉེན་པོའི་ཕྱིར་ན་མདོ་སྡེ་བཞག་སྟེ་གདུལ་བྱ་རྣམས་ཕུང་པོ་སོགས་ལ་སོམ་ཉི་ཟ་བ་ངེས་པར་བྱ་བའི་ཆེད་དུ་དེ་སྨོས་པའི་ཚུལ་དུ་བཤད་པ་སྟེ་མདོ་སྡེ་རྒྱན་དུ། གང་དུ་གང་གིས་གང་གི་ཆེད་དུ་བཤད་པ་་་་་གནས་རྣམས་དང་ནི་མཚན་ཉིད་་་་་་བདེན་གཉིས་དང་། ། ཆོས་་་་་་ཕུང་སོགས་གསུམ་དོན་་་་་་དགོངས་པ་སྨོས་ཕྱིར་མདོ་ཡིན་ནོ། ། ཞེས་སོ། ། འདོད་པ་བསོད་ཉམས་དང་ངལ་ཞིང་དུབ་པའི་མཐའ་གཉིས་དང་ལྡན་པའི་གཉེན་པོའི་ཕྱིར་ན་འདུལ་བ་སྟེ་སོག་འཇོག་བྱེད་པས་ལོངས་སྤྱོད་པ་སོགས་སྤོང་བ་དང་ཚུལ་ཁྲིམས་དང་ཡོན་ཏན་ཅན་ལ་བརྒྱ་སྟོང་རི་བའི་གོས་སོགས་གནང་བའི་ཕྱིར་ན། ལྟུང་བ་སྡེ་ལྔ་དང་འབྱུང་བྱེད་བཞི་དང་ལྡང་བ་བསམ་པས་ཡིན་ཆད་ལས་ཀྱི་མིན་པ་དང་། བཤགས་པ་དང་།
བསླབ་སྦྱིན་སོགས་ཆད་ལས་དང་། ཕྱིར་བཀག་པ་ལ་དམིགས་ཀྱིས་གནང་བ་དང་། སྐབས་འགར་ཆང་སོགས་བག་ཡང་དུ་བྱ་བ་དང་། མཚན་འགྱུར་ན་ཕོ་མོའི་སྒོས་ཀྱི་ལྟུང་བ་མི་འབྱུང་བ་དང་། མོས་སྤྱོད་པས་མི་རྟག་སོགས་སྡོམ་བཞིར་སོ་སོར་རྟོག་པ་དང་། བདེན་མཐོང་གིས་ལྟུང་བ་གཏན་མི་འབྱུང་བའི་ཆོས་ཉིད་ཐོབ་པས་ངེས་པར་འབྱུང་བ་སྟེ་བདུན་ནོ། ། ངེས་པར་འབྱུང་དང་བསླབ་པ་འཆལ་བའི་གང་ཟག་དང་། ། དེ་ལ་བསླབ་པ་མདོར་བཅས་པ་དང་ནི་རྒྱས་པར་རབ་ཏུ་དབྱེ་དང་། ། ལྟུང་དང་ལྟུང་མིན་འདི་ཞེས་རྣམ་པར་ངེས་པར་བྱེད་ཕྱིར་འདུལ་བ་ཉིད། ། ཅེས་སོ། །
རང་གི་འདོད་པའི་ལྟ་བ་མཆོག་ཏུ་འཛིན་པའི་གཉེན་པོའི་ཕྱིར་ན་ཆོས་མངོན་པ་སྟེ་དེར་ཆོས་ཀྱི་མཚན་ཉིད་རྒྱ་ཆེར་བསྟན་པས་བློ་བྱང་བས་ཏེ། མྱང་འདས་ལ་མངོན་དུ་ཕྱོགས་པའི་ཕྱིར་་་་་མངོན་དུའི་ཕྱིར་དང་ཆོས་རེ་རེ་འང་ཡང་ཡང་སྟོན་པའི་ཕྱིར་དང་་་་་་ཡང་ཡང་དང་། ། ཟིལ་གནོན་་་་་་མདོའི་དོན་མངོན་པར་རྟོགས་ཕྱིར་མངོན་པའི་ཆོས། ། ཞེས་པའོ། ། ཡང་བསླབ་པ་གསུམ་ལ་གདུལ་བྱ་རྣམས་བྱང་བའི་ཆེད་དུ་མདོ་སྡེ་སྟེ་འདི་ལས་དེ་སྟོན་པས་སོ། ། ལྷག་པའི་ཞེས་པ་ཨ་དྷིའི་སྒྲ་དབང་དུ་བྱས་པ་ལའང་འཇུག་པས་ན་ཟག་མེད་ཀྱི་དབང་དུ་བྱས་་་་་་སྨྲ་བར་ཕས་རྒོལ་པའི་ཚུལ་ཁྲིམས་དང་ཏིང་ངེ་འཛིན་དག་སྒྲུབ་པར་བྱེད་པའི་ཕྱིར་ཏེ་དེས་ཚུལ་ཁྲིམས་བསྒྲུབས་ནས་དེ་དང་ལྡན་ན་འགྱོད་པ་མེད་པ་སོགས་ཀྱི་རིམ་གྱིས་ཏིང་ངེ་འཛིན་འཐོབ་པས་སོ། ། མངོན་པས་ནི་ཤེས་རབ་ཀྱི་བསླབ་པ་སྒྲུབ་པར་བྱེད་དེ་དེར་ཆོས་རབ་ཏུ་རྣམ་པར་འབྱེད་པའི་ཐབས་རྒྱ་ཆེར་བསྟན་པས་སོ། ། ཡང་ཆོས་མིང་གི་ཚོགས་སོགས་དང་དོན་དེ་རྣམས་ཀྱི་བརྗོད་བྱ་དག་མདོ་སྡེས་རྗོད་དེ་དེ་དག་ལ་བྱང་བར་བྱེད་དོ། ། དེ་དག་མངོན་དུ་བྱ་བ་སྒོམ་བྱུང་གི་ཤེས་རབ་ཀྱི་གཞི་ཏིང་ངེ་འཛིན་གྱི་གནས་བསླབ་པ་སྒྲུབ་པར་ཕྱེ་བ་ནི་འདུལ་བའོ། ། འབེལ་ཞེས་པ་ཆོས་གསུང་རབ་ཀྱི་གཞུང་དང་དོན་ལ་ཞེས་ཏེ།
དེར་ཆོས་མང་པོའི་རང་དང་སྤྱིའི་མཚན་ཉིད་རྣམ་པའི་རབ་དབྱེ་ལ་མཁས་པར་བྱེད་པས་སོ། ། དེ་རྣམས་མདོ་སྡེ་རྒྱན་དུ། སྡེ་སྣོད་གསུམ་མམ་གཉིས་ཀྱང་རུང་། ། བསྡུས་པའི་ཕྱིར་ཏེ་རྒྱུ་དགུར་འདོད། ། ཅེས་སོ། ། ཉན་ཐོས་ཀྱི་ཐེག་པའི་སྐབས་སུ་གནས་བརྟན་ཀུན་དགའ་བོས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་བཟུང་བ་རྣམས་ཀྱང་སྡེ་སྣོད་གསུམ་ཉིད་དེ། བསྐལ་པ་བཟང་པོའི་མདོར་ཐེག་ཆེན་ཉིད་ལའང་ཆོས་ཀྱི་ཕུང་པོ་དེ་སྙེད་ཡོད་པར་གསུངས་སོ། ། སྤྱི་དོན་གཉིས་པ་ལ་གཉིས་ལས་དངོས་ནི་སྡེ་སྣོད་གསུམ་གྱིས་བསྡུས་པའི་ཆོས་བཅུ་གཉིས་པོ་འདི་རྣམས་ཞེས་དྲིས་པའི་ལན་ནི་ཐོས་སོགས་ལས་བྱུང་བའི་སེམས་དང་ཞེས་སམ་ཐོས་བསམ་སྒོམ་པའི་ཤེས་རབ་དེ་དང་མཚུངས་ལྡན་གྱི་སེམས་ཞེས་ཏེ་སྤྱོད་ཡུལ་ནི་དམིགས་པའོ། ། དེའི་ལྡན་ཆོས་ལ་རྣམ་པ་ནི་དམིགས་པའི་རྣམ་པ་འཕོས་པའོ། ། གནས་ནི་དབང་པོ་དྲུག་གོ་ཞེའོ། །
ཆོས་ཀྱི་ནང་ནས་ཞེས་པ་དེ་རྣམས་ཀྱི་དམིགས་པ་ཆོས་ལས་གཞན་པ་ནི་རབ་ཏུ་གྲགས་པས་སོ། ། མདོ་ལ་སོགས་པ་ནི་མིང་ཚིག་གི་ཡི་གེས་བསྡུས་པའོ། ། རྣམ་པ་ནི་ཕུང་པོ་སོགས་ལས་བརྩམས་ཏེ་བསྟན་པའི་བརྗོད་བྱའི་དོན་དང་འདྲ་བས་དོན་གང་རྣམ་ཤེས་སོགས་ལ་ཤར་བའོ། ། གནས་གསུམ་ནི་ཐོས་སོགས་ཀྱི་རིམ་པ་ལྟར་རོ། ། ཡང་ན་འདྲེན་མའིའོ་ཞེས་སྟེ་བཤད་པའི་དུས་ན་གཞན་གྱི་སྒྲའི་རྣམ་རིག་དང་དེའི་འོག་ཏུ་ཇི་ལྟར་ཐོས་པ་ལྟར་དྲན་པས་གོམས་པར་བྱེད་པ་དང་དེའི་འོག་ཏུ་དྲན་པ་མེད་ཀྱང་གོས་པའི་བག་ཆགས་ཀྱི་དབང་གིས་ཕྱིས་སྣང་བ་སྟེ། མདོ་སྡེ་རྒྱན་དུ། དེ་ནི་བག་ཆགས་རྟོགས་ཞི་དང་། ། རབ་ཏུ་རྟོགས་པས་རྣམ་གྲོལ་བྱེད། ། ཅེས་དང་མཐུན་ནོ། ། མཚུངས་ལྡན་ནི་སེམས་དང་སེམས་བྱུང་རྣམས་གཅིག་གི་གྲོགས་གཅིག་ཡིན་པའི་སྒོ་ནས་བརྗོད་བྱའི་དོན་གྱི་རྣམ་པ་དམིགས་པ་མདོ་སོགས་མཐུན་པར་རྟོགས་པའོ། །
སྤྱིའི་གསུམ་པ་ལ་གཉིས་ལས་མིང་གིས་བསྟན་པ་ནི་དམིགས་པ་ལྷག་མ་རྣམས་ཀྱིའང་སྤྱིའི་ངོ་བོ་ཡིན་པས་ཁྱབ་པའི་ཞེས་སོ། ། སོ་སོའི་དོན་ལ་བཞིའི། དང་པོ་ལ་དངོས་དང་ནང་སེལ་གྱི་བསྡུས་ཚུལ་གཉིས་ལས་དང་པོ་ནི་དགོས་པ་གྲུབ་པའི་བར་བཞིར་དབྱེ་ཞིང་དེ་ལ་མོས་པ་སྔོན་མ་ཅན་གྱི་ཡིད་ལ་བྱེད་པས་སྒོམ་པ་པོའི་ཞི་ལྷག་གི་དམིགས་པས་ཏེ་གཅིག་ཏུ་ལོ་ཀ་བ་ཡིན་པས་རྣམ་རྟོག་དང་བཅས་པའོ། ། དེ་བཞིན་དུ་དེ་ཁོ་ན་ཉིད་ཡིད་ལ་བྱེ་པས་སྒོམ་པའི་ནི་ལོ་ཀ་ལས་འདས་པ་དང་དེའི་རྗེས་ཐོབ་ཡིན་པས་ཕལ་ཆེར་རྣམ་པར་མི་རྟོག་པའོ། ། གཉིས་ཀ་ལ་གཟུགས་བརྙན་ནི་ཤེས་བྱའི་དངོས་པོ་དང་ཆ་འདྲ་བ་སེམས་ལ་ཤར་བའོ། ། དངོས་པོའི་མཐའ་ནི་འདི་ལས་གཞན་པའི་དངོས་པོའི་རང་བཞིན་མ་དབྱེ་བ་མེད་པ་སྟེ་ཆོས་རྣམས་འདི་ཙམ་དུ་ཟད་དོ་ཞེས་པ་ཇི་སྙེད་ཡོད་པ་ཕུང་པོ་སོགས་སོ།་་་་་ ཨཱརྻ་འཇམ་དཔལ་གྱི་ཞིང་བཀོད་ཀྱི་མདོར། རིགས་ཀྱི་བུ་ཆོས་ཐམས་ཅད་ཅེས་བྱ་བ་ནི། ཕུང་པོ་དང་ཁམས་དང་། སྐྱེ་མཆེད་དང་འདུས་བྱས་དང་།
འདུས་བྱས་མ་ཀྱི་ཆོས་རྣམས་སོ་ཞེས་བཀའ་བསྩལ་ཏོ། ། དེ་རྣམས་ཀྱི་ཀུན་རྫོབ་དང་དོན་དམ་པའི་གནས་ལུགས་དེ་ཁོ་ན་ཉིད་ནི་ཇི་ལྟ་བཞིན་དུ་ཡོད་པ་རྣམ་པ་གང་རྣམས་ཀྱིས་ཇི་སྙེད་པ་དེ་ཤེས་པར་བྱ་བ་སྟེ་བདེན་པའི་སྐབས་ཀྱིས་དུཿཁ་ཉིད་དུ་ཤེས་པར་བྱ་བ་སོགས་དང་རྣམ་པའི་སྒོ་ནས་མི་རྟག་སོགས་བཅུ་དྲུག་དང་བྱེ་བྲག་མེད་པར་ཀུན་དེ་བཞིན་ཉིད་དང་ཆོས་ཀྱི་སྡོམ་དུ་ན་རྒྱུ་རྐྱེན་གྱིས་འདུ་བྱེད་པ་དངོས་པོ་ཐམས་ཅད་མི་རྟག་པ་དང་འདུ་བྱེད་ཟག་བཅས་ཀུན་དུཿཁ་བ་དང་ཆོས་ཟག་བཅས་ཟག་མེད་དང་འདུས་བྱས་འདུས་མ་བྱས་ཀུན་བདག་ངོ་བོ་དང་དོན་གཞན་མེད་པ་དང་མྱ་ངན་འདས་པ་དུཿཁ་ཀུན་ཞི་བའོ། ། རྣམ་ཐར་གྱིས་ནི་ཆོས་གསུམ་བདག་གཉིས་ཀྱིས་སྟོང་པ་ཉིད་དང་བདག་གཉིས་སུ་འཛིན་པའི་རྟེན་ཉེར་ལེན་གྱི་ཕུང་པོ་ལྔ་སྨོན་བར་མི་འོས་པ་དང་མཚན་མ་ཉེ་བར་ཞི་བས་མེད་པ་སྟེ། རྒྱན་དུ། ཏིང་འཛིན་གསུམ་གྱིས་སྤྱོད་ཡུལ་ནི། ། བདག་མེད་རྣམ་པ་གཉིས་པོ་དང་། ། བདག་ཏུ་འཛིན་པའི་རྟེན་དང་ནི། ། དེ་རྟག་ཉེ་བར་ཞི་བའི་དོན། ། ཅེས་པ་ལྟར་རོ། ། དགོས་པ་ནི་འབྲས་བུའོ། །
གནས་གྱུར་པ་ནི་བཤད་ཟིན་ཏོ། ། ཅི་ལྟར་དེ་ཆོས་ལ་དམིགས་པའི་ཤེས་རིག་གི་དམིགས་པ་ཡིན་ཞེ་ན། དེ་ཕྱིན་ཅི་མ་ལོག་པའི་དམིགས་པར་སྣང་བའི་ཕྱིར་རོ། ། གཉིས་པ་ནི་རྣམ་པ་བཅུ་དྲུག་དང་རྣམ་ཐར་ནི་ཕན་ཚུན་སྡུད་པས་ན་སྟོང་ཉིད་ཀྱི་རྣམ་པ་ནི་སྟོང་པ་དང་བདག་མེད་གཉིས་སོ། ། སྨོན་པ་མེད་པའི་ནི་མི་རྟག་པ་དང་དུཿཁ་དང་ཀུན་འབྱུང་གི་བཞི་དང་དྲུག་སྟེ་དེ་རྣམས་ཀྱིས་ན་ཁམས་གསུམ་ལ་མི་སྨོན་པའི་ཕྱིར་རོ། ། མཚན་མ་མེད་པའི་ནི་ལྷག་མ་བརྒྱད་དེ་འགོག་ལམ་ལ་མཚན་མར་བྱེད་མི་ནུས་པས་སོ། ། ཡང་། མཚན་མེད་ཞི་བའི་རྣམ་པ་དང་། ། སྟོང་ཉིད་བདག་མེད་སྟོང་ཉིད་དུ། ། འཇུག་པའོ་སྨོན་པ་མེད་པ་ནི། །
དེ་ལས་གཞན་བདེན་རྣམ་པ་དང་། ། ཞེས་མཚན་མེད་ཀྱི་འགོག་པའི་བཞི་དང་སྨོན་མེད་ཀྱི་བཅུར་ཡང་འདོད་དོ། ། འདི་ནི་དམིགས་བྱའི་ཡུལ་བཤད་ཅིང་ཤེས་བྱེད་ལ་བསྡུ་བར་གཞུང་གང་དུ་སྟོང་པ་ཉིད་ཅེས་སོགས་རྐྱང་པའི་སྒྲ་བྱུང་བ་ནི་ཤེས་རབ་གསུམ་གང་རུང་གིས་ཤེས་པ་དང་། སྟོང་པ་ཉིད་ཀྱི་ཏིང་ངེ་འཛིན་ཞེས་སོགས་ནི་ལོ་ཀ་བ་དང་དེ་ལས་འདས་པའི་སྒོམ་བྱུང་གང་རུང་གིས་ཤེས་པ་དང་། རྣམ་པར་ཐར་པའི་སྒོ་སྟོང་པ་ཉིད་ཅེས་སོགས་ནི་ལོ་ཀ་ལས་འདས་པའི་སྒོམ་བྱུང་གི་རྟོགས་པ་ཡིན་པར་བཤད་དོ། ། སྤྱོད་པ་རྣམ་སྦྱོང་གི་དམིགས་པ་ལ་འདོད་ཆགས་ལ་སྤྱོད་པའི་གཉེན་པོར་མི་སྡུག་པ་ལ་གསུམ་ལས་སྤྱིར་བཤད་པ་ནི། ཉན་ཐོས་ཀྱི་སར་་་་་་གནས་པ་ལྔའི་གཉེན་པོའི་དམིགས་པ་མི་སྡུག་པ་དྲུག་གསུངས་ཏེ། ནང་རང་ལུས་ལ་ཆགས་པའི་གཉེན་པོ་ལ་ནང་གི་མི་གཙང་བའི་མི་སྡུག་པ་སྐྲ་སོགས་དེའི་རྫས་སུམ་བཅུ་རྩ་དྲུག་སྟེ་འཁྲིག་པ་ལ་ཆགས་པ་ལ་ཁ་དོག་ལ་ཆགས་པའི་གཉེན་པོར་རྣམ་པར་རྔོས་པ་དང་རྣགས་པ་དང་འབུས་ཞིགས་པ་དང་བམ་པ་དང་ཟོས་པ་དང་། དབྱིབས་ལ་ཆགས་པ་ལ་དམར་བ་དང་། རེག་བྱ་ལ་ཆགས་པ་ལ་རུས་གོང་གི་དང་།
ཉེ་བར་སྤྱོད་པ་ལ་ཆགས་པ་ལ་རྣམ་པར་མཐོང་བ་རྣམས་དང་བཤང་གཅི་སོགས་ཀྱིས་གོས་པ་ཕྱིའི་མི་གཙང་བའི་འོ། ། དེ་དག་ནི་མི་གཙང་བའི་མི་སྡུག་པའོ། ། ཡུལ་འདོད་ཡོན་ལ་ཆགས་པ་ལ་སྡུག་བསྔལ་གྱི་མི་སྡུག་པ་ཚོར་བ་དུཿཁ་དང་ངན་པའི་མི་སྡུག་པ་ཁམས་ཐ་ཆད་དོ། གཟུགས་ཁམས་ལ་ཆགས་པ་ལ་ལྟོས་པ་པའི་མི་སྡུག་པའོ། ། འཇིག་ཚོགས་ལ་ཆགས་པ་ལ་ཉོན་མོངས་པའི་མི་སྡུག་པ་དང་རབ་ཏུ་འཇིག་པའི་མི་སྡུག་པའོ། ། ཡང་ན་མཛོད་འགྲེལ་ལྟར་ཁ་དོག་ལ་ཆགས་པ་ལ་རྣམ་པར་རྔོས་པ་རྣགས་པ་བམ་པ་དམར་བ་རྣམ་པར་ཚིག་པ་ལྔ་དང་། དབྱིབས་ལ་ཆགས་པ་ལ་ཟོས་པ་དང་འཐོར་བ་དག་དང་། རེག་བྱ་ལ་ཆགས་པ་ལ་འབུས་ཞིགས་པ་དང་རྒྱུས་པས་སྦྲེལ་བའི་ཀེང་རུས་དང་། བསྙེན་བཀུར་ལ་ཆགས་པ་ལ་ཤི་རོ་གཡོ་བ་མེད་པ་དམིགས་པར་སྦྱར་རོ། ། མི་གཙང་བ་ཁྱད་པར་དུ་བཤད་པ་ལ་ངོ་བོ་ནི་མ་ཆགས་པའི་དགེ་བའི་རྩ་བ་སྟེ་ས་ནི་བསམ་གཏན་བཞི་དང་དེའི་ཉེར་བསྡོགས་བཞི་དང་ཁྱད་པར་ཅན་དང་འདོད་ཁམས་ནའོ། །
དམིགས་པ་ནི་འདོད་ཁམས་ཀྱི་ཁ་དོག་དང་དབྱིབས་དང་། རྟེན་ནི་གླིང་གསུམ་གྱི་མི་ཁོ་ནས་སྐྱེད་པར་འདོད་དེ། མི་སྡུག་་་་་་ངོ་བོ་མ་ཆགས་་་་་་བསམ་གཏན་བཞི་ཉེར་བསྡོགས་བཞི་ཁྱད་པར་ཅན་འདོད་པ་སྟེ་ས་བཅུ་དང་། ། དམིགས་པ་འདོད་སྣང་་་་་་སྒྲ་མི་སྙན་པའི་མིན་པའི་མིས་སྐྱེད་དོ། ། ཞེས་སོ། ། རུས་པའི་འདུ་ཤེས་བྱེ་བྲག་ཏུ་དབྱེ་བ་ནི་ཆགས་པ་བཞི་ཅར་རང་གི་རྐང་པའི་མཐེ་བོའམ་དཔྲལ་བའི་དབྱེས་སོགས་གང་དགའ་བར་ཤ་མྱགས་ཤིང་ཟག་པས་རུས་པར་གྱུར་པ་རིམ་གྱིས་རང་ལུས་ཀུན་དང་རྒྱ་མཚོའི་བར་གྱི་ས་གཞི་ཀེང་རུས་ཀྱིས་གང་བར་མོས་པས་སྤྲོ་ཞིང་བསྡུས་པ་ན་རང་གི་ལུས་ཙམ་ཀེང་རུས་སུ་སྒོམ་པ་ལས་དང་པོ་པའི་དང་། གཞན་དེ་དང་འདྲ་བ་ལ་བསྡུས་པ་ན་རྐང་རུས་བོར་ཏེ་ལྷག་མ་རུས་པར་མོས་པ་ནས་ཐོད་པ་ཕྱེད་ཙམ་མོས་པ་སྦྱང་བ་བྱས་པའི་དང་། ཐོད་པའི་ཕྱེད་ཀྱང་བོར་ཏེ་སྨིན་མ་དག་གི་བར་ལ་སེམས་འཛིན་པ་ཡིད་ལ་བྱེད་པ་རྫོགས་པའི་རྣལ་འབྱོར་པའོ་ཞེས་གྲག་སྟེ། ཀེང་རུས་ཆགས་ཅན་་་་་་དབྱིབས་མདོག་ལེགས་པ་བསྙེན་བཀུར་བ། ཐམས་ཅད་ལ། །
རུས་པ་རྒྱ་མཚོའི་བར་དུ་ནི། ། སྤྲོ་ཞིང་སྡུད་པ་ལས་དང་པོ། ། རྐང་རུས་ནས་ནི་ཐོད་ཕྱེད་བར། ། བཏང་བས་སྦྱང་བ་བྱས་པར་བཤད། ། སྨིན་མའི་བར་དུ་སེམས་འཛིན་པས། ། ཡིད་ལ་བྱེད་པ་རྫོགས་པ་ཡིན། ། ཞེས་སོ། ། ཞེ་སྡང་ལ་སྤྱོད་པའི་གཉེན་པོ་བྱམས་པའི་དམིགས་པ་ནི་བདེ་བ་ཚོལ་བའི་སེམས་ཡིན་ནོ། ། སྒོམ་ཚུལ་ནི་དང་པོར་མཛའ་བཤེས་དང་དེ་ནས་ཐ་མལ་པ་དང་མཐར་དགྲ་ལ་སྟེ་བུ་གཅིག་པ་དང་དགྲ་བོ་ལ་བདེ་བ་དང་ཕྲད་འདོད་མཉམ་པར་གྱུར་པ་ན་འབྱོངས་པའོ། ། རྐྱེན་ཉིད་འདི་པ་འདིའི་རྐྱེན་འདིའོ་ཞེས་པའི་རྟེན་ཅིང་འབྲེལ་འབྱུང་ནི་རིགས་པ་བཞི་དང་ལྡན་པར་ཆོས་ཀྱིས་ཆོས་ཙམ་སྐྱེད་ཀྱི་བྱེད་པ་པོ་དང་ཚོར་བ་པོ་མེད་པར་སྒོམ་པའོ། །
ཁམས་ཀྱིས་རབ་ཏུ་དབྱེ་བ་ནི་སྐྱེས་བུ་འདི་ནི་ཁམས་དྲུག་པའོ་ཞེས་པ་ལྟར་ལུས་འདི་ལ་སྲ་བ་སའི་ཁམས་ཕྱི་ས་སོགས་མི་གཙང་བའི་རྫས་ཉེར་གཉིས་དང་། གཤེར་བ་ཆུའི་གཅི་བ་སོགས་བཅུ་བཞི་དང་། མེས་ཟས་སོགས་འཇུ་བྱེད་དང་། རླུང་གྱེན་འགྲོ་དང་ཐུར་འགྲོ་སོགས་དང་། ནམ་མཁའ་མིག་རྣའི་སྦུབས་སོགས་དང་མིག་གི་རྣམ་ཤེས་སོགས་ཡོད་པས་རིལ་པོའི་འདུ་ཤེས་འཇིག་ཅིང་ཁེངས་པར་མི་འགྱུར་བའོ། ། དབུགས་འབྱུང་རྔུབ་དྲན་པ་ལ་ངོ་བོ་ནི་ཤེས་རབ་བོ། ། ས་ནི་ཉེར་བསྡོགས་དང་པོ་གསུམ་དང་བསམ་གཏན་ཁྱད་པར་ཅན་དང་འདོད་པའི་ས་ན་ཡོད་དེ། བཏང་སྙོམས་དང་ལྡན་གྱི་རྣམ་རྟོག་དང་མཐུན་པའི་བདེ་སྡུག་དང་མི་ལྡན་པས་སོ། ། བཞི་པའི་ཉེར་བསྡོགས་ལ་མི་རྟེན་ཏེ་དབུགས་ཀྱི་ས་མིན་པས་སོ། ། དངོས་གཞི་ལ་བཏང་སྙོམས་ཡོད་པའི་ལུགས་ལ་དང་པོ་གསུམ་གྱི་དངོས་གཞི་དང་ས་བརྒྱད་པའོ། །
རྟེན་ནི་འདོད་པའི་མི་དང་ལྷ་ནང་པས་སྐྱེད་ཏེ། དབུགས་རྔུབ་དབུགས་འབྱུང་དྲན་པ་ནི། ། ངོ་བོ་་་་་་ཤེས་རབ་ཉེར་བསྡོགས་བཞི་པོ་གསུམ་བསམ་གཏན་ཁྱད་པར་བ་འདོད་པ་སྟེ་་་་་་ས་ལྔ་སྤྱོད་ཡུལ་རླུང་། ། འདོད་རྟེན་ཕྱི་པའི་མ་ཡིན་ནོ། ། ཞེས་སོ། ། དེ་རྟོག་པ་གཅོད་པ་ནི་ཁ་ཅིག་སྣ་ཚོགས་ལ་མི་དམིགས་པའི་ཕྱིར་ཞེས་སྨྲ་ལ། གཞན་ནི་ཁ་ཕྱིར་མ་ལྟས་པས་སོ་ཞེས་སྨྲའོ། ། སྒོམ་ཚུལ་ནི་ལྔ་སྟེ། བགྲང་བས་དང་། ཕུང་པོ་ལ་འཇུག་པ་དང་།
རྟེན་ཅིང་འབྲེལ་འབྱུང་ལ་འཇུག་པས་དང་། བདེན་པ་ལ་འཇུག་པས་དང་། རྣམ་པ་བཅུ་དྲུག་གིས་ཡོངས་སུ་སྦྱོང་བའོ། ། དང་པོ་ནི་རེ་རེ་ནས་བགྲང་བ་རྔུབ་པ་གཅིག་དང་འབྱུང་བ་གཅིག་ཏུ་བྱས་ཏེ་བཅུའི་བར་དུ་དང་ཟུང་དུ་བགྲང་བ་འབྱུང་རྔུབ་དག་གཅིག་ཏུ་བསྡུས་ཏེ་བཅུའི་བར་དུ་བགྲང་བ་དང་རྗེས་སུ་མཐུན་པར་བགྲང་བ་ཚུལ་དེ་དག་གིས་གཅིག་ནས་བཅུའི་བར་དུ་བགྲང་བ་དང་རྗེས་སུ་མི་མཐུན་པར་བགྲང་བ་བཅུ་ནས་དགུ་སོགས་གཅིག་གི་བར་དུ་ལུགས་མི་མཐུན་དུ་བགྲང་བའོ། ། དེ་ལྟ་བུ་བརྟན་པ་དང་ཟུང་དུ་བགྲང་བ་གཉིས་གཅིག་ཏུ་བྱས་ཏེ་བཅུའི་བར་དུ་བགྲང་བ་དང་རེ་རེ་ནས་བགྲང་བའམ་ཟུང་དུ་བགྲང་བ་གོང་ནས་གོང་དུ་བསྐྱེད་དེ་བརྒྱའི་བར་གཅིག་ཏུ་བྱས་ནས་བཅུའི་བར་དུ་བགྲང་བའོ། ། དེ་ཀུན་ལ་བར་ཏུ་སེམས་གཡེངས་ན་ཡང་གཞི་ནས་བསླང་སྟེ་བགྲང་བར་བྱའོ། ། མཛོད་འགྲེལ་དུ་ནི་ཟུང་དུ་བཅུའི་བར་དུ་བགྲང་བ་ཁོ་ན་གསུངས་སོ། ། དེ་ཏིང་འཛིན་ཐོབ་ཀྱི་བར་དུའོ། ། གཉིས་པ་ནི་འབྱུང་རྔུབ་ཀྱི་རྟེན་ལུས་གཟུགས་དང་འབྱུང་རྔུབ་ལ་དེར་འཛིན་པའི་དྲན་པ་དང་མཚུངས་ལྡན་གྱི་མྱོང་བ་ཚོར་བ་དང་ཀུན་ནས་ཤེས་པར་བྱེད་པ་འདུ་ཤེས་དང་། དྲན་པ་དེ་ཉིད་དང་ཤེས་རབ་དང་དེ་དག་དང་མཚུངས་ལྡན་གྱི་སེམས་བྱུང་གཞན་འདུ་བྱེད་དང་ཡིད་རྣམ་ཤེས་ཕུང་པོ་ཞེས་རྟོག་པའོ། །
དེ་ཉེ་བར་རྟོག་པ་ཡང་སྨྲའོ། ། གསུམ་པ་ནི་འབྱུང་རྔུབ་ལུས་སེམས་ལས་དང་དེ་སྲོག་གི་དབང་པོ་ལས་དང་དེ་སྔོན་གྱི་འདུ་བྱེད་ལས་དང་དེ་མ་རིག་པའི་རྐྱེན་ཅན་ཏེ། དེ་ཉོན་མོངས་དང་རྣམ་བྱང་ལུགས་མཐུན་དུ་རྟོག་པའོ། ། བཞི་པ་ནི་འདུ་བྱེད་རྟེན་འབྱུང་ཞེས་དེ་ལ་བརྟེན་ཏེ་བདེན་པ་བཞི་ལ་འཇུག་ཅིང་མཐོང་ལམ་ཐོབ་པར་བྱེད་པའོ། ། ལྔ་པ་ནི་སྒོམ་སྤང་སྤོང་བའི་ཆེད་དུ་དྲན་བཞིན་དུ་རྔུབ་པའམ་ཕྱུང་བ་དང་རིང་བ་དང་ཐུང་བར་རྔུབ་པའམ་ཕྱུང་ན་དེ་ལྟར་རྔུབས་པའང་ཕྱུང་ངོ་སྙམ་དུ་སློབ་པ་སོགས་ཏེ་རྒྱས་པར་ཉན་ཐོས་ཀྱི་སར་བལྟའོ། ། དེ་དག་ལ་སྒྱུར་བ་དང་ཡོངས་སུ་དག་པ་ཞེས་ཀྱང་སྨྲའོ། ། མཛོད་འགྲེལ་དུ་རླུང་འདི་རྣམས་ཐག་ཇི་སྲིད་དུ་འབྱུང་ངམ་འཇུག ལུས་ཀུན་ལ་ཁྱབ་བམ་འགར་རྒྱུ་ཞེས་དང་། འཇུག་པ་ན་མགྲིན་སྙིང་ལྟེ་བ་བརླ་བྱིན་པ་རྐང་པ་གཉིས་ཀྱི་བར་དུ་རྗེས་སུ་འགྲོ་ལ་འབྱུང་བ་ན་མཐོ་གང་དང་འདོམ་གང་གི་བར་དུ་ཞེས་རྟོག་པ་རྗེས་སུ་འགྲོ་བ་དང་རླུང་ནོར་བུའི་ཐག་པ་ལྟ་བུར་སྣ་རྩེ་ནས་རྐང་པའི་མཐེ་བོང་གི་རྩེ་མོའི་བར་དུ་གནས་པར་ལྟ་ཞིང་ཅི་འདི་རྣམས་ཕན་པ་བྱེད་པའམ་གནོད་པ་བྱེད་པའམ་གྲང་ངམ་དྲོ་ཞེས་རྟོག་པ་འཇོག་པ་གཉིས་ཀྱང་བཤད་དེ། བགྲང་དང་རྗེས་འགྲོ་འཇོག་པ་དང་། །
རྟོག་པ་དང་ནི་སྒྱུར་བ་དང་། ། ཡོངས་དག་རྣམ་པ་དྲུག་ཏུ་འདོད། ། ཅེས་བསྡུ་བའི་ཚིགས་བཅད་བཤད་དོ། ། མཁས་པའི་དམིགས་པ་ལ་གསུམ་ལས་ལྔར་བསྟན་པ་ནི་ཕུང་པོ་ཞེས་ཏེ་མཁས་པ་ནི་ཤེས་རབ་ཕུལ་བྱུང་དང་ལྡན་པའོ། ། འོ་ན་མཁས་པའི་དམིགས་པ་ཡུལ་མི་འཆད་པ་ཅི་ལྟར་ཞེ་ན། བཤད་པ་ཉིད་དེ་དམིགས་བྱ་ལ་མཁས་པར་བཏགས་པའོ། ། ལྔ་པ་བཤད་པ་ནི་དེ་ཕུང་པོ་སོགས་ལས་གཞན་པའི་དངོས་པོ་མེད་ན་ཅི་ལྟར་ལྟ་ཞེ་ན། རྟེན་ཅིང་འབྲེལ་འབྱུང་ལས་ལྟ་སྟེ་དེ་རྟེན་འབྲེལ་གྱི་བྱེ་བྲག་ཡིན་པས་སོ། ། དེ་ཡང་དབུས་མཐར། མི་འདོད་འདོད་དང་རྣམ་དག་དང་། །
མཉམ་དུ་འབྱུང་དང་དབང་བྱེད་དང་། ། འཐོབ་དང་ཀུན་ཏུ་སྤྱོད་པ་རྣམས། ། གཞན་དབང་ཉིད་ཀྱི་དོན་ཏེ་གཞན། ། ཞེས་ཏེ། མི་དགེ་བ་ལས་མི་འདོད་པ་དང་དགེ་བ་ལས་འདོད་པ་དང་སྒྲིབ་པ་ལྔ་མ་སྤངས་ཤིང་བྱང་ཆུབ་ཀྱི་ཕྱོགས་མ་བསྒོམས་ན་རྣམ་དག་ཏུ་མི་འགྱུར་བ་དང་སངས་རྒྱས་གཉིས་ཞིང་གཅིག་ཏུ་དང་། འཁོར་ལོས་སྒྱུར་བ་གཉིས་གླིང་བཞི་པ་གཅིག་ཏུ་མཉམ་དུ་མི་འབྱུང་བ་དང་། བུད་མེད་ཀྱི་འཁོར་ལོ་སྒྱུར་བ་དང་བརྒྱ་བྱིན་སོགས་དབང་བྱེད་པ་མེད་པ་དང་། དེའི་རྟེན་གྱིས་རང་སངས་རྒྱས་དང་རྫོགས་པའི་སངས་རྒྱས་མི་འཐོབ་པ་དང་འཕགས་པ་ཉེས་སྤྱོད་ཀུན་ཏུ་མི་སྤྱོད་པ་ནི་གནས་ཏེ་བཟློག་པ་ཀུན་གནས་མ་ཡིན་པའོ་ཞེས་སོགས་སོ། ། ཕྱི་མ་གཉིས་ཀྱི་ཁྱད་པར་ནི་འོ་ན་འདི་དག་ལ་བྱེ་བྲག་ཅི་ཡོད་ནས་ཅི་ལྟར་མཁས་པ་གཞན་ཉིད་ཡིན་ཞེ་ན། རྒྱུའི་ཆོས་རྣམས་ལས་འབྲས་བུའི་ཆོས་རྣམས་འབྱུང་བས་ན་དེ་ཉིད་དུ་རྒྱུ་དང་འབྲས་བུ་རྩོལ་བ་ལ།
སྒྲོ་འདོགས་མེད་ཅིང་སྐུར་འདེབས་མེད། ། ཅེས་གསུངས་པ་ལྟར་རྒྱུ་མེད་པར་སྐུར་འདེབས་དང་མི་མཐུན་པའི་རྒྱུ་དབང་ཕྱུག་སོགས་སུ་སྒྲོ་འདོགས་པ་སྤངས་པར་ཤེས་པའི་ཆ་ནས་སྔ་མ་སྟེ་ཆོས་ཙམ་གྱི་རྒྱུ་ལས་འབྱུང་ཡང་ཚུལ་ཁྲིམས་ལས་མཐོ་རིས་སོགས་རྒྱུ་དང་མཐུན་པར་འབྲས་བུ་འབྱུང་གི་ནས་ཀྱི་ས་བོན་ལས་ས་ལུའི་མྱུ་གུ་སོགས་མི་མཐུན་པ་ལས་མི་འབྱུང་བ་བཟུང་བས་དེ་ཤེས་པའི་ཆ་ནས་ཕྱི་མའོ། ། དེར་དབང་པོ་དང་དུས་དང་བདེན་པ་དང་ཐེག་པ་དང་འདུས་བྱས་མ་བྱས་ལ་མཁས་པ་ལྔ་གསུངས་པ་ནི་བཤད་ཟིན་དང་འཆད་འགྱུར་ཉིད་དོ། ། ཉོན་མོངས་པ་རྣམ་སྦྱོང་གི་དམིགས་པ་ལ་སྔར་ཡིད་བྱེད་བདུན་གྱི་ཐད་དུ་བཤད་པའི་རགས་པ་དང་ཞི་བས་ཀུན་ནས་དཀྲིས་པའི་ས་བོན་རྣམ་པར་གནོན་ཅིང་ལོ་ཀ་ལས་འདས་པའི་ལམ་གྱི་སྐབས་སུ་བསྡུ་ན་དེ་བཞིན་ཉིད་དང་སྤྲོས་ན་བདེན་པ་བཞི་ནི་ས་བོན་ལེགས་པར་འཇོམས་པའི་འོ། ། སྤྱོད་པ་རྣམ་སྦྱོང་གི་ནི་ཉོན་མོངས་པ་མངོན་གྱུར་སྤོང་བའི་སྟེ་འདི་ནི་ས་བོན་སྤོང་བའི་འོ་ཞེས་པ་ཁྱད་པར་རོ། སྤྱིའི་བཞི་པ་ལ་བསོད་ནམས་དང་ལམ་གྱི་ཆོས་ལ་བརྩོན་པའི་གང་ཟག་གིས་མདོ་སྡེ་སོགས་ཆོས་ལ་སྤྱོད་པ་ན་ཞེས་ཏེ་མདོར་བསྟན་པ་ནི་བཞིས་ཞེས་སོ། ། བཤད་པ་ལ་ལྟོས་པ་ནི་འབྲས་བུའི་གཞི་ཅན་ཏེ། མྱུ་གུ་དང་རྣམ་ཤེས་སོགས་འདུ་བྱེད་རྣམས་འབྱུང་བ་ན་རང་རང་གིས་ས་བོན་སོགས་དང་དབང་པོ་སོགས་ལ་ལྟོས་པ་ལྟ་བུའོ། ། བྱ་བ་བྱེད་པའི་ནི་རྒྱུའི་གཞི་ཅན་ཏེ་ངོ་བོ་ཐ་དད་ཀྱིས་རང་རང་དང་མཐུན་པའི་བྱ་བ་བྱེད་པ་མིག་སོགས་ཀྱིས་རང་རང་གི་རྣམ་ཤེས་ཀྱི་རྟེན་སོགས་བྱེད་པ་ལྟ་བུའོ། ། འཐད་པ་སྒྲུབ་པའི་ནི་བསྒྲུབ་པར་བྱ་བའི་དོན་མི་རྟག་པ་སོགས་ཚད་མ་མངོན་སུམ་སོགས་དང་མི་འགལ་བར་རྟགས་ཀྱིས་སྟོན་པ་སྟེ།
རྣམ་འགྲེལ་དུ། དེ་ནི་རེས་འགའ་དམིགས་པའི་ཕྱིར། ། མི་རྟག་ཉེས་པའི་རྟེན་ཕྱིར་དང་། ། རྒྱུ་དབང་ཕྱིར་ཡང་སྡུག་བསྔལ་ཏེ། ། བདག་མིན་བྱིན་གྱིས་བརླབས་པའང་མིན། ། རྒྱུ་མིན་བྱིན་གྱིས་རློབ་པོ་མིན། ། རྟག་པའང་ཅི་ལྟར་སྐྱེད་བྱེད་ཡིན། ། ཞེས་གསུངས་པ་ལྟ་བུའོ། ། ཆོས་ཉིད་ཀྱི་ནི་རང་གི་མཚན་ཉིད་མེ་ཚ་བ་དང་། ཆུ་གཤེར་བ་སོགས་དང་།
སྤྱིའི་འདུས་བྱས་ཀུན་མི་རྟག་པ་སོགས་ཆོས་རྣམས་དེ་ལས་མི་འདའ་བའི་ངེས་པའོ། ། ཆོས་ཉིད་དུ་གྲགས་པ་ནི་ལོ་ཀ་བ་ལ་མེས་ནི་སྲེག་ཆུས་འདྲུལ་ཞེས་སོགས་དང་། གསུང་རབ་ལ། འབྱོར་ལྡན་མིག་ནི་རྟག་པ་ནས་བདག་གི་བའི་བར་གྱིས་སྟོང་ངོ་། ། དེ་ཅིའི་ཕྱིར་ཞེ་ན། དེའི་རང་བཞིན་ནི་དེ་ཡིན་ནོ་ཞེས་བཀའ་བསྩལ་པ་ལྟར་རོ། ། དེས་ན་གསུམ་པོའང་ཆོས་ཉིད་ཀྱི་མཐར་ཐུག་པས་ན་དེ་ཉིད་རིགས་པའི་མཆོག་སྟེ། ཀུན་མཁྱེན་གྲུབ་པར་བསྟོད་པར། རྣམ་གྲོལ་ནང་ན་མི་གཡོ་ལྟར། ། རིགས་པའི་ནང་ན་ཆོས་ཉིད་ལྟར། །
ཤེས་རབ་ནང་ན་ཀུན་མཁྱེན་ལྟར། ། ཁྱོད་ནི་ལུས་ཅན་ཀུན་གྱི་མཆོག ། ཅེས་འབྱུང་ངོ་། ། སྤྱིའི་ལྔ་པ་ལ་གཉིས་ལས་ཚོལ་བའི་དབྱེ་བ་ནི་བཞིའོ། ། སོ་སོའི་ངོ་བོ་ལ་མིང་ཚིག་ཡི་གེའི་ཚོགས་དོན་ལ་མིང་གློ་བུར་དུ་བཏགས་པ་ཙམ་གྱིས་ན་བཏགས་ཡོད་ཡིན་གྱི། རང་གི་མཚན་ཉིད་རྫས་སུ་གྲུབ་པ་མེད་པར་སྤྱོད་པ་དང་ཇི་ལྟར་མིང་སོགས་ཀྱིས་བརྗོད་པ་དེ་བཞིན་དུ་ཕུང་པོ་སོགས་ཀྱི་རང་གི་མཚན་ཉིད་རྫས་སུ་གྲུབ་པ་མེད་ཀྱི། མིང་ལ་དོན་གློ་བུར་བ་ཉིད་དུ་རྟོག་པ་སྟེ། མདོ་སྡེ་རྒྱན་དུ། མིང་དང་དངོས་དག་ཕན་ཚུན་དུ། ། གློ་བུར་བ་ནི་ཉིད་དུ་བཙལ། །
ཅེས་སོ། ། རྗོད་བྱེད་དང་བརྗོད་བྱ་འབྲེལ་པ་བརྡ་བྱས་པ་དོན་འདིའི་མིང་འདིའོ་ཞེས་པ་ལ་ངོ་བོ་ཉིད་མིག་ཅེས་སོགས་སུ་བཏགས་པ་ཙམ་གྱི་ཐ་སྙད་བྱེད་པའི་རྒྱུར་རྟོག་པ་སྟེ་ཙམ་གྱིས་ནི་དོན་ལ་གྲུབ་པ་སེལ་ལོ། ། ཐ་སྙད་ཀྱི་རྒྱུ་ཡིན་པ་ནི་བརྡ་བྱང་བས་རྗོད་བྱེད་བུམ་པ་ཞེས་སོགས་ཐོས་པས་དེའི་བརྗོད་བྱ་དྲན་ཞིང་། བརྗོད་བྱ་ལྟོ་ལྡིར་ཞབས་ཞུམ་པ་སོགས་མཐོང་བ་ནའང་རྗོད་བྱེད་དྲན་པའི་ཕྱིར་རོ། ། བྱེ་བྲག་ནི་རྟག་པ་དང་མི་རྟག་པ་དང་གོང་ན་ཡོད་མེད་སོགས་སོ། ། འདིར་དེ་དག་ཏུ་འདོགས་པ་ཙམ་ཡང་ཡིན་ལ་ཐ་སྙད་ཀྱི་རྒྱུའང་ཡིན་ཞེས་གཞི་མཐུན་པ་སྟེ། འདོགས་པ་རྣམ་པ་གཉིས་པོ་འདིར། ། དེ་ཙམ་དུ་ནི་ཚོལ་བའོ། ། ཞེས་སོ། ། ཤེས་པ་བཞི་ལ་མིང་སོགས་ཚོལ་བ་ལས་གྲུབ་པས་དེ་རྣམས་སུ་གཏོགས་པའོ། །
ངོ་བོ་ཉིད་དང་ཁྱད་པར་དུ་བཏགས་པ་ནི་དོན་གྱིས་སྟོང་པས་རྫས་སུ་མེད་པའོ། ། བསྡུས་ན་བཙལ་བ་ལྟར་ཤེས་པ་སྟེ་དེར་ཐམས་ཅད་དམིགས་སུ་མེད་པའི་ཕྱིར། ཡང་དག་ཡེ་ཤེས་རྣམ་པ་བཞི་ཞེས་སོ། ། སྤྱིའི་དྲུག་པ་ལ་རྣལ་འབྱོར་ནི་ཞི་གནས་དང་ལྷག་མཐོང་སྟེ་ས་ནི་དེའི་སྦྱོར་བ་དང་ངོ་བོ་དང་འབྲས་བུའོ། ། དེ་ལ་གཉིས་ལས་མིང་གི་བསྟན་པ་ནི་དེ་ནི་རྣམ་ཞེས་ཏེ་དེ་ཉིད་དུ། རྒྱུ་མཐུན་ཆོས་ལ་དམིགས་ནས་ནི། ། ཚུལ་བཞིན་ཡིད་ལ་བྱེད་པ་དང་། ། དོན་ཡོད་པ་དང་མེད་པ་མཐོང་། ། དེ་ནས་མཉམ་པ་ཉིད་དུ་འགྱུར། ། ཞེས་པ་ལྟར་རོ། །
གཉིས་པ་སོ་སོའི་ངོ་བོ་ལ་གཉིས་སྟེ། རྒྱུའི་ས་བཞི་དང་། འབྲས་བུའི་སའོ། ། དང་པོ་ལ་གཉིས་དངོས་དང་། དེ་ལ་དགོངས་པའི་མདོའོ། ། དང་པོ་ལ་རྣལ་འབྱོར་གྱི་གཞི་ནི་ཚོགས་བསགས་པ་ཚོགས་ལམ་ཆེན་པོའི་བདེན་བཞི་སྟོན་པའི་ཆོས་མང་དུ་ཐོས་པའོ། ། སྐྱེད་པའམ་འཛིན་པ་མང་དུ་ཐོས་པ་དེ་ལ་དམིགས་པས་ཕྱིན་ཅི་མ་ལོག་པར་སེམས་འཛིན་པའོ། ། དེ་གཉིས་ནི་སྦྱོར་བའོ། ། འདིར་ཤེས་བྱའི་གཟུགས་ལ་ཀུན་ནས་ལྟ་བས་ན་མེ་ལོང་སྟེ་མང་དུ་ཐོས་པ་དེ་ལ་དམིགས་པའི་ཏིང་ངེ་འཛིན་ནོ། ། མཚན་མའམ་རྒྱུ་མཚན་ནི་མཉམ་པར་བཞག་པའི་རྣམ་ཤེས་ལ་ཤར་བའི་ཤེས་བྱའི་དངོས་པོ་དང་འདྲ་བའི་གཟུགས་བརྙན་ཏེ་ཏིང་ངེ་འཛིན་གྱི་སྤྱོད་ཡུལ་ཉིད་ཀྱི་ཕྱིར་རོ། །
འདིས་ཡང་དག་པའི་དོན་གསལ་བར་བྱེད་པས་ན་སྣང་བ་སྟེ་མངོན་སུམ་པར་འབྱུང་བའི་ཕྱིར་མཐོང་ལམ་གྱིས་བསྡུས་པའོ། ། དེ་དག་ནི་ངོ་བོའོ། ། གཉིས་པ་ནི་མེ་ལོང་ལྟ་བུ་དང་སྣང་བ་འདི་ལ་དགོངས་ནས་རྣལ་འབྱོར་རྣམ་པར་དབྱེ་བ་ལ་གདམས་པར་བྱང་ཆུབ་ཀྱི་ཆེད་དུ་སྲན་ཐུབ་པས་ན་བྱང་ཆུབ་སེམས་པ་ཚོགས་གཉིས་བསགས་པ་བསྐལ་པ་གྲངས་མེད་པས་ངེས་པར་བྱུང་བ་ཆོས་ཉིད་རྟོགས་པ་དང་མཐུན་པ་ཐོས་པས་ཚུལ་བཞིན་ཡིད་ལ་བྱེད་པས་མཉམ་པར་བཞག་པས་ཡིད་ལ་གནས་པ་ཤེས་བྱའི་གཟུགས་བརྙན་མཐོང་བ་ནི་སེམས་ལས་ཐ་མི་དད་པས་ན་གཟུགས་བརྙན་དེ་ལ་དོན་གྱི་འདུ་ཤེས་ལྡོག་སྟེ་དྲོད་དོ། ། དེ་ནས་སེམས་དེ་ཉིད་ཆོས་དང་དོན་ལྟ་བུར་སྣང་ངོ་ཞེས་རང་གི་འདུ་ཤེས་ངེས་པར་གཟུང་བར་བྱ་སྟེ་རྩེ་མོའོ། ། དེ་ལྟར་ནང་དུ་སེམས་ཉིད་ལ་སེམས་གནས་ནས་གཟུང་བ་ཡོང་ཡེ་མེད་པར་རྟོགས་པར་བྱ་སྟེ་བཟོད་པའོ། ། དེའི་འོག་ཏུ་ལྟོས་ས་གཟུང་བ་མེད་པས་འཛིན་པ་མེད་པར་རྟོགས་པར་བྱ་སྟེ་ཆོས་མཆོག་གོ ། དེ་ནས་གཟུང་འཛིན་གཉིས་ཀའི་རང་བཞིན་དུ་མི་དམིགས་པར་རིག་ཅིང་མངོན་སུམ་དུ་བྱ་སྟེ་མཐོང་ལམ་མོ་ཞེས་དོན་ཕུན་སུམ་ཚོགས་པས་ལེགས་པར་གསུངས་སོ། ། ཚིག་ཕུན་སུམ་ཚོགས་པས་ལེགས་པར་བཀའ་བསྩལ་ཏོ། ། ཡང་ན་ངོ་མཚར་བའམ་ངེས་གཟུང་ལ་ལན་གཉིས་བརྗོད་པ་སྟེ། བརྒྱད་སྟོང་འགྲེལ་ཆེན་དུ།
ངོ་མཚར་བ་དང་རྩོད་པ་དང་། ། ཁྲོ་དང་ཞུམ་དང་ངེས་གཟུང་དང་། ། དད་དང་དགའ་བ་རྣམས་ལ་ནི། ། ཚིག་གཅིག་ལན་གཉིས་བརྗོད་པར་བྱ། ། ཞེས་དྲངས་སོ། ། གཉིས་པ་ནི་གནས་ངན་ལེན་ཅན་ཏེ། དག་པར་གནས་གྱུར་པ་སྟེ་དེར། ། དེ་འདིའི་གནས་ཡོངས་གྱུར་པ་སྟེ། ། ས་ནི་དང་པོ་ཡིན་པར་འདོད། ། ཅེས་སོགས་རྒྱ་ཆེར་གསུངས་སོ། །
སྤྱིའི་བདུན་པ་ལ་གཉིས་ལས་ཆོས་ལྔས་མཁས་པ་བཤད་པ་ནི་གནས་བརྟན་ཀུན་དགའ་བོས་ཚེ་དང་ལྡན་པ་ཤ་རིའི་བུ་ཆོས་ལྔ་དང་ལྡན་པའི་དགེ་སློང་ནི་མྱུར་དུ་འཛིན་ནོ་ཞེས་སོགས་ཀྱི་མདོའི་དུམ་བུའི་གཞུང་འཛུགས་པ་ཆོས་གསུང་རབ་རྣམས་ལ་ཆོས་དེའི་བརྗོད་བྱ་ཤེས་བྱ་སོགས་ལ་མཁས་པས་མྱུར་དུ་འཛིན་ཏེ་མང་དུ་ཐོས་པས་ཚིག་དང་ཡི་གེའི་ཁོག་ཁྲོལ་བས་སོ། ། དོན་ལ་མཁས་པས་མང་དུ་འཛིན་ཏེ་ཆོས་མངོན་པ་དང་འདུལ་བ་དང་དེ་དག་གིས་མཚོན་པའི་མདོ་སྡེ་ལ་ཕུང་པོ་ཁམས་སྐྱེ་མཆེད་སོགས་ཀྱི་རང་དང་སྤྱིའི་མཚན་ཉིད་ཤེས་པའི་ཕྱིར་དོན་གྱིས་ཚིག་འདྲེན་པས་སོ། ། ཡི་གེ་ལ་མཁས་པ་ནི་ཤེས་བྱ་ཀུན་མཁྱེན་པས་ན་ཀུན་མཁྱེན་ཞེས་སོགས་ངེས་པའི་ཚིག་བཟང་པོ་ལ་མཁོ་བའི་ཡི་གེ་ཤེས་པའོ། ། ངེས་ཚིག་ལ་མཁས་པ་ནི་བདག་ཉིད་ཀྱི་ལྗོངས་ཀྱི་མིང་ལ་མ་ཞེན་པར་དོན་དང་མཐུན་པར་ཡི་གེ་སྣོན་པ་དང་སྒྱུར་བ་དང་མི་མངོན་པར་བྱེད་པ་ཤེས་པ་སྟེ་དེ་གཉིས་ཀྱིས་གཞུང་དང་དོན་རིམ་པ་ལྟར་མ་ནོར་བར་འཛིན་པས་ན་ལེགས་པར་ཟིན་པས་འཛིན་ཏོ། ། སྔོན་མཐའ་དང་ཕྱི་མཐའ་གཉིས་ནི་ཕན་ཚུན་ལྟོས་པས་བཞག་པ་སྟེ་ཕྱི་མཐའ་ཉིད་དགོངས་པའོ་གཞི་མཐུན་ནོ། ། དེ་ལ་མཁས་པས་ཟིན་པ་ཆུད་མི་གསོན་ཏེ་སྔར་བཟུང་བས་ཟིན་པའི་ཆོས་རྣམས་ལ་བརྟེན་ཏེ་ཕྱིས་ཕྱི་མཐའ་དགོངས་པ་རྟོགས་པས་ཐོས་པ་ཙམ་ལས་ངེས་པར་འབྱུང་བར་བྱ་བ་ཤེས་པས་བཟུང་བའི་སྙིང་པོ་ལེན་པའི་ཕྱིར་ཏེ་དེར། དོན་ཤེས་པས་ནི་ཆོས་རྣམས་ཀུན། ། གཟིངས་དང་འདྲ་བ་ཉིད་དུ་རིག ཐོས་པས་ཆོག་པར་འཛིན་སྤོང་བ། ། དེས་ན་ཆོས་ཤེས་པ་ཞེས་བརྗོད། །
ཅེས་འབྱུང་བ་དང་མཐུན་ནོ། ། ཆོས་ལ་གནས་པ་བཤད་པ་ལ་གཉིས་ལས་དངོས་ནི། བཙུན་པ་ཆོས་ལ་གནས་པའི་དགེ་སློང་ཞེས་བརྗོད་དོ་ཞེས་པའི་མདོ་དེར་ཐོས་བསམ་གྱི་སྦྱོར་བ་རྐྱང་པས་རྣལ་འབྱོར་སོགས་བོར་བའི་ཕྱིར་དོན་དམ་པའི་ཆོས་མི་རྟོགས་པས་ན་ཆོས་ལ་གནས་པ་གང་བ་མ་ཡིན་པ་དང་སྒོམ་པའི་སྦྱོར་བ་འབའ་ཞིག་གིས་ཀྱང་བསྟན་པའི་ཆོས་ལ་མ་བརྟེན་པས་ན་ཆོས་ཀྱིས་གནས་པ་རྫོགས་པ་མིན་པར་བཞག་ཅིང་། ཐོས་བསམ་དང་སྒོམ་པ་གཉིས་ཀ་ལ་བརྟེན་ཏེ་གནས་ན་ཆོས་ཀྱིས་གནས་པར་ཤེས་པར་མཛད་དེ། འདི་ལ་དགེ་སློང་མདོའི་སྡེ་དང་དབྱངས་ཀྱིས་བསྙད་པའི་སྡེ་ལ་སོགས་པའི་ཆོས་ཀུན་ཆུབ་པར་བྱེད་རང་ཁ་འདོན་བྱེད་གཞན་ལ་སྦྱིན་པར་བྱེད་རྟོག་པ་མང་བ་ཞེས་དང་དེ་ནས་ཕྱིས་རྣལ་འབྱོར་མི་འདོར་ཞེས་སོགས་བཀའ་བསྩལ་ཏོ། ། དེ་གསུམ་ནི་དབུས་མཐར། ཡིད་ལ་བྱེད་པ་སྒྲུབ་པར་དང་། དེ་ཡང་། ཡི་གེ་འདྲི་མཆོད་སྦྱིན་པ་དང་། ། ཉན་དང་ཀློག་དང་འཛིན་པ་དང་། །
འཆད་དང་ཁ་འདོན་བྱེད་པ་དང་། ། དེ་སེམས་པ་དང་སྒོམ་པའོ། ། ཞེས་པའི་ཆོས་སྤྱོད་བཅུ་དང་ལྡན་པར་གསུངས་སོ། ། མདོའི་དོན་བཤད་པ་ནི་ཀུན་ཆུབ་པར་བྱེད་པའམ་འཛིན་པ་དད་པས་ཚིག་དོན་དང་གླེགས་བམ་རང་ལ་ཡོད་པར་བྱེད་པ་དང་ཁ་འདོན་ཚིག་བཟུང་བ་སླར་གོམས་པར་བྱེད་པ་དང་། བཤད་པར་འོས་པ་རྣམས་ལ་བཤད་པས་ཐོས་བྱུང་དང་རྟོག་པ་མང་པས་བསམ་བྱུང་དུ་བལྟའོ། ། ཏིང་ངེ་འཛིན་ཞེས་མདོར་བསྟན་ཏེ་བཤད་པ་ནི། རྒྱན་དུ། དེ་ལ་རྟག་ཏུ་བྱ་བ་དང་། ། གུས་པར་བྱས་ཏེ་སྦྱར་བར་བྱ། ། ཞེས་འབྱུང་བ་ལྟ་བུ་ནི་རྣལ་འབྱོར་མི་འདོར་ཞེས་པར་བསྟན་ཏོ། །
རྟག་སོགས་སུ་མ་ལོག་པར་ནི་ཡིད་ལ་བྱེད་པ་མི་འདོར་ཞེས་སོ། ། ཆོག་པར་མི་འཛིན་པ་ནི་ནང་དུ་སེམས་ཞི་གནས་སུ་བྱེད་པ་མི་འདོར་ཞེས་པའི་མདོའི་ཚིག་གིས་བསྟན་ཏེ་དེའང་རོ་མྱངས་ན་ཏིང་ངེ་འཛིན་དང་པོ་ཁོ་ནས་ངོམས་པས་རོ་མི་མྱང་བ་དང་གོང་ནས་གོང་དུ་ཞི་གནས་དང་ལྷག་མཐོང་ལ་སྦྱོར་བས་སོ། ། བརྒྱད་པ་ལ་བདུན། ཤིན་ཏུ་རྒྱས་པ་ཕ་རོལ་ཏུ་ཕྱིན་པའི་སྡེ་སྣོད་དུ་འཇོག་པའི་རྒྱུ་དེ་ཟབ་རྒྱས་སུ་སྟོན་པའི་རྒྱུ་ཁ་ཅིག་མི་མོས་པའི་རྒྱུ། ཁ་ཅིག་མོས་ཀྱང་ངེས་པར་མི་འབྱུང་བའི་རྒྱུ། དེར་ཆོས་ཀུན་ངོ་བོ་ཉིད་མེད་སོགས་སུ་བཤད་པའི་དགོངས་པ་དེར་ཆོས་ལ་ཏིང་ངེ་འཛིན་གྱི་ཕན་ཡོན་དེ་མཆོད་པར་འོས་པའི་རྒྱུའོ། ། དང་པོ་ནི་ཤིན་ཏུ་རྒྱས་པ་ཐེག་པ་ཆེན་པོར་སྔར་བསྟན་ཞིང་དེ་ཉིད་ལ་མདོ་གཞན་དུ་བྱང་ཆུབ་སེམས་པའི་ཕ་རོལ་ཏུ་ཕྱིན་པའི་སྡེ་སྣོད་ཅེས་ཀྱང་གསུངས་ན་ཅིའི་ཕྱིར་དེ་ཞེས་བརྗོད་ཅེ་ན། དེ་དང་ཐེག་བསྡུས་སུ། དེ་གྲངས་དེ་ཡི་མཚན་ཉིད་རིམ། ། ངེས་ཚིག་གོམས་བྱའི་ཡོན་ཏན་དང་། །
རབ་དབྱེ་བསྡུ་དང་མི་མཐུན་ཕྱོགས། ། ཡོན་ཏན་ཕན་ཚུན་རྣམ་ངེས་ཤེས། ། ཞེས་གསུངས་པ་ཤིན་ཏུ་རྒྱས་པ་དེར་བསྟན་པའི་ཕྱིར་རོ། ། འདིར་ཤེས་བྱའི་དངོས་པོ་སྦྱིན་པ་དང་ཚུལ་ཁྲིམས་དང་བཟོད་པ་དང་བརྩོན་འགྲུས་དང་བསམ་གཏན་དང་ཤེས་རབ་ཀྱི་ཕ་རོལ་ཏུ་ཕྱིན་པ་རྣམས་ཤེས་བྱའི་དོན་འདིར་བཅུས་གཏན་ལ་འབེབས་པ་ནི་སློབ་དཔོན་འཕགས་པ་ཉིད་ཀྱིས་ཇི་ལྟར་གསུངས་པ་ལྟར་ཏེ། དྲུག་ཏུ་གྲངས་ངེས་པ་ནི་གསུམ་ལས་མི་མཐུན་པ་དང་གཉེན་པོས་གཞག་པ་ནི་མི་འཕགས་པའི་རྒྱུ་ལོངས་སྤྱོད་དང་ཁྱིམ་ལ་ཆགས་པའི་གཉེན་པོར་རིམ་པ་ལྟར་དང་པོ་གཉིས་དང་། འཕགས་ཀྱང་ལྡོག་པའི་རྒྱུ་འཁོར་བ་པའི་ལོག་སྒྲུབ་ལས་བྱུང་བའི་སྡུག་བསྔལ་དང་། ཡུན་རིང་པོར་དགེ་བ་ལ་སྐྱོ་བའི་གཉེན་པོ་གཉིས་དང་། འཕགས་ཤིང་མི་ལྡོག་ཀྱང་ཉམས་པའི་རྒྱུ་རྣམ་གཡེང་དང་ཤེས་རབ་འཆལ་བའི་གཉེན་པོར་གཉིས་སོ། ། སངས་རྒྱས་ཀྱི་ཆོས་འགྲུབ་པའི་གཞིའི་གནས་ཀྱིས་ངེས་པ་ནི་མི་གཡེང་བའི་རྒྱུ་བཞིས་མི་གཡེང་བ་གཅིག་འགྲུབ་ཅིང་དེ་ལ་བརྟེན་ཏེ་ཆོས་ཀྱི་དེ་ཁོ་ན་ཉིད་ཇི་ལྟ་བར་ཤེས་པས་སྟོབས་སོགས་འགྲུབ་པས་སོ། ། སེམས་སྨིན་པ་དང་མཐུན་པས་ངེས་པ་ནི།
རྒྱན་དུ། མི་ཕོངས་པ་དང་རྣམ་མི་འཚེ། ། འཚེ་བཟོད་བྱ་བས་མི་སྐྱོ་དང་། ། མཉམ་བཞག་གྲོལ་ཆེད་གདམས་པས་སྨིན། ། གཞན་གྱི་དོན་ནི་རང་དོན་ནོ། ། ཞེས་པའི་ཚུལ་གྱིས་སོ། ། མཚན་ཉིད་ལ་སྤྱིའི་ནི་དམ་པ་དྲུག་སྟེ་བྱང་ཆུབ་ཀྱི་སེམས་ལ་བརྟེན་པས་རྟེན་དམ་པ་དང་། དངོས་པོའམ་གཞི་ཀུན་ལ་ཀུན་ཏུ་སྤྱོད་པས་གཞི་དང་། སེམས་ཀུན་ལ་ཕན་བདེའི་ཆེད་དུ་བྱས་པས་ཆེད་དུ་བྱ་བ་དང་། འཁོར་གསུམ་དུ་མི་རྟོག་པས་ཟིན་པས་ཐབས་མཁས་དང་།
བྱང་ཆུབ་ཆེན་པོར་བསྔོས་པས་བསྔོ་བ་དང་། སྒྲིབ་པ་གཉིས་དག་པར་བྱེད་པས་རྣམ་པར་དག་པ་དམ་པའོ། ། དེས་ན་མུ་བཞི་ནི་སྦྱིན་པ་ཡིན་ལ་ཕར་ཕྱིན་མིན་པ་ནི་དེ་དམ་པ་དྲུག་དང་བྲལ་བའོ། ། བཟློག་པ་དམ་པ་དྲུག་དང་ལྡན་པའི་ཚུལ་ཁྲིམས་སོགས་ཏེ་དེ་ཟང་ཟིང་གི་སྦྱིན་པ་ཉིད་ཀྱི་དབང་དུ་བྱས་པའོ། ། གཉིས་ཡིན་དེ་དམ་པ་དྲུག་ལྡན་ནོ། ། གཉིས་མིན་དམ་དྲུག་དང་བྲལ་བའི་ཚུལ་ཁྲིམས་སོགས་སོ། ། གཞན་ལྔའང་ཇི་རིགས་སུ་སྦྱར་ཏེ་དེས་ན། བསེ་རུ་ལྟ་བུ་རྣམས་ལ་ནི། ། ཕ་རོལ་ཕྱིན་དྲུག་མིང་ཡང་མེད། ། བཅོམ་ལྡན་ཉག་ཅིག་ཕ་རོལ་ཕྱིན། །
དྲུག་གི་སྤྱི་ལ་བཞུགས་པ་ལགས། ། ཞེས་བཤད་སྦྱར་དུ་དྲངས་སོ། ། སོ་སོའི་ནི་ཡུལ་དུ་ཡོངས་སུ་གཏོང་བ་དང་གདུང་བ་མེད་པ་དང་འཁྲུག་པ་མེད་པ་དང་དགེ་བ་སྡུད་པ་དང་སེམས་རྩེ་གཅིག་པ་དང་རབ་ཏུ་འབྱེད་པའི་མཚན་ཉིད་ཅན་དུ་བཀའ་བསྩལ་ཏོ། ། གོ་རིམ་ནི། སྔ་མ་ལ་བརྟེན་ཕྱི་མ་སྐྱེ་ཞེས་མདོ་སྡེ་རྒྱན་དུ་འབྱུང་བ་ལྟར་ལོངས་སྤྱོད་པ་ལ་མ་ཆགས་པ་དང་། གཤེའང་སླར་མི་གཤེ། ཁྲོས་ཀྱང་སླར་མི་ཁྲོ། མཚང་བྲུས་ཀྱང་སླར་མི་འབྲུ། ། བརྡེགས་ཀྱང་སླར་མི་རྡེག་པའི་དགེ་སྦྱོང་གི་ཆོས་བཞི་དང་ལྡན་པ་དང་གནོད་པ་ལ་སྲོན་པ་དང་། སྒོམ་པ་ལ་འབད་པ་དང་།
སེམས་མཉམ་པར་བཞག་པ་ལ་རིམ་པ་ལྟར་ཕྱི་མ་ལྔ་འབྱུང་བས་སོ། ། ངེས་པའི་ཚིག་ནི་ལོ་ཀ་བ་དང་ཉན་ཐོས་དང་རང་རྒྱལ་བའི་སྦྱིན་སོགས་དགེ་བ་ཀུན་ལས་ཕུལ་ཏུ་བྱུང་བར་ཕ་རོལ་ཏུ་འགྲོ་བས་ནའོ། ། སོ་སོའི་ནི་དེ་ཉིད་དུ། དབུལ་བ་འདོར་བར་བྱེད་པ་དང་། ། བསིལ་བ་འཐོབ་དང་ཁྲོ་བཟོད་དང་། ། མཆོག་ལ་སྦྱོར་དང་ཡིད་འཛིན་དང་། ། དོན་དམ་ཤེས་པའི་ཕྱིར་བཤད་དོ། ། ཞེས་ཏེ་བསིལ་བ་ནི་བདེ་འགྲོ་དང་ཏིང་ངེ་འཛིན་ནོ། ། མཆོག་ལ་ནི་དགེ་བའི་ཆོས་ལའོ། ། ཡང་རང་རང་གི་མི་མཐུན་ཕྱོགས་འབྲས་བུ་དང་བཅས་པ་སེལ་བས་ན་དེ་དང་དེའོ། །
སྒོམ་པ་ནི་ལྔ་སྟེ་ཀུན་ཏུ་སྤྱོད་པ་ལ་སྦྱོར་བ། སྒོམ་པ་ནི་སྦྱོར་དངོས་རྗེས་གསུམ་གྱིས་དྲུག་པོ་ཉམས་སུ་ལེན་པའོ། ། མོས་པས་སྒོམ་པ་ནི་དྲུག་པོ་ལ་དད་པས་ཡིད་ཆེས་པ་དང་འདུན་པས་སྒྲུབ་པར་འདོད་པ་སྟེ། གཞན་ལ་ཕན་པ་མཐུ་མེད་ཀྱང་། ། དེ་ཡི་བསམ་པ་རྟག་ཏུ་བྱ། ། གང་ལ་བསམ་པ་དེ་ཡོད་པ། ། དེ་ནི་དེ་ལ་དོན་གྱིས་ཞུགས། ། ཞེས་བཤད་སྦྱར་དུ་དྲངས་སོ། ། ཡིད་ལ་བྱེད་པ་སྒོམ་པ་ལ་རོ་མྱང་བ་ནི་དྲུག་ལ་ཡོན་ཏན་དུ་ལྟ་བ་དང་རྗེས་སུ་ཡི་རང་བ་རང་ངམ་གཞན་ལ་གནས་པའི་དྲུག་ལ་དགའ་བ་དང་མངོན་པར་དགའ་བ་ཡིད་ལ་བྱེད་པ་དྲུག་པོ་ཁྱད་པར་དུ་འཕགས་པར་གྱུར་ཅིག་ཅེས་ཏེ་དེ་དང་མི་འབྲལ་བར་སྨོན་པ་སྟེ་དེ་གསུམ་བསམ་པ་དྲུག་གིས་ཟིན་པར་སྒོམ་པའོ། ། དེའི་མི་ངོམས་པའི་བསམ་པ་ནི་བསྐལ་པ་གྲངས་མེད་གསུམ་མམ་སུམ་བཅུ་རྩ་གསུམ་ཇི་སྙེད་ཀྱིས་འཚང་རྒྱ་བ་དེ་སྙེད་ཀྱི་དུས་སྐད་ཅིག་ཏུ་བྱས་པ་བསྒྲེས་པའི་བསྐལ་པ་གྲངས་མེད་དེ་སྙེད་དུ་སྐད་ཅིག་རེ་རེ་ལ་རང་གི་ལུས་རེ་རེ་དང་།
ཞིང་གང་གའི་ཀླུང་གི་བྱེ་མ་སྙེད་རིན་པོ་ཆེ་སྣ་བདུན་གསེར་དངུལ་བཻ་ཌཱུརྻ་དང་སྤུག་དང་ཤེལ་དང་རྡོའི་སྙིང་པོ་དང་། མུ་ཏིག་དམར་པོ་རྣམས་ཀྱིས་བཀང་སྟེ་རྒྱལ་བ་རྣམས་ལ་འབུལ་བས་མི་ཚིམ་པ་དང་། དུས་དེ་སྲིད་ཁོ་ནར་སྟོང་གསུམ་མེས་ཡོངས་སུ་གང་བར་སྤྱོད་ལམ་བཞི་བྱེད་ཅིང་ཡོ་བྱད་ཅིའང་མེད་ཀྱང་ཕྱི་མ་ལྔ་མངོན་དུ་བྱེད་པས་མི་ངོམས་པའོ། ། བསམ་པ་དེ་བྱང་ཆུབ་སྙིང་པོ་ལ་གནས་ཀྱི་བར་དུ་མི་འདོར་བ་ནི་རྒྱུན་རིང་བའི་བསམ་པའོ། ། ཕར་ཕྱིན་དྲུག་གིས་འགྲོ་བ་ལ་ཕན་འདོགས་པ་པོ་དེ་དགའ་ཡི་ཕན་བཏགས་པའི་འགྲོ་བ་དེ་དེ་ཙམ་དུ་མི་དགའ་བ་ནི་དགའ་བའི་བསམ་པའོ། ། ཕན་འདོགས་པའི་བསམ་པ་ནི་དྲུག་གིས་ཕན་བཏགས་པའི་འགྲོ་བ་དེ་རྣམས་བདག་ལ་དགེ་བའི་གྲོགས་སུ་གྱུར་པས་ཤིན་ཏུ་ཕན་འདོགས་པར་མཐོང་གི བདག་འགྲོ་བ་དེ་རྣམས་ལ་དེ་ལྟ་མིན་པར་སེམས་པའོ། ། ཕར་ཕྱིན་དྲུག་གིས་དགེ་བ་བསགས་པ་རྣམས་འགྲོ་བའི་དོན་དུ་བསྔོ་བ་ནི་ཆེ་བའི་བདག་ཉིད་ཀྱི་བསམ་པའོ། ། དགེ་བའི་བསམ་པ་དྲུག་གི་དགེ་བ་རྣམས་སེམས་ཅན་ཀུན་དང་ཐུན་མོང་དུ་བྱས་ཏེ་རྫོགས་པའི་བྱང་ཆུབ་ཏུ་བསྔོ་བའོ། ། གང་རྒྱལ་སྲས་ཀྱི་ཡིད་ལ་བྱེད་པའི་སྒོམ་པ་བསམ་པ་དྲུག་གིས་ཟིན་པ་འདི་ཐོས་ཏེ་སེམས་དང་བ་དེ་རྣམས་ཀྱང་བསོད་ནམས་ཚད་མེད་པ་སྐྱེ་ཞིང་སྡིག་པ་ཀུན་བཤིག་པར་འགྱུར་ན་རྒྱལ་བའི་སྲས་པོ་ལྟ་ཅི་སྨོས།
རབ་ཏུ་དབྱེ་བ་ནི་རེ་རེ་ལ་གསུམ་གསུམ་སྟེ། ཆོས་སྦྱིན་ཉོན་མོངས་ཅན་མིན་པས། ། མདོ་སོགས་ཡང་དག་ཇི་བཞིན་སྟོན།་་་་་ ཉོན་མོངས་ཅན་གྱིས་སམ་ནོར་པར་འཆད་པ་ནི་རང་གི་དགེ་བ་ཉམས་བྱེད་དོ། ། ཅེས་དང་། ཟང་ཟིང་གི་དང་མི་འཇིགས་པའི་སྦྱིན་པ་རྣམས་དང་སྡོམ་པ་དང་དགེ་བ་ཆོས་སྡུད་དང་སེམས་ཅན་དོན་བྱེད་རྣམས་དང་གནོད་པ་བྱེད་པ་ལ་ཇི་མི་སྙམ་པ་དང་དུཿཁ་དང་དུ་ལེན་པ་དང་ཆོས་ལ་ངེས་པར་རྟོག་པ་རྣམས་དང་གོ་ཅ་དང་སྦྱོར་བ་དང་མ་ཞུམ་ཞིང་མི་འཁྲུགས་ལ་ཆོག་པར་མི་འཛིན་པ་རྣམས་དང་། མཐོང་བའི་ཆོས་ལ་བདེ་བར་གནས་པ་དང་ཡོན་ཏན་མངོན་པར་སྒྲུབ་པ་དང་སེམས་ཅན་གྱི་དོན་བྱ་བ་སྒྲུབ་པ་རྣམས་དང་རྣམ་པར་མི་རྟོག་པའི་སྦྱོར་བ་དང་རྣམ་མི་རྟོག་དང་དེའི་རྗེས་ལ་ཐོབ་པ་རྣམས་སོ། ། བསྡུས་པ་ནི་དགེ་བའི་ཆོས་ཀུན་གྱིས་འདི་དྲུག་བསྡུས་ཤིང་འདི་དྲུག་གིས་ཀྱང་དེ་རྣམས་བསྡུས་ཏེ། དེའི་མཚན་ཉིད་དད་སོགས་རྣམས་དེ་དང་མཐུན་པ་དང་སྟོབས་བཅུ་སོ་སོའི་འབྲས་བུས་བསྡུས་པའོ། ། མི་མཐུན་པའི་ཕྱོགས་ལ་སེར་སྣ་དང་འཆལ་བའི་ཚུལ་ཁྲིམས་དང་ཁྲོ་བ་དང་ལེ་ལོ་དང་རྣམ་གཡེང་དང་འཆལ་བའི་ཤེས་རབ་རྣམས་ཀྱིས་ཀུན་ནས་ཉོན་མོངས་པ་ཀུན་དེའི་མཚན་ཉིད་དང་།
མ་དད་པ་སོགས་དེའི་གཞི་དང་གཡོ་བ་ལ་སོགས་པ་དེའི་འབྲས་བུས་བསྡུས་སོ། ། ཡོན་ཏན་ནི་ཕྱུག་པོ་དང་བདེ་འགྲོ་དང་གཡོག་འཁོར་མང་བ་དང་ལས་ཀྱི་མཐའ་འགྲུབ་པ་དང་། གནོད་པ་ཆུང་བ་དང་། རིག་པའི་གནས་ཀུན་ལ་མཁས་པ་རྣམས་ཁ་ན་མ་ཐོ་བ་མེད་ཅིང་བྱང་ཆུབ་སྙིང་པོ་ལ་འདུག་གི་བར་དུ་འགྲོ་བ་ཀུན་གྱི་དོན་བྱ་བར་ཉེ་བར་གནས་པ་རྣམས་སོ། ། ཕན་ཚུན་རྣམ་པར་ངེས་པ་ནི་བཅོམ་ལྡན་གྱིས་ཕར་ཕྱིན་ཀུན་རེ་རེའི་སྒྲར་བསྟན་པ་རྡོ་རྗེ་གཅོད་པར། སྦྱིན་པ་གཅིག་པུ་བསྟན་པ་སོགས་ཅི་ལ་དགོངས་ཞེ་ན། རེ་རེ་ལ་སྦྱོར་བ་ན་དྲུག་ཀ་ཚང་བ་ལ་དགོངས་པ་སྟེ་དང་པོ་ལ་གཏོང་བ་དང་དེ་ལ་གནོད་པ་སྡོམ་པ་དང་ཕོངས་པ་སོགས་ལ་ཇི་མི་སྙམ་པ་དང་། དེ་ལ་སྤྲོ་བ་དང་། དེ་ལ་སེམས་གནས་པ་དང་དེའི་རྒྱུ་འབྲས་རབ་ཏུ་རྣམ་པར་འབྱེད་པའོ། ། དེ་ལྟར་གཞན་ལའང་ཇི་རིགས་པར་སྦྱར་ཞིང་ལྔ་ཀའི་སྦྱིན་པ་ནི་མི་འཇིགས་པའི་འམ་གཞན་གྱི་རྒྱུད་ལ་ལྔ་པོ་འཇོག་པས་སོ། །
ཡང་ཆོས་དང་ཟང་ཟིང་མི་འཇིགས་ཚུལ་དུ་རྣམ་ཕྱེ་ན། ། ཕ་རོལ་ཕྱིན་པ་དྲུག་པོ་སྦྱིན་པའི་བདག་ཉིད་ཡིན། ། ཞེས་བཤད་སྦྱར་དྲངས་པ་དང་མདོ་སྡེ་རྒྱན་འགྲེལ་དུ། ། དགེ་བ་ཆོས་སྡུད་ཀྱི་ཚུལ་ཁྲིམས་ཀྱིས་ཕར་ཕྱིན་དྲུག་ཀ་སྡུད་པར་བཤད་པ་སོགས་སོ། ། ཡང་ན་འདི་ནས་བརྩམས་ཏེ་དགེ་བ་ཆོས་སྡུད་ནི་ཡིན་ནོ་ཞེས་པའི་བར་འགྲེལ་པའི་མི་ཤར་ན་འགྲེལ་པ་བལྟ་སྟེ་བཤད་དོ། ། འདི་ཉིད་ཀྱི་འགྲེལ་པར་འབྱུང་བ་ལྟར་བཤད་པར་བྱ་སྟེ་གྲངས་ངེས་པ་ནི་མངོན་མཐོ་ངེས་ལེགས་སྒྲུབ་པ་དང་རྒྱལ་སྲས་ཀྱི་ངེས་ལེགས་མི་གནས་པའི་མྱང་འདས་སྒྲུབ་པ་དང་འགྲོ་ཕན་དང་ཉོན་མོངས་ཀྱི་གཉེན་པོ་སྒྲུབ་པས་ངེས་པ་གསུམ་མོ། ། མཚན་ཉིད་ལ་ནི་རྒྱུ་དང་ངོ་བོས་སོ་སོའི་དང་འབྲས་བུ་སྤྱིའི་མཚན་ཉིད་གཉིས་སོ། ། གོ་རིམ་ལ་སྔ་མ་ལ་ཕྱི་མ་བརྟེན་པ་དང་སྔ་མ་ཕྱི་མས་དག་པ་དང་སྔ་མ་རགས་པའི་རིམས་པས་དེ་གསུམ་མོ། ། ངེས་ཚིག་ལ་གཉིས་ལས་སྤྱིའི་ལ་བཞི། ཆོས་དམ་པ་ལྡན་པས་དང་།
གང་ཟག་དམ་པས་སྤྱད་པ་དང་རྟོགས་བྱའི་ཕ་རོལ་ཏུ་སོང་བས་དང་། མཆོག་ཏུ་གནོད་པ་ལས་སྒྲོལ་བ་སྟེ། པ་ར་མ་ཞེས་པའི་སྒྲ་དམ་པ་དང་ཕ་རོལ་དང་མཆོག་ཏུ་ཞེས་པས་བཤད་པ་ལས་སོ། ། དང་པོ་ལའང་སྒྲུབ་སེལ་དམ་པ་དང་ངོ་མཚར་བ་དམ་པའོ། ། དང་པོའི་ཐད་དུ་འགྲེལ་པའི་རྒྱ་དཔེ་ལ་འཕགས་པ་བློ་གྲོས་མི་ཟད་པས་བསྟན་པའི་མདོ་སྡེར་ཇི་སྐད་བཀའ་བསྩལ་པ་ལྟར་རོ་ཞེས་པ་ཙམ་ལས་མེད་པ་ལས་བོད་ཅིག་གིས་མདོའི་ངག་མང་པོ་རང་དགར་མུན་སྤྲུལ་དུ་དྲངས་སྣང་སྟེ་འདི་རྣམས་སྦྱིན་པ་སྐྱོན་མེད་པའི་ཤེས་བྱེད་དུ་མི་འགྲིག་གོ ། འགྲེལ་པ་མཁན་པོའི་འདྲེན་འདོད་ནི། ། བཙུན་པ་ཤ་རཱ་དྭ་ཏིའི་བུ་མི་མཐུན་པས་ལོངས་སྤྱོད་ཡོངས་སུ་ཚོལ་བའི་སྦྱིན་པ་མེད་དོ། ། སེམས་ཅན་ལ་གནོད་པའི་སྦྱིན་པ་མེད་དོ་ཞེས་སོགས་བཀའ་སྩལ་པ་རྣམས་སུ་དགོངས་སོ། ། ཚུལ་ཁྲིམས་ཀྱི་སྐྱོན་མེད་པ་ནི་བཙུན་པ་ཤ་ར་དྭ་ཏིའི་བུ་གང་ལ་བདག་ཏུ་སྒྲོ་བཏགས་པ་མེད་པ་དང་། སེམས་ཅན་སྲོག་གསོ་བ་སྐྱེས་བུ་གང་ཟག་ཤེད་ལས་སྐྱེས་ཤེད་དུ་ཕུང་པོ་ལ་ལྔར་སྒྲོ་བཏགས་པ་མེད་པ་ནི་ཚུལ་ཁྲིམས་སོ་ཞེས་བཀའ་བསྩལ་ཏོ། །
སོ་སོའི་ངེས་ཚིག་ལ་ཤེས་རབ་ཀྱི་ནི་འགྲེལ་ཆུང་གི་འགྲེལ་བཤད་དུ་སློབ་དཔོན་ཆོས་ཀྱི་བཤེས་གཉེན་གྱིས། གཞན་་་་་་གྱི་སྒྲ་་་་་་ལས་ཤེས་དང་སོ་སོར་ནི། རང་རིག་རབ་ཏུ་ཤེས་ཕྱིར་དང་། ། རབ་ཞི་ཐོབ་ཤེས་རབ་ཕུལ་བྱུང་། ། ཡོན་ཏན་ཐོབ་ཤེས་ཕྱིར་ཤེས་རབ། ། ཅེས་དྲངས་པས་བསྡུའོ། ། དབྱེ་བ་ལ་སོ་སོའི་དབྱེ་བ་ནི་གང་རྣམས་ཀྱིས་བྱང་ཆུབ་ཀྱི་ཆེད་དུ་སྦྱོར་བའི་བྱང་ཆུབ་སེམས་དཔའ་རྟོན་པར་བྱེད་པ་བཅོ་བརྒྱད་ཀྱིས་སོ། ། སྤྱིའི་རྣམ་པའི་དབྱེ་བ་བདུན་ནི། ། དང་པོར་བྱང་ཆུབ་སེམས་པའི་རིགས། ། དེ་བཞིན་དུ་ནི་སེམས་བསྐྱེད་དང་། །
རང་གཞན་དོན་དང་དེ་ཉིད་དོན། ། མཐུ་དང་ཡོངས་སྨིན་བྱང་ཆུབ་བོ། ། ཞེས་མདོ་སྡེ་རྒྱན་དུ་འབྱུང་བའི་བྱང་ཆུབ་སེམས་དཔའི་སས་ཕྱེ་བའོ། ། དེས་དྲུག་པོ་བསྡུས་པ་ལའང་རིགས་ཀྱི་རྟགས་ནི་དེར། སྦྱོར་བའི་སྔོན་དུ་སྙིང་རྗེ་དང་། ། མོས་པ་དང་ནི་བཟོད་པ་དང་། ། དགེ་ལ་ཡང་དག་སྤྱོད་པ་ནི། ། རིགས་ཀྱི་རྟགས་སུ་ཤེས་པར་བྱ། ། ཞེས་འབྱུང་སྟེ་དགེ་བ་ནི་ཕར་ཕྱིན་དྲུག་ལའོ། ། མི་མཐུན་ཕྱོགས་ནི་སོ་སོའི་དང་།
སྤྱིའི་གཉིས་སོ། ། རྣམ་པར་ངེས་པ་ལ་སྦྱིན་པའི་ཡིན་ལ་ཚུལ་ཁྲིམས་མ་ཡིན་པ་ནི་སྡོམ་པའི་ལ་དགོངས་པ་སྟེ་དགེ་བའི་ཆོས་སྡུད་ནི་ཡིན་ནོ། ། ཡང་ན་དོན་བཅུ་པོ་མདོ་སྡེ་རྒྱན་དུ་གསུངས་པ་ལྟར་བཤད་པར་བྱ་སྟེ་དེ་ཉིད་དུ་བལྟའོ། ། དེ་གསུམ་ཀའི་ཡང་མཚན་ཉིད་ཀྱི་དོན་བསྡུས་ན་ཕ་རོལ་ཏུ་ཕྱིན་པ་ནི་སྲིད་པ་དང་ཞི་བའི་ཕ་རོལ་ཏུ་བགྲོད་པའོ། ། གཉིས་པ་ནི་ཤིན་ཏུ་རྒྱས་པ་ཁྱད་པར་དུ་ཟབ་རྒྱས་སུ་བསྟན་ནི་དེའི་འབྲས་བུ་རྣམ་པ་ཀུན་མཁྱེན་པ་སྦྱིན་སོགས་ཀྱི་འབྲས་བུ་རྒྱ་ཆེ་བ་དང་ཤེར་ཕྱིན་སྤྱོད་ཡུལ་དང་བཅས་པའི་འབྲས་བུ་རྟོགས་དཀའ་བ་ཟབ་པའི་ཕྱིར་རོ། ། གསུམ་པ་ནི་ཅིའི་ཕྱིར་ཉན་ཐོས་སྡེ་པ་ཁ་ཅིག་མི་མོས་ཏེ་མི་འདོད་ཅིང་སྐྲག་པ་ཡིད་འབྱུང་བས་ཕྱིར་ཕྱོགས་པ་འདི་རྒྱལ་བའི་བཀའ་མིན་ནོ་ཞེས་སྨྲ་བར་འགྱུར་ཞེ་ན། ཐེག་ཆེན་པའི་ཆོས་ཉིད་རང་བཞིན་དུ་གནས་པའི་རིགས་དང་བྲལ་བ་དང་དེ་ལྡན་ཡང་དགེ་བའི་རྩ་བ་བྱང་ཆུབ་ཆེན་པོར་སེམས་བསྐྱེད་སོགས་མ་བསྐྱེད་པ་དང་། དེ་བསྐྱེད་ཀྱང་གང་དང་འགྲོགས་ན་སྡིག་པ་འཕེལ་བའི་གྲོགས་པོས་ཟིན་པའི་ཕྱིར་ཏེ་མདོ་སྡེ་རྒྱན་དུ། རིགས་མེད་གྲོགས་ངན་སྔོན་དགེ་མ་བསགས་བློ་མ་སྦྱངས། ། ཆོས་འདིས་སྐྲག་འགྱུར་འདི་ན་དོན་ཆེན་འདི་ལས་ལྟུང་། །
ཞེས་སོ། ། བཞི་པ་ནི་དོན་དམ་པའི་དགོངས་པ་མི་ཤེས་པ་ཀུན་རྫོབ་ལའང་སྐུར་པ་འདེབས་པ་ཁ་ཅིག་མོས་ཀྱང་དེས་འཁོར་བ་ལས་ངེས་པར་མི་འབྱུང་ཞིང་མངོན་པར་འདོད་པའི་གོ་འཕང་མི་འཐོབ་ཅེ་ན། དེའི་ལན་ལ་གཉིས་ལས་དངོས་ནི་རང་ཉིད་ཀྱི་ལྟ་བ་ཞེས་ཏེ། དོན་ལ་ཆོས་ཐམས་ཅད་ངོ་བོ་ཉིད་མེད་པའོ་ཞེས་སྒྲ་ཇི་བཞིན་དུ་ཡེ་མེད་དུ་ཞེན་ནས་ཀུན་རྫོབ་ལའང་སྐུར་པ་འདེབས་པ་སྟེ། ཇི་ལྟ་བ་བཞིན་མ་རྟོགས་ན་སྒྲུབ་མི་ནུས་ཤིང་སྒྲུབ་པ་མེད་ན་འབྲས་བུ་མི་འཐོབ་པའི་ཕྱིར་རོ། ། ཐེག་པ་ཆེན་པོ་ནི་ཉེ་བར་གནས་པའི་གདུལ་བྱ་ལ་ལྟོས་ཏེ་དགོངས་པ་སྣ་ཚོགས་ཀྱིས་བཀའ་བསྩལ་པས་ཀུན་ཏུ་སྒྲ་བཞིན་དུ་དོན་ལ་ཞེན་ནས་ངེས་པར་མི་འབྱུང་ངོ་། ། དེ་སྒྲུབ་བྱེད་ཀྱི་མདོ་ལ་དོན་བསྟན་པ་ནི་རྒྱུ་གཉིས་ཀྱིས་མོས་ཀྱང་ངེས་པར་མི་འབྱུང་བ་འདི་ལ་ཞེས་ཏེ་ཆོས་ཀྱི་མེ་ལོང་ཆེན་པོ་ནི་དེས་ཆོས་རྣམས་ཀྱི་རང་གི་ངོ་བོ་ལ་རྟོག་པས་ན་དད་པ་ཆེར་འབྱུང་གི་མདོའོ། ། མདོའི་ངག་ལ་བྱང་ཆུབ་སེམས་པས་ནི་ཐེག་ཆེན་ལ་མོས་པར་བསྟན་ཏེ་ཚུལ་བཞིན་མིན་པ་མི་རིགས་པར་ཆོས་གསུང་རབ་འབྱེད་པ་ལའོ། ། དེ་བཤད་པ་ལ་ལྟ་བའི་ངོ་བོ་བཅུ་བདུན་ལ་མཚན་མའམ་རྒྱུ་མཚན་གྱི་ལྟ་བ་ནི་ངོ་བོ་ཉིད་མེད་པ་སོགས་ཀྱི་གསུང་རབ་མཐོང་སྟེ་དེའི་དགོངས་པ་མི་ཤེས་པར་ཅང་མེད་དུ་ཞེན་པའོ། ། བཏགས་པ་སོགས་གསུམ་ལ་སྐུར་བ་འདེབས་པ་ནི་དེ་ཅང་མེད་ཀྱི་རྒྱུ་མཚན་ནམ་མཚན་མ་ལ་ཞེན་པས་ངོ་བོ་ཉིད་གསུམ་ལ་སྐུར་པ་འདེབས་པ་དང་སྦྱར་རོ། །
ཡོངས་སུ་འཛིན་པ་ནི་མེད་པའི་ལྟ་བ་དེ་གཞག་པའི་ཆེད་དུ་རིགས་པ་ལྟར་སྣང་འགའ་ཞིག་འཛིན་པའོ། ། སྒྱུར་བའི་ནི་མདོ་སྡེ་བརྗོད་དུ་མེད་པའི་ཆོས་ཉིད་སྟོན་པ་ཀུན་རང་གི་ལྟ་བའི་སྒྲུབ་བྱེད་དུ་སྒྱུར་བ་ཧ་ཤང་གི་མདོ་སྡེ་བརྒྱད་བཅུ་ཁུངས་ལྟ་བུའོ། ། ཁ་ན་མ་ཐོ་བ་མེད་པ་ནི་ལྟ་བ་འདི་ལ་བརྟེན་ཏེ་དགེ་མི་དགེ་གང་སྤྱད་ཀྱང་སྐྱོན་མེད་པ་ལྟ་བའོ། ། ངེས་པར་འབྱུང་བའི་ནི་དེས་སྔོན་བསགས་པའི་སྒྲིབ་པ་ལས་གྲོལ་བར་ལྟ་བའོ། ། དབང་ཟ་བའི་ནི་ལྟ་བ་དེ་ལས་བཟློག་པ་ཉན་ཐོས་ཀྱི་སྡེ་སྣོད་སོགས་ཁྱད་དུ་གསོད་པའོ། ། རབ་ཏུ་འཁྲུགས་པའི་ནི་དེ་ལ་མི་མོས་པ་ཉན་ཐོས་ཀྱི་ཐེག་པ་པ་སོགས་ལ་ཞེ་སྡང་བའོ། ། ཕྱིན་ཅི་ལོག་གི་ནི་རང་གི་ལྟ་བའི་ཚུལ་ལ་རྣམ་ཐར་སྒོམ་གསུམ་ཡང་དག་པར་བཞག་པའོ་ཞེས་དེ་མ་ཡིན་ལ་དེ་ལྟ་བའོ། ། འཕེལ་བའི་ནི་མེད་ལྟ་ལ་རང་འཇུག་པ་དང་གཞན་འཛུད་པ་དེ་ཀུན་བསོད་ནམས་མང་པོ་སྐྱེད་པ་ལྟ་བའོ། ། ཁས་མི་ལེན་པའི་ནི་དེ་ལ་གཞན་རྣམས་ཀྱིས་བརྒལ་བ་ན་རང་ཉིད་ཅིའང་ཁས་མི་ལེན་པའོ། ། ངན་གཡོའི་ནི་ཚིག་དོན་དང་ལྟག་གཅོད་ཀྱིས་གཞན་ལ་རྒོལ་བའོ། །
བཀུར་སྟིའི་ནི་དེ་རྟོགས་པ་རྒྱལ་བ་རྣམས་མཆོད་པར་འགྱུར་རོ་ཞེས་མངོན་པའི་ང་རྒྱལ་བའོ། ། རྨོངས་པ་བརྟན་པའི་ནི་མཁས་པ་རྣམས་ཀྱིས་ལྟ་བ་དེ་རིགས་པས་སུན་ཕྱུང་བ་ནའང་འདི་ཉིད་བདེན་གྱི་གཞན་ནི་ལོག་པའོ་ཞེས་མི་འདོར་བའོ། ། རྩ་བའི་ལྟ་བ་ནི་ལྟེ་བ་དེ་རྣམས་ཀྱི་བག་ཆགས་ཏེ་ལྟ་བའི་རྒྱུ་ལ་ལྟ་བར་བཏགས་པའོ། ། དེ་སྐྱོན་གྱི་སྒོ་ནས་བཤད་པ་བཅུ་ལ་མཚན་མར་ལྟ་བ་ནི་ལྟ་བ་ལ་ལྟ་བ་མ་ཡིན་པར་ལྟ་བ་སྟེ། མེད་པ་ལ་སོགས་པའི་མཚན་མ་ལ་ཞེན་ཀྱང་ཞེན་པ་མེད་པར་འདུ་ཤེས་པའི་ཕྱིར་རོ། ། དེ་ནས་གསུམ་ནི་སྦྱོར་བ་སེལ་བའི་སྟེ། ཀུན་ལ་སྐུར་པ་འདེབས་པ་པོ་ནི་འབད་པ་བྱས་པ་ཆུད་ཟ་བར་འདུ་ཤེས་པས་སོ། ། དེ་ནས་གཉིས་ནི་ངེས་པར་འབྱིན་པ་མ་ཡིན་པའི་ལྟ་བ་སྟེ། ཐབས་མ་ཡིན་པ་ལ་སྦྱོར་བ་པོས་དེའི་འབྲས་བུ་མི་འཐོབ་པས་སོ། ། དེ་ནས་གཉིས་ནི་སྒྲིབ་པ་གསོག་པའི་སྟེ་ལོག་པར་སྒྲུབ་པ་པོའི་ལས་ཀྱི་སྒྲིབ་པ་མི་ཟད་པས་སོ། །
དེ་ནས་གཉིས་ནི་བསོད་ནམས་མ་ཡིན་པ་འཕེལ་བའི་སྟེ། ཆོས་དང་ཆོས་གྲོགས་ལ་ལོག་པར་སྒྲུབ་པས་ཉམས་པ་ཆེན་པོ་ཐོབ་པས་སོ། ། དེ་ནས་གཉིས་ནི་འབྲས་བུ་མེད་པའི་སྟེ། ཆོས་ཉིད་ལོག་པར་འཇོག་པ་འཛིན་པ་དང་། འཛིན་དུ་འཇུག་པས་ཁྱད་པར་མི་འཐོབ་པའི་ཕྱིར་རོ། ། དེ་ནས་གཉིས་ནི་ཆད་པས་གཅད་པར་བྱ་བའི་སྟེ། རིགས་པ་མ་ཡིན་པས་སྨྲ་བ་པོ་རྒྱལ་མི་སྲིད་ཅིང་ཚར་གཅད་པ་ཐོབ་པ་ཁོ་ནའི་ཕྱིར་རོ། ། དེ་ནས་གཅིག་ནི་སྐུར་པ་སྨོད་པའི་ལྟ་བ་སྟེ། མཆོད་པ་ཡིན་པར་མི་གསུང་བ་ལ་དེར་གསུངས་པར་རམ། ཅང་མེད་དུ་མི་གསུང་བ་ལ་གསུང་བར་སྒྲོ་འདོགས་པའི་ཕྱིར་རོ། །
དེ་ནས་གཅིག་ནི་བསྙད་པ་གཏམ་བྱ་བ་མ་ཡིན་པའི་ལྟ་བ་སྟེ། འབེལ་གཏམ་བྱས་ཀྱང་དགོས་པ་མེད་པའི་ཕྱིར་རོ། ། རྩ་བའི་ལྟ་བ་ནི་ལྟ་བ་ཆེན་པོ་སྟེ་དེ་ལས་ཕྱིས་རྟས་པ་ན་ལྟ་བ་ཀུན་རྒྱས་པར་འགྱུར་བའི་ཕྱིར་རོ། ། དེ་ཀུན་གྱི་སྡུད་བྱེད་ནི་ཉེར་བདུན་པོ་མངོན་པའི་ང་རྒྱལ་གྱི་ལྟ་བ་སྟེ། འདིས་བསྐྱེད་པའི་ཕྱིར་རོ། ། དེ་འོད་སྲུང་གང་ཟག་ཏུ་ལྟ་བ་རི་རབ་ཙམ་བླའི་མངོན་པའི་ང་རྒྱལ་ཅན་སྟོང་པར་ལྟ་བ་ནི་དེ་ལྟ་མ་ཡིན་ནོ་ཞེས་དང་། དབུ་མ་རྩ་བར། སྟོང་པ་ཉིད་ལ་ལྟ་ཉེས་ན། ། ཤེས་རབ་ཆུང་རྣམས་ཕུང་བར་འགྱུར། ། ཇི་ལྟར་སྦྲུལ་ལ་བཟུང་ཉེས་དང་། །
རིགས་སྔགས་ཉེས་པར་བསྒྲུབས་པ་བཞིན་ཞེས་དང་། རིན་ཆེན་ཕྲེང་བར། ཆོས་འདི་ལོག་པར་བཟུང་གྱུར་ན། ། མི་མཁས་རྣམས་ནི་ཆུད་ཀྱང་ཟ། ། འདི་ལྟར་མེད་པར་ལྟ་བ་ཡི། ། མི་གཙང་དེར་ནི་བྱིང་པར་འགྱུར། ། ཞེས་གསུངས་པ་དང་མཐུན་ཏེ་ཧ་ཤང་གི་ལྟ་བ་ལྟ་བུའོ། ། དབུ་མ་པ་ལ་འདིའི་སྐྱོན་མེད་དེ། ལང་ཀར་གཤེགས་པར། ཀུན་རྫོབ་ཏུ་ནི་དངོས་རྣམས་སྐྱེ། །
དམ་པའི་དོན་དུ་རང་བཞིན་མེད། ། ཅེས་དང་། དབུ་མ་རྒྱན་དུ། རྒྱུ་དང་འབྲས་བུའི་དངོས་པོ་ནི། ། ཀུན་རྫོབ་ཏུ་ན་མ་བཟློག་པས། ། ཀུན་ནས་ཉོན་མོངས་རྣམ་བྱང་སོགས། ། རྣམ་པར་གཞག་པ་འཁྲུགས་པ་མེད། ། ཅེས་གསུངས་སོ། ། ལྔ་པ་ལ་གསུམ་སྟེ། དངོས་དང་།
དེས་གསུང་གཞན་གྱི་དགོངས་པའང་གྲུབ་པ་དང་། དེ་དག་ངེས་བྱེད་བཤད་པའོ། ། དང་པོ་ནི་ཤིན་ཏུ་ཞེས་ཏེ་གསུངས་པ་དེ་སྒྲ་ཇི་བཞིན་པ་མ་ཡིན་ན་དེ་ལ་དགོངས་པ་ཅི་ཞེ་ན། གྲངས་ཅན་པ་གཙོ་བོ་ལས་ཡོད་པ་སྐྱེ་བར་འདོད་པ་ལྟར་རང་ཉིད་ཀྱིས་མི་འབྱུང་གི་རྐྱེན་ལ་ལྟོས་ནས་འབྱུང་བ་དང་། ཆོས་འགགས་པ་རྣམས་གྲངས་ཅན་པ་ཉེ་བར་ཞ་བ་ཙམ་གྱི་གནས་པར་འདོད་པ་ལྟར་རང་གི་བདག་ཉིད་དུ་འདུག་པ་མེད་པ་དང་། ད་ལྟར་བྱུང་བ་རྣམས་སྐད་ཅིག་མ་ཡིན་པས་རང་གི་ངོ་བོ་ཞེས་དང་། བྱིས་པ་རྟག་བདེ་གཙང་བདག་དང་གཟུང་འཛིན་དུ་འཛིན་པ་བཞིན་དུ་མཚན་ཉིད་མེད་པས་ངོ་བོ་ཉིད་མེད་དུ་གསུངས་པ་སྟེ། རང་དང་རང་གི་བདག་ཉིད་དུ། ། མེད་ཕྱིར་རང་གི་ངོ་བོ་ལ། ། མི་གནས་ཕྱིར་དང་འཛིན་བཞིན་དེ། །
མེད་ཕྱིར་ངོ་བོ་ཉིད་མེད་ཉིད། ། ཅེས་རྒྱན་དུའོ། ། ཡང་མཚན་ཉིད་ངོ་བོ་ཉིད་མེད་པ་ནི་ནམ་མཁའི་མེ་ཏོག་ལྟར་རང་གི་མཚན་ཉིད་ཀྱིས་མེད་པའོ། ། གཞན་དབང་ནི་རྐྱེན་ལ་ལྟོས་པས་རང་ཉིད་སྐྱེ་བའི་ངོ་བོ་མེད་པའོ། ། ཡོངས་གྲུབ་ནི་ཡེ་ཤེས་ཀྱི་དམིགས་པ་ཡིན་པས་དོན་དམ་པའང་ཡིན་ལ་དང་པོ་གཉིས་ཀྱི་ངོ་བོ་མེད་པའང་ཡིན་པས་དེ་སྐད་དོ། ། གཉིས་པ་ལ་ངོ་བོ་མེད་པ་དེ་ལྟར་རང་ལས་མ་སྐྱེས་པས་དང་རང་གི་བདག་ཉིད་དུ་མ་སྐྱེས་པས་དང་རང་གི་ངོ་བོ་ལ་མི་གནས་པས་མ་སྐྱེས་ཀྱི་རྣམ་པ་ཀུན་དུ་མ་སྐྱེས་པ་ནི་མ་ཡིན་ནོ། ། མ་འགགས་ཏེ་མ་སྐྱེས་པ་ནི་མི་འགག་པས་སོ། ། དེ་ལྟར་གཟོད་མ་ནས་ཞི་སྟེ། གང་སྐྱེ་ཞིང་འགག་པ་དེ་དང་པོ་ནས་ཞི་བ་ཡིན་པས་སོ། ། གང་གཞན་ལ་རག་མ་ལས་པའི་ཕྱིར་ནམ་ཡང་མི་འབྱུང་བ་མ་ཡིན་པ་དེ་རང་བཞིན་ཡིན་པས་ན་དེ་ལྟར་ཞེས་ཏེ། །
ཕྱི་མ་ཕྱི་མའི་རྟེན་ཡིན་པས། ། ངོ་བོ་ཉིད་ནི་མེད་པ་ཡིས། ། སྐྱེ་མེད་འགག་མེད་གཟོད་ནས་ཞི། ། རང་བཞིན་མྱ་ངན་འདས་པར་གྲུབ། ། ཅེས་རྒྱན་དུའོ། ། གསུམ་པ་ནི་དྲང་དོན་གྱི་མདོ་སྡེ་ཁོང་དུ་ཆུད་པའི་ཆེད་དུ་གསུང་རབ་ཀུན་ལ་དགོངས་པ་བཞི་སྟེ། མཉམ་པ་ཉིད་ལ་ནི་ང་ཉིད་དེའི་ཚེ་རྫོགས་པའི་སངས་རྒྱས་རྣམ་པར་གཟིགས་སུ་གྱུར་ཏོ་ཞེས་པ་ལྟ་བུ་སྟེ། སངས་རྒྱས་ཐམས་ཅད་ཚོགས་དང་ནི། ། ཆོས་སྐུ་འགྲོ་བའི་དོན་བྱེད་པའི། ། མཉམ་པ་ཉིད་དེ་སྐུ་ཚེ་དང་། །
རིགས་དང་སྐུ་བོང་ཚད་ཀྱིས་མིན། ། ཞེས་པ་གསུམ་གྱིས་མཉམ་པ་ལ་དགོངས་པ་སྟེ་སྔས་རྒྱས་ལ་བརྙེས་པའི་གཉེན་པོའོ། ། དུས་གཞན་ལ་ནི་བདེ་བ་ཅན་གྱི་ཞིང་དུ་སྨོན་ལམ་འདེབས་པ་དེ་རྣམས་དེར་སྐྱེ་བར་འགྱུར་ཞེས་དང་། སངས་རྒྱས་དྲི་མེད་ཟླ་འོད་དང་རིན་ཆེན་མང་གི་མཚན་བཟུང་བས་རྫོགས་པའི་བྱང་ཆུབ་ཏུ་ངེས་པར་འགྱུར་རོ་ཞེས་པ་ལྟ་བུ་སྟེ། སྨོན་ལམ་བཏབ་ནས་ཚོགས་རྫོགས་པ་དང་རྒྱལ་བའི་མཚན་བཟུང་བས་ས་བོན་སྐྲུན་པ་སོགས་ཀྱིས་རིམ་གྱིས་དུས་གཞན་ན་ཞེས་དགོངས་ཤིང་ལེ་ལོའི་གཉེན་པོའོ། ། གྲགས་པའི་སྒྲའི་དོན་ལས་དོན་གཞན་ལ་དགོངས་པ་ནི་བཤད་ཟིན་པ་ལྟར་ཆོས་ཐམས་ཅད་ངོ་བོ་ཉིད་མེད་པའོ་ཞེས་སོགས་ལྟ་བུའོ། ། ཡང་ཆོས་ལ་བརྙས་པའི་གཉེན་པོར་སངས་རྒྱས་གང་གཱའི་བྱེ་མ་སྙེད་ལ་བསྙེན་བཀུར་བྱས་ཏེ་གདོད་ཐེག་པ་ཆེན་པོ་ཐོབ་བོ་ཞེས་པ་ལྟ་བུ་སྟེ་རྟོགས་པའི་ཆོས་ལ་དགོངས་པའོ། ། གང་ཟག་གི་བསམ་པ་ལ་ནི་གདུལ་བྱ་ཉེ་རིང་དེ་དང་དེའི་བསམ་པ་ལ་ལྟོས་ནས་འདི་ལྟར་བསྟན་ན་འཕྲལ་དང་ཡུན་དུ་འཕྲོད་པར་འགྱུར་བར་དགོངས་པས་གསུངས་པ་སྟེ། ཅུང་ཟད་ཀྱིས་ཆོག་པའི་གཉེན་པོར་གང་གིས་ཚིམ་པའི་དགེ་བ་སྦྱིན་པ་སོགས་དེ་ལ་སྨད་པ་དང་། ཁམས་གསུམ་པའི་ལོངས་སྤྱོད་ལ་འདོད་ཆགས་པའི་གཉེན་པོར་བདེ་བ་ཅན་སོགས་ཞིང་གི་འབྱོར་པ་བསྔགས་པ་དང་རང་གི་དབང་ཕྱུག་སོགས་ཀྱིས་ང་རྒྱལ་བའི་གཉེན་པོར་རྒྱལ་བའི་ཕུན་སུམ་ཚོགས་ལ་བསྔགས་པ་དང་།
འགྱོད་པས་དགེ་བ་ལ་མི་སྦྱོར་བའི་གཉེན་པོར་རྒྱལ་བ་རྒྱལ་སྲས་རྣམས་ལ་གནོད་པ་བྱེད་ཀུན་ཀྱང་མཐོ་རིས་སུ་འགྲོའོ་ཞེས་པ་དང་། ཐེག་པ་ཆེན་པོ་ལ་མ་ངེས་པའི་གཉེན་པོ་ཤ་རིའི་བུ་སོགས་སངས་རྒྱས་སུ་ལུང་སྟོན་ཅིང་ཐེག་པ་གཅིག་པུ་གསུངས་པའོ་ཞེས་གྲག་གོ ། ལྡེམ་པོར་དགོངས་པ་བཞི་ནི་རྒྱན་དུ། ཉན་ཐོས་དང་ནི་ངོ་བོ་ཉིད། ། དེ་བཞིན་ཉེས་པ་གདུལ་བ་དང་། ། རྗོད་པ་ཟབ་པ་ཉིད་ལ་ནི། ། ལྡེམ་པོར་དགོངས་པ་འདི་རྣམ་བཞི། ། ཞེས་གསུངས་པ་ལྟར་ཏེ། གཞུག་པ་ལ་ནི་ཉན་ཐོས་ཀྱི་ཐེག་པ་ལ་གཟུད་པའི་ཆེད་དུ་བརྫུས་ཏེ་བྱུང་བའི་སེམས་ཅན་གང་ཟག་ཡོད་དོ་ཞེས་དང་། དེ་རྣམས་ཐེག་ཆེན་ལ་གཟུད་པའི་ཆེད་དུ་གཟུགས་སོགས་ཡོད་དོ་ཞེས་པ་ལྟ་བུ་སྟེ་དོན་གཞན་ལ་དགོངས་པའོ། །
མཚན་ཉིད་ལ་ནི་ངོ་བོ་ཉིད་གསུམ་ལ་ལྟ་སྟེ་བརྟགས་ལ་བརྟེན་ཏེ་མེད་པར་བསྟན་ཞེས་སོགས་ལྟར་རོ་ཞེས་ཊཱི་ཀས་འཆད་དོ། ། གཉེན་པོ་ལ་ནི་གདུལ་བྱ་ཉེ་རིང་ལ་སྤང་བྱ་གང་དང་གང་ཡོད་པ་དེའི་གཉེན་པོར་གསུངས་པ་སྟེ། ཚིགས་སུ་བཅད་པ་གཉིས་པར། སངས་རྒྱས་ཆོས་ལ་བརྙས་པ་དང་། ། ལེ་ལོ་ཅུང་ཟད་ཆོག་འཛིན་དང་། ། ང་རྒྱལ་འདོད་ཆགས་སྤྱོད་པ་དང་། ། འགྱོད་དང་མ་ངེས་ལྡོག་པ་ནི། ། སེམས་ཅན་རྣམས་ཀྱི་སྒྲིབ་པ་སྟེ། ། དེ་ཡི་གཉེན་པོར་ཐེག་མཆོག་བསྟན། ། དེས་དེའི་བར་དུ་གཅོད་པ་ཡི། །
ཉེས་པ་ཐམས་ཅད་སྤོང་བར་འགྱུར། ། ཞེས་བཀའ་སྩལ་ཏེ། དཔེར་བརྗོད་པ་ནི་དགོངས་པ་བཞིའི་ཐད་དུ་བཤད་ཟིན་ཏོ། ། སྒྱུར་བ་ལ་ནི། སྙིང་པོ་མེད་ལ་སྙིང་པོར་ཤེས། ། ཞེས་སོགས་འཆད་པར་འགྱུར་བ་ལྟ་བུ་སྟེ་སཱ་ར་ཞེས་པ་སྙིང་པོ་དང་བི་སཱ་ར་རྣམ་གཡེང་ལ་འཇུག་པས་རྣམ་གཡེང་མེད་པ་ལ་སྙིང་པོར་ཤེས་པ་དང་རྟག་སོགས་བཞི་ལས་ཕྱིན་ཅི་ལོག་པ་མི་རྟག་སོགས་བཞི་ལ་མི་ཉམས་པར་གནས་པ་དང་། ཐུགས་རྗེ་ཉིད་ལས་འཁོར་བར་ཁྱོད། ། ཡུན་རིང་ཉོན་མོངས་འབའ་ཞིག་གོ ། ཞེས་སྡོམ་གཉིས་ཀྱི་འགྲེལ་པར་དྲངས་པ་ལྟར་སེམས་ཅན་གྱི་དོན་དུ་ཡུན་རིང་པོར་དཀའ་བ་སྤྱོད་པས་རྫོགས་པའི་བྱང་ཆུབ་འཐོབ་བོ་ཞེས་པར་བསྒྱུར་བའོ། ། དགོངས་པ་དང་ལྡེམ་དགོངས་ཀྱི་ཁྱད་པར་ནི་བཤད་སྦྱར་དུ།
དགོངས་པ་ནི་ཡིད་ལ་བཞག་པ་ཙམ་ཡིན་གྱི་ཕ་རོལ་གཟུད་པ་ལ་ལྟོས་པར་ཁས་མི་ལེན་ནོ། ། ལྡེམ་དགོངས་ནི་དེ་ཉིད་ཕ་རོལ་གཟུད་པ་ལ་ལྟོས་པའོ་ཞེས་འབྱུང་བ་ལྟར་དགོངས་གཞི་དང་དགོངས་པ་ཐུགས་ལ་བཞག་པའི་ཆ་ནས་སོ། ། དྲང་དོན་དང་ངེས་དོན་ནི་གསུང་དེའི་དངོས་ཀྱི་བརྗོད་བྱ་ལ་གནོད་བྱེད་ཡོད་པ་དང་མེད་པས་ན་དགོངས་པ་གཞན་བཙལ་དགོས་པ་དང་མི་དགོས་པའོ། ། འདི་རྣམས་རྒྱས་པར་བདག་གིས་འཆད་ཉན་གསལ་བར་བཤད་པས་དེར་བལྟའོ། ། དྲུག་པ་ནི་ཆོས་ལ་ཏིང་ངེ་འཛིན་པའི་བཤད་ན་དེ་ལ་མཁས་པའི་འབྲས་རྟགས་ཅི་ཞེ་ན། ལྔ་སྟེ་མདོ་སྡེ་རྒྱན་དུ། ས་རྣམས་ཀུན་ལ་རྣམ་ཀུན་ཏུ། ། བློ་ལྡན་རྣམས་ཀྱི་ཕན་ཡོན་ནི། ། ཞི་གནས་ལྷག་མཐོང་གཉིས་ཀ་ལ། ། ལྔ་པོའི་བདག་ཉིད་རྣམས་སུ་འདོད། །
ཅེས་འབྱུང་བ་ལྟར། ཞི་གནས་ཀྱི་གཉིས་ནི། གནས་ངན་ལེན་གྱི་གནས་ཀུན་གཞིའམ་ལུས་སེམས་ཀྱི་སྐྱོན་ཐམས་ཅད་གཉེན་པོ་ཤིན་ཏུ་སྦྱངས་པས་འཇིག་པ་དང་བསྟན་པའི་ཆོས་ཀུན་དེ་བཞིན་ཉིད་ལ་འབབ་པས་ན་རོ་གཅིག་པར་མོས་པའི་ཕྱིར་སྣ་ཚོགས་ཀྱི་འདུ་ཤེས་དང་བྲལ་ཏེ་མདོ་སོགས་ཆོས་ཀྱི་དགའ་བ་ལ་དགའ་བ་ཐོབ་པ་དང་། ལྷག་མཐོང་གི་གཉིས་ནི་ཇི་ལྟར་རབ་ཏུ་རྣམ་པར་ཕྱེ་བའི་ཆོས་མདོ་སོགས་དྲན་པ་ཙམ་གྱི་སྒོ་ནས་ཤེས་རབ་ཀྱི་སྣང་བ་ཤེས་པ་སྟེ་རྣམ་པ་ཡོངས་སུ་མ་ཆད་པ་ཉིད་ཀྱི་ཁྱད་པར་ནི་ཚད་མེད་པའོ། ། རྣམ་པར་དག་པར་གནས་གྱུར་པའི་ཆ་དང་མཐུན་པ་སྔ་ལྟས་སུ་གྱུར་པ་མ་བརྟགས་ཏེ་བྱུང་ན་དགའ་མ་བྱས་པའི་མཚན་མ་ཆོས་རྒྱུན་ཏིང་ངེ་འཛིན་ལ་གནས་པ་ལ་སངས་རྒྱས་མཐོང་བ་དང་དེ་ལས་གདམས་ངག་ཐོབ་པ་དང་།

རྨི་ལམ་བཟང་པོ་མཐོང་བ་སོགས་སོ། ། དེ་གཉིས་ཀའི་ནི་ཆོས་ཀྱི་སྐུ་ཤེས་བྱའི་སྒྲིབ་པ་ཀུན་སྤངས་པས་གནས་གྱུར་པ་དེ་ས་བཅུ་པ་ལ་ཡོངས་སུ་རྫོགས་པའི་ཆེད་དུ་དང་སངས་རྒྱས་ཀྱི་ས་ལ་འགྲུབ་པའི་ཆེད་དུ་མཆོག་ལས་ཀྱང་ཆེས་མཆོག་གི་རྒྱུ་རྒྱུ་མཐུན་གྱི་བག་ཆགས་རྟས་པས་འཛིན་པའོ། ། བདུན་པ་ནི་སྡེ་སྣོད་གཉིས་ཀ་ཆོས་སྐུའི་རྒྱུ་མཐུན་དུ་འདྲ་བ་ལ་ཅིའི་ཕྱིར་ཐེག་ཆེན་གྱི་མདོ་སྡེ་ལ་བདུག་པ་བསྲེག་སྤོས་དང་ཕྱེ་མ་ཕུར་མ་སོགས་ཀྱིས་མཆོད་པར་གསུངས་པས་དེ་འོས་ཀྱི་ཉན་ཐོས་ཀྱི་ལ་དེ་ལྟ་མིན་ཞེ་ན། ཤིན་ཏུ་རྒྱས་པ་ནི་སེམས་ཅན་ཀུན་ལ་ཕན་པ་དགེ་བ་ལ་འཛུད་པ་དང་བདེ་བ་དེ་ཉིད་ལ་ལམ་བདེ་བས་སྦྱོར་བའི་གཞིའི་ཕྱིར་ཏེ། དབུས་མཐར། ཁྱད་པར་ཕྱིར་དང་མི་ཟད་ཕྱིར། ། གཞན་ལ་ཕན་འདོགས་མ་ཞིའི་ཕྱིར། ། ཞེས་འབྱུང་ངོ་། ། ཀུན་ལས་བཏུས་པ་གསུམ་པའི་རྒྱ་ཆེར་འགྲེལ་པའོ།། །། ད་ནི་བྲལ་བའི་ཐོབ་པ་རྣམས་ཐོབ་པ་ཞེས་པ་གཏན་ལ་དབབ་པའི་ཆེད་དུ་དྲི་བའི་ལན་ལ་མདོར་བསྟན་པ་ནི། གང་ཟག་ཅེས་ཏེ་གང་གིས་ཐོབ་པར་བྱེད་པ་པོ་དང་ཐོབ་པ་ཉིད་གང་ཡིན་པའོ། །
རྒྱས་བཤད་ལ་བཞི་སྟེ། གང་ཟག་དང་། མངོན་རྟོགས་དང་། མངོན་རྟོགས་སུ་འདུས་པའི་ཡོན་ཏན་དང་། དེ་རྣམས་ཀྱི་ཁྱད་པར་འགའ་བཤད་པའོ། ། དང་པོ་ལ་གཉིས་ཀྱི་སྤྱི་དོན་ལ་གསུམ་སྟེ། བསྟན་པའི་དགོས་པ་དང་། ངོ་བོ་དང་། རྣམ་པའི་རབ་དབྱེའོ། ། དང་པོ་ནི་གང་ཟག་དང་བདག་ཅེས་པ་དོན་གཅིག་ཅིང་དེ་སྔར་མང་དུ་བཀག་པས་ཅི་ལྟར་རྣམ་པར་འཇོག་ཅེ་ན། །
དེ་རྫས་སུ་མེད་ཀྱང་བཏགས་ཏེ་བསྟན་ཅིང་དེ་ལ་དགོས་པ་བཞི་ཏེ། སླ་བར་ཐ་སྙད་གདགས་པའི་དོན་དུ་ནི་གཟུགས་སོགས་མཚན་ཉིད་དང་མིང་ཐ་དད་པ་མང་པོ་རྣམས་གཅིག་ཏུ་བསྡུས་ཏེ་ལྷས་བྱིན་ཞེས་སོགས་སོ་ཞེས་སོགས་ཚེགས་མེད་དུ་ཐ་སྙད་བྱེད་པས་སོ། ། འཇིག་རྟེན་གྱི་རྗེས་སུ་འཇུག་པའི་དོན་དུ་ནི་འཇིག་རྟེན་ནའང་ཆོས་ཙམ་གྱི་མིང་གིས་ཐ་སྙད་མ་གྲགས་ཀྱི་ཕལ་ཆེར་སེམས་ཅན་གྱི་མིང་གིས་བྱེད་དེ་དེ་དང་མཐུན་པར་འཕགས་པ་རྣམས་ཀྱིས་ཀྱང་མཛད་པའོ། ། མི་སྐྲག་པའི་ཆེད་དུ་ནི་འཇིག་རྟེན་མི་མཁས་པ་རྣམས་གང་ཟག་མེད་པར་ཐོས་ཏེ་འདིར་རྒྱུ་འབྲས་མེད་པར་བསྟན་ཏོ་ཞེས་བསྟན་པ་ལ་སྐྲག་པར་འགྱུར་བས་སོ། ། བདག་གཞན་སྐྱོན་དང་ཡོན་ཏན་དང་ལྡན་པ་བརྗོད་པའི་ཕྱིར་ནི་སེམས་ཅན་དུ་གདགས་པ་མེད་ཅིང་ཉོན་མོངས་པ་དང་རྣམ་བྱང་གི་མཚན་ཉིད་ཙམ་བསྟན་ན་ཆེ་གེའི་རྒྱུད་ལ་སྐྱོན་འདི་རྣམས་སྤང་སོ། ། ཡོན་ཏན་འདི་རྣམས་སྐྱེས་སོ་ཞེས་མི་ཤེས་པས་ཏེ་འདི་ནི་དང་པོའི་ནང་དུ་འདུས་སོ། ། དེའི་གདགས་གཞི་ཤེས་པའི་དོན་དུ་ངོ་བོ་ནི་དོན་དམ་པའི་ཚིགས་སུ་བཅད་པར་རྒྱུན་ལ་གང་ཟག་ཅེས་བྱ་སྟེ། མཚན་ཉིད་འཛིན་ལ་ཆོས་ཞེས་བྱ། ། འདི་ན་གང་ཡང་འཁོར་བ་མེད། ། སུ་ཡང་མྱ་ངན་འདས་པ་མེད། །
ཅེས་བཀའ་སྩལ་པ་ལ། ལ་ལས་ཕུང་པོའི་རྒྱུན་ལ་འདོད་ཅིང་། དུས་གསུམ་རྣམ་པར་ངེས་པར། ཁ་ཡར་བ་དང་ཚོགས་པ་ཞེས། ། བརྟགས་ན་ཕུང་པོ་ལྔ་ཡི་རྒྱུན། ། གང་ཟག་མ་ཡིན་དེ་ཡི་ཕྱིར། ། ས་བོན་ཀུན་གྱི་རྣམ་ཤེས་ཀྱི། ། རྒྱུན་ནི་གང་ཟག་ཡིན་པར་འདོད། ། ཅེས་ཏེ། ཕུང་པོ་ཁ་ཡར་བ་ཡིན་ན་བུམ་པ་སོགས་ཀྱང་གང་ཟག་ཏུ་ཐལ་ཞིང་།
ལྔ་ཚོགས་པ་ཡིན་ན་གཟུགས་མེད་ན་གང་ཟག་མེད་པར་ཐལ་ཏེ། དེས་ན་ཀུན་གཞིའི་རྣམ་ཤེས་ཚོགས་བདུན་ཇི་རིགས་པ་དང་བཅས་པའི་རྒྱུན་དུ་ལ་ལ་འདོད་དོ། ། དེ་ལའང་རྫོགས་པའི་སངས་རྒྱས་གང་ཟག་མིན་པར་ཐལ་བ་ཡོད་ཅིང་ཀུན་གཞི་ཁས་མི་ལེན་པ་ལ་གང་ཟག་མེད་པར་འགྱུར་བས་ཕུང་པོ་ཇི་རིགས་པའི་རྒྱུན་ལ་བྱས་ན་བདེའོ། ། གསུམ་པ་ལ་འཕག༡ས་སྐྱེ། སློབ༢་མི་སློབ་ཐེག་༣པ་ཁམས༤་ལམ༥་སྦྱར་བ་སྟེ་ལྔར་འདོད་དོ། ། དེའི་དང་པོ་ལ་སོ་སོ་སྐྱེ་བོ་ནི་བཅུ་གསུམ་སྟེ། སྤྱོད་པས་དབྱེ་བ་དྲུག་དང་། བརྟན་པས་དབྱེ་བ་གསུམ་དང་། ཁམས་གསུམ་གྱི་སོ་སོ་སྐྱེ་བོ་དང་། མོས་པས་སྤྱོད་པའོ། །
ཐུན་མོང་བ་ནི་ངེས་པར་འབྱུང་བས་དབྱེ་བ་གསུམ་དང་། སྦྱོར་བས་དབྱེ་བ་གཉིས་དང་ཞུགས་པ་དང་པོ་དང་འདོད་པའི་རང་སངས་རྒྱས་སོ། ། ཉོན་མོངས་ཤས་ཆུང་བའང་འཕགས་པ་སློབ་པ་ལ་ཉོན་མོངས་ཡོད་ཅིང་དེ་ཤས་ཆུང་བ་ཡིན་པས་སོ། ། ཞུགས་པ་བར་པ་གཉིས་གསུངས་སྟེ་དཔྱད་དགོས་སོ། ། ལྷག་མ་སུམ་བཅུ་རྩ་བདུན་འཕགས་པའོ། ། གཉིས་པ་ལ་བཞི་ལས་མི་སློབ་པ་ནི་བཅུ་གསུམ་སྟེ་རྣམ་གྲོལ་གཉིས་དང་དགྲ་བཅོམ་གྱི་འབྲས་གནས་དང་དགྲ་བཅོམ་དྲུག་དང་ཁམས་གསུམ་གྱི་མི་སློབ་པ་དང་དེ་བཞིན་གཤེགས་པའོ། ། གཉིས་མིན་དང་སློབ་པ་ཐུན་མོང་བ་ནི་དང་པོ་བདུན་དང་སོ་སོའི་སྐྱེ་བོ་གསུམ་དང་བཅུ་སྟེ་དང་པོ་བཞི་ལ་འོག་ལྟར་དཔྱད་དོ། ། གོང་མའི་སོ་སོ་སྐྱེ་བོ་དང་གཉིས་མིན་ཁོ་ནར་སྨྲ་བ་ནི་མ་ངེས་ཏེ་ཐེག་པ་ཆེན་པོའི་ཚོགས་སྦྱོར་སྐྱེ་བ་དང་ཚོགས་སྦྱོར་སྐྱེས་པ་ལ་གནས་པ་སྲིད་པས་སོ། ། སློབ་མི་སློབ་ཐུན་མོང་བ་ནི་སྡེ་ཚན་གཉིས་པ་དང་འདོད་པའི་རང་སངས་རྒྱས་ཏེ་བཞིའོ། ། ལྷག་མ་སུམ་བཅུ་རྩ་གསུམ་ནི་སློབ་པ་སྟེ་འདིར་སློབ་པ་ནི་ཐར་པ་ལ་བརྩོན་པའི་དགེ་བ་ཅན་གྱི་དབང་དུ་བྱས་པའོ། །
གསུམ་པ་ལ་་་་་་བཞི་ལས་ཐེག་ཆེན་པ་དགུ་སྟེ་ངེས་འབྱུང་ཕྱི་མ་དང་འདོད་པ་དང་གཟུགས་ཀྱི་བྱང་ཆུབ་སེམས་པ་དང་དེ་བཞིན་གཤེགས་པ་དང་སྤྱོད་པས་དབྱེ་བ་ལྔའོ། ། རང་སངས་རྒྱས་གཉིས་ཏེ་ངེས་འབྱུང་བར་མ་དང་འདོད་པའི་རང་སངས་རྒྱས་སོ། ། གསུམ་མིན་དང་གསུམ་ཀ་ཐུན་མོང་བ་ནི་དང་པོ་བདུན་དང་ཁམས་གསུམ་གྱི་སོ་སོ་སྐྱེ་བོ་དང་བཅུ་སྟེ་ཅུང་ཟད་དཔྱད་དོ། ། གསུམ་པོའི་ཐུན་མོང་བ་ནི་ཉེ་བར་བསྟན་པས་དབྱེ་བ་དང་ཁམས་གསུམ་གྱི་སློབ་མི་སློབ་དྲུག་དང་སྦྱོར་བས་དབྱེ་བ་གཉིས་ཏེ་བཅུ་གཅིག་གོ ། ལྷག་མ་ཉེར་བརྒྱད་ཉན་ཐོས་པའོ། ། བཞི་པ་ལ་དྲུག་ལས་འདོད་ཁམས་པ་ནི་ཞེ་སྡང་ལ་སྤྱོད་པ་དང་ངེས་འབྱུང་བར་པ་དང་ཤེས་རབ་ཀྱིས་རྣམ་གྲོལ་དང་འབྲས་བུ་ཟུང་དང་པོ་གཉིས་དང་རྒྱུན་ཞུགས་ཀྱི་འབྲས་བུའི་ཁྱད་པར་གཉིས་དང་། ཕྱིར་མི་འོང་ལ་ཞུགས་པ་དང་བར་ཆད་གཅིག་པ་དང་། དེ་དང་གོང་མར་སྐྱེས་པ་ནི། ། ཡོངས་ཉམས་དབང་པོ་འཕོ་མི་སྟེན། ། ཞེས་པ་དགྲ་བཅོམ་བཞི་པ་དང་དྲུག་པ་བོར་བ་བཞི་དང་འདོད་ཁམས་ཀྱི་སུམ་ཕྲུགས་དང་།
རང་སངས་རྒྱས་དང་འདོད་པའི་བྱང་ཆུབ་སེམས་དཔའ་དང་དེ་བཞིན་གཤེགས་པ་སྟེ་ཉེར་གཅིག་གོ ། ཚོགས་སྦྱོར་བ་རྣམས་འདོད་ཁམས་པར་ངེས་གསུང་བ་ནི་མ་ངེས་ཏེ་གོང་མ་གཉིས་སུ་ཚོགས་སྐྱེས་པ་གནས་སྲིད་པ་དང་། ཐེག་ཆེན་པའི་དེ་དག་སྐྱེ་བ་སྟེ། བསྡུ་བར་བྱང་ཆུབ་སེམས་དཔའ་དབང་མ་ཐོབ་པ་ལྷག་མཐོང་གི་སྤྱོད་པ་ཅན་དང་ཉན་ཐོས་ཀྱི་བྱེ་བྲག་ཕྱེད་པ་རྒྱ་ཆེན་པོ་དང་ལྡན་པ་གཟུགས་མེད་པའི་ཁམས་སུ་སྐྱེས་པ་ཞེས་གསུངས་པས་སོ། ། གཟུགས་ཁམས་པ་ནི་བརྒྱད་ཏེ། མྱ་ངན་ལས་འདས་པ་བཞི་དང་གཟུགས་ཀྱི་སུམ་ཕྲུག་དང་བྱང་ཆུབ་སེམས་དཔའ་འོ། ། འདོད་གཟུགས་ཐུན་མོང་བ་ནི་མངོན་པར་འདུ་བྱ་བ་མེད་པར་སྤྱོད་པ་སྟེ་དབང་ཐོབ་པས་གཟུགས་མེད་དུ་མི་སྐྱེ་བས་སོ། ། གཟུགས་མེད་པ་ནི་དེའི་སུམ་ཕྲུགས་སོ། ། གོང་དུ་འཕོ་བ་ནི་གོང་མ་གཉིས་ཀྱི་ཐུན་མོང་བའོ། ། ལྷག་མ་ཉེར་དྲུག་ནི་ཁམས་གསུམ་ཐུན་མོང་བ་སྟེ་གོང་མ་གཉིས་ནའང་སྲེད་པ་ཤས་ཆེ་སོགས་ཡོད་པས་སོ། །
ལྔ་པ་ལ་བཅུ་ལས་ལམ་ལྔ་ལ་མི་གནས་པ་ནི་སྡེ་ཚན་དང་པོ་དང་ཁམས་གསུམ་གྱི་སོ་སོ་སྐྱེ་བོ་དག་ལམ་ལ་གཏན་མ་ཞུགས་པའོ། ། ཚོགས་ལམ་པ་ནི་སྤྱོད་པས་དབྱེ་བའི་དང་པོ་དྲུག་གི་ཕྱོགས་ཏེ་སྦྱོར་ལམ་སྐྱེས་པ་ན་གཉེན་པོས་སྔར་སུན་ཕྱུང་བས་ཉོན་མོངས་ཤས་ཆེ་བ་དང་མཉམ་པ་མེད་པས་སོ། ། འོན་ཀྱང་དང་པོ་བཞི་ལ་ཉོན་མོངས་པའི་སྒྲིབ་པས་བསྒྲིབས་ཤིང་དེས་འཕགས་པའི་ལམ་ལ་སྦྱོར་བར་བྱེད་པའི་དགེ་བའི་རྩ་བ་ལ་སྒྲིབ་པར་བཤད་པས་ན་དཔྱད་དགོས་སོ། ། ཚོགས་སྦྱོར་ཐུན་མོང་བ་ནི་ཉེ་བར་བསྟན་པས་དབྱེ་བ་དང་མོས་པས་སྤྱོད་པ་དང་སོ་སོ་སྐྱེ་བོ་གསུམ་གྱི་ཕྱོགས་སོ། ། སྦྱོར་ལམ་མཐོང་ལམ་ཐུན་མོང་བ་ནི་སྦྱོར་བས་དབྱེ་བ་གཉིས་དང་ཞུགས་པ་དང་པོ་སྟེ་མཐོང་ལམ་གྱིས་ཐོབ་པའི་ལན་གཅིག་ཕྱིར་འོང་དང་ཕྱིར་མི་འོང་ལ་ཞུགས་པ་གསུངས་པ་ནི་དྲུག་ཅུའི་གྲངས་འཛིན་བྱེད་མིན་ནོ། ། མཐོང་ལམ་པ་ནི་རྒྱུན་ཞུགས་དང་རེ་ལྟར་ཐོགས་ན་ལན་བདུན་པ་གཉིས་སོ། ། མཐོང་སྒོམ་ཐུན་མོང་པ་ནི་དད་མོས་དང་མཐོང་ཐོབ་དང་སློབ་པ་གསུམ་དང་ལྷག་པའི་བསམ་པ་དང་མཚན་མ་དང་བཅས་པར་སྤྱོད་པའོ། ། སློབ་ལམ་བཞིའི་ཐུན་མོང་བ་ནི་ཉོན་མོངས་པ་ཤས་ཆུང་པའི་ཕྱོགས་སོ། ། མཐར་ཕྱིན་པའི་ལམ་པ་ནི་མི་སློབ་པ་བཅུ་གསུམ་པོའོ། ། ལམ་ལྔ་ཐུན་མོང་བ་ནི་སྡེ་ཚན་གཉིས་པ་དང་འདོད་པའི་རང་རྒྱལ་ཏེ་བཞིའོ། །
ལྷག་མ་བཅུ་བདུན་སྒོམ་ལམ་པའོ། ། གྲངས་དང་གོ་རིམ་ངེས་པ་ནི་མེད་དེ་རྒྱལ་བའི་ཡུམ་གྱི་མདོ་དང་དེའི་རྒྱན་དུ་ཉི་ཤུ་དང་རིམ་པ་གཞན་འབྱུང་ཞིང་འོག་ཏུ་ཁ་བསྐང་བྱ་དག་ཡོད་པའི་ཕྱིར་དང་། འདོད་གཟུགས་ཀྱི་བྱང་ཆུབ་སེམས་དཔའ་གཅིག་ཏུ་གནས་པས་ན་ལྔ་བཅུ་རྩ་དགུ་དང་མི་དང་ལྷའི་རིགས་ནས་རིགས་སུ་སྐྱེ་བ་དང་འཕར་བ་གསུམ་ཕྱེ་ན་མང་བར་དོགས་པའི་ཕྱིར་རོ། ། གཞུང་དོན་ལ་བཞི་སྟེ་སྡེ་ཚན་བདུན་དུ་ནང་གསེས་དྲུག་བཅུར་དབྱེ་བ་དང་། སོ་སོའི་ངོ་བོ་དང་། རྒྱུན་ཞུགས་གཉིས་དཔྱད་པའོ། ། དང་པོ་ནི་སྤྱོད་པས་ཏེ་སྐྱེ་བ་སྔ་མ་ལ་གོམས་པས་སམ་ད་ལྟ་བྱེད་པས་དང་འདིས་ངེས་པར་འབྱུང་བ་ཐེག་པ་གསུམ་གྱིས་དང་། འདིས་ཉེ་བར་བརྟན་པ་ཚོགས་ཀྱིས་དང་། འདིར་སྦྱོར་བ་དད་པ་དང་བསྟན་པའི་ཆོས་ཀྱིས་དང་། ཐོབ་པར་བྱ་བའི་འབྲས་བུས་དང་།
བྱང་ཆུབ་ཆེན་པོའི་སྤྱད་པས་དབྱེ་བའོ། ། གཉིས་པ་ལ་ཐེག་པ་ནི་འདིས་ཐེག་ཅིང་མྱ་ངན་ལས་འདས་པ་ཐོབ་པར་བྱེད་པས་ནའོ། ། རྗེས་སུ་འབྲང་བ་ནི་ལམ་གྱིའོ། ། དད་པས་རྗེས་སུ་འབྲང་བ་སོགས་ཉིད་སླར་ཡང་ཕྱེ་བ་ནི་རྒྱུན་ཞུགས་ལ་བཞུགས་པ་སོགས་བརྒྱད་དོ། ། མངོན་དུ་བྱ་བ་ནི་ཐོབ་པའོ། ། ཡང་དེ་བརྒྱད་ཉིད་ཀྱི་ཁྱད་པར་ནི་སྲིད་པ་བདུན་པ་སོགས་བཅུ་བཞིའོ། ། བར་མ་ནི་འཆི་བ་དང་སྐྱེ་བའི་འོ། ། མངོན་པར་འདུ་བྱེད་པ་ནི་འབད་པ་ཆེན་པོའོ། ། ཆོས་ཅན་ནི་རང་བཞིན་དང་རིགས་སོ། ། མི་འཁྲུགས་པ་ནི་རྟོགས་པའོ། །
གསུམ་པ་ལ་སྡེ་བདུན་གྱི་དང་པོ་ལ་ཤས་ཆེ་བ་ནི་ཆགས་བྱའི་དངོས་པོ་དམན་པ་ལའང་ཆགས་པ་དྲག་པོ་འབྱུང་བའོ། ། རྒྱུན་རིང་བ་ནི་བྱུང་ནས་ཀྱང་རྒྱུན་རིང་དུ་རྗེས་སུ་འབྲང་བའོ། ། རྣམ་རྟོག་ཅེས་པ་རང་རང་གི་དམིགས་པ་དང་སྦྱར་རོ། ། རང་བཞིན་དུ་གནས་པ་ནི་ཤས་ཆེ་ཆུང་སྤངས་ཏེ་ཡུལ་དང་མཐུན་པར་ཉོན་མོངས་འབྱུང་བའོ། ། ཉོན་མོངས་པ་ལ་ནི་རྡུལ་ཞེས་ཀྱང་བྱ་ཞིང་དེ་སྲབ་པ་ནི་སྐྱེ་བ་སྔ་མ་རྣམས་སུ་གཉེན་པོ་གོམས་པས་ཡུལ་ཤས་ཆེ་བ་ལའང་ཉོན་མོངས་ཆུང་ངུ་འབྱུང་བའོ། ། སྡེ་གཉིས་པ་ལ་གསུམ་གྱི་དང་པོ་ལ་ཤྲཱ་ཝ་ཀ་ཞེས་སྲིད་པ་ཐ་མ་པའི་བར་དུ་སློབ་དཔོན་ལས་ཉན་བྱེད་དམ་ཐེག་པ་ཆེན་པོ་ཐོས་པ་ཙམ་སྒྲོགས་པ། དམ་པའི་ཆོས་པད་མ་དཀར་པོར། བྱང་ཆུབ་མཆོག་གི་སྒྲ་ཡང་བསྒྲགས་པར་བགྱི། ། ཞེས་བཀའ་སྩལ་པ་ལྟ་བུ་དང་། སྒྲར་བརྗོད་པས་ཆོས་སྒྲོགས་པས་ཐོས་ཏེ་རྒྱ་སྐད་གཅིག་ལ་བོད་ཀྱི་སྐད་དོད་གཉིས་བྱས་པས་ཉན་ཐོས་སོ། །
དེའི་ཐེག་པས་ངེས་པར་འབྱུང་བས་ན་ཐེག་པ་པའོ། ། དེ་ལ་བདུན་ལས་རིགས་ལ་ངེས་པ་དང་མ་ངེས་པ་རྐྱེན་གྱིས་ཐེག་པ་གཞན་དུ་འགྱུར་བ་དང་མི་འགྱུར་བ་སྟེ་ཐེག་ཆེན་པར་དྲོད་དང་རྩེ་མོ་པ་འགྱུར་ཞིང་རང་རྒྱལ་དུ་བཟོད་པ་ལས་ཀྱང་སྟེ། གཉིས་སློབ་རིགས་ལས་བཟློག་ནས་ནི། ། སངས་རྒྱས་སུ་འགྱུར་གཞན་གསུམ་ཡང་། ། ཞེས་གྲག་གོ ། དབང་པོ་ནི་རང་བཞིན་གྱིས་ཤེས་རབ་སོགས་ལྔ་བརྟུལ་བ་སྟེ་ཕྱི་མ་གཉིས་ལ་ལྟོས་པའོ། ། དེ་ཉིད་ལ་ཆོས་ཀྱི་རྗེས་འབྲང་དབང་པོ་རྣོ་བ་སོགས་ཡོད་དོ། ། སྨོན་ལམ་ནི་བདག་ཉིད་ཙམ་འཁོར་བའི་དུཿཁ་ལ་རྣམ་པར་ཞེས་ཏེ་སྨོན་ལམ་བཏབ་པ་ནི་སེམས་བསྐྱེད་པའོ། ། བསམ་པ་ནི་མཐོང་ལམ་དུ་སྡུག་བསྔལ་ཀུན་ལ་ཡིད་འབྱུང་བ་དང་སྒོམ་ལམ་དུ་ཆགས་བྲལ་དང་ཉོན་མོངས་ལས་སེམས་རྣམ་པར་གྲོལ་ཞེས་ཏེ་བསམ་པ་ཅན་ནི་དད་པ་དང་མོས་པའི་མཚན་ཉིད་ཅན་ནོ། ། དམིགས་པ་ནི་ཉན་ཐོས་ཀྱི་ཞེས་ཏེ་འདིས་ཚིགས་བཅད་གཅིག་ཙམ་ལ་དམིགས་ཞེས་ཟེར་བ་དེ་ཁེགས་སོ། །
སྒྲུབ་པ་ནི་ཆོས་མྱང་འདས་དང་རྗེས་སུ་མཐུན་པའི་ཆོས་ལམ་སྒྲུབ་པའོ། ། འབྲས་བུ་ནི་སྡུག་བསྔལ་གྱི་མཐའ་དེ་ཕན་ཆད་དུཿཁ་མེད་པ་ཐོབ་པར་བྱེད་པ་སྟེ་མདོ་སྡེར། ལུས་ཞིག་ཚོར་བ་བསིལ་བར་གྱུར། ། འདུ་ཤེས་འགགས་ཤིང་འདུ་བྱེད་ཞི། ། རྣམ་པར་ཤེས་པ་ནུབ་གྱུར་པ། ། འདི་འདྲ་འདི་ནི་སྡུག་བསྔལ་མཐའ། ། ཞེས་འབྱུང་ངོ་། ། གཉིས་པ་ལ་རང་ནི་སོ་སོ་གཅིག་པུའོ། ། འདི་ལའང་བདུན་ཏེ་སྦྱར་སླའོ། ། ངེས་པ་ནི་བསེ་རུ་ལྟ་བུ།
སྟོན་དང་བསེ་རུ་བྱང་ཆུབ་བར། ། བསམ་གཏན་མཐའ་རྟེན་གཅིག་ལ་ཀུན་ཅེས་པ་སྟེ། ཚོགས་དང་སྤྱོད་པ་ནི་དྲོད་དང་རྩེ་མོར་མི་ངེས་སོ། ། དེ་ནི་རང་བཞིན་གྱིས་ཉོན་མོངས་ཆུང་བས་སེམས་འདུ་འཛི་ལ་མི་འཇུག་ཅིང་གཅིག་པུ་ལ་དགའ་བ་དང་། སྙིང་རྗེ་ཆུང་བས་སེམས་ཆོས་སྟོན་པ་དང་སེམས་གྱི་དོན་བྱ་བ་ལ་མི་འཇུག་གི་སེམས་ལས་ཆུང་ངུར་གནས་པ་ལ་འཇུག་པ་དང་ང་རྒྱལ་སྤྱོད་པ་ཡིན་པས་སློབ་དཔོན་མེད་པ་དང་འགྲན་ཟླ་མེད་པར་བྱང་ཆུབ་བར་འདོད་པའོ། ། ཡིད་འབྱུང་བ་སོགས་ནི་མངོན་པར་རྟོགས་པ་ལས་སྔ་རོལ་ཏུ་འཁོར་བ་ལས་དང་མཐོང་ལམ་གྱིས་འདོད་ཆགས་སྤངས་པས་དང་། སྒོམ་ལམ་གྱིས་ཏེ་རིམ་པས་སོ། ། ཉན་ཐོས་ཀྱི་སྡེ་སྣོད་ཅེས་པ་འདི་ལ་སྡེ་སྣོད་གུད་པ་མེད་དེ་སངས་རྒྱས་བཞུགས་པ་ན་མི་སྐྱེ་བས་དང་ལམ་གྱི་རྣམ་པ་འདྲ་བས་སོ། ། སྒྲུབ་པ་ལ་ཐུན་མོང་བ་ཆོས་ཀྱི་ཞེས་དང་ཐུན་མོང་མིན་པ་དབང་པོ་རྣོན་པོ་ནི། བསེ་རུ་སྐལ་པ་བརྒྱའི་རྒྱུས།
ཞེས་པ་ལྟར་ཚོགས་གསོག་པས་རྒྱུད་སྨིན་པར་བྱེད་ཅིང་རང་བྱང་ཆུབ་པའི་དོན་དུ་མཁས་པའི་དངོས་པོ་ལྔ་དང་བདེན་པ་སྟེ་དྲུག་ལ་མཁས་པར་བྱེད་ལ། ངེས་འབྱེད་ཆ་མཐུན་སྔོན་སློབ་དཔོན་ལ་བརྟེན་པའི་ཚེ་ལ་མ་སྐྱེད་པར་སངས་རྒྱས་མེད་པའི་ཞིང་དུ་བདག་ཉིད་ཀྱིས་གཞན་གྱི་སྒྲ་ལ་མ་ལྟོས་པར་བྱང་ཆུབ་མངོན་དུ་བྱེད་པར་གྱུར་ཅིག་ཅེས་སྨོན་ལམ་བཏབ་པས་དེ་ལྟར་བསེ་རུ་ལྟ་བུར་གྱུར་ཏེ་གཅིག་པུར་གནས་པའོ། ། དབང་པོ་འབྲིང་པོ་ནི་བསྐལ་པ་བརྒྱ་ཚང་བར་ཚོགས་གསོག་པར་མ་ངེས་ཤིང་ངེས་འབྱེད་ཆ་མཐུན་སྔོན་སློབ་དཔོན་ལས་སྐྱེད་པ་སྔོན་ཆོས་མངོན་པར་རྟོགས་པས་འབྲས་བུ་མ་ཐོབ་པ་གནས་དྲུག་ལ་མཁས་པ་སོགས་སྔ་མ་ལྟར་བྱས་པས་རང་སྡིག་པའི་ཆོས་ལས་རྒྱལ་བར་གྱུར་ཏེ་ཚོགས་ན་སྤྱོད་པ་ཆེ་བར་འགྱུར་རོ། ། དབང་པོ་རྟུལ་པོ་ནི་སངས་རྒྱས་མཉེས་པར་བྱེད་པ་སོགས་ཀྱིས་སྔོན་དགེ་སྦྱོང་གི་ཚུལ་གྱི་འབྲས་བུ་ཐོབ་པས་སྔ་མ་ལྟར་བྱས་པས་རང་རྒྱལ་བ་ཚོགས་དང་སྤྱོད་པ་ཆུང་བར་འགྱུར་རོ། ། སར་ཡང་དག་པར་འགྲུབ་པ་གཉིས་པ་དང་གསུམ་པས་ནི་ཚོགས་དང་སྤྱོད་པའི་རང་རྒྱལ་བར་འགྱུར་ཏེ་ཞེས་གསུངས་སོ། ། དེ་དག་གི་ནི་ཉན་ཐོས་དང་འདྲ་བར་གང་ཟག་གི་བདག་མེད་ཙམ་རྟོགས་པར་བྱང་སར་བཤད་ལ། བསེ་རུས་ནི་ཆོས་ཀྱི་བདག་གི་ཕྱོགས་གཅིག་གཟུང་བ་མེད་པའང་རྟོགས་ཏེ། མངོན་རྟོགས་རྒྱན་དུ། གཟུང་དོན་རྟོག་པ་སྤོང་ཕྱིར་དང་། ། འཛིན་པ་མི་སྤོང་ཕྱིར་དང་ནི། །
རྟེན་གྱིས་བསེ་རུ་ལྟ་བུའི་ལམ། ། ཡང་དག་བསྡུས་པ་ཤེས་པར་བྱ། ། ཞེས་གསུངས་སོ། ། ཀུན་ཀྱང་རྟེན་འབྲེལ་ཟབ་མོ་ལ་རྟོག་ཅིང་རྣམ་ཐར་སྒོ་གསུམ་ཡིད་ལ་བྱེད་པས་གནས་ཤིང་། ཞེ་འགྲས་པ་བཟློག་པའི་དོན་དུ་རྫུ་འཕྲུལ་སྟོན་ལ་ཞི་དུལ་གྱིས་བསོད་སྙོམས་ལ་འཇུག་ཅིང་སྒྲ་མེད་དུ་ཆོས་སྟོན་ཏེ་དེ་ཉིད་དུ། གང་གང་དོན་ནི་གང་གང་ལ། ། ཇི་ལྟ་ཇི་ལྟར་ཉན་འདོད་པ། ། དེ་དེ་ལ་དོན་དེ་དང་དེ། ། སྒྲ་མེད་ཀྱང་དེ་དེ་ལྟར་སྣང་། ། ཞེས་སོ། །
སར་འདི་རིགས་ལམ་ཡང་དག་པར་འགྲུབ་པ་གནས་པ་རྒྱུ་བ་ལྔས་བཤད་པ་སྟེ། རྟོག་གེ་ལ་འབར་བར་ཡང་མཐུན་པར་གསུངས་ཤིང་གནས་པ་ནི་དེ་ཉིད་དུ། དང་པོ་གཅིག་པུར་གནས་པ་སྟེ། ། ཟབ་མོ་ལ་ནི་རྟོག་པ་ཡི། ། མོས་པ་དང་ལྡན་ལྷག་མ་གཉིས། ། ཚོགས་དང་ལྷན་ཅིག་གནས་པ་ཡིན། ། ཞེས་གསུངས་སོ། ། ངེས་འབྱུང་གསུམ་པ་ལའང་བདུན་སྔར་ལྟར་ཏེ་སྦྱར་སླའོ། ། ཆོས་ཉིད་ངེས་པ་ནི་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་བའི་རིགས་ཏེ་མི་ལྡོག་པའང་དབང་པོ་རྣོན་པོའི་སྦྱོར་ལམ་ནས་དང་འབྲིང་པོ་མཐོང་ལམ་ནས་དང་རྟུལ་པོ་ས་བརྒྱད་པར་བཤད་ལ་དེའི་རྟགས་ནི་གཞན་དུ་བལྟའོ། ། མ་ངེས་པ་ནི་ཕ་རོལ་ཏུ་ཕྱིན་པ་བསྡུས་པར།
ཡིད་ནི་མཆོག་ཏུ་གཡོ་བས་ལྡོག ། དེ་ཕྱིར་དེ་ལ་དབུགས་མ་ཕྱུང་། ། ས་བཞིན་གཡོ་མེད་མ་ཐོབ་པར། ། བརྟན་མེད་མི་གཡོའི་ས་རྟོགས་དཀའ། ། ཞེས་པ་ལྟར་རོ། ། དབང་པོ་རྣོ་བ་ནི་གཉིས་པོ་ལ་ལྟོས་པ་སྟེ། མངོན་རྟོགས་རྒྱན་དུ། ། རྫོགས་པའི་བྱང་ཆུབ་རྣོན་པ་ཡིས། ། རྟོགས་སླ་རྟུལ་པོས་རྟོགས་དཀར་བཞེད། ། ཅེས་འདི་ཉིད་ལའང་དབང་པོའི་ངེས་པ་ཡོད་དོ། །
སྨོན་ལམ་ནི་སེམས་བསྐྱེད་ཡིན་ཏེ་དེའི་ངོ་བོ་ནི་དེ་ཉིད་དུ། ། སེམས་བསྐྱེད་པ་ནི་གཞན་དོན་ཆེད། ། ཡང་དག་རྫོགས་པའི་བྱང་ཆུབ་འདོད། ། ཅེས་གསུངས་པ་ཉིད་དོ། ། དབྱེ་བ་ནི་གཉིས་ཏེ། སྨོན་པ་སེམས་བསྐྱེད་ཆོ་ག་མེད་པར། སངས་རྒྱས་ཀྱི་སྐུ་མཐོང་བ་དང་སེམས་ཅན་ལ་སྙིང་རྗེ་བ་སོགས་ཀྱིས་སྙིང་ཐག་པ་ནས་རྫོགས་པའི་བྱང་ཆུབ་ཐོབ་འདོད་སྐྱེས་པ་དང་། འཇུག་པ་སེམས་སྐྱེད་ཆོ་གས་སྡོམ་པ་བླངས་ཤིང་ཕ་རོལ་ཏུ་ཕྱིན་པ་དྲུག་སྤྱོད་པའི་སངས་རྒྱས་འདོད་པ་སྟེ། དེ་ཁོ་ན་ཉིད་ལ་འཇུག་པར། དེ་ལ་དང་པོ་མགོན་པོ་ཡིས། །
དོན་གཉེར་རྣམ་པར་ཡང་དག་བཤད། ། གཉིས་པ་སྦྱིན་པ་ལ་སོགས་ལ། ། འཇུག་པའི་རྣམ་པར་རབ་ཏུ་བསྒྲགས། ། ཞེས་བཤད་དོ། ། འདིའི་གཏན་ལ་དབབ་པ་རྒྱས་པ་བདག་གིས་བྱ་ཆུབ་མཆོག་གི་སེམས་གསལ་བར་བཤད་ཟིན་པ་དེར་བལྟའོ། ། མི་གནས་པ་ནི་སྲིད་ཞི་ལའོ། ། སྒྲུབ་པ་ཐུན་མོང་མིན་པ་ལ་སེམས་ཅན་སྨིན་པར་བྱེད་པ་ནི་སྤང་བྱ་སྤང་རུང་དང་གཉེན་པོ་སྐྱེད་རུང་དུ་བྱེད་པ་སྟེ། མདོ་སྡེ་རྒྱན་དུ། ཇི་ལྟར་རྨ་དང་ཟས་ལ་དེ་དག་གིས། ། གཟག་དང་སྤྱད་དུ་རུང་བ་སྨིན་འདོད་ལྟར། །
དེ་བཞིན་རྟེན་འདིར་ཕྱོགས་གཉིས་ཞི་བ་དང་། ། དེ་བཞིན་སྤྱད་པ་ཉིད་དུ་སྨིན་པར་འདོད། ། ཅེས་སོ། ། ཞིང་སྦྱོང་བ་ནི་ཐུགས་རྗེའི་བྱེ་བྲག་གིས་དག་པའམ་མ་དག་པ་གང་འདོད་པ་སྒྲུབ་པ་སྟེ་རྒྱལ་བ་མི་འཁྲུགས་པ་དང་ཤཱཀྱའི་རྒྱལ་པོ་སོགས་ལྟ་བུའོ། ། དེའང་རང་གི་སེམས་སྦྱོང་བ་སྟེ། དྲི་མ་མེད་པར་གྲགས་པས་ཞུས་པར། སངས་རྒྱས་ཀྱི་ཞིང་སྦྱོང་བར་འདོད་པས་རང་གི་སེམས་སྦྱང་བར་བྱའོ་ཞེས་བཀའ་བསྩལ་པས་སོ། ། ལུང་བསྟན་པའང་ནི་གང་ཟག་རིགས་ལ་གནས་པ་སེམས་བསྐྱེད་པ་མངོན་སུམ་དང་དེ་མིན་པར་ལུང་སྟོན་པ་དང་དུས་ཚོད་ཡོད་པ་དང་མེད་པར་དང་། ཡང་བྱང་ཆུབ་ཏུ་དང་། དུས་ཆེ་གེ་ན་རྒྱལ་བ་ཆེ་གེས་ལུང་སྟོན་པར་འགྱུར་ཞེས་སྟོན་པ་སྟེ་དེ་ཉིད་དུ། །
གང་ཟག་དུས་ཀྱི་བྱེ་བྲག་གིས། ། བློ་ལྡན་ལུང་སྟོན་རྣམ་པ་གཉིས། ། བྱང་ཆུབ་དང་ནི་ལུང་སྟོན་པར། ། གཞན་ཡང་ཆེན་པོར་བརྗོད་པ་ནི། ། མི་སྐྱེའི་བཟོད་པ་ཐོབ་པ་ཡིས། ། ཞེས་སོ། བརྒྱད་སྟོང་འགྲེལ་ཆེན་ལེའུ་གསུམ་པར་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ་ཞེས་པ་ནི་ཆོས་ཐམས་ཅད་སྐྱེ་བ་མེད་པས་སོ། ། ཞེས་ཆོས་ལ་ངེས་པར་རྟོག་པའི་བཟོད་པའམ་ཞེས་བཤད་པའོ་་་་་། བཟོད་པ་ནི་ད་ཕྱིན་ཆད་བདག་འཁོར་བའམ་མྱང་འདས་སུ་མཐའ་གཅིག་ཏུ་ལྟུང་བ་མེད་དོ་ཞེས་གཞན་གྱི་རྐྱེན་གྱིས་མ་ཡིན་པར་ཤེས་པའོ་ཞེའོ། ། ཆེན་པོའི་ཁྱད་པར།
ཡང་དེ་ཞིང་དང་མིང་དང་ནི། ། དུས་དང་སྐལ་བའི་མིང་དང་ནི། ། འཁོར་དང་དམ་པའི་ཆོས་རྣམས་ཀྱང་། ། གནས་པའི་སྒོ་ནས་དེར་འདོད་དོ། ། ཞེས་སོ། ། དེ་དང་འདྲ་བར་དཔའ་བར་འགྲོ་བའི་ཏིང་ངེ་འཛིན་གྱི་མདོར་རིགས་ལ་གནས་པ་དབང་པོ་རྣོན་པོ་སེམས་མ་བསྐྱེད་པར་དང་། དབང་པོ་རྣོན་པོ་སེམས་བསྐྱེད་མ་ཐག་ཏུ་དང་། ལེ་ལེ་ཅན་གསང་སྟེ་ཆོས་ལ་བཟོད་པ་ཐོབ་པ་མངོན་སུམ་དུ་ལུང་སྟོན་པ་བཞི་བཀའ་བསྩལ་ཅིང་འདི་ནི་ཕྱི་མར་འགྲེལ་པས་འཆད་དོ། ། སྡེ་ཚན་གསུམ་པ་ལ་ཚོགས་ལམ་ལ་སྦྱར་བ་དང་། སྦྱོར་ལམ་ལ་སྦྱར་བ་དང་།
དེ་དག་ཆུང་འབྲིང་གིས་རྩ་བ་མི་ཉམས་པ་གསུམ་ལས། དང་པོ་ལ་ཚོགས་མ་བསགས་པ་ནི་གོང་མ་རྣམས་ལ་ལྟོས་ནས་ཏེ་གང་ཟག་གང་བདེན་པ་བཞི་སྟོན་པའི་ཆོས་ལ་དམིགས་ཏེ་དཀོན་མཆོག་སོགས་ལ་མོས་པ་དང་དད་པ་ཆུང་བའོ། ། དེའང་མོས་དད་ཀྱིས་ཕྱེ་བའི་ཐར་པ་ཆ་མཐུན་ཆུང་ངུ་སྦྱོར་ལམ་སྐྱེ་བ་ལ་ཚེ་རབས་ཞེས་སོ། ། སྔ་མ་ལ་ལྟོས་ཏེ་ཚོགས་བསགས་པའང་ཡིན་ལ་ཕྱི་མ་ལ་ལྟོས་ནས་མ་བསགས་པ་ཡང་ཡིན་པ་ནི་མོས་དད་བར་མ་སྟེ་སྦྱོར་ལམ་ཚེ་འདི་ཙམ་ལ་སྐྱེའོ་ཞེས་ཚེ་རབས་ཞེས་སོ། ། ཚེ་དེ་ཉིད་ལ་སྦྱོར་ལམ་སྐྱེ་བས་ཚེ་རབས་དེ་ཉིད་ལའོ། ། དད་མོས་ཆུང་འབྲིང་ཆེ་གསུམ་ནི་མི་མཐུན་ཕྱོགས་ཆུང་དུས་ཀྱང་ཉམས་པ་དང་། ཆེ་བས་ཉམས་པ་དང་། གང་གིས་ཀྱང་མི་ཉམས་པའོ། ། ཐར་པ་ནི་བྲལ་བའི་ཁྱད་པར་སྤངས་རྟོགས་རྫོགས་པ་སྟེ་དེའི་ཆའམ་དེ་སྟེན་པ་ལ་ཕན་པའོ། ། ཚོགས་ལམ་དུ་དད་པ་གཙོ་ཞིང་།
སྦྱོར་ལམ་དུ་ཤེས་རབ་གཙོ་ལ། གཉིས་ཀ་ན་གཉིས་ཀ་ཡོད་དོ། ། གཉིས་པ་ལ་ཚོགས་ནི་བདེན་པ་མངོན་པར་རྟོགས་པ་ལ་ལྟོས་པའིའོ། ། ཆོས་ངེས་པར་སེམས་པའི་བཟོད་པ་ནི་ཤེས་རབ་སྟེ། རྒྱན་དུ། མི་མཇེད་ཇི་མི་སྙམ་ཤེས་དང་། ། ཞེས་སོ། ། ཚེ་རབས་ཀྱི་དུས་རྣམས་ནི་བདེན་པ་མངོན་པར་རྟོགས་པ་ལའོ། ། དེའང་དམིགས་བསལ་ལ་ལོ་ཀ་བའི་ཆོས་མཆོག་མ་གཏོགས་པ་ནི་དེ་རང་བཞིན་གྱི་སྐད་ཅིག་པ་ཡིན་པས་ཚེ་དེ་ཉིད་ཀྱི་དུས་ཅན་དུ་ངེས་པའི་ཕྱིར་ངེས་མ་ངེས་དཔྱད་མི་དགོས་པས་སོ། ། འདི་ནི།
ཇི་ལྟར་བཟོད་ཆེན་སྐད་ཅིག་པ། ། དེ་བཞིན་ཆོས་མཆོག་ཅེས་དང་འདྲ་བར་མཛད་པ་སྟེ་རྒྱན་རྩ་འགྲེལ་རྣམས་སུ་ནི་ཆོས་མཆོག་ལའང་རིམ་གྱིས་འབྱུང་བའི་ཆུང་འབྲིང་ཆེ་བ་ཡོད་པར་གསུངས་སོ། ། གསུམ་པ་ནི་ཐར་པའི་ཞེས་ཏེ་དེ་དག་ཆེན་པོ་ལས་མི་ཉམས་པ་ནི་བརྟན་པའི་ཕྱིར་རོ། ། སྦྱོར་ལམ་ཆུང་འབྲིང་ལས་ཉམས་པས་ཚོགས་ལམ་ཆེན་པོ་ལས་ཉམས་པར་ཐལ་བར་མི་འགྱུར་ཏེ་སྡུད་ཀློག་མི་བརྟན་པ་ལས་ཉམས་པས་སྦྱོར་ཀློག་བརྟན་པ་ལས་ཉམས་པར་མི་ཐལ་བ་བཞིན་ནོ། ། ཀུན་འབྱུང་བའམ་ཀུན་ཏུ་སྤྱོད་པ་ནི་མངོན་གྱུར་རོ། ། བག་ཆགས་ས་བོན་ལས་ཉམས་པ་མ་ཡིན་ཏེ་ཐར་པའི་ཆེད་དུ་དགེ་བ་བསྐྱེད་པ་ཡང་བསྐྱེད་མི་དགོས་པས་སོ། ། ཐར་པ་ཆ་མཐུན་ཆུང་ངུ་ལམ་ལ་ཞུགས་པའི་དབང་དུ་བྱས་ཏེ། རྒྱལ་བས། འཇིག་རྟེན་པ་ཡི་ཡང་དག་ལྟ། ། ཆེན་པོ་གང་ལ་ཡོད་གྱུར་པ། །
དེ་ནི་ཚེ་རབས་སྟོང་རྣམས་སུ། ། ངན་འགྲོར་འགྲོ་བར་མི་འགྱུར་རོ། ། ཞེས་བཀའ་བསྩལ་པས་སོ། ། ཡང་དག་ལྟ་བ་ནི་འདིར་ལས་འབྲས་ལ་དད་པ་དང་མཚུངས་ལྡན་གྱི་ཤེས་རབ་བོ། ། དེ་དག་གི་ཆུང་འབྲིང་ཆེ་བ་གསལ་བར་བྱ་བའི་ཆེད་དུ་བཞི་དང་དྲུག་ཏུ་འགྲེལ་པར་ཕྱེ་སྟེ། དང་པོ་ལ་སྐབས་སུ་གཏོགས་པ་པ་དགེ་བའི་ཆོས་ལ་འདུན་པ་ནས་བརྩམས་ཏེ་ཐར་པའི་དོན་དུ་བྱ་བ་བྱེད་པ་ཆུང་ངུ་དང་མོས་པ་ལས་གྱུར་པ་ཐར་པ་དང་ལྡན་པའི་བསྟན་པ་ལ་མོས་པ་ཅན་དང་ལྷག་པར་འདོད་པ་ལས་གྱུར་པ་དགའ་བ་དང་དང་བ་དང་ལྡན་པར་་་་་་འདི་ལ་དཔྱད་དོ། ལ་དམིགས་པའི་ཡིད་བྱེད་མང་བ་གཉིས་འབྲིང་དང་ཐོབ་པ་ལས་གྱུར་པ་ཚེ་དེ་ཉིད་ལ་ངེས་འབྱེད་ཆ་མཐུན་སྐྱེ་བར་ངེས་པ་ཆེན་པོའོ། ། སྦྱོར་ལམ་དྲུག་སྟེ་རྗེས་སུ་མཐུན་བ་པ་བདེན་པ་ལ་དམིགས་པའི་རྣམ་པ་ཅན་གྱི་དགེ་བ་ཆུང་ངུ་བྱུང་བ་དང་། ཁྱད་པར་བ་དེ་འབྲིང་དུ་གྱུར་པ་དང་། རྟོགས་པ་བ་ཆེན་པོ་ཚེ་དེ་ཉིད་ལ་བདེན་པ་རྟོགས་པ་ཤས་ཆེ་བ་དང་།
དེ་ཉིད་ཀྱི་དབྱེ་བ་གསུམ་སྟེ་ཡོངས་སུ་སྒྱུར་བ་པ་རིགས་མ་ངེས་པ་རྣམས་བྱང་ཆུབ་ཁྱད་པར་བར་སྒྱུར་ཞིང་། རང་སངས་རྒྱས་རྣམས་ཚེ་གཞན་ལ་སློབ་དཔོན་མེད་པར་བྱང་ཆུབ་པར་སྒྱུར་བ་དང་། སྐྱེ་བ་གཅིག་པ་ཚེ་དེ་ཉིད་ལ་མཐོང་ལམ་སྐྱེ་བ་དང་། སྟན་གཅིག་པ་སྟན་ཐོག་དེ་ཉིད་དུ་མཐོང་ལམ་སྐྱེ་བའོ། ། སྡེ་བཞི་པ་ལ་ཚོགས་ནི་ཚོགས་ལམ་དུ་སྟེ་སྦྱོར་བའོ་ཞེས་པའི་གསུང་ལས་སོ། ། དེ་དང་འབྲས་བུའི་དུས་ན་དད་པས་མོས་པ་སོགས་བཞག་པས་ན་འདི་དག་ནི་སྦྱོར་ལམ་ནས་བརྩམས་ཏེ་མཐོང་ལམ་སྐད་ཅིག་བཅོ་ལྔའི་བར་ལ་འཇོག་ཅེའོ། ། དེ་ལ་སྐད་ཅིག་བཅོ་ལྔ་ནི། ། མ་མཐོང་མཐོང་ཕྱིར་མཐོང་བའི་ལམ། ། དབང་པོ་རྟུལ་རྣོ་དེ་རྣམས་སུ། ། དད་དང་ཆོས་ཀྱི་རྗེས་འབྲང་བ། །
ཞེས་མཐོང་ལམ་པ་ཉིད་དུ་འདོད་དོ། ། ཤེས་རབ་སོགས་ཀྱི་དབང་པོ་རྟུལ་བས་ཕ་རོལ་པོས་བསྟན་པའི་དོན་གྱི་རྗེས་སུ་འབྲངས་ཞེས་སོ། ། ཕྱི་མ་ནི་དབང་པོ་རྣོ་བས་རང་ཉིད་ཀྱིས་དཔྱད་ཏེ་མདོ་ལ་སོགས་པའི་ཆོས་ཀྱི་རྗེས་སུ་ཞེས་སོ། ། སྡེ་ལྔ་པ་ལ་གཉིས་ལས་སྤྱི་དོན་ལ་ལྔའི་ཁམས་གང་དུ་སྐྱེ་བ་ནི། འདོད་པར་གསུམ་ཐོབ་ཐ་མ་ནི། ། གསུམ་དུའོ་གོང་ན་མཐོང་ལམ་མེད། ། མི་སྐྱོ་ལུང་ལས་འདིར་རྩོམ་ཞིང་། ། དེར་མཐར་ཕྱིན་ཅེས་འབྱུང་ཕྱིར་རོ། ། ཞེས་པའོ། ། འོ་ན་ཕྱིར་མི་འོང་གོང་དུ་མི་འཐོབ་པ་ཅི་ཞེ་ན།
མཐོང་ལམ་མེད་པས་ཏེ་གཟུགས་མེད་ན་ཉན་པ་མེད་པ་དང་ཁམས་འོག་མ་མི་དམིགས་པའི་ཕྱིར་དང་། གཟུགས་ཁམས་པ་མི་སྐྱོ་བ་དང་། ལུང་དུ་བར་དོར་མྱ་ངན་ལས་འདའ་བ་སོགས་ལྔ་འདིར་རྩོམ་ཞིང་དེར་མཐར་ཕྱིན་པར་འགྱུར་རོ་ཞེས་འབྱུང་བས་སོ། ། འབྲས་བུ་བར་པ་དག་འཇིག་རྟེན་པའམ་དེ་ལས་འདས་པའི་སྒོམ་ལམ་གྱིས་ཐོབ་པར་བྱེད་ཀྱང་ཁམས་གོང་མར་སྔར་མེད་མི་ཐོབ་སྟེ། གོང་མར་སྐྱེ་བའི་རྒྱུར་གྱུར་པའི་དངོས་གཞིའི་སེམས་མེད་པས་སོ། ། འབྲས་བུ་ངོས་གཟུང་བ་ནི། དགེ་སྦྱོང་ཚུལ་ནི་དྲི་མེད་ལམ། ། འབྲས་བུ་འདུས་བྱས་འདུས་མ་བྱས། ། དེ་རྣམས་བརྒྱད་ཅུ་རྩ་དགུ་འོ། ། གྲོལ་ལམ་ཟད་པ་རྣམས་དང་བཅས། །
ཞེས་ཏེ་མཐོང་སྤང་སྤོང་བའི་བར་ཆད་མེད་པ་དང་གྲོལ་ལམ་བརྒྱད་རེ་དང་སྒོམ་སྤང་སྤོང་བའི་བརྒྱད་ཅུ་རྩ་གཅིག་ལ་བར་ཆད་མེད་ལམ་རྣམས་དགེ་སྦྱོང་གི་ཚུལ་དང་གྲོལ་ལམ་རྣམས་དེའི་འབྲས་བུ་འདུས་བྱས་དང་ཉོན་མོངས་ཟད་པ་འདུས་མ་བྱས་སོ། ། དེ་ལྟར་མང་པོ་ཡོད་ཀྱང་རྒྱུན་ཞུགས་སོགས་བཞིར་བཞག་པ་ནི། འབྲས་ལམ་སྔོན་ལམ་བཏང་བ་དང་། ། གཞན་ཐོབ་པ་དང་ཟད་སྡོམ་དང་། ། ཤེས་པ་བརྒྱད་ཚན་ཐོབ་པ་དང་། ། རྣམ་པ་བཅུ་དྲུག་ཐོབ་པ་འོ། ། ཞེས་པ་རྒྱུ་ལྔ་སྟེ་བཞི་པོ་རེ་རེ་ལའང་ཞུགས་པའི་ལམ་བཏང་བ་དང་འབྲས་བུའི་ལམ་ཐོབ་པ་དང་སྤངས་པ་ཀུན་གྱི་ཐོབ་པ་གཅིག་རྙེད་པ་དང་ཆོས་དང་རྗེས་སུ་ཤེས་པ་བརྒྱད་ཅིག་ཅར་ཐོབ་པ་དང་མི་རྟག་སོགས་རྣམ་པ་བཅུ་དྲུག་རྟོགས་པས་སོ། ། ཉན་ཐོས་ཀྱི་འབྲས་བུ་གྲུབ་དུས་ནི། མྱུར་བ་སྲིད་པ་གསུམ་གྱིས་ཐར། ། ཅེས་ཏེ།
ས་བོན་འདེབས་པ་དང་མྱུ་གུ་སྐྱེ་བ་དང་འབྲས་བུ་སྨིན་པ་གསུམ་ལྟར། ཚེ་དང་པོ་ལ་ཚོགས་ལམ་དང་། གཉིས་པ་ལ་སྦྱོར་ལམ་དང་། གསུམ་པ་ལ་འཕགས་ལམ་སྐྱེད་དོ། ། བུལ་བ་ལ་ངེས་པ་མེད་དེ། མགོན་མེད་ཟས་སྦྱིན་གྱི་བུ་མོ་མ་ག་དྷ་བཟང་མོས་སངས་རྒྱས་འོད་སྲུང་གི་དུས་སུ་རྒྱལ་པོ་ཀྲི་ཀིའི་བུ་མོ་གསེར་ཕྲེང་ཅན་དུ་གྱུར་པས་ཚོགས་ལམ་བསྐྱེད་དེ་ཤཱཀྱ་སེང་གེའི་བསྟན་པ་ལ་བདེན་པར་མཐོང་བར་དེ་ཉིད་ཀྱི་རྟོགས་བརྗོད་དུ་བཤད་པ་ལྟར་རོ། ། དེ་ལ་ས་གཞག་པ་ནི་དཀར་པོ་རྣམ་པར་མཐོང་བའི་ས་སྦྱོར་ལམ་དང་། རིགས་ཀྱི་ས་ཆོས་མཆོག་དང་། བརྒྱད་པའི་ས་རྒྱུན་ཞུགས་ལ་བཞུགས་པ་དང་། མཐོང་བའི་ས་རྒྱུན་ཞུགས་དང་།
བསྲབས་པའི་ས་ལན་གཅིག་ཕྱིར་འོང་དང་། འདོད་ཆགས་དང་བྲལ་བའི་ས་ཕྱིར་མི་འོང་དང་། བྱས་པ་རྟོགས་པའི་ས་དགྲ་བཅོམ་དང་། ཞུགས་པ་ཕྱི་མ་གསུམ་ཉན་ཐོས་ཀྱི་སའོ། ། ངེས་ཚིག་ནི་མྱ་ངན་འདས་པའི་རྒྱུན་ལ་ཞུགས་པས་དང་། འདོད་ཁམས་སུ་ལན་ཅིག་སྐྱེ་བས་དང་། ལན་གཅིག་ཀྱང་མི་སྐྱེ་བས་དང་། ཉོན་མོངས་པའི་དགྲ་མ་ལུས་པར་བཅོམ་པས་སམ་མཆོད་པར་འོས་པས་ནའོ། ། གཞུང་དོན་ལ་ཉེར་བདུན་པོ་ཀུན་འབྲས་བུ་བཞིར་འདུས་ཀྱང་འཇོག་ཚུལ་གྱིས་གསུམ་སྟེ། དབང་པོ་དང་སྙོམས་འཇུག་གིས་བཞག་པ་ལྔ་དང་།
རྩ་བའི་སྐྱེས་བུ་ཟུང་བཞི་དང་། འབྲས་བུ་བཞིའི་ཁྱད་པར་བཤད་པའོ། ། དང་པོའི་དང་པོ་དག་ལ་འབྲས་བུ་ནི་གོ་རིམ་གྱི་ཤུགས་ཀྱིས་འབྲས་བུ་དང་པོའི་འོ་ཞེའོ། ། འོན་ཀྱང་སློབ་པའི་འབྲས་བུ་གསུམ་ཅར་ཏེ་ལམ་ལ་རྗེས་ཤེས་ནས་རྡོ་རྗེ་ལྟ་བུའི་ཏིང་ངེ་འཛིན་གྱི་བར་རོ་ཞེས་བོད་རྣམས་གསུངས་སོ། ། དེ་ཚེ་དབང་པོ་རྟུལ་རྣོ་དག ། དད་པས་མོས་དང་མཐོང་བས་ཐོབ། ། ཅེས་པ་དང་། འོག་ཏུ་འཆད་པ་ལྟར་གསུམ་ཀ་སྲིད་དོ། ། ལུས་ཀྱིས་མངོན་དུ་བྱེད་པ་ནི་ཕྱིར་མི་འོང་འོག་ཏུ་འཆད་པའི་རྣམ་ཐར་བརྒྱད་ཚང་བ་ཐོབ་པ་སྟེ། འགོག་པ་ཐོབ་པའི་ཕྱིར་མི་འོང་། །
ལུས་ཀྱི་མངོན་དུ་བྱེད་པར་འདོད། ། ཅེས་སོ། ། ཤེས་རབ་ཀྱིས་གྲོལ་བ་ནི་ཉེར་བསྡོགས་ལ་བརྟེན་ནས་ཤེས་རབ་ཀྱིས་ཟག་པ་ཀུན་ཟད་ཀྱང་དངོས་གཞི་མ་ཐོབ་པས་རྣམ་ཐར་བརྒྱད་ལ་བསམ་གཏན་བྱེད་མི་ནུས་པ་སྟེ། ཟག་མེད་མི་ལྕོགས་མེད་པ་ཡིས། ། ཐམས་ཅད་ལས་ནི་འདོད་ཆགས་བྲལ། ། ཞེས་དང་། སློབ་དཔོན་མ་ཁོལ་གྱིས། ཁྱོད་ཀྱི་བསྟན་པའི་རྗེས་འབྲང་བ། ། བསམ་གཏན་དངོས་གཞི་མ་ཐོབ་ཀྱང་། ། བདུད་ཀྱི་མིག་རས་བཙའ་བཞིན་དུ། །
སྲིད་པ་རྣམས་ནི་ཟློག་པར་བགྱིད། ། ཅེས་བཤད་པ་ལྟར་རོ། ། ཉོན་མོངས་དང་སྙོམས་འཇུག་གི་སྒྲིབ་པ་གཉིས་ཀའི་ཞེས་ཏེ་དེ་དག འགོག་ཐོབ་གཉིས་ཀ་ལས་རྣམ་གྲོལ། ། ཤེས་རབ་ཀྱིས་ནི་གཅིག་ཤོས་སོ། ། ཞེས་སོ། ། སྙོམས་འཇུག་གི་སྒྲིབ་པ་ནི་དབུས་མཐའི་ཊཱི་ཀཱ་རུ་ཉོན་མོངས་ཅན་མ་ཡིན་པའི་མི་ཤེས་པར་བཤད་པས་ཤེས་བྱའི་སྒྲིབ་པ་སྟེ་ཐེག་ཆུང་བས་ཀྱང་ཤེས་བྱའི་སྒྲིབ་པ་ཀུན་མ་སྤངས་ཀྱང་ཇི་རིགས་པ་སྤངས་པ་ཡོད་དོ། ། གཉིས་པ་ལ་ཟུང་བཞིའི་དང་པོ་ལ་བཞི་ལས་དོན་དངོས་ནི་རྒྱུན་ཞུགས་རིམ་གྱིས་པ་ལ་འཇུག་པ་ནི་ངེས་འབྱེད་ཆ་མཐུན་སྟན་གཅིག་པ་ནས། ། བཟུང་སྟེ་འབྲས་བུ་དང་པོ་མ་ཐོབ་པའི་བར་རོ། ། འབྲས་བུ་ལ་གནས་པ་ནི་ལམ་ལ་རྗེས་ཤེས་ལ་གནས་པའོ། །
མཐོང་ལམ་གྱི་མིང་གཉིས་ནི་མཐོང་བའི་ཞེས་ཏེ་གསུང་རབ་ཏུ་འདི་དག་གིས་ཐ་སྙད་བྱས་པས་སོ། ། ཡང་དག་པ་དགྲ་བཅོམ་པ་འཐོབ་པ་ཉིད་དུ་ངེས་པ་ལ་ཞུགས་པ་སྟེ། འཕགས་དང་མཚམས་མེད་བྱེད་པ་དག་་་་་འདི་སྡུག་བསྔལ་ལ་ཞེས་པའི་འགྲེལ་པར། ། ཡང་དག་ལོག་པ་ཉིད་དུ་ངེས། ། ཞེས་པས་སོ། ། དོན་དམ་པའི་ཆོས་བདེན་པ་རྣམས་མངོན་པར་རྟོགས་ཤིང་བདག་ཉིད་ཀྱིས་ཁོང་དུ་ཆུད་པའང་མཐོང་ལམ་དེའོ། ། དེ་ལ་རྟེན་གྱི་དབང་གིས་འབྲས་བུའི་ཁྱད་པར་ལ་འདོད་པ་རྣམས་ལ་འདོད་ཆགས་དང་མ་བྲལ་བ་ནི་ཕྱོགས་ལས་བྲལ་ཡང་དྲུག་པ་སོགས་མ་སྤངས་པ་ཡིད་བྱེད་དང་པོ་སོགས་ལ་བརྟེན་ཏེ་མཐོང་ལམ་སྐྱེད་པ་ནི་སྐད་ཅིག་བཅོ་ལྔ་ཡན་ཆད་ལ་རྒྱུན་ཞུགས་ལ་འཇུག་པ་དང་སྐད་ཅིག་བཅུ་དྲུག་པ་ལ་དེའི་འབྲས་གནས་སུ་འགྱུར་རོ། ། ཉོན་མོངས་རྣམ་པ་ལྔ་སྤངས་ཀྱང་སེམས་བཅུ་དྲུག་པ་ལ་ལན་གཅིག་ཕྱིར་འོང་ལ་ཞུགས་པར་མི་འགྱུར་བ་ནི། འབྲས་ཐོབ་འབྲས་བུའི་ཁྱད་པར་གྱིས། ལམ་ཐོབ་མེད་པ་དེ་ཡི་ཕྱིར། །
འབྲས་གནས་ཁྱད་པར་བྱ་ཆེད་དུ། ། མི་བརྩོན་པ་ནི་ཞུགས་མ་ཡིན། ། ཞེས་ཏེ་མི་བརྩོན་པ་ནི་འབྲས་བུ་གཞན་ཐོབ་པར་བྱ་བ་ལ་སྟེ། དེ་ལྟར་ཕྱི་མ་དག་ལའང་སྦྱར་རོ། ། ཕལ་ཆེར་ལས་བྲལ་བ་ཉེར་བསྡོགས་ཀྱིས་འདོད་པའི་ཉོན་མོངས་དྲུག་པ་སྤངས་པ་ནི་ལན་ཅིག་ཕྱིར་འོང་ཞུགས་འབྲས་སུ་འགྱུར་རོ། ། འདོད་ཆགས་དང་བྲལ་བ་དགུ་ཅར་སྤངས་པ་ནི་ཕྱིར་མི་འོང་ཞུགས་འབྲས་སུ་འགྱུར་ཏེ། ཅི་སྟེ་འཇིག་རྟེན་པའི་ལམ་གྱིས་ཐོབ་པའི་འབྲས་བུ་དག་ནི། དགེ་སྦྱོང་གི་ཚུལ་གྱི་འབྲས་བུར་མི་རུང་བར་ཐལ་ཏེ། ཟག་མེད་ཀྱི་ལམ་ཁོ་ནས་ཐོབ་པ་མིན་པའི་ཕྱིར་ཞེ་ན། ཁྱབ་པ་མེད་དེ།
མཐོང་ལམ་གྱི་འབྲས་བུས་སྤངས་པའང་དེ་ལ་བསྲེས་པས་དང་། ཟག་མེད་ཀྱི་ཐོབ་པས་འཇིག་རྟེན་པའི་སྤངས་པའང་འཛིན་པ་སྟེ། འཇིག་རྟེན་པའི་ཐོབ་འབྲས་ནི། ། བསྲེས་དང་ཟག་མེད་ཐོབ་འཛིན་ཕྱིར། ། ཞེས་གསུངས་སོ། ། སྒོམ་པས་སྤང་བྱ་མ་སྤངས་ན། ། འབྲས་བུ་དང་པོ་ལ་ཞུགས་པ། ། རྣམ་ལྔའི་བར་བཅོམ་གཉིས་པ་ལ། ། དགུ་པ་ཚུད་ཆད་ཟད་པ་ཡིན། ། འདོད་པའམ་ཡང་ན་གོང་མ་ལ། །
ཆགས་བྲལ་གསུམ་པ་ལ་ཞུགས་པ། ། གང་ཞིག་གང་ལ་ཞུགས་པ་ཡི། ། བཅུ་དྲུག་པ་ལ་དེ་འབྲས་གནས། ། ཞེས་དང་འདྲའོ། ། མཐོང་ལམ་གྱིས་དགྲ་བཅོམ་ནི་མི་འཐོབ་སྟེ་དེས་སྒོམ་སྤང་མི་སྤོང་པས་དང་། ཡང་སྲིད་པའི་རྩེ་མོ་ལས་ཆགས་བྲལ་མི་སྲིད་པའི་ཕྱིར་ཏེ། འཇིག་རྟེན་འདས་ཀྱིས་སྲིད་རྩེ་ལ། ། ཆགས་བྲལ་གཞན་ལས་རྣམ་པ་གཉིས། ། ཞེས་པས་སོ། ། རྒྱུན་ཞུགས་ལ་ལུང་འགལ་སྤང་བ་ནི་གང་གི་ཚེ་ཞེས་ཏེ་ཡུམ་དུ་གང་ཟག་འདི་ནི་ཀུན་ཏུ་སྦྱོར་བ་གསུམ་སྤངས་པས་རྒྱུན་དུ་ཞུགས་པའོ་ཞེས་སོགས་ཉན་ཐོས་དང་ཐེག་ཆེན་གྱི་མདོ་དེ་དང་དེར་ཅིའི་ཕྱིར་བརྗོད་ཅེ་ན།
གསུམ་པོས་དེའི་སྤང་བྱའི་གཙོ་བོ་བསྡུ་བ་དང་དེ་བཟུང་བས་གཙོ་མིན་འགྲུབ་པའི་ཕྱིར། ཇི་ལྟར་གཙོ་བོ་ནི་འཇིག་ཚོགས་ལ་ལྟ་བས་གནས་ལ་དགའ་བས་དུཿཁ་ལས་མི་འཕགས་པ་དང་། ཚུལ་ཁྲིམས་དང་རྟུལ་ཞུགས་མཆོག་འཛིན་གྱིས་འཕགས་ཀྱང་ལམ་ངན་པ་ལ་ཞེན་པས་ལོག་པས་འབྱུང་བ་དང་། ཐེ་ཚོམ་གྱིས་ལམ་བཟང་པོ་ལ་ཐེ་ཚོམ་ཟ་བས་ཡང་དག་པས་ངེས་པར་མི་འབྱུང་བའི་རྒྱུ་བྱེད་པས་ཏེ། འགྲོ་མི་འདོད་དང་ལམ་ནོར་དང་། ། ལམ་ལ་ཐེ་ཚོམ་དེ་སྙེད་ཅིག ། ཐར་པ་བགྲོད་ལ་གེགས་བྱེད་པ། ། དེ་ཡི་ཕྱིར་ན་གསུམ་བསྟན་ཏོ། ། ཞེས་སོ། ། ཡང་གསུམ་པོས་རིམ་པ་ལྟར་ཤེས་བྱ་དང་ལྟ་བ་དང་གཉེན་པོ་ལ་ལོག་ཅེས་ཏེ་དུཿཁ་ཙམ་ལ་བདག་དང་བདག་གི་བར་སྒྲོ་འདོགས་པ་དང་ལྟ་ངན་གྱིས་འདག་པར་ཡིད་ཆེས་པ་དང་དཀོན་མཆོག་གསུམ་ལ་ངེས་པར་མི་བྱེད་པའི་ཕྱིར་རོ། །
ཟུང་གཉིས་པ་ལ་འཇུག་པ་མཐར་གྱིས་པ་ནི་རྒྱུན་ཞུགས་མཐོང་ལམ་གྱིས་ཐོབ་པ་ཉིད་ལོ་ཀ་བའམ་དེ་ལས་འདས་པའི་སྒོམ་པའི་ལམ་ལ་འདོད་པའི་ཉོན་མོངས་ལྔ་སྤངས་པ་སྟེ། རྣམ་པ་ལྔ་ཡི་བར་བཅོམ་པ། ། གཉིས་པ་ལ་ནི་ཞུགས་པ་ཡིན། ། ཞེས་སོ། ། ལན་གཅིག་ཕྱིར་འོང་ནི་རྣམ་པ་དྲུག་པ་འབྲིང་གི་ཆུང་ངུ་སྤངས་པ་སྟེ། རྣམ་པ་དྲུག་པ་ཟད་གྱུར་པ། ། དེ་ནི་ལན་གཅིག་ཕྱིར་འོང་བའོ། ། ཞེས་སོ། ། མདོར་ཡང་འདོད་ཆགས་དང་ཞེ་སྡང་དང་གཏི་མུག་བསྲབས་པའི་ཕྱིར་ལན་གཅིག་ཕྱིར་འོང་བའོ་ཞེས་བཀའ་སྩལ་ཏོ། ། ཟུང་གསུམ་པ་ལ་གཉིས་ཀྱི་དངོས་ལ་ལན་གཅིག་ཕྱིར་འོང་དེ་ཉིད་སྔ་མ་ལྟ་བུའི་སྒོམ་ལམ་ལ་འདོད་པའི་བདུན་པ་དང་བརྒྱད་པ་སྤངས་པའོ། །
དགུ་པ་ནི་ཆུང་ངུའི་ཆུང་ངུ་སྟེ། ཉེས་ཆ་བདུན་དང་བརྒྱད་ཟད་པ། ། ཚེ་གཅིག་བར་ཆད་གཅིག་པ་དང་། ། གསུམ་པ་ལ་ནི་ཞུགས་པའང་ཡིན། ། དེ་དགུ་ཟད་པས་ཕྱིར་མི་འོང་། ། ཞེས་སོ། ། ཟུང་འདི་གཉིས་ནི་སྔར་རྒྱུན་ཞུགས་སུ་གྱུར་པ་ལའང་ལོ་ཀ་བ་དང་དེ་ལས་འདས་པའི་སྒོམ་ལམ་གྱིས་རང་རང་གི་སྤང་བྱ་སྤངས་པས་ཐོབ་པ་གཉིས་གཉིས་ཡོད་དོ། ། སྔར་དབང་པོའི་སྐབས་སུ་གཉིས་ནི། བདུན་ནམ་བརྒྱད་དམ་དགུས་ཞེས་བཤད་པ་ལྟར་རོ། ། དེ་ལ་ལུང་འགལ་སྤང་བ་ནི་དེ་ལྟར་ན་ཅིའི་ཕྱིར་ཡུམ་བརྒྱད་སྟོང་པ་སོགས་སུ་གང་ཟག་འདི་ནི་ཐ་མའི་ཆ་དང་མཐུན་པའི་ཀུན་སྦྱོར་ལྔ་སྤངས་པས་ཕྱིར་མི་འོང་བའོ་ཞེས་བརྗོད་ཅེ་ན།
ཕྱིར་མི་འོང་གི་སྤང་བྱའི་གཙོ་བོ་ལྔ་པོས་བསྡུ་བའི་ཕྱིར་ཏེ་ཇི་ལྟར་གཙོ་བ་ནི་བདག་ལྟ་དང་ཚུལ་ཁྲིམས་དང་བརྟུལ་ཞུགས་མཆོག་འཛིན་དང་ཐེ་ཚོམ་གྱིས་འགྲོ་བ་ཐ་མ་ངན་སོང་གསུམ་གྱི་རྒྱུ་བྱེད་ཅིང་། འདོད་ཡོན་ལ་འདུན་པ་དང་གནོད་སེམས་ཀྱིས་ཁམས་ཐ་མ་འདོད་ཁམས་ཀྱི་རྒྱུ་བྱེད་པའི་ཕྱིར་རོ། ། ཡང་ཕྱི་མ། གཉིས་ཀྱིས་འདོད་ལས་མི་འདའ་ལ། ། གསུམ་པོ་ཡིས་ནི་ཟློག་པར་བྱེད། ། ཅེས་ཀྱང་ངོ་། ། ཐ་མ་ནི་ངན་པའོ། ། ཟུང་བཞི་པ་ལའང་དེ་ལྟར་གཉིས་ཀྱི་དངོས་ནི་གསལ་ཏེ། སྲིད་རྩེའི་ཆ་བརྒྱད་བར་ཟད་པ། དགྲ་བཅོམ་ཉིད་ལ་ཞུགས་པ་སྟེ། །
དགུ་པའི་བར་ཆད་མེད་ལམ་ཡང་། ། དེ་ནི་རྡོ་རྗེ་ལྟ་བུ་ཡིན། ། དེ་ཟད་ཐོབ་དང་ཟད་པ་ཤེས། ། དེ་ཚེ་དེ་མི་སློབ་དགྲ་བཅོམ་ཞེས་སོ། ། གཉིས་པ་ནི་གང་གི་ཚེ་ཞེས་ཏེ་འཁོར་བའི་གོང་མ་གཟུགས་དང་གཟུགས་མེད་པ་དང་མཐུན་ཅིང་དེ་ལ་ཕན་པའི་ཀུན་སྦྱོར། གཟུགས་དང་གཟུགས་མེད་ལས་སྐྱེས་པའི། ། འདོད་ཆགས་གཉིས་རྒོད་དང་ང་རྒྱལ་རྨོངས། ། ཞེས་པ་ལྔ་སྤངས་པས་དགྲ་བཅོམ་དུ་བརྗོད་པ་ནི་དེའི་སྤང་བྱའི་གཙོ་བོ་བསྡུ་བ་སྟེ་འདོད་ཆགས་གཉིས་ཀྱིས་འདོད་པ་ནས་གོང་མ་ཉེ་བར་ལེན་པ་དང་ཕྱི་མ་གསུམ་གྱིས་མི་གཏོང་སྟེ་རིམ་པ་ལྟར་སྲེད་པ་དང་ང་རྒྱལ་དང་ཐེ་ཚོམ་ཤས་ཆེ་བའི་བསམ་གཏན་པ་ཉིད་དུ་དེར་ཀུན་ནས་ཉོན་མོངས་པས་སོ། ། ཟུང་བཞི་པོ་དེར་འབྲས་བུས་ཕྱེ་བ་ཀུན་འདུས་ཤིང་མཐར་གྱིས་འཇུག་པ་ལ་ཞུགས་པ་ཕྱི་མ་གསུམ་འབྲས་གནས་དང་པོ་གསུམ་དུ་འདུས་པས་བསྡུ་ན་ལྔ་ཉིད་དོ། ། གསུམ་པ་ལ་བཞི་སྟེ།
རྒྱུན་ཞུགས་ཀྱི་འབྲས་བུའི་བྱེ་བྲག་དང་། ལན་གཅིག་ཕྱིར་འོང་གི་དང་། ཕྱིར་མི་འོང་གི་འབྲས་གནས་ཁྱད་པར་ཅན་དང་། དགྲ་བཅོམ་དྲུག་བཤད་པའོ། ། དང་པོ་ལ་གཉིས་ཀྱི་དང་པོ་ནི་རྒྱུན་ཞུགས་ཉིད་དེ་ཡན་མན་ནི་འདིར་བདེན་པ་མཐོང་ན་ལྷ་རྣམས་སུ་འགྲོ་ཞིང་དེ་ནས་འདིར་འོངས་ཏེ་ལྷ་རྣམས་སུ་འགྲོའོ་ཞེས་པའི་རིམ་པ་འདིས་སོ། ། འདི་མིའི་ནང་དུ་རྒྱུན་ཞུགས་ཐོབ་ན་མི་ནང་དུ་མྱ་ངན་ལས་འདའ་ཞིང་ལྷའི་ནང་དུ་ཐོབ་ན་དེའི་ནང་དུའོ། ། འཁོར་བ་ནི་བགྲོད་པ་སྟེ་སྡུག་བསྔལ་གྱི་མཐའ་ནི་དགྲ་བཅོམ་པ་སྐྱེ་བ་གཞན་དུ་ཉིང་མཚམས་མི་སྦྱོར་བ་སྟེ། འབྲས་གནས་སྒོམ་སྤང་བྱ་མ་ཟད། ། རེ་ལྟར་ཐོགས་ན་ལན་བདུན་པ། ། ཞེས་སོ། །
བྱེ་བྲག་སྨྲ་བས་མི་དང་ལྷ་དང་དེ་དག་གི་སྲིད་པ་བར་མ་བདུན་རེ་སྟེ་ཉེར་བརྒྱད་ལེན་ཡང་བདུན་ཚུན་དུ་མཐུན་པས་དེ་སྐད་བརྗོད་དེ། གནས་བདུན་ལ་མཁས་པའི་དགེ་སློང་དང་ཤིང་འདབ་མ་བདུན་པ་ལྟར་དུ་སྨྲའོ། ། གནས་བདུན་ནི་གཟུགས་དང་། དེ་ཀུན་འབྱུང་བ་དང་། དེ་འགོག་པ་དང་། དེ་འགོག་པར་འགྲོ་བའི་ལམ་དང་། དེའི་རོ་མྱང་བ་དང་། ཉེས་དམིགས་དང་། ངེས་པར་འབྱུང་བ་རྣམས་ཡང་དག་པར་ཤེས་པ་སྟེ་དེ་བཞིན་དུ་རྣམ་ཤེས་ཀྱི་བར་ལའོ། ། འོ་ན་ལྟ་བ་ཕུན་སུམ་ཚོགས་པ་གང་སྲིད་པ་བརྒྱད་མངོན་པར་འགྲུབ་པ་གནས་མ་ཡིན་པར་གསུངས་པ་ཅི་ལྟར་ཞེ་ན།
འགྲོ་བ་གཅིག་ཏུ་འགྲུབ་པ་ལ་དགོངས་པའོ། ། འོ་ན་འོག་མིན་དང་སྲིད་རྩེའི་བར་དུ་གོང་དུ་འཕོ་བ་ལྷ་ཉིད་དུ་སྲིད་པ་བརྒྱད་པས་མང་པ་ལེན་པ་ཅི་ལྟར་ཞེ་ན། འདོད་ཁམས་སུ་མི་འགྲུབ་པ་ལ་དགོངས་པས་མི་སྐྱོན་ནོ། ། རེ་ལྟར་ཐོགས་ན་ཞེས་པ་ནི་དེ་སྲིད་དུ་མྱ་ངན་ལས་མི་འདའ་བར་ངེས་ཤིང་། དེ་སྲིད་ཀྱིས་རྒྱུད་ངེས་པར་སྨིན་པའི་ཕྱིར་ཏེ་སྦྲུལ་གོམ་པ་བདུན་པ་དང་རིམས་ཉིན་ཞག་བཞི་པ་ལྟར་རོ། ། གཉིས་པ་ནི་རྒྱུན་ཞུགས་ཀྱི་འབྲས་གནས་ཁྱད་པར་ཅན་ཏེ་ལྷའམ་མིའི་ནང་དུ་སྲིད་པ་གཉིས་འཁོར་ནས་མྱང་འདས་ཐོབ་པར་བྱེད་པ་ལན་གཅིག་ཕྱིར་འོང་ལ་འཇུག་པའོ། ། སྤངས་བ་ནི། རྣམ་གསུམ་རྣམ་བཞི་ལས་གྲོལ་བ། ། ཚེ་གཉིས་གསུམ་དུ་རིགས་ནས་རིགས། ། ཞེས་པ་སྟེ།
རྣམ་པ་ལྔ་སྤངས་པ་ན་མིན་པ་ནི་དེ་སྤངས་ན་དྲུག་པའང་ངེས་པར་སྤོང་བའི་ཕྱིར་རོ། ། དེ་གཅིག་གིས་ནི་བར་ཆད་གཅིག་པའི་ལྟར་འབྲས་བུ་ལ་གེགས་མི་ནུས་ཏེ་ཁམས་ལས་འདའ་མི་དགོས་པའི་ཕྱིར་རོ། ། གཉིས་པའི་ཁྱད་པར་ཅན་ནི་ལན་ཅིག་ཕྱིར་འོང་བ་ཕྱིར་མི་འོང་ལ་འཇུག་པ། ཉེས་ཆ་བདུན་དང་བརྒྱད་ཟད་པ། ། འདོད་ལྷའི་ནང་དུ་སྐྱེ་བ་གཅིག་བླངས་ཏེ་མྱང་འདས་ཐོབ་པར་བྱེད་པའོ། ། འདི་ནི་དགྲ་བཅོམ་ཐོབ་པ་ལ་ཚེ་གཅིག་གིས་དང་ཕྱིར་མི་འོང་ལ་ཉེས་ཆ་གཅིག་གིས་ཆོད་པས་མིང་དུ་བྱས་ཏེ་གསུམ་པ་ལ་ཞུགས་པ་གང་ཡིན་ལ་འདིས་མ་ཁྱབ་བོ། ། གསུམ་པ་ལ་ལྔའི་དང་པོ་ནི་གཟུགས་ཁམས་སུ་སྐྱེ་བའི་ཀུན་སྦྱོར་སྤངས་པའི་ཕྱིར་མི་འོང་མངོན་པར་གྲུབ་པ་སྲིད་པ་བར་མའི་ཀུན་སྦྱོར་མ་སྤངས་པས་གཟུགས་ཁམས་ཀྱི་དེ་གྲུབ་པ་ན་མྱུར་བར་ལམ་གྱི་མཐའ་བསྐྱེད་དེ་མྱ་ངན་ལས་འདའ་བ་དང་སྐྱེ་སྲིད་དུ་འགྲོ་བར་མི་སེམས་ཤིང་མྱུར་བ་མ་ཡིན་པར་མྱ་ངན་ལས་འདའ་བ་དང་མངོན་པར་བསམས་ཤིང་བྱ་བ་དང་བཅས་བཞིན་དུ་སྐྱེ་བ་མ་ཐོབ་པར་ཡུན་རིང་ཞིག་ན་མྱ་ངན་ལས་འདའ་བ་སྟེ། ལྕགས་བསྲེག་པའི་ཞོགས་མ་དང་ཚ་ཚ་ཡར་བའི་དཔེ་གསུམ་གྱིས་མདོར་བཤད་དོ། ། གཉིས་པ་ལ་གཉིས་ཀར་ནི་སྐྱེ་བར་དང་མངོན་པར་འགྲུབ་པའིའོ། ། སྐྱེས་པ་ཙམ་གྱིས་ནི་དེ་མ་ཐག་ཏུའོ། །
གསུམ་པ་ལ་འདུ་བྱེད་མེད་པ་ནི་སྔོན་གོམས་པས་ལམ་རང་གི་ངང་གིས་འབྱུང་བའི་ཕྱིར་རོ། ། བཞི་པ་ནི་ལམ་རང་གི་ངང་གིས་འབྱུང་བ་མེད་པས་མངོན་པར་འདུ་བྱེད་པ་ལམ་གྱི་འཇུག་སྒོམ་པའོ། ། ལྔ་པ་ལ་གསུམ་ལས་དང་པོ་འོག་མིན་དུ་འཕོ་བ་ནི་རོ་མྱང་བ་མང་བས་བསམ་གཏན་ཆུང་ངུ་སོགས་སྐྱེས་པའི་རོ་མྱང་བར་བྱེད་ཅིང་ཚངས་རིས་ནས་བཟུང་སྟེ་ས་དང་ས་ལྟ་བའི་གནས་སུ་གྱུར་ཅིང་གཙོ་བོ་གཅིག་ཏུ་ཟད་པ་ཚངས་ཆེན་པ་མ་གཏོགས་པའི་གནས་གཞན་ཀུན་ཏུ་སྐྱེ་ཞིང་སྤེལ་མར་བསྒོམས་པས་འོག་མིན་གྱི་བར་དུ་ཞུགས་ཏེ་དེར་ཐར་པའོ། ། ཡང་འདིར་བསམ་གཏན་སྤེལ་སྟེ་བསམ་གཏན་དང་པོའི་རོ་མྱངས་པས་གོང་མ་གསུམ་ལས་ཉམས་པ་ཚངས་རིས་སུ་སྐྱེས་ནས་སྔོན་གོམས་པས་བསམ་གཏན་བཞི་པ་སྤེལ་ནས་འོག་མིན་དུ་སྐྱེ་བ་འཕར་བ་དང་དེ་ལྟ་བུ་དང་པོ་ནས་གནས་གཙང་མ་འོག་མ་བཞི་གང་རུང་དུ་དང་དེ་ནས་འོག་མིན་དུ་སྐྱེ་བ་ཕྱེད་དུ་འཕར་བ་སྟེ། དེ་འཕར་ཕྱེད་འཕར་ཐམས་ཅད་དུ། ། འཆི་འཕོ་གཞན་སྲིད་རྩེ་མོར་འགྲོ ། ཞེས་སོ། ། འདི་ནི་ལྷག་མཐོང་དང་། ཕྱི་མ་ཞི་གནས་སྤྱོད་པའོ། ། གཉིས་པ་སྲིད་རྩེར་འཕོ་བ་ནི་ལ་ལ་ཞེས་ཏེ་སྤེལ་མར་མ་བསྒོམས་པས་གནས་གཙང་མ་བོར་ནས་གནས་ཀུན་ཏུ་འཆི་འཕོ་བ་ལྟར་སྲིད་རྩེར་སོང་སྟེ་ཐར་པའོ། །
དེ་ལྔ་ལ་གནས་གཞན་ཚངས་ཆེན་བོར་བ་བཅུ་དྲུག་དང་། ཉམས་པའི་ཆོས་ཅན་ལ་སོགས་པ་རིགས་དྲུག་དང་། རང་རང་གི་སའི་འཆིང་བ་ཀུན་དང་ལྡན་པ་ནས་རྣམ་པ་བརྒྱད་ལས་འདོད་ཆགས་དང་བྲལ་བའི་བར་ཏེ་དགུ་དང་། དབང་པོ་རྣོ་འབྲིང་རྟུལ་གསུམ་རྣམས་སྔ་མ་སྔ་མ་ལ་ཕྱི་མ་ཕྱི་མས་བསྒྲེས་པས་བར་དོར་ཐར་པ་ཉིས་སྟོང་ལྔ་བརྒྱ་དགུ་བཅུ་རྩ་གཉིས་ཏེ་གོང་དུ་འཕོ་བ་ལ་གཉིས་སུ་ཕྱེ་བའི་ལྔའི་བར་དུའང་བར་དོར་འདའ་བ་དེ་དང་འདྲ་བས་ཀུན་སྡོམ་ན་གཟུགས་སུ་ཉེར་འགྲོ་ཕྱིར་མི་འོང་ཁྲི་ཉིས་སྟོང་དགུ་བརྒྱ་དྲུག་ཅུར་མཛོད་འགྲེལ་དུ་བཤད་དོ། ། བར་དོར་འདའ་བ་གསུམ་དུ་ཕྱེ་ན་ནི་ཁྲི་དྲུག་སྟོང་བརྒྱ་ཞེ་བཞིའོ། ། གསུམ་པ་སྤེལ་མ་རྒྱུ་འབྲས་ཀྱི་རྣམ་གཞག་ནི་སྤེལ་མར་ཞེས་ཏེ། དང་པོར་བཞི་པ་སྤེལ་བར་བྱེད། ། སྐད་ཅིག་མ་ནི་བསྲེས་པས་འགྲུབ། ། སྐྱེ་དང་གནས་པར་བྱ་ཕྱིར་དང་། ། ཉོན་མོངས་པས་ནི་འཇིག་ཕྱིར་ཡང་། །
དེ་ནི་རྣམ་པ་ལྔ་ཡི་ཕྱིར། ། གནས་གཙང་སྐྱེ་བ་ལྔ་ཁོ་ནའོ། ། ཞེས་ཏེ་བཞི་པ་ནི་ཀུན་པས་ལས་སུ་རུང་བ་དང་ལམ་སླ་བའི་མཆོག་ཡིན་པས་དེ་དང་པོར་རྒྱུན་དང་ལྡན་པ་སྤེལ་ཞིང་རྒྱུན་ཕྲི་ནས་ཟག་མེད་སྐད་ཅིག་གཉིས་ཀྱི་བར་དུ་ཟག་བཅས་སྐད་ཅིག་མངོན་དུ་བྱེད་པ་ན་གྲུབ་པའོ། ། དེའང་དང་པོར་གླིང་གསུམ་དུ་དང་ཕྱིས་ཉམས་ནས་གཟུགས་ཁམས་སུ་སྤེལ་ལོ། ། དབྱིག་གཉེན་ཞབས་ནི་སངས་རྒྱས་མིན་པས་སྐད་ཅིག་སྤེལ་མི་ནུས་པས་ན་རྒྱུན་ཆགས་གསུམ་ལ་ཇི་སྲིད་འདོད་པར་སྙོམས་པར་འཇུག་པས་རྫོགས་པར་བཞེད་དོ། ། དེའི་དགོས་ཆེད་ནི་ཕྱིར་མི་འོང་དབང་པོ་རྣོན་པོ་གནས་གཙང་མར་སྐྱེ་བ་དང་། མཐོང་ཆོས་ལ་བདེ་བར་གནས་པའི་ཆེད་དུ་སྟེ་རྟུལ་པོ་དེ་དག་དང་། རོ་མྱང་ལྡན་པའི་ཏིང་ངེ་འཛིན་ཐག་བསྲིངས་པས་ཡོངས་སུ་མི་ཉམས་པའི་ཆེད་དུའང་ངོ་། ། དགྲ་བཅོམ་སྤེལ་བ་ལ་ནི་སྐྱེ་བའི་ཆེད་མེད་དོ། ། དེ་ཆུང་ངུ་ནི་ཟག་མེད་ཟག་བཅས་དང་ཟག་མེད་ཀྱི་སེམས་གསུམ་མངོན་དུ་བྱེད་པའོ། །
ཚུལ་དེས་དྲུག་དང་དགུ་དང་བཅུ་གཉིས་དང་བཅོ་ལྔ་མངོན་དུ་བྱེད་པ་ནི་འབྲིང་དུ་སོགས་ཏེ་དེ་ལྔའི་འབྲས་བུ་ནི་རིམ་པས་མི་ཆེ་བ་སོགས་ལྔར་སྐྱེའོ། ། བཙུན་པ་དཔལ་ལེན་ན་རེ། སྒོམ་པ་ལ་དད་པ་ལྷག་པས་མི་ཆེ་བར་སྐྱེ་བ་སོགས་དབང་པོ་ལྔ་ལྷག་པའི་ཕྱིར་རོ་ཞེས་གསུངས་སོ། ། འདིར། གཞན་ནི་གཟུགས་མེད་འགྲོ་རྣམ་བཞི། ། ཞེས་པ་ཕྱིར་མི་འོང་འདོད་པ་ནས་གཟུགས་མེད་དུ་སྐྱེ་བ་ལ་བར་དོ་མེད་པས་སྐྱེས་ནས་ཐར་པ་སོགས་གོང་དུ་འཕོ་བའི་བར་བཞི་དང་། གཞན་ནི་འདི་ལ་མྱ་ངན་འདའ་ཞེས་པ་འདོད་པར་ཕྱིར་མི་འོང་ཐོབ་པའི་ཚེ་ཉིད་ལ་ཐར་པ་རྣམས་གཞུང་དུ་མ་སྨོས་པ་ཁ་བསྐང་བར་བྱ་སྟེ། ཕྱི་མ་དེའི་བྱེ་བྲག་ནི། འདོད་པར་ཚེ་ཡོངས་གྱུར་པའི་འཕགས། ། ཁམས་གཞན་དུ་ནི་འགྲོ་བ་མེད། །
ཅེས་པ་ཚེ་དང་པོ་ལ་རྒྱུན་ཞུགས་སམ་ལན་གཅིག་ཕྱིར་འོང་ཐོབ་སྟེ་ཚེ་གཉིས་པ་ཕྱིར་མི་འོང་ཐོབ་པ་ནི་འདོད་ཁམས་ལ་སྐྱོ་བས་ཚེ་དེ་ཉིད་ལ་མྱ་ངན་ལས་འདའ་བའོ། ། གཟུགས་ཁམས་སུ་ཚེ་གྱུར་པ་ནི་གལ་ཏེ་ན་ཁམས་གོང་དུའང་འཇུག་གོ ། འབྲས་བུ་བཞི་པའི་ཁྱད་པར་ལ་དྲུག་གི་དང་པོ་ནི་ཕྱི་མ་ལྔ་གཏན་མ་ཡིན་པ་སྟེ་མྱོས་པ་ནི་རྙེད་པ་དང་བཀུར་བསྟིས་གཡེན་སྤྱོ་བས་དབང་ཉམས་པས་ཏེ་དགྲ་བཅོམ་པ་ལེགས་འོངས་ལྟ་བུའོ། ། གསོད་མི་གསོད་ནི་རང་གིས་རང་གི་སྲོག་གཅོད་པ་དང་མི་གཅོད་པའོ། ། མཐོང་ཆོས་ལ་བདེར་གནས་ནི་ལོ་ཀ་བའི་བསམ་གཏན་རྣམས་སོ། ། འདིས་འཕགས་པའི་ལམ་ལས་ཉམས་པ་ཡོད་པར་བསྟན་ཏོ་ཞེས་ཏེ་བྱེ་བྲག་ཏུ་སྨྲ་བ། བཞི་ནི་རིགས་ལས་ལྔ་འབྲས་ལས། ། ཉམས་འགྱུར་དང་པོ་ལས་མ་ཡིན། ། ཞེས་སྨྲ་བ་དང་མཐུན་ནོ། ། དེའང་འབྲས་བུ་དེ་སོར་མ་ཚུད་པར་མི་འཆི་ཞིང་འབྲས་གནས་ཀྱིས་མི་བྱ་བ་ཉམས་ཀྱང་མི་བྱེད་སྟེ།
འབྲས་ལས་ཉམས་པ་འཆི་བ་མེད། ། བྱ་བ་མ་ཡིན་དེ་མི་བྱེད། ། ཅེས་འདོད་དོ། ། མདོ་སྡེ་པ་ནི་འཕགས་པ་ཤེས་རབ་ཀྱིས་སྤངས་པ་གང་དེ་ནི་ལེགས་པར་སྤངས་པའོ་ཞེས་བཀའ་སྩལ་པས་འབྲས་བུ་ལས་མི་ཉམས་པར་སྨྲ་སྟེ། དབྱིག་གཉེན་ཞབས་ཀྱང་འདི་ཉིད་བཞེད་དོ། ། སྤྱིར། ཐོབ་དང་མ་ཐོབ་ཉེར་སྤྱད་ལས། ། ཡོངས་ཉམས་རྣམ་པ་གསུམ་ཤེས་བྱ། ། སྟོན་ལ་ཐ་མ་མི་གཡོ་ལ། ། བར་པའང་གཞན་ལ་རྣམ་གསུམ་མོ། །
ཞེས་སོ། ། གཉིས་པ་ལ་གསོད་ན་ཉམས་པ་མ་ཡིན་པ་ནི་ཚེ་དང་ལྡན་པ་གནག་ཚོགས་ཅན་སློབ་པར་གྱུར་པ་ཡང་ཡང་ཉམས་པས་ཡི་ཆད་དེ་མཚོན་གྱིས་འདེབས་པར་བྱེད་ལ་འཆི་བའི་དུས་ཁོ་ནར་དགྲ་བཅོམ་ཐོབ་པ་ལྟ་བུའོ། ། གསུམ་པ་ནི་མྱོས་ན་ཉམས་ཤིང་རྗེས་སུ་བསྲུངས་ན་དེ་ལྟ་མ་ཡིན་པའོ། ། བཞི་པ་ནི་ལས་ཀྱི་མཐའ་ལ་དང་སྨྲ་བ་ལ་དང་རྩོད་པ་ལ་ཞུགས་པ་དང་རིང་དུ་རྒྱུ་བའི་སྦྱོར་བ་དང་ལྡན་པ་དང་། ནད་ཡུན་རིང་པོ་ཐེབས་པ་སྟེ་རྒྱལ་པོ་སྲས་ཀྱིས་མདོ་ལས་དྲངས་པའི་ཉམས་པར་འགྱུར་བའི་རྐྱེན་ལྔ་སྟོབས་ལྡན་མེད་ན་མྱོང་ཀྱང་མི་ཉམས་ཤིང་མངོན་པར་བརྩོན་པ་མེད་ན་དབང་པོ་དད་སོགས་ལྔ་སྦྱོང་ཞིང་ཆེ་བར་བྱེད་པའི་སྐལ་པ་མེད་པའོ། ། ལྔ་པ་ནི་དབང་པོ་སྦྱོང་ཞིང་མི་གཡོ་བ་རྟོགས་པའི་སྐལ་པ་ཅན་ནོ། ། དབང་པོ་འཕོའང་མི་སློབ་པ་བསམ་གཏན་ས་དྲུག་དང་གཟུགས་མེད་དང་པོ་གསུམ་སྟེ་ས་དགུ་དང་སློབ་པ་བསམ་གཏན་དྲུག་ལ་བརྟེན་ནས་རྟུལ་པོའི་ལམ་གྱི་འབྲས་བུ་ཁྱད་པར་ཅན་དང་བཅས་པ་བཏང་ཞིང་རྣོན་པོའི་ལམ་གྱི་དེ་འཐོབ་པ་སྟེ། ། མི་གཡོ་རྣམ་གྲོལ་བར་ཆད་མེད། ། ལམ་དགུའོ་ཤིན་ཏུ་སྟེན་ཕྱིར་རོ། ། མཐོང་བས་ཐོབ་ལ་རེ་རེ་འོ། །
ཟག་མེད་མི་ཡི་ནང་དུ་སྤེལ། ། མི་སློབ་ས་དགུ་ལ་བརྟེན་ཏེ། ། སློབ་པ་དྲུག་ལ་གང་གི་ཕྱིར། ། འཕེལ་བ་འབྲས་བུ་ཁྱད་པར་ཅན། ། བཏང་སྟེ་འབྲས་བུ་ཐོབ་པར་འགྱུར། ། ཞེས་སོ། ། དྲུག་པ་ནི་རང་བཞིན་གྱིས་དབང་པོ་རྣོ་བས་སྦྱང་མི་དགོས་པ་དང་སྦྱངས་པས་རྣོ་བ་སྟེ་ཡེ་མི་ཉམས་པའོ། ། དོན་དེ་རྣམས། དགྲ་བཅོམ་དྲུག་འདོད་དེ་རྣམས་ལས། ། ལྔ་ནི་དད་པས་མོས་ལས་སྐྱེས། །
དེ་རྣམས་རྣམ་གྲོལ་དུས་དང་སྦྱོར། ། མི་གཡོའི་ཆོས་ཅན་མི་གཡོ་བ། ། དེ་ཕྱིར་དེ་དུས་མི་སྦྱོར་གྲོལ། ། དེ་ནི་མཐོང་ཐོབ་རྒྱུ་ལས་བྱུང་། ། ཁ་ཅིག་དང་པོ་ནས་དེའི་རིགས། ། ཁ་ཅིག་སྦྱངས་པ་ལས་གྱུར་ཏོ། ། ཞེས་སོ། ། དེ་དག་ནི་ཏིང་ངེ་འཛིན་མངོན་དུ་གྱུར་པ་ཡོ་བྱད་དང་ནད་མེད་པ་དང་ཡུལ་གྱི་བྱེ་བྲག་ལ་ལྟོས་པས་སམ་ཉམས་སྲིད་པས་དུས་དང་སྦྱོར་བ་དང་འདོད་དགུར་ཏིང་ངེ་འཛིན་མངོན་དུ་འགྱུར་བས་སམ་ཉམས་མི་སྲིད་པས་དུས་དང་མི་སྦྱོར་བའོ། ། འདིར་མཐོང་ལམ་ལ་དད་པ་དང་ཆོས་ཀྱི་རྗེས་འབྲང་དང་སྒོམ་ལམ་ལ་དད་མོས་མཐོང་ཐོབ་དང་མི་སློབ་པའི་ལམ་ལ་དུས་དང་སྦྱོར་མི་སྦྱོར་ཏེ་དེ་རྣམས་དྲུག་འདི་ལྟར་ལམ་གསུམ་ལ་གཉིས་གཉིས་ཞེས་འདོད་ཅིང་། དད་པས་རྗེས་འབྲང་དབང་པོ་རྟུལ་བ་དང་།
ཤིན་ཏུ་རྟུལ་བ་དང་། ཆེས་ཤིན་ཏུ་རྟུལ་བ་གསུམ་དང་། ། སློབ་དང་འཕགས་མིན་རིགས་དྲུག་ལྡན་ཞེས་པ་རིགས་ལྔ་དང་ལམ་སྐད་ཅིག་བཅོ་ལྔ་དང་ཆགས་བྲལ་གྱི་སྒོ་ནས་འཆིང་བ་ཀུན་ལྡན་ནས་སྲིད་རྩེ་བོར་བའི་ས་བརྒྱད་ལས་ཆགས་བྲལ་གྱི་བར་གཞན་བདུན་ལ་དགུ་དགུ་དང་། ཅི་ཡང་མེད་པ་ལ་བཅུ་རུ་ཕྱེ་བས་བདུན་ཅུ་རྩ་གསུམ་དང་གླིང་གསུམ་དང་ལྷའི་རིས་དྲུག་ཏུ་སྐྱེས་པས་རྟེན་གྱིས་དགུ་སྟེ། ། དེ་རྣམས་རིམ་གྱིས་བསྒྲེས་པས་འབུམ་བཞི་ཁྲི་བདུན་སྟོང་བརྒྱད་བརྒྱ་ཉི་ཤུ་རྩ་ལྔར་འགྱུར་ཞིང་གང་ཟག་གཞན་ལའང་ཇི་རིགས་པར་དེ་བཞིན་དུ་བརྩི་སྟེ། འགའ་ཞིག་རྒྱལ་པོ་སྲས་ཀྱི་འགྲེལ་བཤད་དུ་འདོད་ན་བལྟའོ། ། སྡེ་དྲུག་པ་ལ་གཉིས་ལས་ཁམས་གསུམ་གྱི་དགུ་སྤྱིར་བཤད་པ་ནི། གང་འདོད་པའི་ཞེས་ཏེ་རང་རང་གི་ལས་ཀྱིས་ཐ་དད་དུ་སྐྱེ་བས་ན་སོ་སོ་སྐྱེ་བོའོ། ། གྱུར་པ་ནི་དེའི་ཆོས་ཡོངས་སུ་རྫོགས་པས་སོ། ། འཕགས་པའི་ཆོས་ནི་ཟག་མེད་ཀྱི་ལམ་མོ། །
ཀུན་སྦྱོར་ནི་ཉོན་མོངས་ཏེ་དགུ་དང་གསུམ་དང་ལྔ་ཚན་གཉིས་བརྗོད་ཟིན་ཅིང་། དེའི་ལྷག་མ་ཡོད་པས་མི་སློབ་པ་གཅོད་དོ། ། འཕགས་པའི་ཆོས་ཐོབ་པ་ནི་སློབ་པའང་ཡིན་པས་ཀུན་སྦྱོར་གྱི་ལྷག་མ་མེད་པའོ། ། བསྒྲེ་བ་ནི་གཟུགས་དང་གཟུགས་མེད་དུ་སྐྱེས་ཤིང་གྱུར་པ་ཞེས་སོགས་སྦྱར་རོ། ། འདོད་གཟུགས་ཀྱི་བཞི་ཁྱད་པར་དུ་བཤད་པ་ལ་བྱང་ཆུབ་སེམས་དཔའ་སོ་སོ་སྐྱེ་བོ་ནི་ཁམས་གསུམ་གྱི་སོ་སོ་སྐྱེ་བོས་བསྡུས་པས་དེ་ས་ལ་ཞུགས་པའི་དབང་དུ་བྱས་ཏེ་བཤད་པ། མཐུའི་ཁྱད་པར་ཐོབ་པའི་ཕྱིར་སེམས་ཅན་སྨིན་པར་བྱ་བའི་གནས་མིན་པའི་གཟུགས་མེད་དུ་སྐྱེ་བ་སྤངས་པའི་དེའི་ཏིང་ངེ་འཛིན་དང་ལྡན་ཞེས་ཏེ་ཏིང་ངེ་འཛིན་གྱི་དབང་གིས་སྐྱེ་བའོ། ། བོད་རྣམས་ས་བརྒྱད་པ་ཡན་ཆོད་དོ་གསུང་ངོ་། ། གསུམ་པ་ནི་སྨོན་ལམ་གྱི་དབང་གིས་སངས་རྒྱས་ཞེས་ཏེ་དབུ་མ་རྩ་བར། རྫོགས་སངས་རྒྱས་རྣམས་མ་བྱུང་ཞིང་། ། ཉན་ཐོས་རྣམས་ནི་ཟད་པ་ན། །
རང་སངས་ཀྱི་ཡེ་ཤེས་ནི། ། རྟེན་པ་མེད་ལས་རབ་ཏུ་སྐྱེ། ། ཞེས་གསུངས་སོ། ། བཞི་པ་ནི་དེ་བཞིན་ཉིད་རྟོགས་ཤིང་གསུང་བས་སམ། སྔོན་གྱི་རྒྱལ་བ་རྣམས་གཤེགས་པ་དེ་བཞིན་དུ་གཤེགས་པས་ན་དེ་སྐད་ཏེ། སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པ་ཅན་ནི་དགའ་ལྡན་ན་གནས་པ་ནས་བདུད་ལས་རྒྱལ་བའི་བར་བྱང་ཆུབ་སེམས་དཔའི་སྤྱོད་པ་དང་མངོན་པར་རྫོགས་པར་བྱང་ཆུབ་པ་ནས་མྱ་ངན་ལས་འདས་པའི་བར་རྫོགས་པའི་སངས་རྒྱས་ཀྱི་མཛད་པའང་འདོད་ཁམས་སུ་སྟོན་པ་སྟེ། རྒྱུད་བླ་མར། ཐུགས་རྗེ་ཆེན་པོ་འཇིག་རྟེན་མཁྱེན། ། ཆོས་ཀྱི་སྐུ་ལས་མ་གཡོས་པར། ། སྤྲུལ་པའི་རང་བཞིན་སྣ་ཚོགས་ཀྱིས། །
དགའ་ལྡན་གནས་ནས་འཕོ་བ་དང་། ། ལྷུམས་སུ་ཞུགས་དང་བལྟམས་པ་དང་། ། བཟོ་ཡི་གནས་ལ་མཁས་པ་དང་། ། བཙུན་མོའི་འཁོར་གྱིས་རོལ་པ་དང་། ། ངེས་འབྱུང་དཀའ་བ་སྤྱོད་པ་དང་། ། བྱང་ཆུབ་སྙིང་པོར་གཤེགས་པ་དང་། ། བདུད་སྡེ་བཅོམ་དང་རྫོགས་པར་ནི། ། བྱང་ཆུབ་ཆོས་ཀྱི་འཁོར་ལོ་བསྐོར། ། མྱ་ངན་འདས་པར་གཤེགས་མཛད་རྣམས། ། ཞེས་གསུངས་པ་རྣམས་སོ། །
སྟོན་པ་འདིའི་རྨད་དུ་བྱུང་བའི་མཛད་པ་བཅུ་གཉིས་ནི་རྒྱས་པར་རྒྱ་ཆེར་རོལ་པ་སོགས་སུ་བལྟའོ། ། སྡེ་བདུན་པ་ལ་ལྔའི་དང་པོ་ནི་ཐེག་ཆེན་གྱི་རིགས་ལ་གནས་པ་སྨོན་ལམ་ཆེན་པོ་བཏབ་པ་ནས་བཟུང་སྟེ་ཆོས་ཉིད་ལ་སྤྱིའི་ཚུལ་དུ་མོས་པས་སྤྱོད་པའི་ས་ཚོགས་སྦྱོར་ལ་ཆོས་ངེས་པར་སེམས་པའི་བཟོད་པ་ཆུང་འབྲིང་ཆེ་བ་རྟོན་པས་དབྱེ་བར་བཤད་པ་ལྟ་བུ་དང་ལྡན་པ་སྐལ་པ་གྲངས་མེད་དང་པོས་རྫོགས་པ་སྟེ་དེ་རྩོམ་པ་ནི་ཐེག་བསྡུས་སུ། ། བཟང་དང་སྨོན་ལམ་སྟོབས་ཅན་དང་། ། སེམས་བརྟན་ཁྱད་པར་འགྲོ་བ་ཡི། ། བྱང་ཆུབ་སེམས་པ་གྲངས་མེད་གསུམ། ། ཀུན་ཏུ་རྩོམ་པ་མཛད་ཅེས་བརྗོད། ། ཅེས་པ་ལྟར། དགེ་བ་མི་མཐུན་ཕྱོགས་ཀྱིས་ཟིལ་གྱིས་མི་ནོན་པ་བཟང་བའི་སྟོབས་ཅན་དང་སྨོན་ལམ་གྱིས་རྟག་ཏུ་དགེ་བའི་བཤེས་གཉེན་དང་ཕྲད་པ་དང་སེམས་བརྟན་པ་མི་དགེ་བའི་གྲོགས་པོས་བཟློག་ཀྱང་བྱང་ཆུབ་ཀྱི་སེམས་མི་གཏོང་བ་དང་ཁྱད་པར་དུ་འགྲོ་བ་ཚེ་འདི་དང་ཕྱི་མར་དགེ་བའི་ཆོས་མི་ཉམས་ཤིང་འཕེལ་བ་ནས་སོ། ། གཉིས་པ་ལ་གཉིས་ཀྱི་དང་པོ་སྤྱི་དོན་ལ་བཅུ་སྟེ། དེ་མིན་ལས་འབྱེད་པའི་མཚན་ཉིད།
རྟོགས་པ་དང་། སྤངས་པ་དང་། ཆོས་ཀྱིས་དབྱེ་བ་དང་། འཕོ་འཚམས་དང་། ཡོངས་སྦྱོང་དང་། ཡོན་ཏན་དང་། སྐྱེ་བ་ལེན་པ་དང་། རྨི་རྟག་དང་། ངེས་ཚིག་གོ ། དང་པོ་ལ་ས་བཅུའི་སྤྱིའི་མཚན་ཉིད་ནི།
ཐེག་པ་གསུམ་ལས་དབང་པོ་རྣོན་པོ་འཕགས་པ་སློབ་པའི་ཡེ་ཤེས་མཚུངས་ལྡན་དང་བཅས་པ་ཡོན་ཏན་གྱི་རྟེན་བྱེད་པ་སྟེ་རྒྱུད་བླ་མར། ས་བཞིན་དཀར་པོའི་ཆོས་ཀྱི་སྨན་རྣམས་མ་ལུས་པའི་རྣམ་པ་ཀུན་ཏུ་གཞིར་གྱུར་པ་ནི་སངས་རྒྱས་པའོ་ཞེས་དང་། དབུ་མ་འཇུག་པར། བྱང་ཆུབ་སེམས་དཔའི་སྙིང་རྗེ་ལ་སོགས་པས་ཡོངས་སུ་བཟུང་བའི་ཡེ་ཤེས་ཁོ་ན་ཆར་ཕྱེ་བ་ནི་སའི་མིང་འཐོབ་སྟེ། ཡོན་ཏན་གྱི་རྟེན་དུ་གྱུར་པའི་ཕྱིར་རོ་ཞེས་དང་། དབུས་མཐའི་ཊཱི་ཀཱ་རུ། ཀུན་ཏུ་འགྲོ་བ་ལ་སོགས་པའི་དོན་ཁོང་དུ་ཆུད་པའི་གནས་སྐབས་རྣམས་ནི་དེ་ལས་སྐྱེས་པའི་ཡོན་ཏན་གྱི་གཞིའི་ཚུལ་གྱིས་ས་རྣམས་སོ་ཞེས་གསུངས་སོ། ། རྟོགས་པ་ལ་གཉིས་ཀྱི་ཇི་ཙམ་རྟོགས་པ་ལ་གསུམ་ལས་མི་འཐད་པ་དགག་པ་ནི། འབྲི་ཆེན་པོ་་་་་་བླ་མ་དགེ་བའི་བཤེས་གཉེན་ཤེས་རབ་འབར། ཆོས་དབྱིངས་ཙམ་མངོན་སུམ་དུ་རྟོགས་པ་ལ་ཁྱད་པར་མེད་ཅིང་ཆོས་དབྱིངས་མཐོང་སྤང་གི་དྲི་མ་དང་བྲལ་བ་སོགས་ཆོས་སྐུ་རྟོགས་པ་ལ་དང་།
ཀུན་ཏུ་འགྲོ་བའི་དོན་སོགས་རྗེས་ཐོབ་ཏུ་ཆོས་ཉིད་རྟོགས་པ་ལ་དང་། རྗེས་ཐོབ་ཀྱིས་ཀུན་རྫོབ་རྟོགས་པ་ལ་ཁྱད་པར་ཡོད་ཅེས་གསུང་ངོ་། ། དེའང་མི་རིགས་ཏེ་ཆོས་ཉིད་ཙམ་རྟོགས་པ་ལ་ཁྱད་པར་མེད་པ་ལྟར་ཆོས་སྐུ་ཙམ་རྟོགས་པ་ལའང་ཁྱད་པར་མེད་པར་མཚུངས་པ་དང་ཤེས་བྱེད་ཀྱི་ལུང་མེད་པའི་ཕྱིར་རོ། ། གསར་མ་་་་་་བླ་མ་དགེ་བའི་བཤེས་གཉེན་ཆེན་པོ་འཇམ་དབྱངས། སོགས་ཆོས་ཉིད་ཙམ་དང་། ཆོས་སྐུ་ཙམ་དང་། ཆོས་ཅན་ཙམ་གྱི་སྤྱི་རྟོགས་པ་ལ་ཁྱད་མེད་ཅིང་དེ་གསུམ་གྱི། བྱེ་བྲག་རྟོགས་པ་ལ་ཁྱད་ཡོད་ཅེས་གསུངས་པའང་མི་རིགས་ཏེ། སྤྱི་ནི་རྟོག་པས་དུ་མ་ལ་གཅིག་ཏུ་བཏགས་པ་ཙམ་ཡིན་གྱི་གནས་ལུགས་ལ་མེད་པས་ཇི་ལྟ་བ་བཞིན་ཤེས་པའི་ཡེ་ཤེས་ཀྱི་ཡུལ་དུ་འགལ་བའི་ཕྱིར་རོ། ། ཡང་མཉམ་བཞག་གི་ཡེ་ཤེས་སྤྱི་འཛིན་པའི་ཕྱིར་རྟོག་པར་ཐལ་ཏེ་རྣམ་འགྲེལ་དུ།
རྣམ་རྟོག་མེད་པར་སྤྱི་འཛིན་མིན། ། ཞེས་གསུངས་སོ། ། འཐད་པ་བརྗོད་པ་ནི། ས་བཅུར་ཆོས་དབྱིངས་ཀྱི་ངོ་བོ་རྟོགས་པ་ལ་ཁྱད་མེད་ཅིང་སྒྲོ་འདོགས་མི་འདྲ་བ་གཅོད་པས་ཁྱད་པར་ཡོད་དེ། བརྒྱད་སྟོང་འགྲེལ་ཆེན་དུ། གང་གི་ཚེ་ཆ་ཤས་མེད་པ་ཉིད་ཀྱི་ཕྱིར་ཆོས་ཀྱི་དབྱིངས་བདག་ཉིད་ཐམས་ཅད་ཀྱིས་རྟོགས་ནའང་ངེས་པ་སྐྱེད་པ་ལ་ལྟོས་ནས་ཀུན་ཏུ་འགྲོ་བའི་དོན་དུ་རྟོགས་པ་ལ་ཆོས་ཐམས་ཅད་རང་བཞིན་མེད་པ་ཉིད་དུ་མངོན་དུ་བྱེད་པའི་ཤེས་པ་ཤིན་ཏུ་གསལ་བ་སྐྱེས་པ་དེའི་ཚེ་བྱང་ཆུབ་སེམས་དཔས་མཐོང་བའི་ལམ་ཐོབ་བོ་ཞེས་པ་ལྟར་རོ། ། དེ་ལ་དང་པོ་ལ་ཆོས་ཀུན་སྟོང་པའི་ཕྱིར་མི་སྟོང་བའི་ཆོས་མེད་དོ་ཞེས་ཀུན་ཏུ་འགྲོ་བའི་དོན་དུ་དང་། གཉིས་པ་ལ་རང་བཞིན་གྱིས་འོད་གསལ་བར་མཐོང་བའི་ཕྱིར་མཆོག་གི་དོན་དང་། གསུམ་པ་ལ་བསྟན་པའི་ཆོས་འདི་ནི་སྟེ་དེ་རྟོགས་པའི་རྒྱུ་མཐུན་པ་ཡིན་པས་མཆོག་གོ་ཞེས་དང་། བཞི་པ་ལ་དེ་རང་གཞན་གང་གིའང་ཡོངས་སུ་བཟུང་བ་མ་ཡིན་ནོ་ཞེས་བདག་གི་བ་མེད་པའི་དོན་དུ་དང་།
ལྔ་པ་ལ་དེ་དུས་གསུམ་གྱི་རྒྱལ་བ་ཀུན་ནང་གསེས་དང་བྱང་ཆུབ་སེམས་དཔའི་རྒྱུད་རྣམས་དང་བདག་གི་རྒྱུད་ལ་ཐ་དད་མེད་པར་དང་། དྲུག་པ་ལ་དེ་ལ་གློ་བུར་དུ་འབྱུང་བས་ན་ཀུན་ནས་ཉོན་མོངས་པ་རང་བཞིན་པ་མ་ཡིན་ཞིང་རང་བཞིན་གྱིས་དག་པས་གསར་དུ་དག་པ་མིན་ནོ་ཞེས་དང་། བདུན་པ་ལ་མདོ་ལ་སོགས་པའི་མཚན་མ་ཐ་དད་མེད་པའི་དོན་དུ་དང་། བརྒྱད་པ་ལ་དེ་རང་བཞིན་གྱི་རྣམ་པར་དག་པའི་ཕྱིར་མི་སྐྱེ་བ་ལ་བཟོད་པ་ཐོབ་པས་ཉོན་མོངས་འགྲིབ་པ་དང་རྣམ་བྱང་འཕེལ་བ་མེད་པའི་དོན་དུ་དང་ཡང་ཉོན་ཡིད་གནས་གྱུར་པས་མཚན་མ་མི་འབྱུང་བ་ལྷུན་གྲུབ་ཐོབ་པའི་ཕྱིར་དེ་རྣམ་པར་མི་རྟོག་པ་ལ་དབང་བའི་དོན་དུ་དང་། འཛིན་པ་ལྔ་གནས་གྱུར་པས་འདོད་པ་བཞིན་ཞིང་དང་འཁོར་སྟོན་པའི་མཐུ་བརྙེས་པའི་ཕྱིར་དེ་ཞིང་དག་པ་ལ་དབང་བའི་གནས་སུ་དང་། དགུ་པ་ལ་ཡིད་ཤེས་རྟོག་པ་གནས་གྱུར་པས་སོ་སོ་ཡང་དག་པར་རིག་པའི་ཡེ་ཤེས་ལ་དབང་ཐོབ་པའི་ཕྱིར་དེའི་གནས་ཀྱི་དོན་དུ་དང་། བཅུ་པ་ལ་གནས་གྱུར་དེ་ཉིད་ཀྱིས་ཇི་ལྟར་འདོད་པར་སྤྲུལ་པ་རྣམས་ཀྱིས་སེམས་ཅན་ཀྱི་དོན་བྱེད་པའི་ལས་ལ་དབང་བ་ཐོབ་པས་དེའི་གནས་ཉིད་དུ་ཆོས་དབྱིངས་རྟོགས་ཏེ་དབུས་མཐར། ཀུན་ཏུ་འགྲོ་དོན་མཆོག་གི་དོན། ། རྒྱུ་མཐུན་དོན་གྱི་མཆོག་ཉིད་དང་། ། ཡོངས་སུ་འཛིན་པ་མེད་དོན་དང་། །
རྒྱུད་རྣམས་ཐ་དད་མེད་པ་དང་། ། ཉོན་མོངས་རྣམ་དག་མིན་དོན་དང་། ། ཐ་དད་མེད་པའི་དོན་ཉིད་དང་། ། བྲི་མེད་འཕེལ་བ་མེད་དོན་དང་། ། དབང་ནི་རྣམ་པ་བཞི་ཡི་གནས། ། ཞེས་དང་། རྒྱན་དུ། ཡིད་དང་འཛིན་དང་རྣམ་པར་རྟོག ། གྱུར་ཕྱིར་རྣམ་པར་མི་རྟོག་དང་། ། ཞིང་དང་ཡེ་ཤེས་ལས་རྣམས་ལ། །
དབང་ནི་རྣམ་པ་བཞི་ཡིན་ནོ། ། དབང་དེ་མི་གཡོ་ལ་སོགས་པའི། ། ས་གསུམ་ལ་ནི་རྣམ་བཞི་སྟེ། ། གཅིག་ལ་རྣམ་གཉིས་དེ་ལས་གཞན། ། དབང་དེ་རེ་རེར་འདོད་པ་ཡིན། ། ཞེས་དང་། རྣམ་རྟོག་གཞན་དུ་གྱུར་ན་ནི། ། དུས་རྣམས་རྟག་ཏུ་ཡེ་ཤེས་དང་། ། ལས་རྣམས་ཀུན་ལ་ཐོགས་མེད་ལ། ། འབྱོར་པ་དམ་པ་ཐོབ་པར་འགྱུར། །
ཞེས་གསུངས་སོ། ། ཡང་ཆོས་ཉིད་ཀྱི་རྟོགས་པ་གསལ་བ་དང་ཆེས་གསལ་བ་དང་ཤིན་ཏུ་ཆེས་གསལ་བ་སོགས་ཀྱི་ཁྱད་པར་ཡོད་དེ་དབུས་མཐའི་ཊཱི་ཀ་རུ། ས་བཅུ་པས་ཤེས་བྱའི་རྣམ་པ་ཀུན་ལག་མཐིལ་གྱི་སྐྱུ་རུ་ར་དར་ལ་སྲབ་པོས་མིག་གཡོགས་པ་ལ་སྣང་བ་ལྟར་དང་། བཅོམ་ལྡན་གྱིས་དེ་བསལ་བ་ལྟར་རྟོགས་པར་བཤད་ཅིང་། སྦྱོར་ལམ་གྱི་ཚེ་བདེན་པ་རྟོགས་པ་དར་གྱིས་ཆོད་པ་ལྟར་མཐོང་ལམ་གྱི་ཚེ་དེ་བསལ་བ་ལྟ་བུར་གསུངས་པས་སོ། ། ཆོས་ཅན་རྟོགས་པ་ལའང་བཅུ་ལ་རྒྱ་ཆེ་ཆུང་སོགས་ཡོད་དེ་ཇི་རིགས་པར་ས་བཅུ་པའི་མདོར་བལྟའོ། ། རྩོད་སྤང་་་་་་ལ་དང་པོ་སྒྲོ་འདོགས་ཆོད་མི་ཆོད་ལ་རྩོད་པ་ནི་སྒྲོ་འདོགས་མི་ཆོད་ན་དེ་བདག་འཛིན་ལས་མི་འདའ་བས་བདག་མེད་མངོན་སུམ་དུ་མ་རྟོགས་པར་འགྱུར་རོ་ཞེ་ན། དེ་ལས་མི་འདའ་བར་མ་གྲུབ་སྟེ། ཆོས་ཀྱི་དབྱིངས་ལ་མ་རིག་པ། ། ཉོན་མོངས་ཅན་མིན་སྒྲིབ་པ་བཅུ། །
ས་བཅུའི་མི་མཐུན་ཕྱོགས་རྣམས་ཀྱི། ། གཉེན་པོ་རྣམས་ནི་ས་ཡིན་ནོ། ། ཞེས་དབུས་མཐར་གསུངས་པས་ན་ཤེས་བྱའི་སྒྲིབ་པ་ཡིན་པས་སོ། ། ཡང་འཕགས་པས་ཀྱང་མཐོང་བ་ལ་སྒྲོ་འདོགས་ཀུན་མི་ཆོད་ན་སོ་སོ་སྐྱེ་བོ་དང་ཁྱད་མེད་དུ་འགྱུར་རོ་ཞེ་ན། མ་ངེས་ཏེ། བརྒྱད་སྟོང་འགྲེལ་ཆེན་དུ། རྣམ་པ་ཇི་སྙེད་ཙམ་ཞིག་བསལ་ན་དེ་རྣམས་ཀྱི་ཤེས་པ་འཁྲུལ་བའི་རྒྱུ་མཚན་དང་བྲལ་བ་དེ་སྙེད་ཙམ་གྱིས་དེ་རྣམས་ཁྱད་པར་དུ་འཕགས་པའི་ཕྱིར་རོ་ཞེས་འབྱུང་བ་ལྟར་རོ། ། སྒྲོ་འདོགས་རྣམ་པ་ཀུན་ཆོད་པ་ནི་རྒྱལ་བ་ཁོ་ན་སྟེ། རྨ་བྱའི་མདོངས་ནི་གཅིག་ལ་ཡང་། ། ཞེས་སོགས་ལྟར་རོ། །
གཉིས་པ་ལ་གསལ་མི་གསལ་རྩོད་སྤང་ནི། འཕགས་པའི་བློ་ལ་གསལ་མི་གསལ་མི་རུང་སྟེ། གྲངས་ཅན་གྱི་གཞུང་དུ། ཧ་ཅང་ཉེ་ཕྱིར་རིང་ཕྱིར་དང་། ། ཆ་ཕྲའི་ཕྱིར་དང་བསྒྲིབ་ཕྱིར་དང་། ། ཟིལ་མནན་ཕྱིར་དང་འདྲེས་ཕྱིར་དང་། ། དབང་པོ་ཉམས་དང་ཡིད་མེད་ཕྱིར། ། ཞེས་སྨྲས་པའི་མི་གསལ་བའི་རྒྱུ་བརྒྱད་མེད་པའི་ཕྱིར་རོ་ཞེ་ན། བདག་རྐྱེན་ཡིད་དབང་ནུས་པ་ཆེ་ཆུང་སོགས་ཀྱི་ཁྱད་ཡོད་པས་ཏེ། མིག་གསལ་མི་གསལ་གྱི་མིག་ཤེལ་བཞིན་ནོ། །
གཉིས་པ་ཇི་ལྟར་རྟོགས་པ་ནི། རྣམ་པར་མི་རྟོག་པ་ལ་འཇུག་པའི་གཟུངས་སུ་རྣམ་པར་མི་རྟོག་པའི་ཡེ་ཤེས་ཀྱིས་ནི་ཆོས་ཐམས་ཅད་ནམ་མཁའི་དཀྱིལ་དང་མཚུངས་པར་མཐོང་ངོ་། དེའི་རྗེས་ལ་ཐོབ་པའི་ཡེ་ཤེས་ཀྱིས་ནི་ཆོས་ཐམས་ཅད་སྒྱུ་མ་སོགས་བརྒྱད་དང་མཚུངས་པར་མཐོང་ངོ་ཞེས་བཀའ་བསྩལ་ཅིང་། དེའི་དོན་དབུ་མ་པ་ལ་མཉམ་བཞག་སྣང་མེད་དང་རྗེས་ཐོབ་སྣང་བཅས་སུ་བཞེད་ལ། རྣམ་རིག་པས་ཡོང་གྲུབ་ནམ་མཁའ་ལྟ་བུ་དང་རྗེས་ཐོབ་ཀྱིས་གཞན་དབང་གཟུང་འཛིན་དུ་སྣང་བ་བཞིན་མི་བདེན་པར་རྟོགས་པར་འདོད་དེ། སུམ་བཅུ་པར། དེ་མ་མཐོང་བར་དེ་མི་མཐོང་། ། ཞེས་འབྱུང་ཞིང་། དེ་ལྟར་རང་རིག་པའི་ཚུལ་གྱིས་རྣམ་པར་མི་རྟོག་པའི་ཡེ་ཤེས་ཀྱིས་ཆོས་ཀྱི་དབྱིངས་རྟོགས་སོ་ཞེས་དབུས་མཐའི་ཊཱི་ཀཱ་རུའོ། ། གང་མཉམ་བཞག་ལམ་ཡིན་གྱིས་ས་མ་ཡིན་པ་དང་རྗེས་ཐོབ་དེ་ལས་བཟློག་པའོ་ཞེས་གསུངས་པ་ནི་ཤེས་བྱེད་མེད་པས་མུན་སྤྲུལ་དུ་ཟད་དོ། །
གསུམ་པ་ནི་སྤངས་པ་ནི། ས་ལ་འཇུག་པར། ཡན་ལག་བཅུ་གཅིག་རྫོགས་པ་ཡིས། ། རབ་དགའ་ལ་སོགས་བཅུ་གཅིག་ས། ། རྨོངས་གཉིས་གནས་ངན་ལེན་གཅིག་སྟེ། ། མི་མཐུན་ཕྱོགས་ནི་ཐ་དད་དོ། ། ཞེས་དང་། དགོངས་འགྲེལ་གྱི་མདོར། ། ས་དང་པོ་ལ་གང་ཟག་དང་ཆོས་ལ་མངོན་པར་ཞེན་པའི་དང་། འཁོར་བ་དང་ངན་སོང་བའི་ཉོན་མོངས་པའི་འཇིགས་པས་ཤིན་ཏུ་རྨོངས་པ་དང་དེའི་གནས་ངན་ལེན་དང་།
གཉིས་པ་ལ་ལྟུང་བ་ཕྲ་མོའི་འཁྲུལ་པའི་དང་ལས་ཀྱི་འགྲོ་བ་སྣ་ཚོགས་ལ་དང་། གསུམ་པ་ལ་་་་་་མཐོང་བ་ཐོབ་པར་འདོད་པའི་དང་། གཟུངས་དམ་པའི་མཆོག་ཐོབ་པ་འདོད་པས། འདོད་པའི་འདོད་ཆགས་ཀྱི་དང་ཐོས་པའི་གཟུངས་ཡོངས་སུ་རྫོགས་པ་ལ་དང་། བཞི་པ་ལ་སྙོམས་པར་འཇུག་པ་ལ་སྲེད་པའི་དང་། ཆོས་ལ་སྲེད་པའི་དང་། ལྔ་པ་ལ་འཁོར་བ་ལ་ཤིན་ཏུ་ཕྱིར་ཕྱོགས་པ་དང་་་་་་གསེར་འོད་དམ་པར་འཁོར་བ་ལ་ཤིན་ཏུ་སྐྱོ་བའི་རྨོངས་པ་དང་། མྱ་ངན་ལས་འདས་པ་མངོན་པར་འདོད་པའི་རྨོངས་པ་གཉིས་གསུངས་མངོན་དུ་ཕྱོགས་པ་ཡིད་ལ་བྱེད་པའི་དང་། མྱ་ངན་ལས་འདས་པ་ལས་ཕྱིར་ཕྱོགས་པའི་དང་། མངོན་དུ་ཕྱོགས་པ་ཡིད་ལ་བྱེད་པའི་དང་། །
དྲུག་པ་ལ་འདུ་བྱེད་འབྱུང་བ་མངོན་དུ་གྱུར་པའི་དང་། མཚན་མ་མང་དུ་་་་་་སྦོམ་པོ་མངོན་དུ་འབྱུང་བའི་དང་། བདུན་པ་ལ་མཚན་མ་ཕྲ་མོ་འབྱུང་བའི་དང་། གཅིག་ཏུ་མཚན་མ་མེད་པ་ཡིད་ལ་བྱེད་པའི་དང་། བརྒྱད་པ་ལ་མཚན་མ་མེད་པ་ལ་སྒྲིབ་པའི་དང་མཚན་མ་རྣམས་ལ་མི་དབང་བའི་དང་། དགུ་པ་ལ་ཆོས་བསྟན་པ་ཚད་མེད་པ་དང་ཆོས་ཀྱི་ཚིག་དང་ཡི་གེ་ཚད་མེད་པ་་་་་་ལ་མི་མཁས་པའི་རྨོངས་པ་དང་སྤོབས་པ་ལ་མི་འདོད་པའི་རྨོངས་པ་གཉིས་གསུངས། ཞེས་དང་གོང་ནས་གོང་གི་ཤེས་རབ་དང་སྤོབས་པ་ལ་གཟུངས་ཀྱི་དབང་གི་དང་། སྤོབས་པའི་དབང་གི་དང་། བཅུ་པ་ལ་མངོན་པར་ཤེས་པ་ཆེན་པོ་ལ་མི་དབང་བའི་དང་། གསང་བ་ཕྲ་མོ་ལ་འཇུག་པའི་ཤིན་ཏུ་རྨོངས་པ་དང་།
སངས་རྒྱས་ཀྱི་ས་་་་་་ཡུལ་ཤིན་ཏུ་ཕྲ་བ་ལ་ཤེས་སྒྲིབ་ཀྱི་རྨོངས་པ་དང་། ཉོན་མོངས་པ་ཤིན་དུ་བར་མའི་གནས་ངན་ལེན་འཕེན་པའི་རྨོངས་པ་གཉིས་གསུངས་ལ་ཤེས་བྱ་ཀུན་ལ་རབ་ཏུ་ཕྲ་བའི་ཆགས་པ་དང་ཐོགས་པའི་ཤིན་ཏུ་རྨོངས་པའི་དང་། དེ་དང་དེའི་གནས་ངན་ལེན་སྤོང་ངོ་། ། ཡང་ཀུན་ཏུ་འགྲོ་བའི་དོན་སོགས་རྟོགས་པ་ལ་སྒྲིབ་པ་པའི་ཤེས་སྒྲིབ་སྤོང་སྟེ་སྔར་ལྟར་རོ། ། འཇིགས་པ་ལྔ་སྤོང་བ་ནི། ས་ཐོབ་གྱུར་མ་ཐག་ཏུ་འཇིགས་པ་ལྔ་དང་བྲལ། ། འཚོ་བ་ཆད་དང་འཆི་དང་མི་བསྔགས་ངན་འགྲོ་དང་། ། འཁོར་གྱི་ནང་དུ་འཇིགས་བྲལ་དེ་ལ་བག་ཚའི་རྣམ་པ་མེད། ། ཅི་ཕྱིར་ཞེ་ན་དེ་ལ་བདག་གི་གནས་མེད་དོ། ། ཞེས་བཀའ་བསྩལ་ཏོ། །
དུཿཁའི་ཆུ་བོ་བཞི་སྤངས་ཏེ། རྒྱུད་བླ་མར་འཕགས་པས་ཞེས་གསུངས་པ་ལྟར་རོ། ། བཞི་པ་ལ་དྲུག་ལས་དང་པོ་བསླབ་པའི་དབྱེ་བ་ནི། བསླབ་པ་གསུམ་གྱི་རྒྱུས་ཕྱེ་བ་ས་དང་པོ་དང་། ངོ་བོས་ཕྱེ་བ་ལ་ཚུལ་ཁྲིམས་ཀྱིས་གཉིས་པ་དང་། སེམས་ཀྱིས་གསུམ་པ་དང་། ཤེས་རབ་ཀྱིས་དེ་ནས་གསུམ་སྟེ་བྱང་ཆུབ་ཀྱི་ཕྱོགས་དང་བདེན་པ་བཞི་དང་རྟེན་འབྲེལ་ཤེས་པའི་ཤེས་རབ་ཀྱིས་སོ། ། བསླབ་པ་དེ་གསུམ་གྱི་འབྲས་བུས་ཕྱེ་བ་ལྷག་མ་བཞི་སྟེ་འབད་པས་མཚན་མ་མེད་པའི་ཡེ་ཤེས་དང་ལྷུན་གྲུབ་ཏུ་མཚན་མེད་ཀྱི་ཡེ་ཤེས་དང་། སོ་སོ་ཡང་དག་པར་རིག་པའི་ཡེ་ཤེས་དང་། ཏིང་ངེ་འཛིན་དང་གཟུངས་ཀྱི་ཡོན་ཏན་སྒྲུབ་པ་སྟེ།
བྱང་ཆུབ་སེམས་དཔའི་སར། ། རིགས་དང་དེ་བཞིན་མོས་པ་དང་། ། རབ་ཏུ་དགའ་དང་ཚུལ་ཁྲིམས་དང་། ། ལྷག་པའི་སེམས་དང་ཤེས་རབ་གསུམ། ། མཚན་མ་མེད་པ་རྣམ་གཉིས་ཏེ། ། རྩོལ་དང་བཅས་དང་ལྷུན་གྱིས་གྲུབ། ། སོ་སོ་ཡང་དག་རིག་པ་མཆོག ། དེ་བཞིན་གཤེགས་པའི་གནས་པ་མཆོག ། ཅེས་འབྱུང་ངོ་། ། གཉིས་པ་ཟག་མེད་ཀྱི་ཕུང་པོས་དབྱེ་བ་ནི།
མདོ་སྡེ་རྒྱན་དུ། ཆོས་ཉིད་རབ་ཏུ་རྟོགས་ནས་འདིར། ། ཚུལ་ཁྲིམས་ཀྱི་ནི་ཕུང་པོ་སྦྱོར། ། དེ་ཡི་འོག་ཏུ་ཏིང་འཛིན་དང་། ། ཤེས་རབ་ཕུང་པོ་རྣམ་པར་དག ། དེ་ལས་གཞན་པ་རྣམས་ལ་ནི། ། སྒྲིབ་རྣམ་བཞི་དང་ཐོགས་པ་ཡི། ། སྒྲིབ་པ་ལས་ཀྱང་རྣམ་གྲོལ་དང་། ། གྲོལ་བའི་ཡེ་ཤེས་རྣམ་པར་སྦྱོང་། ། ཞེས་ཏེ།
གཞན་ནི་བདུན་པ་ནས་སངས་རྒྱས་ཀྱི་ས་བར་རོ། ། སྒྲིབ་པ་བཞི་ནི་འབྲས་བུ་སྔ་མར་བཤད་པ་བཞི་ལའོ། ། གྲོལ་བ་འི་ཡེ་ཤེས་དག་པ་ནི་སངས་རྒྱས་ཀྱི་ས་ལའོ་ཞེས་འཆད་དོ། ། གསུམ་པ་ཕར་ཕྱིན་གྱིས་དབྱེ་བ་ནི། དབུས་མཐར། སྦྱིན་དང་ཚུལ་ཁྲིམས་བཟོད་བརྩོན་འགྲུས། ། བསམ་གཏན་དང་ནི་ཤེས་རབ་ཐབས། ། སྨོན་ལམ་སྟོབས་དང་ཡེ་ཤེས་ཏེ། ། འདི་རྣམས་ཕ་རོལ་ཕྱིན་བཅུ་འོ། ། ཁྱད་པར་ཅན་དང་ཁྱད་མེད་ནི། །
ས་བཅུ་རྣམས་སུ་ཤེས་པར་བྱ། ། ཞེས་འབྱུང་བས་དེ་བཅུ་ས་བཅུ་ལ་རིམ་པ་ལྟར་ཤས་ཆེ་ཞིང་ཀུན་ན་ཀུན་སྤྱོད་དེ། རྒྱན་དུ། ཆོས་ཀྱི་དབྱིངས་ནི་མཉམ་པ་ཉིད། ། རབ་ཏུ་རྟོགས་ནས་དེ་ཡི་ཚེ། ། རྟག་ཏུ་སེམས་ཅན་ཐམས་ཅད་ལ། ། བདག་དང་མཚུངས་པའི་སེམས་ཐོབ་སྟེ། ། ཞེས་པ་ལྟར་བདག་གཞན་མཉམ་པར་རྟོགས་པས་རང་དོན་བཞིན་དུ་གཞན་དོན་ལ་འཇུག་པས་དང་། མཆོག་གི་དོན་ལ་སྨོན་པས་རང་ཉིད་སྣོད་དུ་བྱེད་པ་དང་། ཐོས་པས་མི་ངོམས་པས་དེའི་ཆེད་དུའོ། །
བརྒྱལ་བཟོད་པ་དང་ངག་དང་ཡིད་ཀྱི་སྤྱོད་པ་ལས་འདས་པའི་རྒྱུན་དུ་བྱང་ཆུབ་ཀྱི་ཕྱོགས་ཀྱིས་གནས་པ་དང་། དོན་དམ་བདེན་པའི་རྣམ་པ་སྒོམ་པ་མང་བ་དང་། ཉོན་མོངས་དང་རྣམ་བྱང་མེད་པའི་དོན་དུ་རྟེན་འབྱུང་ཟབ་མོ་རྟོགས་པ་དང་། མཚན་མ་ཀུན་མཚན་མེད་དུ་རྟོགས་ཤིང་མཚན་མར་བྱས་པའི་ཐ་སྙད་ཀྱང་མི་འགོག་པ་དང་། དབང་གཉིས་ཐོབ་པས་དགེ་བ་ལ་བར་ཆད་མེད་པར་སྦྱོར་བས་དང་། ཤེས་རབ་ཀྱིས་སྟོབས་ཁྱད་པར་ཅན་དང་ལྡན་པ་དང་། ཆོས་ལ་ལོངས་སྤྱོད་པ་དང་སེམས་ཅན་སྨིན་པར་མཛད་པའི་ཁྱད་པར་ལྡན་པས་སོ། ། ཕར་ཕྱིན་ཕྱི་མ་བཞི་ནི་དྲུག་པར་འདུས་ཏེ་དེས་བྱང་ཆུང་ཆེན་པོར་བསྔོས་པས་སྦྱིན་སོགས་མི་ཟད་པར་བྱེད་པས་དང་མཐུན་པའི་སྐྱེ་བ་འཛིན་པས་ཚེ་རབས་ཀུན་ཏུ་རྒྱལ་བ་མཉེས་པར་བྱེད་ཅིང་སྦྱིན་སོགས་ལ་འཇུག་པས་དང་། སོ་སོར་རྟོག་པ་དང་སྒོམ་པའི་སྟོབས་ཀྱིས་སྤང་བྱ་ཟིལ་གྱིས་གནོན་པའི་ཕྱིར་སྦྱིན་སོགས་ལ་ངེས་པར་འཇུག་པ་དང་། ཆོས་ལ་སྒྲ་ཇི་བཞིན་དུ་རྨོངས་པ་དང་བྲལ་བས་ཆོས་ལ་ལོངས་སྤྱོད་པ་མྱོང་ཞིང་སེམས་ཅན་སྨིན་པར་བྱེད་པའི་ཕྱིར་ཏེ།
དེ་ཉིད་དུ། མི་ཟད་པ་དང་རྟག་འཇུག་དང་། ། ངེས་དང་ལོངས་སྤྱོད་སྨིན་པར་བྱེད། ། ཅེས་པས་དེ་བཞི་ནི་བྱེད་པས་བཤད་དོ། ། བཞི་པ་གཟུངས་ཀྱིས་དབྱེ་བ་ནི། བཅུ་ལ་རིམ་པ་ལྟར་ཁྱད་པར་གྱིས་བྱིན་གྱིས་བརླབས་པ་དང་དྲི་མ་མེད་པ་དང་། ལེགས་པར་རབ་ཏུ་གནས་པ་དང་། ཐུབ་པར་དཀའ་བ་དང་། སེམས་ཀྱི་རྒྱན་དང་། ཡེ་ཤེས་ཀྱི་དཀྱིལ་འཁོར་སྒྲོན་མ་དང་།
ཁྱད་པར་འགྲོ་བ་དང་། རྣམ་པར་མི་རྟོག་པ་དང་། སྒོ་མཐའ་ཡས་པ་དང་མི་ཟད་པའི་ཟ་མ་ཏོག་གི་གཟུངས་ཐོབ་སྟེ་གཟུངས་འདི་རྣམས་ཀྱི་ངོ་བོ་ནི་གསེར་འོད་དམ་པའི་མདོར་བལྟའོ། ། ལྔ་པ་ཏིང་ངེ་འཛིན་གྱིས་དབྱེ་བ་ནི། དེ་ཉིད་དུ། རིན་ཆེན་ཡེ་ཤེས་ཡང་དག་འཕགས་ཀྱིས་དང་གནས་མེད་པ་དང་རབ་ཏུ་མི་གཡོ་བ་དང་། ཕྱིར་མི་ལྡོག་པ་དང་། རིན་པོ་ཆེའི་མེ་ཏོག་དང་། ཉི་མའི་འོད་ཀྱི་གཟི་བརྗིད་དང་། དོན་ཐམས་ཅད་གྲུབ་པ་དང་།
ད་ལྟར་གྱི་སངས་རྒྱས་མངོན་སུམ་དུ་བཞུགས་པ་དང་། ཡེ་ཤེས་སྒྲོན་མ་དང་། དཔའ་བར་འགྲོ་བ་ཞེས་བྱ་བའི་ཏིང་ངེ་འཛིན་རྣམས་ཀྱིས་རིམ་པ་ལྟར་ས་བཅུ་ཐོབ་པར་བཀའ་བསྩལ་ཏོ། ། དྲུག་པ་གྲུབ་པས་བཤད་པ་ནི། མོས་པས་སྤྱོད་པའི་ས་ལ་མ་གྲུབ་པ་དང་ལྷག་མ་གྲུབ་པ་དང་དེ་ཉིད་ལའང་བདུན་མ་གྲུབ་པ་དང་བརྒྱད་པ་སོགས་གྲུབ་པ་སྟེ་རྒྱན་དུ། ས་རྣམས་ཐམས་ཅད་མ་གྲུབ་དང་། ། གྲུབ་པ་དག་ཏུ་ཤེས་པར་བྱ། ། གྲུབ་པ་དག་ཀྱང་མ་གྲུབ་དང་། ། གྲུབ་པ་དག་ཏུ་ཡང་འདོད་དོ། ། ཞེས་འབྱུང་ངོ་། །
ལྔ་པ་འཕོ་ཚུལ་ནི་དགོངས་འགྲེལ་ཀྱི་མདོར། ། སྐྱོན་མེད་པ་ལ་ཞུགས་ནས་ལྟུང་བའི་འཁྲུལ་པ་ཆ་ཕྲ་མོ་ལ་ཤེས་བཞིན་དུ་སྤྱོད་པར་མི་ནུས་པ་དེ་སྲིད་དུ་དང་པོའོ། ། གང་གི་ཚེ་ནུས་པ་དེའི་ཚེ་ཡན་ལག་དེ་ཡོངས་སུ་རྫོགས་པས་གཉིས་པ་སྟེ་ཕྱི་མ་རྣམས་ལ་སྦྱར་རོ། ། དེ་ནས་ཇི་སྲིད་དུ་ལོ་ཀ་བའི་ཏིང་ངེ་འཛིན་ཀུན་ལ་སྙོམས་པར་འཇུག་པ་དང་ཐོས་པའི་དོན་ཀུན་འཛིན་པར་མི་ནུས་པ་དེ་སྲིད་དུ་གཉིས་པའོ། ། དེ་ནུས་ནས་བྱང་ཆུབ་ཀྱི་ཕྱོགས་ཀྱི་ཆོས་ཐོབ་ཟིན་རྣམས་ཀྱིས་ལན་མང་དུ་གནས་པར་བྱེད་མི་ནུས་ཤིང་སྙོམས་འཇུག་ལ་སྲེད་པ་དང་ཆོས་ལ་སྲེད་པ་ལ་བཏང་སྙོམས་སུ་འཇུག་མི་ནུས་པ་དེ་སྲིད་དུ་གསུམ་པའོ། ། དེ་ནུས་ནས་བདེན་པ་བཞི་སྒོམ་པ་ན་འཁོར་བ་ལ་མི་ཕྱོགས་པ་དང་མྱ་ངན་ལས་འདས་པ་ལ་ཕྱོགས་པའི་ཡིད་བྱེད་བཟློག་སྟེ་ཐབས་ཀྱིས་ཟིན་པའི་བྱང་ཆུབ་ཀྱི་ཕྱོགས་ཀྱི་ཆོས་སྒོམ་མི་ནུས་པ་དེ་སྲིད་དུ་བཞི་པའོ། ། དེ་ནུས་ནས་འདུ་བྱེད་ཀྱི་འཇུག་པ་ལ་སྐྱོ་བ་མང་བས་མཚན་མ་མེད་པ་ལ་མང་དུ་གནས་མི་ནུས་པ་སྲིད་དུ་ལྔ་པའོ། ། དེ་ནུས་ནས་རྒྱུན་མི་འཆད་པར་མཚན་མ་མེད་པའི་ཡིད་བྱེད་ཀྱིས་མང་དུ་གནས་པར་བྱེད་མི་ནུས་པ་སྲིད་དུ་དྲུག་པའོ། ། དེ་ནུས་ནས་ལྷུན་གྲུབ་ཀྱིས་གྲུབ་པར་མཚན་མ་མེད་པ་ལ་གནས་མི་ནུས་པ་སྲིད་དུ་བདུན་པའོ། ། དེ་ནུས་ནས་སོ་སོ་ཡང་དག་པར་རིག་པ་བཞིས་རྣམ་པ་ཀུན་ཏུ་ཆོས་སྟོན་པ་ལ་དབང་མ་ཐོབ་པ་དེ་སྲིད་དུ་བརྒྱད་པའོ། །
དེ་ཐོབ་ནས་སངས་རྒྱས་ཀྱི་ཞིང་དང་འཁོར་དང་སྤྲུལ་པ་སོགས་སྟོན་པ་དང་ཆོས་ལ་རྫོགས་པར་ལོངས་སྤྱོད་པ་དང་སེམས་སྨིན་པར་བྱེད་མི་ནུས་པའི་བར་དུ་དགུ་པའོ། ། དེ་ནུས་ནས་ཤེས་བྱ་ཀུན་ལ་མ་ཆགས་མ་ཐོགས་པའི་ཡེ་ཤེས་མ་ཐོབ་བར་དུ་བཅུ་པ་སྟེ་ཐོབ་པ་ན་སངས་རྒྱ་ཀྱི་སར་བཀའ་བསྩལ་ཏོ། ། དེས་ན་ས་བཅུ་པ་ལ་སངས་རྒྱས་ཀྱི་སར་ཡང་བཏགས་ཏེ་གསུངས་ཤིང་དེ་དང་ཀུན་ཏུ་འོད་ཀྱི་ཁྱད་པར་ལ་དགོངས་ཏེ་རྒྱུད་བླ་མར། བྱང་ཆུབ་སེམས་དཔའ་རྟོག་པ་འདི། ། ཐོབ་པ་དེ་བཞིན་གཤེགས་རྣམས་དང་། ། སེམས་ཅན་ཡང་དག་སྒྲོལ་བ་ལ། ། ལོ་ཀ་རྣམས་ན་མཉམ་པ་ཉིད། ། འོན་ཀྱང་ས་གཞི་རྡུལ་ཕྲན་དང་། ། རྒྱ་མཚོ་བ་ལང་རྨིག་རྗེས་ཀྱི། ། ཁྱད་པར་གང་ཡིན་སངས་རྒྱས་དང་། །
བྱང་ཆུབ་སེམས་པའི་ཁྱད་དེ་འོ། ། ཞེས་འབྱུང་ངོ་། ། ཡུམ་དང་དེའི་རྒྱན་ལྟར་ན་རང་རང་གི་ཡོངས་སྦྱོང་རྣམས་མ་རྫོགས་པ་དེ་སྲིད་དུ་ས་དེ་དང་དེ་ཡིན་ཅིང་རྫོགས་ནས་ས་གོང་མར་འཕོ་བའོ་ཞེས་བརྒྱད་སྟོང་འགྲེལ་ཆེན་དུ་བཤད་དོ། །

དྲུག་པ་ཡོངས་སྦྱོང་ནི་ཡོངས་སུ་སྦྱོང་བ་རྣམ་བཅུ་ཡིས། ། ས་ནི་དང་པོ་ཐོབ་འགྱུར་ཏེ། ། བསམ་དང་ཕན་པའི་དངོས་ཉིད་དང་། ། ཞེས་སོགས་ཏེ་ཡུམ་རྒྱས་འབྲིང་དང་དེའི་རྒྱན་དུ་བལྟའོ། ། བདུན་པ་ཡོན་ཏན་ནི། སྙོམས་འཇུག་ཐུབ་མཐོང་བྱིན་བརླབས་ཤེས། ། གཡོ་འགྲོ་སྣང་སྨིན་སྐལ་པར་གནས། ། སྔོན་ཕྱི་ཆོས་སྒོ་ལུས་བརྒྱ་སྟོན། ། ལུས་རེར་རྒྱལ་སྲས་བརྒྱ་རེས་བསྐོར། ། སྐད་ཅིག་གཅིག་ལ་ཏིང་ངེ་འཛིན་བརྒྱ་ལ་འཇུག་པ་སོགས་ས་དང་པོ་ལའོ། ། གཉིས་པ་ལ་སངས་རྒྱས་སྟོང་མཐོང་བ་དང་དེ་རྣམས་ཀྱི་བྱིན་བརླབས་ཀྱི་འཇུག་པ་ཤེས་པ་སོགས་སོ། །
གསུམ་པ་ལ་ལོ་ཀའི་ཁམས་འབུམ་གཡོ་བ་སོགས་སོ། ། བཞི་པ་ལ་ཞིང་ཐེར་འབུམ་སྣང་བར་བྱེད་པ་སོགས་སོ། ། ལྔ་པ་ལ་སེམས་ཅན་ཁྲག་ཁྲིག་སྨིན་པར་བྱེད་པ་སོགས་སོ། ། སོགས་ཀྱིས་ནི་གོང་འོག་གཉིས་ཀ་སྡུད་དོ། ། དྲུག་པ་ལ་བཅུ་གཉིས་ཕྲག་དེ་རྣམས་བྱེ་བ་འབུམ་དང་། བདུན་པ་ལ་བྱེ་བ་ཕྲག་ཁྲིག་འབུམ་དང་། བརྒྱད་པ་ལ་སྟོང་གསུམ་འབུམ་ཕྲག་བཅུའི་རྡུལ་ཕྲ་རབ་སྙེད་དང་། དགུ་པ་ལ་སྟོང་གསུམ་གྲངས་མེད་པ་འབུམ་ཕྲག་བཅུའི་རྡུལ་ཕྲ་རབ་རྙེད་དང་། བཅུ་པ་ལ་ཕྱོགས་བཅུའི་སྟོང་གསུམ་གྲངས་མེད་པ་བྱེ་བ་ཕྲག་ཁྲིག་འབུམ་ཕྲག་བཅུའི་རྡུལ་ཕྲ་རབ་སྙེད་ཀྱི་ཡོན་ཏན་བཅུ་གཉིས་ཕྲག་འཐོབ་པོ། ། གཞན་ཡང་ས་དང་པོ་ལ་སྨོན་ལམ་ཆེན་པོ་བཅུ་སྒྲུབ་པ་སོགས་དང་བཅུ་པ་ལ་དབང་བསྐུར་བ་ཐོབ་པ་དང་།
རང་གི་ལུས་ཀྱི་རྡུལ་ཕྲ་རབ་གཅིག་ལ་ཞིང་ཀུན་གྱི་རྒྱལ་བ་དང་རྒྱལ་སྲས་ཀྱི་སྤྱོད་པ་དང་རྣམ་འཕྲུལ་དང་སེམས་ཅན་ཀྱི་ཁམས་འཇིག་འཆགས་སོགས་སྟོན་པ་སོགས་ཡོན་ཏན་མཐའ་ཡས་པ་རྣམས་ནི་དེ་ཉིད་ཀྱི་མདོར་བལྟའོ། ། བརྒྱད་པ་སྐྱེ་བ་ལེན་པ་ནི་རིམ་པ་ལྟར་འཛམ་བུ་གླིང་གི་རྒྱལ་པོ་དང་། གླིང་བཞིའི་རྒྱལ་པོ་དང་། བརྒྱ་བྱིན་དང་། འཐབ་བྲལ་དང་། དགའ་ལྡན་དང་། འཕྲུལ་དགའ་དང་། གཞན་འཕྲུལ་དབང་བྱེད་ཀྱི་བདག་པོ་རྣམས་དང་། སྟོང་སྤྱི་ཕུད་ལ་དབང་བའི་ཚངས་པ་དང་། སྟོང་གསུམ་གྱི་བདག་པོ་ཚངས་པ་ཆེན་པོ་དང་།
གནས་གཙང་མའི་ལྷའི་རྒྱལ་པོར་འགྱུར་ཏེ་དེ་ནི་རྣམ་སྨིན་རང་ལུགས་?སུ་འབྱུང་བའོ། ། སེམས་ཅན་གྱི་དོན་དུ་ནི་གཞན་དུའང་སྐུ་སྐྱེ་སྟེ་རྒྱན་དུ། བློ་ལྡན་རྣམས་ཀྱི་ལས་དང་ནི། ། གཞན་ཡང་སྨོན་ལམ་རྣམས་དང་ནི། ། ཏིང་ངེ་འཛིན་དང་དབང་འབྱོར་བའི། ། དབང་གིས་སྐྱེ་བར་འདོད་པ་ཡིན། ། ཞེས་འབྱུང་ལ་རིམ་པ་ལྟར་མོས་པས་སྤྱོད་པ་པ་དགེ་བས་འདོད་པའི་འགྲོ་བར་སྐྱེ་བ་དང་། ས་ལ་ཞུགས་པ་རྣམས་སེམས་ཅན་ཀྱི་དོན་དུ་དུད་འགྲོ་སོགས་སུ་སྐྱེ་བ་དང་། བསམ་གཏན་བཟློག་སྟེ་འདོད་ཁམས་སུ་སྐྱེ་བ་དང་། སྤྲུལ་པས་དགའ་ལྡན་སོགས་སུ་སྐྱེ་བ་སོགས་ཀུན་ཏུ་སྟོན་པའོ། །
དགུ་པ་རྨི་རྟགས་ནི་དང་པོ་ལ་སྟོང་གསུམ་གཏེར་བྱེ་བ་ཕྲག་ཁྲིག་བརྒྱ་སྟོང་གིས་གང་བ་མཐོང་བ་སོགས་བློ་གྲོས་མི་ཟད་པས་ཞུས་པ་ཆུང་ངུ་དང་གསེར་འོད་དམ་པར་བཀའ་བསྩལ་ཅིང་། གཞན་མང་པོ་རྨི་ལམ་བསྟན་པར་ཏེ། འདོད་ན་དེ་རྣམས་སུ་བལྟའོ། ། གལ་ཏེ་དྲོད་ནས་གཉིད་སོགས་སྒྲིབ་པ་ལྔ་ཟད་པས་ན་ས་ཐོབ་པ་ལ་རྨི་ལམ་གྱི་རྟགས་མི་རུང་ངོ་ཞེ་ན། སློབ་དཔོན་ཆོས་ཀྱི་བཤེས་གཉེན་གྱིས་གཉིད་ལ་ནི་རང་དབང་མེད་པ་ཉོན་མོངས་པ་ཅན་གྱི་གཉིད་དང་། བྱིན་གྱིས་བརླབས་པ་ལུས་རྒྱས་པར་བྱེད་པའི་གཉིད་གཉིས་ལས། དང་པོ་སྤངས་ཀྱང་གཉིས་པ་ཡོད་ཅིང་གཞན་ནི་གློ་བུར་བའི་ཤེས་པའི་སྣང་བ་རྨི་ལམ་ལྟ་བུ་བྱུང་བ་ལ་རྨི་ལམ་གྱི་སྒྲས་བཏགས་པ་སྟེ། ས་དེ་རྣམས་སུ་ཆོས་ཀུན་རྨི་ལམ་ལྟ་བུར་རྟོགས་པའི་ཕྱིར་རོ་ཞེས་གསུང་ངོ་། ། གང་གིས་གནས་སྐབས་མ་ཡིན་པར་མཚན་མ་འདི་རྣམས་མཐོང་ན་བདུད་ཀྱིས་བྱིན་གྱིས་བརླབས་པའམ་སྔགས་ཀྱི་མཐུའོ་ཞེས་བཤད་དོ། ། བཅུ་པ་ངེས་ཚིག་ནི་འབྱུང་པོ་དཔག་ཏུ་མེད་པ་འཇིགས་པ་མེད་པར་བྱ་བའི་ཆེད་དུ་ཕྱི་ཕྱིར་ཞིང་གོང་དུ་འགྲོ་བ་དང་ལྡན་པའི་ཕྱིར་ས་ཏེ་རྒྱན་དུ།
འབྱུང་པོ་དཔག་མེད་འཇིགས་མེད་ཕྱིར། ། དཔག་ཏུ་མེད་པ་དེ་རྣམས་ལ། ། ཕྱི་ཕྱིར་གོང་དུ་འགྲོ་ལྡན་ཕྱིར། ། དེ་རྣམས་ཉིད་ནི་སར་འདོད་དོ། ། ཞེས་གསུངས་པ་བྷུ་མི་ཞེས་པ་ལ་ཡི་གེ་བསྣན་པའི་ངེས་ཚིག་གིས་བཤད་པའོ། ། གཞུང་དོན་ལ་ལྷག་པའི་བསམ་པ་ནི་ཐེག་བསྡུས་སུ། ། བྱང་ཆུབ་སེམས་དཔའ་རྣམ་དག་གི ། དཀར་པོའི་ཆོས་རྣམས་ཀུན་རྫོགས་དང་། ། བཟོད་རྣོན་ཐོབ་དང་རང་གི་ཐེག ། ཟབ་ཅིང་རྒྱ་ཆེ་བསྟན་པ་ལ། །
རྟོག་པ་ཙམ་དུ་རྟོགས་པའི་ཕྱིར། ། མི་རྟོག་ཡེ་ཤེས་རྟོགས་པའི་ཕྱིར། ། འདོད་པ་དང་ནི་མོས་པ་དག ། དག་པ་བསམ་པ་དག་པ་ཉིད། ། ཅེས་ལྟར་ཏེ། ཚོགས་བཟོད་དམིགས་པ་ཡིད་བྱེད་གཉེན་པོ་དངོས་པོ་རྣམས་ཀྱིས་གསུངས་སོ། ། གསུམ་པ་ལ་མཚན་མ་དང་བཅས་པ་ནི་རྣམ་པར་མི་རྟོག་པའི་ཡེ་ཤེས་ཤིན་ཏུ་གོམས་པ་མ་ཡིན་པས་ན་མི་འདོད་བཞིན་དུ་མཚན་མ་དང་འདྲེ་ཞིང་གཟུང་འཛིན་མངོན་གྱུར་དུ་འབྱུང་བའི་ཕྱིར་རོ། ། རབ་ཏུ་དགའ་བ་ནི། བྱང་ཆུབ་ལ་ནི་ཉེ་བས་དང་། ། སེམས་ཅན་དོན་སྒྲུབ་མཐོང་བ་ལས། །
རབ་ཏུ་དགའ་བ་སྐྱེ་འགྱུར་བ། ། དེ་ཕྱིར་རབ་དགའ་ཞེས་བརྗོད་དོ། ། ཅེས་སོ། ། དྲི་མ་མེད་པ་ནི། འཆལ་ཚུལ་རྩོམ་པའི་དྲི་བྲལ་ཕྱིར། ། དྲི་མ་མེད་པའི་ས་ཞེས་བརྗོད། ། ཅེས་དང་། ཐེག་པ་གཞན་ཡིད་ལ་བྱེད་པའི་དྲི་མ་ལས་འདས་པའི་ཡང་ཕྱིར་རོ། ། འོད་བྱེད་པ་ནི། ཆོས་ཀྱི་སྣང་བ་ཆེན་པོ་ནི། །
བྱེད་པའི་ཕྱིར་ན་འོད་བྱེད་པ། ། ཞེས་ཏེ་ཏིང་ངེ་འཛིན་གྱི་སྟོབས་གྱིས་ཆོས་ཚད་མེད་པ་ཚོལ་ཞིང་གཞན་ལ་སྟོན་པའི་ཕྱིར་རོ། ། འོད་འཕྲོ་བ་ཅན་ནི། འདི་ལྟར་བྱང་ཆུབ་ཕྱོགས་མཐུན་ཆོས། ། རབ་ཏུ་སྲེག་བྱེད་འོད་ལྟ་བུ། ། དེ་དང་ལྡན་ཕྱིར་ས་དེ་ནི། ། གཉིས་པོ་སྲེག་བྱེད་འོད་འཕྲོ་ཅན། ། ཞེས་ཏེ་ཤེས་རབ་དེས་ཉོན་མོངས་པ་དང་ཤེས་བྱའི་སྒྲིབ་པ་སྲེག་པའི་ཕྱིར་རོ། ། སྦྱང་དཀའ་བ་ནི། སེམས་ཅན་རྣམས་ཡོངས་སྨིན་བྱེད་ཅིང་། །
རང་གི་སེམས་ཀྱང་སྲུང་བའི་ཕྱིར། ། བློ་ལྡན་རྣམས་ཀྱིས་སྦྱང་དཀའ་བ། ། དེ་ཕྱིར་སྦྱང་དཀའ་ཞེས་བྱ་འོ། ། སེམས་ཅན་སྨིན་པར་བྱེད་པ་ལ་བརྩོན་ཡང་དེའི་ལོག་སྒྲུབ་ཀྱིས་ཀུན་ནས་ཉོན་མོངས་པས་དེ་གཞན་གྱིས་བྱ་དཀའ་བའི་ཕྱིར་རོ། ། ཡང་ན་སུ་དུར་ཛ་ཡ་ཞེས་པ་ཞིང་ཁམས་ཀུན་ན་གནས་པའི་བདུད་རྣམས་ཀྱིས་ཀྱང་འདི་ཐུབ་པར་མི་ནུས་པས་ན་ཤིན་ཏུ་ཐུབ་པར་དཀའ་བ་སྟེ། རིན་ཆེན་ཕྲེང་བའི་ལེའུ་བཞི་པར། ལྔ་པ་ཤིན་ཏུ་རྒྱལ་དཀའ་བདུད། ། ཀུན་གྱིས་ཤིན་ཏུ་ཐུབ་དཀའི་ཕྱིར། ། ཞེས་འབྱུང་ངོ་། ། མངོན་དུ་གྱུར་པ་ནི།
ཤེས་རབ་ཕ་རོལ་ཕྱིན་བརྟེན་ནས། ། འཁོར་བ་དང་ནི་མྱ་ངན་འདས། ། གཉིས་འདིར་མངོན་དུ་གྱུར་པའི་ཕྱིར། ། མངོན་དུ་གྱུར་པའི་ས་ཞེས་བརྗོད། ། ཞེས་ཏེ་སྲིད་ཞི་ལ་མི་གནས་པས་དེ་དག་མངོན་དུ་གྱུར་པའོ། ། མཚན་མ་མེད་པར་སྤྱོད་པ་ནི། བསྒྲིམས་ན་ཇི་སྲིད་འདོད་པར་མཚན་མ་མངོན་གྱུར་མི་འབྱུང་བས་སོ། ། རིང་དུ་སོང་བ་ནི། བགྲོད་གཅིག་ལམ་དང་འབྲེལ་བའི་ཕྱིར། ། རིང་དུ་སོང་བའི་སར་འདོད་དོ། །
གཅིག་ཏུ་ཕྱིར་མི་ལྡོག་པས་མི་གཡོ་བ་དང་འབྲེལ་བའི་ཕྱིར་ཏེ་གྲངས་མེད་གཉིས་པས་རྫོགས་པའོ། ། མངོན་པར་འདུ་བྱ་བ་མེད་པ་ནི། ལྷུན་གྲུབ་ཏུ་མི་རྟོག་པའི་ཡེ་ཤེས་འབྱུང་བས་སོ། ། མི་གཡོ་བ་ནི་འདུ་ཤེས་གཉིས་ཀྱིས་མི་གཡོའི་ཕྱིར། ། མི་གཡོ་བ་ཡི་སར་འདོད་དོ། ། ཞེས་ཏེ་གཉིས་ནི་མཚན་མ་ཅན་ལ་རྩོལ་བའི་དང་། མཚན་མ་མེད་ལ་རྩོལ་བའི་འོ། ། ལེགས་པའི་བློ་གྲོས་ནི། སོ་སོ་ཡང་དག་རིག་བློ་བཟང་། ། ས་དེ་ལེགས་པའི་བློ་གྲོས་ཡིན། །
ཞེས་སོ། ། ཆོས་ཀྱི་སྤྲིན་ནི། སྤྲིན་བཞིན་གཉིས་ཀྱིས་ནམ་མཁའ་ཆོས། ། ཁྱབ་པའི་ཕྱིར་ན་ཆོས་ཀྱི་སྤྲིན། ། ཞེས་ཏིང་ངེ་འཛིན་དང་གཟུངས་ཀྱི་སྤྲིན་གྱིས་ཐོས་པའི་ཆོས་རྟེན་ལ་ཡོད་པ་མཁའ་ལྟ་བུ་ལ་ཁྱབ་པའི་ཕྱིར་ཏེ་གྲངས་མེད་གསུམ་པས་རྫོགས་པའོ། ། བཞི་པ་རྒྱུན་ཞུགས་གཉིས་དཔྱད་པ་ལ་གསུངས་པ་ནི་མདོ་དང་སྔར་རོ། ། དེ་ལ་དང་པོ་བཤད་ཟིན་དྲན་པ་ལ་སྦྱར་བ་ནི་རིམ་གྱིས་ངེས་པར་འབྱུང་བ་ནི་འབྲས་བུ་བཞི་རིམ་གྱིས་བགྲོད་པ་སྔར་བསྟན་པ་ཉིད་དོ། ། ཅིག་ཅར་བའི་ལམ་དང་འབྲས་བུའི་ཚུལ་ནི་མཐོང་ལམ་བསྐྱེད་ནས་བསམ་གཏན་དང་པོའི་ཉེར་བསྡོགས་ལ་བརྟེན་ཏེ་ལོ་ཀ་ལས་འདས་པའི་སྒོམ་ལམ་གྱིས་འདོད་པ་ནས་སྲིད་རྩེའི་བར་གྱི་ཉོན་མོངས་པ་རྣམས་ཆེན་པོའི་ཆེན་པོ་དགུ་དུས་གཅིག་སྤོང་བ་སོགས་རྣམ་པས་ཅིག་ཅར་སྤོང་གི ལོ་ཀ་བ་དང་རིམ་གྱིས་པ་ལྟར་སའི་རྣམ་པའི་དབྱེ་བས་སོ་སོར་སྤོང་བ་མ་ཡིན་པ་སྟེ། སོར་མོའི་རྩེ་མོའི་མདོར། །
གཟུགས་སོགས་ལྔ་འདས་པ་སོགས་བཅུ་གཅིག་པོ་ཀུན་གཅིག་ཏུ་བསྡུས་ཏེ་ཆ་གཅིག་ཏུ་བྱེད་དོ། ། གཅིག་ཏུ་ཟླུམ། གཅིག་ཏུ་སྡོམ། ཕུང་པོ་གཅིག་ཏུ་བྱེད་དོ། ། དེ་ལྟར་བྱས་ནས་འདི་ལྟར་སློབ་སྟེ་འདི་ཀུན་མི་རྟག་པ། འདི་ཀུན་དུཿཁ་བ་ཞེས་སོགས་གསུངས་སོ། ། འདི་མཐོང་སྤང་ཀུན་སྤངས་པ་ན་འབྲས་བུ་དང་པོ་དང་སྒོམ་སྤང་ཀུན་སྤངས་པ་ན་དགྲ་བཅོམ་དུ་བཞག་གི བར་པ་གཉིས་ནི་མིན་ཏེ། དེ་དག་གི་སྤང་པའི་རིམ་སྔར་བཤད་པ་ལྟ་བུ་འདི་ལ་མི་རུང་བས་སོ། ། འདིའི་དབང་དུ་བྱས་ཏེ་རྣམ་པར་འབྱེད་པའི་མདོར་རྒྱུན་ཞུགས་ཀྱི་འོག་ཏུ་དགྲ་བཅོམ་བཞག་གོ །
དེ་ཕལ་ཆེར་མཐོང་བའི་ཆོས་ལ་རྒྱུན་ཞུགས་ཐོབ་པའི་ཚེ་དེ་ལ་ཀུན་ཤེས་པ་དགྲ་བཅོམ་ཐོབ་པར་བྱེད་དོ། ། མི་བྱེད་ནའང་མྱུར་དུ་མྱ་ངན་ལས་འདའ་བའི་ཆེད་དུ་སྨོན་ལམ་གྱི་དབང་གིས་དང་། འདོད་པའི་ཉོན་མོངས་ཀུན་མ་སྤངས་པས་འདོད་ཁམས་སུ་སྐྱེ་སྟེ་སངས་རྒྱས་འབྱུང་ན་དེའི་ཉན་ཐོས་དང་དེ་མེད་ན་རང་རྒྱལ་བར་ཡང་འགྱུར་རོ། ། མངོན་རྟོགས་ལ་གསུམ་སྟེ། དབྱེ་བ་དང་། སོ་སོའི་ངོ་བོ་དང་། ཐེག་པ་ཆེ་ཆུང་གི་མངོན་རྟོགས་ཀྱི་ཁྱད་པར་རོ། ། དང་པོའི་དབྱེ་གཞི་ལ་གཉིས་ལས་ངོ་བོ་ནི། བསྡུ་བར། བདེན་པ་རྣམས་ལ་ངེས་པའི་ཤེས་རབ་རྗེས་འབྲང་དང་བཅས་པའི་མཚན་ཉིད་ཅན་དུ་གསུངས་ཤིང་བདག་ཉིད་ཀྱིས་ཡང་དག་པར་ཁོང་དུ་ཆུད་པའོ་ཞེའོ། །
ངེས་ཚིག་ནི། མངོན་སུམ་དུ་རྟོགས་པས་དང་མངོན་སུམ་ལ་ཕྱོགས་པར་རྟོགས་པས་སོ། ། གྲངས་ཀྱི་དབྱེ་བ་ནི་བཅུའོ། ། གསལ་བའི་དབྱེ་བ་ཆོས་མངོན་རྟོགས་སོགས་ཏེ་དང་པོ་བདུན་ངོ་བོས་དབྱེ་བ་དང་། ཕྱི་མ་གསུམ་རྣམ་པའི་དབྱེ་བའོ། ། གཉིས་པ་ལ་ཆོས་མངོན་རྟོགས་ནི་གཞན་གྱི་སྒྲའི་དབང་དུ་བྱས་ཏེ་ཆོས་མདོ་ལ་སོགས་པ་ལ་ཚོགས་ཙམ་གྱིས་བསྡུས་པའི་མོས་དད་ཆེན་པོ་ཐོབ་པ་སྟེ། དེ་ཐོབ་པས་བདེན་པ་རྣམས་ཆོས་མངོན་པར་རྟོགས་པས་རྟོགས་ཞེས་བརྗོད་པས་སོ། ། དོན་མངོན་རྟོགས་ནི་སྦྱོར་ལམ་དུ་དམིགས་པ་སྡེ་སྣོད་ཀྱི་ཆོས་ཁོ་ན་ལ་ཚུལ་བཞིན་ཡིད་ལ་བྱེད་པའི་དབང་དུ་བྱས་ཏེ་བདེན་པ་ལ་ཆོས་མི་རྟག་སོགས་སུ་ངེས་པར་སེམས་ཤིང་དཔྱོད་པའི་བཟོད་པ་ཚོགས་ལམ་ལ་ལྟོས་པའི་ཆེན་པོ་ཐོབ་པ་སྟེ། དེ་ཡང་ཆེན་པོའི་ཆུང་ངུ་ནི་དྲོད་དོ། འབྲིང་ནི་རྩེ་མོ་དང་བཟོད་པའོ། །
ཆེན་པོ་ནི་ཆོས་མཆོག་གོ ། ཆོས་ཀྱི་དེ་ཁོ་ན་ཉིད་བདེན་བཞི་མངོན་རྟོགས་ནི་མཐོང་ལམ་སྟེ། དེ་ལ་ནི་བདེན་པ་འདི་དང་འདི་ལྟ་བུའོ་ཞེས་རྣམ་བཞག་བྱེད་པ་རྗེས་ཐོབ་ཀུན་རྫོབ་ཤེས་པ་ལོ་ཀ་ལས་འདས་པའི་ཡེ་ཤེས་ཀྱིས་ས་བོན་བཏབ་པས་ཐོབ་པར་བྱེད་དེ་སྐད་ཅིག་བཅུ་དྲུག་རྒྱུན་མི་འཆད་དུ་འབྱུང་བས་ལོ་ཀ་བའི་སེམས་ཀྱི་སྐབས་མེད་པའི་ཕྱིར་མངོན་དུ་ནི་མི་བྱེད་ཀྱི་ཀུན་རྫོབ་ཤེས་པ་དེ་རྣམས་སྒོམ་ལམ་ལ་མངོན་དུ་བྱེད་དོ། ། མཐོང་ལམ་གྱི་རྗེས་ལ་མངོན་རྟོགས་ནི་མཐོང་ལམ་ལས་སྟེང་དུ་སྒོམ་ལམ་ལོ་ཀ་བའམ་དེ་ལས་འདས་པ་ཐམས་ཅད་དོ། ། དཀོན་མཆོག་གསུམ་ལ་ཤེས་ནས་དད་པ་ནི་ཨེ་མ་བཅོམ་ལྡན་ནི་ཡང་དག་པར་རྫོགས་པའི་སངས་རྒྱས་སོ། ། དེའི་ཆོས་འདུལ་བ་ནི་ལེགས་པར་གསུངས་པའོ། ། དེའི་ཉན་ཐོས་ཀྱི་དགེ་འདུན་ནི་ལེགས་པར་ཞུགས་པའོ་ཞེས་ཟག་མེད་ཀྱི་ཤེས་པས་རྟོགས་ནས་ཡིད་ཆེས་པའོ། ། ཟག་མེད་ཀྱི་ཚུལ་ཁྲིམས་ཀྱང་འདིར་བསྡུས་ནས་དབྱེ་བ་བཞི་དང་རྫས་གཉིས་སུའང་འཆད་དེ། བདེན་གསུམ་མཐོང་ན་ཚུལ་ཁྲིམས་དང་། ། ཆོས་ལ་ཤེས་ནས་དད་པ་ཐོབ། །
ལམ་མངོན་རྟོགས་ན་སངས་རྒྱས་དང་། ། དེ་ཡི་དགེ་འདུན་དག་ལའང་། ། ཞེས་དང་། སྐབས་འདིར། ཆོས་བདེན་གསུམ་དང་རང་སངས་རྒྱས། ། བྱང་ཆུབ་སེམས་དཔའི་ལམ་ཡིན་ནོ། ། རྫས་སུ་གཉིས་ཏེ་དད་པ་དང་། ། ཚུལ་ཁྲིམས་དྲི་མ་མེད་པ་རྣམས། ། ཞེས་སོ། ། མི་དགེ་མི་བྱེད་པའི་སྡོམ་པ་འཕགས་པ་དགེ་བའི་ཚུལ་ཁྲིམས་ཐོབ་པ་ལས་འཕགས་པ་སློབ་པ་ཞེས་ཏེ་དམྱལ་བ་སོགས་ཉིད་བསྡུས་ནས་རྣམ་གྲངས་གཞན་གྱིས་བརྗོད་པ་ཞེས་པ་བཤད་ཟིན་ཏོ། །
ཟད་པའི་རྒྱུ་ནི་ཉེས་སྤྱོད་ཀུན་ནས་སློང་བའི་ཉོན་མོངས་ཆད་པའི་ཕྱིར་བདག་ཀྱང་ངན་སོང་སྐྱེད་པའི་ལས་ཞེས་སོ། ། མངོན་རྟོགས་འདི་གཉིས་ནི་དེ་ཁོ་ན་ཉིད་མངོན་པར་རྟོགས་པ་ཉིད་ན་འཐོབ་སྟེ་ཤེས་ནས་ཞེས་དང་སློབ་པ་ཞེས་པའི་གསུངས་ལས་སོ། ། སྒོམ་ལམ་གྱི་རྗེས་ལ་གསུངས་པས་དེ་ལ་མངོན་དུ་བྱེད་དོ་ཞེའོ། ། མཐར་ཐུག་པའི་མངོན་རྟོགས་ནི་གནས་ངན་ལེན་ཀུན་སྦྱངས་པ་སོགས་ཏེ་བསྟན་ཟིན་ཏོ། ། ཆོས་སོགས་མངོན་རྟོགས་བདུན་པོ་དེ་རྣམས་ཉིད་བསྡུས་ཏེ་གཞན་གྱི་སྒྲ་ལ་བརྟེན་ནས་འཐོབ་པས་ཞེས་སོ། ། བདུན་པོ་དེ་རྣམས་ཕལ་ཆེར་དང་ཇི་རིགས་པར་སློབ་དཔོན་གྱི་སྒྲ་ལ་མ་བརྟེན་པ་ཞེས་སོ། ། ཡང་ན་ཀུན་ཚང་བ་མི་རྟེན་པའོ། ། དེས་ན་མངོན་རྟོགས་བདུན་ནི་ཐེག་ཆུང་བའི་དབང་དུ་བྱས་ཤིང་དེ་རྣམས་ལ་ཉན་ཐོས་དང་རང་རྒྱལ་གདུལ་བའི་ཐབས་ལ་མཁས་པའི་ཆེད་དུ་ཡང་དག་པར་འགྲུབ་པའི་བཟོད་པ་ནི་ཇི་ལྟར་དེ་བདུན་འགྲུབ་པ་དེ་ལྟར་ཡོངས་སུ་ཤེས་པ་སྟེ། རྣམ་འགྲེལ་དུ། བརྩེ་ལྡན་དུཿཁ་གཞོམ་དོན་དུ། །
ཐབས་རྣམས་ལ་ནི་མངོན་སྦྱོར་མཛད། ། ཐབས་བྱུང་དེ་རྒྱུ་ལྐོག་གྱུར་པས། ། དེ་འཆད་པ་ནི་དཀའ་བ་ཡིན། ། ཞེས་སོ། ། དེ་བདུན་མངོན་དུ་མ་བྱེད་པ་ནི་སེམས་ཅན་ལ་ལྟ་བས་ཐེག་པ་ཆུང་ངུས་ངེས་པར་མི་འབྱུང་བའི་ཕྱིར་རོ། ། དེ་ལྟར་ཤེས་པར་བྱ་བའི་མངོན་རྟོགས་བསྟན་ནས་མངོན་དུ་བྱེད་པའི་མངོན་རྟོགས་སྟོན་པ་ཡང་ཞེས་ཏེ་སྐྱོན་ཟག་པ་མེད་པ་ལ་ཞུགས་པ་ནི་ཐོག་མ་ཉིད་དུ་འཕགས་པའི་ས་ལ་འཇུག་པའོ། ། རབ་དགའ་ཙམ་སྨོས་པ་ནི་ཐེག་བསྡུས་རྩ་འགྲེལ་དུ་འབྱུང་བ་ལྟར་ས་དང་པོར་ཆོས་དབྱིངས་རྟོགས་པ་ན་དེ་དང་རིགས་འདྲ་བས་ན་ས་ཀུན་རྟོགས་པ་སྟེ། ཇི་ལྟར་སྨྱུག་ཚིགས་དང་པོ་ལ། ། བཀས་པའི་ཚུལ་ལྟར་ཐམས་ཅད་ཀྱང་། ། དེ་ལྟར་མྱུར་དུ་གས་པར་འགྱུར། །
དེ་བཞིན་ཡེ་ཤེས་གཅིག་ནས་གཅིག ། ཅེས་བཤད་སྦྱར་དུ་དྲངས་སོ། ། གསུམ་པ་ལ་གཉིས་ལས་ཁྱད་པར་སྤྱིར་བསྟན་པ་ལ་དམིགས་པའི་ཁྱད་པར་ནི། དེས་ཉན་ཐོས་ཀྱི་སྡེ་སྣོད་ཙམ་ལ་དམིགས་ལ་འདིས་ཤིན་ཏུ་རྒྱས་པ་ལ་དམིགས་པས་སོ། ། ཉེ་བར་རྟོན་པའི་ནི་སྲིད་པ་ཙམ་ལས་ཚོགས་མི་གསོག་པ་དང་གྲངས་མེད་གསུམ་དུ་གསོག་པས་སོ། ། རྟོགས་པའི་ནི་བྱང་སར་གསུངས་པ་ལྟར་བདག་མེད་པའི་ཕུང་པོ་ཙམ་དུ་དམིགས་པས་ཆོས་གཟུང་འཛིན་མེད་པར་མི་ཤེས་པ་དང་བདག་མེད་གཉིས་ཀ་ཤེས་པས་སོ། ། ཁས་ལེན་པའི་ནི་རང་དོན་ཙམ་བྱེད་པར་འདོད་པ་དང་རང་གཞན་མཉམ་པར་ཁས་ལེན་པས་སོ། ། ངེས་པར་འབྱུང་བའི་ནི་དེ་ས་བདུན་གྱིས་དང་། འདི་བྱང་ཆུབ་སེམས་དཔའ་རྣམས་ཀྱི་ཤེས། རྣམ་རྟོག་མེད་པའི་ངེས་འབྱུང་ནི། །
ས་བཅུ་རྣམས་སུ་ཤེས་བྱ་སྟེ། ། ཐོབ་པ་དང་ནི་གྲུབ་ཕྱིར་རོ། ། ཞེས་ཐེག་བསྡུས་སུ་འབྱུང་བ་ལྟར་རོ། ། ཡོངས་སུ་འཛིན་པའི་ནི་ཞི་བར་ལྟུང་བ་དང་མི་གནས་པའི་མྱང་འདས་འཛིན་པས་ཏེ་རྒྱུད་བླར། བདག་སྲེད་མ་ལུས་ཤེས་རབ་ཀྱིས་བཅད་དེ། ། སེམས་ཅན་སྲེད་ཕྱིར་བརྩེ་ལྡན་ཞི་ཐོབ་མིན། ། དེ་ལྟར་བློ་རྩེ་བྱང་ཆུབ་ཐབས་སྟེན་པ། ། འཕགས་པ་འཁོར་བའང་མྱ་ངན་འདས་མི་འགྱུར། ། ཞེས་འབྱུང་ངོ་། ། གནས་དང་འཁོར་གྱི་ནི་དེས་མི་བྱེད་པའི་འདིས་སངས་རྒྱས་ཀྱི་ཞིང་སྦྱོང་བ་དང་གདུལ་བྱའི་སྐྱེ་བོ་སྡུད་པས་སོ། །
བཙུན་པར་སྐྱེ་བའི་ནི་ཡབ་སངས་རྒྱས་ཀྱི་གདུང་འཚོབ་མི་ནུས་པ་དང་བུ་ཐུ་བོ་ལྟར་ནུས་པའི་ཕྱིར་རོ། ། སྐྱེ་བ་ནི་ལོངས་སྤྱོད་རྫོགས་པའི་འཁོར་གྱི་དཀྱིལ་འཁོར་དུ་སྐྱེ་བས་སོ། ། འབྲས་བུའི་ཁྱད་པར་བྱེ་བྲག་ཏུ་བཤད་པ་ལ་གཉིས་ཀྱི། སྤྱི་དོན་ལ་བཞི་ལས་སངས་རྒྱས་ཀྱི་རྒྱུ་ནི། རྒྱན་དུ། སྦྱིན་དང་ཚུལ་ཁྲིམས་བསོད་ནམས་ཀྱི། ། ཚོགས་ཡིན་ཤེས་རབ་ཡེ་ཤེས་ཀྱི། ། གསུམ་པོ་གཞན་ནི་གཉིས་ཀའི་སྟེ། ། ལྔ་ཅར་ཡང་ནི་ཡེ་ཤེས་ཚོགས། ། ཞེས་པའི་ཚོགས་གཉིས་སྐལ་པ་གྲངས་མེད་གསུམ་གྱིས་རྫོགས་པར་བྱེད་པའོ། །
དེའང་དུས་རྟོག་པ་ཙམ་དུ་ཟད་པ་དང་བརྩོན་འགྲུས་སྦྱངས་པས་ཡུན་རིང་བར་མི་བསམ་སྟེ་དུས་གསུམ་བརྟགས་པར། རྨི་ལམ་ན་ནི་ལོ་གཅིག་ཀུན། ། ཡུད་ཙམ་གྱིས་ཀྱང་དམིགས་པ་སྟེ། ། དེས་ན་དཔག་མེད་དུས་རྣམས་ཀྱང་། ། སྐད་ཅིག་ཉིད་དུ་འདུ་བར་འགྱུར། ། ཞེས་དང་། བསྟོད་པར་རབ་ཏུ་བརྩོན་པ་ཁྱོད་ལ་དཔག་ཏུ་མེད་པའི་དུས་ཀྱང་ཐུང་ངུར་འདས་ཞེས་བཤད་སྦྱར་དུ་དྲངས་སོ། ། སངས་རྒྱ་ཚུལ་ནི་འོག་མིན་ཆེན་པོར་ལོངས་སྐུའི་རྟེན་ལ་ཆོས་སྐུ་མངོན་དུ་མཛད་ཅིང་སྤྲུལ་སྐུ་གླིང་བཞི་པ་ཐེར་འབུམ་དུ་ཅིག་ཅར་བྱང་ཆུབ་པའི་ཚུལ་བསྟན་ཏེ་ལང་ཀར་གཤེགས་པར། གཙང་མའི་གནས་རྣམས་སྤངས་པ་ཡི། ། འོག་མིན་གནས་ནི་ཉམས་དགའ་བར། །
ཡང་དག་རྫོགས་སངས་དེར་སངས་རྒྱས། ། སྤྲུལ་པ་འདིར་ནི་མངོན་སངས་རྒྱས། ། ཞེས་དང་། སྐྱབས་གསུམ་བདུན་ཅུ་པར། འོག་མིན་གཞལ་ཡས་ཁང་དུ་ནི། ། དེ་ཉིད་མངོན་སུམ་བྱ་བར་བཞེད། ། སྤྲུལ་པའི་སྐུ་རྣམས་བྱང་ཆུབ་པ། ། ས་ཡི་སྟེང་དུ་སྟོན་པར་བྱེད། ། ཅེས་སོ། ། དེ་ཡང་རྣལ་འབྱོར་རྒྱུད་ཀྱི་སློབ་དཔོན་ལ་ལ་དཀའ་བ་སྤྱོད་པའི་དུས་ཉིད་ན་སྤྲུལ་པའི་ལུས་དེར་བཞག་སྟེ་ཏིང་ངེ་འཛིན་གྱི་ལུས་ཀྱིས་འོག་མིན་དུ་བྱོན་ནས་སངས་རྒྱས་པར་བཞེད་དོ། །
དེ་མིན་ལས་འབྱེད་པའི་མཚན་ཉིད་ནི་སྤང་བྱ་ཀུན་སྤངས་ཤིང་ཡོན་ཏན་རྣམ་པ་ཀུན་ཡོངས་སུ་རྫོགས་པའོ། ། བཞི་པ་དངོས་པོ་ལ་སྐུ་གསུམ་གྱི་ངོ་བོ་དང་དེའི་འཇོག་ཚུལ་གཞན་བསྟན་པ་གཉིས་ཀྱི་དང་པོ་ལའང་གསུམ་ལས་རང་བཞིན་པའི་སྐུ་ལ་གཉིས་ཏེ། ངོས་གཟུང་བ་དང་། ཡེ་ཤེས་བྱེ་བྲག་ཏུ་བཤད་པའོ། ། དང་པོ་ནི་ཆོས་ཉིད་རྣམ་པར་དག་པ་དང་དྲི་མ་མེད་ཅིང་ཐོགས་པ་མེད་པའི་ཡེ་ཤེས་ཏེ་ཡུམ་གྱི་རྒྱན་དུ། ཐུབ་པའི་ངོ་བོ་ཉིད་སྐུ་ནི། ། ཟག་པ་མེད་པའི་ཆོས་གང་རྣམས། ། ཐོབ་གྱུར་རྣམ་ཀུན་རྣམ་དག་པ། ། དེ་རྣམས་རང་བཞིན་མཚན་ཉིད་ཅན། ། ཞེས་དང་།
བྱང་ཆུབ་ཕྱོགས་མཐུན་ཚད་མེད་དང་། ། ཞེས་པ་ནས། ཆོས་ཀྱི་སྐུ་ཞེས་བརྗོད་པ་ཡིན། ། ཞེས་ཀྱི་བར་དང་། མདོ་སྡེ་རྒྱན་དུ། ཆོས་རྣམས་ཀུན་གྱི་དེ་བཞིན་ཉིད། ། སྒྲིབ་གཉིས་དག་པའི་མཚན་ཉིད་དེ། ། དངོས་པོ་ཤེས་པ་དེ་ལ་དམིགས། ། དབང་ཟད་མི་ཤེས་མཚན་ཉིད་དོ། ། ཞེས་དང་། །
སློབ་དཔོན་ཙན་ཏྲ་གོ་མི་ཡིས་ཀྱང་། དེ་བཞིན་ཉིད་ནི་ཆོས་སྐུའོ། ། རྣམ་རྟོག་རྣམས་ཀྱི་སྤྱོད་ཡུལ་མིན། ། རྣམ་པ་ཐམས་ཅད་རྣམ་དག་ཕྱིར། ། རྫོགས་པའི་བྱང་ཆུབ་ཁོ་ནའི་ཡུལ། ། ཞེས་དང་། བདུན་བཅུ་པར། ཆོས་རྣམས་རང་བཞིན་ཁོ་ན་ལ། ། གནས་པའི་བློ་ལ་སངས་རྒྱས་བརྗོད། ། ཅེས་གསུངས་སོ། །
གཉིས་པ་ལ་བཞི་ལས་དང་པོ་སོ་སོའི་ངོ་བོ་ལ་བཞིའི་དང་པོ་ནི། ཤེས་བྱ་ཀུན་ཡུལ་དང་དུས་དང་རང་བཞིན་དང་གནས་སྐབས་སོ་སོ་བ་མེ་ལོང་ལ་གཟུགས་ལྟར་གསལ་བར་སྣང་བ་གང་དང་ལྡན་པས་ཀུན་མཁྱེན་ཏུ་བརྗོད་པ་སྟེ། རྒྱན་དུ། མེ་ལོང་ཡེ་ཤེས་ང་ཡི་མེད། ། ཡོངས་སུ་མ་ཆད་རྟག་ཏུ་ལྡན། ། ཤེས་བྱ་ཀུན་ལ་མ་རྨོངས་པ། ། རྟག་ཏུ་ཤེས་བྱ་དེ་ལ་མངོན་ཕྱོགས་མིན།་་་་་ དེ་རྣམ་པ་མེད་པའམ་མི་རྟོག་པས་སོ། ། ཞེས་སོ། ། གཉིས་པ་ནི་ས་དང་པོར་བདག་གཞན་མཉམ་པ་ཉིད་དུ་རྟོགས་པ་དེ་རབ་ཏུ་སོན་པ་མི་གནས་པའི་མྱང་འདས་ལ་ཞུགས་པ་སྟེ།
སྒོམ་པ་དག་པས་སེམས་ཅན་ལ། ། མཉམ་པ་ཉིད་ཀྱི་ཡེ་ཤེས་འདོད། ། མི་གནས་ཞི་བར་ཞུགས་པ་ནི། ། མཉམ་ཉིད་ཡེ་ཤེས་ཡིན་པར་འདོད། ། དུས་རྣམས་ཀུན་ཏུ་བྱམས་པ་དང་། ། ཐུགས་རྗེ་ཆེན་པོ་རྣམས་དང་ལྡན། ། སེམས་ཅན་རྣམས་ལ་མོས་པ་བཞིན། ། སངས་རྒྱས་སྐུ་ནི་ངེས་པར་སྟོན། ། ཞེས་སོ། ། གསུམ་པ་ནི་ཤེས་བྱའི་རྣམ་པ་ཀུན་ལ་ཐོགས་མེད་དུ་འཇུག་པ་སོགས་ཏེ།
སོ་སོར་རྟོགས་པའི་ཡེ་ཤེས་ནི། ། ཤེས་བྱ་ཀུན་ལ་རྟག་མི་ཐོགས། ། ཏིང་ངེ་འཛིན་དང་གཟུངས་རྣམས་ཀྱི། ། གཏེར་དང་འདྲ་བ་ཁོ་ན་ཡིན། ། འཁོར་གྱི་དཀྱིལ་འཁོར་རྣམས་སུ་ནི། ། འབྱོར་པ་ཐམས་ཅད་སྟོན་མཛད་པ། ། ཐེ་ཚོམ་ཐམས་ཅད་གཅོད་པ་ཡི། ། ཆོས་ཆེན་ཆར་ནི་རབ་ཏུ་འབེབས། ། ཞེས་སོ། ། འདི་ནི་ཡིད་ཤེས་གནས་གྱུར་པ་སྟེ།
བཙུན་པ་ཟླ་བས། སོ་སོར་རྟོག་པའི་ཡེ་ཤེས་ནི། ཡིད་ཀྱི་རྣམ་ཤེས་ཉིད་དེ་འོ། ། ཞེས་སོ། ། བཞི་པ་ནི་འགྲོ་བའི་དོན་སྒྲུབ་པར་མཛད་པ་སྟེ། བྱ་བ་སྒྲུབ་པའི་ཡེ་ཤེས་ནི། ། ཁམས་རྣམས་ཀུན་ཏུ་སྣ་ཚོགས་ཤིང་། ། དཔག་མེད་བསམ་ཡས་སྤྲུལ་པ་ཡིས། ། སེམས་ཅན་ཀུན་དོན་སྒྲུབ་པ་འོ། ། ཞེས་སོ། །
འདི་ནི་སྒོ་ལྔའི་རྣམ་ཤེས་གནས་གྱུར་པ་སྟེ། ། དབང་པོ་ལྔ་ཡི་རྣམ་ཤེས་གང་། ། དེ་ནི་དོན་ཀུན་ཡོངས་རྫོགས་ཕྱིར། ། སེམས་ཅན་ཀུན་གྱི་དོན་དུ་ནི། ། བྱ་བ་སྒྲུབ་པ་ཙམ་ཉིད་ཐོབ། ། ཞེས་སོ། ། གཉིས་པ་འཇུག་ཚུལ་ནི་ཡེ་ཤེས་འདི་རྣམས་མཉམ་བཞག་ཁོ་ན་ཡིན་གྱི་རྗེས་ཐོབ་མེད་ཏེ་ཐུབ་པའི་མ་འདྲེས་པ་གསུམ་པ་ལ་དབང་འབྱོར་བའི་ཕྱིར་དང་། འདུལ་བ་ལུང་དུ། གླང་ཆེན་བཞེངས་ཀྱང་མཉམ་པར་བཞག ། གླང་ཆེན་བཞུགས་ཀྱང་མཉམ་པར་བཞག །
རྟག་ཏུ་མཉམ་པར་བཞག་པ་ཡིན། ། ཞེས་གསུངས་པས་སོ། ། གང་ཡང་བཅོམ་ལྡན་ནང་དུ་ཡང་དག་འཇོག་ལས་བཞེངས་ཞེས་འབྱུང་བ་ནི་གདུལ་བྱའི་སྣང་བ་ལ་ལྟོས་པའོ། ། གཞན་ནི་རྒྱུད་བླ་མར། ཤེས་རབ་ཡེ་ཤེས་རྣམ་གྲོལ་རྣམས། ། གསལ་དང་འཕྲོ་དང་དག་ཕྱིར་དང་། ། ཐ་དད་མེད་ཕྱིར་འོད་དང་ཟེར། ། ཉི་མའི་དཀྱིལ་འཁོར་རྣམ་དང་མཚུངས། ། ཞེས་པ་དེར་མཉམ་བཞག་རྗེས་ཐོབ་ཕྱེ་ནས་བཤད་པའི་ཕྱིར་རྗེས་ཐོབ་ཡོད་ཅེས་འདོད་དེ་གཞུང་དེའང་གང་ཟག་གི་བསམ་པ་ལ་དགོངས་པར་མངོན་ནོ། ། གང་ཡང་བརྒྱད་སྟོང་འགྲེལ་པ་ལེའུ་བཅུ་གཉིས་པར།
རྒྱལ་བ་ལ་རྗེས་ཐོབ་ཏུ་རྟོག་པ་ཡོད་པར་བཤད་པ་འདི་དང་དེའི་ལེའུ་བཞི་པར། རྣམ་རྟོག་མ་རིག་པའི་ངོ་བོར་བཤད་པ་ནི་འགལ་མི་འགལ་བརྟག་དབུ་མ་དེ་ཁོ་ན་ཉིད་ལ་འཇུག་པར། སེམས་ཅན་རྣམས་ཀྱི་དོན་མཛད་ཐབས། ། རྣམ་རྟོག་ཡེ་ཤེས་མངའ་བས་ན། ། དེ་ཡི་ཀུན་མཁྱེན་རྩོམ་པ་ཉིད། ། དེ་དོན་ཡིན་ཕྱིར་ཉེས་པ་མེད། ། ཅེས་འབྱུང་བ་དེ་ནི་དཔྱད་དགོས་ཏེ་ས་བརྒྱད་པ་ནས་ཀྱང་མི་རྟོག་པ་ལ་དབང་ཐོབ་པའི་ཕྱིར་རོ། ། གང་ཕྱིར་ཕྱི་རོལ་དོན་གྲུབ་ཏུ། ། རིང་དང་ཕྲ་སོགས་ཤེས་པ་ལས། ། རྣལ་འབྱོར་ཅན་ཞེས་བྱེ་བྲག་དབྱེའི། །
ཐམས་ཅད་མཁྱེན་མིན་ཐལ་འགྱུར་ཕྱིར། ། གཉིས་ཀྱི་རྣམ་པ་ལས་གྲོལ་མིན། ། ཞེས་གཟུང་འཛིན་དེ་ན་ཡོད་པར་བཤད་པ་ནི་བྱེ་བྲག་སྨྲ་བ་ཆོས་ཀྱི་བདག་མེད་མ་རིག་པའི་ལུགས་སོ། ། གསུམ་པ་ཤེས་བྱ་མཁྱེན་ཚུལ་ནི་ཉན་ཐོས་སྡེ་པ་དག རྒྱུན་གྱིས་སྤྱོད་པའི་ཕྱིར་ན་དཔེར། ། མེ་ཡིས་ཐམས་ཅད་སྲེག་འདོད་ལྟར། ། དེ་བཞིན་ཐམས་ཅད་མཁྱེན་འདོད་བྱའི། ། ཅིག་ཅར་ཐམས་ཅད་མཁྱེན་ཕྱིར་མིན། ། ཞེས་མཛོད་འགྲེལ་དགུ་པར་འབྱུང་བ་ལྟར་རིམ་གྱིས་ཀུན་མཁྱེན་པར་འདོད་པ་དང་། ཡང་རྒྱལ་བས་ཀྱང་ཤེས་བྱ་ཚད་མེད་མཁྱེན་གྱི་ཀུན་མི་མཁྱེན་པར་སྨྲ་བ་ནི་མི་འཐད་དེ་མ་འདྲེས་པ་སྟོན་པའི་མདོར་དུས་གསུམ་ལ་མ་ཆགས་མ་ཐོགས་པའི་ཡེ་ཤེས་གཟིགས་པ་ལ་འཇུག་ཅེས་བཀའ་སྩལ་པ་དང་འགལ་བས་དང་། །
ཅིག་ཅར་དང་ཀུན་མི་མཁྱེན་པ་རྒྱུ་མེད་དང་རྒྱུ་གཞན་མི་རུང་བས་ན་སྒྲིབ་པའི་རྒྱུ་ཅན་ཡིན་པས་སྒྲིབ་པ་དང་བཅས་པའི་ཕྱིར་སྤངས་རྟོགས་མ་རྫོགས་པར་འགྱུར་རོ། ། འདི་དགག་པ་རྒྱ་ཆེར་བརྒྱད་སྟོང་འགྲེལ་པའི་ཤེས་བྱ་མཐའ་མེད་མཁྱེན་པར་ལྟའོ། ། གང་ཡང་དབུ་མ་ཐལ་འགྱུར་བ་ཤེས་པ་ལ་སྣང་བས་ཁྱབ་ཅིང་སྣང་བ་འཁྲུལ་བ་ཡིན་ལ་སངས་རྒྱས་པ་ན་འཁྲུལ་པ་ཟད་པའི་ཕྱིར་རང་རྒྱུད་ཀྱི་ཡེ་ཤེས་མེད་ཀྱི་ཡེ་ཤེས་ཀུན་གཞན་སྣང་ལ་ལྟོས་ཏེ་བཞག་པའོ་ཞེས་གསུངས་པའི་འཐད་མི་འཐད་ཀྱི་དཔྱད་པ་ནི་འདིར་སྐབས་མ་ཡིན་པས་བཞག་གོ ། ཡང་ཡེ་ཤེས་དེས་ཁྱད་པར་ཀུན་དང་ལྡན་པའི་ད་ལྟར་བ་དངོས་སུ་མཁྱེན་པས་ཤུགས་ལ་འདས་མ་འོངས་མཁྱེན་པར་བརྒྱད་སྟོང་འགྲེལ་པར་གསུངས་པའང་ཡུལ་འདིའི་ཤེས་བྱ་དངོས་སུ་མཁྱེན་པས་ཤུགས་ལ་ཡུལ་གྱི་བསྐལ་བ་རྣམས་མཁྱེན་པར་མཚུངས་པས་ཤིན་ཏུ་རྟོགས་དཀའོ། ། དེས་ན་སྟོན་པའི་ཡེ་ཤེས་མཐའ་ཡས་པས་ཕྱོགས་དུས་ཀྱི་ཤེས་བྱ་ཀུན་ཅིག་ཅར་མཁྱེན་ཏེ་མདོ་སྡེ་རྒྱན་དུ། སངས་རྒྱས་རྣམས་ནི་མངོན་སུམ་སྤྱན། ། དུས་ལའང་ཡེ་ཤེས་བསྒྲིབས་པ་མེད། ། ཅེས་དང་། བདེན་གཉིས་སུ། མཁྱེན་པའི་སྐད་ཅིག་གཅིག་གིས་ནི། །
ཤེས་བྱའི་དཀྱིལ་འཁོར་ཀུན་ཁྱབ་ཅན། ། ཞེས་གསུངས་པས་སོ། ། དེ་ལ་རྩོད་པ་སྤང་བ་ནི་འདས་མ་འོངས་ད་ལྟར་བའི་དངོས་པོར་མེད་པས་དེ་དངོས་སུ་མཁྱེན་ན་དངོས་མེད་དངོས་སུ་ཤེས་པའི་ཕྱིར་འཁྲུལ་པར་ཐལ་ལོ་ཅེ་ན། ལན་ལ་གཉིས་ཀྱི་མ་གྲུབ་པ་ཡིན་ནོ། ། ཡུལ་གྱིས་ཆོད་པའང་ཡུལ་དེ་ན་མེད་པས་དངོས་མེད་ཡིན་ཞེས་མཚུངས་ལ་དེ་ཉིད་ཀྱི་ཡུལ་ན་ཡོད་དོ་ཅེ་ན། དེ་དག་ཀྱང་བྱུང་བ་དང་འབྱུང་འགྱུར་དུ་ཡོད་དོ། ། དོན་བྱའང་དེའི་ཡུལ་ཉེ་བ་ན་ཡིན་པ་ལྟར་དེ་དག་གིའང་དུས་ཉེ་བ་ནའོ། ། མ་ངེས་པའི་ལན་ནི་ཡང་དངོས་མེད་མཁྱེན་པ་ཡང་འཁྲུལ་པར་འགྱུར་ཞིང་འདི་ནི་དེ་མ་ཡིན་ལ་དེར་འཛིན་པ་མ་ཡིན་པས་ན་ག་ལ་འཁྲུལ། དེས་འདས་མ་འོངས་སོགས་མཁྱེན་པ་སོགས་ནི་དད་པ་ལ་སྟོབས་སྐྱེད་པའི་མདོར་གཙུག་གཏོར་དང་མཛོད་སྤུས་ཀྱང་གཟིགས་པར་བཀའ་བསྩལ་པ་ལྟར་བསམ་གྱིས་མི་ཁྱབ་པ་སྟེ། རྣམ་འགྲེལ་དུ། །
གཟུང་བའི་མཚན་ཉིད་དཔྱོད་པ་འདི། ། མ་དག་བློ་ཅན་ལ་ཡིན་གྱི། ། རྣལ་འབྱོར་པས་རྟོགས་བསམ་མི་ཁྱབ། ། ཅེས་དང་། རྒྱུད་གཞན་གྲུབ་པར། གནས་གྱུར་པའི་ཡེ་ཤེས་བསམ་གྱིས་མི་ཁྱབ་པར་གསུངས་པས་སོ། ། ཡེ་ཤེས་རྣམས་དང་དེ་ལ་དོགས་སེལ་རྒྱ་ཆེར་ཐུབ་པའི་དགོངས་རྒྱན་དུ་བལྟའོ། ། གཉིས་པ་ལོངས་སྤྱོད་རྫོགས་པའི་སྐུ་ནི། མཚན་ནི་སུམ་བཅུ་རྩ་གཉིས་དང་། ། དཔེ་བྱད་བརྒྱད་བཅུའི་བདག་ཉིད་འདི། །
ཐེག་ཆེན་ཉེ་བར་ལོངས་སྤྱོད་ཕྱིར། ། ཐུབ་པའི་ལོངས་སྤྱོད་རྫོགས་སྐུར་བཞེད། ། ཅེས་ཡུམ་གྱི་རྒྱན་དུ་འབྱུང་བ་ལྟར་རང་ཉིད་སར་ཆུད་པའི་བྱང་ཆུབ་སེམས་དཔའ་རྣམས་དང་ལྷན་ཅིག་ཐེག་ཆེན་གྱི་ཆོས་ཐུན་མོང་མ་ཡིན་པའི་ལོངས་སྤྱོད་སྐུ་ཉམས་སུ་བསྟར་བ་དང་གཞན་དོན་ཕུན་ཚོགས་སྤྲུལ་སྐུའི་རྟེན་ནོ། ། སྤྲུལ་སྐུ་ནི་ཐུབ་པའི་སྤྲུལ་པའི་བྱེ་བྲག་དཔག་ཏུ་མེད་པ་པི་ཝང་ལེན་པ་སོགས་བཟོ་དང་སངས་རྒྱས་ནས་ཀྱང་མ་ཐལ་དུ་སྐྱེ་བ་སྟོན་པ་དང་ཤཱཀྱ་སེང་གེས་མཛད་པ་བཅུ་གཉིས་སྟོན་པ་སོགས་བྱང་ཆུབ་སེམས་དཔའ་མོས་སྤྱོད་པ་དང་ཉན་ཐོས་སོགས་འགྲོ་བའི་དོན་མཛད་པ་སྟེ། རྒྱན་གཉིས་སུ། གང་གིས་སྲིད་པ་ཇི་སྲིད་པར། ། འགྲོ་ལ་ཕན་པ་སྣ་ཚོགས་རྣམས། ། མཉམ་དུ་མཛད་པའི་སྐུ་དེ་ནི། ། ཐུབ་པའི་སྤྲུལ་སྐུ་རྒྱུན་མི་འཆད། ། ཅེས་དང་།
སངས་རྒྱས་སྤྲུལ་པ་དཔག་མེད་པ། ། སྤྲུལ་པའི་སྐུར་ནི་འདོད་པ་སྟེ། ། དོན་གཉིས་་་་་་རང་བཞིན་གྱིས་ཕུན་སུམ་ཚོགས་པ་་་་་་ལོངས་སྐུ་སྤྲུལ་སྐུ་ནི། ། རྣམ་པ་ཐམས་ཅད་གཉིས་ལ་གནས།་་་་་ རིམ་པ་ལྟར་རང་བཞིན་པའི་སྐུ་དང་ལོངས་སྐུ། ། བཟོ་དང་སྐྱེ་དང་བྱང་ཆུབ་ཆེ། ། མྱ་ངན་འདས་པ་རྟག་སྟོན་པས། ། ཞེས་སོ། ། སྐུ་དེ་གཉིས་ལ་མུ་བཞི་ལས་ལོངས་སྐུ་ཡིན་ལ་སྤྲུལ་སྐུ་མིན་པ་ནི་འོག་མིན་ན་ངེས་པ་ལྔ་ལྡན་དུ་བཞུགས་པའོ། ། བཟློག་པ་ནི་རྒྱལ་པོ་ཀཔ་ཕི་ཎ་གདུལ་བའི་དོན་དུ་འཁོར་ལོས་སྒྱུར་བར་སྤྲུལ་པ་དང་བྲམ་ཟེའི་ཁྱེའུ་རྒྱུ་འདུལ་བ་ལ་ཚངས་པར་སྤྲུལ་པ་སོགས་སོ། །
གཉིས་ཡིན་ནི་ཤཱཀྱ་ཐུབ་པ་ལྟ་བུ་ཡིན་པར་གསེར་འོད་དམ་པར་གསུངས་སོ། ། གཉིས་མིན་ནི་བྱིས་པ་སོགས་སོ། ། གཉིས་པ་དེའི་འཇོག་ཚུལ་གཞན་བཤད་པ་ལ་འདིར་ནི་ངོ་བོ་ཉིད་ཀྱི་སྐུ་དང་ཆོས་སྐུ་རྣམ་གྲངས་སུ་བྱས་ཏེ་རྒྱན་གཉིས་དང་འཕགས་པ་རྣམ་གྲོལ་སྡེའི་རྗེས་སུ་འབྲངས་ཤིང་། གང་ཡང་བཟང་པོ་ཞབས་ཀྱིས་དེ་བཞིན་ཉིད་དག་པ་ངོ་བོ་ཉིད་ཀྱི་སྐུ་དང་ཡེ་ཤེས་ཆོས་སྐུ་དང་གཞན་གཉིས་གཟུགས་སྐུར་འཆད་པ་དང་། ཐེག་བསྡུས་སུ་སྐུ་གསུམ་ཡེ་ཤེས་སུ་ལྟ་བར་གསུངས་པ་ལ་དོན་གསང་དུ་ཆོས་ཉིད་ཆོས་སྐུ་དང་། ཡེ་ཤེས་ཀུན་དང་བྱང་ཆུབ་སེམས་དཔའ་སར་ཆུད་པ་རྣམས་ལ་མཚན་དཔེར་སྣང་བ་ལོངས་སྐུ་དང་། ཡེ་ཤེས་ཀྱི་དབང་ལས་རྒྱལ་སྲས་མོས་པས་སྤྱོད་པ་སོགས་ལ་མཚན་དཔེ་ཅན་སོགས་སུ་སྣང་བ་སྤྲུལ་སྐུ་སྟེ་སྔ་ཕྱི་དག་ཡེ་ཤེས་ཀྱི་རྒྱུ་དང་འབྲས་བུ་ཡིན་པས་དེའི་ཁྱད་པར་དུ་འཆད་པ་དང་། བཤད་སྦྱར་དུ་རྣམ་པར་མི་རྟོག་པའི་ཡེ་ཤེས་ཆོས་སྐུ་དང་། ཕྱི་རོལ་དག་པའི་ཡེ་ཤེས་རྒྱལ་སྲས་སར་ཆུད་པ་དང་ལྷན་ཅིག་ཆོས་ཀྱི་ལོངས་སྤྱོད་སོ་སོར་མྱོང་བ་དང་། དེའི་རྗེས་ཐོབ་ཀྱི་ཡེ་ཤེས་ཀྱི་ཁྱད་པར་གྱིས་རྒྱལ་སྲས་ལས་དང་པོ་པ་སོགས་ཀྱི་དོན་མཛད་པ་དག་སྐུ་གཉིས་སུ་འཆད་པ་དང་།
སངས་རྒྱས་ཡེ་ཤེས་ཞབས་ཀྱི་་་་་་སྡུད་འགྲེལ་དུ། ཡེ་ཤེས་དང་པོ་ཆོས་སྐུ་དང་། བར་པ་གཉིས་ལོངས་སྐུ་དང་། ཕྱི་མ་སྤྲུལ་སྐུར་བཤད་པ་དང་། ལ་ལ་རྒྱན་དུ་ལོངས་སྤྱོད་རྫོགས་པའི་སངས་རྒྱས་ཉིད། ། ཡེ་ཤེས་གཟུགས་བརྙན་འབྱུང་ཕྱིར་དེའོ། ། ཞེས་པས་མེ་ལོང་ཡེ་ཤེས་ཀྱང་ལོངས་སྐུའོ་ཞེས་དང་གཞན་ནི་དེ་ལོངས་སྐུའི་རྒྱུ་ཡིན་པས་དེ་སྐད་གསུངས་པའོ་ཞེས་སྨྲ་བ་དང་། ཁ་ཅིག་་་་་་ཙན་དྲ་གོ་མིས་ཁ་ཅིག་ཡིད་ཀྱི་ཁོ་ན་ལ། ཁ་ཅིག སྤྲུལ་པ་ཡི་ནི་སྐུ་རུ་རྟོགས།
དབང་པོ་ལྔའི་རྣམ་ཤེས་གང་། ། དེ་ཡི་ལོངས་སྤྱོད་རྫོགས་སྐུར་རོ། ། ཞེས་བཤད་པ་ལྟར། སོ་སོར་རྟོག་པ་ཉིད་སྤྲུལ་སྐུ་སྟེ་བྱ་བ་སྒྲུབ་པ་ལོངས་སྐུའོ་ཞེས་གསུངས་ཏེ་རང་རང་གི་མོས་པས་བཞག་པ་ན་འགལ་བ་མེད་པར་མངོན། གཞུང་དོན་ལ་གནས་གྱུར་ནི་སྒྲིབ་པ་གཉིས་ཀ་རྣམ་པ་ཀུན་ཏུ་སྤངས་པས་ཡོན་ཏན་བླ་མེད་ཀུན་གྱི་གནས་སུ་གྱུར་པའོ། ། དེའི་དབྱེ་བ་མདོ་སྡེ་རྒྱན་དུ། དབང་པོ་ལྔ་རྣམས་གཞན་གྱུར་ན། ། དོན་ཀུན་འཇུག་དང་ཐམས་ཅད་ལ། ། ཡོན་ཏན་རྒྱ་ཕྲག་བཅུ་གཉིས་འབྱུང་། ། འབྱོར་པ་དམ་པ་ཐོབ་པར་འགྱུར། །
ཞེས་སོགས་དུ་མ་དང་། ཐེག་བསྡུས་སུ་ཕུང་པོ་ལྔ་གནས་གྱུར་པས་རིམ་པ་ལྟར་ཞིང་དང་སྐུ་དང་མཚན་དཔེ་དང་དབྱངས་མཐའ་ཡས་པ་ལ་དབང་འབྱོར་བ་དང་ཁ་ན་མ་ཐོ་བ་མེད་ཅིང་ཚད་མེད་ལ་ཆེ་བའི་བདེ་བར་གནས་པ་ལ་དང་། མིང་ཚིག་ཡི་གེའི་ཚོགས་ཀུན་གྱིས་བསྟན་པ་ལ་དང་། སྤྲུལ་པ་དང་སྒྱུར་བ་དང་འཁོར་བསྡུ་བ་དང་དཀར་པོའི་བསྡུ་བ་ལ་དང་། ཡེ་ཤེས་བཞི་ལ་དབང་འབྱོར་བ་བརྙེས་པར་གསུངས་སོ། ། ཡོན་ཏན་ཕུན་སུམ་ཚོགས་པ་ནི་སྟོབས་བཅུ་སོགས་འཆད་པའོ། ། རྣམ་པ་ལྔ་ནི་འགྲེལ་པར། རྣམ་པར་དག་དང་ཡོངས་དག་དང་། ། ལུས་དང་ལོངས་སྤྱོད་རྫོགས་པ་དང་། ། ལས་ཀྱིས་སངས་རྒྱས་ཆོས་རྣམས་ཀྱི། །
ཁྱད་པར་ཡོངས་སུ་བསྟན་པ་ཡིན། ། ཞེས་ཏེ། ཉོན་མོངས་བག་ཆགས་དང་བཅས་པ་ཟད་པས་དང་སངས་རྒྱས་ཀྱི་ཞིང་སྦྱོང་བས་དང་། ཆོས་ཀྱི་སྐུ་སྒྲུབ་པས་དང་། ཐེག་ཆེན་གྱི་ཆོས་སྣ་ཚོགས་ལ་ལོངས་སྤྱོད་པས་དང་། ཇི་ལྟར་རིགས་པར་སྤྲུལ་པ་རྣམས་ཀྱིས་ཞིང་མཐའ་ཡས་མུ་མེད་པར་རྒྱལ་བའི་མཛད་པ་སྒྲུབ་པས་སོ། ། སྐུ་གསུམ་ནི་བཤད་ཟིན་ཏོ། ། མྱ་ངན་ལས་འདས་པའི་ནི་ཕུང་པོ་ལྷག་མེད་ཀྱི་མྱང་འདས་སུའང་འགྲོ་བ་ལ་ཕན་པའི་ཡོན་ཏན་རྒྱུན་མི་འཆད་པས་ཏེ། ། འདིའི་ལྷག་བཅས་ལྷག་མེད་ནི་སློབ་དཔོན་ཀླུའི་བཤེས་གཉེན་གྱིས་སྐུ་གསུམ་གྲུབ་པར། ཕུང་པོར་བཅས་པའི་མྱ་ངན་དང་།
ཐུབ་སྐུ་གཉིས་ལ་བཞག་པ་ཡིན། ། ཕུང་པོ་ཀུན་དང་བྲལ་བའི་ཕྱིར། ། ཆོས་ཀྱི་སྐུ་ལ་ཕུང་པོ་མེད། ། ཅེས་བཤད་པའོ། ། རྟེན་རོ་གཅིག་པས་འདྲེས་ཤིང་རང་གི་ངོ་བོ་རོ་གཅིག་པས་ཉེ་བར་འདྲེས་པའི་ཅེས་པ་ནི་ཆོས་དབྱིངས་རྣམ་དག་དང་དེ་ལ་བརྟེན་པའི་རྣམ་པ་ཀུན་མཁྱེན་ལ་རྒྱལ་བ་ཀུན་སོ་སོར་མཐུ་དང་ལྡན་པས་སོ། ། སྒྲིབ་པ་དག་པའི་ནི་གཉིས་ཀ་རྣམ་པ་ཀུན་ཟད་པའི་ཕྱིར་རོ། ། འདྲེས་ཞེས་པ་ནི་ཐེག་བསྡུས་སུ། ། ཀུན་ཀྱང་འདྲེས་པའི་ཕྲིན་ལས་ཅན། ། རྒྱ་མཚོར་ཆུ་འདྲ་ཞེས་ཏེ་སེམས་ཅན་རེ་རེ་གདུལ་བའི་ངོར་ཡང་སངས་རྒྱས་ཀུན་བདག་རྐྱེན་མཛད་པས་སོ། ། མངོན་པར་ཞེས་པ་དང་པོ་ཐ་མ་དག་སྨོས་པས་མཛད་པ་ཀུན་སྟོན་པ་ནི།
དེ་ཉིད་དུ། ལ་ལར་རྫོགས་པའི་བྱང་ཆུབ་སྟོན། ། ལ་ལར་མེ་བཞིན་མྱ་ངན་འདའ། ། ནམ་ཡང་མེད་པ་མ་ཡིན་ཏེ། ། དེ་བཞིན་གཤེགས་པ་རྟག་པའི་སྐུ། ། ཞེས་འབྱུང་བ་ལྟར་རོ། ། སྐྱོབ་པ་ལྔ་ནི་མདོ་སྡེ་རྒྱན་དུ། ཉེ་བར་འཚེ་བ་ཐམས་ཅད་དང་། ། ཐབས་མ་ཡིན་དང་ངན་སོང་དང་། ། འཇིག་ཚོགས་ཐེག་པ་དམན་པ་ལས། །
དེ་ཕྱིར་སྐྱབས་ཀྱི་དམ་པ་འོ། ། ཞེས་ཏེ་ཐུབ་པའི་མཐུས་ལོང་བས་མིག་ཐོབ་པ་སོགས་དང་། ལོ་ཀ་བའི་ཡང་དག་པའི་ལྟ་བ་ལ་བཀོད་པས་ལྟ་ངན་ཀུན་དང་བྲལ་བར་མཛད་པས་དང་། མཐོང་ལམ་ལ་བཀོད་པས་ངན་འགྲོ་ལས་ཤིན་ཏུ་བཟློག་པས་དང་། དགྲ་བཅོམ་པ་ཉིད་ལ་བཀོད་པས་ཁམས་གསུམ་ལས་ཐར་པར་མཛད་པས་དང་། རྒྱལ་སྲས་རྣམས་ཐེག་པ་དམན་པ་དག་ལས་འདུན་པ་བཟློག་པར་མཛད་པས་སོ། ། འདི་ལྔ་ཐེག་བསྡུས་སུ་སངས་རྒྱས་ཀྱི་ཕྲིན་ལས་སུ་གསུངས་ཤིང་། ཡུམ་དང་དེའི་རྒྱན་དུ། འགྲོ་རྣམས་ཞི་བའི་འཕྲིན་ལས་དང་། ཞེས་སོགས་ཉེར་བདུན་གསུངས་པའང་འདི་ལྔར་འདུས་སོ། །
དེ་དག་གི་ཡོན་ཏན་ལ་དྲུག་སྟེ། མངོན་རྟོགས་གང་གིས་བསྡུས་པ་དང་། ངོ་བོའི་དབྱེ་བ་དང་། སོ་སོའི་ངོ་བོ་དང་། སྒྲུབ་ཚུལ་དང་། སྤྱིའི་རྣམ་་་་་་དགོས་པའི་སྒོ་ནས་ཤེས་པ་གཉིས་སུ་དབྱེ་བ་ཟེར། པའི་དབྱེ་བ་དང་། སོ་སོའི་བྱེད་ལས་སོ། ། དང་པོ་ཚད་མེད་ཅེས་ཏེ། ཇི་སྐད་བཤད་པའི་མངོན་རྟོགས་རྣམས་ལས་ཐ་དད་པའི་འཕགས་པའི་ཆོས་འགའ་ཡང་མེད་པས་དེ་ཅི་ཞིག་གིས་བསྡུས་ཞེ་ན།
རྗེས་དང་མཐར་ཐུག་པ་གཉིས་ཀྱིས་བསྡུས་པ་ནི་ཕལ་ཆེ་བའི་དབང་དུ་བྱས་ཤིང་ཉན་རང་དང་ཐུན་མོང་པ་ལ་དགོངས་པའོ། ། གཞན་དུ་ན་མངོན་ཤེས་ལྔ་སོགས་བྱིས་པ་ལའང་འབྱུང་བ་དང་ཡོངས་དག་སོགས་དགྲ་བཅོམ་ལའང་གཏན་མེད་པ་དང་ཅི་ལྟར་མི་འགལ། གཉིས་པ་ནི་ཡོན་ཏན་ཁྱད་པར་བ་དེ་རྣམས་ཀྱང་སེམས་ཅན་ཚད་མེད་པ་ལ་དམིགས་པའི་ཕན་འདོད་དང་སྒྲིབ་པ་ལས་རྣམ་ཐར་དང་དམིགས་པ་ཟིལ་གྱིས་ཞེས་ཏེ་ཚད་མེད་དང་མངོན་ཤེས་དང་པོ་ལྔ་དང་འགོག་པ་བོར་བའི་རྣམ་ཐར་ཟིལ་གནོན་ཟད་པར་རྣམས་བྱིས་པ་དང་ཡང་ཐུན་མོང་བ་སྟེ། རྣམ་འགྲེལ་དུ། ། མི་སྡུག་ཟད་པར་ས་ལ་སོགས། ། ཡང་དག་མིན་ལའང་ཞེས་གསུངས་པས་སོ། ། མངོན་ཤེས་ཡན་ཆད་ཉན་རང་དང་ཡང་ཐུན་མོང་བའོ། ། མཚན་དཔེ་དང་ཡོངས་དག་དང་སྔར་བཤད་པའི་དབང་བཅུ་བྱང་ཆུབ་སེམས་པ་ཆེན་པོ་རྣམས་དང་ཐུན་མོང་བའོ། ། སྟོབས་སོགས་དགུ་ཐུབ་པ་ཁོ་ནའི་མ་འདྲེས་པའོ། ། གསུམ་པ་ལ་སྡེ་ཚན་བཅུ་དགུ་སྟེ་འདི་རྣམས་ནི་ཇི་རིགས་པར་གནས་དང་།
དམིགས་པ་དང་། རྣམ་པ་དང་། རང་བཞིན་དང་། གྲོགས་ཏེ་ལྔས་བཤད་པར་བྱའོ། ། སྡེ་དང་པོ་་་་་་ཚད་མེད་ལ་སྤྱི་དོན་གསུམ་ལས་སྤྱིའི་དབྱེ་བ་ནི་སེམས་ཅན་དང་ཆོས་ལ་དམིགས་པ་དང་དམིགས་པ་མེད་པ་གསུམ་སྟེ། མདོ་སྡེ་རྒྱན་དུ། ། བརྟན་པ་རྣམས་ཀྱི་དེ་རྣམས་བདེ་འདོད་དང་། ། སྡུག་བསྔལ་གྱིས་ཉམ་ཐག་དང་བདེ་བ་དང་། ། ཉོན་མོངས་ཅན་དང་དེ་རྣམས་བསྟན་ཆོས་དང་། ། དེ་ཡི་དེ་བཞིན་ཉིད་ལ་རབ་ཏུ་འཇུག །
ཅེས་ལྟར་སེམས་ཅན་རང་རང་གི་དམིགས་བྱ་དང་ལྡན་པ་དང་དམིགས་བྱ་དེ་རྣམས་སྟོན་པའི་གཞུང་ལུགས་དང་རང་བཞིན་གྱིས་སྟོང་པའི་འགྲོ་བ་ཡུལ་དུ་བྱེད་པའོ། ། ཡང་སློབ་དཔོན་ཆོས་མཆོག་གིས་དེ་གསུམ་རིམ་པ་ལྟར་སོ་སོ་སྐྱེ་བོ་རྣམས་ཀྱི་དང་གང་ཟག་གི་བདག་མེད་རྟོགས་པའི་དང་གཟུང་འཛིན་གཉིས་ཀྱི་རྣམ་པ་དང་བྲལ་བ་རྣམས་ཀྱིའོ་ཞེས་འཆད་དོ། ། ངོ་བོ་ནི། ། ཞེ་སྡང་མེད་བྱམས་སྙིང་རྗེ་ཡང་། ། ཡིད་བདེ་བ་ནི་དགའ་བ་སྟེ། ། བཏང་སྙོམས་མ་ཆགས་རྣམ་པ་ནི། ། ཀྱེ་མ་བདེར་འགྱུར་དུཿཁ་ཅན། ། དགའ་གྱུར་སེམས་ཅན་རྣམས་སྙོམ་པ་འོ། ། ཞེས་འཆད་ཀྱང་འདིར་ནི་གཞུང་དུ་འབྱུང་ངོ་། ། དམིགས་དབྱེ་བ་ནི་འདི་བཞི་ཏིང་ངེ་འཛིན་མ་ཐོབ་པས་སྒོམ་པའང་ཡོད་ལ་ཐོབ་ཀྱང་ཐར་པའི་ལམ་དུ་མ་གྱུར་པ་ཚངས་པའི་གནས་བཞི་ཞེས་པའང་ཡོད་ཅིང་དེ་དག་ལ་ཡང་ཕན་ཡོན་ཆེ་སྟེ།
རིན་པོ་ཆེའི་ཕྲེང་བར། ལྷ་མི་བྱམས་པར་འགྱུར་བ་དང་། ། དེ་རྣམས་ཀྱང་ནི་སྲུང་བ་དང་། ། ཡིད་བདེ་བ་དང་བདེ་མང་དང་། ། དུག་དང་མཚོན་གྱིས་གནོད་མེད་དང་། ། འབད་པ་མེད་པར་དོན་ཐོབ་དང་། ། ཚངས་པའི་འཇིག་རྟེན་སྐྱེ་འགྱུར་ཏེ། ། གལ་ཏེ་གྲོལ་བར་མ་གྱུར་ཀྱང་། ། བྱམས་ཆོས་ཡོན་ཏན་བརྒྱད་ཐོབ་པོ། ། ཞེས་གསུངས་སོ། །
གཞུང་ལ་བཞི་ལས་བྱམས་པ་ནི། གནས་བསམ་གཏན་གྱི་དངོས་གཞི་གང་རུང་ལ་བརྟེན་ཏེ་དམིགས་པ་ཚོར་བ་བཏང་སྙོམས་དང་ལྡན་པའི་སེམས་ལ་རྣམ་པ་བདེ་བ་དང་འཕྲད་པར་ཤོག་ཅིག་པའོ། ། ངོ་བོ་དམིགས་རྣམ་དེ་ལྟ་བུ་དང་ལྡན་པའི་བསམ་པའི་གནས་པ་ཡང་དག་པར་འབྱོར་ཞིང་ཇི་ལྟར་འདོད་པར་དབང་བྱེད་པའི་ཞི་གནས་དང་ལྷག་མཐོང་སྟེ་ཡོན་ཏན་ཀུན་གྱི་གྲོགས་ནི་རང་རང་དང་ལྷན་ཅིག་པའི་སེམས་དང་སེམས་བྱུང་ངོ་། ། སྙིང་རྗེ་ནི་རྒྱན་དུ། རབ་འབར་དགྲ་ཡི་དབང་དུ་སོང་། ། སྡུག་བསྔལ་གྱིས་ནོན་མུན་པས་བསྒྲིབས། ། ཞེས་སོགས་གསུངས་པ་ལྟར་འདོད་པའི་བདེ་བ་ལ་ཆགས་པ་འབར་བ་དང་དགེ་བ་ལ་བདུད་ཀྱིས་བར་ཆད་བྱས་པ་དང་དམྱལ་བ་སོགས་ཉམས་ཐག་པ་དང་གཅིག་ཏུ་སྡིག་པ་བྱེད་པ་སོགས་དུཿཁ་རྒྱུ་བཅས་ཅན་གྱི་སེམས་ཅན་ལ་དེ་དང་བྲལ་བར་བསམ་པ་ཞེས་སོ། ། དགའ་བ་ནི་སེམས་ཅན་བདེ་བ་དང་ལྡན་པ་ལ་དེ་དང་མི་འབྲལ་བར་བསམ་པའོ། ། བཏང་སྙོམས་ནི་སེམས་ཅན་ཉོན་མོངས་ཅན་རྣམས་ལ་ཉོན་མོངས་པ་རྗེས་སུ་ཆགས་པ་སོགས་ལས་གྲོལ་བར་གྱུར་ཅིག་ཅེས་བསམ་པའོ། ། གནས་དང་གྲོགས་མ་སྨོས་པ་ཀུན་ལ་དེ་དག་སྦྱར་བར་བྱའོ། །
ཡོན་ཏན་དེ་མངའ་བས་རྫོགས་པའི་སངས་རྒྱས་ལ་མདོ་སྡེ་རྒྱན་དུ་བསྟོད་ཅིང་། དེ་ཉིད་ཐེག་བསྡུས་སུའང་བཀོད་པ། སེམས་ཅན་རྣམས་ལ་བརྩེ་བ་ཅན། ། ཕྲད་དང་བྲལ་བའི་དགོངས་པ་ཅན། ། མི་འབྲལ་བདེ་བའི་དགོངས་པ་ཅན། ། ཕན་བདེའི་དགོངས་ཁྱོད་ལ་ཕྱག་འཚལ། ། ཞེས་གསུངས་སོ། ། རྣམ་ཐར་སོགས་སྡེ་གསུམ་གྱི་གང་ཟག་ནི། གཟུགས་མེད་ཅེས་བྱ་ཁམས་གསུམ་གྱི། ། རྟེན་ཅན་ལྷག་མ་མི་ལས་སྐྱེས། །
ཞེས་བཤད་ཅིང་རྣམ་ཐར་ལ་གཉིས་ལས་གཟུགས་ཅན་པའི་རྣམ་ཐར་གསུམ་ལ། རྣམ་ཐར་བརྒྱད་དང་པོ་གཉིས། མི་སྡུག་བསམ་གཏན་གཉིས་ན་ཡོད་ཅེས་འཆད་ཀྱང་། འདིར་དང་པོ་དག་རྫུ་འཕྲུལ་ཀྱི་རྣམ་གནས་ལྟ་བུར་གསུངས་ཏེ། དགོས་ཆེད་དམ་ངེས་ཚིག་ནི་སྤྲུལ་པ་དང་སྒྱུར་བ་མི་ནུས་པའི་སྒྲིབ་པ་ལས་ཐར་པར་བྱ་བའི་ཕྱིར་རོ། ། གནས་ནི་བསམ་གཏན་བཞི་པ་སྟེ། འགྲེལ་པར་གཟུགས་མེད་ཀྱི་སྙོམས་འཇུག་ལ་བརྟེན་ནས་ཞེས་ཀྱང་གསུངས་སོ། ། གཟུགས་ཅན་གྱི་དོན་ནི་ལྟ་བ་པོ་ཞེས་ཏེ་བདག་ལ་གཟུགས་སུ་འདུ་ཤེས་བཞག་ཅིང་བྱས་པས་སོ། ། གཟུགས་ལ་ལྟ་བའི་དོན་ནི་དམིགས་པ་སྣང་བའི་རང་བཞིན་པའི་གཟུགས་རྣམས་ལ་རྣམ་པར་ལྟ་བ་སྟེ་ཁ་དོག་མཛེས་པ་དང་མི་སྡུག་པ་སོགས་གང་སྤྲུལ་པར་འདོད་པར་མོས་བྱེད་པའི་ངོ་བོ་ཡང་དག་ཅེས་སོ། ། རྣམ་ཐར་གཉིས་པ་ལ་ནང་གཟུགས་མེད་པར་འདུ་ཤེས་པའི་དོན་ནི་ལྟ་བ་པོ་ཞེས་ཏེ་བདག་ཉིད་ལ་མིང་བཞིའི་ཕུང་པོའི་འདུ་ཤེས་བཞག་ཅིང་བྱས་པས་སོ། །
འདིའང་འགྲེལ་པར་གཟུགས་མེད་ཀྱི་སྙོམས་འཇུག་ལ་བརྟེན་པར་བཤད་ཅིང་བླ་མ་རྣམས་གཟུགས་མེད་ཀྱི་སེམས་ཐོབ་ལ་མངོན་དུ་མི་བྱེད་པ་སྟེ། རང་ལ་གཟུགས་མེད་དུ་འདུ་ཤེས་དགོས་པས་དང་། སྣང་བའི་གཟུགས་ལ་ལྟ་དགོས་པས་སོ་ཞེས་གསུང་ངོ་། ། ལྷག་མ་སྔ་མ་བཞིན་ནོ། ། གསུམ་པ་ནི། གསུམ་པ་མཐའ་ན་དེ་མ་ཆགས། ། ཞེས་བསམ་གཏན་གསུམ་པ་ན་གཉིས་པའི་ས་པའི་ཁ་དོག་གི་འདོད་ཆགས་མེད་པས་དང་བདེ་བའི་སྙིང་པོས་བསྐྱོད་པའི་ཕྱིར་རྣམ་ཐར་མ་བཞག་པར་འཆད་ཀྱང་། འདིར་གནས་ནི་བཞི་པ་ཉིད་དེ་དགོས་ཆེད་ནི་སྙིང་དུ་སྡུག་མི་སྡུག་སྤྲུལ་པ་ལ་སྤྲུལ་པར་སྩོལ་བའི་རྗེས་ཆགས་དང་སྤྲུལ་པ་ལ་མི་མཐུན་པ་ལེ་ལོའི་ཀུན་ནས་ཞེས་ཏེ། རང་གིས་སྤྲུལ་པའི་སྡུག་མི་སྡུག་གི་གཟུགས་རྣམས་ལ་དམིགས་ནས་རྣམ་པ་ཕན་ཚུན་ལྟོས་པའི་འདུ་ཤེས་འདི་ནི་འདི་བས་སྡུག་པ་ལ་ལྟོས་ན་མི་སྡུག་པ་དང་། མི་སྡུག་པ་ལ་ལྟོས་ན་སྡུག་པར་འགྱུར་གྱི།
མ་ལྟོས་པར་ནི་མིན་ཏེ་མཉམ་པོ་མཐོང་ན་སྡུག་མི་སྡུག་གི་བློ་མི་འབྱུང་བས་སོ་སྙམ་པ་དང་། དེའི་རྒྱུ་ལས་ཕན་ཚུན་སྡུག་པ་ལའང་མི་སྡུག་པ་དང་དེ་ལའང་སྡུག་པ་རྗེས་སུ་འབྲེལ་ཞིང་སྡུག་པར་གྲགས་པའང་དཔགས་པ་ཙམ་དུ་ཟད་དེ་སྐྲ་དང་སྤུ་དང་སེན་མོ་དང་སོ་དང་གློག་པ་དང་དྲི་མ་དང་པགས་པ་དང་ཤ་དང་རུས་པ་དང་རྒྱུས་པ་དང་རྩ་དང་མཁལ་མ་དང་སྙིང་དང་མཆིན་པ་དང་གློ་བ་དང་རྒྱུ་མ་དང་གཉེ་མ་དང་། ཕོ་བ་དང་སུལ་མང་དང་ལོང་ཀ་དང་མཆེར་པ་དང་ཕྱི་ས་དང་། མཆིལ་མ་དང་རྔུལ་དང་སྣབས་དང་། ངར་སྣབས་དང་ཞག་དང་ཆུ་སེར་དང་རྐང་མར་དང་ཚིལ་དང་མཁྲིས་པ་དང་བད་ཀན་དང་རྣག་དང་ཁྲག་དང་། ཀླད་པ་དང་ཀླད་རྒྱས་དང་གཅི་བ་སྟེ་མི་གཙང་བའི་རྫས་སུམ་བཅུ་རྩ་དྲུག་གི་ནང་དུ་འདུས་པས་སྙམ་པ་དང་དེ་ལྟར་གཟུགས་ཀུན་ཕན་ཚུན་བསྲེས་ནས་སྡུག་པར་རོ་གཅིག་པའི་འདུ་ཤེས་ཐོབ་པ་སྟེ། མདོར། སྡུག་པའོ་ཞེས་མོས་པར་འགྱུར་བ་གསུམ་པའོ་ཞེས་བཀའ་བསྩལ་པས་སོ། ། གཟུགས་མེད་པའི་རྣམ་ཐར་ལྔ་ལས་དང་པོ་བཞི་ནི། ། གཟུགས་མེད་མཉམ་བཞག་དགེ་རྣམས་སོ། །
ཞེས་པ་སྟེ་ཐར་པའི་རྗེས་སུ་མཐུན་པ་ནི་ཟག་མེད་ཀྱི་རྗེས་སུ་མཐུན་པ་འཕགས་པ་ཉན་ཐོས་སོགས་ཀྱི་དག་པ་པའོ། ། འདི་བཞིའི་གནས་ནི་རང་རང་གི་དངོས་གཞི་དག་པ་སྟེ་དམིགས་རྣམ་ནི་བཤད་ཟིན་ཅིང་ཡོན་ཏན་ཁྱད་པར་ཅན་དུ་འགྱུར་བ་ལ་ནི་གནས་པ་ཡང་དག་པར་འབྱོར་པ་དགོས་སོ། ། དགོས་ཆེད་དང་རྣམ་ཐར་དུ་འཇོག་པའི་རྒྱུ་ནི་ཞི་བའི་རྣམ་ཐར་གཟུགས་ལས་འདས་པའི་གཟུགས་མེད་ལ་ཆགས་ཤིང་རོ་མྱང་བ་ལས་ཐར་པའི་ཆེད་དུ་སྒོམ་པའོ། ། འགོག་པའི་རྣམ་ཐར་ལ་འདུ་ཤེས་དང་ཚོར་བ་འགོག་མི་ཤེས་ཤིང་མི་ནུས་པའི་སྒྲིབ་པ་ལས་ཐར་པའི་ཆེད་དུ་སྲིད་རྩེའི་རྣམ་ཐར་ལ་བརྟེན་ཏེ་དེ་ལ་གནས་པ་ལས་འདས་པ་དེ་ཐོབ་ཅིང་དོར་ནས་ལམ་ཟག་མེད་ཀྱིས་གནས་གྱུར་པས་མཆོག་ཏུ་ཞི་བ་དང་ཉོན་ཡིད་མི་འབྱུང་བའི་ཕྱིར་ཐར་པ་དང་མཐུན་པ་སྟེ་དེ་ལ་གནས་པ་ཡང་དག་པར་འབྱོར་བའི་ཤེས་རིག་འགོག་པའོ། ། རིག་པ་མེད་པས་དམིགས་རྣམ་དང་གྲོགས་མེད་དོ། ། འཕགས་པ་རྣམས་འདི་བརྒྱད་ཀྱིས་གནས་པས་ན་འདི་རྣམས་འཕགས་པ་གནས་པའི་རྣམ་ཐར་བརྒྱད་ཅེས་བརྗོད་དོ། དེ་ཡང་གསུམ་པ་དང་བརྒྱད་པ་མཆོག་ཡིན་པས་མང་དུ་གནས་ཏེ་དེས་ན་དེ་གཉིས་ལ་ལུས་ཀྱིས་མངོན་དུ་བྱས་ཏེ་རྫོགས་པར་བྱས་ནས་གནས་སོ་ཞེས་གསུངས་སོ། ། མཆོག་ཡིན་པ་ནི་རིམ་པ་ལྟར་གཟུགས་ཅན་དང་གཟུགས་མེད་ཀྱི་རྣམ་ཐར་ལ་སྒྲིབ་པ་ཀུན་སྤངས་པའི་ཕྱིར་དང་དེ་གཉིས་ཀྱིས་རྣམ་ཐར་གྱིས་བརྩམས་པའི་གནས་གྱུར་རྫོགས་པར་མངོན་དུ་བྱེད་པའི་ཕྱིར་རོ། ། ཟིལ་གནོན་བརྒྱད་ལ་གསུམ་ལས་རྣམ་ཐར་གང་ལས་འབྱུང་བ་ནི་མདོར། ། ནང་གཟུགས་སུ་འདུ་ཤེས་པས་ཕྱིའི་གཟུགས་ཆུང་ངུ་ཁ་དོག་མཛེས་པ་དང་ཁ་དོག་མི་སྡུག་པ་དང་ངན་པ་དང་བཟང་པོ་རྣམས་ལ་ལྟ་སྟེ།
གཟུགས་དེ་རྣམས་ཟིལ་གྱིས་མནན་ནས་ཤེས། ཤེས་ནས་ལྟ་སྟེ་དེ་ལྟར་འདུ་ཤེས་པར་གྱུར་པ་འདི་ནི་ཟིལ་གནོན་གྱི་སྐྱེ་མཆེད་དང་པོའོ། ། དེ་ལྟར་ཆེན་པོ་སྦྱར་བ་ནི་གཉིས་པ་སྟེ་དེ་གཉིས་རྣམ་ཐར་དང་པོ་ལས་འབྱུང་ངོ་། ། ནང་གཟུགས་མེད་དུ་འདུ་ཤེས་པས་དེ་ལྟར་ལྟ་བ་གཉིས་ནི་རྣམ་ཐར་གཉིས་པ་ལས་འབྱུང་ངོ་། ། དེ་ལྟར་ན་ཟིལ་གྱིས་གནོན་ཅེས་སོ། ། ནང་གཟུགས་མེད་དུ་འདུ་ཤེས་པས་ཕྱིའི་གཟུགས་སྔོན་པོ་ཁ་དོག་སྔོན་པོ། ། སྔོན་པོ་ལྟ་བུར་སྟོན་པ། ། འོད་སྔོན་པོར་འབྱུང་བ་རྣམས་ལ་ལྟ་སྟེ་དཔེར་ན་ཟར་མའི་མེ་ཏོག་གམ་ཡུལ་བཱ་རཱ་ཎ་སིའི་རས་ཕུན་སུམ་ཚོགས་པ་སྔོན་པོ་སོགས་དེ་བཞིན་དུ་ནང་གཟུགས་མེད་པར་འདུ་ཤེས་པས་ཕྱིའི་སྔོན་པོ་སོགས་ལ་ལྟ་ཞིང་ཟིལ་མནན་ནས་ཤེས་མཐོང་སྟེ་དེ་བཞིན་དུ་སེར་པོ་ལ་དོང་ཀའི་མེ་ཏོག་དང་། དམར་པོ་ལ་བན་དྷུ་ཛཱི་ཀའི་མེ་ཏོག་དང་། དཀར་པོ་ལ་སྐར་མ་པ་ཝ་སངས་དང་།
གསུམ་ཀ་ལའང་རས་སྦྱར་ཏེ་དེ་ལྟ་བུར་འདུ་ཤེས་པར་འགྱུར་བ་འདི་ནི་ཟིལ་གནོན་གྱི་སྐྱེ་མཆེད་བརྒྱད་པའོ་ཞེས་པའི་བར་བཞི་ནི་སྡུག་པའི་རྣམ་ཐར་གཅིག་གིས་འགྲུབ་བོ། ། གཉིས་པ་དེ་གཉིས་ཀྱི་བྱེ་བྲག་ནི་རྣམ་ཐར་ལས་ཟིལ་གནོན་འབྱིན་ན་ཁྱད་པར་ཅི་ཡོད་ཅེ་ན། རྣམ་པར་ཐར་པ་ཞེས་ཏེ་ཆུང་ངུ་སོགས་ཇི་ལྟར་སྤྲུལ་པར་འདོད་པས་མོས་པར་བྱེད་དོ། ། ཟིལ་གནོན་རྣམས་ཀྱིས་ནི་མི་སྣང་བར་བྱེད་པ་དང་ཇི་ལྟར་འདོད་པར་སྤྲུལ་སྒྱུར་ལ་དབང་བྱེད་ཅེས་སོ། ། མདོའི་དོན་བཤད་པ་ནི། སེམས་ཅན་གྱི་རྣམས་གཟུགས་ཆུང་ངུ་དང་ཁང་བ་དང་རི་སོགས་ཆེན་པོ་སྟེ་ཁ་དོག་བཟང་བ་དང་ངན་པ་ནི་ཁ་དོག་སྡུག་མི་སྡུག་གོ ། མིའི་རྣམས་ནི་ངན་པ་དང་ལྷའི་རྣམས་ནི་བཟང་བའོ། ། ཟིལ་གྱིས་མནན་ནས་ནི་དབང་བསྒྱུར་ནས་སོ། ། ཤེས་ནི་ཞི་གནས་ཀྱི་ལམ་གྱིས་སོ། ། མཐོང་ནི་ལྷག་མཐོང་གིས་སོ། །
དེ་ལྟ་བུར་འདུ་ཤེས་པ་ནི་ཟིལ་གྱིས་མནན་པ་ལ་དེར་དང་མ་མནན་པ་ལའང་དེར་འདུ་ཤེས་པས་མངོན་པའི་ང་རྒྱལ་མེད་པའོ། ། སྔོན་པོ་སོགས་བཞི་ནི་མདོར་བསྟན་པ་དང་ལྷན་ཅིག་སྐྱེས་པ་དང་སྦྱར་བ་ལས་བྱུང་བ་དང་དེ་གཉིས་ཀ་ལ་འོད་འབྱུང་བས་གསལ་བའི་ཕྱིར་རོ། ། དཔེའང་མེ་ཏོག་ལྷན་ཅིག་སྐྱེས་པའི་དང་རས་སྦྱར་བ་ལས་བྱུང་བའི་འོ། ། དཔེའི་འང་སྔོན་པོ་སོགས་ཚིག་བཞི་རིམ་པ་ལྟར་དཔེ་གཉིས་ཀའི་དབང་དུ་བྱས་པ་དང་མེ་ཏོག་གི་དང་རས་ཀྱི་དང་གཉིས་ཀ་ལ་འོད་གསལ་བ་ཡོད་པས་ཏེ་སེར་པོ་སོགས་ལའང་སྦྱར་རོ། ། སྒོམ་ཚུལ་སོགས་ལྷག་མ་གཟུགས་སུ་འདུ་ཤེས་པས་ཕྱིའི་གཟུགས་ལ་ལྟ་ཞེས་སོགས་ནི་རྣམ་ཐར་བཞིན་ནོ། ། འདིའི་གནས་བསམ་གཏན་བཞི་པ་དང་དམིགས་པ། དང་པོ་འདོད་གཏོགས་སྣང་ཡུལ་ཅན། ། ཞེས་འཆད་ཀྱང་རང་བཞིན་གྱི་གཟུགས་དང་རྣམ་པ་ཆུང་ངུ་དང་སྔོན་པོ་སོགས་སུ་ལྟ་བའོ། ། ཟད་པར་ལ་གཉིས་ལས་དངོས་ནི། ཟད་པར་བཅུ་འོ་བརྒྱད་མ་ཆགས། །
བསམ་གཏན་མཐའ་ན་སྤྱོད་ཡུལ་ནི། ། འདོད་པའོ་གཉིས་ནི་གཟུགས་མེད་དག ། སྤྱོད་ཡུལ་རང་གི་ཕུང་པོ་བཞི། ། ཞེས་བཤད་ཅིང་། འདིར་ནི་ཟིལ་གནོན་གྱིས་དམིགས་པ་ལ་དབང་སྒྱུར་ནས་ཟད་པར་ཏེ་ཀུན་ཏུ་རྒྱས་པར་བྱེད་མཐའ་ཡས་པར་ཁྱབ་པར་བྱེད་པ་འབྱོར་པ་ཞེས་སོ། ། དེ་ཡང་ངོ་བོ་བཅུ་སྟེ་ཟད་པར་ས་ཆུ་མེ་རླུང་དང་སྔོ་སེར་དམར་དཀར་དང་ནམ་མཁའ་དང་རྣམ་ཤེས་སོ། ། བྱེད་ལས་ནི་སས་ཆུ་སོགས་སར་སྤྲུལ་ཏེ་མི་འབྱིང་བ་འགྲོ་བ་དང་། ཆུས་ས་སོགས་ཆུར་སྤྲུལ་པ་དང་། མེས་དུ་བར་འཐུལ་ཞིང་མེའི་ཆར་འབེབས་པ་དང་། རླུང་གིས་རླུང་ལྟར་མགྱོགས་པ་དང་རླུང་སྤྲོ་བ་སོགས་བྱེད་དོ། །
སྔོན་པོས་གང་འདོད་བཻཌཱུརྻ་སོགས་སྔོན་པོར་སྒྱུར་བ་དང་མུན་པ་སོགས་བྱེད་དོ། ། སེར་པོས་གསེར་སོགས་སུ་བྱེད་ལ། དམར་པོས་མུ་ཏིག་དམར་པོ་སོགས་སུ་སྒྱུར་ཏེ། དཀར་པོས་དཀར་པོར་སྒྱུར་ཞིང་། ནམ་མཁས་གང་འདོད་པ་ནམ་མཁར་སྒྱུར་རོ། ། རྣམ་ཤེས་དག་པས་ནི་ཉོན་མོངས་མེད་པ་དང་། སོ་སོ་ཡང་དག་པར་རིག་པ་དང་། སྨོན་ལམ་ཤེས་པ་སོགས་སྒྲུབ་བོ། ། དེ་བཅུ་རྒྱས་པར་ནི་ཉི་ཁྲི་སྣང་བར་བལྟའོ། ། དེའི་ཁྱད་ཆོས་དཔྱད་པ་ནི་ཅིའི་ཕྱིར་རྣམ་ཐར་དང་ཟིལ་གནོན་ལ་འབྱུང་བ་བཞི་མི་བཞག་པར་ས་སོགས་ལ་ཟད་པར་གདགས་ཤེ་ན།
གནས་འབྱུང་བ་དང་བཅས་པའི་འབྲས་བུའི་གཟུགས་ལ་ཁྱབ་པ་སྟེ་འབྱུང་བ་མེད་ན་འབྲས་བུའི་གཟུགས་སྔོན་པོ་སོགས་ཀྱིས་ཁྱབ་པར་བྱེད་མི་ནུས་པས་སོ། ། ལྷག་མ་གཟུགས་མེད་ཀྱི་ཟད་པར་གཉིས་ནི་རྣམ་ཐར་བཞིན་ཏེ་ཇི་ལྟར་མཐུན་པ་འདིས་རྒྱས་པར་བྱེད་པའོ། ། དེ་ལ་སྤྲུལ་པའི་ལས་སོགས་རྣམ་ཐར་གྱིས་རྩོམ་ལ་ཟིལ་གནོན་གྱིས་སྦྱོང་ཞིང་ཟད་པར་རྣམས་ཀྱིས་ནི་འགྲུབ་པར་བྱེད་ཅིང་སྤྲོ་སྟེ། ཐུབ་པས་སྒྲིབ་ཀུན་ངེས་པར་གྲོལ། ། འཇིག་རྟེན་ཐམས་ཅད་ཟིལ་གྱིས་གནོན། ། ཁྱོད་ཀྱིས་མཁྱེན་པས་ཤེས་བྱ་ཁྱབ། ། ཐུགས་གྲོལ་ཁྱོད་ལ་ཕྱག་འཚལ་ལོ། ། ཞེས་གསུངས་པས་ཉན་རང་གི་རང་རང་གི་སྒྲིབ་པ་སྔར་སྨོས་པ་ལས་ཐར་པ་ཙམ་དང་རང་གི་དམིགས་པ་རང་བཞིན་པ་ཟིལ་གྱིས་གནོན་པ་དང་ཉི་ཚེ་ལ་ཁྱབ་པ་ཙམ་ལས་ཆེས་ཁྱད་པར་འཕགས་སོ། ། ཉོན་མོངས་པ་མེད་པ་ནི་གཞན་གྱི་ཉོན་མོངས་ལ་དམིགས་ཏེ་རྣམ་པ་དེ་འབྱུང་བ་རྗེས་སུ་སྲུང་བ་བདག་མཐོང་བའི་སྐྱེ་བོ་རྣམས་བདག་ལ་དམིགས་ནས་ཉོན་མོངས་སྐྱེ་མི་སྐྱེ་བསམ་ཤེས་ཀྱིས་བལྟས་ནས་དེའི་གམ་དུ་མི་འགྲོ་བའམ་འགྲོའང་ཉོན་མོངས་མི་འབྱུང་བར་མཛད་པ་སྟེ། སེམས་ཅན་རྣམས་ནི་ཐམས་ཅད་ཀྱི། །
ཉོན་མོངས་མ་ལུས་ཐམས་ཅད་འདུལ། ། ཉོན་མོངས་འཇོམས་མཛད་ཉོན་མོངས་ལ། ། ཐུགས་རྗེར་བཅས་ཁྱོད་ལ་ཕྱག་འཚལ། ། ཞེས་དང་། དེའི་ཁྱད་པར་ཡང་ཡུམ་གྱི་རྒྱན་དུ། ཉན་ཐོས་ཉོན་མོངས་མེད་པའི་ལྟ། ། མི་ཡི་ཉོན་མོངས་ཡོངས་སྤོང་ཉིད། ། གྲོང་སོགས་སུ་དེའི་ཉོན་མོངས་རྣམས། ། རྒྱུན་གཅོད་རྒྱལ་བའི་ཉོན་མོངས་མེད། ། ཅེས་པ་སོར་མོའི་ཕྲེང་བའི་ལྟ་བུའོ། །
དེའང་སྐྱེ་བོ་གདུལ་བའི་དུས་ལ་བབ་པ་ལ་ལྟོས་ཏེ་ཐེག་བསྡུས་སུ། བསྒྲིབས་ཤིང་རྒྱུ་དང་མི་ལྡན་ལ། ལས་བྱེད་པ་དང་རྣམ་སྨིན་མྱོང་ཟེར་་་་་་། ངེས་པ་གཉིས་དང་ལྡན་པ་ཡི། ། སེམས་ཅན་ཁམས་ལ་ཀུན་ཏུ་ཡང་། ། སངས་རྒྱས་རྣམས་ལ་མངའ་དབང་མེད། ། ཅེས་འབྱུང་བས་སོ། ། བསམས་ནས་ཤེས་པ་ནི་དམིགས་པ་དུས་གསུམ་པ་སོགས་གང་ཤེས་པར་འདོད་པ་འདི་རྣམས་ཤེས་པར་བྱའོ་ཞེས་བསམས་ནས་བསམ་གཏན་ལ་སྙོམས་པར་ཞུགས་ཤིང་ལངས་པས་ཤེས་བྱ་དེ་ཤེས་པ་སྟེ། ལྷུན་གྱིས་གྲུབ་ཅིང་ཆགས་མི་མངའ། ། ཐོགས་པ་མི་མངའ་རྟག་པར་ནི། །
མཉམ་པར་བཞག་ཅིང་འདྲི་ཀུན་གྱི། ། ལན་ལྡོན་ཁྱོད་ལ་ཕྱག་འཚལ་ལོ། ། ཞེས་ཏེ། ཉན་རང་གི་ནི་བཤད་པ་ལྟར་དེ་ལས་བཟློག་པའོ། ། དེས་ན་བསམས་པའི་རྒྱུ་ཅན་གྱི་ཤེས་པ་ནི་དེ་སྐད་བརྗོད་ཅིང་དེའི་རྒྱུ་ཏིང་ངེ་འཛིན་སོགས་རྣམས་ཀྱང་སྨོན་ནས་ཤེས་པའོ་ཞེའོ། ། སྡེ་བདུན་པ་སོ་སོ་ཡང་དག་པར་རིག་པ་ནི་ཤེས་རབ་ཕུལ་དུ་བྱུང་བ་སྟེ། དེའི་དང་པོ་ནི་དམིགས་པ་མིང་གི་རྣམ་གྲངས་བདེ་བར་གཤེགས་པ་དང་རྒྱལ་བ་དང་ཐུབ་པ་དང་སངས་རྒྱས་དང་དཔལ་སྟུག་སོགས་ལྟ་བུ་དང་མ་རིག་པ་དང་མི་ཤེས་པ་དང་མི་མཐོང་བ་དང་མངོན་པར་མི་རྟོགས་པ་སོགས་རྟེན་ལ་རྣམ་པ་ཐོགས་པ་མེད་པར་མཁྱེན་པའོ། ། གཉིས་པ་ནི་དམིགས་པ་ཆོས་རྣམས་ཀྱི་རང་དང་སྤྱིའི་མཚན་ཉིད་དང་དོན་གཞན་སོགས་ལ་དགོངས་པ་རྟེན་པ་ལ་ཐོགས་མེད་དུ་མཁྱེན་པ་འབྱོར་པའོ། ། གསུམ་པ་ནི་ཡུལ་སྐད་སོ་སོ་བ་ཀུམ་བྷ་དང་བུམ་པ་སོགས་དང་ཆོས་ཀྱི་ངེས་པའི་ཚིག་ཤེས་བྱ་ཀུན་མཁྱེན་པས་ཀུན་མཁྱེན་ཞེས་སོགས་སྐད་ལ་དམིགས་ཏེ་ཐོགས་མེད་དུ་མཁྱེན་པ་འབྱོར་པ་སྟེ་རྒྱལ་ཆེན་རིས་བཞི་ན་བདེན་པ་བཞི་ལ་ཨེ་ནེ་དང་མེ་ནེ་དང་དམ་པོ་དང་ད་དམ་པོ་ཞེས་གྲགས་པར་བཤད་པ་སོགས་སོ། ། སྤོབས་པའི་ནི།
དམིགས་པ་ཆོས་རབ་ཏུ་དབྱེ་བ་རྫས་ཡོད་བཏགས་ཡོད་སོགས་ལ་ཐོགས་མེད་དུ་མཁྱེན་པ་འབྱོར་བ་སྟེ། རྟེན་དང་བརྟེན་པ་བཤད་བྱ་དང་། ། གསུང་དང་མཁྱེན་པ་འཆད་བྱེད་ལ། ། བློ་གྲོས་རྟག་ཐོགས་མི་མངའ་བ། ། ལེགས་སྟོན་ཁྱོད་ལ་ཕྱག་འཚལ་ལོ། ། ཞེས་གསུངས་པའོ། ། སྡེ་བརྒྱད་པའི་སྤྱི་དོན་ནི་བཤད་ཟིན་ཅིང་དྲུག་གི་དང་པོ་ནི་རྫུ་འཕྲུལ་གྱི་རྣམ་འཕྲུལ་གྱི་ལུས་གཅིག་ཏུ་གྱུར་ཅིང་མང་པོར་གྱུར་པ་སོགས་ལ་དམིགས་ཏེ་རྣམ་པ་དེ་རིག་ཅིང་སྣང་བས་ངོ་བོ་ཡང་དག་ཅེས་སོ། ། ལྷའི་རྣ་བ་ནི་བསམ་གཏན་ལས་བྱུང་བ་ཉིད་ཀྱིས་ཕྱིར་ཏེ་སྒྲ་སྣ་ཚོགས་ནི་མིའི་དང་། ལྷའི་དང་། རྣ་བར་ཤུབ་པ་སོགས་སོ། །
འདིར་ཏིང་ངེ་འཛིན་སོགས་ནི་ལྷའི་རྣ་བའི་རྒྱུ་ཉིད་ཀྱི་ཕྱིར་ལྷའི་རྣ་བར་བརྗོད་དོ་ཞེའོ། ། གཞན་གྱི་སེམས་ཀྱི་སྤྱོད་པ་ནི་འདོད་ཆགས་དང་བཅས་པ་སོགས་སོ། ། སྔོན་གྱི་མཐའི་སྤྱོད་པ་ནི་འདས་པའི་ཚེ་རབས་བརྒྱུད་པ་ལས་བརྩམས་ཏེ་མི་དང་རིགས་དང་རུས་འདི་ཞེས་བྱ་ཞེས་སོགས་སོ། ། འཆི་འཕོ་བའང་ཡིན་ལ་སྐྱེ་བའང་ཡིན་པ་བར་དོའི་སྲིད་པ་སྟེ་འཇིག་རྟེན་སྔ་མ་ལས་འཆི་འཕོ་ཞིང་ཕྱི་མར་སྐྱེ་བའི་ཕྱིར་རོ། ། དེའི་བཟང་ངན་དང་བདེ་འགྲོ་དང་ངན་འགྲོར་འགྲོ་བ་སོགས་མཐོང་བའོ། ། འདི་ལ་ལྷའི་མིག་གི་མངོན་ཤེས་ཞེས་ཀྱང་བྱའོ། ། ཏིང་ངེ་འཛིན་སོགས་ནི་ལྷའི་མིག་གི་རྒྱུ་ཡིན་པས་དེ་སྐད་ཅེས་བྱའོ་ཅེའོ། ། ཟག་པ་ཟད་པ་ནི་གང་གིས་ཟད་ཅིང་མི་སྐྱེ་བ་དང་ཟད་ཅིང་མི་སྐྱེ་བ་གང་ཡིན་པའོ། ། གཤེགས་ནས་སྤྱོད་པ་མཁྱེན་མཛད་དེ། ། དེ་རྣམས་སྐད་ཀྱིས་སེམས་ཅན་གྱི། །
འོང་དང་འགྲོ་དང་ངེས་འབྱུང་བ། ། ལེགས་འདོམས་ཁྱོད་ལ་ཕྱག་འཚལ་ལོ། ། ཞེས་བྱེད་ལས་ཀྱིས་བསྟོད་དོ། ། སྡེ་དགུ་པ་ནི། མཚན། ཕྱག་ཞབས་འཁོར་ལོས་མཚན་དང་རུས་སྦལ་ཞབས་ཞེས་སོགས་སུམ་བཅུ་རྩ་གཉིས་དང་དཔེ་བྱད་བཟང་པོ། ཐུབ་པའི་སེན་མོ་ཟངས་མདོག་དང་། ། ཞེས་སོགས་བརྒྱད་བཅུས་བརྒྱན་པའི་སྐུ་གདུལ་བྱ་ལ་ཀུན་ཏུ་སྟོན་པར་ནུས་པའི་ཏིང་ངེ་འཛིན་དང་ཤེས་རབ་སྟེ་རྒྱལ་བ་རྣམས་ནི་ཆོས་ཀྱི་སྐུས་རབ་ཏུ་ཕྱེ་བས་སོ། ། བྱང་ཆུབ་སེམས་དཔའ་ས་བརྒྱད་པ་ཡན་ཆད་རྒྱལ་བའི་སྐུ་ཀུན་ཏུ་སྟོན་ནུས་པ་རྣམས་ཀྱིའང་དེ་དང་འདྲ་ཞིང་དེ་ལས་གཞན་རྣམས་ཀྱི་ནི་དེ་ལས་འབྱུང་བའི་རྣམ་སྨིན་ཏེ། ། བྱང་སར་མཚན་རྣམས་རིགས་ཀྱི་ས་ལ་ས་བོན་ཙམ་གནས་པ་དང་མོས་སྤྱོད་ལ་འཐོབ་པའི་ཐབས་ལ་ཞུགས་པ་དང་།
ལྷག་བསམ་དག་པ་ལ་རྣམ་སྨིན་གྱིས་ཐོབ་པ་དང་། དེའི་གོང་མའི་ས་ལ་རྣམ་པར་དག་པ་དང་། རྒྱལ་བའི་སར་དག་པ་ཤིན་ཏུ་བླ་ན་མེད་པར་གསུངས་པས་སོ། ། དེར་མཚན་གཟུགས་ཅན་དུ་གསུངས་པ་ལྟར་ན་ཏིང་ངེ་འཛིན་དང་ཤེས་རབ་ནི་མཚན་གྱི་རྒྱུ་ལ་དེར་བཏགས་པའམ། འདིར་བཤད་པ་ལྟར་ན་གཟུགས་རྣམས་ནི་མཚན་དཔེའི་འབྲས་བུ་ལ་དེར་བཏགས་པར་མངོན་ཏེ། ལུས་ཅན་ཀུན་གྱིས་ཁྱོད་མཐོང་ན། ། སྐྱེས་བུ་དམ་པ་ལགས་པར་འཚལ། ། མཐོང་བ་ཙམ་གྱིས་རབ་དང་བར། ། མཛད་པ་ཁྱོད་ལ་ཕྱག་འཚལ་ལོ། ། ཞེས་བྱེད་ལས་ཀྱིས་བསྟོད་དོ། །
སྡེ་བཅུ་པ་ལ་གནས་སྐུ་ལུས་ལེན་པ་འབྱོར་བ་གང་དུ་བཞེད་པ་དེར་སྐྱེ་བ་འཛིན་པ་སྐྱེ་བ་ལ་དབང་བ་དང་གནས་བཞུགས་པ་ཚེ་ལ་དབང་བ་དང་གནས་གཏོང་བ་འབྱོར་པ་བཞེད་ན་སྐུ་ཚེའི་འདུ་བྱེད་འདོར་བ་སྟེ་དེ་གསུམ་བཞེད་པ་ནི་རྣམ་པའོ། ། ཏིང་ངེ་འཛིན་སོགས་ནི་རྒྱུ་ལ་འབྲས་བུས་བཏགས་ནས་དེའི་མིང་གིས་བསྟན་པའོ་ཞེའོ། ། སྔོན་མེད་པ་སྤྲུལ་པ་དང་སྔོན་རྒྱུན་ཡོད་པའི་ས་སོགས་གསེར་སོགས་སུ་སྒྱུར་བ་འབྱོར་པ་མོས་པ་ལ་དབང་བ་དང་། མཁྱེན་པ་རྣམ་པ་ཀུན་ཐུགས་སུ་ཆུད་པའོ། ། ཐུགས་ནི་ཏིང་ངེ་འཛིན་ཏོ། ། ཏིང་ངེ་འཛིན་གྱི་སྒོ་ནི་ཏིང་ངེ་འཛིན་དུ་མ་སྐྱེ་བའི་སྒོར་གྱུར་པའི་ཏིང་ངེ་འཛིན་འགའ་ཞིག་སྟེ། དེ་ལ་དབང་སྒྱུར་བ་སྐད་ཅིག་རེ་ལ་ཇི་ལྟར་བཞེད་པའི་ཏིང་ངེ་འཛིན་དཔག་མེད་ལ་སྙོམས་པར་འཇུག་པ་སེམས་ལ་དབང་པའོ། ། འདིས་ཚིག་དང་དོན་སོགས་འཛིན་པར་བྱེད་པས་ན་གཟུངས་དྲན་པའི་མཚན་ཉིད་ཅན་གྱི་སྒོ་ཡི་གེ་རྣམས་ཀུན་ཏུ་འཛིན་པ་ཡི་གེ་བཞི་བཅུ་རྩ་གཉིས་ལས་གང་རུང་ཡིད་ལ་བྱེད་པ་ན་དེ་དང་པོར་གྱུར་པའི་ཆོས་ཀྱི་རྣམ་གྲངས་ཀུན་བརྗོད་པའི་ནུས་པ་ཐོབ་པ་སྟེ་ཨ་ཡིག་ནི་དང་པོ་ནས་མ་སྐྱེས་པ་ཉིད་ཀྱི་ཕྱིར་ཆོས་ཐམས་ཅད་ཀྱི་སྒོའོ། ། ཞེས་དང་། ར་པ་ཙ་སོགས་ཡུམ་རྒྱས་འབྲིང་དུ་གསུངས་སོ། །
དེ་ནི་གཟུངས་བཞི་ལས་བཟོད་པའི་གཟུངས་སུ་ཉི་ཁྲི་དག་ལྡན་དུ་བཤད་དེ། ཨ་སོགས་ཀྱི་དོན་སྐྱེ་མེད་སོགས་ཀྱི་དེ་བཞིན་ཉིད་དུ་མོས་པར་བྱས་ནས་སྒོམ་པ་རྫོགས་པ་ན་ཡི་གེ་དེ་དང་དེའི་དོན་དམ་ལ་བཟོད་པ་སྐྱེ་བས་ན་ཤེས་རབ་ཀྱི་བཟོད་པ་འཛིན་པའི་ཕྱིར་རོ། ། ཡང་ན་བྱང་སར་བཟོད་པ་སྐྱེ་བའི་ཆེད་དུ་བཀའ་སྩལ་པའི་སྔགས། ཏདྱ་ཐ་ཨི་ཊི་མི་ཊི་ཀི་ཊི་ནི་ཀྵན་ཏེ་པ་དཱ་ནི་སྭཱ་ཧཱ། ཞེས་པ་དེ་དོན་དམ་པར་རང་བཞིན་མེད་པར་སྒོམ་ཞིང་དེའི་རྗེས་སུ་འབྲང་བས་ཆོས་ཀུན་སྟོང་པ་ཉིད་དུ་ལྟ་བ་ལ་དགའ་བ་སྐྱེ་ཞིང་བཟོད་པ་སྐྱེ་བས་མྱུར་དུ་ས་དང་པོ་འཐོབ་པ་ལ་གསུངས་སོ། ། ཆོས་ཀྱི་གཟུངས་རྒྱལ་བ་རྒྱས་སྲས་ཀུན་གྱིས་བསྟན་པའི་ཆོས་དྲན་པ་དང་ཤེས་རབ་ཀྱིས་ཡུན་རིང་དུ་འཛིན་པ་དང་། དོན་གྱི་གཟུངས་དེ་རྣམས་ཀྱི་དོན་དེ་དག་གིས་འཛིན་པ་དང་། སྔགས་ཀྱི་གཟུངས་འགྲོ་བ་ལ་ཕན་པའི་སྔགས་རྣམས་རང་རང་གི་འབྲས་བུ་འགྲུབ་པར་བྱིན་གྱིས་རློབ་པ་ལ་དབང་ཐོབ་པའོ། ། དེ་ལ་བྱང་སར་དང་པོ་མོས་སྤྱོད་ཀྱི་སར་འཐོབ་བོ། ། ཕྱི་མ་གསུམ་ས་དང་པོ་ནས་ཏེ་དེ་ལས་སྔར་སྨོན་ལམ་དང་བསམ་གཏན་གྱི་དབང་གིས་ཐོབ་ཀྱང་།
ངེས་པ་དང་བརྟན་པ་དང་རྒྱ་ཆེ་བ་མ་ཡིན་པར་གསུངས་སོ། ། འདི་ནི་ཡེ་ཤེས་ལ་དབང་བ་སྟེ། ། ལེན་དང་གནས་དང་གཏོང་བ་དང་། ། སྤྲུལ་དང་ཡོངས་སུ་སྒྱུར་བ་དང་། ། ཏིང་ངེ་འཛིན་དང་ཡེ་ཤེས་ལ། ། མངའ་བརྙེས་ཁྱོད་ལ་ཕྱག་འཚལ་ལོ། ། ཞེས་གསུངས་སོ། ། སྡེ་བཅུ་གཅིག་པ་ནི་རྒྱུད་བླ་མར། ། གནས་དང་གནས་མིན་ལས་རྣམས་ཀྱི། ། རྣམ་སྨིན་དང་ནི་དབང་པོ་དང་། །
ཁམས་རྣམས་དང་ནི་མོས་པ་དང་། ། ཀུན་འགྲོའི་ལམ་དང་བསམ་གཏན་སོགས། ། ཉོན་མོངས་དྲི་མ་མེད་པ་དང་། ། སྔོན་གནས་རྗེས་སུ་དྲན་པ་དང་། ། ལྷ་ཡི་མིག་དང་ཟག་པ་ཟད། ། མཁྱེན་པའི་སྟོབས་ནི་རྣམ་པ་བཅུ། ། ཞེས་འབྱུང་ཞིང་དེའི་དང་པོ་བསམ་གཏན་བཞི་པ་རབ་མཐའ་པ་ལ་བརྟེན་ནས་དེ་འབུམ་ཊིཀ་ཏུ། སངས་རྒྱས་ཀྱི་ཐུགས་ནི་ཁམས་གསུམ་ལས་འདས་པས་བསམ་གཏན་བཞི་པའང་མ་ཡིན་མོད་ཀྱི་འོན་ཀྱང་ཟག་མེད་ཀྱི་སེམས་ཚོར་བ་བཏང་སྙོམས་དང་མཚུངས་ལྡན་དུ་སྐྱེས་པ་ལ་བསམ་གཏན་བཞི་པར་བཏགས་པའོ་ཞེས་འཆད་མོད། འདིར་ནི་ཁམས་དྲི་བཅས་ཁོ་ན་ཡིན་ཡང་ས་ཟག་མེད་དུའང་འདོད་དོ། ། དམིགས་པ་གནས་དང་གནས་མིན་ནི་རྒྱུ་དང་རྒྱུ་མིན་ཏེ་བཤད་ཟིན་ཏོ། །
རྣམ་པ་ནི་རྣམ་པ་ཀུན་མཁྱེན་པའོ། ། ལས་བདག་གིར་བྱ་བ་ནི་སེམས་ཅན་གྱི་སེམས་རྒྱུད་སོ་སོ་ལ་ངེས་པའི་སྒོ་ནས་འབྱུང་བ་སྟེ་བཤད་ཟིན་ཏོ། ། དེ་ལྟར་ལྷག་མ་བརྒྱད་ལའང་སྦྱར་བར་བྱ་སྟེ། སོ་སོའི་དམིགས་པ་རིམ་པ་ལྟར་བསམ་གཏན་བཞི་དང་རྣམ་ཐར་བརྒྱད་དང་ཏིང་འཛིན་གསུམ་དང་སྙོམས་འཇུག་དགུ་དང་དད་སོགས་དབང་པོ་མཆོག་དང་དམན་པ་དང་། རྒྱན་དུ། འདོད་པའི་ཁམས་པའི་དེ་ཁྱི་འདྲ། ། ཏིང་ངེ་འཛིན་པའི་རུས་སྦལ་འདྲ། ། རང་དོན་བྱེད་པའི་བྲན་དང་འདྲ། ། གཞན་དོན་བྱེད་པའི་རྒྱལ་པོ་འདྲ། ། ཞེས་སོགས་མོས་པ་སྣ་ཚོགས་དང་ཁམས་ས་བོན་སྣ་ཚོགས་དང་།
ལྷ་སོགས་འཁོར་འདས་ཀུན་ཏུ་འགྲོ་བའི་ལམ་དང་རིག་པ་གསུམ་གྱི་ཡུལ་ཏེ། རྣམ་པ་ནི་དེ་རྣམས་མ་ཆགས་ཤིང་མ་ཐོགས་པར་རྣམ་པ་ཀུན་མངོན་དུ་གྱུར་པའོ། ། ཏིང་ངེ་འཛིན་སོགས་ནི་སྟོབས་མངོན་དུ་འགྱུར་བའི་རྒྱུ་ཉིད་ཀྱིས་ན་སྟོབས་སུ་བརྗོད་པའོ་ཞེའོ། ། དེའི་དང་པོའི་བ་ལང་གསད་པའི་མཆོད་སྦྱིན་གྱིས་ཐར་པ་ཐོབ་ཅེས་སོགས་ཐབས་དང་། གཉིས་པས་དབང་ཕྱུག་གིས་མཐོ་རིས་དང་ཐར་པར་འདྲེན་ཞེས་སོགས་སྐྱབས་དང་། གསུམ་་་་་རྒྱུད་བླའི་བདུན་པ་པས་བསམ་གཏན་སོགས་ཐར་པའོ། ། ཞེས་རྣམ་དག་དང་། ལྷག་མ་བདུན་གྱིས་ལས་དང་པོའི་རྒྱལ་སྲས་ཐེག་ཆེན་ལས་འདུན་པ་བཟློག་པ་སོགས་ངེས་པར་འབྱུང་བ་ལ་སླུ་བའི་བདུད་འཇོམས་སྟེ། ཐབས་དང་སྐྱབས་དང་དག་པ་དང་། ། ཐེག་ཆེན་ངེས་པར་འབྱུང་བ་ལ། །
སེམས་ཅན་རྣམས་ལ་རབ་སླུ་བའི། ། བདུད་འཇོམས་ཁྱོད་ལ་ཕྱག་འཚལ་ལོ། ། ཞེས་བསྟོད་དོ། ། སྡེ་བཅུ་གཉིས་པ་ལ་དམིགས་པ་ཤེས་བྱ་རྣམ་པ་ཀུན་མངོན་པར་རྫོགས་པར་བྱང་ཆུབ་ཅིང་རྟོགས་པར་དམ་བཅའ་འཇོག་པ་ཤེས་བྱ་ཀུན་མཁྱེན་ནོ་ཞེས་པ་ལ་དཀའ་ཐུབ་དང་རིགས་དང་ལོངས་སྤྱོད་དང་སྟོབས་དང་ཆགས་བྲལ་གྱིས་ང་རྒྱལ་བའི་དགེ་སྦྱོང་དང་བྲམ་ཟེ་དང་ལྷ་དང་བདུད་དང་ཚངས་པའམ་སུས་ཀྱང་ཆོས་དང་མཐུན་པར་ང་ལ་ཆོས་འདི་མ་རྟོགས་སོ་ཞེས་ངག་གིས་རྒོལ་བའམ་སེམས་ཀྱིས་འགྲན་པའི་མཚན་མ་མ་མཐོང་སྟེ། དེས་བདག་ལུས་བདེ་བ་དང་སེམས་མི་འཇིགས་པ་དང་ངག་བག་ཚ་མེད་པ་ཐོབ་ཅིང་གནོད་པ་དང་འཇིགས་པ་ཀུན་དང་བྲལ་བས་ཁྱུ་མཆོག་བླ་ན་མེད་པ་རྒྱ་ཆེན་པོ་བདག་ཉིད་ཀྱིས་རྟོགས་པར་དམ་འཆའོ། ། དེ་གཞན་ལ་བརྩེ་བས་བསྟན་པས་ན་ཚངས་པ་ཞི་བ་བསིལ་བར་གྱུར་པ་ཐུབ་པའི་འཁོར་ལོ་བསྐོར་རོ། ། བསྙེངས་པ་མེད་ཅིང་ཕས་རྒོལ་ཟིལ་གྱིས་གནོན་པས་སེང་གེའི་སྒྲ་སྒྲོགས་པའོ། ། དེ་བཞིན་དུ་དམིགས་པ་ཟག་པའི་རྣམ་པ་ཀུན་ཟད་པར་དམ་འཆའ་བ་ང་ཟག་པ་ཟད་དོ་ཞེས་པ་ལ་འདི་མ་ཟད་དོ་ཞེས་དགེ་སྦྱོང་ཞེས་པ་དང་། དམིགས་པ་བར་དུ་གཅོད་པའི་ཆོས་མཐའ་གཉིས་སོགས་རྣམ་པ་ཀུན། སྟོན་པར་ཞལ་གྱིས་འཆེ་བ་ངས་ཉན་ཐོས་རྣམས་ལ་བར་ཆད་ཀྱི་ཆོས་གང་བསྟན་པ་དེ་བསྟེན་ཀྱང་བར་དུ་མི་གཅོད་ཅེས་དགེ་སྦྱོང་ཞེས་དང་།
དམིགས་པ་འཁོར་བ་ལས་ངེས་པར་འབྱིན་པའི་ལམ་བདག་མེད་བསྒོམ་པའི་རྣམ་པ་ཀུན་སྟོན་པར་ཞལ་གྱིས་འཆེ་བ་ངས་ཉན་ཐོས་རྣམས་ལ་འཕགས་པ་ངེས་པར་འབྱུང་བའི་ལམ་བཤད་པ་དེས་ངེས་པར་མི་འབྱུང་ངོ་ཞེས་དགེ་སྦྱོང་ཞེས་པའོ། ། དེའི་དང་པོ་གཉིས་རང་དོན་དང་ཕྱི་མ་དག་གཞན་དོན་ལ་བརྩམས་པ་སྟེ། རང་གཞན་དོན་དུ་ཡེ་ཤེས་དང་། ། སྤངས་དང་ངེས་འབྱུང་གེགས་མཛད་ལ། ། སྟོན་མཛད་མུ་སྟེགས་གཞན་རྣམས་ཀྱིས། ། མི་རྫི་ཁྱོད་ལ་ཕྱག་འཚལ་ལོ། ། ཞེས་པས་སོ། ། སྡེ་བཅུ་གསུམ་པ་ནི་མདོར། འདི་ལ་སྟོན་པ་ཐུགས་བརྩེ་བ་ཅན་ཐུགས་རྗེ་དང་ལྡན་པ་དོན་བཞེད་པ་ཕན་པ་བཞེད་པས་ཉན་ཐོས་རྣམས་ལ་དགེ་སློང་རྣམས་འདི་ནི་ཕན་པ་དང་བདེ་བ་དང་ཕན་བདེ་དག་ཏུ་འགྱུར་བའོ་ཞེས་ཆོས་སྟོན་པ་ལ་ཉན་ཐོས་དེ་རྣམས་གུས་པར་ཉན། ཐོས་བསམ་སྒོམ་པས་རིམ་པ་ལྟར་རྣ་གཏོད་ཀུན་ཤེས་པའི་སེམས་ཉེ་བར་འཇོག་ཆོས་ཀྱི་རྗེས་སུ་མཐུན་པའི་ཆོས་སྒྲུབ་པ་ལ་ཐུབ་པ་དགྱེས་པ་དང་ཡིད་བདེ་བ་དང་ཐུགས་དགའ་ཡ་ཡ་བོར་མི་འགྱུར་གྱི་བཏང་སྙོམས་ཅན་དུ་གནས་ཏེ་དྲན་པ་དང་ཤེས་བཞིན་དང་ལྡན་པ་འདི་ནི་མ་འདྲེས་པའི་དྲན་པ་ཉེར་བཞག་དང་པོའོ། །
ཡང་ཆོས་སྟོན་པ་ལ་ཉན་ཐོས་དེ་རྣམས་གུས་པར་མི་ཉན་པ་སོགས་ལ་ཐུབ་པ་ཀུན་ནས་མནར་སེམས་དང་མི་བཟོད་པ་དང་ཐུགས་མི་ཆེས་པ་དང་ཐུགས་མི་མཉེས་པར་མི་འགྱུར་གྱི་བཏང་སྙོམས་དང་ཞེས་པ་གཉིས་པའོ། ། ཡང་ཁ་ཅིག་ཉན་འདོད་པ་སོགས་དང་ཁ་ཅིག་ཉན་མི་འདོད་པ་སོགས་ལ་ཐུབ་པ་དགྱེས་པ་དང་མི་མཉེས་པ་གཉིས་ཀར་མི་འགྱུར་བ་ནི་གསུམ་པའོ། ། དེས་ན་དམིགས་པ་ཚོགས་འཁོར་ཀུན་གུས་པར་དང་ཀུན་མི་གུས་པར་དང་ཁ་ཅིག་གུས་ཤིང་ལ་ལ་མི་གུས་པར་ཉན་པ་ལ་རྣམ་པ་རྗེས་ཆགས་དང་ཁོང་ཁྲོ་དང་དེ་གཉིས་ཀའི་ཀུན་ནས་ཉོན་མོངས་གནས་ངན་ལེན་ཡང་ཟད་པས་ཀུན་ཏུ་མི་འབྱུང་བའོ། ། བཅུ་བཞི་པ་ནི་དེ་བཞིན་གཤེགས་པའི་སྐུ་དང་གསུང་དང་ཐུགས་ཀྱི་འཕྲིན་ལས་ཀྱི་སྤྱོད་པ་ཡོངས་སུ་དག་པ་སྟེ་རང་ལ་སྒོ་གསུམ་གྱི་ཕྲིན་ལས་མ་དག་པ་མེད་པས་གཞན་གྱིས་ཤེས་སུ་འོང་ཞེས་བཅབ་པར་དགོངས་པ་མི་མངའ་བར་བཀའ་བསྩལ་པའོ། ། དེས་ན་ཚོགས་གདུལ་བྱ་སྡུད་པ་ལ་ཚུར་སྐྱོན་བརྗོད་དོགས་མེད་པས་ཇི་ལྟར་བཞེད་པ་ལྟར་ཚར་བཅད་དེ་སྤ་སྐོངས་ནས་ཡོན་ཏན་ཐོབ་ཟིན་བསྲུང་བའི་དོན་དུ་གདམས་པ་དང་། མ་ཐོབ་པ་ཐོབ་པའི་ཆེད་དུ་རྗེས་སུ་བསྟན་པ་སྦྱོར་བའོ། ། འདི་ནི་རང་གི་རྒྱུད་ལ་དམིགས་ནས་སྐྱོན་མེད་པའི་རྣམ་པ་ཅན་ནོ། ། སྡེ་གཉིས་མངའ་བས། བསྲུང་མེད་བསྙེལ་བ་མི་མངའ་བས། ། འཁོར་གྱི་ནང་ན་བག་བསྐྱང་གསུངས། །
ཀུན་ནས་ཉོན་མོངས་གཉིས་སྤངས་པ། ། ཚོགས་སྡུད་ཁྱོད་ལ་ཕྱག་འཚལ་ལོ། ། ཞེས་བསྟོད་དེ་མི་བསྙེལ་བས་དྲན་པས་ཆགས་སྡང་སྤོང་བའོ། ། བཅོ་ལྔ་པ་ལ་ཆོས་ཉིད་ནི་འཇུག་པ་སྟེ་ཇི་ལྟ་བ་བཞིན་ཕྱིན་ཅི་མ་ལོག་པར་སྐུའི་མཛད་པ་དང་ངག་གིས་གསུངས་པའི་རྣམ་པ་ཀུན་ལ་དམིགས་ནས་བརྗོད་པ་འབྱོར་པ་མ་འདྲེས་པ་གསུམ་པ་སྟེ། སེམས་ཅན་ཀུན་གྱི་བྱ་བ་ལ། ། ཁྱོད་ནི་དུས་ལས་མི་འདའ་བས། ། མཛད་པ་རྟག་ཏུ་དོན་མངའ་བ། ། མི་བསྙེལ་ཁྱོད་ལ་ཕྱག་འཚལ་ལོ། ། ཞེས་པའོ། ། བཅུ་དྲུག་པ་ལ་ཀུན་མཁྱེན་པ་མ་ཡིན་པའི་མོའུ་གལ་གྱི་བུ་སྐྱེ་བ་ལྔ་བརྒྱར་སྤྲེའུར་གྱུར་པའི་གནས་ངན་ལེན་གྱིས་སྤྲེའུ་ལྟར་མཆོང་ཞིང་འགྲོ་བ་ལྟ་བུ་ཀུན་ཏུ་མི་འབྱུང་བ་མ་འདྲེས་པ་དང་པོ་གཉིས་ཏེ།
ཀུན་མཁྱེན་ཁྱོད་ལ་རྒྱུ་བ་དང་། གནས་པ་ཀུན་ལ་རྟག་པར་ཡང་། ། ཀུན་མཁྱེན་མིན་སྤྱོད་མི་མངའ་བ། ། ཡང་དག་དོན་ལྡན་ཁྱོད་ཕྱག་འཚལ། ། ཞེས་སོ། ། བཅུ་བདུན་པ་རྟག་ཏུ་ཁམས་གསུམ་གྱི་སེམས་ཅན་གྱི་དུཿཁ་ལ་དམིགས་པ་སྟེ། འཇིག་རྟེན་ཀུན་ལ་ཉིན་མཚན་དུ། ། ལན་དྲུག་ཏུ་ནི་སོ་སོར་གཟིགས། ། ཐུགས་རྗེ་ཆེན་པོ་དང་ལྡན་པ། ། ཕན་དགོངས་ཁྱོད་ལ་ཕྱག་འཚལ་ལོ། །
ཞེས་བསྟོད་དོ། ། འདིའི་ཆེན་པོ་ཉིད་ནི། ཚོགས་དང་རྣམ་པ་སྤྱོད་ཡུལ་དང་། ། མཉམ་པའི་ཕྱིར་དང་ཆེས་ཆེའི་ཕྱིར། ། ཞེས་བཤད་པ་ལྟར་བཤད་སྦྱར་དུ་བཤད་དོ། ། སྡེ་བཅོ་བརྒྱད་པ་ལ་མ་འདྲེས་པའི་བཤད་པ་ནི་ཐུན་མོང་མ་ཡིན་པ་རྒྱལ་བ་ལས་གཞན་ལ་མེད་པ་སྟེ། དགྲ་བཅོམ་རྣམས་ལ་རྣམ་འགྲེལ་དུ། ལུས་ངག་སེམས་ཀྱི་གནས་ངན་ལེན། ། ལམ་བཤད་མི་གསལ་ཉིད་ལུས་ཡིན། ། ཞེས་འབྱུང་བ་ལྟར་བུད་མེད་མི་རིགས་པས་བསྐྱེད་པས་བོས་པའི་ཁྱིམ་དུ་འགྲོ་བ་དང་།
འཕྱ་བ་སོགས་དང་། བརྗེད་ངས་དང་སྙོམས་པར་ཞུགས་ན་མཉམ་པར་བཞག་གི་ལངས་ན་མ་བཞག་པ་དང་། ཕུང་པོ་ལ་མི་མཐུན་པ་དང་ཕུང་པོ་མེད་པའི་མྱང་འདས་ལ་ཞི་བར་ཐ་དད་པའི་འདུ་ཤེས་དང་། མ་བརྟགས་པར་སེམས་ཅན་གྱི་དོན་བཏང་སྙོམས་སུ་བྱེད་པ་དང་ཤེས་བྱའི་སྒྲིབ་པ་དག་པ་ལས་བརྩམས་ཏེ་འདུན་སོགས་དྲུག་མ་ཐོབ་པས་ཉམས་པ་དང་། སྒོ་གསུམ་གྱི་ལས་ལུང་མ་བསྟན་ལའང་རེས་འཇུག་པ་དང་། དུས་གསུམ་གྱི་ཤེས་བྱ་འདོད་པ་ཙམ་གྱིས་མི་རྟོགས་པས་ཆགས་ཤིང་། འབད་ཀྱང་ཀུན་མི་རྟོགས་པས་ཐོགས་པ་རྣམས་ཡོད་པའི་ཕྱིར་རོ། ། དེ་རྣམས་ལས་བཟློག་སྟེ། རྒྱུད་བླ་མར། འཁྲུལ་དང་ཅ་ཅོ་མི་མངའ་སྟེ། །
སྟོན་ལ་དྲན་པ་ཉམས་མི་མངའ། ། མཉམ་པར་མ་བཞག་ཐུགས་མི་མངའ། ། འདུ་ཤེས་སྣ་ཚོགས་ཀྱང་མི་མངའ། ། མ་བརྟགས་བཏང་སྙོམས་མི་མངའ་སྟེ། ། ཞེས་པ་སྐུ་དང་གསུང་དང་ཐུགས་ཀྱི་འཕྲིན་ལས་དག་པ་གཅིག་དང་གཅིག་དང་བཞི་འབྱོར་པ་སྤྱོད་པས་བསྡུས་པ་དྲུག་དང་། འདུན་པ་བརྩོན་འགྲུས་དྲན་ཏིང་འཛིན། ། ཤེས་རབ་རྣམ་གྲོལ་རྣམ་གྲོལ་གྱི། ། ཡེ་ཤེས་མཐོང་བ་ཉམས་མི་མངའ། ། ཞེས་དང་། རྒྱལ་བའི་དབང་པོ་བརྩོན་འགྲུས་སོགས་བཞི་གནས་འདུན་པ་དང་འབྲས་བུ་རྣམ་གྲོལ་དང་བཅས་པ་མ་ཐོབ་པའི་ཉམས་པ་མེད་པ་འབྱོར་པ་རྟོགས་པས་བསྡུས་པ་དྲུག་དང་།
ལས་གསུམ་ཡེ་ཤེས་སྔོན་འགྲོ་དང་། ། ཞེས་པ་སྐུ་དང་གསུང་དང་ཐུགས་ཀྱི་ཕྲིན་ལས་རྣམས་ཡེ་ཤེས་ཀྱི་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲངས་བས་དགེ་བ་ཁོ་ན་འབྱོར་པ་དང་། དུས་ལ་ཡེ་ཤེས་བསྒྲིབས་པ་མེད། ། ཅེས་པ་འདས་མ་འོངས་ད་ལྟར་བྱུང་བ་ལ་མ་ཆགས་མ་ཐོགས་པའི་ཡེ་ཤེས་ལ་གནས་པ་འབྱོར་པ་སྟེ། སྤྱོད་པ་དང་ནི་རྟོགས་པ་དང་། ། ཡེ་ཤེས་དང་ནི་ཕྲིན་ལས་ཀྱིས། ། ཉན་ཐོས་རང་སངས་རྒྱས་ཀུན་གྱི། ། བླ་མ་ཁྱོད་ལ་ཕྱག་འཚལ་ལོ། ། ཞེས་བསྟོད་དོ། ། དེ་ལྟར་ན་ཡང་སངས་རྒྱས་ཀྱི་ཆོས་མ་འདྲེས་པའི་རྒྱུ་ཉིད་ཀྱི་ཕྱིར་ཏིང་འཛིན་སོགས་རྣམས་ལ་དེ་སྐད་བརྗོད་དོ་ཞེའོ། །
བྱེ་བྲག་སྨྲ་བ་ཐུབ་པ་ལ་ལུང་མ་བསྟན་ཡོད་པར་འདོད་པ་ནི། རྒྱལ་སྲས་དོན་གྲུབ་སོ་སོ་སྐྱེ་བོར་སྨྲ་བ་ལྟར་གྲུབ་མཐའ་ངན་པས་བརྟགས་པའོ། ། བཅུ་དགུ་པ་ནི་བསམ་གཏན་བཞི་པ་རབ་མཐའ་པ་ལ་བརྟེན་ཏེ་དམིགས་པ་ཕུང་སོགས་ཤེས་བྱ་ཀུན་ལ་རྣམ་པ་ངོ་བོ་དང་ཁྱད་པར་གྱི་མཚན་ཉིད་དང་རབ་ཏུ་དབྱེ་བའི་མཐར་ཐུག་པ་རྣམ་པ་ཐམས་ཅད་མཁྱེན་པ་ཆ་འདི་མི་མཁྱེན་ཞེས་པ་གཏན་ནས་མེད་པ་དང་། ངོ་བོ་དམིགས་རྣམ་དེ་འདྲ་ལ་གནས་པ་འབྱོར་པའི་ཏིང་ངེ་འཛིན་སོགས་ཏེ། རྗེ་བཙུན་ཡབ་སྲས་ཀྱིས་སྐུ་གསུམ་རྣམས་ཀྱི་བྱང་ཆུབ་ཆེ། ། རྣམ་པ་ཀུན་བརྙེས་ཐམས་ཅད་དུ། ། སེམས་ཅན་ཀུན་གྱི་ཐེ་ཚོམ་རྣམས། ། གཅོད་པ་ཁྱོད་ལ་ཕྱག་འཚལ་ལོ། ། ཞེས་བསྟོད་དོ། ། དེ་ལྟར་ན་གཞུང་མཆོག་འདིར། །
རྒྱལ་བའི་ཡུམ་ཆེ་བ་དག་ཏུ་ཡང་ཡང་སྨོས་པའི་གཟུགས་ནས་རྣམ་པ་ཀུན་མཁྱེན་པའི་བར་ཕུང་པོ་སྐྱེ་མཆེད་རྣམ་ཤེས་དྲུག རེག་དྲུག་ཚོར་དྲུག་ཁམས་དྲུག་དང་། ། རྟེན་འབྲེལ་བཅུ་གཉིས་ལྔ་བཅུ་གསུམ། ། ཀུན་ནས་ཉོན་མོངས་འདྲེས་སུ་འདོད། ། ཕར་ཕྱིན་དྲུག་སྟོང་ཉིད་བཅོ་བརྒྱད། ། བྱང་ཆུབ་ཕྱོགས་བདུན་བདེན་པ་བཞི། ། བསམ་གཏན་ཚད་མེད་གཟུགས་མེད་བཞི། ། རྣམ་པར་ཐར་བརྒྱད་སྙོམས་འཇུག་དགུ། ། སྒོ་གསུམ་མངོན་ཤེས་དྲུག་ཏིང་འཛིན། ། གཟུངས་སྒོ་སྟོབས་བཅུ་མི་འཇིགས་བཞི། །
སོ་སོ་རིག་བཞི་བྱམས་པ་ཆེ། ། སྙིང་རྗེ་མ་འདྲེས་བཅོ་བརྒྱད་དང་། ཟུང་བཞི་རང་རྒྱལ་རྒྱས་སྲས་དང་། སངས་རྒྱས་མཁྱེན་གསུམ་ལྔ་བཅུ་ལྔ། ། རྣམ་བྱང་འདྲེས་ཏེ་དེ་ལྟར་ན། ། འདྲེས་རྐང་བརྒྱ་རྩ་བརྒྱད་དུ་འདོད། ། ཅེས་པ་ཀུན་ལེགས་པར་གཏན་ལ་ཕབ་སྟེ་ཤེས་རབ་ཕུལ་དུ་བྱུང་བ་སྐྱེད་པའི་རྒྱུ་དམ་པ་མཛད་དོ། ། བཞི་པ་དེ་རྣམས་སྒྲུབ་ཚུལ་ལ་གསུམ་གྱི། སྒྲུབ་པ་པོ་གང་ཟག་དང་སྒྲུབ་པའི་རྟེན་སྟོན་པ་ནི། ཆོས་འདི་ལ་ཕྱི་རོལ་པ་ཞེས་དང་སྔར་བཤད་པའི་དག་པ་ཞེས་པས་སྡེ་དང་པོའོ། །
དེ་ཇི་ལྟ་བར་མངོན་ཤེས་དང་པོ་ལྔ་ཡང་སྟེ། མྱ་ངན་བསལ་བར། དྲང་སྲོང་ཆེན་པོ་ལྔ་མངོན་ཤེས། ། མཁའ་ལ་རྒྱང་རིང་འགྲོ་བ་ཡང་། ། གང་ན་སྤྱོད་ཡུལ་འཆི་མེད་པ། ། དེར་ནི་འགྲོ་བའི་ནུས་པ་མེད། ། ཅེས་པ་ལྟར་རོ། ། ལྷག་མ་རྣམ་ཐར་སོགས་ཐུན་མོང་ཡིན་མིན་གྱིས་ཉན་ཐོས་ཞེས་དང་། རབ་མཐའ་ལ་འདོད་པ་བཞིན་ལས་སུ་རུང་བའི་བཞི་པ་ཞེས་སོ། ། ཐུབ་པའི་ནི་མངོན་དུ་ཕྱོགས་པར་མཛད་པ་ཉིད་མངོན་པར་སྒྲུབ་པའོ་ཞེའོ། །
སྒྲུབ་པའི་ཐབས་ནི་དེའང་ཅི་རྒྱུར་བྱས་ནས་ཞེ་ན། ཇི་ལྟར་རྣམ་པར་གཞག་པ་བཞི་ནི་སྔར་བསྟན་པའི་དམིགས་རྣམ་ལྟར་མཉམ་པར་བཞག་པའི་སེམས་ཀྱིས་ལན་མང་དུ་སྒོམ་པ་རྒྱུར་བྱས་ནས་བསྒྲུབས་ཏེ། སྔར་མངོན་ཤེས་ཀྱི་རྣམ་གནས་ཀྱི་ཉེ་བར་མཚོན་ནོ། ། ལྔ་པ་དགོས་པའི་སྒོ་ནས་མཉམ་རྗེས་གཉིས་སུ་དབྱེ་བ་ལ་རང་གི་བྱ་བ་མི་མཐུན་ཕྱོགས་སྤོང་བ་སོགས་ལ་གནས་པ་ནི་རྗེས་ཐོབ་ཀུན་རྫོབ་ཤེས་པ་སྟེ། ཐུགས་རྗེ་ཆེན་པོ་ཀུན་རྫོབ་བློ། ། ཞེས་སོགས་མང་པོ་ཞིག་དེ་ཁོ་ནར་འཆད་དོ། ། ནང་དུ་སེམས་གནས་པ་ལས་གྱུར་པ་ནི་མཉམ་གཞག་རྣམ་པར་མི་རྟོག་པའི་ཡེ་ཤེས་ཀྱི་རང་བཞིན་དམིགས་པ་མེད་པའི་ཚད་མེད་པ་སོགས་སོ། ། དེས་མཐོང་བའི་ཆོས་ལ་བདེ་བར་གནས་པར་བཤད་དོ། ། དྲུག་པ་ནི་རང་གི་བྱ་བ་ཞེས་བསྟན་པ་འཆད་པ་ལ་བཅུ་དགུ་སྟེ་སྦྱར་སླའོ། ། མི་མཐུན་ཕྱོགས་ནི་གནོད་སེམས་དང་།
རྣམ་འཚེ་དང་། མི་དགའ་བ་དང་། ཆགས་སྡང་སྟེ། གནོད་སེམས་ལ་སོགས་གཉེན་པོའི་ཕྱིར། ། ཞེས་སོ། ། ཐུགས་བརྩེ་ཞེས་པ་ནི་སེམས་ཅན་ལ་ཕན་པར་མཛད་པས་སོ། ། མི་སྐྱོ་བ་ནི་འགྲོ་བ་ཀུན་ལ་བརྩེ་བས་བདག་ལ་མི་ལྟ་བའི་ཕྱིར་ཏེ་རྒྱན་དུ། སྙིང་རྗེས་ཟིན་པའི་བརྩེ་ལྡན་རྣམས། ། ཞི་ལའང་ཡིད་ནི་མི་གནས་ན། ། འཇིག་རྟེན་བདེ་དང་རང་སྲོག་ལ། །
ཆགས་པར་འགྱུར་བ་སྨོས་ཅི་དགོས། ། ཞེས་པས་སོ། ། རྣམ་ཐར་དང་པོ་གཉིས་ཀྱིས་སྤྲུལ་པའི་ལས་སྒྲུབ་པོ། ། གསུམ་པ་བཟང་པོ་སྤྲུལ་པ་ལ་ཉོན་མོངས་མི་སྐྱེའོ། ། གཟུགས་མེད་ཀྱིས་ནི་ཞི་བའི་ཞེས་སོ། ། བརྒྱད་པའི་མོས་པའི་ཕྱིར་ཞེས་པ་མོས་པ་དང་རྣམ་ཐར་གཉིས་སྒྲའི་བྱིངས་གཅིག་པས་མོས་པའི་དོན་ནི་རྣམ་ཐར་གྱི་དོན་ནོ། ། མཆོག་ཏུ་ཞི་བ་ནི་ཉོན་ཡིད་ཀྱང་མེད་པས་སོ། ། རྣམ་ཐར་དང་པོ་གསུམ་གྱི་དམིགས་པ་ཟིལ་ཞེས་སོ། ། རྒྱས་པར་མཛད་པའི་སྒོ་ནས་རྣམ་པར་ཐར་ཅེས་སོ། ། ཚིག་གཟུང་བར་འོས་པ་ནི་གཞན་གྱི་སེམས་སྲུང་བ་གཙོ་བོར་བྱེད་པས་དེའི་བློ་དང་མཐུན་པར་སྨྲ་བས་སོ། །
དུས་གསུམ་གྱི་ཤེས་བྱ་ལུང་སྟོན་པས་འདིས་ཀུན་ཤེས་སོ་ཞེས་གུས་པའི་ཕྱིར་མང་པོས་བཀུར་བར་འགྱུར་རོ། །

སེམས་ཚིམ་པ་ནི་རྣམ་པ་མང་པོས་ཐེ་ཚོམ་གཅོད་པས་སོ། ། རྫུ་འཕྲུལ་གྱི་ལུས་ཀྱི་ལས་ཀྱིས་ཐུབ་པའི་བསྟན་པ་ལ་འདུན་པར་མཛད་དོ། ། ལྷའི་རྣ་བས་སྒྲའི་རྣམ་པ་ཀུན་རྟོགས་ནས་དེ་བརྗོད་པས་གདུལ་བྱའི་ངག་གི་ལས་མཉན་པས་དང་གཞན་སེམས་རིག་པས་སེམས་ཤེས་ནས་བརྗོད་ཅིང་བསྟན་པས་སོ། ། དེས་སེམས་ཅན་གྱི་སེམས་ཀྱི་སྤྱོད་པ་དང་སྔོན་གནས་དྲན་པས་འོང་བ་དང་ལྷའི་མིག་གིས་འགྲོ་བ་མཁྱེན་ནས་ཟག་ཟད་ཀྱིས་ངེས་པར་ཞེས་ཏེ། སྔར་གྱི་བསྟོད་པ་ལྟར་རོ། ། ཆེན་པོ་སྟེ་མཆོག་ཉིད་དུ་ཞེས་དང་། གདུལ་བྱ་དང་བར་མཛད་དེ་བསྟོད་པ་ལྟར་རོ། ། གནས་དག་པས་འགྲོ་བའི་དོན་དུ་བསམ་བཞིན་དུ་ཞེས་པ་གསུམ་མོ། ། དམིགས་པ་དག་པས། ཆོས་དངོས་པོ་ལ་དབང་བསྒྱུར་རོ། ། ཐུགས་དག་པས་ཏིང་ངེ་འཛིན་ལའོ། །
ཡེ་ཤེས་དག་པས་གཟུངས་ཀྱིས་དམ་པའི་ཆོས་འཛིན་ཏོ། ། སྟོབས་དང་པོས་རྒྱུ་ལ་ལོག་པར་རྟོག་པ་དང་། གཉིས་པས་རང་གིས་མ་བྱས་ཀྱང་ལས་འོང་ངོ་ཞེས་སྨྲ་བ་བསལ་ནས་འཁོར་བའི་ཕུན་ཚོགས་ཀྱི་ལམ་བསྟན་ཏོ། ། གསུམ་པས་སེམས་ཅན་གྱི་སེམས་ཀྱི་སྤྱོད་པ་དང་། བཞི་པས་ཆོས་བཤད་པའི་སྣོད་དད་སོགས་དབང་པོ་སྨིན་པ་དང་། ལྔ་པས་བསམ་པ་ངན་པ་དང་བཟང་པོ་ལ་མོས་པ་དང་། དྲུག་པས་བག་ལ་ཉལ་ཉོན་མོངས་སྐྱེས་ནུས་དང་། བདུན་པས་དམིགས་པ་བསྟན་པའི་ཆོས་དང་། བརྒྱད་པས་སྐྱེ་བ་སྔ་མར་འཕགས་པའི་ལམ་གྱི་ཚོགས་བསྒྲུབས་པ་དང་། དགུ་པས་ཕྱི་མ་ལ་འོས་སུ་གྱུར་པ་སྐལ་པ་དང་།
བཅུ་པས་འཁོར་བ་ནས་ངེས་པར་འབྱུང་བའི་ལམ་རྟོགས་ཏེ་ཐར་པའི་ལམ་བསྟན་ཏོ། ། སྟོབས་ཉིད་ནི་བཅུ་ཅར་གྱིས་བདུད་བཞི་ཆར་གཅོད་པས་སོ། ། ཡང་ཤེས་བྱའི་སྒྲིབ་པ་སྤངས་པས་བར་ཆད་མེད་པའི་ཕྱིར་བཅུ་པོའི་ཤེས་བྱ་ཀུན་ལ་དྲི་བ་དྲིས་པའི་ལེན་འདེབས་སོ། ། འཁོར་གྱི་ནང་དུ་བདག་སྟོན་པ་ཡང་དག་པ་རང་གཞན་ལ་ཕན་པར་ཞུགས་པར་འཇོག་སྟེ། རང་ཉིད་མ་ཐུལ་ན་གཞན་མི་ཐུལ་པས་སོ། ། རང་རང་གི་དོན་བཞི་པོ་ལ་རྒོལ་བའི་མུ་སྟེགས་རྣམས་ཆོས་དང་མཐུན་པར་ཚར་བཅད་དོ། ། གུས་པར་ཉན་པ་སོགས་རྗེས་ཆགས་སོགས་ཀྱི་ཀུན་ཅེས་སོ། ། རྒྱུན་མི་འཆད་པ་ནི་རང་གི་ཉེས་པ་བརྗོད་དུ་དོགས་པ་མེད་པས་སོ། ། རྒྱལ་བའི་མཛད་པ་མི་འདོར་བ་ནི་འགྲོ་བའི་དོན་བྱ་བ་ཉེ་བར་གནས་ན་སྐད་ཅིག་ཀྱང་དུས་ལས་མི་འདའ་བ་སྟེ་ལས་བརྒྱ་པར། རྒྱ་མཚོ་ཆུ་སྲིན་རྣམས་ཀྱི་གནས། །
དུས་རླབས་ཡོལ་བར་གྱུར་པའང་སྲིད། ། གདུལ་བར་བྱ་བའི་སྲས་རྣམས་ལ། ། སངས་རྒྱས་དུས་ལས་ཡོལ་མི་མངའ། ། ཞེས་ལྟར་རོ། ། ཉོན་མོངས་པ་ཡོད་པ་ལྟ་བུའི་སྤྱོད་པ་ནི་དགྲ་བཅོམ་པ་རྣམས་ཀྱི་འཁྲུལ་པ་དང་ཅ་ཅོ་སོགས་ལྟ་བུའོ། ། ལན་དྲུག་གིས་མཚོན་པ་རྒྱུན་དུ་འཇིག་རྟེན་ལ་གཟིགས་པ་སུ་ནི་ཉམས་སུ་འཕེལ་ཕྱིར་ཅེས་སོགས་ཀྱིས་སོ་སོར་རྟོག་པའོ། ། རྒྱལ་བའི་མ་འདྲེས་པ་དང་པོ་དྲུག་གིས་སྒོ་གསུམ་གྱི་འཕྲིན་ལས་དག་པས་དང་། དེ་ནས་དྲུག་གིས་ཐོབ་པས་དང་། འཕྲིན་ལས་ཀྱིས་བསྡུས་པས་གཤེགས་པས་དང་། ཡེ་ཤེས་ཀྱིས་བསྡུས་པས་བཞུགས་པས་ཀྱང་ཉན་ཞེས་སོ། །
ཐེ་ཚོམ་གཅོད་པ་ནི་ཀུན་ལ་ཡེ་ཤེས་ཐོགས་པ་མེད་པས་སོ། ། ཆོས་ཁོ་ན་མྱང་འདས་ཐོབ་པར་བྱེད་པས་ཚུལ་ཏེ་དེ་ཡུན་རིང་དུ་འཇོག་པ་ནི་རྣམ་མཁྱེན་གྱིས་ཐེ་ཚོམ་གཅོད་པའི་དོན་དུ་གསུངས་པའི་ཆོས་རྣམས་སྡུད་པ་པོས་བསྡུས་པས་སོ། ། ཤཱཀྱ་ཐུབ་པའི་ཆོས་ཇི་ཙམ་གནས་ཞེ་ན། མཛོད་འགྲེལ་དུ། ། དེ་དག་ཀྱང་ལོ་སྟོང་དུ་གནས་སོ་ཞེས་བཤད་དོ། ། གཞན་རྣམས་རྟོགས་པ་དེ་ལྟ་བུ་ཡིན་གྱི་ལུང་ནི་ཡུན་རིང་དུ་གནས་སོ་ཞེས་ཟེར་རོ། ། འབུམ་ཊིག་སོགས་སུ་ལོ་དགུ་སྟོང་གནས་པ་ལས་བུད་མེད་རབ་ཏུ་བྱུང་བས་བཞི་སྟོང་འགྲིབས་ཏེ་ལྔ་སྟོང་གནས་པ་ལས་རྟོགས་པའི་དུས་དགྲ་བཅོམ་དང་ཕྱིར་འོང་དང་རྒྱུན་ཞུགས་ཀྱི་འབྲས་བུ་ཐོབ་པའི་དུས་ལྔ་བརྒྱ་པ་ཕྲག་རེ་དང་། སྒྲུབ་པའི་དུས་ཤེས་རབ་དང་ཏིང་ངེ་འཛིན་དང་ཚུལ་ཁྲིམས་ཀྱི་དུས་ལྔ་བརྒྱ་རེ་དང་། ལུང་གི་དུས་མངོན་པ་དང་མདོ་སྡེ་དང་འདུལ་བའི་དུས་ལྔ་བརྒྱ་རེ་དང་། དེ་ནས་རྟགས་ཙམ་པ་ལྔ་བརྒྱའོ་ཞེས་བཤད་དོ། །
ཆོས་ཀྱི་ཚུལ་དེས་སེམས་ཅན་ཞེས་ཏེ་གྲོལ་བ་ནི་འཆིང་བ་ལས་སོ། ། བཞི་པ་དེ་རྣམས་ཀྱི་ཁྱད་པར་བཤད་པ་ལ་དྲུག་སྟེ། མངོན་རྟོགས་ཀྱི་འདོར་ལེན་དང་། ཟད་སྟོབས་དང་མྱང་འདས་ཀྱི་ཁྱད་པར་རྒྱས་བཤད་དང་། སྟོབས་དང་རྣམ་མཁྱེན་གྱི་བྱེད་ལས་ལ་འཕྲོས་པའི་དྲིས་ལན་དང་། རྒྱལ་སྲས་ཀྱི་མངོན་རྟོགས་དང་སྐྱེས་བུ་ཟུང་གསུམ་ལ་འཕྲོས་ཏེ་དྲིས་ལན་དང་། རྒྱལ་སྲས་ཀྱི་གཉེན་པོ་སྒོམ་ཚུལ་དང་། དེ་མཁས་པ་དང་དབང་པོ་སྦྱོང་ཚུལ་ལོ། ། དང་པོ་ནི་མངོན་རྟོགས་བཅུ་པོ་འདི་རྣམས་ལས་ཞེས་པ་འབྲས་བུ་ལ་གནས་པའི་ལམ་ཐོབ་ན། འཇུག་པའི་ལམ་འདོར་བ་སོགས་ཏེ་ཡང་མངོན་དུ་མི་བྱེད་པའོ། །
སྡོམ་ཞེས་པ་ནི་འབྲས་བུ་གང་དང་གང་མངོན་དུ་བྱས་པ་ན་དེ་དང་དེའི་སྤང་བྱ་མ་ལུས་པ་སྤངས་བའི་གནས་གྱུར་ཐོབ་པའི་ཕྱིར་ཏེ། ཟད་སྡོམས་དང་ཞེས་དང་མཐུན་ནོ། ། གཉིས་པ་ལ་ཉན་ཐོས་ལམ་རྒྱུན་གཅོད་པ་ནི་མངོན་གྱུར་གཏན་མེད་པས་འདོར་བ་སྟེ། ལྷག་མེད་ཀྱི་སར། ཞུམ་པ་མེད་པའི་སེམས་ཀྱིས་ནི། ། ཚོར་བ་དང་དུ་ལེན་པ་ན། ། མར་མེ་ཤི་བར་གྱུར་པ་བཞིན། ། དེ་ཡི་སེམས་ནི་ཡོངས་སུ་ཐར། ། ཞེས་དྲངས་པ་ལྟར་རོ། ། བྱང་ཆུབ་སེམས་པ་ནི་རྒྱུན་གཅོད་པ་མ་ཡིན་ཏེ་སེམས་ཅན་ཀུན་གྱི་དོན་བྱེད་པའི་ཕྱིར་རོ། །
དེའི་ཕྱིར་དེ་ནི་རྒྱུ་དུས་དགེ་བའི་རྩ་བ་མི་ཟད་པ་དང་། འབྲས་དུས་ན་ཡོན་ཏན་མི་ཟད་པར་བརྗོད་དེ། བློ་གྲོས་མི་ཟད་པའི་མདོར་མི་ཟད་པ་བརྒྱད་བཅུ་བསྟན་པ་ལྟར་རོ། ། གསུམ་པ་ནི་དྲི་བ་ཀུན་ལུང་སྟོན་ཅིང་ཀུན་གྱིས་ཐེ་ཚོམ་གཅོད་ནས་ལུང་དུ་མི་སྟོན་པ་བཅུ་བཞི་འཇོག་པ་ཅིའི་ཕྱིར་ཅེ་ན། ཚུལ་བཞིན་མ་ཡིན་པ་ལ་ལན་གདབ་ཏུ་མི་རུང་བ་འདྲི་བའི་ཕྱིར་རོ། ། དེའི་རྒྱུ་ཡང་རྒྱུ་འབྲས་སོགས་བཞེད་པ་བཞི་ལས་བརྩམས་པ་སྤངས་པའི་ཕྱིར་རོ། ། བཞི་པ་ནི་གང་ཟག་བཞག་པར་རྒྱུན་ཞུགས་སོགས་མཐོང་ལམ་ལས་བརྩམས་ཏེ་བརྗོད་ན་རྒྱལ་སྲས་སྐྱོན་མེད་པ་ལ་ཞུགས་པ་མཐོང་ལམ་ཐོབ་ཀྱང་རྒྱུན་ཞུགས་སུ་མི་འགྱུར་བ་ནི། མི་གནས་པའི་ལམ་ཐོབ་པས་ཉན་རང་གི་མྱང་འདས་ཀྱི་རྒྱུན་ལ་ཞེས་སོ། ། དེའི་སྤང་བྱ་རྣམས་སྤངས་ཀྱང་ཅིའི་ཕྱིར་ལན་གཅིག་ཅེ་ན། འདོད་པར་ལན་གཅིག་འོང་བར་མ་ཟད་བློ་སྔོན་དུ་བཏང་སྟེ་སྐྱེ་བ་ཚད་མེད་ལེན་པས་འདོད་པར་ཡང་ཡང་དུ་སྐྱེ་བའི་ཕྱིར་རོ། །
ཕྱིར་མི་འོང་དུ་མི་གཞག་སྟེ་འདོད་པར་སྐྱེ་བའི་ཕྱིར་རོ། ། གང་མདོ་སྡེ་རྒྱན་དུ། དེ་བཞིན་གཤེགས་རིགས་སྐྱེ་བ་དང་། ལུང་བསྟན་པ་དང་དབང་བསྐུར་དང་། ། བྱང་ཆུབ་རབ་ཏུ་ཐོབ་པ་ཡང་། ། ངོ་མཚར་ཆེ་བ་ཡིན་པར་འདོད། ། ཅེས་དང་། དེའི་འགྲེལ་པར། ས་དང་པོ་དང་བརྒྱད་པ་དང་བཅུ་པ་ལ་སློབ་པའི་འབྲས་བུ་གསུམ་དང་། སངས་རྒྱས་ཀྱི་ས་ལ་འབྲས་བུ་བཞི་པར་བཤད་པ་དང་།
ཕྱིར་མི་ལྡོག་པ་འཁོར་ལོའི་མདོར། བྱང་ཆུབ་སེམས་དཔའ་ལ་བརྒྱད་པ་སོགས་དུ་མ་བཞག་པ་དེ་དང་འདི་མི་འགལ་ཏེ་བརྗོད་འདོད་ཀྱིས་འཇོག་ཚུལ་ཐ་དད་པས་སོ། ། ལྔ་པ་ནི་རྒྱལ་སྲས་མཐོང་ལམ་རྟོགས་ནས་ས་བཅུ་པ་རྣམས་སུ་སྒོམ་ལམ་ལ་ཞེས་པ། རྒྱན་གྱི་ཊཱི་ཀར་་་་་་ས་དང་པོ་ལའང་སྒོམ་པའི་ལམ་ཡོད་པར་མངོན་ནོ་ཞེས་པ་དང་འགྲིག་གོ ། དེ་ལ་གཙོ་ཆེར་ཤེས་སྒྲིབ་ཀྱི་གཉེན་པོ་སྒོམ་གྱི་ཉོན་སྒྲིབ་ཀྱི་གཙོ་བོར་མིན་ནོ། ། བྱང་ཆུབ་ཐོབ་པ་ན་ནི་རྡོ་རྗེ་ལྟ་བུའི་ཏིང་ངེ་འཛིན་གྱི་སྐད་ཅིག་ལ་སྟེ་བསྔགས་ངོས་བསྔགས་བསྟོད་དུ། ཁྱོད་ཀྱིས་བྱང་ཆུབ་མ་བརྙེས་པར། འདོད་ཁམས་དབང་ཕྱུག་ལས་རྒྱལ་ཏེ། ། བྱང་ཆུབ་བར་ཆད་མེད་ལམ་ལ། ། སྲིད་གསུམ་དབང་ཕྱུག་ལས་རྒྱལ་ལོ། །
ཞེས་འབྱུང་ངོ་། ། སྒྲིབ་པ་གཉིས་སྤངས་ན་ཅིག་ཅར་དགྲ་བཅོམ་ཞེས་སོ། རྒྱལ་སྲས་དེ་ཉོན་མོངས་མ་སྤངས་ཀྱང་སྔགས་སྨན་ལྟ་བུའི་རྣམ་པར་མི་རྟོག་པའི་ཡེ་ཤེས་ཀྱིས་ཟིན་པས་ས་བཅུ་པོ་ཐམས་ཅད་དུ་ཉེས་པ་བདག་ལ་གནོད་པ་སོགས་མི་སྐྱེད་དོ། ། ཉོན་མོངས་པའི་རྣམ་པ་ཐམས་ཅད་མི་སྤོང་བའི་ཕྱིར་དང་། ཆ་ཡིས་ཟད་པར་བྱེད་པའི་ཕྱིར་རོ་ཞེས་ཏེ། ཐེག་བསྡུས་སུ། ཉོན་མོངས་ཐུལ་ལ་སྤངས་པ་མེད། ། སྔགས་ཀྱིས་བསད་པའི་དུག་དང་འདྲ་ཞེས་སོ། ། དྲུག་པ་ནི་བྱང་ཆུབ་སེམས་དཔའི་རྗེས་ལ་མངོན་རྟོགས་ཀྱི་ཞར་བྱུང་སྟེ། དེ་ལ་གཉིས་ལས་མདོར་བསྟན་པ་ནི།
ཡང་བྱང་ཆུབ་ཅེས་སོ། ། རྒྱས་པར་བཤད་པ་ལ་ལྔའི་དང་པོ་ཤེས་བྱ་ལ་མཁས་པའི་འཁྲུལ་བ་ནི་གཟུང་འཛིན་དུ་ཞེན་པའོ། ། འཁྲུལ་པའི་གནས་ནི་ཡེ་ཤེས་ཀྱི་སྤྱོད་ཡུལ་འདུ་བྱེད་ཀྱི་རྒྱུ་ཙམ། དབུས་མཐར། ཡང་དག་མ་ཡིན་ཀུན་རྟོག་ཡོད། ། དེ་ལ་གཉིས་པོ་ཡོད་མ་ཡིན། ། ཞེས་གསུངས་པའོ། ། མ་འཁྲུལ་བའི་གནས་ནི་དེ་ཉིད་གཉིས་ཀྱི་རྣམ་པ་དང་བྲལ་བའི་དེ་བཞིན་ཉིད་དེ། དེ་ཉིད་དུ། གཉིས་དངོས་མེད་པའི་དངོས་ཡོད་པ། །
དངོས་པོ་སྟོང་པའི་མཚན་ཉིད་དོ། ། ཞེས་པའོ། ། འཁྲུལ་མ་འཁྲུལ་གཉིས་ཡིན་ནི་ཟག་མེད་ཀྱི་ཡེ་ཤེས་དང་མཐུན་པའི་ཐོས་བསམ་སྟེ། ཤེས་བྱ་ལ་རྟོག་པ་དང་ཡེ་ཤེས་མི་རྟོག་པ་དང་མཐུན་པའི་ཕྱིར་རོ། ། མ་འཁྲུལ་བ་ནི་མི་རྟོག་པའི་ཡེ་ཤེས་སོ། ། དེའི་རྒྱུ་མཐུན་པ་ནི་འཕགས་པའི་རྗེས་ཐོབ་ཀྱི་དགེ་བའོ། ། ཐབས་ལ་མཁས་པ་ལ་སེམས་ཅན་ཞེས་པ་ནི་བཤད་ཟིན་པའི་བསྡུ་བའི་དངོས་པོ་བཞི་སྟེ། དེས་བསྡུས་ནས་དགེ་བ་ལ་འགོད་པའི་ཕྱིར་རོ། ། སངས་རྒྱས་ཀྱི་ཞེས་པ་ནི་ཤེར་ཕྱིན་ཏེ་སྦྱིན་པའི་ཕར་ཕྱིན་ནས་རྣམ་པ་ཀུན་མཁྱེན་གྱི་བར་རྫོགས་པར་བྱེད་འདོད་པའི་བྱང་ཆུབ་སེམས་པ་ཆེན་པོས་ཡུམ་འདི་ཉིད་ལ་བསླབ་པར་བྱའོ་ཞེས་བཀའ་བསྩལ་པས་སོ། ། མངོན་ཤེས་མྱུར་བ་ལ་ནི།
ཉིན་མཚན་ལན་དྲུག་སྡིག་པ་བཤགས་པ་དང་། དགེ་བ་ལ་ཡིད་རང་དང་། སངས་རྒྱས་ལ་གསོལ་བ་གདབ་པ་དང་། དགེ་རྩ་བསྔོ་བ་བྱེད་པ་སྟེ་བསྡུ་བར། བྱང་ཆུབ་སེམས་དཔའི་ཆོས་འདུལ་བ་ལ་ཉོན་མོངས་ཅན་གྱི་ལྟུང་བ་བྱུང་བ་དང་། ཐེག་པ་ཆེན་པོའི་ཆོས་སྤོང་ཞིང་སྐུར་པ་འདེབས་པ་དང་། དགེ་བའི་རྩ་བ་མ་བསགས་པ་དང་། ཟང་ཟིང་དང་བཅས་པའི་སེམས་དང་ལྡན་པ་བཞིའི་གཉེན་པོར་གསུངས་སོ། ། ཡན་ལག་དང་བཅས་ན་ཕྱག་དང་མཆོད་འབུལ་དང་ཡན་ལག་བདུན་པ་སྟེ། འཕགས་པ་བྱམས་པས་ཞུས་པ་དང་བཟང་པོ་སྤྱོད་པ་སོགས་སུ་བཀའ་བསྩལ་པ་ལྟར་བྱའོ། །
ལམ་རྒྱུན་ཞེས་པ་ནི། མི་གནས་པའི་མྱང་འདས་ཀྱིས་ཞིང་ཀུན་ཏུ་གདུལ་བྱ་ཇི་ལྟ་བར་རྒྱལ་བ་དང་རྒྱལ་སྲས་ཀྱི་སྤྱོད་པ་རྒྱུན་དུ་ཀུན་ཏུ་སྟོན་པའི་ཕྱིར་རོ། ། ཡང་དག་མིན་རྟོག་ལ་མཁས་པ་ལ་གཉིས་ལས། སྤྱིར་བཤད་པ་ལ་རྩ་བའི་ནི་ཀུན་གཞིའི་རྣམ་ཤེས་ཏེ་རྟོག་པ་ཀུན་གྱི་ས་བོན་དུ་གྱུར་པས་སོ། ། མཚན་མའི་ནི་ལུས་དང་གནས་དང་ལོངས་སྤྱོད་ཀྱི་རྣམ་རིག་སྟེ། གཟུང་བྱའི་རྒྱུ་མཚན་དུ་གྱུར་པའི་ཕྱིར་ན་དབང་པོ་གཟུགས་ཅན་དང་སྣོད་ཀྱི་འཇིག་རྟེན་དང་གཟུགས་སོགས་ཡུལ་དང་རིམ་པ་ལྟར་སྦྱར་རོ། ། མཚན་མར་སྣང་བའི་ནི་ཚོགས་དྲུག་དང་ཉོན་ཡིད་དེ་གཟུང་བའི་མཚན་མ་དེ་རྣམས་ཀྱི་རྣམ་པར་གྱུར་པས་སོ། ། མཚན་མ་རྣམ་པར་འགྱུར་བའི་ནི་ལུས་སོགས་རྒྱུ་མཚན་རྣམས་རྣམ་པ་གཞན་དུ་སྐྱེད་པའི་རྟོག་པའོ། ། མཚན་མར་སྣང་བ་འགྱུར་བའི་ནི་མིག་ཤེས་སོགས་བདེ་བ་སོགས་གནས་སྐབས་གཞན་དུ་སྐྱེད་པའོ། ། གཞན་གྱིས་བསྟན་པའི་ནི་བསྟན་པར་བསྡུས་པའི་མིང་ཚིག་ཡི་གེའི་ཚོགས་ལ་རྟོག་པའོ། །
ཚུལ་མིན་གྱི་དང་ཚུལ་བཞིན་གྱི་ནི་ཉེས་བཤད་དང་ལེགས་བཤད་ཀྱི་ཆོས་ཀྱི་དབང་དུ་བྱས་པ་ཡིད་ལ་བྱེད་པའི་རྟོག་པའོ། ། མངོན་པར་ཞེན་པའི་ནི་ཚུལ་མིན་གྱི་རྟོག་པ་ལས་ལྟ་བར་གྱུར་པ་དྲུག་ཅུ་རྩ་གཉིས་སུ་བསྡུས་པའི་རྟོག་པའོ། ། མི་རྟོག་པའི་ཡེ་ཤེས་ལས་སམ་དེའི་དམིགས་པ་ལས་གཡེང་བའི་རྣམ་རྟོག་ནི་ཚུལ་བཞིན་གྱི་རྟོག་པ་ལས་རྟོག་པ་འོག་མ་བཅུའོ། ། ཕྱི་མ་བཅུར་དབྱེ་བ་ལས། དངོས་པོ་མེད་པར་རྟོག་པ་ནི་གཞན་དབང་ངམ་ཕུང་པོ་ཀུན་རྫོབ་པའང་མེད་ཅེས་ཞེན་པ་སྟེ། དེའི་གཉེན་པོར་ཡུམ་རྒྱས་འབྲིང་དུ། བྱང་ཆུབ་སེམས་དཔའ་ཉིད་དུ་ཡོད་བཞིན་དུ་ཞེས་དང་། དངོས་པོར་རྟོག་པའི་གཉེན་པོར་བྱང་ཆུབ་སེམས་པ་དང་དེའི་མིང་དང་ཤེས་ཕྱིན་དང་སྤྱོད་ཅེས་དང་མི་སྤྱོད་ཅེས་ཡང་དག་པར་རྗེས་སུ་མི་མཐོང་ཞེས་ཏེ་ཀུན་བརྟགས་པའི་བདག་གཉིས་མེད་པའི་ཕྱིར་རོ། ། སྒྲོ་འདོགས་པའི་རྟོག་པའི་གཉེན་པོར་མིང་ནི་ངོ་བོ་ཉིད་ཀྱིས་སྟོང་། གཟུགས་ནས་རྣམ་མཁྱེན་གྱི་བར་ངོ་བོ་ཉིད་ཀྱིས་སྟོང་སྟེ་ཞེས་ཏེ།
ཡང་དག་པ་མ་ཡིན་པར་བརྟགས་པ་སེལ་བའི་ཕྱིར་རོ། ། སྐུར་པ་འདེབས་པའི་གཉེན་པོར་སྟོང་པ་ཉིད་ཀྱིས་ནི་མ་ཡིན་ཞེས་ཏེ། མིང་དེ་ཀུན་བཏགས་དང་བྲལ་བར་ཀུན་ཏུ་ཡོད་པས་སོ། ། གཅིག་ཏུ་རྟོག་པའི་གཉེན་པོར་གཟུགས་ཀྱི་སྟོང་པ་ཉིད་གང་དེ་གཟུགས་མ་ཡིན་ནོ་ཞེས་སོགས་ཏེ། གཟུགས་སོགས་ཀུན་བརྟགས་དང་། སྟོང་པ་ཉིད་ཡོངས་གྲུབ་ཡིན་པས་སོ། ། ཆོས་ཅན་དང་ཆོས་ཉིད་ཐ་དད་དུ་རྟོག་པའི་གཉེན་པོར་སྟོང་པ་ཉིད་ལས་གཟུགས་གཞན་པའང་མ་ཡིན་ནོ། ། གཟུགས་ཉིད་སྟོང་པ་ཉིད་དོ། ། སྟོང་པ་ཉིད་གཟུགས་སོ་ཞེས་རྣམ་ཤེས་ཀྱི་བར་ལ་སྟེ་ཆོས་ཅན་མ་གཏོགས་པའི་ཆོས་ཉིད་མེད་པའི་ཕྱིར་རོ། ། ངོ་བོ་ཉིད་དུ་རྟོག་པའི་གཉེན་པོར་གཟུགས་ཞེས་པ་ནས་རྣམ་པར་ཤེས་པ་ཞེས་པའི་བར་མིང་ཙམ་ཞེས་གསུངས་ཏེ།
ལང་ཀར་གཤེགས་པ་སྲིད་པ་འཕོ་བའི་མདོར། འདི་རྣམས་ཐམས་ཅད་མིང་ཙམ་སྟེ། ། འདུ་ཤེས་ཙམ་ལ་རབ་ཏུ་གནས། ། རྗོད་བྱེད་ལས་ནི་གཞན་གྱུར་པའི། ། བརྗོད་པར་བྱ་བ་ཡོད་མ་ཡིན། ། ཞེས་པས་སོ། ། ཁྱད་པར་དུ་རྟོག་པའི་གཉེན་པོར་ངོ་བོ་ཉིད་ཀྱིས་མི་སྐྱེ་མི་འགག་ཀུན་ནས་ཉོན་མོངས་པ་མ་ཡིན། རྣམ་པར་བྱང་བ་མ་ཡིན་ཞེས་ཏེ་སྐྱེ་བ་སོགས་ཁྱད་པར་བཀག་པས་སོ། ། མིང་ཇི་ལྟ་བར་དོན་དུ་རྟོག་པའི་གཉེན་པོར་མིང་བཅོས་མ་ལ་ཆོས་དེ་རྣམས་སོ་སོར་བརྟགས་ཏེ་མིང་གློ་བུར་བས་རྗེས་སུ་ཐ་སྙད་འདོགས་པའི་ཕྱིར་རོ། ། ཇི་ལྟ་ཇི་ལྟར་ཐ་སྙད་འདོགས་པ་དེ་ལྟ་དེ་ལྟར་མངོན་པར་ཞེན་ཏོ་ཞེས་སོ། །
དོན་ཇི་ལྟ་བར་མིང་དུ་རྟོག་པའི་གཉེན་པོར་བྱང་ཆུབ་སེམས་དཔའི་མིང་དེ་ཀུན་ཡང་དག་པར་རྗེས་སུ་མི་མཐོང་ངོ་། ། མི་མཐོང་བས་ཞེན་པ་མེད་དོ་ཞེས་བཀའ་སྩལ་ཞིང་། དེར་ཡང་། མིང་ནི་གང་དང་གང་གིས་ནི། ། ཆོས་ནི་གང་དང་གང་བརྗོད་པ། ། དེ་ནི་དེ་ལ་ཡོད་མིན་ཏེ། ། འདི་ནི་ཆོས་རྣམས་ཆོས་ཉིད་དོ། ། ཞེས་བཀའ་བསྩལ་ཏོ། ། རྒྱས་པར་རིགས་པ་དང་བཅས་པ་བརྒྱད་སྟོང་དོན་བསྡུས་རྩ་འགྲེལ་དུ་བལྟའོ། ། མི་རྟོག་པ་ལ་མཁས་པ་ལ་མི་རྟོག་པ་ལ་གསུམ་གྱི་དང་པོ་ཆོག་པར་འཛིན་པའི་མི་རྟོག་པ་ནི་སོ་སོ་སྐྱེ་བོའི་སྟེ་མི་རྟག་སོགས་འགའ་ཞིག་ལ་འདི་ནི་འདི་བཞིན་ནོ་ཞེས་ཚིམ་པ་ཐོབ་ནས་གོང་མ་དུཿཁ་སོགས་ལ་མི་རྟོག་པའོ། །
ཕྱིན་ཅི་མ་ལོག་པའི་ནི་ཉན་ཐོས་རྣམས་ཀྱི་སྟེ་རྟག་པ་སོགས་ཕྱིན་ཅི་ལོག་གི་གཉེན་པོར་གཟུགས་སོགས་ཆོས་ཙམ་དུ་བརྟགས་ནས་རྟག་བདེ་སོགས་སུ་མི་རྟོག་པའོ། ། སྤྲོས་པ་མེད་པའི་ནི་བྱང་ཆུབ་སེམས་དཔའ་རྣམས་ཀྱི་སྟེ་གཟུགས་སོགས་ཆོས་ཙམ་དེ་འང་སྤྲོས་པར་རིག་ནས་ཆོས་ཀུན་གྱི་མཚན་མ་བཤིག་སྟེ། ཡེ་ཤེས་ཟག་མེད་མཆོག་ཏུ་ཞི་བས་ཆོས་ཀྱི་དབྱིངས་ཀུན་ཏུ་འགྲོ་བར་རྟོགས་པའོ། ། དེ་ནི་རྣམ་མི་རྟོག་གསུམ་དུ་བསྟན་པའོ། ། སྤྲོས་མེད་ཀྱི་མི་རྟོག་པ་དཔྱད་པ་ནི། བཟློག་པའི་སྒོ་ནས་ངོ་བོ་སྟོན་པ་སྟེ། དམུས་ལོང་ལ་གཟུགས་བསྙད་པ་ལྟར་སྒྲུབ་པའི་སྒོ་ནས་རྗོད་མི་ནུས་པས་སོ། ། ཡིད་ལ་བྱེད་པ་མེད་པས་མ་ཡིན་ཞེས་སོགས་ལྔ་སྟེ་ཡིན་ན་རིམ་པ་ལྟར་གཉིད་ལོག་པ་དང་། མྱོས་པ་སོགས་དེར་ཐལ་བ་དང་བསམ་གཏན་གཉིས་པ་སོགས་དང་ཉན་ཐོས་སོགས་ཀྱང་དེར་འགྱུར་བ་དང་འགོག་པའི་སྙོམས་འཇུག་ཀྱང་དེར་འགྱུར་བ་དང་། གཟུགས་ཀྱང་དེར་འགྱུར་བ་དང་།
རྣམ་རྟོག་ཉིད་དེར་འགྱུར་བས་སོ། ། འོན་ཀྱང་སྟེ་མངོན་པར་འདུ་བྱེད་ཅིང་བཀྲ་བར་མི་འཛིན་པ་སྟེ། ཐེག་བསྡུས་སུ། རྣམ་རྟོག་མེད་པའི་ངོ་བོ་ཉིད། ། རྣམ་པ་ལྔ་ནི་རྣམ་སྤངས་ཤིང་། ། ཡང་དག་དོན་ལ་བཀྲར་འཛིན་མེད། ། ཅེས་གསུངས་སོ། ། དེ་ཡང་ཚོགས་སྦྱོར་དུ་རྗེས་སུ་མཐུན་པའི་གདམས་པ་ལ་རྟེན་ཏེ་གོམས་པར་བྱས་པས་ས་དང་པོར་སོ་སོ་རང་ལ་མངོན་དུ་འགྱུར་རོ། ། ལྔ་པ་དབང་པོ་སྦྱོང་བ་ཤད་པ་ནི། རྒྱལ་སྲས་རང་བཞིན་གྱིས་དབང་པོ་རྣོ་བར་སྔར་བཤད་ན་ཅི་ལྟར་དབང་པོ་སྦྱང་དགོས་ཞེ་ན།
རྣོན་པོ་ཉིད་ལའང་ཆུང་འབྲིང་ཆེ་གསུམ་ཡོད་པས་སྔ་མ་སྔ་མ་ལ་བརྟེན་ཏེ་ཕྱི་མ་ཕྱི་མ་སྒྲུབ་པར་བྱེད་དེ། ཡུམ་གྱི་རྒྱན་དུ་མདོ་ལྟར། དབང་པོ་རྟུལ་དང་རྣོན་པོ་དག ། དད་མོས་མཐོང་ཐོབ་ཅེས་གསུངས་པས་སོ། ། ཀུན་ལས་བཏུས་པ་བཞི་པའི་རྒྱ་ཆེར་བཤད་པའོ།། །། རིམ་པས་འོངས་པའི་འབེལ་གཏམ་རྣམ་པར་ངེས་པའི་སྐབས་བྱེད་པ་ལ་དྲི་བའི་ལན་དུ་རྣམ་པ་གང་རྣམས་ཀྱིས་རྒྱས་པར་འཆད་པ་དེ་མདོར་བསྟན་པ་ནི་རྣམ་པ་བདུན་ཞེས་ཏེ། དྲི་བ་སྔོན་མ་ཅན་གྱི་རྣམ་ངེས་དང་། སྨྲ་བའི་ཆོ་ག་ལ་རྣམ་ངེས་ཞེའོ། ། རྒྱས་པར་བཤད་པ་ལ་བདུན་གྱི་དང་པོ་ལ་གཉིས་ལས། ངོ་བོ་དང་དབྱེ་བས་མདོར་བསྟན་པ་ནི་དོན་དྲུག་ཅེས་ཏེ།
རྒྱུད་བླ་མར། དག་ཐོབ་བྲལ་བ་རང་གཞན་དོན། ། དེ་རྟེན་ཟབ་དང་རྒྱ་ཆེ་དང་། ། བདག་ཉིད་ཆེན་པོ་ཞེས་པས་བྱང་ཆུབ་གཏན་ལ་ཕབ་པ་ལྟ་བུའོ། ། དོན་དྲུག་ཅི་ཞེ་ན། ངོ་བོ་རྒྱུ་འབྲས་ལས་ལྡན་འཇུག ། སོ་སོའི་ངོ་བོས་བཤད་པ་ལ། ། འདིར་ཤེས་བྱ་སྤྱིའི་དོན་དྲུག་གསུངས་ཤིང་བྱེ་བྲག་སྐྱབས་འགྲོ་ནས་སངས་རྒྱས་ཀྱི་བར་ལ་སྦྱར་བ་མདོ་རྒྱན་ན་མང་སྟེ་དེ་ཉིད་དུ་བལྟའོ། ། ངོ་བོ་ཉིད་གསུམ་ནི་ཀུན་བརྟགས་སོགས་སོ། ། རྒྱུ་གསུམ་ལས་སྐྱེ་བའི་ཆེད་དུ་བའི་རྒྱུ་ནི་རྒྱུ་སོགས་རྐྱེན་བཞི་སྟེ་དེ་ལས་འདུས་བྱས་ཀུན་འབྱུང་བས་སོ། །
འཇུག་པའི་ཆེད་དུ་བའི་རྒྱུ་ནི་གང་གི་རིམ་གྱིས་གང་འཇུག་པ་སྟེ་མ་རིག་པའི་རྐྱེན་གྱིས་འདུ་བྱེད་སོགས་འབྱུང་བ་དང་འགོག་པར་འགྱུར་བ་ལྟ་བུ་སྟེ་རིམ་གྱིས་ཉོན་མོངས་དང་རྣམ་བྱང་འཇུག་པས་སོ། ། འགྲུབ་པའི་ཆེད་དུ་བའི་རྒྱུ་ནི་ལྐོག་གྱུར་ཤེས་བྱེད་ཀྱི་རྒྱུ་རྟགས་སོ། ། འབྲས་བུའི་དོན་ལ་ཤེས་བྱ་ལ་ལྔ་ལས་རྣམ་སྨིན་གྱི་ནི་ཀུན་བཞིའི་རྣམ་ཤེས་ལྟ་བུའོ། ། རྒྱུ་མཐུན་པའི་ནི་དགེ་བ་ལས་དགེ་བ་སྐྱེས་བ་སོགས་རྒྱུ་དང་རིགས་འདྲ་བ་སྟེ། རྒྱུ་མཐུན་རྒྱུ་དང་འདྲ་བ་འོ། ། ཞེས་སོ། ། བདག་པོའི་ནི་འགྲོ་བ་ཀུན་གྱི་ཐུན་མོང་གི་ལས་ཀྱི་དབང་གིས་སྣོད་འབྱུང་བ་ལྟ་བུ་བདག་རྐྱེན་ལས་བྱུང་བའོ། ། སྔོན་བྱུང་མ་ཡིན་འདུས་བྱས་ནི། ། འདུས་བྱས་ཁོ་ནའི་བདག་པོའི་འབྲས། ། ཞེས་ཀྱང་འཆད་དོ། །
སྐྱེས་བུ་བྱེད་པའི་ནི་སོ་ནམ་གྱི་ལོ་ཏོག་དང་། ས་འོག་མ་པའི་སྦྱོར་བའི་སེམས་ཀྱི་ས་གོང་མའི་ཏིང་ངེ་འཛིན་སོགས་སྐྱེ་བོའི་རྩོལ་བ་ལས་བྱུང་བ་སྟེ། གང་གི་སྟོབས་ཀྱིས་གང་སྐྱེ་བ། ། འབྲས་དེ་སྐྱེས་བུ་བྱེད་ལས་སྐྱེས། ། ཞེས་སོ། ། བྲལ་བའི་འབྲས་བུ་ནི།་་་་་ མཛོད་དུ། ། ཟག་བཅས་སྤོང་བའི་ལམ་གྱིས་ནི། ། ལས་ནི་ལྔ་ཡི་འབྲས་བུར་བཅས། ། ཞེས་པ་འདི་ལ་དཔྱད་དོ།
འཕགས་པའི་ལམ་གྱིས་ས་བོན་གཏན་བཅོམ་པ་སྟེ། བྲལ་བ་བློ་ཡིས་ཟད་པ་འོ། ། ཅེས་སོ། ། དེ་ལྔ་གང་ལ་སྲིད་པ་དང་རྒྱུ་གང་ལས་བྱུང་བ་ནི། འདུས་བྱས་བྲལ་བཅས་འབྲས་བུ་ཡིན། ། རྣམ་སྨིན་འབྲས་བུ་ཐ་མའི་ཡིན། ། བདག་པོའི་འབྲས་བུ་དང་པོའི་ཡིན། ། རྒྱུ་མཐུན་སྐལ་མཉམ་ཀུན་འགྲོ་བའི། ། སྐྱེས་བུ་པ་ནི་གཉིས་ཀྱི་ཡིན། ། ཞེས་ཏེ།
གཉིས་ནི་ལྷན་ཅིག་འབྱུང་བ་དང་མཚུངས་ལྡན་ནོ། ། ལས་ཀྱི་དོན་ནི་བཤད་ཟིན་ཏེ་རྩོལ་བ་དང་འབད་པ་ནི་རྒྱ་སྐད་གཅིག་ལ་འགྱུར་ཐ་དད་པའོ། ། མང་པོ་ཚོགས་པ་ལས་གྱུར་པ་ནི་ཁང་པའི་ཤིང་དང་ཕ་གུ་སོགས་ཁང་པ་ལ་ལྡན་པའོ། ། རྗེས་སུ་འཆིང་བའམ་འབྲེལ་བ་ལས་གྱུར་པ་ནི་ཉོན་མོངས་པའི་ས་བོན་སོགས་ཡོད་ན་མངོན་གྱུར་མེད་ཀྱང་དེ་དང་ལྡན་པའོ། ། འབྲེལ་པ་ལས་གྱུར་པ་ནི་རིག་པ་དང་སྐྱེ་གནས་ཀྱིས་སྦྲེལ་བའི་རང་གི་སྐྱེ་བོ་རྣམས་ཕན་ཚུན་འབྲེལ་པའོ། ། གནས་སྐབས་ལས་གྱུར་པ་ནི་རྐྱེན་གྱིས་རེས་བདེ་སྡུག་བཏང་སྙོམས་དང་ལྡན་པའོ། ། འགྱུར་བ་ལས་གྱུར་པའི་ལྡན་པ་ནི་སེམས་རེས་འདོད་ཆགས་དང་དད་སོགས་དང་ལྡན་པའོ། ། མཚན་ཉིད་ཀྱི་འཇུག་པ་ནི་དངོས་པོ་རྣམས་སྐྱེ་སོགས་འདུས་བྱས་ཀྱི་མཚན་ཉིད་གསུམ་གྱིས་སོ། ། རྟེན་ལ་ནི་རྟེན་ལ་བརྟན་བྱ་གནས་པ་སྟེ་ས་ལ་སེམས་ཅན་སོགས་ལྟ་བུའོ། ། ཕྱིན་ཅི་ལོག་ནི་ཀུན་ནས་ཉོན་མོངས་པ་རྣམས་ཡང་དག་མིན་པར་རོ། །
ཕྱིན་ཅི་མ་ལོག་པའི་ནི་འཕགས་པའི་ལམ་མོ། ། རབ་ཏུ་དབྱེ་བའི་ནི་འདུས་བྱས་ཀུན་དུས་གསུམ་དང་ནང་ཕྱི་སོགས་བཅུ་གཅིག་ཏུ་དབྱེ་བའོ། ། རྣམ་བཤད་རྣམ་ངེས་ནི་གང་གིས་མདོ་སྡེ་སོགས་ཀྱི་དོན་གསལ་བར་བྱེད་པ་སྟེ། དེ་ལ་གཉིས་ལས་རྣམ་བཤད་ཀྱི་སྒོ་དྲུག་ལ་ཡོངས་སུ་ཤེས་བྱའི་དངོས་པོ་ནི་ཕུང་པོ་སོགས་ཏེ་གཏན་ལ་དབབ་བྱའོ། ། ཤེས་བྱའི་དོན་ནི་མི་རྟག་སོགས་ཏེ་གཏན་ལ་འབེབས་ཚུལ་ལོ། ། དེ་གཉིས་ཡུལ་ཤེས་བྱ་གཙོ་བའོ། ། ཤེས་པའི་ཆེད་དུ་བའི་རྒྱུ་ནི་ཚུལ་ཁྲིམས་དང་དབང་པོའི་སྒོ་སྡོམ་པ་སོགས་སོ། ། ཤེས་པ་ནི་བྱང་ཆུབ་ཀྱི་ཕྱོགས་ཀྱི་ཆོས་རྣམས་ཏེ་དེ་དག་ལམ་མོ། ། ཤེས་པའི་འབྲས་བུ་ནི་རྣམ་པར་གྲོལ་བའོ། ། དེ་རབ་ཏུ་ཤེས་པ་ནི་རྣམ་གྲོལ་གྱི་ཡེ་ཤེས་མཐོང་བའོ། །
འདི་དག་ནི་འབྲས་བུའོ། ། དེ་རྣམས་ནི་གཞུང་རྣམས་སུ་ཚང་བ་དང་ཁ་ཡར་བ་ཇི་རིགས་སུ་འབྱུང་ངོ་། ། སྒོ་བཅུ་བཞི་ནི་ཡང་ཞེས་ཏེ་ངག་རྒྱས་པའི་སྒོའོ། ། དེ་ལ་རྣམ་བཤད་སྡུད་པའི་སྒོ་ནི་ངག་གང་དུ་མདོའི་གླེང་གཞི་དང་དགོངས་པ་དང་། དགོས་པ་་་་་་བསྡུས་པ་ཚིག་དོན་བརྒལ་ལན་མཚམས་སྦྱར་སོགས་ལྔ་བརྗོད་པའོ། ། དངོས་པོ་བསྡུ་བའི་ནི་གང་དུ་བསླབ་པ་གསུམ་དང་བདེན་པ་བཞིའི་དངོས་པོ་སོགས་སྟོན་པ་སྟེ། སྡིག་པ་ཐམས་ཅད་མི་བྱ་འོ། ། དགེ་བ་ཕུན་སུམ་ཚོགས་པར་བྱ། ། རང་གི་སེམས་ནི་ཡོངས་སུ་འདུལ། ། འདི་ནི་སངས་རྒྱས་བསྟན་པའོ། །
ཞེས་པ་བསླབ་པ་གསུམ་ལ་རྐང་པ་སྔ་མ་གསུམ་རིམ་པ་ལྟར་སྦྱར་རོ། ། ཡན་ལག་མདོར་བསྟན་་་་་་ནམ་སྤྱིའི་དབྱེ་བ་དང་། ཉེ་བའི་ཡན་ལག་རྒྱས་བཤད་་་་་་དམ་ཡན་ལག་གི་དབྱེ་བའི་ཀྱི་སྒོ་ནི་དཔེར་ན་བདག་འབྱོར་པ་དང་གཞན་འབྱོར་པ་ཞེས་པས་བསྟན་ཏེ། དང་པོ་མིར་སྐྱེས་པ་སྐྱེས་པ་དང་བུད་མེད་ཉིད་དང་། དབུས་ཡུལ་དུ་སྐྱེས་པ་དང་། དབང་པོ་མིག་སོགས་ཚང་བ་དང་། ལས་ཀྱི་མཐའ་མ་ལོག་པ། མཚམས་མེད་སོགས་མ་བྱས་པ་དང་། གནས་དམ་པའི་ཆོས་འདུལ་བ་ལ་དད་པའོ། ། ཕྱི་མ་སྟོན་པ་འཇིག་རྟེན་དུ་བྱོན་པ་དང་།
དམ་པའི་ཆོས་བསྟན་པ་དང་། བསྟན་པའི་ཆོས་གནས་པ་དང་། གནས་པའི་རྗེས་སུ་འཇུག་པ་དམ་པ་རྟོགས་པ་དང་ལྡན་པས་སྐལ་ལྡན་ལ་གདམ་ངག་སྟོན་པ་དང་། གཞན་ཡང་སྙིང་བརྩེ་བ་སྦྱིན་བདག་རྣམས་ཀྱིས་བསོད་སྙོམས་སོགས་སྟེར་བའོ། ། གོང་ནས་གོང་དུ་སྒྲུབ་པའི་ནི་སྔ་མས་ཕྱི་མ་སྒྲུབ་པར་སྟོན་པ་དབང་པོ་ལྔ་ལ། དད་ན་བརྩོན་འགྲུས་རྩོམ་མོ། ། དེ་བརྩམས་ན་དྲན་པ་གནས་སོ། ། གནས་ན་སེམས་མཉམ་པར་འཇོག་གོ ། བཞག་ན་ཡང་དག་པ་ཇི་ལྟ་བར་རབ་ཏུ་ཤེས་སོ་ཞེས་པ་ལྟ་བུའོ། ། སྤོང་བའི་སྒོ་ནི་ཆོས་འགའ་ལ་བརྩམས་ཏེ་གང་ཟག་འགའ་སྤོང་བར་སྟོན་པ་སྟེ་སྟེའུ་ཡུ་ལྟ་བུའི་མདོར།
ཟག་ཟད་ལས་བརྩམས་ནས་ཕྱི་རོལ་པ་དང་། ཆོས་འདི་པ་ཐོས་བསམ་ཙམ་གྱིས་ངོམས་པ་དང་། སྒོམ་པས་ཡིད་ཆད་པ་དང་། ཚོགས་མ་རྫོགས་པ་རྣམས་སྤངས་པ་ལྟ་བུ་སྟེ། རིམ་པ་ལྟར་དགེ་སློང་རྣམས་ང་ནི་ཤེས་བཞིན་དུ་མཐོང་། མཐོང་བཞིན་དུ་ཟག་པ་རྣམས་ཟད་པར་སྨྲའོ་ཞེས་སོགས་དང་། སྒོམ་པར་སྦྱོར་བ་ལ་བརྩོན་པ་ཞེས་སོགས་དང་། སྟེ་ཡུའི་དཔེ་དང་གྲུའི་དཔེས་སྤངས་སོ། ། ཡུམ་དུ་རྣམ་དག་གི་སྣོད་ལ་ཆོས་སྤོང་བ་སྤངས་པ་སོགས་སོ། ། ཡི་གེ་སྒྱུར་བའི་སྒོ་ནི་འོག་ཏུ་མང་དུ་འཆད་དོ། །
ཆུད་ཟ་མི་ཟའི་སྒོ་ནི་ལེགས་པར་སྐྱེས་ཀྱི་མདོར། ། རབ་ཏུ་ཆུད་ཟ་བ་ཕྱིའི་རྫས་བུ་དང་ཆུང་མ་སོགས་དང་། ནང་གི་རྫས་ཉེར་ལེན་གྱི་ཕུང་པོ་ལྔ་ལ་ཆགས་པ་དང་། ཆུད་མི་ཟ་བ་དེ་གཉིས་ལ་ཆགས་པ་དང་བྲལ་བ་དང་། ཆུད་ཟ་བའི་ཐབས་རབ་ཏུ་མི་འབྱུང་བ་དང་བྱུང་ནས་ཀྱང་ཟག་པ་ཟད་པར་བྱ་བ་ལ་བག་མི་བྱེད་པ་དང་ཟློག་པ་ཆུད་མི་ཟ་བའི་ཐབས་སོ། ། དེ་ལ་རིགས་ཀྱི་བུ་ལེགས་པར་སྐྱེས་འདི་ནི་གཉིས་ཀྱིས་མཛེས་ཏེ་སྐྲ་དང་ཁ་སྤུ་བྲེག་པ་ནས་རབ་ཏུ་བྱུང་བའི་བར་དང་། ཟག་པ་ཟད་པ་ནས་རབ་ཏུ་ཤེས་སོ་ཞེས་པའི་བར་དང་། དེ་དབྱངས་ཀྱིས་བསྙད་པར། དགེ་སློང་འདི་ནི་གཉིས་ཀྱིས་མཛེས། ། ཉེ་བར་ཞི་ཞིང་ཟག་པ་ཟད། །
ཅེས་པས་ཆུད་མི་ཟ་བ་དང་ཐབས་དང་དབྱེ་བ་དང་བཅས་པ་བསྟན་པས་བཟློག་ནས་ཆུད་ཟ་བ་དང་ཐབས་དང་དབྱེ་བ་བསྟན་ཏོ། ། ཟག་པ་ཟད་པ་དེའང་། འདོད་ཆགས་བྲལ་ཞིང་བྲལ་བ་སྟེ། ། ཉེར་ལེན་མེད་པས་མྱ་ངན་འདས། ། བདུད་ཀྱི་སྡེ་ནི་ཕམ་བྱས་ནས། ། ལུས་ཀྱི་ཐ་མ་འཛིན་པ་ཡིན། ། ཞེས་ཏེ། འཇིག་རྟེན་པའི་ལམ་གྱིས་ཆགས་བྲལ་དང་། དེ་ལས་འདས་པའི་ལམ་གྱིས་ཐ་མའི་ཆ་མཐུན་དང་། གོང་མའི་ཆ་མཐུན་གྱི་ཀུན་སྦྱོར་སྤངས་པ་དང་ནང་གི་རྫས་སྤངས་པར་བསྟན་པ་ལྟ་བུའོ། །
གང་ཟག་གཞག་པའི་ནི་ཆུ་ལས་གྱུར་པ་ལྟ་བུའི་མདོར། གང་ཟག་སོ་སོ་སྐྱེ་བོ་དང་འཕགས་པ་གཉིས་དང་། བྱིས་པ་ལ་དཀར་པོ་མ་ཡིན་པ་དང་། དཀར་པོ་དང་ཆེས་དཀར་བ་དང་། འཕགས་པ་ལའང་འབྲས་གནས་བཞིར་གསུངས་པ་ལྟ་བུའོ། ། རབ་ཏུ་དབྱེ་བ་གཞག་པའི་ནི་མུ་བཞི་སོགས་དྲི་བ་རྣམས་ཀྱི་དོན་བརྗོད་པ་སྟེ། མི་རྟག་པའི་མདོར། འདི་ཀུན་མཐོང་ལ་གཟུགས་མ་མཐོང་བ་མིང་གཞི་ལ་རྟག་གཙང་བདེ་བདག་ཏུ་སྒྲོ་མ་བཏགས་པར་ཤེས་བྱ་དང་སྤང་བྱར་ལྟ་བའི་འོ། ། གཟུགས་མཐོང་ལ་འདི་ཀུན་མ་མཐོང་བ་གཟུགས་ལ་རྟག་གཙང་བདེ་བདག་ཏུ་སྒྲོ་བཏགས་ནས་ལྟ་བའི་འོ། ། གཉིས་མཐོང་ནི་གཟུགས་ལ་མི་རྟག་སོགས་སུ་ལྟ་བའི་འོ། །
གཉིས་མ་མཐོང་ནི་མིང་གཞི་ལ་རྟག་སོགས་སུ་བཟུང་སྟེ་ཤེས་བྱ་མིན་པ་དང་སྤང་བྱ་མིན་པར་ལྟ་བའིའོ། ། གཟུགས་ལ་མུ་བཞི་ཇི་ལྟ་བར་ཚོར་བ་སོགས་ཀུན་ལ་མུ་བཞི་བལྟའོ། ། ཡང་བྱ་བ་བྱས་པ་འདི་ལས་སྲིད་པ་གཞན་ཤེས་པ་ཚེ་རིལ་དགེ་བ་སྤྱོད་པའི་བྱིས་པ་དང་། དེ་ལས་བཟློག་པ་ཆད་ལྟ་བ་སོགས་དང་། གཉིས་ཡིན་མི་སློབ་དང་གཉིས་མིན་རྣམ་པ་དེ་གསུམ་མ་གཏོགས་པའོ་ཞེས་འབྱུང་བ་ལྟ་བུའོ། ། ཚུལ་གྱི་སྒོ་ནི་དེ་ཁོ་ནའི་དོན་གྱི་དང་། ། འཐོབ་པ་དང་། བཤད་པའི་ཚུལ་རྣམས་མཐའ་གཉིས་སྤངས་པའི་དང་། བསམ་གྱིས་མི་ཁྱབ་པའི་དང་། དགོངས་པའི་ཚུལ་གྱིས་འཆད་པ་སྟེ།
རོ་མྱང་བའི་མདོར། ། དགེ་སློང་རྣམས་གཟུགས་ལ་རོ་མྱང་བ་དང་། ཉེས་དམིགས་དང་ངེས་པར་འབྱུང་བ་ཡོད་དོ་ཞེས་པས་སྐུར་པ་འདེབས་པའི་དང་། ། གཟུགས་ནས་རྣམ་པར་ཤེས་པའི་བར་སྨོས་པས་བདག་ཏུ་སྒྲོ་འདོགས་པའི་མཐའ་སྤངས་པས་དང་པོ་དག་དང་། དགེ་སློང་རྣམས་ངས་ཇི་ཙམ་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ་ཞེས་ནང་དུ་ཤེས་སོ་ཞེས་པས་བར་པ་དག་སྟེ། རིགས་པ་ནི་རྒྱུད་བླ་མར། ངག་ཡུལ་མིན་ཕྱིར་དོན་དམ་གྱིས་བསྡུས་ཕྱིར། ། རྟོག་གནས་མིན་ཕྱིར་དཔེ་ལས་འདས་པའི་ཕྱིར། ། བླ་ན་མེད་ཕྱིར་སྲིད་ཞིས་མ་བསྡུས་ཕྱིར། ། རྒྱལ་ཡུམ་འཕགས་རྣམས་ཀྱིས་ཀྱང་བསམ་མི་ཁྱབ། །
ཅེས་པའོ། ། ཕྱི་མ་དག་ལ་ཡོངས་སུ་ཤེས་བྱ་གཟུགས་སོགས་དང་། ཤེས་བྱའི་དོན་རོ་མྱང་བ་སོགས་དང་། ་་་་་ ཤེས་བྱའི་རྒྱུ་སྔར་འདྲར་ཨེ་ཡིན་དཔྱད། ཤེས་པ་ཕུང་པོ་ལྔ་པོ་དེ་ལྟར་གསུམ་དུ་སྒྱུར་བས་ཇི་ལྟ་བར་ཤེས་པ་དང་། ཤེས་པའི་འབྲས་བུ་ལྷ་དང་བཅས་པའི་འཇིག་རྟེན་ལས་གྲོལ་བ་དང་། དེ་རབ་ཏུ་རིག་པ་སངས་རྒྱས་པར་ནང་དུ་ཤེས་སོ་ཞེས་པ་སྟེ། དེ་ལྟར་མདོ་དེ་ཀུན་བཤད་པའི་ཚུལ་ལོ། ། ཡོངས་སུ་ཤེས་པ་སོགས་ཀྱི་སྒོ་ནི་རོ་མྱང་བའི་མདོ་དེ་ཉིད་ལྟ་བུ་སྟེ། དེ་ཁོ༡་ན་ཉིད་ཀྱིས་མཚན་ཉིད་དུཿཁའི་བདེན་པ་ཉེར་ལེན་གྱི་ཕུང་པོ་ལྔ་ལས་བརྩམས་ནས་ཡོངས་སུ༢་ཤེས་པའི་མཚན་ཉིད་སྔ་མ་ལྟ་བུ་དང་སྤོང་བ༣འི་མཚན་ཉིད་དང་།
མངོན་དུ༤་བྱེད་པའི་མཚན་ཉིད་སྒྲིབ་པ་སྤོང་བ་དང་། གནས་གྱུར་མངོན་དུ་བྱེད་པའི་ཕྱིར་འཇིག་རྟེན་ཀུན་ལས་རྣམ་པར་གྲོལ་བ་དང་། སྒོམ༥་པ་དང་། དེ་ལྔ་ལ་རིམ་པས་རྣམ་པའི་རབ་ཏུ་དབྱེ་བ་དེ་ཁོ་ན༡་ཉིད་ལ་ཕུང་པོ་ལྔ་དང་། གཉིས་པ་ལ་རོ་མྱ༢ང་ཤེས་པ་སོགས་གསུམ་དང་གསུ༣མ་པ་དང་བཞི་པ༤་ལ་ཉོན་མོངས་དང་དུཿཁ་ལས་གྲོལ་བ་གཉིས་དང་། ལྔ་པ་ལ་ཕྱིན་ཅི་ལོག་དང་བྲལ་བའི་སེམས་ཀྱིས་མཐོང་ལམ་དང་མང་དུ་གནས་པས་སྒོམ་ལམ་གཉིས་སུ་དབྱེ་བ་དང་། གནས་དང་གནས་པར་འབྲེལ་བའི་མཚན་ཉིད་སྔ་མ་སྔ་མ་ཕྱི་མ་ཕྱི་མའི་གནས་སུ་སྟོན་པ་དང་། ཡོངས་ཤེས་སོགས་ལ་བར་དུ་གཅོད་པའི་མཚན་ཉིད་རོ་མྱང་སོགས་གསུམ་དུ་སྒྱུར་བ་མི་ཤེས་པ་དང་། རྗེས་སུ་མཐུན་པའི་མཚན་ཉིད་ཕུང་པོ་ལྔ་ལ་ཇི་ལྟ་བ་བཞིན་དུ་ཉེས་དམིགས་སོགས་ཀྱིས་དཔྱོད་པ་དང་། ཡོངས་སུ་ཤེས་པ་སོགས་ཀྱི་ཉེས་དམིགས་ཀྱི་མཚན་ཉིད་མི་གྲོལ་བ་ནས་སངས་མི་རྒྱ་བའི་བར་དང་།
དེ་ལས་བཟློག་པ་ཕན་ཡོན་གྱི་མཚན་ཉིད་དེར་སྟོན་པས་སོ། ། སྟོབས་དང་སྟོབས་མ་ཡིན་པའི་སྒོ་ནི་གང་དུ་ཚིག་གཅིག་མ་བརྗོད་ནའང་དོན་མི་གོ་བས་ཚིག་སོ་སོ་ཀུན་གྱི་ནུས་པ་སྟོན་པ་སྟེ། རྟེན་འབྲེལ་གྱི་མདོར། མ་རིག་པའི་རྐྱེན་གྱིས་འདུ་བྱེད་ཅེས་སོགས་རྗེས་བྱེད་གཅིག་མ་ཚང་ནའང་དེའི་བརྗོད་བྱ་སྟོན་མི་ནུས་པ་ལྟ་བུའོ། ། བཟླས་ཏེ་བརྗོད་པ་ནི་སྔར་མདོར་བསྟན་པ་སླར་ཡང་རྒྱས་པར་བསྟན་པའི་ཆེད་དུ་འཆད་པའོ། ། དཔེར་ན་ཆོས་དྲུག་དང་ལྡན་པའི་དགེ་སློང་ནི་ཁའི་དབུགས་ཀྱིས་རིའི་རྒྱལ་པོ་གངས་རི་ཡང་འཐོར་ན་རོ་ལྟ་བུའི་མ་རིག་པ་ལྟ་ཅི་སྨོས། དྲུག་ཅི་ཞེ་ན། སེམས་བསྐྱེད་པ་དང་། གནས་པ་དང་། ལྡང་བ་དང་།
འཕེལ་བ་དང་། འབྲི་བ་དང་། ཐབས་ལ་མཁས་པ་རིམ་པ་ལྟར་བསམ་གཏན་བཞི་ཐོབ་པ་དང་། ཉམས་པ་ཆ་མཐུན་གནས་པ་ཆ་མཐུན་དུ་བྱེད་པ་དང་། དེ་ཁྱད་པར་ཆ་མཐུན་དུ་བྱེད་པ་དང་། ཡང་དག་སྤོང་བ་སྒྲུབ་ཕྱོགས་པ་གཉིས་དང་། སེལ་ཕྱོགས་པ་གཉིས་དང་། རྫུ་འཕྲུལ་གྱི་རྐང་པ་བཞི་ཐོབ་པའོ་ཞེས་རྒྱས་པར་བཀའ་སྩལ་བ་ལྟ་བུའོ། ། མངོན་པར་སྒྲུབ་པའི་སྒོ་ནི། གང་དུ་ཚིག་སོ་སོ་ལ་བཞི་ལ་སོགས་པས་རྒྱས་པར་སྟོན་ཅིང་བཞི་ལ་སོགས་པ་དེ་རྣམས་ཀྱི་ཚིག་རེ་རེ་ལའང་གཞན་བཞི་སོགས་ཀྱིས་སོ་ཞེས་པས་ཐུག་མེད་དུ་མངོན་པར་སྒྲུབ་པ་སྟེ།
དཔེར་ན་སངས་རྒྱས་རྩོམ་པའི་མདོར། བཞི་པོ་འདི་རྣམས་བྱང་ཆུབ་སེམས་དཔའ་ཆེན་པོ་རྣམས་ཀྱིས་བྱང་ཆུབ་ཡོངས་སུ་སྦྱོང་བར་བྱེད་པའི་ཆོས་རྣམས་ཏེ་སྟོང་པ་ཉིད་སྒོམ་པ་དང་། སེམས་ཅན་ཀུན་ལ་ཞེ་འགྲས་པ་མེད་པའི་སེམས་དང་། བྱང་ཆུབ་སེམས་དཔའ་རྣམས་ལ་རྟག་ཏུ་ཕན་པ་ཉེ་བར་སྒྲུབ་པ་དང་། ཟང་ཟིང་མེད་པའི་སེམས་ཀྱིས་རྟག་ཏུ་ཆོས་ཀྱི་སྦྱིན་པ་སྟོན་པའོ། ། ཆོས་བཞི་དང་ལྡན་ན་སྟོང་ཉིད་སྒོམ་སྟེ་ནང་དུ་སེམས་མི་རྟོག་པ་བསམ་གཏན་གྱི་ཕར་ཕྱིན་དང་། མོས་པ་ལ་ཐོས་བསམ་གྱི་ཤེས་རབ་ཀྱི་སྟོབས་བསྐྱེད་པ་དང་། སློབ་ལམ་དུ་ཆོས་ཀུན་ཇི་ལྟ་བ་བཞིན་རྟོགས་པར་བྱེད་པ་དང་། མི་སློབ་ལམ་དུ་སྒྲིབ་པ་ཀུན་ལས་ཐར་པའོ། ། ཆོས་བཞི་དང་ལྡན་ན་གཉིས་པ་སྟེ།
ཚེ་རབས་སྔ་མའི་བྱམས་པ་སྒོམ་པ་དང་། ལོག་སྒྲུབ་ལ་མི་འཁྲུགས་པ་དང་། གནོད་པ་བྱེད་པའི་མཚན་མ་ལ་མི་རྟོག་པ་དང་། གཞན་ཕན་ལ་འབད་པ་ལ་སྐྱོ་བ་བཟོད་པའོ། ། ཆོས་བཞི་དང་ལྡན་ན་གསུམ་པ་སྟེ། བདག་ཡོངས་སུ་འཇལ་བས་ང་རྒྱལ་བཅག་པ་དང་དམའ་བ་ཡང་དག་པའི་གདམ་ངག་ལ་འཇུག་པ་དང་། མཚུངས་པ་ལ་དེས་ཤིང་འགྲོགས་ན་བདེ་བ་དང་། ལྷག་པ་ལ་མཆོད་ཅིང་རྙེད་བཀུར་བྱ་བ་སྒྲུབ་པའོ། ། ཆོས་བཞི་དང་ལྡན་ན་བཞི་པ་སྟེ། རྙེད་པ་དང་བཀུར་སྟི་བར་ཆོད་དུ་རྟོགས་པ་དང་།
རྨོངས་པ་དང་བྱིང་བ་སེལ་བ་ལ་མཁས་པ་དང་། ཡང་དག་པར་ཞུགས་པ་རྣམས་ལ་ཡིད་བདེ་བ་སྒྲུབ་པ་དང་། རང་གི་ངང་གིས་མགོན་བྱེད་པའི་ཆོས་ལ་དགའ་བའོ་ཞེས་བཀའ་སྩལ་པ་ལྟ་བུའོ། ། རྣམ་ངེས་གསུམ་པ་ལ་གཅིག་ནས་རྟོག་པ་ནི་ཆོས་དུ་མ་སྡེ་གཅིག་ཏུ་བྱས་པ་ལ་ཆོས་དང་པོ་ལྷག་མ་གཞན་དུ་ཡོད་པ་དང་སྦྱར་ཏེ་དྲིས་ནས། གཉིས་པའང་གཞན་དང་སྦྱར་འདྲི་ཞིང་། ཀུན་དེ་བཞིན་དུ་འདྲི་བས་གཏན་ལ་འབེབས་པ་སྟེ་གང་མིག་དང་ལྡན་པ་དེ་གཟུགས་ཀྱི་སྐྱེ་མཆེད་དང་ལྡན་ནམ་ཞེས་ཟླ་བོ་དང་བཅས་དྲིས་ན་ཚིག་་་་་་འདི་ལ་དཔྱད་ གོང་མ་དང་སྦྱོར་བ་དང་། མིག་དང་ལྡན་པ་དེ་ཆོས་དང་ལྡན་ནམ་ཞེས་པའི་བར་གྱིས་དྲིས་ལན་དང་། དེ་ནས་གཟུགས་ཀྱི་སྐྱེ་མཆེད་དང་ལྡན་པ་དེ་མིག་དང་ཆོས་ཀྱི་བར་དང་ལྡན་ནམ་ཞེས་དང་། དེ་བཞིན་དུ་ཆོས་དང་ལྡན་པ་དེ་མིག་དང་ཡིད་ཀྱི་བར་དང་ལྡན་ནམ་ཞེས་པའི་བར་དུ་དཔྱོད་པ་ལྟ་བུའོ། ། ཚིག་གོང་མ་དང་སྦྱོར་བ་ཟུང་ཅིག་དྲིས་པ་ལ་སྔ་མ་ཡིན་པར་སྨྲ་བ་སྟེ།
ཤེས་པ་གང་ཡིན་ཤེས་བྱའམ། ། ཤེས་བྱ་གང་དེ་ཤེས་པའམ་ཞེ་ན། སྔ་མ་དང་སྦྱར་ཏེ། དེའང་ཤེས་པ་གཞན་ནམ་རང་རིག་གིས་ཤེས་བྱ་ཡིན་པས་སོ། ། འོག་མ་དང་སྦྱོར་བ་ནི། ཟུང་དྲིས་པ་ལ་འོག་མ་ལྟར་སྟོན་པ་སྟེ། གཟུང་བ་གང་དེ་འཛིན་པའང་དེའམ། འཛིན་པ་གང་ཡིན་གཟུང་བའང་དེའམ་ཞེ་ན། ཕྱི་མ་སྟེ་མིག་སོགས་ལྟ་བུའོ། ། མུ་གཉིས་པ་ནི།
ཟུང་དྲིས་པ་ལ་མུ་གཉིས་ཁོ་ན་སྟོན་པ་སྟེ། ཕུང་པོའི་གྲངས་གཅིག་གང་ཡིན་ཁམས་ཀྱི་གྲངས་ཡིན་ནམ་ཞེས་ཟུང་དུ་དྲིས་པ་ལས་སྔ་མ་ཡིན་ལ་ཕྱི་མ་མིན་པ་གཟུགས་དང་རྣམ་ཤེས་ཀྱི་ཕུང་པོ་དང་བཟློག་པ་ཆོས་ཀྱི་ཁམས་ཏེ། དེ་གཉིས་གཞིར་བྱས་ལ་མུ་གཞན་གཉིས་མི་སྲིད་དོ། ། མུ་གསུམ་པ་ནི། ཕུང་པོའི་གྲངས་གཅིག་གང་ཡིན་པ་སྐྱེ་མཆེད་ཀྱི་གྲངས་གཅིག་ཀྱང་དེའམ་ཞེས་ཟུང་དུ་དྲིས་པ་ལ། སྔ་མ་ཡིན་ལ་ཕྱི་མ་མིན་པ་གཟུགས་ཀྱི་ཕུང་པོ་དང་བཟློག་པ་ཆོས་ཀྱི་སྐྱེ་མཆེད་དང་། གཉིས་ཡིན་རྣམ་ཤེས་ཕུང་པོ་དང་ཡིད་ཀྱི་སྐྱེ་མཆེད་དེ། གཉིས་མིན་དེ་དག་ལ་མེད་པ་ལྟ་བུའོ། ། མུ་བཞི་པ་ནི་སྔར་གྱི་གཅིག་ནས་རྟོག་པའི་གསུམ་པ་ལ་མིག་དང་ལྡན་པ་དེ་རྣ་བ་དང་། རྣ་བ་དང་ལྡན་པ་དེ་མིག་དང་ལྡན་ནམ་ཞེ་ན།
མུ་དང་པོ་མིག་སྐྱེས་ཤིང་མ་ཉམས་ལ་འོན་པ་དང་། མུ་གཉིས་པ་རྣ་བ་སྐྱེས་ཤིང་མ་ཉམས་ལ་ལོང་བ་དང་། མུ་གསུམ་པ་གཉིས་ཀ་སྐྱེས་ཤིང་མ་ཉམས་པ་དང་། བཞི་པ་རྣམ་པ་དེ་རྣམས་མ་གཏོགས་པའོ། ། དེ་བཞིན་ནོ་ཞེས་པ་ནི་མགོ་གཅིག་ཏུ་ལུང་སྟོན་པ་སྟེ། འདུ་བྱེད་ཀུན་མི་རྟག་གམ་ཞེས་པ་ལྟ་བུའོ། ། སྤོང་བ་ནི་དྲི་བ་འགོག་པ་སྟེ། ཕུང་པོར་མ་གཏོགས་པའི་འདུ་བྱེད་རྣམས་བདེན་པ་གང་གིས་བསྡུས་ཞེ་ན། དེ་འདྲ་མེད་ཅེས་སྤོང་བའོ། ། ཡང་མགོ་གཅིག་པ་དང་རྣམ་ཕྱེ་དང་། །
དྲི་དང་བཞག་པར་ལུང་བསྟན་པ། ། འཆི་དང་སྐྱེ་དང་ཁྱད་པར་འཕགས། ། བདག་གཞན་ལ་སོགས་ལྟ་བུ་ཡིན། ། ཞེས་ཀྱང་བཤད་དོ། ། དྲི་བ་རྣམ་པར་ངེས་པ་ལ་གཉིས་ལས། སྒྲའི་རྣམ་དབྱེ་བདུན་དབྱེ་བ་དང་བཅས་པ་དྲི་བས་ངེས་པ་ནི་སྔ་མའང་དྲི་བ་ཡིན་མོད། འདི་ཚུལ་གཞན་གྱིས་བསྟན་པ་ཅི་ཞེས་བསྟན་ཞེས་ཏེ་བྱེད་པ་པོ་སུ་ཞིག་མི་དམིགས་ན་ཤེར་ཕྱིན་ཐོབ་པའི་བྱང་ཆུབ་སེམས་པའོ། ། ལས་ཅི་མི་དམིགས་ན་གཟུང་འཛིན་ནོ། ། བྱེད་པ་ཅི་ཡིས་མི་དམིགས་ན་ཤེར་ཕྱིན་གྱིས་སོ། ། དགོས་ཆེད་ཅིའི་དོན་དུ་མི་དམིགས་ན་སེམས་ཅན་བསྐྱབ་པ་དང་བྱང་ཆུབ་མཆོག་ཐོབ་པའི་དོན་དུའོ། །
རྒྱུ་ཅི་ལས་མི་དམིགས་ན་སངས་རྒྱས་འབྱུང་བ་མཉེས་པར་བྱེད་པ་དང་སྦྱོར་བས་དགེ་བ་གསུམ་ལས་སོ། ། འབྲེལ་པ་ཅན་ཅིའི་མི་དམིགས་ཞེ་ན། ཆོས་ཀུན་གྱིའོ། ། གནས་སྐབས་ཅི་ཞིག་ཏུ་མི་དམིགས་ན། མོས་པ་སྤྱོད་པ་ནས་ས་བཅུ་པའི་བར་དུའོ། ། དུ་མི་དམིགས་ན། སྐྱེས་ནས་འགགས་པ་དང་། མ་སྐྱེས་པ་དང་། མངོན་དུ་གྱུར་པ་དང་། རྒྱུའི་སྟོབས་དང་།
མཛའ་བོའི་སྟོབས་ལས་བྱུང་བ་དང་། ཆོས་ཐམས་ཅད་དང་། སྟོང་པ་ཉིད་དང་། ངའོ་སྙམ་པའི་ང་རྒྱལ་དང་བཅས་པ་དང་། དེ་མེད་པ་དང་ཚོགས་མ་བསགས་པ་དང་། བསགས་པ་རྣམས་མི་དམིགས་ཏེ། འདས་པ་ནས་ཐག་ཉེ་བའི་བར་རོ ། གང་ཞེས་བསྟན་པ་ལའང་དེ་བཞིན་ཏེ་བྱེད་པ་པོ་གང་ཞིག་དང་། གང་གང་གིས་གང་གི་ཆེད་དུ་གང་ལས་གང་གི་གང་དུ་ཇི་སྙེད་མི་དམིགས་ཞེས་སྦྱར་རོ། ། རྣམ་པར་ངེས་པའི་ལམ་བཞི་ནི་ཡང་ཞེས་ཏེ།
སུན་འབྱིན་པ་ནི་གཞན་ཕྱོགས་ཀྱི་ཉེས་པ་བརྗོད་ནས་སེལ་བར་བྱེད་པའོ། ། སྒྲུབ་བྱེད་ནི་རང་གི་ཕྱོགས་རྒྱུ་མཚན་གྱིས་འཇོག་པའོ། ། གཅོད་པ་ནི་གཞན་གྱི་ཐེ་ཚོམ་སེལ་བའོ། ། ཁོང་དུ་ཆུད་པར་བྱེད་པ་ནི། དོན་དེ་དང་དེ་ལ་རྨོངས་པ་རྣམས་ལ་དེ་སྟོན་པའོ། ། ལྔ་པ་བསྡུ་བ་རྣམ་ངེས་ནི། ། རྣམ་པར་ངེས་པ་རྣམས་བཅུས་བསྡུ་བ་སྟེ། ། བྱ་བ་སྒྲུབ་པའི་ཆེད་དུ་ངེས་པར་བྱེད་ཅིང་དཔྱོད་པ་ནི་འཇིག་རྟེན་པ་རྣམས་ཕན་ཚུན་འཚོ་ཐབས་སོགས་དགོས་པ་སྒྲུབ་པའོ། ། འཇུག་པ་ནི་ཐེག་པ་གསུམ་ལས་གང་ལ་འཇུག་ཅིང་གཞུག་ཅེས་དཔྱོད་པའོ། ། མོས་པ་ནི་ཐོས་བྱུང་གི་ཤེས་རབ་ཀྱིས་དོན་ལ་ཡིད་ཆེས་པའོ།
རིགས་པས་ནི་བསམ་བྱུང་གིས་སྔ་ཕྱིའི་དགོངས་པ་འཇལ་བའོ། ། འབེལ་བའི་གཏམ་ལ་ནི་ཇི་ལྟར་ཐོས་ཤིང་བསམས་པ་རྣམས་ཕན་ཚུན་གླེང་བས་ཆོས་ལ་ལོངས་སྤྱོད་པའོ། ། རབ་ཏུ་རྟོགས་པ་སོགས་གསུམ་ནི་མཐོང་ལམ་དང་སྒོམ་ལམ་དང་། ཡོན་ཏན་ཁྱད་པར་ཅན་སྒྲུབ་པས་ན་ཁྱད་པར་གྱི་ལམ་མོ། ། ཚིག་རབ་ཏུ་དབྱེ་བས་ནི། གཉིས་པ་དང་གསུམ་པ་དང་བཞི་པ་སོགས་ཀྱིས་མངོན་པར་སྒྲུབ་པའི་སྒོ་ཡིས་ཆོས་མཐའ་ཡས་སྟོན་པའོ། ། ལྷུན་གྲུབ་ཏུ་རྩོལ་བ་མེད་པར་རྩོལ་བ་བཞེད་པ་ཙམ་གྱི་དོན་ཀུན་གྲུབ་པ་ནི་དེ་བཞིན་གཤེགས་པའི་ཡེ་ཤེས་ཏེ་ཆགས་མེད་ཐོགས་མེད་དུ་འཇུག་པས་སོ། ། དེ་བསྔགས་འོས་བསྔགས་བསྟོད་དུ། ། བྱ་བ་མཛད་པ་ཁྱོད་ཀྱིས་ནི། ། ཇི་ལྟར་ཐུགས་བསྐྱེད་ཙམ་གྱིས་སུ། །
ཁྱོད་ལ་བཞེད་རྒུ་ཀུན་འགྲུབ་པ། ། དེ་ལྟར་ཆོས་དབྱིངས་ལེགས་ཐུགས་ཆུད། ། ཅེས་འབྱུང་ངོ་། ། སྨྲ་བ་རྣམ་ངེས་ལ་གཉིས་ཀྱི་མདོར་བསྟན་པ་ནི་ཐོས་པའི་སར། སྨྲ་དང་དེའི་ཞལ་ཅེ་བ། ། དེ་ཡི་གཞི་དང་རྒྱན་རྣམས་དང་། ། དེ་ཡི་ཆད་པས་གཅད་པ་དང་། ། འབྱུང་དང་གཅེས་སྤྲས་བྱ་བའོ། ། ཞེས་གསུངས་སོ། ། རྒྱས་བཤད་ལ་བདུན་གྱི་སྨྲ་བ་ལའང་མདོར་བསྟན་ནི། །
སྨྲ་བ་དང་ཞེས་ཏེ་དྲུག་གོ ། དེ་རྒྱས་བཤད་ལ་སྨྲ་བ་ནི་ངག་བརྗོད་པ་ཀུན་ནོ། ། རྨད་ཁྱེར་བའམ་རྣམ་པ་ལས་སྨྲ་བ་ནི་གྲགས་པ་སྨྲ་བའོ། ། མི་མཐུན་པ་སྨྲ་བ་ནི་འདོད་ཡོན་དང་ལྟ་སྤྱོད་ཀྱི་དོན་ལའོ། ། ངན་པ་སྨྲ་བ་ནི། ཚིག་རྩུབ་དང་ཚོགས་པར་དབྱུང་མི་འོས་པ་དང་ངག་ཁྱལ་དང་ཉེས་བཤད་ཀྱི་འཆད་པ་དང་། འབེལ་གཏམ་དང་འདོད་པའོ། ། ཡེ་ཤེས་མཐོང་བ་རྣམ་དག་མཐོང་སྒོམ་དང་མཐུན་པ་ལེགས་པར་གསུངས་པའི་ཆོས་སྟོན་པ་སོགས་དང་འབེལ་གཏམ་མོ། ། གདམས་པ་ནི་གང་ཟག་ལྷག་པའི་ཤེས་རབ་ལ་བརྩོན་པར་འདུན་པ་ལ་སེམས་ཞེས་སོ། ། སྨྲ་བའི་ཞལ་ཅེ་བ་སོགས་ནི་རང་དང་གཞན་གྱི་ཕྱོགས་དང་འགྲུབ་པ་དང་མི་འགྲུབ་པའི་དོན་དུ་བའི་ཚིག་ནི་སྨྲ་བའོ་ཞེས་པའི་དབང་དུ་བྱས་པ་སྟེ་ཞལ་ཅེ་བའམ་གང་དུ་སྨྲ་བར་བྱ་བ་ནི།
རྒྱལ་པོ་རང་ཉིད་བཞུགས་པ་དང་། བསྐོས་པ་འདུ་བ་གང་དུ་རྒྱལ་པོས་བསྐོས་པ་ཡོད་པ་དང་། འདུས་པ་ཚོང་བ་སོགས་དང་། ཚད་མར་རུང་བའི་ཟླ་གྲོགས་ཚིག་ལ་རྒོལ་ཕྱིར་རྒོལ་གཉིས་ཀ་ཡིད་ཆེས་པ་དང་། ཆོས་གཞུང་དང་དོན་ལ་མཁས་ཤིང་བློ་བྱང་བའོ། ། སྨྲ་བའི་གཞི་ལ་མདོར་བསྟན་ནི་བསྒྲུབ་བྱ་དང་སྒྲུབ་བྱེད་གཉིས་ཏེ་དེའང་བསྒྲུབ་བྱ་ནི་ཞེས་དང་སྒྲུབ་བྱེད་ནི་ཞེས་པས་བསྟན་ཏོ། ། རྒྱས་བཤད་ལ་བསྒྲུབ་བྱ་གཉིས་བཤད་པ་ནི་གང་ཟག་གི་བདག་གི་ངོ་བོ་དང་ཕུང་པོ་སོགས་ཆོས་ཀྱི་ངོ་བོ་ཡོད་དོ་འམ་མེད་དོ་ཞེས་དང་། བདག་གི་ཁྱད་པར། བཞི་བརྒྱ་པར། ། ལ་ལས་ཀུན་ཏུ་སོང་བར་མཐོང་། །
ལ་ལས་སྐྱེས་བུའི་ལུས་ཙམ་ཞིག ། ལ་ལས་རྡུལ་ཙམ་ཞིག་མཐོང་སྟེ། ། ཤེས་རབ་ཅན་གྱིས་མེད་པར་མཐོང་། ། ཞེས་འབྱུང་བ་སོགས་དང་། ཆོས་ཀྱི་ཁྱད་པར་གཟུགས་ཅན་ཡིན་མིན་སོགས་སོ། ། སྒྲུབ་བྱེད་བརྒྱད་བཤད་པ་ལ་དམ༡་བཅའ་ནི་སྟོབས་དང་སྟོབས་མ་ཡིན་པའི་སྒོས་ཏེ། བདག་འདོད་པས་གཞན་གྱི་ཕྱོགས་ཀྱི་བསྒྲུབ་བྱ་དང་བསྒྲུབ་བྱས་རང་ཕྱོགས་གྲུབ་ཟིན་དང་གཞན་ལ་ཅེས་པས་གཅིག་པུ་དེའི་ཚིག་སྨྲ་བ་དང་གོ་བར་བྱེད་པས་ལུས་ཀྱིས་དོན་དེ་བརྡ་སྤྲོད་པ་དང་སྟོན་པས་ཉན་པ་པོས་དོན་དེ་མ་ཤེས་པའང་དམ་བཅའ་ཡིན་པ་སེལ་ལོ། ། རྟག༢ས་ནི་བསྒྲུབ་བྱ་དེ་ཉིད་ལ་མ་གྲགས་ཤིང་མ་ཤེས་པའི་དོན་ལ་ཡིད་ཆེས་ཤེས་པར་བྱེད་པའི་རྒྱུ་མངོན་སུམ་ཚད་མས་གྲུབ་པ་དུ་བ་སོགས་དང་། མ་གྲུབ་པ་བྱས་པ་དང་གཅིག་དང་དུ་མ་བྲལ་བ་སོགས་བསྙད་པའོ། ། དཔེ་ནི་གཞི་གཞན་དུ་མཐའ་མཐོང་བ་ཚང་བང་སོགས་དང་མ་མཐོང་བ་བསྒྲུབ་བྱའི་གཞི་གཉིས་རྟགས་དང་བསྒྲུབ་བྱ་ཡོད་པར་མཚུངས་པ་སྦྱར་བ་སྟེ།
རྟགས་བསྒྲུབ་བྱ་དང་མེད་ན་མི་འབྱུང་བ་ཉིད་སྟོན་པའོ། ། ཉེ་བར་སྦྱར་བ་ནི་དེ་ལྟར་བསྒྲུབ་བྱ་བསྒྲུབས་པ་ན་ལྷག་མ་མ་གྲུབ་པ་གྲུབ་པའི་ཆོས་དེ་དང་འདྲ་བ་ལ་དེ་རྗེས་སུ་འབྲེལ་པ་ཉིད་ཀྱིས་གྲུབ་པའི་དོན་དེའི་ཆོས་སྦྱར་བའི་ཆེད་དུ་མཐུན་ཅིང་རིགས་པ་འདྲ་བར་བསྙད་པ་སྟེ། ལ་ལ་དུ་བ་ཡོད་པའི་ཕྱིར་མེ་ལྟར་བུད་ཤིང་གི་རྣམ་འགྱུར་ཡོད་ཅེས་པ་ལྟ་བུའོ། ། མཇུག་བསྡུ་བ་ནི་དེ་ལྟར་རིགས་པས་ལེགས་པར་འཐད་པའི་ཕྱིར་འདི་ནི་དེ་བཞིན་ནོ་ཞེས་པའོ། ། དེ་ཡང་དཔེར་བརྗོད་ན་རྩོད་པའི་སྐབས་སུ་ཕྱིར་རྒོལ་དང་བཅས་པ་ལ་བདག་མེད་སྨྲ་བ་པོས་བད༡ག་མེད་དོ་ཞེས་པ་དང་། ཕུ༢ང་པོ་ལ་འཇོག་པ་ལ་ཉེས་པ་བཞི་དམིགས་པའི་ཕྱིར་ཞེས་དང་། ད་ལྟ༣ར་ལ་འདས་པ་འདོགས་པ་བཞིན་ཏེ། དེ་གཉིས་གཅིག་ན་མཚན་ཉིད་མི་མཐུན་པའི་ཉེས་པ་དང་། ད་ལྟར་ལ་བརྟེན་ན་མ་འགགས་པ་འགགས་པ་དང་། འབྲེལ་པར་མི་རུང་བ་དང་།
ད་ལྟར་ལས་གཞན་པ་སྣང་རུང་མ་དམིགས་པ་དང་། ད་ལྟར་ལ་མི་ལྟོས་ན་འདུས་མ་བྱས་ཀྱང་འདས་པར་འགྱུར་བས་འདས་པ་རྫས་སུ་མེད་པ་བཞིན་ཞེས་དང་། རིག༤ས་པ་འདིས་རྟག་པ་སོགས་ཀྱང་མེད་དོ་ཞེས་དང་། དེའི་ཕྱིར་ཕུ༥ང་པོ་ལྔ་རྣམས་མི་རྟག་པ་ནས་བདག་མེད་པའི་བར་རོ་ཞེས་པའོ། ། མངོན་སུམ་ལ་རང་གི་དོན་མིག་གི་གཟུགས་ལྟ་བུ་སྟེ། ཡོད་པ་སྨོས་པས་བཞི་བརྒྱ་པར། ། གཟུགས་མཐོང་ཚེ་ན་བུམ་པ་ནི། ། ཐམས་ཅད་ཁོ་ན་མཐོང་མི་འགྱུར། ། བུམ་པ་མངོན་སུམ་ཞེས་བྱ་ཡང་། ། དེ་ཉིད་རིག་པ་སུ་ཞིག་སྨྲ། །
ཞེས་པ་ལྟར་བུམ་པ་སོགས་ལོ་ཀ་ན་མངོན་སུམ་དུ་གྲགས་པ་རྣམས་བཏགས་པ་ཙམ་གྱི་ཕྱིར་མངོན་སུམ་ཡིན་པ་དང་། སྣང་བས་བསྒྲིབས་པ་སོགས་ཀྱིས་མི་སྣང་བ་དང་། མ་ནོར་བས་འགལ་མེ་བསྐོར་བ་དང་སྒྱུ་མ་དང་སྨིག་རྒྱུ་སོགས་སེལ་ལོ། ། མངོན་སུམ་གྱི་ལྷག་མ་ནི་ལྐོག་གྱུར་ཏེ། དེ་རྟགས་དང་འབྲེལ་པ་ཅན་ལ་རྟགས་ལས་ཡིད་ཆེས་པ་དུ་བ་མཐོང་བ་ལས་མེ་ལྟ་བུའོ། ། དེ་གཉིས་ཀ་དང་མི་འགལ་བ་ནི་མངོན་གྱུར་སྟོན་ན་མངོན་སུམ་དང་མི་འགལ་ཞིང་ལྐོག་གྱུར་སྟོན་ན་རྗེས་དཔག་དང་མི་འགལ་བ་སྟེ་རྣམ་འགྲེལ་དུ། ། མཐོང་དང་མ་མཐོང་བ་དག་ལ། ། རིགས་པས་གྲུབ་དང་རང་ཚིག་གིས། ། མི་གནོད་བསྟན་འཆོས་གང་ཡིན་ཏེ། ། གཟུང་བར་བྱ་ཕྱིར་སྤྱོད་འཇུག་འགྱུར། །
ཞེས་གསུངས་སོ། ། བཞི་པ་སྨྲ་བའི་རྒྱན་ནི་གང་དང་ལྡན་ན་སྨྲ་བ་པོ་སྨྲ་བ་ལ་མཛེས་པར་བྱེད་པ་སྟེ་དེ་ཡང་རང་གཞན་གྱི་གྲུབ་མཐའི་ཚིག་དོན་ལེགས་པར་ཤེས་པ་དང་ཚིག་ཟུར་ཕྱིན་པ་སྒྲ་འབྱིན་པ་ལ་འཆད་པའི་གཏམ་གྱི་ཉེས་པ་མེད་པ་དང་། མི་འཇིགས་པ་མཁས་པ་དུ་མ་འདུས་པར་ཡང་སྨྲ་ཞིང་། བག་མི་ཚ་བ་དང་། བརྟན་པ་ངག་རྫོགས་ནས་ཡི་དལ་དུ་སྨྲ་བ་དང་མཐུན་པར་བྱེད་པ་རང་བཞིན་བཟང་བས་གཟུ་བོ་དང་ཕྱིར་རྒོལ་གྱི་བློ་དང་མཐུན་པར་བྱེད་པའོ། ། སྨྲ་བ་ཆད་པས་ཏེ་ཚར་བཅད་པ་ལ་གཏམ་འདོར་བའམ་རྗེས་གཅད་པ་ནི་བདག་གི་ནི་མ་ལེགས་སོ་ཁྱོད་ཀྱི་ནི་ལེགས་སོ་ཞེས་རང་གི་ཞེས་སོ། ། གཏམ་ཉམས་པའམ་འཕྲོ་ལུས་པ་ནི་སྨྲ་བ་པོ་རྩོད་ཟླས་ཟིལ་གྱིས་མནན་པས་གཞན་ནས་གཞན་དུ་སྒྱུར་བ་དམ་བཅའ་སོགས་སྔ་མ་བཏང་ནས་གཞན་ལ་འཆེལ་བ་དང་སྐབས་བོར་ཏེ། ། གཏམ་གཞན་ཟས་སྐོམ་དང་རྒྱལ་པོའི་གཏམ་སོགས་སོ། ། མདོ་ལས་འབྱུང་བ་ནི་ཁྲོ་བ་སྟོན་པ་ནས་སྤོབས་པ་མེད་པར་གྱུར་པའི་བར་བཅུ་གསུམ་སྟེ་ཐོས་པའི་སར་བལྟའོ། ། ཅལ་ཅོལ་ནི་སྐབས་བོར་ཏེ་གཏམ་སྣ་ཚོགས་འཕྲོ་བའོ། །
འཁྲུགས་པ་ནི་ཁྲོས་པའམ་དགའ་བས་གཡེངས་བའོ ། བརྡ་མི་སྤྲད་པ་ནི། ཆོས་དང་དོན་འཁོར་དང་ཕྱིར་རྒོལ་གྱིས་མི་གོ་བའོ། ། མི་དྲན་པ་ནི་ལྷག་པ་དང་ཟློས་པ་དང་ཉུངས་པའོ། ། དོན་དང་མི་ལྡན་པ་ནི་དགོས་པའི་དོན་མེད་པ་དང་། བརྗོད་བྱའི་དོན་དང་བྲལ་བ་དང་མ་ངེས་པས་རིགས་པ་དང་བྲལ་བ་དང་། སྒྲུབ་བྱེད་བསྒྲུབ་བྱ་དང་འདྲ་བ་ཡང་བསྒྲུབ་དགོས་པ་དང་ཚུལ་བཞིན་མ་ཡིན་ཞིང་ཚོགས་པར་དབྱུང་མི་འོས་པ་དང་ལྟག་ཆོད་དང་ལྡན་པའོ། ། དུས་ཚིགས་མིན་པ་སྔར་སྨྲ་བྱ་ཕྱིས་སྨྲ་བ་སོགས་སོ། ། མི་བརྟན་པ་ནི་དམ་བཅས་ནས་འདོར་བ་དང་། དོར་ནས་སླར་དམ་འཆའ་བ་དང་།
ཏབ་ཏབ་པོར་གྱུར་ཏེ་མི་གསལ་བའོ། ། མི་གསལ་བ་ནི་ལེགས་སྦྱར་ལ་བརྡ་སྤྲོད་པར་འབྱུང་བའི་མཚན་ཉིད་དང་འགལ་བ་དང་། རྗེས་བརྗོད་མ་བྱས་པར་ལན་སྨྲ་བ་དང་། ལེགས་སྦྱར་གྱིས་མགོ་བརྩམས་ཏེ་རང་བཞིན་གྱི་སྐད་གྱིས་མཐར་ཕྱུང་བ་དང་། དེ་ལས་བཟློག་པའང་ངོ་། ། རྒྱུན་ཆགས་མིན་པ་ནི་སྤོབས་པ་ཐོགས་ཤིང་ཆད་པའོ། ། སྨྲ་བ་ལས་ངེས་པར་འབྱུང་བ་ནི་སྐྱོན་ཡོན་བརྟགས་ནས་སྨྲ་མི་སྨྲའི་ཚོད་ཤེས་པ་སྟེ། ཕྱིར་རྒོལ་མི་དགེ་བ་ལས་བསླང་སྟེ་དགེ་བ་ལ་བཞག་མི་ནུས་པ་དང་། འཁོར་མི་གོ་བ་དང་། གཟུ་བོར་མི་གནས་པ་དང་།
བདག་ཉིད་ཀྱང་རང་གཞུང་འཛུགས་པ་དང་། རྩོད་ཟླ་ཚར་གཅོད་པའི་མཐུ་མེད་པར་རིག་ནས་སྨྲ་བར་མི་བྱ་ཞིང་གསུམ་ལས་བཟློག་ན་སྨྲ་བར་བྱ་བའོ། ། བདུན་པ་སྨྲ་བ་ལ་གཅེས་སྤྲས་བྱ་བའི་ཆོས་ལ་གཉིས་ལས། དངོས་ནི། གང་སྨྲ་བ་རྣམས་ལ་ངེས་པར་དགོས་པ་གསུམ་སྟེ། དང་པོས་གཏམ་གྱིས་གཞི་ཐམས་ཅད་དུ་སྨྲ་བར་བྱེད་དོ། ། གཉིས་པས་འཁོར་ཐམས་ཅད་དུ་སྟེ། དུ་མ་བཙུན་པར་མངོན་པར་ཞེན་པ་ཅན་དུའང་ངོ་། ། གསུམ་པས་ནི་བཞི་པ་རིགས་པ་གྲོལ་བར་ནི། ། མངོན་བརྗོད་ལམ་ལ་དབང་ཉིད་ལ། །
ཞེས་པ་ལྟར་རོ། ། ལེགས་པར་འདོད་པས་མི་བརྩད་པར་གདམས་པ་ལ་དངོས་ནི་རྩོད་པའི་ཚུལ་རྒྱ་ཆེར་བསྟན་པས་འདི་བྱ་བ་ཁོ་ནའོ་ཞེས་འགའ་སེམས་ཏེ་དེས་ན་གསུངས་པ་ཡང་བདག་ལེགས་པ་མཐོ་རིས་དང་ཐར་པ་འདོད་པའི་གང་ཟག་གིས་རྩོད་པའི་ཚུལ་གནས་ལུགས་ཤེས་ཞེས་སོ། ། དེ་མདོས་སྒྲུབ་པ་ལ་དོན་བསྟན་པ་ནི། བཅོམ་ལྡན་ཞེས་ཏེ། དགེ་བའི་ཕྱོགས་ལ་བརྩོན་པ་དེ་ཡང་རྙེད་བཀུར་སོགས་ཀྱི་དོན་དུ་མིན་གྱི་བསམ་པ་དག་པར་བསྟན་པའི་ཆེད་དུ་ནན་ཏན་སྙིང་པོར་བྱེད་པ་ཞེས་སོ། ། སེམས་ཅན་སྡུད་པ་ནི། ཉན་རང་ལས་དབྱེ་བའི་དོན་དུ་སྟེ་གཞན་ཕན་ལྷུར་ལེན་པའོ། ། རང་གཞན་ལ་ཕན་པར་བཞུགས་པ་དེ་ནི་མྱུར་དུ་འཚང་རྒྱ་ཞེས་སྦྱར་རོ། ། གནས་བཅུ་གཉིས་བཤད་པ་ལ་ཐེག་པ་ཆེན་པོའི་ཆོས་དགོས་པ་དང་བརྗོད་བྱའི་དོན་མཆོག་དང་ལྡན་པ་ནི་རང་བཞིན་གྱིས་ཟབ་པས་མི་རྩོད་པར་སྨྲའང་ཀུན་ཤེས་པར་བྱེད་པ་པོ་དཀོན་ན་རྩོད་པས་ལྟ་ཅི་སྨོས། གང་དང་ལྷན་ཅིག་རྩོད་པས་སྨྲ་བར་བྱ་བ་དེ་རྣམས་ཀྱང་ཀུན་ཤེས་ཞེས་ཏེ།
སྐྱོན་གདགས་པའི་བསམས་པས་སྨྲ་བའོ། ། ཉན་པ་པོ་ཚོགས་པའང་མཁས་ཤིང་བརྟག་པ་བྱེད་པ་མིན་གྱི་ཕྱོགས་ཞེན་ཅན་ནོ། ། ཉེས་པ་དྲུག་སྤོང་བ་དཀོན་པ་ནི་གནས་གཅིག་སྟེ་ཕྱོགས་ལྟ་བ་ངན་པ་དང་པོར་བྱུང་རྒྱལ་དུ་འཛིན་ཅིང་རྒྱུན་གྱིས་ཞེན་པའི་ཉེས་པ་དང་ངན་གཡོ་ཚིག་གི་དོར་དང་ལྟག་གཅོད་དང་། འོས་མིན་པ་ཚར་གཅད་ལ་སྦྱོར་བ་དང་། དུས་མིན་པ་རྩོད་ཟླའི་ངག་མ་རྫོགས་པར་སྨྲ་བ་དང་། རྩོད་ཟླས་ལེགས་པར་སྨྲས་ཀྱང་ཁྱད་དུ་གསོད་ཅིང་སྨོད་པ་དང་། ཚིག་བརླང་བ་རྩུབ་པོས་རྩོད་ཟླ་སོགས་ཀྱི་སེམས་སུན་འབྱིན་པ་དང་། རང་ཡང་དེ་རྣམས་ལ་སེམས་འཁྲུགས་པ་དང་དྲུག་གོ ། འཁྲུག་པ་མེད་པ་ནི་ཁྲོ་བ་དང་དགའ་བས་མ་གཡེངས་བས་ཉེ་བར་ཞི་བའོ། ། གཞན་གྱི་སེམས་སྲུང་བ་ནི།
གང་གིས་གཞན་དང་བ་འཐོབ་པའོ། ། རང་གི་ཏིང་ངེ་འཛིན་སྲུང་བ་ནི། རྣམ་གྲོལ་གྱི་གནས་དང་ལྡན་པས་སེམས་མཉམ་པར་འཇོག་པའོ། ། རྩོད་པ་ཕལ་ཆེ་ལ་རང་རྒྱལ་བ་དང་། ཕ་རོལ་ཕམ་པར་གྱུར་ན་སྙམ་པ་འབྱུང་ཞིང་། རྒྱལ་ཕམ་ལ་རྗེས་ཆགས་དང་གདུང་བའི་སྡུག་བསྔལ་གྱི་ཉོན་མོངས་འབྱུང་ངོ་། ། དེའི་ལས་བདེ་བ་ལ་མི་གནས་ཤིང་། རེག་པར་མི་གནས་པ་ལ་དགེ་བ་རྒྱུན་དུ་སྒོམ་པ་མེད་དེ། ངན་སོང་བ་རྣམས་བཞིན་ནོ། ། དེ་ལས་ཁྱད་པར་ཐོབ་པ་ལ་མ་ཐོབ་པའི་ཡོངས་ཉམས་སུ་འགྱུར་བ་སེམས་ནང་དུ་མཉམ་པར་ཞེས་དང་།
འཆིང་བ་ལས་རྣམ་པར་ཞེས་ཏེ་རྩོད་པ་དམ་པའི་ཆོས་སུ་འགྱུར་བ་ཤིན་ཏུ་དཀའོ་ཞེས་པའི་དོན་ཏོ། ། ལྡེམ་དགོངས་རྣམ་ངེས་ལ་གཉིས་ལས། སྒྱུར་བ་ལྡེམ་དགོངས་ཀྱི་མཚན་ཉིད་ནི་རྗོད་བྱེད་རྣམས་ཀྱི་དངོས་སུ་དོན་གཞན་དུ་བརྗོད་ལ་ཞེའི་དོན་གཞན་དུ་སྒྱུར་བའོ། ། མདོའི་ངག་དཔེར་བརྗོད་པ་ལ་བཞི་ལས་སྡིག་ཏོ་དག་པར་སྒྲུབ་པ་ལ་མ་དང་ཕ་ནི་སོ་སོར་ངེས་པའི་སྐྱེ་བོ་བླ་མའོ། ། ཐུན་མོང་བའི་བླ་མ་ལ་རྒྱལ་པོ་ནི་སྐྱོང་བར་བྱེད་པའི་དང་། ། གཙང་སྦྲ་ཅན་དགེ་སྦྱོང་དང་། བྲམ་ཟེ་གཉིས་སྦྱིན་གནས་ཀྱི་སྟེ་དེ་བཞི་སྐྱེ་བོ་བླ་མའོ། ། སྐྱེ་བོ་ཆེན་པོ་ནི་མང་བ་ཡུལ་འཁོར་གྱི་མི་དང་བ་ལང་དང་རྟ་དང་མ་ཧེ་སོགས་དང་བཅས་པ་སྟེ་བཅོམ་པ་ནི་བསད་པའོ། ། དེ་རྣམས་ལོ་ཀ་ན་སྡིག་ཏོ་ཆེ་བར་གྲགས་པའོ། ། དེ་རྣམས་དག་པར་བསྒྱུར་ན་མ་འགྲུབ་པའི་རྒྱུ་སྲེད་པ་དང་།
ཕ་འཕེན་པའི་རྒྱུ་ལས་དང་རྒྱལ་པོ་ཉེར་ལེན་དང་བཅས་པའི་ཀུན་གཞི་དང་། གཙང་སྦྲ་ཅན་མཆོག་འཛིན་གཉིས་དང་ཡུལ་འཁོར་འཁོར་དང་བཅས་པ་སྐྱེ་མཆེད་དྲུག་སྤྱོད་ཡུལ་དང་བཅས་པ་སྟེ་དེས་ན། ལས་དང་སྲེད་པ་སྤང་བྱ་ཞིང་། ། ཉེར་ལེན་རྣམ་ཤེས་མཆོག་འཛིན་གཉིས། ། སྐྱེ་མཆེད་སྤྱོད་ཡུལ་བཅས་བཅོམ་ན། ། མི་དེ་དག་པར་འགྱུར་ཞེས་བརྗོད། ། ངན་པ་མཆོག་ཏུ་སྒྱུར་བ་ལ་ཡིད་དང་ལུས་དང་ངག་གི་ལས་དང་། ལོངས་སྤྱོད་ངན་པ་བཞི་རིམ་པ་ལྟར་དགེ་བ་ལ་འཇུག་པ་དང་མི་མཐུན་པ་ལོ་ཀ་ཕ་རོལ་སོགས་ལ་ཡིད་མི་ཆེས་པས་སྦྱིན་པ་སོགས་ལ་མི་སྦྱོར་བ་དང་མི་དགེ་བ་ལ་འཇུག་པ་དང་མཐུན་པ་བྱས་མི་ཤེས་པ་སྔོན་ཕན་བཏགས་པ་ལ་མི་ལྟ་བར་ཕ་མ་གསོད་པར་སེམས་པ་དག་དང་ཁྱིམ་འབིགས་པ་རྐུ་བས་འཚོ་བ་ཤིན་ཏུ་སྨད་པ་དང་། བདེན་པའི་གོ་སྐབས་བཅོམ་པ་བརྫུན་དུ་སྨྲ་བ་སོགས་ལྷུར་ལེན་པ་སྟེ། དེ་ལྟ་བུ་ནི་ཚོགས་པར་འཇུག་ཏུ་མི་རུང་བ་དང་།
སྐྱུགས་པ་ཟ་བ་ཁྱི་དང་བྱ་རོག་དང་ཡི་དྭགས་སོགས་སོ། ། འདི་རྣམས་མཆོག་ཏུ་སྒྱུར་བ་ན་དགྲ་བཅོམ་པ་ཡིད་མི་ཆེས་པར་རྣམ་གྲོལ་གྱི་ཡེ་ཤེས་མཐོང་བ་དང་ལྡན་པས་རང་གིས་ཡིད་ཆེས་པ་དང་། ཨ་ཀྲི་ཏ་ཛྙཱ་ཞེས་པ་མ་བྱས་པ་མྱ་ངན་ལས་འདས་པ་ཤེས་པ་དང་ཁྱིམ་འབིགས་པ་ཡང་སྲིད་ལེན་པའི་རྒྱུ་ཉོན་མོངས་སྤངས་པ་དང་ཕྱི་མ་ལ་འགྲོ་བ་ཀུན་ཏུ་དུཿཁ་འགྲུབ་པའི་གོ་སྐབས་བཅོམ་པ་དང་སྐྱུགས་པ་ཟ་བ་མཐོང་བའི་ཆོས་ལ་ཡོ་བྱད་ཀྱི་སྟོབས་ཀྱིས་ལུས་འཛིན་ཀྱང་ལོངས་སྤྱོད་དང་སྲོག་ལ་རེ་ལྟོས་མེད་པས་སོ། ། སྲིད་རྒྱུ་བྱང་ཆུབ་ཆེན་པོར་སྒྱུར་བ་ནི་སྙིང་པོ་ཞེས་ཏེ་བཤད་ཟིན་ཏོ། ། འདིའི་འང་རྐང་པ་དང་པོས་ཏིང་ངེ་འཛིན་ལ་བརྟེན་པ་དང་། གཉིས་པས་མཐོང་ལམ་དང་། གསུམ་པས་སྒོམ་ལམ་བསྟན་ཏོ། ། མི་མཐུན་ཕྱོགས་གཉེན་པོར་སྒྱུར་བ་ལ་གཉིས་ལས་སྦྱིན་པའི་དབང་དུ་བྱས་པ་ལ་སེར་སྣའི་ཞེས་པ་ནི་སེར་སྣ་བག་ཆགས་དང་བཅས་པ་སྤངས་ཏེ་དེའི་དེ་བཞིན་ཉིད་གནས་གྱུར་པ་མངོན་དུ་བྱེད་པས་སོ། ། སྦྱིན་པ་སྐྱོ་བ་ནི། ཡུན་རིང་པོར་མགོ་ཕངས་པ་གཏོང་བ་སོགས་ཀྱིས་སྐྱོ་སྐྱོ་ལྟར་བྱེད་པས་སོ། །
སློང་བ་ལ་ཚིག་པ་ཟ་བ་ནི་རང་རང་གིས་བླངས་པས་ཆོག་པ་ལ་སྙམ་པའོ། ། རེས་འགའ་མིན་གྱི་རྟག་ཏུ་སྟེར་བ་དང་། ཅུང་ཟད་ཆུང་ངུ་ཉུང་ངུ་སྦྱིན་པར་མི་བྱེད་ཀྱི་དངོས་པོ་ཀུན་སྦྱིན་པའོ། ། སྦྱིན་པ་ལས་རིང་དུ་གྱུར་པ་ནི་ཉེ་བ་ལ་སྦྱིན་པ་དང་། ལན་ལ་རེ་བ་དང་། གྲགས་པ་འདོད་པས་སྟེར་བ་སོགས་མ་དག་པའི་སྦྱིན་པ་རིང་དུ་སྤངས་པའི་ཕྱིར་རོ། ། ཚངས་སྤྱོད་གྱི་དབང་དུ་བྱས་པ་ནི། ཡང་ཞེས་ཏེ་ཚངས་སྤྱོད་མཆོག་དང་ནི་ལོ་ཀ་ལས་འདས་པའི་ལམ་དང་ལྡན་པའོ། ། དེ་ལ་སྒྲ་ཇི་བཞིན་པ་ནི་གོ་སླ་ལ། དགོངས་དོན་ལ་འཁྲིག་པ་ལས་ཞེས་པ་ནི།
འཁྲིག་པ་དེ་བཞིན་ཉིད་དུ་རྟོགས་པས་དེ་སྤོང་བ་སྟེ། མདོ་སྡེ་རྒྱན་དུ། ཆོས་ཀྱི་དབྱིངས་ནི་མ་གཏོགས་པ། ། གང་ཕྱིར་ཆོས་མེད་དེ་ཡི་ཕྱིར། ། སངས་རྒྱས་རྣམས་ཀྱིས་དེ་རྣམས་ལས། ། ངེས་འབྱུང་ཆགས་སོགས་ཡིན་པར་དགོངས། ། ཞེས་གསུངས་པ་ལྟར་རོ། ། འཁྲིག་པ་སྤངས་པ་ལ་ཨུ་པེ་ཀྵ་གཡེལ་བའམ་བཏང་སྙོམས་སུ་བྱེད་པ་ནི། ཡི་གེ་བསྣན་པའི་ངེས་ཚིག་གིས་བཤད་ན་ཨུ་པཱ་ཡ་ཨཱི་ཀྵ་ཎཾ། ཞེས་པ་དེ་སྤོང་བའི་ཐབས་ལ་རྟོག་པའོ། །
དང་དུ་ལེན་པའི་སྐད་དོད་ཨ་དྷི་བ་ས་ན་ཞེས་པ་ལ་ངེས་ཚིག་གིས་ཨ་དྷྱཱ་ད་མ་སྐྱེས་པ་ཕྱི་རོལ་དུ་པྲ་ཝཱ་ས་ནཾ་ཞེས་པས་ནང་དུ་སྐྱེས་པ་ཕྱི་རོལ་དུ་སྤོང་བའོ། ། འཁྲིག་པའི་གཉེན་པོས་ཨུད་ཏྲ་སྱ་སྐྲག་པ་ནི་ཨུད་ཏ་ར་ཎཱ་ཡ་བསྒྲལ་བའི་ཆེད་དུ། བྱ་བ་སྱ་ཏི་རྩོལ་བ་སྟེ། དེས་སེམས་ཅན་བསྒྲལ་བའི་ཆེད་དུ་བརྩོན་པའོ། ། ཡང་ཡང་དུ་གཉིས་ཀྱིས་གཉིས་སྦྱོར་བ་ནི་ཞི་གནས་དང་ལྷག་མཐོང་གཉིས་ཀྱིས་འཇིག་རྟེན་པ་དང་དེ་ལས་འདས་པའི་ལམ་གཉིས་ལ་སྙོམས་པར་འཇུག་པས་སོ། ། ཀུན་ལས་བཏུས་པ་ལྔ་པའི་བཤད་པའོ།། །། གསུམ་པ་མཚན་གྱི་ངེས་ཚིག་ལ་རྒོལ་བ་ནི། བསྟན་འཆོས་འདི་རྒྱུ་མཚན་ཅིའི་ཕྱིར་ཞེས་པའོ། ། ཡི་གེ་བརྣན་པའི་ངེས་ཚིག་གིས་ལན་ནི་ས་མུ་ཙྪ་ཡ་ཞེས་པའི་སམ་ལ་ཨེ་ཏྱ་བསྣན་པས་ས་མེ་ཏྱ་ཞེས་པ་རྟོགས་ནས་ཨུ་ཙྪ་ཡ་བཏུས་པའི་ཕྱིར་ཏེ་བྱང་ཆུབ་སེམས་དཔའ་སློབ་དཔོན་འཕགས་པས་དེ་ཁོ་ན་ཉིད་མངོན་པར་རྟོགས་ནས་བསྡུས་པས་སོ། ། ཡང་ས་མན་ཏཱ་ཞེས་པས་ཀུན་བཏུས་ཆོས་མངོན་པའི་མདོ་ལས་བཏུས་པའི་ཕྱིར་ཏེ་བསམ་བྱའི་གནས་ཀུན་བསྡུས་པས་སོ། །
ཡང་ས་མྱཀ་ཡང་དག་པྲ་ཨུཙྪ་མཐོ་བ་ཉིད་ཀྱི་ཨཱ་ཡ་ཏ་ན་གནས་ཉིད་ཀྱི་ཕྱིར་ཏེ། འདིས་ཕྱིན་ཅི་མ་ལོག་པའི་ཐབས་ཀྱིས་སངས་རྒྱས་ཉིད་ཀྱི་བར་ཤེས་རབ་གོམས་པ་ལས་ཐོབ་པར་བྱེད་པས་སོ།། །། རྒྱལ་བའི་གསུང་རབ་རབ་འབྱམས་རྒྱ་མཚོའི་རྒྱན། ། དམ་ཆོས་མངོན་པ་ཡིད་བཞིན་ནོར་བུ་འདི། ། ཡང་དག་བཤད་པའི་རྒྱལ་མཚན་རྩེར་བཀོད་དེ། ། ཚིག་དོན་ངོ་མཚར་ལྷམ་མེ་གསལ་བར་བྱས། ། སློབ་དཔོན་ཡེ་ཤེས་བཤེས་གཉེན་གྱི། ། གཞུང་ལས་འཐད་མང་ལེགས་དྲངས་ཤིང་། ། གཞུང་གཞན་འདིར་ཕན་མང་བསྡུས་ནས། ། རང་གི་སློབ་མས་བསྐུལ་ཏེ་བགྱིས། །
མ་བཤད་ཉེས་བཤད་སྐབས་སུ་མ་བབ་བཤད་པ་ཀུན་བྲལ་བ། ། རྣམ་བཤད་འདི་དང་གངས་ཅན་འདི་ཡི་གཞུང་འདིའི་རྣམ་བཤད་གཞན། ། གཞུང་འདིར་ཞུགས་མ་ཞུགས་དང་གཞུང་གཞན་རྣམས་དང་མཐུན་མི་མཐུན། ། མཁས་པ་གཟུ་བོའི་བློ་ཅན་རྣམས་ཀྱིས་ལེགས་པར་དཔྱད་པར་མཛོད། ། ཆོས་མངོན་པད་ཚལ་དོན་ཟབ་སྦྲང་རྩིའི་གནས། ། མང་དུ་ཐོས་པའི་ཉི་མ་ལས་བྱུང་བའི། ། རྣམ་བཤད་ཚ་ཟེར་མཆོག་གིས་རྒྱས་བྱས་འདིས། ། བློ་ལྡན་དོན་གཉེར་རྣམས་ཀྱི་རྣ་རྒྱན་མཛོད། ། གཞུང་ལུགས་རབ་འབྱམས་རིན་ཆེན་འབྱུང་གནས་སུ། ། དག་གསལ་ཡངས་པའི་བློ་གྲོས་སྲུབ་ཤིང་གིས། །
ཨེ་མ་བརྩོན་པ་བརྟན་པས་བསྲུབས་པ་ལས། ། གཞུང་འདིའི་གནད་ཟབ་བདུད་རྩི་རིང་ནས་རྙེད། ། གཞུང་ཆེན་ཚིག་དོན་ཤིན་ཏུ་གཏིང་དཔག་དཀའ། ། འཕགས་པའི་བློ་གྲོས་འཁྲུལ་མེད་མ་ཐོབ་ཅིང་། ། རྣམ་གཡེང་ལེ་ལོའི་དབང་དུ་གྱུར་པས་ན། ། འདིར་ཉེས་དམ་པ་རྣམས་ལ་བཟོད་པར་གསོལ། ། འདིར་འབད་དགེ་བས་འགྲོ་བ་མཐའ་དག་གིས། ། སེམས་རྒྱུད་ཐེག་ཆེན་རིགས་ཀྱི་ཁང་བཟང་དུ། ། ཚོགས་གཉིས་རིན་ཆེན་གང་བར་བསགས་པ་ལས། ། སྐུ་གསུམ་དབང་ཕྱུག་ཤིན་ཏུ་མྱུར་ཐོབ་ཤོག །
རྣམ་བཤད་འདི་ཡང་བསྟན་པ་གནས་ཀྱི་བར། ། གནས་ནས་འཇིག་རྟེན་མང་པོས་ལེགས་བཟུང་སྟེ། ། བསྟན་པ་ཉིན་མོའི་ཉི་མ་ཉིད་བྱེད་ཅིང་། ། དེ་ཀུན་ཀུན་མཁྱེན་ཡེ་ཤེས་མྱུར་ཐོབ་ཤོག ། གཞོན་ནུ་ཉིད་ནས་བརྟུལ་ཞུགས་མཆོག་བཟུང་སྟེ། ། བྱང་ཆུབ་སེམས་ཀྱི་བདག་རྐྱེན་དམ་པ་ལས། ། གཞུང་འདིར་རྣམ་བཤད་རབ་གསལ་འགོད་མཛད་པ། ། བརྗེད་བྱང་མཛད་པ་དེ་ལ་ཕྱག་འཚལ་ལོ། ། གང་གི་དྲིན་ལས་བློ་ཞན་བདག་འདྲའི་བློས། ། ཟབ་ཅིང་རྒྱ་ཆེའི་དོན་ལྡན་གཞུང་འདིའི་དོན། །
ཆ་ཡི་ཆ་ཤས་ཙམ་ཞིག་རྟོགས་གྱུར་པ། ། སེང་གེའི་མཚན་ཅན་བླ་མའི་ཞབས་ལ་འདུད། ། ཆོས་མངོན་པ་ཀུན་ལས་བཏུས་པའི་རྒྱ་ཆེར་བཤད་པ་ཤེས་བྱ་གསལ་བ་ཞེས་བྱ་བ་ལུང་དང་རིགས་པའི་དབང་ཕྱུག་སྟག་སྡེ་པ་དཔལ་ལྡན་སེང་གེ་རྒྱལ་མཚན་ཞབས་ཀྱི་བཀའ་དྲིན་ལས་བློ་གྲོས་ཀྱི་ནུས་པ་རྟས་པས་སྡེ་སྣོད་གསུམ་ལ་བློའི་སྣང་བ་རྒྱས་ཤིང་། སྒྲ་དང་ཚད་མ་དང་། མངོན་བརྗོད་དང་། ཚིག་རྒྱན་དང་། སྙན་ངག་དང་། སྡེབ་སྦྱོར་དང་། ངེས་པའི་ཚིག་དང་། སྐར་རྩིས་དང་།
བསླབ་པ་ལ་སོགས་པ་མཁས་པའི་ཤེས་བྱ་རྣམས་ལ་མཁས་པར་གྱུར་པ། དཔང་ལོ་ཙཱ་བ་དགེ་སློང་དཔལ་ལྡན་བློ་གྲོས་བརྟན་པ་ཞེས་བྱ་བས་སྦྱར་བ་གང་ཟག་དམ་པ་དག་གི་གདན་ས་དཔལ་འཇིགས་པ་མེད་པ་སེང་གེའི་གླིང་དུ་ལེགས་པར་གྲུབ་པའོ། ། འདིས་འགྲོ་བ་ཤིན་ཏུ་མང་པོ་ལ་ཕན་པར་གྱུར་ཅིག། །། ཆོས་མངོན་པའི་བརྒྱུད་པ་ནི། བྱམས་པ། ཐོགས་མེད། དབྱིག་གཉེན། བློ་བརྟན། གང་པ་སྤེལ། ཁ་ཆེ་ཛི་ན་མི་ཏྲ།
དེ་ལ་ལྕོག་གྲུ་ཀླུའི་རྒྱལ་མཚན་དང་། ཞང་སྣ་སྣམ་སྒང་པ་ཡེ་ཤེས་སྡེ། རྒྱལ་བ་ཡེ་ཤེས། གྲུ་མཆོག་གི་ཡེ་ཤེས། གྲུ་རྒྱལ་བ་ཡེ་ཤེས། སེ་བཙུན་གཞོན་ནུ་དབང་ཕྱུག གར་མི་ཡོན་ཏན་གཡུང་དྲུང་། ཁུ་ལྷ་སྡིངས་པ་བརྩོན་འགྲུས་གཡུང་དྲུང་། རྒྱ་རྒྱལ་བུ་ཚུལ་ལེ། བྲང་ཏི་དར་མ་སྙིང་པོ།
འབན་དཀོན་མཆོག་རྡོ་རྗེ། ཐོ་ཀུན་དགའ་རྡོ་རྗེ། བྱང་ཆུབ་སྐྱབས། གཞོན་བྱང་། འབྲིང་འཚངས་ཞང་། རིན་རྩེ། སྟག་སྡེ་སེང་རྒྱལ། དཔང་ལོ་ལོ་ཙ་བ་ཆེན་པོ་དཔལ་ལྡན་བློ་གྲོས་བརྟན་པའོ།། །། PAGE * MERGEFORMAT 516 དཔང་ལོ་ཙཱ་བ་བློ་གྲོས་བརྟན་པ། དམ་ཆོས་མངོན་པ་ཀུན་བཏུས་ཀྱི་རྒྱ་ཆེར་འགྲེལ་པ།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
