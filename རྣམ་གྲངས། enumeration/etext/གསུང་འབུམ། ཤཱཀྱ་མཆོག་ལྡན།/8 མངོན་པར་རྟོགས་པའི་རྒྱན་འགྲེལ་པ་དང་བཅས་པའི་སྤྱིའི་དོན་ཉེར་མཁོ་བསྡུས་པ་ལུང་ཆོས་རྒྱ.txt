གསུང་འབུམ། ཤཱཀྱ་མཆོག་ལྡན།
པོད ༨
མངོན་པར་རྟོགས་པའི་རྒྱན་འགྲེལ་པ་དང་བཅས་པའི་སྤྱིའི་དོན་ཉེར་མཁོ་བསྡུས་པ་ལུང་ཆོས་རྒྱ་མཚོའི་སྙིང་པོ།
༼ག༽ ༄༅། །མངོན་པར་རྟོགས་པའི་རྒྱན་འགྲེལ་པ་དང་བཅས་པའི་སྤྱིའི་དོན་ཉེར་མཁོ་བསྡུས་པ་ལུང་ཆོས་རྒྱ་མཚོའི་སྙིང་པོ་ཞེས་བྱ་བ་བཞུགས་སོ།། ན་མོ་ཨཱརྻ་མཻ་ཏྲི་ནཱ་ཐཱ་ཡ། མངོན་པར་རྟོགས་པའི་རྒྱན་འགྲེལ་པ་དང་བཅས་པའི་སྤྱིའི་དོན་ཉེར་མཁོ་བསྡུས་པ་ལུང་ཆོས་རྒྱ་མཚོའི་སྙིང་པོ་ཞེས་བྱ་བ། སྒྲིབ་ཀུན་བསལ་བའི་ཡེ་ཤེས་ཉི་མ་ནི། ། སྨོན་ལམ་དག་པའི་ཤིང་རྟ་ལ་ཆིབས་ནས། ། འགྲོ་དོན་ཡངས་པའི་མཁའ་ལ་ལྷམ་མེ་བ། ། སྲིད་གསུམ་ཉིན་མོར་མཛད་ལ་ཕྱག་འཚལ་ལོ། ། རིག་བྱེད་དྲན་པོའི་བློ་ལ་མ་ཤར་ཞིང༌། ། པ་སངས་སློབ་མས་མ་ཐོབ་རོ་བརྒྱ་པ། །
ཉིད་ཐུགས་ཡོངས་འདུའི་དཔག་བསམ་ལ་སིམ་ནས། ། འགྲོ་ཀུན་བདུད་རྩིར་མཛད་པ་ཁྱོད་ཡིན་ནོ། ། ལི་ཁྲིའི་མདངས་གསལ་འཆར་ཀའི་འོད་རིས་ཅན། ། ངོ་མཚར་ཡིད་འོང་མཚན་དཔེའི་མཛེས་སྡུག་གིས། ། དད་འདུན་ཡིད་ཀྱི་ཤིང་རྟ་ངོམས་མཛད་པ། ། བྱམས་མགོན་ཐུགས་རྗེའི་དབང་ཕྱུག་ལ་ཕྱག་འཚལ། ། ཐེག་ཆེན་ཆོས་ཀྱི་ཟབ་རྒྱས་ཇི་སྙེད་པ། ། བསྟན་བཅོས་རྣམ་ལྔའི་རབ་མཉམ་ཁ་ལོ་པས། ། འཆུག་མེད་ཤིང་རྟའི་ལམ་དུ་དྲངས་པ་ན། ། འཛམ་གླིང་ཉིན་མོར་མཛད་པ་ཁྱོད་ཡིན་ནོ། །
གཉིས་མེད་ཡེ་ཤེས་གཟུང་འཛིན་ཀུན་བྲལ་བ། ། གཞི་ལམ་རྣམ་གསུམ་མཁྱེན་པའི་ཕྲིན་ལས་ཀྱིས། ། རྒྱལ་དང་དེ་སྲས་རྐྱེན་རྟོགས་སློབ་མ་ཡི། ། བཞེད་དོན་སྐྲུན་མཛད་ཡུམ་ལ་ཕྱག་འཚལ་ལོ། ། ཕུང་སོགས་ཆོས་ཀུན་བྱེད་པོས་དབེན་པར་གཟིགས། ། ཐེག་གསུམ་ལམ་གྱི་རྟོགས་རིགས་ཇི་བཞིན་ཤེས། ། ཇི་སྙེད་ཇི་ལྟའི་རྣམ་པ་མངོན་སུམ་དུ། ། མཁྱེན་གྱུར་ཕ་རོལ་ཕྱིན་མ་ཁྱོད་ཡིན་ནོ། ། ལེགས་པར་བཤད་དང་ཐུགས་རྗེའི་ཕྱག་བརྐྱང་ནས། ། རྣམ་དཔྱོད་མིག་དང་འདུན་པའི་རྩལ་ལྡན་པའི། །
བགྲང་ཡས་སློབ་མའི་ཚོགས་རྣམས་གོང་ནས་གོང༌། ། འདྲེན་མཛད་དགེ་བའི་བཤེས་ལ་ཕྱག་འཚལ་ལོ། ། གཞུང་རྩོམ་མང་པོའི་དཔྱོད་དང་བརྗོད་པ་ཡིས། ། ལུང་བསྟན་མ་ནུས་ཤིན་ཏུ་རྒྱས་པའི་སྡེ། ། གཞུང་ཆེན་མང་པོའི་ཁྲི་ལ་ཉེར་བླངས་ནས། ། དོན་མང་ཚིག་ཉུང་བརྗོད་པ་བདེ་བར་འཆད།། །། འདིར་རེ་ཤིག་ཕ་རོལ་ཏུ་ཕྱིན་པའི་ཆོས་ཀྱི་ཚུལ་ལུགས་འཕྲོས་དོན་དང་བཅས་པ། ཚིག་ཉུང་ངུས་བདེ་བླག་ཏུ་རྟོགས་པར་འདུན་པའི་དོན་དུ་གཉེར་བ་མང་པོ་དག་འཇུག་ངོགས་བདེ་བའི་ཕྱིར་དུ། རང་གིས་རྣམ་པར་བཤད་པའི་རྒྱ་མཚོ་ལས་མདོ་ཙམ་ཞིག་བསྡུས་ནས་བརྗོད་པར་བྱ་བ་ལ་གཉིས་ཏེ། གང་བཤད་པར་བྱ་བའི་ཆོས་ཀྱི་མཚན་དོན་དང༌།
དེ་འཆད་པར་བྱེད་པའི་བསྟན་བཅོས་ཀྱི་དཀའ་བའི་གནས་རྣམས་བཤད་པའོ། ། དང་པོ་ལ་གཉིས་ཏེ། ཤེས་ཕྱིན་ངོས་བཟུང་བ་དང༌། སློབ་དཔོན་གྱིས་དངོས་བཏགས་སུ་ཕྱེ་བའི་དོན་བཤད་པའོ། ། དང་པོ་ལ་ཡུམ་གྱི་མདོ་དང་བསྟན་བཅོས་སུ་ཤེས་ཕྱིན་གྱི་སྒྲས་བརྗོད་པ་ནི་གཉིས་ཏེ། དངོས་དང༌། དེའི་གཟུགས་བརྙན་ནོ། ། དང་པོ་ལའང་གཙོ་བོ་དང༌། ཕལ་པའི་དབྱེ་བས་གཉིས་སོ། ། དང་པོ་ནི།
རྣལ་འབྱོར་སྤྱོད་པའི་དབུ་མ་ཞལ་གྱིས་བཞེས་པའི་སློབ་དཔོན་རྣམས་ཀྱི་བཞེད་པ་ལ། གཟུང་འཛིན་གཉིས་སུ་མེད་པའི་ཡེ་ཤེས་ཞེས་ཀྱང་བྱ། ཆོས་རྣམས་ཀྱི་དེ་བཞིན་ཉིད་དང༌། མ་ནོར་བ་དེ་བཞིན་ཉིད་དང༌། གཞན་མ་ཡིན་པ་དེ་བཞིན་ཉིད་ཅེས་ཀྱང་བྱ་བ་དེ་ཉིད་ལ་འཆད་པ་ཡིན་ཏེ། ཇི་སྐད་དུ། ཤེས་རབ་ཕ་རོལ་ཕྱིན་གཉིས་མེད། ། ཡེ་ཤེས་ཞེས་དང༌། མ་སྐྱེས་མི་འགག་ནམ་མཁའི་ངོ་བོ་ཉིད། ། སོ་སོར་རང་རིག་ཡེ་ཤེས་སྤྱོད་ཡུལ་བ། །
དུས་གསུམ་རྒྱལ་བའི་ཡུམ་ཞེས་གསུངས་ཤིང༌། དོན་དེ་ཉིད་ཤེས་ཕྱིན་གྱི་མཚན་བརྒྱ་རྩ་བརྒྱད་པ་ན། ཤེས་རབ་ཕ་རོལ་ཕྱིན་པ་དང༌། ། ཡང་དག་མཐའ་དང་དེ་བཞིན་ཉིད། ། ཅེས་སོགས་གསལ་བས་སོ། ། དེ་ལའང་གཉིས་ཏེ། དྲི་མས་མ་དག་པའི་དེ་བཞིན་ཉིད་དང༌། དག་པའི་དེ་བཞིན་ཉིད་དོ། ། དང་པོ་ལ་ནི་དེ་བཞིན་གཤེགས་པའི་སྙིང་པོ་ཞེས་བྱ་བའི་མིང་ཅན་དུ་ཤེས་རབ་ཁྲི་པ་དང༌། མཚན་བརྒྱ་རྩ་བརྒྱད་པ་ལས་བཤད་དོ། །
གཉིས་པ་ནི་སངས་རྒྱས་བཅོམ་ལྡན་འདས་ཀྱི་གཉིས་སུ་མེད་པའི་ཡེ་ཤེས་སྒྱུ་མ་ལྟ་བུ་ལ་བྱ་བ་ཡིན་ལ། དེ་ལ་ནི་མཚན་གྱི་རྣམ་གྲངས་མི་གནས་པའི་མྱ་ངན་ལས་འདས་པ་དང༌། ངོ་བོ་ཉིད་ཀྱི་སྐུ་ཞེས་ཀྱང་བྱ་བར་བཤད་ལ། དེ་ཉིད་ནི་ཤེས་ཕྱིན་གྱི་མདོའི་ཉིང་དགོས་མཐར་ཐུག་པ་ཡིན་ཏེ། ཇི་སྐད་དུ། དེ་ནི་དེ་བཞིན་གཤེགས། ། བསྒྲུབ་བྱ་ཞེས་བཤད་པས་སོ། ། རང་བཞིན་གྱི་ཤེས་ཕྱིན་དེ་ལྟ་བུའི་གནས་སྐབས་གཉིས་ཀ་ལ་ཁྱབ་བྱེད་དུ་འཇུག་པ་འདི་ནི་ཤེས་ཕྱིན་གྱི་གཙོ་བོ་ཡིན་ཀྱང༌། ཕྱིན་དྲུག་གི་ཟླས་ཕྱེ་བ་དེ་ནི་མ་ཡིན་ཏེ། དེར་འགྱུར་བ་ལ་ནི།
ཇི་སྐད་དུ། ཤེས་རབ་མི་མཐུན་ཕྱོགས་ཉམས་དང༌། ། ཞེས་སོགས་ཀྱིས་བསྟན་པའི་ཆོས་བཞི་པོ་དེ་ཚང་དགོས་པའི་ཕྱིར་དང༌། སྔ་མ་དེ་ནི་སེམས་ཅན་ཐམས་ཅད་ལ་ཡོད་པའི་ཕྱིར་རོ། ། འོ་ན་ཅི། ཇི་སྐད་དུ། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཡི་གེར་བྲིས་ཏེ། ཞེས་སོགས་དང༌། ཀུན་ལམ་ཕ་རོལ་ཕྱིན་པའི་འདི་ཡིན་གཞན་མ་ཡིན། ཞེས་གཞུང་ལམ་གཉིས་ལ་དེར་བཤད་པ་མ་ཡིན་ནམ་ཞེ་ན།
དེ་དང་དེ་ལ་ནི་སྐབས་དེར་ཤེས་ཕྱིན་གྱི་གཙོ་བོ་དེའི་སྒྲས་བསྟན་པ་ཡིན་ཏེ། དེ་བསྟན་བྱའི་གཙོ་བོར་སྟོན་པའི་ཕྱིར་དང༌། བསྒྲུབ་བྱ་མཐར་ཐུག་དེའི་དོན་དུ་སྦྱོར་བའི་ཕྱིར། དེ་སྐད་དུ་ཡང༌། དེ་དོན་སྦྱོར་བ་ཡིས། གཞུང་ལམ་དག་ལ་དེ་སྒྲ་ཡིན། ། ཞེས་གསུངས་སོ། ། འདིའི་དོན་ཀྱང་དངོས་བཏགས་མ་ཡིན་གྱི། གཙོ་ཕལ་གྱི་དོན་ཡིན་པར་དེ་ཉིད་ཀྱི་འགྲེལ་པ་ལས་དཀོན་མཆོག་འབངས་ཀྱིས་ཀྱང་བཤད་དོ། ། གཉིས་པ་ཕལ་པ་ལ་ཡང་གཉིས་ཏེ།
གང་གིས་ཕྱིན་པར་བྱེད་པ་རྒྱུའི་ཤེས་ཕྱིན་དང༌། གང་དུ་ཕྱིན་པར་བྱ་བ་འབྲས་བུའི་ཤེས་ཕྱིན་ནོ། ། དང་པོ་ནི་ཐེག་ཆེན་སློབ་པའི་གཞུང་ལམ་གྱི་ཤེས་ཕྱིན་གཉིས་ཡིན་ལ། གཉིས་པ་ནི། སངས་རྒྱས་ཀྱི་སའི་དེ་གཉིས་སོ། ། དང་པོ་ལའང༌། རྗེས་མཐུན་པ་ཚོགས་སྦྱོར་གྱི་དང༌། མཚན་ཉིད་པ་འཕགས་ལམ་གྱི་དབྱེ་བས་གཉིས་སོ། ། གཞུང་ལམ་གྱི་ངོ་བོ་ནི། རང་བཞིན་གྱི་ཤེས་ཕྱིན་བཤད་མ་ཐག་པ་དེ་སྟོན་པའི་མིང་ཚིག་གི་ཚོགས་སུ་སྣང་བའི་རྣམ་རིག་དང༌།
རང་བཞིན་གྱི་དེ་མངོན་སུམ་དུ་རྟོགས་པའི་ཡེ་ཤེས་སོ། ། དེ་ཡང་དང་པོ་ནི་སློབ་པའི་སར་རྗེས་ཀྱི་ཤེས་པས་བསྡུས་ཤིང༌། གཉིས་སྣང་ཅན་གྱི་ཤེས་པ་དང༌། གཉིས་པ་ནི་མཉམ་གཞག་རྣམ་པར་མི་རྟོག་པའི་ཡེ་ཤེས་སོ། ། དེ་གཉིས་ཀ་ཡང་ཤེས་ཕྱིན་མཚན་ཉིད་པ་ཡིན་ཏེ། ཆོས་རབ་ཏུ་རྣམ་པར་འབྱེད་པའི་བློའམ་ཡེ་ཤེས་གང་ཞིག སྲིད་ཞི་གཉིས་ཀྱི་ཕ་རོལ་ཏུ་ཕྱིན་པར་བྱེད་པའི་ཕྱིར་རོ། ། དེ་ལྟ་མ་ཡིན་ན་སློབ་ལམ་ན་ཕ་རོལ་ཏུ་ཕྱིན་པ་དྲུག་ལས་གཅིག་ཀྱང་མེད་པར་འགྱུར་ཞིང༌། དེ་ལྟ་ན་གཞུང་འགྲེལ་མཐའ་དག་དང་འགལ་ལོ། ། སངས་རྒྱས་ཀྱི་སར་ནི་དེ་གཉིས་ཀ་གཉིས་མེད་ཀྱི་ཡེ་ཤེས་སུ་མཚུངས་ཀྱང༌།
གཙོ་བོ་མ་ཡིན་པའི་ཤེས་བྱེད་ནི། འདིར་ཆོས་ཉིད་ཀྱི་ཡེ་ཤེས་མ་ཡིན་པར་ཆོས་ཅན་གྱི་ཡེ་ཤེས་ཡིན་པའི་རྒྱུ་མཚན་ལས་སོ། ། དེ་ལྟར་ན་རང་བཞིན་གྱི་ཤེས་ཕྱིན་ལ་ནི་གང་ཕྱིན་པར་བྱ་བ་ལས་དང༌། གང་དུ་ཕྱིན་ཟིན་པར་བྱ་བ་གཉིས་ཡིན་ལ། གཞུང་ལམ་ལ་ནི། གང་གིས་ཕྱིན་པར་བྱེད་པ་དང༌། ཕྱིན་ཟིན་པའི་དབྱེ་བས་གཉིས་ཡིན་ནོ། ། གཉིས་པ་ནི། འགྲེལ་ཆེན་དུ། སངས་རྒྱས་ཀྱི་སའི་གཉིས་མེད་ཀྱི་ཡེ་ཤེས་ལ་དངོས་དང༌།
གཞུང་ལམ་གཉིས་པོ་བཏགས་པ་བར་བཤད་པའི་དགོངས་པ་ནི། གཉིས་པོ་དེ་སློབ་པ་དང་མི་སློབ་པའི་གནས་སྐབས་གང་ཡིན་ཀྱང་རུང༌། རང་བཞིན་གྱི་ཤེས་ཕྱིན་དངོས་མ་ཡིན་པར་འཆད་པ་ཡིན་གྱི། ལམ་གྱི་ཤེས་ཕྱིན་ཕྱིན་དྲུག་གི་ཟླས་ཕྱེ་བའི་ཤེས་ཕྱིན་མ་ཡིན་པར་འཆད་པ་ནི་མ་ཡིན་ཏེ། གཞན་དུ་ན། སློབ་དཔོན་ཉིད་ཀྱིས། དེ་དག་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ཞིང༌། ཞེས་སོགས་རྒྱ་ཆེར་བཤད་པ་དུ་མ་དང་འགལ་བའི་ཕྱིར་རོ། ། དེ་ལྟར་བཤད་པས་གྲུབ་པའི་དོན་ནི། ཡུལ་དང་ཡུལ་ཅན་གནས་སྐབས་སོ་སོའི་དབྱེ་བས་ཤེས་ཕྱིན་གྱི་གཙོ་བོར་གྱུར་པ་ནི་གཉིས་ཏེ།
ཡུལ་སྟོང་པ་ཉིད་དང༌། ཡུལ་ཅན་རྣམ་པར་མི་རྟོག་པའི་ཡེ་ཤེས་སོ། ། དང་པོ་ལ་དེའི་གཙོ་བོར་འཇོག་པ་ནི། ཤེས་ཕྱིན་གྱི་མདོའི་མཚན་དོན་འཆད་པའི་སྐབས་ལྟ་བུ་ཡིན་ལ། གཉིས་པ་ནི་ཕྱིན་དྲུག་གི་དབྱེ་བ་འཆད་པའི་སྐབས་ལྟ་བུའོ། ། དེ་ཡང་བརྒྱད་སྟོང་དོན་བསྡུ་ལས་བཤད་པ་དེ་ནི་དང་པོའི་དབང་དུ་བྱས་ལ། སློབ་ལམ་ན་ཤེས་ཕྱིན་ཡོད་མེད་དཔྱོད་པ་ནི་གཉིས་པའི་དབང་དུ་བྱས་པར་རིག་པར་བྱའོ། ། མདོར་ན་ཤེས་ཕྱིན་དངོས་ལ་གཙོ་ཕལ་གཉིས། དེ་ལ་ལམ་དང་རང་བཞིན་གཉིས། སྐབས་གང་དུ་གཙོ་བོར་འཇོག་པ་ནི།
ཡུལ་སྟོང་པ་ཉིད་ཀྱི་ཤེས་ཕྱིན་དང༌། ཡུལ་ཅན་ཡེ་ཤེས་ཀྱི་ཤེས་ཕྱིན་གང་ཞིག་གཏན་ལ་འབེབས་པའི་སྐབས་ཀྱིས་དབྱེའོ། ། གཉིས་པ་གཟུགས་བརྙན་གྱི་ཤེས་ཕྱིན་ནི་ཐེག་དམན་གྱི་དབང་དུ་བྱས་ལ། དེ་ལའང་རྒྱུ་འབྲས་ཀྱི་དབྱེ་བས་གཉིས་ཡོད་ཅིང༌། དེ་དག་ལ་འབྲས་ཡུམ་ལ་རིང་བའི་ཐ་སྙད་འཕགས་སེང་གིས་མཛད་དོ། ། ཤེས་ཕྱིན་དངོས་དང༌། དེའི་གཟུགས་བརྙན་གཉིས་སུ་ཕྱེ་དགོས་པའི་ཤེས་བྱེད་ཀྱང༌། ཇི་སྐད་དུ། ཡུམ་ལས། རབ་འབྱོར་བྱང་ཆུབ་སེམས་དཔའ་ཆེན་པོ་རྣམས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ལས་བརྩམས་ཏེ།
ངེས་པར་འབྱུང་བ་དེ་བཞིན་དུ་ཁྱོད་སྤོབས་པར་བྱོས་ཤིག ཅེས་དང༌། ཉན་ཐོས་ཀྱི་ས་ལ་སློབ་པར་འདོད་པས་ཀྱང༌། ཤེས་ཕྱིན་ལ་བསླབ་པར་གསུངས་པའི་རྒྱུ་མཚན་གྱིས་ཡིན་ལ། དེའི་དོན་ཡང༌། ངེས་པར་འབྱུང་ས་དང༌། འབྱུང་བྱེད་གཉིས་ཀ་ལ་ཐེག་པ་གསུམ་གྱི་དབྱེ་བས་གསུམ་མོ། ། དེ་ལ་ཐེག་ཆེན་གྱི་གཉིས་ནི། མི་གནས་པའི་མྱ་ངན་ལས་འདས་པ་ནི་ངེས་འབྱུང་དང༌། རང་བཞིན་གྱི་མྱང་འདས་མངོན་སུམ་དུ་རྟོགས་པའི་ཡེ་ཤེས་ནི་ངེས་པར་འབྱུང་བྱེད་ཡིན་ཞིང༌།
གཉིས་ཀ་ཡང་ཤེས་ཕྱིན་དངོས་ཡིན་ཏེ། གཉིས་མེད་ཀྱི་ཡེ་ཤེས་གང་ཞིག སྲིད་ཞིའི་ཕ་རོལ་ཏུ་ཕྱིན་ཟིན་པ་དང༌། ཕྱིན་པར་བྱེད་པ་གང་རུང་ཡིན་པའི་ཕྱིར་རོ། ། དེ་ལྟར་ན་གཞུང་ལམ་གཉིས་ནི་བྱང་ཆུབ་སེམས་དཔའི་ངེས་འབྱུང་དངོས་མ་ཡིན་ཏེ། སངས་རྒྱས་ཀྱི་གཉིས་མེད་ཀྱི་ཡེ་ཤེས་མ་ཡིན་པའི་ཕྱིར། ཞེས་པ་ནི་སློབ་དཔོན་གྱི་དགོངས་པ་སྟེ། འགྲེལ་ཆེན་དུ། བྱང་ཆུབ་སེམས་དཔའི་ངེས་འབྱུང་ངོས་འཛིན་པ་ན། ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ།
སངས་རྒྱས་བཅོམ་ལྡན་འདས་ཀྱི་ཡེ་ཤེས་སོ་ཞེས་གསུངས་སོ། ། དམན་པའི་དབང་དུ་བྱས་ན། ལྷག་མེད་ཀྱི་དབྱིངས་ནི་ངེས་འབྱུང་དང༌། བདག་མེད་དང་པོ་གཉིས་མངོན་སུམ་དུ་རྟོགས་པའི་ཡེ་ཤེས་ནི་དེར་འབྱུང་བྱེད་ཡིན་ཞིང༌། དེ་གཉིས་ཀ་ཡང་སྤྲོས་པ་ཕྱོགས་རེ་བཀག་པའི་གཉིས་མེད་ཀྱི་ཡེ་ཤེས་ཡིན་པའི་ཆ་ནས་ཤེས་ཕྱིན་གྱི་མིང་གིས་བཏགས་ནས། ཉན་རང་གི་ས་ལ་སློབ་པར་འདོད་པས་ཤེས་ཕྱིན་ལ་བསླབ་པར་གསུངས་ཀྱང༌། ལམ་ཤེས་ཕྱིན་དངོས་མ་ཡིན་ཏེ། སྲིད་ཞི་གང་རུང་གི་མཐར་ལྷུང་ཟིན་པའམ། དེར་ལྷུང་བྱེད་གང་རུང་ཡིན་པའི་ཕྱིར་རོ། ། མདོར་བསྡུ་ན།
གཉིས་མེད་ཀྱི་ཡེ་ཤེས་གང་ཞིག སྲིད་ཞིའི་ཕ་རོལ་ཏུ་ཕྱིན་ཟིན་པའམ། དེར་ཕྱིན་བྱ་དང་ཕྱིན་བྱེད་གང་རུང་དེ། ཤེས་ཕྱིན་གྱི་མཚན་ཉིད་དོ། ། དེ་ཡང༌། ཤེས་ཕྱིན་ལས་དང་བྱེད་པོ་དང༌། ། བྱ་བ་གསུམ་གྱི་བདག་ཉིད་ཅན། ། ཞེས་འཆད་པ་ཉིད་ལེགས་པའོ། ། དབྱེ་ན་གཉིས་ལས། སངས་རྒྱས་ཀྱི་སར་ནི་གཞུང་ལམ་རང་བཞིན་གསུམ་ཀ་ཤེས་ཕྱིན་དངོས་ཡིན་ལ།
སློབ་པའི་སར་ནི། གཞུང་གཉིས་སྣང་གི་ཤེས་པར་འཆད་དགོས་པས་ཕྱིན་བྱེད་མཚན་ཉིད་པ་དང༌། ཤེས་རབ་བཏགས་པ་བ་ཡིན་ནོ་ཞེས་ཞིབ་དུ་བཤད་པར་བྱའོ། ། གཉིས་པ་འཆད་བྱེད་བསྟན་བཅོས་ལ། འོ་ན་བསྟན་བཅོས་འདི་ཤེས་ཕྱིན་གྱི་མན་ངག་ཡིན་པའི་རྒྱུ་མཚན་ཅི་ཡིན་ཞེ་ན། འདི་ལ་བརྟེན་ནས་དེའི་སྦས་དོན་མངོན་རྟོགས་ཀྱི་རིམ་པ་བདེ་བླག་ཏུ་རྟོགས་པའི་ཕྱིར། ཞེས་འཆད་པ་ནི། བདེ་བླག་ཏུ་ནི་རྟོགས་པ་ཞེས། ། བྱ་བ་རྩོམ་པའི་དགོས་པ་ཡིན། ། ཞེས་པའོ། །
དེ་ལས་དེ་རྟོགས་པའི་རྒྱུ་མཚན་ཅི་ཞེ་ན། ཤེས་རབ་ཕ་རོལ་ཕྱིན་པ་ནི། ། དངོས་པོ་བརྒྱད་ཀྱིས་ཡང་དག་བཤད། ། ཅེས་པའོ། ། དེའི་ཕྱིར་བསྟན་བཅོས་འདི་མངོན་པར་རྟོགས་པའི་རྒྱན་དུ་གྲུབ་བོ། ། འདི་འཆད་པ་ལ་གཉིས་ཏེ། བཤད་པ་ལ་འཇུག་པའི་བྱ་བ་དང༌། བཤད་པ་ཉིད་ཉེ་བར་དགོད་པའོ། ། དང་པོ་ལ་གཉིས་ཏེ། འགྲེལ་པ་རྩོམ་དགོས་པའི་ཤེས་བྱེད་དང༌།
ཤེས་བྱེད་དེ་ལ་རྩོད་པ་སྤོང་བའོ། ། དང་པོ་ནི། འགྲེལ་བ་འདི་ལ་བརྟེན་ནས་བསྟན་བཅོས་འདི་ཡུམ་གསུམ་ཆར་གྱི་རྒྱན་དུ་རྟོགས་པའོ། ། ཞེས་འཆད་པ་ནི། དེ་རྒྱན་སོགས་སོ། ། གཉིས་པ་ནི་དེའི་ཆེད་དུ་དེ་བྱེད་པ་མི་འཐད་དེ། མཁས་པ་སྔ་མ་གཞན་གྱིས་ཀྱང་དེ་ལྟར་དུ་རྟོགས་ནས་བཤད་པའི་ཕྱིར་རམ། དེས་དེ་མ་རྟོགས་ན་ཁྱོད་ཀྱིས་ཀྱང་དེ་ལྟར་རྟོགས་པའི་མཐུ་མེད་པའི་ཕྱིར། ཞེ་ན། ལན་ལ་གསུམ་སྟེ།
མཁས་པ་སྔ་མས་ཇི་ལྟར་རྟོགས་ནས་ཕྱེ་བ་དང༌། དེ་ལས་རང་གིས་རྟོགས་པ་ཁྱད་ཞུགས་པར་སྒྲུབ་པ། འགྲེལ་པ་རྩོམ་པའི་ཤེས་བྱེད་གཞན་ཡང་བསྟན་པའོ། ། དང་པོ་ནི། ཐོགས་མེད་སྐུ་མཆེད་ཀྱིས་ནི། གཞན་སྟོང་གི་ཚུལ་ཁས་བླངས་ནས། གཉིས་མེད་ཀྱི་ཡེ་ཤེས་དོན་དམ་བདེན་པར་འཆད་པའི་ཚུལ་དུ་བཀྲལ་བས། དོན་གྱི་ཆ་འཁྲུལ་པ་ཡིན་ལ། འཕགས་པ་གྲོལ་སྡེས་ནི། རང་སྟོང་གི་ཚུལ་དུ་བཀྲལ་ནས།
གཉིས་མེད་ཀྱི་ཡེ་ཤེས་བདེན་མེད་དུ་གཏན་ལ་ཕབ་ཀྱང༌། ཡུམ་གསུམ་ཆར་དང་མ་སྦྱར་བས། གསུམ་ཆར་གྱི་རྒྱན་དུ་མི་རྟོགས་ལ། བཙུན་པས་ནི་ཡུམ་བར་མའི་མདོའང་དག་པོ་མ་རྙེད་པར་འགྲེལ་པ་བྱས་པས་ན། དེ་དག་གིས་ནི་དེ་ལྟར་རྟོགས་པ་མེད་དོ་ཞེས་འཆད་པ་ནི། འགྲོ་ལ་ཆགས་པ་ཞེས་སོགས་སོ། ། གཉིས་པ་ནི། བཟང་པོའི་ཞབས་ཀྱིས་ནི་རང་སྟོང་ཁས་བླངས་ནས། ཡུམ་གསུམ་ཆར་དང་སྦྱོར་བའི་ཕྱིར། གཞན་གྱིས་མ་ཤེས་པའི་ཚིག་དོན་སངས་རྒྱས་ཀྱི་བྱིན་རླབས་ཀྱིས་ཤེས་ཤིང༌།
དེ་ལྟར་ཤེས་པ་ན་འགྲེལ་པ་རྩོམ་པར་རིགས་སོ་ཞེས་འཆད་པ་ནི། དེ་ལྟར་ཞེས་སོགས་སོ། ། གསུམ་པ་ནི་རྣམ་པ་ཀུན་ཏུ་ཞེས་སོགས་སོ། ། སྐབས་དེ་དག་ཏུ་བསྟན་བཅོས་ཞེས་ཚན་པ་གསུམ་འབྱུང་བ་དེ་ནི་ཡུམ་གྱི་མདོ་ཉིད་ལ་ངོས་བཟུང་ན་འབྱོར་བ་ཡིན་ཏེ། སྐུ་མཆེད་གཉིས་ཀྱིས་མདོ་དང་རྒྱན་མ་སྦྱར་བར། ཤེར་འབྱུང་དང༌། ཆོས་བཤེས་གཉིས་ཆར་གྱིས་བཤད་ཅིང༌། དོན་དེ་ཙམ་ཞིག་འཆད་པ་ལ་དེ་དག་ཚད་མར་ཁས་བླངས་དུ་རུང་བའི་ཕྱིར་དང༌། བཙུན་པ་གྲོལ་སྡེས་རྒྱན་གྱི་ཚིག་མཐའ་དག་མ་རྙེད་པར་བཤད་དུ་མི་རུང་བའི་ཕྱིར་དང༌། སློབ་དཔོན་གྱིས་ཡུམ་གསུམ་པོ་མཐའ་དག་ཡུམ་གསུམ་པོ་ཉིད་ཀྱི་རྒྱན་དུ་རྙེད་ཅེས་བཤད་དུ་མི་རུང་བའི་ཕྱིར་རོ། །
ཡང་འགྲེལ་པ་མཛད་པའི་སློབ་དཔོན་བཞི་པོ་དེ་དག་གིས། ཡུམ་གྱི་དགོངས་པ་དབུ་མར་བཀྲལ་བ་ཉིད་དུ་བཞེད་པ་ལ་ཁྱད་པར་མེད་དེ། དབྱིག་གཉེན་ཞབས་ཀྱིས་ཀྱང་ཡུམ་གྱི་དགོངས་པ་གྲུབ་མཐའ་སྨྲ་བ་བཞིའི་ཆ་ཤས་སུ་གྱུར་པའི་སེམས་ཙམ་དུ་བཀྲལ་བ་ཡིན་ནོ་ཞེས་ནི་ནམ་ཡང་མི་བཞེད་པའི་ཕྱིར་ཏེ། དེ་ལྟར་བཞེད་ན་དབུས་མཐའི་འགྲེལ་པ་དང་རང་ཚིག་འགལ་བས་སོ། ། དེས་ན་གྲུབ་མཐའ་བཞིའི་རྩེ་མོར་གྱུར་པའི་དབུ་མ་ནི་གཉིས་ཏེ། ཐོགས་མེད་སྐུ་མཆེད་ཀྱིས་བཤད་པ་དང༌། ཀླུ་སྒྲུབ་ཡབ་སྲས་ཀྱིས་བཞེད་པའོ། ། གཉིས་པོའི་ཁྱད་པར་ནི། གཟུང་འཛིན་གཉིས་པོ་རང་སྟོང་དུ་བཤད་ནས། གཉིས་མེད་ཀྱི་ཡེ་ཤེས་དོན་དམ་པའི་བདེན་པ་དང༌།
གནས་ལུགས་མཐར་ཐུག་ཏུ་འཆད་ཅིང༌། དེ་ལ་རིགས་པས་མི་དཔྱོད་པ་ལྟ་བའི་ཁྱད་པར་དང༌། མཐར་ཐུག་གི་ཐེག་པ་གཅིག་ཁོ་ན་བཞེད་པ་ནི་ལུགས་དང་པོས་བཞེད་པ་ཡིན་ཏེ། རྒྱུད་བླའི་འགྲེལ་པ་དང༌། ཡུམ་གསུམ་གནོད་འཇོམས་སུ་བཤད་པ་བཞིན་ནོ། ། ལུགས་གཉིས་པས་ནི། གཉིས་མེད་ཀྱི་ཡེ་ཤེས་དེ་ཉིད་ཀྱང་སྤྲོས་བྲལ་དུ་གཏན་ལ་ཕབ་ནས་རང་སྟོང་གི་ཚུལ་དུ་ཞལ་གྱིས་བཞེས་པའོ། ། ལུགས་དང་པོ་དེ་དབུ་མའི་ལུགས་མ་ཡིན་པར་འཇོག་མི་ནུས་ཏེ། གཞན་དུ་ན་རྒྱུད་བླ་མའི་བསྟན་བཅོས་ཀྱང་དེར་ཐལ་བའི་ཕྱིར་རོ། ། འོ་ན་རྒྱན་གྱི་དགོངས་པ་དབུ་མའི་ཚུལ་གཉིས་ལས་གང་དུ་གནས་ཤེ་ན།
སློབ་དཔོན་བཟང་པོའི་ཞབས་ཀྱིས་རང་སྟོང་གི་འཆད་ཚུལ་དུ་བཀྲལ་བ་དེར་མི་གནས་སོ་ཤེས་ནི་བརྗོད་པར་མི་ནུས་མོད། སྐུ་མཆེད་གཉིས་ཀྱིས་ཇི་ལྟར་བཀྲལ་བ་དེར་ཡང་མི་གནས་སོ་ཤེས་ནི་བརྗོད་པར་ནུས་པ་མ་ཡིན་ཏེ། འཁོར་ལོ་བར་པའི་དགོངས་པ་གཞན་སྟོང་གི་ཚུལ་དུ་འཆད་པར་རྒྱུད་བླ་མའི་བསྟན་བཅོས་ལས་གསལ་བར་བཤད་པའི་ཕྱིར་རོ། ། དབུ་མའི་ཚུལ་གཉིས་པོ་འདི་ཡང་ཐོས་བསམ་གྱིས་གཏན་ལ་འབེབས་ལུགས་མི་འདྲ་བ་ཡིན་གྱི། སྒོམ་པས་ཉམས་སུ་མྱོང་བྱ་ངོས་འཛིན་ཚུལ་ནི་འདྲ་བ་ཡིན་ཏེ། གཉིས་ཀས་ཀྱང་ཐ་སྙད་དུ་སོ་སོར་རང་གིས་རིག་པའི་ཡེ་ཤེས་ཀྱི་མྱོང་བྱ་ཁས་ལེན་པས་སོ། ། གཉིས་པ་བཤད་པ་ཉིད་ཉེ་བར་དགོད་པ་ལ། གསུམ་སྟེ། ཡུམ་གྱི་མདོའི་བསྟན་བྱའི་གཙོ་བོ་ལ་གུས་པ་སྐྱེད་པའི་ཡན་ལག་ཏུ་མཆོད་བརྗོད། རང་གི་བསྟན་བཅོས་ལ་འཇུག་པའི་ཡན་ལག་དགོས་འབྲེལ།
མདོ་དང་བསྟན་བཅོས་ཀྱི་བརྗོད་བྱ་མངོན་རྟོགས་བཤད་པའོ། ། དང་པོ་ལ་གཉིས་ཏེ། རྗེ་བཙུན་གྱི་བསྟོད་ཕྱག་གི་ཡུལ་དུ་གྱུར་པའི་ཡུམ་ངོས་བཟུང་བ་དང༌། དེས་མཚོན་ནས་མངོན་པར་རྟོགས་པ་བརྒྱད་ཀ་འཕགས་བཞིའི་ཡུམ་དུ་བསྟན་པའོ། ། དང་པོ་ནི་འཕགས་པ་བྱམས་པ་ཞེས་པ་ནས། རྒྱུའི་གཙོ་བོ་ཡིན་ནོ་ཞེས་པའི་བར་གྱིས་འཆད་ལ། གཉིས་པ་ནི། དེ་ལ་ཐམས་ཅད་མཁྱེན་པ་ཉིད་གསུམ་གྱིས་ནི་དོན་བརྒྱད་བསྡུས་ལ་ཞེས་པས་བསྟན་ནོ། ། དེ་ལ་འདིར་རྗེ་བཙུན་གྱིས་ཕྱག་བྱ་བའི་ཡུལ་དུ་གྱུར་པའི་ཡུམ་ནི། སངས་རྒྱས་ཀྱི་སའི་རང་བཞིན་གྱི་ཤེས་ཕྱིན་དེ་ཉིད་ལ་ངོས་འཛིན་དགོས་པ་ཡིན་ཏེ།
བཅོམ་ལྡན་འདས་མ་ཞེས་བཤད་ཅིང༌། དེ་ཡང་ཡོན་ཏན་རིན་པོ་ཆེ་ཕུལ་དུ་དབྱུང་དུ་མེད་པ་དང་དཔག་ཏུ་མེད་པའི་འབྱུང་གནས་ཀྱི་ཚོགས་དོན་དུ་བཤད་པའི་ཕྱིར། ཡུམ་དེ་ལ་ཕྱག་འཚལ་བའི་ཚུལ་ཇི་ལྟ་བུ་ཞེ་ན། དེའི་ཡོན་ཏན་བརྗོད་པའི་སྒོ་ནས་སོ། ། དེ་ཇི་ལྟར་བརྗོད་ན། མཁྱེན་པ་གསུམ་གྱི་སྒོ་ནས་སོ། ། ཡུམ་མི་གནས་པའི་མྱ་ངན་ལས་འདས་པའི་ངོ་བོར་གྱུར་པ་དེ་ལ་མཁྱེན་པ་གསུམ་གྱི་ཡོན་ཏན་ཇི་ལྟར་ཡོད་ཅེ་ན། གཞི་ལམ་རྣམ་གསུམ་སྐྱེ་མེད་དུ་མཁྱེན་པའི་ཕྱིར། དེ་ཡང་རྣམ་མཁྱེན་གྱི་ཤེས་རྣམ་སྟོན་པའི་སྐབས་ནས་འཆད་པ་ལྟར། སངས་རྒྱས་ཀྱི་སར་ཐེག་པ་གསུམ་ཀའི་ཡོན་ཏན་ཡར་ལྡན་དུ་ཡོད་པའི་རྒྱུ་མཚན་གྱིས་འབྲས་ཡུམ་གཅིག་པུ་ལ་ཐེག་པ་གསུམ་ཀའི་ཚུལ་གསུམ་པ་ཅན་ཞེས་བྱ་བ་ཡིན་ནོ། །
ཡུམ་འདི་ལ་ཡོན་ཏན་གཞན་ཡང་ཡོད་མོད། མཁྱེན་གསུམ་ཁོ་ནའི་ཡོན་ཏན་བརྗོད་པའི་སྒོ་ནས་བསྟོད་པའི་རྒྱུ་མཚན་དང་དགོས་པ་གང་ཞེ་ན། མཁྱེན་གསུམ་གྱི་ཡོན་ཏན་གྱིས་མངོན་པར་རྟོགས་པ་བརྒྱད་ཀའི་ཡོན་ཏན་བསྡུས་པའི་རྒྱུ་མཚན་གྱིས་ཡིན་ལ། དེའི་འབྲེལ་ཡང་མཁྱེན་པ་གསུམ་གྱི་ཡོན་ཏན་དེ་དང་དེ་མངོན་པར་རྟོགས་པ་གཞན་ལྔ་ལའང་ཡོད་པར་གྲུབ་པ་ན། མདོ་དང་བསྟན་བཅོས་ཀྱི་བརྗོད་བྱ་མངོན་པར་རྟོགས་པ་བརྒྱད་པོ་ཐམས་ཅད་ལ་འཕགས་པ་བཞིའི་བཞེད་དོན་སྒྲུབ་པའི་ནུས་པ་ཡོད་པ་དང༌། ཐམས་ཅད་ཀྱང་ཡུམ་ཤེས་ཕྱིན་དུ་གྲུབ་པ་ཡིན་ནོ། ། མདོར་ན་རང་བཞིན་གྱི་ཤེས་ཕྱིན་ལ་ལམ་ཤེས་ཕྱིན་གྱི་ཡོན་ཏན་མངའ་བའི་སྒོ་ནས་བསྟོད་པ་དང་ཕྱག་མཛད་པ་ཡིན་ལ། དེའི་ཚེ་ན་ལམ་ཤེས་ཕྱིན་ནི་རང་བཞིན་གྱི་ཤེས་ཕྱིན་གྱི་ཡོན་ཏན་དང༌། སྲས་འཕགས་པ་བཞིའི་བཞེད་དོན་སྒྲུབ་བྱེད་ཀྱི་མཁྱེན་པ་དངོས་ཡིན་ལ། རང་བཞིན་ཤེས་ཕྱིན་ནི་ཡོན་ཏན་ཅན་དང༌།
བསྟོད་ཕྱག་གི་ཡུལ་དུ་གྱུར་པའི་ཡུམ་ཡིན་ནོ། ། ཞེས་བྱ་བ་འདི་ནི་ཞིབ་མོའི་རྣམ་པར་བཞག་པ་ཡིན་ལ། རེ་ཞིག་བཟུང་བདེ་བར་བཤད་ན། མཁྱེན་པ་གསུམ་ཀ་མཆོད་བརྗོད་དང༌། བསྟོད་ཡུལ་དུ་གྱུར་པའི་ཡུམ་ཡིན་ཀྱང༌། ཕྱག་གི་ཡུལ་མ་ཡིན་ཏེ། རྗེ་བཙུན་གྱིས་ཉན་རང་གི་མངོན་རྟོགས་ལ་ཕྱག་མི་མཛད་པའི་ཕྱིར་རོ། ། གཉིས་པ་དགོས་པ་ནི། འོ་ན་རྣམ་མཁྱེན་གཅིག་པུའི་སྒོ་ནས་བསྟོད་པར་རིགས་སོ་ཞེ་ན། མ་ཡིན་ཏེ།
དེ་ལྟ་ན་ཉན་རང་གི་རིགས་ཅན་དང༌། མཉན་པ་ལྟ་བུ་དང༌། རྫི་བོ་ལྟ་བུའི་བྱང་ཆུབ་ཀྱི་མཆོག་ཏུ་སེམས་བསྐྱེད་པ་རྣམས་ཡུམ་འདི་ལ་དད་པར་མི་འགྱུར་བའི་ཕྱིར་རོ། ། དེས་ན་ཡུམ་འདི་ལ་གཞི་ཤེས་ཀྱི་ཡོན་ཏན་མངའ་བར་བསྟོད་པས་ནི་ཉན་རང་གི་རིགས་ཅན་རྣམས་ཡུམ་ལ་དྭང་བ་སྐྱེས་ནས་དེ་སྟོན་པའི་གཞུང་ཤེས་ཕྱིན་ལ་ཐོས་བསམ་གྱིས་ཞུགས་ཏེ། བདག་མེད་པ་དང་པོ་གཉིས་རྟོགས་པའི་ཡེ་ཤེས་རྒྱུད་ལ་སྐྱེད་ནས་དམན་པའི་མྱ་ངན་ལས་འདས་པ་རྣམ་པ་གཉིས་ཐོབ་པར་མཛད་དོ། ། དེ་ལ་ལམ་ཤེས་ཀྱི་ཡོན་ཏན་མངའ་བར་བསྟོད་པས་ནི། བྱང་ཆུབ་སེམས་དཔའ་བཤད་མ་ཐག་པ་དེ་འདྲ་དེ་ཡུམ་ལ་དྭང་བ་སྐྱེས་ནས་དེ་ལ་ཐོས་བསམ་གྱིས་ཞུགས་ཏེ། ལམ་གསུམ་ཤེས་ཤིང་ཉོན་མོངས་པའི་བག་ལ་ཉལ་མི་སྤོང་བའི་ཐབས་ཀྱིས་འཁོར་བ་མ་སྟོངས་ཀྱི་བར་དུ་སྲིད་པར་སྐྱེ་བ་བླངས་པའི་སྒོ་ནས་འཇིག་རྟེན་གྱི་དོན་སྒྲུབ་པར་མཛད་དོ། ། དེ་ལ་རྣམ་མཁྱེན་གྱི་ཡོན་ཏན་མངའ་བར་བསྟོད་པས་ནི་རྒྱལ་པོ་ལྟ་བུའི་བྱང་ཆུབ་ཀྱི་མཆོག་ཏུ་སེམས་བསྐྱེད་པ་རྣམས་དྭང་བ་སྐྱེས་ནས། དེ་སྟོན་པའི་གསུང་རབ་ལ་རིམ་གྱིས་ཞུགས་ཏེ།
སངས་རྒྱས་པའི་མཛད་པས་ཆོས་ཀྱི་འཁོར་ལོ་བསྐོར་བར་མཛད་དོ། ། གཉིས་པ་ནི། འདིར་རྗེ་བཙུན་གྱི་ཕྱག་གི་ཡུལ་དུ་གྱུར་པའི་ཡུམ་ལ། སྤྱིར་རང་བཞིན་ཤེས་ཕྱིན་དང༌། བྱེ་བྲག་མི་གནས་པའི་མྱང་འདས་ཀྱིས་ཁྱབ་པ་དེ་ལྟ་ན། སྤྱིར་བསྟན་བཅོས་ཀྱི་བརྗོད་བྱར་གྱུར་པའི་ཡུམ་དང༌། བྱེ་བྲག་ཏུ་མཆོད་བརྗོད་ཀྱི་ཡུལ་དུ་གྱུར་པའི་ཡུམ་ལ་ཡང་དེས་ཁྱབ་པར་ཁས་ལེན་ནམ་ཞེ་ན་མ་ཡིན་ཏེ། མངོན་པར་རྟོགས་པ་བརྒྱད་ཀ་ལ་མཁྱེན་པ་གསུམ་གྱི་ཡོན་ཏན་བཤད་མ་ཐག་པ་དེ་དག་ཚང་ལ། དེའི་རྒྱུ་མཚན་གྱིས་བརྒྱད་ཀས་ཀྱང་འཕགས་པ་བཞི་པོ་གང་རུང་གི་བཞེད་དོན་སྒྲུབ་པར་ནུས་ལ། དེའི་རྒྱུ་མཚན་གྱིས་སྐབས་འདི་ནས་བསྟན་པའི་ཤེས་ཕྱིན་དུ་བཞག་པར་ནུས་པས་སོ། །
ཞེས་འཆད་པ་ནི། དེ་ལ་ཐམས་ཅད་མཁྱེན་པ་ཉིད་གསུམ་གྱིས་ནི་དོན་བརྒྱད་བསྡུས་ལ་ཞེས་སོགས་སོ། ། དེ་ཡང་མོས་སྤྱོད་ན་ཡོད་པའི་མཁྱེན་གསུམ་གྱི་སྦྱོར་བ་ནི། མཁྱེན་གསུམ་གྱི་བསྡུ་བྱར་མི་རུང་ཞིང༌། དེའི་རྒྱུ་མཚན་གྱིས་འདིའི་ཡུམ་དུའང་མི་རུང་ངོ༌། ། འཕགས་པ་བཞི་པོ་གང་རུང་གི་བཞེད་དོན་སྒྲུབ་པ་ཡང་མ་ཡིན་ཏེ། ཉོན་མོངས་པའི་ས་བོན་ལ་མི་གནོད་པའི་ཕྱིར་དང༌། ལམ་དང་རྣམ་པ་མངོན་སུམ་དུ་མི་ཤེས་པའི་ཕྱིར་རོ། ། དེའི་ཕྱིར་འདིའི་སྐབས་ཀྱི་ཡུམ་ལ་འཕགས་རྒྱུད་ཀྱི་མཁྱེན་པས་ཁྱབ་པ་ཡིན་ནོ། ། དོན་དེ་དག་ཀྱང་ཉི་སྣང་དུ།
ཡུམ་དེ་ལ་ཕྱག་འཚལ་ལོ། ། ཞེས་པའི་ཡུམ་དེ་གང་ཡིན་ཞེས་དྲིས་པའི་ལན་དུ། ཤེས་རབ་ཕ་རོལ་ཕྱིན་པ་ནི། ། དངོས་པོ་བརྒྱད་ཀྱིས་ཡང་དག་བཤད། ། ཅེས་འཆད་པར་གསུངས་པ་དེ་ལ་བསམས་པ་ཡིན་ལ། དེའི་གོ་དོན་ཡང༌། རང་བཞིན་ཤེས་ཕྱིན་དེ་དངོས་པོ་བརྒྱད་ཀྱི་སྒོ་ནས་བཤད་པ་ལ་དགོངས་སོ། ། དེ་ལྟར་ན་གསུམ་གྱིས་བརྒྱད་བསྡུས་པའི་གོ་དོན་ཡང་གསུམ་ལ་བསྟོད་པས་བརྒྱད་ཀ་ལ་བསྟོད་པར་འགྱུར་ཏེ། གསུམ་པོའི་ཡོན་ཏན་གྱི་ལྷག་མ་ལྔའི་ཡོན་ཏན་ཡང་བསྡུས་པའི་ཕྱིར། དེའི་ཤེས་བྱེད་ཀྱང་སྦྱོར་བ་བཞི་ཀ་ཡང་གཞི་ལམ་རྣམ་གསུམ་སྐྱེ་མེད་དུ་རྟོགས་པའི་རྣལ་འབྱོར་ལས་མ་འདས་པའི་ཕྱིར་དང༌།
ངོ་བོ་ཉིད་ཀྱི་སྐུ་ནི་བསྟོད་ཡུལ་གྱི་གཙོ་བོར་གྱུར་པའི་ཡོན་ཏན་ཅན་གྱི་ཡུམ་དེ་ཡིན་ལ། སྐུ་ལྷག་མ་གསུམ་ནི་ཡོན་ཏན་དུ་གྱུར་པའི་རྣམ་མཁྱེན་ལས་མ་འདས་པས་སོ། ། ཞེས་བྱ་བའི་དོན་འདི་ཁོ་ན་ཡིན་གྱི། རྣམ་བཤད་མཛད་པ་པོ་སྔ་མ་རྣམས་ཀྱི་བཤད་པའི་རྣམ་གྲངས་མང་པོ་དེ་དག་ནི་ངལ་བ་འབྲས་བུ་མེད་པའི་ལས་ཅན་ནོ། ། གལ་ཏེ་འོ་ན་གཞི་ལམ་རྣམ་གསུམ་སྐྱེ་མེད་ཤེས་པ་ཡུམ་གྱི་ཡོན་ཏན་ཡིན་ན། དེ་སྐྱེ་མེད་དུ་རིགས་པ་གང་ཞིག་འགྲུབ་ཅེ་ན། འདིར་རང་རྒྱུད་པའི་ལུགས་གཞིར་བཞག་ནས་འཆད་པ་ལ་གསུམ་སྟེ། བར་དུ་བདག་ཟློག་པའི་རིགས་པ་དབང་བཙན་པར་བྱས་ནས། ཀུན་རྫོབ་ཀྱི་དངོས་པོ་བདེན་མེད་དུ་སྒྲུབ་པ་དང༌། ཐ་མར་ལྟ་བ་ཀུན་ཟློག་གི་རིགས་པ་དབང་བཙན་པར་བྱས་ནས།
དོན་དམ་གྱི་དངོས་པོ་བདེན་མེད་དུ་སྒྲུབ་པ་དང༌། སྤྲོས་བྲལ་གྱི་ལྟ་བ་རྟོགས་པའི་ས་མཚམས་བསྟན་པའོ། ། དང་པོ་ལ་གསུམ་སྟེ། རྩ་བའི་རྟགས་དགོད་པ་དང༌། ཚུལ་སྒྲུབ་པ་དང༌། སྒྲུབ་པའི་ངག་བཀོད་ནས་རྗེས་དཔག་སྐྱེད་པའོ། ། དང་པོ་ནི་ཕྱི་ནང་གི་དངོས་པོ་འདི་དག་ཆོས་ཅན། རང་བཞིན་གྱིས་མེད་དེ། རིགས་པས་དཔྱད་པའི་ཚེ་གཅིག་ཏུ་ཡང་མེད། དུ་མར་ཡང་མེད་པའི་ཕྱིར།
གཟུགས་བརྙན་བཞིན་ནོ། ། འདིར་ཆོས་ཅན་ནི། རྒོལ་ཕྱིར་རྒོལ་གཉིས་ཀ་ལ་མཐུན་སྣང་དུ་གྲུབ་པའི་དངོས་པོ། མ་བརྟགས་གཅིག་པུར་ཉམས་དགའ་བ་དེ་ཉིད་ཡིན་པས། ཀུན་རྫོབ་ཀྱི་དབང་དུ་བྱས་པའོ། ། གཏན་ཚིགས་ནི། དོན་དམ་པའི་གཅིག་དང་དུ་བྲལ་གྱི་དབང་དུ་བྱས་པ་ཡིན་ཏེ། ཀུན་རྫོབ་ཏུ་ནི་དངོས་པོ་ཀུན་གཅིག་དང་དུ་མ་གང་རུང་དུ་གྲུབ་པའི་ཕྱིར། བསྒྲུབ་བྱའི་ཆོས་ཀྱི་དོན་ནི། རང་བཞིན་མེད་པའི་ཐ་སྙད་འབའ་ཞིག་ཡིན་ཏེ།
དེའི་དོན་ནི་ཕྱོགས་ཆོས་སྒྲུབ་བྱེད་ཀྱི་རིགས་པས་འགྲུབ་པའི་ཕྱིར། དེའི་ཕྱིར་འདིའི་བསྒྲུབ་བྱའི་ཆོས་སུ་བཟུང་བྱ་དེ་ཡིན་ན་དོན་དམ་པའི་བདེན་པ་ཡིན་པར་འགའ་བ་ཡིན་ཏེ། བདེན་པར་མེད་པའི་ཡུལ་ཅན་གྱི་ཐ་སྙད་ནི་རྗོད་བྱེད་ཀྱི་སྒྲ་དང་རྟོག་པའམ། གདགས་གཞི་དེ་ལ་བཏགས་པའི་མིང་གང་རུང་ལས་མ་འདས་པའི་ཕྱིར་རོ། ། འོ་ན་དོན་དམ་བདེན་པའི་མཚན་གཞི་གང་ཞེ་ན། གཉིས་མེད་ཀྱི་ཡེ་ཤེས་དང༌། ཆོས་ཅན་དེ་དང་དེ་དོན་དམ་པའི་གཅིག་དང་དུ་མ་གང་རུང་དུ་མ་གྲུབ་པའི་མེད་པར་དགག་པ་དེ་ཉིད་ནི་ཡུལ་གྱི་དང༌། དེ་མངོན་སུམ་དུ་རྟོགས་པའི་ཡེ་ཤེས་ནི་ཡུལ་ཅན་གྱི་བདེན་པའོ། ། དེ་གསུམ་ཀ་ཡང་བདེན་པར་གྲུབ་པ་ཡིན་ཏེ། བདེན་པར་འཇལ་བྱེད་ཀྱི་ཚད་མ་ཡོད་པའི་ཕྱིར་ཏེ།
དེ་དོན་དམ་པའི་བདེན་པར་སྒྲུབ་བྱེད་ཀྱི་རྟགས་དང༌། རྗེས་སུ་དཔག་པའི་ཚད་མ་ཡོད་པའི་ཕྱིར་རོ། ། གཏན་ཚིགས་འདིའི་དངོས་ཀྱི་དགག་བྱ་ནི་མྱུ་གུ་ལ་སོགས་པའི་ཀུན་རྫོབ་པའི་དངོས་པོ་རྣམས་རང་ཉིད་རང་ཡིན་པ་དེ་ལ་ངོས་འཛིན་དགོས་པ་ཡིན་ཏེ། དེ་དག་རང་སྟོང་དུ་སྒྲུབ་པ་སྐབས་སུ་བབ་པའི་ཕྱིར་རོ། ། གལ་ཏེ་འོ་ན་མྱུ་གུ་ལ་སོགས་པ་མེད་པར་འགྱུར་ཏེ། དེ་དག་དེ་མ་ཡིན་པའི་ཕྱིར། འདོད་ན་ཆོས་ཅན་མ་གྲུབ་པས། གཏན་ཚིགས་ཡང་དག་ཇི་ལྟར་རུང་ཞེ་ན། ཉེས་པ་མེད་དེ། རྟགས་ཡང་དག་གི་ཤེས་འདོད་ཆོས་ཅན་དུ་འཇོག་པ་ལ་ནི་ཀུན་རྫོབ་ཏུ་ཡོད་པ་ཙམ་གྱིས་ཆོག་པ་ཡིན་ལ།
དེར་ཡོད་པས་རང་ལུགས་ལ་ཡོད་པའི་གོ་མི་ཆོད་པའི་ཕྱིར། གལ་ཏེ་ཆོད་ན། མ་རིག་པའི་ངོར་ཡོད་པས་ཡོད་པའི་གོ་ཆོད་པར་འགྱུར་རོ། ། རྟགས་དང་པོ་གྲུབ་སྟེ། ཀུན་རྫོབ་པའི་དངོས་པོ་རྣམས་དོན་དམ་དུ་ཡོད་པ་མི་སྲིད་པའི་ཕྱིར་རོ། ། དེ་ལས་གཞན་དུ་ན། ཀུན་རྫོབ་པའི་དངོས་པོ་རྣམས་རང་ལུགས་ཀྱི་ཚད་མས་གྲུབ་ན། བློ་ཀུན་རྫོབ་པ་ཡང་ཡིན། ཚད་མ་ཡང་ཡིན་པའི་གཞི་མཐུན་པ་ཞིག་ཡོད་པར་འགྱུར་ལ། དེ་ལྟ་ན་གནས་ཚུལ་མཐོང་བ་ལ་སྒྲིབ་བྱེད་ཀྱི་བློ་དང༌།
ཚད་མའི་གཞི་མཐུན་ཡོད་པར་འགྱུར་ལ། དེ་ཡང་དེ་ལྟ་ན། ཚད་མ་ལ་མི་སླུ་བས་མ་ཁྱབ་པར་འགྱུར་རོ། ། འོ་ན་ཅི། བདེན་གྲུབ་དགག་བྱར་བྱེད་དགོས་པ་མ་ཡིན་ནམ་ཞེ་ན། ཡིན་མོད། དེ་བདེན་པར་གྲུབ་པ་དང༌། དེ་དེ་ཡིན་པར་གྲུབ་པ་གཉིས་ལ་ཁྱད་པར་ཅི་ཡང་ཡོད་པ་མ་ཡིན་ཏེ། མྱུ་གུ་ལ་སོགས་པ་དེ་ཉིད་དེ་ཡིན་ན། དེར་སྣང་བ་ལྟར་དེའི་དོན་བྱེད་ནུས་དགོས།
དེ་ནུས་ན་དེ་མི་སླུ་བ་ཡིན་དགོས་ལ། མི་སླུ་ན་བདེན་དགོས་ཤིང༌། བདེན་ན་དོན་དམ་པའི་བདེན་པ་ཡིན་དགོས་ལ། དེ་ཡིན་ན་བདེན་པར་གྲུབ་དགོས་པའི་ཕྱིར་རོ། ། དེའི་ཕྱིར་འཇིག་རྟེན་པས་དོན་དམ་པའི་བདེན་པར་ཁས་བླངས་ཤིང༌། དབུ་མ་པས་ཡང་དག་པའི་ཀུན་རྫོབ་ཅེས་བྱ་བའི་མིང་གིས་བཏགས་པའི་དངོས་པོ་རྣམས་ནི་རང་རང་གི་ངོ་བོས་སྟོང་པའི་ཕྱིར། དོན་དམ་པའི་བདེན་པར་མེད་དོ་ཞེས་བྱ་བ་ནི་སྐབས་ཀྱི་དོན་ནོ། ། གཉིས་པ་ལ་གཉིས་ཏེ། ཕྱོགས་ཆོས་སྒྲུབ་པ་དང༌། ཁྱབ་པ་སྒྲུབ་པའོ། །
དང་པོ་ལ་གཉིས་ཏེ། གཅིག་བྲལ་སྒྲུབ་པ་དང༌། དུ་བྲལ་སྒྲུབ་པའོ། ། དང་པོ་ལ་གསུམ་སྟེ། ཕྱི་རོལ་གྱི་དོན་ལ་དང༌། དོན་སྣང་གི་ཤེས་པ་ལ་དང༌། གཉིས་མེད་ཀྱི་ཤེས་པ་ལ་གཅིག་བྲལ་སྒྲུབ་པའོ། ། དང་པོ་ལ་གཉིས་ཏེ། རགས་པ་ལ་དང༌། རྡུལ་ཕྲ་རབ་ལ་སྒྲུབ་པའོ། །
དང་པོ་ནི། རགས་པ་ཆོས་ཅན། གཅིག་ཏུ་ཡོད་པ་མ་ཡིན་ཏེ། ཕྱོགས་ཀྱི་ཆ་དང་བཅས་པའི་ཕྱིར། ཞེས་པའོ། ། རྟགས་འདི་ལ་བརྟེན་པའི་ཚད་མ་ནི་མདོ་སྡེ་པ་ལའང་ཡོད་དོ། ། གཉིས་པ་ནི། དབུས་རྡུལ་ལ་ཕྱོགས་དྲུག་གི་རྡུལ་གྱིས་སྐོར་བའི་ཚེ། དབུས་ཀྱི་རྡུལ་ཕྲ་རབ་ཆོས་ཅན། གཅིག་ཏུ་ཡོད་པ་མ་ཡིན་ཏེ།
ཕྱོགས་ཆ་འགལ་བ་དྲུག་དང་བཅས་པའི་ཕྱིར། དེ་ལྟ་མ་ཡིན་ན། དབུས་རྡུལ་གྱི་ཕྱོགས་དྲུག་པོ་ཐམས་ཅད་དེའི་ཤར་ཕྱོགས་ལྟ་བུ་གཅིག་ཁོ་ན་ན་གནས་པར་ཧ་ཅང་ཐལ་བས་རགས་པ་རྩོམ་མི་ནུས་པར་འགྱུར་རོ། ། རྟགས་འདི་ལ་བརྟེན་པའི་ཚད་མ་ནི་སེམས་ཙམ་རྣམ་བདེན་པ་ལ་ཡང་ཡོད་པ་ཡིན་ཏེ། ཇི་སྐད་དུ། ཇི་ལྟ་ཇི་ལྟར་དོན་བསམ་པ། ། ཞེས་སོགས་གསུངས་པ་ལྟར་རོ། ། གཉིས་པ་ནི། ཕྱི་རོལ་དོན་གྱི་རྣམ་པ་སྣང་བའི་ཤེས་པ་ཆོས་ཅན། གཅིག་ཏུ་ཡོད་པ་མ་ཡིན་ཏེ།
སྣ་ཚོགས་སུ་སྣང་བའི་ཕྱིར། ཞེས་པའོ། ། རྟགས་འདི་ལ་བརྟེན་པའི་ཚད་མ་ནི་རྣམ་བརྫུན་པ་ལ་ཡང་ཡོད་དེ། ཇི་སྐད་དུ། རང་བཞིན་མཐོང་མེད་ཕྱིར་གཅིག་མིན། ། ཞེས་གསུངས་པའི་ཕྱིར་རོ། ། གསུམ་པ་ནི། གཉིས་མེད་ཀྱི་ཡེ་ཤེས་ཆོས་ཅན། གཅིག་ཏུ་ཡོད་པ་མ་ཡིན་ཏེ། སྐྱེ་འཇིག་གནས་པ་གསུམ་གྱི་བདག་ཉིད་ཡིན་པའི་ཕྱིར།
ཞེས་པའོ། ། འདི་ནི་ངོ་བོ་ཉིད་མེད་པར་སྨྲ་བ་རྣམས་ཀྱི་ཐུན་མོང་མ་ཡིན་པའི་རིགས་པ་སྟེ། གཞན་ལ་མ་གྲགས་པའི་ཕྱིར་རོ། ། གཉིས་པ་ནི། བདེན་པའི་དུ་མ་ཞེས་བྱ་བ་ཡོད་པ་མ་ཡིན་ཏེ། གཅིག་གི་མཚན་གཞི་མེད་པའི་ཕྱིར་རོ། ། སྐབས་འདི་དག་དུ་གཅིག་མེད་ན་དུ་མ་མེད་པས་ཁྱབ་པ་དང༌། དུ་མ་ཡིན་ན། གཅིག་ཡིན་པར་འགལ་བའི་ཁྱབ་པ་ཚད་མས་འགྲུབ་པའི་ཚུལ་ཤེས་དགོས་པ་ཡིན་ཏེ། དེ་མ་ཤེས་ན་གཅིག་བྲལ་གྱི་སྒྲུབ་བྱེད་དང༌།
དུ་བྲལ་གྱི་སྒྲུབ་བྱེད་གཉིས་ཕན་ཚུན་འགལ་བར་འཁྲུལ་སྲིད་པའི་ཕྱིར་རོ། ། གཉིས་པ་ལ་གཉིས་ཏེ། རྗེས་འགྲོ་སྒྲུབ་པ་དང༌། ལྡོག་པ་སྒྲུབ་པའོ། ། དང་པོ་ནི། རྟགས་དེ་མཐུན་པའི་ཕྱོགས་གཟུགས་བརྙན་ལ་རྗེས་སུ་འགྲོ་བར་འཇིག་རྟེན་ཐ་མལ་པའི་མངོན་སུམ་གྱིས་ཀྱང་གྲུབ་པ་ཡིན་ཏེ། དེས་ཀྱང་དེ་དག་སྣང་བ་ལྟར་དོན་བྱེད་མི་ནུས་པ་ཉིད་དུ་གོ་བས་བརྫུན་པར་གྲུབ་པའི་ཕྱིར། དེ་ལྟ་ན་ཡང༌། ཞིབ་མོར་བསམས་ན། གཟུགས་བརྙན་གྱི་རང་ལྡོག་ནས་རང་སྟོང་དུ་ཤེས་མ་ཤེས་ཀྱི་ཁྱད་པར་ཅུང་ཟད་ཅིག་ཡོད་པས།
མེ་ལོང་ནང་གི་བྱད་བཞིན་ནོ། ། ཞེས་དང༌། སྒྱུ་མའི་རྟ་གླང་བཞིན་ནོ་ཞེས་བརྗོད་དགོས་པ་ཡིན་ནོ། ། འོ་ན་གཞི་མ་གྲུབ་པ་མཐུན་དཔེར་ཇི་ལྟར་རུང་ཞེ་ན། དགག་བྱ་འགོག་པའི་ཚེ་སྐྱོན་ཡོད་པ་མ་ཡིན་ཏེ། སློབ་དཔོན་ལེགས་ལྡན་འབྱེད་ཀྱིས། མིག་སོགས་སྐྱེ་མེད་དུ་སྒྲུབ་པའི་མཐུན་དཔེར། བདག་ཤེས་རིག་གི་སྐྱེས་བུ་བཟུང་བ་བཞིན་ནོ། ། གཉིས་པ་ནི། གང་ཡོད་པ་ལ་གཅིག་དང་དུ་བྲལ་འགོག་བྱེད་ཀྱི་རིགས་པ་དེ་ཉིད་ཀྱིས་བདེན་པར་གྲུབ་པ་ལ་ཡང་དེ་ཁེགས་པ་ཡིན་ནོ། །
རིགས་པ་དེའི་ཤེས་བྱེད་ཀྱང༌། ཡོད་ན་རིགས་པས་དཔྱད་པའི་ཚེ་ཡོད་དགོས་པ་ལ་ཐུག་ལ། དེའི་ཤེས་ཀྱང༌། མ་དཔྱད་པའི་ངོར་ཡོད་པས་ཡོད་པའི་གོ་མི་ཆོད་པ་ལ་ཐུག་པ་ཡིན་ཏེ། དེ་ལས་གཞན་དུ་ན། བདག་གཉིས་ཀྱང་ཡོད་པར་འགྱུར་རོ། ། གསུམ་པ་ནི། དེ་ལྟར་ཚུལ་གསུམ་ཚད་མས་ཤེས་ཟིན་པའི་འོག་རོལ་དུ་སྒྲུབ་པའི་ངག་འདི་ལྟར་འགོད་དེ། གང་གཅིག་དང་དུ་མ་དང་བྲལ་ན། བདེན་པར་མེད་པས་ཁྱབ།
དཔེར་ན་མེ་ལོང་ནང་གི་བྱད་བཞིན་བཞིན། བྱད་བཞིན་དེ་དེ་དང་བྲལ་བ་བཞིན་དུ་སྣང་ཞིང་གྲགས་པའི་དངོས་པོ་འདི་དག་ཀྱང་དེ་དང་བྲལ། དེའི་ཕྱིར་དེ་དག་རང་བཞིན་གྱིས་མེད་དོ། ། ཞེས་པའི་ངག་ཡན་ལག་ལྔ་ལྡན་དུ་བཀོད་པ་ལ་བརྟེན་ནས། ཆོས་ཅན་དེ་དག་གི་སྟེང་དུ་བདེན་མེད་ཀྱི་ཐ་སྙད་རྟོགས་པའི་རིགས་ཤེས་རྗེས་དཔག་སྐྱེ་བ་ཡིན་ནོ། ། དེའི་ཚེ་ཕྱོགས་ཆོས་ངེས་པའི་ཤེས་རབ་གང་ཡིན་པ་དེ་དབུ་མའི་ལྟ་བ་རྗེས་མཐུན་པ་དང༌། དེའི་ཡུལ་གཅིག་དང་དུ་བྲལ་དེ་མཐུན་པའི་དོན་དམ་དུ་ཁས་ལེན་དགོས་པ་ཡིན་གྱི། བསྒྲུབ་བྱ་རྟོགས་པའི་རྗེས་དཔག་དེ་ནི་དེར་མི་རུང་སྟེ། ཀུན་རྫོབ་པའི་ཡུལ་ཅན་ཡིན་པའི་ཕྱིར་རོ། ། གངས་ཅན་པ་ཕྱི་མ་དག་གིས་དེ་ལས་ཟློག་སྟེ་ཁས་ལེན་པ་ནི།
རང་རྒྱུད་ཀྱི་གཞུང་ལུགས་མ་གོ་བས་ཤིན་ཏུ་ནོངས་པ་ཡིན་ནོ། ། གོང་དུ་བཤད་པ་དེ་ལྟར་ཀུན་རྫོབ་ཀྱི་བདེན་པར་བཞག་པའི་ཆོས་རྣམས་ཀྱི་སྟེང་དུ་བདེན་གྲུབ་བཀག་པའི་མེད་པར་དགག་པ་དེ་ནི་སྤྲོས་པ་ཕྱོགས་གཅིག་བཀག་པའི་རྒྱུ་མཚན་གྱིས་རྣམ་གྲངས་པའི་དོན་དམ་བདེན་པར་འཇོག་པ་ཡིན་གྱི། དོན་དམ་པའི་བདེན་པ་དངོས་མ་ཡིན་ཏེ། ཁྱད་གཞི་དོན་དམ་གྱི་སྟེང་དུ་བདེན་གྲུབ་བཀག་མ་ཟིན་པས། སྤྲོས་པའི་ཚོགས་མཐའ་དག་མ་བཀག་པའི་ཕྱིར། དེ་སྐད་དུ་ཡང༌། བདེན་གཉིས་ལས། སྐྱེ་བ་ལ་སོགས་བཀག་པ་ཡང༌། ། དམ་པའི་དོན་དང་འཐུན་ཕྱིར་འདོད། ། ཡང་དག་ཏུ་ན་སྤྲོས་པ་ཡི། །
ཚོགས་རྣམས་ཀུན་ལས་དེ་གྲོལ་ཡིན། ། ཞེས་གསུངས་སོ། ། དེ་ལ་ཁ་ཅིག་འདི་སྙམ་དུ། བདེན་པའི་གཅིག་དང་དུ་བྲལ་ཆོས་ཅན། རིགས་པས་དཔྱད་བཟོད་དུ་ཐལ། བདེན་པར་གྲུབ་པའི་ཕྱིར། སྙམ་ན། ལན་ལ་མགོ་མཚུངས་དང༌། རྣལ་མའོ། ། དང་པོ་ནི།
དེ་ཆོས་ཅན། དེ་ཉིད་དུ་ཐལ། དོན་དམ་པའི་བདེན་པ་ཡིན་པའི་ཕྱིར། ཁྱབ་པ་མ་ངེས་ན་སྔ་མ་ཡང་མ་ངེས་སོ། ། དཔྱད་མི་བཟོད་ན་བརྫུན་དགོས་པའི་ཕྱིར་རོ་སྙམ་ན། འདིར་ཡང་དེ་ཉིད་ཀྱི་ཕྱིར་མཚུངས་པ་ཡིན་ནོ། ། གཉིས་པ་ནི། མྱང་འདས་སོགས་བདེན་གྲུབ་ཏུ་འཇོག་པ་དེའི་ཚེ། དེའི་ངོ་བོ་ལ་དཔྱད་ནས་དེར་བཞག་པ་མ་ཡིན་ཏེ། དཔྱད་ནས་ནི་ཐ་སྙད་ཀྱི་བདེན་པ་ཡང་འཇོག་མི་ནུས་ན།
དོན་དམ་པའི་བདེན་པ་འཇོག་པ་ལྟ་ཅི་སྨོས་པའི་ཕྱིར། དཔེར་ན་མདོ་སྡེ་པས་རྡུལ་ཕྲན་བདེན་གྲུབ་ཏུ་ཁས་བླངས་ཀྱང༌། དེ་ཉིད་དཔྱོད་བྱེད་ཀྱི་རིགས་པས་དཔྱད་ནས་ཁས་བླངས་པ་མ་ཡིན་པ་བཞིན་ནོ། ། དེས་ཀྱང་དེ་དེར་ཁས་ལེན་ན་ནི་དེའི་ངོར་བདེན་མེད་དུ་སྒྲུབ་བྱེད་ཀྱི་རིགས་པ་མི་རྙེད་པར་འགྱུར་རོ། ། རྩ་བར་ཁྱབ་པ་མ་ངེས་པའི་ཚུལ་འདི་ཡང༌། གནས་སྐབས་སུ་བདེན་པ་གཉིས་ཁས་ལེན་པ་དེ་སྲིད་དུ་ཡིན་གྱི། མཐར་ནི་མ་ཡིན་ཏེ། དེར་ནི་ཡོད་པ་ཞེས་བྱ་བའི་ཆོས་རྡུལ་ཙམ་ཡང་ཁས་མི་ལེན་ལ། དེ་ཡང་རིགས་པས་དཔྱད་མི་བཟོད་པ་ལ་ཐུག་པའི་ཕྱིར་རོ། ། གཉིས་པ་ནི།
འོ་ན་སྤྲོས་པ་ཕྱོགས་གཅིག་བཀག་པའི་བདེན་མེད་དེ་བདེན་པར་ཡོད་དམ་ཞེ་ན། ཞེས་སམ། ཀུན་རྫོབ་ཀྱི་ཆོས་རྣམས་མི་བདེན་ན་དོན་དམ་པའི་ཆོས་རྣམས་བདེན་ནམ་ཞེ་ན། དགག་བྱ་གང་བཀག་པས་བདེན་མེད་དུ་འཇོག་པའི་བདེན་མེད་དེ་ཡང་ཡོད་པ་མ་ཡིན་ཏེ། འགལ་ཟླ་བདེན་གྲུབ་མེད་པའི་ཕྱིར་རོ། ། དཔེར་ན་མོ་གཤམ་གྱི་བུ་མེད་ན་དེ་ཤི་བ་མི་འབྱུང་བ་བཞིན་ནོ། ། ཡང་མྱུ་གུ་རང་གི་ངོ་བོས་སྟོང་པའི་སྟོང་པ་ཉིད་དེ་ཡང་ཡོད་པ་མ་ཡིན་ཏེ། དགག་བྱ་གང་བཀག་པས་མྱུ་གུ་རང་སྟོང་དུ་འཇོག་པའི་དགག་བྱ་མྱུ་གུ་དེ་ཡོད་པ་མ་ཡིན་པའི་ཕྱིར་རོ། ། དེ་སྐད་དུ་ཡང༌། བདེན་གཉིས་ལས།
དགག་བྱ་ཡོད་པ་མ་ཡིན་པས། ། ཡང་དག་དུ་ན་བཀག་མེད་གསལ། ། ཞེས་དང༌། རྩ་བ་ལས། གལ་ཏེ་སྟོང་མིན་ཅུང་ཟད་ཡོད། ། སྟོང་པ་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་ཡོད་མིན་ན། ། སྟོང་པ་ཡོད་པར་ག་ལ་འགྱུར། ། ཞེས་གསུངས་སོ། ། ཆོས་ཅན་མྱུ་གུ་སོགས་མེད་པར་གང་གིས་ཤེས་ཞེ་ན།
ཕྱི་རོལ་གྱི་དོན་དང༌། དོན་སྣང་གི་ཤེས་པ་གཉིས་ཀ་ཚད་མས་མི་འགྲུབ་པར་ནི་རྣལ་འབྱོར་སྤྱོད་པ་པས་ཀྱང་ཤེས་ན། ངོ་བོ་ཉིད་མེད་པར་སྨྲ་བས་ལྟ་ཅི་སྨོས་ཏེ། གཞན་དུ་ན་ངེས་དོན་གྱི་རྒྱ་མཚོ་ཆེན་པོར་འཇུག་པ་ལ། གྲུབ་མཐའ་སྨྲ་བའི་ཐེམ་སྐས་ཀྱི་རིམ་པ་བཞི་གཟུངས་པ་དེ་དེར་འཇུག་པའི་ལམ་མ་ཡིན་པར་ཐལ་བའི་ཕྱིར་རོ། ། གལ་ཏེ་འོ་ན་སྤྲོས་པ་ཕྱོགས་གཅིག་བཀག་པ་ཙམ་གྱིས་དོན་དམ་པའི་བདེན་པར་འཇོག་མི་ནུས་ན། སྤྲོས་པའི་ཚོགས་མཐའ་དག་བཀག་པའི་མེད་པར་དགག་པ་དེ་དོན་དམ་པའི་བདེན་པར་ཁས་ལེན་ནམ་ཞེ་ན། དེ་ཡང་དེ་ཉིད་ལ་རིགས་པས་མི་དཔྱོད་པའི་ཚེ་དེ་ལ་དོན་དམ་པའི་བདེན་པར་སྒྲོ་བཏགས་ནས་དེར་ཁས་ལེན་པ་ཅིག་སྲིད་ཀྱང༌། དཔྱད་པའི་ཚེ་ནི་དེ་ཡང་ཡོད་པ་མ་ཡིན་ཏེ། དགག་བྱ་སྤྲོས་པ་ཅི་ཡང་མེད་པའི་ཕྱིར་རོ། །
འོ་ན་ཅི་ཞེ་ན། དོན་དམ་པའི་བདེན་པ་ནི་སྒྲས་བརྗོད་པར་མི་ནུས་ཤིང༌། རྟོག་པས་བཟུང་བར་བྱ་བ་མ་ཡིན་ནོ། ། འོ་ན་མོ་གཤམ་གྱི་བུ་དང་མཚུངས་པར་འགྱུར་རོ་ཞེ་ན། མ་ཡིན་ཏེ། འཕགས་པ་རྣམས་ཀྱི་སོ་སོར་རང་གིས་རིག་པའི་ཡེ་ཤེས་ཀྱིས་གཟིགས་པའི་ཕྱིར་རོ། ། དེའི་གོ་དོན་ཡང༌། དེས་སྤྲོས་པའི་ཚོགས་ཅི་ཡང་མ་གཟིགས་པ་ལ་དོན་དམ་པའི་བདེན་པ་གཟིགས་སོ་ཞེས་བྱ་བའི་ཐ་སྙད་བྱས་པའོ། ། གསུམ་པ་སྤྲོས་བྲལ་རྟོགས་པའི་ས་མཚམས་བསྟན་པ་ནི། གོང་དུ་བཤད་པ་དེ་ལྟར།
དང་པོར་བདེན་གྲུབ་འགོག་བྱེད་ཀྱི་རིགས་པ་དང༌། ཐ་མར་སྤྲོས་བྲལ་ཡང་འགོག་བྱེད་ཀྱི་རིགས་པ་ཚད་མས་ཤེས་པ་དེའི་ཚེ་དབུ་མའི་ལྟ་བ་སྐྱེས་པར་འཇོག་པ་ཡིན་ནོ། ། དེ་ལ་ཡང་གཉིས་ཏེ། རྗེས་དཔག་གིས་རྟོགས་པ་དང༌། མངོན་སུམ་གྱིས་རྟོགས་པའོ། ། དང་པོ་ནི། ལྟ་བ་མཚན་ཉིད་པ་མ་ཡིན་ཏེ། སྤྲོས་མེད་ཀྱི་མཚན་མར་ལྟ་བའི་ཕྱིར་རོ། ། དེས་ན་གཉིས་པ་ཁོ་ནའོ། ། འདི་ལ་ཡང་ཤེས་བརྗོད་ཀྱི་ཐ་སྙད་འདོགས་པ་དབང་བཙན་པར་བྱས་པ་རྗེས་འཐོབ་དང་འཐུན་པ་དང༌།
ལྟ་བས་སྤྲོས་པ་གཅོད་པ་དབང་བཙན་པ་མཉམ་གཞག་དང་འཐུན་པའོ། ། དང་པོའི་དབང་དུ་བྱས་ནས་ཁས་ལེན་དང་གྲུབ་པའི་མཐའ་འཇོག་པ་མི་འགལ་ལ། གཉིས་པའི་དབང་དུ་བྱས་ནས་ནི། ཁས་ལེན་ཅི་ཡང་མེད་ཅིང༌། དགག་བྱ་འགོག་ཀྱང་བསྒྲུབ་བྱ་ཅུང་ཟད་ཀྱང་མི་སྒྲུབ་པའི་ཕྱིར། རང་རྒྱུད་ཀྱི་གཏན་ཚིགས་ཀྱི་ཁས་མི་ལེན་ནོ། ། ཞེས་བྱ་བ་འདི་གྲུབ་པ་ཡིན་ནོ། ། གཞི་ཤེས་ཀྱིས་ཉན་རང་གི་བཞེད་དོན་སྒྲུབ་པར་མཛད་ན། དེའི་བཞེད་དོན་ནི་གང༌། དེ་གཞི་ཤེས་ཀྱིས་སྒྲུབ་པའི་ཚུལ་ཇི་ལྟ་བུ་ཞེ་ན།
དང་པོ་ནི། དམན་པའི་མྱ་ངན་ལས་འདས་པ་གཉིས་སོ། ། དེས་དེ་སྒྲུབ་པའི་ཚུལ་ནི། གང་ཟག་གི་བདག་མེད་མངོན་སུམ་དུ་རྟོགས་པས་ཉོན་མོངས་པའི་ས་བོན་དྲུངས་འབྱིན་པར་ནུས་པའི་ཕྱིར། གཟུང་བ་ཆོས་ཀྱི་བདག་མེད་རྟོགས་པ་ནི་རང་རྒྱལ་གྱི་རྟོགས་པའི་ཁྱད་པར་ཡིན་པ་ལ་དགོངས་ནས། རྣམ་པར་ཐར་པ་ཅུང་ཟད་ཙམ་ཞིག་གིས་ལྷག་པ་ཞེས་གསུངས་པ་ཡིན་གྱི། རང་རྒྱལ་གྱི་མྱང་འདས་གཉིས་པོ་སྒྲུབ་པ་ལ་དེ་མེད་མི་རུང་གི་ཡན་ལག་ཏུ་དགོས་པ་ནི་མ་ཡིན་ཏེ། དེའི་འགལ་ཟླ་ནི་ཤེས་བྱའི་སྒྲིབ་པ་ཡིན་པས་དམན་པའི་ཐར་པ་ལ་གེགས་བྱེད་དུ་མི་རུང་བའི་ཕྱིར་དང༌། གཞུང་ལས་ཀྱང༌། གཞི་ཐམས་ཅད་སྐྱེ་བ་མེད་པར་ཡོངས་སུ་ཤེས་པ་ཡིན་གྱི།
ཞེས་གསུངས་ཀྱི། གཟུང་བ་ཆོས་ཀྱི་བདག་མེད་ཀྱང་ཤེས་དགོས་པའི་བཤད་པ་མ་མཛད་པའི་ཕྱིར། འོ་ན་གཉིས་པོའི་ཁྱད་པར་ནི་གང༌། གཉིས་པོ་དེ་མྱང་འདས་མཚན་ཉིད་པ་ཡིན་ནམ་མིན། གལ་ཏེ་མིན་ན་དེ་མཚན་ཉིད་པ་དེའི་མཚན་གཞི་གང་ཞེ་ན། ཁྱད་པར་ནི་ཉོན་མོངས་པའི་ས་བོན་མ་ལུས་པར་སྤངས་པའི་འགོག་བདེན་དུ་འདྲ་ཡང༌། ལས་ཉོན་སྔ་མས་འཕངས་པའི་སྡུག་བསྔལ་གྱི་ཕུང་པོ་དང་མ་བྲལ་པ་དང་བྲལ་བའོ། ། དེ་ལྟ་ན་ཡང་ལྷག་བཅས་མྱང་འདས་ཀྱིས་སྡུག་བསྔལ་གྱི་ཕུང་པོ་མ་སྤངས་པ་ནི་ཡིན་ཏེ། དེས་དེ་བར་ཆད་མེད་ལམ་གྱི་སྟོབས་ཀྱིས་མི་སྐྱེ་བའི་ཆོས་ཅན་དུ་བྱས་ཟིན་པའི་ཕྱིར། གཉིས་པོའི་ངོ་བོ་འགོག་བདེན་ཡིན་པ་ལ་མི་མཐུན་པ་མེད་ཀྱང༌།
བྱེ་བྲག་ཏུ་སྨྲ་བས་རྟག་པའི་དངོས་པོར་འདོད་པ་དང༌། མདོ་སྡེ་པས་མེད་དགག་ཏུ་འདོད་པ་དང༌། སེམས་ཙམ་པས་གཉིས་མེད་ཀྱི་ཡེ་ཤེས་ཀྱི་ངོ་བོར་ཁས་ལེན་པ་དང༌། རྣལ་འབྱོར་སྤྱོད་པའི་དབུ་མ་པ་རྣམས་ཀྱང་དེ་དང་འཐུན་པ་དང༌། ཐལ་འགྱུར་བ་དག་གིས་མེད་དགག་ཏུ་འདོད་པ་རྣམས་སོ། ། དེ་ལྟ་ན་ཡང་ལྷག་མེད་ཀྱི་སྐབས་སུ་རིག་པ་རྒྱུན་ཆད་པ་ནི་ཐེག་ཆེན་པ་དག་གི་འདོད་པ་མ་ཡིན་ཏེ། སེམས་ཙམ་པས་ཀྱང་རིག་པའི་མ་མཐའ་ཐུག་མེད་དུ་འདོད་པའི་ཕྱིར་དང༌། ཆོས་དབྱིངས་ཀྱི་ངོ་བོ་རིག་པར་འདོད་པའི་ཕྱིར། འོན་ཀྱང༌། སྐབས་དེ་ན་བྱང་ཕྱོགས་སོགས་ཡོན་ཏན་གྱི་ཁྱད་པར་ནི་ཅི་ཡང་ཡོད་པ་མ་ཡིན་ཏེ།
དེར་དགེ་བའི་རྩ་བ་མཐའ་དག་ཟད་པའི་ཕྱིར་དང༌། ལམ་རྒྱུན་ཆད་པའི་ཕྱིར། དེ་སྐད་དུ་ཡང༌། མངོན་པ་ཀུན་ལས་བཏུས་ལས། ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཉན་ཐོས་ནི་ལམ་ཐམས་ཅད་རྒྱུན་ཡང་དག་པར་གཅོད་པའི་རྣམ་པར་འདོད་པས་རྣམ་པར་སྤོང་སྟེ། བྱང་ཆུབ་སེམས་དཔའ་ནི་མ་ཡིན་ནོ། ། དེའི་ཕྱིར་བྱང་ཆུབ་སེམས་དཔའ་ནི་དགེ་བའི་རྩ་བ་མི་ཟད་པ་དང༌། ཡོན་ཏན་མི་ཟད་པ་ཞེས་བྱའོ། ། ཞེས་གསུངས་སོ། ། ལྷག་བཅས་ནི་ཉན་ཐོས་སྡེ་པས་དགྲ་བཅོམ་པར་འདོད་ཀྱང༌།
མྱང་འདས་མཚན་ཉིད་པར་མི་འདོད་ལ། སེམས་ཙམ་པས་ཀྱང་དེ་དེར་མི་འདོད་དེ། དེ་ནས་ཐེག་པ་ཆེན་པོའི་ལམ་དུ་འཇུག་སྲིད་པའི་ཕྱིར། ལྷག་མེད་ཀྱི་མྱང་འདས་ཁོ་ན་མྱང་འདས་གོ་ཆོད་པོར་འདོད་པ་ནི་མཐར་ཐུག་གི་ཐེག་པ་གསུམ་དུ་འདོད་པ་མཐའ་དག་གི་ལུགས་སོ། ། མཐར་ཐུག་ཐེག་པ་གཅིག་ཏུ་བཞེད་པ་ལྟར་ན། དམན་པ་ལ་ཡུལ་རང་བཞིན་གྱི་མྱང་འདས་དང་ཉོན་མོངས་སྤངས་པའི་དགྲ་བཅོམ་གོ་ཆོད་པོ་ཡོད་ཀྱང༌། དེ་མངོན་དུ་བྱས་པའི་བློ་བུར་རྣམ་དག་གི་མྱང་འདས་གོ་ཆོད་པོ་ཡོད་པར་མི་བཞེད་དེ། བདེ་བ་དམ་པའི་ཕ་རོལ་ཏུ་ཕྱིན་པ་མེད་པའི་ཕྱིར། དེ་སྐད་དུ་ཡང༌། རྒྱུད་བླ་མར།
སངས་རྒྱས་ཉིད་ལས་མ་གཏོགས་མྱ་ངན་འདས་པ་མེད། ཅེས་དང༌། འགྲེལ་ཆེན་དུ། ཀླུ་སྒྲུབ་ཞབས་ཀྱི་ལུང་དྲངས་ནས། ཐེག་དམན་ལ་མྱང་འདས་གོ་ཆོད་པོ་མེད་པར་བསྒྲུབས་པའི་ཕྱིར་རོ། ། དེས་ན་གནས་སྐབས་ཀྱི་གློ་བུར་རྣམ་དག་གི་མྱང་འདས་ཀྱིས་དེའི་གོ་ཆོད་པ་མ་ཡིན་ཏེ། གནས་སྐབས་ཀྱི་སངས་རྒྱས་བཞིན་ནོ། ། དེའི་ཕྱིར་དེ་གོ་ཆོད་པོ་ནི་གཉིས་ཏེ། ཡུལ་རང་བཞིན་གྱི་མྱང་འདས་དང༌། ཡུལ་ཅན་མི་གནས་པའི་མྱ་ངན་ལས་འདས་པ་གཉིས་སོ། །
དེ་ཡང་ཡུལ་གྱི་མྱང་འདས་མཚན་ཉིད་པ་དེ་ཡུལ་ཅན་ཡེ་ཤེས་ཀྱིས་མངོན་དུ་བྱས་པ་ལ་མི་གནས་པའི་མྱང་འདས་ཞེས་བརྗོད་པ་ཡིན་ཏེ། དཔེར་ན། ཡུལ་རང་བཞིན་ཤེས་ཕྱིན་དེ་ཡུལ་ཅན་ཡེ་ཤེས་ཀྱིས་མངོན་དུ་བྱས་པའི་ཚེ། ཤེས་རབ་ཀྱི་ཕ་རོལ་ཏུ་ཕྱིན་ཟིན་པ་ཞེས་བརྗོད་དགོས་པ་བཞིན་ནོ། ། དེས་དེ་མངོན་དུ་བྱས་པའི་ས་མཚམས་གང་ཞེ་ན། ཡང་དག་པའི་མཐའ་མངོན་དུ་བྱེད་ཚུལ་དང་མཚུངས་པར་ཁས་ལེན་དགོས་སོ། ། དེ་ལྟ་ན་ཡང༌། རང་བཞིན་གྱི་མྱང་འདས་དེ་མངོན་སུམ་དུ་རྟོགས་པ་ལ་དེ་མངོན་དུ་བྱས་པའི་མིང་དུ་བཏགས་པ་འགའ་ཞིག་ཡོད་དེ། རིགས་པ་དྲུག་ཅུ་པ་ལས། མཐོང་བའི་ཆོས་ལ་མྱ་ངན་འདས། །
བྱ་བ་བྱས་པའང་དེ་ཉིད་དོ། ། ཞེས་བཤད་པ་ལྟར་རོ། ། རང་བཞིན་ཆོས་སྐུས་དེའི་གོ་ཆོད་པར་མཚུངས་པ་ནི་མ་ཡིན་ཏེ། ཤེས་ཕྱིན་དང་མྱང་འདས་ནི་སྤྲོས་པས་དབེན་པའི་ཆ་ནས་འཇོག་ལ། ཆོས་སྐུ་ནི་ཡོན་ཏན་གྱི་ཆ་ནས་འཇོག་པས་སོ། ། གཉིས་པ་ལམ་ཤེས་ཀྱིས་བྱང་སེམས་འཕགས་པའི་བཞེད་དོན་སྒྲུབ་ཚུལ་ལ། བཞེད་དོན་ནི་གང༌། དེས་དེ་ཇི་ལྟར་སྒྲུབ་ཅེ་ན། བཞེད་དོན་ནི་གཉིས་ཏེ། རིགས་ཅན་གསུམ་གྱི་ལམ་གསུམ་ཕྱིན་ཅི་མ་ལོག་པར་ཤེས་པ་དང༌།
ཤེས་ནས་གསུམ་པོའི་དོན་སྒྲུབ་པའོ། ། དེ་ཇི་ལྟར་སྒྲུབ་པ་ཡང༌། སྲིད་པར་སྐྱེ་བ་བླངས་པའི་སྒོ་ནས་སོ། ། དེ་ལེན་པའི་རྒྱུ་ནི། སྤྱིར་ཉོན་མོངས་པའི་བག་ལ་ཉལ་དང༌། བྱེ་བྲག་འདོད་སྲིད་ཀྱི་བག་ལ་ཉལ་ལོ། ། དེས་བཞེད་དོན་དེ་སྒྲུབ་ནུས་པའི་རྒྱུ་མཚན་ནི། རྒྱུ་ལམ་ཤེས་ནི་ལམ་གསུམ་གྱི་རྟོགས་རིགས་མངོན་སུམ་དུ་ཤེས་ནས་སྲིད་པར་སྐྱེ་བ་ལེན་པའི་རྒྱུ་དེ་དང་དེ་མི་སྤོང་བའི་རང་བཞིན་ཅན་ཡིན་པའོ། ། དེ་ལྟ་ན་ཡང༌། དེ་འདྲ་དེ་སྤངས་ཟིན་པའི་དུས་མི་སྲིད་པ་ནི་མ་ཡིན་ཏེ།
ཤེས་སྒྲིབ་ཀྱི་གནས་ངན་ལེན་སྤངས་པ་ན་དེ་ཡང་སྤངས་ཟིན་པའི་ཕྱིར་རོ། ། འོ་ན་རྣམ་མཁྱེན་ལ་བསྟོད་པ་ལས་ལོགས་སུ་ལམ་ཤེས་ལ་བསྟོད་མི་དགོས་ཏེ། རྣམ་མཁྱེན་གྱི་མཛད་པའི་ཡོན་ཏན་དོན་དུ་མི་གཉེར་བའི་བྱང་ཆུབ་སེམས་དཔའ་མི་སྲིད་པའི་ཕྱིར་སྙམ་ན། མཐར་ཐུག་སངས་རྒྱས་ཀྱི་དངོས་པོ་དོན་དུ་མི་གཉེར་བའི་བྱང་ཆུབ་སེམས་དཔའ་མི་སྲིད་ཀྱང༌། རྫི་བོ་ལྟ་བུའི་བྱང་ཆུབ་ཏུ་སེམས་བསྐྱེད་པའི་རྟེན་གྱི་གང་ཟག་ལ་ནི། དེ་ལས་ལོགས་སུ་དེ་ལ་བསྟོད་དགོས་པ་ཡིན་ཏེ། དེ་འདྲ་དེ་ཐོག་མར་རང་ཉིད་སངས་རྒྱས་ནས་གདུལ་བྱ་ལ་ཆོས་ཀྱི་འཁོར་ལོ་སྐོར་བ་ནི་དོན་དུ་གཉེར་བྱ་མ་ཡིན་གྱི། སེམས་ཅན་མ་ཟད་ཀྱི་བར་དུ་འཁོར་བར་སྐྱེ་བ་ལེན་པ་ནི་དེའི་བཞེད་དོན་གྱི་གཙོ་བོ་ཡིན་པའི་ཕྱིར་རོ། ། སེམས་བསྐྱེད་ཀྱི་དབྱེ་བ་དེ་ཡང་ལུང་ལས་མ་བཤད་དོ་སྙམ་ན། མ་ཡིན་ཏེ།
བྱང་ཆུབ་སེམས་དཔའི་སྨོན་ལམ་གྱི་བྱེ་བྲག་ལ། བཟང་པོ་སྤྱོད་པའི་སྨོན་ལམ་དང༌། བྱང་ཆུབ་སྤྱོད་པའི་སྨོན་ལམ་ཞེས་བྱ་བ་རྣམ་པ་གཉིས་བཤད་པ་ལས་ནི་སེམས་བསྐྱེད་ཀྱི་དབྱེ་བ་དེ་ཡང་གྲུབ་པ་ཡིན་པས་སོ། ། དེ་ལ་བསམས་ནས། ཛྙཱ་ན་ཤྲཱིས། བྱང་ཆུབ་སེམས་དཔའ་འདོད་ཆེན་པ་དང༌། གཞོན་ནུའི་ས་པ་ཞེས་བྱ་བ་གཉིས་བཞེད་དོ། ། གལ་ཏེ་དེ་འདྲའི་དབྱེ་བ་མི་འཐད་དེ། བྱང་ཆུབ་སེམས་དཔའ་རྣམས་ཀྱི་དོན་དུ་གཉེར་བྱ་ནི་གཞན་དོན་ཡིན་ལ། དེ་སྒྲུབ་པའི་ནུས་པ་ནི་སངས་རྒྱས་ལས་ལྷག་པ་བྱང་སེམས་ལ་མི་སྲིད་པའི་ཕྱིར་སྙམ་ན།
དེའི་ངེས་པ་མེད་དེ། ཡང་དག་པར་རྫོགས་པའི་སངས་རྒྱས་དངོས་ནི་སེམས་ཅན་ལ་མི་སྣང་ཞིང་ལོངས་སྤྱོད་རྫོགས་པའི་སྐུ་ནི་སོ་སོ་སྐྱེ་བོ་ལ་མི་སྣང་ལ། མཆོག་གི་སྤྲུལ་པའི་སྐུ་ཡང་སོ་སོ་སྐྱེ་བོ་བློའི་མེ་ལོང་མ་ཐོབ་པ་རྣམས་ལ་མི་སྣང་ཞིང༌། བྱང་ཆུབ་སེམས་དཔའ་རྣམས་ནི་གདུལ་བྱ་བློའི་མེ་ལོང་མ་ཐོབ་པ་རྣམས་ལའང་སྣང་བའི་ཕྱིར་རོ། ། སྙམ་དུ་དགོངས་པའོ། ། གསུམ་པ་རྣམས་མཁྱེན་གྱིས་སངས་རྒྱས་འཕགས་པའི་བཞེད་དོན་སྒྲུབ་པར་མཛད་པའི་ཚུལ་ལ། དེའི་བཞེད་དོན་ནི་གང༌། དེས་དེ་སྒྲུབ་པའི་ཚུལ་ཇི་ལྟ་བུ་ཞེ་ན། དང་པོ་ནི། གདུལ་བྱའི་ཁམས་མ་ལུས་པར་མཁྱེན་ནས་ཆོས་ཀྱི་འཁོར་ལོ་སྐོར་བ་དེ་ཡིན་ལ།
དེས་དེ་སྒྲུབ་པའི་རྒྱུ་མཚན་ནི། དེས་ཇི་ལྟ་བ་དང༌། ཇི་སྙེད་པའི་གནས་ལུགས་མ་ལུས་པ་མངོན་སུམ་དུ་མཁྱེན་པའི་ཕྱིར་རོ། ། འདིར་ཆོས་ཀྱི་འཁོར་ལོའི་མཚན་ཉིད། མཚོན་བྱའི་སྒྲ་བཤད་པ། མཚན་གཞིའི་དབྱེ་བའོ། ། དང་པོ་ནི། སྟོན་པས་གསུངས་པའི་དམ་ཆོས་གང་ཞིག རང་གི་མི་མཐུན་ཕྱོགས་གཅོད་པར་བྱེད་པའོ། ། དེ་ལ་ཟུར་དང་པོས་ནི་ཆོས་ཀྱི་དོན་བསྟན་ལ།
ཟུར་གཉིས་པས་ནི་འཁོར་ལོའི་སྒྲ་དོན་བསྟན་ནོ། ། དེ་ཡང་ཆོས་ནི་མི་གནས་པའི་མྱང་འདས་སོ། ། དེའི་ཆེད་དུ་སྦྱོར་བའི་གཞུང་ལམ་གཉིས་ལ་ཡང་དེའི་མིང་གིས་བཏགས་པ་ཡིན་ཏེ། བསྒྲུབ་བྱ་དེ་དོན་སྦྱོར་བ་ཡིས། ། གཞུང་ལམ་དག་ལ་དེ་སྒྲ་ཡིན། ། ཞེས་གསུངས་སོ། ། མདོར་ན་ཐར་པས་བསྡུས་པའི་ལམ་འབྲས་བུ་དང་བཅས་པ་ཁོ་ན་དམ་པའི་ཆོས་ཡིན་གྱི། གཞན་ནི་དེ་ཡིན་པ་མེད་དོ། ། གཉིས་པ་ལ་མཚོན་བྱ་དངོས་ནི། ཆོས་ཀྱི་འཁོར་ལོ་ཞེས་བྱ་བའི་ཤེས་པ་དང་བརྗོད་པའི་ཐ་སྙད་དེའོ། །
དེ་ལ་འཁོར་ལོ་ཞེས་བརྗོད་པའི་རྒྱུ་མཚན་ནི། འཁོར་ལོ་རིན་པོ་ཆེ་དང་ཆོས་མཚུངས་པའི་ཕྱིར། ཇི་ལྟར་ཞེ་ན། རིམ་གྱིས་འཕོ་བར་བྱེད་པ་དང༌། མི་མཐུན་པའི་ཕྱོགས་ལས་རྒྱལ་བར་བྱེད་པའི་ཕྱིར་རོ། ། གསུམ་པ་ལ་གཉིས་ཏེ། ལུང་གི་དང༌། རྟོགས་པའི་འོ། ། དང་པོའི་མཚན་ཉིད་ནི། ཐར་པ་རྒྱུ་འབྲས་གང་རུང་བརྗོད་བྱའི་གཙོ་བོར་སྟོན་པའི་མིང་ཚིག་ཡི་གེའི་ཚོགས་སུ་སྣང་བའི་རྣམ་རིག་གོ །
ལུང་སྒྲའི་བདག་ཉིད་དུ་ཁས་བླངས་ན་ནི། སངས་རྒྱས་ཀྱི་ས་ན་དེ་མེད་པར་འགྱུར་ཏེ། དེ་ན་རྒྱུ་འབྱུང་བ་མེད་པའི་ཕྱིར་དང༌། ཆོས་ཀྱི་སྐུའི་ངོ་བོར་གྱུར་པའི་ལུང་མེད་པར་ཁས་ལེན་དགོས་ལ། དེ་ལྟ་ན་ནི། ཐེག་པ་ཆེན་པོ་རྒྱུད་བླ་མར། ཆོས་ཀྱི་སྐུའི་ངོ་བོར་གྱུར་པའི་ཟབ་པ་དང་རྒྱ་ཆེ་བའི་ལུང་ཡོད་པར་བཤད་པ་དང་འགལ་བའི་ཕྱིར་རོ། ། ཇི་ལྟར་གསུངས་ཞེ་ན། ཆོས་སྐུ་རྣམ་གཉིས་ཞེས་བྱ་སྟེ། ། ཆོས་དབྱིངས་ཤིན་ཏུ་དྲི་མེད་དང༌། །
དེ་ཡི་རྒྱུ་མཐུན་ཟབ་པ་དང༌། ། སྣ་ཚོགས་ཚུལ་ནི་སྟོན་པའོ། ། ཞེས་བཤད་དོ། ། འོ་ན་ལུང་རྟོགས་ལ་ཁྱད་པར་མེད་པར་འགྱུར་རོ་ཞེ་ན། མ་ཡིན་ཏེ། མདོ་སྡེའི་རྒྱན་ལས། ཇི་ལྟར་བརྗོད་དོན་འདུ་ཤེས་ཀྱི། ། རྒྱུ་མཚན། ཞེས་གསུངས་པ་ལྟར། མངོན་པར་བརྗོད་པ་དང༌།
དེའི་རྒྱུ་མཚན་གྱི་ཁྱད་པར་གང་ཡོད་པ་དེ་ཉིད་འདི་ལ་ཡོད་ལ། དེ་ཡང་མིང་དོན་གྱི་ཁྱད་པར་དུ་བཤད་པའི་ཕྱིར་རོ། ། དེ་ཡང་སངས་རྒྱས་ཀྱི་སར་ནི་ལྡོག་པས་འབྱེད་ལ། དེ་ལས་གཞན་དུ་ནི་གཉིས་སྣང་གི་ཤེས་པ་དང༌། གཉིས་མེད་དོན་དམ་པའི་ཁྱད་པར་གྱིས་ཕྱེ་བ་ཡིན་ནོ། ། དབྱེ་ན་གཙོ་བོར་གྱུར་པ་སངས་རྒྱས་ཀྱི་གསུང་སྤོབས་པ་བཞི་ལྡན་དང༌། ཕལ་པར་གྱུར་པ་ཐར་ལམ་སྟོན་བྱེད་དུ་གྱུར་པའི་བསྟན་བཅོས་རྣམ་པ་གཉིས་སོ། ། རྟོགས་པའི་ཆོས་འཁོར་ལ་མཚན་ཉིད་ནི། རང་སྟོན་བྱེད་དུ་གྱུར་པའི་ལུང་གི་ཆོས་ཤེས་རབ་གསུམ་གྱིས་གོམས་པར་བྱས་པ་ལས་བྱུང་བའི་རྣམ་བྱང་གི་བདེན་པའོ། ། དབྱེ་ན་འགོག་ལམ་གཉིས་སུ་འབྱེད་ཅིང༌།
དེ་རེ་རེ་ལ་ཡང་མཚན་ཉིད་པ་དང༌། རྗེས་མཐུན་པ་གཉིས་གཉིས་སོ། ། ལུང་རྟོགས་གཉིས་ཀ་ལ་ཡང་ཆོས་ཀྱི་འཁོར་ལོ་རིམ་པ་གསུམ་འབྱུང་བ་ཡིན་ཏེ། རྣམ་བྱང་བདེན་པའི་ངོ་བོར་གྱུར་པའི་འཁོར་ལོ་རིམ་པ་གསུམ་ཁས་ལེན་དགོས་པའི་ཕྱིར། དཔེར་ན། བདེན་བཞི་རྟོགས་པའི་རྟོགས་པ་འབྲས་བུར་བཅས་པ་དང༌། རྣམ་ཐར་སྒོ་གསུམ་རྟོགས་པའི་དང༌། ངོ་བོ་ཉིད་མེད་པ་གསུམ་རྟོགས་པའི་རྟོགས་པ་འབྲས་བུར་བཅས་པ་ལ་རྟོགས་པའི་ཆོས་འཁོར་རིམ་པ་གསུམ་དུ་འཇོག་དགོས་པ་བཞིན་ནོ། ། དེ་ལས་ཁྱད་པར་ལུང་གི་ཆོས་འཁོར་ལ་རིམ་པ་གསུམ་གྱི་རྣམ་གཞག་སྤྱིར་བསྟན་པ་དང༌། དྲང་ངེས་ཀྱི་ཁྱད་པར་བྱེ་བྲག་ཏུ་བཤད་པའོ། །
དང་པོ་ནི། ། ཆོས་ཀྱི་འཁོར་ལོ་ལ་རིམ་པ་གསུམ་དུ་འབྱེད་པ་ནི་ཐེག་པ་ཆེན་པོ་པ་དག་གི་ལུགས་ཡིན་ལ། དེ་ལ་རྣམ་གཞག་མི་འདྲ་བ་གསུམ་འབྱུང་བ་ཡིན་ཏེ། མདོ་སྡེ་དགོངས་འགྲེལ་ལས། བདེན་པ་བཞིའི་དང༌། མཚན་ཉིད་མེད་པའི་དང༌། ལེགས་པར་རྣམ་པར་ཕྱེ་བའི་འཁོར་ལོ་ཞེས་གསུངས་སོ། ། གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོར་ནི། བདེན་པ་བཞིའི་ཚུལ་དང༌། སྟོང་པ་ཉིད་ཀྱི་ཚུལ་དང༌།
དེ་བཞིན་གཤེགས་པའི་སྙིང་པོའི་ཚུལ་ཞེས་བྱ་བའམ། ཡང་ན་དོན་དེ་ཉིད་ལ་མིང་གིས་འདོགས་ཚུལ་མི་འདྲ་བ་ཞིག རྒྱུད་བླ་མའི་བསྟན་བཅོས་སུ་མཛད་པ་ནི། འཇིག་རྟེན་ཞི་བའི་ལམ་ལ་འཇུག་པའི་དང༌། རབ་ཏུ་སྨིན་པའི་དང༌། ལུང་སྟོན་པའི་འཁོར་ལོའི་ཞེས་གསུངས་སོ། ། ཀླུ་སྒྲུབ་ཞབས་ཀྱིས་ནི། དང་པོར་བདག་སྟོན་པའི་འཁོར་ལོ། བར་དུ་བདག་མེད་སྟོན་པའི་འཁོར་ལོ། ཐ་མར་ལྟ་བ་ཀུན་ཟློག་པའི་འཁོར་ལོ་ཞེས་གསུངས་ལ།
དོན་དེ་ཉིད་ལ་མིང་འདོགས་མི་འདྲ་བ་ཞིག་ཨཱརྻ་དེ་བས་མཛད་པ་ནི། བསོད་ནམས་མ་ཡིན་པ་དང་པོར་ཟློག་པའི་དང༌། བར་དུ་བདག་ཟློག་པའི་དང༌། ཐ་མར་ལྟ་བ་ཀུན་ཟློག་པའི་འཁོར་ལོ་ཞེས་གསུངས་སོ། ། འོ་ན་མི་འདྲ་བ་གསུམ་པོ་དེའི་བརྗོད་བྱའི་དོན་སྟོན་ཚུལ་ལ་མི་འདྲ་བའི་ཁྱད་པར་ཡོད་དམ་ཞེ་ན། དགོངས་འགྲེལ་དང༌། རྒྱུད་བླ་ལས་འབྱུང་བ་གཉིས་ནི་ཕལ་ཆེར་དོན་གཅིག་པ་ཡིན་ཏེ། དེ་དག་ཏུ་ནི་དང་པོར་བདེན་པ་བཞི་དང༌། བར་དུ་སྤྲོས་པ་བཀག་པའི་མེད་པར་དགག་པ་དང༌། ཐ་མར་ཆོས་ཀྱི་དབྱིངས་ཀྱི་ཡེ་ཤེས་དེ་ཉིད་དོན་དམ་པའི་བདེན་པ་མཐར་ཐུག་ཏུ་འཆད་པ་ལ་ཁྱད་པར་མེད་པའི་ཕྱིར།
དེ་གཉིས་དང་གསུམ་པ་ནི་འདྲ་བ་མ་ཡིན་ཏེ། ལུགས་དེར་ནི་དང་པོར་བདག་དང་བདེན་པ་སོགས་མ་བཀག་པར་ཐབས་ཀྱི་ཆ་སྟོན། བར་དུ་སྤྲོས་པ་ཕྱོགས་གཅིག་བཀག་ནས་རྣམ་གྲངས་པའི་དོན་དམ་པ་སྟོན་པ་དང༌། ཐ་མར་ནི་སྤྲོས་པ་མཐའ་དག་བཀག་པའི་མེད་པར་དགག་པ་དེ་ཉིད་གནས་ལུགས་མཐར་ཐུག་ཏུ་སྟོན་པས་སོ། ། ཀླུ་སྒྲུབ་ཡབ་སྲས་ཀྱིས་ཀྱང༌། རྒྱུད་བླ་མ་ལས་འབྱུང་བའི་དེ་བཞིན་གཤེགས་པའི་སྙིང་པོའི་མིང་ཅན་ཆོས་དབྱིངས་ཡེ་ཤེས་དེ་དོན་དམ་པའི་བདེན་པར་མི་བཞེད་པ་ནི་མ་ཡིན་ཏེ། བསྟོད་པའི་ཚོགས་དང༌། རིམ་པ་ལྔ་པ་དང༌། བྱང་ཆུབ་སེམས་འགྲེལ་སོགས་སུ་དེ་འདྲ་དེ་དོན་དམ་པའི་བདེན་པར་གསུངས་པས་སོ། ། འོ་ན་ངེས་དོན་གྱི་སྟོན་ཚུལ་བཤད་མ་ཐག་པའི་རིམ་པ་གསུམ་པོ་དེ་ལས་མ་བཤད་པ་ཅི་ཞེ་ན།
ཐོས་བསམ་གྱི་ཤེས་པས་སྒྲོ་འདོགས་གཅོད་པའི་དབང་དུ་བྱས་ནས་སྤྲོས་པ་མཐའ་དག་བཀག་ཙམ་གྱི་མེད་པར་དགག་པ་ལས་ལྷག་པའི་ངེས་དོན་མ་བཤད་ལ། སྒོམ་པས་ཉམས་སུ་མྱོང་བའི་དབང་དུ་བྱས་ནས་ཆོས་དབྱིངས་ཡེ་ཤེས་དང༌། སེམས་ཀྱི་རྡོ་རྗེ་དང༌། དེ་བཞིན་གཤེགས་པའི་སྙིང་པོའི་མིང་ཅན་གྱི་ཡེ་ཤེས་དང༌། འོད་གསལ་བའི་རིམ་པའི་ཡེ་ཤེས་ཞེས་བྱ་བ་རྣམས་དོན་དམ་པའི་བདེན་པ་མཆོག་ཏུ་འཆད་པ་ཡིན་ནོ། ། དེ་ཡང་ཇི་སྲིད་སྤྲོས་བྲལ་གྱི་དོན་མ་གོ་བ་དེ་སྲིད་དུ་ཡེ་ཤེས་འདི་ངེས་དོན་དུ་སྟོན་པ་མ་ཡིན་ཏེ། དེར་དེ་བསྟན་ན་བདག་ཏུ་དོགས་པ་སྐྱེ་སྲིད་པའི་ཕྱིར་རོ། ། དེ་སྐད་དུ་ཡང༌། བདག་ཏུ་རྟོག་པར་གྱུར་ན་མི་རུང་ཞེས། ། དེ་ནི་བྱིས་པ་རྣམས་ལ་ངས་མ་བསྟན། །
ཞེས་གསུངས་པ་ལྟར་རོ། ། དེ་ཤེས་པའི་འོག་རོལ་ཏུ་ནི་བླ་མེད་ཀྱི་ཡེ་ཤེས་དེ་ཉིད་ལ་བདག་དམ་པའི་མིང་གིས་བཏགས་ནས་བསྒོམས་བྱུང་གི་ཡེ་ཤེས་ཀྱི་མྱོང་བྱར་བསྟན་པ་ཡིན་ཏེ། སྟོང་ཉིད་མངོན་སུམ་དུ་རྟོགས་པའི་ཡེ་ཤེས་ཀྱི་ཉམས་སུ་མྱོང་བྱ་ནི་ཤེས་རྣམ་ཁོ་ནར་ངེས་པའི་ཕྱིར། ཇི་སྐད་དུ། བདག་དང་བདག་མེད་སྤྲོས་པ་དག ། ཉེ་བར་ཞི་བ་དམ་པའི་བདག ། ཞེས་དང༌། རྒྱན་ལས་ཀྱང༌། བདག་མེད་མཆོག་གི་བདག་ཐོབ་པས། ། སངས་རྒྱས་དག་པའི་བདག་ཏུ་འགྱུར། །
ཞེས་གསུངས་པ་ལས་ཤེས་སོ། ། འདི་ཡང་དཔེར་ན། ཐེག་པ་བླ་ན་མེད་པའི་གཞུང་དུ། ཆགས་བྲལ་ལ་ཆགས་ཆེན་དུ་གསུངས་པ་དང་འདྲའོ། ། གཉིས་པ་ལ། མཚན་ཉིད་དང༌། མཚན་གཞིའོ། ། དང་པོ་ནི་ཆེད་དུ་བྱ་བའི་གདུལ་བྱ་ཐེག་པ་ཐུན་མོང་གི་རིགས་ཅན་ལ། དགོས་པ་བསོད་ནམས་ཀྱི་ཚོགས་བསོག་པའི་ཕྱིར་དུ། བསྟན་བྱའི་གཙོ་བོ་ཀུན་རྫོབ་ཀྱི་བདེན་པ་གཙོ་བོར་སྟོན་པའི་མདོ་དེ།
དྲང་དོན་གྱི་མདོའི་མཚན་ཉིད། དབྱེ་ན་དྲང་དོན་གྱི་དྲང་དོན་དང༌། དྲང་དོན་གྱི་ངེས་དོན་གྱི་མདོའོ། ། དང་པོ་ནི། ཕ་དང་མ་ནི་བསད་བྱ་ཞིང༌། ། ཞེས་སོགས་ལྟ་བུ་ལོག་པའི་ཀུན་རྫོབ་སྒྲས་ཟིན་ལ་སྟོན་པའི་མདོ་རྣམས་དང༌། གཉིས་པའི་མཚན་གཞི་ནི། ཚོགས་བསགས་པ་ལས་བདེ་བ་འབྱུང༌། ། ཞེས་སོགས་ལྟ་བུ་ཡང་དག་ཀུན་རྫོབ་སྒྲས་ཟིན་ལ་སྟོན་པའི་མདོ་ལྟ་བུའོ། ། དེ་གཉིས་པོའི་མཚན་ཉིད་ཀྱང༌།
དྲང་དོན་གྱི་མདོ་གཞིར་བྱས་པ་ལ་སྒྲ་ཇི་བཞིན་པ་མ་ཡིན་པ་དང༌། ཡིན་པའོ། ། གཉིས་པ་ངེས་དོན་གྱི་མདོའི་མཚན་ཉིད་ནི། ཆེད་དུ་བྱ་བའི་གདུལ་བྱ་ངེས་དོན་གྱི་སྣོད་དུ་གྱུར་པ་ལ། དགོས་པ་ཡེ་ཤེས་ཀྱི་ཚོགས་བསོག་པའི་ཕྱིར་དུ། བསྟན་བྱའི་གཙོ་བོ་དོན་དམ་པའི་བདེན་པ་གཙོ་བོར་སྟོན་པའི་མདོའོ། ། དེའི་དབྱེ་བ་འཆད་ཚུལ་ལ། ཐོགས་མེད་སྐུ་མཆེད་ཀྱི་ལུགས་དང༌། ཀླུ་སྒྲུབ་ཡབ་སྲས་ཀྱི་ལུགས་སོ། ། དང་པོ་ནི།
དེ་ལ་དབྱེ་ན། ངེས་དོན་གྱི་དྲང་དོན་དང༌། ངེས་དོན་གྱི་ཡང་ངེས་དོན་གྱི་མདོའོ། ། གཉིས་པོའི་མཚན་ཉིད་ནི། ངེས་དོན་གྱི་མདོ་གཞིར་བྱས་པ་ལ། སྒྲ་ཇི་བཞིན་པ་མ་ཡིན་པ་དང༌། ཡིན་པའོ། ། མཚན་གཞི་ནི། ཤེར་ཕྱིན་གྱི་མདོའི་སྟོང་ཉིད་སྟོན་པའི་ཆ་རྣམས་དང༌། དགོངས་འགྲེལ་གྱི་ངེས་དོན་སྟོན་པའི་ཆ་རྣམས་སོ། །
ལུགས་གཉིས་པ་ནི་དེ་ལ་དབྱེ་ན། གནས་སྐབས་ཀྱི་ངེས་དོན་སྟོན་པའི་མདོ་དང༌། མཐར་ཐུག་གི་དེ་སྟོན་པའི་མདོའོ། ། གཉིས་པོའི་མཚན་ཉིད་ནི། དེ་གཞིར་བྱས་པ་ལ་སྤྲོས་པ་ཕྱོགས་རེ་བཀག་པའི་དེ་ཁོ་ན་ཉིད་སྟོན་པ་དང༌། སྤྲོས་པ་མ་ལུས་པ་བཀག་པའི་དེ་བཞིན་ཉིད་སྟོན་པའོ། ། མཚན་གཞི་ནི་བར་དུ་བདག་ཟློག་པའི་འཁོར་ལོ་དང༌། ཐ་མར་ལྟ་བ་ཀུན་ཟློག་པའི་འཁོར་ལོ་ལ་རིམ་པ་བཞིན་དུ་བཟུང་ངོ༌། ། ངེས་དོན་མཐར་ཐུག་དེ་ལའང་གཉིས་ཏེ། ཡུལ་སྤྲོས་བྲལ་མེད་དགག་གི་ཆ་དང༌།
ཡུལ་ཅན་སྤྲོས་བྲལ་གྱི་ཡེ་ཤེས་སོ། ། དང་པོ་ནི། རིགས་ཚོགས་ནས་འབྱུང་བའི་ངེས་དོན་མཐར་ཐུག་ཡིན་ལ། ཕྱི་མ་ནི་བསྟོད་ཚོགས་དང་འཕགས་པ་ཡབ་སྲས་ཀྱི་སྔགས་གཞུང་དག་ལས་གསུངས་པའི་ངེས་དོན་མཐར་ཐུག་པའོ། ། གཉིས་པ་མཚན་གཞི་ལ། དགོངས་འགྲེལ་དང༌། རྒྱུད་བླ་མ་ནས་འབྱུང་བའི་འཁོར་ལོ་གསུམ་པོའི་དྲང་ངེས་དང༌། ཀླུ་སྒྲུབ་ཡབ་སྲས་ཀྱི་གཞུང་ལས་འབྱུང་བའི་འཁོར་ལོ་གསུམ་གྱི་དྲང་ངེས་སོ། ། དང་པོ་ནི། དབུ་སེམས་གང་ལྟར་ཡང༌།
འཁོར་ལོ་དང་པོའི་ནང་ན་ངེས་དོན་དང༌། ཕྱི་མ་གཉིས་ཀྱི་ནང་ན་དྲང་དོན་མེད་པ་མ་ཡིན་མོད། གསུམ་པོའི་རང་ལྡོག་ནས་ནི་དང་པོ་དྲང་དོན་གྱི་མདོ་དང༌། ཕྱི་མ་གཉིས་ངེས་དོན་དུ་འཆད་པ་ལ་ཁྱད་པར་མེད་དོ། ། འོན་ཀྱང་ཁྱད་པར་ནི། རྣམ་བརྫུན་པས་འཁོར་ལོ་བར་པ་སྒྲ་ཇི་བཞིན་པར་ཁས་མི་ལེན་ཞིང༌། དེའི་བསྟན་བྱར་གྱུར་པའི་ངེས་དོན་མཐར་ཐུག་ནི། གཟུང་འཛིན་གཉིས་མེད་ཀྱི་ཡེ་ཤེས་དེ་ལ་བྱ་ཞིང༌། དེ་ཉིད་འཁོར་ལོ་གསུམ་པར་སྒྲ་ཇི་བཞིན་པ་ཉིད་དུ་སྟོན་པའོ། ། དེའི་ཕྱིར་དགོངས་འགྲེལ་གྱི་ནང་གི་དོན་དམ་རྣམ་ངེས་ཀྱི་ལེའུ་དེ་ནི་ཤེས་ཕྱིན་གྱི་མདོའི་ངེས་དོན་ངོས་འཛིན་པ་ཡིན་པར་བསྡུ་བ་ལས་བཤད་དོ། །
ངོ་བོ་ཉིད་མེད་པར་སྨྲ་བ་ལྟར་ན། འཁོར་ལོ་བར་པར་སྟོང་པ་ཉིད་ཀྱི་འཆད་ཚུལ་རྣམས་ནི་སྒྲ་ཇི་བཞིན་པ་ཡིན་ཞིང༌། སྤྲོས་པ་མཐའ་དག་བཀག་པའི་མེད་པར་དགག་པ་དེ་ཉིད་རང་བཞིན་ཤེར་ཕྱིན་དང༌། ངེས་དོན་མཐར་ཐུག་ཏུ་སྟོན་ནོ། ། འཁོར་ལོ་གསུམ་པ་ལེགས་པར་རྣམ་ཕྱེ་དང༌། ལུང་སྟོན་པའི་འཁོར་ལོ་ཞེས་བྱ་བ་དེར་ནི་གཟུང་འཛིན་གཉིས་མེད་ཀྱི་ཡེ་ཤེས་དེ་ཉིད་ལ། མིང་གཞན་འགྱུར་བ་མེད་པའི་ཡོངས་གྲུབ་དང༌། དེ་བཞིན་གཤེགས་པའི་སྙིང་པོ་ཞེས་བྱ་བར་མིང་བཏགས་ནས་ངེས་དོན་མཐར་ཐུག་ཏུ་འཆད་པ་ཡིན་ནོ། ། གལ་ཏེ་འདི་འདྲ་དེ་ངོ་བོ་ཉིད་མེད་པར་སྨྲ་བས་ངེས་དོན་མཐར་ཐུག་ཏུ་མི་འདོད་ན། ཐེག་པ་ཆེན་པོ་རྒྱུད་བླ་མའི་བསྟན་བཅོས་ནས་གསུངས་པའི་ངེས་དོན་མཐར་ཐུག་དེ་ཡང་ངེས་དོན་དུ་མི་འདོད་པར་འགྱུར་རོ། །
གལ་ཏེ་རྒྱུད་བླ་མར་ནི་རང་སྟོང་གི་ཚུལ་དུ་བཤད་ལ། དགོངས་འགྲེལ་ལས་ནི་གཞན་སྟོང་གི་ཚུལ་དུ་བཤད་པས་མི་མཚུངས་སོ་ཤེ་ན། དེ་ཡང་ཁྱོད་ཀྱིས་མ་ཤེས་པ་ཡིན་ཏེ། རྒྱུད་བླ་མའི་རྩ་འགྲེལ་གཉིས་ཀ་ན་གཞན་སྟོང་གི་ཚུལ་གསལ་བ་ཡིན་གྱི། རང་སྟོང་གི་ཚུལ་གཅིག་ཀྱང་མི་སྣང་བའི་ཕྱིར་དང༌། དྲི་མ་དང་བཅས་པའི་དེ་བཞིན་ཉིད་སོགས་རྡོ་རྗེ་བདུན་པོ་དེ་རང་གི་ངོ་བོས་སྟོང་པར་གསུངས་པ་མེད་པའི་ཕྱིར་རོ། ། གཉིས་པ་ནི། དེ་ལྟར་བཤད་པ་ན། ཀླུ་སྒྲུབ་ཞབས་ཀྱི་གཞུང་ལས་འབྱུང་བའི་འཁོར་ལོ་གསུམ་གྱི་དྲང་ངེས་ཀྱང་རྟོགས་ནུས་པ་ཡིན་ཏེ། དང་པོ་དྲང་དོན་དང༌།
གཉིས་པ་གནས་སྐབས་ཀྱི་ངེས་དོན་དང༌། གསུམ་པ་མཐར་ཐུག་གི་ངེས་དོན་སྟོན་བྱེད་དུ་གྲུབ་པའི་ཕྱིར་རོ། ། དྲང་ངེས་ཀྱི་གོ་དོན་འཆད་པའི་སྐབས་འདིར། བརྗོད་བྱ་ཀུན་རྫོབ་ཀྱི་བདེན་པ་དེ་ཡང་དབུ་མ་པ་ལྟར་ན་ཡང་དག་པའི་ཀུན་རྫོབ་དང༌། འཇིག་རྟེན་ལུགས་ཀྱི་དོན་དམ་པའི་བདེན་པ་ཉིད་ལ་འཆད་དགོས་པ་ཡིན་ཏེ། ལོག་པའི་ཀུན་རྫོབ་དང༌། འཇིག་རྟེན་ལུགས་ཀྱི་ཀུན་རྫོབ་ནི་ཐ་སྙད་དུ་ཡང་ཡོད་པར་ཁས་མི་ལེན་པས། བསོད་ནམས་ཀྱི་ཚོགས་ཀྱི་རྟེན་དུ་མི་རུང་བའི་ཕྱིར་རོ། ། བདག་སྟོན་པའི་འཁོར་ལོ་ཞེས་བྱ་བ་དེར་སྟོན་རྒྱུ་དེ་ཡང་ཀུན་བཏགས་པའི་བདག་ནི་མ་ཡིན་ཏེ། ཐ་སྙད་དུ་ཡང་མེད་པས་ལས་འབྲས་ཀྱི་རྟེན་དུ་མི་རུང་བའི་ཕྱིར།
དེས་བདག་འཛིན་ལྷན་སྐྱེས་ཀྱི་འཛིན་སྟངས་ཀྱི་བཟུང་བྱ་གང་ཡིན་པ་དེ་ཉིད་ལ་འཆད་པ་ཡིན་ཏེ། འཇིག་རྟེན་པས་དོན་དམ་པའི་བདེན་པར་ཁས་ལེན་ཞིང༌། ལས་འབྲས་ཀྱི་རྟེན་དུ་རུང་བའི་ཕྱིར། ལས་འབྲས་འཇོག་པའི་ཚེ་བདག་དང་བདེན་པ་མི་འགོག་པ་འདི་ནི། ཇི་སྐད་དུ། ཟླ་བའི་ཞབས་ཀྱིས། དགེ་མི་དགེ་མེད་བློ་ཅན་ཐར་འགྱུར་ཏེ། ། ལས་འབྲས་རྣམས་ལ་སེམས་པའང་དགག་པ་མཛད། ། ཅེས་གསུངས་སོ། ། བར་དུ་བདག་ཟློག་པའི་ཚེ་ཚིག་ཟིན་ལ་སྤྲོས་པ་མཐའ་དག་མ་བཀག་པའི་ངེས་པ་མེད་མོད།
དེ་ལྟ་ན་སྤྲོས་བྲལ་དོན་དམ་པའི་བདེན་པར་ཁས་བླངས་པ་དེའི་ཚེ། སྤྲོས་པ་མཐའ་དག་བཀག་པར་མ་སོང་བ་ཡིན་ཏེ། སྤྲོས་པའི་གཙོ་བོ་སྟོང་པ་ཉིད་ལ་མཚན་མར་ལྟ་བའི་དུག་དང་བཅས་པའི་ཕྱིར་རོ། ། འདི་ལྟ་ཞིག་ཀུན་ཟློག་གི་རྗེས་ཐོགས་སུ་འབྱུང་སྲིད་ཀྱང༌། བར་དུ་བདག་ཟློག་གི་ནང་དུ་གཏོགས་དགོས་པ་ཡིན་ཏེ། གཞན་དུ་ན་ཐ་མར་ལྟ་བ་ཀུན་ཟློག་གི་སྐབས་ཀྱི་ལྟ་བ་དེ་ཟློག་བྱེད་ཀྱི་རིགས་པ་གསུམ་པ་ཞིག་འཆད་དགོས་པས་ཐུག་མེད་དུ་ཐལ་བའི་ཕྱིར་རོ། ། འོ་ན་སྤྲོས་མེད་ཀྱི་སྤྲོས་པ་འགོག་བྱེད་ཀྱི་རིགས་པ་ཅི་ཞེ་ན། དེ་ཡང་ལྟ་བ་ཀུན་ཟློག་ཉིད་དུ་གཏོགས་པ་ཡིན་ཏེ། དེ་དེར་མ་གཏོགས་ན་ལྟ་བ་ཀུན་ཟློག་ཏུ་མི་རུང་བའི་ཕྱིར་རོ། ། འདིར་སྨྲས་པ།
དྲང་ངེས་ཚུལ་དང་དབུ་མའི་སྙིང་པོ་ནི། ། དང་པོར་མི་སྨྲའི་སྒྲིབ་བྱེད་སྤྲིན་ནག་གི ། དྲང་དོན་བདེན་པར་འཁྲུལ་བའི་གངས་ཅན་པ། དྲང་པོའི་བློ་ཡིས་བཤད་འདི་ལྟ་འདོད་དམ། ། སྔོན་གྱི་ཆོས་ལུགས་འཁྲུལ་པར་འཆད་པ་དང༌། ། སྔོན་མེད་ཤིང་རྟའི་སྲོལ་དུ་འདྲེན་པ་དང༌། ། སྔོན་བྱོན་ཆེན་པོ་རྣམས་ལ་སྡང་ཕྱིར་དུ། ། སྔོན་གྱི་ཆོས་དང་མི་མཐུན་འགའ་མེད་དམ། ། དེ་ལྟར་མཁྱེན་གསུམ་གྱིས་འཕགས་པ་བཞིའི་བཞེད་དོན་ཇི་ལྟར་སྒྲུབ་པའི་ཚུལ་ལེགས་པར་གྲུབ་པ་ན། དེ་གསུམ་གྱིས་འཕགས་པའི་མངོན་པར་རྟོགས་པ་མཐའ་དག་བསྡུས་པར་གྲུབ་ལ།
དེའི་ཚེ་མདོ་དང་རྒྱན་གཉིས་ཀས་ཐེག་པ་གསུམ་ཀའི་ལམ་དང་འབྲས་བུ་བརྗོད་བྱར་བསྡུས་པ་ཉིད་དུ་གྲུབ་ལ། དེའི་ཚེ་རྒལ་བ་འདི་ལྟར་འབྱུང་སྟེ། བསྟན་བཅོས་འདི་ཡུམ་གྱི་མདོ་དང་བཟློས་པར་ཐལ་བ་དང༌། མདོ་དང་རྒྱན་གཉིས་ཀ་རེ་རེ་ནས་གཞུང་རྫས་ཐ་དད་པ་གསུམ་དུ་ཐལ་བར་འགྱུར་ཏེ། ཐེག་པ་གསུམ་གྱི་ལམ་འབྲས་ཤིན་ཏུ་འགལ་བ་གསུམ་སྟོན་པའི་ཕྱིར་ཞེས་པའོ། ། དེའི་ལན་ནི། བཟློས་པའི་ཉེས་པས་མི་གནོད་དེ། ཡུམ་གྱི་མདོ་དོན་བདེ་བླག་ཏུ་རྟོགས་པ་དེ་བསྟན་བཅོས་འདིའི་དགོས་པ་ཡིན་པའི་ཕྱིར། རྩོད་པ་གཉིས་པས་ཀྱང་མི་གནོད་དེ། མདོ་དང་རྒྱན་གྱི་བརྗོད་བྱའི་གཙོ་བོ་ནི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་མ་གཅིག་ཉིད་ཡིན་ལ།
དེའི་ཡོན་ཏན་གྱི་ལྡོག་པའི་དབྱེ་བ་ནི་ཐེག་པ་གསུམ་གྱི་ཚུལ་གསུམ་པ་ཅན་ཡིན་པས། འཕགས་པ་བཞི་ཀའི་བཞེད་དོན་སྒྲུབ་པར་ནུས་པའི་ཕྱིར། དེ་ལྟར་ན་མདོ་རྒྱན་གཉིས་ཀ་ཤིན་ཏུ་རྒྱས་པའི་སྡེ་སྣོད་དུ་འཇོག་པ་ཡིན་ཏེ། ཐེག་པ་གསུམ་ཀའི་ལམ་དང་འབྲས་བུ་རྒྱ་ཆེར་སྟོན་པའི་ཕྱིར་ཞེས་བཤད་ན་མཆོད་བརྗོད་ཀྱི་རྒལ་ལན་དུ་འབྲེལ་བ་ཡིན་གྱི། བསྟན་བཅོས་འདི་བཞི་ཁོ་ན་བརྗོད་བྱར་བྱེད་དམ་ཞེས་སོགས་ཀྱི་རྩོད་པ་དང༌། དེའི་ལན་དུ་མཁྱེན་གསུམ་གྱིས་མངོན་པར་རྟོགས་པ་བརྒྱད་བསྡུས་པའི་ཤེས་བྱེད་འཆད་པ་ནི། མཆོད་བརྗོད་ཀྱི་རྒལ་ལན་དུ་འབྲེལ་པ་མ་ཡིན་ཏེ། དོགས་པའི་གནས་མེད་པའི་རྩོད་པ་ལ་རྩ་བའི་དམ་བཅའ་དེ་ཉིད་ལན་དུ་བཀོད་པའི་ཕྱིར་རོ། ། སྐབས་འདིར་ལམ་ཤེས་ཀྱིས་བྱང་འཕགས་ཀྱི་མངོན་རྟོགས་བསྡུས་པའི་ཤེས་བྱེད་དུ་ཡུམ་བར་མའི་ལུང་དྲངས་པ་ན། དེས་ཐེག་པ་གསུམ་ཀའི་ལམ་ཤེས་པ་དང༌།
བསྐྱེད་པ་དང༌། རྫོགས་པ་དང་ལམ་གྱི་བྱ་བ་ཡང་བྱ་བ་རྣམས་སྤྱིར་བཏང་དུ་བཤད་ནས། ཡང་དག་པའི་མཐའ་མངོན་སུམ་དུ་མི་བྱའོ་ཞེས་པའི་དམིགས་བསལ་གཅིག་དང༌། དེ་མི་བྱ་བ་སྤྱིར་བཏང་དུ་གཞག་ནས་རྫོགས་སྨིན་སྦྱངས་གསུམ་བྱས་ནས་དེ་མངོན་དུ་བྱ་བ་དམིགས་བསལ་གཅིག་སྟེ་གཉིས་ཤིག་ཡོད་དོ། ། འདི་དག་གི་མཐའ་དཔྱད་པ་ལ་བཞི་སྟེ། སྤྱིར་བཏང་བཞི་པོའི་དོན་སྤྱིར་བཤད། བྱེ་བྲག་ཏུ་ལམ་ཤེས་ལ་ཉན་རང་གི་སྤང་རྟོགས་རྫོགས་པའི་ས་མཚམས། ཡང་དག་མཐའི་ངོས་འཛིན། རྫོགས་སྨིན་སྦྱངས་གསུམ་བྱས་པའི་ཚད་དོ། ། དང་པོ་ལ།
ཤེས་པ་ཞེས་བྱ་བ་ནི་ལས་སུ་བྱ་བ་ལམ་གསུམ་པོ་མཚན་ཉིད་པ་རྟེན་གྱི་གང་ཟག་སོ་སོའི་རྒྱུད་ལ་ཇི་ལྟར་ཡོད་པ་དེའོ། ། བྱེད་པ་པོ་གང་གིས་ཤེས་པ་ནི་རྟོགས་པའི་ཆོས་ཀྱི་སྤྱན་གྱིས་སོ། ། ཇི་ལྟར་ཤེས་པ་ནི་མངོན་སུམ་དུའོ། ། དེ་ཡང་གཞན་རིག་གི་མངོན་སུམ་ཡིན་ནོ་ཞེས་སྔ་མ་རྣམས་གསུང་ཡང༌། ལེགས་པར་བརྟགས་ན་གཞན་སེམས་ཤེས་པའི་མངོན་ཤེས་སུ་འདུས་པས་དེ་ནི་རང་རིག་པའི་མངོན་སུམ་དུ་རིགས་པ་མཁྱེན་པའི་ཞབས་ཀྱིས་བཤད་དོ། ། བསྐྱེད་པ་ཞེས་བྱ་བ་ལ། བྱང་ཆུབ་སེམས་དཔའི་ལམ་ནི་དངོས་ཡིན་ལ། ཉན་རང་གི་ནི་རྟོགས་རིགས་སམ་གཟུགས་བརྙན་གྱི་ཚུལ་གྱིས་བསྐྱེད་པའོ། ། དེ་ཡང་ཉན་རང་ལ་རྟོགས་རིགས་ཇི་ལྟར་ཡོད་པ་བཞིན་བསྐྱེད་པ་ནི་མ་ཡིན་ཏེ་ཡིན་ན་གང་ཟག་གི་བདག་མེད་མངོན་སུམ་དུ་མཐོང་ཟིན་གོམས་པར་བྱེད་པ་ཉིད་དུ་ཐལ་བར་འགྱུར་ལ། དེ་ལྟ་ན་སྐབས་གསུམ་པར་སྒོམ་ལམ་མི་སྟོན་པའི་ཤེས་བྱེད་ཀྱི་གཞུང་དང་འགལ་བར་འགྱུར་རོ། །
རྫོགས་པ་ཞེས་བྱ་བའི་དོན་ནི་ལམ་གསུམ་པོའི་རྟོགས་རིགས་རྣམས་ཀྱི་གཙོ་བོ་བདག་མེད་གསུམ་རྟོགས་པའི་ཡེ་ཤེས་དེ་ཉིད་ཕྱོགས་རེ་བ་ཙམ་མ་ཡིན་པ་ཡོངས་སུ་ཚང་བར་བསྐྱེད་པའོ། ། དེ་ཡང་ས་དང་པོར་རྫོགས་པ་ཡིན་ཏེ། བདག་མེད་གསུམ་ཀ་མངོན་སུམ་དུ་རྟོགས་པའི་ཕྱིར་རོ། ། དེ་ཡང་དམན་པའི་ལམ་གཉིས་ནི་ཤེས་པ་ཙམ་གྱིས་ཆོག་པ་ཡིན་གྱི། གོམས་པར་བྱས་ནས་རྫོགས་དགོས་པ་ནི་མ་ཡིན་ཏེ། དེ་ལྟར་བྱས་ན་ཞི་བ་བགྲོད་པའི་ཉན་ཐོས་བཞིན་དུ་ཆད་པའི་མཐར་ལྷུང་བའི་ཉེས་པ་ཡོད་པའི་ཕྱིར་དང༌། སྲིད་པར་སྐྱེ་བ་ལེན་པའི་རྒྱུ་ཆེད་དུ་གཉེར་ནས་སྤོང་བར་ཐལ་བའི་ཕྱིར་རོ། ། ལམ་གྱི་བྱ་བ་ཡང་བྱ་བའི་དོན་ནི། ལམ་གསུམ་ཕྱིན་ཅི་མ་ལོག་པར་ཤེས་ནས་སེམས་ཅན་འཁོར་དུ་མ་བསྡུས་པ་སྡུད་པ་ལ་སོགས་པ་རིགས་ཅན་གསུམ་གྱི་དོན་བྱ་བ་ལ་བཤད་ན་འབྱོར་བ་ཡིན་ཏེ། མདོ་འདིའི་དོན་འཆད་པའི་འགྲེལ་པ་འོག་ནས་འབྱུང་བ་ལ་བརྟགས་ན་གསལ་བའི་ཕྱིར་དང༌།
སྔ་རབས་པ་གཞན་གྱིས་འཆད་པ་ལྟར་སྒྲིབ་པ་སྤོང་བ་ལ་བཤད་ན། ཉོན་མོངས་མི་སྤོང་བའི་རང་བཞིན་བཤད་པ་དང་འགལ་བར་འགྱུར་ཞིང༌། སྨོན་ལམ་རྫོགས་པ་སོགས་མ་བྱས་པར་ཡང་དག་པའི་མཐའ་མངོན་དུ་མི་བྱེད་པར་བཤད་པ་དང་ཡང་འགལ་བས་སོ། ། གཉིས་པ་སྤངས་རྟོགས་རྫོགས་པའི་ས་མཚམས་ནི། ས་དང་པོ་ཉིད་དུ་ཉན་རང་གི་སྤངས་རྟོགས་གཉིས་ཀ་རྫོགས་པར་ཁས་ལེན་དགོས་པ་ཡིན་ཏེ། མདོ་ལས་ཉན་ཐོས་དང་རང་སངས་རྒྱས་རྣམས་ཀྱི་ཤེས་པ་དང་སྤོང་བ་གང་ཡིན་པ་དེ་ནི་བྱང་ཆུབ་སེམས་དཔའ་མི་སྐྱེ་བའི་ཆོས་ལ་བཟོད་པ་ཐོབ་པའི་བཟོད་པ་ཆེན་པོའོ། ། ཞེས་གསུངས་ཤིང༌། དེའི་འགྲེལ་པར། འཕགས་པས། བཟོད་པ་དེ་ཡང་གང་ཞེ་ན།
སྡུག་བསྔལ་ལ་ཆོས་ཤེས་པའི་བཟོད་པའོ། ། ཞེས་གསུངས་པས་སོ། ། དེའི་གོ་དོན་ཡང་ཆོས་བཟོད་དེས་གང་ཟག་གི་བདག་མེད་མངོན་སུམ་དུ་མཐོང་བའི་རྒྱུ་མཚན་གྱིས་དེར་དེའི་རྟོགས་པ་རྫོགས་པར་འཇོག་ནུས་པ་ཡིན་ཏེ། བྱང་ཆུབ་སེམས་དཔས་དེའི་རྟོགས་པ་རྫོགས་པར་འཇོག་པ་ལ་དེ་མངོན་སུམ་དུ་ཤེས་པ་ཙམ་གྱིས་ཆོག་པ་ཡིན་གྱི། བསྒོམས་ནས་ཤེས་དགོས་པ་མ་ཡིན་པའི་ཕྱིར། དེའི་ཤེས་བྱེད་ཀྱང༌། དེས་དེ་རྫོགས་པར་བྱས་པའི་དགོས་པ་ཡང་གཞན་དོན་དུ་ཤེས་པར་བྱ་བ་ཙམ་ཡིན་གྱི། རང་དོན་དུ་མངོན་དུ་བྱ་བ་མ་ཡིན་པའི་ཕྱིར་རོ། ། དེར་སྤངས་པ་རྫོགས་པའི་གོ་དོན་ཀྱང་ཐེག་དམན་དགྲ་བཅོམ་པས་གང་སྤངས་པ་ཐམས་ཅད་དེས་སྤངས་དགོས་པ་ནི་མ་ཡིན་ཏེ། ཧ་ཅང་ཐལ་བའི་ཕྱིར་རོ། །
འོ་ན་ཅི་ཞེ་ན། འཁོར་བར་འཆིང་བྱེད་ཀྱི་ཉོན་མོངས་པའི་ས་བོན་མ་ལུས་པར་སྤངས་པ་ནི་དེའི་སྤངས་པའི་གཙོ་བོ་ཡིན་ལ། བཟོད་པ་འདི་ཁོ་ནས་གཞན་ལ་མ་ལྟོས་པར་དེའི་ས་བོན་དྲུངས་འབྱིན་པ་ལ་བྱ་བ་ཡིན་ནོ། ། དེ་ཡང་རྒྱས་པར་བཤད་ན། ཉོན་མོངས་ལ་ནུས་པ་གཉིས་ཏེ། སེམས་རྒྱུད་རབ་ཏུ་མ་ཞི་བར་བྱེད་པ་དང༌། སྲིད་པར་སྐྱེ་བ་ལེན་པའི་རྒྱུ་བྱེད་པའོ། ། ཐེག་དམན་དགྲ་བཅོམ་པས་ནི་དེ་གཉིས་ཀ་མ་ལུས་པར་སྤངས་པ་ཡིན་ཏེ། དེས་འདོད་སྲིད་ཀྱི་བག་ལ་ཉལ་མ་ལུས་པར་སྤངས་པའི་ཕྱིར་རོ། ། དེའི་ཕྱིར་དེ་ཐེག་པ་ཆེན་པོའི་ལམ་དུ་ཞུགས་ནས་ནི་མ་རིག་བག་ཆགས་ཀྱི་ས་དང་ཟག་མེད་ཀྱི་ལས་བསགས་ནས་སྐྱེ་བ་ལེན་པརབཤད་ཀྱི།
འདོད་སྲིད་ཀྱི་བག་ལ་ཉལ་གྱིས་བྱེད་པར་བཤད་པ་མེད་དོ། ། དམན་ལམ་སྔོན་དུ་མ་སོང་བའི་ས་དང་པོ་ནས་ཉོན་མོངས་པའི་ནུས་པ་དང་པོ་མ་ལུས་པར་སྤངས་ཀྱང༌། ནུས་པ་གཉིས་པ་དེ་སྤངས་པ་མ་ཡིན་ཏེ། ཆོས་ཀྱི་བདག་མེད་མངོན་སུམ་དུ་མཐོང་བ་ཙམ་གྱི་ས་དང་པོ་སྤོང་ནུས་ཀྱང༌། གཉིས་པ་དེ་སྤོང་མི་ནུས་པའི་ཕྱིར་དང༌། བྱང་ཆུབ་སེམས་དཔས་མ་རིག་པ་དང༌། ལྟ་བ་ལ་སོགས་པ་གཞན་གྱི་གཉེན་པོར་སྟོང་པ་ཉིད་སྒོམ་ཡང་འདོད་པ་དང་སྲིད་པའི་འདོད་ཆགས་ཀྱི་བག་ལ་ཉལ་ཞེས་བྱ་བའི་མིང་ཅན་སྲིད་པར་སྐྱེ་བ་ལེན་པའི་རྒྱུ་དེ་ཆེད་དུ་གཉེར་ནས་མི་སྤོང་བར་བཤད་པའི་ཕྱིར། ཉོན་མོངས་པ་སྤངས་ན་དེ་སྤངས་པས་ཁྱབ་པ་ཡང་མ་ཡིན་ཏེ། ནུས་པ་དེ་ཉོན་མོངས་པ་མ་ཡིན་པའི་ཕྱིར་ཏེ། སྙིང་རྗེ་ལ་སོགས་པའི་དགེ་བ་དང་མཚུངས་པར་ལྡན་པའི་ཕྱིར།
འདི་ལ་འདོད་ཆགས་ཀྱི་མིང་གིས་བཏགས་ནས་བསྟན་པ་ཡིན་ཏེ། འགྲོ་ལ་ཆགས་པས་ཀུན་ཆགས་མཛད། ། ཅེས་དང༌། སེམས་ཅན་ཀུན་ལ་ཤས་ཆེར་ཆགས། ། ནམ་མཁའ་ལྟ་བུར་ཆགས་པ་མེད། ། ཅེས་གསུངས་པ་བཞིན་ནོ། ། དེ་བས་ན་ཉན་ཐོས་ཀྱི་ཆེད་དུ་གཉེར་ནས་སྤོང་ཞིང༌། བྱང་ཆུབ་སེམས་དཔས་ཆེད་དུ་གཉེར་ནས་མི་སྤོང་རྒྱུའི་ཉོན་མོངས་པའི་མིང་ཅན་དེ་ནི་འདོད་སྲིད་ཀྱི་བག་ལ་ཉལ་གྱི་མིང་ཅན། སྲིད་པར་སྐྱེ་བ་ལེན་པའི་རྒྱུ་དེ་ཡིན་ལ། དེ་ཅིག་ཤོས་ཀྱིས་སྤོང་བའི་ཤེས་བྱེད་ཀྱང༌།
སྲིད་པ་སྤངས་པའི་ཞི་བ་ཁོ་ན་དོན་དུ་གཉེར་བའི་ཕྱིར་དང༌། གཅིག་ནི་དེ་ལས་ཟློག་པའི་ཕྱིར་རོ། ། དེ་ལྟར་ན་དེ་འདྲ་དེ་ཉོན་མོངས་མཚན་ཉིད་པ་ཡིན་པ་དང་མ་ཡིན་པར་འདོད་པ་ནི་རྣལ་འབྱོར་སྤྱོད་པ་པའི་གཞུང་དང༌། འཕགས་པ་གྲོལ་སྡེའི་གཞུང་གི་ཁྱད་པར་ཡིན་ནོ། ། ལུགས་དེ་གཉིས་ཀ་ལ་བྱང་ཆུབ་སེམས་དཔས་ཉོན་མོངས་མཚན་ཉིད་པ་ཆེད་དུ་གཉེར་ནས་མི་སྤོང་ཞེས་པ་ནི་རགས་པའི་རྣམ་པར་བཞག་པ་ཙམ་ཡིན་ཏེ། དེས་མ་རིག་པ་དང༌། ལྟ་བ་ངན་པ་ལྔ་དང༌། ཁོང་ཁྲོ་དང༌། ང་རྒྱལ་སོགས་ནི་ཆེད་དུ་གཉེར་ནས་ངེས་པར་སྤོང་བའི་ཕྱིར། ལུགས་གཉིས་ཀ་ལ་ཡང་འདིས་སྲིད་པའི་སྐྱེ་བ་འགྲུབ་པར་བྱེད་པའི་རྒྱུ་བྱེད་པ་ཡིན་གྱི།
འཕེན་བྱེད་ཀྱི་རྒྱུ་བྱེད་པ་ནི་མ་ཡིན་ཏེ། ལུགས་འདིར་ནི་སྙིང་རྗེ་དང་སྨོན་ལམ་དང་ཟག་མེད་ཀྱི་ལས་ཀྱིས་བྱེད་ལ། རྣལ་འབྱོར་སྤྱོད་པ་པ་ལྟར་ན་ནི་ཉོན་མོངས་པས་འཕེན་བྱེད་ཀྱི་ལས་སོག་པ་འཕགས་པ་ལ་མི་སྲིད་པའི་ཕྱིར་རོ། ། འོ་ན་ས་དང་པོ་ནས་ཉོན་མོངས་པ་ཅན་གྱི་ཡིད་སྤངས་པར་འགྱུར་ཏེ། ཉན་རང་གི་སྤངས་པ་རྫོགས་པའི་ཕྱིར་དང༌། འཁོར་བར་འཆིང་བྱེད་ཀྱི་ཉོན་མོངས་མ་ལུས་པར་སྤངས་པའི་ཕྱིར། དེས་ན་སློབ་དཔོན་གྱི་ལུགས་ཀྱིས།

ས་དང་པོར་དེའི་སྤངས་པ་རྫོགས་པ་མ་ཡིན་ནོ་ཞེས་ཟེར་བ་དག་སྣང་ངོ༌། ། ཐལ་བ་སྔ་མ་ལ་ཁྱབ་པ་མ་ངེས་ཏེ། དེས་གང་སྤངས་ཐམས་ཅད་ཅིག་ཤོས་ཀྱིས་སྤངས་པ་ནི་སྤངས་པ་རྫོགས་པའི་དོན་མ་ཡིན་པའི་ཕྱིར། ཐལ་བ་ཕྱི་མ་ལ་ཡང་ཁྱབ་པ་མ་ངེས་ཏེ། ཡིད་ཤེས་འཁོར་གྱི་ཉོན་མོངས་དང་བྲལ་བའི་ཉོན་ཡིད་འཁོར་བཅས་ནི། འཁོར་བར་འཆིང་བྱེད་ཀྱི་ཉོན་མོངས་པར་མི་རུང་བའི་ཕྱིར་ཏེ། འཕེན་བྱེད་དུ་ཡང་མི་རུང༌། འགྲུབ་བྱེད་དུ་ཡང་མི་རུང་བའི་ཕྱིར། ཇི་ལྟར་ཞེ་ན། བདག་མེད་མངོན་སུམ་དུ་མཐོང་ནས་དེས་དེ་མི་འཕེན་པའི་ཕྱིར་དང༌། སོ་སོ་སྐྱེ་བོའི་སར་ཡང་དེ་འགྲུབ་བྱེད་དུ་མི་རུང་ན།
འཕགས་པའི་སར་ལྟ་ཅི་སྨོས་པའི་ཕྱིར་རོ། ། མདོར་ན་སྤངས་རྟོགས་ཇི་ཙམ་ཞིག་རྫོགས་པས་གདུལ་བྱ་ཉན་རང་གི་རིགས་ཅན་རྗེས་སུ་འཛིན་ནུས་པའི་སྤངས་རྟོགས་ཀྱི་ཚད་དེ་ཙམ་ཞིག་གང་དུ་རྫོགས་དཔྱོད་པ་ཡིན་གྱི། སྤྱིར་དེས་གང་སྤངས་དང་གང་རྟོགས་ཐམས་ཅད་གང་དུ་རྫོགས་དཔྱོད་པ་མ་ཡིན་ཏེ། ཉན་ཐོས་དང་རང་སངས་རྒྱས་ཀྱི་ཤེས་པ་དང་སྤོང་བ་ཞེས་སོགས་ཀྱི་མདོའི་དོན་གཞུང་གི་སྐབས་གང་དུ་བཤད་པ་ལ་བརྟགས་ན་ཤེས་པའི་ཕྱིར་དང༌། ཅིག་ཤོས་ལ་གནོད་བྱེད་ཡོད་པའི་ཕྱིར་རོ། ། དེ་ཡང་ཇི་ལྟར་ཞེ་ན། སྐབས་གསུམ་པར་སྒོམ་ལམ་མི་སྟོན་པའི་ཤེས་བྱེད་དུ་མདོ་དེའི་དོན་བཤད་པའི་ཕྱིར་དང༌། དགེ་འདུན་དཀོན་མཆོག་གི་དབྱེ་བ་འཆད་པ་ན། བྱང་སེམས་མཐོང་ལམ་པ་རང་གིས་མ་ཐོབ་པའི་ཆོས་རྒྱུན་དུ་ཞུགས་པ་ནས་རང་སངས་རྒྱས་ཀྱི་བར་ལ་ཇི་ལྟར་འགོད་ནུས་སྙམ་པའི་དོགས་པ་བསུ་ནས། དེའི་ལན་དུ་མདོ་དེའི་དོན་བཤད་པའི་ཕྱིར།
ལོག་ཕྱོགས་ལ་གནོད་བྱེད་ཇི་ལྟར་ཡོད་པ་ནི། དམན་ལམ་སྔོན་དུ་མ་སོང་བའི་ཆོས་ཤེས་ནས་ཉོན་ཡིད་སྤངས་པར་ཐལ་བ་དང༌། འདོད་སྲིད་ཀྱི་བག་ལ་ཉལ་སྤངས་བར་ཐལ་བ་དང༌། སྙོམས་འཇུག་གི་སྒྲིབ་པ་སྤངས་བར་ཐལ་བ་དང༌། མི་སློབ་པའི་ལམ་དང་ལྷག་མེད་ཀྱི་མྱང་འདས་ཐོབ་པར་ཐལ་བ་སོགས་འཇུག་གོ ། གསུམ་པ་ནི། སྤྱིར་ཡང་དག་པའི་མཐའ་ཞེས་བྱ་བ་ནི་དེ་བཞིན་ཉིད་དོ། ། དེ་ལའང༌། གཉིས་ཏེ། ཉོན་སྒྲིབ་སྤངས་པས་ཁྱད་པར་དུ་བྱས་པའི་དེ་བཞིན་ཉིད་དང༌།
ཤེས་སྒྲིབ་སྤངས་པས་ཁྱད་པར་དུ་བྱས་པའི་དེ་བཞིན་ཉིད་དོ། ། འདི་མངོན་དུ་བྱེད་པའི་གང་ཟག་ལ་གཉིས་ཏེ། ཐེག་པ་དམན་པའི་སློབ་པ་དང༌། བྱང་ཆུབ་སེམས་དཔའོ། ། མངོན་དུ་བྱེད་པའི་དུས་ནི་གཉིས་ཏེ། རྫོགས་སྨིན་སྦྱངས་གསུམ་མ་བྱས་པར་དང༌། དེ་བྱས་ནས་བྱེད་པའོ། ། དེ་མངོན་དུ་བྱས་པའི་དུས་ནི་གཉིས་ཏེ། ལྷག་མེད་དུ་མྱ་ངན་ལས་འདས་པའི་ཚེ་དང༌། མི་གནས་པའི་མྱང་འདས་མངོན་དུ་བྱས་པའི་ཚེའོ། །
གསུམ་པོ་མ་བྱས་པར་དེ་མངོན་དུ་བྱས་པའི་ཉེས་པ་ནི། གཉིས་ཏེ། གནས་སྐབས་ཆད་པའི་མྱང་འདས་ཀྱི་མཐར་ལྷུང་བ་དང༌། མཐར་ཐུག་སངས་རྒྱས་ཀྱི་སྐུ་གསུམ་མི་ཚང་བའི་ཉེས་པའོ། ། དེ་གསུམ་མ་བྱས་པར་དེ་མངོན་དུ་མི་བྱའོ་ཞེས་གདམས་པའི་ཡུལ་ནི་བྱང་སེམས་འཕགས་པ་རྣམས་ལ་ཡིན་ཏེ། དེ་དག་ལ་དེ་གསུམ་མ་བྱས་པར་དེ་མངོན་དུ་བྱེད་པའི་ནུས་པ་ཡོད་པའི་ཕྱིར། གདམས་པའི་དགོས་པ་ནི། དེས་དེ་གསུམ་མ་བྱས་པར་དེ་མངོན་དུ་བྱས་པ་མི་སྲིད་པའི་ཕྱིར་རོ། ། དམན་པར་རིགས་ངེས་པའི་ཉན་ཐོས་ལ་ནི་དེ་ལྟར་གདམས་པ་ལ་དགོས་པ་མེད་དེ། དེ་ལྟར་གདམས་ཀྱང་ཞི་བ་དོན་གཉེར་གྱི་བློ་ལྡོག་པར་མི་ནུས་པའི་ཕྱིར་རོ། །
ནུས་ན་གནས་སྐབས་ཐེག་པ་གསུམ་མི་སྲིད་པར་འགྱུར་རོ། ། གལ་ཏེ་དེར་མ་ངེས་པ་ལ་དེ་ལྟར་གདམས་མི་དགོས་སོ་སྙམ་ན། མ་ཡིན་ཏེ། དེ་ནི་ཐོག་མར་ཐེག་པ་ཆེན་པོའི་ལམ་དུ་འདྲེན་དགོས་པའི་ཕྱིར། འོ་ན་དེ་གསུམ་མ་བྱས་པར་ཤེས་སྒྲིབ་སྤངས་པའི་ཆོས་སྐུ་མངོན་དུ་བྱེད་ནུས་པ་ཇི་ལྟ་བུ་ཞེ་ན། མདོ་ལས། མི་སྐྱེ་བའི་ཆོས་ལ་བཟོད་པ་ཐོབ་པའི་བྱང་ཆུབ་སེམས་དཔའ་འདོད་ན་ཞག་བདུན་གྱིས་མངོན་པར་རྫོགས་པར་སངས་རྒྱ་བར་ནུས་སོ་ཞེས་གསུངས་པ་དེའི་དགོངས་པ་བཙལ་བ་ན། མི་སྐྱེ་བའི་ཆོས་ལ་བཟོད་པ་ཐོབ་པ་ཞེས་བྱ་བ། འབུམ་ཊཱིཀ་དུ་ས་བརྒྱད་པ་ལ་བཤད་ཀྱང༌། འཕགས་པས་ཐེག་ཆེན་གྱི་ཆོས་བཟོད་དང་པོ་ལ་བཤད་པས།
དེ་ནས་བཟུང་སྟེ་ཆོས་ཀྱི་བདག་མེད་རྟོགས་པའི་ཡེ་ཤེས་དེ་ཤེས་སྒྲིབ་ཀྱི་གཉེན་པོར་དྲིལ་ནས་རྩེ་གཅིག་ཏུ་མཉམ་པར་བཞག་ན་ཞག་བདུན་གྱིས་ཤེས་སྒྲིབ་སྤངས་བའི་ཆོས་དབྱིངས་མངོན་བྱེད་ནུས་པའི་དོན་ནོ། ། དེ་འདྲ་དེ་སངས་རྒྱས་ཀྱི་སྐུ་གོ་ཆོད་པོར་ནི་མི་རུང་སྟེ། བསོད་ནམས་ཀྱི་ཚོགས་ཡོངས་སུ་མ་རྫོགས་པའི་ཕྱིར་རོ། ། དེས་ན་ཆད་པའི་མྱང་འདས་སོ། ། དེ་ཡང་བརྟག་པ་མཐར་བཟུང་བ་ཡིན་གྱི། མངོན་བྱས་པ་ནི་མི་སྲིད་དེ། གདམས་པ་དོན་ཡོད་པའི་ཕྱིར། དེ་ལྟར་གདམས་པའི་དགོས་པ་ནི་དེ་ཡིན་ན། འདོམས་པའི་རྒྱུ་མཚན་ཅི་ཞེ་ན། མ་འདོམས་ན་དེས་དེ་མངོན་དུ་བྱེད་པའི་ནུས་པ་ཡོད་པའོ། །
དེ་ལྟར་བཤད་པའི་དོན་བཟུང་བདེ་བར་བརྗོད་ན། རང་བཞིན་གྱི་མྱ་ངན་ལས་འདས་པའམ། ཆོས་ཀྱི་དབྱིངས་ནི་བྱང་ཆུབ་སེམས་དཔའ་རྣམས་ཀྱིས་མངོན་དུ་བྱ་རྒྱུའི་ཡང་དག་པའི་མཐའ་དེའོ། ། དེ་ལ་དུས་རྟག་ཏུ་མཉམ་པར་བཞག་པ་ནི་དེ་མངོན་དུ་བྱས་པའི་ཚད་དོ། ། དེ་འདྲ་དེ་དུས་མ་ཡིན་པར་མངོན་དུ་བྱས་ན་ཆད་པའི་མྱང་འདས་སུ་འགྱུར་ལ། དུས་ལ་བབ་པའི་ཚེ་མངོན་དུ་བྱས་ན་ནི་མི་གནས་པའི་མྱ་ངན་ལས་འདས་པར་འགྱུར་རོ། ། བཞི་པ་ལ་གསུམ་ལས། སྨོན་ལམ་རྫོགས་པའི་ཚད་ལ། སྨོན་ལམ་ནི་ཆོས་ཉིད་ལ་མཉམ་པར་བཞག་པ་ལས་མ་གཡོས་བཞིན་དུ། གཟུགས་སྐུ་གཉིས་ལས་གཞན་དོན་རྒྱུན་མི་ཆད་དུ་འབྱུང་བར་སྨོན་པའོ། །
དེ་ཡོངས་སུ་རྫོགས་པ་ནི་བསོད་ནམས་ཀྱི་ཚོགས་མཐར་ཕྱིན་པའོ། ། དེ་གང་དུ་རྫོགས་ན་རྒྱུན་མཐའི་ཡེ་ཤེས་རྫོགས་པ་དང་དུས་མཉམ་མོ། ། དེ་ལྟ་ཡིན་པ་དེའི་ཕྱིར་ཚོགས་གཉིས་རྫོགས་པ་ལ་བསྐལ་པ་གྲངས་མེད་གསུམ་ལ་སོགས་པ་དགོས་པར་བཤད་པ་དེ་ཡང༌། བསོད་ནམས་ཀྱི་ཚོགས་ཁོ་ནའི་དབང་དུ་བྱས་པ་དང༌། ཡེ་ཤེས་ཀྱི་ཚོགས་རྫོགས་པ་རྐྱང་པ་ལ་ཡུན་དེ་ཙམ་མི་འགོར་ཡང༌། ཅིག་ཤོས་མ་རྫོགས་པའི་སྔ་རོལ་དུ་དེ་རྫོགས་པར་བྱས་ན་ཡང་དག་པའི་མཐའ་དུས་མ་ཡིན་པར་མངོན་དུ་བྱས་པའི་ཉེས་པ་ཡོད་དོ། ། ཞེས་བྱ་བ་འདི་ཤེས་པར་བྱའོ། ། སེམས་ཅན་སྨིན་པར་བྱས་པའི་ཚད་ནི། རང་ཉིད་གཟུགས་ཀྱི་སྐུར་སངས་རྒྱ་བའི་ཞིང་དེར་སྐུ་དངོས་ཀྱི་གདུལ་བྱ་རྣམས་སྨིན་པ་ཤ་སྟག་འབྱུང་བའི་ནུས་པ་མཐར་ཐུག་པའོ། ། འདི་ཡང་བསོད་ནམས་ཀྱི་ཚོགས་ཡོངས་སུ་རྫོགས་པ་དང་དུས་མཉམ་པའོ། །
འདི་ཡང་དཔེར་ན། ལོངས་སྐུའི་འཁོར་དུ་ནི་བྱང་སེམས་འཕགས་པ་ཤ་སྟག་འབྱུང་བ་དང༌། སྤྲུལ་སྐུའི་འཁོར་དུ་སྒྲིབ་པ་སྤང་རུང་དང༌། གཉེན་པོ་སྐྱེ་རུང་གི་གདུལ་བྱ་ཤ་སྟག་འབྱུང་བའི་ནུས་པ་མཐར་ཕྱིན་པའོ། ། ཞིང་སྦྱངས་པའི་ཚད་ནི། ཞིང་དག་པའི་སྦྱོར་བ་བསྒོམས་པའི་ནུས་པ་མཐར་ཐུག་པའོ། ། མདོར་ན་གསུམ་པོ་བྱས་པ་དང༌། ཡང་དག་པའི་མཐའ་མངོན་དུ་བྱས་པ་དང༌། རྒྱུན་མཐའི་ཡེ་ཤེས་རྫོགས་པ་དང༌། རྣམ་མཁྱེན་གྱི་ཡེ་ཤེས་མངོན་དུ་བྱས་པ་རྣམས་དུས་མཉམ་པ་ཡིན་གྱི།
སྔ་ཕྱིར་འབྱུང་བ་ནི་མ་ཡིན་ནོ། ། དེའི་ཕྱིར་ནས་ཞེས་པ། བདུན་པ་ལ་ལྔ་པའི་སྒྲ་སྦྱར་བ་ཡིན་ཏེ། ཁ་གདངས་ནས་ཉལ་ཞེས་བརྗོད་པ་བཞིན་ནོ། ། གང་དག་སྨོན་ལམ་རྫོགས་པའི་ཚད་སངས་རྒྱས་ཐོབ་ཟིན་པ་ཙམ་ལ་མཛད་པ་ལ་ནི་དོན་སྟེངས་ན་ཉེས་པ་ཆེར་མེད་ཀྱང༌། ཚིག་གི་ཟུར་མ་ཕྱིན་ཞིང༌། སེམས་ཅན་སྨིན་པའི་ཚད། སྤྲུལ་པའི་སྐུས་ཆོས་ཀྱི་འཁོར་ལོ་བསྐོར་ནས་རང་གི་གདུལ་བྱ་སྒྲིབ་པ་སྤང་རུང་སོགས་སུ་བྱས་པ་ལ་འཆད་པ་ནི་ནོངས་པ་ཡིན་ཏེ། ཡང་དག་པའི་མཐའ་མངོན་དུ་བྱས་པའི་རྗེས་སུ་སེམས་ཅན་སྨིན་པར་བྱེད་དགོས་པ་ཉིད་དུ་ཧ་ཅང་ཐལ་བའི་ཕྱིར་རོ། ། འདིར་སྨྲས་པ།
གཞན་གྱིས་མི་འགྲན་འགྲན་མེད་ལེགས་བཤད་འདི། ། གཞན་དུ་མ་གྲགས་གྲགས་པ་དོན་གཉེར་མིན། ། གཞན་དང་མི་མཉམ་མཉམ་མེད་རྣམ་དཔྱོད་ཀྱིས། ། གཞན་ལས་རབ་འཕགས་འཕགས་པའི་དགོངས་པར་བཤད། ། གཉིས་པ་གཞན་བསྟན་བཅོས་ལ་འཇུག་པའི་ཡན་ལག་དགོས་འབྲེལ་གྱི་སྐབས་སུ། དགོས་འབྲེལ་ངག་གི་དགོས་པ་ནི། བསྟན་བཅོས་འདི་བརྩམས་པ་ལ་དགོས་པ་ལྷག་པོ་མེད་དམ་སྙམ་པའི་དོན་མི་འགྱུར་གྱི་ཐེ་ཚོམ་བསལ་ནས། དེ་ཡོད་དམ་སྙམ་པའི་དོན་འགྱུར་གྱི་ཐེ་ཚོམ་སྐྱེས་པ་དེ་དགོས་པའོ། ། དེའི་ཡང་དགོས་པ་ནི་ཐེ་ཚོམ་དེ་སྐྱེས་ནས་བསྟན་བཅོས་འདི་ལ་ཐོས་བསམ་གྱིས་ཞུགས་པའོ། ། དེས་དེ་ལ་འཇུག་ནུས་པ་ཡང་ཡིན་ཏེ།
ཇི་སྐད་དུ། གང་ཕྱིར་འཇིག་རྟེན་དོན་གཉེར་ནི། ། ཐེ་ཚོམ་ལས་ཀྱང་འཇུག་ཕྱིར་རོ། ། ཞེས་གསུངས་པས་སོ། ། བསྟན་བཅོས་ཀྱི་ཆོས་བཞི་ལ། མདོའི་དངོས་བསྟན་སྟོང་པ་ཉིད་དང༌། སྦས་དོན་མངོན་རྟོགས་ཀྱི་རིམ་པ་གཉིས་ཀ་ཡང་བསྟན་བཅོས་འདིའི་དངོས་ཀྱི་བརྗོད་བྱ་ཡིན་ཏེ། དེ་གཉིས་ཀ་བསྟན་བཅོས་འདིའི་ཚིག་གིས་ཟིན་པར་བསྟན་པའི་ཕྱིར། གཙོ་བོ་ནི་མངོན་པར་རྟོགས་པ་ཉིད་ཡིན་ཏེ། མདོའི་ཤུགས་བསྟན་དངོས་སུ་བླངས་ནས་དེ་ཉིད་མདོའི་དངོས་བསྟན་དང་སྦྱར་བ་ནི་བསྟན་བཅོས་འདིའི་བཞུགས་ཚུལ་ཡིན་པའི་ཕྱིར།
དེ་ལས་དེ་བདེ་བླག་ཏུ་རྟོགས་པ་ནི་དགོས་པའོ། ། དེ་ལས་དེ་མངོན་སུམ་དུ་བྱས་པ་ནི་ཉིང་དགོས་སོ། ། དགོས་སོགས་གསུམ་དང་དེ་སྟོན་བྱེད་ཀྱི་བསྟན་བཅོས་གཉིས་པོ་ཐབས་དང་ཐབས་ལས་བྱུང་བར་གྱུར་པ་ནི་འབྲེལ་པའོ། ། འདིར་གཞན་གྱིས་མྱོང་བ་མ་ཡིན་ཏེ། ཞེས་གསུངས་པ་ལ་བརྟེན་ནས། གང་དག་བསྟན་བཅོས་འདིའི་བརྗོད་བྱར་གྱུར་པའི་མངོན་པར་རྟོགས་པ་ཡིན་ན། ཕྱི་རོལ་པར་མ་ཟད། དམན་པའི་འཕགས་པས་ཀྱང་ཉམས་སུ་མྱོང་བྱ་མ་ཡིན་པར་འདོད་པ་ནི་མ་ཤེས་པ་ཡིན་ཏེ། གོང་དུ་རྒྱས་པར་བཤད་པའི་ལུང་རིགས་རྣམས་དང་འགལ་བའི་ཕྱིར་དང༌། འདི་ཉིད་ཀྱི་འགྲེལ་པར་ཡང༌།
འཇིག་རྟེན་པའི་ལམ་ཁོ་ནས་ཆགས་བྲལ་བྱས་པ་རྣམས་ཀྱིས་མདོ་དང་བསྟན་བཅོས་ཀྱི་བརྗོད་བྱ་མ་མྱངས་པར་བཤད་ཀྱི། འདས་ལམ་རྒྱུད་ལ་སྐྱེས་པ་དག་གིས་མ་མྱོང་བར་བཤད་པ་མེད་པའི་ཕྱིར། འོ་ན་བློ་དང་ལྡན་པས་མཐོང་འགྱུར་ཞེས་གསུངས་པ་མ་ཡིན་ནམ་ཞེ་ན། དེ་ནི་ཉིང་དགོས་འཆད་པའི་སྐབས་ཡིན་པས། བརྒྱད་པོ་མ་ལུས་པ་མངོན་དུ་བྱེད་པ་ལ་དགོངས་པའི་ཕྱིར་རོ། ། གསུམ་པ་བརྗོད་བྱ་མངོན་རྟོགས་བཤད་པ་ལ་གཉིས་ཏེ། བསྡུས་པའི་དོན་དང༌། ཚིག་གི་དོན་ནོ། ། དང་པོ་ལ་གསུམ་སྟེ། དངོས་པོ་བརྒྱད་དུ་དང༌།
དྲུག་ཏུ་དང༌། གསུམ་དུ་ཕྱེ་བའོ། ། གསུམ་ཀ་ཡང་སེམས་བསྐྱེད་དང་གདམ་ངག་ལ་སོགས་པའི་ཚིག་དོན་གྱིས་འཆད་དགོས་པ་དང༌། འཆད་ཚུལ་ལ་ནི་ཁྱད་པར་ཡོད་པ་མ་ཡིན་ཏེ། ཇི་སྐད་དུ། རྒྱས་པར་ནི་སྔ་མ་ཁོ་ན་བཞིན་དུ་བཤད་པར་བྱའོ། ། ཞེས་གསུངས་པས་སོ། ། བསྡུས་དོན་གསུམ་པོའི་ཁྱད་པར་ལ། བདག་ཉིད་ཆེན་པོ་ནི། མངོན་པར་རྟོགས་པ་བརྒྱད་ཀྱི་ངོ་བོ་ངེས་པ།
གོ་རིམ་ངེས་པ། གྲངས་ངེས་པ་ཞེས་གསུང་ལ། གཞན་དག་ན་རེ་དོན་བདུན་ཅུའི་རྐང་གྲངས་རགས་པ་ལ་ཡིད་དཔྱོད་ཀྱིས་ངེས་པ་འདྲེན་ནུས་པ་དང༌། མི་ནུས་པའོ། ། ཞེས་ཟེར་བ་ནི་རིགས་པ་མ་ཡིན་ཏེ། དེ་ལྟར་བཤད་ན་བཤད་བྱ་དངོས་པོ་བརྒྱད་དང་དྲུག་དང་གསུམ་གྱི་ཁྱད་པར་དུ་མི་འགྱུར་གྱི། འཆད་བྱེད་དོན་བདུན་ཅུའི་སྒོ་ནས་འཆད་མི་འཆད་ཀྱི་ཁྱད་པར་དུ་སོང་བའི་ཕྱིར་དང༌། དེ་ལྟར་འདོད་པ་ཡང་མི་རིགས་ཏེ། བསྡུས་དོན་གསུམ་ཀ་ཡང་འཆད་བྱེད་བདུན་ཅུའི་སྒོ་ནས་འཆད་དགོས་པ་ལ་ཁྱད་པར་མེད་པའི་ཕྱིར་རོ། ། འོ་ན་ཅི་ཞེ་ན།
བརྒྱད་དུ་བཤད་པས་ནི་དངོས་པོ་བརྒྱད་པོའི་མིང་གི་རྐང་གྲངས་ཙམ་ཞིག་བཤད་ལ། བསྡུས་དོན་ཕྱི་མ་གཉིས་ཀྱིས་ནི་བརྒྱད་པོ་གང་ཟག་གཅིག་གི་ཆ་རྐྱེན་དུ་སྦྱར་ནས། གོ་རིམ་ངེས་པ་དང༌། གྲངས་ངེས་པར་བཤད་པ་ཡིན་ནོ། ། དེ་ཡང་ཇི་ལྟར་ཞེ་ན། མཁྱེན་པ་གསུམ་ནི་ཐོག་མར་བསྟན་དགོས་ཏེ། མཚོན་པར་བྱ་བའི་གཞི་ཡིན་པའི་ཕྱིར། དེའི་འོག་ཏུ་སྦྱོར་བ་བཞིར་རིམ་པར་བསྟན་ཏེ། དེ་ལ་རྣལ་འབྱོར་དུ་བྱེད་པའི་རིམ་པ་ཡིན་པའི་ཕྱིར། ཆོས་ཀྱི་སྐུ་ནི་ཐ་མར་བསྟན་ཏེ།
བཞི་པོས་གསུམ་པོ་ལ་རྣལ་འབྱོར་དུ་བྱས་པའི་འབྲས་བུ་ཡིན་པའི་ཕྱིར། བརྒྱད་དུ་གྲངས་ངེས་པའི་ཤེས་བྱེད་ནི། གསུམ་ནི་ཐོས་བསམ་གྱིས་གཏན་ལ་ཕབ་པར་བྱ་བའི་ཡུལ་ཡིན་ལ། དེ་ལའང་གསུམ་དུ་གྲངས་ངེས་པ་ཡིན་ཏེ། ཡུལ་དེ་ལ་སྐྱེ་མེད་གསུམ་དུ་གྲངས་ངེས་པའི་ཕྱིར། དེའང་ཡུལ་ཅན་ལ་ཡུལ་གྱི་མིང་གིས་བཏགས་ནས་ཡུལ་སྐྱེ་མེད་གསུམ་པོ་ཐོས་བསམ་གྱིས་གཏན་ལ་དབབ་བྱ་ཡིན་པ་ལ་མཁྱེན་པ་གསུམ་པོ་གཏན་ལ་དབབ་བྱ་ཡིན་ཞེས་བསྟན་པའམ། ཡང་ན་མཁྱེན་པ་གསུམ་གྱི་རང་བཞིན་ངོས་བཟུང་བ་ན་སྐྱེ་མེད་གསུམ་གྱི་རང་བཞིན་ངེས་པར་གཏན་ལ་འབེབས་དགོས་པ་ལ་དགོངས་པའོ། ། བརྒྱད་པོ་དེ་གང་ཟག་གཉིས་ཀྱི་ཆ་རྐྱེན་དུ་སྦྱོར་བའི་ཚུལ་ཡང༌། རྩ་བར་མ་གསུངས་ཀྱང་འགྲེལ་པ་ལས་འབྱུང་བ་ཡིན་ཏེ། མཁྱེན་པ་གསུམ་པོས་གང་ཟག་གཅིག་གི་ཆ་རྐྱེན་ཆ་ཚང་བར་སྟོན་པའི་ཚུལ་དང༌།
སྦྱོར་བཞི་ཆོས་སྐུ་དང་བཅས་པས་གང་ཟག་གཅིག་གི་ཆ་རྐྱེན་ཚང་བར་སྟོན་པའི་ཚུལ། དངོས་བརྒྱད་སོ་སོའི་མཚམས་སྦྱར་ན་གསལ་བས་སོ། ། གཞན་དག་ན་རེ། མཁྱེན་གསུམ་དང་སྦྱོར་བཞི་ལ་ཐོས་བསམ་དང་ཉམས་ལེན་གྱི་ས་མཚམས་སོ་སོར་གཅོད་པ་མི་རིགས་ཏེ། བརྒྱད་ཀ་ཐོས་བསམ་གྱིས་གཏན་ལ་འབེབས་མཉམ་དང༌། སྦྱོར་བས་ཉམས་སུ་ལེན་མཉམ་ཡིན་པའི་ཕྱིར་རོ། ། ཞེས་ཟེར་བ་དེ་ནི་མ་ཤེས་པ་ཡིན་ཏེ། འོ་ན་མཚན་ཉིད་དེ་ཡི་སྦྱོར་བ་དང་ཞེས་དང༌། ཡུལ་ནི་རྣམ་པ་གསུམ་པོ་ཞེས་སོགས་ཀྱང་མི་འཐད་པར་འགྱུར་ཏེ། ཡུལ་དང་སྦྱོར་བ་སོགས་ཡིན་མཉམ་དང༌།
མིན་མཉམ་དུ་མཚུངས་པའི་ཕྱིར་དང༌། འགྲེལ་པ་ལས་ཀྱང༌། མཁྱེན་གསུམ་གྱི་མཚམས་སྦྱར་དུ་ཤེས་བྱར་བསྟན་པ་དང༌། སྦྱོར་བཞིའི་མཚམས་སྦྱར་དུ་རྣམ་པར་སྒོམ་པར་བྱེད་པས་ཞེས། བསྒོམས་བྱུང་གི་རྣལ་འབྱོར་དུ་བསྟན་པ་མི་འཐད་པར་འགྱུར་ཏེ། སྒྲུབ་བྱེད་དེ་ཉིད་ཞུགས་པའི་ཕྱིར། ཁྱེད་ཀྱི་རྒོལ་བ་དེ་ནི། བཤད་བྱ་མངོན་པར་རྟོགས་པ་བརྒྱད་ཀྱི་གོ་རིམ་དང༌། འཆད་བྱེད་དོན་བདུན་ཅུའི་གོ་རིམ་གཅིག་ཏུ་འཁྲུལ་ནས་རྩོད་པ་ཡིན་ཏེ། མཁྱེན་གསུམ་མཚོན་བྱེད་ཀྱི་ཆོས་སུམ་ཅུ་པོ་དེ་ཐོས་བསམ་གྱི་ཡུལ་དུ་བཞག་ནས་ཉམས་སུ་ལེན་པའི་རྣལ་འབྱོར་དུ་མ་བཞག་གོ་སྙམ་དུ་བསམས་ནས་བརྩད་པའི་ཕྱིར་རོ། །
གཉིས་པ་ཚིག་དོན་ཡན་ལག་རྒྱས་པར་བཤད་པ་ལ་གསུམ་སྟེ། ཡུལ་མཁྱེན་པ་གསུམ། ཉམས་ལེན་སྦྱོར་བ་བཞི། འབྲས་བུ་ཆོས་ཀྱི་སྐུའོ། ། དེ་ཡང་མཁྱེན་པ་གསུམ་ནི་མཚོན་བྱེད་ཀྱི་ཆོས་ཀྱི་སྒོ་ནས་འཆད་ལ། སྦྱོར་བ་བཞི་ནི་རང་གི་ངོ་བོའི་སྒོ་ནས་འཆད་ཅིང༌། ཆོས་ཀྱི་སྐུ་ནི་དབྱེ་བའི་སྒོ་ནས་འཆད་དོ། ། མཁྱེན་གསུམ་མཚོན་བྱེད་ཀྱི་ཆོས་ཀྱང་གསུམ་སྟེ། གཞི་དང༌། ལམ་དང༌།
རྣམ་པའོ། ། གཞི་ནི་མི་མཐུན་ཕྱོགས་དང་གཉེན་པོའི་རབ་དབྱེ་ལ་བྱ་ཞིང༌། ལམ་ནི་ཐེག་པ་གསུམ་གྱི་ལམ་དང༌། རྣམ་པ་ནི་སེམས་བསྐྱེད་ལ་སོགས་པ་ཆོས་བཅུ་སྟེ། ཐེག་པ་ཆེན་པོའི་ལམ་གྱི་ངོ་བོ་རྒྱུ་འབྲས་གསུམ་ཀ་དེར་བསྡུས་པའི་ཕྱིར་རོ། ། མཚོན་བྱེད་སུམ་ཅུ་པོ་དེས་མཚོན་བྱ་མཁྱེན་གསུམ་གྱི་ཐ་སྙད་ཇི་ལྟར་མཚོན་ནུས་ཞེ་ན། སུམ་ཅུ་པོ་སྐྱེ་མེད་དུ་རྟོགས་པའི་ཡེ་ཤེས་ལ་མཁྱེན་པ་གསུམ་པོ་སོ་སོར་འཇོག་པའི་ཚུལ་གྱིས་སོ། ། དེ་ཡང་གཞི་སྐྱེ་མེད་ནི་ཉི་ཚེ་བའི་སྟོང་ཉིད་ཏེ། གཞན་སྟོང་གི་ཚུལ་དུ་འཆད་པས་སོ། ། ལམ་སྐྱེ་མེད་ནི་ཁྱབ་པའི་སྟོང་ཉིད་དང་མཉམ་གཞག་གི་དབང་དུ་བྱས་ཏེ།
ལམ་གསུམ་རང་བཞིན་མི་རིགས་པར་མངོན་སུམ་དུ་ཤེས་པའི་སྒོ་ནས་མཉམ་གཞག་དུ་ལམ་གསུམ་གྱི་རྟོགས་རིགས་ཡར་ལྡན་དུ་སྐྱེད་པ་ཡིན་པས་སོ། ། རྣམ་པ་སྐྱེ་མེད་ནི། མཉམ་རྗེས་གཉིས་ཀའི་དབང་དུ་བྱས་པ་ཡིན་ཏེ། ཇི་ལྟ་ཇི་སྙེད་ཀྱི་རྣམ་པ་ཐམས་ཅད་མངོན་པར་རྫོགས་པར་བྱང་ཆུབ་པའི་ཚུལ་གྱིས་མཁྱེན་དགོས་པས་སོ། ། དེ་ལྟར་མཚོན་བྱེད་ཀྱི་ཆོས་སུམ་ཅུའི་ནང་ནས་རྣམ་མཁྱེན་མཚོན་བྱེད་ཀྱི་ཆོས་བཅུ་འཆད་པ་ལ་གཉིས་ཏེ། སྤྱིའི་གོ་རིམ་དང༌། སོ་སོའི་དོན་ནོ། ། དང་པོ་ལ་མདོའི་གོ་རིམ་དང༌། བསྟན་བཅོས་ཀྱི་འབྲེལ་ལོ། ། དང་པོ་ནི།
ཡུམ་རྒྱས་འབྲིང་གཉིས་ལས། ཤཱ་རིའི་བུ་ཆོས་ཐམས་ཅད་རྣམ་པ་ཐམས་ཅད་དུ་འཚང་རྒྱ་བ་ལ་བསླབ་པར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། ། ཞེས་སོགས་ཀྱིས་ནི་སེམས་སྐྱེད་བསྟན་ནོ། དེ་ལ་འཕྲོས་ནས། ཤཱ་རིའི་བུས་གསོལ་བ། དེ་ལ་ཇི་ལྟར་བསླབ་ཅེས་ཞུས་པའི་ལན་དུ། ཤཱ་རིའི་བུ་བྱང་སེམས་ཆེན་པོ་དེ་ལ་སྤྱོད་པའི་ཚེ། བྱང་ཆུབ་སེམས་དཔའ་ཡོད་བཞིན་དུ་ཡང་དག་པར་རྗེས་སུ་མ་མཐོང༌། ཞེས་སོགས་ཀྱིས་ནི་གདམ་ངག་བསྟན་ནོ། ། སྒོམ་ལམ་ལ་འདོམས་པའི་ཐད་དུ།
བྱང་སེམས་ཆེན་པོའི་མཐུན་པའི་ཆོས་ལ་སྲེད་པ་ནི་སྐྱོན་ནོ། ། ཞེས་པ་ལ་འཕྲོས་ནས། སྐྱོན་དེ་གང་ཡིན་དྲིས་པའི་ལན་དུ། རབ་འབྱོར་གྱིས་ཤཱ་རིའི་བུ་ལ་སྨྲས་པ། བྱང་སེམས་ཀྱི་སྐྱོན་ནི་ཆོས་ལ་སྲེད་པའོ། ། ཆོས་ལ་སྲེད་པ་གང་ཡིན་དྲིས་པའི་ལན་དུ། གཟུགས་མི་རྟག་ཅེས་བྱ་བར་མངོན་པར་ཞེན་པ་དང༌། ལྷག་པར་གནས་པ་དང༌། ཀུན་ཤེས་པ་འདི་ནི་འཐུན་པའི་ཆོས་ལ་སྲེད་པ་སྟེ་སྐྱོན་ནོ། ། ཞེས་སོགས་ཀྱིས་ནི་ངེས་འབྱེད་ཡན་ལག་བསྟན་ནོ། །
སྐབས་དེ་དག་ཏུ་བྱང་སེམས་ཆེན་པོ་ཞེས་ལན་མང་དུ་གསུངས་པ་ལ་འཕྲོས་ནས། བྱང་ཆུབ་སེམས་དཔའ་ཞེས་བྱ་བའི་ཚིག་གི་དོན་ནི་གང་ལགས། ཞེས་དེའི་མིང་གི་གདགས་གཞི་དྲིས་པའི་ལན་དུ། བཀའ་སྩལ་པ། རབ་འབྱོར་ནམ་མཁའ་ལ་ནི་བྱའི་རྗེས་མེད་ཅིང་མི་དམིགས་སོ། ། དེ་བཞིན་དུ་བྱང་ཆུབ་སེམས་དཔའ་ཆེན་པོའི་ཚིག་གི་དོན་ནི་ཚིག་གི་དོན་མེད་པ་སྟེ། བྱང་ཆུབ་ལ་ནི་སྐྱེ་བའམ། ཡོད་པ་ཉིད་ཡོད་པར་མ་དམིགས་པ་མ་ཡིན་ནོ། ། ཞེས་སོགས་ཀྱིས་ནི་སྒྲུབ་པའི་རྟེན་རིགས་དེ་བསྟན་པ་ཡིན་ལ། དེའི་དོན་ཡང་བྱང་ཆུབ་སེམས་དཔའི་མིང་གི་འདོགས་གཞི་ནི་རང་རྒྱུད་ཀྱི་ཆོས་དབྱིངས་ལ་བྱ་བར་བཤད་པ་ཡིན་ནོ། །
སྐབས་དེར་བྱང་ཆུབ་སེམས་དཔའ་ཆེན་པོས་ཆོས་ཐམས་ཅད་རྟོགས་པར་བྱའོ་ཞེས་པ་ལ་འཕྲོས་ནས། ཆོས་ཐམས་ཅད་གང་ཡིན་དྲིས་པའི་ལན་དུ། བཀའ་སྩལ་པ། རབ་འབྱོར། ཆོས་ཐམས་ཅད་ཅེས་བྱ་བ་ནི་དགེ་བ་དང༌། མི་དགེ་བ་དང༌། ལུང་དུ་མ་བསྟན་པ་དང༌། འཇིག་རྟེན་པ་དང་ཞེས་སོགས་ཀྱིས་ནི་སྒྲུབ་པའི་དམིགས་པ་བསྟན་ནོ། ། ཡང་རབ་འབྱོར་གྱིས། བྱང་སེམས་ཆེན་པོ་ཞེས་བགྱི་བ་འདི་ནི་དོན་གང་གི་སླད་དུ་བྱང་སེམས་ཆེན་པོ་ཞེས་བགྱི་བ་ལགས།
ཞེས་བྱང་སེམས་ཆེན་པོར་འཇོག་པའི་དོན་གྱི་རྒྱུ་མཚན་དྲིས་པའི་ལན་དུ། བཅོམ་ལྡན་འདས་དང༌། ཤཱ་རིའི་བུས་ཆེན་པོ་གསུམ་གྱི་མདོ་གསུངས་སོ། ། བྱམས་མའི་བུ་གང་པོས། དེར་འཇོག་པའི་རྒྱུ་མཚན་བཤད་པས་ནི་གོ་ཆེའི་སྒྲུབ་པ་བསྟན་ནོ། ། གོ་སྒྲུབ་ལ་འཕྲོས་ནས། ཤཱ་རིའི་བུས། ཐེག་ཆེན་ལ་འཇུག་པ་དང་འཛེག་པ་གང་ཡིན་དྲིས་པའི་ལན་གྱིས་ནི་འཇུག་པའི་སྒྲུབ་པ་བསྟན་ནོ། ། ཡང་གོ་ཆའི་སྒྲུབ་པ་ལ་འཕྲོས་ནས། ཇི་ཙམ་གྱིས་ན་གོ་ཆ་ཆེན་པོ་བགོས་པ་ལགས།
ཞེས་ཞུས་པའི་ལན་གྱིས་ཚོགས་སྒྲུབ་དང་པོ་བཅུ་བསྟན་ནོ། ། འཇུག་སྒྲུབ་ལ་འཕྲོས་ནས། ཐེག་པ་ཆེན་པོ་དེ་གང་ལགས། ཇི་ཙམ་གྱིས་ན་ཐེག་པ་ཆེན་པོ་ལ་ཞུགས་པ་ལགས། ཐེག་པ་དེས་གང་ནས་འབྱུང༌། གང་དུ་འབྱུང༌། གང་ཞིག་འབྱུང༌། ཞེས་ཞུས་པ་ལ། དྲི་བ་དང་པོའི་ལན་གྱིས། ཐབས་མཁས་ནས་གཟུངས་ཀྱི་བར་ལྔ་དང༌།
དྲི་བ་གཉིས་པའི་ལན་གྱིས་སའི་ཚོགས་དང༌། དྲི་བ་ཕྱི་མ་གསུམ་གྱི་ལན་གྱིས་ནི་གཉེན་པོའི་ཚོགས་བསྟན་པ་ཡིན་ནོ། ། གཉིས་པ་ནི་ཐེག་པ་ཆེན་པོའི་ཆོས་ཐམས་ཅད་ཀྱི་རྩ་བ་ཡིན་པས་སེམས་སྐྱེད་ཐོག་མར་བསྟན་ནོ། ། དེ་ནས་དེའི་དོན་དུ་གཉེར་བྱ་རྫོགས་བྱང་གི་ཐབས་ཚོལ་བ་ལ་འདོམས་པས་གདམ་ངག་བསྟན་ནོ། ། དེའི་དོན་ཉམས་སུ་བླངས་པ་ལས་བདེན་པའི་རྣམ་པ་ཅན་གྱི་བསྒོམས་བྱུང་གི་ཐོག་མར་ངེས་འབྱེད་ཡན་ལག་འབྱུང་བས་དེ་བསྟན་ནོ། ། དེ་ཐོབ་ནས་ཐེག་པ་ཆེན་པོར་རིགས་ངེས་པའི་ཕྱིར་སྒྲུབ་པའི་རྟེན་དུ་གྱུར་པའི་རིགས་བསྟན་ནོ། ། ཐེག་ཆེན་གྱི་སྒྲུབ་པ་དེ་རྟེན་ཆོས་དབྱིངས་ཁོ་ན་ལ་བརྟེན་པ་བཞིན་དུ། དམིགས་པ་ཡང་དེ་ཁོ་ན་ལ་དམིགས་སམ་སྙམ་པའི་དོགས་པ་བསལ་བའི་ཕྱིར་དུ། ཆོས་ཐམས་ཅད་ཐེག་ཆེན་སྒྲུབ་པའི་དམིགས་པ་ཡིན་པར་བསྟན་ནོ། ། དངོས་ཀྱི་དམིགས་པ་དེ་ལྟར་ཡིན་ན།
དེ་ཉིད་དེའི་ཆེད་དུ་བྱ་བའི་དམིགས་པ་ཡང་ཡིན་ནོ་སྙམ་པ་ལ། དེ་ནི་ཆེན་པོ་གསུམ་མོ་ཞེས་ཤེས་པར་བྱ་བའི་ཕྱིར་དུ་ཆེད་དུ་བྱ་བ་བསྟན་ནོ། ། གལ་ཏེ་ཁྱད་པར་དེ་གསུམ་དང་ལྡན་པའི་སྒྲུབ་པ་ཡང་ངེས་འབྱེད་ཡན་ལག་ཁོ་ནར་ངེས་སམ་སྙམ་དུ་དོགས་པ་ལ། སྦྱོར་བ་དང༌། མཐོང་བ་དང༌། སྒོམ་པ་དང༌། ཁྱད་པར་གྱི་ལམ་གྱི་དབྱེ་བས་བཞི་ཡོད་དོ། ། ཞེས་ཤེས་པར་བྱ་བའི་ཕྱིར་དུ་སྒྲུབ་པ་བཞི་བསྟན་ནོ། ། གཉིས་པ་སོ་སོའི་དོན་ལ་གཉིས་ཏེ། བསམ་པ་སེམས་སྐྱེད་པ་དང༌།
སྦྱོར་བ་སྒྲུབ་པ་ལ་འཇུག་པའི་ཚུལ་ལོ། ། དང་པོ་ལ་མཚན་ཉིད། དབྱེ་བ། ས་འཚམས། སེམས་སེམས་བྱུང་གི་ཁྱད་པར་མདོ་ཙམ་བཤད་པའོ། ། དང་པོ་ལ་གཉིས་ཏེ། སྤྱིར་བཤད་པ་དང༌། འདིར་བསྟན་བྱེ་བྲག་ཏུ་བཤད་པའོ། ། དང་པོ་ནི། ཆེད་དུ་བྱ་བ་སེམས་ཅན་གྱི་དོན་དང༌།
དམིགས་པ་བྱང་ཆུབ་ལ་དམིགས་པའི་མཁྱེན་པའོ། ། དམིགས་པ་བྱང་ཆུབ་ལའང་གཉིས་ཏེ། ཆོས་ཉིད་དོན་དམ་པའི་བྱང་ཆུབ་དང༌། ཆོས་ཅན་ཀུན་རྫོབ་པའི་བྱང་ཆུབ་བོ། ། ཆེད་དུ་བྱ་བ་གཞན་དོན་ལ་དམིགས་པར་ཁྱད་པར་མེད་ཀྱང༌། དམིགས་པ་བྱང་ཆུབ་ལ་ཆོས་ཉིད་དང༌། ཆོས་ཅན་གཉིས་སུ་ཕྱེ་བའི་དབང་གིས། ཡུལ་ཅན་སེམས་སྐྱེད་ལའང་དོན་དམ་པའི་སེམས་སྐྱེད་དང༌། ཀུན་རྫོབ་པའི་སེམས་སྐྱེད་གཉིས་སུ་ཕྱེའོ། ། དོན་དམ་པའི་བྱང་ཆུབ་ལའང་གཉིས་ཏེ།
རང་བཞིན་རྒྱུའི་བྱང་ཆུབ་དང༌། འབྲས་བུ་མི་གནས་པའི་མྱང་འདས་སོ། ། ཆེད་དུ་བྱ་བ་གཞན་དོན་གྱི་དོན་དུ་དམིགས་པར་འདྲ་བ་ལ། དམིགས་པ་དང་པོ་མངོན་སུམ་དུ་རྟོགས་པའི་ཆ་ནས་སློབ་པའི་དོན་དམ་སེམས་སྐྱེད་དང༌། གཉིས་པ་མངོན་སུམ་དུ་རྟོགས་པའི་ཆ་ནས་མི་སློབ་པའི་དོན་དམ་སེམས་སྐྱེད་དུ་བཞག་གོ ། ཆོས་དབྱིངས་དེ་རྟོགས་པའི་ཚུལ་ལ་ཡང་གཉིས་ཏེ། རྗེས་མཐུན་པ་འཇིག་རྟེན་པའི་བསྒོམ་བྱུང་གིས་རྟོགས་པ་དང༌། མཚན་ཉིད་པ་འཕགས་པའི་ཡེ་ཤེས་ཀྱིས་རྟོགས་པའོ། ། དང་པོ་ལ་ནི་མོས་པས་སྤྱོད་པའི་སེམས་བསྐྱེད་ཅེས་བྱ་ལ། གཉིས་པ་ལ་ལྷག་བསམ་དག་པ་དང༌།
རྣམ་པར་སྨིན་པ་དང༌། སྒྲིབ་པ་སྤངས་པའི་དབྱེ་བས་གསུམ་དུ་ཡོད་དོ། ། དོན་དམ་པའི་སེམས་བསྐྱེད་ཀྱི་རྣམ་གཞག་ལ་ཐེག་པ་ཆེན་པོའི་ཚུལ་གཉིས་སུ་འཆད་ཚུལ་མི་འདྲ་བ་གཉིས་བྱུང་བ་ལས། དང་པོ་ནི། ཕར་ཕྱིན་ཐེག་པའི་སྐབས་འདིར་དོན་དམ་པ་ནི་ཆོས་ཀྱི་དབྱིངས་ལ་བྱ་ལ། སེམས་བསྐྱེད་པ་ནི་དེ་མངོན་སུམ་དུ་རྟོགས་པའི་ཡེ་ཤེས་སོ། ། མདོ་སྡེའི་རྒྱན་དུ་ནི་འདི་ལ་དམ་པ་གསུམ་གྱིས་ཟིན་པའི་སེམས་བསྐྱེད་ཅེས་བཤད་དེ། ཇི་སྐད་དུ། རྫོགས་པའི་སངས་རྒྱས་རབ་མཉེས་བྱས། ། བསོད་ནམས་ཡེ་ཤེས་ཚོགས་རབ་བསགས། །
ཆོས་ལ་མི་རྟོག་ཡེ་ཤེས་ནི། ། སྐྱེས་ཕྱིར་དེ་ནི་དམ་པར་འདོད། ། ཅེས་གསུངས་སོ། ། སྔགས་ཀྱི་ཐེག་པར་ནི། དོན་དམ་པའི་བྱང་ཆུབ་ཀྱི་སེམས་དང༌། སེམས་ཀྱི་རྡོ་རྗེ་ཞེས་བྱ་བ་གཉིས་དོན་གཅིག་པ་ཡིན་ལ། དེའི་ངོས་འཛིན་ཡང༌། གཟུང་འཛིན་གཉིས་སུ་མེད་པའི་ཡེ་ཤེས་ལ་ཟེར་བ་ཡིན་ཏེ། ཇི་སྐད་དུ། དངོས་པོ་ཐམས་ཅད་དང་བྲལ་བ། །
ཕུང་པོ་ཁམས་དང་སྐྱེ་མཆེད་དང༌། ། གཟུང་དང་འཛིན་པ་རྣམ་སྤངས་པ། ། ཆོས་བདག་མེད་པར་མཉམ་པ་ཉིད། ། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། ཞེས་སོ། ། སེམས་དེ་བསྐྱེད་པའི་ཚུལ་ལ་གཉིས་ཏེ། རྗེས་འཐུན་པ་ཀུན་རྫོབ་ཀྱི་རྣམ་པས་བསྐྱེད་པ་དང༌། མཚན་ཉིད་པ་བསྒོམས་པའི་སྟོབས་ཀྱིས་བསྐྱེད་པའོ། ། དང་པོ་ནི།
ཆེད་དུ་བྱ་བ་གཞན་གྱི་དོན་དུ་བྱང་ཆུབ་ཀྱི་སེམས་རྡོ་རྗེ་དེ་ཉིད་ངོས་བཟུང་ནས་ཁས་བླངས་དང་དམ་བཅའ་ཙམ་གྱི་སྒོ་ནས་བསྐྱེད་པར་བྱ་བ་ཡིན་ལ། དེ་ཇི་ལྟར་བསྐྱེད་པའི་ཆོ་ག་ནི། རྣམ་སྣང་མངོན་བྱང་དང༌། བྱང་ཆུབ་སེམས་འགྲེལ་དང༌། རིམ་པ་ལྔ་པ་རྣམས་ལས་གསལ་བར་གསུངས་སོ། ། གཉིས་པ་ནི། དེ་ལྟ་ན་ཡང་སྒོམ་བྱུང་ལ་མ་ལྟོས་པར་ཆོ་ག་རྐྱང་པས་བསྐྱེད་ནུས་པ་མ་ཡིན་ཏེ། གཞན་དུ་ན་བརྡ་ལས་བྱུང་བའི་སེམས་བསྐྱེད་དུ་ཐལ་བའི་ཕྱིར་རོ། ། གཉིས་པ་ལ་གཉིས་ཏེ། ཀུན་རྫོབ་སེམས་བསྐྱེད་ཙམ་གྱི་མཚན་ཉིད་དང༌།
ཡུམ་གྱི་མདོ་དང་བསྟན་བཅོས་ཀྱི་དངོས་བསྟན་ངོས་བཟུང་བའོ། ། དང་པོ་ནི། ཆེད་དུ་བྱ་བ་གཞན་དོན་དུ་རྫོགས་པའི་བྱང་ཆུབ་ཀྱི་གཞན་དོན་གྱི་སྐུ་ལ་དམིགས་པའི་མཁྱེན་པའོ། ། འདི་ལ་གཉིས་ཏེ། ཆེད་དུ་བྱ་བ་གཞན་དོན་ལ་དམིགས་པར་འདྲ་ཡང༌། ཐོབ་བྱའི་བྱང་ཆུབ་ལ་དམིགས་པ་དང༌། ཐོབ་ཟིན་གྱི་བྱང་ཆུབ་ལ་དམིགས་པའི་དབྱེ་བས། སློབ་པའི་སེམས་སྐྱེད་དང༌། མི་སློབ་པའི་སེམས་སྐྱེད་གཉིས་སུ་འགྱུར་རོ། ། གལ་ཏེ་མི་སློབ་པའི་འདི་ལ་རྫོགས་བྱང་དོན་གཉེར་གྱི་བློ་མེད་པའི་ཕྱིར་ཀུན་རྫོབ་སེམས་སྐྱེད་མ་ཡིན་ནོ། །
སྙམ་ན། ཉེས་པ་མེད་དེ། སངས་རྒྱས་ཀྱི་སར་ངོ་བོ་ཉིད་ཀྱི་སྐུ་མངོན་སུམ་དུ་རྟོགས་པའི་ཡེ་ཤེས་དེ་དོན་དམ་པའི་སེམས་བསྐྱེད་དུ་བཞག་དགོས་པ་བཞིན་དུ། ཆོས་ཅན་ཡེ་ཤེས་ཀྱི་སྐུ་མངོན་སུམ་དུ་རྟོགས་པའི་ཡེ་ཤེས་ཀྱང་ཀུན་རྫོབ་སེམས་བསྐྱེད་དུ་བཞག་དགོས་པའི་ཕྱིར་རོ། ། དོན་དེ་ལ་དགོངས་ནས། བཟང་པོའི་ཞབས་ཀྱིས། སྒྲིབ་པ་སྤངས་པའི་སེམས་བསྐྱེད་ཁུངས་སུ་དྲངས་ནས། སེམས་བསྐྱེད་ཉེར་གཉིས་ཀྱི་ཐ་མ་གསུམ་སངས་རྒྱས་ཀྱི་ས་ན་ཡོད་པར་བཤད་དོ། ། གཉིས་པ་ནི། འཕགས་སེང་གི་བཞེད་པས་གཞན་དོན་དུ་རྫོགས་བྱང་དོན་གཉེར་གྱི་སྨོན་ལམ་དང་མཚུངས་པར་ལྡན་པའི་གཙོ་བོ་རྣམ་རིག་གོ །
དེའི་ངོ་བོ་གཙོ་བོ་རྣམ་རིག་ཏུ་བཤད་པ་འདི་ཡང༌། སོ་སོའི་སྐྱེ་བོ་དང་འཕགས་པའི་རྗེས་ཐོབ་ལ་བསམས་པ་ཡིན་གྱི། བདག་མེད་མངོན་སུམ་དུ་རྟོགས་པའི་མཉམ་གཞག་ཡེ་ཤེས་ཀྱི་སྐབས་སུ་ནི་དེའི་ངེས་པ་མེད་དེ། རྣམ་པར་མི་རྟོག་པའི་ཡེ་ཤེས་ཀྱི་ངོ་བོར་གྱུར་པའི་སེམས་དང་སེམས་ལས་བྱུང་བའི་རྒྱུ་བ་ཁས་མི་ལེན་པའི་ཕྱིར་རོ། ། འདིར་དངོས་སུ་བསྟན་པའི་སེམས་བསྐྱེད་ཉེར་གཉིས་པོ་ཐམས་ཅད་ནི་བྱང་ཆུབ་སེམས་དཔའི་དབང་དུ་བྱས་པ་ཡིན་ཏེ། ཡུམ་གྱི་མདོ་དང་བསྟན་བཅོས་གཉིས་ཀ་ལས་དེ་ལྟར་དུ་གསལ་བའི་ཕྱིར། དེ་ལྟ་ན་ཡང་སེམས་བསྐྱེད་ཐ་མ་གཉིས་སངས་རྒྱས་ཀྱི་ས་ན་ཡོད་པ་མི་འགལ་ཏེ། གཞན་ངོར་མཛད་པ་བཅུ་གཉིས་ཀྱི་ཚུལ་སྟོན་པ་ནི། སངས་རྒྱས་དང་བྱང་སེམས་གཉིས་ཀ་ལ་ཡོད་པ་བཞིན་ནོ། ། སྨོན་འཇུག་གི་དབྱེ་བ་ཡུམ་གྱི་མདོ་དང༌།
རྗེ་བཙུན་གྱི་གཞུང་ན་མེད་ཀྱང་སློབ་དཔོན་གྱིས་མཛད་པ་ཡིན་ལ། དེའི་ཚེ་འཇུག་པའི་སེམས་དེ་ཡང་སློབ་པ་ཁོ་ནའི་དབང་དུ་བྱས་པ་ཡིན་ཏེ། མདོ་དང་སྤྱོད་འཇུག་གཉིས་ཀ་ལས། རྫོགས་བྱང་དུ་ཆས་པ་དང༌། འགྲོ་བཞིན་པ་ལ་བཤད་པའི་ཕྱིར། གཉིས་པ་དབྱེ་བ་ལ། དཔེའི་སྒོ་ནས་ཉེར་གཉིས་གསུངས་པ་ནི། མདོ་གཞན་གྱི་རྗེས་སུ་འབྲངས་ནས་རྗེ་བཙུན་གྱིས་བཤད་ལ། འདུན་ལྡན་སོགས་ཉེར་གཉིས་སུ་གསུངས་པ་དེ་ནི། མདོའི་དངོས་བསྟན་ཡིན་ཞིང༌།
ཆོས་མཐུན་ཉེར་གཉིས་གསུངས་པ་དེ་ནི་འགྲེལ་པ་མཁན་པོའི་བཤད་པའོ། ། འདིར་སེམས་བསྐྱེད་ཀྱི་རྒྱུ་དང་གྲོགས་ནི་གཞན་དོན་དང་རྫོགས་བྱང་དོན་གཉེར་གྱི་སྨོན་ལམ་ཡིན་ལ། དེ་ལའང་བློའི་དབྱེ་བས་གཉིས་སུ་འགྱུར་ཏེ། ཇི་སྐད་དུ། བྱང་ཆུབ་སྤྱོད་པའི་སྨོན་ལམ་བྱེ་བྲག་རྣམས། ། བཟང་པོ་སྤྱོད་པས་དེ་ཀུན་སངས་རྒྱས་ནས། ། ཞེས་འབྱུང་བ་ལྟར། གཞན་དོན་དང་རྫོགས་བྱང་མཉམ་དུ་གྲུབ་པར་སྨོན་པ་གཞོན་ནུའི་ས་པའི་སེམས་བསྐྱེད་དམ། མཉན་པ་ལྟ་བུའི་སེམས་བསྐྱེད་ཅེས་བྱ་བ་གཅིག་དང༌། ཡང་ཇི་སྐད་དུ།
བྱང་ཆུབ་དམ་པར་སངས་རྒྱས་ཞིང༌། ། སྡེ་དང་བཅས་པའི་བདུད་བཏུལ་ནས། ། སེམས་ཅན་ཀུན་ལ་སྨན་སླད་དུ། ། ཆོས་ཀྱི་འཁོར་ལོ་སྐོར་གྱུར་ཅིག ། ཞེས་འབྱུང་བ་ལྟར། ཐོག་མར་རྫོགས་པའི་བྱང་ཆུབ་ཏུ་སྨོན་ལམ་བཏབ་ནས་དེའི་རྗེས་སུ་གཞན་དོན་མཐར་ཕྱིན་པར་སྨོན་པ་འདོད་ཆེན་པའི་སེམས་བསྐྱེད་དམ། རྒྱལ་པོ་ལྟ་བུའི་སེམས་བསྐྱེད་ཅེས་བྱ་བ་གཉིས་ལས། དེ་རེ་རེ་ལ་ཡང་སྨོན་འཇུག་གཉིས་གཉིས་སུ་དབྱེ་བ་བྱར་ཡོད་མོད། སློབ་དཔོན་གྱིས་ནི་རྩ་བའི་དགོངས་པ་རྒྱལ་པོ་ལྟ་བུའི་སེམས་བསྐྱེད་དུ་བཀྲལ་ནས་སྨོན་འཇུག་གཉིས་སུ་དབྱེ་བར་མཛད་དོ། ། གཉིས་པོའི་ཁྱད་པར་དང་ས་མཚམས་གང་ཞེ་ན།
འདི་ལ་གསུམ་སྟེ། ཐོགས་མེད་སྐུ་མཆེད་ཇི་ལྟར་བཞེད་པ་དང༌། སྤྱོད་འཇུག་མཁན་པོའི་དགོངས་པ་བཙལ་བ་དང༌། སློབ་དཔོན་གྱི་དགོངས་པ་མདོར་བསྡུས་ཏེ་བཞག་པའོ། ། དང་པོ་ནི། དེ་དག་གི་གཞུང་ལས་ནི། སྨོན་པ་སེམས་བསྐྱེད་དང༌། འཇུག་པ་སེམས་བསྐྱེད་ཅེས་བྱ་བའི་དབྱེ་བ་ནི་མེད་དོ། ། འོ་ན་ཅི་ཞིག་ཡོད་ཅེ་ན། བྱང་ཆུབ་ཏུ་སེམས་བསྐྱེད་པ་དང༌།
དེའི་སྡོམ་པ་ཞེས་བྱ་བ་གཉིས་ཡོད་དོ། ། དང་པོ་ནི། གཞན་དོན་དུ་རྫོགས་པའི་བྱང་ཆུབ་དོན་དུ་གཉེར་བའི་སྨོན་ལམ་མོ། ། གཉིས་པ་ནི། དགོས་པ་རྫོགས་པའི་བྱང་ཆུབ་ཀྱི་ཕྱིར་དུ། བྱང་ཆུབ་སེམས་དཔའི་སྡོམ་པ་ཡང་དག་པར་བླངས་ནས་བསྲུང་བའི་བསམ་པ་ས་བོན་དང་བཅས་པའོ། ། དེ་ཡང་ཐོག་མར་སེམས་བསྐྱེད་ནས་སྡོམ་པ་ལེན་པ་ཡིན་གྱི། སྡོམ་པ་བླངས་ནས་སེམས་བསྐྱེད་པའམ། གཉིས་པོ་མཉམ་དུ་ལེན་པར་མི་བཞེད་ཅིང༌། གཉིས་པོའི་གཞི་མཐུན་ཡང་བཞེད་པ་མ་ཡིན་ནོ། །
དེ་ལས་བྱང་ཆུབ་དོན་གཉེར་གྱི་སྨོན་ལམ་ལ་ནི་བྱང་ཆུབ་སྤྱོད་པའི་སྨོན་ལམ་ཞེས་བྱ་ལ། གཞན་དོན་དོན་གཉེར་གྱི་སྨོན་ལམ་ལ་ནི་བཟང་པོ་སྤྱོད་པའི་སྨོན་ལམ་ཞེས་བྱའོ། ། སངས་རྒྱས་ཀྱི་སར་གཞན་དོན་དོན་གཉེར་གྱི་བློ་ཙམ་ཡོད་པར་བཞག་ནུས་ཀྱང་སྨོན་ལམ་དེ་གཉིས་ཀ་ཡོད་པར་མི་འཇོག་སྟེ། བྱང་ཆུབ་ཐོབ་ཟིན་པའི་ཕྱིར་དང༌། གཞན་དོན་འབད་མེད་ལྷུན་གྲུབ་ཏུ་འབྱུང་བས་ན། གཞན་དོན་མཐར་ཕྱིན་པའི་སྨོན་ལམ་གྲུབ་ཟིན་པའི་ཕྱིར་རོ། ། དེས་ན་ལུགས་འདིར་སངས་རྒྱས་ཀྱི་སར་ཡོད་པའི་སེམས་བསྐྱེད་ནི་དོན་དམ་སེམས་བསྐྱེད་ཁོ་ནའོ། ། དེའི་ཕྱིར་ལུགས་འདི་ལ་སེམས་བསྐྱེད་རང་ལྡོག་ནས་ཆོ་གས་ལེན་པ་དང༌། དེས་བླངས་པ་ལས་བྱུང་བའི་སྡོམ་པ་མི་བཞེད་ན། སྨོན་སེམས་ཆོ་གའི་སྒོ་ནས་ལེན་པ་དང༌།
དེའི་སྡོམ་པ་ལྟ་ག་ལ་ཡོད། གཉིས་པ་ནི། རྒྱལ་བའི་སྲས་པོ་ཞི་བ་ལྷའི་བཞེད་པས། ཀུན་རྫོབ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ལ་སྨོན་འཇུག་གཉིས་སུ་དབྱེ་བ་དང༌། གཉིས་པོ་ལ་གཞི་མཐུན་མི་སྲིད་པའི་ཚུལ་གསལ་བར་གསུངས་པ་ཡིན་ཏེ། ཇི་སྐད་དུ། བྱང་ཆུབ་སེམས་དེ་མདོར་བསྡུ་ན། ། རྣམ་པ་གཉིས་སུ་ཤེས་བྱ་སྟེ། ། བྱང་ཆུབ་སྨོན་པའི་སེམས་དང་ནི། ། བྱང་ཆུབ་འཇུག་པ་ཉིད་ཡིན་ནོ། །
འགྲོ་བར་འདོད་དང་འགྲོ་བ་ཡི། ། བྱེ་བྲག་ཇི་ལྟར་ཤེས་པ་ལྟར། ། དེ་བཞིན་མཁས་པས་འདི་གཉིས་ཀྱི། ། བྱེ་བྲག་རིམ་བཞིན་ཤེས་པར་བྱ། ། ཞེས་གསུངས་སོ། ། འོ་ན་གཉིས་པོའི་ངོ་བོ་ནི་ཅི། ཁྱད་པར་ནི་གང༌། སྨོན་སེམས་ཆོ་ག་ལ་ལྟོས་སམ་མི་ལྟོས་ཞེ་ན། དང་པོ་ནི། ཆེད་དུ་བྱ་བ་གཞན་གྱི་དོན་དུ།
དངོས་ཀྱི་དམིགས་པ་ཡང་དག་པར་རྫོགས་པའི་བྱང་ཆུབ་ཐོབ་པར་འདོད་པའི་འདུན་པ་མཚུངས་ལྡན་དང་བཅས་པ་ནི་སྨོན་པའི་སེམས་ཡིན་ལ། ཆེད་དུ་བྱ་བ་རྫོགས་པའི་བྱང་ཆུབ་ཀྱི་ཕྱིར་དུ་དངོས་ཀྱི་དམིགས་པ་གཞན་དོན་ལ་འཇུག་པའི་བསླབ་པ་ཡང་དག་པར་བླངས་ནས་བསྲུང་བའི་སེམས་པ་མཚུངས་ལྡན་དང་བཅས་པ་ནི་འཇུག་པའི་སེམས་བསྐྱེད་དོ། ། གཉིས་པོའི་ཁྱད་པར་ཡང་དེ་ཉིད་ཀྱིས་གྲུབ་པ་ཡིན་ཏེ། གཉིས་ཀ་ཡང་གཞན་དོན་དུ་རྫོགས་བྱང་དོན་གཉེར་གྱི་བློ་ཡིན་པར་མཚུངས་ཀྱང༌། དངོས་ཀྱི་དམིགས་པ་དང༌། ཆེད་དུ་བྱ་བའི་དམིགས་པ་ལ་སོ་སོར་ཕྱེ་བའི་ཕྱིར། སྨོན་པ་ནི་ངེས་པར་ལེན་པའི་ཆོ་ག་ལ་ལྟོས་དགོས་པ་མ་ཡིན་ལ། འཇུག་པ་ནི་ངེས་པར་དེ་ལ་ལྟོས་དགོས་པ་ཡིན་ཏེ། ཆོ་གས་མ་བླངས་པ་ལ་སྡོམ་པ་མི་འབྱུང་ཞིང༌། དེས་མ་ཟིན་པ་འཇུག་སེམས་སུ་མི་རུང་བའི་ཕྱིར།
སྨོན་པའི་སེམས་རྐྱང་པ་ནི་ཆོ་ག་ལ་ངེས་པར་ལྟོས་པ་མ་ཡིན་ཏེ། དེ་ལ་མ་ལྟོས་པར་རང་ཤུགས་ཀྱིས་སྐྱེ་སྲིད་པའི་ཕྱིར། དོན་དེ་དག་ཀྱང༌། ཇི་སྐད་དུ། བྱང་ཆུབ་སྨོན་པའི་སེམས་ལ་ནི། ། འཁོར་ཚེ་འབྲས་བུ་ཆེ་འབྱུང་ཡང༌། ། ཇི་ལྟར་འཇུག་པའི་སེམས་བཞིན་དུ། ། བསོད་ནམས་རྒྱུན་ཆགས་འབྱུང་བ་མིན། ། གང་ནས་བཟུང་སྟེ་སེམས་ཅན་ཁམས། ། མཐའ་ཡས་རབ་ཏུ་བསྒྲལ་བའི་ཕྱིར། །
མི་ལྡོག་པ་ཡི་སེམས་ཀྱིས་སུ། ། སེམས་དེ་ཡང་དག་བླངས་གྱུར་ན། ། དེང་ནས་བཟུང་སྟེ་གཉིད་ལོག་གམ། ། བག་མེད་དུ་གྱུར་ཀྱང་བསོད་ནམས་ཤུགས། ། རྒྱུན་མི་ཆད་པར་དུ་མ་ཞིག ། ནམ་མཁའ་མཉམ་པ་རབ་ཏུ་འབྱུང༌། ། ཞེས་གསུངས་སོ། ། དེ་ལྟ་ན་ཡང་སྨོན་སེམས་ཆོ་གའི་སྒོ་ནས་ལེན་པ་མི་སྲིད་པར་བཞེད་པ་ནི་མ་ཡིན་ཏེ། སེམས་དེ་ཡང་དག་བླངས་གྱུར་ན། ། ཞེས་པ་གཞུང་གི་འཕྲོས་ལས་སྨོན་སེམས་ལ་གསལ་བའི་ཕྱིར་དང༌།
ཇི་ལྟར་སྔོན་གྱི་བདེ་གཤེགས་ཀྱིས། ། བྱང་ཆུབ་ཐུགས་ནི་བསྐྱེད་པ་ལྟར། ། དེ་བཞིན་འགྲོ་ལ་ཕན་དོན་དུ། ། བྱང་ཆུབ་སེམས་ནི་བསྐྱེད་བགྱི་ཞིང༌། ། ཞེས་པས་སྨོན་འཇུག་སོ་སོར་མ་ཕྱེ་བའི་སེམས་བསྐྱེད་ཆོ་གའི་སྒོ་ནས་ལེན་པའི་ཚུལ་དང༌། ཡང༌། བྱང་ཆུབ་སེམས་དཔའི་བསླབ་པ་ལ། ། དེ་དག་རིམ་བཞིན་གནས་པ་ལྟར། ། དེ་བཞིན་དུ་ནི་བསླབ་པ་ལའང༌། ། རིམ་པ་བཞིན་དུ་བསླབ་པར་བགྱི། །
ཞེས་པས་ནི། སྨོན་འཇུག་གཉིས་ཀའི་བསླབ་པ་ཡང་དག་པར་ལེན་པའི་ཆོ་ག་བསྟན་པ་ལ་བསྙོན་པར་མི་ནུས་པས་སོ། ། འོ་ན་སྨོན་པ་ལ་བསླབ་པ་དང་སྡོམ་པ་ཇི་ལྟར་ཡོད་ཅེ་ན། དེ་ངེས་པར་ཁས་ལེན་དགོས་ཏེ། གཞན་དུ་ན་བྱང་ཆུབ་ཀྱི་སེམས་གཏོང་བ་རྩ་བའི་ལྟུང་བར་མི་རིགས་པ་ལས། དེ་ཡང་རྩ་བའི་ལྟུང་བར་བསླབ་བསྡུས་ལས་གསལ་བར་གསུངས་པའི་ཕྱིར། འོ་ན་སྨོན་པ་ཙམ་དང༌། དེའི་སྡོམ་པའི་ཁྱད་པར་གང་ཞེ་ན། དང་པོ་ནི་རྫོགས་བྱང་དུ་སྨོན་པ་ཙམ་ཡིན་ལ། གཉིས་པ་ནི་དེ་འདྲའི་སྨོན་སེམས་དེ་བྱང་ཆུབ་ཀྱི་བར་དུ་མི་ཉམས་པར་སྲུང་བར་ཁས་བླངས་བའོ། །
སྨོན་པའི་སྡོམ་པ་གནས་པ་དེ་སྲིད་དུ། སྨོན་པའི་སེམས་ཀྱང་ཁས་ལེན་དགོས་སོ། ། གསུམ་པ་ནི། རྒྱལ་སྲས་ཞི་བ་ལྷའི་དགོངས་པ་བཤད་པ་དེ་དག་གཞིར་བཞག་ནས། ཚིག་གི་མཐར་གཙོ་བོ་རྣམ་རིག་ཞེས་སྦྱར་རོ། ། འོ་ན་སློབ་དཔོན་འདིའི་དགོངས་པས་རྒྱུན་མཐའི་བར་དུ་སྨོན་པ་སེམས་བསྐྱེད་རྗེས་སུ་འགྲོ་བར་འགྱུར་ལ། དེ་ལྟ་ན་གྲུབ་པའི་མཐའ་དང་འགལ་བར་འགྱུར་རོ་ཞེ་ན། སློབ་དཔོན་གྱིས་ནི། ཇི་སྲིད་རྫོགས་བྱང་དོན་གཉེར་གྱི་བློ་ཡོད་པ་དེ་སྲིད་སྨོན་པའི་སེམས་ཡོད་པར་ཁས་ལེན་པ་ཡིན་ཏེ། དེ་སྐད་དུ་ཡང༌།
རྣམ་པ་གཅིག་ཏུ་ན་སྨོན་ལམ་ནི་དོན་དུ་གཉེར་བ་སྟེ་ཞེས་གསུངས་པས་སོ། ། དེའི་ཚེ་སྨོན་འཇུག་གཉིས་འགལ་བ་ཡིན་ཏེ། རྫོགས་བྱང་དོན་གཉེར་གྱི་བློ་ནི་རྫོགས་བྱང་དུ་འགྲོ་བར་འདོད་པའི་བློ་ཡིན་གྱི། འགྲོ་བའི་བྱ་བ་མ་ཡིན། གཞན་དོན་དོན་གཉེར་གྱི་བློ་ནི་འགྲོ་བའི་བྱ་བ་དངོས་ཡིན་གྱི། འགྲོ་བར་འདོད་པ་ཙམ་མ་ཡིན་པའི་ཕྱིར། དེས་ན་རྫོགས་བྱང་དུ་སྨོན་པ་དང༌། གཞན་དོན་ལ་འཇུག་པ་གཉིས་ལ་སྨོན་འཇུག་གི་མིང་གིས་བཏགས་སོ། ། སྨོན་པ་ལ་སྡོམ་པ་ཡོད་པ་དེ་ལྟ་ན། བསླབ་པའི་གྲོགས་ཀྱིས་ཟིན་མ་ཟིན་ལ་སྨོན་འཇུག་གི་ཁྱད་པར་དུ་འཇོག་པའི་གྲུབ་པའི་མཐའ་དང་འགལ་ལོ་སྙམ་དུ་བསམ་པར་མི་བྱ་སྟེ།
དེ་ལྟར་འཆད་པ་དེ་ནི། སློབ་དཔོན་བཟང་པོའི་ཞབས་ཀྱི་དགོངས་པ། སངས་རྒྱས་ཡེ་ཤེས་ཞབས་དང༌། ཆོས་བཤེས་དང༌། ཤེར་འབྱུང་དང༌། ལོ་ཙཱ་བ་ཆེན་པོ་རྣམས་ཀྱིས་བཀྲལ་བ་ལ་དེ་ལྟར་འཆད་ཅིང༌། དེའི་ཚེ་ཐེག་ཆེན་གྱི་སྦྱོར་ལམ་ཡན་ཆད་དུ་སྨོན་སེམས་འགྲོ་མི་སྲིད་པར་འཆད་པ་ཡིན་ལ། འདིར་ནི་སྤྱོད་འཇུག་གི་དགོངས་པ། སློབ་དཔོན་ཉིད་ཀྱི་འགྲེལ་པ་ཆེ་ཆུང་དུ་འབྱུང་བ་དང༌། སྤྱོད་འཇུག་གི་དགོངས་པ།
ཛེ་ཏཱ་རིས། ཡི་དམ་བླང་བའི་ཆོ་གར་བཤད་པ་དང༌། ཡང་དེའི་དགོངས་པ། རྗེ་བཙུན་ས་སྐྱ་པཎྜི་ཏའི་གསུང་ལས་འབྱུང་བ་རྣམས་ལེགས་པར་བཤད་པ་ཉིད་དུ་མཐོང་ནས་བཤད་པའི་ཕྱིར་སྐྱོན་མེད་དོ། ། འོ་ན་སློབ་དཔོན་གྱི་རྗེས་འབྲང་དེ་དག་གི་དགོང་པ་ཅི་ཞེ་ན། དེ་དག་གིས་ནི་ཐོགས་མེད་ཞབས་ཀྱིས་བཤད་པ་དང་བསྲེས་པ་ཡིན་ཏེ། ལུགས་དེར་སྨོན་པ་ལ་སྡོམ་པ་མ་བཤད་པས། སྡོམ་པ་བླངས་ཕྱིན་ཆད་ཀྱི་སེམས་བསྐྱེད་ཐམས་ཅད་འཇུག་པ་སེམས་བསྐྱེད་དུ་བཀྲལ་ནས། དེ་མ་བླངས་གོང་གི་སེམས་བསྐྱེད་རྣམས་སྨོན་སེམས་ཡིན་པ་དེ་ཐོགས་མེད་ཞབས་ཀྱི་དགོངས་པར་བཀྲལ་བ་ལ་ཐུག་གོ ། དེ་ལྟར་འགྲེལ་པ་དེ་ཡང་མཁས་པའི་དབང་པོ་ཀ་མ་ལ་ཤཱི་ལས་མཛད་པ་ཡིན་ཏེ།
སྒོམ་རིམ་ལས། དང་པོར་འགྲོ་བ་མཐའ་དག་ལ་ཕན་པའི་ཕྱིར་དུ། སངས་རྒྱས་སུ་གྱུར་ཅིག་ཅེས་གང་ཐོག་མར་དོན་དུ་གཉེར་བ་དེ་ནི་སྨོན་པའི་སེམས་སོ། ། གང་ཕན་ཆད་སྡོམ་པ་བླངས་པ་ནས་བཟུང་སྟེ། ཚོགས་རྣམས་ལ་ཞུགས་པ་དེ་ནི་འཇུག་པའི་སེམས་སོ། ། ཞེས་གསུངས་པ་ཡིན་ནོ། ། ཆོས་ཀྱི་བཤེས་གཉེན་གྱིས་ཀྱང་དེ་ལྟར་བཤད་པ་ཡིན་ཏེ། ཚིག་གསལ་ལས། སྨོན་པ་ཞེས་བྱ་བ་ནི་སྨོན་པ་ཙམ་སྟེ། ཚོགས་བསགས་པ་སེམས་དེ་བསྐྱེད་པའི་ཆོ་གས་ཀྱང་བླངས་པར་མ་བྱས་པའོ། །
འཇུག་པ་ཞེས་བྱ་བ་ནི། དགེ་བའི་བཤེས་གཉེན་མཉེས་པར་བྱས་ཏེ་ཡང་དག་པར་བླངས་པ་ལས་བྱུང་བའི་སེམས་བསྐྱེད་པ་ནས་བརྩམས་ཏེ། བར་ཆད་མེད་པའི་ལམ་གྱི་བར་དུ་རྟོགས་པའི་སྒྲུབ་པའི་སྤྱོད་པའོ། ། ཞེས་གསུངས་སོ། ། དེ་དག་ནི་ཐོགས་མེད་ཞབས་ཀྱི་བཞེད་པ་མ་ཡིན་ཏེ། ཆོ་ག་ལ་མ་ལྟོས་པའི་སེམས་བསྐྱེད་དེ་བྱང་ཆུབ་མ་ཐོབ་ཀྱི་བར་དུ་རྗེས་སུ་འགྲོ་བའི་ཕྱིར་དང༌། ལུགས་དེར་སེམས་བསྐྱེད་དང་དེའི་སྡོམ་པ་ཞེས་བྱ་བའི་ཐ་སྙད་ལས་གཞན་སྨོན་འཇུག་གི་དབྱེ་བ་མི་བཞེད་པའི་ཕྱིར། རྣམ་བཤད་ལས་ནི། རྗེས་འབྲང་གི་འདོད་པ་དེ་དག་སློབ་དཔོན་གྱི་དགོངས་པར་བཤད་ནས། ཐེག་ཆེན་སེམས་བསྐྱེད་གཞིར་བྱས་པ་ལ་བྱང་ཆུབ་སེམས་དཔའི་བསླབ་པའི་གྲོགས་ཀྱིས་ཟིན་པ་དང༌།
མ་ཟིན་པ་དེ་གཉིས་པོའི་ཁྱད་པར་དུ་བཤད། སྤྱོད་འཇུག་གི་སྒྲས་ཟིན་ལྟར་ན། དེ་གཞིར་བྱས་ལ་རྫོགས་བྱང་དུ་འགྲོ་བའི་བྱ་བས་ཟིན་པ་དང་མ་ཟིན་པ་ལ་བཤད། རྗེ་བཙུན་ས་སྐྱ་པ་ལྟར་ན། གཞན་དོན་གྱི་ཆེད་དུ་རྫོགས་བྱང་ལ་སྨོན་པའི་སེམས་དང༌། རྫོགས་བྱང་གི་ཆེད་དུ་གཞན་དོན་ལ་འཇུག་པར་བཤད་པ་འདི་ཉིད་ལེགས་པ་ཡིན་ནོ། ། ས་མཚམས་ནི། གོང་དུ་བཤད་པ་དེ་ཉིད་ཀྱིས་གྲུབ་པ་ཡིན་པས་ལོགས་སུ་བཤད་མི་དགོས་སོ། ། སློབ་དཔོན་གྱིས། སེམས་བསྐྱེད་ཐ་མ་གསུམ་སངས་རྒྱས་ཀྱི་སར་བཞག་པ་ལ།
བོད་སྔ་མ་རྣམས་ཀྱིས་ཉེས་ཆེན་དུ་མཛད་པ་ནི། ཡུམ་གྱི་མདོ་དང༌། བསྟན་བཅོས་ཀྱི་དངོས་བསྟན་གྱི་སེམས་བསྐྱེད་དེར་མེད་པ་ལ་བསམས་པ་ཡིན་མོད། སློབ་དཔོན་གྱིས་ནི་རྫོགས་བྱང་ཐོབ་ཟིན་ནས་གཞན་གྱི་དོན་བྱ་བའི་བློ་ནི་སེམས་བསྐྱེད་ཀྱི་མཆོག་ཏུ་བཞེད་པ་ཡིན་ཏེ། ཇི་སྐད་དུ། སངས་རྒྱས་སུ་གྲུབ་ནས་གཞན་གྱི་དོན་ཕྱིར། ། ཞེས་སངས་རྒྱས་ཟིན་ནས་སེམས་ཅན་གྱི་དོན་བྱ་བར་སྨོན་པ་དང༌། སངས་རྒྱས་ནས་སེམས་ཅན་གྱི་དོན་བྱ་བཞིན་པ་གཉིས་ཀ་འདིའི་སྐབས་ཀྱི་སེམས་བསྐྱེད་དུ་མཚུངས་པ་ལས། ཕྱི་མ་མཆོག་ཡིན་པའི་ཕྱིར་སྙམ་དུ་དགོངས་པ་ཡིན་ནོ། ། གསུམ་པ་ནི།
སྤྱིར་སེམས་དང་སེམས་ལས་བྱུང་བ་གཉིས་ཀྱི་དབྱེ་གཞི་ནི་ཡེ་ཤེས་ཀྱི་ཟླས་ཕྱེ་བའི་རྣམ་པར་ཤེས་པ་ཙམ་མོ། ། དེའི་ངོ་བོ་ནི་མ་རིག་པའི་བག་ཆགས་ཀྱི་དབང་གིས་གཟུང་འཛིན་གཉིས་སམ། ཁམས་གསུམ་པའི་རྣམ་པ་ཅན་དུ་སྣང་བའི་རིག་པའོ། ། འདི་ལ་མིང་གི་རྣམ་གྲངས་ཡང་དག་པ་མ་ཡིན་པའི་ཀུན་ཏུ་རྟོག་པ་ཞེས་ཀྱང་བྱའོ། ། དེ་ལ་དབྱེ་ན། གཙོ་བོ་སེམས་དང༌། འཁོར་སེམས་བྱུང་གཉིས་ཏེ། ཇི་སྐད་དུ། ཡང་དག་མ་ཡིན་ཀུན་རྟོག་ནི། ། སེམས་དང་སེམས་བྱུང་ཞེས་ངོས་བཟུང་ནས།
དེའི་རྣམ་པ་འཆད་པ་ན། ཁམས་གསུམ་པ་ཞེས་གསུངས་སོ། ། སོ་སོའི་མཚན་ཉིད་ནི། བག་ཆགས་ཀྱི་དབང་གིས་དོན་གྱི་ངོ་བོ་ཙམ་མཐོང་བའི་རིག་པ་དང༌། དེའི་དབང་གིས་དེའི་ཁྱད་པར་ཡང་མཐོང་བའི་རིག་པའོ། ། ཁྱད་པར་ལ། རྫས་ཀྱི་ཁྱད་པར་དང༌། ལྡོག་པའི་ཁྱད་པར་གཉིས་ལས། རྫས་ཀྱི་ཁྱད་པར་ནི་འདིར་མི་བཟུང་སྟེ། རྟོག་མེད་ཀྱི་ཤེས་པས་དོན་གྱི་ངོ་བོ་མཐོང་བ་ན།
དེའི་རྫས་ཀྱི་ཁྱད་པར་གང་ཡོད་པ་དེ་མ་མཐོང་བར་འགལ་བའི་ཕྱིར་རོ། ། སེམས་བྱུང་ཡིན་ན་རྫས་ཀྱི་ཁྱད་པར་མ་མཐོང་དགོས་པ་ནི་མ་ཡིན་ཏེ། རྟོག་མེད་ཀྱི་ཤེས་པར་གྱུར་པའི་སེམས་བྱུང་འགའ་ཞིག་གིས་རྫས་ཀྱི་ངོ་ཁྱད་གཉིས་ཀ་མཐོང་བའི་ཕྱིར། འོ་ན་དེ་འདྲ་དེ་གཙོ་བོ་སེམས་སུ་ཐལ་བར་འགྱུར་ཏེ། དོན་གྱི་ངོ་བོ་ཙམ་མཐོང་ཞིང༌། ལྡོག་པའི་ཁྱད་པར་མ་མཐོང་བའི་ཕྱིར་སྙམ་ན། ཞིབ་མོར་དཔྱོད་ན་ཉེས་པ་དེ་འཇུག་པ་བདེན་ཏེ། དེ་བས་ན་དོན་གྱི་ངོ་བོ་ཙམ་མཐོང་ཞིང༌། ལྡོག་པའི་ཁྱད་པར་དངོས་སུ་མ་མཐོང་ཞིང༌། བརྒྱུད་ནས་ངེས་པ་འདྲེན་བྱེད་ཀྱང་མ་ཡིན་པ་དང༌།
དོན་གྱི་ངོ་བོ་ཁྱད་གཞིར་བཟུང་ནས་ལྡོག་པའི་ཁྱད་པར་མཐོང་བའམ། དེ་ལ་ངེས་པ་རང་སྟོབས་ཀྱིས་འདྲེན་ནུས་པ་ནི་གཉིས་པོ་སོ་སོའི་མཚན་ཉིད་དོ། ། དེ་ལྟ་ཡིན་པ་དེའི་ཕྱིར་སངས་རྒྱས་ཀྱི་ས་ན་གཉིས་པོ་མེད་ཅིང༌། འཕགས་པའི་མཉམ་གཞག་ནའང་གཉིས་པོ་ཡོད་པ་མ་ཡིན་ཏེ། མཚན་ཉིད་འགལ་བའི་ཕྱིར་རོ། ། དེ་གཉིས་གང་རུང་ཡིན་ན་དོན་དམ་པའི་བདེན་པ་དངོས་ཡུལ་དུ་མི་བྱེད་པས་ཁྱབ་སྟེ། དོན་དམ་པའི་བདེན་པ་ལ་སེམས་སེམས་བྱུང་གི་རྒྱུ་བ་མི་འཇུག་པར་མདོ་དང་བསྟན་བཅོས་དག་ལས་གསུངས་པའི་ཕྱིར་རོ། ། བོད་ཕྱི་མ་གང་དག འཕགས་པའི་མཉམ་གཞག་ན་སེམས་སེམས་བྱུང་གི་རྒྱུ་བ་ཡོད་པའི་ཤེས་བྱེད་དུ། དད་སོགས་དགེ་བ་བཅུ་གཅིག་དང༌།
བྱང་ཆུབ་ཡན་ལག་བདུན་སོགས་ཡོད་པར་འཆད་པ་ནི་མ་བརྟགས་པ་ཡིན་ཏེ། དེ་དག་ལ་སེམས་ལས་བྱུང་བ་ཡིན་མིན་གཉིས་སུ་འབྱེད་དགོས་པའི་ཕྱིར། དཔེར་ན། ཡིད་ཀྱི་ཤེས་པ་ལ་ཟག་བཅས་དང་ཟག་མེད་གཉིས་སུ་འབྱེད་དགོས་པ་བཞིན་ནོ། ། ཡང་མངོན་པ་ཀུན་ལས་བཏུས་སུ། སངས་རྒྱས་ཀྱི་སའི་ཡོན་ཏན་འཆད་པ་ན། སེམས་དང་སེམས་ལས་བྱུང་བའི་མིང་གིས་བཤད་པ་རྣམས་ཀྱང་མཚན་ཉིད་པ་མ་ཡིན་ཏེ། འབྲས་བུ་ལ་རྒྱུའི་མིང་གིས་བཏགས་ནས་བཤད་ན་ངོས་འཛིན་སླ་བ་ལ་དགོངས་པའི་ཕྱིར། ཡང་དག་པའི་རྟོག་པ་དང་དྲན་པ་བཞིན་ནོ། ། ཡང་གང་དག་གཙོ་བོ་སེམས་རྟོག་མེད་ཀྱི་ཤེས་པ་ཡིན་ན།
དེའི་འཁོར་རྟོག་མེད་ཡིན་པས་ཁྱབ་པ་དང༌། གཙོ་བོ་དབང་ཤེས་ཡིན་ན། དེའི་འཁོར་ཡང་དབང་ཤེས་ཡིན་པས་ཁྱབ་པར་འདོད་པ་ཡང་མ་ཤེས་པ་ཡིན་ཏེ། དབང་ཤེས་འཁོར་དུ་རྟོག་དཔྱོད་གཉིས་དང་སེམས་པ་འབྱུང་བར་བཤད་ལ། དེ་དག་གི་ངོས་འཛིན་མངོན་པ་ལས་འབྱུང་བ་ལྟར་ན། སྒྲ་དོན་འཛིན་པའི་རྟོག་པ་དང༌། ཡིད་ཀྱི་ས་པ་ཁོ་ན་ལས་མ་འདས་པའི་ཕྱིར། ཡང་གང་དག མི་རྟོག་ཡེ་ཤེས་ཀྱི་ཚོགས་པ་ན་སེམས་བྱུང་ཀུན་འགྲོ་ལྔ་ཡོད་པར་འདོད་པ་ཡང་མ་ཤེས་པ་ཡིན་ཏེ། རེག་པ་ནི་ཡུལ་དབང་ཡིད་བྱེད་གསུམ་འདུས་པ་ལས་ཡུལ་གྱི་འགྱུར་བ་ཡོངས་སུ་གཅོད་པ་ཞིག་ཡིན་ལ།
དེ་ན་དེ་མེད་པའི་ཕྱིར་དང༌། རེག་པ་མེད་པར་ཡང་ཚོར་བ་མི་འབྱུང་བའི་ཕྱིར་དང༌། ཟག་པ་མེད་པའི་རེག་པ་དང་ཚོར་བ་ཞེས་བཤད་པ་དེ་ལ་ནི། ཀུན་འགྲོ་ལྔའི་རེག་ཚོར་གྱི་མཚན་ཉིད་མ་ཚང་བའི་ཕྱིར་དང༌། དེ་ན་མཚན་མར་འཛིན་པའི་བློ་མེད་པས་འདུ་ཤེས་ཡོད་པར་མི་རུང་བའི་ཕྱིར་དང༌། མཚན་མ་མེད་པའི་འདུ་ཤེས་ཀྱིས་དེའི་གོ་ཆོད་ན། དེ་ཡང་མཚན་འཛིན་དུ་ཐལ་བར་འགྱུར་ཏེ། དེའི་མཚན་ཉིད་དེ་ལས་གཞན་མ་བཤད་པའི་ཕྱིར། ཡང་དེའི་ཚོགས་པ་ན་འདུན་མོས་དྲན་པ་གསུམ་ཡོད་ན་ཡང༌། སྒྲ་དོན་འཛིན་པའི་རྟོག་པ་ཡོད་པ་ཉིད་དུ་ཐལ་བར་འགྱུར་རོ། །
ཡང་གང་དག་མངོན་པ་གོང་མར་བཤད་པའི་མཚུངས་ལྡན་རྣམ་པ་ལྔ་མཚུངས་ཀྱི་དོན། རྟེན་བདག་རྐྱེན་དང་འཛིན་སྟངས་མཚུངས་པ་ལ་བཤད་པ་ཡང་མ་ཤེས་པ་ཡིན་ཏེ། གཙོ་འཁོར་གྱི་ཚོགས་པ་གཅིག་གིས་བསྡུས་པའི་སེམས་དང་སེམས་ལས་བྱུང་བ་གཉིས་ཕན་ཚུན་འཆོལ་བ་ཉིད་དུ་ཐལ་བར་འགྱུར་ཏེ། གཉིས་ཀ་ལ་གཉིས་ཀའི་མཚན་ཉིད་ཚང་བའི་ཕྱིར། དཔེར་ན། གཙོ་བོ་གཟུགས་འཛིན་མིག་ཤེས་ལ་དོན་གྱི་ངོ་བོ་ཙམ་མཐོང་ཞིང༌། ཁྱད་པར་མ་མཐོང་བའི་འཛིན་སྟངས་དེ་དེའི་འཁོར་རྣམས་ལ་ཡོད་དགོས་པ་བཞིན་ནོ། ། རྣམ་པ་ལྔས་མཚུངས་པར་ལྡན་པའི་སེམས་བྱུང་རྣམས་ཀྱང་ཕན་ཚུན་འཆོལ་བ་ཉིད་དུ་ཐལ་བར་འགྱུར་ཏེ། ཐམས་ཅད་འཛིན་སྟངས་མཚུངས་པ་ཉིད་ཀྱི་ཕྱིར་རོ། ། དཔེར་ན།
རྣམ་པ་ལྔས་མཚུངས་པའི་དཔྱོད་པ་དེ་ཡིན་ན་སེམས་ཞིབ་པའི་རྣམ་པ་ཅན་ཡིན་དགོས་པ་བཞིན་ནོ། ། དེ་བཞིན་དུ་གཞན་དོན་དོན་གཉེར་གྱི་བློ་དང་མཚུངས་པར་ལྡན་པའི་རྫོགས་བྱང་དོན་གཉེར་གྱི་བློ་གཉིས་ཀྱང་ཕན་ཚུན་འཆོལ་བ་ཉིད་དུ་ཐལ་བར་འགྱུར་ཞིང༌། ཕྱིན་དྲུག་དང་མཚུངས་པར་ལྡན་པའི་རྫོགས་བྱང་དོན་གཉེར་གྱི་བློ་དེ་ཡང་སྦྱིན་པ་ནས་ཤེས་རབ་ཀྱི་བར་དྲུག་ཀ་ཡིན་པ་ཉིད་དུ་ཐལ་བར་འགྱུར་ཏེ། སོ་སོའི་མཚན་ཉིད་ཚང་བའི་ཕྱིར་རོ། ། དེ་ནས་རང་ལུགས་ཇི་ལྟར་འཇོག་པའི་ཚུལ་ནི་ཟུར་དུ་བཤད་པ་ལས་བལྟ་བར་བྱའོ།། །། འདིར་སྨྲས་པ། ཤེས་འདོད་ཤེས་རབ་ཅན་གྱིས་ཀྱང༌། ། རྟོགས་དཀའ་རྟོགས་ན་དོན་ཆེ་བ། ། སེམས་བསྐྱེད་སེམས་དང་སེམས་བྱུང་གི ། ལེགས་བཤད་ལེགས་པར་བྲིས་འདི་སློབས། །
ཞིབ་ཆ་ཞིབ་ཏུ་དཔྱོད་པ་དང༌། ། ཚིག་སྐྱོན་ཚིག་གིས་སེལ་བ་དང༌། ། རྒྱབ་རྟེན་རྒྱབ་ཏུ་འདྲེན་པ་རྣམས། ། བློ་གསལ་བློ་གྲོས་ལྡན་པས་བྱོས།། །། གཉིས་པ་སྦྱོར་བ་སྒྲུབ་པ་ལ་འཇུག་པའི་ཚུལ་ལ་གསུམ་སྟེ། སྒྲུབ་པའི་ཐབས་སྟོན་པ་གདམ་ངག ཐོབ་བྱ་སྒྲུབ་པའི་འབྲས་བུ། འཇུག་བྱ་སྒྲུབ་པའི་ཡན་ལག་གི་ཆོས་སོ། ། དང་པོ་ལ་གདམ་ངག་བཅུ་སྤྱིར་བསྟན་པ་དང༌། དགེ་འདུན་དཀོན་མཆོག་བྱེ་བྲག་ཏུ་བཤད་པའོ། །
དང་པོ་ལ་མཚན་ཉིད་ནི། རྫོགས་པའི་བྱང་ཆུབ་ཐོབ་པའི་ཐབས་སྟོན་པའི་ངག་གོ ། དབྱེ་བ་ལ་དགོས་པའི་སྒོ་ནས་དང༌། ཡུལ་གྱི་སྒོ་ནས་དབྱེ་བའོ། ། དང་པོ་ནི། གདམས་པ་དང༌། རྗེས་སུ་གདམས་པ་གཉིས་སོ། ། གཉིས་པོའི་ཁྱད་པར་ནི། སྔར་ཐོབ་ཟིན་པའི་ཡོན་ཏན་སེམས་བསྐྱེད་ལྟ་བུ་མི་ཉམས་པའི་ཕྱིར་དུ་འདོམས་པ་དང༌། སྔར་མ་ཐོབ་པའི་ཡོན་ཏན་ངེས་འབྱེད་ཡན་ལག་ལྟ་བུ་ཐོབ་པའི་ཕྱིར་དུ་འདོམས་པའོ། །
འདིར་གདམ་ངག་ལ་ངག་གིས་ཁྱབ་ཀྱང༌། ངག་ལ་སྒྲས་ཁྱབ་པ་མ་ཡིན་ཏེ། དཔེར་ན། ལུང་གི་ཆོས་འཁོར་ལ་དེས་མ་ཁྱབ་པ་བཞིན་ནོ། ། གཉིས་པ་ལ་བཅུ་ལས། དང་པོ་ལ་སྒྲུབ་པ་རང་གི་ངོ་བོ་ནི་གང༌། དེ་ལ་འདོམས་པའི་ཚུལ་ནི་ཇི་ལྟ་བུ་ཞེ་ན། ངོ་བོ་ནི་ཡུལ་བདེན་པ་གཉིས་ལས་མི་འདའ་ཞིང༌། ཡུལ་ཅན་ཐབས་ཤེས་ཟུང་དུ་འཇུག་པའི་རྣལ་འབྱོར་ཞིག་གོ ། འདོམས་པའི་ཚུལ་ནི།
གོང་དུ་བཤད་པའི་བྱང་ཆུབ་ཀྱི་མཆོག་ཏུ་སེམས་བསྐྱེད་མ་ཐག་པའི་བྱང་ཆུབ་སེམས་དཔའ་ལ་རྣལ་འབྱོར་དེ་ཉམས་སུ་ལོང་ཤིག་ཅེས་བྱ་བའི་ཚུལ་གྱིས་སོ། ། འདི་ལ་གཉིས་ཏེ། ཤེས་རབ་ཀྱི་ཁྱད་པར་བདེན་པ་གཉིས་ལས་མི་འདའ་བ་དང༌། ཐབས་ཀྱི་ཁྱད་པར་ཉན་ཐོས་སོགས་དང་ཐུན་མོང་མ་ཡིན་པའོ། ། དང་པོ་ལ་བདེན་གཉིས་སོ་སོའི་མཚན་ཉིད། མཚོན་བྱའི་སྒྲ་བཤད་པ། མཚན་གཞིའི་དབྱེ་བ་བཤད་ནས་དེ་གཉིས་ཀྱི་རྣམ་གཞག་ཁས་ལེན་པའི་ས་མཚམས་བསྟན་པའོ། ། དང་པོ་ནི། མཐོང་བ་རྫུན་པས་རྙེད་པའི་དོན་དང༌། མཐོང་བ་ཡང་དག་པས་རྙེད་པའི་དོན་ནོ། །
གཉིས་པ་ནི། ཀུན་རྫོབ་ཀྱི་ངོར་བདེན་པས་སམ། ཀུན་རྫོབ་ཏུ་བདེན་པས་ན་ཀུན་རྫོབ་ཀྱི་བདེན་པ་ཞེས་བྱ་བའི་ཐ་སྙད་བཏགས་པ་དང༌། དོན་དམ་དུ་བདེན་པས་སམ། དོན་དམ་གྱི་ངོར་བདེན་ནོ་ཞེས། འཕགས་པ་ལ་གྲགས་པའི་ཤེས་བརྗོད་ཀྱི་ཐ་སྙད་བྱས་པས་ན་དོན་དམ་པའི་བདེན་པ་ཞེས་བྱའོ། ། གསུམ་པ་ནི། ཡུལ་ཅན་མཐོང་བ་ཡང་དག་པ་ལ་ནི་གཉིས་ཏེ། བྱིས་པ་ལ་གྲགས་པ་དང༌། འཕགས་པ་ལ་གྲགས་པའོ། །
དང་པོ་ནི། ཀུན་བཏགས་པའི་འཁྲུལ་རྒྱུས་མ་སླད་ཅིང༌། ལྷན་ཅིག་སྐྱེས་པའི་འཁྲུལ་རྒྱུས་སླད་ཀྱང༌། དེར་བྱིས་པས་མི་ཤེས་པ་རྣམས་སོ། ། གཉིས་པ་ནི། ལྷན་ཅིག་སྐྱེས་པའི་འཁྲུལ་རྒྱུས་མ་སླད་པའི་རྣམ་པར་མི་རྟོག་པའི་ཡེ་ཤེས་རྣམས་སོ། ། དེ་ལྟར་ཡུལ་ཅན་མཐོང་བ་ཡང་དག་པ་ལ་གཉིས་སུ་དབྱེར་ཡོད་པའི་རྒྱུ་མཚན་གྱིས། ཡུལ་དོན་དམ་པའི་བདེན་པ་ལའང་གཉིས་ཏེ། བྱིས་པ་ལ་གྲགས་པ་དང༌། འཕགས་པ་ལ་གྲགས་པའོ། །
དང་པོ་ནི། འཕྲལ་གྱི་འཁྲུལ་རྒྱུས་མ་སླད་པའི་ཤེས་པ་ལ་སྣང་བའི་བུམ་པ་དང་སྣམ་བུ་ལ་སོགས་པ་རྣམས་ཡིན་ལ། ཇི་སྲིད་ཡུལ་དེ་དོན་དམ་པའི་བདེན་པར་འཇོག་པ་དེ་སྲིད་དུ་དེའི་ཡུལ་ཅན་ཡང་དེར་ཁས་ལེན་ནོ། ། གཉིས་པ་ནི། ཕུགས་ཀྱི་འཁྲུལ་རྒྱུས་མ་སླད་པའི་མི་རྟོག་ཡེ་ཤེས་ཀྱི་ཡུལ་དུ་བཞག་པའི་བདག་མེད་པ་གསུམ་ཡུལ་ཅན་གྱི་བློ་དང་བཅས་པའོ། ། ཡང་ཡུལ་ཅན་མཐོང་བ་རྫུན་པ་ལའང་གཉིས་ཏེ། བྱིས་པ་ལ་གྲགས་པ་དང༌། འཕགས་པ་ལ་གྲགས་པའོ། ། དང་པོ་ནི། འཕྲལ་གྱི་འཁྲུལ་རྒྱུས་འཁྲུལ་པར་བསྐྱེད་པའི་ཤེས་པ་རྣམས་ཡིན་ལ།
གཉིས་པ་ནི། དེར་མ་ཟད་ཕུགས་ཀྱི་འཁྲུལ་རྒྱུས་ཀྱང་འཁྲུལ་པར་བསྐྱེད་པའི་ཤེས་པ་རྣམས་སོ། ། དེ་ལྟར་ཡུལ་ཅན་ལ་གཉིས་སུ་དབྱེར་ཡོད་པའི་རྒྱུ་མཚན་གྱིས། ཡུལ་ཀུན་རྫོབ་ཀྱི་བདེན་པ་ལའང་གཉིས་ཏེ། བྱིས་པ་ལ་གྲགས་པ་དང༌། འཕགས་པ་ལ་གྲགས་པའོ། ། དང་པོ་ནི། ཟླ་བ་གཉིས་སྣང་གི་དབང་ཤེས་ལ་སྣང་བའི་ཟླ་གཉིས་ལྟ་བུ་སྣང་ལོག་དང༌། བདག་འཛིན་ཀུན་བཏགས་ལ་སྣང་བའི་བདག་གཉིས་ལྟ་བུ་བཏགས་ལོག་གི་ཐ་སྙད་བྱས་པ་རྣམས་སོ། ། དེ་ལྷན་སྐྱེས་ལ་སྣང་བའི་བདག་གཉིས་ནི་བྱིས་པའི་ཀུན་རྫོབ་བདེན་པ་མ་ཡིན་ཏེ།
དེ་གཉིས་ནི་གྲུབ་པའི་མཐའ་ལས་ཞུགས་པའི་བྱིས་པ་རྣམས་ཀྱིས་མཐུན་པ་ཁོ་ནར་བདེན་ནོ་ཞེས་ཁས་བླངས་པའི་ཕྱིར། དེ་ལྟར་ན་བྱིས་པའི་མཐོང་བ་ཡང་ལོག་དང༌། འཕགས་པའི་མཐོང་བ་ཡང་ལོག་གིས་སོ་སོར་རྙེད་པའི་དོན་ནི། དེ་དང་དེའི་བདེན་པ་སོ་སོའི་མཚན་ཉིད་དུ་བཞག་གོ ། བཞི་པ་ལ་གཉིས་ཏེ། གནས་སྐབས་སུ་ཁས་ལེན་རྒྱུའི་བདེན་པ་ངོས་བཟུང་ནས་དེ་ལ་གཉིས་སུ་དབྱེ་བ་དང༌། མཐར་ཐུག་བདེན་པ་གཅིག་ཀྱང་ཁས་མི་ལེན་པའི་ཚུལ་ལོ། ། དང་པོ་ནི། ཚོགས་གཉིས་པོ་གང་གི་དབང་དུ་བྱས་པ་ཡིན་ཀྱང་རུང༌། གནས་སྐབས་ཁས་ལེན་རྒྱུའི་བདེན་པ་ནི་གཅིག་ཁོ་ན་སྟེ།
དེ་གང་ཞེ་ན། དོན་དམ་པའི་བདེན་པ་ཁོ་ནར་ངེས་ཏེ། བསོད་ནམས་ཀྱི་ཚོགས་སོག་པའི་ཚེ་ནི་བྱིས་པ་ལ་གྲགས་པའི་དོན་དམ་པའི་བདེན་པ་ཁས་བླངས་ནས་བླང་དོར་བྱེད་ལ། ཡེ་ཤེས་ཀྱི་ཚོགས་སོག་པའི་ཚེ་ནི། མཉམ་གཞག་གི་ངོར་ཁས་ལེན་མེད་ཀྱང༌། རྗེས་ཀྱི་ཚེ་འཕགས་པ་ལ་གྲགས་པའི་དོན་དམ་པའི་བདེན་པ་ཁས་བླངས་ནས་ཤེས་བརྗོད་ཀྱི་ཐ་སྙད་འདོགས་པའི་ཕྱིར་རོ། ། བསོད་ནམས་མ་ཡིན་པ་ཟློག་པའི་ཚེ་བྱིས་པའི་ཀུན་རྫོབ་ནི་བདེན་པར་ཁས་མི་ལེན་ཏེ། དེའི་ཚེ་དེ་འདྲ་དེ་བྱིས་པའི་ཐ་སྙད་དུ་ཡང་མེད་པས་ལས་འབྲས་ཀྱི་རྟེན་དུ་མི་རུང་བའི་ཕྱིར། བར་དུ་བདེན་འཛིན་གྱི་སྤྲོས་པ་གཅོད་པ་དེའི་ཚེ་འཕགས་པ་ལ་གྲགས་པའི་ཀུན་རྫོབ་པའི་ཆོས་རྣམས་ཡོད་པར་ཁས་མི་ལེན་ཏེ། འཕགས་པ་ལ་གྲགས་པའི་ཚད་མ་གང་གིས་ཀྱང་མི་འགྲུབ་པའི་ཕྱིར་རོ། །
དེ་ལྟར་གནས་སྐབས་སོ་སོའི་དབང་དུ་བྱས་ན་རང་རང་ལ་གྲགས་པའི་ཀུན་རྫོབ་རྣམས་རང་རང་གི་ཚད་མས་མི་འགྲུབ་པའི་རྒྱུ་མཚན་གྱིས། རང་རང་གི་ཐད་དུ་ཡོད་པ་དང་བདེན་པར་ཁས་མི་ལེན་ཀྱང༌། གནས་སྐབས་མ་ཕྱེ་བའི་དབང་དུ་བྱས་ན་ཁས་ལེན་རྒྱུའི་བདེན་པ་གཅིག་པུ་དེ་ལ་བདེན་པ་གཉིས་སུ་འབྱེད་ནུས་པ་ཡིན་ཏེ། བྱིས་པ་ལ་གྲགས་པའི་དོན་དམ་བདེན་པ་དེ་ཉིད་འཕགས་པ་ལ་གྲགས་པའི་ཐ་སྙད་ཀྱི་ཀུན་རྫོབ་བདེན་པར་འཇོག་པའི་ཕྱིར། ཇི་ལྟར་ཞེ་ན། བྱིས་པའི་བདེན་པ་གཉིས་པོ་དེ་ལ་འཕགས་པས་ཡང་ལོག་ཀུན་རྫོབ་ཏུ་ཐ་སྙད་བཏགས་པའི་སྒོ་ནས་སོ། ། འཕགས་པས་ཐ་སྙད་བྱེད་པ་དེའི་ཚེ་ཡང་ལོག་གཉིས་པོའི་མཐར་བདེན་པ་ཞེས་པའི་ཚིག་སྦྱོར་མི་སྦྱོར་གྱི་ཁྱད་པར་ཡོད་པ་མ་ཡིན་ཏེ། དོན་ལ་ནི་རྫུན་པར་མཚུངས་ཤིང༌། འཁྲུལ་ངོར་ནི་བདེན་པར་མཚུངས་པའི་ཕྱིར། ཇི་སྐད་དུ།
དེ་བློ་ལ་ལྟོས་གཉིས་ཆར་བདེན་པ་སྟེ། ། དོན་གསལ་མཐོང་ལ་གཉིས་ཀའང་རྫུན་པ་ཡིན། ། ཞེས་བཤད་པས་སོ། ། གཉིས་པ་ནི། ལྟ་བས་སྤྲོས་པ་གཅོད་པ་དེའི་ཚེ་ནི། གནས་སྐབས་སུ་དོན་དམ་བདེན་པའི་མཚན་གཞིར་བཤད་པ་དེ་ཐམས་ཅད་དེའི་མཚན་གཞིར་ཁས་མི་ལེན་ཏེ། དེ་དག་ནི་སྒྲ་རྟོག་གི་ཡུལ་ལས་མ་འདས་པས་ཀུན་རྫོབ་ཀྱི་བདེན་པར་བཤད་དགོས་པའི་ཕྱིར། འོ་ན་ཅི། བདེན་འཛིན་གྱི་སྤྲོས་པ་བཅད་ཟིན་པའི་འོག་ཏུ་བདེན་མེད་ཀྱི་སྤྲོས་པ་ཡང་མ་བཅད་ན་ནི་སྤྲོས་བྲལ་གྱི་ཐ་སྙད་མི་འབྱུང་ལ། དེ་མེད་པར་ནི་གནས་སྐབས་སུ་ཁས་ལེན་རྒྱུའི་དོན་དམ་བདེན་པ་དེ་ཡང་མི་འབྱུང་སྟེ།
དེ་མེད་པར་རང་བཞིན་གྱིས་མྱ་ངན་ལས་འདས་པ་ཞེས་བྱ་བའི་ཐ་སྙད་དེ་མི་འབྱུང་བའི་ཕྱིར་རོ། ། འོ་ན་དེ་སྤྲོས་པ་མཐའ་དག་བཀག་པའི་འོག་ཏུ་དེའི་མཚན་གཞི་ཁས་ལེན་ན་ནི། ཐ་མར་ལྟ་བ་ཀུན་ཟློག་པ་ཞེས་བྱ་བའི་རྣམ་པར་བཞག་པ་དེ་ལས་ཉམས་སོ་ཞེ་ན། ཉེས་པ་དེ་ཡོད་པ་མ་ཡིན་ཏེ། ཇི་སྲིད་མཐར་ཐུག་གི་དོན་དམ་པའི་བདེན་པ་ཞེས་བྱ་བ་ཞིག་ཁས་ལེན་པ་དེ་སྲིད་དུ་ནི། སྤྲོས་པ་མཐའ་དག་བཀག་པའི་དེ་བཞིན་ཉིད་ལ་དེར་འཇོག་པ་ཡིན་ལ། དེ་འདྲའི་ཐ་སྙད་དེ་ལ་སྤྲོས་པ་མཐའ་དག་འགོག་བྱེད་ཀྱི་རིགས་པ་སྔོན་དུ་འགྲོ་དགོས་ཀྱང༌། ཐ་མར་ལྟ་བ་ཀུན་ཟློག་ཞེས་བྱ་བ་དེར་སླེབ་པ་མ་ཡིན་ཏེ། སྤྲོས་བྲལ་ལ་མཚན་མར་བཟུང་བའི་ཕྱིར་རོ། ། དེའི་ཕྱིར་བར་དུ་བདག་ཟློག་པ་ཞེས་བྱ་བའི་གནས་སྐབས་ལས་མ་འདས་སོ། །
དེའི་ཕྱིར་བར་དུ་བདག་ཟློག་དང་ཐ་མར་ལྟ་བ་ཀུན་ཟློག་གཉིས་ཀ་ཡང་ལྟ་བས་སྤྲོས་པ་གཅོད་པའི་ཚེ་ཁས་ལེན་མེད་པར་འདྲ་ཡང༌། ཤེས་བརྗོད་ཀྱི་ཐ་སྙད་འདོགས་པའི་ཚེ་ཁས་ལེན་ཡོད་མེད་ཀྱིས་འབྱེད་དགོས་པ་ཡིན་ཏེ། ཐ་སྙད་ལ་མ་རྟེན་པར་དོན་དམ་པའི་རྒྱ་མཚོར་འཇུག་མི་ནུས་ཤིང༌། དེར་ཞུགས་ནས་ནི་ཤེས་བརྗོད་ཀྱི་ཐ་སྙད་བྱས་ན་མཚན་འཛིན་དུ་སོང་བའི་ཕྱིར་རོ། ། དོན་དེ་དག་ལ་བསམས་ནས། ཡང་དག་ཀུན་རྫོབ་རྣམས་ཀྱི་སྐས། ། མེད་པར་ཡང་དག་ཁང་ཆེན་གྱི། ། སྟེང་དུ་འཛེག་པར་བྱེད་པ་ནི། ། མཁས་ལ་རུང་བ་མ་ཡིན་ནོ། ། ཞེས་དང༌།
འཇམ་དཔལ་གྱིས་ནི་ཡང་དག་དྲིས། ། རྒྱལ་བའི་སྲས་པོ་མི་གསུང་བཞུགས། ། ཞེས་གསུངས་སོ། ། གལ་ཏེ་དོན་དམ་པའི་བདེན་པ་ཡིན་ངོ་ཤེས་པ་དེའི་མཚན་གཞི་ངོས་བཟུང་བར་མི་ནུས་ཤིང༌། རང་བཞིན་དང་མི་གནས་པའི་མྱ་ངན་ལས་འདས་པ་ཡང་ཀུན་རྫོབ་ཀྱི་བདེན་པར་ཁས་ལེན་པ་དེ་ལྟ་ན། དོན་དམ་པའི་བདེན་པ་མངོན་སུམ་དུ་རྟོགས་པའི་བསྒོམས་བྱུང་གི་ཡེ་ཤེས་མེད་པར་འགྱུར་བ་དང༌། ཡོད་ན་ཀུན་རྫོབ་ཀྱི་བདེན་པ་ཡིན་པས་ཁྱབ་པར་ཧ་ཅང་ཐལ་ལོ་ཞེ་ན། ཉེས་པ་དང་པོས་མི་གནོད་པའི་ཚུལ་ནི། ཚད་ལྡན་གྱི་གཞུང་ལས། དོན་དམ་པའི་བདེན་པ་སྒྲ་རྟོག་གི་ཡུལ་ལས་འདས་པ་དང༌།
སོ་སོ་རང་གིས་རིག་པའི་ཡེ་ཤེས་ཀྱི་མྱོང་བྱར་བཤད་པ་ཤ་སྟག་ཏུ་འབྱུང་བ་ལས་ཤེས་པར་ནུས་ལ། དེའི་དོན་ཡང༌། སོ་སོར་རྟོག་པའི་ཤེས་རབ་ཀྱིས་དཔྱད་པ་སྔོན་དུ་སོང༌། བསྒོམས་བྱུང་གི་ཤེས་པས་ཡུལ་ཅི་ཡང་ཉམས་སུ་མ་མྱོང་བ་ལ་དོན་དམ་པའི་བདེན་པ་མྱོང་ངོ་ཞེས་ཐ་སྙད་བྱས་པ་ཡིན་ཏེ། ཇི་སྐད་དུ། མ་མཐོང་བ་ཉིད་དེ་མཐོང་བར། ། ཤིན་ཏུ་ཟབ་པའི་མདོ་ལས་གསུངས། ། ཞེས་འབྱུང་བ་ལྟར་རོ། ། ཉེས་པ་གཉིས་པས་མི་གནོད་པའི་ཚུལ་ཡང༌། ཡོད་པ་ལ་དེས་ཁྱབ་པ་ལྟ་ཞོག
དེ་ལ་དེར་འགལ་བ་ཡིན་ཏེ། ཀུན་རྫོབ་ཀྱི་བདེན་པ་ཡིན་ན་ཡོད་པ་མ་ཡིན་དགོས་པའི་ཕྱིར་རོ། ། ཐ་མར་ལྟ་བ་ཀུན་ཟློག་གི་རྗེས་ཐོབ་ཏུ་ཁས་ལེན་མེད་པ་ཞེས་བྱ་བ་འདི་ཡང༌། ལྟ་བས་སྤྲོས་པ་གཅད་པའི་དོན་ལ་ཤེས་བརྗོད་ཀྱི་ཐ་སྙད་འདོགས་པ་ཞེས་བྱ་བ་ཡིན་གྱི། སྤྱི་ཙམ་ནས་མ་ཡིན་ཏེ། དཔྱོད་སྒོམ་འབྲས་གསུམ་གྱི་དབང་དུ་བྱས་པའི་ཁས་ལེན་ཡོད་པའི་ཕྱིར། དཔེར་ན། གཞན་དོན་དུ་སངས་རྒྱས་ཐོབ་པར་དམ་འཆའ་བ་ལྟ་བུའོ། ། ལ་ལ་ན་རེ། རྗེས་ཐོབ་ཏུ་ལྟ་བ་ཁས་ལེན་དང་བྲལ་བ་ཞེས་བྱ་བ་འདི་ཡང༌།
ཀླུ་སྒྲུབ་ཡབ་སྲས་ཀྱི་ལུགས་མ་ཡིན་ནོ། ། ཞེས་ཟེར་བ་དེ་ཡང་མ་གོ་བ་ཡིན་ཏེ། ཐ་མར་ལྟ་བ་ཀུན་ཟློག་གི་རྗེས་ཐོབ་ཏུ་སྤྲོས་པ་གཅོད་པའི་ཚེ། གཞན་གྱི་ཕྱོགས་ཁོ་ན་སུན་འབྱིན་པར་བྱེད་ཀྱི། རང་གི་ཕྱོགས་ཁས་མི་ལེན་པ་འདི་ནི། ཀླུ་སྒྲུབ་ཞབས་ཀྱི་དགོངས་པ་མ་ནོར་བ་ཡིན་པའི་ཕྱིར། རྩོད་ཟློག་ལས། གལ་ཏེ་ངས་དམ་བཅས་འགའ་ཡོད། ། དེ་ཚེ་ང་ལ་སྐྱོན་དེ་ཡོད། ། ང་ལ་དམ་བཅའ་མེད་པས་ན། །
ང་ནི་སྐྱོན་མེད་ཁོ་ན་ཡིན། ། ཞེས་བཤད་པའི་ཕྱིར་རོ། ། ཡང་དུས་དེར་ལྟ་བའི་དབང་དུ་བྱས་ནས་ཚད་མས་གྲུབ་པ་ཞེས་བྱ་བའི་དོན་གང་ཡང་ཁས་མི་ལེན་ཏེ། ཇི་སྐད་དུ། གལ་ཏེ་མངོན་སུམ་ལ་སོགས་པའི། ། དོན་གྱིས་འགའ་ཞིག་དམིགས་ན་ནི། ། སྒྲུབ་པར་བྱ་བའམ་ཟློག་ན་རེ། ། མེད་ཕྱིར་ང་ལ་ཀླན་ཀ་མེད། ། ཅེས་དང༌། ཞིབ་མོར་རྣམ་པར་འཐག་པ་ལས།
རྩོད་པ་ནི་ཡོད་པ་མ་ཡིན་ཏེ། དོན་དམ་པའི་དཔྱད་པའི་སྐབས་ཡིན་པའི་ཕྱིར། ཞེས་གསུངས་སོ། ། གཞན་ཟེར་གཞན་གྱི་ཕྲག་དོག་འགོག་པ་དང༌། ། རང་ཕྱོགས་རང་གི་གཞུང་ལུགས་ངེས་པ་དང༌། ། སློབ་འདོད་སློབ་མའི་རེ་བ་བསྐང་བྱའི་ཕྱིར། ། བདེན་གཉིས་བདེན་པ་གསུང་བའི་གཞུང་བཞིན་བཤད། ། འགའ་ཞིག་འགའ་ལས་མཁས་པར་སྒྲུབ་འདོད་ནས། ། རྒྱལ་དང་རྒྱལ་བའི་སྲས་ཀྱི་དགོངས་པ་ནི། ། འདི་འདྲ་འདི་ལས་གཞན་ན་ཡོད་དོ་ཞེས། །
འདོད་གཏམ་འདོད་པས་སྦྱོར་ལ་སུ་ཡིད་བརྟོན།། །། གཉིས་པ་ནི། ཐབས་ཀྱི་ཁྱད་པར་ཉན་རང་དང་ཐུན་མོང་མ་ཡིན་པ་འཆད་པའི་མདོ་རྣམས་ཀྱི་དོན་བསྡུས་ནས་དེ་བཤད་ན། གང་ལས་གང་ཞིག་གང་གིས་ཁྱད་པར་དུ་འཕགས་པའི་ཚུལ་བཤད་པ་དང༌། དེ་ལྟར་བཤད་པའི་ཤུགས་ལ་སྔར་གྱི་སེམས་བསྐྱེད་མ་ཉམས་པའི་སྟེང་དུ། ཤེས་རབ་ཀྱི་ཁྱད་པར་བཤད་མ་ཐག་པ་དེ་ཉམས་སུ་བླངས་ན་རྫོགས་བྱང་ཐོབ་པའི་ཐབས་སུ་འགྱུར་ཞེས་སྟོན་པ་ཡིན་ནོ། ། དང་པོ་ནི། བརྒྱ་དང༌། སྟོང་དང༌། བརྒྱ་སྟོང་དང༌།
བྱེ་བ་བརྒྱ་སྟོང་གི་ཆ་དང༌། གྲངས་དང༌། ཆར་དང༌། བགྲང་བ་དང༌། རྒྱུར་དང༌། དཔེར་ཡང་མི་འགྲོའོ། ། ཞེས་པ་བཤད་པའི་གཞི་ཡིན་པས། ཁྱད་པར་དུ་འཕགས་སོ། ། ཞེས་སྦྱར་ན་གོ་བདེ་བ་ཡིན་ནོ། ། གང་ལས་ན།
དགེ་སློང་ཤཱ་རིའི་བུ་དང་ཞེས་སོགས་ཏེ། འདི་ལ་དཔེ་དྲུག་གིས་དོན་གཅིག་མཚོན་པ་དང༌། དཔེ་དྲུག་གིས་དོན་ཡང་དྲུག་མཚོན་པའོ། ། དང་པོ་ནི། ཉན་རང་དགྲ་བཅོམ་པ་ཤ་སྟག་གི་ཤེས་རབ་ལས་ཁྱད་པར་དུ་འཕགས་པའོ། ། གཉིས་པ་ནི། དམན་པའི་རྟོགས་པའི་ཆོས་དྲུག་ལ་གནས་པ་རྣམས་ཀྱི་ཤེས་རབ་ལས་སོ། ། གང་ཞིག་ཁྱད་པར་དུ་འཕགས་ན། སེམས་བསྐྱེད་ཀྱི་སྐབས་སུ་བསྟན་པའི་རྟེན་གྱི་གང་ཟག་ཀུན་རྫོབ་བྱང་ཆུབ་ཀྱི་མཆོག་ཏུ་སེམས་བསྐྱེད་མ་ཐག་པ་དེའི་ཤེས་རབ་དེའོ། ། ཤེས་རབ་ཀྱི་ངོས་འཛིན་ཡང་བདེན་པ་གཉིས་ལས་མི་འདའ་བའི་ཤེས་རབ་བཤད་མ་ཐག་པ་དེའོ། །
དེ་ཡང་ཚོགས་ལམ་དུ་མོས་པ་ཡིད་བྱེད་ཀྱི་ཚུལ་གྱིས་སྒོམ་པ་ལ་བྱ་བ་ཡིན་གྱི། མཐོང་སྒོམ་ལམ་གྱིས་མངོན་སུམ་དུ་རྟོགས་པ་ལ་བྱ་བ་ནི་མ་ཡིན་ཏེ། དེའི་ཚེ་དེ་དག་ལས་ཁྱད་པར་དུ་འཕགས་པར་གྲུབ་ཟིན་པས་སོ། ། ཞེས་ཉི་སྣང་དུ་གསུངས་སོ། ། གསུམ་པ་གང་གིས་ཁྱད་པར་དུ་འཕགས་པ་ནི། བྱང་ཆུབ་ཏུ་སེམས་བསྐྱེད་པའི་ཆ་ནས་ཡིན་གྱི། ཤེས་རབ་རང་གི་ངོ་བོའི་ཆ་ནས་ནི་ཁྱད་དུ་འཕགས་པར་བཤད་པ་མ་ཡིན་ཏེ། ཁྱད་པར་དུ་འཕགས་པའི་རྒྱུ་མཚན་འཆད་པ་ན། ཇི་སྐད་དུ། དེ་ཅིའི་ཕྱིར་ཞེ་ན།
བྱང་ཆེན་གྱི་ཤེས་རབ་ནི་སེམས་ཅན་ཐམས་ཅད་ཡོངས་སུ་མྱ་ངན་ལས་འདས་པའི་དོན་དུ་ཉེ་བར་གནས་པ་ཡིན་ལ། ཉན་ཐོས་དང་རང་སངས་རྒྱས་ཀྱི་ཤེས་རབ་ནི་དེ་ལྟ་མ་ཡིན་ནོ། ། ཞེས་གསུངས་པས་སོ། ། དེ་ལྟར་བཤད་པ་ན་འདིའི་སྐབས་ཀྱི་ཤེས་རབ་དེ་ཉན་རང་ལ་ཡོད་པར་བཤད་པ་ལྟ་བུ་ཞིག་སྣང་ཡང༌། སྒྲ་ཇི་བཞིན་པ་མ་ཡིན་ཏེ། དཔེར་ན། སྐབས་དེར་མཆོག་ཟུང་ཅིག་ཉན་ཐོས་ཀྱི་དགྲ་བཅོམ་པར་བཤད་པ་བཞིན་ནོ། ། གཉིས་པ་དམིགས་ཡུལ་བདེན་པ་བཞི་ལ་འདོམས་པའི་གདམ་ངག་གི་དོན་ནི། ཉན་ཐོས་ཀྱི་གདམ་ངག་བདེན་པ་བཞིའི་སྒོ་ནས་སྟོན་པ་དང་འདྲ་བ་མ་ཡིན་ཏེ། དེ་ནི་མི་རྟག་ལ་སོགས་བཅུ་དྲུག་གི་སྒོ་ནས་འདོམས་པས་གང་ཟག་གི་བདག་མེད་སྟོན་པའི་གདམ་ངག་ཏུ་སོང་བ་ཡིན་ལ།
འདིར་ནི་བདེན་པ་བཞི་དང༌། དེའི་ཆོས་ཉིད་སྟོང་པ་ཉིད་དབྱེར་མེད་པའི་ཚུལ་གྱིས་འདོམས་པས་ཆོས་ཀྱི་བདག་མེད་པ་ལ་འདོམས་པའི་གདམ་ངག་གོ ། དེ་ཡང་ཆོས་མངོན་པར་ནི། བདེན་པ་བཞི་པོ་དེ་གང་ཟག་གི་བདག་མེད་པའི་རྣམ་པ་ཅན་དུ་བཤད། ཤེས་ཕྱིན་གྱི་མདོར་ནི། ཆོས་ཀྱི་བདག་མེད་པའི་རྣམ་པ་ཅན་དུ་བཤད་ལ། གཉིས་པོ་དེ་རྟོགས་པ་པོ་བྱང་སེམས་ཀྱི་དབང་དུ་བྱས་ན་དོན་གཅིག་པ་ཡིན་ནོ་ཞེས་འཆད་པ་ནི། འཕགས་སེང་གི་འགྲེལ་པ་དག་གི་ལུགས་ཏེ། སྐབས་གཉིས་པ་མན་ཆད་ན་གསལ་ལོ། ། བདེན་པ་བཞིའི་རྣམ་པར་བཞག་པ་ལ།
མཚན་ཉིད་དང༌། མཚོན་བྱའི་སྒྲ་བཤད་པ་དང༌། མཚན་གཞིའི་རྣམ་གཞག་གཏན་ལ་ཕབ་པའོ། ། དང་པོ་ནི། འཕགས་པས་གཟིགས་པ་དང་མཐུན་པར་གནས་པའོ། ། གཉིས་པ་སྒྲ་བཤད་པ་ཡང་དེ་ཉིད་ཡིན་ཏེ། འཕགས་པས་སྡུག་བསྔལ་དུ་གཟིགས་པ་དང་མཐུན་པར་སྡུག་བསྔལ་དུ་གནས་པ་སོགས་སོ། ། འདི་ཡང་འདུ་བྱེད་ཀྱི་སྡུག་བསྔལ་ལ་སྒྲ་བཤད་དགོས་པ་ཡིན་ཏེ། དེ་ལས་གཞན་པའི་སྡུག་བསྔལ་ནི་བྱིས་པས་ཀྱང་དེར་རྟོགས་པའི་ཕྱིར། དེ་བཞིན་དུ་འཕགས་པས་སྡུག་བསྔལ་ཀུན་འབྱུང་དུ་གཟིགས་པ་དང་མཐུན་པར་གནས་པ་ཞེས་པ་ཡང་གཙོ་བོར་བདེ་འགྲོ་འཕེན་བྱེད་ཀྱི་ལས་ཉོན་ལ་འཆད་དགོས་པ་ཡིན་ཏེ།
ངན་འགྲོ་འཕེན་བྱེད་ཀྱི་དེ་དང་དེ་ནི་བྱིས་པས་ཀྱང་དེར་རྟོགས་པའི་ཕྱིར་རོ། ། ལམ་བདེན་གྱི་སྒྲ་བཤད་ཀྱང་ཤེས་རབ་ཀྱི་ཆ་ལ་འཆད་དགོས་པ་ཡིན་ཏེ། ཐབས་ཀྱི་ཆ་རྣམས་ནི་བྱིས་པས་ཀྱང་ཐར་པའི་ལམ་དུ་རྟོགས་པའི་ཕྱིར། དེ་བཞིན་དུ་འགོག་བདེན་གྱི་སྒྲ་བཤད་པ་ཡང་དོན་དམ་པའི་འགོག་པ་ལས་འོས་མེད་དོ། ། གསུམ་པ་མཚན་གཞིའི་དབྱེ་བ་ལ་བཞི་ལས། དང་པོ་ལ་མཚན་ཉིད་དང༌། མཚན་གཞིའོ། ། དང་པོ་ནི། རང་རྒྱུ་ཀུན་འབྱུང་གི་འབྲས་བུ་གང་ཞིག མི་རྟག་སོགས་མཚན་ཉིད་བཞིའི་སྒོ་ནས་ཤེས་བྱར་འཕགས་པས་གཟིགས་པ་དང་མཐུན་པར་གནས་པའོ། །
འདིར་འབྲས་བུར་འགྲོ་ཚུལ་ནི་གཉིས་ཏེ། རྣམ་སྨིན་དང༌། བདག་པོའི་འབྲས་བུ་གཉིས་ཡིན་གྱི། འབྲས་བུ་གཞན་གསུམ་གྱི་སྒོ་ནས་འདི་གཉིས་རྒྱུ་འབྲས་སུ་མི་འཇོག་གོ ། འོ་ན་ལས་ཉོན་མཚན་ཉིད་པའི་རྒྱུ་འཐུན་གྱི་འབྲས་བུ་ལ་སྡུག་བདེན་དུ་མི་འཇོག་པ་ཅི་ཞེ་ན། འཕགས་པ་གྲོལ་སྡེའི་ལུགས་འདིར་དེ་ལྟར་ཁས་བླངས་ཀྱང་རུང་བ་ཙམ་ཡིན་མོད། མདོ་སྡེའི་རྒྱན་དང༌། ཐོགས་མེད་སྐུ་མཆེད་ཀྱི་གཞུང་ལྟར་ན། སྙིང་རྗེ་དང་སྨོན་ལམ་གྱི་དབང་གིས་བསམ་བཞིན་དུ་སྲིད་པར་སྐྱེ་བ་ལེན་པའི་བྱང་སེམས་འཕགས་པ་རྣམས། སྲིད་པར་སྐྱེ་བ་འགྲུབ་བྱེད་ཀྱི་རྒྱུར་ཉོན་མོངས་མཚན་ཉིད་པ་ཞིག་ངེས་པར་དགོས་ཀྱང༌།
དེས་གྲུབ་པའི་ཕུང་པོ་སྡུག་བསྔལ་གྱི་བདེན་པར་མི་བཞེད་པའི་ཕྱིར། དེ་སྐད་དུ་ཡང༌། མངོན་པ་ཀུན་ལས་བཏུས་ལས། སྡུག་བསྔལ་མ་ཡིན་པ་ལ་སྡུག་བསྔལ་དུ་སྣང་ཞིང༌། བསྲབས་པ་ཆེན་པོས་ཉེ་བར་གནས་པ་གང་ཞེ་ན། གང་བྱང་ཆུབ་སེམས་དཔའ་དམ་པའི་ཕ་རོལ་ཏུ་ཕྱིན་པ་ཐོབ་པ་རྣམས་ཀྱི་སྟེ། བསམས་བཞིན་དུ་སྲིད་པར་སྐྱེ་བ་ཡོངས་སུ་འཛིན་པའི་ཕྱིར་རོ། ། ཞེས་གསུངས་སོ། ། མཚན་ཉིད་བཞི་ལས། སྟོང་བདག་མེད་གཉིས་ནི་ཤེས་བྱ་ཐམས་ཅད་ལ་རྗེས་སུ་འགྲོ་ཞིང༌།
མི་རྟག་པ་ནི་འདུས་བྱས་ཐམས་ཅད་ལ་དང༌། སྡུག་བསྔལ་བ་ནི་ཟག་པ་དང་བཅས་པ་མཐའ་དག་ལ་རྗེས་སུ་འགྲོ་བར་གསུངས་པས་ན། དེ་བཞི་ཚོགས་པའི་ཚོགས་དོན་ལ་སྡུག་བདེན་གྱིས་མ་ཁྱབ་པ་ཡིན་ཏེ། གཞན་དུ་ན་ལམ་ཟག་བཅས་མཐའ་དག་དང་ལས་དང་ཉོན་མོངས་པ་གཉིས་ཀྱང་དེར་ཐལ་བའི་ཕྱིར་རོ། ། མི་རྟག་པའི་དོན་ནི་སྐད་ཅིག་གིས་འཇིག་པ་སྟེ། ཕྲ་བའི་མི་རྟག་པའོ། ། རགས་པའི་མི་རྟག་པ་ཙམ་གྱིས་མི་ཆོག་སྟེ། དོན་དམ་པའི་བདེན་པར་མི་རུང་བའི་ཕྱིར། བོད་གཞན་དག རང་གྲུབ་དུས་ཀྱི་སྐད་ཅིག་གཉིས་པར་འཇིག་པ་ཞེས་ཟེར་བ་ལྟར་ན།
གྲུབ་དུས་དེ་ཉིད་དུ་གནས་པར་ཁས་བླངས་པས་རྟག་པའི་དོན་ཁས་བླངས་སོ། ། སྡུག་བསྔལ་བ་ནི་དོན་དམ་པར་སྡུག་བསྔལ་བ་ལ་འཆད་དགོས་པ་ཡིན་ཏེ། ཀུན་རྫོབ་ཏུ་སྡུག་བསྔལ་བས་ནི་དེའི་མཚན་གཞི་མཐའ་དག་ལ་མ་ཁྱབ་པའི་ཕྱིར། དེ་ཡང་ལས་དང་ཉོན་མོངས་པའི་རྣམ་པར་སྨིན་པ་ཁོ་ནའོ། ། དེ་ལྟར་བཤད་ན་སྣོད་ཀྱི་འཇིག་རྟེན་ནི་རྣམ་གྲངས་པའི་སྡུག་བདེན་དུ་འཇོག་དགོས་ཏེ། སྡུག་བསྔལ་གསུམ་མམ། བརྒྱད་པོ་གང་དུ་ཡང་མི་རུང་བས་སྡུག་བསྔལ་གྱི་མཚན་ཉིད་ཚང་བར་བཤད་དཀའ་བའི་ཕྱིར། མཚན་ཉིད་ཕྱི་མ་གཉིས་ནི་རྟོགས་པར་སླའོ། ། གཉིས་པ་མཚན་གཞི་ནི། ལས་ཉོན་གྱི་རྣམ་སྨིན་གྱི་འབྲས་བུར་གྱུར་པའི་སེམས་ཅན་དང༌།
དེའི་བདག་འབྲས་སུ་གྱུར་པའི་སྣོད་ཀྱི་འཇིག་རྟེན་ནོ། ། དེ་ཡང་ཇི་སྐད་དུ། སྡུག་བསྔལ་གྱི་བདེན་པ་གང་ཞེ་ན། སེམས་ཅན་སྐྱེ་བ་དང་སྐྱེ་བའི་གནས་ཀྱིས་ཀྱང་རིག་པར་བྱའོ། ། སེམས་ཅན་དང་སྣོད་ཀྱི་འཇིག་རྟེན་གང་ཡིན་སྡུག་བདེན་དུ་ཁས་ལེན་པ་ནི་མ་ཡིན་ཏེ། ཇི་སྐད་དུ། ལས་དང་ཉོན་མོངས་པས་སྐྱེད་པ། ལས་དང་ཉོན་མོངས་པའི་དབང་གིས་བྱུང་བ་འདི་མཐའ་དག་ནི་སྡུག་བསྔལ་གྱི་བདེན་པའོ། ། ཞེས་ལས་ཉོན་གྱི་རྣམ་སྨིན་དང་བདག་འབྲས་གང་རུང་ཡིན་པ་ཞིག་དགོས་པའི་ཕྱིར་རོ། ། གཉིས་པ་ཀུན་འབྱུང་གི་བདེན་པ་ལ་མཚན་ཉིད་དང༌།
མཚན་གཞིའོ། ། དང་པོ་ནི། རང་འབྲས་སྡུག་བསྔལ་གྱི་རྒྱུ་གང་ཞིག རྒྱུ་སོགས་མཚན་ཉིད་བཞིའི་སྒོ་ནས་སྤང་བྱར་འཕགས་པས་གཟིགས་པ་དང་མཐུན་པར་གནས་པའོ། ། རྒྱུར་འགྱུར་ཚུལ་ནི། རྣམ་སྨིན་དང༌། སྐལ་མཉམ་དང༌། བྱེད་རྒྱུ་གང་རུང་ངོ༌། ། དེ་ཡང་འཕེན་བྱེད་ནི་རྣམ་སྨིན་གྱི་དང༌། འགྲུབ་བྱེད་ནི་སྐལ་མཉམ་གྱི་དང༌།
དེ་གཉིས་ཀ་སྣོད་ཀྱི་འཇིག་རྟེན་གྱི་བྱེད་པའི་རྒྱུའོ། ། མཚན་ཉིད་བཞི་ནི། ཐུན་མོང་མ་ཡིན་པར་མཚོན་བྱེད་ཡིན་པས་འདི་དག་རེ་རེས་ཕར་མཚོན་པར་ནུས་ཀྱང༌། ཚུར་ཁྱབ་ནུས་པ་མ་ཡིན་ཞིང༌། འབྲས་བུ་སྡུག་བསྔལ་གཅིག་ལ་ལྟོས་ནས་ནི་དེ་བཞི་ཚོགས་པའི་ཚོགས་དོན་ཡང་སྲིད་པ་མ་ཡིན་ཏེ། ཡང་སྲིད་ཀྱི་བག་ཆགས་འཇོག་པར་བྱེད་པས་ན་རྒྱུ། བག་ཆགས་གཞག་པ་དང་མཐུན་པར་སྡུག་བསྔལ་སྐྱེད་པས་ན་ཀུན་འབྱུང༌། སྡུག་བསྔལ་བྱེ་བྲག་ཏུ་ངེས་པར་བྱེད་པས་ན་རབ་སྐྱེ། སྡུག་བསྔལ་སྔ་མ་འདོར་ཞིང༌། ཕྱི་མ་ལེན་པར་བྱེད་པས་ན་རྐྱེན་ནོ། །
གཉིས་པ་མཚན་གཞི་ནི། འཁོར་བར་འཆིང་བྱེད་ཀྱི་ལས་དང་ཉོན་མོངས་པ་རྣམས་ཁོ་ནའོ། ། འོ་ན་ཀུན་འབྱུང་གི་གཙོ་བོ་སྲེད་པར་བཤད་ན། དེས་འགྲུབ་བྱེད་ཀྱི་རྒྱུ་བྱས་པ་ལས་བྱུང་བའི་སྡུག་བསྔལ་གྱི་ཕུང་པོ་དེ་དེའི་འབྲས་བུ་ལྔ་ལས་གང་ཡིན། རྒྱུ་མཐུན་གྱི་འབྲས་བུ་ཡིན་ན་ནི་རྒྱུ་མཐུན་གྱི་འབྲས་བུའི་སྒོ་ནས་སྡུག་བདེན་མི་འཇོག་པར་བཤད་པ་དང་འགལ་ལོ་སྙམ་ན། ལས་ཉོན་མཚན་ཉིད་པའི་འབྲས་བུ་ཡིན་པའི་རྟགས་ཀྱིས་སྡུག་བདེན་དུ་སྒྲུབ་མི་ནུས་པར་བཤད་པ་ཡིན་གྱི། དེའི་རྒྱུ་མཐུན་གྱི་འབྲས་བུ་དང་སྡུག་བདེན་གྱི་གཞི་མཐུན་མེད་པར་ཁས་མ་བླངས་པའི་ཕྱིར་ཉེས་པ་མེད་དོ། ། དེས་ན་སྡུག་བདེན་དུ་འཇོག་པ་ལ་རྣམ་སྨིན་འཕེན་བྱེད་ཀྱི་རྒྱུ་དེ་སྲེད་པ་ཁོ་ནས་གསོས་བཏབ་པ་ཅིག་ངེས་པར་དགོས་པའི་རྒྱུ་མཚན་གྱིས། སྲེད་པ་ཀུན་འབྱུང་གི་གཙོ་བོར་བསྟན་པ་ཡིན་ནོ། ། སྲེད་པ་གཙོ་བོ་ཡིན་ཀྱང་དེས་འགྲུབ་བྱེད་ཀྱི་རྒྱུ་བྱས་པ་ཙམ་གྱིས་སྡུག་བདེན་དུ་བཞག་ནུས་ན་ཧ་ཅང་ཐལ་བར་འགྱུར་རོ། །
མདོར་ན་སྡུག་ཀུན་གཉིས་ལ་གཞི་མཐུན་སྲིད་པ་ནི་མ་ཡིན་ཏེ། སྡུག་བདེན་ཡིན་ན་མ་སྒྲིབས་ལ་ལུང་དུ་མ་བསྟན་པ་ཡིན་དགོས་ལ། ཀུན་འབྱུང་གི་བདེན་པ་ཡིན་ན་ཉོན་མོངས་པ་ཅན་དང་དགེ་བ་གང་རུང་ཡིན་དགོས་པའི་ཕྱིར། དེ་ལྟར་ན་ཆོས་མངོན་པ་ལས། ཉོན་མོངས་པ་དང༌། ལས་དང༌། རྣམ་སྨིན་གྱི་སྒྲིབ་པ་གསུམ་གསུངས་པ་དེས་སྡུག་ཀུན་གྱི་བདེན་པ་བསྡུས་པ་ཡིན་ཞིང༌། སྡུག་ཀུན་གང་རུང་ལ་དེ་གསུམ་གང་རུང་གིས་ཁྱབ་པར་ཁས་བླངས་ན་བདེ་བ་ཡིན་ནོ། ། གསུམ་པ་འགོག་བདེན་ལ་མཚན་ཉིད་དང༌། མཚན་གཞིའོ། །
རང་འཐོབ་བྱེད་དུ་གྱུར་པའི་ལམ་བདེན་གྱི་བྲལ་འབྲས་གང་ཞིག འགོག་སོགས་མཚན་ཉིད་བཞིའི་སྒོ་ནས་མངོན་དུ་བྱ་བར་འཕགས་པས་གཟིགས་པ་དང་མཐུན་པའོ། ། འདི་གཉིས་རྒྱུ་འབྲས་ཡིན་པའི་ཚུལ་ནི་ཞིབ་མོར་ཤེས་དགོས་ཏེ། དེ་དེའི་བྲལ་འབྲས་ཡིན་པའི་རྒྱུ་མཚན་གྱིས། འབྲས་བུ་མཚན་ཉིད་པ་ཡིན་ཀྱང༌། ཅིག་ཤོས་དེའི་རྒྱུ་མཚན་ཉིད་པ་མ་ཡིན་ཏེ། དེ་དེའི་རྒྱུ་དྲུག་པོ་གང་དུ་ཡང་མི་རུང་བའི་ཕྱིར་དང༌། འདུས་མ་བྱས་ལ་རྒྱུ་ཁས་མི་ལེན་པའི་ཕྱིར་དང༌། འགོག་བདེན་དངོས་པོར་ཁས་ལེན་པའི་གྲུབ་པའི་མཐའ་ཡོད་ཀྱང༌། དེར་དངོས་པོ་ལ་འདུས་བྱས་ཀྱིས་ཁྱབ་པར་ཁས་མི་ལེན་པར་སྣང་བའི་ཕྱིར།
འགོག་སོགས་བཞི་ནི་དེའི་རང་གི་མཚན་ཉིད་ཡིན་ལ། དེ་བཞི་ཚོགས་པའི་ཚོགས་དོན་སྲིད་ཅིང༌། དེ་དང་འགོག་པའི་བདེན་པ་ཁྱབ་མཉམ་པར་ཁས་བླངས་པས་ཆོག་པ་ཡིན་ནོ། ། དེ་ཡང་རྒྱུ་ལས་ཉོན་འགགས་པ་དང༌། འབྲས་བུ་སྡུག་བསྔལ་ཞི་བ་དང༌། དོན་དུ་གཉེར་བྱ་མཆོག་ཡིན་པ་དང༌། སྤངས་པ་སླར་མི་ལྡོག་པ་རྣམས་ནི་བཞི་པོ་སོ་སོའི་དོན་ནོ། ། ཅི་ཡང་མེད་མན་ཆད་ལ་ཆགས་བྲལ་སྔོན་དུ་སོང་བའི་འཕགས་རྒྱུད་ཀྱི་འགོག་པ་དེ་དག་ལས་ཐར་ལམ་གྱི་བྲལ་འབྲས་མ་ཡིན་པ་དག་ནི་འགོག་པའི་བདེན་པར་བཞག་མི་ནུས་ཏེ། མཚན་ཉིད་ཀྱི་ཟུར་དང་པོ་མ་ཚང་བའི་ཕྱིར་རོ། ། གཉིས་པ་མཚན་གཞི་ལ།
བརྡ་དང༌། དོན་དམ་པའི་འགོག་པ་གཉིས་སོ། ། དང་པོ་ནི། ཐར་ལམ་ཟག་བཅས་ཀྱིས་སྤང་བྱའི་ས་བོན་ཉམས་སྨད་པའི་འགོག་པ་གང་ཡིན་པའོ། ། གཉིས་པ་ནི། ཟག་མེད་བར་ཆད་མེད་ལམ་གྱིས་སྤང་བྱའི་ས་བོན་དྲུངས་ཕྱུང་བའི་འགོག་པའོ། ། དབྱེ་ན་ཡོངས་སུ་མ་རྫོགས་པ་དང༌། རྫོགས་པ་དང༌། ཁྱད་པར་དུ་འཕགས་པའི་འགོག་པ་དང་གསུམ་མོ། ། བར་པ་ལའང་ལྷག་བཅས་དང་ལྷག་མེད་ཀྱི་གཉིས་དང༌།
ལྷག་བཅས་ལའང་རྒྱན་བཅས་དང༌། རྒྱན་མེད་ཀྱི་དབྱེ་བས་གཉིས་སོ། ། གཞན་དག འགོག་བདེན་ལ་མེད་དགག་གིས་ཁྱབ་པར་འདོད་པ་ནི་མ་ཤེས་པ་ཡིན་ཏེ། སངས་རྒྱས་ཀྱི་ངོ་བོ་ཉིད་ཀྱི་སྐུ་ཡང་དེར་ཐལ་བར་འགྱུར་ཞིང༌། དེ་ལྟ་ན་སྟོབས་སོགས་ཡོན་ཏན་དང་དབྱེར་མེད་པའི་སྐུ་མ་ཡིན་པར་འགྱུར་རོ། ། དམན་པའི་ལྷག་མེད་ཀྱང་མེད་དགག་ཁོ་ནར་མ་ངེས་ཏེ། དེས་ན་དབྱིངས་དེ་ན་དགྲ་བཅོམ་པ་གང་ལ་འདོགས་པའི་གཞི་མེད་པར་འགྱུར་རོ། ། དེ་ཡང་དེ་ལྟ་ན་དབྱིངས་དེ་ལ་བཏགས་པའི་དགྲ་བཅོམ་པ་དེ་ཐེག་པ་ཆེན་པོའི་ལམ་དུ་མི་འཇུག་པར་འགྱུར་རོ། ། དེས་ན་འགོག་པ་ནི་སྤང་བྱ་དེ་དང་དེ་འགགས་ཙམ་གྱི་ཆ་ལ་བྱ་ལ།
དེས་ཁྱད་པར་དུ་བྱས་པའི་དེ་བཞིན་ཉིད་ལ་ནི་འགོག་པའི་བདེན་པ་ཞེས་བྱའོ། ། དེ་བཞིན་ཉིད་དེ་ལའང་འཆད་ཚུལ་གྱི་རིམ་པ་གཉིས་ཏེ། གཉིས་མེད་ཀྱི་ཡེ་ཤེས་ལ་གཞག་པ་དང༌། མེད་དགག་གི་ཆ་ལ་གཞག་པའོ། ། དང་པོ་ནི། མི་གནས་པའི་མྱ་ངན་ལས་འདས་པ་དང༌། ངོ་བོ་ཉིད་ཀྱི་སྐུ་དང༌། དམན་པའི་ལྷག་མེད་ཀྱི་དབྱིངས་ལྟ་བུའོ། ། གཉིས་པ་ནི། མཐོང་སྤང་སྤངས་པའི་འགོག་པ་དང༌།
སྒོམ་སྤང་སྤངས་པའི་འགོག་པ་ཞེས་བྱ་བའི་ཐ་སྙད་བྱས་པ་རྣམས་སོ། ། ཆོས་མངོན་པ་ལས། མེད་དགག་གི་ཆ་ལ་དོན་དམ་བདེན་པར་མི་འཆད་ཀྱང༌། དབུ་མ་ལས་དེར་འཆད་དོ། ། བཞི་པ་ལམ་བདེན་ལ་མཚན་ཉིད་དང༌། མཚན་གཞིའོ། ། དང་པོ་ནི། རང་གི་བྲལ་འབྲས་འགོག་བདེན་འཐོབ་བྱེད་གང་ཞིག

ལམ་སོགས་མཚན་ཉིད་བཞིའི་སྒོ་ནས་རྒྱུད་ལ་བསྟེན་བྱར་འཕགས་པས་གཟིགས་པའོ། ། སྤྱིར་ཐར་པར་བསྔོས་པའི་དགེ་རྩ་ཐམས་ཅད་ལ་བྲལ་འབྲས་སྲིད་པས། དེའི་བྲལ་འབྲས་ཡོད་པ་ལ་བར་ཆད་མེད་ལམ་གྱིས་མ་ཁྱབ་ཀྱང༌། འདིར་ངེས་འབྱིན་གྱི་དོན་ཚང་དགོས་པར་བཤད་པ་ལྟར་ན། བར་ཆད་མེད་ལམ་གྱིས་ཁྱབ་པར་ཁས་ལེན་དགོས་ལ། ཆོས་མངོན་པ་ལྟར་ན། མི་སློབ་ལམ་ལ་བྲལ་འབྲས་མི་འཆད་པས་ཟུར་དང་པོའི་དོན་ཚང་དཀའ་བ་ཡིན་ཀྱང༌། མཚན་ཉིད་བཞི་ཚང་བའི་ཕྱིར་དང༌། ཟག་པ་མེད་པའི་འདུས་བྱས་ཡིན་པའི་ཕྱིར་ལམ་བདེན་ལས་མ་འདས་སོ། ། ངེས་འབྱིན་གྱི་དོན་ཙམ་ནི་འབྱིན་བྱེད་དང༌། འབྱིན་འབྲས་གཉིས་ཀ་ལ་གཞག་ཏུ་ཡོད་པས་མི་སློབ་པའི་ལམ་ལ་དེ་མ་ཚང་བའི་སྐྱོན་མེད་ལ།
རྒྱུད་བླ་མར་ལམ་བདེན་ལ་བར་ཆད་མེད་ལམ་གྱིས་ཁྱབ་པར་བཤད་པ་དེ་ནི། དེའི་མཚན་གཞི་ཡོངས་སུ་རྫོགས་པ་མ་ཡིན་ཏེ། གང་གིས་ཆགས་པ་དང་བྲལ་བ་ཙམ་ཞིག་འཆད་པའི་སྐབས་ཡིན་པའི་ཕྱིར། ཆོས་མངོན་པར་ནི། བཞི་པོ་སོ་སོའི་མཚན་ཉིད་ལ་བཞི་བཞི་ལས་གཞན་བཤད་པ་མེད་ཅིང༌། འདིར་བཤད་མ་ཐག་པའི་མཚན་ཉིད་ཀྱི་ཟུར་དང་པོ་དེ་རྣམས་ནི་འཕགས་སེང་གི་འགྲེལ་པ་དང་མཐུན་པར་བོད་སྔ་མ་རྣམས་ཀྱིས་མཛད་པ་དེ་ཉིད་སོར་གཞག་པ་ཡིན་ནོ། ། ཚོགས་སྦྱོར་གཉིས་ནི། སྲིད་པ་ལ་རྒྱབ་ཀྱིས་ལྟས་ཤིང༌། ཐར་པ་ལ་མངོན་དུ་ཕྱོགས་པས་ལམ་མཚན་ཉིད་པ་དང༌། ཟག་མེད་རྗེས་མཐུན་པ་ཡིན་མོད་ཀྱང༌།
ཆོས་མངོན་པ་ལས་ཟག་བཅས་སུ་བཤད་པ་ཁོ་ནར་ངེས་པའི་ཕྱིར། ལམ་གྱི་བདེན་པར་མ་བཞག་གོ ། བསྡུ་བར། གཉིས་པོ་ཀུན་འབྱུང་གི་བདེན་པར་བཤད་པ་ལྟ་བུར་སྣང་ཡང༌། དེའི་མཚན་ཉིད་བཞི་པོ་ཚང་བ་ནི་མ་ཡིན་ཏེ། སྲིད་པ་ལ་རྒྱབ་ཀྱིས་ཕྱོགས་པའི་ཕྱིར་རོ། ། འདིར་སྨྲས་པ། བདེན་བཞིའི་ཆོས་ལུགས་ཟབ་ཅིང་རྒྱ་ཆེ་བ། ། བདེན་རྫུན་འདྲེས་མའི་གཏམ་གྱིས་མ་སླད་པར། ། བདེན་པ་གསུང་བའི་གཞུང་བཞིན་འདིར་བཤད་ཀྱི། །
བདེན་གཏམ་ལྷུར་ལེན་བྱེད་པོས་འདི་ལོང་ཤིག། །། གསུམ་པ་དཀོན་མཆོག་གསུམ་ལ་འདོམས་པའི་གདམ་ངག་གི་དོན་ནི། གསུམ་པོ་དོན་དམ་པར་མི་དམིགས་ཤིང༌། ཀུན་རྫོབ་ཏུ་གསུམ་པོ་དེ་རྒྱུ་དང་འབྲས་བུའི་སྐྱབས་སུ་ངེས་པར་བཟུང་ནས། སྒྲུབ་པ་ཉམས་སུ་ལེན་དགོས་སོ་ཞེས་བྱ་བའི་དོན་ནོ། ། གསུམ་པོའི་རྣམ་པར་བཞག་པ་ལ་གསུམ་སྟེ། སོ་སོའི་ངོ་བོ་ངོས་བཟུང༌། གང་གི་དབང་དུ་བྱས་ནས་གང་ཞིག་སྐྱབས་སུ་བཞག་པ། མཐར་ཐུག་གི་སྐྱབས་ཅིག་ཁོ་ནར་སྒྲུབ་པའོ། ། དང་པོ་ནི།
ལུས་ཅན་རྣམས་ཀྱི་སྐྱབས་སུ་འོས་པ་ལ་གཉིས་ཏེ། ཀུན་རྫོབ་པའི་སྐྱབས་དང༌། དོན་དམ་པའི་སྐྱབས་སོ། ། དང་པོ་ནི། གཟུགས་སྐུ་གཉིས་དང༌། དེས་གསུངས་པའི་ལུང་གི་ཆོས་དང༌། དེ་ཉམས་སུ་བླངས་པ་ལས་བྱུང་བའི་འཕགས་པའི་ཚོགས་རྣམས་སོ། ། འདི་ཡང་རྒྱུད་བླ་མའི་བསྟན་བཅོས་སུ་གསུངས་པ་ཡིན་ཏེ། ཇི་སྐད་དུ། སངས་རྒྱས་ལས་ཆོས།
ཆོས་ལས་འཕགས་པའི་ཚོགས། ། ཞེས་དང༌། བྱེད་གསུམ་ལ། མོས་པ་རྣམས་ཀྱི་དབང་བྱས་ནས། ། སྐྱབས་གསུམ་རྣམ་པར་བཞག་པ་ཡིན། ། ཞེས་གསུངས་སོ། ། གཉིས་པ་ལ། སངས་རྒྱས་ནི་འདུས་མ་བྱས་པ་ལ་སོགས་པའི་ཡོན་ཏན་བརྒྱད་དང་ལྡན་པའི་སྐུའོ། ། དེ་སྐད་དུ་ཡང༌། འདུས་མ་བྱས་ཤིང་ལྷུན་གྱིས་གྲུབ། །
ཅེས་སོགས་སོ། ། འདི་ལ་ནི། གཞུང་རྩ་བར། དོན་དམ་པ་ཆོས་ཀྱི་སྐུ་དང༌། ངོ་བོ་ཉིད་ཀྱི་སྐུ་ཞེས་བྱའོ། ། འདི་ལ་གནས་ཚུལ་གྱི་ལོངས་སྤྲུལ་གཉིས་ཀྱང་ཚང་བ་ཡིན་ཏེ། མཁྱེན་བརྩེ་གཉིས་པོ་དེ་གདུལ་བྱའི་བློའི་མེ་ལོང་ཅུང་ཟད་དག་པ་དང༌། ཤིན་ཏུ་དག་པའི་རིམ་པ་ལས་གཟུགས་སྐུ་གཉིས་ཀྱི་སྣང་བ་འཆར་བའི་ཕྱིར། སྤངས་རྟོགས་དབྱེར་མེད་པའི་ཆོས་སྐུ་འདི་ལ་ལྡོག་པས་ཕྱེ་ན། ཆོས་ཉིད་དང༌།
ཆོས་ཅན་གྱི་སྒོ་ནས་གཉིས་སུ་ཕྱེ་ནས། དང་པོ་ལ་ངོ་བོ་ཉིད་ཀྱི་སྐུ་དང༌། ཕྱི་མ་ལ་ཆོས་ཀྱི་སྐུ་ཞེས་བྱ་བའི་ཐ་སྙད་མཛད་པ་ནི་བཟང་པོའི་ཞབས་ཀྱི་བཞེད་པ་ཡིན་ལ། རྒྱུད་བླ་མའི་རྩ་འགྲེལ་ལས་ནི། ཆོས་ཀྱི་སྐུ་དེ་ལ་སྤངས་རྟོགས་གཉིས་སུ་ཕྱེ་ནས། སྤངས་པ་ལའང་རང་བཞིན་རྣམ་དག་གི་ཆ་དང༌། བློ་བུར་རྣམ་དག་གི་ཆ་གཉིས་ལས། དང་པོ་ལ་འདུས་མ་བྱས་པ་དང༌། གཉིས་པ་ལ་ལྷུན་གྱིས་གྲུབ་པ་དང༌། དེ་ལྟ་བུའི་དག་པ་གཉིས་ལྡན་གྱི་ཆོས་དབྱིངས་ཡེ་ཤེས་དེ་སངས་རྒྱས་ཁོ་ནའི་ཡེ་ཤེས་ཀྱིས་ཉམས་སུ་མྱོང་དགོས་ཀྱི།
དེ་ལས་གཞན་གྱིས་མི་རྟོགས་པ་ལ་ནི་གཞན་གྱི་རྐྱེན་གྱིས་རྟོགས་པ་མ་ཡིན་པའི་ཡོན་ཏན་ཞེས་བྱ། དག་པ་གཉིས་ལྡན་གྱི་ཆོས་དབྱིངས་ཡེ་ཤེས་དེ་སངས་རྒྱས་ཁོ་ནའི་ཡེ་ཤེས་ཀྱིས་མཁྱེན་ཞིང༌། མཁྱེན་པ་དེ་ལ་ངོ་བོ་དབྱེར་མེད་པའི་ཚུལ་གྱིས་ཚང་བའི་སྟོབས་ལ་སོགས་པའི་ཡོན་ཏན་རྣམས་ནི་མཁྱེན་པའི་ཡོན་ཏན་ནོ། ། མཁྱེན་པ་ལྟར་གཞན་ལ་སྟོན་པ་ནི་བརྩེ་བའི་ཡོན་ཏན་ནོ། ། མཁྱེན་བརྩེ་གཉིས་ཀྱིས་གཞན་གྱི་སྡུག་བསྔལ་རྒྱུ་དང་བཅས་པ་འཇོམས་པར་ནུས་པ་ནི་ནུས་པའི་ཡོན་ཏན་ནོ། ། དེ་ཡང་དང་པོ་གསུམ་པོ་ནི་རང་དོན་གྱི་དབང་དུ་བྱས་ཤིང༌། ཕྱི་མ་གསུམ་པོ་ནི་གཞན་དོན་གྱི་དབང་དུ་བྱས་པ་ཡིན་པས། དྲུག་པོའི་སྟེང་དུ་དབྱེ་གཞི་གཉིས་བསྣན་པས་བརྒྱད་དོ། ། འདིར་མཚན་ཉིད་འདིས་གཟུགས་ཀྱི་སྐུ་ལ་ཁྱབ་པ་མ་ཡིན་ཏེ། དེ་ནི་ཀུན་རྫོབ་པའི་སྐྱབས་ཡིན་པས་རྡོ་རྗེར་མི་རུང་ལ།
དེར་མི་རུང་བ་ནི་རྒྱུད་བླ་མའི་ལུས་བདུན་གྱི་ཡ་གྱལ་དུ་གྱུར་པའི་སངས་རྒྱས་སུ་མི་རུང་བས་སོ། ། དེའི་ཤེས་བྱེད་ཀྱང༌། སྐབས་འདིའི་སངས་རྒྱས་དེ་མདོ་དང་སྦྱོར་བ་ན། ཀུན་དགའ་བོ་དེ་བཞིན་གཤེགས་པ་ནི་བསྟན་དུ་མེད་པ་སྟེ། དེ་ནི་མིག་གིས་བལྟ་བར་མི་ནུས་སོ། ། ཞེས་བཤད་པ་ཡིན་ནོ། ། གཉིས་པ་དོན་དམ་པའི་ཆོས་ལ་མཚན་ཉིད་དང༌། མཚན་གཞིའོ། ། དང་པོ་ནི། ཡོན་ཏན་གསུམ་ཚན་གཉིས་པོ་གང་རུང་གི་ངོ་བོར་གྱུར་པའི་རྣམ་བྱང་གི་བདེན་པའོ། །
དྲུག་པོ་དེའི་སྟེང་དུ་དབྱེ་གཞི་གཉིས་པོ་བསྣན་པས་བརྒྱད་དོ། ། དེ་སྐད་དུ་ཡང༌། བསམ་མེད་གཉིས་མེད་རྟོག་མེད་པ། ། དག་གསལ་གཉེན་པོའི་ཕྱོགས་ཉིད་ཀྱི། གང་ཞིག་གང་གིས་ཆགས་བྲལ་བ། ། བདེན་གཉིས་མཚན་ཉིད་ཅན་དེ་ཆོས། ། ཞེས་གསུངས་སོ། ། དེ་ཡང་གཞུང་འདིའི་ལུགས་ཀྱི་འགོག་བདེན་གྱི་ངོ་བོ་ནི་ཡེ་ཤེས་ཡིན་ལ། དེ་ལའང་རང་བཞིན་རྣམ་དག་གི་ཆ་དང༌། བློ་བུར་རྣམ་དག་གི་ཆ་གཉིས་ལས།
དང་པོ་ནི། སྤྲོས་པའི་མཐའ་བཞི་དང་བྲལ་བའི་ཕྱིར་བསམ་དུ་མེད་པ་ཞེས་བྱ། གཉིས་པ་ལ། འབྲས་བུ་ལས་ཉོན་སྤངས་པའི་ཆ་དང༌། རྒྱུ་ཚུལ་མིན་ཡིད་བྱེད་ཀྱི་རྣམ་རྟོག་སྤངས་པའི་ཆ་གཉིས་ལས། དང་པོ་ལ་ནི། གཉིས་སུ་མེད་པའི་ཡོན་ཏན་དང༌། གསུམ་པ་ལ་རྟོག་པ་མེད་པའི་ཡོན་ཏན་ཞེས་བྱའོ། ། ལམ་གྱི་བདེན་པ་ལ་ཡང་ལྡོག་ཆ་གསུམ་སྟེ། རང་བཞིན་གྱིས་རྣམ་པར་དག་པ་དང༌།
གནས་ལུགས་ཀྱི་དོན་མངོན་སུམ་དུ་རྟོགས་པ་དང༌། སྤང་བྱའི་ས་བོན་དྲུངས་འབྱིན་པར་ནུས་པའོ། ། དེ་གསུམ་ལ་ནི། དག་པ་དང༌། གསལ་བ་དང༌། གཉེན་པོའི་ཕྱོགས་ཀྱི་ཡོན་ཏན་ཞེས་བྱའོ། ། གཉིས་པ་ནི། དམན་པའི་འགོག་པ་ལ་ནི་རྟོག་པ་མེད་པའི་ཡོན་ཏན་མ་ཚང་ཞིང༌། དེའི་རྒྱུ་མཚན་གྱིས་དེའི་ལམ་ཡང་འདིའི་ལམ་དུ་མི་རུང་ཞིང༌། ལུང་གི་ཆོས་ཀྱང་སློབ་པའི་སར་གཉིས་སྣང་ཅན་གྱི་ཤེས་པ་ལས་མ་འདས་པའི་ཕྱིར་དོན་དམ་པའི་བདེན་པར་མི་རུང་བས།
འདིའི་ཆོས་སུ་མི་འཇོག་ལ། ཐེག་ཆེན་མི་སློབ་པའི་ལམ་ཡང་བྲལ་རྒྱུར་མི་རུང་བའི་ཕྱིར། འདི་སྐབས་ཀྱི་ལམ་གྱི་བདེན་པར་མི་བཞག་གོ ། འདིའི་སྐབས་ཀྱི་འགོག་ལམ་གཉིས་ཀ་ཡེ་ཤེས་སུ་འདྲ་ཡང༌། གཉིས་པོའི་ཁྱད་པར་ཆོས་ཉིད་ཀྱི་ཡེ་ཤེས་དང༌། ཆོས་ཅན་གྱི་ཡེ་ཤེས་ཡིན་པའི་ཆ་ལས་འབྱེད་པ་ཡིན་ཞིང༌། གཉིས་ཀ་ཡང་དོན་དམ་པའི་བདེན་པར་འདྲ་བ་ཡིན་ཏེ། དོན་དམ་པའི་ཆོས་དཀོན་མཆོག་ཏུ་བཞག་དགོས་པའི་ཕྱིར་དང༌། རྡོ་རྗེ་བདུན་གྱི་ཡ་གྱལ་དུ་འཆད་དགོས་པའི་ཕྱིར་རོ། ། དེ་ལྟར་ན་ཡང་འགོག་པ་ལ་ནི་སློབ་པ་དང་མི་སློབ་པའི་འགོག་པ་གཉིས་ཀ་རྣམ་པར་བཞག་གོ །
གསུམ་པ་དགེ་འདུན་ལ་མཚན་ཉིད་དང༌། མཚན་གཞིའོ། ། དང་པོ་ནི། རིག་གྲོལ་གྱི་ཡོན་ཏན་བརྒྱད་ཀྱིས་ཁྱད་པར་དུ་བྱས་པའི་དོན་དམ་པའི་སྐྱབས་སོ། ། བརྒྱད་ནི། རིག་པ་གསུམ། གྲོལ་བ་གསུམ། དབྱེ་གཞི་གཉིས་ཏེ་བརྒྱད་དོ། ། (Dརིག་པ་གསུམ་)ནི། (Eཇི་ལྟ་བ་དང༌།
ཇི་སྙེད་པ་དང༌། ནང་རིག་པ)འོ། ། (Dགྲོལ་བ་གསུམ་)ནི། (Eཆགས་པའི་དང༌། ཐོགས་པའི་དང༌། དམན་པའི་སྒྲིབ་པ་ལས་གྲོལ་བ)འོ། ། དེ་སྐད་དུ་ཡང༌། ཇི་ལྟ་ཇི་སྙེད་ནང་གི་ནི། ། ཡེ་ཤེས་གཟིགས་པ་དག་པའི་ཕྱིར། ། བློ་ལྡན་ཕྱིར་མི་ལྡོག་པའི་ཚོགས། །
བླ་མེད་ཡོན་ཏན་དང་ལྡན་ཉིད། ། ཅེས་སོ། ། ཇི་ལྟ་བ་རིག་པ་ནི། སེམས་ཀྱི་ཆོས་ཉིད་རང་བཞིན་གྱིས་འོད་གསལ་བར་གཟིགས་པའོ། ། གཉིས་པ་ནི། ཆོས་ཉིད་ཀྱི་ཡེ་ཤེས་དེས་སེམས་ཅན་ཐམས་ཅད་ལ་ཁྱབ་པར་གཟིགས་པའོ། ། གསུམ་པ་ནི། དེ་ལྟ་བུའི་ཡེ་ཤེས་གཉིས་པོ་དེ་རང་རིག་པའི་ཡེ་ཤེས་ཀྱིས་ཉམས་སུ་མྱོང་བའོ། ། གྲོལ་བ་གསུམ་ནི། མཉམ་གཞག་ཏུ་ཇི་ལྟ་བ་མཐོང་བ་ལ་གེགས་བྱེད་ཀྱི་སྒྲིབ་པ་ལས་གྲོལ་བ་དང༌།
རྗེས་ཐོབ་ཏུ་ཇི་སྙེད་པ་མཐོང་བ་ལ་གེགས་བྱེད་ཀྱི་སྒྲིབ་པ་ལས་གྲོལ་བ་དང༌། དམན་པའི་ཡིད་བྱེད་ལས་གྲོལ་བའོ། ། རིག་གྲོལ་གྱི་ཡོན་ཏན་ཐ་མ་གཉིས་ནི། དེ་ལྟར་རྟོགས་པ་གང་ཡིན་དེ། ། སོ་སོ་རང་ཤེས་མཐོང་བ་ཉིད། ། ཅེས་དང༌། སངས་རྒྱས་ཡེ་ཤེས་བླ་མེད་ཕྱིར། ། ཞེས་པའི་གཞུང་གིས་བསྟན་ནོ། ། གཉིས་པ་མཚན་གཞི་ནི། ཕྱིར་མི་ལྡོག་པའི་འཕགས་པ་ཞེས་བྱ་བ་གང་ཟག་བཏགས་ཡོད་དུ་གྱུར་པ་རྣམས་ནི་འདིར་དགེ་འདུན་དཀོན་མཆོག་ཏུ་མི་བཞག་སྟེ།
ཀུན་རྫོབ་ཀྱི་བདེན་པ་ཡིན་པས་དོན་དམ་པའི་སྐྱབས་སུ་མི་རུང་བའི་ཕྱིར་དང༌། རྡོ་རྗེར་མི་རུང་བའི་ཕྱིར། དེས་ན་བྱང་སེམས་འཕགས་པ་ཞེས་གང་ལ་འདོགས་པའི་གཞི། དག་ལ་མ་དག་པའི་གནས་སྐབས་ཀྱི་དེ་བཞིན་ཉིད་དེ་ལ་དོན་དམ་པའི་དགེ་འདུན་དུ་འཇོག་དགོས་པ་ཡིན་ཏེ། དེ་ལ་དགེ་འདུན་དཀོན་མཆོག་གི་བརྡ་སྦྱོར་བར་གཞུང་འདི་ཉིད་ལས་བཤད་པའི་ཕྱིར་རོ། ། དེ་སྐད་དུ་ཡང༌། མ་དག་མ་དག་དག་པ་དང༌། ། ཤིན་ཏུ་རྣམ་དག་གོ་རིམ་བཞིན། ། སེམས་ཅན་བྱང་ཆུབ་སེམས་དཔའ་དང༌། ། དེ་བཞིན་གཤེགས་པ་ཞེས་བརྗོད་དོ། །
ཞེས་སོ། ། གཉིས་པ་གང་ཟག་གང་ལ་སྐྱབས་གང་བཞག་པ་ལ་གཉིས་ཏེ། ཀུན་རྫོབ་པ་གསུམ་པོ་རྒྱུའི་སྐྱབས་སུ་བཞག་པ་དང༌། དོན་དམ་པའི་སྐྱབས་གསུམ་ཁོ་ན་འབྲས་བུའི་སྐྱབས་སུ་བཞག་པའོ། ། དང་པོ་ནི། གསུམ་ལ་སྐྱབས་སུ་འགྲོ་བའི་གང་ཟག་དྲུག་ལས། བྱེད་གསུམ་ལ་མོས་པ་རྣམས་ཀྱི་དབང་དུ་བྱས་ནས། ཀུན་རྫོབ་པའི་སྐྱབས་གསུམ་པོ་དེ་རྒྱུའི་སྐྱབས་སུ་རྣམ་པར་བཞག་པ་ཡིན་ཏེ། དོན་དམ་པའི་སྐྱབས་གསུམ་པོ་དེ་ལ། གང་ཟག་གསུམ་པོས་བྱ་བ་བྱེད་མི་ནུས་པར་བཤད་པའི་ཕྱིར་རོ། །
གཉིས་པ་ནི། ཐེག་པ་གསུམ་ལ་མོས་པ་རྣམས་ཀྱི་དབང་དུ་བྱས་ནས་ནི། དོན་དམ་པའི་སྐྱབས་གསུམ་པོ་དེ་འབྲས་བུའི་སྐྱབས་སུ་བཞག་པ་ཡིན་ཏེ། གང་ཟག་གསུམ་ཆར་གྱི་མཐར་ཐུག་གི་ཐོབ་བྱ་ཡིན་པའི་ཕྱིར། འདི་ཡང་མཐར་ཐུག་ཐེག་པ་གཅིག་གི་དབང་དུ་བྱས་སོ། ། དེ་སྐད་དུ་ཡང༌། ཐེག་པ་གསུམ་དང་བྱེད་གསུམ་ལ། ། མོས་པ་རྣམས་ཀྱི་དབང་བྱས་ནས། ། སྐྱབས་གསུམ་རྣམ་པར་བཞག་པ་ཡིན། ། ཞེས་གསུངས་སོ། །
གསུམ་པ་ལ་གཉིས་ཏེ། ཀུན་རྫོབ་པའི་སྐྱབས་གསུམ་པོ་ངོས་བཟུང་ནས་དེ་དོན་དམ་པའི་སྐྱབས་མ་ཡིན་པར་སྒྲུབ་པ་དང༌། སངས་རྒྱས་ཀྱི་སར་ཚང་བའི་དོན་དམ་པའི་སྐྱབས་གསུམ་པོ་དེ་འབྲས་བུའི་སྐྱབས་ཉིད་དུ་སྒྲུབ་པའོ། ། དང་པོ་ནི། འོ་ན་ཅི། ཀུན་རྫོབ་པའི་སྐྱབས་གསུམ་པོ་དེ་གཞུང་འདིར་སྐྱབས་སུ་འཇོག་པ་དང་མི་འཇོག་པའི་གནས་སྐབས་གཉིས་ཤིག་འབྱུང་བ་དེའི་དོན་ཅི་ཞེ་ན། མི་གནས་པའི་མྱང་འདས་ཀྱི་འཁོར་ལོ་འཆད་པའི་ཚེ། གསུམ་པོ་དེ་སྐྱབས་སུ་འཇོག་ལ། འབྲས་བུ་དཀོན་མཆོག་གི་འཁོར་ལོ་འཆད་པའི་ཚེ་དེ་གསུམ་སྐྱབས་སུ་མི་འཇོག་སྟེ། ཐོབ་བྱའི་འབྲས་བུ་མཐར་ཐུག་མ་ཡིན་པའི་ཕྱིར།
ཞེས་འཆད་པ་ལ། ཀུན་རྫོབ་པའི་ཆོས་སུ་གྱུར་པའི་ལུང་གི་ཆོས་ནི་ཆོས་ཅན། འབྲས་བུ་དཀོན་མཆོག་གི་འཁོར་ལོ་འཆད་པའི་སྐབས་དེར་སྐྱབས་སུ་མི་བཞག་སྟེ། མཐར་ཐུག་གི་ཚེ་ན་སྤང་བྱ་ཡིན་པའི་ཕྱིར། དེར་གྱུར་པའི་ལམ་གྱི་བདེན་པ་ནི་ཆོས་ཅན། དེར་མ་བཞག་སྟེ། སླུ་བའི་ཆོས་ཅན་ཡིན་པའི་ཕྱིར། དེར་གྱུར་པའི་འགོག་བདེན་ནི་ཆོས་ཅན། དེར་མ་བཞག་སྟེ། སྟོབས་སོགས་ཀྱི་ཡོན་ཏན་མེད་པའི་ཕྱིར།
དེར་གྱུར་པའི་དགེ་འདུན་ལ་གཉིས་ལས། ཉན་རང་གི་དགེ་འདུན་དེར་མ་བཞག་སྟེ། འདུ་བྱེད་ཀྱི་ཕུང་པོའི་སྡུག་བསྔལ་གྱིས་འཇིགས་པ་དང་བཅས་པའི་ཕྱིར། བྱང་སེམས་འཕགས་པའི་ཚོགས་དང༌། གཞན་སྣང་གི་གཟུགས་སྐུ་གཉིས་ཀྱང་དེར་མ་བཞག་སྟེ། ཀུན་རྫོབ་ཀྱི་བདེན་པ་ཡིན་པས་སླུ་བའི་ཆོས་ཅན་ཡིན་པའི་ཕྱིར་རོ། ། དེ་སྐད་དུ་ཡང༌། སྤང་ཕྱིར་སླུ་བའི་ཆོས་ཅན་ཕྱིར། ། མེད་ཕྱིར་འཇིགས་དང་བཅས་པའི་ཕྱིར། ། ཆོས་རྣམ་གཉིས་དང་འཕགས་པའི་ཚོགས། །
གཏན་གྱི་སྐྱབས་མཆོག་མ་ཡིན་ནོ། ། ཞེས་སོ། ། གཉིས་པ་ནི། འོ་ན་འབྲས་བུའི་སྐྱབས་སུ་བཞག་རྒྱུའི་དཀོན་མཆོག་གསུམ་པོ་དེ་གང་ཞེ་ན། འདུས་མ་བྱས་ཤིང་ལྷུན་གྱིས་གྲུབ། ། ཅེས་སོགས་ཀྱི་མཚན་ཉིད་ཅན་གྱི་ཆོས་སྐུ་ཉག་ཅིག་ལ་བྱ་བ་ཡིན་ཏེ། དེ་ལ་དོན་དམ་པའི་སྐྱབས་གསུམ་ཀ་ཚང་བའི་ཕྱིར། ཞེས་འཆད་པ་ནི། དམ་པའི་དོན་དུ་འགྲོ་བ་ཡི། ། སྐྱབས་ནི་སངས་རྒྱས་ཉག་ཅིག་ཡིན། །
ཐུབ་པ་ཆོས་ཀྱི་སྐུ་ཅན་ཕྱིར། ། ཚོགས་ཀྱང་དེ་ཡི་མཐར་ཐུག་ཕྱིར། ། ཞེས་གསུངས་པ་ཡིན་ནོ། ། གལ་ཏེ་གཞུང་འདི་ནས་གསུངས་པའི་དཀོན་མཆོག་ལ་རྒྱུ་དང་འབྲས་བུའི་སྐྱབས་གཉིས་སུ་གྲངས་ངེས་ན། དོན་དམ་པའི་ཆོས་དང་དགེ་འདུན་སློབ་པའི་གནས་སྐབས་ན་ཡོད་པ་དེ་དག་གཉིས་པོ་གང་དུ་འཇོག་ཅེ་ན། འབྲས་བུའི་སྐྱབས་ལ་གནས་སྐབས་དང་མཐར་ཐུག་གཉིས་ལས། གནས་སྐབས་སུ་བཞག་དགོས་པ་ཡིན་ཏེ། འགྲེལ་པར། དཀོན་མཆོག་གསུམ་དང་བྱང་ཆུབ་སོགས་གསུམ་པོ་གནས་སྐབས་དག་པ་ས་གསུམ་ལ་རིམ་བཞིན་བཞག་ནས་འབྲས་བུའི་སྐྱབས་སུ་འཇོག་པའི་ཚུལ་གསུངས་པ་བཞིན་ནོ། ། སྐྱབས་མེད་སྐྱོབ་པའི་དགོངས་པ་ཅན། །
སྐྱབས་མི་ཚོལ་ལ་མི་སྐྱོབ་པར། ། སྐྱབས་ཚོལ་སྙིང་ནས་ངེས་སྐྱོབ་པ། ། སྐྱབས་གསུམ་སྐྱོབ་པའི་གཞུང་བཞིན་བཤད།། །། གཉིས་པ་དགེ་འདུན་དཀོན་མཆོག་བྱེ་བྲག་ཏུ་བཤད་པ་ལ། མཚོན་བྱེད་དཔེ་དང༌། མཚོན་བྱ་དོན་ནོ། ། དང་པོ་ལ་མངོན་པ་འོག་མ་གཞིར་བཞག་ནས་བཤད་པ་དང༌། ཅིག་ཆར་བའི་རྣམ་གཞག་དེ་དང་མ་འདྲེས་པར་བཤད་པའོ། ། དང་པོ་ལ་གཉིས་ཏེ། གང་ལ་གནས་པའི་འབྲས་བུ་དང༌།
གང་གནས་པའི་གང་ཟག་གོ ། དང་པོ་ནི། དགེ་སྦྱོང་ཚུལ་གྱིས་ཐོབ་པའི་བྲལ་བ་ཞིག་ཡིན་ལ། དེ་ལ་དབྱེ་ན། སྐྱེད་འབྲས་རྣམ་གྲོལ་ལམ་དང༌། ཐོབ་འབྲས་འགོག་པའི་བདེན་པའོ། ། དེ་རེ་རེ་ལ་བརྒྱད་ཅུ་རྩ་དགུར་འབྱེད་པ་ནི་བྱེ་བྲག་ཏུ་སྨྲ་བའི་ལུགས་སོ། ། དེ་ཡང་འདོད་ཉོན་དྲུག་པ་དང༌། དགུ་པ་གཉིས་མ་གཏོགས་གཞན་རྣམས་ནི་ཟག་མེད་བར་ཆད་མེད་ལམ་གྱིས་ངེས་པར་སྤངས་པ་ཞིག་དགོས་ལ། དེ་གཉིས་ནི་ལམ་ཟག་བཅས་ཀྱིས་སྤངས་པ་ཡིན་ཡང༌།
དེའི་འགོག་བདེན་ཐོབ་པ་དང་བཅས་པ་ནི་འབྲས་བུར་འཇོག་ལ། རྣམ་པར་གྲོལ་བའི་ལམ་ནི། རྒྱུ་འབྲས་གཉིས་ཀ་ཟག་བཅས་ཁོ་ནར་ངེས་པའི་ཕྱིར་དེར་མི་བཞག་གོ ། ཅིག་ཤོས་ལ་མི་མཚུངས་ཏེ། འཇིག་རྟེན་པ་ཡི་ཐོབ་འབྲས་ནི། ། བསྲེས་དང་ཟག་མེད་ཐོབ་འཛིན་ཕྱིར། ། ཞེས་འཆད་པ་ཡང་གྲུབ་པའི་མཐའོ། ། དེ་ལྟ་ན་མདོ་ལས། འབྲས་བུ་བཞི་ལས་ལྷག་པ་མ་བཤད་པ་དང་འགལ་ལོ་ཞེ་ན། མི་འགལ་ཏེ།
བཞི་ཁོ་ནར་བཤད་པ་དེ་ནི་རྒྱུ་ལྔ་ཚང་བའི་གནས་སྐབས་ལ་བཞི་ཁོ་ནར་གྲངས་ངེས་པའི་རྒྱུ་མཚན་གྱིས་ཡིན་ལ། གྱ་དགུར་བཤད་པ་དེ་ནི་དགེ་སྦྱོང་ཚུལ་གྱི་འབྲས་བུ་སྲིད་ཚད་ཀྱི་དབང་དུ་བྱས་པ་ཡིན་པའི་ཕྱིར། ཞེས་འཆད་པ་ནི། འབྲས་བུ་བཞི་རྣམ་གཞག་པ་ནི། ། རྒྱུ་ལྔ་དག་ནི་སྲིད་ཕྱིར་རོ། ། ཞེས་པའོ། ། རྒྱུ་ལྔ་ཞིང༌། ཞུགས་འབྲས་ཀྱི་ལམ་གཉིས་ལ་འདོར་ལེན་བྱས་པ་གཉིས་དང༌། སྔར་སྤང་བྱ་ཇི་སྙེད་སྤངས་པའི་སྤངས་པ་ཐམས་ཅད་ཕྱོགས་གཅིག་ཏུ་སྡོམ་པར་བྱེད་པའི་ཐོབ་པ་ཐུན་མོང་བ་ཅིག་རྙེད་པ་དང༌། ཤེས་པ་བརྒྱད་པོ་ཚང་བར་ཐོབ་པ་དང༌།
མི་རྟག་ལ་སོགས་བཅུ་དྲུག་གི་རྣམ་པ་རྣམས་ཚང་བར་རྙེད་པའོ། ། འདི་ན་གང་དག འབྲས་བུ་གྱ་དགུ་པོ་ཐམས་ཅད་བཞི་པོ་དེར་འདུས་པ་ཡིན་ནོ། ། ཞེས་ཟེར་བ་དེ་དག་ནི། རྣམ་པར་མ་བརྟགས་པ་ཡིན་ཏེ། མཐོང་སྤང་སྤངས་པའི་ཤེས་པ་བདུན་དང༌། འགོག་པའི་བདེན་པ་བདུན་པོ་དེ་དག་ལ་ནི་རྒྱུ་ལྔ་མ་ཚང་བར་རྟོགས་སླ་བའི་ཕྱིར་དང༌། འདོད་པའི་ཉོན་མོངས་དྲུག་དགུ་གཉིས་དང༌། སྲིད་ཉོན་དགུ་པ་སྟེ། གསུམ་པོའི་ལྷག་མར་གྱུར་པའི་སྒོམ་སྤངས་ཉོན་མོངས་པ་བདུན་ཅུ་རྩ་བརྒྱད་པོ་ཟག་མེད་བར་ཆད་མེད་ལམ་གྱིས་སྤངས་པའི་འབྲས་བུ་འདུས་བྱས་དང༌།
འདུས་མ་བྱས་སུ་གྱུར་པ་ཇི་སྙེད་པ་དེ་དག་ལ་རྒྱུ་ལྔ་པོ་མ་ཚང་བའི་ཕྱིར་ཏེ། ཟད་པ་བསྡོམས་པ་ཞེས་བྱ་བ་དེ་དང༌། ཞུགས་འབྲས་ལ་འདོར་ལེན་བྱས་པ་ཞེས་བྱ་བ་གསུམ་པོ་དེ་མི་འབྱུང་བའི་ཕྱིར་རོ། ། འབྲས་བུ་བཞིའི་ངོ་བོ་ནི་གོ་རིམ་བཞིན་དུ། མཐོང་སྤང་ཙམ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་དང༌། མཐོང་སྤང་སྤངས་པའི་སྤངས་པ་དང་ཐོབ་པ་ཐུན་མོང་བ་ཅིག་གིས་བསྡུས་པར་གྱུར་པའི་འདོད་ཉོན་དྲུག་པ་ཙམ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་དང༌། ཡང་དེ་དང་ཐོབ་པ་ཐུན་མོང་བ་ཅིག་གིས་བསྡུས་པའི་འདོད་ཉོན་དགུ་པ་ཙམ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་དང༌། ཟག་པ་ཀུན་ཟད་ཀྱི་དགེ་སྦྱོང་ཚུལ་གྱི་འབྲས་བུ་རྣམས་སོ། ། འབྲས་བུ་ཐོག་མཐའ་གཉིས་ནི་ལམ་ཟག་བཅས་ཀྱིས་ཐོབ་པ་མི་སྲིད་དེ། ལམ་ཟག་བཅས་ནི་སྲིད་རྩེའི་གཉེན་པོར་མི་རུང་བའི་ཕྱིར།
བྱེ་བྲག་ཏུ་སྨྲ་བས། ལམ་ཟག་བཅས་ཀྱིས་མཐོང་སྤང་གི་ཕྱོགས་གཅིག་སྤངས་པ་སྲིད་ཀྱང༌། སྤངས་པ་དེ་དགེ་སྦྱོང་ཚུལ་གྱི་འབྲས་བུར་མི་འདོད་དོ། ། འབྲས་བུ་བར་པ་གཉིས་ལ་ནི་ལམ་ཟག་མེད་ཁོ་ནས་ཐོབ་པ་དང༌། ཟག་བཅས་དང་ཟག་མེད་གཉིས་ཀས་ཐོབ་པ་སྟེ། ཚན་པ་གཉིས་ཤིག་སྲིད་ཀྱང༌། ཟག་བཅས་ཁོ་ནས་ཐོབ་པ་ནི་མི་འདོད་དེ། དེ་ཁོ་ནས་ཐོབ་ན་དགེ་སྦྱོང་ཚུལ་གྱི་འབྲས་བུར་འགལ་བའི་ཕྱིར་རོ། ། གཉིས་པ་གང་ཟག་གི་རྣམ་པར་བཞག་པ་ལ་གཉིས་ཏེ། ཆགས་བྲལ་སྔོན་དུ་སོང་བ་དང༌།
མ་སོང་བའོ། ། དང་པོ་ལ། དེའི་རྣམ་གཞག་ནི་འབྲས་གནས་ལ་འཇོག་པ་ཡིན་གྱི། འབྲས་བུ་ལ་མ་ཡིན་ཏེ། དེ་ལ་དེ་མི་སྲིད་པའི་ཕྱིར་རོ། ། དེའི་འབྲས་གནས་ལ་གཉིས་ཏེ། རྗེས་མཐུན་པ་ཁམས་ཀྱི་ཕྱོགས་གཅིག་ལ་ཆགས་བྲལ་སྔོན་དུ་སོང་བ་དང༌། མཚན་ཉིད་པ་ཁམས་གསུམ་གང་རུང་ལ་ཆགས་བྲལ་སྔོན་དུ་སོང་བའོ། ། དང་པོ་ལ། འདོད་ཉོན་ལྔ་པ་མན་ཆད་ལ་ཆགས་བྲལ་སྔོན་དུ་སོང་བ་རྒྱུན་ཞུགས་ཀྱི་དང༌།
འདོད་ཉོན་དྲུག་པ་ཙམ་ལ་ཆགས་བྲལ་སྔོན་དུ་སོང་བ་ཕྱིར་འོང་གི་དབང་དུ་བྱས་པའོ། ། གཉིས་པ་ལ། འདོད་གཟུགས་ཀྱི་དབྱེ་བས་གཉིས་ཡོད་ཀྱང་ཕྱིར་མི་འོང་དུ་འདུས་སོ། ། རིགས་ནས་རིགས་སྐྱེ་དང༌། བར་ཆད་གཅིག་པ་གཉིས་ཀྱི་རྟོགས་པའི་ཁྱད་པར་ལ་ཟག་མེད་ཀྱི་དབང་པོ་ཅིག་ཐོབ་དགོས་པར་བཤད་པ་དེ་ནི། ཆགས་བྲལ་སྔོན་དུ་མ་སོང་བའི་དབང་དུ་བྱས་པ་ཡིན་ཏེ། དེ་མ་སོང་བའི་ཟག་བཅས་ཀྱི་སྤངས་པ་ལྡོག་སྲིད་པའི་ཕྱིར། དེས་ན་འདི་གཉིས་ལ་ཆགས་བྲལ་སྔོན་སོང་སྲིད་པར་འགྲེལ་པ་ལས་བཤད་པ་བཞིན་ཁས་བླང་ངོ༌། ། ཁམས་གསུམ་གང་རུང་ལ་ཆགས་བྲལ་སྔོན་སོང་དང༌། དགྲ་བཅོམ་པའི་གཞི་མཐུན་སྲིད་ཀྱང༌།
དགྲ་བཅོམ་ཆགས་བྲལ་སྔོན་སོང་དུ་འཇོག་མི་ནུས་ཏེ། ཆགས་བྲལ་སྔོན་སོང་ཡིན་ན། རང་གི་ངོ་སྐལ་གྱི་སྤང་བྱའི་གཙོ་བོ་སྒོམ་སྤངས་སུ་གྱུར་པ་དེ་མཐོང་ལམ་གྱི་སྔ་རོལ་ཏུ་སྤངས་དགོས་པའི་ཕྱིར། གཉིས་པ་ལ་བཞི་ལས། དང་པོ་རྒྱུན་ཞུགས་ཞུགས་གནས་ལ། ཞུགས་པ་ནི་ངོ་སྐལ་གྱི་མཐོང་སྤང་སྤོང་བ་ལ་བརྩོན་བཞིན་པ་ཁོ་ནར་མ་ངེས་ཏེ། ཤེས་པ་དང་པོ་བདུན་ལ་གནས་པ་རྣམས་དེར་མི་རུང་བའི་ཕྱིར། འོ་ན་ཅི་ཞེ་ན། དེ་དང་དེའི་ཞུགས་ལམ་ཐོབ་ལ་མ་བཏང་བ་ཙམ་གྱིས་དེའི་ཞུགས་པར་འཇོག་ནུས་པ་ཡིན་ནོ། ། འབྲས་བུ་བར་པ་གཉིས་ཀྱི་ཞུགས་པར་འཇོག་པ་ལ་ཡང་ངོ་སྐལ་གྱི་སྒོམ་སྤང་སྤོང་བ་ལ་བརྩོན་པ་ལྟ་ཞོག
དེ་སྤོང་བའི་ལམ་བཞི་པོ་གང་རུང་ལ་གནས་པ་ཡང་མི་དགོས་ཏེ། འདོད་ཉོན་དགུ་པ་སྤངས་རྗེས་སུ་མཐོང་སྤང་སྤོང་བ་ལ་བརྩོན་བཞིན་པ་དེ་ཕྱིར་མི་འོང་ཞུགས་པར་འཇོག་དགོས་པའི་ཕྱིར། དེས་ན་ཆགས་བྲལ་སྔོན་དུ་སོང་བའི་ཕྱིར་མི་འོང་གི་འབྲས་བུའི་སྤང་བྱའི་གཙོ་བོ་ནི་མཐོང་སྤང་དང༌། དེ་སྔོན་དུ་མ་སོང་བའི་ཕྱིར་མི་འོང་གི་འབྲས་བུའི་སྤང་བྱའི་གཙོ་བོ་ནི་འདོད་ཉོན་དགུ་པ་ཡིན་ཞེས་ཁས་བླང་དགོས་པ་ཡིན་གྱི། དགུ་པ་ཁོ་ན་དེའི་སྤང་བྱའི་གཙོ་བོར་ཁས་མི་ལེན་ཏེ། དགུ་པ་སྤངས་པའི་འགོག་བདེན་ཡིན་པ་ཙམ་གྱིས་དེའི་འབྲས་བུར་བཞག་མི་ནུས་པའི་ཕྱིར། གཉིས་པ་འབྲས་གནས་ལ། ཆགས་བྲལ་སྔོན་དུ་མ་སོང་བའི་བཅུ་དྲུག་པའི་རྟོགས་པ་ལ་གནས་པ་ཙམ་གྱིས་རྒྱུན་ཞུགས་འབྲས་གནས་སུ་འཇོག་ནུས་པ་ནི་ཡིན་ཏེ། དེ་ཉིད་དེའི་འབྲས་བུ་ཡིན་པའི་ཕྱིར་རོ། ། ཆགས་བྲལ་སྔོན་དུ་སོང་བའི་བཅུ་དྲུག་པ་ལ་གནས་པ་ཙམ་གྱིས་དེ་སྔོན་སོང་གི་ཕྱིར་འོང་མི་འོང་གང་རུང་གི་འབྲས་བུ་ལ་གནས་པར་བཞག་ནུས་ཀྱང༌།
མཐོང་སྤང་སྤངས་པའི་རྣམ་གྲོལ་གྱི་ལམ་ཡིན་ན། ཕྱིར་འོང་དང༌། ཕྱིར་མི་འོང་གང་རུང་གི་འབྲས་བུར་འགལ་བ་ཡིན་ནོ། ། ཞུགས་གནས་བར་པ་གཉིས་ནི། རྟོགས་པར་སླ་བས་རྒྱས་པར་འཆད་མི་དགོས་ལ། ཕྱིར་མི་འོང་ལུས་མངོན་བྱེད་དང༌། ཁམས་གོང་མར་ཉེར་འགྲོ་གཉིས་ཀྱི་རྣམ་གཞག་མདོ་ཙམ་ཞིག་བརྗོད་པ་ནི། ཇི་སྲིད་འགོག་པའི་སྙོམས་འཇུག་མ་ཐོབ་པ་དེ་སྲིད་དུ་ལུས་མངོན་བྱེད་དུ་བཞག་མི་ནུས་ལ། དེ་ཐོབ་ལ་མ་བཏང་བའི་ཕྱིར་མི་འོང་ཡིན་པ་ཙམ་གྱིས་ཀྱང་ཕྱིར་མི་འོང་ལུས་མངོན་བྱེད་དུ་བཞག་མི་ནུས་ཏེ། ལུས་མངོན་བྱེད་སྲིད་རྩེར་སྐྱེས་པ་བཞིན་ནོ། །
དེས་ན་ལུས་མངོན་བྱེད་ལ་གསུམ་སྟེ། ཚེ་དེ་ཉིད་ལ་དགྲ་བཅོམ་པའི་འབྲས་བུ་མངོན་དུ་བྱེད་པ་དང༌། དེ་ལས་མ་ཉམས་བཞིན་དུ་སྲིད་རྩེར་སྐྱེ་བ་ལེན་པ་ཅིག་དང༌། དེ་ལས་ཉམས་ནས་གཟུགས་ཁམས་སུ་སྐྱེ་བ་ལེན་པ་གཅིག་སྟེ་གསུམ་མོ། ། དེ་སྐད་དུ་ཡང༌། གཉིས་སུ་མྱོང་འགྱུར་དང༌། མ་ངེས། ཅེས་སོ། ། གཉིས་པ་ཁམས་གོང་མར་ཉེར་འགྲོ་ནི། འདོད་པའི་རྟེན་ཅན་གྱི་ཕྱིར་མི་འོང་ཞིག་གིས།
ཁམས་གོང་མར་འཕེན་བྱེད་ཀྱི་ལས་བསགས་ནས་ལས་དེ་དང་ལྡན་པར་གྱུར་བའོ། ། དེ་ལ་གཟུགས་སུ་དང༌། གཟུགས་མེད་ཉེར་འགྲོའི་དབྱེ་བས་གཉིས་སོ། ། དང་པོ་ལ། བར་འདའ་བ། སྐྱེས་འདའ་བ། གོང་འཕོ་སྟེ་གསུམ་མོ། ། ཁྱད་པར་ནི། གཟུགས་ཁམས་ཀྱི་བར་དོ་ཙམ་ཞིག་ཏུ་དང༌། སྐྱེ་སྲིད་གཅིག་ཏུ་དང༌།
གཉིས་ལ་སོགས་པར་འཕེན་བྱེད་ཀྱི་ལས་བསགས་པའོ། ། འཕགས་པས་འཕེན་བྱེད་ཀྱི་ལས་སོག་པ་ཇི་ལྟར་ཞེ་ན། འཕགས་པ་ཐོབ་རྗེས་སུ་འཇིག་རྟེན་པའི་ལམ་གྱིས་ས་དང་ས་ལ་ཆགས་བྲལ་བྱེད་པར་བཤད་པ་དེ་ཉིད་ཀྱིས་ཤེས་སོ། ། དེའི་འབྲེལ་ཡང་ས་གོང་འོག་ལ་ཞི་རགས་སུ་ལྟ་བའི་སྲེད་པས་གོང་མར་འཕེན་བྱེད་ཀྱི་ལས་ཀུན་ནས་སློང་བ་ལས་འོས་མེད་པའི་ཕྱིར། དེ་དེའི་འགྲུབ་བྱེད་དོ་སྙམ་ན། མ་ཡིན་ཏེ། ཉེར་བསྡོགས་སྔོན་དུ་མ་སོང་བར་འཕེན་བྱེད་མི་འབྱུང་ཞིང༌། དེ་མེད་པར་དེ་གསོས་འདེབས་བྱེད་མི་འབྱུང་བའི་ཕྱིར། གོང་འཕོ་ལའང་འོག་མིན་དང༌། སྲིད་རྩེ་འགྲོའི་དབྱེ་བས་གཉིས་ལས།
དང་པོ་ལའང་འཕར་བ་ལ་སོགས་པ་གསུམ་མོ། ། འཕར་བ་ནི། ཕྱིར་མི་འོང་འདོད་རྟེན་ཅན་གྱིས་བསམ་གཏན་བཞི་པའི་ཉེར་བསྡོགས་དང༌། དངོས་གཞི་ལ་སྤེལ་སྒོམ་བྱས་པས་ནི་བསམ་གཏན་བཞི་པར་འཕེན་བྱེད་ཀྱི་ལས་བསགས་ཤིང༌། ལས་དེ་ཡང་འོག་མིན་དུ་གསོས་བཏབ་པ་ཡིན་ལ། དེ་འདྲ་དེ་ལས་དེ་ལས་མ་ཉམས་ཤིང༌། ། ཉམས་རུང་དུ་ཡོད་པ་དེ་ལ་འཕར་བ་ཞེས་བྱའོ། ། དེ་འདྲ་དེས་བསམ་གཏན་དང་པོའི་བདེ་བ་ལ་རོ་མྱངས་པས། ལས་དེ་ལས་ཉམས་པ་དེའི་ཚེ་ནི་འོག་མིན་འགྲོ་ཞེས་མི་བྱ་སྟེ། དེར་སྐྱེ་བའི་ལས་བཏང་ནས་མེད་པའི་ཕྱིར་དང༌།
ལས་དེའི་ས་བོན་ཀུན་གཞིའི་སྟེང་དུ་འཇོག་པའི་ཚུལ་ནི་འདིར་ཁས་མི་ལེན་པའི་ཕྱིར། དེ་འདྲ་དེ་ཚངས་རིས་སུ་སྐྱེས་ནས་སྔར་གྱི་སྤེལ་སྒོམ་སོར་ཆུད་པར་བྱས་པ་དེའི་ཚེ་ཡང་འོག་མིན་འགྲོ་ཞེས་མི་བྱ་སྟེ་དེར་སྐྱེ་བའི་ལན་གྲངས་གཞན་ལ་མྱོང་འགྱུར་གྱི་ལས་དང་མི་ལྡན་པའི་ཕྱིར། ལྷག་མ་གཉིས་ལའང་དེ་བཞིན་དུ་སྦྱར་རོ། ། བཞི་པ་དགྲ་བཅོམ་ཞུགས་གནས་ལ། དེའི་ཞུགས་པ་ཡིན་ན་ཕྱིར་མི་འོང་གི་འབྲས་གནས་ཁྱད་པར་ཅན་ཡིན་པས་ཁྱབ་པ་ཡིན་ཏེ། འདི་ལ་ཆགས་བྲལ་སྔོན་སོང་མི་སྲིད་ཅིང༌། ཅིག་ཆར་བའི་རྣམ་གཞག་ནི་འདིར་ཁས་མི་ལེན་པའི་ཕྱིར། འོ་ན་འབྲས་གནས་སྔ་མའི་ཁྱད་པར་ཅན་གང་ཡིན་ཕྱི་མའི་ཞུགས་པར་ཁས་ལེན་པ་དང༌། ཁྱད་པར་ཅན་དུ་འཇོག་པ་ལ་འབྲས་བུ་ཕྱི་མ་ཐོབ་ཕྱིར་དུ་ངེས་པར་བརྩོན་པ་ཞིག་དགོས་སམ་ཞེ་ན། དེ་ཡང་འདི་ལྟར་ཡིན་ཏེ།
ཆགས་བྲལ་སྔོན་དུ་མ་སོང་བ་ལ་ནི་འདོད་ཉོན་དགུ་པ་སྤངས་པའི་རྣམ་གྲོལ་ལམ་གྱི་འོག་ཏུ་ཁམས་གོང་གི་ཉོན་མོངས་སྤོང་བ་ལ་བརྩོན་པ་དེ་ནས་བཟུང་སྟེ། ཕྱིར་མི་འོང་གི་འབྲས་གནས་ཁྱད་པར་ཅན་དང༌། དགྲ་བཅོམ་ཞུགས་པ་གཉིས་ཀ་ཡིན་པར་བཞག་ལ། ཅི་ཡང་མེད་མན་ཆད་ལ་ཆགས་བྲལ་སྔོན་དུ་སོང་བ་ཞིག་ཡིན་ན་ནི། མཐོང་སྤང་སྤངས་པའི་རྣམ་གྲོལ་ལམ་ལ་གནས་ཙམ་གྱི་ཚེ། ཙམ་པོ་དང༌། དེའི་ཁྱད་པར་གྱི་ལམ་ལ་གནས་པ་དེའི་ཚེ་ནི། སྤང་བྱ་ཕྱི་མ་སྤོང་བ་ལ་མི་བརྩོན་ཀྱང༌། དེ་གཉིས་ཀ་ཡིན་པར་བཞག་ནུས་ཏེ། འབྲས་བུ་ཕྱི་མ་ལ་ལྟོས་པའི་སྤང་བྱ་འགའ་ཞིག་སྤངས་ཟིན་པ་དང༌།
སྔ་མའི་ཁྱད་པར་གྱི་ལམ་ལ་གནས་པ་གཉིས་ཀྱི་གཞི་མཐུན་ཡིན་པའི་ཕྱིར་རོ། ། འདོད་ཉོན་དགུ་པ་ཙམ་ལས་མ་སྤངས་ན་ནི། དེ་སྤངས་པའི་ཁྱད་པར་གྱི་ལམ་ལ་གནས་པའི་དེའི་ཚེ་སྔ་མའི་ཁྱད་པར་ཅན་ཡིན་ཡང༌། ཕྱི་མའི་ཞུགས་པ་ནི་མ་ཡིན་ཏེ། དེ་ལ་ཞུགས་པའི་དོན་ཅི་ཡང་མ་ཚང་བའི་ཕྱིར། སྔ་མའི་ཁྱད་པར་ཅན་མ་ཡིན་ན་ནི་ཙམ་པོར་འགྱུར་ལ། དེ་ཡང་དེ་ལྟ་ན་ནི་དེའི་རྣམ་གྲོལ་ལམ་ལ་གནས་པར་འགྱུར་རོ། ། འབྲས་གནས་ལ་སྤངས་རྟོགས་ཀྱི་ཁྱད་པར་ནི། ཇི་སྐད་དུ། དེ་ཟད་ཐོབ་དང་ཟད་པ་ཤེས། །
དེ་ཚེ་དེ་མི་སློབ་དགྲ་བཅོམ། ། ཞེས་གསུངས་པ་དེ་ཉིད་ཡིན་ལ། དེའི་ཚེ་ནི་ཙམ་པོ་དང༌། མི་སྐྱེ་བ་ཤེས་པའི་ཡེ་ཤེས་མངོན་དུ་བྱས་པའི་ཚེ་ཁྱད་པར་ཅན་དུ་གཞག་གོ ། དགྲ་བཅོམ་པ་ལ་རིགས་ཀྱི་དབྱེ་བས་དྲུག་ཏུ་འདོད་པ་འདི་ནི་མཚོན་བྱེད་ཙམ་ཡིན་གྱི། དེ་ཁོ་ནའི་དབྱེ་བ་ནི་མ་ཡིན་ཏེ། ཇི་སྐད་དུ། སློབ་དང་འཕགས་མིན་རིགས་དྲུག་ལྡན། ། ཞེས་སོ། ། སྐབས་དེ་དག་ཏུ་རྒྱུན་ཞུགས་ཀྱི་འབྲས་བུ་ལས་ཉམས་པ་མེད་པའི་ཤེས་བྱེད་དུ།
མཐོང་སྤང་སྤངས་པའི་སྤངས་པ་ལས་ཉམས་མི་སྲིད་པའི་ཕྱིར་ཞེས་བཤད་པ་ནི། མཐོང་ལམ་ཟག་མེད་ཀྱིས་སྤངས་པའི་དབང་དུ་བྱས་པ་ཡིན་གྱི། སྤྱིར་མ་ཡིན་ཏེ། འཇིག་རྟེན་པའི་སྒོམ་ལམ་གྱིས་ཅི་ཡང་མེད་མན་ཆད་ཀྱི་མཐོང་སྤང་སྤངས་པ་ལས་ཉམས་པ་སྲིད་པའི་ཕྱིར། ཁམས་གསུམ་ས་བརྒྱད་ཀྱི་མཐོང་སྤང་ལ་དགུ་དགུར་ཕྱེ་བ་ཞིག་ཡོད་པ་དེ་ཡང་འཇིག་རྟེན་པའི་ལམ་གྱིས་སྤོང་བའི་དབང་དུ་བྱས་པ་ཡིན་ཏེ། མཐོང་ལམ་གྱིས་ནི་དགུར་མི་འབྱེད་པར་ཅིག་ཆར་དུ་སྤོང་བའི་ཕྱིར། སྲིད་རྩེའི་མཐོང་སྤང་ལ་ནི་དགུར་འབྱེད་པ་མེད་དེ། འཇིག་རྟེན་པའི་ལམ་གྱིས་སྤོང་བ་མི་སྲིད་ཅིང༌། ཟག་མེད་ལམ་གྱིས་ཅིག་ཆར་དུ་སྤོང་བའི་ཕྱིར། མཐོང་ལམ་ཟག་མེད་ཀྱི་སྤངས་པ་ལས་ཉམས་པ་མི་སྲིད་ཀྱང༌།
སྒོམ་ལམ་ཟག་མེད་ཀྱི་ནི་དེ་ལས་ཉམས་པ་སྲིད་དེ། དགྲ་བཅོམ་པའི་འབྲས་བུ་ལས་ཉམས་པ་སྲིད་པའི་ཕྱིར། དང་པོ་ལས་མ་ཡིན་ཞེས་པའི་དོན་རྒྱུན་ཞུགས་ཁོ་ནར་ངེས་པ་མ་ཡིན་ཏེ། ཆགས་བྲལ་སྔོན་དུ་སོང་བའི་འབྲས་བུ་གཉིས་ལས་ཀྱང་མི་ཉམས་པའི་དོན་དུ་འཆད་པའི་ཕྱིར། དབང་པོ་འཕོ་བའི་ཚུལ་ལ། སློབ་པ་ལ་ནི་བར་ཆད་མེད་པའི་ལམ་དང༌། རྣམ་པར་གྲོལ་བའི་ལམ་རེ་རེས་ཆོག་ལ། མི་སློབ་པ་ལ་ལམ་དགུ་དགུ་དགོས་ཤིང༌། དེའི་ཚེ་ན་སྤང་བྱ་ནི་ཤེས་བྱའི་སྒྲིབ་པ་ཁོ་ན་ཡིན་ཞིང༌། གཉེན་པོ་ནི་སྒོམ་པའི་ལམ་དང༌།
མི་སློབ་པའི་ལམ་གཉིས་སུ་ངེས་ཤིང༌། འབྲས་བུ་ནི་རྣམ་པར་གྲོལ་བའི་ལམ་ཁོ་ན་ཡིན་གྱི། འགོག་པའི་བདེན་པ་ནི་ཁས་མི་ལེན་ཏེ། སྙོམས་འཇུག་གི་སྒྲིབ་པ་སྤངས་པ་བཞིན་ནོ། ། སེམས་རྟེན་ནི་སློབ་པའི་ཚེ་ན། བསམ་གཏན་ས་དྲུག་པོ་གང་རུང་ལ་བརྟེན་པས་ཁྱབ་སྟེ། དབང་པོ་འཕོས་པའི་ཚེ་ན་དེ་དང་དེའི་འབྲས་བུ་སྔ་མ་བཏང་ནས་ཕྱི་མ་རེ་རེ་གསར་དུ་རྙེད་པ་ཡིན་ལ། སློབ་འབྲས་གསུམ་པོ་གང་རུང་ཡིན་ན་བསམ་གཏན་ས་དྲུག་པོ་གང་རུང་ལ་བརྟེན་པས་ཁྱབ་པའི་ཕྱིར། མི་སློབ་པ་དབང་པོ་འཕོ་བ་ནི། ཟག་མེད་ས་དགུ་པོ་གང་རུང་ལ་བརྟེན་ནས་འཕོ་བ་ཡིན་ཏེ།
དེ་ནི་དེ་དགུ་པོ་གང་རུང་ལ་རྟེན་པའི་ཕྱིར་རོ། ། དེ་བས་ན་གཟུགས་མེད་དང་པོ་གསུམ་གྱི་དངོས་གཞི་ཟག་མེད་ཀྱིས་ཐོབ་པའི་ཕྱིར་མི་འོང་གི་འབྲས་བུ་མི་སྲིད་དེ། དེ་གསུམ་གྱིས་འདོད་པ་ལ་ཆགས་བྲལ་བྱེད་པ་མི་སྲིད་ཅིང༌། གཟུགས་མེད་ལ་ཆགས་བྲལ་བྱས་པའི་འབྲས་བུ་རྣམས་ནི། ཕྱིར་མི་འོང་གི་འབྲས་བུར་གཞག་ཏུ་མི་རུང་བས་སོ། ། བསམ་གཏན་གྱི་དངོས་གཞི་ལ་མི་མཚུངས་ཏེ། དེ་ལ་རྟེན་པའི་སྒོམ་ལམ་གྱི་སྤངས་པ་རྣམས་ཕྱིར་མི་འོང་གི་འབྲས་བུར་མི་རུང་ཀྱང༌། དེ་ལ་རྟེན་པའི་མཐོང་ལམ་ཟག་མེད་ཀྱིས་ཕྱིར་མི་འོང་གི་འབྲས་བུ་ཐོབ་པ་ཞིག་སྲིད་པའི་ཕྱིར་རོ། ། མདོར་ན་ཕྱིར་མི་འོང་གི་འབྲས་བུ་གཟུགས་མེད་ལ་མི་རྟེན་པར་བཤད་པའི་དོན་ནི་དེ་ཡིན་ནོ། ། གཞན་རྣམས་ནི་རྣམ་བཤད་ཇི་ལྟ་བ་བཞིན་ནོ། །
གཉིས་པ་ཅིག་ཆར་པའི་དོགས་གཅོད་གོང་མ་བཞིན་བཤད་པ་ནི། འདོད་པའི་ཉོན་མོངས་གཅིག་ཙམ་ལ་ཡང་ཆགས་བྲལ་སྔོན་དུ་མ་སོང་བའི་རྒྱུན་ཞུགས་ཞིག་གིས་ཁམས་གསུམ་གྱི་སྒོམ་སྤང་བརྒྱད་ཅུ་རྩ་གཅིག་པོ་སྤོང་ཐེབས་དགུར་དྲིལ་ནས་སྤོང་བ་དང་སྤངས་བ་ལ་ཅིག་ཆར་བ་ཞེས་བརྗོད་དོ། ། དེ་ཡང་དགྲ་བཅོམ་པའི་འབྲས་བུ་ཁོ་ན་ལ་ལྟོས་ནས་གཞག་དགོས་པ་ཡིན་ཏེ། སྔ་མ་ལ་རྒྱུན་དུ་ཞུགས་པས་ཁྱབ་ཅིང༌། ཕྱི་མ་ལ་དགྲ་བཅོམ་པས་ཁྱབ་པའི་ཕྱིར་རོ། ། ཞུགས་པ་ལ་ནི་རྒྱུན་དུ་ཞུགས་པས་ཁྱབ་པ་ཡིན་ཏེ། དེ་འདྲ་དེ་ལ་ཕྱིར་མི་འོང་དང་ཕྱིར་འོང་མི་སྲིད་པའི་ཕྱིར། དང་པོ་ཤེས་པར་སླ་ལ། གཉིས་པའི་སྒྲུབ་བྱེད་ནི་ཕྱིར་འོང་ཡིན་ན་ཉོན་མོངས་པའི་དབང་གིས་འདོད་པར་ལན་ཅིག་སྐྱེ་བ་ལེན་པའི་རིགས་ཅན་ཡིན་པ་ལས། འདི་འདོད་པར་སྐྱེ་སྲིད་པ་དེ་ཡང་སྨོན་ལམ་གྱིས་ཡིན་གྱི།
ཉོན་མོངས་པས་ཡིན་པ་མི་སྲིད་པའི་ཕྱིར་རོ། ། འདིར་ཅིག་ཆར་བའི་རྒྱུན་ཞུགས་ཀྱི་འབྲས་བུ་ལ་འཇུག་པ་ཕར་ཞོག ཅིག་ཆར་བའི་རྒྱུན་ཞུགས་ཀྱི་འབྲས་བུ་ལ་གནས་པ་ཞེས་བྱ་བའི་དོན་དང་ཐ་སྙད་གཉིས་ཀ་སྲིད་པ་མ་ཡིན་ཏེ། རྒྱུན་ཞུགས་ཀྱི་འབྲས་བུ་ཡིན་ན་ཅིག་ཆར་བའི་འབྲས་བུ་ཡིན་པར་འགལ་བའི་ཕྱིར་ཏེ། སྤང་བྱ་ཅིག་ཆར་བའི་འབྲས་བུ་ཡིན་ན་ངོ་སྐལ་གྱི་སྒོམ་སྤང་སྤངས་པས་རབ་ཏུ་ཕྱེ་དགོས་ལ། རྒྱུན་ཞུགས་ཀྱི་འབྲས་བུ་ཡིན་ན་དེར་འགལ་བའི་ཕྱིར་རོ། ། འོ་ན་བདེན་པ་མངོན་པར་རྟོགས་པའི་རྗེས་སུ་ཁམས་གསུམ་ལ་ཆགས་བྲལ་བྱེད་པ་དེ་ཟག་མེད་ཁོ་ནར་ངེས་སམ། ཟག་བཅས་ཀྱིས་བྱེད་པ་ཡང་ཡོད། ཟག་མེད་ཁོ་ནས་བྱེད་ན་ནི། ཅིག་ཆར་བྱེད་དམ།
རིམ་གྱིས་བྱེད་པ་གང་རུང་ཞིག་ཏུ་ངེས་སམ། མཐའ་གཅིག་ཏུ་མ་ངེས་པ་ཡིན་ཞེས་རྣམ་པར་དཔྱོད་པ་དག་བྱུང་ན། དེར་ཞི་རགས་ཀྱི་རྣམ་པ་ཅན་གྱི་ས་འོག་མ་ལ་ཆགས་བྲལ་བྱེད་པ་ཞིག་ཁས་ལེན་ན་ནི། བདེན་པ་མཐོང་ལ་འཕེན་པ་མེད། ། ཅེས་བྱ་བའི་ལུང་དང་འགལ་ཞིང༌། ཟག་མེད་ལམ་གྱིས་རིམ་གྱིས་ཆགས་བྲལ་བྱེད་པ་ཁོ་ན་ཡིན་ན་ནི། ཟག་པ་མེད་པའི་སྒོམ་ལམ་གྱིས་ཁམས་གསུམ་པའི་ཕུང་པོ་རིམ་གྱིས་བདག་མེད་པ་ཉིད་དུ་སྒོམ་དགོས་པར་འགྱུར་བ་དང༌། ཁམས་གསུམ་གྱི་གང་ཟག་གི་བདག་ཏུ་འཛིན་པ་གསུམ་རིམ་གྱིས་སྤོང་དགོས་པར་འགྱུར་རོ། ། འོན་ཏེ་ཟག་པ་མེད་པའི་ལམ་གྱིས་ཁམས་གསུམ་ལ་ཆགས་བྲལ་ཅིག་ཆར་དུ་བྱེད་པ་ཉིད་དུ་ངེས་ན་ནི། རྒྱུན་ཞུགས་དང་དགྲ་བཅོམ་པ་གཉིས་ཀྱི་བར་ན་ཕྱིར་འོང་དང་ཕྱིར་མི་འོང་གི་འབྲས་བུ་མི་སྲིད་པར་འགྱུར་རོ། །
ཞེས་རྒོལ་ན། ཀླན་ཀ་གསུམ་ལས་གང་མི་བདེ་བ་གཉིས་བསལ། གང་ཡང་རུང་བ་གཅིག་ཁས་བླངས་ནས་བཤད་པར་བྱའོ།། །། གཉིས་པ་མཚོན་བྱ་དོན་གྱི་དགེ་འདུན་ལ། འཕགས་སེང་གི་དགོངས་པ་སྤྱིར་བཤད་པ་དང༌། སློབ་དཔོན་གྱི་ལུགས་བྱེ་བྲག་ཏུ་བཤད་པའོ། ། དང་པོ་ལ་གཉིས་ཏེ། ཉི་ཤུའི་གྲངས་ཇི་ལྟར་བགྲང་བའི་ཚུལ་དང༌། སོ་སོའི་ངོས་འཛིན་ནོ། ། དང་པོ་ལ་ཉི་སྣང་གི་དགོངས་པ་དང༌།
འགྲེལ་པ་དོན་གསལ་གྱི་ལུགས་སོ། ། དང་པོ་ནི། འོག་མིན་འགྲོ་ནི་འཕར་གསུམ་གྱི་དབྱེ་གཞི་ཡིན་པས་ལོགས་སུ་མི་བགྲང་བར་དགྲ་བཅོམ་ཞུགས་པ་ཁ་སྐང་སྟེ། གཞན་རྣམས་ནི་རྩ་བའི་ཚིག་གིས་ཇི་ལྟར་ཟིན་པ་བཞིན་བགྲངས་པས་ལྷག་པ་དང་ཆད་པ་མེད་དོ། ། དེ་ཡང༌། དབང་པོ་རྟུལ་དང་རྣོན་པོ་དག ། ཞེས་པ་ནི། ཉི་ཤུའི་གྲངས་བགྲང་བ་ན་གཉིས་ཁོ་ནར་བགྲང་བ་ཡིན་ཀྱང༌། མདོ་དང་སྦྱོར་བའི་ཚེ་ན་རྒྱུན་ཞུགས་ཞུགས་པ་དང༌། ཆགས་བྲལ་སྔོན་དུ་སོང་བའི་ཕྱིར་འོང་ཞུགས་པ་དང༌།
དེའི་ཕྱིར་མི་འོང་ཞུགས་པ་སྟེ་གསུམ་པོ་རེ་རེ་ལ་རྗེས་འབྲང་གཉིས་སུ་དབྱེ་བས་དྲུག་དུ་འགྱུར་རོ། ། དད་དང་མཐོང་ཐོབ་ཅེས་པ་ཉི་ཤུའི་གྲངས་བགྲང་བ་ན་གཉིས་ཁོ་ནར་འདྲེན་ལ། མདོ་དང་སྦྱོར་བ་ན་བཤད་མ་ཐག་པའི་ཞུགས་པ་གསུམ་པོ་དེས་འབྲས་བུ་མངོན་དུ་བྱས་པའི་གནས་སྐབས་ལ་དད་ཐོབ་གཉིས་གཉིས་སུ་ཕྱེ་བས་དྲུག་ཏུ་འགྱུར་རོ། ། གཉིས་པ་ནི་རྒྱུན་ཞུགས་ཀྱི་སྐོར་ལ་ལྔ་བཤད་པ་ལས། འབྲས་གནས་ཙམ་པོ་ཁ་བསྐང་བ་ལྟ་བུར་སྣང་ཡང་དད་ཐོབ་ཀྱི་ནང་དུ་འདུས་སོ། ། ཕྱིར་འོང་གི་སྐོར་གསུམ་ལ། ཞུགས་པ་ནི་ཆགས་བྲལ་སྔོན་དུ་མ་སོང་བའི་དབང་དུ་བྱས་ན་རྒྱུན་ཞུགས་ཁྱད་པར་ཅན་དང་དོན་གཅིག་པས། རྩ་བར་དད་ཐོབ་ཀྱི་མིང་གིས་བསྟན་ལ། དེ་སོང་བའི་དབང་དུ་བྱས་ན་རྩ་བར་དབང་པོ་རྣོ་རྟུལ་གྱི་མིང་གིས་བསྟན་པ་དེ་ཉིད་དོ། ། འབྲས་གནས་ཙམ་པོ་ཁ་བསྐང་བ་ལྟ་བུར་སྣང་ཡང༌།
རྩ་བར་དད་ཐོབ་ཀྱི་མིང་གིས་བསྟན་པ་དེ་ཉིད་དོ། ། ཕྱིར་མི་འོང་གི་སྐོར་བཅུ་ལ། ཞུགས་པའི་བསྟན་ཚུལ་སྔ་མ་དང་འདྲ་ཞིང༌། ཙམ་པོ་ལོགས་སུ་མི་བགྲང་བར་ཁྱད་པར་ཅན་རྣམ་པ་དགུ་དང༌། དགྲ་བཅོམ་ཞུགས་པ། རང་སངས་རྒྱས་ཏེ་ཉི་ཤུར་བཤད་དོ། ། གཉིས་པ་སོ་སོའི་ངོས་འཛིན་ལ། དབྱེ་གཞི་ནི་སྤྱིར་བྱང་སེམས་འཕགས་པ་ཙམ་ཡིན་ལ། བྱེ་བྲག་ཏུ་ཞུགས་གནས་དང་པོ་གསུམ་གྱི་དབྱེ་གཞི་ནི། ཐེག་ཆེན་གྱི་མཐོང་བའི་ལམ་དང༌།
དེའི་རྗེས་ཐོབ་ལ་གནས་པ་གང་རུང་ཁོ་ནར་ངེས་པ་ཡིན་གྱི། ཐེག་ཆེན་གྱི་སྒོམ་ལམ་བར་ཆད་མེད་ལམ་དང་པོ་ལ་གནས་པ་ཕན་ཆད་ནི། འདིར་བཟུང་བར་བྱ་བ་མ་ཡིན་ཏེ། ཉི་སྣང་དུ། མཐོང་ཆོས་ཞི་དང༌། ལུས་མངོན་བྱེད་ཡན་ཆད་ཀྱི་དབྱེ་གཞི་སྐབས་གཉིས་པ་ནས་འཆད་པའི་མཐོང་ལམ་སྐད་ཅིག་མ་བཅུ་དྲུག་ལ་རྟེན་པར་བཤད་ཀྱི། སྒོམ་སྤང་སྤོང་ཚུལ་གྱི་ཆ་ནས་བཞག་པ་མེད་པའི་ཕྱིར་རོ། ། དགྲ་བཅོམ་ཞུགས་པ་ནི་ས་བཅུ་པ་ལ་གནས་པའི་བྱང་ཆུབ་སེམས་དཔའ་ལ་གཞག་གོ ། དེའི་ཤེས་བྱེད་ཀྱང་མཚོན་བྱ་དོན་གྱི་དགྲ་བཅོམ་འབྲས་གནས་ནི་སངས་རྒྱས་ཀྱི་ས་ཁོ་ནར་གཞག་དགོས་པ་ལ་ཐུག་པ་ཡིན་ཏེ། དེའི་ཞུགས་པ་ཡིན་ན་ཤེས་བྱའི་སྒྲིབ་པ་མ་ལུས་པ་སྤོང་བ་ལ་ཞུགས་དགོས་པའི་ཕྱིར་རོ། །
དེ་ལ་ཞུགས་གནས་དང་པོ་གསུམ་གྱི་སྤངས་རྟོགས་ཀྱི་ཁྱད་པར་ལ། རྒྱུན་ཞུགས་ཀྱི་ཞུགས་གནས་ནི་ཆགས་བྲལ་སྔོན་དུ་མ་སོང་བའི་སྒོ་ནས་འཆད་ལ། གཞན་གཉིས་ནི་ཆགས་བྲལ་སྔོན་དུ་སོང་བ་ཁོ་ནའི་སྒོ་ནས་འཆད་པ་ཡིན་ཏེ། དེ་སྔོན་དུ་མ་སོང་བའི་བྱང་སེམས་འཕགས་པ་ལ་ནི་ཕྱིར་འོང་དང་ཕྱིར་མི་འོང་དུ་འཇོག་བྱེད་ཀྱི་སྤངས་པའི་ཁྱད་པར་སོ་སོར་ངེས་པ་མེད་པས་ཁྱབ་པའི་ཕྱིར་ཏེ། དམན་ལམ་སྔོན་དུ་མ་སོང་བའི་ཐེག་ཆེན་གྱི་མཐོང་ལམ་དུ་ཁམས་གསུམ་གྱི་ཉོན་མོངས་མ་ལུས་པར་སྤངས་པས་ཁྱབ་པའི་ཕྱིར་རོ། ། འོ་ན་འདོད་ཉོན་དྲུག་པ་ཙམ་ལ་ཆགས་བྲལ་སྔོན་དུ་སོང་བའི་ཐེག་ཆེན་གྱི་མཐོང་ལམ་པ་བཅུ་དྲུག་པའི་རྟོགས་པ་ལ་གནས་པ་དེ་ལའང་ཕྱིར་མི་འོང་ཡིན་མིན་གྱི་དབྱེ་བ་མེད་པར་འགྱུར་ཏེ། དེས་འདོད་པའི་ཉོན་མོངས་མ་ལུས་པར་སྤངས་པ་ལ་ཁྱད་པར་མེད་པའི་ཕྱིར་རོ། ། ཞེ་ན། འདིའི་ལན་ཞིབ་མོར་ཕྱེ་སྟེ་བཤད་ན། བྱང་སེམས་ཀྱི་ཆགས་བྲལ་སྔོན་སོང་འདི་ལ་གཉིས་ཏེ།
དགྲ་བཅོམ་གྱི་རྟོགས་པ་སྔོན་དུ་སོང་བ་དང༌། དེ་མ་སོང་བར་འཇིག་རྟེན་པའི་ལམ་ཙམ་གྱིས་ཆགས་བྲལ་སྔོན་དུ་སོང་བའོ། ། དང་པོས་ནི་ཉོན་མོངས་པའི་ནུས་པ་གཉིས་ཀ་མ་ལུས་པར་སྤངས་པ་ཡིན་ཏེ། སེམས་རྒྱུད་རབ་ཏུ་མ་ཞི་བར་བྱེད་པའི་ནུས་པ་དང༌། འཁོར་བར་སྐྱེ་བ་ལེན་པའི་ནུས་པ་གཉིས་ཀ་སྤངས་པའི་ཕྱིར་ཏེ། འཁོར་བ་སྤངས་པའི་ཐར་པ་དོན་གཉེར་གྱི་བློས་གང་ཟག་གི་བདག་མེད་ཆེད་དུ་གཉེར་ནས་བསྒོམ་པས་སོ། ། དེ་བཞིན་དུ་ཕྱིར་མི་འོང་བའི་རྟོགས་པ་སྔོན་དུ་སོང་བས་ཀྱང་འདོད་པའི་འདོད་ཆགས་ཀྱི་ནུས་པ་གཉིས་ཀ་སྤངས་པ་ཡིན་ཏེ། སྒྲུབ་བྱེད་སྔ་མ་དེ་ཉིད་ཀྱི་ཕྱིར་རོ། ། དེ་ལྟར་གཉིས་ལས། དགྲ་བཅོམ་པའི་རྟོགས་པ་སྔོན་དུ་སོང་བའི་བྱང་སེམས་འཕགས་པ་ནི་མཚོན་བྱ་དོན་གྱི་ཞུགས་གནས་བརྒྱད་པོ་གང་དུ་ཡང་མི་བཞག་སྟེ།
ཁམས་གསུམ་གྱི་ཉོན་མོངས་པ་མཐའ་དག་སྤངས་ཤིང༌། འདོད་སྲིད་ཀྱི་བག་ལ་ཉལ་གྱིས་འཁོར་བར་སྐྱེ་བ་ལེན་པའི་ནུས་པ་ཡང་སྤངས་པས། མཚོན་བྱ་དོན་གྱི་སློབ་འབྲས་གསུམ་གཞག་ཏུ་མི་རུང་བའི་ཕྱིར་དང༌། མཚོན་བྱ་དོན་གྱི་དགྲ་བཅོམ་ཞུགས་པར་འཇོག་པ་ལ། སྲིད་རྩེའི་ཉོན་མོངས་ཀྱི་ནུས་པ་གཉིས་པ་དེ་སྤོང་བ་ལ་ཞུགས་པ་ཞིག་དགོས་པ་ལས། དེ་ཡང་དེ་ལ་མེད་པའི་ཕྱིར་རོ། ། འོ་ན་དེ་ཐེག་པ་ཆེན་པོར་ཞུགས་ནས་སྲིད་པར་སྐྱེ་བ་ལེན་པའི་རྒྱུ་གང་ཞིག་ཡོད་ཅེ་ན། མ་རིག་བག་ཆགས་ཀྱི་ས་དང༌། ཟག་མེད་ཀྱི་ལས་ཀྱིས་སྲིད་པར་སྐྱེ་བ་ཡོངས་སུ་ལེན་པར་བྱེད་དོ། ། གཉིས་པ་ཕྱིར་མི་འོང་གི་རྟོགས་པ་སྔོན་དུ་སོང་བ་ནི།
ཐེག་ཆེན་གྱི་མཐོང་ལམ་བཅོ་ལྔ་དང༌། བཅུ་དྲུག་པའི་མཉམ་རྗེས་གང་རུང་ལ་གནས་པའི་དབྱེ་བས་མཚོན་བྱ་དོན་གྱི་ཕྱིར་མི་འོང་བའི་འབྲས་བུ་ལ་ཞུགས་པ་དང༌། གནས་པར་གཞག་པ་ཡིན་ཏེ། དེ་དང་དེའི་མཚན་ཉིད་ཚང་བའི་ཕྱིར། གཉིས་པ་འཇིག་རྟེན་པའི་ལམ་གྱིས་ཆགས་བྲལ་ཇི་ལྟར་བྱེད་པའི་ཚུལ་ལ། ཀུན་སློང་གི་བསམ་པ་གང་གིས་དང༌། ལམ་གང་གིས་དང༌། སྤང་བྱ་གང་སྤོང་བའོ། ། དང་པོ་ནི། ཁམས་གོང་མ་གོང་མའི་སྐྱེ་བ་ལ་བླང་བྱ་དང༌།
འོག་མ་འོག་མའི་སྐྱེ་བ་ལ་དོར་བྱར་མཐོང་བའི་བསམ་པས་སོ། ། གཉིས་པ་ནི། གོང་འོག་ལ་ཞི་རགས་སུ་ལྟ་བའི་ལྷག་མཐོང་གིས་སོ། ། དེ་འདྲ་དེ་ཐར་པའི་ལམ་དུ་ནི་མི་རུང་སྟེ། སྲིད་པ་གསོ་བར་བྱེད་པའི་ལམ་དུ་སོང་གི སྲིད་པ་ལ་རྒྱབ་ཀྱིས་ཕྱོགས་པ་མ་ཡིན་པའི་ཕྱིར། མངོན་པ་འོག་མར། འཕགས་པས་ཀྱང་ལམ་འདི་ལ་རྟེན་ནས་ཆགས་བྲལ་བྱེད་པརབཤད་པ་དེ་ནི། འཕགས་པའི་རྟེན་ལ་འཕེན་བྱེད་ཀྱི་ལས་སོག་པའི་གྲུབ་པའི་མཐའ་ཡིན་པས་འདིར་ཁས་མི་བླང་ངོ༌། ། གསུམ་པ་ནི་ཞི་རགས་སུ་ལྟ་བའི་ལམ་དེས་ནི་ཅི་ཡང་མེད་མན་ཆད་ཀྱི་སས་བསྡུས་པའི་མ་རིག་པ་དང༌།
ལྟ་བ་དང༌། ང་རྒྱལ་དང༌། ཐེ་ཚོམ་ནི་མངོན་གྱུར་དང༌། བག་ལ་ཉལ་གང་ཡང་སྤོང་བ་མ་ཡིན་ཏེ། དེ་དག་གི་གཉེན་པོར་མི་རུང་བའི་ཕྱིར། འོ་ན་ཅི་ཞེ་ན། འདོད་ཆགས་དང༌། ཁོང་ཁྲོའི་ནུས་པ་གོང་དུ་བཤད་ཟིན་པ་གཉིས་པོ་དེ་དག་གོ ། དེའི་ནང་ནས་ཀྱང་འདོད་ཆགས་ལ་གཉིས་ཏེ། འདོད་པའི་དང༌།
ཁམས་གོང་མའི་འོ། ། དང་པོ་ལ་ནི། འདོད་པའི་འདོད་ཆགས་ཞེས་བྱ་ལ། གཉིས་པ་ལ་ནི་སྲིད་པའི་འདོད་ཆགས་ཞེས་བྱའོ། ། ཞི་རགས་སུ་ལྟ་བའི་ལམ་གྱིས་ནི་གཉིས་པོའི་སྟེང་གི་སྲིད་པར་སྐྱེ་བ་འཛིན་པའི་ནུས་པ་དེ་ཉིད་ཆེད་དུ་གཉེར་ནས་སྤོང་ཞིང༌། དེ་འདྲ་དེས་དེ་སྤངས་པར་ཡང་འཇོག་པ་ཡིན་ཏེ། འཕགས་རྒྱུད་ཀྱི་སྤངས་པ་སླར་ལྡོག་པ་མི་སྲིད་པའི་ཕྱིར་རོ། ། ཐེག་ཆེན་གྱི་འཕགས་པ་ཐོབ་རྗེས་སུ་ནི་སྲིད་པར་སྐྱེ་བ་ལེན་པའི་ནུས་པ། སྔོན་འཇིག་རྟེན་པའི་ལམ་གྱིས་གང་སྤངས་ཟིན་པ་ དེའི་ལྷག་མ་གཞན་རྣམས་ནི་ཆེད་དུ་གཉེར་ནས་མི་སྤོང་སྟེ། བསམ་བཞིན་དུ་སྲིད་པར་སྐྱེ་བ་ཡོངས་སུ་ལེན་པའི་ཕྱིར།
འོ་ན་ཅི་ཡང་མེད་མན་ཆད་ལ་ཆགས་བྲལ་སྔོན་དུ་སོང་བའི་བྱང་སེམས་འཕགས་པ་རྣམས་འདོད་གཟུགས་སུ་སྐྱེ་བ་ལེན་པའི་རྒྱུ་ནི་གང༌། དེ་འདྲ་དེས་སྲིད་རྩེའི་ཉོན་མོངས་པའི་བག་ལ་ཉལ་གྱི་ནུས་པ་ཕྱི་མ་དེ་དུས་ནམ་གྱི་ཚེ་སྤོང་ཞེ་ན། མདོ་སྡེའི་རྒྱན་ལས་ནི། སྤྲུལ་པས་སྐྱེ་བ་ལེན་པར་བཤད་ཀྱི། སྨོན་ལམ་གྱི་དབང་གིས་སྐྱེ་བ་ལེན་པར་མི་བཞེད་དེ། དེའི་དབང་གིས་སྐྱེ་བ་ལེན་པ་ལ་ཡང་འདོད་སྲིད་གང་རུང་གི་བག་ལ་ཉལ་ཉིང་འཚམས་སྦྱོར་བྱེད་དུ་དགོས་པར་བཞེད་པའི་ཕྱིར། རྒྱུད་བླ་རྩ་འགྲེལ་གྱི་དགོངས་པ་ལྟར་ན། སྙིང་རྗེ་དང་སྨོན་ལམ་གྱི་དབང་གིས་སམ། མ་རིག་བག་ཆགས་ཀྱི་སའི་དབང་གིས་སྐྱེ་བ་ལེན་པ་གང་རུང་ལས་མ་འདས་སོ། ། གཉིས་པའི་ལན་ནི།
ཇི་སྲིད་ས་བཅུ་པའི་ཡེ་ཤེས་མངོན་དུ་མ་བྱས་པ་དེ་སྲིད་དུ་ནི་སྲིད་རྩེའི་ཉོན་མོངས་ཀྱི་བག་ལ་ཉལ་སྤོང་བ་མ་ཡིན་ཏེ། དེ་སྲིད་དུ་སྲིད་པར་སྐྱེ་བ་ལེན་པའི་རྒྱུ་ཆེད་དུ་གཉེར་ནས་མི་སྤོང་བའི་ཕྱིར། དེ་ལྟར་ན་ཆགས་བྲལ་སྔོན་སོང་ལ་གཉིས་ཏེ། འདོད་པའི་འདོད་ཆགས་དྲུག་པའི་བག་ལ་ཉལ་ལ་ཆགས་བྲལ་སྔོན་དུ་སོང་བ་དང༌། དགུ་པའི་བག་ལ་ཉལ་གྱི་ནུས་པ་ལ་ཆགས་བྲལ་སྔོན་དུ་སོང་བའོ། ། དང་པོ་ལ་གཉིས་ཏེ། ཐེག་ཆེན་གྱི་མཐོང་ལམ་སྐད་ཅིག་དང་པོ་བཅོ་ལྔ་གང་རུང་ལ་གནས་པ་དང༌། བཅུ་དྲུག་པའི་རྟོགས་པ་ཕན་ཆད་ལ་གནས་པའོ། ། དང་པོ་ལ། མཚོན་བྱ་དོན་གྱི་ཕྱིར་འོང་ཞུགས་པ་ཞེས་བྱ་སྟེ།
དེར་འཇོག་པའི་ངོ་སྐལ་གྱི་སྤང་བྱའི་གཙོ་བོ་ཙམ་ཞིག་སྤངས་ཤིང༌། ད་ལྟ་ཞུགས་ལམ་ལ་གནས་པའི་ཕྱིར། གཉིས་པ་ལ་ནི་མཚོན་བྱ་དོན་གྱི་ཕྱིར་འོང་ཞེས་བྱ་སྟེ། དེར་འཇོག་པའི་ངོ་སྐལ་གྱི་སྤང་བྱའི་གཙོ་བོ་ཙམ་ཞིག་སྤངས་ཤིང༌། དེའི་ཞུགས་ལམ་བཏང་ཟིན་པའི་ཕྱིར། འདི་མཚོན་བྱ་དོན་གྱི་ཕྱིར་མི་འོང་དུ་གཞག་མི་ནུས་ཏེ། འདོད་ཉོན་དགུ་པ་སྤངས་ཀྱང་དེའི་སྟེང་གི་འདོད་པར་སྐྱེ་བ་ཡོངས་སུ་འཛིན་པའི་ནུས་པ་མ་སྤངས་པའི་ཕྱིར། དེའི་ཤེས་བྱེད་ཀྱང་ཐེག་ཆེན་མཐོང་ལམ་གྱི་སྔ་རོལ་དུ་ནི་མ་སྤངས། ཕྱིས་ནི་དེ་ཆེད་དུ་གཉེར་ནས་མི་སྤོང་བའི་ཕྱིར་རོ། ། དེ་ལའང་གཉིས་ཏེ།
འདོད་ཉོན་བདུན་བརྒྱད་གང་རུང་གི་བག་ལ་ཉལ་ལ་ཆགས་བྲལ་སྔོན་དུ་མ་སོང་བ་དང་སོང་བའོ། ། དང་པོ་ལ་ནི་མཚོན་བྱ་དོན་གྱི་ཕྱིར་འོང་ཙམ་པོ་ཞེས་བྱ་ལ། གཉིས་པ་ལ་ནི་ཚེ་གཅིག་བར་ཆད་གཅིག་པ་ཞེས་བྱའོ། ། དེའི་རིགས་པས་ཐེག་ཆེན་མཐོང་ལམ་གྱི་སྔ་རོལ་དུ་འདོད་ཉོན་གསུམ་པ་དང་བཞི་པ་གང་རུང་གི་བག་ལ་ཉལ་ཙམ་ལ་ཆགས་བྲལ་སྔོན་དུ་སོང་བ་ཡིན་ན། བཅུ་དྲུག་པའི་རྟོགས་པ་ཐོབ་ནས་ཁྱད་པར་གྱི་ལམ་ལ་གནས་པ་དེའི་ཚེ། མཚོན་བྱ་དོན་གྱི་རྒྱུན་ཞུགས་རིགས་ནས་རིགས་སུ་སྐྱེ་བ་ཞེས་བྱའོ། ། གཉིས་པ་འདོད་ཉོན་དགུ་པའི་བག་ལ་ཉལ་ལ་ཆགས་བྲལ་སྔོན་དུ་སོང་བ་ལ་ཡང་སྔ་མ་བཞིན་དུ་གཉིས་སུ་ཕྱེ་ནས་མཚོན་བྱ་དོན་གྱི་ཕྱིར་མི་འོང་ཞུགས་གནས་སུ་འཇོག་པའི་ཤེས་བྱེད་གོང་མ་བཞིན་དུ་སྦྱར་རོ། ། དེ་ལའང་གཉིས་ཏེ། འདོད་ཉོན་དགུ་པའི་བག་ལ་ཉལ་ཙམ་ཞིག་ལ་ཆགས་བྲལ་སྔོན་དུ་སོང་བ་དང༌། ཅི་ཡང་མེད་མན་ཆད་གང་ཡང་རུང་བ་ཅི་རིགས་པ་ལ་ཆགས་བྲལ་སྔོན་དུ་སོང་བའོ། །
དང་པོ་ལ་ནི། མཚོན་བྱ་དོན་གྱི་ཕྱིར་མི་འོང་ཙམ་པོ་ཞེས་བྱ་ལ། འདི་ཉི་སྣང་དུ་མདོ་དང་སྦྱར་ཞིང༌། དོན་གསལ་དུ་ནི་རྐང་གྲངས་ཙམ་དུ་ཡང་བགྲངས་བ་མེད་ལ། གཉིས་ཀ་ལྟར་ཡང་ཉི་ཤུའི་གྲངས་སུ་མི་འདྲེན་བར་ནི་མཐུན་ནོ། ། གཉིས་པ་ལ། བསམ་གཏན་དང་པོར་སྐྱེ་བ་དང༌། འགྲུབ་པའི་ཀུན་སྦྱོར་གྱི་བག་ལ་ཉལ་ལ་ཆགས་བྲལ་སྔོན་དུ་མ་སོང་བ་དང༌། སོང་བའི་དབྱེ་བས་གཉིས་ཡོད་པ་ལས། དང་པོ་ལ་ནི་བསམ་གཏན་དང་པོའི་བར་འདའ་བ་དང་སྐྱེས་འདའ་བར་འཇོག་ལ།
གཉིས་པ་ལ་ཡང་དེ་བཞིན་དུ་སོ་སོར་ཕྱེ་ནས་བསམ་གཏན་བཞི་པའི་འདའ་བ་གཉིས་ཀྱི་བར་དུ་སྦྱར་ནས་ངོས་བཟུང་བར་བྱའོ། ། ཅི་ཡང་མེད་མན་ཆད་ལ་ཆགས་བྲལ་སྔོན་དུ་སོང་བ་ནི་སྲིད་རྩེར་འགྲོ་དང་གཟུགས་ཀྱི་ཆགས་བཅོམ་ཡིན་ཀྱང་གཟུགས་མེད་ཁམས་སུ་སྐྱེ་བ་ལེན་པ་ནི་མ་ཡིན་ཏེ། གཟུགས་མེད་ཀྱི་རྟེན་ཅན་གྱི་བྱང་སེམས་འཕགས་པ་མི་སྲིད་པའི་ཕྱིར་རོ། ། གཟུགས་སུ་ཉེར་འགྲོའི་བྱང་ཆུབ་སེམས་དཔའ་ལ་བར་འདའ་བ། སྐྱེས་འདའ་བ། གོང་འཕོ་གསུམ་དུ་དབྱེར་ཡོད་ཀྱང༌། མཚོན་བྱེད་དཔེའི་སྐབས་བཞིན་དུ་འགལ་བ་ནི་མ་ཡིན་ཏེ། གཟུགས་ཁམས་ཀྱི་བར་དོའི་རྟེན་ལ་དང༌། སྔོན་དུས་ཀྱི་སྐྱེ་བ་གཅིག་དང་གཉིས་ལ་སོགས་པའི་རྟེན་ལ་སངས་རྒྱ་བའི་ཚུལ་སྟོན་པ་ལ་དེ་དང་དེའི་ཐ་སྙད་བཏགས་པའི་ཕྱིར་རོ། ། མདོར་ན་ཕྱིར་འོང་དང་ཕྱིར་མི་འོང་དང༌།
ཁམས་གོང་མར་ཉེར་འགྲོ་ལ་སོགས་པ་སྐྱེ་བ་ལེན་ཚུལ་གྱི་སྒོ་ནས་བརྡ་སྦྱར་བ་དེ་དག་ནི། འདོད་སྲིད་ཀྱི་བག་ལ་ཉལ་དེ་དང་དེ་ལ་ཆགས་བྲལ་སྔོན་དུ་སོང་བ་དང༌། མ་སོང་བའི་སྒོ་ནས་བཞག་པ་ནི་འཕགས་པའི་དགོངས་པ་ཡིན་གྱི། བཅུ་དྲུག་པའི་རྗེས་སུ་ཁམས་གསུམ་གྱི་ཉོན་མོངས་པ་སྤོང་ཚུལ་ལས་དེ་དང་དེར་འཇོག་པ་ནི་དེའི་དགོངས་པ་མ་ཡིན་ཏེ། དམན་ལམ་སྔོན་དུ་མ་སོང་བའི་མཐོང་ལམ་ནས་ཉོན་མོངས་པ་ཇི་སྙེད་པ་སྤངས་ཟིན་པ་ནི་དེའི་བཞེད་པ་ཡིན་པའི་ཕྱིར་རོ། ། གཉིས་པ་སློབ་དཔོན་གྱི་དགོངས་པ་བྱེ་བྲག་ཏུ་བཤད་པ་ནི། འཕགས་པའི་དགོངས་པར་ཇི་སྐད་བཤད་པ་དེ་དག་སློབ་དཔོན་གྱིས་ཀྱང་མི་བཞེད་པ་མ་ཡིན་མོད། ལུགས་སྔ་མ་དེའི་སྟེང་དུ་ཆགས་བྲལ་སྔོན་དུ་མ་སོང་བའི་རྣམ་གཞག་ཀྱང་སློབ་དཔོན་གྱིས་མཛད་པ་ཡིན་ཏེ། དེ་ནི་རྒྱུན་ཆགས་ཡིན་པའི་ཕྱིར། ཞེས་པའི་འགྲེལ་པ་ནས་འབྱུང་བ་ལྟར་ཁམས་གསུམ་གྱི་སྒོམ་སྤང་རྟོག་པ་ལ་དགུར་ཕྱེ་ནས།
དེའི་གཉེན་པོ་བར་ཆད་མེད་ལམ་དགུ་པོ་དེས་རྟོག་པ་དགུ་སྤོང་བ་དང་མཉམ་དུ་འདོད་སྲིད་ཀྱི་བག་ལ་ཉལ་དགུ་སྤོང་བ་ཡིན་ལ། དེའི་ཚེ་དེས་དེའི་བག་ལ་ཉལ་དྲུག་པ་སྤངས་པ་ན་ཕྱིར་འོང་དང༌། དགུ་པ་སྤངས་པ་ན་ཕྱིར་མི་འོང་དང༌། བར་ཆད་མེད་པའི་རྩེ་སྦྱོར་གྱིས་གནས་ངན་ལེན་གྱི་དྲི་མ་སྤོང་བ་ལ་བརྩོན་པ་དེའི་ཚེ་དགྲ་བཅོམ་པའི་འབྲས་བུ་ལ་ཞུགས་པར་འཇོག་པའི་ཕྱིར་རོ། ། བྱང་སེམས་འཕགས་པས་འདོད་སྲིད་ཀྱི་བག་ལ་ཉལ་གཉིས་པོ་རིམ་གྱིས་སྤོང་དགོས་པ་ནི་མ་ཡིན་ཏེ། ཉན་ཐོས་སྡེ་པའི་འདོད་པ་ལྟར། ཁམས་གོང་འོག་གི་བདེན་པ་ལ་རིམ་གྱིས་དམིགས་ནས་ངོ་སྐལ་གྱི་སྤང་བྱ་སྤོང་བའི་ཚུལ་ནི་འདིར་འདོད་པ་མ་ཡིན་གྱི། ཁམས་གསུམ་གྱི་བདེན་པ་ལ་ཅིག་ཆར་དུ་དམིགས་ནས་སྤོང་བར་འདོད་པའི་ཕྱིར། དཔེར་ན། སྡུག་བསྔལ་ཆོས་བཟོད་ཀྱིས་ཁམས་གསུམ་གྱི་ཉོན་མོངས་ཅིག་ཆར་དུ་སྤོང་བ་བཞིན་ནོ། །
ཞེས་བྱ་བ་འདི་བཞེད་དོ། ། བདག་ཉིད་ཆེན་པོ་ལོ་ཙཱ་བ་ནི་བྱང་ཆུབ་སེམས་དཔའི་ཞུགས་གནས་བརྒྱད་པོ་ནི། ཉན་ཐོས་ལྟར་སྤངས་པ་དང༌། སྐྱེ་བ་ལེན་ཚུལ་གྱི་སྒོ་ནས་འཆད་པ་མ་ཡིན་གྱི། འོ་ན་ཅི་ཞེ་ན། འཇིག་རྟེན་ལས་འདས་པའི་སེམས་དང་པོ་བསྐྱེད་པ་དང༌། སྤྱོད་པ་ལ་ཞུགས་པ་དང༌། ཕྱིར་མི་ལྡོག་པ་དང༌། སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་རྣམས་ལ་རྒྱུན་ཞུགས་ཞུགས་གནས་ལ་སོགས་པའི་བརྡ་སྦྱར་ནས། དེའི་ནང་ཚན་སོ་སོའི་དབྱེ་བས་ཉི་ཤུར་འགྱུར་རོ། །
ཞེས་འཆད་ལ། དེ་ལྟར་འཆད་པ་དེ་སློབ་དཔོན་གྱི་དགོངས་པ་དང་མི་སྦྱོར་ཞིང༌། སློབ་དཔོན་གྱི་འགྲེལ་པ་ཆེ་ཆུང་གཉིས་ཀའི་འཆད་ཚུལ་ལ་སྐྱོན་བརྗོད་པར་མཛད་དོ། ། འོ་ན་བྱང་ཆུབ་སེམས་དཔའ་རྒྱུན་ཞུགས་ལ་སོགས་པ་འདི་དག་མཚན་ཉིད་པའམ། འོན་ཏེ་བཏགས་པ་བར་འཆད་ཅེ་ན། ཕྱིར་མི་ལྡོག་འཁོར་ལོའི་མདོ་ལས་ནི། བྱང་སེམས་ཀྱི་རྒྱུན་ཞུགས་སོགས་མཚན་ཉིད་པ་དང༌། རྒྱལ་བྱེད་ཚལ་ན་ཆུ་མེད་པ་ལ་ཆུ་ཡོད་པར་འཛིན་པའི་འདུ་ཤེས་འཁྲུལ་པ་དཔེར་བྱས་ནས། ཉན་ཐོས་ཀྱི་རྒྱུན་ཞུགས་སོགས་དེ་དང་དེ་མཚན་ཉིད་པ་མ་ཡིན་པར་བཤད་ལ། འཕགས་སེང་གིས་ཀྱང༌།
མདོ་འདི་ཉིད་ཁུངས་སུ་མཛད་ནས། བྱང་ཆུབ་སེམས་དཔའ་ལ་རྒྱུན་ཞུགས་སོགས་མཚན་ཉིད་པ་ཡོད་པའི་བཤད་པ་མཛད་ལ། ཡང་ཉི་སྣང་དུ་བྱང་སེམས་ལ་སློབ་འབྲས་གསུམ་གྱི་མིང་གིས་འདོགས་པའི་ཆོས་གསུམ་ཀྱང་གསུངས་པས། དེ་དག་གི་དགོངས་པ་མི་འགལ་བར་འཆད་པའི་ཚུལ་གང་ཞེ་ན། མཚོན་བྱ་དོན་གྱི་རྒྱུན་ཞུགས་སོགས་མཚན་ཉིད་པ་ཡིན་པ་དང༌། ཆོས་མངོན་པ་ལས་གསུངས་པའི་རྒྱུན་ཞུགས་སོགས་བཏགས་པ་བར་འཇོག་པ་ནི་དགོངས་པའོ། ། དེ་ཡང་ཇི་ལྟར་ཞེ་ན། གཅིག་ལ་དཔེར་མཚོན་པ་ནི། ཆགས་བྲལ་སྔོན་དུ་མ་སོང་བའི་བཅུ་དྲུག་པ་ལ་གནས་པའི་བྱང་སེམས་ཆོས་ཅན། མཚོན་བྱ་དོན་གྱི་རྒྱུན་ཞུགས་དངོས་ཡིན་ཏེ།
རྒྱུན་ཞུགས་ཞེས་བྱ་བའི་མིང་དེ་ཁྱོད་ལ་འདོད་རྒྱལ་ཐོག་མར་སྦྱར་བའི་མིང་ཡིན་པའི་ཕྱིར། གང་དུ་སྦྱར་ན། ཕྱིར་མི་ལྡོག་འཁོར་ལོའི་མདོ་ལས་སོ། ། འོ་ན་ཆགས་བྲལ་སྔོན་དུ་མ་སོང་བའི་བཅུ་དྲུག་པ་ལ་གནས་པའི་ཉན་ཐོས་ལ་ཡང་དེའི་མིང་གིས་བཏགས་ན། དེ་གཉིས་མིང་མཐུན་པར་འདོགས་པའི་རྒྱུ་མཚན་ཅི་ཡིན། མཐུན་པར་བཏགས་པ་ལ་དགོས་པ་ཅི་ཡོད། གཉིས་ཀ་རྒྱུན་ཞུགས་སོགས་དངོས་ཡིན་ནམ་ཞེ་ན། གཉིས་པོ་ལ་མིང་མཐུན་པར་འདོགས་པའི་རྒྱུ་མཚན་ནི། སྤངས་རྟོགས་ཆ་འདྲ་བའོ། ། བཏགས་པའི་དགོས་པ་ནི།
བྱང་ཆུབ་སེམས་དཔའ་འཕགས་པ་རྣམས་ཀྱིས་གདུལ་བྱ་དམན་པའི་རིགས་ཅན་རྣམས་རྒྱུན་ཏུ་ཞུགས་པ་ནས། རང་སངས་རྒྱས་ཀྱི་སའི་བར་ལ་འགོད་ནུས་པར་ཤེས་པའི་དོན་དུའོ། ། དེས་དེ་དེ་དང་དེ་ལ་འགོད་ནུས་པ་ཡིན་ཏེ། ཉན་རང་གི་སྤངས་རྟོགས་ཀྱི་རིགས་མཐའ་དག་བྱང་སེམས་ཀྱི་མཐོང་ལམ་ནས་རྫོགས་པའི་ཕྱིར་རོ། ། གསུམ་པ་དངོས་ལ་གནོད་བྱེད་སྟོན་ཚུལ་ལ་གཉིས་ཏེ། ཕྱིར་མི་ལྡོག་འཁོར་ལོའི་མདོའི་རྗེས་སུ་འབྲངས་ནས། ཉན་ཐོས་ཀྱི་རྒྱུན་ཞུགས་སོགས་མཚོན་བྱ་དོན་གྱི་རྒྱུན་ཞུགས་སོགས་དངོས་ཡིན་པ་ལ་གནོད་བྱེད་དང༌། ཉི་སྣང་གི་རྗེས་སུ་འབྲངས་ནས། མངོན་པར་རྟོགས་པའི་རྒྱན་ནས་གསུངས་པའི་རྒྱུན་ཞུགས་སོགས། ཆོས་མངོན་པ་ནས་གསུངས་པའི་རྒྱུན་ཞུགས་སོགས་དངོས་ཡིན་པ་ལ་གནོད་བྱེད་དོ། །
དང་པོ་ནི། ཆོས་མངོན་པ་ནས་གསུངས་པའི་རྒྱུན་ཞུགས་སོགས་ནི། ཤེས་ཕྱིན་གྱི་མདོ་དང་རྒྱན་སོགས་ཐུན་མོང་མ་ཡིན་པའི་སྡེ་སྣོད་ནས་འབྱུང་བའི་རྒྱུན་ཞུགས་སོགས་དངོས་མ་ཡིན་ཏེ། ཐུན་མོང་མ་ཡིན་པའི་དགེ་འདུན་དཀོན་མཆོག་ཏུ་མི་རུང་བའི་ཕྱིར། དེ་དག་ལ་དེར་ཞེན་པ་ནི། རྒྱལ་བྱེད་ཚལ་ན་ཆུ་མེད་པ་ལ་ཆུར་འདུ་ཤེས་པ་དང་འདྲའོ། ། གཉིས་པ་ནི། རྒྱན་ནས་བཤད་པའི་རྒྱུན་ཞུགས་སོགས་འདི་དག་ཆོས་ཅན། མངོན་པ་ནས་གསུངས་པའི་རྒྱུན་ཞུགས་སོགས་དངོས་མ་ཡིན་ཏེ། དེ་ནས་གསུམ་པའི་དེ་དང་དེ་འཐོབ་བྱེད་ཀྱི་ལམ་གྱིས་ཐོབ་པ་མ་ཡིན་པའི་ཕྱིར།
ཞེས་པའོ། ། མདོར་ན། དབང་པོ་རྟུལ་དང་རྣོན་པོ་དག ། ཅེས་པའི་སྐབས་འདི་ནས་བསྟན་པའི་རྒྱུན་ཞུགས་སོགས་གང་རུང་ཡིན་ན་མཚོན་བྱ་དོན་གྱི་རྒྱུན་ཞུགས་སོགས་གང་རུང་ཡིན་པས་ཁྱབ། དེ་ཡིན་ན་མཚོན་བྱེད་དཔེའི་རྒྱུན་ཞུགས་སོགས་སུ་འགལ་ཡང༌། སྤྱིར་དེ་དང་དེ་ཡིན་པར་འགལ་བ་མ་ཡིན་ཏེ། རྒྱན་འཆད་པའི་སྐབས་འདིར། མཚོན་བྱ་དོན་གྱི་དང༌། མཚོན་བྱའི་དཔེའི་རྒྱུན་ཞུགས་སོགས་གཉིས་ཀ་དེ་དང་དེ་མཚན་ཉིད་པར་ཁས་ལེན་དགོས་པའི་ཕྱིར། ཐེག་པ་ཐུན་མོང་གི་གཞུང་འཆད་པའི་སྐབས་སུ་ནི་དེ་ལྟར་ཁས་མི་ལེན་ཏེ།
དེར་ནི་མཚོན་བྱ་དོན་གྱི་དེ་དང་དེ་ཡིན་ན་དེ་དང་དེར་འགལ་བའི་ཕྱིར་ཏེ། མངོན་པ་ཀུན་ལས་བཏུས་ལས། ཅིའི་ཕྱིར་བྱང་ཆུབ་སེམས་དཔའི་སྐྱོན་མེད་པ་ལ་ཞུགས་ནས་རྒྱུན་དུ་ཞུགས་པར་མི་འགྱུར་ཞེ་ན། ཞེས་སོགས་རྒྱས་པར་གསུངས་པའི་ཕྱིར་རོ། ། དེ་ལྟར་ན་མཚོན་བྱ་དོན་གྱི་སྐྱེས་བུ་ཆེན་པོ་བདུན། རང་སངས་རྒྱས་ཏེ་རྩ་བའི་དབྱེ་བ་བརྒྱད། ཡན་ལག་གི་དབྱེ་བ་ཉི་ཤུ་ལས། དང་པོ་རྒྱུན་ཞུགས་ཞུགས་པའི་མཚན་ཉིད་ནི། བདེན་པ་མངོན་པར་རྟོགས་པའི་ལམ་ལ་གནས་ཤིང༌། མཚོན་བྱ་དོན་གྱི་རྒྱུན་ཞུགས་ཀྱི་འབྲས་བུ་ཐོབ་ཕྱིར་དུ་བརྩོན་པའོ། །
དབྱེ་ན་རྗེས་འབྲང་གཉིས། མཚན་གཞི་ནི། ཤེས་བཟོད་དང་པོ་བཅོ་ལྔ་གང་རུང་ལ་གནས་པའོ། ། རྒྱུན་ཞུགས་འབྲས་གནས་ཀྱི་མཚན་ཉིད་ནི། ཁམས་གསུམ་ཀའི་ཉོན་མོངས་པའི་སྟེང་གི་ཡང་སྲིད་འཕེན་བྱེད་ཀྱི་ནུས་པ་སྤངས་པས་རབ་ཏུ་ཕྱེ་བའི་འབྲས་བུ་ལ་གནས་པ་གང་ཞིག ཕྱིར་འོང་གི་ངོ་སྐལ་གྱི་སྤང་བྱའི་གཙོ་བོ་མ་སྤངས་པའོ། ། དབྱེ་ན་ཙམ་པོ་དང༌། ཁྱད་པར་ཅན་གཉིས་སོ། ། དང་པོའི་མཚན་ཉིད། དེ་གང་ཞིག
འདོད་པའི་ཁམས་སུ་སྐྱེ་བ་འགྲུབ་བྱེད་ཀྱི་ནུས་པ་ཆེན་པོའི་ཆེན་པོ་ཙམ་ཡང་མ་སྤངས་པའོ། ། གཉིས་པའི་མཚན་ཉིད། དེ་གང་ཞིག དེ་ཙམ་ཞིག་སྤངས་པའོ། ། དབྱེ་ན་ལྷ་དང་མིའི་རིགས་སྐྱེ་གཉིས་སོ། ། ཕྱིར་འོང་ཞུགས་པའི་མཚན་ཉིད་ནི། ཕྱིར་འོང་གི་ཞུགས་ལམ་ལ་གནས་པའོ། ། དེའི་ཞུགས་ལམ་ལ་གཉིས་ཏེ། ཆགས་བྲལ་སྔོན་དུ་སོང་བའི་དང༌། མ་སོང་བའིའོ། །
དང་པོ་ནི། འདོད་ཉོན་དྲུག་པའི་བག་ལ་ཉལ་ལ་ཆགས་བྲལ་སྔོན་དུ་བཏང་ནས། ཐེག་ཆེན་གྱི་མཐོང་ལམ་སྐད་ཅིག་དང་པོ་བཅོ་ལྔ་གང་རུང་ལ་གནས་པའོ། ། གཉིས་པ་ནི། མཐོང་ལམ་གྱི་རྗེས་སུ་འདོད་ཉོན་དྲུག་པའི་བག་ལ་ཉལ་སྤོང་བ་ལ་བརྩོན་པའོ། ། སྔོན་སོང་གི་ཞུགས་པ་ལ་རྗེས་འབྲང་གཉིས་དང༌། དེ་མ་སོང་བའི་ཞུགས་པ་ལ་དད་ཐོབ་གཉིས་སོ། ། དེའི་འབྲས་གནས་ཀྱི་མཚན་ཉིད་ནི། འདོད་ཉོན་དྲུག་པའི་ཡང་སྲིད་འགྲུབ་བྱེད་ཀྱི་བག་ལ་ཉལ་ཙམ་ཞིག་སྤངས་ཤིང༌། བཅུ་དྲུག་པའི་རྟོགས་པ་མངོན་དུ་བྱས་པའི་བྱང་སེམས་སོ། །
དབྱེ་ན་ཆགས་བྲལ་སྔོན་དུ་སོང་མ་སོང་གི་དབྱེ་བས་གཉིས་དང༌། དེ་རེ་རེ་ལའང་ཙམ་པོ་དང༌། ཁྱད་པར་ཅན་ནོ། ། གཉིས་པའི་མཚན་ཉིད་ནི། དོན་གྱི་ཕྱིར་འོང་གང་ཞིག འདོད་པའི་འདོད་ཆགས་བདུན་པའི་ཡང་སྲིད་འགྲུབ་བྱེད་ཀྱི་བག་ལ་ཉལ་སྤངས་པའོ། ། དོན་གྱི་ཕྱིར་མི་འོང་ཞུགས་པའི་མཚན་ཉིད་ནི། བྱང་ཆུབ་སེམས་དཔའི་ཕྱིར་མི་འོང་གི་ཞུགས་ལམ་ལ་གནས་པའོ། ། དེའི་ངོས་འཛིན་དང་དབྱེ་བ་སྔ་མའི་རིགས་པས་ཤེས་པར་བྱའོ། ། དོན་གྱི་ཕྱིར་མི་འོང་འབྲས་གནས་ཀྱི་མཚན་ཉིད་ནི།
འདོད་ཉོན་དགུ་པའི་ཡང་སྲིད་འགྲུབ་བྱེད་ཀྱི་བག་ལ་ཉལ་སྤངས་པས་རབ་ཏུ་ཕྱེ་བའི་འབྲས་བུ་ལ་གནས་པའི་བྱང་སེམས་སོ། ། དབྱེ་ན་ཆགས་བྲལ་སྔོན་དུ་སོང་མ་སོང་གཉིས་དང༌། དེ་རེ་རེ་ལ་ཙམ་པོ་དང༌། ཁྱད་པར་ཅན་གཉིས་དང༌། ཕྱི་མ་ལའང་འདའ་བ་དང༌། གོང་འཕོ་གཉིས་དང༌། དང་པོ་ལ་བར་འདའ་བ་སོགས་བཞིའོ། ། སོ་སོའི་མཚན་ཉིད་ནི། དོན་གྱི་ཕྱིར་མི་འོང་གང་ཞིག གཟུགས་ཁམས་ཀྱི་བར་དོའི་རྟེན་ལ་སངས་རྒྱ་བའི་བྱང་སེམས།
ཞེས་སོགས་སོ། ། གོང་འཕོའི་མཚན་ཉིད་ནི། དེ་གང་ཞིག ཁམས་གོང་དུ་སྐྱེ་བ་གཉིས་ལ་སོགས་པ་བླངས་ནས་སངས་རྒྱ་བའི་ཚུལ་སྟོན་པའོ། ། དབྱེ་ན་འོག་མིན་འགྲོ་དང༌། སྲིད་རྩེ་འགྲོ་གཉིས་ལས། དང་པོ་ནི། དེ་གང་ཞིག གནས་གཙང་མའི་འོག་མིན་གྱི་རྟེན་ལ་སངས་རྒྱ་བའི་ཚུལ་སྟོན་པའོ། ། དབྱེ་ན་འཕར་བ་སོགས་གསུམ་མོ། །
དེ་དག་གི་མཚན་ཉིད་ནི། བསམ་གཏན་བཞི་པའི་དངོས་གཞི་ཐོབ་པའི་ཕྱིར་མི་འོང་གང་ཞིག བསམ་གཏན་གོང་མ་གསུམ་ལས་ཉམས་པའི་ཚུལ་བསྟན་ནས། ཕྱི་མ་ཚངས་རིས་སུ་སྐྱེས་ནས་དེའི་ཕྱི་མ་ཁོ་ན་ལ་འོག་མིན་དུ་སངས་རྒྱ་བའི་ཚུལ་སྟོན་པ་དང༌། སྔ་མ་ལྟར་སྦྱར་ནས། ཚངས་རིས་ནས་གནས་གཙང་མའི་འོག་མ་གསུམ་པོ་གང་རུང་དུ་སྐྱེས་ནས། དེའི་ཕྱི་མ་ཁོ་ན་ལ་འོག་མིན་གྱི་རྟེན་ལ་སངས་རྒྱ་བའི་ཚུལ་སྟོན་པ་དང༌། ཡང་སྔ་མ་ལྟར་སྦྱར་ནས་ཚངས་རིས་ནས་འོག་མིན་གྱི་བར་ཐམས་ཅད་དུ་རིམ་གྱིས་སྐྱེས་ཏེ། རྟེན་དེ་ལ་སངས་རྒྱ་བའི་ཚུལ་སྟོན་པའོ། ། སྲིད་རྩེའི་མཐར་ཐུག་འགྲོ་ནི།
བསམ་གཏན་གྱི་དངོས་གཞི་ཐོབ་པའི་ཕྱིར་མི་འོང་གང་ཞིག གཟུགས་ཁམས་དང་གཟུགས་མེད་པར་རིམ་གྱིས་སྐྱེས་ནས་ཞིང་སྣ་ཚོགས་སུ་སངས་རྒྱ་བའི་ཚུལ་སྟོན་པའོ། ། གཟུགས་ཀྱི་ཆགས་བཅོམ་གྱི་མཚན་ཉིད་ནི། དེ་གང་ཞིག གཟུགས་སུ་སྐྱེ་བ་མི་ལེན་པར། གཟུགས་མེད་དུ་སྐྱེ་བའི་ཚུལ་བསྟན་ནས་ཞིང་སྣ་ཚོགས་སུ་སངས་རྒྱ་བའོ། ། གཉིས་པོ་འདི་མཚོན་བྱ་དོན་གྱི་ཚེ་འགལ་བ་མ་ཡིན་ཏེ། དེའི་ཚེ་སྲིད་རྩེ་འགྲོ་ཡིན་ན་གཟུགས་ལ་ཆགས་བྲལ་བྱས་པས་ཁྱབ་པའི་ཕྱིར། གཉིས་པོ་ལ་དབྱེ་ན། མཐོང་ཆོས་ཞི་དང༌།
ལུས་མངོན་བྱེད་དོ། ། གཉིས་པོའི་མཚན་ཉིད་ནི། མཚོན་བྱ་དོན་གྱི་ཕྱིར་མི་འོང་གང་ཞིག ལུས་རྟེན་དེ་ཉིད་ལ་སངས་རྒྱ་བའི་ཚུལ་སྟོན་པ་དང༌། དེ་གང་ཞིག མཐར་གནས་ཀྱི་སྙོམས་འཇུག་དགུ་ལ་ཇི་ལྟར་འདོད་པ་བཞིན་སྙོམས་པར་འཇུག་པའོ། ། དགྲ་བཅོམ་ཞུགས་པའི་མཚན་ཉིད་ནི། མཚོན་བྱ་དོན་གྱི་དགྲ་བཅོམ་པའི་ཞུགས་ལམ་ལ་གནས་པའོ། ། དེ་ཡང་ཆགས་བྲལ་སྔོན་དུ་སོང་བའི་ཕྱིར་མི་འོང་གིས་ཐོབ་པའི་དགྲ་བཅོམ་ཞུགས་པ་ཡིན་ན་ནི། སྲིད་རྩེའི་ཉོན་མོངས་དགུ་པའི་བག་ལ་ཉལ་སྤོང་བ་དེའི་ཚེ་དེར་འཇོག་ལ།
དེ་སྔོན་དུ་མ་སོང་བ་ཞིག་ཡིན་ན་ནི། བར་ཆད་མེད་པའི་རྩེ་སྦྱོར་ལ་གནས་པ་དེའི་ཚེའོ། ། བཞི་པ་མཚོན་བྱ་དོན་གྱི་རང་སངས་རྒྱས་ཀྱི་མཚན་ཉིད་ནི། ཉན་ཐོས་དང༌། སངས་རྒྱས་མི་བཞུགས་པའི་ཞིང་དུ་རང་བྱང་ཆུབ་པའི་ཚུལ་སྟོན་པའི་བྱང་སེམས་སོ། ། འདིར་སྨྲས་པ། དགེ་མི་དགེ་བའི་མཚན་རྟོག་མི་མངའ་ཡང༌། ། དགེ་མཚན་དགེ་བའི་བློ་ལ་རབ་གསལ་བའི། ། དགེ་འདུན་དགེ་ཚོགས་འཕེལ་བའི་རྣམ་བཤད་ཀྱི། ། དགེ་ལེགས་དགེ་སྦྱོང་ཚུལ་གྱི་འབྲས་བུར་བསྔོ།། །།
གཉིས་པ་ཐོབ་བྱ་སྒྲུབ་པའི་འབྲས་བུ་ལ། རྟེན་དང༌། བརྟེན་པའི་རྣམ་པར་བཞག་པའོ། ། དང་པོ་ལ་ལུས་ཀྱི་རྟེན་དང༌། སེམས་ཀྱི་རྟེན་ནོ། ། དང་པོ་ནི། གླིང་གསུམ་གྱི་སྐྱེས་པ་བུད་མེད་དང༌། འདོད་ལྷ་རིགས་དྲུག་པོ་དག་གོ ། ཁ་ཅིག་ན་རེ། ཁམས་གོང་མའི་རྟེན་ལ་སྦྱོར་ལམ་གསར་དུ་སྐྱེ་བ་མེད་ཀྱང༌།
སྐྱེས་ཟིན་གནས་པ་ཡོད་དེ། བསམ་གཏན་གྱི་དངོས་གཞི་ཐོབ་པའི་སྦྱོར་ལམ་པ་ཁམས་གོང་དུ་སྐྱེ་བ་ཡོད་པའི་ཕྱིར། ཞེས་ཟེར་བ་དེ་ནི་རིགས་པ་མ་ཡིན་ཏེ། དེར་དེ་ཡོད་པར་སྟོན་པའི་ཐེག་པ་ཆེན་པོའི་ལུང་མེད་པའི་ཕྱིར་དང༌། མཛོད་འགྲེལ་དུ། སྦྱོར་ལམ་པ་ཁམས་གོང་དུ་སྐྱེ་བ་ཞིག་ཡོད་པར་དོན་གྱིས་ཐོབ་ཀྱང༌། དེ་འདོད་པ་ནས་འཆི་འཕོ་བའི་ཚེ་དེ་བཏང་བར་འཆད་དགོས་ཤིང༌། གོང་མའི་རྟེན་ལ་སྦྱོར་ལམ་གསར་དུ་སྐྱེ་བ་མེད་པའི་ཕྱིར་རོ། ། གཉིས་པ་ནི་བསམ་གཏན་ས་དྲུག་པོ་གང་རུང་ངོ༌། ། གཉིས་པ་ལ།
མཚན་ཉིད་དང༌། དབྱེ་བ་སོ་སོའི་ངོ་བོ་དང༌། ཐེག་ཆེན་གྱི་སྦྱོར་ལམ་མཉམ་གཞག་ཡེ་ཤེས་ཆོས་ཉིད་ལ་བློ་རིས་གང་ཡིན་དཔྱད་པའོ། ། དང་པོ་ནི། རང་རྒྱུ་ཐེག་ཆེན་གྱི་ཚོགས་ལམ་རྫོགས་རྗེས་སུ་བྱུང་ཞིང༌། རང་འབྲས་ཐེག་པ་ཆེན་པོའི་མཐོང་ལམ་མ་སྐྱེས་གོང་གི་བདེན་པ་མངོན་སུམ་དུ་རྟོགས་པ་དང་དམིགས་རྣམ་རྗེས་སུ་མཐུན་པའི་ལམ་མོ། ། གཞན་དག ཆོས་ཉིད་ལ་དོན་སྤྱིའི་ཚུལ་གྱིས་སྒོམ་བྱུང་གཙོ་བོར་གྱུར་པའི་མཁྱེན་པ་ཞེས་ཟེར་བ་ནི། མཚན་ཉིད་དང༌། མཚན་གཞིའི་ཤན་མ་ཕྱེད་པའི་སྐྱོན་ཡིན་ཏེ།
ཐེག་ཆེན་སྦྱོར་ལམ་གྱི་རང་ལྡོག་ནས་སྒོམ་བྱུང་གཙོ་ཆེ་བ་ཡིན་ཀྱང༌། དེ་ལ་དེས་ཁྱབ་པར་ཁས་བླངས་ན་དེའི་ངོ་བོར་གྱུར་པའི་ཐོས་བསམ་གྱི་ཤེས་རབ་དང༌། རྗེས་ཐོབ་ཡེ་ཤེས་དང༌། དམན་ལམ་སྔོན་དུ་སོང་བའི་རྣལ་འབྱོར་མངོན་སུམ་ཡང་མི་སྲིད་པར་ཐལ་བའི་ཕྱིར་རོ། ། དེའི་རྒྱུད་ཀྱི་ལམ་གང་ཡིན་སྦྱོར་ལམ་དུ་འཆད་དགོས་ཏེ། གཞན་དུ་ན་ལམ་ལྔའི་གྲངས་ངེས་འཇིག་པའི་ཕྱིར་དང༌། དེའི་རྒྱུད་ཀྱི་ཐེག་ཆེན་སེམས་བསྐྱེད་དང༌། སྙིང་རྗེ་ཆེན་པོ་སོགས་ཀྱང་ཐེག་ཆེན་གྱི་སྦྱོར་ལམ་མ་ཡིན་པར་འགྱུར་རོ། ། གཉིས་པ་ལ། སོ་སོའི་ངོས་འཛིན།
རྒྱན་སྣང་དུ། མདོ་སྡེའི་རྒྱན་ལས་འབྱུང་བ་བཞིན་ཁས་བླངས་པའི་ཚུལ་དང༌། འགྲེལ་པ་དོན་གསལ་དུ། མདོ་དང་རྒྱན་གྱི་དགོངས་པ་ཉིད་ཐད་སོར་བཞག་ནས་ཁས་བླངས་པའི་ཚུལ་ལོ། ། དང་པོ་ནི། མདོ་སྡེའི་རྒྱན་ལས། དེ་ནས་དེ་འདྲར་གྱུར་པ་ཡི། ། བྱང་ཆུབ་སེམས་དཔའ་མཉམ་གཞག་པས། ། ཡིད་ཀྱི་བརྗོད་པ་མ་གཏོགས་པ། ། དོན་ཀུན་རབ་ཏུ་མི་མཐོང་ངོ༌། །
ཞེས་པས་དྲོད་བསྟན་པ་ཡིན་ལ། དེའི་དོན་ནི། དོན་གྱི་རྣམ་པ་སྣང་བ་ལས་མ་གཏོགས་པའི་ཕྱི་རོལ་གྱི་དོན་དངོས་སུ་མཐོང་བ་མེད་པར་རྟོགས་ནས་སྒོམ་པའོ། ། ཡང་དེ་ཉིད་ལས། ཆོས་ཀྱི་སྣང་བ་འཕེལ་བའི་ཕྱིར། ། བརྩོན་འགྲུས་བརྟན་པོ་ཀུན་ཏུ་རྩོམ། ། ཞེས་པས་རྩེ་མོ་བསྟན་ནོ། ། དོན་ནི། སྔ་མ་དེ་ཉིད་ལ་གསལ་སྣང་མཆེད་པའི་ཚུལ་གྱིས་སྒོམ་པའོ། ། ཡང་དེ་ཉིད་ལས།
ཆོས་ཀྱི་སྣང་བ་འཕེལ་ནས་ནི། ། སེམས་ཙམ་ལ་ནི་གནས་པར་འགྱུར། ། དེ་ནས་དོན་དུ་སྣང་བ་ནི། ། སེམས་སུ་རབ་ཏུ་མཐོང་བར་འགྱུར། ། དེ་ཚེ་འདི་ཡི་གཟུང་བ་ཡི། ། རྣམ་པར་གཡེང་བ་དེ་སྤོང་འགྱུར། ། དེ་ནས་དེ་ལ་འཛིན་པ་ཡི། ། རྣམ་པར་གཡེང་བ་འབའ་ཞིག་ལུས། ། ཞེས་པས་ནི་བཟོད་པ་བསྟན་པ་ཡིན་ལ་དོན་ནི། བཟོད་པའི་ངོ་བོ་ནི་དོན་དུ་སྣང་བ་སེམས་སུ་རྟོགས་ནས་སྒོམ་པ་ཞིག་ཡིན་ལ།
བྱེད་ལས། གཟུང་བ་ཕྱི་རོལ་གྱི་དོན་དུ་ཞེན་པའི་རྣམ་རྟོག་སྤོང་བའོ། ། ཡང་དེ་ཉིད་ལས། དེ་ཚེ་བར་ཆད་མེད་པ་ཡི། ། ཏིང་ངེ་འཛིན་ལ་མྱུར་དུ་རེག ། འདི་ལྟར་དེ་ཡི་འཇུག་ཐོགས་སུ། ། འཛིན་པའི་རྣམ་པར་གཡེང་བ་སྤོང༌། ། ཞེས་པས་ཆོས་མཆོག་བསྟན་པ་ཡིན་ལ། དོན་ནི། ཆོས་མཆོག་གི་ངོ་བོ་ནི།
དོན་དུ་སྣང་བ་སེམས་སུ་ཡང་མི་བདེན་པར་རྟོགས་ནས་སྒོམ་པ་ཞིག་ཡིན་ལ། བྱེད་ལས་ནི། འཛིན་པའི་རྣམ་པར་གཡེང་བ་སྤོང་བའོ། ། དེ་ཡང་འདི་ལྟར་བཤད་ན་གོ་བདེ་བ་ཡིན་ཏེ། དྲོད་དུ་དོན་སྣང་གི་ཤེས་པ་ལ་ཕྱི་རོལ་དོན་གྱི་རྣམ་པ་ཙམ་ཞིག་སྣང་བར་རྟོགས་པ་དང༌། རྩེ་མོར་དོན་དུ་སྣང་བ་སེམས་སུ་རྟོགས་པ་དང༌། བཟོད་པར་བཟུང་བའི་རྣམ་གཡེང་སྤོང་བ་དང༌། ཆོས་མཆོག་ཏུ་འཛིན་པའི་རྣམ་གཡེང་སྤོང་བའོ། ། དེ་ལ་གཟུང་རྟོག་སྤོང་བའི་རིགས་པ་ནི་གཉིས་ཏེ། ལྷན་ཅིག་དམིགས་ངེས་ཀྱི་རྟགས་ཀྱིས་སྣང་བ་སེམས་སུ་བསྒྲུབས་ནས་དེ་ལས་ཕྱི་རོལ་གྱི་དོན་མེད་པར་རྟོགས་པ་དང༌།
གསལ་ཞིང་རིག་པའི་རྟགས་ཀྱིས་སྣང་བ་སེམས་སུ་བསྒྲུབས་ནས་དེ་ལས་ཕྱི་རོལ་གྱི་དོན་མེད་པར་རྟོགས་པའོ། ། འཛིན་རྟོག་སྤོང་བའི་རིགས་པ་ནི་གཅིག་སྟེ། གཟུང་བ་མེད་པའི་རྟགས་ཀྱིས་དེ་འཛིན་གྱི་སེམས་ཀྱང་མི་བདེན་པར་བསྒྲུབས་ནས་རྟོགས་པའོ། ། དེ་ལྟར་ན་བྱང་ཆུབ་སེམས་དཔའི་སྦྱོར་ལམ་མཉམ་གཞག་ཏུ་གཟུང་འཛིན་གཉིས་མེད་ཀྱི་ཡེ་ཤེས་ཕྱིན་ཅི་མ་ལོག་པ་དང་རྗེས་སུ་མཐུན་པར་རྟོགས་པ་ཞེས་བྱ་ལ། དེའི་ཚེ་དེ་དེ་ལ་རང་རིག་པའི་མངོན་སུམ་ལས་འོས་གཞན་མེད་དེ། རིག་བྱ་དང་རིག་བྱེད་གཉིས་ཀ་རྒྱུད་གཅིག་གིས་བསྡུས་པའི་མྱོང་བྱ་དང་མྱོང་བྱེད་དུ་དམིགས་པའི་ཕྱིར་རོ། ། དེ་ཉིད་མཐོང་ལམ་དུ་སོན་པའི་ཚེ་ནི། རང་རིག་པའི་མངོན་སུམ་ཁོ་ནར་མ་ཟད། རྣལ་འབྱོར་མངོན་སུམ་དུ་ཡང་བཞག་གོ ། དེ་ལྟར་ན་ལུགས་འདི་ལ་ནི་གཟུང་བའི་རྣམ་པར་རྟོག་པ་ནི་དྲོད་རྩེ་བཟོད་པ་གསུམ་ཆར་གྱིས་སྤོང་ལ།
འཛིན་པའི་རྣམ་པར་རྟོག་པ་ནི་ཆོས་མཆོག་གཅིག་པུས་སྤོང་ངོ༌། ། ལུགས་འདི་ནི་རྣལ་འབྱོར་སྤྱོད་པ་པ་དག་གིས་མངོན་པར་རྟོགས་པའི་རྒྱན་འཆད་པའི་ཚུལ་ཡིན་ལ། དེའི་ཚེ་རང་རྒྱལ་གྱི་ལྟ་བ་ལས་ཐེག་ཆེན་གྱི་ལྟ་བ་ཁྱད་པར་དུ་འཕགས་པའི་ཚུལ་ཡང༌། རང་རྒྱལ་གྱིས་ནི་གཟུང་འཛིན་རྫས་གཞན་གྱིས་སྟོང་པ་ཙམ་ཞིག་རྟོགས་ཀྱི། གཟུང་འཛིན་གཉིས་ཀྱིས་སྟོང་པའི་དེ་ཁོ་ན་ཉིད་མ་རྟོགས་པར་འཆད་དགོས་པ་ཡིན་ནོ། ། གཉིས་པ་ནི། དམིགས་པ་དང་ནི་རྣམ་པ་དང༌། ། ཞེས་སོགས་ཀྱིས་བསྟན་པའི་ཁྱད་ཆོས་ལྔས་ཁྱད་པར་དུ་བྱས་པའི་ངེས་འབྱེད་ཆ་མཐུན་དེ། འདིར་བསྟན་ངེས་འབྱེད་ཆ་མཐུན་ཙམ་གྱི་མཚན་ཉིད་དང༌། དམིགས་པ་མི་རྟག་ལ་སོགས་པ། །
ཞེས་སོགས་ཀྱིས་བསྟན་པའི་དམིགས་རྣམ་རྒྱུ་གསུམ་གྱི་ཁྱད་པར་དང་ལྡན་པའི་ངེས་འབྱེད་ཆ་མཐུན་དེ། འདིར་བསྟན་ངེས་འབྱེད་ཆ་མཐུན་དྲོད་ཀྱི་མཚན་ཉིད། ཅེས་སོགས་སུ་སྦྱར་བར་བྱ་ཞིང༌། དེ་རེ་རེ་ལ་ཆུང་འབྲིང་ཆེན་པོ་གསུམ་གསུམ་དུ་ཕྱེ་བས་བཅུ་གཉིས་སོ། ། བཅུ་གཉིས་པོའི་དམིགས་རྣམ་གྱི་ཁྱད་པར་ནི། སྔ་མ་སྔ་མའི་འཛིན་སྟངས་ཀྱི་བཟུང་བྱ་དེ་ཉིད་ཕྱི་མ་ཕྱི་མའི་དམིགས་པར་བཟུང་ནས་སྒྲོ་འདོགས་གཅོད་པའོ། ། ཞེས་ཤེར་འབྱུང་བློ་གྲོས་འཆད་དོ། ། དེ་ལྟར་ལུགས་གཉིས་ལས། འཕགས་སེང་གི་འཆད་ཚུལ་རང་ལུགས་སུ་འཇོག་པའི་སྐབས་འདིར་ནི། ཕྱི་མ་ལྟར་ཁས་བླངས་དགོས་པ་ཡིན་ཏེ།
མདོ་སྡེ་རྒྱན་ལས་འབྱུང་བ་དེ་ནི། འཁོར་ལོ་བར་པའི་དགོངས་པ་གཞན་སྟོང་གི་ཚུལ་དུ་འགྲེལ་བའི་ལུགས་ཡིན་པའི་ཕྱིར་དང༌། དེར་རང་རྒྱལ་ལ་གཟུང་བ་ཆོས་ཀྱི་བདག་མེད་རྟོགས་པ་ཡོད་ཀྱང༌། སྣང་བ་སེམས་སུ་རྟོགས་པ་མེད་པའི་དབང་དུ་མཛད་ནས། ཐེག་ཆེན་གྱི་ངེས་ཆའི་ངོས་འཛིན་དེ་ལྟར་མཛད་པ་ཡིན་ལ། འཕགས་སེང་གི་ལུགས་འདིར་ནི། དེ་ནས་འབྱུང་བའི་དྲོད་རྩེ་བཟོད་པ་གསུམ་གྱི་ལྟ་བ་དེ་ཙམ་ཞིག་རང་རྒྱལ་ལ་ཡོད་པར་འཆད་དགོས་པའི་ཕྱིར་དང༌། སྐབས་བཞི་པར་ཤེས་སྒྲིབ་གཟུང་རྟོག་གི་གཉེན་པོར་གྱུར་པའི་རང་རྒྱལ་གྱི་མཉམ་གཞག་འཆད་པའི་སྐབས་སུ་ནི། རང་གི་རྟོགས་པ་ལ་རློམ་པ་མེད་ཅེས་རང་རྒྱལ་ལ་གཟུང་འཛིན་གཉིས་སྟོང་གི་ལྟ་བ་ཡོད་པ་ལྟ་བུར་ཡང་བཤད་པས་སོ། ། གསུམ་པ་བློ་རིས་དཔྱད་པ་ནི།
ཐེག་པ་ཆེ་ཆུང་གི་སྦྱོར་ལམ་གང་ཡིན་ཀྱང་རུང༌། དེ་དང་དེའི་མཉམ་གཞག་ཡེ་ཤེས་གང་ཡིན་པ་དེ་ཡུལ་བདག་མེད་པ་གཉིས་པོ་གང་རུང་ལ་ཚད་མ་གཉིས་དང༌། ཚད་མིན་གྱི་བློ་རིས་གསུམ་མམ། ལྔར་ཕྱེ་བ་དེ་ལས་གང་ཡིན་དཔྱད་དགོས་པ་ཡིན་ཏེ། དེ་དག་གང་དུ་ཁས་བླངས་ཀྱང་དཀའ་བའི་གནས་ས་གྱུར་པའི་ཕྱིར། དེ་ཡང་འདི་ལྟར། མངོན་སུམ་དུ་ཁས་བླངས་ན་ནི་རྣལ་འབྱོར་པའི་མངོན་སུམ་ལས་མ་འདས་པས། འཕགས་པའི་མངོན་སུམ་ཉིད་དུ་ཐལ་བར་འགྱུར་རོ། ། རྗེས་དཔག་ཏུ་ཁས་བླངས་ན་ནི་དེ་གསར་ཏུ་རྟོགས་པ་དང༌། ཐོས་བསམ་གྱི་ཤེས་པ་ཉིད་དུ་ཐལ་བར་འགྱུར་རོ། །
མ་རྟོགས་ལོག་རྟོག་ཐེ་ཚོམ་གསུམ་པོ་གང་རུང་དུ་ཁས་བླངས་ན་ནི། ཆོས་ཉིད་ཚད་མའི་སྟོབས་ཀྱིས་རྟོགས་པ་མ་ཡིན་པར་འགྱུར་རོ། ། ཡིད་དཔྱོད་དུ་ཁས་བླངས་ན་ཡང་ཉེས་པ་དེ་ཉིད་དུ་འགྱུར་ལ། བཅད་ཤེས་སུ་ཁས་བླངས་ན་ནི་རྟོག་པ་བཅད་ཤེས་ལས་འོས་མེད་པས་སྒྲ་དོན་འཛིན་པའི་རྟོག་པ་ཡིན་པའི་ཕྱིར། སྤང་བྱ་ཉིད་དུ་ཐལ་བར་འགྱུར་རོ། ། འོ་ན་ཅི་ཞེ་ན། དེ་དེ་ལ་ལྟོས་ན་ནི་རྟོག་པ་དང་རྟོག་མེད་ཀྱི་ཤེས་པ་གང་ཡང་མ་ཡིན་ནོ། ། དེའི་ཤེས་བྱེད་ལ་གསུམ་སྟེ། རྟོག་པ་མ་ཡིན་པའི་དང༌། རྟོག་མེད་ཀྱི་ཤེས་པ་མ་ཡིན་པའི་ཤེས་བྱེད་དང༌།
དེ་ལ་རྩོད་པ་སྤང་བའོ། ། དང་པོ་ལ་ལུང་དང་རིགས་པ་གཉིས་ལས། དང་པོ་ནི། རྩ་བར། རྣམ་པ་མངོན་ཞེན་ལ་སོགས་འགོག ། ཅེས་དང༌། དེའི་དོན་འགྲེལ་དུ། མངོན་པར་ཞེན་པ་མེད་པ་ལ་སོགས་པའི་རྣམ་པར་ཞུགས་པ་དང༌། ཞེས་དང༌། རྩ་བར་རྣམ་པར་མི་རྟོག་པ་ཞེས་དང༌།
དེའི་འགྲེལ་པར། རྣམ་པར་རྟོག་པ་ཐམས་ཅད་མི་འཐད་པ་ཉིད་ཀྱིས། ཞེས་གསུངས་སོ། ། རིགས་པ་ནི། མྱུ་གུ་ལ་སོགས་བདེན་སྟོང་དུ་རྟོགས་པའི་དྲོད་ཀྱི་ཡེ་ཤེས་དེ་བདེན་སྟོང་དུ་ཞེན་པའི་བློ་ཡིན་ན། དེ་ལ་བཏགས་པ་ཙམ་དུ་ཞེན་པའི་བློར་འགྱུར་ལ། དེ་ཡང་དེ་ལྟ་ན་བཏགས་འཛིན་རྟོག་པ་ཉིད་དུ་ཐལ་བར་འགྱུར་བ་དང༌། སྟོང་པ་ཉིད་དུ་མཚན་མར་འཛིན་པའི་བློ་ཡིན་པའི་ཕྱིར་ན། གཉེན་པོ་གཞི་ཤེས་ཀྱི་མི་མཐུན་ཕྱོགས་སུ་ཐལ་བར་འགྱུར་བ་དང༌། སྒྲོ་འདོགས་སོ་གཉིས་དང་བྲལ་བའི་རྣམ་པ་ཅན་མ་ཡིན་པར་འགྱུར་ལ།
དེ་ལྟ་ན་ནི་དེའི་རྣམ་པ་ཅན་གྱི་མཐོང་ལམ་དང་དམིགས་རྣམ་རྗེས་སུ་མཐུན་པ་མ་ཡིན་པར་འགྱུར་བ་དང༌། སྟོང་པ་ཉིད་ལ་རློམ་པ་རྣམ་བཞི་བཀག་པའི་སྦྱོར་བ་མ་ཡིན་པར་འགྱུར་ཏེ། སྟོང་པ་ཉིད་དུ་ཞེན་པའི་བློ་ཡིན་པའི་ཕྱིར་རོ། ། གཉིས་པ་ལ་ལུང་དང༌། རིགས་པ་གཉིས་ལས། ལུང་ནི། འདིར་རྣམ་རྟོག་བཞི་པོ་ལྡན་བསྟེན་པ། ། ཞེས་དགག་པའི་རྣམ་པ་ཅན་གྱི་རྟོག་པ་བཞི་དང་མཚུངས་ལྡན་དུ་བཤད་པ་དང༌། མདོ་སྡེ་རྒྱན་ལས། རྟོག་མིན་མི་རྟོག་མ་ཡིན་པ། །
ཞེས་གསུངས་ལ། དེའི་དོན་ཡང་སྦྱོར་ལམ་གྱི་ཡེ་ཤེས་དེ་ཡང་དག་པ་མ་ཡིན་པའི་ཀུན་ཏུ་རྟོག་པ་ཡང་མ་ཡིན། རྣམ་པར་མི་རྟོག་པའི་ཡེ་ཤེས་ཀྱང་མ་ཡིན་ཞེས་བྱ་བའི་དོན་ཡིན་ལ། དེའི་ཤེས་བྱེད་ཀྱང་བག་ཆགས་ཀྱི་དབང་གིས་གཟུང་འཛིན་གཉིས་སུ་སྣང་བ་མ་ཡིན་པ་དང༌། ཆོས་ཉིད་ལ་རྣམ་པར་མི་རྟོག་པའི་ཡེ་ཤེས་ཡིན་ན་འདས་ལམ་དུ་ཐལ་བས་སོ་སྙམ་དུ་དགོངས་པའོ། ། རིགས་པ་ནི། ཆོས་དེ་ལ་རྟོག་མེད་ཀྱི་ཤེས་པ་ཡིན་ན་དེའི་རང་མཚན་གསལ་བར་མཐོང་དགོས་པ་ཡིན་ཏེ། ཇི་སྐད་དུ། རྟོག་པའི་དྲྭ་བ་རྣམ་བསལ་བས། ། གསལ་བ་ཉིད་དུ་སྣང་བ་ཡིན། །
ཞེས་གསུངས་པས་སོ། ། སྦྱོར་ལམ་མཉམ་གཞག་ཡེ་ཤེས་ལ་ནི་ཡུལ་བདག་མེད་པའི་དོན་རང་མཚན་གསལ་བར་སྣང་བ་མ་ཡིན་ཏེ། ཡུལ་བདག་མེད་ཀྱི་རང་ལྡོག་ནས་ནི་རང་མཚན་མ་ཡིན་ལ། ཡུལ་དང་ཡུལ་ཅན་ཆུ་ལ་ཆུ་བཞག་པ་བཞིན་དུ་དབྱེར་མེད་དུ་འདྲེས་པ་ནི་དེའི་ཚེ་མེད་པའི་ཕྱིར་དང༌། དེ་གཉིས་དེར་འདྲེས་པ་དེའི་ཚེ་ནི་ཡུལ་ཅན་ཡེ་ཤེས་དེ་ལ་སོ་སོ་རང་རིག་པའི་ཡེ་ཤེས་ཞེས་བྱ་ཞིང༌། བདག་མེད་མངོན་སུམ་དུ་མཐོང་བ་དང༌། དེའི་དོན་རང་མཚན་གསལ་བར་མཐོང་བ་ཞེས་བྱ་སྟེ། ཡེ་ཤེས་དེའི་མངོན་སུམ་དུ་རིག་བྱ་དེ། དབྱིངས་རིག་དབྱེར་མེད་ཀྱི་ངོ་བོར་གནས་པའི་ཕྱིར་རོ། ། གསུམ་པ་རྩོད་པ་སྤང་བ་ལ་བཞི་སྟེ།
དོན་དེ་ལ་རྟོག་པ་དང་རྟོག་མེད་ཀྱི་ཤེས་པ་གང་རུང་མ་ཡིན་ན། དོན་དེ་མ་རྟོགས་པར་ཐལ་བའི་རྩོད་པ་སྤང་བ་དང༌། ཆོས་ཉིད་དོན་སྤྱིའི་ཚུལ་གྱིས་རྟོགས་པའི་རྒྱུ་མཚན་གྱིས་དེ་ལ་རྟོག་པ་ཡིན་པར་ཐལ་བའི་རྩོད་པ་སྤང་བ་དང༌། དགག་རྟོག་དང་མཚུངས་པར་ལྡན་པའི་རྒྱུ་མཚན་གྱིས་དགག་རྟོག་ཏུ་ཐལ་བའི་རྩོད་པ་སྤང་བ་དང༌། རྟོག་པ་དང་བྲལ་བའི་རིག་པ་ཡིན་པའི་རྒྱུ་མཚན་གྱིས་མངོན་སུམ་དུ་ཐལ་བ་སྤང་བའོ། ། དང་པོ་ནི། འོ་ན་སྦྱོར་ལམ་མཉམ་གཞག་ཡེ་ཤེས་དེས་བདག་མེད་མ་རྟོགས་པར་ཐལ་བ་དང༌། དེ་ཡུལ་དུ་བྱེད་པའི་ཤེས་པ་མ་ཡིན་པར་འགྱུར་ཏེ། དེ་ལ་རྟོག་པ་དང་རྟོག་མེད་ཀྱི་ཤེས་པ་གང་རུང་མ་ཡིན་པའི་ཕྱིར། ཞེ་ན།
ལན་ལ་གཉིས་ཏེ། མགོ་མཚུངས་དང༌། རྣལ་མའོ། ། དང་པོ་ནི། སངས་རྒྱས་ཀྱི་ཡེ་ཤེས་དེས་དོན་སྤྱི་དང༌། ལྡོག་པ་གཞན་སེལ་དང༌། ཤིན་ཏུ་ལྐོག་གྱུར་དང༌། ཀུན་རྫོབ་ཀྱི་བདེན་པ་རྣམས་མ་རྟོགས་པ་དང༌། ཡུལ་དུ་བྱེད་པའི་བློ་མ་ཡིན་པར་འགྱུར་ཏེ། དེ་དག་ལ་རྟོག་པ་དང་རྟོག་མེད་ཀྱི་ཤེས་པ་གང་རུང་མ་ཡིན་པའི་ཕྱིར།
དེ་དག་གི་ཤེས་བྱེད་ཀྱང༌། སྤྱི་མཚན་དངོས་ཡུལ་དུ་བྱེད་པའི་རྟོག་མེད་ཀྱི་ཤེས་པ་མི་སྲིད་པའི་ཕྱིར་དང༌། སངས་རྒྱས་རང་སྣང་ལ་ཀུན་རྫོབ་ཀྱི་སྣང་བ་མི་འཆར་བའི་ཕྱིར། གལ་ཏེ་འཆར་ན་ཡེ་ཤེས་དེས་དེ་ཁོ་ན་ཉིད་མངོན་སུམ་དུ་གཟིགས་པ་ལ་སྒྲིབ་བྱེད་ཡོད་པར་འགྱུར་དེ། རང་སྣང་ལ་དེ་འཆར་བའི་ཕྱིར། འཕགས་པ་སློབ་པའི་རྗེས་ཐོབ་བཞིན་ནོ། ། གཉིས་པ་ལ་ལུང་དང༌། རིགས་པ་གཉིས་ལས།

དང་པོ་ནི། མོས་མིན་འདུ་ཤེས་མེད་པ་ཡིན། ། ཞེས་གསུངས་ལ། དེའི་དོན་ཡང༌། སྤྱིའི་རྣམ་པས་མི་མོས་ཤིང༌། མངོན་སུམ་གྱི་རྣམ་པས་ཡོངས་སུ་མི་ཤེས་པ་ལ་འཆད་དགོས་པའི་ཕྱིར་ན། བཟོད་པའི་མཉམ་གཞག་ནི་ཆོས་ཉིད་ལ་རྟོག་པ་དང་རྟོག་མེད་ཀྱི་ཤེས་པ་གང་དུའང་མི་རུང་ངོ༌། ། རྟོག་གེ་ལ་གྲགས་པའི་རྟོག་པ་དང་རྟོག་མེད་གཉིས་པོ་གང་རུང་གི་ནང་དུ་འདུ་བ་མ་ཡིན་ཏེ། དེ་གཉིས་ནི་ཡང་དག་པ་མ་ཡིན་པའི་ཀུན་རྟོག་ཁོ་ནའི་དབང་དུ་བྱས་པ་ཡིན་པས། ཡེ་ཤེས་ཇི་སྙེད་པ་དེའི་ནང་དུ་མི་འདུ་བའི་ཕྱིར་དང༌། དཔེར་ན།
ཀུན་གཞིའི་རྣམ་པར་ཤེས་པ་དང༌། ཡུལ་གྱིས་ཁ་མ་སྒྱུར་བའི་མྱོང་བ་གསལ་རིག་གི་ཆ་དེ་དེ་གཉིས་གང་དུ་ཡང་མི་འདུ་བ་བཞིན་ནོ། ། གཞན་ཡང་ཐེག་ཆེན་གྱི་མཐོང་ལམ་མཉམ་བཞག་ཡེ་ཤེས་དེས་སྟོང་ཉིད་མ་རྟོགས་པར་འགྱུར་ཏེ། དེ་དེ་ལ་རྟོག་པ་ཡང་མ་ཡིན་རྟོག་མེད་ཀྱི་ཤེས་པ་ཡང་མ་ཡིན་པའི་ཕྱིར། དེ་དེ་ལ་རྟོག་པའམ་རྟོག་མེད་ཀྱི་ཤེས་པ་ཡིན་ན་ནི་ཡེ་ཤེས་རྟོག་པར་ཐལ་བ་དང༌། ཆོས་ཉིད་རང་མཚན་དུ་ཐལ་བ་གང་རུང་ལས་མ་འདས་སོ། ། གཉིས་པ་ནི། གལ་ཏེ་ཐེག་པ་ཆེ་ཆུང་གི་སྦྱོར་ལམ་མཉམ་གཞག་ཆོས་ཅན། རྟོག་པ་ཡིན་ཏེ། བདག་མེད་དོན་སྤྱིའི་ཚུལ་གྱིས་རྟོགས་པའི་བློ་ཡིན་པའི་ཕྱིར།
དེ་ཡིན་ཏེ། དེ་རྟོག་པ་གང་ཞིག མངོན་སུམ་དུ་མ་རྟོགས་པའི་ཕྱིར། ཞེ་ན། ཆོས་ཉིད་རྟོགས་ན་དེ་དོན་སྤྱིའི་ཚུལ་གྱིས་རྟོགས་པར་འགལ་བ་ཡིན་ཏེ། ཆོས་ཉིད་ཀྱི་དོན་སྤྱི་ཆོས་ཉིད་མ་ཡིན་པའི་ཕྱིར་དང༌། དོན་སྤྱི་དངོས་ཡུལ་དུ་བྱེད་པའི་བློ་ཡིན་ན་གཉིས་སྣང་ཅན་གྱི་ཤེས་པ་ཡིན་དགོས་ལ། དེ་ཡིན་ན་ཆོས་ཉིད་རྟོགས་པའི་བློ་ཡིན་པར་འགལ་བའི་ཕྱིར། གཞན་ཡང་མདོ་སྡེ་པ་ལྟར་ན། སྔོ་འཛིན་དབང་པོས་མངོན་སུམ་གྱིས་སྔོན་པོ་དོན་སྤྱིའི་ཚུལ་གྱིས་རྟོགས་པར་འགྱུར་ཏེ།
དེས་དེ་རྟོགས་པ་གང་ཞིག མངོན་སུམ་དུ་མ་རྟོགས་པའི་ཕྱིར། དེས་དེ་རྟོགས་པ་ཡིན་ཏེ། དེ་ལ་དེའི་རྣམ་པ་ཤར་བའི་ཕྱིར་ཏེ། དེས་དེ་དངོས་སུ་རྟོགས་ན་ནི། ། དེའི་དབང་གིས་དེ་བཞག་ཕྱིར། ། ཞེས་དང༌། ཕྱི་རོལ་དོན་ནི་དངོས་སུ་མིན། ། ཞེས་གསུངས་སོ། ། དེར་མ་ཟད་ཐེག་ཆེན་འཕགས་པའི་མཉམ་གཞག་ཡེ་ཤེས་ཀྱིས་ཆོས་ཅན་ཀུན་རྫོབ་ཀྱི་བདེན་པ་འདི་དོན་སྤྱིའི་ཚུལ་གྱིས་རྟོགས་པར་འགྱུར་ཏེ།
དེ་རྟོགས་པ་གང་ཞིག མངོན་སུམ་དུ་མ་རྟོགས་པའི་ཕྱིར། གལ་ཏེ་དེ་དངོས་སུ་རྟོགས་ན་ནི། སྒྲའི་ཆོས་ཉིད་མངོན་སུམ་དུ་རྟོགས་པའི་མཉམ་གཞག་ཡེ་ཤེས་ཀྱིས་སྒྲ་མངོན་སུམ་དུ་རྟོགས་ན་ནི་སྒྲ་དེ་ཆོས་ཀྱི་སྐྱེ་མཆེད་དུ་ཐལ་བར་འགྱུར་རོ། ། དེས་དེ་རྟོགས་པ་ནི་ཡིན་ཏེ། དེས་དེ་ལ་དམིགས་ནས་དེའི་གནས་ལུགས་རྟོགས་པའི་ཕྱིར་རོ། ། ཡང་དག་པར་ན་ཐེག་ཆེན་གྱི་མཐོང་ལམ་མཉམ་གཞག་ཡེ་ཤེས་ཆོས་ཅན། ཆོས་ཉིད་དོན་སྤྱིའི་ཚུལ་གྱིས་རྟོགས་པར་འགྱུར་ཏེ། དེ་རྟོགས་པ་གང་ཞིག མངོན་སུམ་དུ་མ་རྟོགས་པའི་ཕྱིར།
དེ་རྟོགས་པ་ཡིན་ཏེ། དེའི་རྣམ་པ་ཤར་བའི་ཕྱིར་ཏེ། ཆོས་ཉིད་ཀྱི་ཤེས་རྣམ་ཉམས་སུ་མྱོང་བའི་རང་རིག་མངོན་སུམ་ཡིན་པའི་ཕྱིར། གོང་གི་རྟགས་གཉིས་པ་མ་གྲུབ་ན་རྟོག་པར་འགྱུར་ཏེ། མེད་པར་དགག་པའི་དངོས་ཀྱི་ཡུལ་ཅན་ཡིན་པའི་ཕྱིར། འོ་ན་སྟོང་ཉིད་མངོན་སུམ་དུ་རྟོགས་པའི་ཐ་སྙད་འཇིག་པར་འགྱུར་རོ། ། ཞེ་ན། ཡང་དག་པར་ན་འཇིག་པ་ཡང་ཡིན་ཏེ། སྔོན་པོའི་རྣམ་པ་ཤར་བ་ལ་སྔོན་པོ་མངོན་སུམ་དུ་རྟོགས་པར་ཐ་སྙད་བྱས་པ་བཞིན་དུ། དེ་བཞིན་ཉིད་ཀྱི་ཤེས་རྣམ་མངོན་སུམ་དུ་རྟོགས་པ་ལ་དེ་བཞིན་ཉིད་མངོན་སུམ་དུ་རྟོགས་པའི་ཐ་སྙད་བྱས་པའི་ཕྱིར།
དེས་ན་སྔོར་སྣང་དབང་ཤེས་དེ་དཔྱད་ན་རང་རིག་པར་འཇོག་པ་བཞིན་དུ། སྟོང་པ་ཉིད་ཀྱི་ཡུལ་ཅན་གྱི་མཉམ་གཞག་ཡེ་ཤེས་ཀྱང་དཔྱད་ན་སོ་སོར་རང་རིག་པའི་ཡེ་ཤེས་སུ་འཇོག་པ་ཡིན་ནོ། ། འོ་ན་དེས་དེ་རྟོགས་པའི་ཐ་སྙད་ཀྱང་མི་འཐད་དོ་ཞེ་ན། མི་མཚུངས་ཏེ། རྟོགས་པ་ཞེས་བྱ་བ་ནི་མ་དཔྱད་པའི་རྣམ་གཞག་ཡིན་ལ། དངོས་དང་དོན་སྤྱི་ནི་རྟོགས་ཚུལ་ལ་དཔྱད་པའི་རྣམ་གཞག་ཡིན་པའི་ཕྱིར། གསུམ་པ་ནི། ཐེག་ཆེན་གྱི་སྦྱོར་ལམ་མཉམ་གཞག་གི་རྟོག་པར་ཁས་ལེན་དགོས་ཏེ། རང་བཞིན་མེད་པའི་རྣམ་པ་ཅན་གྱི་རྟོག་པ་དང་མཚུངས་ལྡན་དུ་འབྱུང་བའི་ཕྱིར། ཞེ་ན།
ཁྱབ་པ་མ་ངེས་པ་ཡིན་ཏེ། དཔེར་ན། གཅིག་དང་དུ་བྲལ་གྱི་རྟགས་ལ་བརྟེན་ནས་བདེན་སྟོང་གསར་དུ་རྟོགས་པའི་བློ་དེ་རྟོག་པ་དང་མཚུངས་ལྡན་དུ་བྱུང་ཡང་རྟོག་པར་ཁས་ལེན་དུ་མི་རུང་བ་བཞིན་ནོ། ། དེའི་ཤེས་བྱེད་ཀྱང་རྟགས་ལ་བརྟེན་ནས་སྤྲོས་བྲལ་གསར་དུ་རྟོགས་པའི་རིག་ཤེས་དེ་སྤྲོས་བྲལ་དུ་ཞེན་པའི་བློར་ཁས་ལེན་ན། དེ་ཆོས་ཅན། སྤྲོས་བྲལ་རྟོགས་པའི་བློ་མ་ཡིན་པར་ཐལ། སྤྲོས་པའི་མཐའ་གང་རུང་ཅིག་ཏུ་ཞེན་པའི་བློ་ཡིན་པའི་ཕྱིར། དཔེ་དེ་བཞིན་དུ། སྦྱོར་ལམ་དང་པོ་གསུམ་གྱི་མཉམ་གཞག་ན་དེའི་ཆ་ནས་སྦྱོར་ལམ་དུ་མི་འཇོག་སྟེ། དེའི་ཆ་ནས་བཏགས་འཛིན་གྱི་རྟོག་པ་ཉིད་དུ་འཇོག་པའི་ཕྱིར།
འོ་ན་ཅི་ཞེ་ན། དེ་རྟོགས་པའི་ཆ་ནས་དེར་འཇོག་པ་ཡིན་ཏེ། དེའི་ཆ་ནས་བདེན་པ་མངོན་སུམ་དུ་རྟོགས་པ་དང་དམིགས་རྣམ་རྗེས་སུ་མཐུན་པའི་ཕྱིར་རོ། ། བཞི་པ་ནི། དེ་ཆོས་ཅན། ཆོས་ཉིད་ལ་རྣལ་འབྱོར་མངོན་སུམ་དུ་ཐལ་བར་འགྱུར་ཏེ། དེ་ལ་རྟོག་པ་དང་བྲལ་ཞིང་མ་འཁྲུལ་བའི་རིག་པ་ཡིན་པའི་ཕྱིར་ཞེ་ན། དེ་དེ་ལ་མ་འཁྲུལ་བར་མི་འགྲུབ་སྟེ། སོ་སོ་སྐྱེ་བོའི་ཤེས་པ་ཡིན་པའི་ཕྱིར། འོ་ན་རྟོག་པ་དང་རྟོག་མེད་ཀྱི་འཁྲུལ་ཤེས་གཉིས་ལས་གང་ཞེ་ན།
འཁྲུལ་ཤེས་གང་ཡིན་ཐམས་ཅད་དེ་གཉིས་སུ་ཁ་ཚོན་ཆོད་པ་མ་ཡིན་ཏེ། དཔེར་ན་འཕྲལ་གྱི་འཁྲུལ་རྒྱུས་མ་སླད་པའི་གཟུང་འཛིན་གཉིས་སྣང་ཅན་གྱི་དབང་ཤེས་བཞིན་ནོ། ། དེ་ལ་འཁྲུལ་ན་དེ་མ་རྟོགས་དགོས་པ་ཡང་མ་ཡིན་ཏེ། སྒྲ་མི་རྟག་རྟོགས་ཀྱི་རྗེས་དཔག་བཞིན་ནོ། ། དེས་ན་སྦྱོར་ལམ་མཉམ་གཞག་ཡེ་ཤེས་འདི་ནི་བདག་མེད་པའི་དོན་ལ་ཕྱིན་ཅི་མ་ལོག་པ་དང་རྗེས་སུ་མཐུན་པའི་ཕྱིན་ཅི་ལོག་གི་བློའོ། ། ཞེས་བྱ་བ་ཞིག་ཡིན་པར་དབུས་མཐའ་རྩ་འགྲེལ་ལས་བཤད་པ་དེ་བཞིན་དུ་ཁས་བླང་བར་བྱའོ། ། སྦྱོར་དང་མཉམ་ཉིད་གོམས་ཚུལ་མ་བསླབ་པར། ། སྦྱོར་ལམ་རྟོག་པར་འཆད་པའི་ཐག་ཆོད་ཀྱིས། ། སྦྱོར་མཐོང་སྒོམ་གསུམ་སྟོན་པའི་རྩ་འགྲེལ་གྱི། ། སྦྱོར་ལུགས་བློ་ལ་ལྗེན་པ་འགའ་ཡོད་དམ། །
ངེས་མེད་གཞན་གྱི་ཟེར་བགྲོས་འཁྱམ་པོ་ཞིག ། ངེས་པར་བྱང་བའི་ཚིག་ཕྲེང་དུ་མ་ཡིས། ། ངེས་འབྱེད་རྣམ་གཞག་འཆད་པ་གད་མོའི་གནས། ། ངེས་ལེགས་ལམ་གྱི་རྣམ་གཞག་འདི་ཟུང་ཤིག། །། དེ་ལ་འཕྲོས་ནས་རྟོག་པ་བཞིའི་ལྡན་ཚུལ་འཆད་པ་ལ་གཉིས་ཏེ། རྟོག་པ་སྤྱི་དང༌། སོ་སོའི་ངོ་བོ། བཞི་པོ་ཐེག་ཆེན་གྱི་ངེས་ཆ་ལ་ཇི་ལྟར་ལྡན་པའི་ཚུལ་ལོ། ། དང་པོ་ནི། སྤྱིར་རྟོག་པའི་བཤད་ཚུལ་གསུམ་ལས།
འདིར་ནི་སྒྲ་དོན་འཛིན་པའི་རྟོག་པའི་དབང་དུ་བྱས་པ་ཡིན་ལ། དེ་ལ་ཡང་དག་མིན་རྟོག་གིས་མ་ཁྱབ་པརབཤད་ན་ལེགས་པ་ཡིན་ཏེ། ཡང་དག་མིན་རྟོག་གི་དོན་ནི། བག་ཆགས་ཀྱི་དབང་གིས་ཁམས་གསུམ་པའི་རྣམ་པ་ཅན་དུ་སྣང་བ་ཞིག་ཡིན་ལ། ལུང་རིགས་རྣམ་དག་གི་རྒྱུ་ལ་བརྟེན་ནས་རང་བཞིན་མེད་པའི་རྣམ་པ་ཅན་གྱི་ཞེན་བློ་དག་ལ་ནི་འཇོག་བྱེད་དེ་མ་ཚང་བའི་ཕྱིར་རོ། ། སྒྲ་དོན་འཛིན་པའི་རྟོག་པ་ལའང་ཉོན་མོངས་པ་ཅན་ཡིན་མིན་གཉིས་ལས། འདིར་སྐབས་སུ་བབ་པ་ནི་ཉོན་མོངས་པ་ཅན་མ་ཡིན་པའི་རྟོག་པའི་དབང་དུ་བྱས་པ་ཡིན་ཏེ། ཉན་རང་གི་བྱང་ཆུབ་ཐོབ་པ་ལ་གེགས་སུ་མ་གྱུར་པའི་རྟོག་པ་ཞིག་ལྡན་པའི་ཆ་ནས་ཐེག་དམན་གྱི་སྦྱོར་ལམ་ལས་ཁྱད་པར་དུ་འཕགས་པར་སྒྲུབ་པའི་སྐབས་ཡིན་པའི་ཕྱིར། དེས་ན་འདིར་བསྟན་རྟོག་པའི་མཚན་ཉིད་ནི། རང་ཡུལ་ལ་མཚན་མར་འཛིན་པའི་ཞེན་བློ་གང་ཞིག
ཤེས་བྱ་ཡོངས་སུ་དཔྱོད་པའི་གེགས་སུ་གྱུར་པའོ། ། དབྱེ་ན། ཇི་ལྟ་བ་དཔྱོད་པའི་གེགས་སུ་གྱུར་པ་དང༌། ཇི་སྙེད་པ་ཡོངས་སུ་དཔྱོད་པའི་གེགས་སུ་གྱུར་པའོ། ། དང་པོ་ལ་ནི། དེ་ཁོ་ན་ཉིད་མཐོང་བ་ལ་སྒྲིབ་བྱེད་ཀྱི་རྟོག་པ་ཞེས་བྱ་ཞིང༌། ཕྱི་མ་ལ་ནི་ལས་འབྲས་ལ་སྒྲིབ་བྱེད་ཀྱི་རྟོག་པ་ཞེས་བྱ་ལ། དེ་ཡང་དང་པོ་ནི་མཉམ་གཞག་ཏུ་སྤོང་ཞིང༌། ཕྱི་མ་རྗེས་ཐོབ་ཡེ་ཤེས་ཀྱིས་སྤང་བར་བྱ་བ་ཡིན་པ་ལས། འདིར་ནི་དང་པོ་འཆད་པ་སྐབས་སུ་བབ་པ་ཡིན་ཏེ།
སྤྲོས་བྲལ་མངོན་སུམ་དུ་རྟོགས་པའི་མཐོང་སྒོམ་ལམ་གྱི་འགལ་ཟླ་འཆད་པའི་སྐབས་ཡིན་པའི་ཕྱིར། དེ་ལའང་གཉིས་ཏེ། རྫས་འཛིན་གྱི་དང༌། བཏགས་འཛིན་གྱི་རྟོག་པའོ། ། དང་པོ་ནི། བདེན་འཛིན་དང་དོན་གཅིག་ལ། དེ་ལའང་གཉིས་ཏེ། གཟུང་བ་ལ་དང༌། འཛིན་པ་ལའོ། ། དང་པོ་ལའང་གཉིས་ཏེ།
ཀུན་ནས་ཉོན་མོངས་ཀྱི་ཆོས་ལ་དང༌། རྣམ་བྱང་གི་ཆོས་ལའོ། ། དེ་ལའང་ཐེག་ཆེན་གྱི་དང༌། ཐེག་དམན་གྱི་རྣམ་བྱང་གཉིས་ལས། གོ་རིམ་བཞིན་དུ་དེ་དག་ལ་དམིགས་ནས་བདེན་པར་འཛིན་པའི་བློ་ལ་ནི་ཀུན་ནས་ཉོན་མོངས་ཀྱི་དང༌། རྣམ་བྱང་གི་དང༌། འཇུག་པའི་དང༌། ལྡོག་པའི་ཕྱོགས་ཀྱི་གཟུང་རྟོག་ཅེས་བྱའོ། ། འཛིན་པ་ལའང་གཉིས་ཏེ། ཆོས་དང༌།
གང་ཟག་གོ ། དང་པོ་ནི། སེམས་དང༌། སེམས་ལས་བྱུང་བ་དང༌། རྣམ་པར་མི་རྟོག་པའི་ཡེ་ཤེས་རྣམས་ལ་བྱ་ལ། གཉིས་པ་ནི། གདགས་གཞི་དེ་དང་དེ་ལ་གང་ཟག་ཏུ་སྒྲོ་བཏགས་པའོ། ། དེ་ལའང་གཉིས་ཏེ། སོ་སོ་སྐྱེ་བོའི་གདགས་གཞི་ལ་སོ་སོ་སྐྱེ་བོར་སྒྲོ་གདགས་པ་དང༌། འཕགས་པའི་གདགས་གཞི་ལ་འཕགས་པའི་གང་ཟག་ཏུ་སྒྲོ་གདགས་པའོ། །
ཡུལ་དེ་དང་དེ་ལ་དམིགས་ནས་བདེན་པར་ཞེན་པའི་བློ་ལ་ནི། སྤྱིར་རྫས་འཛིན་རྟོག་པ་དང༌། བྱེ་བྲག་ཏུ་གང་ཟག་ལ་རྫས་འཛིན་རྟོག་པ་དང༌། དེ་འདོགས་པའི་རྒྱུ་ལ་རྫས་ཡོད་དུ་འཛིན་པའི་རྟོག་པ་ཞེས་བྱའོ། ། གང་ཟག་ལ་རྫས་འཛིན་གྱི་རྟོག་པ་ཙམ་ལ་ནི། གང་ཟག་འཛིན་སྟངས་ཀྱི་ཡུལ་དུ་བྱས་པ་དང༌། དམིགས་པའི་ཡུལ་དུ་བྱས་པའི་དབྱེ་བས་གཉིས་ལས། འདིར་ནི་ཕྱི་མའི་དབང་དུ་བྱས་པ་ཡིན་ཏེ། སྔ་མ་ནི་ཉོན་སྒྲིབ་ཀྱི་དབང་དུ་བྱས་པར་འཆད་དགོས་པའི་ཕྱིར། སྤྱིར་གཟུང་འཛིན་གྱི་རྟོག་པའི་འཇོག་ཚུལ་དེ་ལྟར་ཡིན་ཀྱང༌།
འདིར་བསྟན་གྱི་གཟུང་འཛིན་གྱི་རྟོག་པར་འཇོག་པ་ལ་ནི་ཡུལ་གཟུང་འཛིན་ལ་དམིགས་ནས་བདེན་པར་ཞེན་པ་ཙམ་གྱིས་ཆོག་པ་མ་ཡིན་ཏེ། འཛིན་སྟངས་ཀྱི་གཟུང་བྱ་ལ་ཡང་གཟུང་བར་རྟོག་པ་དང༌། འཛིན་པར་རྟོག་པ་དག་དགོས་པརབཤད་པའི་ཕྱིར། བཏགས་འཛིན་རྟོག་པ་ནི་བདེན་འཛིན་གྱི་སྒྲོ་འདོགས་ཆོད་པའི་དོན་ལ་བཏགས་པ་ཙམ་དུ་ཞེན་པའི་བློ་ཞིག་ཡིན་ལ། དེ་ལའང་ཡུལ་གྱི་དབྱེ་བས་གཉིས་ཏེ། ཡུལ་གཟུང་བ་ལ་དང༌། འཛིན་པ་ལ་བཏགས་པ་ཙམ་དུ་ཞེན་པའོ། ། དང་པོ་ལ་ཡང་ཀུན་བྱང་གི་དབྱེ་བས་གཉིས་དང༌། རྣམ་བྱང་ལའང་ཐེག་པ་ཆེ་ཆུང་གི་དབྱེ་བས་གཉིས་སོ། ། འཛིན་པ་ལ་དམིགས་པའི་བཏགས་འཛིན་ལའང་གཉིས་ཏེ།
གང་ཟག་ལ་དང༌། ཆོས་ལའོ། ། ཆོས་ལའང་གཉིས་ཏེ། སོ་སོ་སྐྱེ་བོའི་གདགས་གཞི་སེམས་སེམས་བྱུང་དང༌། འཕགས་པའི་གདགས་གཞི་མཉམ་རྗེས་ཀྱི་ཡེ་ཤེས་སོ། ། གལ་ཏེ་གཟུང་འཛིན་གཉིས་ཀ་ལ་རྫས་བཏགས་ཀྱི་རྟོག་པའི་འབྱེད་ཚུལ་དེ་ལྟར་དུ་འཆད་པ་མི་འཐད་དེ། གཞུང་འགྲེལ་ལས་མ་བཤད་པའི་ཕྱིར་སྙམ་ན། ཉེས་པ་མེད་དེ། སྤྱིར་དབུ་མའི་གཞུང་ལུགས་འཆད་པའི་བབས་ལ་དེ་ལྟར་འཆད་དགོས་པའི་ཕྱིར་དང༌། བྱེ་བྲག་ཏུ་རྒྱན་རྩ་འགྲེལ་གྱི་ལུགས་འདིར།
གཟུང་འཛིན་གྱི་རྟོག་པའི་འཇོག་ཚུལ་དང༌། རྫས་བཏགས་ཀྱི་འཇོག་ཚུལ་ཕན་ཚུན་མཚོན་ནས་འཆད་ཚུལ་དེ་ལྟར་མ་ཤེས་ན་མཐའ་མི་ཆོད་པའི་ཕྱིར་རོ། ། དེ་ཡང་ཇི་ལྟར་ཞེ་ན། སྤྱིར་དབུ་མའི་གཞུང་ལུགས་ལས། མཚན་འཛིན་གྱི་རྟོག་པ་ལ་བདེན་འཛིན་གྱི་དང༌། བདེན་མེད་དུ་འཛིན་པའི་རྟོག་པ་གཉིས་སུ་ཕྱེ་ནས། དང་པོ་སྤོང་སླ་ཞིང་སྔར་སྤོང་བ་དང༌། ཕྱི་མ་སྤོང་དཀའ་ཞིང༌། ཕྱིས་སྤོང་བའི་རིམ་པ་རྒྱ་ཆེར་གསུངས་པ་དང༌། རྟོག་པ་དེ་གཉིས་གང་ལ་འཇུག་པའི་ཡུལ་ཡང་ཤེས་བྱའི་ཁྱད་པར་མཐའ་དག་ལ་ཡིན་གྱི།
ཉི་ཚེ་བ་ལ་མ་ཡིན་པའི་ཕྱིར་དང༌། གཟུང་རྟོག་གི་ཡུལ་ལ་ཀུན་བྱང་གི་དབྱེ་བས་གཉིས་སུ་ཕྱེ་ནས་ཡུལ་ཅན་རྟོག་པ་ལ་གཉིས་སུ་འབྱེད་པ་དེ་བཞིན་དུ། འཛིན་རྟོག་གི་ཡུལ་ལའང་ཀུན་བྱང་གི་དབྱེ་བས་གཉིས་སུ་འབྱེད་དགོས་པར་དོན་གྱིས་ཐོབ་པ་དང༌། འཛིན་རྟོག་གི་ཡུལ་ལ་གང་ཟག་དང༌། དེར་གདགས་པའི་རྒྱུ་གཉིས་སུ་ཕྱེ་བ་དང༌། ཡུལ་ཅན་རྟོག་པ་ལ་རྫས་འཛིན་དང༌། བཏགས་འཛིན་གཉིས་སུ་ཕྱེ་བ་བཞིན་དུ། གཟུང་རྟོག་གི་ཡུལ་ལའང་གང་ཟག་དང༌། དེར་གདགས་པའི་རྒྱུ་གཉིས་སུ་འབྱེད་པ་དང༌། ཡུལ་ཅན་ལའང་རྫས་འཛིན་དང༌།
བཏགས་འཛིན་གཉིས་སུ་འབྱེད་དགོས་པ་ཡིན་ཏེ། སོ་སོ་ཐ་དད་དུ་དེ་དང་དེ་ཡོད་པ་གང་ཞིག ཡོད་པ་ལྟར་དེ་དང་དེར་དབྱེ་བའི་རིགས་པ་མཚུངས་པའི་ཕྱིར་རོ། ། གཉིས་པ་ལྡན་ཚུལ་ལ་གཉིས་ཏེ། སྤྱིར་གང་ཟག་གང་ལ་ལྡན་པའི་ཚུལ་དང༌། བྱེ་བྲག་ཏུ་ངེས་འབྱེད་ཆ་བཞི་དང་ཇི་ལྟར་ལྔ་བའི་ཚུལ་ལོ། ། དང་པོ་ནི། རྫས་འཛིན་གྱི་རྟོག་པ་ཇི་སྙེད་པ་ནི་སོ་སོ་སྐྱེ་བ་དང༌། ཉན་རང་འཕགས་པའི་རྗེས་ཐོབ་ན་ཡོད་པ་ཡིན་ལ། ཐེག་ཆེན་འཕགས་པའི་རྗེས་ཐོབ་ཏུ་ནི་མི་འབྱུང་སྟེ།
བདེན་མེད་མངོན་སུམ་དུ་རྟོགས་པའི་ཡེ་ཤེས་རྒྱུན་མི་ཆད་པའི་ཕྱིར་རོ། ། དེ་ལས་ཀྱང་ཉན་རང་འཕགས་པ་ལ་གང་ཟག་ཏུ་བདེན་པར་འཛིན་པའི་རྫས་འཛིན་མེད་པ་ཁོ་ནར་མ་ཟད། གང་ཟག་ལ་བདེན་པར་འཛིན་པ་ཡང་མེད་དེ། གང་ཟག་བཏགས་ཡོད་དུ་མངོན་སུམ་དུ་རྟོགས་པའི་ཕྱིར། དེ་ལྟ་ནའང་གང་ཟག་གི་གདགས་གཞི་ལ་རྫས་ཡོད་དུ་འཛིན་པའི་རྟོག་པ་མངོན་གྱུར་དུ་ཡོད་དོ། ། བཏགས་འཛིན་གྱི་རྟོག་པ་ལ་མོས་པ་ཡིད་བྱེད་དང༌། དེ་ཁོ་ན་ཉིད་ཡིད་བྱེད་གཉིས་ལས། དང་པོ་ནི། ཐེག་ཆེན་སྦྱོར་ལམ་མཉམ་གཞག་དང༌། རྗེས་ཀྱི་གནས་སྐབས་གཉིས་ཀ་ན་མངོན་གྱུར་དུ་ཡོད་ལ།
ཕྱི་མ་ནི་མ་དག་ས་བདུན་གྱི་རྗེས་ཐོབ་ཏུ་མངོན་དུ་འགྱུར་བ་སྲིད་ཅིང༌། དག་པ་སར་ནི་སྒྲ་དོན་འཛིན་པའི་རྟོག་པ་འབྱུང་མི་སྲིད་དོ། ། ཁྱད་པར་གང་ཟག་ལ་བཏགས་འཛིན་གྱི་རྟོག་པ་ནི། ཐེག་པ་ཆེ་ཆུང་གཉིས་ཀའི་འཕགས་པ་ལ་མངོན་དུ་འགྱུར་བ་སྲིད་ཅིང༌། དེ་ལས་ཀྱང་མཐོང་སྤང་གི་ཆ་ནི་ཐེག་དམན་གྱི་འཕགས་པ་ཁོ་ན་ལ་མངོན་དུ་འགྱུར་བ་ཡིན་ནོ། ། དེ་ལ་དགོངས་ནས་ཇི་སྐད་དུ། སོ་སོ་སྐྱེ་བོ་འཕགས་དབྱེ་བས། ། ཞེས་མཐོང་སྤང་དུ་གྱུར་པའི་གང་ཟག་ལ་རྫས་བཏགས་སུ་འཛིན་པའི་རྟོག་པ་དེ་ཁོ་ན་ཉིད་ཡིད་བྱེད་ཀྱི་དབང་དུ་བྱས་པ་གཉིས་པོ་དེ་སྐྱེ་འཕགས་གཉིས་ལ་སོ་སོར་ངེས་པར་བཤད་དོ། ། ཡང་ན་མཐོང་སྒོམ་ལམ་གྱི་སྤང་བྱར་གྱུར་པའི་བཏགས་འཛིན་གྱི་རྟོག་པ་ནི་ལམ་དེ་ཉིད་ལ་ལྟོས་ཏེ་མ་འོངས་པ་ཁོ་ན་ཡིན་པ་ལ་བསམས་ནས་འཕགས་པ་ཁོ་ནའི་རྟེན་ཅན་དུ་བཤད་དོ། ། གཉིས་པ་ལ་གསུམ་སྟེ།
ཚོགས་ལམ་དུ་རྟོག་པ་སྤོང་བྱེད་ཀྱི་རིགས་པས་ཇི་ལྟར་གཏན་ལ་འབེབས་པའི་ཚུལ། སྦྱོར་ལམ་དུ་སྒོམ་བྱུང་གི་ཡིད་ལ་བྱེད་པའི་རིམ་པ་མཐོང་ལམ་དུ་མཚན་འཛིན་གྱི་རྟོག་པ་ཐམས་ཅད་དང་བྲལ་བའི་དེ་ཁོ་ན་ཉིད་མངོན་སུམ་དུ་མཐོང་བའི་ཚུལ་ལོ། ། དང་པོ་ནི། ཐོག་མར་རྫས་འཛིན་འགོག་བྱེད་ཀྱི་རིགས་པ་འཆད་དགོས་པ་ཡིན་ཏེ། ཐོག་མར་ལྷན་ཅིག་སྐྱེས་པའི་རྟོག་པའི་འཛིན་སྟངས་སུན་འབྱིན་དགོས་པའི་ཕྱིར། དེའི་འོག་ཏུ་བཏགས་འཛིན་གྱི་རྟོག་པ་འགོག་བྱེད་ཀྱི་རིགས་པ་འཆད་དགོས་ཏེ། དེ་ནས་རྣལ་འབྱོར་པའི་རྟོག་པའི་འཛིན་སྟངས་སུན་འབྱིན་དགོས་པའི་ཕྱིར། རྫས་འཛིན་ལའང་གཟུང་འཛིན་གྱི་དབྱེ་བས་གཉིས་ལས། ཐོག་མར་གཟུང་བ་བདེན་གྲུབ་འགོག་བྱེད་ཀྱི་རིགས་པ་འཆད་དགོས་ཏེ། གཟུང་བ་བདེན་གྲུབ་མ་བཀག་པར་འཛིན་པ་བདེན་གྲུབ་མི་ཁེགས་པའི་ཕྱིར།
གཟུང་བ་ལའང་ཀུན་བྱང་གི་དབྱེ་བས་གཉིས་ལས། ཐོག་མར་ཀུན་ནས་ཉོན་མོངས་ཀྱི་གཟུང་བ་བདེན་གྲུབ་འགོག་དགོས་ཏེ། ཐོག་མར་ཀུན་རྫོབ་ཀྱི་ཆོས་བདེན་གྲུབ་མ་བཀག་ན། དོན་དམ་རྣམ་བྱང་གི་ཆོས་བདེན་པར་གྲུབ་པ་མི་ཁེགས་པའི་ཕྱིར། གཉིས་པ་ནི། ཚོགས་ལམ་དུ་ཇི་ལྟར་གཏན་ལ་ཕབ་པའི་རིམ་པ་བཞིན་དུ་སྦྱོར་ལམ་དུའང་རིམ་གྱིས་ཉམས་སུ་ལེན་པར་བྱེད་དགོས་པ་ཡིན་ཏེ། ཇི་ལྟར་ཐོས་བསམ་གྱིས་གཏན་ལ་ཕབ་པའི་གོ་རིམ་དང་མཐུན་པར། མོས་པས་སྤྱོད་པའི་སར་རིམ་གྱིས་གོམས་པར་མ་བྱས་ན་མཐོང་བའི་ལམ་དུ་དེ་ཁོ་ན་ཉིད་མངོན་སུམ་དུ་མཐོང་བ་མི་འབྱུང་བའི་ཕྱིར། དེ་ཡང་ཇི་ལྟར་ཞེ་ན། དྲོད་ཀྱི་མཉམ་གཞག་ཏུ་ཀུན་ནས་ཉོན་མོངས་ཀྱི་གཟུང་བ་རང་བཞིན་མེད་པ་དང༌།
རྩེ་མོའི་མཉམ་གཞག་ཏུ་རྣམ་བྱང་གི་གཟུང་བ་རང་བཞིན་མེད་པ་དང༌། བཟོད་པའི་མཉམ་གཞག་ཏུ་གང་ཟག་གིས་མཚོན་པའི་འཛིན་པའི་ཆོས་ཇི་སྙེད་པ་རང་བཞིན་མེད་པའི་དོན་ལ་གསལ་སྣང་མཆེད་པའི་ཚུལ་གྱིས་གོམས་པར་བྱེད་དོ། ། དེ་ལྟར་གཟུང་འཛིན་གཉིས་ཀ་བདེན་མེད་དུ་གོམས་པར་བྱས་ནས། དེའི་དོན་ལ་གསལ་སྣང་མཆེད་ཀྱང༌། བདེན་མེད་དུ་ཞེན་པའི་རྟོག་པ་དང་མཚུངས་པར་ལྡན་པས་དེ་སྤོང་བའི་ཕྱིར་དུ་ཆོས་མཆོག་གི་མཉམ་གཞག་ཏུ་ནི། དགག་བྱ་བདེན་གྲུབ་མེད་པའི་རྟགས་ཀྱིས་དེ་བཀག་པའི་བདེན་མེད་ཀྱང་མེད་པའི་དོན་ལ་གསལ་སྣང་མཆེད་པའི་ཚུལ་གྱིས་གོམས་པར་བྱེད་དོ། ། དེ་ལྟར་ན་ཐེག་ཆེན་གྱི་ངེས་འབྱེད་ཆ་བཞིའི་མཉམ་གཞག་དང་པོ་གསུམ་དུ་ནི་སྒྲུབ་པའི་རྣམ་པ་ཅན་གྱི་རྟོག་པ་བཞི་སྤང་བྱར་འབྲེལ་ཞིང༌། དགག་པའི་རྣམ་པ་ཅན་གྱི་རྟོག་པ་གསུམ་དང་མཚུངས་པར་ལྡན་ནོ། ། ཆོས་མཆོག་ཏུ་ནི་ཕྲ་མོ་གསུམ་དང་མཚུངས་པར་ལྡན་པའི་དགག་པའི་རྣམ་པ་ཅན་གྱི་རྟོག་པ་དེ་ཡང་སྤང་བྱར་འབྲེལ་ཞིང༌། དེ་ཡང་བཀག་པའི་སྤྲོས་བྲལ་གྱི་རྣམ་པ་ཅན་གྱི་རྟོག་པ་དང་མཚུངས་པར་ལྡན་ནོ། །
མཉམ་གཞག་དེ་དང་དེ་དག་རྟོག་པ་དེ་དག་དང་མཚུངས་པར་ལྡན་ཀྱང༌། རྟོག་པ་དེ་དང་དེ་དག་གི་ངོ་བོར་ཁས་བླངས་ན་ཤེས་བྱའི་སྒྲིབ་པ་ཉིད་དུ་ཐལ་བར་འགྱུར་པའི་ཕྱིར་ན། སྒྲུབ་རྟོག་སྤང་བྱར་ལྡན་པ་ཞེས་བྱ་བ་འདི་ཁས་ལེན་ཀྱང༌། དགག་རྟོག་ངོ་བོར་ལྡན་པ་ཞེས་བྱ་བ་དེ་ནི་རིགས་པ་མ་ཡིན་ནོ། ། གསུམ་པ་ནི། མོས་སྤྱོད་ཀྱི་སར་དེ་ཁོ་ན་ཉིད་ཆོས་ཅན་གཟུང་འཛིན་སོ་སོའི་དབྱེ་བས་རིམ་གྱིས་གོམས་པར་བྱེད་ཀྱང༌། མཐོང་བའི་ལམ་དུ་ནི། ཇི་ལྟར་གོམས་པའི་རིམ་པ་དང་མཐུན་པར་རིམ་གྱིས་མཐོང་དགོས་པ་ནི་མ་ཡིན་ཏེ། དེ་ཁོ་ན་ཉིད་མངོན་སུམ་དུ་མཐོང་བའི་ཚུལ་ལ་ཆོས་ཅན་གྱི་སྒོ་ནས་མི་འདྲ་བའི་དབྱེ་བ་མེད་པའི་ཕྱིར་རོ། ། དེ་སྐད་དུ་ཡང༌།
འཕགས་པ་ལྷས། གཅིག་གི་ལྟ་པོ་གང་ཡིན་པ། ། དེ་ནི་ཀུན་གྱི་ལྟ་པོ་ཡིན། ། ཞེས་གསུངས་སོ།། །། གཟུང་བྱ་གཟུང་བར་ཞེན་པའི་གཟུང་རྟོག་དང༌། ། འཛིན་བྱེད་འཛིན་པར་ཞེན་པའི་འཛིན་རྟོག་ཀུན། ། ཀུན་བྱང་ཀུན་ལ་རྫས་སུ་ཞེན་པ་དང༌། ། བཏགས་ཡོད་བཏགས་པར་ཞེན་པ་གཉིས་སུ་འདུས། ། རྣམ་རྟོག་རྣམ་གྲངས་ཇི་སྙེད་ཡོད་པ་ཡང༌། ། སྒྲུབ་རྟོག་སྒྲུབ་པའི་རྣམ་པས་རྫས་ཡོད་དང༌། །
དགག་རྟོག་དགག་པའི་རྣམ་པས་བཏགས་ཡོད་དུ། ། ཞེན་བྱེད་ཞེན་པོ་དེ་ཀུན་འདིར་སྤང་བྱ།། །། གསུམ་པ་འཇུག་བྱ་སྒྲུབ་པའི་ཡན་ལག་གི་ཆོས་ལ་བཞི་སྟེ། སྒྲུབ་པའི་རྟེན། དེའི་དམིགས་པ། དེའི་ཆེད་དུ་བྱ་བ། དེའི་རང་གི་ངོ་བོ་རྣམས་སོ། ། དང་པོ་ལ་གསུམ་སྟེ། རིགས་ཙམ་གྱི་དབྱེ་བ་སྤྱིར་བཤད། དེ་བཞིན་གཤེགས་པའི་སྙིང་པོ་ངོས་གཟུང་བ་དང༌།
སྒྲུབ་པའི་རྟེན་བྱེ་བྲག་ཏུ་བཤད་པའོ། ། དང་པོ་ནི། སྤྱིར་རིགས་ཞེས་བྱ་བའི་སྒྲའི་དོན་ནི། རྒྱུའི་དོན་ཡིན་ལ། དེ་ལ་ཡང་འཁོར་བ་དང༌། མྱ་ངན་ལས་འདས་པའི་རྒྱུ་གཉིས་ལས། འདིར་ནི་སྤྱི་སྒྲ་བྱེ་བྲག་ལ་སྦྱར་ནས་ཕྱི་མའི་དབང་དུ་བྱས་པ་ཡིན་ནོ། ། རྒྱུ་དེ་གཉིས་ཀ་ཡང་ཀུན་གཞིའི་སྟེང་ན་ས་བོན་གྱི་ཚུལ་དུ་གནས་པར་འདྲ་བ་ཡིན་ཏེ། ཐོགས་མེད་ཞབས་ཀྱིས་དྲངས་པའི་མདོ་ལས། ཐོག་མ་མེད་པའི་དུས་ཀྱི་དབྱིངས། །
ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང༌། ། མྱ་ངན་འདས་པའང་ཐོབ་པར་འགྱུར། ། ཞེས་གསུངས་སོ། ། ས་བོན་དེ་ལའང་གཉིས་ཏེ། ཟག་པ་དང་བཅས་པའི་དང༌། ཟག་པ་མེད་པའི་འོ། ། དང་པོ་ནི། ཀུན་གཞིའི་རྣམ་ཤེས་དངོས་ཡིན་ཞིང༌། ལྡོག་པའི་སྒོ་ནས་དེའི་ས་བོན་གྱི་ཆ་ཞེས་ཀྱང་བྱ་ལ།
ས་བོན་དེ་ཡང་གསར་དུ་བཞག་པ་ཡིན་གྱི། ཆོས་ཉིད་ཀྱིས་ཐོབ་པ་ནི་མ་ཡིན་ནོ། ། གཉིས་པ་ནི། ཀུན་གཞིའི་ཡེ་ཤེས་ཞེས་བྱ་བ་དེ་ཡིན་ལ། དེ་ལ་ནི་སྔགས་ཀྱི་ཐེག་པར། རང་བཞིན་དུ་གནས་པའི་རིགས་དང༌། དེ་བཞིན་གཤེགས་པའི་སྙིང་པོ་དང༌། སེམས་ཀྱི་རྡོ་རྗེ་དང༌། དང་པོའི་སངས་རྒྱས་ལ་སོགས་པའི་མིང་གིས་བཏགས་པ་ཡིན་ལ། ས་བོན་དེ་ནི་གསར་དུ་བཏབ་པ་མ་ཡིན་ཏེ།
ཆོས་ཉིད་ཀྱིས་ཐོབ་པའི་ཕྱིར་རོ། ། མིང་གི་རྣམ་གྲངས་ནི། ཟག་པ་མེད་པའི་ས་བོན་དང༌། སྐྱེ་མཆེད་དྲུག་གི་ཁྱད་པར་དང༌། ཐོས་པའི་བག་ཆགས་ཞེས་ཀྱང་བྱ་སྟེ། འཇིག་རྟེན་ལས་འདས་པའི་ཡེ་ཤེས་སུ་འགྱུར་དུ་རུང་བའི་ཕྱིར་དང༌། སངས་རྒྱས་ཀྱི་གསུང་རབ་ཐོས་པའི་རྐྱེན་གྱིས་གསོས་འདེབས་པའི་ཕྱིར་དང༌། སྐྱེ་མཆེད་དྲུག་གི་ཁྱད་པར་གྱི་གཞི་ཡིན་པའི་ཕྱིར། རྒྱུད་བླ་རྩ་འགྲེལ་དུ་ནི། ཟག་པ་མེད་པའི་དབྱིངས་དང༌།
དེའི་ཤེས་པ་ཞེས་ཀྱང་གསུངས་སོ། ། བོད་ཕྱི་མ་དག རང་བཞིན་དུ་གནས་པའི་རིགས་ལ། ཉན་ཐོས་ཀྱི་རང་བཞིན་དུ་གནས་པའི་རིགས་ལ་སོགས་པ་གསུམ་དུ་འབྱེད་པ་ནི་ནོར་བ་ཡིན་ཏེ། དེ་ལ་སངས་རྒྱས་ཀྱི་རིགས་ཀྱིས་ཁྱབ་པའི་ཕྱིར་རོ། ། འོ་ན་རིགས་ཅན་གསུམ་དུ་འབྱེད་པ་ཅི་ཞེ་ན། སངས་རྒྱས་ཀྱི་རིགས་གཅིག་ཉིད་ལ་སད་བྱེད་ཀྱི་རྐྱེན་མི་འདྲ་བ་གསུམ་གྱིས་གསོས་བཏབ་པ་ན། རིགས་ཅན་གསུམ་དུ་འགྱུར་རོ། ། ཞེས་འཆད་པ་ནི། ཇི་སྐད་དུ།
རྟེན་པའི་ཆོས་ཀྱི་བྱེ་བྲག་གིས། ། དེ་ཡི་དབྱེ་བ་ཡོངས་སུ་བརྗོད། ། ཅེས་པའི་དོན་ཏེ། མདོར་ན་རྒྱས་འགྱུར་གྱི་རིགས་ཀྱི་དབྱེ་བས་རིགས་ཅན་གསུམ་དུ་གཞག་པ་ཡིན་ནོ། ། འོ་ན་རིགས་ཅན་གསུམ་ཀ་ཐེག་ཆེན་དུ་རིགས་ངེས་པར་འགྱུར་ཏེ། སངས་རྒྱས་ཀྱི་རིགས་ཅན་དུ་ངེས་པའི་ཕྱིར་སྙམ་ན། ཉེས་པ་དེ་མེད་དེ། རིགས་ངེས་མ་ངེས་སུ་འཇོག་པ་ནི། རང་བཞིན་དུ་གནས་པའི་རིགས་ཀྱི་དབང་གིས་འཇོག་པ་མ་ཡིན་གྱི། རྒྱས་འགྱུར་གྱི་རིགས་ཀྱིས་གསོས་བཏབ་མ་བཏབ་ལ་འཇོག་པ་ཡིན་ལ།
གསོས་འདེབས་བྱེད་ལ་ཡང་ཐེག་པ་སོ་སོའི་སེམས་བསྐྱེད་ཀྱི་དབྱེ་བས་གསུམ་མོ། ། དེ་དང་དེས་སོགས་བཏབ་པའི་ཆོས་དབྱིངས་དེ་ནི་སངས་རྒྱས་ཀྱི་རིགས་ཁོ་ན་དང༌། གསོས་འདེབས་བྱེད་དེ་ནི་ཐེག་པ་གསུམ་པོའི་རིགས་དང༌། དེ་ལ་གནས་པའི་གང་ཟག་གསུམ་ལ་ནི་རིགས་ཅན་གསུམ་གྱི་ཐ་སྙད་བྱས་པ་ཡིན་པས་སོ། ། དེ་ལྟར་ན་རིགས་ལ་གཉིས་ཏེ། རང་བཞིན་དུ་གནས་པའི་རིགས་དང༌། རྒྱས་འགྱུར་གྱི་རིགས་སོ། ། གཉིས་པོའི་ཁྱད་པར་ནི། དང་པོ་ནི་ཆོས་ཉིད་ཀྱིས་ཐོབ་པ་ཡིན་ལ། ཕྱི་མ་ནི་དེ་གསོས་འདེབས་བྱེད་ཀྱི་རྐྱེན་ཡིན་པའི་ཁྱད་པར་ལས་འབྱེད་དོ། །
དང་པོའི་མཚན་ཉིད་ནི། དྲི་མ་དང་བཅས་པའི་སེམས་ཀྱི་ཆོས་ཉིད་གང་ཞིག དྲི་མས་རྣམ་པར་དག་པ་ན་ངོ་བོ་ཉིད་ཀྱི་སྐུར་འགྱུར་དུ་རུང་བའོ། ། གཉིས་པའི་མཚན་ཉིད་ནི། རང་བཞིན་དུ་གནས་པའི་རིགས་གསོས་འདེབས་བྱེད་ཀྱི་རྐྱེན་གང་ཞིག དྲི་མས་རྣམ་པར་དག་པ་ན་གཞན་དོན་གྱི་སྐུར་འགྱུར་དུ་རུང་བའོ། ། དེ་ཡང་གསར་དུ་བླངས་པ་ཙམ་གྱིས་རྒྱས་འགྱུར་གྱི་རིགས་སུ་བཞག་ནུས་པ་ནི་མ་ཡིན་ཏེ། བསོད་ནམས་ཆ་མཐུན་ཙམ་དུ་གྱུར་པའི་དགེ་བ་དག་ལ་མ་ཁྱབ་པའི་ཕྱིར། བོད་གཞན་དག་རིགས་གཉིས་ཀྱི་ཁྱད་པར། ཀུན་གཞིའི་སྟེང་གི་ཟག་མེད་ཀྱི་ས་བོན་རྐྱེན་གྱིས་གསོས་བཏབ་པ་དང་མ་བཏབ་པ་ལས་འབྱེད་པར་འཆད་པ་ནི་ནོར་བ་ཡིན་ཏེ།
མདོ་སྡེའི་རྒྱན་ལས། རང་བཞིན་དང་ནི་རྒྱས་པ་དང༌། ། དེ་ནི་རྟེན་དང་བརྟེན་པ་དང༌། ། ཡོད་མེད་ཉིད་དང༌། ཞེས་གཉིས་པོ་རྟེན་བརྟེན་པ་དང༌། ཡོན་ཏན་དང་ཡོན་ཏན་ཅན་དུ་བཤད་ཀྱི། གཅིག་པོ་རྐྱེན་གྱིས་གསོས་བཏབ་པའི་གནས་སྐབས་ལ་ཅིག་ཤོས་སུ་བཤད་པ་མེད་པའི་ཕྱིར་རོ། ། དེ་ལྟ་ཡིན་པ་དེའི་ཚེ་དྲི་མ་དང་བཅས་པའི་སེམས་ཀྱི་ཆོས་དབྱིངས་རང་གི་ངོ་བོ་གང་ལ་བྱ་ཞེ་ན། དེ་དང་བཅས་པའི་སེམས་མྱོང་བ་གསལ་རིག་གི་ཆ་ལ་བཞེད་པ་ཡིན་ཏེ། དེ་ལྟར་འཆད་པ་དེ་རྗེ་བཙུན་བྱམས་པའི་གཞུང་ཐམས་ཅད་ཀྱི་སྤྱི་ལུགས་ཡིན་པའི་ཕྱིར་དང༌།
ཐོགས་མེད་སྐུ་མཆེད་ཀྱིས་ཀྱང་དེ་ལྟར་དུ་བཀྲལ་ཞིང༌། སློབ་དཔོན་བཟང་པོའི་ཞབས་ཀྱིས་ཀྱང་དོན་དེ་ཉིད་བཞེད་པའི་ཕྱིར་རོ། ། དེ་སྐད་དུ་ཡང༌། མདོ་སྡེའི་རྒྱན་ལས། ཆོས་ཉིད་སེམས་ལས་གཞན་པའི་སེམས་གཞན་ནི། ། རང་བཞིན་མ་ཡིན་འོད་གསལ་ལ་བརྗོད་དོ། ། ཞེས་སེམས་ལ་ཆོས་ཉིད་ཀྱི་དང༌། ཆོས་ཅན་གྱི་གཉིས་སུ་ཕྱེ་ནས། དང་པོ་མྱོང་བ་གསལ་རིག་གི་ཆ་ལ་འཆད་པའི་ཕྱིར་དང༌། རྒྱུད་བླ་མར།
ལུས་ཅན་ལ་ཡོད་ཟག་པ་མེད་པའི་ཤེས་པ་སྦྲང་མའི་རྩི་དང་འདྲ། ཞེས་བཤད་པ་དང༌། སློབ་དཔོན་འདིའི་བཞེད་པས་ཀྱང༌། དེ་བཞིན་ཉིད་དང༌། སྟོང་ཉིད་ཀྱི་ངོས་འཛིན་རིག་པ་ལ་འཆད་པར་ཤིན་ཏུ་གསལ་བའི་ཕྱིར་རོ། ། གཞན་དག རང་བཞིན་གནས་རིགས་ལ་ཆོས་ཅན་དང༌། ཆོས་ཉིད་དང༌། འདུས་བྱས་དང༌། འདུས་མ་བྱས་གཉིས་གཉིས་སུ་ཕྱེ་ནས།
དང་པོ་མྱོང་བ་གསལ་རིག་གི་ཆ་དང༌། གཉིས་པ་སྟོང་ཉིད་མེད་དགག་གི་ཆ་ལ་འཆད་པ་ནི་མ་ཤེས་པ་ཡིན་ཏེ། རང་བཞིན་གནས་རིགས་ལ་ཆོས་ཉིད་དང༌། འདུས་མ་བྱས་ཀྱིས་ཁྱབ་པའི་ཕྱིར་དང༌། རང་བཞིན་གནས་རིགས་དང༌། ངོ་བོ་ཉིད་སྐུ་གཉིས་ཀ་ཡང་མེད་དགག་གི་ཆ་ལ་འཆད་པ་ནི་རྗེ་བཙུན་བྱམས་པའི་གཞུང་འགྲེལ་དག་ན་མི་སྣང་བའི་ཕྱིར་རོ། ། གཉིས་པོ་ནི་དེ་ལྟར་བཤད་མ་ཐག་པ་དེ་དག་དབུ་སེམས་གང་གི་དབང་དུ་བྱས་པ་ཡིན་ཞེ་ན། འདི་ལ་གཉིས་ཏེ། དོན་དེ་ལ་དབུ་སེམས་གཉིས་ཕལ་ཆེར་མཐུན་པར་བསྟན་པ་དང༌། མི་མཐུན་པའི་ཁྱད་པར་ཅུང་ཟད་བཤད་པའོ། །
དང་པོ་ནི། རིགས་གཉིས་ཀྱི་དབྱེ་བ་དང༌། ངོས་འཛིན་བཤད་མ་ཐག་པ་དེ་དག་ནི་དབུ་སེམས་གཉིས་ཀས་བཞེད་པར་འདྲ་བ་ཡིན་ཏེ། མདོ་སྡེའི་རྒྱན་དང༌། རྒྱུད་བླ་མ་དང༌། ཆོས་དབྱིངས་བསྟོད་པ་དང༌། བྱང་ས་ནས་བཤད་པ་དང༌། མངོན་པ་ཀུན་ལས་བཏུས་ལས་བཤད་པ་དང༌། ཤཱནྟི་པའི་དག་ལྡན་དུ་བཤད་པ་ཐམས་ཅད་མཐུན་པའི་ཕྱིར། སེམས་ཙམ་པས་ཀྱང་རང་བཞིན་གནས་རིགས་ཀྱི་ངོ་བོ་ཆོས་དབྱིངས་ལ་འདོད་པ་དེ་ལྟར་ན།
རིགས་ཅན་གྱི་སེམས་ཅན་ཁས་མི་ལེན་པར་ཐལ་བ་དང༌། མཐར་ཐུག་ཐེག་པ་གཅིག་ཏུ་འགྱུར་རོ། ། ཞེ་ན། ལན་ལ་གཉིས་ཏེ། མགོ་མཚུངས་དང༌། རྣལ་མའོ། ། དང་པོ་ནི། འོ་ན་སེམས་ཙམ་པས་སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་དུ་ཁས་ལེན་པའི་ཕྱིར། ཁྱེད་ལ་ཡང་དེ་ཉིད་དུ་ཐལ་བར་འགྱུར་རོ། ། དེས་དེར་འདོད་པ་ཡང་ཡིན་ཏེ།
སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་དུ་སྟོན་པའི་མདོ་དེ། སེམས་ཙམ་པས་སྒྲ་ཇི་བཞིན་པ་ཉིད་དུ་ཁས་ལེན་པར་དཔལ་ལྡན་ཟླ་བའི་ཞབས་ཀྱིས་བཤད་པའི་ཕྱིར་དང༌། རྒྱན་ལས་ཀྱང༌། འགྲོ་ཀུན་དེ་ཡི་སྙིང་པོ་ཅན། ། ཞེས་གསུངས་སོ། ། གཉིས་པ་ནི། རང་བཞིན་དུ་གནས་པའི་རིགས་མ་ཆད་ཀྱང་དེ་གསོས་འདེབས་བྱེད་ཀྱི་རྐྱེན་མ་ཚང་བ་སྲིད་པའི་ཕྱིར་ན། སངས་མི་རྒྱ་བའི་སེམས་ཅན་སྲིད་ཅིང༌། དེ་བཞིན་གཤེགས་པའི་སྙིང་པོ་ཅན་ཡིན་ཀྱང་འཁོར་བར་སྐྱེ་བ་ལེན་པའི་རྒྱུ་མེད་པ་སྲིད་པའི་ཕྱིར། མཐར་ཐུག་ཐེག་པ་གསུམ་ཡིན་ནོ། །
ཞེས་བྱ་བ་འདི་སེམས་ཙམ་པས་འདོད་དོ། ། གཉིས་པ་མི་འདྲ་བའི་ཁྱད་པར་བཤད་པ་ནི། རང་བཞིན་གནས་རིགས་ཀྱི་ངོ་བོ་ཆོས་དབྱིངས་ལ་འཆད་པ་འདྲ་ཡང༌། ཆོས་དབྱིངས་ཀྱི་ངོ་བོ་ལ་མྱོང་བ་གསལ་རིག་གི་ཆ་ཡིན་པ་དང་མ་ཡིན་པ་གཉིས་སུ་འབྱེད་པ་ནི་དབུ་མ་པ་དག་གི་ལུགས་ཡིན་པ་དང༌། རང་བཞིན་གནས་རིགས་དང༌། སངས་རྒྱས་ཀྱི་སྙིང་པོ་འཆད་པའི་སེམས་ཅན་མི་འདོད་པར་འདྲ་ཡང༌། གཏན་ཡོངས་སུ་མྱ་ངན་ལས་མི་འདའ་བའི་ཆོས་ཅན་གྱི་སེམས་ཅན་ཁས་ལེན་མི་ལེན་གྱི་ཁྱད་པར་དང༌། ལྷག་མེད་ཀྱི་ཚེ་སངས་རྒྱས་ཀྱི་སྙིང་པོ་འདོད་པར་འདྲ་ཡང༌། རང་བཞིན་དུ་གནས་པའི་རིགས་ཡོད་པར་འདོད་མི་འདོད་ཀྱི་ཁྱད་པར་དང༌། དེ་ན་ཉོན་མོངས་མེད་པར་འདྲ་ཡང༌།
སྲིད་པར་སྐྱེ་བ་ལེན་པའི་རྒྱུ་ཡོད་མེད་དུ་འདོད་པའི་ཁྱད་པར་ཙམ་ཞིག་ལས་རྣམ་པར་ཕྱེ་བ་ཡིན་ཏེ། དབུ་མ་སྣང་བར་རང་བཞིན་གྱིས་རྣམ་པར་དག་པའི་རིགས་ཡོད་པའི་ཕྱིར་འགའ་ཡང་གཏན་རྣམ་པར་དག་པར་མི་འགྱུར་བ་ནི་འོས་པ་མ་ཡིན་ནོ། ། ཞེས་གསུངས་པ་དེ་ནི། ཕྱིར་རྒོལ་སེམས་ཙམ་པའི་དབང་དུ་བྱས་པ་ཡིན་པའི་ཕྱིར་རོ། ། གཉིས་པ་ལ་གཉིས་ཏེ། སྙིང་པོ་ངོས་བཟུང་བ་དང༌། དེས་སེམས་ཅན་ལ་ཁྱད་པར་གསུངས་པ་དེ་དགོངས་པ་ཅན་དུ་བཤད་པའོ། ། དང་པོ་ནི། སྟོབས་སོགས་སངས་རྒྱས་ཀྱི་ཡོན་ཏན་དང་དབྱེར་མེད་པའི་དེ་བཞིན་ཉིད་དོ། ། འདི་ལ་དངོས་བཏགས་མ་ཕྱེ་བས་དབྱེ་ན།
མཚན་ཉིད་པ་གློ་བུར་རྣམ་དག་གི་ཆོས་ཉིད་དང༌། བཏགས་པ་བ་རང་བཞིན་རྣམ་དག་གི་ཆོས་ཉིད་དོ། ། དང་པོ་ལའང༌། ཡོངས་སུ་རྫོགས་པ་སངས་རྒྱས་ཀྱི་དང༌། ཆ་ཤས་རེ་རེ་བ་ས་བཅུའི་གློ་བུར་རྣམ་དག་གི་ཆོས་ཉིད་དོ། ། ཉན་རང་འཕགས་པ་ལ་ནི་འདི་མེད་དེ། དེ་ན་ཆོས་ཀྱི་སྐུ་དང༌། མྱ་ངན་ལས་འདས་པ་མེད་པའི་ཕྱིར། བྱང་སེམས་འཕགས་པ་ལ་མི་མཚུངས་ཏེ། ས་དང་པོ་ནས་གློ་བུར་རྣམ་དག་གི་ཆོས་སྐུ་ཡོད་པར་མདོ་སྡེའི་རྒྱན་དང༌།
རྒྱུད་བླ་མའི་འགྲེལ་པ་དང༌། ཆོས་དབྱིངས་བསྟོད་པ་ལས་བཤད་པ་དང༌། ས་དང་པོ་ནས་མྱ་ངན་ལས་འདས་པ་མངོན་དུ་བྱས་པར་རིགས་པ་དྲུག་ཅུ་པའི་འགྲེལ་པ་ལས་གསུངས་པས་སོ། ། འོ་ན་ཇི་སྐད་དུ། སངས་རྒྱས་ཉིད་ལས་མ་གཏོགས་མྱ་ངན་འདས་པ་མེད། ། ཅེས་དང༌། དེས་མཚོན་ནས་སློབ་ལམ་ན་ཆོས་ཀྱི་སྐུ་དང༌། དེ་བཞིན་གཤེགས་པ་སོགས་ཀྱང་མེད་པར་བཤད་པ་མ་ཡིན་ནམ་ཞེ་ན། དེ་ལྟར་བཤད་པ་དེ་ནི་སངས་རྒྱས་ཀྱི་ཡོན་ཏན་མཐའ་དག་དང་དབྱེར་མེད་པ་ལ་དགོངས་པ་ཡིན་ཏེ། ཇི་སྐད་དུ།
རྣམ་པ་ཐམས་ཅད་གྲངས་མེད་པ། ། བསམ་མེད་དྲི་མེད་ཡོན་ཏན་དང༌། ། དབྱེར་མེད་མཚན་ཉིད་ཐར་པ་སྟེ། ། ཐར་པ་གང་དེ་དེ་བཞིན་གཤེགས། ། ཞེས་གསུངས་པས་སོ། ། ས་བཅུ་ན་ཡོད་པར་བཤད་པ་དེ་ནི་སངས་རྒྱས་ཀྱི་ཡོན་ཏན་རེ་རེ་བ་དང་དབྱེར་མེད་པ་ལ་དགོངས་པ་ཡིན་ཏེ། ཇི་སྐད་དུ། རྒྱན་ལས། སྐུ་མེད་པ་དང་བཅས་དང་སྐུ་ཐོབ་དང༌། ། ཞེས་བཤད་པ་ལྟར་རོ། །
ཉན་རང་འཕགས་པ་ལ་ནི་མི་མཚུངས་ཏེ། རང་རྒྱུད་ཀྱི་ཆོས་དབྱིངས་ཆོས་ཀྱི་སྐུར་སྦྱོང་བྱེད་ཀྱི་སྒྲུབ་པ་དང་མི་ལྡན་པའི་ཕྱིར་ཏེ། ཆོས་ཀྱི་སྐུའི་ཕྱིན་ཅི་ལོག་ལ་མངོན་པར་དགའ་བའི་ཕྱིར། དཔེར་ན། ཇི་སྲིད་འཁོར་འདས་མཉམ་པ་ཉིད་དུ་རྟོགས་པ་དང༌། བདག་ཡོད་མེད་ཀྱི་སྤྲོས་པ་ཉེ་བར་མ་ཞི་བ་དེ་སྲིད་དུ། རང་རྒྱུད་ཀྱི་ཆོས་དབྱིངས་དེ་རྟག་པ་དང་བདག་ཏུ་མི་རུང་ལ། དེར་མི་རུང་ན་སྙིང་པོར་བཞག་མི་ནུས་པའི་ཕྱིར་རོ། ། དེ་བཞིན་དུ་སོ་སོ་སྐྱེ་བོའི་སེམས་ཀྱི་ཆོས་དབྱིངས་ལ་སངས་རྒྱས་ཀྱི་ཡོན་ཏན་དང་དབྱེར་མེད་པ་ཞེས་བྱ་བའི་དོན་སྣ་གཅིག་ཀྱང་ཡོད་པ་མ་ཡིན་ཏེ། དེ་ན་འཇིག་རྟེན་ལས་འདས་པའི་ཡེ་ཤེས་མེད་པའི་ཕྱིར་རོ། །
གཉིས་པ་ལ་དེ་ལ་དེས་ཁྱབ་པར་གསུངས་པའི་སྒྲ་ཇི་བཞིན་པའི་དོན་བསམ་པ་དང༌། དེ་སྒྲ་ཇི་བཞིན་པ་མ་ཡིན་པའི་ཤེས་བྱེད་དོ། ། དང་པོ་ནི། མདོ་ལས་སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་ནོ་ཞེས་གསུངས་པའི་སྒྲ་ཇི་བཞིན་པའི་དོན་ནི། སེམས་ཅན་ཐམས་ཅད་ལ་སྙིང་པོ་སངས་རྒྱས་རེ་རེ་ཡོད་ཅེས་བྱ་བའི་དོན་ནོ། ། གཉིས་པ་ལ། དངོས་དང༌། དེ་ཉིད་ལུང་གིས་སྒྲུབ་པའོ། ། དང་པོ་ལ་དགོངས་གཞི་ནི། དྲི་མ་དང་བཅས་པའི་དེ་བཞིན་ཉིད་ལ་དགོངས་སོ། །
དེ་ལའང་ལྡོག་པའི་དབྱེ་བས་གསུམ་སྟེ། དྲི་མ་དང་འབྲལ་དུ་རུང་བའི་ཆ་དང༌། རང་བཞིན་གྱིས་རྣམ་པར་དག་པའི་ཆ་དང༌། བརྩེ་བ་དང་ཤེས་རབ་ལ་སོགས་པའི་ནུས་པ་འཇུག་ཏུ་རུང་བའི་ཆའོ། ། གསུམ་པོ་དེ་ལ་ཆོས་ཀྱི་སྐུ་འཕྲོ་བ་དང༌། དེ་བཞིན་ཉིད་དབྱེར་མེད་པ་དང༌། སངས་རྒྱས་ཀྱི་རིགས་ཞེས་བྱ་བའི་མིང་གིས་བཏགས་སོ། ། དགོས་པ་ནི་སྐྱོན་ལྔ་སྤང་བའི་ཕྱིར་དུའོ། ། དངོས་ལ་གནོད་བྱེད་ནི། སེམས་ཅན་ཐམས་ཅད་ཆོས་ཅན།
སངས་རྒྱས་ཀྱི་སྙིང་པོ་ཅན་མ་ཡིན་ཏེ། ཁྱོད་ཀྱི་ཆོས་དབྱིངས་དེ་སྟོབས་སོགས་ཆོས་སྐུའི་ཡོན་ཏན་གང་རུང་གཅིག་དང་ཡང་དབྱེར་མེད་པ་མ་ཡིན་པའི་ཕྱིར་རོ། ། ཡང་ན་སྙིང་པོ་མཐོང་བ་ལ་མིག་དང་མི་ལྡན་པའི་གང་ཟག་བཞི་པོ་ཆོས་ཅན་དུ་བཟུང་ངོ༌། ། གཉིས་པ་ནི། མདོ་ལས་དེ་ལྟར་གསུངས་པའི་དོན་སྒྲ་ཇི་བཞིན་པ་མ་ཡིན་པར་རྒྱུད་བླ་མའི་བསྟན་བཅོས་ཀྱིས་བཀྲལ་བ་ཡིན་ཏེ། དེར་དེའི་དགོངས་གཞི་སོགས་གསུམ་ཀ་གསལ་བར་གསུངས་པའི་ཕྱིར། ཇི་ལྟར་ཞེ་ན། དགོངས་གཞི་ནི། མདོར་བསྡུས་ན་དོན་རྣམ་པ་གསུམ་དང༌། དེ་ལས་ཕྱེ་ན་དཔེ་དགུས་མཚོན་པའི་དོན་དགུ་པོ་དེ་ཉིད་དགོངས་གཞིར་བཞག་ནས།
སེམས་ཅན་ཐམས་ཅད་སྙིང་པོ་ཅན་དུ་གསུངས་པའི་དགོངས་པ་འཆད་པའི་དབང་དུ་བྱས་ནས། ཇི་སྐད་དུ། རྫོགས་སངས་སྐུ་ནི་འཕྲོ་ཕྱིར་དང༌། ། དེ་བཞིན་ཉིད་དབྱེར་མེད་ཕྱིར་དང༌། ། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། ། ཞེས་གསུངས་སོ། ། དེའི་དོན་ཡང༌། ལུས་ཅན་ཀུན་ནི་ཆོས་ཅན་ནོ། ། མདོ་ལས་སངས་རྒྱས་ཀྱི་སྙིང་པོ་ཅན་དུ་གསུང་བའི་རྒྱུ་མཚན་ཡོད་དེ།
ཞེས་པ་ནི་བསྒྲུབ་བྱའི་ཆོས་སོ། ། སྐུ་ནི་འཕྲོ་ཕྱིར། ཞེས་སོགས་སྒྲ་ཇི་བཞིན་པ་ནི་གཏན་ཚིགས་སོ། ། དེ་དག་གི་གོ་དོན་ཡང༌། དེའི་རྒྱུད་ལ་དེ་འབྱུང་དུ་རུང་བའི་རྒྱུ་མཚན་གྱིས་དེའི་སྙིང་པོ་ཅན་དུ་གསུངས་པའོ། ། དེ་ལས་གཞན་དུ་དེ་དེའི་སྙིང་པོ་ཅན་ཡིན་པ་སྒྲ་ཇི་བཞིན་པ་ཉིད་དུ་ཁས་བླངས་ན། འགལ་བ་དང༌། མ་ངེས་པ་དང༌། མ་གྲུབ་པའི་གཏན་ཚིགས་གསུམ་པོ་གང་རུང་ལས་མ་འདས་པ་ཡིན་ཏེ། སྙིང་པོ་ཞེས་པ་སངས་རྒྱས་དངོས་ལ་འཆད་ན་ནི།
རིགས་ཡོད་པའི་ཕྱིར། ཞེས་བཀོད་ན་འགལ་བར་འགྱུར་ཞིང༌། སངས་རྒྱས་ཀྱི་ཆོས་ཉིད་ལ་འཆད་ན་ཆོས་ཀྱི་སྐུ་ལ་གསུམ་དང༌། རིགས་ལ་ལྔར་ཕྱེ་བ་དེ་དག་སྙིང་པོ་མ་ཡིན་པས་འགལ་བ་དང་མ་ངེས་པ་གང་རུང་ལས་མ་འདས་ཤིང༌། སངས་རྒྱས་ཀྱི་ཆོས་ཉིད་ཡོད་པའི་ཤེས་བྱེད་དུ་དེ་བཞིན་ཉིད་དབྱེར་མེད་པ་བཀོད་པ་དེའི་ཚེ་ནི་མ་གྲུབ་པ་ཉིད་སྒྲུབ་བྱེད་དུ་བཀོད་པས་མ་གྲུབ་པའི་གཏན་ཚིགས་ལས་མ་འདས་པའི་ཕྱིར་རོ། ། ཡང་ལུས་ཅན་ཀུན་སངས་རྒྱས་ཀྱི་སྙིང་པོ་ཅན་མ་ཡིན་བཞིན་དུ་ཡིན་པར་གསུངས་པའི་དགོས་པ་འཆད་པ་ནི། ཇི་སྐད་དུ། སྤྲིན་དང་རྨི་ལམ་སྒྱུ་བཞིན་དེ་དང་དེར། ། ཞེས་སོགས་ཡིན་ལ། དེའི་དོན་ཡང༌།
བཀའ་བར་པར་ཆོས་ཐམས་ཅད་རང་སྟོང་དུ་གསུངས་ནས། བཀའ་ཐ་མར་རང་གི་ངོ་བོས་མི་སྟོང་པའི་སངས་རྒྱས་ཀྱི་སྙིང་པོས་སེམས་ཅན་ཐམས་ཅད་ལ་ཁྱབ་པར་འཆད་པ་ཅི་ཞེ་ན། འཁོར་ལོ་བར་པའི་དགོངས་པ་ཡང་གཞན་སྟོང་དུ་གནས་སོ། ། ཞེས་འཆད་པ་ནི། ཡང་དག་མཐའ་ནི། ཞེས་སོགས་སོ། ། སྟོབས་སོགས་ཡོངས་གྲུབ་ཀྱི་ཆོས་ཀྱིས་མི་སྟོང་ཞིང༌། ཀུན་བཏགས་བློ་བུར་གྱི་དྲི་མས་སྟོང་པའི་སྙིང་པོས་སེམས་ཅན་ལ། ཁྱབ་པའི་དགོས་པ་འཆད་པ་ནི། སེམས་ཞུམ་སེམས་ཅན་དམན་ལ་བརྙས་པ་དང༌། །
ཞེས་སོགས་སོ། ། གསུམ་པ་དངོས་ལ་གནོད་བྱེད་འཆད་པ་ནི། ཇི་སྐད་དུ། གང་ཕྱིར་དེ་ནི་ཆོས་སྐུ་དེ་ནི་དེ་བཞིན་གཤེགས། ། ཞེས་པ་ནས། ཉི་མའི་དཀྱིལ་འཁོར་དག་དང་མཚུངས། ། ཞེས་པའི་བར་གསུངས་སོ། ། དེའི་དོན་ཡང༌། མདོ་ལས། སེམས་ཅན་གྱི་ཁམས་དང༌།
ཆོས་ཀྱི་སྐུ་ལ་སོགས་པ་བཤད་པ་དེ་སྒྲ་ཇི་བཞིན་པ་ཡིན་ནམ་སྙམ་པ་ལ། ཆོས་ཀྱི་སྐུ་སོགས་ནི་སྟོབས་སོགས་ཡོན་ཏན་དང་དབྱེར་མེད་པའི་ཕྱིར། རྫོགས་པའི་སངས་རྒྱས་ལས་གཞན་ན་མེད་དོ། ། ཞེས་འཆད་པ་ཡིན་ནོ། ། གསུམ་པ་རྟེན་བྱེ་བྲག་ཏུ་བཤད་པ་ལ་གཉིས་ཏེ། ཐེག་པ་གསུམ་གྱི་རྟེན་ཡིན་པའི་དོན་དང་སྒྲུབ་པ་བཅུ་གསུམ་གྱི་རྟེན་ཡིན་པའི་དོན་ནོ། ། དང་པོ་ལ། འཐད་པའི་སྒོ་ནས་རིགས་སུ་བསྟན་པ་དང༌། དཔེའི་སྒོ་ནས་དབྱེ་བ་འཐད་པའི་ཚུལ་ལོ། ། དང་པོ་ནི།
ཇི་ལྟར་ཉན་ཐོས་ཀྱི། ཞེས་སོགས་ཀྱིས་འཆད་ལ། དེའི་དོན་ནི། ཉན་ཐོས་ཀྱི་ཐེག་པ་པའི་སེམས་ཀྱི་ཆོས་དབྱིངས་དེ་སྤྱིར་སངས་རྒྱས་ཀྱི་རིགས་ཡིན་ཀྱང༌། གནས་སྐབས་ཉན་ཐོས་ཀྱི་རིགས་སུ་ཐ་སྙད་འདོགས་པའི་རྒྱུ་མཚན་ཡོད་དེ། ཉན་ཐོས་ཀྱི་ཡོན་ཏན་ཇི་སྙེད་པ་སྐྱེ་བའི་རྒྱུ་ཡིན་པའི་ཕྱིར། ཞེས་པའོ། ། འདིར་ཐེག་པ་གསུམ་ཀས་རང་རྒྱུད་ཀྱི་ཆོས་དབྱིངས་ལ་དམིགས་པར་ཁས་བླངས་ཀྱང་སྐྱོན་ཡོད་པ་མ་ཡིན་ཏེ། གཟུང་འཛིན་གཉིས་ཀྱིས་སྟོང་པའི་གསལ་རིག་གི་ཆ་ལ་ཆོས་ཀྱི་དབྱིངས་ཞེས་བྱ་ལ། དེ་ལའང་གང་ཟག་གི་དབང་དུ་བྱས་པའི་གཉིས་ཀྱིས་སྟོང་པ་དང༌།
ཆོས་ཀྱི་དབང་དུ་བྱས་པའི་གཟུང་འཛིན་གཉིས་སྟོང་གཉིས་སུ་འབྱེད་ལ། དེ་ལའང་ཕྱི་རོལ་ཡུལ་ལ་ལྟོས་པ་དང༌། ནང་ཤེས་པ་ལ་ལྟོས་པའི་གཟུང་འཛིན་གཉིས་སྟོང་གི་དབྱེ་བས་གཉིས་ཏེ། དེ་ལྟར་གསུམ་དུ་ཕྱེ་ནས་རིགས་ཅན་གསུམ་པོ་སོ་སོས་དེ་དང་དེ་ལ་དམིགས་ཏེ་བསྒོམས་པ་ལས། ཇི་ལྟར་དམིགས་པ་དང་མཐུན་པའི་བདག་མེད་གསུམ་རྟོགས་པའི་ལམ་སྐྱེ་བའི་ཕྱིར། དེ་སྐད་དུ་ཡང༌། དབུས་མཐའ་ལས། འཕགས་པའི་ཆོས་ཀྱི་རྒྱུ་ཡི་ཕྱིར། ། རྣམ་གྲངས་དོན་ཏེ། ཞེས་དང༌།
མངོན་པ་ཀུན་ལས་བཏུས་ལས། ཅིའི་ཕྱིར། ཆོས་ཀྱི་དབྱིངས་ཞེས་བྱ་ཞེ་ན། ཉན་ཐོས་དང༌། རང་སངས་རྒྱས་དང༌། སངས་རྒྱས་ཀྱི་ཆོས་ཐམས་ཅད་ཀྱི་རྒྱུ་ཡིན་པའི་ཕྱིར་རོ། ། ཞེས་གསུངས་སོ། ། དེས་ན་གང་ཟག་གི་བདག་མེད་ཀྱང་ཆོས་དབྱིངས་སུ་འཆད་པ་ནི། རྣལ་འབྱོར་དཔྱོད་པ་པ་དག་གི་གྲུབ་པའི་མཐའ་ཡིན་ལ། སློབ་དཔོན་བཟང་པོའི་ཞབས་ཀྱང་དོན་འདི་ཉིད་གསལ་བར་བཞེད་པས།
ཆོས་དབྱིངས་རྟོགས་ན་ཆོས་ཀྱི་བདག་མེད་རྟོགས་པས་ཁྱབ་པ་ཁས་ལེན་མི་དགོས་ཤིང༌། དེ་དགོས་སུ་ཆུག་ནའང༌། ཆོས་དབྱིངས་ལ་དམིགས་པ་ཙམ་གྱིས་དེ་རྟོགས་པའི་ཁྱབ་པ་མེད་དོ། ། གཉིས་པ་ནི། རྟེན་པའི་ཆོས་ཀྱི་བྱེ་བྲག་གིས། ། ཞེས་སོགས་ཏེ། དེའི་དོན་ནི། ཐེག་པ་གསུམ་ཀའི་སེམས་ཀྱི་ཆོས་དབྱིངས་སངས་རྒྱས་ཀྱི་རིགས་སུ་འདྲ་ཡང༌། གནས་སྐབས་རིགས་ཅན་གསུམ་དུ་འཇོག་པའི་རྒྱུ་མཚན་ཡོད་དེ། རྟེན་པ་རྒྱས་འགྱུར་གྱི་རིགས་ཀྱི་མིང་གིས་རྟེན་རང་བཞིན་གནས་རིགས་ལ་བཏགས་ནས།
རིགས་དང་རིགས་ཅན་གསུམ་དུ་ཕྱེ་བའི་ཕྱིར། དཔེར་ན། སྣོད་གསུམ་པོ་རྫའི་སྣོད་དུ་འདྲ་ཡང༌། རྟེན་པ་བཅུད་ཀྱི་མིང་གིས་བཏགས་ནས་གསུམ་དུ་ཕྱེ་བ་བཞིན་ནོ། ། ཞེས་པའོ། ། གཉིས་པ་ནི། སྒྲུབ་པའི་རྟེན་ཆོས་དབྱིངས་ལ་འཆད་ན། དེ་ལ་བཅུ་གསུམ་དུ་འབྱེད་པ་ཅི་ཞེ་ན། རྟེན་ཆོས་ཀྱི་དབྱེ་བས་སོ། ། དེ་དེ་ལ་རྟེན་པའི་ཚུལ་ཇི་ལྟ་བུ་ཞེ་ན།
འདིའི་སྒྲུབ་པ་ནི། གཙོ་བོར་ཆོས་ཀྱི་བདག་མེད་རྟོགས་པའི་ཡེ་ཤེས་ཀྱི་ཆ་ནས་འཇོག་ལ། དེ་ཡང་རྟོགས་པ་པོ་སོ་སོ་རང་གི་ཆོས་དབྱིངས་འཛིན་སྟངས་ཀྱི་ཡུལ་དུ་བྱས་ཏེ་བསྒོམས་པ་ན་སྒྲུབ་པ་དེ་དག་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོར་སྐྱེ་བའི་ཕྱིར། ཞེས་འཆད་པ་ནི། ཇི་སྐད་བཤད་པའི་ཆོས་ཀྱི་གཞིར་གྱུར་པ། ། ཞེས་སོགས་སོ། ། འཆད་ཚུལ་དེ་ལས་གཞན་དུ་བཤད་ན། ཤེས་བྱ་ཐམས་ཅད་ཆོས་དབྱིངས་ལ་རྟེན་པའི་ཤེས་བྱེད་དུ་སོང་བས་ཧ་ཅང་ཁྱབ་ཆེས་པར་འགྱུར་རོ། ། མདོར་ན་སྒྲུབ་པའི་ཆོས་ཀྱི་གཞི་དང༌། རྟེན་དང༌།
རྒྱུ་ཡིན་པ་གསུམ་ནི་དོན་གཅིག་ལ། དེ་ཡང་ཆོས་དབྱིངས་རྟོགས་པའི་སྒྲུབ་པ་བཅུ་གསུམ་པོ་དེ། ཆོས་ཀྱི་དབྱིངས་ཀྱི་ཡེ་ཤེས་དེའི་ངོ་བོར་སྐྱེས་པ་ལ་འཇོག་པ་ཡིན་ཏེ། བསམ་གཏན་ས་དྲུག་པོ་ཟག་མེད་ལམ་གྱི་སེམས་རྟེན་དུ་བཞག་པ་བཞིན་ནོ། ། ཐེག་པ་གསུམ་ཀའི་ཡེ་ཤེས་ཀྱང་ཆོས་དབྱིངས་ལ་དམིགས་ནས་ཆོས་དབྱིངས་ཡེ་ཤེས་དེའི་ངོ་བོར་སྐྱེ་བ་ལ་ཁྱད་པར་མེད་ཀྱང༌། གསུམ་ཀས་ཆོས་ཀྱི་བདག་མེད་རྟོགས་པར་ཐལ་བའི་སྐྱོན་མེད་དེ། ཆོས་ཀྱི་བདག་མེད་རྟོགས་པའི་དོན་ནི། ཁྱབ་པའི་ཆོས་དབྱིངས་རྟོགས་པ་ལ་འཇོག་པ་ཡིན་ལ། ཐེག་པ་གཉིས་ཀྱིས་ནི་ཉི་ཚེ་བའི་ཆོས་དབྱིངས་ཙམ་ལ་དམིགས་ནས་དེ་ཙམ་ཞིག་རྟོགས་པའི་ཕྱིར་རོ། ། ཐེག་པ་གསུམ་པོ་སོ་སོའི་ཡེ་ཤེས་དེ་དང་དེ་ཆོས་ཀྱི་དབྱིངས་ཀྱི་ངོ་བོར་སྐྱེས་པ་དེའི་ཚེ་དེ་དང་དེ་ཆོས་དབྱིངས་སུ་ཁས་ལེན་པར་བྱེད་དམ་ཞེ་ན།
མ་ཡིན་ཏེ། རྫས་ཀྱི་སྒོ་ནས་དབྱེ་བ་མེད་ཀྱང༌། ལྡོག་པའི་སྒོ་ནས་རྟེན་བརྟེན་པ་དང༌། ཆོས་ཆོས་ཅན་སོགས་སུ་འབྱེད་དགོས་པའི་ཕྱིར་རོ། ། དཔེར་ན། ངོ་བོ་ཉིད་ཀྱི་སྐུ་དང༌། ཆོས་ཀྱི་སྐུ་བཞིན་ནོ། ། རིགས་ཅན་སོ་སོའི་རིགས་ཀྱི་དབྱེ་བ་དང༌། ། དེ་བཞིན་གཤེགས་སྙིང་དེ་ལྟར་ཡིན་པ་དང༌། ། རང་བཞིན་གནས་རིགས་རང་གི་ངོ་བོ་ཡང༌། །
རྒྱས་འགྱུར་རིགས་ཀྱིས་རྒྱས་པའི་ཚུལ་འདིའོ།། །། གཉིས་པ་སྒྲུབ་པའི་དམིགས་པ་ལ་གཉིས་ཏེ། སེམས་ཙམ་པ་དག་གི་ལུགས་དགག་པ་དང༌། དབུ་མ་པ་དག་གི་ལུགས་བཞག་པའོ། ། དང་པོ་ནི། དབུ་མ་པར་ཁས་འཆེ་བའི་རྣམ་རྫུན་པ་དག་ན་རེ། གཟུང་འཛིན་གྱི་ཆོས་ཇི་སྙེད་པ་ནི། མེད་བཞིན་དུ་སྣང་བ་ཡིན་ཏེ། མ་རིག་པའི་བག་ཆགས་ཀྱི་དབང་གིས་དེར་འཁྲུལ་བའི་ཕྱིར། སྐྲ་ཤད་དུ་སྣང་བ་བཞིན་ནོ། །
འོ་ན་ཅི་ཞིག་ཡོད་ཅེ་ན། གཉིས་མེད་ཀྱི་ཡེ་ཤེས་ཁོ་ནའོ། ། དེས་ན་འཕགས་པའི་མཉམ་གཞག་ཡེ་ཤེས་ཀྱི་དམིགས་པ་ཡང་དེ་ཁོ་ན་ཡིན་ཏེ། དེ་ལ་གཟུང་འཛིན་གཉིས་ཀྱི་སྣང་བ་མེད་པའི་ཕྱིར། གལ་ཏེ་ཡོད་ན་ཡང་དག་པ་མ་ཡིན་པའི་ཀུན་ཏུ་རྟོག་པ་ཉིད་དུ་ཐལ་བར་འགྱུར་རོ། ། ཞེས་འདོད་དོ། ། དེ་སུན་འབྱིན་པ་ལ་གཉིས་ཏེ། ལུང་དང་རིགས་པའོ། ། དང་པོ་ནི། ཐེག་ཆེན་འཕགས་པའི་མཉམ་གཞག་ཡེ་ཤེས་ཀྱི་ཆོས་ཉིད་ཁོ་ན་དམིགས་ཡུལ་དུ་བྱེད་ཀྱི།
ཀུན་རྫོབ་ཀྱི་བདེན་པ་ལ་མ་དམིགས་ན་མངོན་པར་རྟོགས་པའི་རྒྱན་དང་འགལ་ལོ། ། ཇི་ལྟར་ཞེ་ན། ཇི་སྐད་དུ། དམིགས་པ་ཆོས་རྣམས་ཐམས་ཅད་དེ། ། དེ་ཡང་དགེ་ལ་སོགས་པ་ཡིན། ། ཞེས་དེས་བདེན་པ་གཉིས་ཆར་ལ་དམིགས་པར་བཤད་པའི་ཕྱིར་རོ། ། གཉིས་པ་ལ་གསུམ་སྟེ། དམིགས་པ་དག་པ་གོང་ནས་གོང་དུ་འགྲོར་མེད་པར་ཐལ་བ་དང༌། ཆོས་དབྱིངས་ལ་བདེན་འཛིན་གྱི་བློ་སྤང་དུ་མི་རུང་བར་ཐལ་བ་དང༌། རང་ལ་མཚུངས་པ་སྤངས་པའོ། །
དང་པོ་ནི། འོ་ན་ཐེག་ཆེན་གྱི་སྦྱོར་མཐོང་སྒོམ་གསུམ་གྱི་རིམ་པས་ཐོག་མར་གཟུང་བ་ལ་དམིགས་ནས་དེ་འཛིན་གྱི་སྤྲོས་པ་གཅོད་པ་དང༌། དེའི་འོག་ཏུ་འཛིན་པ་ལ་དམིགས་ནས་དེ་འཛིན་གྱི་སྤྲོས་པ་གཅོད་པ་དང༌། དེའི་འོག་ཏུ་གཉིས་མེད་ཀྱི་ཡེ་ཤེས་ལ་དམིགས་ནས་དེ་འཛིན་གྱི་སྤྲོས་པ་གཅོད་པ་སོགས་དམིགས་པ་དག་པ་གོང་ནས་གོང་དུ་འགྲོར་མེད་པར་ཐལ། ཐེག་ཆེན་གྱི་སྒྲུབ་པ་དེ་ཐོག་མ་ཉིད་ནས་གཟུང་འཛིན་གཉིས་ཀྱིས་སྟོང་པའི་ཆོས་ཉིད་ཁོ་ན་ལ་དམིགས་པའི་ཕྱིར་རོ། ། གཉིས་པ་ནི། ཆོས་དབྱིངས་དེ་ལ་བདེན་འཛིན་གྱི་བློ་སྤང་དུ་མི་རུང་བར་ཐལ། ཆོས་ཀྱི་དབྱིངས་བདེན་པར་གྲུབ་པའི་ཕྱིར། དེ་ལྟར་ན་སྒྲུབ་པའི་རྟེན་ལ་ནི། ཆོས་ཀྱི་དབྱིངས་ཁོ་ན་གཙོ་ཆེ་བ་ཡིན་ཏེ།
ཆོས་ཀྱི་དབྱིངས་ལས་གཞན་གང་ལ་ཡང་རྟེན་མི་དགོས་པའི་ཕྱིར། དམིགས་པ་ལ་ནི་རྣམ་འགྱུར་གཙོ་ཆེ་བ་ཡིན་ཏེ། ཇི་སྙེད་པ་དང་ཇི་ལྟ་བ་མཐའ་དག་ལ་རིམ་གྱིས་དམིགས་ནས་སྒྲོ་འདོགས་གཅོད་དགོས་པའི་ཕྱིར། དེ་སྐད་དུ་ཡང༌། འགྲེལ་པ་གཉིས་ལས། དེ་ལྟར་བྱས་ན་རང་བཞིན་གཙོ་བོར་གྱུར་པ་ནི་རྟེན་ཡིན་ལ། རྣམ་འགྱུར་གཙོ་བོར་གྱུར་པ་ནི་དམིགས་པ་ཡིན་ཞིང༌། གཉིས་ཀ་ཡང་གཉིས་ཀ་མ་བཀག་པ་དེ་བས་ན་རྟེན་དང་དམིགས་པ་དག་གི་མཚན་ཉིད་དང་དབྱེ་བ་ཐ་དད་པ་དང༌། དམིགས་པ་དག་པ་གོང་ནས་གོང་དུ་འགྲོ་བ་ཡང་འཐད་པར་འགྱུར་རོ། ། ཞེས་གསུངས་སོ། །
གསུམ་པ་ནི། འོ་ན་ཁྱེད་ཀྱི་ལྟར་ན་ཡང༌། ཇི་སྐད་དུ། འདི་ཡི་དམིགས་པ་དངོས་མེད་དེ། ། ཞེས་བཤད་པ་མ་ཡིན་ནམ་ཞེ་ན། ལུང་དེས་ནི་ཆོས་དབྱིངས་ཁོ་ན་སྒྲུབ་པའི་དམིགས་པར་སྟོན་པ་མ་ཡིན་ཏེ། ལུང་དེའི་དོན་ནི། བདེན་པའི་དངོས་པོར་མེད་པའི་ཆོས་ཅན་སྒྱུ་མ་ལྟ་བུ་ཐེག་ཆེན་གྱི་སྒྲུབ་པའི་དམིགས་པ་ཡིན་པ་ལ་དགོངས་པའི་ཕྱིར་རོ། ། སྐབས་འདིར་ཆོས་དབྱིངས་ཀྱི་ངོས་འཛིན་གཟུང་འཛིན་གཉིས་མེད་ཀྱི་ཡེ་ཤེས་ལ་འཆད་པ་ནི། ཕྱོགས་སྔ་ཕྱི་གཉིས་ཀའི་འདོད་པ་ཐུན་མོང་བ་ཡིན་ལ།
མི་འདྲ་བའི་ཁྱད་པར་ནི། རྣམ་རྫུན་པས་ནི། ཆོས་དབྱིངས་ཁོ་ན་རྟེན་དང་དམིགས་པ་གཉིས་ཀར་འདོད་ཅིང༌། འཕགས་སེང་གིས་ནི་ཆོས་དབྱིངས་ཁོ་ན་རྟེན་ཏུ་འཇོག་ཀྱང༌། དམིགས་པ་ནི་ཆོས་ཉིད་དང༌། ཆོས་ཅན་སྣ་ཚོགས་པ་མཐའ་དག་ལ་བཞད་དོ། ། སྤྱིར་མཉམ་གཞག་སྣང་མེད་དུ་འདོད་པ་ནི་གཉིས་ཏེ། སེམས་ཙམ་པ་དང༌། དབུ་མ་པ་ཁ་ཅིག་གོ ། དང་པོ་ནི།
ཇི་སྐད་དུ། མདོ་ལས། བྱང་ཆུབ་སེམས་དཔའ་མཉམ་གཞག་པས། ། ཡིད་ཀྱི་གཟུགས་བརྙན་མཐོང་བས་ན། ། དོན་གྱི་འདུ་ཤེས་བཟློག་དེས་ན། ། རང་གི་འདུ་ཤེས་ངེས་པར་བཟུང༌། ། ཞེས་སོགས་ཀྱི་མདོའི་རྗེས་སུ་འབྲངས་ནས་གཉིས་མེད་ཀྱི་ཡེ་ཤེས་ཁོ་ན་ལས་གཞན་གྱི་རྣམ་པ་མི་འཆར་བར་འདོད་པ་སེམས་ཙམ་རྣམ་རྫུན་པ་དག་གི་ལུགས་སོ། ། གཉིས་པ་ནི། ཇི་སྐད་དུ། དབུ་མ་ལ་འཇུག་པར།
དེ་ཉིད་ཡེ་ཤེས་འཆར་བར་འདོད་པ་ན། ། རྣལ་འབྱོར་པ་ལ་དེ་ལྔ་འབྱུང་མི་འགྱུར། ། ཞེས་དང༌། སྤྱོད་འཇུག་ལས། གང་ཚེ་དངོས་དང་དངོས་མེད་དག ། བློ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་འཆད་པ་ལྟར། དབུ་མ་སྣང་མེད་པ་ཁ་ཅིག་གོ །
ལུགས་དང་པོ་ལ་འཕགས་སེང་གིས་དགག་པ་མཛད་པ་ནི་གོང་དུ་བཤད་མ་ཐག་པ་དེ་ཡིན་ལ། ལུགས་གཉིས་པ་འགོག་པའི་རིགས་པ་ནི། འགྲེལ་པ་གཉིས་ཀ་ལས། ཡེ་ཤེས་སྟོང་པའི་ཡུལ་ཅན་དུ་ཐལ་བ་དང༌། སྟོང་ཉིད་འདུས་བྱས་སུ་ཐལ་བ་གཉིས་གསུངས་སོ། ། རིགས་པ་དེ་འཇུག་པའི་ཚུལ་ཡང་འདི་ལྟར། ཐེག་ཆེན་གྱི་མཉམ་གཞག་ཡེ་ཤེས་དེ་རྟོག་པར་ཐལ་བའམ། ཡང་ན་ཁྱོད་འདོད་པའི་སྟོང་ཉིད་དེ་འདུས་བྱས་ཡིན་པ་གང་རུང་དུ་འགྱུར་རོ། ། དེའི་ཤེས་བྱེད་ཀྱང་སྟོང་ཉིད་མེད་དགག་གི་ཆ་ནི་ལྡོག་པ་གཞན་སེལ་ལས་མ་འདས་ལ། དེ་སྣང་ཡུལ་དུ་བྱེད་པའི་བློ་ཡིན་ན་རྟོག་པ་ཡིན་དགོས་ཏེ།
རྣམ་འགྲེལ་ལས། རྣམ་རྟོག་མེད་པར་སྤྱི་འཛིན་མིན། ། ཞེས་གསུངས་སོ། ། ཡེ་ཤེས་དེ་རྟོག་པར་མི་འདོད་ན་ནི་དེའི་དངོས་ཀྱི་གཞལ་བྱ་ལ་འདུས་བྱས་སམ། རང་མཚན་གྱིས་ཁྱབ་པར་འགྱུར་ཏེ། དེ་མངོན་སུམ་ཡིན་པའི་ཕྱིར་རོ། ། དེ་སྐད་དུ་ཡང༌། རྣམ་རྟོག་མེད་པ་ཉིད་ཀྱིས་ན། ། རང་གི་མཚན་ཉིད་ལ་མངོན་སུམ། ། ཞེས་གསུངས་སོ། །
འོ་ན་དབུ་མ་པ་རང་གི་ལུགས་ལ་དེ་བཞིན་ཉིད་ཀྱི་ངོ་བོ་གཉིས་མེད་ཀྱི་ཡེ་ཤེས་ལ་འཆད་པ་དང༌། མེད་དགག་གི་ཆ་ལ་གཞག་པ་གཉིས་ལས། དང་པོ་དངོས་ཀྱི་གཞལ་བྱར་བྱས་པའི་མངོན་སུམ་ཡོད་མོད། གཉིས་པ་དེར་བྱེད་པའི་མངོན་སུམ་མི་སྲིད་པར་འགྱུར་ལ། དེ་ཡང་དེ་ལྟ་ན་རྣམ་གཞག་ཐམས་ཅད་འཆོལ་བར་འགྱུར་རོ། ། སྙམ་ན། མ་ཡིན་ཏེ། རྒྱན་རྩ་འགྲེལ་གྱི་བཤད་པ་དང༌། ཟླ་བའི་ཞབས་ཀྱི་བཞེད་པ་དང༌། རྣམ་འགྲེལ་མཛད་པའི་བཞེད་པ་གསུམ་ཆར་ལས།
དངོས་མེད་དང་ཕྱི་རོལ་གྱི་དོན་གྱི་རྣམ་པ་ཅན་གྱི་ཤེས་རྣམ་དངོས་སུ་རྟོགས་པ་ལ་དེ་དང་དེ་རྟོགས་པའི་ཐ་སྙད་མཛད་པར་གསལ་བའི་ཕྱིར། ཇི་ལྟར་ཞེ་ན། གཞི་ཤེས་པ་ཡི་བྱེ་བྲག་རྣམས། ། རྣམ་པ་ཞེས་བྱའི་མཚན་ཉིད་དེ། ། ཞེས་སོགས་རྩ་འགྲེལ་ལས་ནི། ཐེག་ཆེན་གྱི་སྦྱོར་བས་སྐྱེ་མེད་གསུམ་གྱི་ཤེས་རྣམ་སྒོམ་པར་བཤད་ཀྱི། དོན་རྣམ་གྱི་ཆ་ནས་སྒོམ་བྱར་མ་བཤད་པའི་ཕྱིར་དང༌། དབུ་མ་ལ་འཇུག་པར། གང་ཚེ་སྐྱེ་མེད་དེ་ཉིད་ཡིན་ཞིང་བློ་ཡང་སྐྱེ་བ་དང་བྲལ་བ། ། དེ་ཚེ་དེ་རྣམ་བརྟེན་ལས་དེ་ཡི་དེ་ཉིད་རྟོགས་པ་ལྟ་བུ་སྟེ། །
དེ་ཡོངས་ཤེས་པ་དེ་བཞིན་ཐ་སྙད་རྟེན་ནས་རིག་པ་ཡིན། ། ཞེས་སྔོར་སྣང་དབང་ཤེས་ལ་སྔོན་པོའི་རྣམ་པ་ཤར་བ་ལ་སྔོན་པོ་རྟོགས་པའི་ཐ་སྙད་བྱེད་པ་དཔེར་བཀོད་ནས་ཡུལ་ཆོས་ཉིད་དང་ཡུལ་ཅན་གྱི་ཤེས་པ་རོ་གཅིག་ཏུ་གྱུར་པ་ལ་དེ་རྟོགས་པའི་ཐ་སྙད་བྱེད་པར་གསུངས་ཀྱི། དེས་དེ་མངོན་སུམ་དུ་མ་རྟོགས་པའི་ཚུལ་རྩ་འགྲེལ་གཉིས་ཀ་ལས་གསལ་བའི་ཕྱིར་དང༌། སྡེ་བདུན་མཛད་པས། གཞན་རིག་གི་ཚད་འབྲས་འཇོག་པ་ན་དེ་དང་དེའི་རྣམ་པ་ཤར་བ་དེ། ཐ་སྙད་དུ་དེ་དང་དེ་རྟོགས་པའི་ཤེས་བྱེད་དུ་འཇོག་ཅིང༌། ཡིན་ལུགས་ལ་རང་རིག་པའི་སྒྲུབ་བྱེད་དུ་སོང་བར་བཤད་པའི་ཕྱིར་རོ། ། གལ་ཏེ་འོ་ན་ཤེས་རྣམ་དེ་ཉིད་ཀྱང་རྟོག་པར་ཐལ་བ་མ་ཡིན་ནམ་ཞེ་ན། སོ་སོ་སྐྱེ་བོའི་སར་ནི་རྟོག་པ་དང་མཚུངས་ལྡན་དུ་འབྱུང་ཡང༌། འཕགས་པའི་མཉམ་གཞག་ཏུ་ནི་རྟོག་པ་མ་ཡིན་ཏེ།
ཆོས་དབྱིངས་དང་ཡེ་ཤེས་དབྱེར་མེད་དུ་འདྲེས་པ་ལ་དེའི་རྣམ་པ་ཤར་བའི་མིང་གིས་བཏགས་པའི་ཕྱིར་དང༌། ཅི་ཡང་མ་དམིགས་པ་ལ་ཆོས་དབྱིངས་དམིགས་པའི་ཐ་སྙད་བཏགས་པ་ཡིན་གྱི། སྟོང་ཉིད་ཀྱི་དོན་སྤྱི་ཤར་བའི་ཚུལ་གྱིས་འཛིན་པ་མ་ཡིན་པའི་ཕྱིར་རོ། ། དེ་ལྟར་ན་ཐེག་ཆེན་འཕགས་པའི་མཉམ་གཞག་ཡེ་ཤེས་ཀྱིས་གཉིས་མེད་ཀྱི་ཡེ་ཤེས་ཁོ་ན་ལ་དམིགས་ན་དམིགས་པ་དག་པ་ཁྱད་པར་དུ་འགྲོར་མེད་པའི་སྐྱོན་དང༌། སྟོང་ཉིད་ཁོ་ན་ལ་དམིགས་ན་ཡེ་ཤེས་རྟོག་པར་ཐལ་བའི་སྐྱོན་བརྗོད་ནས། རང་ལུགས་འཇོག་ཚུལ་ནི། ཡང་དག་ཉིད་ལ་ཡང་དག་ལྟ། ། ཞེས་པའི་ལུང་ཁུངས་སུ་དྲངས་ནས། ཡེ་ཤེས་ཀྱིས་དམིགས་པ་ཡང་དག་པའི་ཀུན་རྫོབ་ཀྱི་དངོས་པོ་ལ་དམིགས་ནས། རང་བཞིན་མེད་པའི་རྣམ་པ་ཅན་དུ་ལྟ་ཞེས་པ་ནི།
འཕགས་སེང་གི་བཞེད་པའོ། ། འོ་ན་སྟོང་ཉིད་ཁོ་ན་དམིགས་པར་འདོད་པས་ཀྱང་ཡེ་ཤེས་ཀྱི་དངོས་ཀྱི་རིག་བྱ་ཤེས་རྣམ་དུ་ཁས་མི་ལེན་པ་ཅི་ཞེ་ན། དེས་དེ་དེར་མི་འདོད་པའི་ཤེས་བྱེད་ནི། ཕྱོགས་སྔ་མའི་འདོད་པ་དེ་ནི་རྣམ་པ་གཞི་མེད་ཁོ་ན་མདོའི་བརྗོད་བྱ་དང༌། ཡེ་ཤེས་ཀྱི་གཞལ་བྱར་འདོད་པ་དག་ཡིན་ལ། འཕགས་པ་གྲོལ་སྡེས་དོན་དེ་ལ་དགག་པ་མཛད་པ་ན། ལུང་དང་རིགས་པ་གཉིས་ལས། དང་པོ་ནི། མདོ་ལས། སྟོང་ཉིད་ཉི་ཤུར་བཤད་པ་དེ།
བསྟན་བཅོས་ལས་ཡེ་ཤེས་ཀྱི་ཚོགས་སུ་བསྡུས་ནས་བཤད་པ་དང་འགལ་ལོ་ཞེས་པ་ཡིན་ལ། རིགས་པ་ནི། མདོ་ལས་སྐྱེས་བུ་ལ་འཁོར་བའི་དོན་མ་བསྟན་པར་ཐལ་བ་དང༌། ཡེ་ཤེས་ཀྱི་ཆོས་ཅན་ཉི་ཤུའི་དབྱེ་བས་དེའི་ཆོས་ཉིད་རིམ་གྱིས་རྟོགས་པ་མི་སྲིད་པར་ཐལ་བ་འཕངས་པ་ཡིན་ནོ། ། སློབ་དཔོན་གྱིས་ཀྱང་དེའི་རྒྱབ་རྟེན་དུ། ཡུལ་ཅན་ཤེས་རྣམ་ལ་བསམ་ནས་སྟོང་ཉིད་ཉི་ཤུ་པོ་མོས་སྤྱོད་ནས་སངས་རྒྱས་ཀྱི་སའི་བར་ལ་ས་མཚམས་སོ་སོར་ཕྱེ་ནས་གཞག་པ་ཡིན་ནོ། ། དེའི་ཕྱིར་སྟོང་པ་ཉིད་སྟོང་པ་ཉིད་ཀྱི་སྟོང་གཞིའི་ཆོས་ཅན་ཡང་སྟོང་ཉིད་རྟོགས་པའི་ཡེ་ཤེས་ལ་འཆད་པ་ནི་འཕགས་སེང་གི་བཞེད་པའོ། ། འདིར་སྨྲས་པ། དམིགས་ཡུལ་དམིགས་མེད་བློ་ཡིས་འཛིན་ཚུལ་དང༌། ། ཆོས་དབྱིངས་ཆོས་ཀྱི་བདག་མེད་རྟོགས་པའི་ཚུལ། །
གཞན་ལུགས་གཞན་དུ་རྒྱས་པར་བཀོད་ཟིན་ཕྱིར། ། རང་ལུགས་རང་གི་འཆད་ཚུལ་བསྡུས་ཏེ་བཤད།། །། གསུམ་པ་ཆེད་དུ་བྱ་བ་ལ་གསུམ་སྟེ། མཚན་ཉིད་དང༌། མཚན་གཞི། ས་མཚམས་སོ། ། དང་པོ་ནི། ཐེག་ཆེན་སྒྲུབ་པ་པོའི་དོན་དུ་གཉེར་བྱ་མཐར་ཐུག་གོ ། གཉིས་པ་ནི། འདིར་ཆེན་པོ་དང་ཆེད་དུ་བྱ་བ་དོན་གཅིག་གམ་ཞེ་ན།
གཞི་མཐུན་སྲིད་པ་མི་འགལ་ཡང༌། དོན་གཅིག་པ་མ་ཡིན་ཏེ། ཆེད་དུ་བྱ་བ་ནི་བསྒྲུབ་བྱ་ཡིན་ལ། ཆེན་པོ་གསུམ་པོ་ནི་དེའི་སྒྲུབ་བྱེད་ཡིན་ཞིང༌། སྒྲུབ་བྱེད་དེ་དང་ལྡན་པའི་བྱང་སེམས་རྣམས་བྱང་སེམས་ཆེན་པོར་འཇོག་པར་བྱེད་པའི་བྱེད་ཆོས་ཡིན་པའི་རྒྱུ་མཚན་གྱིས་ཆེན་པོ་ཞེས་བྱའོ། ། འོ་ན་ཆེད་དུ་བྱ་བ་གསུམ་པོ་གང་ཡིན། དེའི་སྒྲུབ་བྱེད་ཆེན་པོ་གསུམ་ནི་ཅི་ཞེ་ན། དང་པོ་ནི། འདི་ལྟར་སེམས་ཅན་ཀུན་གྱི་མཆོག་ཉིད་དང༌། དེའི་སྤངས་པ་དང༌།
དེའི་རྟོགས་པ་གསུམ་མོ། ། དང་པོ་ནི། སྤངས་རྟོགས་སོ་སོར་མ་ཕྱེ་བའི་སངས་རྒྱས་ཀྱི་ཆོས་སྐུ་ཙམ་ལ་བྱ་ལ། ཕྱི་མ་གཉིས་ནི་སྤངས་རྟོགས་སོ་སོར་ཕྱེ་བའོ། ། གཉིས་པ་ཆེན་པོ་ནི། རང་གང་ལ་ལྡན་པའི་བྱང་སེམས་དེ་ཆེན་པོར་འཇོག་པར་བྱེད་པའི་བྱེད་ཆོས་ཤིག་ཡིན་ལ། དབྱེ་ན། སེམས་ཆེན་པོ། སྤོང་བ་ཆེན་པོ། རྟོགས་པ་ཆེན་པའོ། །
དང་པོ་ནི། བྱང་སེམས་འཕགས་པའི་རྒྱུད་ཀྱི་རྡོ་རྗེ་ལྟ་བུའི་སེམས་བསྐྱེད་ལ་སོགས་པ་དྲུག་པོ་དེའོ། ། དེ་ལ་དེར་འཇོག་པའི་ཤེས་བྱེད་ནི། རང་གང་ལ་ལྡན་པའི་གང་ཟག་དེ་སེམས་ཅན་ཀུན་གྱི་མཆོག་སངས་རྒྱས་སུ་སྐྱེད་བྱེད་ཀྱི་རྒྱུ་དང༌། དེ་འདྲ་དེ་བྱང་སེམས་ཆེན་པོར་འཇོག་བྱེད་ཀྱི་རྒྱུ་མཚན་ཡིན་པའི་ཕྱིར་རོ། ། ཡང་བྱང་འཕགས་ཀྱི་རྒྱུད་ཀྱི་བདག་གཉིས་སུ་ལྟ་བའི་རྟོག་པ་སྤོང་བྱེད་ཀྱི་བར་ཆད་མེད་ལམ་དེ་ལ་ནི་སྤོང་བ་ཆེན་པོ་ཞེས་བྱ་ལ། དེའི་རྒྱུ་མཚན་ཡང་རང་རྒྱུད་ལྡན་གྱི་གང་ཟག་དེ་སྤངས་པ་མཐར་ཐུག་པའི་སར་སྐྱེད་བྱེད་ཀྱི་རྒྱུ་དང༌། དེ་འདྲ་དེ་སེམས་དཔའ་ཆེན་པོར་འཇོག་བྱེད་ཀྱི་གཏན་ཚིགས་ཡིན་པའི་ཕྱིར་རོ། ། ཡང་དེའི་རྒྱུད་ཀྱི་མི་མཉམ་པ་དང་མཉམ་པའི་སེམས་ལ་སོགས་པ་མདོ་ལས་རྒྱས་པར་གསུངས་པ་དེ་དག་ལ་ནི། རྟོགས་པ་ཆེན་པོ་ཞེས་བྱ་ལ།
དེའི་ཤེས་བྱེད་ཀྱང་རང་རྒྱུད་ལ་ལྡན་པའི་གང་ཟག་དེ་རྟོགས་པ་མཐར་ཐུག་པའི་གནས་སུ་སྐྱེད་བྱེད་ཀྱི་རྒྱུ་དང༌། དེ་འདྲ་དེ་བྱང་སེམས་ཆེན་པོར་འཇོག་བྱེད་ཀྱི་གཏན་ཚིགས་ཡིན་པའི་ཕྱིར་རོ། ། གཞན་འགྲེལ་གཞན་ལ་མ་བརྟེན་པར། ། མདོ་དང་མདོ་འགྲེལ་དཔང་བཙུགས་ནས། ། ཆོས་དང་ཆོས་མིན་འབྱེད་པའི་བློས། ། བསྒྲུབ་བྱ་སྒྲུབ་བྱེད་ཕྱེ་ནས་བཤད།། །། བཞི་པ་སྒྲུབ་པ་རང་གི་ངོ་བོ་ལ་གཉིས་ཏེ། རྩ་བས་མ་ཟིན་པའི་སྒྲུབ་པ་གཉིས་བཤད་པ་དང༌། རྩ་བས་ཟིན་པའི་སྒྲུབ་པ་བཞི་ངོས་བཟུང་བའོ། ། དང་པོ་ནི།
ཐམས་ཅད་མཁྱེན་པ་ཉིད་གསུམ་གྱི་ཡུལ་ལ་ཞེས་སོགས་ཀྱིས་འཆད་པ་ཡིན་ལ། འདི་ལ་ལོ་ཙཱ་བ་ཆེན་པོའི་གསུང་གིས། མཁྱེན་གསུམ་སྤྱིའི་སྒྲུབ་པ་དང༌། སྦྱོར་བཞི་བྱེ་བྲག་གི་སྒྲུབ་པ་ཞེས་བཤད། གཉིས་པོའི་ཁྱད་པར་ནི། ཡུལ་སྐྱེ་མེད་གསུམ་ལ་ཉམས་ལེན་གཙོ་བོར་གྱུར་པ་དང༌། ཡུལ་ཅན་ཕ་རོལ་ཏུ་ཕྱིན་པ་དྲུག་ལ་ཉམས་ལེན་གཙོ་བོར་གྱུར་པའོ། ། གཉིས་པོ་ཡང་ལྡོག་པས་ཕྱེ་བ་ཡིན་གྱི། རྫས་འགལ་བ་ནི་མ་ཡིན་ཏེ། གཉིས་ཀ་ལ་ཡང་གཉིས་ཀ་ཚང་དགོས་པའི་ཕྱིར།
དེས་ན་གཅིག་ནི་ལྟ་བའི་ཆ་ནས་ངོས་བཟུང་བ་ཡིན་ལ། ཅིག་ཤོས་ནི་སྤྱོད་པའི་ཆ་ནས་གཞག་པའོ། ། དེ་ཡང་འདི་ལྟར་བཤད་ན་གོ་བདེ་བ་ཡིན་ཏེ། རྣམ་ཀུན་ལ་སོགས་པའི་སྦྱོར་བ་བཞི་པོ་ཉིད་ལ་ལྡོག་པས་ཕྱེ་ན། ལྟ་བའི་ཆར་གྱུར་པ་སྐྱེ་མེད་གསུམ་ལ་དབང་ཐོབ་ཕྱིར་དུ་སྒོམ་པ་སོགས་བཞི་དང༌། སྤྱོད་པའི་ཆར་གྱུར་པ་ཕ་རོལ་ཏུ་ཕྱིན་པ་དྲུག་ལ་དབང་ཐོབ་ཕྱིར་དུ་སྒོམ་པ་སོགས་བཞིའོ། ། དང་པོ་ནི། སྦྱོར་བཞིའི་ཡན་ལག་རྒྱས་བཤད་ཀྱི་སྐབས་སུ་དངོས་བསྟན་གྱི་གཙོ་བོར་བྱས་ནས་འཆད་པ་དེ་ཉིད་ཡིན་པས་འདིར་རྒྱས་པར་འཆད་མི་དགོས་ལ། གཉིས་པ་ནི། འདིར་འཆད་པའི་གོ་ཆའི་སྒྲུབ་པ་ལ་སོགས་པ་བཞིའོ། །
འཆད་ཚུལ་དེ་ལས་གཞན་དུ་ན་མཁྱེན་གསུམ་སྤྱིའི་སྒྲུབ་པ་ཞེས་བྱ་བ། སྦྱོར་བཞིའི་སྒྲུབ་པ་ལས་ལོགས་སུ་ངོས་བཟུང་བར་མི་ནུས་ཏེ། སྐྱེ་མེད་གསུམ་ཉམས་སུ་ལེན་པའི་རྣལ་འབྱོར་ནི་སྦྱོར་བཞི་ལས་ལོགས་ན་མེད་ལ། སྐྱེ་མེད་གསུམ་ལ་ཐོས་བསམ་གྱིས་སྒྲོ་འདོགས་གཅོད་པའི་བློ་ནི་འདིའི་སྒྲུབ་པར་མི་རུང་ཞིང༌། སེམས་བསྐྱེད་ལ་སོགས་པའི་ཆོས་སུམ་ཅུ་པོ་འདིར་འབྱུང་བའི་སྤྱི་སྒྲུབ་ཏུ་བཤད་ན་ཤིན་ཏུ་འཁྲུལ་བའི་ཕྱིར་དང༌། དངོས་བརྒྱད་སྤྱིའི་གོ་རིམ་འཇོག་པའི་ཚེ་ནི་མཁྱེན་པ་གསུམ་པོ་ཡུལ་གྱི་ཆ་ནས་བཞག་པ་ཡིན་གྱི། སྒྲུབ་པའི་ཆ་ནས་མ་བཞག་པའི་ཕྱིར། འོ་ན་དེ་གསུམ་གྱི་སྒྲུབ་པ་འཆད་པ་ཅི་ཞེ་ན། གསུམ་པོ་ཡུལ་དུ་བཞག་ནས་ཐོས་བསམ་གྱིས་སྒྲོ་འདོགས་བཅད་པའི་དོན་དེ་ཉམས་སུ་ལེན་པའི་རྣལ་འབྱོར་དེ་ཉིད་ལ། མཁྱེན་གསུམ་གྱི་སྒྲུབ་པའི་མིང་གིས་བཏགས་པའི་ཕྱིར་ཉེས་པ་མེད་དོ། །
འོ་ན་དེ་ལས་ལོགས་སུ་སྦྱོར་བཞིའི་སྒྲུབ་པ་འཆད་པ་ཅི་ཞེ་ན། སྤྱོད་པ་ཕ་རོལ་ཏུ་ཕྱིན་པ་དྲུག་གི་ཆ་ནས་སོ་ཞེས་བཤད་ཟིན་པ་དེ་ཉིད་དོ། ། གཉིས་པ་ནི། གོང་དུ་བཤད་ཟིན་པ་དེ་ལྟར་ན་རྟེན་དང་དམིགས་པ་དང་ཆེད་དུ་བྱ་བ་གསུམ་གྱིས་ཁྱད་པར་དུ་བྱས་པའི་སྒྲུབ་པ་རང་གི་ངོ་བོ་ལ་ལྡོག་པའི་དབྱེ་བས་ཕྱེ་ན་གཉིས་ལས། ལྟ་བའི་ཆ་ནི་རྣམ་ཀུན་མན་ཆད་དུ་འཆད་ལ། འདིར་དངོས་སུ་བསྟན་པ་ནི་སྤྱོད་པ་ཕ་རོལ་ཏུ་ཕྱིན་པ་དྲུག་ལ་བརྩོན་འགྲུས་གཙོ་བོར་གྱུར་པའི་བྱ་བའོ། ། དེ་ལ་གཉིས་ཏེ། རྒྱུ་བསམ་སྦྱོར་གྱི་བརྩོན་འགྲུས་གཙོ་བོར་གྱུར་པ་དང༌། འབྲས་བུ་འཛིན་འབྱིན་གྱི་བྱ་བ་གཙོ་བོར་གྱུར་པའོ། ། དང་པོ་ལ།
བསམ་པའི་བརྩོན་འགྲུས་གཙོ་བོར་གྱུར་པ་གོ་ཆ་དང༌། སྦྱོར་བའི་བརྩོན་འགྲུས་གཙོ་བོར་གྱུར་པ་འཇུག་པའོ། ། འདི་གཉིས་དང་པོར་ཐོབ་པའི་ས་མཚམས་ལ་སྔ་ཕྱིའི་རིམ་པ་ཡོད་ཀྱང༌། ཕྱིས་ཐོབ་ཟིན་ནས་ནི་ལྷན་ཅིག་ཏུ་འཇུག་པ་ཡིན་ཏེ། དཔེར་ན། སྨོན་འཇུག་གི་ཁྱད་པར་གཞན་དོན། དོན་གཉེར་གྱི་བློ་དང༌། དེའི་བྱ་བ་ལ་འཇུག་བཞིན་པའི་དབྱེ་བས་ཕྱེ་བ་བཞིན་ནོ། ། གཉིས་པ་ལ་འབྲས་བུ་འཛིན་པའི་བྱ་བ་གཙོ་བོར་གྱུར་པ་ཚོགས་དང༌། འབྱིན་པའི་བྱ་བ་གཙོ་བོར་གྱུར་པ་ངེས་པར་འབྱུང་བྱེད་ཀྱི་སྒྲུབ་པ་གཉིས་སོ། །
འདི་གཉིས་ཀྱང་གོ་འཇུག་གི་སྒྲུབ་པ་གཉིས་ཟུང་དུ་འཇུག་པའི་གནས་སྐབས་ལ་བཏགས་པ་ཡིན་ཏེ། གོ་བགོས་ནས་འཇུག་པ་བྱས་པ་ལས་ཚོགས་གཉིས་ཀྱི་ནུས་པ་མཐུ་ཅན་དུ་གྱུར་པ་དེའི་ཚེ་ཚོགས་ཀྱི་དང༌། འབྲས་བུ་དངོས་སུ་འབྱིན་པ་ལ་ཞུགས་པ་དེའི་ཚེ་ངེས་འབྱུང་གི་སྒྲུབ་པའི་མིང་གིས་བཏགས་པའི་ཕྱིར་རོ། ། སོ་སོའི་ངོས་འཛིན་ནི་ཕྱིན་དྲུག་ལ་གོ་ཆའི་བརྩོན་འགྲུས་གཙོ་བོར་གྱུར་པའི་སྒྲུབ་པ་ལ་ནི་གོ་ཆའི་སྒྲུབ་པ་ཞེས་ཀྱང་བྱ། ཕྱིན་དྲུག་གི་རྟེན་ཅན་གྱི་རྣམ་རྫོགས་སྦྱོར་བ་ཞེས་ཀྱང་བྱའོ། ། ཕྱིན་དྲུག་ལ་འཇུག་པའི་བརྩོན་འགྲུས་གཙོ་བོར་གྱུར་པའི་སྒྲུབ་པ་ལ་ནི་འཇུག་པའི་སྒྲུབ་པ་ཞེས་ཀྱང་བྱ། ཕྱིན་དྲུག་གི་རྟེན་ཅན་གྱི་རྩེ་མོའི་སྦྱོར་བ་ཞེས་ཀྱང་བྱའོ། ། ཕྱིན་དྲུག་ཚོགས་གཉིས་ཀྱི་ངོ་བོར་སྐྱེས་པའི་སྒྲུབ་པ་ལ་ནི་ཚོགས་ཀྱི་སྒྲུབ་པ་དང༌། དེའི་རྟེན་ཅན་གྱི་མཐར་གྱིས་པའི་སྦྱོར་བ་ཞེས་བྱའོ། ། ཕྱིན་དྲུག་ཚོགས་སུ་གྱུར་ནས་ངེས་པར་འབྱུང་ས་མཐར་ཐུག་དངོས་སུ་འབྱིན་པའི་སྒྲུབ་པ་ལ་ནི་ངེས་འབྱུང་གི་སྒྲུབ་པ་དང༌།
ཕྱིན་དྲུག་གི་རྟེན་ཅན་གྱི་སྐད་ཅིག་མའི་སྦྱོར་བ་ཞེས་བྱའོ། ། བཞི་པོའི་ས་མཚམས་ལ། འགྲེལ་བ་དོན་གསལ་བ་འདི་ལྟར་ན། སྒྲུབ་པ་བཞི་པོ་ཁྱད་པར་ཅན་དང་པོར་ཐོབ་པའི་ས་མཚམས། སྦྱོར་བའི་ལམ་སོགས་བཞི་ལ་འཆད་པར་གསལ་ཞིང༌། འགྲེལ་བཤད་མཛད་པས་ཀྱང་དེ་ལྟར་དུ་འགྲེལ་ལ། འགྲེལ་ཆེན་དུ་ནི་སྦྱོར་བའི་ལམ་ལ་རྒྱུད་ནས་དང༌། ཉེ་བར་དང༌། དངོས་སུ་སྦྱོར་བ་གསུམ་དུ་ཕྱེ་ནས་བྱང་སེམས་ཀྱི་ཚོགས་ལམ་དང༌། དྲོད་སོགས་དང་པོ་གསུམ་དང༌།
ཆོས་མཆོག་ལ་བཤད་ནས། གོ་འཇུག་ཚོགས་གསུམ་གྱི་དང་པོར་ཐོབ་པའི་ས་མཚམས་དེ་དང་དེ་ནས་འཛིན་ལ། ངེས་འབྱུང་སྒྲུབ་པའི་ས་མཚམས་ནི་ཁྱད་པར་གྱི་ལམ་ནས་འཆད་པ་ལ་ཐམས་ཅད་མཐུན་ནོ། ། སྤྱིར་ཁྱད་པར་གྱི་ལམ་ཞེས་པ་མཐོང་སྒོམ་མི་སློབ་ལམ་གསུམ་ཆར་ལ་རེ་རེ་ཡོད་ཀྱང༌། འདིར་ནི་སྒོམ་ལམ་གྱི་དེ་ལ་འཆད་པ་ཡིན་ལ། དེ་ཡང་དངོས་སུ་འབྱིན་བྱེད་ཀྱི་དབང་དུ་བྱས་ན་རྒྱུན་མཐའི་སྔ་ལོགས་ཀྱི་ཡེ་ཤེས་ལ་བཤད་ན་བདེ་བ་ཡིན་ཏེ། ངེས་པར་འབྱུང་ས་དེ་ལ་སློབ་ལམ་མཐར་ཐུག་ཅིག་དང༌། མི་སློབ་ལམ་མཐར་ཐུག་བདུན་དུ་འཆད་དགོས་པའི་ཕྱིར་རོ། ། བོད་སྔ་མ་རྣམས་ངེས་འབྱུང་གི་སྒྲུབ་པ་ཙམ་སྦྱོར་ལམ་ནས་འཆད་ཀྱང༌། སློབ་དཔོན་གྱི་དགོངས་པ་མ་ཡིན་ཏེ།
དེས་ནི་དེ་ཁྱད་པར་གྱི་ལམ་ལ་བཞག་པས། ཐ་ནའང་མཐོང་ལམ་གྱི་ཁྱད་པར་གྱི་ལམ་ནས་འཇོག་དགོས་པའི་ཕྱིར་རོ།། །། སྔོན་གྱི་རྒན་པོས་སྔོན་ནས་ལེགས་དཔྱད་ཀྱང༌། ། ཡིད་རྟོན་གནས་ལའང་ཡིད་བརྟན་མ་མཐོང་ནས། ། རང་གི་རིགས་པས་རང་གར་རྣམ་བརྟགས་པ། ། འཕགས་སེང་ལུགས་ཀྱི་འཕགས་ཆོས་ཡིན་སྙམ་བྱེད།། །། འཇུག་སྒྲུབ་ཀྱི་འཇུག་ཡུལ་ཐེག་ཆེན་ནི་གཉིས་ཏེ། རྒྱུའི་དང༌། འབྲས་བུ། ། དང་པོ་ལ་གསུམ་སྟེ།
འཇིག་རྟེན་པ་དང༌། འཇིག་རྟེན་ལས་འདས་པ་དང༌། དེ་གཉིས་ཐེག་ཆེན་དུ་བྱེད་པའི་བྱེད་ཆོས་སོ། ། དང་པོ་ནི། བསམ་གཏན་གཟུགས་མེད་ཅེས་པས་བསྟན་ནོ། ། གཉིས་པ་ལ་རང་དོན་དང་གཞན་དོན་གྱི་དབང་དུ་བྱས་པ་ལས། དང་པོ་ལ་ཡོན་ཏན་སྒྲུབ་པའི་དབང་དུ་བྱས་པ་སྦྱིན་སོགས་དང༌། སྒྲིབ་པ་སྤོང་བའི་དབང་དུ་བྱས་པ་ལམ་མོ། ། གཞན་དོན་གྱི་དབང་དུ་བྱས་པ་ལ། དེ་ལ་སྤྲོ་བ་བྱམས་སོགས་དང༌།
དེ་སྒྲུབ་པ་ལ་མཁས་པ་དམིགས་པ་མེད་པའི་ཡེ་ཤེས་སོ། ། གསུམ་པ་ནི། འཁོར་གསུམ་དུ་རྣམ་པར་མི་རྟོག་པ་ཤེས་རབ་ཀྱི་ཁྱད་པར་དང༌། ཆེད་དུ་བྱ་བ་འབྲས་བུའི་ཁྱད་པར་དང༌། མངོན་པར་ཤེས་པ་དྲུག་མཐུའི་ཁྱད་པར་རྣམས་སོ། ། འབྲས་བུའི་ཐེག་པ་ནི་རྣམ་པ་ཐམས་ཅད་མཁྱེན་པ་ཉིད་དོ། ། ཞེས་ལོ་ཙཱ་བ་ཆེན་པོས་གསུངས་སོ།། །། འདིར་བསམ་གཏན་དང་གཟུགས་མེད་ཀྱི་རྣམ་པར་བཞག་པ་གཞན་གྱིས་གསལ་པོར་མ་བཤད་པ་འགའ་ཞིག་འཆད་པ་ལ་གཉིས་ཏེ། ཟག་བཅས་ཀྱི་དང༌། ཟག་མེད་ཀྱི་སྙོམས་འཇུག་བཤད་པའོ། །
དང་པོ་ལ་གཉིས་ཏེ། རྒྱུ་སྙོམས་འཇུག་གི་དང༌། འབྲས་བུ་སྐྱེ་བའི་བསམ་གཏན་དང༌། གཟུགས་མེད་དོ། ། དང་པོ་ནི། འབྲས་བུ་སྐྱེ་བའི་བསམ་གཏན་དང༌། གཟུགས་མེད་གང་རུང་གི་རྣམ་སྨིན་གྱི་རྒྱུ་དང༌། བདག་པོའི་རྐྱེན་གང་རུང་དུ་གྱུར་པའོ། ། དེ་ཡང་དེ་དང་དེའི་བཅུད་ཀྱི་སེམས་ཅན་གྱི་ནི་རྣམ་སྨིན་གྱི་རྒྱུ་དང༌། སྣོད་ཀྱི་འཇིག་རྟེན་གྱི་ནི་བདག་པོའི་རྐྱེན་ནོ། །
དེའི་ཕྱིར་རྒྱུ་ནི་ཀུན་འབྱུང་དང༌། འབྲས་བུ་ནི་སྡུག་བསྔལ་གྱི་བདེན་པའོ། ། ཀུན་འབྱུང་ལའང་གཉིས་ཏེ། འཕེན་བྱེད་ཀྱི་དང༌། འགྲུབ་བྱེད་ཀྱི་རྒྱུའོ། ། དང་པོ་ནི། སྤྱིར་ཉེར་བསྡོགས་དང༌། དེའི་ནང་ཚན་ཞི་རགས་ཀྱི་རྣམ་པ་ཅན་གྱིས་བྱེད་ལ། འགྲུབ་བྱེད་ཀྱི་རྒྱུ་ནི་དངོས་གཞིའི་སྙོམས་འཇུག་གོ ། འཕེན་བྱེད་ལའང་དངོས་དང༌།
དེའི་ཀུན་སློང་དུ་གྱུར་པའི་ཉོན་མོངས་པ་གཉིས་ཡོད་ལ། དང་པོ་ནི། ཞི་རགས་ཀྱི་རྣམ་པ་ཅན་དུ་ལྟ་བའི་ལྷག་མཐོང་གི་ངོ་བོར་གྱུར་པའི་སེམས་པའོ། ། ཀུན་སློང་ནི། ས་འོག་མ་ལ་སྐྱོན་དུ་ལྟས་ནས་གོང་མ་ལ་སྲེད་པའི་འདོད་ཆགས་སོ། ། དེ་ལྟར་ན་རྒྱུའི་སྙོམས་འཇུག་ལ་གཉིས་ཏེ། ཉེར་བསྡོགས་དང༌། དངོས་གཞིའོ། ། དང་པོ་ནི། རང་རང་གི་དངོས་གཞི་ཐོབ་པའི་དོན་དུ་དམིགས་རྣམ་སྤྱོད་པར་བྱེད་པའི་ཐབས་ཀྱིས་བསྡུས་པའི་དགེ་བ་རྩེ་གཅིག་པའོ། །
དབྱེ་ན། ཞི་གནས་ཀྱི་ངོ་བོར་གྱུར་པ་དང༌། ལྷག་མཐོང་གི་ངོ་བོར་གྱུར་པ་གཉིས་ལས། དང་པོའི་མཚན་ཉིད། དེ་གང་ཞིག སྙོམས་འཇུག་གི་སྒྲིབ་པའི་གཉེན་པོའི་རིགས་སུ་གྱུར་པའོ། ། དབྱེ་ན། སེམས་གནས་པའི་ཐབས་རྣམ་པ་དགུའོ། ། བོད་ཕྱི་མ་གང་དག མདོ་སྡེའི་རྒྱན་དང༌།
ཉན་ཐོས་ཀྱི་ས་ནས་ལུས་སེམས་ཤིན་ཏུ་སྦྱངས་པའི་བདེ་བ་ཐོབ་པའི་མ་མཐའི་ས་མཚམས། སེམས་གནས་པའི་ཐབས་དགུ་པའི་དེ་མ་ཐག་པ་དེར་བཤད་པ་ལ་བསམས་ནས། དགུ་པོ་ཐམས་ཅད་མཉམ་པར་མ་བཞག་པའི་སས་བསྡུས་སུ་འཆད་པ་ནི་ནོར་བ་ཡིན་ཏེ། གཞུང་དེ་དག་ལས། སྤྱིར་ཉེར་བསྡོགས་ལ་ཞི་ལྷག་གཉིས་སུ་ཕྱེ་ནས། དེའི་ཞི་གནས་ཀྱི་དབྱེ་བ་འཆད་པ་ན་སེམས་གནས་པའི་ཐབས་དགུ་བཤད་པ་ཡིན་གྱི། བསམ་གཏན་དང་པོའི་ཉེར་བསྡོགས་སུ་གྱུར་པའི་ཞི་གནས་ཁོ་ནའི་དབྱེ་བ་ཡིན་པར་སྟོན་བྱེད་ཀྱི་ལུང་མེད་པའི་ཕྱིར། བསམ་གཏན་གཉིས་པ་ཡན་གྱི་ཉེར་བསྡོགས་ཀྱི་ཞི་གནས་ལ་དགུ་པོ་དེར་མ་ཕྱེ་ན། དེའི་ཞི་གནས་ཀྱི་རྣམ་པར་བཞག་པ་ངོས་མི་ཟིན་པའི་ཕྱིར་དང༌། གཉིས་པ་ཡན་གྱི་ཉེར་བསྡོགས་ལ་ཞི་ལྷག་གཉིས་སུ་མི་འབྱེད་ན་ལྷག་མཐོང་རྐྱང་པའི་ཉེར་བསྡོགས་ཀྱིས་རང་རང་གི་དངོས་གཞི་མངོན་དུ་བྱེད་ནུས་པར་འགྱུར་ལ།
དེ་ལྟ་ན་མཐར་གནས་ཀྱི་དངོས་གཞིའི་སྙོམས་འཇུག་དང་པོ་བརྒྱད་མངོན་དུ་བྱེད་པ་ལ་རང་རང་གི་ངོ་སྐལ་གྱི་སྙོམས་འཇུག་གི་སྒྲིབ་པ་སྤང་མི་དགོས་པར་ཐལ་བ་དང༌། ས་འོག་མའི་ཉོན་མོངས་སྤངས་པ་ཙམ་གྱིས་གོང་མའི་དངོས་གཞི་མངོན་དུ་བྱེད་ནུས་པར་འགྱུར་བ་དང༌། ས་འོག་མའི་ཉོན་མོངས་ལ་ཆགས་བྲལ་བྱེད་པའི་ཉེར་བསྡོགས་སྔོན་དུ་མ་སོང་བར་གོང་མའི་དངོས་གཞི་མངོན་དུ་བྱེད་ནུས་པ་ཞིག་མི་སྲིད་པར་ཐལ་བ་རྣམས་འཇུག་གོ ། བོད་སྔ་མ་རྣམས་ཀྱིས་ནི་ཉེར་བསྡོགས་ལ་ལྷག་མཐོང་ཁོ་ནའི་བཤད་པ་མཛད་ནས་ཞི་གནས་ཀྱི་བཤད་པ་མ་མཛད་པ་དང༌། བོད་ཕྱི་མ་དག་གིས། བསམ་གཏན་དང་པོའི་ཉེར་བསྡོགས་ལ་ཞི་གནས་ཀྱི་བཤད་པ་མཛད་ཀྱང་གཉིས་པ་ཡིན་གྱི་ཉེར་བསྡོགས་ལ་ཞི་གནས་ཀྱི་རྣམ་པར་བཞག་པ་འཇོག་མ་མཁྱེན་པས། ལུགས་དེ་གཉིས་ཀ་ནོངས་སོ། ། འོ་ན་གཉིས་པ་ཡན་གྱི་ཉེར་བསྡོགས་ཀྱི་ཞི་གནས་དེ་དང་དེ་དག་ས་གང་དང་གང་གིས་བསྡུས། དེ་དག་གི་ལས་སུ་བྱ་བ་ནི་ཅི་ཞེ་ན། སེམས་རྩེ་གཅིག་པ་མན་ཆད་ས་འོག་མ་འོག་མས་བསྡུས་ལ།
དེའི་མཐར་ས་རང་རང་ལ་ལྟོས་པའི་ཤིན་ཏུ་སྦྱངས་པ་ཐོབ་པ་དེ་ནས་རང་རང་གི་སས་བསྡུས་ཤིང༌། ས་དེ་དང་དེ་ལ་ལྟོས་པའི་ཡིད་ལ་བྱེད་པ་དང་བཅས་པ་ཞེས་བྱའོ། ། འདིར་ཡིད་ལ་བྱེད་པ་ཞེས་བྱ་བའི་དོན་ནི། མི་མཐུན་ཕྱོགས་སྤོང་བའི་ཡིད་ལ་བྱེད་པ་སྟེ། ཇི་སྲིད་ས་གོང་མ་ལ་ལྟོས་པའི་ཤིན་སྦྱངས་ཀྱི་བདེ་བ་མ་ཐོབ་པ་དེ་སྲིད་དུ་གོང་མ་ལ་ཞི་བ་དང༌། འོག་མ་ལ་རགས་པར་ལྟ་བ་མི་འབྱུང་བའི་ཕྱིར། ཞི་གནས་དེའི་བྱེད་ལས་ནི་ས་འོག་མ་འོག་མ་ལས་འདའ་བར་བྱེད་པ་ཡིན་ཏེ། སྤྱིར་ཉེར་བསྡོགས་ཀྱི་བྱེད་ལས་ནི་འོག་མ་ལས་འདའ་བར་བྱེད་པ་དེ་ཉིད་ཡིན་པའི་ཕྱིར། དེ་ལས་འདའ་བའི་ཚུལ་ལ་གཉིས་ཏེ། འོག་སའི་ཉོན་མོངས་པ་ལས་དང༌།
སྙོམས་འཇུག་གི་སྒྲིབ་པ་ལས་འདའ་བར་བྱེད་པའོ། ། དང་པོ་ནི། ལྷག་མཐོང་གི་ངོ་བོར་གྱུར་པའི་ཉེར་བསྡོགས་ཀྱི་བྱེད་ལས་ཡིན་ལ། གཉིས་པ་ནི། དེའི་ཞི་གནས་ཀྱི་བྱེད་ལས་སོ། ། རང་རང་གི་དངོས་གཞི་ལ་འཇུག་པ་ལ་དང་པོ་དེ་མེད་མི་རུང་གི་ཡན་ལག་ཏུ་དགོས་པ་མ་ཡིན་ཏེ། བྱང་ཆུབ་སེམས་དཔའ་རྣམས་ནི་ས་འོག་མ་འོག་མའི་ཉོན་མོངས་མ་སྤངས་པར་གོང་མ་གོང་མའི་དངོས་གཞི་ལ་འཇུག་པའི་ཕྱིར་དང༌། ཉན་ཐོས་འཕགས་པ་གཟུགས་མེད་ཀྱི་སྐྱེ་བ་དོན་དུ་མི་གཉེར་བ་དག་གཟུགས་ལ་ཆགས་བྲལ་མ་བྱས་པར་ཡང་མཐོང་ཆོས་ལ་བདེ་བར་གནས་པའི་དོན་དུ་གཟུགས་མེད་ཀྱི་དངོས་གཞི་ལ་སྙོམས་པར་འཇུག་པ་ཞིག་ཡོད་པར་སློབ་དཔོན་རྒྱལ་བའི་སྲས་ཀྱིས་བཤད་པའི་ཕྱིར། དེས་ན་དེ་དང་དེའི་དངོས་གཞི་ལ་སྙོམས་པར་འཇུག་པ་ལ་རང་རང་གི་ཉེར་བསྡོགས་ཞི་གནས་ཀྱི་ངོ་བོར་གྱུར་པ་དེ་དག་ནི་མེད་དུ་མི་རུང་བ་ཡིན་ཏེ། དེ་དང་དེའི་དངོས་གཞི་མངོན་དུ་བྱེད་པ་ལ་གེགས་བྱེད་ཀྱི་སྙོམས་འཇུག་གི་སྒྲིབ་པ་ངེས་པར་སྤོང་དགོས་པའི་ཕྱིར།
ཉོན་མོངས་ལ་ནི་མི་མཚུངས་ཏེ། ས་འོག་མའི་ཉོན་མོངས་ཀྱི་སྟེང་གི་སེམས་རྒྱུད་རབ་ཏུ་མ་ཞི་བར་བྱེད་པའི་ནུས་པ་དང་བྲལ་ན་སྲིད་པར་སྐྱེ་བ་འགྲུབ་བྱེད་ཀྱི་ནུས་པ་དང་མ་བྲལ་ཡང༌། གོང་མའི་དངོས་གཞི་མངོན་དུ་བྱེད་ནུས་པ་ཞིག་སྲིད་པའི་ཕྱིར། འདོད་པའི་སས་བསྡུས་ཀྱི་ཉོན་མོངས་པ་ཅན་གྱི་མ་རིག་པ་དང་ལྟ་བ་མ་སྤངས་ཀྱང་བསམ་གཏན་དང་པོའི་དངོས་གཞི་ལ་འཇུག་ནུས་པ་བཞིན་ནོ། ། འོ་ན་དེས་སྙོམས་འཇུག་གི་སྒྲིབ་པ་གང་དང་གང་ལས་འདའ་བར་བྱེད་ཅེ་ན། གོ་རིམ་བཞིན་དུ་འདོད་པའི་སས་བསྡུས་ཀྱི་མཉམ་པར་མ་བཞག་པའི་སེམས་དང༌། བསམ་གཏན་དང་པོའི་སས་བསྡུས་ཀྱི་རྟོག་དཔྱོད་གཉིས་དང༌། གཉིས་པའི་སས་བསྡུས་ཀྱི་ཡིད་བདེ་བ་དང༌། གསུམ་པའི་སས་བསྡུས་ཀྱི་སེམས་བདེ་དང༌། བཞི་པའི་སས་བསྡུས་ཀྱི་གཟུགས་དང་ཐོགས་པའི་འདུ་ཤེས་དང༌།
ནམ་མཁའ་དང༌། རྣམ་ཤེས་དང༌། ཅི་ཡང་མེད་པ་ལ་མཚན་མར་འཛིན་པའི་འདུ་ཤེས་རྣམས་སོ། ། འགོག་པའི་སྙོམས་འཇུག་ལ་ཉེར་བསྡོགས་ཀྱི་བཤད་པ་གསལ་པོ་མེད་ཀྱང༌། དེའི་བྱེད་ལས་ནི་ཞི་ལྷག་གཉིས་ཀྱིས་ངེས་པར་བྱེད་དགོས་ཏེ། སྲིད་རྩེའི་སྙོམས་འཇུག་གིས་ཚོར་བ་རགས་པ་འགག་ཅིང༌། འདས་ལམ་གྱིས་བདག་ཏུ་འཛིན་པའི་འདུ་ཤེས་འགོག་པའི་ཕྱིར་རོ། ། འགོག་བྱེད་ཀྱི་ཞི་གནས་དེ་ལའང་བསམ་གཏན་གྱི་སྐབས་སུ་གཉེན་པོའི་ཡན་ལག་ཏུ་བཞག་པའི་རྟོག་དཔྱོད་སོགས་དང༌། གཟུགས་མེད་ཀྱི་སྐབས་སུ་ས་འོག་མ་ལས་འདའ་བྱེད་དུ་གྱུར་པའི་དམིགས་རྣམ་གྱི་ཁྱད་པར་དེ་དག་ཚང་དགོས་པ་ཡིན་ཏེ། དེ་དག་མེད་ན་ས་འོག་མ་འོག་མ་ལས་འདའ་མི་ནུས་པའི་ཕྱིར།
དཔེར་ན། བསམ་གཏན་དང་པོའི་ཉེར་བསྡོགས་སུ་གྱུར་པའི་ཞི་གནས་ལ་རྟོག་དཔྱོད་གཉིས་མ་ཚང་ན་འདོད་པ་ལས་འདའ་མི་ནུས་པ་དང༌། གཉིས་པའི་དེ་ལ་ནང་རབ་ཏུ་དྭང་བ་མི་ལྡན་ན་རྟོག་དཔྱོད་ལས་འདའ་མི་ནུས་པ་སོགས་བཞིན་ནོ། ། དེའི་ཕྱིར་རྣམ་བཤད་མཛད་པ་པོ་རྣམས་ཀྱིས། རྟོག་དཔྱོད་སོགས་གཉེན་པོའི་ཡན་ལག་རྣམས་ཀྱི་ངོས་འཛིན་སྤྱིར་ཞི་རགས་ཀྱི་རྣམ་པ་ཅན་དང༌། བྱེ་བྲག་ས་འོག་མའི་ཉོན་མོངས་ཀྱི་གཉེན་པོར་བཤད་པ་ནི་ཁྱབ་ཆུང་བའི་ཕྱིར་ནོངས་པ་དང༌། དེར་མ་ཟད་རྟོག་དཔྱོད་སོགས་གཉེན་པོའི་ཡན་ལག་རྣམས་དངོས་གཞིའི་ཡན་ལག་ཏུ་སྦྱར་ནས་ཐག་བསྲིང་གི་གཉེན་པོར་མཛད་པ་ཡང་ལེགས་པ་མ་ཡིན་ཏེ། གཉེན་པོའི་ཡན་ལག་བཞག་དགོས་ས་དེར་མ་བཞག་པའི་ཕྱིར་དང༌། སྤོང་བ་གཉེན་པོ་ངོས་མ་བཟུང་ན་ཐག་བསྲིང་གི་གཉེན་པོ་ཙམ་གཉེན་པོའི་ཡན་ལག་ཏུ་བཞག་པ་ལ་དགོས་ནུས་མེད་པའི་ཕྱིར་དང༌། དངོས་གཞིའི་གནས་སྐབས་སུ་ནི་སྤྱིར་སྒྲ་དོན་འཛིན་པའི་རྟོག་པ་དང༌།
བྱེ་བྲག་ཏུ་ཞི་རགས་ཀྱི་རྣམ་པ་ཅན་འབྱུང་བ་ནི་ཆོས་མངོན་པའི་གཞུང་འགྲེལ་གྱི་བཤད་པ་མ་ཡིན་པའི་ཕྱིར། གལ་ཏེ་མདོ་སྡེའི་རྒྱན་དང༌། ཉན་ཐོས་ཀྱི་ས་དང༌། མངོན་པ་ཀུན་ལས་བཏུས་རྣམས་ལས། ཞི་གནས་ཇི་སྙེད་པ་སེམས་གནས་པའི་ཐབས་དགུའི་ནང་དུ་འདུས་པར་བཤད་ཅིང༌། དགུ་པོ་ཡང་ཉེར་བསྡོགས་ཀྱི་ནང་དུ་བསྡུས་ནས་འཆད་པ་དེ་ལྟ་ན་དངོས་གཞིའི་ངོ་བོར་གྱུར་པའི་ཞི་གནས་གང་དུ་བསྡུ་ཞེ་ན། སེམས་རྩེ་གཅིག་པ་ལ་གཉིས་ཏེ། ས་དེ་དང་དེ་ལ་ལྟོས་པའི་ཤིན་ཏུ་སྦྱངས་པ་ཐོབ་མ་ཐོབ་གཉིས་ལས། མ་ཐོབ་པ་ལ་ནི་ཡིད་ལ་བྱེད་པ་མེད་པའི་སེམས་རྩེ་གཅིག་པ་ཞེས་བྱ་ལ། ཐོབ་པ་དེ་ནས་ནི་ས་དེས་བསྡུས་ཀྱི་སེམས་ཐོབ་པའི་མགོ་བརྩམས་པ་ཡིན་ཞིང༌།
དེ་ལའང་ཉེར་བསྡོགས་དང༌། དངོས་གཞི་གཉིས་ལས། དང་པོ་ལ་ནི་ཉོན་མོངས་སྤོང་བའི་སྦྱོར་བ་ཡིད་ལ་བྱེད་པ་དང་བཅས་པ་ཞེས་བྱ་ཞིང༌། གཉིས་པ་ལ་ནི། དངོས་གཞིའི་སེམས་རྩེ་གཅིག་ཏུ་གནས་པ་ཞེས་བྱ་བ་ཡིན་ཏེ། དེར་ལུས་སེམས་ཤིན་ཏུ་སྦྱངས་པའི་ཤུགས་དང་པོར་སྐྱེས་པ་དེ་ཡང་ཆ་བྲི་ནས་ཤིན་སྦྱངས་གྲིབ་མ་ལྟ་བུ་དང་ལྡན་པར་གྱུར་པས་སོ། ། དེའི་ཕྱིར་དངོས་གཞི་ལས་ལངས་ནས་སླར་ཡང་དངོས་གཞི་ལ་འཇུག་པའི་ཚེ་ཉེར་བསྡོགས་ཀྱི་ཞི་གནས་མངོན་དུ་བྱེད་མི་དགོས་ཀྱང་ནང་ཉིད་ལ་འཇོག་པ་སོགས་དགུའི་སྒོ་ནས་འཇུག་དགོས་པར་གྲུབ་ལ། དེའི་ཚེ་དགུ་པོ་ཐམས་ཅད་ཀྱང་ཡིད་ལ་བྱེད་པ་དང་བཅས་པ་མ་ཡིན་པ་ཁོ་ན་དང༌། དངོས་གཞིའི་སྙོམས་འཇུག་གིས་བསྡུས་པ་ཁོ་ནར་ངེས་སོ། ། དེ་ཡང་དཔེར་ན།
གཉིས་ཀའི་ཆ་ལས་རྣམ་གྲོལ་དང༌། ལུས་མངོན་བྱེད་ཀྱི་བསམ་གཏན་དང་པོའི་དངོས་གཞི་ནས་གཉིས་པའི་དངོས་གཞི་ལ་འཇུག་པ་ལྟ་བུའི་ཚེ་ན། ཉེར་བསྡོགས་ལ་བརྟེན་མི་དགོས་ཀྱང༌། ཚོར་བའི་དབང་པོ་འཕོ་བའི་སྦྱོར་བ་ཞིག་ངེས་པར་མངོན་དུ་བྱེད་དགོས་པ་དང༌། རྗེས་ཀྱི་ཤེས་པས་བར་དུ་ཆོད་དགོས་པ་བཞིན་ནོ། ། ཤེས་རབ་རྐྱང་པས་རྣམ་གྲོལ་གྱི་དགྲ་བཅོམ་ནི། བསམ་གཏན་དང་པོ་ནས་གཉིས་པའི་དངོས་གཞི་ལ་འཇུག་པའི་ཚེ་ཉེར་བསྡོགས་ལ་བརྟེན་མི་དགོས་པ་མ་ཡིན་ཏེ། སྙོམས་འཇུག་གི་སྒྲིབ་པ་སྤོང་བྱེད་ཀྱི་ཉེར་བསྡོགས་སྔོན་དུ་འགྲོ་དགོས་པས་སོ། །

གཉིས་པ་ལྷག་མཐོང་གི་ངོ་བོར་གྱུར་པའི་ཉེར་བསྡོགས་ལ་མཚན་ཉིད་ནི། རང་རང་གི་དངོས་གཞི་ཐོབ་པའི་དོན་དུ་དམིགས་རྣམ་སྦྱོང་བར་བྱེད་པའི་ཐབས་ཀྱིས་བསྡུས་པའི་དགེ་བ་རྩེ་གཅིག་པ་གང་ཞིག ཉོན་སྒྲིབ་ཀྱི་གཉེན་པོའི་རིགས་སུ་གྱུར་པའོ། ། དབྱེ་ན། མངོན་པ་འོག་མ་ལས་ཉེར་བསྡོགས་བརྒྱད་པོ་རེ་རེ་ལས་འོག་མའི་ཉོན་མོངས་སྤོང་བའི་བར་ཆད་མེད་ལམ་དགུ་དགུར་ཕྱེ་ཞིང༌། གོང་མ་ལས་ཡིད་ལ་བྱེད་པ་དྲུག་གམ་བདུན་དུ་ཕྱེ་བ་ཡིན་ནོ། ། བདུན་པོའི་ངོས་འཛིན་ཞི་རགས་ཀྱི་རྣམ་པ་ཅན་ཁོ་ནར། བོད་ཀྱི་རྣམ་བཤད་མཛད་པ་རྣམས་ཀྱི་འཆད་པ་དེ་ནི་ནོངས་པ་ཡིན་ཏེ། ཉན་ཐོས་ཀྱི་ས་ལས། བདུན་པོ་ལ་ནི་ཞི་རགས་ཀྱི་རྣམ་པ་ཅན་དང༌། བདེན་པའི་རྣམ་པ་ཅན་གཉིས་སུ་བཤད་པའི་ཕྱིར།
ཡང་བདུན་པོའི་ངོས་འཛིན་ཉན་ཐོས་ཀྱི་ས་ལས་འབྱུང་བ་དེ་སྒྲ་ཇི་བཞིན་པ་ཉིད་དུ་ཁས་ལེན་ཞིང༌། ཉེར་བསྡོགས་ལ་བདུན་པོ་དེ་ལས་གཞན་མི་འཆད་པ་དང༌། དང་པོའི་ཉེར་བསྡོགས་ཟག་མེད་ཀྱང་ཁས་ལེན་པ་རྣམས་ནི་འཇུག་པ་འཆོལ་བ་ཡིན་ཏེ། ཟག་མེད་ལ་ཞི་རགས་ཀྱི་རྣམ་པ་ཅན་དེ་འདྲ་འབྱུང་ས་མེད་པའི་ཕྱིར། དེའི་ཕྱིར་ཡིད་ལ་བྱེད་པ་བདུན་པོ་ལ་ཞི་རགས་ཀྱི་རྣམ་པ་ཅན་དང༌། བདེན་པའི་རྣམ་པ་ཅན་གཉིས་སུ་ཕྱེ་ནས། དང་པོའི་ངོས་འཛིན་རྣམ་བཤད་དག་ལས་ཇི་སྐད་དུ་བཤད་པ་དེ་ཉིད་ཡིན་པས་རྟོགས་པར་སླའོ། ། གཉིས་པ་བདེན་པའི་རྣམ་པ་ཅན་གྱི་ཡིད་ལ་བྱེད་པ་བདུན་པོ་དེ་ནི་བྱང་ཆུབ་སེམས་དཔའི་དབང་དུ་བྱས་ནས་འཆད་པ་མ་ཡིན་ཏེ། དེས་ཉོན་སྒྲིབ་ཀྱི་གཉེན་པོར་གང་ཟག་གི་བདག་མེད་ཆེད་དུ་གཉེར་ནས་མི་སྒོམ་པའི་ཕྱིར། དེ་སྐད་དུ་ཡང༌།
བྱང་ཆུབ་སེམས་དཔའ་རྣམས་ནི་ས་བཅུ་རྣམས་སུ་ཤེས་བྱའི་སྒྲིབ་པའི་གཉེན་པོ་ལམ་སྒོམ་གྱི། ཉོན་མོངས་པའི་གཉེན་པོ་ནི་མ་ཡིན་ཏེ། ཞེས་གསུངས་པའི་ཕྱིར་རོ། ། དེས་ན་སྤྱིར་དམན་པ་དང༌། ཁྱད་པར་ཉན་ཐོས་དང༌། དེ་ལས་ཀྱང་ཤེས་རབ་རྐྱང་པས་རྣམ་པར་གྲོལ་བའི་དབང་དུ་བྱས་ནས་འཆད་པ་ཡིན་ཏེ། བསམ་གཏན་གཉིས་པ་ཡན་གྱི་ཉེར་བསྡོགས་ཀྱི་ཡིད་ལ་བྱེད་པ་བདུན་པོ་དག་ལ་བདེན་པའི་རྣམ་པ་ཅན་མ་བཤད་པའི་ཕྱིར། དེ་ཡང་ཚོགས་ལམ་ནས་དགྲ་བཅོམ་པའི་བར་ལ་བདུན་པོ་རིམ་ཅན་དུ་འཇོག་པ་ཡིན་ཏེ། ཚོགས་ལམ་དུ་བདེན་པ་རྣམས་ལ་མཚན་ཉིད་རབ་ཏུ་རིག་པ་ཡིད་ལ་བྱེད་པ་དང༌། ངེས་འབྱེད་ཆ་བཞི་ལ་མོས་པ་ལས་བྱུང་བ་ཡིད་ལ་བྱེད་པ་དང༌།
རབ་ཏུ་དབེན་པ་ཡིད་ལ་བྱེད་པ་དང༌། སྒོམ་པའི་ལམ་དུ་ཉོན་མོངས་པའི་རྣམ་པ་དགུ་པོ་སྤོང་བ་ལ་ལྟོས་པའི་ལམ་བཞི་པོ་དག་ལ་ནི་དཔྱོད་པ་ཡིད་ལ་བྱེད་པ་དང༌། རྡོ་རྗེ་ལྟ་བུའི་ཏིང་ངེ་འཛིན་ལ་ནི་སྦྱོར་བ་མཐའ་ཡིད་ལ་བྱེད་པ་དང༌། དགྲ་བཅོམ་པ་ཉིད་མངོན་དུ་བྱས་པའི་ཚེ་སྦྱོར་བ་མཐའི་འབྲས་བུ་ཡིད་ལ་བྱེད་པ་ཉིད་དུ་འཇོག་པར་ཉན་ཐོས་ཀྱི་ས་ལས་བཤད་དོ། ། དེའི་ཕྱིར་ཉེར་བསྡོགས་ཟག་མེད་ལ་ཡིད་བྱེད་བདུན་ཀ་མི་སྲིད་དེ། ཡིད་བྱེད་དང་པོ་གཉིས་ཚོགས་སྦྱོར་དུ་བཤད་པའི་ཕྱིར། འདི་ནི་ཅིག་ཆར་བ་ཁོ་ནའི་ཚུལ་དུ་འཆད་དགོས་ཏེ། བཅུ་དྲུག་པའི་རྗེས་སུ་བསམ་གཏན་དང་པོའི་ཉེར་བསྡོགས་མི་ལྕོགས་པ་མེད་པས་ཉོན་མོངས་པ་སྤོང་བ་རྣམས་ནི་ཅིག་ཆར་བ་ཁོ་ནར་ངེས་པ་ཉིད་དུ་ཁས་ལེན་དགོས་པའི་ཕྱིར། འོ་ན་ཅི། འཕགས་པས་ཉེར་བསྡོགས་ཞི་རགས་ཀྱི་རྣམ་པ་ཅན་གྱིས་ས་འོག་མ་ལ་ཆགས་བྲལ་བྱེད་པ་ཡོད་དམ་ཞེ་ན།
ཉན་ཐོས་སྡེ་པའི་གཞུང་ལུགས་ལྟར་ན་ནི་དེ་ཡོད་པར་ཁས་ལེན་ཏེ། འཕགས་པས་འཇིག་རྟེན་པའི་ལམ་གྱིས་ཐོབ་པའི་ཕྱིར་འོང་དང་ཕྱིར་མི་འོང་གི་འབྲས་བུ་དག་ཡོད་པར་མཛོད་རྩ་འགྲེལ་ལས་གསུངས་པའི་ཕྱིར། ཐེག་པ་ཆེན་པོ་པ་དག་གི་གྲུབ་པའི་མཐའ་ལ་དམན་པའི་འཕགས་པ་རྣམས་ནི་ཉོན་མོངས་པ་གང་སྤོང་བ་དེ་ཐམས་ཅད་ཟག་མེད་ལམ་གྱིས་སྤོང་བ་ཁོ་ནར་ངེས་ཏེ། དེ་ལ་སྒྲུབ་བྱེད་ཡོད་ཅིང་ལོག་ཕྱོགས་ལ་གནོད་བྱེད་དམིགས་པའི་ཕྱིར་རོ། ། སྒྲུབ་བྱེད་ནི་ཉོན་མོངས་པའི་ས་བོན་སྤངས་པའི་མྱང་འདས་དོན་དུ་གཉེར་བ་རྣམས་ནི་དེའི་ས་བོན་དྲུངས་འབྱིན་པའི་གཉེན་པོ་ངེས་པར་ཚོལ་བའི་ཕྱིར་དང༌། དེ་འདྲ་དེས་དེའི་གཉེན་པོ་ཟག་མེད་རྒྱུད་ལ་ཡོད་བཞིན་དུ་ཞི་རགས་ཀྱི་རྣམ་པ་ཅན་ཚོལ་བར་བྱེད་ན་ཤིན་ཏུ་མི་མཁས་པ་ཉིད་དུ་འགྱུར་བའི་ཕྱིར། དེ་ཡང་བསམ་གཏན་དང་པོའི་ཉེར་བསྡོགས་ཙམ་ལས་མ་ཐོབ་པ་ཞིག་ཡིན་ན་ནི་ཁམས་གསུམ་ལ་ཆགས་བྲལ་ཅིག་ཆར་དུ་བྱེད་པ་ཁོ་ནར་ངེས་ཏེ། སྒྲུབ་བྱེད་བཤད་མ་ཐག་པ་དེ་ཉིད་ཀྱི་ཕྱིར་རོ། ། འོན་ཏེ་ཆགས་བྲལ་སྔོན་དུ་སོང་ནས་བསམ་གཏན་གྱི་དངོས་གཞི་ཐོབ་ཟིན་པ་ཞིག་ཡིན་ན་ནི། བསམ་གཏན་དང་པོ་ལ་སོགས་པའི་དངོས་གཞི་ཟག་མེད་ཁོ་ན་ལ་བརྟེན་ནས་ས་ལྷག་མ་ལ་ཆགས་བྲལ་ཅིག་ཆར་དུ་བྱེད་པ་ཁོ་ནར་ངེས་ཏེ།
དེ་ལྟར་བྱེད་པའི་ནུས་པ་ཡོད་ཅིང་དེ་ཆེད་དུ་གཉེར་ནས་སྤོང་བའི་ཕྱིར་རོ། ། དེ་ལྟར་ན་ཉན་ཐོས་འཕགས་པ་ཐམས་ཅད་མཐོང་ཆོས་ཞི་ཉིད་དུ་ཐལ་བར་འགྱུར་བ་མ་ཡིན་ནམ་ཞེ་ན། ཉེས་པ་མེད་དེ། དཔེར་ན། བསམ་གཏན་དང་པོའི་དངོས་གཞི་ཐོབ་པའི་ཉན་ཐོས་འཕགས་པ་ཐར་པ་ལ་བརྩོན་འགྲུས་མི་རྩོམ་པ་ཞིག་ཡིན་ན་བསམ་གཏན་དང་པོའི་ཚོར་བ་ལ་རོ་མྱངས་པས་ཁམས་གོང་མར་སྐྱེས་ནས་མྱང་འདས་མངོན་དུ་བྱེད་པ་བཞིན་ནོ། ། དེ་ལྟ་ན་ཡང་འགྲེལ་པ་རྒྱལ་སྲས་མ་ལྟར་ན། དབང་པོ་རྟུལ་པོ་གནས་ཐམས་ཅད་དུ་འཆི་འཕོ་བའི་རིགས་ཅན་ཞིག་ཡིན་ན་ནི་ས་གོང་མ་གོང་མའི་བདེ་བ་ལ་སྲེད་པའི་རྒྱུ་མཚན་གྱིས་ཉོན་མོངས་སྤངས་པའི་ཐར་བའི་ལམ་ལ་མི་གཞོལ་བ་ཉིད་ཀྱི་ཕྱིར། ས་འོག་མ་ལ་རགས་པར་ལྟ་བའི་ལམ་གྱིས་ཆགས་བྲལ་བྱེད་སྲིད་པ་ཙམ་མོ། ། དེ་ལྟ་མོད་ཀྱི་རང་གི་འདོད་པ་ནི་མངོན་པ་ཀུན་ལས་བཏུས་ལས། གོང་དུ་འཕོ་བ་གང་ཞེ་ན།
གཟུགས་ཀྱི་ཁམས་སུ་ས་ནས་སར་སྐྱེ་ཞིང༌། འོག་མིན་གྱི་བར་དུ་ཞུགས་ནས། ཞེས་གསུངས་པ་དེའི་དོན་ནི་གནས་གཙང་མ་ལྔར་རིམ་གྱིས་སྐྱེ་བ་ལ་དགོངས་པ་ཡིན་གྱི། འཕགས་པ་གཟུགས་ཁམས་གནས་རིས་བཅུ་བདུན་པོ་ཐམས་ཅད་དུ་སྐྱེ་བ་ལེན་པ་ནི་ཉན་ཐོས་སྡེ་པའི་འདོད་པ་ཡིན་པས་འདིར་ཁས་མི་བླང་ངོ༌། ། གཉིས་པ་གནོད་བྱེད་ནི། འཕགས་པས་ཞི་རགས་ཀྱི་རྣམ་པ་ཅན་གྱི་ཉེར་བསྡོགས་ལ་བརྟེན་ནས་ས་འོག་མ་ལ་ཆགས་བྲལ་བྱེད་ན། ཇི་སྐད་དུ། བདེན་པ་མཐོང་ལ་འཕེན་པ་མེད། ། ཅེས་བྱ་བའི་ལུང་དང་འགལ་བར་འགྱུར་ཏེ། ས་གོང་མར་སྐྱེ་བ་འཕེན་བྱེད་ཀྱི་ལས་ཀྱི་མཚན་གཞི་ནི།
གོང་འོག་ལ་ཞི་རགས་སུ་ལྟ་བ་དེ་ལས་གཞན་མེད་པའི་ཕྱིར་རོ། ། གལ་ཏེ་འོ་ན་འཕགས་པས་ལམ་ཞི་རགས་ཀྱི་རྣམ་པ་ཅན་གྱིས་ས་དང་ས་ལ་ཆགས་བྲལ་བྱེད་པ་མི་སྲིད་པ་དེ་ལྟ་ན། ཉན་ཐོས་ཀྱི་ས་ལས། ཇི་སྐད་དུ། འཇིག་རྟེན་པའི་ལམ་གྱིས་འགྲོ་བ་དེ་ཡང་རྣམ་པ་གཉིས་ཏེ། འཆིང་བ་མཐའ་དག་ཡོད་པའི་སོ་སོ་སྐྱེ་བོ་རྣམས་དང༌། འཆིང་བ་མ་ཚང་བའི་སློབ་པ་རྣམས་སོ། ། ཞེས་བཤད་པ་དང་འགལ་ལོ་སྙམ་ན། ཉེས་པ་མེད་དེ། དེ་འདྲའི་སློབ་པ་དེ་བྱང་ཆུབ་སེམས་དཔའི་དབང་དུ་བྱས་པར་འཆད་དགོས་པ་ནི་ལུང་དང་རིགས་པ་ལས་སོ། །
དང་པོ་ནི། ཇི་སྐད་དུ། ཉན་ཐོས་ཀྱི་ས་ལས། གང་དག་ཚེ་འདི་ལ་འཇིག་རྟེན་པའི་ལམ་ཁོ་ནས་འགྲོ་བར་འགྱུར་ཞིང༌། འཇིག་རྟེན་ལས་འདས་པའི་ལམ་གྱིས་མ་ཡིན་པའི་གང་ཟག་དུ་ཡོད་ཅེ་ན། སྨྲས་པ། བཞི་སྟེ། ཆོས་འདི་ལས་ཕྱི་རོལ་པ་ཐམས་ཅད་དང༌། ཆོས་འདི་པ་ཡིན་ཡང་སྔོན་ཞི་གནས་སྤྱོད་སྤྱོད་པ་དབང་པོ་རྟུལ་བ་དང༌། དེ་བཞིན་དུ་དབང་པོ་རྣོ་ཡང་དགེ་བའི་རྩ་བ་ཡོངས་སུ་མ་སྨིན་པ་དང༌།
བྱང་ཆུབ་སེམས་དཔའ་ཕྱི་མ་ལ་བྱང་ཆུབ་ཐོབ་ཅིང་ཚེ་འདི་ལ་མ་ཡིན་པ་སྟེ། གང་ཟག་དེ་བཞི་ནི་ཚེ་འདི་ཉིད་ལ་འཇིག་རྟེན་པའི་ལམ་གྱིས་འགྲོ་བར་འགྱུར་རོ། ། ཞེས་གསུངས་པ་དེའི་བར་པ་གཉིས་ནི་ཆོས་འདི་པའི་སོ་སོ་སྐྱེ་བོ་ལ་དགོངས་པ་ཡིན་གྱི། ཉན་ཐོས་ལ་དགོངས་པ་མ་ཡིན་ཏེ། གཞན་དུ་ཚེ་འདི་ལ་བྱང་ཆུབ་ཐོབ་པར་མི་འདོད་པའི་ཉན་ཐོས་འཕགས་པ་འཇིག་རྟེན་པའི་ལམ་གྱིས་ཆགས་བྲལ་བྱེད་པ་ཞིག་སྲིད་ན་བྱང་ཆུབ་སེམས་དཔའ་ཕྱི་མ་ལ་བྱང་ཆུབ་ཐོབ་པར་འདོད་པ་ཞེས་ཚིག་གི་ཟུར་ཕྱིན་པར་སྨོས་པ་ལ་ནུས་པ་མེད་པའི་ཕྱིར་རོ། ། རིགས་པ་ནི། བྱང་ཆུབ་སེམས་དཔའ་རྣམས་ནི་ཇི་སྲིད་བསོད་ནམས་ཀྱི་ཚོགས་ཡོངས་སུ་མ་རྫོགས་པ་དེ་སྲིད་དུ་འདོད་པའི་ཉོན་མོངས་པ་ཙམ་ཡང་མི་སྤོང་ལ། དེ་ལྟ་ན་ཡང་དེ་མ་སྤངས་བཞིན་དུ་གཟུགས་ཁམས་སུ་སྐྱེ་བ་ལེན་པ་དེའི་ཚེ་ལྷག་མཐོང་གི་ངོ་བོར་གྱུར་པའི་ཉེར་བསྡོགས་གཉིས་པོ་གང་ལ་ཡང་མ་བརྟེན་པར་སེམས་གནས་པའི་ཐབས་དགུ་པོ་ཙམ་ལ་བརྟེན་ནས་གོང་མའི་དངོས་གཞི་མངོན་དུ་བྱས་ཏེ། ས་དེའི་ཚོར་བ་ལ་རོ་མྱང་བའི་སྲེད་པས་གསོས་བཏབ་ནས་གོང་མར་སྐྱེ་བ་ལེན་དགོས་པ་ཡིན་ཏེ། བྱང་ཆུབ་སེམས་དཔའ་མཐུའི་ཁྱད་པར་ཐོབ་པ་རྣམས་ནི་གོང་མའི་དངོས་གཞི་ལས་མ་ཉམས་བཞིན་དུ་འོག་མར་སྐྱེ་བ་ལེན་པ་དང༌།
འོག་མའི་ཉོན་མོངས་མ་སྤངས་བཞིན་དུ་གོང་མར་སྐྱེ་བ་ལེན་དགོས་པའི་ཕྱིར། དེའི་ཚེ་ཞི་གནས་དེ་ཡང་འཇིག་རྟེན་པའི་ལམ་ཁོ་ན་ཡིན་ཏེ། ས་འོག་མ་འོག་མས་བསྡུས་པར་གོང་དུ་བཤད་ཟིན་པ་དེ་ཉིད་ཀྱི་ཕྱིར་རོ། ། ཞི་གནས་རྐྱང་པས་དངོས་གཞི་མངོན་དུ་བྱེད་ནུས་པ་ཡང་ཡིན་ཏེ། དེ་ལྟར་ནུས་པའི་སྒྲུབ་བྱེད་དང༌། མི་ནུས་པ་ལ་གནོད་བྱེད་ཡོད་པའི་ཕྱིར། དང་པོ་ནི། མདོ་སྡེའི་རྒྱན་ལས། དེ་ཡིས་དེ་ནི་འཕེལ་བྱས་ནས། ། འཕེལ་བ་རིང་དུ་སོང་བ་ཡིས། །
དངོས་གཞིའི་གནས་པ་དེས་ཐོབ་བོ། ། ཞེས་གསུངས་པས་སོ། ། འོ་ན་བྱང་ཆུབ་སེམས་དཔས་དེའི་ཚེ་ས་འོག་མ་ལ་ཆགས་བྲལ་བྱས་ན་ཉེས་པ་ཅི་ཞིག་ཡོད་ཅེ་ན། དེ་བྱས་ན་བསམ་གཏན་ལས་མ་ཉམས་བཞིན་དུ་འདོད་པར་སྐྱེ་བ་ལེན་མི་ནུས་པའི་ཉེས་པ་ཡོད་དེ། ཁམས་གསུམ་གང་རུང་ལ་ཆགས་བྲལ་སྔོན་དུ་སོང་བའི་བྱང་སེམས་རྣམས་དེ་དང་དེར་སྐྱེ་བ་ལེན་མི་ནུས་པར་མདོ་སྡེའི་རྒྱན་ལས། ཅིག་ཤོས་ཕྱིར་མི་འོང་བ་དང༌། ། ལྡན་ཕྱིར་སྤྲུལ་པས་རབ་ཏུ་སྒྲུབ། ། ཅེས་གསལ་བར་གསུངས་ཕྱིར་རོ། ། འོ་ན་ཉན་ཐོས་ཀྱིས་ཀྱང་ཞི་གནས་རྐྱང་པའི་ཉེར་བསྡོགས་ཀྱིས་དངོས་གཞི་མངོན་དུ་མི་བྱེད་པ་ཅི། བྱེད་མི་ནུས་པ་ཞིག་གམ་ཞེ་ན།
བྱེད་མི་ནུས་པ་ནི་དེས་ཉོན་མོངས་པའི་ནུས་པ་གཉིས་སོ་སོར་མི་འབྱེད་པའི་རྒྱུ་མཚན་གྱིས་ཡིན་ལ། བྱེད་ནུས་ཀྱང་མི་བྱེད་པ་ནི་ཉོན་མོངས་སྤངས་པའི་ཐར་པ་དོན་དུ་གཉེར་བའི་རྒྱུ་མཚན་གྱིས་སོ། ། དེ་ལྟར་ཤེས་པ་ན་བསམ་གཏན་གྱི་དངོས་གཞི་ལ་གནས་པའི་ཉན་ཐོས་སྒོམ་ལམ་པ་དང་དེ་འདྲའི་བྱང་ཆུབ་སེམས་དཔའ་ལ་ཕྱིར་མི་འོང་དུ་འཇོག་མི་འཇོག་གི་ཤེས་བྱེད་ཀྱང་དེ་ཉིད་དོ། ། མདོར་ན་བསམ་གཏན་གསུམ་པ་མན་ཆད་དུ་ནི་ལྷག་མཐོང་གི་ངོ་བོར་གྱུར་པའི་ཉེར་བསྡོགས་ཀྱི་སྔོན་རོལ་ཏུ་ཞི་གནས་འགྲོ་དགོས་པ་ནི་ལྷག་མཐོང་རང་གི་མེད་ན་མི་འབྱུང་བའི་རྒྱུ་ཡིན་ལ། ཡིད་བྱེད་བདུན་པ་ནས་དངོས་གཞིར་འཕོ་བའི་ཚེ་སྙོམས་འཇུག་གི་སྒྲིབ་པའི་གཉེན་པོར་ཞི་གནས་མངོན་དུ་བྱེད་དགོས་ཏེ། ཚོར་བའི་དབང་པོ་འཕོ་དགོས་ཤིང༌། དེ་ལ་དེའི་ངོ་སྐལ་གྱི་སྒྲིབ་པ་སེལ་དགོས་པའི་ཕྱིར་རོ། ། གཉིས་པ་དངོས་གཞི་ལ་མཚན་ཉིད་ནི། ཡན་ལག་གམ་དམིགས་རྣམ་གང་རུང་གི་སྒོ་ནས་འོག་ས་ལས་འདས་པའི་སེམས་རྩེ་གཅིག་པ་གང་ཞིག ཕན་ཡོན་གྱི་ཡན་ལག་དང་ལྡན་པའོ། །
དབྱེ་ན་གཉིས་ལས། བསམ་གཏན་གྱི་དངོས་གཞིའི་མཚན་ཉིད་ནི། ཡན་ལག་གི་སྒོ་ནས་སོགས་སོ། ། དབྱེ་ན་བཞི་ལས། མཚན་ཉིད་ནི། རྟོག་དཔྱོད་དང༌། ནང་རབ་ཏུ་དྭང་བ་དང༌། དྲན་ཤེས་བཞིན་བཏང་སྙོམས་གསུམ་དང༌། དྲན་པ་ཡང་དག་དང༌། བཏང་སྙོམས་ཡང་དག་གཉེན་པོའི་ཡན་ལག་གིས་འོག་ས་ལས་འདས་པའི་སེམས་རྩེ་གཅིག་པ་གང་ཞིག
རིམ་པ་བཞིན་དུ། དབེན་པ་ལས་སྐྱེས་པའི་དགའ་བདེ་དང༌། ཏིང་ངེ་འཛིན་ལས་སྐྱེས་པའི་དགའ་བདེ་དང༌། དགའ་བ་མེད་པའི་བདེ་བ་དང༌། ཚོར་བ་བཏང་སྙོམས་ཕན་ཡོན་གྱི་ཡན་ལག་ཏུ་ལྡན་པ་རྣམས་སོ། ། མཚན་ཉིད་འདི་དག་ནི་ཟག་མེད་ཀྱི་དངོས་གཞི་རྣམས་དང༌། ཞི་གནས་ཀྱི་ཉེར་བསྡོགས་རྐྱང་པས་སྒྲུབ་པའི་བསམ་གཏན་གྱི་དངོས་གཞི་རྣམས་ལའང་ཁྱབ་བྱེད་དུ་འཇུག་པ་ཡིན་ནོ། ། བསམ་གཏན་བཞི་པོ་ཡན་ལག་ལྔ་ལྡན་གཉིས་དང༌། བཞི་ལྡན་གཉིས་སུ་བཤད་པ་འདི་དག་ཀྱང་ཉེར་བསྡོགས་དང་དངོས་གཞི་གཉིས་ཀ་བསྡོམས་པའི་དབང་དུ་བྱས་པ་ཡིན་གྱི། དངོས་གཞི་རྐྱང་པའི་ཡན་ལག་ནི་མ་ཡིན་ཏེ།
དངོས་གཞིའི་ཚེ་རྟོག་དཔྱོད་སོགས་དེ་དག་ས་འོག་མའི་གཉེན་པོར་མི་རུང་བའི་ཕྱིར། དཔེར་ན། བསམ་གཏན་དང་པོའི་དངོས་གཞི་ཁྱད་པར་ཅན་བཞིན་ནོ། ། དེའི་ཕྱིར་སློབ་དཔོན་སྔ་མ་རྣམས་དངོས་གཞིའི་གནས་སྐབས་ན་རྟོག་དཔྱོད་སོགས་གཉེན་པོའི་ཡན་ལག་ཏུ་ཡོད་པ་དེ་དག་གི་རིགས་འདྲའི་རྒྱུན་ཡོད་པ་རྣམས་ཐག་སྲིང་གི་གཉེན་པོ་ཡིན་པ་ལ་དགོངས་ནས་གཉེན་པོའི་ཡན་ལག་ཏུ་བཞག་པ་ཡིན་ནོ། ། ཞེས་གསུངས་པ་ནི་ལེགས་པ་མ་ཡིན་ཏེ། གཉེན་པོའི་ཡན་ལག་གིས། ཞེས་པ་སྤོང་བ་གཉེན་པོ་ལ་མ་བཤད་ན་སྐབས་དོན་བོར་བར་འགྱུར་བའི་ཕྱིར་རོ། ། འོ་ན་དགའ་བདེ་གཉིས་པོའི་ཁྱད་པར་ཅི་ཞེ་ན། དགའ་བ་ནི་ཚོར་བ་ཡིད་བདེ་ཁོ་ན་ལ་ཟེར་བ་ཡིན་ཏེ། ཇི་སྐད་དུ།
ལུང་རྣམ་གཉིས་ཕྱིར་དགའ་ཡིད་བདེ། ། ཅེས་གསུངས་ལ། ལུང་གཉིས་པོ་ཡང་ཤེར་ཕྱིན་གྱི་མདོ་ལ་འཆད་པར། ཐེག་པ་ཆེ་ཆུང་གཉིས་ཀ་མཐུན་པར་ཁས་ལེན་ནོ། ། བདེ་བ་ལ། བསམ་གཏན་དང་པོ་གཉིས་ཀྱི་དབང་དུ་བྱས་པ་དང༌། གསུམ་པའི་དབང་དུ་བྱས་པ་གཉིས་སོ། ། དང་པོ་ནི། མདོ་སྡེ་པས་ཚོར་བ་བདེ་བ་ལ་འདོད་ལ། བྱེ་བྲག་ཏུ་སྨྲ་བ་ན་རེ།
ལུས་ཤིན་ཏུ་སྦྱངས་པའི་བདེ་བ་ལ་འདོད་དགོས་པ་ཡིན་ཏེ། ལུས་ཚོར་ལ་བཤད་ན་ནི། དབང་ཤེས་ཀྱི་ས་པ་ཡིན་པས་ཡིད་ཀྱི་ས་པར་མི་རུང་ལ། དེར་མི་རུང་བ་ལ་ཏིང་ངེ་འཛིན་དུ་མི་རུང་བའི་ཕྱིར་དང༌། ཡིད་ཀྱི་ས་པར་བཤད་ན་ནི་དེའི་འཁོར་དུ་ཚོར་བ་དགའ་བདེ་རྫས་ཐ་དད་པ་གཉིས་ཅིག་ཆར་དུ་བྱུང་བས་རྫས་མཚུངས་ཉམས་པར་འགྱུར་བའི་ཕྱིར། ཞེས་ཟེར་རོ། ། རྣལ་འབྱོར་སྤྱོད་པ་པ་ན་རེ། བྱེ་སྨྲའི་འདོད་པ་དེ་ཡང་མི་འཐད་དེ། བསམ་གཏན་བཞི་པ་དེ་ཡང་ལུས་ཤིན་ཏུ་སྦྱངས་པའི་བདེ་བ་ཡོད་པའི་ཕྱིར་དང༌། བསམ་གཏན་གསུམ་པའི་བདེ་བ་ཡང་ལུས་ཤིན་ཏུ་སྦྱངས་པའི་བདེ་བ་ལ་བྱེད་དགོས་པར་ཐལ་བའི་ཕྱིར་རོ། །
དེས་ན་ཡིད་ཤེས་འཁོར་གྱི་ཚོར་བ་སིམ་པར་མྱོང་བ་གཅིག་ཉིད་དབང་པོ་རྟེན་བཅས་ཀྱི་ལུས་ལ་ཕན་འདོགས་པའི་ཆ་ནས་བདེ་བ་དང༌། ཡིད་ཤེས་འཁོར་བཅས་དགའ་རྣམས་ཀྱིས་ཚིམ་པར་བྱེད་པའི་ཆ་ནས་དགའ་བ་ཞེས་མིང་བཏགས་པར་འདོད་དོ། ། གཉིས་པ་ནི། བསམ་གཏན་གསུམ་པའི་བདེ་བ་ནི་ཡིད་ཤེས་འཁོར་གྱི་ཚོར་བ་སིམ་པར་ཉམས་སུ་མྱོང་བ་ཉིད་ལ་འཆད་པར་སྡེ་པ་ཐམས་ཅད་འདོད་པ་མཐུན་ལ། དེར་དགའ་བའི་མིང་གི་འདོགས་པའི་ཤེས་བྱེད་ནི། དགའ་བ་ཉོན་མོངས་ཅན་གྱི་ཀུན་ནས་དཀྲིས་པ་དང་བྲལ་བའོ། ། ཡང་གཉེན་པོའི་ཡན་ལག་ཏུ་བཞག་པའི་བཏང་སྙོམས་དང༌། ཕན་ཡོན་གྱི་ཡན་ལག་ཏུ་བཞག་པའི་བཏང་སྙོམས་གཉིས་ཀྱི་ཁྱད་པར་ཅི་ཞེ་ན། དང་པོ་ནི། བྱིང་རྒོད་དང་བྲལ་བའི་གནས་སྐབས་ཀྱི་འདུ་བྱེད་བཏང་སྙོམས་ཡིན་ལ།
གཉིས་པ་ནི། ཚོར་བ་བཏང་སྙོམས་སོ། ། མདོར་ན་འདིར་རྒྱུའི་སྙོམས་འཇུག་ཏུ་འཇོག་རྒྱུའི་དངོས་གཞིའི་སྙོམས་འཇུག་ནི། སྙོམས་འཇུག་དག་པ་བ་ཁོ་ན་ཡིན་ལ། དེ་ཡང་རྣམ་སྨིན་གྱི་ཁྱད་པར་འགྲུབ་བྱེད་དང༌། རྣམ་སྨིན་དངོས་ཀྱི་རྒྱུ་མཐུན་གྱི་རྒྱུ་དང༌། སྣོད་ཀྱི་འཇིག་རྟེན་གྱི་ནི་བྱེད་རྒྱུ་ཉིད་དུ་རྣམ་པར་བཞག་གོ ། དེ་འདྲ་དེ་དུས་ནམ་གྱི་ཚེ་རྒྱུའི་སྙོམས་འཇུག་ཏུ་འགྱུར་ན་རང་སའི་སྲེད་པས་ཀུན་ནས་ཉོན་མོངས་པར་བྱས་པ་དེའི་ཚེ་ནའོ། ། མངོན་པ་གོང་མར་ནི་ཉོན་མོངས་ཅན་ལ་སྙོམས་འཇུག་ཏུ་བཤད་པ་མེད་ལ། འོག་མར་དེ་ལ་དེའི་མིང་གིས་བཏགས་པ་ནི་དེའི་རྫས་རྒྱུན་ཡིན་པ་ལ་བསམས་པ་སྟེ།
ས་བོན་རུལ་བ་བཞིན་ནོ། ། དག་པ་བ་ཡིན་ཀྱང་རང་སའི་སྲེད་པས་རོ་མྱང་བ་དང་བྲལ་བ་དེའི་ཚེ་ནི་རྒྱུའི་སྙོམས་འཇུག་ཏུ་མི་བཞག་སྟེ། རྣམ་ཐར་དུ་འཇོག་པའི་ཕྱིར། དཔེར་ན། གཟུགས་མེད་ཞི་བའི་རོ་མྱང་གི་སྒྲིབ་པ་ལས་གྲོལ་བ་དེའི་ཚེ་གཟུགས་མེད་ཀྱི་རྣམ་ཐར་དུ་འཇོག་པ་བཞིན་ནོ། ། དེའི་ཕྱིར་སྙོམས་འཇུག་ལ་ཉོན་མོངས་ཅན་སོགས་གསུམ་དུ་འབྱེད་པ་ནི་མངོན་པ་འོག་མའི་ཚིག་བགྲོས་དང་ཅུང་ཟད་མཐུན་ཀྱང་ཧ་ཅང་ལེགས་པ་མ་ཡིན་ནོ། ། ཡང་བོད་སྔ་མ་དག དག་པ་བའི་ངོས་འཛིན་ཞི་རགས་ཀྱི་རྣམ་པ་ཅན་ལ་འཆད་པ་ཡང་ལེགས་པ་མ་ཡིན་ཏེ། དངོས་གཞིའི་སྙོམས་འཇུག་དག་པ་པ་ཕལ་ཆེ་བ་དང༌། ཞི་གནས་ཀྱི་ངོ་བོར་གྱུར་པའི་ཉེར་བསྡོགས་དག་པ་པ་མཐའ་དག་ལ་མ་ཁྱབ་པའི་ཕྱིར་རོ། །
འོ་ན་ཅི་ཞེ་ན། ཟག་མེད་ཀྱི་ངོ་བོར་མ་གྱུར་པའི་སྙོམས་འཇུག་གོ ། འོ་ན་ངེས་འབྱེད་ཆ་མཐུན་གྱི་ངོ་བོར་སྐྱེས་པའི་བསམ་གཏན་ས་དྲུག་པོ་གང་རུང་དེ་ཟག་མེད་དུ་ཁས་ལེན་པར་བྱེད་དམ་ཞེ་ན། མ་ཡིན་ཏེ། གཞན་དུ་ན་ལམ་བདེན་དུ་ཐལ་བས་སོ། ། དེས་ན་དག་པ་བ་ཁོ་ནའོ། ། བདེན་པའི་རྣམ་པ་ཅན་ལ་དག་པ་པ་ཇི་ལྟར་འཇོག་ཅེ་ན། དག་པ་པའི་ངོས་འཛིན་ཞི་རགས་ཀྱི་རྣམ་པ་ཅན་ལ་བསམས་ནས་དེ་ལྟར་རྒོལ་བ་ཡིན་མོད་སྙོམས་འཇུག་གི་ངོ་བོར་གྱུར་པའི་འཇིག་རྟེན་པའི་དགེ་བ་ཡིན་ན་དག་པ་པ་ཉིད་ལས་མ་འདས་ཏེ། མཛོད་ལས། འཇིག་རྟེན་པ་ཡི་དགེ་བ་ནི། །
དག་པ། ཞེས་དང༌། ཀུན་ལས་བཏུས་སུ། རྣམ་པར་བྱང་བས་ཇི་ལྟ་བུ་ཞེ་ན། ། དགེ་བའི་ཕྱིར། ཞེས་གསུངས་པ་ལྟར་རོ། ། གཉིས་པ་གཟུགས་མེད་ཀྱི་དངོས་གཞི་ལ་མཚན་ཉིད་ནི། དམིགས་རྣམ་གྱི་སྒོ་ནས་འོག་ས་ལས་འདས་པའི་ཞེས་སོགས་སམ། ཡང་ན། འདུ་ཤེས་ཀྱི་ངེས་པར་འབྱུང་བའི་སེམས་རྩེ་གཅིག་པ་གང་ཞིག
ཕན་ཡོན་གྱི་ཡན་ལག་དང་ལྡན་པའོ། ། དབྱེ་ན། བཞི་ལས། མཚན་ཉིད་ནི། སྦྱོར་བའི་དུས་སུ་ཆོས་ཐམས་ཅད་ནམ་མཁའ་ལྟར་མཐའ་ཡས་སོ་སྙམ་པའི་མོས་པ་སྔོན་དུ་བཏང་ནས། དེ་ཉིད་ལ་གསལ་སྣང་འཆད་པའི་ཏིང་ངེ་འཛིན་མཚུངས་ལྡན་དང་བཅས་པ་གང་ཞིག ཚོར་བ་བཏང་སྙོམས་ཕན་ཡོན་གྱི་ཡན་ལག་ཏུ་ལྡན་པའོ། ། ཞེས་སོགས་སྦྱར་རོ། ། དེ་ཡང་སྦྱོར་བའི་དུས་ཀྱི་ཡིད་བྱེད་ནི་གཉེན་པོའི་ཡན་ལག་ཡིན་ལ། ཉེར་བསྡོགས་ཕྱི་མ་འདི་དག་གི་ལྷག་མཐོང་གི་ངོ་བོར་གྱུར་པའི་ཡིད་བྱེད་ཟག་མེད་ཀྱི་ངོ་བོར་སྐྱེ་བ་མི་སྲིད་ཅིང༌།
ཞི་རགས་ཀྱི་རྣམ་པ་ཅན་དུ་སྐྱེས་པ་དེའི་ཚེ་ས་འོག་མའི་ཉོན་མོངས་པའི་སྤོང་གཉེན་དུ་འགྱུར་ལ། ཞི་གནས་རྐྱང་པའི་ངོ་བོར་སྐྱེས་པ་དེའི་ཚེ་ནི་ས་འོག་མའི་ཉོན་མོངས་ཀྱི་སྤོང་གཉེན་མ་ཡིན་ཀྱང༌། རང་རང་གི་དངོས་གཞི་ཐོབ་པ་ལ་གེགས་བྱེད་ཀྱི་སྙོམས་འཇུག་གི་སྒྲིབ་པ་སྤོང་བའི་གཉེན་པོའོ། ། དེ་ལྟ་ན་ཡང་དངོས་གཞིའི་དུས་སུ་ས་འོག་མའི་ཉོན་མོངས་ནི་མངོན་དུ་མི་འགྱུར་ཏེ། དེ་འགགས་པའི་བརྟགས་མིན་གྱི་འགོག་པ་མངོན་དུ་བྱས་པས་སོ། ། འོན་ཀྱང་དམན་པའི་འཕགས་པ་རྣམས་ནི་ས་དེ་དང་དེར་སྐྱེ་བ་ལེན་པ་ལ་ནི་རང་རང་གི་འོག་ས་ལ་ཆགས་པ་དང་བྲལ་དགོས་ཏེ། འོག་མ་ལ་ཆགས་བྲལ་མ་བྱས་པར་ས་གོང་མར་སྐྱེ་བ་ལེན་མི་ནུས་པའི་ཕྱིར། དེ་ཡང་སོ་སོ་སྐྱེ་བོ་དང༌། ཐེག་པ་དམན་པའི་འཕགས་པས་ནི་གོང་མའི་དངོས་གཞི་ལས་མ་ཉམས་བཞིན་དུ་ས་འོག་མར་སྐྱེ་བའི་མཐུ་ཡོད་པ་མ་ཡིན་ཏེ། སྟོང་པ་ཉིད་མངོན་སུམ་དུ་རྟོགས་པའི་ཤེས་རབ་མ་ཐོབ་པའི་ཕྱིར།
བྱང་སེམས་འཕགས་པས་ནི་དེ་ལྟར་ལེན་ནུས་པ་ཡིན་ཏེ། དེ་ཐོབ་པས་ས་འོག་མའི་ཉོན་མོངས་ཀྱི་སྟེང་གི་སེམས་རྒྱུད་མ་ཞི་བར་བྱེད་པའི་ནུས་པ་དང་བྲལ་བཞིན་དུ། དེའི་སྟེང་གི་དེར་སྐྱེ་བ་ལེན་པའི་ནུས་པ་མངོན་དུ་བྱེད་ནུས་པའི་ཕྱིར་རོ། ། འོ་ན་ཅི། ལྷག་མཐོང་གི་ངོ་བོར་གྱུར་པའི་ཉེར་བསྡོགས་བརྒྱད་ཀྱིས་ས་འོག་མའི་ཉོན་མོངས་པ་སྤོང་ངོ་ཞེས་གྲགས་པའི་ཉོན་མོངས་དེའི་མཚན་གཞི་གང་ཞེ་ན། སྤྱིར་ས་འོག་མའི་འདོད་ཆགས་དང༌། ཁྱད་པར་དང་པོའི་ཉེར་བསྡོགས་ཀྱི་སྤང་བྱ་ནི་འདོད་པ་ལ་འདུན་པ་དང༌། རྣམ་འཚེ་སྒོམ་སྤང་དུ་གྱུར་པ་གཉིས་ཀྱི་དབང་དུ་བྱས་པ་ཡིན་ཏེ། ལྷག་མཐོང་ཟག་བཅས་ཀྱི་མ་རིག་པ་དང༌། ལྟ་བ་དང༌།
ང་རྒྱལ་དང༌། ཐེ་ཚོམ་སྤོང་མི་ནུས་པའི་ཕྱིར་དང༌། ཟག་པ་མེད་པའི་སྒོམ་ལམ་ཡིན་ཀྱང༌། ས་འོག་མའི་མཐོང་སྤང་དུ་གྱུར་པའི་ཉོན་མོངས་མི་སྤོང་བའི་ཕྱིར། དེ་ཡང་ཉན་རང་དང་སོ་སོ་སྐྱེ་བོས་ནི་འདོད་ཆགས་ཀྱི་ནུས་པ་གཉིས་ཀ་སྤོང་ལ། བྱང་ཆུབ་སེམས་དཔས་ནི་སེམས་རྒྱུད་མ་ཞི་བར་བྱེད་པའི་ནུས་པ་དེ་སྤོང་ཡང༌། སྐྱེ་བ་ལེན་པའི་ནུས་པ་དེ་མི་སྤོང་བ་ཡིན་ལ། ནུས་པ་དེ་གཉིས་སོ་སོ་ཕྱེ་ནས་སྤོང་ནུས་པ་ཡང་སྟོང་ཉིད་རྟོགས་པའི་ཤེས་རབ་ཐོབ་པའི་རྒྱུ་མཚན་གྱིས་ཡིན་ནོ། ། དོན་དེ་ལ་བསམ་ནས་བྱང་ཆུབ་སེམས་དཔའ་ཉོན་མོངས་ཆེད་དུ་གཉེར་ནས་མི་སྤོང་བར་བཤད་ཀྱི། སྤྱིར་དེ་ཆེད་དུ་གཉེར་ནས་མི་སྤོང་བ་མ་ཡིན་ཏེ།
ཉོན་མོངས་པ་ཅན་གྱི་རྨོངས་པ་དང༌། ལྟ་བ་དང༌། ང་རྒྱལ་དང༌། ཁོང་ཁྲོ་བ་རྣམས་ནི་ཆེད་དུ་གཉེར་ནས་སྤོང་བ་ཁོ་ནར་ངེས་པའི་ཕྱིར། གཉིས་པ་འབྲས་བུ་སྐྱེ་བའི་རྣམ་གཞག་ལ་གཉིས་ཏེ། རྣམ་སྨིན་གྱི་འབྲས་བུ་དང༌། བདག་པོའི་འབྲས་བུའོ། ། དང་པོ་ནི། ཁམས་གོང་མའི་འགྲོ་བ་པ་དག་ཡིན་ལ། གཉིས་པ་ནི།
དེའི་སྣོད་ཀྱི་འཇིག་རྟེན་ནོ། ། དེའི་རྒྱུད་ཀྱི་སྙོམས་འཇུག་ནི་རྒྱུ་མཐུན་གྱི་འབྲས་བུའོ། ། དེར་སྐྱེ་བ་འཕེན་པའི་རྒྱུ་ནི་ཉེར་བསྡོགས་ཞི་རགས་ཀྱི་རྣམ་པ་ཅན་གྱི་ངོ་བོར་གྱུར་པའི་སེམས་བྱུང་སེམས་པ་དག་ཡིན་ལ། འགྲུབ་བྱེད་ཀྱི་རྒྱུ་ནི་དངོས་གཞིའི་སྙོམས་འཇུག་ཁོ་ནར་ངེས་ཏེ། ས་དེ་དང་དེའི་དངོས་གཞིའི་སྲེད་པ་མངོན་དུ་མ་གྱུར་པར་ས་དེར་སྐྱེ་བ་ལེན་མི་ནུས་པའི་ཕྱིར། དེ་ཡང་འཕེན་བྱེད་གཅིག་ཉིད་ལ་འགྲུབ་བྱེད་ཆུང་འབྲིང་ཆེ་གསུམ་གྱི་དབྱེ་བས་བསམ་གཏན་གྱི་ས་རེ་རེ་ལ་གནས་གསུམ་གསུམ། གཟུགས་མེད་བཞི་ལ་ནི་གནས་གཞན་གྱི་དབྱེ་བ་མེད་ཀྱང༌། མཐོ་དམའ་དང་བཟང་ངན་གྱི་དབྱེ་བས་འབྱེད་པར་འཆད་དོ། ། འོ་ན་ཅི། ཚངས་རིས་ཀྱི་རྟེན་ཅན་ལ་ཚངས་ཆེན་དུ་སྐྱེ་བ་འཕེན་བྱེད་ཀྱི་ལས་སོག་པ་ཡོད་པ་མ་ཡིན་ནམ་ཞེ་ན།
ཡོད་པ་མ་ཡིན་ཏེ། འཕེན་བྱེད་ཀྱི་ལས་གཅིག་ཉིད་ལ་འགྲུབ་བྱེད་མི་འདྲ་བའི་དབང་གིས་བསམ་གཏན་སོ་སོའི་གནས་གསུམ་པོ་གང་རུང་དུ་སྐྱེ་བ་ལེན་པ་ཡིན་པའི་ཕྱིར་དང༌། བསམ་གཏན་དང་པོར་སྐྱེ་བ་འཕེན་བྱེད་ཀྱི་ལས་ཀུན་ནས་སློང་བའི་མ་རིག་པ་དེ་ཡིན་ན་འདོད་པར་གཏོགས་པས་ཁྱབ་པའི་ཕྱིར། འོ་ན་ཚངས་རིས་ནས་ཚངས་ཆེན་དུ་སྐྱེ་བ་ལེན་པ་མི་སྲིད་པར་འགྱུར་ཏེ། དེའི་རྟེན་ལ་དེར་འཕེན་བྱེད་ཀྱི་ལས་སོག་པ་མེད་པའི་ཕྱིར། སྙམ་ན། དེ་ལྟ་ན་ཚངས་རིས་ནས་དེ་ཉིད་དུ་སྐྱེ་བའང་མེད་པར་འགྱུར་རོ། ། དེས་ན་ཚངས་རིས་ནས་ཚངས་ཆེན་དུ་སྐྱེ་བ་ལྟ་བུ་ས་གཅིག་པའི་གནས་གསུམ་པོ་འོག་མ་འོག་མ་ནས་གོང་མ་གོང་མར་སྐྱེ་བ་ལ་འོག་མ་འོག་མ་ལ་ཆགས་བྲལ་བྱེད་མི་དགོས་ཏེ། གསུམ་པོ་ས་གཅིག་པའི་ཕྱིར། དེ་ལྟ་ཡིན་པ་དེའི་ཕྱིར་ཚངས་རིས་དང་ཚངས་ཆེན་གཉིས་ཀྱི་རྒྱུའི་སྙོམས་འཇུག་ལ་ཉེར་བསྡོགས་མི་འདྲ་བའི་དབྱེ་བ་མེད་ཅིང༌།
དེ་མེད་པའི་ཕྱིར་དེ་ནས་དེར་སྐྱེ་བ་ལེན་པ་ལ་ནི་རྟེན་དེ་ཉིད་ལ་དེར་འཕེན་བྱེད་ཀྱི་ལས་གསར་དུ་སོག་མི་དགོས་སོ། ། དེ་ལས་གཞན་དུ་ན། བསམ་གཏན་གྱི་ས་གཞི་པོའི་ཉེར་བསྡོགས་ཞི་རགས་ཀྱི་རྣམ་པ་ཅན་དང༌། དངོས་གཞི་དག་པ་པ་གང་རུང་གིས་རང་ས་དེ་དང་དེ་ལ་ཆགས་བྲལ་བྱས་པ་སྲིད་པ་ཉིད་དུ་ཐལ་བར་འགྱུར་རོ། ། གཉིས་པ་ཟག་མེད་ཀྱི་སྙོམས་འཇུག་ལ་མཚན་ཉིད་ནི། བདག་མེད་མངོན་སུམ་དུ་རྟོགས་པའི་ཤེས་རབ་དང་མཚུངས་པར་ལྡན་པའི་སྙོམས་འཇུག་གོ ། དབྱེ་ན། ཐེག་པ་ཐུན་མོང་བའི་ལུགས་ཀྱིས་སྲིད་རྩེ་མ་གཏོགས་པའི་སྙོམས་པར་འཇུག་པ་བདུན་ནོ། ། འགོག་སྙོམས་ཀྱི་དུས་སུ། མི་རྟོག་ཡེ་ཤེས་རྒྱུན་མ་ཆད་པར་ཡོད་པ་ཐེག་པ་ཐུན་མོང་གི་ལུགས་ཡིན་ཀྱང༌།
རང་ལྡོག་ནས་ལྡན་མིན་འདུ་བྱེད་དུ་ཁས་ལེན་པས་ཟག་མེད་ཀྱི་སྙོམས་འཇུག་ཏུ་ཁས་ལེན་པ་མེད་ལ། དེ་ལྟ་ནའང་སྲིད་པ་འགྲུབ་བྱེད་ཀྱི་རྒྱུར་མི་འདོད་དེ། མི་རྟོག་ཡེ་ཤེས་ཀྱིས་ཟིན་པས་སྲིད་པ་གསོ་བའི་རྐྱེན་མ་ཡིན་པའི་ཕྱིར་དང༌། དེའི་སྙོམས་འཇུག་ལ་དེའི་རྣམ་ཐར་གྱིས་ཁྱབ་པའི་ཕྱིར། དེའི་ཕྱིར་རྣམ་གྲངས་པའི་འཇིག་རྟེན་ལས་འདས་པའོ། ། བྱེ་སྨྲ་ལྟར་ན་ནི། སྐབས་དེར་ཟག་མེད་ཀྱི་ཡེ་ཤེས་མེད་ཅིང་སྲིད་རྩེའི་སས་བསྡུས་པའི་ཕྱིར། དེར་སྐྱེ་བ་འགྲུབ་བྱེད་ཀྱི་རྒྱུ་ཡིན་པས་ཟག་བཅས་སུ་འདོད་དོ། ། ཡང་བསམ་གཏན་གཉིས་པ་ཡན་ཆད་ཀྱི་ཉེར་བསྡོགས་ལ་ཟག་མེད་མི་སྲིད་དོ། ། ཞེས་ཆོས་མངོན་པ་སྨྲ་བ་དག་མཐུན་པར་འཆད་མོད།
ཞིབ་ཏུ་འབྱེད་དགོས་པ་ཡིན་ཏེ། དེ་ཡིན་གྱི་ཉེར་བསྡོགས་ལ་ས་འོག་མ་ལ་ཆགས་བྲལ་བྱེད་པ་ལྷག་མཐོང་གི་ངོ་བོར་སྐྱེས་པ་ཅིག་དང༌། རང་རང་གི་དངོས་གཞི་ཐོབ་པའི་དོན་དུ་དམིགས་རྣམ་སྦྱོང་བྱེད་ཞི་གནས་ཀྱི་ངོ་བོར་སྐྱེས་པ་གཉིས་གཉིས་ཡོད་པ་ལས། དང་པོའི་དབང་དུ་བྱས་ནས་དེ་ལྟར་འཆད་པ་ཡིན་ཏེ། འོག་མའི་དངོས་གཞི་ཐོབ་ནས་དེ་ལ་རྟེན་པའི་ལམ་ཟག་མེད་ཀྱིས་རང་ས་ལ་ཆགས་པ་དང་བྲལ་བར་བྱེད་ནུས་པས། གོང་མའི་ཉེར་བསྡོགས་ཀྱིས་འོག་མ་ལ་ཆགས་བྲལ་བྱེད་མི་དགོས་པའི་ཕྱིར། བསམ་གཏན་དང་པོའི་དངོས་གཞི་ཟག་མེད་ཀྱིས་བསམ་གཏན་དང་པོ་ལ་ཆགས་བྲལ་བྱས་ཟིན་ཀྱང༌། དེ་ནས་གཉིས་པའི་དངོས་གཞིར་འཇུག་པ་ལ་གཉིས་པའི་ཉེར་བསྡོགས་གཞན་ལ་རྟེན་མི་དགོས་པ་མ་ཡིན་ཏེ། ཉོན་མོངས་པའི་གཉེན་པོའི་ཡན་ལག་ཡོངས་སུ་རྫོགས་པ་ལ་སྔ་མ་དེ་ཙམ་གྱིས་ཆོག་ཀྱང༌། ཕན་ཡོན་གྱི་ཡན་ལག་སྒྲུབ་པ་ལ་ཉེར་བསྡོགས་གཞན་ཞིག་ངེས་པར་དགོས་པའི་ཕྱིར།
དཔེར་ན། ཤེས་རབ་རྐྱང་པས་རྣམ་གྲོལ་གྱི་དགྲ་བཅོམ་བསམ་གཏན་གྱི་དངོས་གཞི་ལ་འཇུག་པ་བཞིན་ནོ། ། དེ་ཡང་ཤེས་རབ་རྐྱང་གྲོལ་བསམ་གཏན་གཉིས་པའི་དངོས་གཞི་ལ་ཐོག་མར་འཇུག་པའི་ཚེ་སྙོམས་འཇུག་གི་སྒྲིབ་པ་སྤོང་བྱེད་ཀྱི་གཉིས་པའི་ཉེར་བསྡོགས་ལ་གནས་པ་ན་དེའི་རྒྱུད་ཀྱི་ཟག་མེད་ཀྱི་ཡེ་ཤེས་དེ་གང་ལ་གནས་པའི་རྟེན་ནི་ཉེར་བསྡོགས་དེ་ཉིད་ཡིན་ཏེ། དེ་ལས་གཞན་མེད་པའི་ཕྱིར་རོ། ། དེ་འདྲ་དེ་བསམ་གཏན་དང་པོའི་དངོས་གཞིར་ཁས་ལེན་དགོས་པ་ཡིན་ནོ་ཞེ་ན། དེའི་ཕྱིར་ཡང་གཉིས་པའི་ཉེར་བསྡོགས་དང་ཟག་མེད་ཀྱི་གཞི་མཐུན་གྲུབ་བོ། ། ཉེར་བསྡོགས་གཞན་དེ་ཡང་ཞི་གནས་ཁོ་ནར་ངེས་ལ། དེ་ཡིན་ན་ཞི་རགས་ཀྱི་རྣམ་པ་ཅན་དུ་འགལ་བའི་ཕྱིར། ཟག་མེད་མི་སྲིད་པ་མ་ཡིན་ནོ། ། གལ་ཏེ་འོ་ན།
གཉེན་པོའི་ཡན་ལག་ཏུ་གཞག་པའི་རྟོག་དཔྱོད་ལ་སོགས་པ་དེ་དང༌། ཉེར་བསྡོགས་ཟག་མེད་རྣམས་ལ་ཇི་ལྟར་དུ་ཡོད། ས་འོག་མ་ལ་ཆགས་པ་དང་བྲལ་བྱེད་ཀྱི་ཉེར་བསྡོགས་ལ་མ་ལྟོས་པར་ཞི་གནས་རྐྱང་པའི་ཉེར་བསྡོགས་ཀྱིས་གོང་མའི་དངོས་གཞི་མངོན་དུ་བྱེད་པ་བྱང་སེམས་འཕགས་པའི་ལུགས་ཡིན་པར་ཁས་བླངས་པ་དེའི་ཚེ། ཐེག་ཆེན་འཕགས་པའི་བསམ་གཏན་གྱི་སྙོམས་པར་འཇུག་པ་རྣམས་ཡན་ལག་ལྔ་ལྡན་སོགས་སུ་ཇི་ལྟར་བཞག་ཅེ་ན། དང་པོའི་ལན་ནི། ཉེར་བསྡོགས་ལ་གཉིས་ཏེ། ཞི་གནས་དང་ལྷག་མཐོང་ངོ༌། ། དང་པོ་ལའང་བདེན་པའི་རྣམ་པ་ཅན་ཡིན་པ་དང༌། མ་ཡིན་པའོ། ། དང་པོ་ལ་སེམས་གནས་པའི་ཐབས་དགུའོ། །
དགུ་པོ་དེ་དང་དངོས་གཞི་ས་མི་གཅིག་ཀྱང་དེའི་ཚོགས་པ་ན་ཡོད་པའི་བདེན་པ་ལ་དམིགས་པའི་རྟོག་དཔྱོད་དང༌། རབ་ཏུ་དྭང་བ་སོགས་གཉེན་པོའི་ཡན་ལག་ཏུ་བཞག་གོ ། ལྷག་མཐོང་ལའང་བདེན་པའི་རྣམ་པ་ཅན་ཡིན་མིན་གཉིས་ལས། དང་པོ་ལ་ཚོགས་ལམ་གྱི་དབང་དུ་བྱས་པ་མཚན་ཉིད་རབ་རིག་དང༌། སྦྱོར་ལམ་གྱི་དབང་དུ་བྱས་པ་མོས་པ་ཡིད་བྱེད་དང༌། མཐོང་ལམ་གྱི་དབང་དུ་བྱས་པ་རབ་ཏུ་དབེན་པ་ཡིད་བྱེད་དང༌། སྒོམ་ལམ་གྱི་དབང་དུ་བྱས་པ་དགའ་སྤྱོད་སྦྱོར་མཐའ་གསུམ་དང༌། མི་སློབ་པའི་དབང་དུ་བྱས་པ་སྦྱོར་འབྲས་ཡིད་བྱེད་དེ། བདུན་པོ་ཐམས་ཅད་རང་རང་གི་དངོས་གཞི་དང་ས་གཅིག་ཅིང༌། དེའི་ཚོགས་པ་ན་ཡོད་པའི་བདེན་པའི་རྣམ་པ་ཅན་གྱི་རྟོག་དཔྱོད་གཉིས་པོ་བསམ་གཏན་དང་པོའི་ཡན་ལག་ཏུ་རྣམ་པར་བཞག་གོ །
ཞི་གནས་ཇི་སྙེད་པའི་ཚོགས་པར་རབ་ཏུ་དྭང་བ་དང༌། དྲན་ཤེས་བཞིན་བཏང་སྙོམས་གསུམ་ནི་མི་འབྱུང་བའི་དོགས་པ་མེད་ལ། དང་པོའི་ཉེར་བསྡོགས་བདེན་པའི་རྣམ་པ་ཅན་མ་ཡིན་པའི་ཚོགས་པར་རྟོག་དཔྱོད་གཉིས་འབྱུང་བ་ནི། ཇི་སྐད་དུ། འདོད་པའི་དགེ་བའི་སེམས་ལ་ནི། ། རྟོག་དང་དཔྱོད་དང་བཅས་པའི་ཕྱིར། ། ཞེས་འབྱུང་བ་ལྟར་རོ། ། མངོན་པ་འོག་མ་ལས་ནི། ཉེར་བསྡོགས་ཀྱི་ལྷག་མཐོང་ལ་ཞི་རགས་ཀྱི་རྣམ་པ་ཅན་དང་ཟག་མེད་གཉིས། དང་པོ་ལ་ས་རེ་རེ་ཞིང་དགུ་དགུར་ཕྱེ་བས་བདུན་ཅུ་རྩ་གཉིས་ཁོ་ནར་ངེས་ཤིང༌།
ཟག་མེད་ལ་བཟོད་པ་བརྒྱད་དང༌། སྲིད་རྩེའི་གཉེན་པོ་དགུ་ལ་ནི་ཟག་མེད་ལས་གཞན་མི་སྲིད་ལ། ས་ལྷག་མ་བརྒྱད་ཀྱི་གཉེན་པོ་ལ་ནི་ཟག་པ་ཡོད་མེད་གཉིས་ཀ་སྲིད་དོ། ། དེས་ན་ཉེར་བསྡོགས་ཕྱི་མ་རྣམས་ལ་གཉིས་ཏེ། འདོད་ཆགས་དང་བྲལ་བར་བྱེད་པ་དང༌། དངོས་གཞི་ཐོབ་པའི་དོན་དུ་དམིགས་རྣམ་སྦྱོང་བའོ། ། དང་པོ་ལ་ཟག་མེད་མི་སྲིད་ཅིང༌། གཉིས་པ་ལ་ཟག་མེད་དང་དག་པ་པ་གཉིས་ཀ་སྲིད་དོ། ། འོ་ན་ཟག་མེད་ས་དགུའི་གྲངས་ངེས་འཇིག་གོ ། ཞེ་ན།
ཉེས་པ་མེད་དེ། དེ་ཡང་ས་དགུ་པོ་གང་རུང་དུ་གཏོགས་པའི་ཕྱིར་དང༌། དེའི་གྲངས་ངེས་དེ་ནི་སྤྱིར་ལྷག་མཐོང་གི་ངོ་བོར་གྱུར་པའི་དང༌། བྱེ་བྲག་སྤོང་གཉེན་གྱི་དབང་དུ་བྱས་པའི་ཕྱིར་རོ། ། དོགས་པ་གཉིས་པའི་ལན་ལ་གསུམ་སྟེ། བྱང་སེམས་འཕགས་པས་ས་འོག་མ་འོག་མའི་ཉོན་མོངས་མ་སྤངས་ཀྱང་མངོན་དུ་མི་འགྱུར་བའི་ཤེས་བྱེད་དང༌། དེའི་རྒྱུ་མཚན་གྱིས་ས་འོག་མའི་ཉོན་མོངས་མ་སྤངས་ཀྱང་གོང་མའི་དངོས་གཞི་མངོན་དུ་བྱེད་ནུས་པ་དང༌། དེ་ལྟ་ན་ཡང་ཐེག་ཆེན་འཕགས་པའི་བསམ་གཏན་གྱི་སྙོམས་འཇུག་ལ་དེའི་ཡན་ལག་རྣམས་ཇི་ལྟར་ཚང་བའི་ཚུལ་ལོ། ། དང་པོ་ནི། དེས་ཁམས་གསུམ་རང་བཞིན་མེད་པར་མངོན་སུམ་དུ་རྟོགས་པའི་རྒྱུ་མཚན་གྱིས་ཡིན་ཏེ།
དེའི་གནས་ལུགས་མངོན་སུམ་དུ་རྟོགས་པ་དེའི་ཚེ་ན་དེ་ལ་དམིགས་པའི་ཚུལ་མིན་ཡིད་བྱེད་ཀྱི་རྣམ་པར་རྟོག་པ་མངོན་གྱུར་དུ་འབྱུང་བའི་གོ་སྐབས་མེད་པའི་ཕྱིར། དེ་ལྟ་ན་ཡང་དེ་ནམ་དགོས་པའི་ཚེ་མངོན་དུ་བྱེད་ནུས་པ་ནི་དེ་མ་སྤངས་པའི་རྒྱུ་མཚན་གྱིས་སོ། ། མངོན་དུ་བྱེད་པ་དེ་ཡང་སྲིད་པར་སྐྱེ་བ་ལེན་པའི་རྒྱུར་འགྱུར་བ་འདོད་སྲིད་ཀྱི་ཆགས་པའི་བག་ལ་ཉལ་ཡིན་གྱི། སེམས་རྒྱུད་རབ་ཏུ་མ་ཞི་བར་བྱེད་པའི་ནུས་པ་ནི་མ་ཡིན་ཏེ། དེ་མངོན་དུ་བྱེད་པའི་དགོས་པ་དང༌། ནུས་པ་གཉིས་ཀ་མེད་པའི་ཕྱིར་རོ། ། གཉིས་པ་ནི། བྱང་སེམས་འཕགས་པས་ཞི་གནས་ཀྱི་ངོ་བོར་གྱུར་པའི་བསམ་གཏན་དང་གཟུགས་མེད་ཀྱི་ཉེར་བསྡོགས་ལ་བརྟེན་ནས་སྟོང་ཉིད་མངོན་སུམ་དུ་རྟོགས་པའི་མཐོང་སྒོམ་ཟག་མེད་ཀྱི་ལམ་མངོན་དུ་བྱས་པ་དེའི་ཚེ། རང་རང་གི་དངོས་གཞི་ལ་འཇུག་པ་ནས་འོག་མའི་འདོད་ཆགས་ཀྱི་སྤོང་གཉེན་མངོན་དུ་བྱེད་པ་ནི་མ་ཡིན་ཏེ། ས་འོག་མའི་སྐྱེ་བ་ལེན་པའི་རྒྱུར་དགོས་པའི་ཕྱིར་དང༌།
སེམས་རྒྱུད་མ་ཞི་བའི་ནུས་པ་ནི་མ་སྤངས་ཀྱང་མངོན་དུ་མི་འགྱུར་བའི་ཕྱིར། དེ་ལྟ་ན་ཡང་རང་རང་གི་དངོས་གཞི་ལ་འཇུག་པ་ན་དེ་དང་དེའི་ཉེར་བསྡོགས་ལོགས་སུ་སྒོམ་མི་དགོས་པ་མ་ཡིན་ཏེ། ས་དེ་དང་དེའི་དམིགས་རྣམ་ཡིད་ལ་བྱེད་པའི་ཐབས་དགུ་ལ་སོགས་པའི་ཞི་གནས་མ་བསྒྲུབ་ན་དངོས་གཞིའི་དུས་སུ་ཕན་ཡོན་གྱི་ཡན་ལག་རྣམས་མི་འབྱུང་བའི་ཕྱིར་རོ། ། དེ་དུས་ཀྱི་ཞི་གནས་དེ་འདོད་ཆགས་དང་བྲལ་བར་བྱེད་པའི་ལམ་མ་ཡིན་ཀྱང་གཉེན་པོའི་ཡན་ལག་ཏུ་མི་འཇོག་པ་ནི་མ་ཡིན་ཏེ། རང་རང་གི་དངོས་གཞི་ཐོབ་པ་ལ་གེགས་བྱེད་ཀྱི་སྙོམས་འཇུག་གི་སྒྲིབ་པའི་གཉེན་པོ་ཉིད་དུ་ངེས་པར་གཞག་པའི་ཕྱིར་རོ། ། གསུམ་པ་ནི། དེ་ལྟ་ཡིན་པ་དེའི་ཕྱིར་བྱང་འཕགས་ཀྱི་རྒྱུད་ཀྱི་བསམ་གཏན་དང་གཟུགས་མེད་ཀྱི་སྙོམས་འཇུག་རྣམས་ལས་འོག་མའི་ཉོན་མོངས་སྤོང་བའི་ཡན་ལག་རྣམས་མ་ཚང་ཡང༌། སྤྱིར་དེ་དང་དེའི་ཡན་ལག་ཏུ་བཞག་པ་རྣམས་མ་ཚང་བ་ནི་མ་ཡིན་ཏེ། དཔེར་ན། བསམ་གཏན་དང་པོའི་ཉེར་བསྡོགས་ཀྱི་ངོ་བོར་གྱུར་པའི་ཞི་གནས་ཀྱི་ཚོགས་པ་ན་ཡོད་པའི་རྟོག་དཔྱོད་གཉིས།
དེ་ལ་གེགས་བྱེད་ཀྱི་སྙོམས་འཇུག་གི་སྒྲིབ་པ་སེལ་བའི་གཉེན་པོའི་ཡན་ལག་ཡིན་པ་དང༌། དེར་གྱུར་པའི་ནང་རབ་ཏུ་དྭང་བ་དང༌། དྲན་ཤེས་བཞིན་བཏང་སྙོམས་གསུམ་ཀྱང་དེ་ལྟར་ཡིན་པ་དང༌། དེར་གྱུར་པའི་ནམ་མཁའི་ཡུལ་ཅན་གྱི་ཡིད་བྱེད་ཀྱང་དེ་ལྟར་གྱུར་པ་ལ་སོགས་པ་ཡིན་པའི་ཕྱིར་རོ། ། དེ་ལ་འདི་སྙམ་དུ་སྙོམས་འཇུག་ཕྱི་མ་རྣམས་ཀྱི་ཉེར་བསྡོགས་ལ་ཟག་མེད་མེད་མི་སྲིད་དེ། ལམ་སླ་བ་དངོས་གཞི་ལ་རྟེན་པར་དབང་བཞིན་དུ། དཀའ་བ་ཉེར་བསྡོགས་ལ་བརྟེན་པ་ལ་དགོས་པ་མེད་པའི་ཕྱིར། ཞེས་རྒོལ་ན། ལན་ལ་མགོ་མཚུངས་དང༌། རྣལ་མའོ། །
དང་པོ་ནི། འོ་ན་བསམ་གཏན་དང་པོའི་དངོས་གཞི་ནས་གཉིས་པའི་དངོས་གཞིར་འཇུག་པ་ལ་གཉིས་པའི་ཉེར་བསྡོགས་སྒྲུབ་མི་དགོས་པར་ཐལ། གཏན་ཚིགས་སྔ་མ་དེ་ཉིད་ཀྱི་ཕྱིར་རོ། ། གཉིས་པ་ནི། ཆོས་མངོན་པ་པ་དག་དེ་སྐད་ཅེས་ཟེར་བ་དེ་ནི་ས་འོག་མའི་ཉོན་མོངས་ཀྱི་གཉེན་པོར་གྱུར་པའི་ཟག་མེད་ཀྱི་ཉེར་བསྡོགས་ལ་བསམ་པ་ཡིན་ཏེ། བསམ་གཏན་གྱི་དངོས་གཞི་མ་ཐོབ་པའི་འཕགས་པ་རྣམས་ནི་དང་པོའི་ཉེར་བསྡོགས་ཟག་མེད་ཀྱིས་ཁམས་གསུམ་ལ་ཆགས་བྲལ་ཅིག་ཆར་དུ་བྱེད་པ་ཡིན་ལ། བསམ་གཏན་གྱི་དངོས་གཞི་ཐོབ་པ་དེ་དག་ནི། དངོས་གཞི་ལ་རྟེན་པའི་ཟག་མེད་ཀྱིས་ཉོན་མོངས་ལྷག་མ་རྣམས་ཅིག་ཅར་དུ་སྤོང་བ་ཡིན་ལ། ཉེར་བསྡོགས་ཕྱི་མ་རྣམས་ཀྱིས་ནི་སྤང་བྱ་ཅིག་ཆར་དུ་སྤོང་མི་ནུས་པའི་ཕྱིར་དང༌། ཞི་གནས་ཀྱི་ངོ་བོར་གྱུར་པའི་ཉེར་བསྡོགས་ནི་ཉོན་མོངས་ཀྱི་གཉེན་པོར་མི་རུང་བའི་ཕྱིར་རོ། །
བསམ་གཏན་རྣམ་གཞག་མང་པོས་ཤེས་ཤེས་པ། ། བསམ་མནོའི་ལམ་ཏུ་རྟག་པར་འགྲོ་འགྲོ་ནས། ། བསམ་བྱའི་གནས་ལ་རྟོག་དཔྱོད་མེད་མེད་འདྲ། ། བསམ་པར་ལྡན་དག་གང་འདི་ཡང་ཡང་ལྟོས།། །། གསུམ་པ་ཚོགས་སྒྲུབ་ཀྱི་སྐབས་སུ་ཡེ་ཤེས་ཀྱི་ཚོགས་ལ། ཡུལ་སྟོང་པ་ཉིད་ཀྱི་རྣམ་པར་བཞག་པ་དང༌། ཡུལ་ཅན་ཡེ་ཤེས་ཀྱི་དམིགས་པ་བསམ་པའོ། ། དང་པོ་ལ་གཉིས་ཏེ། གཞན་སྟོང་འཆད་པའི་ལུགས་དང༌། རང་སྟོང་གི་འཆད་ལུགས་སོ། །
དང་པོ་ལ་དགག་གཞི་གང་ཡིན་པ་དང༌། དགག་བྱ་གང་ཡིན་པ་དང༌། དེ་དེས་སྟོང་པའི་སྟོང་པ་ཉིད་གང་ཡིན་པའོ། ། དང་པོ་ནི། གཞན་དབང་སྟེ། དེ་ལ་བག་ཆགས་ཀྱི་དབང་གིས་གཟུང་འཛིན་གཉིས་སུ་སྣང་བའི་ཤེས་པ་དང༌། ཤེས་པ་དེས་བཞག་པའི་བག་ཆགས་གཉིས་སོ། ། དགག་བྱ་ནི་ཀུན་བཏགས་ཏེ། དེ་ལའང་གཟུང་འཛིན་གཉིས་སོ། ། གཉིས་པོ་རེ་རེ་ལ་གང་ཟག་གི་དབང་དུ་བྱས་པ་དང༌།
ཆོས་ཀྱི་དབང་དུ་བྱས་པ་གཉིས་གཉིས་སོ། ། གསུམ་པ་ནི། ཡོངས་གྲུབ་སྟེ། གཟུང་འཛིན་གཉིས་སྟོང་གི་དངོས་པོའོ། ། དེ་ལའང་གང་ཟག་གི་བདག་མེད་ལྟ་བུ་ཉི་ཚེ་བའི་དང༌། ཆོས་ཀྱི་བདག་མེད་ལྟ་བུ་ཁྱབ་པའི་སྟོང་ཉིད་དོ། ། ཉི་ཚེ་བའི་སྟོང་ཉིད་དང༌། ཆོས་ཉིད་དང༌། དེ་བཞིན་ཉིད་དང༌། ཆོས་ཀྱི་དབྱིངས་རྣམས་ལ་ནི་ཉན་རང་འཕགས་པས་ཀྱང་དམིགས་ཤིང་རྟོགས་པ་ཡིན་ཏེ།
ཇི་སྐད་དུ། འཕགས་པའི་ཆོས་ཀྱི་རྒྱུ་ཡི་ཕྱིར། ། རྣམ་གྲངས་དོན་དེ་གོ་རིམ་བཞིན། ། ཞེས་དང༌། མངོན་པ་ཀུན་ལས་བཏུས་ལས་ཀྱང༌། ཅིའི་ཕྱིར་ཆོས་ཀྱི་དབྱིངས་ཞེས་བྱ་ཞེ་ན། ཞེས་སོགས་དང༌། འདིར་ཡང་ཇི་ལྟར་ཉན་ཐོས་ཀྱི་ཐེག་པ་ལ་སོགས་པ་རྟོགས་པའི་རིམ་གྱིས་དམིགས་པ་དེ་བཞིན་དུ། ཞེས་གསུངས་སོ། ། དེ་ལྟ་ན་ཡང་དེས་ཆོས་ཀྱི་བདག་མེད་རྟོགས་པ་ནི་མ་ཡིན་ཏེ།
སྟོང་པ་ཉིད་དང༌། དེ་བཞིན་ཉིད་དང༌། ཆོས་ཀྱི་དབྱིངས་རྣམས་ཆོས་ཀྱི་བདག་མེད་ཀྱི་ངོས་འཛིན་ཁོ་ནའི་སྟེང་ནས་འཆད་པ་ནི། རང་སྟོང་སྨྲ་བ་ཁོ་ནའི་ལུགས་ཡིན་པའི་ཕྱིར། རང་སྟོང་སྨྲ་བས་ཀྱང་གང་ཟག་གི་བདག་མེད་ཀྱི་འཛོག་འཚམས་ནི། གཞན་སྟོང་གི་འཆད་ཚུལ་ལྟར་འཆད་ལ། དེ་ལྟ་ཡིན་པ་དེའི་ཕྱིར། ལུགས་དེ་ལ་སྟོང་ཉིད་ཉི་ཤུའི་ནང་ན་གང་ཟག་གི་བདག་གིས་སྟོང་པའི་སྟོང་པ་ཉིད་མི་འཆད་དོ། ། ཅིག་ཤོས་ལ་ནི་མི་མཚུངས་ཏེ། མིག་སོགས་ནང་གི་དངོས་པོ་རྣམས་ནང་གི་བྱེད་པོས་སྟོང་པ་ལ་ནང་སྟོང་པ་ཉིད་ཀྱི་དོན་དུ་འཆད་པའི་ཕྱིར་དང༌།
རང་སྟོང་སྨྲ་བ་ལྟར་ན་མིག་སོགས་རང་གི་ངོ་བོས་སྟོང་པ་ལ་ནང་སྟོང་པ་ཉིད་ཀྱི་དོན་དུ་འཆད་ལ། དེ་ནི་ཆོས་ཀྱི་བདག་མེད་ཀྱི་འཇོག་འཚམས་ལས་མ་འདས་པའི་ཕྱིར། གཉིས་པ་ལ། དགག་གཞི་གང་ཡིན་པ་དང༌། དགག་བྱ་དང༌། དེ་དེས་སྟོང་པའི་སྟོང་པ་ཉིད་གང་ཡིན་པ་དང་ངོ༌། ། དང་པོ་ནི། ཇི་ལྟ་ཇི་སྙེད་ཀྱི་ཆོས་ཐམས་ཅད་དོ། ། གཉིས་པ་ལ་བོད་ཕྱི་མ་དག སྟོང་གཞིའི་ཆོས་ཅན་གཞི་གྲུབ་པ་མཐའ་དག
དགག་བྱ་བདེན་གྲུབ་ཅེས་བྱ་བ་གཞི་མ་གྲུབ་པ་ཞིག་གིས་སྟོང་པ་དེ་རང་སྟོང་གི་དོན་དུ་འཆད་པ་ནི་ནོར་བ་ཡིན་ཏེ། དེ་ལྟར་འཆད་པ་དེ་ནི་གཞན་སྟོང་གི་འཆད་ཚུལ་ཁོ་ན་ལས་མ་འདས་པའི་ཕྱིར་ཏེ། གཞན་དབང་གི་དངོས་པོ་རྣམས་དེ་ཉིད་ཀྱིས་མི་སྟོང་པར་དགག་བྱ་ཀུན་བཏགས་ཞིག་གིས་སྟོང་པར་ཁས་བླངས་པའི་ཕྱིར་རོ། ། འོ་ན་ཅི་ཞེ་ན། ཆོས་ཐམས་ཅད་རང་རང་གི་ངོ་བོས་སྟོང་པ་ནི་རང་སྟོང་གི་དོན་ནོ། ། བུམ་སོགས་ཀྱི་ངོ་བོ་ལ་གཉིས་ཏེ། ཀུན་རྫོབ་ཀྱི་དང༌། དོན་དམ་པའི་ངོ་བོའོ། ། དང་པོ་ནི། ལྟོ་ལྡིར་ཞབས་ཞུམ་ལྟ་བུ་བུམ་པའི་ཀུན་རྫོབ་ཀྱི་ངོ་བོ་དང༌།
བུམ་པ་ཀུན་རྫོབ་ཀྱི་ངོ་བོས་སྟོང་པ་ནི་དེའི་དོན་དམ་པའི་རང་བཞིན་ནོ། ། དེ་ཡང་དོན་དམ་བདེན་པའི་རྣམ་གཞག་ཞིག་ཁས་ལེན་པ་དེའི་ཚེ་ནི། བུམ་སོགས་ཀུན་རྫོབ་ཀྱི་ངོ་བོས་སྟོང་པར་ཁས་ལེན་གྱི། དོན་དམ་གྱི་ངོ་བོས་སྟོང་པར་ཁས་མི་ལེན་ཏེ། དེ་དེའི་རང་བཞིན་དུ་ཁས་ལེན་པའི་ཕྱིར། སྤྲོས་པ་མཐའ་དག་འགོག་པ་དེའི་ཚེ་ནི། དེ་ཉིད་དེའི་དོན་དམ་པའི་ངོ་བོས་ཀྱང་སྟོང་ངོ་ཞེས་ཐ་སྙད་འདོགས་ཏེ། དེ་ལྟར་དུ་མ་བཏགས་པར་དེ་དེའི་རང་བཞིན་ཡིན་པར་ཁས་བླངས་ན་སྟོང་པ་ཉིད་ལ་ལྟ་ཉེས་པའི་དུག་ཏུ་འགྱུར་བའི་ཕྱིར་རོ། ། དེ་ཁོ་ནར་མ་ཟད་བོད་ཕྱི་མ་གང་དག དེ་དང་དེའི་སྟོང་པ་ཉིད་གང་ཡིན་པ་དེ་དེ་དང་དེའི་རང་བཞིན་དུ་ཁས་ལེན་པ་དེ་དག་ནི་རྣམ་རིག་པའི་ལྟ་བ་ལས་གོང་དུ་མ་འཕགས་ཏེ།
ལུགས་དེས་ཀྱང་གཟུང་འཛིན་གཉིས་སྣང་གི་ཤེས་པ་དེ་གཟུང་འཛིན་གཉིས་ཀྱིས་སྟོང་པ་དང༌། གཉིས་སྟོང་གི་ཡེ་ཤེས་དེ་གཉིས་སྣང་གི་ཤེས་པའི་རང་བཞིན་ཡིན་པ་ལ་བསམས་ནས། གཞན་དབང་རང་བཞིན་གྱིས་གྲུབ་པ་ཞེས་བྱ་བ་ཞིག་འདོད་པའི་ཕྱིར། མདོར་ན་དངོས་པོ་རྣམས་ལ་རང་བཞིན་དང༌། རང་གི་མཚན་ཉིད་དང༌། རང་གི་ངོ་བོ་ཡོད་པ་ཞེས་བྱ་བ་ནི་རྣམ་རིག་པ་དག་གི་འདོད་པ་ཡིན་ཏེ། དེའི་ཀུན་རྫོབ་ཀྱི་ངོ་བོ་མེད་ཀྱང༌། དེའི་དོན་དམ་གྱི་ངོ་བོ་ཡོད་པར་ཁས་ལེན་པའི་ཕྱིར། དེ་ལ་དེ་མེད་པར་སྨྲ་བ་ནི་ངོ་བོ་ཉིད་མེད་པར་སྨྲ་བ་དག་གི་ལུགས་ཏེ། དངོས་པོ་རྣམས་བདེན་པ་གཉིས་ཆར་གྱི་ངོ་བོས་སྟོང་པར་འདོད་པའི་ཕྱིར།
དེའི་ཕྱིར་བོད་རྣམས་རང་བཞིན་དང༌། ངོ་བོ་ཉིད་ཅེས་བྱ་བ་བདེན་གྲུབ་ཀྱི་མིང་གི་རྣམ་གྲངས་སུ་བཤད་ནས། དབུ་མ་པ་དག་གིས་གནས་སྐབས་གང་དུ་ཡང་ཁས་བླང་དུ་མི་རུང་བ་ཞིག་ལ་འཆད་པ་ནི་ནོར་བ་ཡིན་ཏེ། ཇི་སྲིད་བདེན་པ་གཉིས་ཀ་རང་ལུགས་ལ་ཡོད་པར་ཁས་ལེན་པ་དེ་སྲིད་དུ་རང་བཞིན་སོགས་ཡོད་པར་ཁས་ལེན་དགོས་ལ། བུམ་སོགས་རང་བཞིན་གྱིས་མེད་པར་ཁས་ལེན་པ་དེའི་ཚེ་ནི། དེའི་དོན་དམ་པའི་བདེན་པ་དང༌། གནས་ལུགས་ཀྱང་ཁས་མི་ལེན་པའི་ཕྱིར་རོ། ། གསུམ་པ་ནི། རྣལ་འབྱོར་སྤྱོད་པའི་དབུ་མ་པ་དག་གིས་ནི་ཇི་སྲིད་སྟོང་པ་ཉིད་ཀྱི་རྣམ་གཞག་ཁས་ལེན་པ་དེ་སྲིད་དུ། དེའི་ངོ་བོ་ཤེས་པར་ཁས་ལེན་ཏེ།
སྟོང་ཉིད་བཞི་པའི་སྟོང་གཞིའི་ཆོས་ཅན་དེ་ཤེས་པར་ཁས་བླངས་པའི་ཕྱིར་རོ། ། འཇིག་རྟེན་གྲགས་སྡེ་སྤྱོད་པའི་དབུ་མ་བ་དག་གིས་ནི་དེའི་ངོ་བོ་མེད་དགག་ནམ་མཁའ་ལྟ་བུར་ཁས་བླངས་སོ། ། དེ་ལྟ་མོད་ཀྱི་ཀླུ་སྒྲུབ་ཞབས་ཀྱི་མདོ་སྔགས་ཀྱི་གཞུང་དུ་མ་དང༌། ཟླ་བའི་ཞབས་ཀྱིས་གསང་བ་འདུས་པའི་འགྲེལ་ཆེན་དུ་དེའི་ངོས་འཛིན་ཤེས་པར་བཤད་པ་ཡང་མང་ངོ༌། ། གཉིས་པ་ལ་གཉིས་ཏེ། དངོས་དང༌། རྩོད་པ་སྤང་བའོ། ། དང་པོ་ནི། མི་རྟོག་ཡེ་ཤེས་ཀྱི་དམིགས་པ་ནི་ཆོས་ཐམས་ཅད་སྟོང་པ་ཉིད་དོ་ཞེས་འཆད་པ་ནི་ཐེག་པ་ཆེན་པོ་པ་སྤྱིའི་ལུགས་ཡིན་ལ། དེ་ལ་སྣང་བཅས་དང་སྣང་མེད་དུ་འཆད་པའི་དབྱེ་བས་གཉིས་གཉིས་སུ་འགྱུར་རོ། །
གཉིས་པ་ལ་གཉིས་ཏེ། རྒོལ་བ་དང༌། ལན་ནོ། ། དང་པོ་ནི། ཕྱི་ནང་གི་མུ་སྟེགས་བྱེད་ན་རེ། ཆོས་ཐམས་ཅད་སྟོང་པ་ཉིད་དེ་ཆོས་ཅན། ཡོད་པ་མ་ཡིན་པར་ཐལ། སྤྲོས་པའི་མཚན་མ་མཐའ་དག་དང་བྲལ་བའི་ཡེ་ཤེས་ཀྱི་དམིགས་བྱ་ཡིན་པའི་ཕྱིར། འདོད་ན་ཆོས་ཐམས་ཅད་ཡོད་པ་ཉིད་དུ་འགྱུར་ཏེ། དགག་པ་གཉིས་ཀྱིས་རྣལ་མར་གོ་བའི་ཕྱིར།
ཞེས་ཟེར་རོ། ། ལན་ལ་གཉིས་ཏེ། རྣམ་རིག་པའི་ལན་འདེབས་ཚུལ་མི་འཐད་པ་དང༌། རྣལ་འབྱོར་སྤྱོད་པའི་དབུ་མ་པ་རང་གི་འདོད་པ་བཞག་པའོ། ། དང་པོ་ལ་གཉིས་ཏེ། ཕྱོགས་སྔ་མ་བཞག་པ་དང༌། དེ་སུན་འབྱིན་པའོ། ། དང་པོ་ལ་རྣམ་རྫུན་པའི་འདོད་པ་བརྗོད་པ་དང༌། རྣམ་བདེན་པའི་འདོད་པ་བརྗོད་པའོ། ། དང་པོ་ནི།
གཟུང་འཛིན་གཉིས་མེད་ཀྱི་ཡེ་ཤེས་ལ་ནི་དམིགས་བྱ་དང་དམིགས་བྱེད་ཐ་དད་པ་གཉིས་མེད་ཀྱི། དེ་ཉིད་དེ་ཉིད་ཀྱི་དམིགས་པ་ཡིན་པ་ལ་སྟོང་པ་ཉིད་དམིགས་ཞེས་བྱ་བའི་ཐ་སྙད་བྱས་པ་ཡིན་གྱི། གཉིས་མེད་ཀྱི་ཡེ་ཤེས་སུ་མ་གྱུར་པའི་སྟོང་པ་ཉིད་ཅེས་བྱ་བ་འགའ་ཡང་ཡོད་པ་མ་ཡིན་ནོ། ། ཞེས་ཟེར་རོ། ། གཉིས་པ་ནི། རྣམ་བདེན་པ་ན་རེ། གཟུང་འཛིན་རྫས་གཞན་གྱིས་སྟོང་པའི་སྟོང་པ་ཉིད་མེད་དགག་དེ་དམིགས་པ་དང༌། དེ་འཇལ་བར་བྱེད་པའི་འཛིན་རྣམ་ལ་ནི། རྣམ་པར་མི་རྟོག་པའི་ཡེ་ཤེས་སུ་འཇོག་པ་ཡིན་ཏེ། གཞན་དུ་ན་མངོན་སུམ་ཡུལ་མེད་དུ་ཐལ་བའི་ཕྱིར་རོ། །
ཞེས་ཟེར་རོ། ། གཉིས་པ་ལ་གཉིས་ཏེ། རྣམ་རྫུན་པའི་དང༌། རྣམ་བདེན་པའི་འདོད་པ་སུན་འབྱིན་པའོ། ། དང་པོ་ལ་གཉིས་ཏེ། དམིགས་པ་དག་པ་གོང་ནས་གོང་དུ་འགྲོར་མེད་པར་ཐལ་བ་དང༌། ཡེ་ཤེས་ཡུལ་མེད་དུ་ཐལ་བའོ། ། དང་པོ་ལ་ཐལ་བ་དངོས་དང༌། དེའི་ཉེས་སྤོང་མི་འཐད་པའོ། ། དང་པོ་ནི།
མི་རྟོག་ཡེ་ཤེས་ཆོས་ཅན། ཁྱོད་ཀྱིས་སྔར་གློ་བུར་གྱི་དྲི་མ་མཐའ་དག་དང་བཅས་པའི་དེ་བཞིན་ཉིད་ལ་དམིགས་ནས། ཕྱིས་དྲི་མས་རིམ་གྱིས་དག་པའི་དེ་བཞིན་ཉིད་ལ་དམིགས་པའི་སྒོ་ནས་དག་པ་གོང་འཕེལ་དུ་འགྲོ་རྒྱུ་མེད་པར་ཐལ། དང་པོ་ཉིད་ནས་གཟུང་འཛིན་གྱི་དྲི་མ་མཐའ་དག་གིས་དག་པའི་དེ་བཞིན་ཉིད་ལ་དམིགས་པའི་ཕྱིར། གཉིས་པ་ནི། གལ་ཏེ་རང་བཞིན་གྱིས་རྣམ་པར་དག་ཀྱང་གློ་བུར་གྱིས་དྲི་མ་རིམ་གྱིས་སྤོང་བ་ཡིན་ནོ་ཞེ་ན། གཉིས་མེད་ཀྱི་ཡེ་ཤེས་ཆོས་ཅན། ཁྱོད་ལ་མཚན་འཛིན་གྱི་རྟོག་པ་སྤོང་དུ་མི་རུང་བར་ཐལ། ཁྱོད་རང་བཞིན་གྱིས་སྟོང་པར་འཇལ་བྱེད་ཀྱི་མངོན་སུམ་དང༌། སྒྲུབ་བྱེད་ཀྱི་རིགས་པ་གཉིས་ཀ་རྣམ་རྫུན་པ་ཁྱོད་ལ་མེད་པའི་ཕྱིར།
འདོད་ན་དག་པ་ཕྱོགས་གཅིག་པ་ཉིད་དུ་འགྱུར་ཏེ། དེ་བཞིན་ཉིད་དེ་གཟུང་འཛིན་གཉིས་ཀྱི་དྲི་མས་དག་ཏུ་རུང་ཡང༌། རང་ལ་བདེན་པར་འཛིན་པའི་དྲི་མ་མི་སྤོང་བའི་ཕྱིར་རོ། ། གཉིས་པ་ནི། མི་རྟོག་ཡེ་ཤེས་དེ་ཡུལ་མེད་དུ་ཐལ། ཀུན་རྫོབ་ལ་ནི་མ་དམིགས་རང་ཉིད་རང་གི་ཡུལ་དུ་མི་རུང་བའི་ཕྱིར། དེ་ལ་རྣམ་བདེན་པ་དང་དབུ་མ་སྣང་མེད་པ་ན་རེ། མེད་དགག་ནམ་མཁའ་ལྟ་བུ་ལ་དམིགས་སོ་ཞེ་ན། གཉིས་པ་ནི། སྟོང་ཉིད་ཆོས་ཅན།
འདུས་བྱས་སུ་ཐལ། མངོན་སུམ་གྱིས་དམིགས་པ་ཡིན་པའི་ཕྱིར། གལ་ཏེ་སྟོང་ཉིད་ཅེས་བྱ་བའི་དོན་དངོས་མེད་ནམ་མཁའ་ལྟ་བུ་ལ་མི་འདོད་ཀྱི། དེའི་རྣམ་པ་ཅན་གྱི་གཟུང་རྣམ་ལ་འདོད་དོ་ཞེ་ན། འོ་ན་སྟོང་པ་ཉིད་ཆོས་ཅན། འདུས་བྱས་སུ་ཐལ། གཟུང་རྣམ་ཡིན་པའི་ཕྱིར་རོ། ། འདོད་ན། དེ་བཞིན་ཉིད་དང༌། ཆོས་དབྱིངས་དང༌།
སྟོང་པ་ཉིད་དང༌། འགྱུར་བ་མེད་པའི་ཡོངས་གྲུབ་རྣམས་སུ་འགལ་ལོ། ། གཉིས་པ་ལ་གཉིས་ཏེ། དངོས་དང༌། གཞན་གྱིས་ཀླན་ཀ་མི་འཇུག་པར་བསྟན་པའོ། ། དང་པོ་ནི། ཆོས་ཐམས་ཅད་སྟོང་པ་ཉིད་ཅེས་བྱ་བའི་དོན་ཀུན་རྫོབ་ཀྱི་སྣང་བ་དང་བྲལ་བ་ལ་འཆད་པ་མ་ཡིན་གྱི། རང་བཞིན་སྟོང་པས་ཁྱད་པར་དུ་བྱས་པའི་ཀུན་རྫོབ་ཀྱི་སྣང་བ་སྒྱུ་མ་ལྟ་བུའོ། ། དེའི་ཤེས་བྱེད་ནི། གང་དམིགས་པ་ལ་འཇུག་པའི་ཤེས་པ་ཡིན་ན་སྒྱུ་མ་ལྟ་བའི་སྣང་བ་ལ་དམིགས་པས་ཁྱབ།
དཔེར་ན་རྨི་ལམ་གྱི་ཤེས་པ་བཞིན། ཇི་སྐད་བཤད་པའི་ཡེ་ཤེས་རྣམས་ཀྱང་དམིགས་པ་ལ་འཇུག་པའི་ཤེས་པ་ཡིན་ནོ། ། ཞེས་བྱ་བ་ནི་རང་བཞིན་གྱི་རྟགས་སོ། ། ཕྱོགས་ཆོས་ནི། རིགས་པ་མཁྱེན་པས། དམིགས་པ་མངོན་སུམ་མ་ཡིན་ན། ། དོན་མཐོང་རབ་ཏུ་གྲུབ་མི་འགྱུར། ། ཞེས་གསུངས་པ་ལྟར། མངོན་སུམ་གྱིས་གྲུབ་ཅིང༌། རྗེས་འགྲོ་ཡང་དཔེའི་སྟེང་དུ་མངོན་སུམ་གྱིས་གྲུབ་ལ།
རྟགས་མི་མཐུན་ཕྱོགས་ལ་ཡོད་པ་འགོག་བྱེད་ཀྱི་རིགས་པ་ནི། གོང་དུ་རྣམ་བདེན་རྫུན་གཉིས་འགོག་པའི་རིགས་པ་དང༌། དེར་མ་ཟད་དབུ་མ་སྣང་མེད་པའི་འདོད་པ་འགོག་བྱེད་ཀྱི་རིགས་པ་ནི། མི་རྟོག་ཡེ་ཤེས་ཆོས་ཅན། དངོས་པོར་མེད་པའི་ཡུལ་ཅན་དུ་ཐལ། སྣང་བ་ཐམས་ཅད་དང་བྲལ་བའི་མེད་དགག་ནམ་མཁའ་ལྟ་བུ་དམིགས་ཡུལ་དུ་བྱེད་པའི་ཡུལ་ཅན་ཡིན་པའི་ཕྱིར། འདོད་ན་རྟོག་པར་ཐལ། ལྡོག་པ་གཞན་སེལ་གྱི་སྣང་ཡུལ་ཅན་གྱི་བློ་ཡིན་པའི་ཕྱིར། ཞེས་པའོ། ། གཉིས་པ་ལ།
དགག་པ་གཉིས་ཀྱིས་རྣལ་མར་གོ་བའི་གནོད་བྱེད་མེད་པ་དང༌། གནོད་བྱེད་གཞན་ཡང་མེད་པའོ། ། དང་པོ་ནི། བདེན་སྟོང་ཡོད་པ་མ་ཡིན་པ་ཙམ་གྱིས་བདེན་གྲུབ་ཏུ་མི་འགྱུར་ཏེ། བདེན་ཡོད་འགོག་ཀྱང་བདེན་མེད་མི་འགྲུབ་པའི་ཕྱིར། དཔེར་ན་གསོད་བྱེད་བསད་པས་བསད་བྱ་སླར་མི་འབྱུང་བ་བཞིན་ནོ། ། གཉིས་པ་ནི། འོ་ན་ཡུམ་ལས། རྣམ་པ་ཐམས་ཅད་མཁྱེན་པ་ཉིད་ཀྱི་དམིགས་པ་ནི་དངོས་པོ་མེད་པའོ། ། ཞེས་བཤད་པ་དང་འགལ་ལོ་ཞེ་ན།
ཉེས་པ་མེད་དེ། ལུང་དེའི་དོན་ནི་བདེན་དངོས་བཀག་ཙམ་གྱི་མེད་དགག་ནམ་མཁའ་ལྟ་བུ་དང༌། གཉིས་མེད་ཀྱི་ཡེ་ཤེས་རང་རིག་རང་གསལ་ཁོ་ན་ལ་འཆད་པ་མ་ཡིན་ནོ། ། འོ་ན་ཅི་ཞེ་ན། བདེན་དངོས་བཀག་པས་ཁྱད་པར་དུ་བྱས་པའི་ཀུན་རྫོབ་རྟེན་འབྲེལ་སྣ་ཚོགས་སུ་སྣང་བ་དེའོ། ། འོ་ན་ཅི་སངས་རྒྱས་ཀྱི་ཡེ་ཤེས་ལ་ཡང་དེ་ལྟར་སྣང་ངམ་ཞེ་ན། མ་ཡིན་ཏེ། གཉིས་སྣང་གི་བག་ཆགས་དྲུངས་ཕྱུང་བའི་ཚེ་ན་ཀུན་རྫོབ་ཀྱི་སྣང་བ་མི་འཆར་བའི་ཕྱིར་རོ། ། འཕགས་སེང་གི་བཞེད་པ་ནི་དེ་ལྟར་ངེས་མོད། ཟླ་བའི་ཞབས་ཀྱི་བཞེད་པ་ནི།
ཀུན་རྫོབ་རྟེན་འབྲེལ་སྣ་ཚོགས་སུ་སྣང་མཁན་ནི་རྣམ་ཤེས་ཡིན་གྱི། ཡེ་ཤེས་མ་ཡིན་ལ། དེའི་དམིགས་པ་དང༌། འཛིན་སྟངས་ཀྱི་བཟུང་བྱ་གཉིས་ཀ་ཆོས་ཉིད་ཁོ་ནར་ངེས་ཤིང༌། དེའི་ཚེ་ཆོས་ཉིད་ཀྱི་ངོས་འཛིན་རྣམ་རྫུན་པ་ལྟར་འདི་ལྟ་བུ་ཞིག་གོ་ཞེས་བཟུང་བར་མི་ནུས་ཀྱང༌། རྣམ་པར་མི་རྟོག་པའི་ཡེ་ཤེས་ཀྱིས་གཟུང་བྱ་ཅི་ཡང་མི་དམིགས་པ་དེའི་ཚེ། ཡུལ་སྟོང་པ་ཉིད་དང༌། ཡུལ་ཅན་ཡེ་ཤེས་དབྱེར་མེད་དུ་འདྲེས་པ་ཞེས་ཀྱང་བྱ། ཆོས་ཀྱི་དབྱིངས་ཀྱི་ཡེ་ཤེས་ཞེས་ཀྱང་བྱ། དེའི་ཚེ་ན་ཆོས་དབྱིངས་རྟོགས་པ་ཞེས་བྱ་བའི་ཐ་སྙད་བྱས་པ་ཡིན་གྱི།
ཡུལ་ཆོས་དབྱིངས་དེ་མངོན་སུམ་དུ་རྟོགས་པ་མཚན་ཉིད་པ་མ་ཡིན་ཏེ། དཔེར་ན། མདོ་སྡེ་པའི་ལུགས་ཀྱིས་སྔོར་སྣང་དབང་ཤེས་ཀྱིས་སྔོན་པོའི་རྣམ་པ་རྟོགས་པ་ལ་སྔོན་པོ་རྟོགས་པའི་ཐ་སྙད་བྱེད་ཀྱི། དེས་སྔོན་པོ་རྟོགས་པ་མཚན་ཉིད་པར་ཁས་མི་ལེན་པ་བཞིན་ནོ། ། དེའི་ཕྱིར་ལུགས་འདི་ལ་འཕགས་སེང་གིས་བརྗོད་པའི་ཉེས་པ་རྣམས་མི་འཇུག་སྟེ། ཐོས་བསམ་དང༌། འཇིག་རྟེན་པའི་སྒོམ་བྱུང་གིས་ཀུན་རྫོབ་ཀྱི་སྣང་བ་ལ་དམིགས་ཏེ། སྒྲོ་འདོགས་གཅོད་ལ་དེ་ཆོད་པ་ན་མི་རྟོག་ཡེ་ཤེས་ནི་དེ་བཞིན་ཉིད་འབའ་ཞིག་པར་རོ་གཅིག་པའི་ཕྱིར་རོ། ། དེ་ལས་གཞན་དུ་མེད་པར་དགག་པའི་ཡུལ་ཅན་ཡིན་ན་ཡེ་ཤེས་དེ་བློ་ཀུན་རྫོབ་པ་ཉིད་དུ་ཐལ་བར་འགྱུར་རོ།། །། འདིར་སྨྲས་པ།
སྟོང་ཉིད་སྨྲ་བའི་སྟོང་སྐད་མང་ན་ཡང༌། ། སྟོང་ཚུལ་ཤེས་པས་སྟོང་པ་མང་ཞིག་མཐོང༌། ། སྟོང་ཉིད་བློ་དང་སྟོང་པའི་ཡུལ་གང་ཡིན། ། སྟོང་སོབ་མིན་པར་སྟོང་ལུགས་ཤེས་འདིའོ།། །། གཉིས་པ་སའི་ཚོགས་ལ་ངོ་བོ་ནི། ཐབས་ཤེས་ཟུང་དུ་འཇུག་པའི་མཁྱེན་པའོ། ། དབྱེ་ན། མཉམ་གཞག་ཏུ་སྒྲིབ་པ་སེལ་བའི་ས་དང༌། རྗེས་ཐོབ་ཏུ་བསོད་ནམས་ཀྱི་ཚོགས་སོག་པའི་སའི་ཚོགས་གཉིས་ལས། དང་པོ་ནི།
ཡེ་ཤེས་ཀྱི་ཚོགས་དང༌། གཉེན་པོའི་ཚོགས་སུ་བསྡུས་ནས་བཤད་ལ། གཉིས་པ་ནི། འདིར་ཡོངས་སྦྱོང་གི་སྒོ་ནས་བཤད་པའོ། ། དེ་ཡང་ཇི་ལྟ་བ་མཐོང་བ་ལ་གེགས་བྱེད་ཀྱི་སྒྲིབ་པ་ནི་མཉམ་གཞག་ཁོ་ནས་སེལ་ལ། ཇི་སྙེད་པ་ལ་གེགས་བྱེད་ཀྱི་སྒྲིབ་པ་ནི་རྗེས་ཐོབ་ཏུ་ཡང་སེལ་བར་བྱེད་དོ། ། ཇི་ལྟ་བ་ལ་གཉིས་ཏེ། གང་ཟག་གི་བདག་མེད་པ་དང༌། ཆོས་ཀྱི་བདག་མེད་པའོ། ། དང་པོ་ལ་སྒྲིབ་བྱེད་ནི་ཉོན་མོངས་པ་ཅན་གྱི་མ་རིག་པ་ཡིན་ལ།
དེ་ལ་དངོས་དང༌། དེས་བཞག་པའི་བག་ཆགས་གཉིས་ལས། དང་པོ་ནི། འཁོར་བར་འཆིང་བྱེད་ནི། ས་དང་པོ་ནས་སྤངས་སོ། ། གཉིས་པ་ནི། དེས་བཞག་པའི་གནས་ངན་ལེན་ཡིན་པ་དང༌། དེ་དང་སྲིད་པར་སྐྱེ་བའི་རྒྱུ་བྱེད་པར་འདྲ་བས་དེའི་མིང་གིས་བཏགས་སོ། ། དེ་ནི་ས་བཅུའི་རིམ་པས་སྒོམ་སྤང་ཤེས་སྒྲིབ་དང་མཉམ་དུ་སྤོང་ངོ༌། ། ཆོས་ཀྱི་བདག་མེད་ལ་སྒྲིབ་བྱེད་ནི་ཉོན་མོངས་པ་ཅན་མ་ཡིན་པའི་མ་རིག་པ་ཡིན་ལ།
དེ་ལའང་རང་བཞིན་རྣམ་དག་གི་ཆོས་ཉིད་ལ་དང༌། བློ་བུར་རྣམ་དག་གི་ཆོས་ཉིད་ལ་སྒྲིབ་བྱེད་དོ། ། དང་པོ་ནི། ས་དང་པོ་ནས་སྤངས་ལ། གཉིས་པ་ལ་གེགས་བྱེད་ཀྱི་མ་རིག་པ་ནི་རྣམ་པ་བཅུ་ཡིན་ལ། བཅུ་པོ་དེ་ནི་ས་བཅུའི་མཉམ་གཞག་ཏུ་རིམ་གྱིས་སྤོང་བ་ཡིན་ཏེ། ས་བཅུའི་རྗེས་ཐོབ་ཏུ་ཆོས་ཉིད་ལ་ངེས་པ་འདྲེན་ཚུལ་མི་འདྲ་བ་བཅུ་འབྱུང་ལ། དེ་འདྲེན་པའི་ནུས་པ་བཅུ་ནི། རང་རང་གི་མཉམ་གཞག་ཏུ་ཐོབ་པའི་ཕྱིར། འདིར་སྐབས་སུ་བབ་པ་ནི་སའི་ཡོངས་སྦྱོང་ཡིན་ལ།
དེ་ཡང་མཉམ་གཞག་གི་ཡོངས་སྦྱོང་མ་ཡིན་གྱི། རྗེས་ཐོབ་ཀྱིའོ། ། དེ་ལ་བཅུ་ལས། ཐམས་ཅད་ཀྱིས་ས་ཐོབ་ཟིན་སྦྱོང་བ་ཁོ་ན་ཡིན་ཏེ། རང་རང་གི་མཉམ་གཞག་གིས་དྲངས་པའི་རྗེས་ཐོབ་ཏུ་ཕྱིན་དྲུག་གི་སྤྱོད་པ་ལ་སློབ་པའི་ཕྱིར། རྗེས་ཐོབ་ཏུ་དེ་ལྟར་སྦྱོང་དགོས་པའི་རྒྱུ་མཚན་ཅི་ཞེ་ན། རྗེས་ཐོབ་ཏུ་དེ་ལྟར་མ་སྦྱངས་པར་ས་བཅུའི་མཉམ་གཞག་བར་མ་ཆད་དུ་བསྒོམས་ན་ཆད་པའི་མྱང་འདས་ཀྱི་མཐར་ལྷུང་བར་འགྱུར་བས་སོ། ། ས་བཅུ་པ་ལ་ཡོངས་སྦྱོང་མ་བཤད་པ་མ་ཡིན་ནམ་ཞེ་ན། མ་ཡིན་ཏེ། སངས་རྒྱས་ཀྱི་སར་བཤད་པ་དེ་ཉིད་ཀྱིས་དེའི་ཡོངས་སྦྱོང་གྲུབ་པའི་ཕྱིར།
ཇི་ལྟར་ཞེ་ན། རྗེས་ཐོབ་ཏུ་སྨོན་ལམ་གྱི་མཐུས་མཛད་པ་བཅུ་གཉིས་ཀྱི་ཚུལ་བསྟན་ནས་སེམས་ཅན་གྱི་དོན་མཛད་པ་དེ་ཉིད་དེའི་ཡོངས་སྦྱོང་བླ་ན་མེད་པ་ཡིན་པའི་ཕྱིར་རོ། ། དེས་གཞན་ངོར་ཆོས་ཀྱི་འཁོར་ལོ་རིམ་པ་གསུམ་ལ་སོགས་པ་གཞན་དོན་གོ་རིམ་དུ་བྱེད་པའི་སྒྲུབ་པའི་སྐབས་ནས་བཤད་པ་བཞིན་ནོ། ། འདིར་སྨྲས་པ། ལུང་དང་རིགས་པའི་ངོ་མཚར་ལྟད་མོ་ཡིས། ། ལུང་མང་ཡིད་ཀྱི་ཤིང་རྟ་འདྲེན་པ་འདི། ། ལུང་ཆོས་བསྡུས་པའི་ལང་ཚོ་ཅན་དེའམ། ། ལུང་སྟོན་ནུས་པའི་བརྡ་སྤྲོད་མཁན་དེ་ཡིན། ། ཞེས་རྒྱན་འགྲེལ་པ་དང་བཅས་པའི་དཀའ་བའི་གནས་རྣམ་པར་བཤད་པ་ལུང་ཆོས་སྤྱིའི་སྙིང་པོ་བསྡུས་པ་ཞེས་བྱ་བ་ལས། རྣམ་པ་ཐམས་ཅད་མཁྱེན་པ་ཉིད་ཀྱི་སྐབས་ཏེ་ལེའུ་དང་པོའོ།། །།
རྒྱུ་ལམ་ཤེས་ལ། བཤད་བྱའི་མདོ་དང་མཚོན་བྱེད་ཀྱི་ཆོས་སོ་སོ་སྦྱར་བའི་འབྲེལ་བཤད་པ་དང༌། འབྲེལ་པ་ཅན་གྱི་ཆོས་སོ་སོའི་དཀའ་བའི་གནས་རྣམས་བཤད་པའོ། ། དང་པོ་ནི། ཡུམ་བར་མ་ལས། དེའི་ཚེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན། རྒྱལ་པོ་ཆེན་པོ་ཇི་སྙེད་ཅིག་ཡོད་པ་དེ་ཐམས་ཅད་ཀྱང་ལྷའི་བུ་སྟོང་ཕྲག་དུ་མ་དང་འཁོར་དེ་ཉིད་དུ་ལྷན་ཅིག་འདུས་པར་གྱུར་ཏོ། ། ཞེས་སོགས་ཀྱིས་ནི་ལམ་ཤེས་གང་ལ་སྐྱེ་བའི་རྟེན་ང་རྒྱལ་མངོན་གྱུར་པ་དང་བྲལ་བ་དེ་བཤད་དོ། ། དེ་སྐྱེ་བ་ལ་དེ་ཙམ་གྱིས་ཆོག་གམ་སྙམ་པ་ལ། ལྷའི་བུ་གང་དག་གིས་བླ་ན་མེད་པའི་བྱང་ཆུབ་ཏུ་སེམས་མ་བསྐྱེད་པ་དེ་དག་གིས་སྐྱེད་པར་བྱའོ། །
གང་ཡང་དག་པའི་སྐྱོན་མེད་པ་ལ་ཞུགས་པ་དེ་དག་ནི་བྱང་ཆུབ་ཏུ་སེམས་བསྐྱེད་པའི་མཐུ་མེད་དེ། ཞེས་པས་ནི་མཐུན་རྐྱེན་བྱང་ཆུབ་མཆོག་ཏུ་སེམས་བསྐྱེད་དགོས་པ་དེ་བསྟན་ནོ། ། འོ་ན་དེ་ལ་དེའི་མཐུ་མེད་པས་ཁྱབ་བམ་ཞེ་ན། གལ་ཏེ་དེ་དག་ཀྱང་བླ་མེད་བྱང་ཆུབ་ཏུ་སེམས་བསྐྱེད་ན་རྗེས་སུ་ཡི་རང་བར་བྱའོ། ། ཞེས་གསུངས་ལ། དེས་ནི་ཉེར་ལེན་གྱི་རྒྱུ་རིགས་ཀྱིས་སེམས་ཅན་ཐམས་ཅད་ལ་ཁྱབ་པ་དེ་བསྟན་ནོ། ། མདོ་དེ་དག་གི་དོན་རྣམ་རིག་པས་འཆད་པ་ན། མཐུ་མེད་པ་ལྷག་མེད་ཀྱི་དང་རྗེས་སུ་ཡི་རང་བར་བྱ་བ་ལྷག་བཅས་དང༌། རང་བཞིན་གནས་རིགས་ཀྱིས་ཁྱབ་པ་ནི་སྒྲ་ཇི་བཞིན་པར་འཆད་དོ། ། ཡང་འོ་ན་ལྷག་མེད་པ་ཐེག་ཆེན་དུ་སེམས་བསྐྱེད་པ་དེ་ལ་སྲིད་པར་སྐྱེ་བ་ལེན་པའི་རྒྱུ་ཇི་ལྟར་ཡོད་ཅེ་ན།
ཇི་སྐད་དུ། ཁོ་བོ་ནི་དེ་དག་གི་དགེ་བའི་ཕྱོགས་ལ་བར་ཆད་མི་བྱེད་དོ། ། ཞེས་གསུངས་ལ། དེས་ནི་མཐུ་མེད་དོ་ཞེས་པའི་མདོ་དེ་དགོངས་པ་ཅན་དུ་བཀྲལ་ནས་ལམ་ཤེས་ཀྱི་རང་བཞིན་དེ་བསྟན་ནོ། ། མདོའི་གོ་རིམ་འདི་ལྟར་འབྱུང་བ་ལ་དཔག་ན། ཐེག་པ་གསུམ་རྣམ་པར་བཞག་པ་ནི་དགོངས་པ་ཅན་ཡིན་གྱི། མཚན་ཉིད་པ་ནི་མ་ཡིན་ནོ་ཞེས་ལུགས་ལས་འབྱུང་བས། བྱང་ཆུབ་ཏུ་སེམས་བསྐྱེད་པ་ནི་འཁོར་བ་ཇི་སྲིད་པར་ཞེས་སྦྲེལ་ལོ། ། འོ་ན་དེ་འདྲ་དེས་བྱང་ཆུབ་ཏུ་སེམས་བསྐྱེད་ནུས་པའི་རྒྱུ་མཚན་ཅི་ཞེ་ན། ཇི་སྐད་དུ།
ཁྱད་པར་དུ་འཕགས་པའི་ཆོས་རྣམས་ལས་ཆེས་ཁྱད་པར་དུ་འཕགས་པའི་ཆོས་རྣམས་ཐོབ་པར་བྱའོ། ། ཞེས་གསུངས་ལ། དེས་ནི་བྱེད་ལས་བསྟན་པ་ཡིན་ནོ། ། དེ་དག་ནི་ལམ་ཤེས་ཀྱི་མདོའི་གླེང་གཞི་ཡིན་ལ། དེའི་ཚེ་བརྒྱ་བྱིན་གྱི། རབ་འབྱོར་ལ་བྱང་སེམས་ཆེན་པོའི་ཤེས་ཕྱིན་གང་ཡིན། དེས་དེ་ལ་ཇི་ལྟར་གནས་པར་བྱ་ཞེས་དྲིས་ལ། དྲི་བ་དང་པོའི་ལན་གྱིས་ཤེས་པར་བྱ་བའི་ཉན་ཐོས་ཀྱི་ལམ་དེ་བསྟན་ནས། དེའི་ཡུལ་ཅན་ལམ་ཤེས་ནི་མཚོན་ནས་བསྟན་ནོ། ། དྲི་བ་གཉིས་པའི་ལན་གྱིས་ནི་དེའི་རྒྱུ་ངེས་ཆ་བསྟན་ལ།
སྐབས་དེར་ཅི་ལ་ཡང་མི་གནས་པ་ཤེས་ཕྱིན་ལ་གནས་པའི་དོན་དུ་བཤད་པ་ལ། ལྷའི་བུ་ཁ་ཅིག་འདི་སྙམ་དུ། འཕགས་པ་རབ་འབྱོར་ཤེར་ཕྱིན་འཆད་པ་ནི་ཤེས་པར་མི་རུང་ངོ་སྙམ་པ་དང༌། རབ་འབྱོར་གྱིས་སྨྲས་པ། ལྷའི་བུ་དག་ཡི་གེ་གཅིག་ཀྱང་མ་བརྗོད་དོ། ། ཤེས་ཕྱིན་ནི་ཡི་གེ་མ་ཡིན་ཏེ། དེ་ནི་ཤེས་པ་མེད་དོ། ། ཞེས་སོགས་ཀྱིས་ནི་རང་རྒྱལ་གྱི་ལམ་བགྲོད་ཚུལ་གཞན་གྱིས་བསྟན་མི་དགོས་པ་དེ་བསྟན་ལ། ཀྱེ་མ་གནས་བརྟན་རབ་འབྱོར་ནི་ཟབ་པ་བས་ཀྱང་ཆེས་ཤིན་ཏུ་ཟབ་པ་སྟོན་པར་བྱེད། ཅེས་སོགས་ཀྱིས་ནི་ཆོས་སྟོན་ཚུལ་གྱི་ཁྱད་པར་དེ་བསྟན་ནོ། །
ཟབ་ཅེས་པ་ལ་འཕྲོས་ནས། ལྷའི་བུ་དག་གཟུགས་ནི་ཟབ་པ་མ་ཡིན། ཞེས་སོགས་ཀྱིས་ནི་གཟུང་རྟོག་སྤངས་པའི་ཁྱད་པར་དེ་བསྟན། དེ་ནས་ལྷའི་བུ་དག་གནས་བརྟན་རབ་འབྱོར་ལ་ཆོས་ཉན་པ་ཇི་ལྟ་བུ་དག་བཙལ་བར་བྱ་སྙམ་པ་དང༌། ཞེས་སོགས་ཀྱིས་ནི་འཛིན་རྟོག་མ་སྤངས་པའི་ཁྱད་པར་དེ་བསྟན། ཡུམ་འདི་ལེན་པར་བྱེད་པ་སུ་ཞིག་འབྱུང་བར་འགྱུར། ཞེས་དྲིས་པའི་ལན་གྱིས་ནི་རྟེན་གྱི་ཁྱད་པར་བསྟན་ནོ། ། རབ་འབྱོར་གྱིས་དེ་ལྟར་བསྟན་པ་ལ་ལྷ་རྣམས་ཡིད་ཆེས་ནས། ཀྱེ་མ་གནས་བརྟན་རབ་འབྱོར་ནི་བཏགས་པ་དང་ཡང་མི་འགལ་ལ། ཆོས་ཉིད་ཀྱང་སྟོན་པ་ནི་ཤེས་རབ་ཟབ་མོ་དང་ལྡན་པའོ། །
ཞེས་སོགས་ཀྱིས་ནི་དེའི་རྒྱུ་ངེས་ཆ་བསྟན་ནོ། ། དེ་ལྟར་བརྒྱ་རབ་གཉིས་ཀྱི་དྲིས་ལེན་གྱིས་ཤེས་པར་བྱ་བའི་དམན་པའི་ལམ་བསྟན་ནས། བརྒྱ་བྱིན་གྱིས། ཤཱ་རིའི་བུ་ལ་ཤེས་ཕྱིན་གང་ལས་བཙལ་བར་བྱ་ཞེས་དྲིས་པའི་ལན་གྱིས་ནི་ཤེས་པར་བྱ་བའི་བྱང་སེམས་ཀྱི་ལམ་དྲིས་ལན་གཉིས་ཀྱི་སྒོ་ནས་སྐབས་དང་པོར་ཁ་འཕངས་ཤིང༌། བརྒྱ་བྱིན་གྱིས། རབ་འབྱོར་ལ། སྐབས་དང་པོར་ཤེས་ཕྱིན་བཤད་པ་དེ་ཁྱོད་ཁོ་ནའི་མཐུའམ། དེ་བཞིན་གཤེགས་པའི་མཐུ་ཞེས་དྲིས་པའི་ལན་གྱིས་ནི་ཕན་ཡོན་ཆེན་པོ་དང་ལྡན་པའི་མཐོང་བའི་ལམ་དེ་བསྟན་ནོ། ། ཁ་འཕངས་པ་ཙམ་གྱིས་མཆོག་པ་ནི་གསར་དུ་ལྷག་པའི་འཁོར་རྣམ་ཀྱིས་རྣམ་མཁྱེན་གྱི་རྒྱུའི་གཙོ་བོ་ཤེས་དགོས་པའོ། ། ཕན་ཡོན་ལ་འཕྲོས་ནས།
བརྒྱ་བྱིན་གྱིས་གསོལ་པ། ཡུམ་འདིས་ནི་བྱང་ཆེན་རྣམས་ཡོངས་སུ་དུལ་བ་དང༌། ང་རྒྱལ་མ་མཆིས་པའི་དོན་དུ་ཉེ་བར་གནས་པ་ནི་ངོ་མཚར་ཏོ། ། ཞེས་སོགས་ཀྱིས་ནི་སྒོམ་ལམ་གྱི་བྱེད་པ་བཤད་དོ། ། དེ་ཉིད་ལ་འཕྲོས་ནས། བརྒྱ་བྱིན་གྱིས། ཡུམ་དང་སངས་རྒྱས་ཀྱི་སྐུ་གདུང་གཉིས་ལས་གང་ལ་མཆོད་པའི་བསོད་ནམས་ཀྱི་ཕུང་པོ་ཁྱད་པར་དུ་འཕགས་ཞེས་དྲིས་པའི་ལན་གྱིས་ནི་མོས་པ་ཉེར་བདུན་གསུངས་སོ། ། དེ་ལ་འཕྲོས་ནས། བཅོམ་ལྡན་འདས་ཡུམ་འདི་ནི་ཡོན་ཏན་ཐམས་ཅད་ཡོངས་སུ་རྫོགས་པར་བགྱི་བའི་སླད་དུ་ཕན་ཡོན་ཆེན་པོ་དང་ལྡན་པའོ། ། ཞེས་སོགས་ཀྱིས་ནི་མོས་པའི་ཡོན་ཏན་ཉེར་བདུན་གསུངས་སོ། །
སྐབས་དེར་ཤེས་ཕྱིན་ལས་རྫོགས་བྱང་འབྱུང་བ་ལ་འཕྲོས་ནས། བྱམས་པས་རབ་འབྱོར་ལ་སྨྲས་པ། བྱང་སེམས་ཆེན་པོས་བསོད་ནམས་བྱ་བའི་དངོས་པོ་གང་ཡིན་པ་དེ། སེམས་ཅན་ཐམས་ཅད་དང་ཐུན་མོང་དུ་བྱས་ནས་བླ་མེད་རྫོགས་བྱང་དུ་བསྔོ་བ་འདི་ཉིད་ནི་རབ་ཅེས་བྱའོ། ། ཞེས་སོགས་ཀྱིས་ནི་བསྔོ་བ་བཅུ་གཉིས་བསྟན་ནོ། ། རབ་འབྱོར་གྱིས་གསོལ་བ། ཇི་ཙམ་གྱིས་རྗེས་སུ་ཡི་རང་བའི་མཆོག་དང༌། གཙོ་བོ་དང༌། གོང་ན་མེད་པར་འགྱུར་ཞེས་དྲིས་པའི་ལན་གྱིས་ནི་རྗེས་སུ་ཡི་རང་བསྟན་ནོ། ། དེ་ནི་བསྔོ་བའི་སྐབས་སུ་དགེ་རྩ་སེམས་ཅན་ཐམས་ཅད་དང་ཐུན་མོང་དུ་བྱས་ཞེས་པ་ལ་འཕྲོས་པའོ། །
དེ་ནས་ཤཱ་རིའི་བུས་གསོལ་བ། ཡུམ་ནི་སྣང་བར་བགྱིད་པའོ། ། ཕྱག་བགྱི་བར་འོས་པ་ཞེས་སོགས་ཀྱིས་ནི་ཡོན་ཏན་མངོན་པར་སྒྲུབ་པའི་ཤེས་ཕྱིན་དེ་བསྟན་ནོ། ། དེ་ནས་ཤཱ་རིའི་བུས། བྱང་ཆེན་གང་ཡུམ་འདི་ལ་མོས་པ་དེ་གང་ནས་ཤི་འཕོས་ཏེ་འདིར་མཆིས་པ་ལ། ཞེས་དྲིས་པའི་ལན་གྱིས་ནི་རྣམ་དག་གི་ལྷན་ཅིག་བྱེད་པའི་རྐྱེན་བསྟན་ནོ། ། སྐབས་དེར་གཟུགས་ནས་རྣམ་མཁྱེན་གྱི་བར་རང་བཞིན་མེད་པ་དེ་གཟུགས་ནས་རྣམ་མཁྱེན་གྱི་བར་ཡིན་པར་བཤད་པ་ལ་འཕྲོས་ནས། དེའི་སྒྲུབ་བྱེད་འཆད་པ་ན་གཟུགས་རྣམ་མཁྱེན་གྱི་བར་རྣམ་པར་དག་པ་དང༌། ཤེས་ཕྱིན་རྣམ་པར་དག་པ་གཉིས་སུ་མེད་ཅིང་གཉིས་སུ་བྱར་མེད། ཅེས་སོགས་བསྟན་བཤད་གཉིས་ཀྱིས་འབྲས་བུ་རྣམ་དག་དེ་བསྟན་ནོ། །
རབ་འབྱོར་གཞན་ཡང་ཡུམ་རྣམ་པར་དག་པ་གང་ཡིན་པ་དེ་གཟུགས་རྣམ་པར་དག་པའོ། ། དེ་དག་པ་གང་ཡིན་པ་དེ་ནི་རྣམ་པ་ཐམས་ཅད་མཁྱེན་པ་ཉིད་རྣམ་པར་དག་པ། ཞེས་སོགས་ཀྱིས་རྣམ་དག་ཤིན་ཏུ་བའི་སྒྲུབ་བྱེད་དམ། ཡང་ན་མི་མཐུན་ཕྱོགས་རྣམ་པར་དག་པར་བྱེད་པའི་ཤེས་ཕྱིན་དེ་བསྟན་ནོ། ། ཤཱ་རིའི་བུས་གསོལ་བ། རྣམ་པར་དག་པ་ནི་འདོད་པའི་ཁམས་སུ་སྐྱེས་པ་མ་ལགས། ཞེས་སོགས་ཀྱིས་ནི་ཤེས་ཕྱིན་དེས་མི་མཐུན་ཕྱོགས་མཐའ་དག་སེལ་ནུས་པའི་ཤེས་བྱེད་དང༌། དེ་ལ་ཀླན་ཀ་སྤོང་བ་རྣམས་བསྟན་ནོ།། །། གཉིས་པ་གཞུང་སོ་སོའི་དཀའ་བའི་གནས་བཤད་པ་ལ་གཉིས་ཏེ། ལམ་ཤེས་ཀྱི་ཡན་ལག་དང༌།
ཡན་ལག་ཅན་གྱི་ལམ་ཤེས་སོ། ། དང་པོ་ལ། སེམས་ཅན་ཐམས་ཅད་ལ་རིགས་ཀྱིས་ཁྱབ་པའི་དོན་བཤད་པ་དང༌། རྒྱུ་ལམ་ཤེས་ཀྱི་རང་བཞིན་བཤད་པའོ། ། དང་པོ་ལ་མཐར་ཐུག་ཐེག་པ་གཅིག་ཏུ་སྒྲུབ་པ་དང༌། དེ་ལས་འཕྲོས་པའི་དོན་བཤད་པའོ། ། དང་པོ་ནི། དགོངས་འགྲེལ་ལས། ཉན་ཐོས་ཀྱི་རིགས་ཀྱི་གང་ཟག་ཞི་བ་བགྲོད་པ་གཅིག་པུ་པ་ནི་སངས་རྒྱས་ཐམས་ཅད་བརྩོན་པ་དང་ལྡན་པར་གྱུར་ཀྱང༌། བྱང་ཆུབ་ཀྱི་སྙིང་པོ་ལ་བཞག་སྟེ།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འཚང་རྒྱ་བར་ནུས་པ་མ་ཡིན་ནོ། ། ཞེས་གསུངས་པ་དེ་ནི་དགོངས་པ་ཅན་ཡིན་ཏེ། དགོངས་གཞི། དགོས་པ། དངོས་ལ་གནོད་བྱེད་གསུམ་ཚང་བའི་ཕྱིར། དང་པོ་ནི། གནས་སྐབས་དམན་པར་རིགས་ངེས་པའོ། ། དེའི་དོན་ཡང་སངས་རྒྱས་ཀྱི་རིགས་ཡོད་ཀྱང་དེ་སད་བྱེད་ཀྱི་རྐྱེན་དང་མ་ཕྲད་པའོ། ། རིགས་དེ་ཐེག་པ་ཆེན་པོར་སད་བྱེད་ཀྱི་རྐྱེན་ནི། སྟོང་ཉིད་རྟོགས་པའི་ཤེས་རབ་དང༌།
ཐེག་པ་ཆེན་པོའི་སེམས་བསྐྱེད་དོ། ། དགོས་པ་ནི་དང་པོ་ཉིད་ནས་རྐྱེན་དེའི་སྣོད་དུ་མི་རུང་བ་རྣམས་སངས་རྒྱས་ཀྱི་རིགས་དེ་ཐེག་པ་དམན་པར་སད་བྱེད་ཀྱི་རྐྱེན་གྱིས་སད་པར་བྱས་ནས་ཐབས་ཀྱི་ཐེག་པ་ལ་རིམ་གྱིས་དྲང་བར་བྱ་བའི་ཕྱིར་དུའོ། ། དེ་ཡང་དེའི་ཐབས་ཡིན་ཏེ། དེས་སངས་རྒྱས་ཀྱི་རིགས་རྒྱས་པར་བྱེད་པའི་ཕྱིར་རོ། ། དངོས་ལ་གནོད་བྱེད་ནི། དམན་པའི་ལྷག་མེད་ཀྱི་མྱང་འདས་ཆོས་ཅན། མཐར་ཐུག་གི་མྱང་འདས་མ་ཡིན་ཏེ། ཤེས་བྱའི་སྒྲིབ་པ་མ་སྤངས་པའི་ཕྱིར། སངས་རྒྱ་བ་ཡིན་ཏེ། རང་བཞིན་དུ་གནས་པའི་རིགས་དང༌།
དེ་བཞིན་གཤེགས་པའི་སྙིང་པོ་ཡིན་པའི་ཕྱིར། གལ་ཏེ་དེ་ཆོས་ཅན། ཐེག་པ་ཆེན་པོར་འཇུག་པ་མི་འཐད་དེ། སྲིད་པར་སྐྱེ་བ་ལེན་པའི་རྒྱུ་མེད་པའི་ཕྱིར་དང༌། ལུས་ཀྱི་རྟེན་སྔ་མ་བོར་ཟིན་པའི་ཕྱིར། ཞེ་ན། དེ་མེད་པ་མ་ཡིན་ཏེ། ཐོགས་མེད་ཞབས་ཀྱིས། དཔལ་ཕྲེང་སེང་གེའི་ང་རོའི་མདོ་ཁུངས་སུ་དྲངས་པ་ལས། བཅོམ་ལྡན་འདས།
དཔེར་ན། ལེན་པའི་རྐྱེན་གྱིས་ཟག་པ་དང་བཅས་པའི་ལས་ཀྱི་རྒྱུ་ལས། སྲིད་པ་གསུམ་འབྱུང་བ་དེ་བཞིན་དུ། མ་རིག་པའི་བག་ཆགས་ཀྱི་སའི་རྐྱེན་གྱིས་ཟག་པ་མེད་པའི་ལས་ཀྱི་རྒྱུ་ལས་བྱུང་བའི་དགྲ་བཅོམ་པ་དང༌། རང་སངས་རྒྱས་དང༌། དབང་ཐོབ་པའི་བྱང་ཆུབ་སེམས་དཔའ་རྣམས་ཀྱི་ཡིད་ཀྱི་རང་བཞིན་གྱི་ལུས་གསུམ་འབྱུང་སྟེ། ཞེས་འབྱུང་བའི་ཕྱིར་རོ། ། འོ་ན་དེ་འདྲ་དེ་ཐེག་པ་ཆེན་པོའི་ལམ་གང་ནས་འཇུག་ཅེ་ན། དམན་པའི་འཕགས་པས་ཆོས་ཀྱི་བདག་མེད་རྟོགས་མ་རྟོགས་གང་ཡིན་ཀྱང་རུང༌། ཐེག་པ་ཆེན་པོའི་ཚོགས་ལམ་ཉིད་ནས་འཇུག་དགོས་པ་ཡིན་ཏེ།
མོས་སྤྱོད་ཀྱི་སར་བསྐལ་པ་གྲངས་མེད་པ་གཅིག་ཏུ་ཚོགས་སོག་དགོས་པའི་ཕྱིར་དང༌། ཐེག་པ་ཆེན་པོར་ཐོག་མ་ཉིད་དུ་འཇུག་པའི་སྒོ་ནི་འདུན་ལྡན་སེམས་བསྐྱེད་ཡིན་ལ། དེ་ཡང་ཚོགས་ལམ་གྱིས་བསྡུས་པའི་ཕྱིར་དང༌། ཐེག་པ་ཆེན་པོའི་ལམ་ལྔའི་གོ་རིམ་ངེས་པའི་ཕྱིར། འོ་ན་དེ་འདྲ་དེ་སྐྱེ་འཕགས་གཉིས་ལས་གང་ཡིན་ཞེ་ན། འཕགས་པ་ཁོ་ནར་ངེས་ཏེ། སོ་སོ་སྐྱེ་བོའི་ས་བཏང་བའི་ཕྱིར་དང༌། འཕགས་པའི་ཆོས་ཐོབ་ལ་མ་ཉམས་པའི་ཕྱིར། རིགས་པ་དེ་ཉིད་ཀྱིས་དགྲ་བཅོམ་པར་ཡང་གྲུབ་བོ། ། དེ་ལྟ་ན་ཡང་ཐེག་པ་ཆེན་པོའི་འཕགས་པ་ནི་མ་ཡིན་ཏེ།
ཐེག་ཆེན་གྱི་མཐོང་ལམ་མ་ཐོབ་པའི་ཕྱིར་དང༌། སྤྲོས་བྲལ་མངོན་སུམ་དུ་མ་རྟོགས་པའི་ཕྱིར་དང༌། དམན་ལམ་དུ་ཆོས་ཀྱི་བདག་མེད་རྟོགས་པར་འདོད་པའི་ལུགས་ལྟར་ན་ཡང༌། དེས་དེ་རྒྱས་པར་རྟོགས་པར་མི་འཆད་པའི་ཕྱིར་དང༌། ཐེག་ཆེན་གྱི་འཕགས་པ་ཡིན་ན་ཆོས་ཀྱི་བདག་མེད་རྒྱས་པར་རྟོགས་པའི་ཕྱིར་རོ། ། གཉིས་པ་ལ། སེམས་ཅན་ཐམས་ཅད་སངས་རྒྱ་བར་སྒྲུབ་པ་དང༌། དེ་ལྟ་ན་ཡང་འཁོར་བ་མཐའ་མེད་དུ་མི་འགལ་བའོ། ། དང་པོ་ནི། གཞན་དག་གིས་གཏན་ཡོངས་སུ་མྱ་ངན་ལས་མི་འདའ་བའི་ཆོས་ཉིད་ཅན་དུ་ཁས་བླངས་པའི་ལོག་སྲེད་ཅན་དེ་ཆོས་ཅན།
སངས་རྒྱས་ཀྱི་ཡེ་ཤེས་རང་རྒྱུད་ལ་འབྱུང་དུ་རུང་སྟེ། དེའི་རྒྱུ་ཚོགས་གྲངས་ཚང་བའི་ཕྱིར། ཞེས་རྩ་བའི་རྟགས་བཀོད་ནས། ཚུལ་སྒྲུབ་པ་ལ་གཉིས་ཏེ། ཕྱོགས་ཆོས་སྒྲུབ་བྱེད་དང༌། ཟློག་པ་ལ་གནོད་པ་ཅན་གྱི་ཚད་མ་ཇི་ལྟར་ཡོད་པའོ། ། དང་པོ་ནི། སེམས་ཙམ་པའི་ངོར་ནི་རང་བཞིན་དུ་གནས་པའི་རིགས་དང༌། བདེ་བར་གཤེགས་པའི་སྙིང་པོ་ཅན་ཡིན་པའི་རྟགས་ཀྱིས་སྒྲུབ་པ་ཡིན་ཏེ། དབུ་མ་སྣང་བར།
སེམས་ཙམ་པའི་འདོད་པ་འགོག་པ་ན། སེམས་ཅན་ཐམས་ཅད་ནི་དེ་བཞིན་གཤེགས་པའི་སྙིང་པོ་ཅན་ནོ་ཞེས་བྱ་བ་འདིས་ཀྱང་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་གོ་འཕང་འཐོབ་པར་རུང་བ་ཉིད་དུ་ཡོངས་སུ་བསྟན་ཏེ། ཞེས་དང༌། རྒྱུད་བླའི་འགྲེལ་པར། རང་བཞིན་གྱིས་རྣམ་པར་དག་པའི་རིགས་ཡོད་པའི་ཕྱིར། འགའ་ཡང་གཏན་རྣམ་པར་དག་པར་མི་འགྱུར་བ་ནི་འོས་པ་མ་ཡིན་ནོ། ། ཞེས་པ་ལྟར་རོ། ། སེམས་ཙམ་པ་མ་ཡིན་པའི་ཕྱིར་རྒོལ་གཞན་གྱི་ངོར་ནི་སེམས་ཅན་ཐམས་ཅད་རང་བཞིན་དུ་གནས་པའི་རིགས་ཅན་དང༌། དེ་བཞིན་གཤེགས་པའི་སྙིང་པོ་ཅན་དུ་ཐོག་མར་སྒྲུབ་དགོས་པ་ཡིན་ལ། དེ་ཡང་སེམས་རང་བཞིན་གྱིས་འོད་གསལ་བའི་རྟགས་ཀྱིས་འགྲུབ་ཅིང༌།
དེ་ནི་རང་རིག་གིས་འགྲུབ་པའི་ཕྱིར། སྒྲུབ་བྱེད་གཞན་ལ་མི་ལྟོས་སོ། ། གཉིས་པ་ནི། ཇི་སྐད་དུ། དོན་གཞན་ལ་ནི་མི་ལྟོས་ཕྱིར། ། ཞེས་འབྱུང་བ་ལྟར། དེར་རྒྱུ་ཞེས་བྱ་བའི་དོན་ནི། དེ་འབྱུང་རུང་ཉིད་ལ་ཟེར་བ་ཡིན་ཏེ། དེ་ལ་ཕན་འདོགས་བྱེད་ཡིན་ན་དེའི་རྒྱུ་ཡིན་དགོས་པའི་ཕྱིར་རོ། ། དེ་ལ་སེམས་ཙམ་པས་ལན་འདེབས་པ་ན།
སེམས་ཅན་ཐམས་ཅད་ཀྱི་སེམས་རྒྱུད་དྲི་མ་དང་འབྲལ་དུ་རུང་ཡང་འབྲལ་བྱེད་ཀྱི་གཉེན་པོ་མི་འབྱུང་བ་སྲིད་དེ། ལོག་སྲེད་ཅན་དང་ལྷག་མེད་ཀྱི་མྱང་འདས་བཞིན་ནོ། ། ཞེས་ཟེར་བ་དེ་ལ་ནི། སངས་མི་རྒྱ་བར་འདོད་པའི་སེམས་ཅན་དེ་དག་ལ་སངས་རྒྱས་ཀྱི་འཕྲིན་ལས་འཇུག་ཏུ་རུང་བ་ཡིན་ཏེ། སངས་རྒྱས་གཞན་དོན་ལ་འཁོར་བ་ཇི་སྲིད་པ་ཉིད་དུ་བཞུགས་པ་དོན་ཡོད་པའི་ཕྱིར། འོ་ན་ལྷག་མེད་པ་སྐྱེ་བ་ལེན་པའི་རྒྱུ་ཅི་ཞེ་ན། དེ་ན་ཉོན་མོངས་པ་ཅན་མ་ཡིན་པའི་མ་རིག་པའི་བག་ཆགས་ཡོད་པར་རྒོལ་བ་གཉིས་ཀའི་མཐུན་སྣང་དུ་གྲུབ་པར་བྱས་པ་དེའོ། ། དེས་དེ་བྱེད་པའི་རྒྱུ་མཚན་ཅི་ཞེ་ན། དེས་ཟག་མེད་ཀྱི་ལས་སོག་པར་ནུས་ཏེ། ཅིག་ཤོས་ཀྱིས་ཟག་བཅས་ཀྱི་ལས་སོག་པ་བཞིན་ནོ། །
ལས་དེས་སྐྱེ་བ་ལེན་པའི་རྒྱུ་བྱེད་ནུས་པ་ཡིན་ཏེ། དཔེར་ན། ཡེ་ཤེས་ཁོ་ནས་མཆོག་གི་སྤྲུལ་པའི་སྐུ་སྐྱེ་བའི་ཚུལ་སྟོན་པར་ནུས་པ་བཞིན་ནོ། ། འོ་ན་ཡིད་ཀྱི་ལུས་ཤེས་པ་དེ་གཟུགས་ཀྱི་ཕུང་པོ་དང་བྲལ་བ་ཞིག་ལ་འདོད་དགོས་པས། གཟུགས་མེད་ཁམས་པ་དང་ཁྱད་པར་ཅི་ཞིག་ཡོད་ཅེ་ཞེ་ན། རྡུལ་གྱི་ཆོས་ལས་འདས་ཀྱང་གཞན་སྣང་དུ་གཟུགས་ཀྱི་སྐྱེ་མཆེད་དང་བྲལ་བར་སྣང་བ་ནི་མ་ཡིན་ཏེ། སེམས་ཅན་གྱི་དོན་བྱེད་པའི་ལུས་ཅན་ཡིན་པའི་ཕྱིར། དཔེར་ན་མཆོག་གི་སྤྲུལ་པའི་སྐུ་བཞིན་ནོ། ། གཉིས་པ་ནི། དེ་ལྟ་ན་ཡང་འཁོར་བ་ལ་མཐའ་ཡོད་པ་མ་ཡིན་ཏེ།
སེམས་ཅན་ཐམས་ཅད་སངས་རྒྱས་ཟིན་པའི་དུས་མི་སྲིད་པའི་ཕྱིར་རོ། ། གལ་ཏེ་སྲིད་ན་དེ་ཟིན་པའི་དུས་ཀྱི་སངས་རྒྱས་དེའི་དོན་བྱ་ཡུལ་གྱི་སེམས་ཅན་མེད་ན་ནི་དེ་སངས་རྒྱས་སུ་འགལ་ལ། ཡོད་ན་དེའི་དུས་སུ་སེམས་ཅན་ཡོད་པས་དུས་དེར་དེ་ཐམས་ཅད་སངས་རྒྱས་ཟིན་པར་འགལ་ལོ། ། འགྲེལ་ཆེན་ལས། སངས་རྒྱས་རེ་རེ་བྱུང་བ་ན་སེམས་ཅན་གྲངས་མེད་པ་ཡོངས་སུ་མྱ་ངན་ལས་འདའ་མོད་ཀྱི་དེ་ལྟ་ན་ཡང་འཁོར་བ་ལ་ཟད་པ་མེད་པས་མཐའ་ཡས་པའི་ཕྱིར། ནམ་མཁའ་དང་འདྲ་སྟེ། རི་བོ་ལ་སོགས་པའི་སྒྲིབ་གཡོགས་དུ་མ་ཡོད་ཀྱང་ནམ་མཁའ་ལ་ནི་ཡོངས་སུ་ཟད་པ་མེད་དོ། ། ཞེས་གསུངས་པ་དང༌། དོན་གསལ་འདི་ཡང༌། འཁོར་བ་ཇི་སྲིད་བར་འཇུག་པ་དེ་སྤྲུལ་སྐུ་དང་དེའི་འཕྲིན་ལས་རྒྱུན་མི་ཆད་པའི་གཏན་ཚིགས་ཡང་དག་ཏུ་གསུངས་སོ། །
གཉིས་པ་རང་བཞིན་ལ། འདིའི་རང་བཞིན་གང་ཡིན་པ་དང༌། སྲིད་པར་སྐྱེ་བ་ལེན་པའི་རྒྱུ་ངོས་བཟུང་བའོ། ། དང་པོ་ནི། སྤྱིར་རྒྱུ་ལམ་ཤེས་ནི་ཉོན་མོངས་ཆེད་དུ་གཉེར་ནས་མི་སྤོང་བའི་རང་བཞིན་ཅན་ནོ། ། ཞེས་འཆད་པ་དེའི་གོ་དོན་ནི་འདོད་ཆགས་ལ་དགོངས་པ་ཡིན་ཏེ། མ་རིག་པ་དང་ལྟ་བའི་བག་ལ་ཉལ་ནི་དེས་ཆེད་དུ་གཉེར་ནས་འཇོམས་པརབཤད་པའི་ཕྱིར་དང༌། ཁོང་ཁྲོ་དང༌། ང་རྒྱལ་ནི་བྱང་ཆུབ་སེམས་དཔའི་ལམ་གྱི་མི་མཐུན་ཕྱོགས་ཀྱི་གཙོ་བོར་གྱུར་པའི་ཕྱིར། འདོད་ཆགས་ལའང་སེམས་རྒྱུད་རབ་ཏུ་མ་ཞི་བར་བྱེད་པའི་ནུས་པ་དང༌།
སྲིད་པར་སྐྱེ་བ་ལེན་པའི་ནུས་པ་གཉིས་ལས། དང་པོའི་གཉེན་པོར་གང་ཟག་གི་བདག་མེད་ཆེད་དུ་གཉེར་ནས་མི་སྒོམ་ཡང༌། སྟོང་ཉིད་རྟོགས་པའི་ཤེས་རབ་ཤེས་སྒྲིབ་ཀྱི་གཉེན་པོར་ཆེད་དུ་གཉེར་ནས་བསྒོམས་པས་དེ་ཡང་ཞར་ལ་སྤོང་ནུས་པ་ཡིན་ཏེ། དེས་དེའི་རྒྱུ་ཚུལ་མིན་ཡིད་བྱེད་ཀྱི་རྣམ་པར་རྟོག་པ་སེལ་བའི་ཕྱིར་རོ། ། དེས་སྲིད་པར་སྐྱེ་བ་ལེན་པའི་རྒྱུ་ནི་མི་སྤོང་སྟེ། སྟོང་པ་ཉིད་རྟོགས་པའི་ཤེས་རབ་དང༌། སྙིང་རྗེ་ཆེན་པོ་མཚུངས་ལྡན་དུ་འབྱུང་ལ། དེ་དང་འདོད་ཆགས་ཀྱི་བག་ལ་ཉལ་གཉིས་ཀ་མཚུངས་ལྡན་དུ་འབྱུང་བའི་ཕྱིར། དེའི་ཕྱིར་ས་བརྒྱད་པའམ། ཡང་ན་སངས་རྒྱས་ཀྱི་ས་མ་ཐོབ་ཀྱི་བར་དུ་བྱང་ཆུབ་སེམས་དཔས་འདོད་སྲིད་ཀྱི་བག་ལ་ཉལ་མ་སྤངས་པར་རང་རྒྱུད་ལ་ལྡན་ནོ། །
ཉན་རང་འཕགས་པས་ནི་དེ་འདྲ་དེ་ཆེད་དུ་གཉེར་ནས་སྤོང་བ་ཡིན་ཏེ། འབྲས་བུ་སྲིད་པའི་སྐྱེ་བ་དེ་ཆེད་དུ་གཉེར་ནས་སྤོང་ལ། དེ་སྤོང་བ་ནི་དེའི་རྒྱུ་སྤོང་བ་སྔོན་དུ་འགྲོ་བ་ཅན་ཡིན་པའི་ཕྱིར། དེ་ལྟར་ན་ཉོན་མོངས་པའི་མིང་ཅན་སྲིད་པར་སྐྱེ་བ་ལེན་པའི་རྒྱུ་གཅིག་ཉིད་དམན་པའི་ལམ་གྱིས་ཆེད་དུ་གཉེར་ནས་སྤོང་ལ། བྱང་ཆུབ་སེམས་དཔའི་ལམ་གྱིས་ཆེད་དུ་གཉེར་ནས་མི་སྤོང་བའི་རྒྱུ་མཚན་གྱིས་ལམ་གཉིས་པོའི་རང་བཞིན་ལ་ཁྱད་པར་གྲུབ་པ་ཡིན་ཏེ། གཅིག་གི་ཐར་ལམ་གྱི་སྤང་བྱའི་གཙོ་བོར་གྱུར་པ་དེ་ཅིག་ཤོས་ཀྱི་ཐར་ལམ་གྱི་གྲོགས་སུ་འཇོག་པའི་ཕྱིར་རོ། ། འོ་ན་དེ་འདྲ་དེ་ཉོན་མོངས་མཚན་ཉིད་པའམ་ཞེ་ན། མ་ཡིན་ཏེ། འདོགས་པའི་ཆོས་གསུམ་ཚང་བའི་ཕྱིར། འདོགས་པའི་རྒྱུ་མཚན་ནི།
དེས་བཞག་པའི་བག་ལ་ཉལ་ཡིན་པ་དང༌། དེ་དང་བྱེད་ལས་འདྲ་བའོ། ། དགོས་པ་ནི། བྱང་སེམས་འཕགས་པ་རྣམས་ལ་སྲིད་པར་སྐྱེ་བ་ལེན་པའི་རྒྱུ་ཡོད་དོ་ཞེས་ཤེས་པར་བྱ་བའི་ཕྱིར་ཡིན་ལ། དངོས་ལ་གནོད་བྱེད་ནི། སེམས་རྒྱུད་རབ་ཏུ་མ་ཞི་བར་བྱེད་པ་མ་ཡིན་པའི་ཕྱིར། ཞེས་འཆད་པ་ནི་འཕགས་པ་གྲོལ་སྡེའི་དགོངས་པའོ། ། དེ་ལྟ་ན་ཡང་དེ་འདྲ་དེ་ཤེས་སྒྲིབ་ཏུ་བཤད་ན་ལེགས་པ་མ་ཡིན་ཏེ། དེ་འདྲ་དེ་སྤངས་པ་དང༌། སྤོང་བ་གཉིས་ཀ་ཐེག་དམན་གྱི་ལམ་ན་ཡོད་པར་ཁས་ལེན་དགོས་པའི་ཕྱིར།
དེ་ལྟ་ཡིན་པ་དེའི་ཕྱིར་འདི་ལ་བག་ལ་ཉལ་གྱི་ཉོན་སྒྲིབ་ཞེས་བྱ་ལ། འདི་ནི་རྣལ་འབྱོར་སྤྱོད་པ་པས་ཉོན་མོངས་དང་ཉོན་སྒྲིབ་མཚན་ཉིད་པར་ཁས་ལེན་ཞིང༌། དེ་ཡང་ཉན་ཐོས་ཀྱི་དགྲ་བཅོམ་པ་དང༌། བྱང་ཆུབ་སེམས་དཔས་རྒྱུན་གྱི་ཐ་མར་སྤོང་བར་འདོད་དོ། ། འཕགས་པའི་ལུགས་འདིར་ནི་ཉོན་མོངས་སུ་ཁས་མི་ལེན་པའོ། ། འོ་ན་ས་དང་པོ་ནས་ཉན་རང་གི་སྤངས་པ་མ་རྫོགས་པར་འགྱུར་རོ་སྙམ་ན། མ་ཡིན་ཏེ། དཔེར་ན་ས་དང་པོར་སྡུག་བསྔལ་གྱི་ཕུང་པོ་དང་མ་བྲལ་ཡང་དེ་ཙམ་གྱིས་དེར་དེའི་སྤངས་པ་མ་རྫོགས་པར་འཇོག་མི་ནུས་པ་བཞིན་ནོ། ། སེམས་རྒྱུད་རབ་ཏུ་མ་ཞི་བར་བྱེད་པའི་ནུས་པ་དང་བྲལ་ཞིང༌། སྲིད་པར་སྐྱེ་བའི་རྒྱུ་བྱེད་པའི་ནུས་པ་དང་མ་བྲལ་བའི་ཉོན་མོངས་པའི་རྫས་རྒྱུན་ཞིག་ལ་བག་ལ་ཉལ་གྱི་ཉོན་སྒྲིབ་ཞེས་འཆད་དགོས་པ་དེའི་ཕྱིར།
བག་ལ་ཉལ་གྱི་ཉོན་མོངས་གང་ཡིན་ཐམས་ཅད་དམན་པའི་དགྲ་བཅོམ་པས་སྤངས་ཟིན་པ་ཡིན་ལ། དེའི་གནས་ངན་ལེན་ནི་མ་ཡིན་ཏེ། མ་རིག་པའི་བག་ཆགས་བཞིན་ནོ། ། གཉིས་པ་ནི། བྱང་སེམས་འཕགས་པ་རྣམས་སྲིད་པར་སྐྱེ་བ་ལེན་པའི་རྒྱུ་ནི་གཉིས་ཏེ། འདོད་ཆགས་ཀྱི་བག་ལ་ཉལ་དང༌།

མ་རིག་པའི་བག་ཆགས་སོ། ། དང་པོས་ནི་དེ་དེར་སྐྱེ་བའི་འགྲུབ་བྱེད་ཀྱི་རྒྱུ་རྗེས་མཐུན་པ་བྱེད་ལ། གཉིས་པས་ནི་དེ་དེར་སྐྱེ་བའི་འཕེན་བྱེད་ཀྱི་ལས་རྗེས་མཐུན་པར་བྱེད་དོ། ། དང་པོའི་འབྲས་བུར་གྱུར་པའི་ཕུང་པོ་ནི་ཟག་བཅས་རྗེས་མཐུན་པ་ཡིན་ལ། གཉིས་པའི་འབྲས་བུ་ནི་ཟག་མེད་རྗེས་མཐུན་པའོ། ། རྒྱུ་གཉིས་པོ་དེ་གང་ཞིག་གང་ལ་ཡོད་ཅེ་ན། དམན་ལམ་སྔོན་དུ་མ་སོང་བའི་མ་དག་སའི་བྱང་འཕགས་ལ་ནི་རྒྱུ་དང་པོ་ཡོད་ཅིང༌། དེའི་རྒྱུད་ཀྱི་ལམ་ཤེས་ནི་འདིར་བསྟན་གྱི་རང་བཞིན་ཅན་གྱི་གཙོ་བོའོ། ། དག་པའི་བྱང་སེམས་དང༌། དམན་པའི་དགྲ་བཅོམ་གྱི་རྟོགས་པ་སྔོན་དུ་སོང་བ་ལ་ནི་རྒྱུ་གཉིས་པ་ཁོ་ནས་སྲིད་པར་སྐྱེ་བའི་རྒྱུ་བྱེད་དོ། ། མདོར་བསྡུ་ན།
སྐབས་འདིའི་མདོའི་དངོས་བསྟན་ལྷག་མེད་མྱང་འདས་ཀྱི་རྗེས་སུ་ཐེག་པ་ཆེན་པོར་སེམས་བསྐྱེད་པ་དེ་ལ་སྲིད་པར་སྐྱེ་བ་ལེན་པའི་རྒྱུ་ཡོད་པར་འཆད་ཅིང༌། བསྟན་བཅོས་སུ་ནི་ལམ་ཤེས་ཀྱི་རང་བཞིན་དུ་བཤད་པས། དམན་ལམ་སྔོན་དུ་མ་སོང་བ་ལ་སྦྱོར་པ་གཙོ་ཆེ་བ་ཡིན་ནོ། ། སྨྲས་པ། རང་ཉིད་གོམས་པ་ལྷུར་ལེན་ཕྱིར། ། རང་གི་རྣམ་དཔྱོད་ཀྱིས་དཔྱད་པའི། ། རང་བཞིན་འཆད་ཚུལ་འདི་ལྟ་བུ། ། རང་གཞུང་ཚུགས་པར་བཤད་པ་ཡིན།། །། གཉིས་པ་ལ་ཤེས་བྱའི་ལམ་དང༌། དེ་ཇི་ལྟར་ཤེས་པའི་ཚུལ་ལོ། །
དང་པོ་ནི། ཐེག་པ་གསུམ་གྱི་ལམ་གྱི་རྟོགས་རིགས་མཐའ་དག་གོ ། དེ་ཡང་ལམ་དེ་ཤེས་པར་བྱེད་མཁན་རང་ཉིད་ཀྱི་རྒྱུད་ལ་ཡོད་པ་རྣམས་ནི་ཤེས་བྱའི་ལམ་གྱི་གཙོ་བོ་ཡིན་ཏེ། ཡུལ་ཅན་ལམ་ཤེས་ཀྱིས་རང་རིག་པའི་ཚུལ་གྱིས་ཤེས་པར་བྱ་བ་ཡིན་པའི་ཕྱིར། གཞན་རྒྱུད་ལ་ཡོད་པ་རྣམས་ནི་ཤེས་བྱའི་ལམ་ཕལ་པར་བཞག་སྟེ། དེས་དེ་གཞན་རིག་གི་ཚུལ་གྱིས་ཤེས་པར་བྱ་བ་ཡིན་པའི་ཕྱིར། འདིར་ཤེས་པར་བྱ་བའི་ཉན་རང་གི་ལམ་ཡིན་ན་དེ་དང་དེའི་ལམ་མཚན་ཉིད་པ་ཡིན་མི་དགོས་ཏེ། དེའི་ལམ་མཚན་ཉིད་པ་ཡིན་ན་དེའི་སློབ་པ་དང་མི་སློབ་པ་གང་རུང་ཡིན་དགོས་པ་ལས། འདིར་ཉན་རང་གི་ཤེས་པར་བྱ་བའི་ལམ་ནི་དེ་གཉིས་གང་དུ་ཡང་མི་འདུ་བའི་ཕྱིར། མདོར་ན་ཤེས་བྱའི་ལམ་ནི་བྱང་སེམས་རང་རྒྱུད་ལ་ཤེས་སྐྱེད་རྫོགས་པར་བྱ་བའི་ལམ་གསུམ་མོ། །
འདིར་རྫོགས་པའི་དོན་ལ་རྟོགས་རིས་རྫོགས་པས་ཆོག་པ་ཡིན་གྱི། སྤངས་པ་རྫོགས་དགོས་པ་མ་ཡིན་ཏེ། སྤངས་པའི་ཆ་ནས་ཤེས་བྱའི་ལམ་དུ་མི་འཇོག་པའི་ཕྱིར་རོ། ། དེ་རྟོགས་པ་མཐའ་དག་རྫོགས་དགོས་པ་མ་ཡིན་ཏེ། རྟོགས་པའི་རིགས་ཙམ་ཞིག་རྫོགས་པས་ཆོག་པའི་ཕྱིར། དེའི་ཕྱིར་ས་དང་པོ་ནས་གསུམ་ཀའི་རྟོགས་རིས་རྫོགས་སོ། ། རྫོགས་པའི་དོན་ཡང་ཟད་པ་དང་མ་ལུས་པ་ལ་བྱ་བ་མ་ཡིན་ཏེ། རྟོགས་པ་དང་སྐད་དོད་གཅིག་པའི་ཕྱིར། གཉིས་པ་ཤེས་པ་ཞེས་བྱ་བའི་དོན་ནི། བདག་མེད་གསུམ་མངོན་སུམ་དུ་མཐོང་བ་ལ་གེགས་བྱེད་ཀྱི་རྟོག་པ་གསུམ་དང་བྲལ་བ་སྟེ།
དེ་གསུམ་ལ་རྟོག་པ་དང་བྲལ་ཞིང་མ་འཁྲུལ་བའི་རིག་པར་གྱུར་པའོ། ། སྐྱེད་པ་ཞེས་བྱ་བའི་དོན་ནི། རྟོགས་རིག་གསུམ་ཀ་རང་རྒྱུད་ལ་སྐྱེད་དགོས་པ་ཡིན་ཏེ། དེ་མ་སྐྱེད་ན་གཞན་ལ་བསྟན་པར་མི་ནུས་པའི་ཕྱིར་རོ། ། རྟོགས་རིག་དེ་གསུམ་གྱིས་རང་རང་གི་བྱ་བ་ཡང་བྱེད་པར་བཤད་པའི་དོན་ནི་རང་རང་གི་འགལ་ཟླར་གྱུར་པའི་སྒྲིབ་པ་གསུམ་སྤོང་བའོ། ། གཉིས་པ་ནི། དམིགས་པ་རྟོགས་རིག་དེ་གསུམ་ལ་དམིགས་ནས་རང་བཞིན་མེད་པར་ཤེས་ཤིང༌། རྫོགས་སྨིན་སྦྱངས་གསུམ་མ་བྱས་པར་ཡང་དག་མཐའ་མངོན་སུམ་དུ་མི་བྱེད་པའི་མཁྱེན་པའོ། ། དེ་ཡང་རྒྱས་པར་བཤད་ན། སྤྱིར་ལམ་གསུམ་པོ་ཤེས་པ་ཙམ་ལ་ནི་བདག་མེད་གསུམ་རྟོགས་པ་ཙམ་གྱིས་ཆོག་པ་ཡིན་ཏེ།
གང་ཟག་གི་བདག་མེད་མངོན་སུམ་དུ་རྟོགས་པ་ཙམ་གྱིས་ཉན་ཐོས་ཀྱི་ལམ་ཤེས་པར་འཇོག་ནུས་པ་བཞིན་ནོ། ། དེའི་ཡུལ་ཅན་ལམ་ཤེས་སུ་འཇོག་པ་ལ་ནི་དེ་ཙམ་གྱིས་ཆོག་པ་མ་ཡིན་ཏེ། ལམ་དེའི་རང་བཞིན་མེད་པར་རྟོགས་པའི་ཆ་ནས་ལམ་ཤེས་ཀྱི་སྒྲ་འཆད་པ་ཡིན་གྱི། དེ་ཤེས་པ་ཙམ་གྱིས་ཆ་ནས་དེའི་སྒྲ་བཤད་བྱེད་པ་མ་ཡིན་ཏེ། ཇི་སྐད་དུ། རྣམ་པ་མི་དམིགས་སྒོ་ནས་ནི། ། ཉན་ཐོས་ལམ་འདི་ཤེས་པར་བྱ། ། ཞེས་ལམ་ཤེས་གསུམ་ཀ་ཡང་མི་དམིགས་པའི་རྣམ་པ་ཅན་དུ་བཤད་པའི་ཕྱིར། ཡང་ལམ་གསུམ་རང་བཞིན་མེད་པར་ཤེས་པ་ཙམ་གྱིས་ཀྱང་དེའི་དོན་ལྡོག་རྫོགས་པ་མ་ཡིན་ཏེ། ལམ་ཤེས་ཀྱི་འཇོག་མཚམས་ནི་དམིགས་བསལ་གསུམ་མ་རྫོགས་པར་ཡང་དག་པའི་མཐའ་མངོན་དུ་མི་བྱེད་པའི་ཆ་ནས་འཇོག་པ་གཙོ་ཆེ་བའི་ཕྱིར།
དེ་ལྟར་ན། དེའི་མཚན་ཉིད་ནི་ཐབས་ཤེས་ཟུང་དུ་འཇུག་པའི་མཁྱེན་པའོ། ། དེ་ཡང་མཉམ་གཞག་ཏུ་ནི་ཤེས་རབ་གཙོ་ཆེ་ཞིང༌། རྗེས་ཐོབ་ཏུ་ནི་ཐབས་གཙོ་ཆེ་ལ། གཉིས་ཀ་ཡང་གཉིས་ཀས་ཟིན་པའི་ཕྱིར་ལམ་ཤེས་སུ་བཞག་གོ ། དེ་ལྟ་ཡིན་པ་དེའི་ཕྱིར་ལམ་ཤེས་ཀྱི་འཇོག་མཚམས་ཡོངས་སུ་རྫོགས་པ་ནི་བྱང་འཕགས་ཀྱི་ལམ་ཤེས་ཁོ་ནར་ངེས་ཏེ། ཚོགས་སྦྱོར་དུ་ནི་ཐབས་ཀྱི་ཆ་ཚང་ཡང་ཤེས་རབ་ཀྱི་ཆ་མ་ཚང༌། སངས་རྒྱས་ཀྱི་སར་ནི་ཤེས་རབ་ཀྱི་ཆ་ཚང་ཡང་རང་བཞིན་དང་བྱེད་ལས་དང་ཡང་དག་མཐའ་མངོན་དུ་མི་བྱེད་པ་སྟེ་ཐབས་ཀྱི་ཁྱད་པར་གསུམ་མ་ཚང་བའི་ཕྱིར། དེ་ལྟ་ན་ཡང་དེར་ཐབས་དེ་ཉམས་སུ་བླངས་པའི་དགོས་པ་ཚང་བའི་ཕྱིར་དེར་དེ་ཡོད་པར་བཞག་ལ། དེ་ཡང་ལམ་ཤེས་ཕལ་པ་ཡིན་ཏེ།
དཔེར་ན། བྱང་སེམས་ཀྱི་གཞི་ཤེས་དེ་གཞི་ཤེས་ཕལ་པར་འཇོག་དགོས་པ་བཞིན་ནོ། ། དེའི་ཤེས་བྱེད་ཀྱང་གཞི་ཤེས་ཀྱི་དགོས་པའི་གཙོ་བོ་ནི་ཉེར་ཞི་གཉིས་ཡིན་པའོ། ། དེའི་མཚན་གཞིའི་དབྱེ་བ་ནི་གསུམ་སྟེ། ཉན་ཐོས་ཀྱི་དང༌། རང་རྒྱལ་གྱི་དང༌། བྱང་སེམས་ཀྱི་ལམ་ཤེས་པའི་ལམ་ཤེས་སོ། ། དང་པོ་ལ། དངོས་དང༌། དེའི་རྒྱུ་ངེས་ཆ་གཉིས་ལས།
དང་པོ་ནི། ལམ་ཤེས་ཉིད་ཀྱི་ཚུལ་ལ་ནི། ། ཞེས་སོགས་ཀྱིས་བསྟན་པ་ཡིན་ལ། དེས་ནི་དེའི་རྟོགས་མངོན་སུམ་དུ་མཐོང་བའི་མཐོང་ལམ་ཁོ་ན་བསྟན་པ་ཡིན་གྱི། དེ་འདྲའི་སྒོམ་པའི་ལམ་ནི་དེར་མི་འཆད་དེ། དེ་འདྲ་མི་སྲིད་པའི་ཕྱིར་རོ། ། གཉིས་པ་ནི། འཕགས་པ་ཉན་ཐོས་ལམ་ལ་ནི། ། ཞེས་སོགས་ཀྱིས་འཆད་པ་ཡིན་ལ། དེ་ཡང་རྟོགས་རིགས་དེ་དང་རྗེས་སུ་མཐུན་པའི་ངེས་ཆ་ཡིན་གྱི།
རྟོགས་རིགས་གསུམ་པའི་ཆར་གྱུར་པའི་ངེས་ཆ་ནི་མ་ཡིན་ཏེ། དེ་འདྲ་དེ་འགྲེལ་ཆེན་དུ་སྐབས་དང་པོར་ཁ་འཕངས་པའི་ཕྱིར། འོ་ན་གཟུགས་ལ་སོགས་པ་སྟོང་པའི་ཕྱིར། ། ཞེས་བཤད་པ་མ་ཡིན་ནམ་ཞེ་ན། གང་ཟག་གི་སྟོང་པའི་ཆ་ནས་འཆད་པས་འགལ་བ་མེད་དོ། ། འོན་ཀྱང་སློབ་དཔོན་གྱིས་རང་སྟོང་དུ་འཆད་པ་ནི་ཅུང་ཟད་དཀའ་བའི་གནས་སོ། ། གཉིས་པ་ལ་དངོས་དང༌། དེའི་རྒྱུ་ངེས་ཆའོ། ། དང་པོ་ལ་ཤེས་
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
