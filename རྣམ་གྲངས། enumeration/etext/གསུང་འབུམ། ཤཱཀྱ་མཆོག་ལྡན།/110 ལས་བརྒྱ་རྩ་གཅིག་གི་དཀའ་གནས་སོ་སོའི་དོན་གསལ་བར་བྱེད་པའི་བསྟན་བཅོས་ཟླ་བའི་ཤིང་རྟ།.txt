གསུང་འབུམ། ཤཱཀྱ་མཆོག་ལྡན།
པོད ༡༡༠
ལས་བརྒྱ་རྩ་གཅིག་གི་དཀའ་གནས་སོ་སོའི་དོན་གསལ་བར་བྱེད་པའི་བསྟན་བཅོས་ཟླ་བའི་ཤིང་རྟ།
༼ཟ༽ ༄༅། །ལས་བརྒྱ་རྩ་གཅིག་གི་དཀའ་གནས་སོ་སོའི་དོན་གསལ་བར་བྱེད་པའི་བསྟན་བཅོས་ཟླ་བའི་ཤིང་རྟ་ཞེས་བྱ་བ་བཞུགས་སོ།། སྭསྟི། སྟོན་པ་ཐུགས་རྗེ་ཅན་དེའི་བསྟན་པའི་རྩ་བ་དམ་པའི་ཆོས་འདུལ་བའི་སྙིང་པོ་ལག་ལེན་གྱི་ཆོ་ག་ཉེར་མཁོ་ལུང་བཞིན་བསྡུས་པ། ། མཚམས་སྦྱོར་ལེགས་པར་བཤད་པའི་བ་དན་དཀར་པོའི་རྔ་དབྱངས་ཀྱི་ཕྲེང་བ་ཞེས་བྱ་བ། ། ཐུགས་རྗེའི་དབང་ཕྱུག་ཐམས་ཅད་མཁྱེན་པ་ཉིད་ལ་གུས་པས་ཕྱག་འཚལ་ལོ། ། དཔལ་ལྡན་ཞི་བའི་དགོན་པར་འཇུག་ལ་མངོན་དགའི་སྐལ་བཟངས་སློབ་མའི་བསོད་ནམས་ལྗོན་པ་རྒྱས་པའི་ནགས་ཀྱི་ནང་ཞིག་ན། ། མཆོག་ཚོགས་འདུས་པའི་ལས་ཀྱི་ལུས་སྟོབས་རབ་གྲིམས་བྱུང་དང་བཅས་པའི་རལ་པ་འཐུག་པོའི་ཁུར་ཆེན་གྱིས་བརྗིད་ཅིང༌། ། རྗེས་བཅས་མུ་དགུའི་སྦར་ཁྱིམ་བསྒྲད་པས་ཉེས་པའི་གླང་ཆེན་ཕམ་བྱེད་གནང་དང་བཀག་པའི་སྤྱན་ཟུང་རིང་དུ་གཟིགས་པ་ཡི། ། རྗེས་འཇུག་རི་དྭགས་སྐྱོང་མཛད་སྟོན་པ་དཔའ་བོ་ཁྱོད་ནི་ཆོས་འདུལ་སེང་གེའི་གཟུགས་སུ་བཞུགས་ཀྱི་དྭང་བས་ཕྱག་བགྱིའོ། །
ཕན་དགོངས་ཐུགས་རྗེ་ལྡན་པའི་བཅོམ་ལྡན་འདས། ། ཁྱོད་གཞུང་གྲུ་ཆེན་ལེགས་པར་བཅས་ནས་ནི། ། ཉེས་པའི་རྒྱ་མཚོ་རིངས་པར་བརྒལ་འདོད་པས། ། ལག་ལེན་བ་དན་དཀར་པོ་བསྒྲེང་བ་དང༌། ། ངོ་མཚར་གནང་བཀག་རླབས་ཕྲེང་ཉེར་སྤེལ་བའི། ། རྣམ་གྲོལ་ཡིད་བཞིན་རྒྱ་མཚོའི་ཁ་དོག་ལ། ། ཁྲིམས་ལྡན་དྷརྨ་ཡོངས་ནི་མ་འཇིགས་ཞེས། ། འཇིགས་མེད་རྔ་དབྱངས་སྒྲོགས་ལ་སྤྲོ་བ་སྐྱེས། ། དེ་ལྟར་མཆོད་པར་བརྗོད་ཅིང༌། རྩོམ་པར་དམ་བཅའ་བ་སྔོན་དུ་བཏང་ནས།
འདིར་གང་བཤད་པར་བྱ་བའི་ཆོས་ནི། འདུལ་བའི་ལུང་གཞི་དང༌། དགེ་སློང་ཕའི་རྣམ་པར་འབྱེད་པ་ནས་གསུངས་པའི་ལས་ཀྱི་ཆོ་ག་རྣམས་སོ། ། ཇི་ལྟར་བཤད་པ་ནི་ས་གསུམ་པ་འོད་བྱེད་པ་བརྙེས་ཤིང་གཞུང་ལུགས་འབུམ་ཕྲག་བཅོ་བརྒྱད་ལ་ཞལ་ཐོན་དུ་མཛད་པའི་འཕགས་པ་ཡོན་ཏན་འོད་ཀྱིས་མཛད་པའི་གཞུང་མདོ་རྩ་བ་དང་ལས་བརྒྱ་རྩ་གཅིག་པ་ཇི་ལྟ་བ་བཞིན་དུའོ། ། དུས་ནམ་གྱི་ཚེ་བཤད་པ་ནི། ལས་ཀྱི་ཆོ་ག་ཚེགས་ཆུང་ཞིང་ཕན་ཡོན་ཆེ་བ་དག་ཀྱང་སྒྲུབ་དཀའ་བར་བཟུང་ནས། ཕྱག་ལེན་དུ་མ་བཀལ་བས་ལས་ཀྱི་ཆོ་ག་ཕལ་ཆེ་བ་ཉམས་པར་གྱུར་པ་དིང་སང་གི་དུས་སུའོ། ། འདི་ལ་གསུམ་སྟེ། སྤྱི་དོན་གྱི་སྒོ་ནས་དོན་གྱི་ཁོག་ཕུབ་ཅིང་ཡིད་ཆེས་པའི་ལུང་དང་སྦྱར། ལག་ལེན་གཞུང་ཇི་ལྟ་བ་བཞིན་དུ་བརྗོད་ནས་མཐའ་དཔྱོད་ཀྱི་རིགས་པ་བཤད།
དེ་ལྟར་བསྟན་པའི་ཕན་ཡོན་ལུང་དང་སྦྱར་བས་འཇུག་བསྡུ་བའོ། ། དང་པོ་ལ་གསུམ་སྟེ། དགོས་པའི་དོན་བསྡུས་པའི་དོན་ཚིག་གི་དོན་དང་པོ་ལ་འཆད་པར་འགྱུར་བའི་རབ་ཏུ་བྱེད་པ་འདིའི་དགོས་པ་ནི། རྣ་བར་སྙན་ཅིང་འཇུག་ངོགས་བདེ་བའི་ཚིག་ཉུང་ངུས་ལས་ཀྱི་ཆོ་གའི་དོན་རགས་པ་བདེ་བླག་ཏུ་རྟོགས་པ་དང༌། རྟོགས་པ་བཞིན་དུ་ལག་ལེན་དུ་བཀལ་བས་འདུལ་བའི་བསྟན་པ་མི་ཉམས་ཤིང་འཕེལ་བའོ། ། གཉིས་པ་ལ་ལས་ཀྱི་རབ་ཏུ་དབྱེ་བ་ནི་གསུམ་སྟེ། དགེ་འདུན་གྱི་ལས་དང༌། དགེ་འདུན་དང་འབྲེལ་བའི་གང་ཟག་གི་ལས་དང༌། གང་ཟག་རྐྱང་པ་ཅན་གྱི་ལས་སོ། ། དང་པོ་ལ་སྡོམ་ནི།
སློབ་དཔོན་ཉིད་ཀྱི་ཞལ་ནས། གསང་དང་ནང་དུ་དྲི་ཕྱིར་དང༌། ། གསོ་སྦྱོང་དེ་ལ་ལྟུང་བཅས་དང༌། ། དེ་ལ་དགེ་འདུན་ཡིད་གཉིས་དང༌། ། རྩོད་དང་ངེས་ཉིད་མ་ཡིན་དང༌། ། དེ་ཡི་དོན་དུ་ལྔ་པོ་དག ། ཐམས་ཅད་དགག་དབྱེར་གཏོགས་པ་ཡིན། ། དབྱར་གནས་ཁས་བླངས་ཉིད་དང་ནི། ། ཤི་བའི་རྫས་དང་ནོར་འདྲ་དང༌། ། ཆོས་གོས་སྲ་རྐྱང་གཏད་པ་དང༌། །
ཆོས་གོས་སྦྱིན་པར་བྱ་བ་དང༌། ། གནས་ངན་ལེན་ནི་བརྗོད་པ་དང༌། ། གྲངས་སུ་གཞུག་པ་བཞི་དག་དང༌། ། ཁྱིམ་གྱི་སྡོམ་དང་དེ་གཞིག་དང༌། ། ལྷུང་བཟེད་ཁ་སྦུབ་བྱ་བ་དང༌། ། དེ་ཉིད་བཟློག་པར་བྱ་བ་དག ། གསོལ་བ་འབའ་ཞིག་ལས་ཡིན་ནོ། ། གནས་དང་མཚམས་ནི་གསུམ་པོ་དང༌། ། མི་འབྲལ་སྨྱོས་དང་དགག་དབྱེ་དང༌། ། གནས་མལ་སྟོབས་པར་བྱེད་པ་དང༌། །
རུང་བའི་ས་གཞི་བརྐོ་བ་དང༌། ། སྲ་རྐྱང་དང་ནི་དེ་གདིང་དང༌། ། སྤོང་དང་ལག་གི་བླ་དང་ནི། ། གནས་ཁང་སྐོ་ལ་སོགས་པ་དང༌། ། གཟུ་དང་གསལ་དང་སྦེད་པ་དང༌། ། ཚུལ་ཤིང་བྲིམ་པར་བྱེད་པ་དང༌། ། ཁང་པ་ཁང་ཆེན་བསྟན་པ་དང༌། ། གླེང་དང་འབྲལ་བར་མི་འགྱུར་དང༌། ། སྟན་དང་ལྷུང་བཟེད་འབྲིམ་པ་དང༌། ། མ་དད་གོ་བར་བྱ་བ་དང༌། །
སྟོན་པ་དང་ནི་ནགས་ཉུལ་དང༌། ། ཕྱག་མི་བྱ་དང་མང་ཕྱིར་དང༌། ། འཁར་བ་དྲྭ་བའི་ཕྱིར་དང་ནི། ། རྙེད་པ་གཅིག་ཏུ་བྱ་ཕྱིར་དང༌། ། བསླབ་པ་བྱིན་དང་ཉེར་གནས་དང༌། ། བུ་དང་ཉེ་དུའི་ཕྱིར་འགྲོ་བ། ། གསོལ་དང་གཉིས་ཀྱི་ལས་ཡིན་ནོ། ། བསྙེན་པར་རྫོགས་པར་བྱ་བ་དང༌། ། མུ་སྟེགས་གནས་དང་མཚམས་དགྲོལ་དང༌། ། མཐུན་སྦྱིན་གསོ་སྦྱོང་བདུན་པོ་དག །
བརྒྱད་དང་དྲན་དང་མ་མྱོས་དང༌། ། དེ་ཉིད་ཚོལ་དུ་གཞུག་པ་དང༌། ། བསྒོ་བར་བྱ་བ་རྣམས་དང་ནི། ། ཉམས་པ་སྦྱིན་པར་བྱ་བ་དག གསོལ་དང་བཞིའི་ལས་ཡིན་ནོ། ། ཞེས་གསུངས་སོ། ། གཉིས་པ་དགེ་འདུན་དང་འབྲེལ་བའི་གང་ཟག་གི་ལས་ལ། སྡོམ་ནི། འདིར་སྨྲས་པ། དྲིས་ལན་ཞུ་ལན་གསོལ་བ་གདབ། །
བྱིན་བརླབ་བརྗོད་དང་བཞམས་ཏེ་བསྒོ། ། དབུལ་དང་ལེན་དང་མཐོལ་དང་བཤགས། ། དབྱར་གནས་ཁས་བླངས་དགག་དབྱེ་དང༌། ། གསོ་སྦྱོང་གོ་བྱ་སྲ་བརྐྱང་གདིང༌། ། བསྡིགས་པ་གཟེང་བསྟོད་གཏོང་དང་ལེན། ། བྲིམ་དང་བསྟབས་དང་བཅུ་དྲུག་གོ ། གསུམ་པ་གང་ཟག་རྐྱང་པའི་ལས་ཀྱི་རབ་ཏུ་དབྱེ་བ་ལ། སྡོམ་ནི། དྲིས་ལན་བྱིན་བླང་ཞུ་ལན་དང༌། ། གསོལ་གདབ་བྱིན་བརླབས་བརྗོད་དང་བསྒོ། །
འབུལ་དང་ལེན་དང་མཐོལ་དང་བཤགས། ། དབྱར་གནས་ཁས་བླངས་བཟོད་གསོལ་དང༌། ། གོ་བྱ་གདོན་དང་བཅུ་གསུམ་མོ། ། ཞེས་སྨྲས་པ་ཡིན་ནོ། ། གསུམ་པ་ཚིག་གི་དོན་ལ་གཉིས་ཏེ། ལས་ཀྱི་རྐང་གྲངས་ངོས་བཟུང་སྟེ་མདོར་བསྟན་པ་དང༌། ལས་ཇི་ལྟར་འཆགས་པའི་ཚུལ་བསྟན་ཏེ་རྒྱས་པར་བཤད་པའོ། ། དང་པོ་ལ་གསུམ་སྟེ། སྡོམ་དང་པོའི་དང༌། གཉིས་པའི་དང༌།
སྡོམ་གསུམ་པ་ནས་བཤད་པའི་ལས་ཀྱི་རྐང་གྲངས་ངོས་བཟུང་བའོ། ། དང་པོ་ལ་གསུམ་ལས། གསོལ་བ་འབའ་ཞིག་པ་ལས་ཉེར་བཞི་ནི། གསང་སྟོན་བསྐོ་བའི་གསོལ་བ་འབའ་ཞིག་པའི་ལས་དང༌། བསྙེན་པར་རྫོགས་འདོད་དང༌། དགེ་འདུན་གྱི་ནང་དུ་བར་ཆད་དྲི་བའི་ཆེད་དུ་གསོལ་བ་འབའ་ཞིག་པའི་ལས་བྱེད་པ་དང༌། གསོ་སྦྱོང་གི་ལས་གསོལ་བ་འབའ་ཞིག་པའི་ལས་དང༌། གསོ་སྦྱོང་དེ་ལ་དགེ་འདུན་ཐམས་ཅད་ལྟུང་བ་དང་བཅས་པ་ཡིན་པ་དང༌། ལྟུང་བ་དེ་ལ་ཡིད་གཉིས་སུ་གྱུར་པ་དང༌། ལྟུང་བ་དེ་ལ་རྩོད་པ་དང་ལྟུང་བ་ཉིད་ངེས་པ་མ་ཡིན་པར་གྱུར་པའི་ཚེ་གསོལ་བ་འབའ་ཞིག་པའི་ལས་ཀྱིས་བྱིན་གྱིས་བརླབས་ཏེ་གསོ་སྦྱོང་བྱ་བ་དང༌།
དེ་བཞིན་དུ་དགག་དབྱེ་ལའང་ལྔ་སྟེ། འདིས་ལས་ལྔ་བསྟན་པ་ཡིན་ནོ། ། དབྱར་ཟླ་འབྲིང་པོ་དང༌། ཐ་ཆུང་གི་ཚེས་བཅོ་ལྔའི་ཉིན་ཚུལ་ཤིང་བླང་བ་དང༌། དབྱར་གནས་པར་ཁས་བླངས་པའི་ཆེད་དུ་གསོལ་བ་འབའ་ཞིག་པའི་ལས་གཅིག་དང༌། ཤི་བའི་རྫས་དང༌། ནོར་འདྲ་བ་བྱིན་གྱིས་བརླབ་པའི་ལས་གཉིས་ཡོད་ཀྱང་གཅིག་ཏུ་བགྲང་བ་དང༌། སྲ་རྐྱང་འདིངས་པའི་དགེ་སློང་ལ་སྲ་རྐྱང་གཏད་པ་དང༌། གྱད་བུའི་ནོར་ལྟ་བུ་ཆོས་གོས་གསུམ་ངན་པར་གྱུར་པ་ལ་དགེ་འདུན་གྱིས་རས་ཡུག་ཆེན་བྱིན་པའི་གསོལ་བ་འབའ་ཞིག་པའི་ལས་གཉིས་པོ་གཅིག་ཏུ་བགྲང་བ་དང༌། གནས་ངན་ལེན་བརྗོད་པའི་དགེ་སློང་བསྐོ་བའི་དུས་སུ་མི་སྤྲོ་ན་གསོལ་བ་འབའ་ཞིག་པའི་ལས་ཀྱིས་མཐུན་པར་བྱས་པ་དང༌།
གང་ཟག་བཅུ་གཉིས་པོ་རྣམས་ལ་ངོར་འཕྱ་བ་དང༌། གཞོག་འཕྱས་བྱེད་པ་དང༌། བསྒོ་བ་རྣ་ལ་གཟོན་པ་དང༌། ཅང་མི་སྨྲ་བར་རྣ་ལ་གཟོན་པ་སྟེ་བཞི་པོ་ལ་ངན་པའི་གྲངས་སུ་གཞུག་པའི་ལས་བཞི་དང༌། ཁྱིམ་བདག་སེང་གེ་ལྟ་བུ་ལོངས་སྤྱོད་འགྲིབས་པ་ལ་དེའི་ཁྱིམ་ནས་ཟན་མི་ཟ་བའི་བསླབ་པའི་སྡོམ་པ་བྱིན་པ་དང༌། དེ་གཞིག་པའི་ལས་དང༌། ཁྱིམ་པས་དགེ་འདུན་ལ་ཡང་དག་པ་མ་ཡིན་པས་སྐུར་པ་འདེབས་པ་ལ་ལྷུང་བཟེད་ཁ་དབུབ་པའི་ལས་དང༌། དེ་ཉིད་བཟློག་པར་བྱ་བའི་གསོལ་བ་འབའ་ཞིག་པའི་ལས་རྣམས་སོ། ། འདིར་གསོལ་བ་འབའ་ཞིག་པ་ལ་ལས་སུ་བཤད་པ་རྣམས་ནི་ལས་བཏགས་པ་བ་ཡིན་གྱི་ལས་དངོས་མ་ཡིན་ནོ། ། ལུང་དང་ལས་བརྒྱ་རྩ་ལས།
འདི་ནི་གསོལ་བའོ། ། ལས་ནི་འདི་ལྟར་བྱ་སྟེ། ཞེས་བརྗོད་པ་ཁོ་ན་ལ་ལས་སུ་བཤད་པའི་ཕྱིར་དང༌། ལུང་མ་མོ་ལས། བསྙེན་རྫོགས་ཀྱི་མངོན་དུ་གྱུར་པ་བཅུ་འཆད་པའི་སྐབས་སུ། གསོལ་དང་ལས་ནི་མངོན་སུམ་མོ། ། ཞེས་གསོལ་བ་དང་ལས་མངོན་དུ་གྱུར་པ་སོ་སོར་ཕྱེ་བའི་ཕྱིར། ཁ་ཅིག་དེའི་སྐབས་ཀྱི་གསོལ་བ་དེ། གསོལ་གདབ་མངོན་དུ་གྱུར་པ་ལ་བྱེད་པ་མི་འཐད་དེ། དེ་ལྟ་ན་སྔགས་ཆོག་ལས།
ཚེ་དང་ལྡན་པ་མིང་འདི་ཞེས་བགྱི་བ། མཁན་པོ་མིང་འདི་ཞེས་བགྱི་བས། དགེ་འདུན་ལས་བསྙེན་པར་རྫོགས་པར་གསོལ་ཏེ། ཞེས་པའི་སྒྲ་དེ་ཡང༌། གསོལ་གདབ་ལ་སྙེག་དགོས་ལ་དེ་ལྟ་ན་གསོལ་གདབ་མེད་པའི་གསོལ་བ་འབའ་ཞིག་པ་རྣམས་ལ། གསོལ་དེ་ཞེས་པའི་སྔགས་ཚིག་ལ་སྙེག་པ་མེད་པར་འགྱུར་རོ། ། མདོ་རྩ་བ་ལས་ཀྱང༌། གསོལ་བ་ནི་བཟློག་པ་འདྲའོ། ། ཞེས་དང༌། དེའི་འགྲེལ་པར་ཡང༌།
གསོལ་བ་ནི་བཟློག་པའི་ཐབས་ཙམ་ཡིན་གྱི་བཟློག་ཚུལ་དངོས་མ་ཡིན་པར་བཤད་པས་ཀྱང་གསོལ་བ་ལས་མ་ཡིན་པར་གྲུབ་བོ། ། ཞེས་སྟོད་འདུལ་བ་རྣམས་གསུང་ངོ༌། ། ཡང་ན། གསོལ་བ་འབའ་ཞིག་པའི་ཚེ་ན། གསོལ་བ་ཉིད་ལ་ལས་སུ་བཤད་པ་དང༌། གསོལ་བ་བརྗོད་པ་དང་བཅས་པའི་ཚེ། བརྗོད་པ་ཁོ་ན་ལས་སུ་བཤད་པའི་ཁྱད་པར་ཕྱེད་དགོས་པ་འདྲའོ། ། གཉིས་པ་གསོལ་གཉིས་ཀྱི་ལས་ཞེ་བདུན་གྱི་རྐང་གྲངས་ངོས་བཟུང་བ་ནི། གནས་དང་ཞེས་པས་ལས་གཅིག་བསྟན་ཏེ་གསོ་སྦྱོང་གི་གནས་ལ་བློ་མཐུན་བྱ་བའི་གསོལ་གཉིས་ཀྱི་ལས་སོ། ། འདིར་མཁྱེན་རབ་དབང་ཕྱུག་བུ་སྟོན་ལ་སོགས་པ་ཁ་ཅིག
འདིས་མཚོན་ནས་བསྙེན་རྫོགས་ཀྱི་གནས་ལ་སོགས་པ་ལ་བློ་མཐུན་གྱི་ཆོ་ག་སྦྱར་ནས་ལག་ལེན་དུ་མཛད་པ་ནི། འཐད་པར་མ་མཐོང་སྟེ། ལུང་བཞི་དང༌། མདོ་རྩ་བ་དང༌། ལས་བརྒྱ་རྩ་གསུམ་ཅར་ལས། བསྙེན་རྫོགས་ཀྱི་སྐབས་སུ་གནས་ལ་བློ་མཐུན་བཤད་པ་མེད་པའི་ཕྱིར་དང༌། གསོ་སྦྱོང་མ་གཏོགས་པའི་ལས་གང་ལ་ཡང་གནས་ཀྱི་བློ་མཐུན་མ་བཤད་པའི་ཕྱིར། ཅི་སྟེ་མདོ་རྩ་བར། ལས་གཞན་གྱི་གནས་ཀྱང་དེ་ཡིན་ནོ། ། ཞེས་གསུངས་པས།
ལས་གཞན་གྱི་གནས་ལ་བློ་མཐུན་བསྟན་པ་ཡིན་ནམ་ཞེ་ན། མ་ཡིན་ཏེ། གཞུང་དེས་ནི། གསོ་སྦྱོང་གི་གནས་ལ་བློ་མཐུན་བྱས་པའི་གནས་དེར་ལས་གཞན་བྱེད་དུ་མི་རུང་ངམ་སྙམ་པའི་དོགས་པ་བཀག་པ་ཙམ་ཡིན་པའི་ཕྱིར་ཏེ་རྒྱ་ཆེར་འགྲེལ་པར། གསོ་སྦྱོང་གི་གནས་ཞེས་སྨོས་པས་དགག་དབྱེ་ལ་སོགས་པའི་ལས་གཞན་ནི་དེར་མི་བྱའོ་སྙམ་དུ་དོགས་པ་བསལ་བའི་ཕྱིར་ལས་གཞན་གྱི་གནས་ཀྱང་དེ་ཡིན་ནོ་ཞེས་བྱ་བ་སྨྲས་ཏེ་གསོ་སྦྱོང་གི་གཞི་ལས་དེ་བཅས་པའི་ཕྱིར། དེ་སྐད་ཅེས་བྱའོ། ། ཞེས་གསུངས་པས་སོ། ། དེ་ལྟར་ན་གསོ་སྦྱོང་མ་གཏོགས་པའི་ལས་གཞན་གྱི་གནས་ཀྱི་བློ་མཐུན་བྱེད་དགོས་པར་སྟོན་པའི་གཞུང་དང༌། སྔགས་ཆོག་རྙེད་ན་ཕྱིན་ཆད་བློ་དང་ལྡན་པ་དག་གིས་སྟོན་དགོས་པས་སོ། ། འདིར་འབྲི་ཁུང་འདུལ་འཛིན་གྱི་ཞལ་སྔ་ནས།
སྔར་གནས་ལ་བློ་མཐུན་བྱས་པ་ཞིག་པའམ་མ་བྱས་པ་ཡིན་ན་ལྟུང་བ་ཐུན་མོང་བ་བྱིན་གྱིས་རློབ་པའི་ལས་མ་གཏོགས་པ་ལས་གཞན་ཐམས་ཅད་ལ་གནས་ལ་བློ་མཐུན་ངེས་པར་དགོས་སོ་ཞེས་གསུངས་པ་ནི་རྣམ་པར་མ་བརྟགས་པ་ཆེན་པོ་སྟེ། དགེ་བསྙེན་དང༌། དགེ་ཚུལ་གྱི་སྡོམ་པ་བྱིན་པ་ལ་སོགས་པ་གང་ཟག་གི་ལས་ཀྱི་དབྱེ་བ་རབ་ཏུ་མང་པོ་དག་ལ་ཡང་དེར་ཐལ་བའི་ཕྱིར་རོ། ། ཅི་སྟེ་དགེ་འདུན་གྱི་ལས་ལ་བསམས་པ་ཡིན་ནོ་སྙམ་ན། དེ་ཡང་མི་རིགས་ཏེ། གསོ་སྦྱོང་གི་གནས་ལ་བློ་མཐུན་བྱ་བའི་གསོལ་གཉིས་ཀྱི་ལས་དེའི་གོང་རོལ་དུ་ཡང་གནས་ལ་བློ་མཐུན་དགོས་པར་ཧ་ཅང་ཐལ་བའི་ཕྱིར་རོ། ། གསོ་སྦྱོང་ལ་ཡང་གནས་ལ་བློ་མཐུན་ངེས་པར་དགོས་པ་མ་ཡིན་ཏེ། མདོ་རྩ་བར། འགྲོན་པ་མི་སྡོད་ན་འགྲོ་བཞིན་དུ་བྱའོ། ། ཞེས་གསུངས་པའི་ཕྱིར་དང༌།
གནས་ལ་བློ་མཐུན་ངེས་པར་དགོས་ན། དེ་མ་བྱས་པ་ཙམ་གྱིས་གསོ་སྦྱོང་མི་ཆགས་པར་ཧ་ཅང་ཐལ་བའི་ཕྱིར་དང༌། མདོ་རྩ་བར། གདོན་པར་བྱ་བ་དང་དེའི་ཚད་དང་དུས་དང་འདོན་པར་བྱེད་པ་རྣམས་དེ་ཁོ་ན་བཞིན་ཉེ་བར་མ་བཟུང་བ་ནི་འདིར་ཆོས་མ་ཡིན་ནོ། ། ཞེས་བྱ་བ་ཙམ་ཞིག་གསུངས་ཀྱི། གནས་ལ་བློ་མཐུན་མ་བྱས་པ་ལ་གསོ་སྦྱོང་ཆོས་མ་ཡིན་པས་བྱས་པར་འགྱུར་བའི་ཉེས་པ་མ་བཤད་པའི་ཕྱིར། ལས་གཞན་གྱི་གནས་ཀྱང་དེ་ཡིན་ནོ། ། ཞེས་དགག་དབྱེ་ལ་སོགས་པའི་ལས་གཞན་གྱི་གནས་ལ་བློ་མཐུན་ངེས་པར་དགོས་པ་གཅིག་བསྟན་པར་འདོད་ན། གཞུང་དེས་ལྟུང་བ་ཐུན་མོང་བ་བྱིན་གྱིས་བརླབས་པའི་གནས་ལའང་བློ་མཐུན་དགོས་པ་ཅིག་བསྟན་པར་འགྱུར་ཏེ། དེ་ཡང་གསོ་སྦྱོང་ལས་གཞན་པའི་དགེ་འདུན་གྱི་ལས་ཡིན་པའི་ཕྱིར་རོ། །
དེར་མ་ཟད། མཚམས་པོ་ཆེ་དང་མཚམས་བུ་ཆུང་བཅད་པ་དང༌། ཤི་བའི་རྫས་བྱིན་གྱིས་རློབ་པ་སོགས་ལ། གསོལ་བའི་ལས་དེ་ཉིད་ཀྱིས་གནས་ལ་བློ་མཐུན་གྲུབ་པས་དེ་ལས་ལོགས་སུ་བློ་མཐུན་མི་དགོས་པའི་ཕྱིར། ཞར་ལ་འོངས་པས་ཆོག་གོ ། མཚམས་ནི་གསུམ་པོ་དང༌། ཞེས་པས། ལས་གཅིག་བསྟན་ཏེ། དཀྱིལ་འཁོར་བའི་འཚམས་དང༌། མཚམས་བུ་ཆུང་བཅད་པའོ་ཞེས།
ཀརྨ་ཤ་ཏཾ་དང༌། རྒྱ་ཆེར་འགྲེལ་པར་གསུངས་སོ། ། འདིར་མཁྱེན་རབ་དབང་ཕྱུག་གི་ཞལ་ནས། ཁ་ཅིག་མཚམས་བུ་ཆུང་དང༌། དཀྱིལ་འཁོར་པ་ཐ་དད་དུ་བྱེད་པ་ནི་མི་འཐད་དེ། འགྲེལ་པར། མཚམས་བུ་ཆུང་ཞེས་པ་ནི་དཀྱིལ་འཁོར་སྟེ། ཞེས་པ་དང་འགལ་ཞིང༌། གནས་དང་མཚམས་ནི་གསུམ་པོ་དང༌། ། ཞེས་པ་འགྱུར་མ་དག་པ་སྟེ།
དེ་ལྟ་ན་ལས་བརྒྱ་རྩ་གཉིས་སུ་ཐལ་བས་སོ། ། དུལ་བ་ལྷས་མཚམས་བུ་ཆུང་དང་དཀྱིལ་འཁོར་བ་ཐ་དད་དུ་བྱས་པ་ནི་གྲུབ་མཐའ་མི་གཅིག་པའོ། ། ཞེས་གསུངས་སོ། ། དེ་ནི་མི་འཐད་དེ། ལས་བརྒྱ་རྩ་གཅིག་པ་དང༌། རྒྱ་ཆེར་འགྲེལ་པ་གཉིས་ཀ་ལས། རྩ་བར། གནས་དང་མཚམས་ནི་གསུམ་པོ་དང༌། ། ཞེས་དང༌། འགྲེལ་པར།
དཀྱིལ་འཁོར་པའི་མཚམས་དང༌། མཚམས་ཆེན་པོ་དང༌། མཚམས་བུ་ཆུང་དག་གསོལ་བ་དང་གཉིས་ཀྱི་ལས་ཀྱི་བཅད་པར་བྱའོ། ། ཞེས་གསུངས་པའི་ཕྱིར། འགྱུར་མ་དག་པ་ཡང་མ་ཡིན་ཏེ། ལུང་དང་འགྲེལ་པར་མཚམས་གསུམ་ཀ་ཐ་དད་དུ་བགྲང་རྒྱུ་ཡོད་པའི་ཕྱིར་དང༌། ལས་ཀྱི་གྲངས་ངེས་ཉམས་པར་ཐལ་བའི་ཉེས་པས་ཀྱང་མི་གནོད་དེ། རྒྱ་ཆེར་འགྲེལ་པར་མཚམས་ནི་གསུམ་པོ་དང༌། ཞེས་བྱ་བས་ཀྱང་ལས་གཅིག་བསྟན་ནོ། ། ཞེས་བཤད་པའི་ཕྱིར།
དེ་ལྟ་མ་ཡིན་པར། གཉིས་པོ་དང་ཞེས་སྟོན་ནས། དེ་གཉིས་ཐ་དད་དུ་བགྲང་བ་ཡིན་ན། ལས་བརྒྱ་རྩ་གཉིས་སུ་ཐལ་བའི་ཉེས་པ་སོ་ན་གནས་སོ། ། མདོར་ན། མཚམས་བུ་ཆུང་ཡིན་ན་དཀྱིལ་འཁོར་པ་ཡིན་པས་ཁྱབ་སྟེ། གཞི་འགྲེལ་ལས་མཚམས་བུ་ཆུང་ནི་དཀྱིལ་འཁོར་པ་སྟེ། ཞེས་གསུངས་པའི་ཕྱིར། དཀྱིལ་འཁོར་པ་ཡིན་ན་མཚམས་བུ་ཆུང་ཡིན་པའི་ཁྱབ་པ་མེད་དེ། གཡོགས་པ་གཅིག་གིས་གཡོགས་ཤིང་རྩིག་རྒྱུད་གཅིག་གིས་བསྐོར་བའི་ཁང་པ་གཅིག་ལའང་དཀྱིལ་འཁོར་པ་དུ་མ་རུང་ལ།
ཁང་པ་གཅིག་གི་ནང་དུ་མཚམས་བུ་ཆུང་བཅད་པར་མ་བཤད་པའི་ཕྱིར། དཀྱིལ་འཁོར་པའི་ཚད་ནི་གནས་གང་དུ་དགེ་སློང་བཞི་བཅུའི་གདིང་བ་ཤོང་བ་ལ། ལུང་ཞུ་བ་ལས་གསུངས་ཤིང༌། སྔགས་ཆོག་ལས་ཀྱང༌། མཚམས་བུ་ཆུང་བཅད་ཅིང་དཀྱིལ་འཁོར་པར་བློ་མཐུན་པར་བགྱིད་ལགས་ཏེ། ཞེས་ཐ་དད་དུ་གསུངས་སོ། ། འོ་ན་དཀྱིལ་འཁོར་པར་བཅད་པ་ལ་ལས་ལོགས་པ་མ་གསུངས་པས་ཇི་ལྟར་བྱ་ཞེ་ན། མཚམས་བུ་ཆུང་མ་ཡིན་པའི་དཀྱིལ་འཁོར་པ་ལ་ནི་དགེ་འདུན་རང་རང་ཇི་ལྟར་བཞེད་པའི་ནང་མཚམས་དེར་གསོ་སྦྱོང་གི་གནས་ལ་བློ་མཐུན་བགྱིས་པས་དོན་དེ་འགྲུབ་པ་ཡིན་ལ། དེ་ལ་ནི་མཚམས་སྔ་མ་བག་ཡངས་སུ་བྱ་མི་དགོས་ཏེ། མཚམས་པོ་ཆེའི་ནང་དུ་དགེ་སློང་གཞན་གྱིས་བཟུང་བ་མ་བཏང་ན།
དཀྱིལ་འཁོར་པར་བློ་མཐུན་བྱེད་པར་བཤད་པ་དང༌། དགེ་སློང་འཐབ་ཀྲོལ་ཅན་འོངས་པ་ན། དཀྱིལ་འཁོར་པར་དགག་དབྱེ་བ་སོགས་བཤད་པས་སོ། ། མི་འབྲལ་ཞེས་པས་ལས་གཅིག་བསྟན་ཏེ། མཚམས་པོ་ཆེའི་ནང་དུ་ཆོས་གོས་དང་མི་འབྲལ་བའི་གནང་བ་སྦྱིན་པའོ། ། སྨྱོས་དང་ཞེས་པས། དགེ་སློང་སྨྱོས་པ་ལས་མ་འདུས་ཀྱང་མི་མཐུན་པར་མི་འགྱུར་བ་སྦྱིན་པ་དང༌། དབྱར་གནས་པའི་དགེ་འདུན་ལ་དགག་དབྱེ་བྱེད་པའི་དགེ་སློང་བསྐོ་བ་དང༌། དབྱར་གྱི་གནས་མལ་སྟོབས་པ་ལ་བསྐོ་བ་དང༌། རུང་ཁང་ལ་བློ་མཐུན་པར་བྱ་བ་དང༌།
སྲ་རྐྱང་ལ་བློ་མཐུན་པར་བྱ་བ་དང༌། དེ་གདིང་བའི་དགེ་སློང་བསྐོ་བ་དང༌། སྤོང་བ་པའི་ཞལ་ལྟ་པ་བསྐོ་བ་དང༌། ལག་གི་བླ་བསྐོ་བ་དང༌། གནས་ཁང་བསྐོ་བ་ལ་སོགས་པ་དང༌། ཞེས་པས་ལས་བཅུ་གཉིས་བསྟན་ཏེ། སྡོམ་ནི། གནས་ཁང་ཟས་ལ་བསྐོ་བ་དང༌། ། ཐུག་པ་བག་ཆོས་འབྲིམ་པ་དང༌། ། ཕྲན་ཚེགས་འབྲིམ་པར་བྱེད་པ་དང༌། །
སྣོད་སྤྱད་འགྲུབ་དང་གོས་དང་ནི། ། དབྱར་གྱི་རས་ཆེན་སྦེད་དང་འགྱེད། ། མངག་གཞུག་པ་དང་མཛེས་འཆོས་སོ། ། ཞེས་པའི་བསྐོ་ལས་བཅུ་གཉིས་དང༌། དགེ་འདུན་ལ་རྩོད་པ་བྱུང་བ་ལ་མངོན་སུམ་གྱི་གཟུ་བོ་བསྐོ་བ་དང༌། དེས་ཞི་བར་མ་ནུས་ན་གསལ་བ་བསྐོ་བ་དང༌། དེས་ཞི་བར་མ་ནུས་ན་གསལ་བའི་ཡང་གསལ་བ་བསྐོ་བ་དང༌། གཉིས་ཡོད་ཀྱང་གཅིག་ཏུ་བགྲང༌། དེ་དག་གིས་ཞི་བར་མ་ནུས་ན་རྩོད་པ་སྦེད་པ་བསྐོ་བ་དང༌། རྩོད་པ་བྱུང་བའི་ཚེ་ཚུལ་ཤིང་འབྲིམ་པའི་གང་ཟག་བསྐོ་བ་དང་ཁང་པ་དང་ཁང་ཆེན་གྱི་བརྟེན་པ་སྦྱིན་པའི་ལས་གཉིས་དང༌།
དགེ་སློང་གི་ཁྱིམ་སུན་འབྱིན་པ་ལ་དགེ་སློང་གི་ཆོས་མ་ཡིན་པ་རྣམ་པ་མང་པོ་གླེང་བའི་གང་ཟག་བསྐོ་བ་དང༌། རྒན་པོ་དང་ནད་པ་ལ་སྣམ་སྦྱར་དང་མི་འབྲལ་བའི་གནང་བ་སྦྱིན་པ་དང༌། སྟན་གྱི་གནང་བ་སྦྱིན་པ་དང༌། ལྷུང་བཟེད་འབྲེལ་མེད་བྲིམ་པའི་གང་ཟག་བསྐོ་བ་དང༌། སྐྱེ་བོ་ཕལ་པོ་ཆེ་མ་དད་པར་གྱུར་པའི་དགེ་སློང་དང༌། དགེ་སློང་མ་ཁྱིམ་རྣམས་སུ་སོ་སོར་གོ་བར་བྱེད་པའི་གང་ཟག་བསྐོ་བ་དང༌། དགེ་སློང་མའི་སྟོན་པ་བསྐོ་བ་དང༌། ནགས་མྱུལ་བའི་སྟོན་པ་བསྐོ་བ་དང༌། དགེ་སློང་གནས་ཕྱུང་ལ་དགེ་སློང་མས་ཕྱག་མི་བྱ་བའི་སྡོམ་པ་སྦྱིན་པ་དང༌། དགེ་སློང་མ་འཁོར་སྐྱོང་ནུས་པ་ལ་འཁོར་དང་འཁོར་མང་པོ་འཇོག་པའི་གནང་བ་སྦྱིན་པ་དང༌།
དགེ་སློང་རྒན་པོ་དང༌། ནད་པ་ལ་འཁར་བའི་གནང་བ་སྦྱིན་པ་དང༌། རྒན་པོ་དང་ན་བ་ལ་དྲྭ་བའི་གནང་བ་སྦྱིན་པ་དང༌། གཙུག་ལག་ཁང་ཐ་དད་པ་གཉིས་ཀྱི་རྙེད་པ་གཅིག་ཏུ་བྱ་བའི་ཕྱིར་གྱི་ལས་དང༌། དགེ་སློབ་མའི་བསླབ་པའི་སྡོམ་པ་སྦྱིན་པ་དང༌། ཚངས་སྤྱོད་ཉེར་གནས་ཀྱི་སྡོམ་པ་སྦྱིན་པ་དང༌། དགེ་སློང་མ་འགའ་ཞིག་ལ་བུ་དང་ལྷན་ཅིག་ཉལ་བའི་གནང་བ་བྱིན་པ་དང༌། མུ་གེ་བྱུང་བའི་ཚེ་དགེ་སློང་མ་ཉེ་དུ་རྣམས་དང་ལྷན་ཅིག་འབྲེལ་བའི་གནང་བ་བྱིན་པ་དང༌། དབྱར་གནས་པར་ཁས་བླངས་པའི་ཚེ། དེ་དགེ་འདུན་གྱི་ཆེད་དུ་ཞག་བཞི་བཅུ་མཚམས་ཀྱི་ཕྱི་རོལ་དུ་འགྲོ་བའི་གནང་བ་བྱིན་པ་རྣམས་སོ། །
གསུམ་པ་གསོལ་བ་དང༌། བཞིའི་ལས་སུམ་ཅུ་ནི། དགེ་སློང་དང་དགེ་སློང་མ་བསྙེན་པར་རྫོགས་པར་བྱ་བ་དང༌། མུ་སྟེགས་ཅན་རབ་ཏུ་བྱུང་བར་འདོད་པ་ལ་ཟླ་བ་བཞིའི་བར་དུ་མཁན་པོས་སྦྱར་བའི་གོས་ཀྱིས་གནས་པ་བྱིན་པ་དང༌། དཀྱིལ་འཁོར་པ་དང་མཚམས་པོ་ཆེ་དང་མཚམས་བུ་ཆུང་དགྲོལ་བའི་ལས་གསུམ་གཅིག་ཏུ་བགྲང་བ་དང༌། གནས་ནས་ཕྱུང་བ་བཟོད་པའི་ལས་བྱས་པ་ལ་མཐུན་པ་སྦྱིན་པ་དང༌། མཐུན་པ་ཐོབ་པ་ལ་མཐུན་པའི་གསོ་སྦྱོང་སྦྱིན་པ་དང༌། བདུན་པོ་དང་ཞེས་པས་ལས་གཉིས་བསྟན་ཏེ། ནན་ཏུར་གྱི་ལས་བདུན་པོ་བྱ་བའི་གསོལ་བ་དང་བཞིའི་ལས་དང༌། གནས་ཕྱུང་གསུམ་པོ་ལ་བཟོད་པ་བྱ་བའི་གསོལ་དང་བཞིའི་ལས་དང་གཉིས་སོ། །
འདིར་ནན་ཏུར་བདུན་ནི། བསྡིགས་སྨད་བསྐྲད་དང༌། ཕྱིར་འགྱེད་བཞི་དང༌། མ་མཐོང་གནས་དབྱུང་དང༌། ཕྱིར་མི་འཆོས་གནས་དབྱུང༌། སྡིག་ལྟ་མི་གཏོང་བ་གནས་ནས་ཕྱུང་བ་སྟེ་གསུམ་པོ་གཅིག་ཏུ་བགྲང་བ་དང༌། གསོ་སྦྱོང་བཞག་པའི་ནན་ཏུར་དང༌། དགག་དབྱེ་བཞག་པའི་ནན་ཏུར་རྣམས་སོ། ། བརྒྱད་དང་ཞེས་པས་ལས་བརྒྱད་བསྟན་ཏེ། སྤོ་བ་དང༌།
མགུ་བ་དང༌། གཞི་ནས་སྤོ་བ་དང༌། གཞི་ནས་མགུ་བ་དང༌། ཡང་གཞི་ནས་བསླངས་པའི་སྤོ་བ་དང༌། མགུ་བ་དང༌། དགེ་འདུན་ལྷག་མ་ལས་དབྱུང་བ་དང༌། སྲ་བརྐྱང་དབྱུང་བའི་ལས་རྣམས་སོ། ། དྲན་པས་འདུལ་བར་འོས་པ་ལ་དྲན་པས་འདུལ་བ་སྦྱིན་པ་དང༌། མ་སྨྱོས་པས་འདུལ་བར་འོས་པ་ལ་མ་སྨྱོས་པས་འདུལ་བ་སྦྱིན་པ་དང༌། དེའི་ངོ་བོ་ཉིད་ཚོལ་དུ་གཞུག་པར་འོས་པ་ལ་དེའི་ངོ་བོ་ཉིད་ཚོལ་དུ་གཞུག་པ་སྦྱིན་པ་དང༌།
བསྒོ་བར་བྱ་བ་རྣམས་དང་ནི། ཞེས་པས་དགེ་ཚུལ་བསྙིལ་བ་དང་བཅས་པ་ལས་བཅུ་གཅིག་བསྟན་ཏེ། བསྒོ་བ་ལས་གྱུར་པ་བཅུ་དང༌། དགེ་ཚུལ་བསྙིལ་བ་དང་བཅུ་གཅིག་གོ ། ཕམ་པ་འཆབ་མེད་དག་བྱེད་དུ་གསོལ་བ་དང་བཞིའི་ལས་ཀྱིས་བསླབ་པ་བྱིན་པ་རྣམས་སོ། ། གཉིས་པ་སྡོམ་གཉིས་པས་བསྟན་པའི་ལས་ཀྱི་རྐང་གྲངས་ངོས་བཟུང་བ་ནི། དང་པོ་དྲི་ལན་གཉིས་ཏེ། དྲི་བ་དང་ལན་ནོ། ། དང་པོ་ནི། གསང་སྟེ་སྟོན་པས་ལྐོག་ཏུ་བར་ཆད་དྲི་བ།
ལས་བྱེད་པས་ནང་དུ་དྲི་བ་དང་བསྐོ་བའི་ལས་སུམ་ཅུ་སོ་ལྔ་ལ་སྤྲོ་བ་དྲི་དགོས་ཏེ། དཔེར་ན་གསང་སྟེ་སྟོན་པར་སྤྲོའམ་ཞེས་པ་ལྟ་བུ་དང༌། དགེ་འདུན་གསོ་སྦྱོང་མཛད་པ་ལ་འདུན་པ་འབུལ་ལམ་ཞེས་དྲི་བ་ལྟ་བུའོ། ། གཉིས་པ་ལན་ནི། བསྙེན་རྫོགས་ཀྱི་ཚེ་ལྷུང་བཟེད་མི་ཆུང་ངམ་ཞེས་དྲིས་པའི་ཚེ་ལྷུང་བཟེད་བཟང་ངོ་ཞེས་ལན་གདབ་པ་དང༌། སྤྲོ་བ་དྲིས་པའི་ཚེ་སྤྲོ་ལགས་ཞེས་ལན་གདབ་པ་ལྟ་བུའོ། ། གཉིས་པ་ཞུས་ལན་ནི་དགེ་འདུན་ལ་རབ་ཏུ་བྱུང་བར་ཞུ་བ་དང༌། གསང་སྟོན་གྱིས་ནང་དུ་འོང་བ་ཞུ་བ་དང༌། དེའི་ལན་དུ་གལ་ཏེ་ཡོངས་སུ་དག་ནའོ་ཞེས་བརྗོད་པ་ལྟ་བུའོ། ། གསུམ་པ་གསོལ་བ་གདབ་པ་ནི།
བསྙེན་རྫོགས་ཀྱི་སྐབས་སུ་མཁན་པོ་ཉིད་དུ་ཕྱོགས་པས་ལས་བྱེད་པ་དང་གསང་སྟོན་ཏེ་སྟོན་པ་དང་ཁ་བསྐོང་བར་འོས་པའི་ཁ་བསྐོང་གི་དགེ་སློང་ལ་གསོལ་བ་གདབ་པ་དང༌། སྦྱིན་པའི་ལས་ཐམས་ཅད་ལ་གསོལ་བ་ལན་གསུམ་གྱི་བར་དུ་གདབ་པ་དང༌། གནས་བརྟན་ལ་སོ་སོར་ཐར་པའི་མདོ་འདོན་པར་གསོལ་བ་གདབ་པ་དང༌། དགེ་འདུན་ལ་གཙུག་ལག་ཁང་གི་བདག་པོ་དང་ལྷའི་ཕྱིར་ཚིགས་སུ་བཅད་པ་རེ་བཀླག་པར་གསོལ་བ་གདབ་པ་དང༌། སྦྱིན་བདག་གིས་གདུགས་ཚོད་ལ་སྤྱན་འདྲེན་པར་གསོལ་བ་གདབ་པ་ལྟ་བུའོ། ། བཞི་པ་བྱིན་གྱིས་བརླབས་པ་ནི། བསྙེན་རྫོགས་ཀྱི་ཚེ་ཆོས་གོས་གསུམ་དང༌། དེའི་རྒྱུ་བྱིན་གྱིས་བརླབ་པ་དང༌། ལྷུང་བཟེད་བྱིན་གྱིས་བརླབ་པ་དང༌། རུང་ཁང་བྱིན་གྱིས་བརླབ་པ་དང༌།
དགེ་འདུན་གྱི་ཆེད་དུ་དུས་བྱིན་གྱིས་བརླབ་པ་དང༌། གསོ་སྦྱོང་བྱིན་གྱིས་བརླབ་པ་དང༌། དགག་དབྱེ་བྱིན་གྱིས་བརླབ་པ་ལྟ་བུའོ། ། ལྔ་པ་བརྗོད་པའི་ལས་ནི། བསྙེན་རྫོགས་ཀྱི་ཚེ་གྲིབ་ཚོད་བརྗོད་པ་དང༌། གདམས་ངག་བརྗོད་པ་དང༌། དགེ་འདུན་ལ་གསོ་སྦྱོང་དང་སྤོ་བའི་འདས་འབྱུང་འགྱུར་གྱི་ཉི་མ་བརྗོད་པ་དང༌། འདུན་པ་དང་ཡོངས་དག་བརྗོད་པ་དང༌། དབྱར་གནས་པར་མི་ནུས་པས་གནས་མལ་མི་གནོད་པར་བྱ་བའི་ཕྱིར་ཁྱིམ་དུ་བྱ་བ་བརྗོད་པ་དང་སྐབས་མི་འབྱེད་པ་ལ་བརྗོད་བཅས་ཀྱིས་བརྗོད་པ་དང༌། སྐབས་ཕྱེ་ནས་མི་སྙེན་པ་ལ་ཕུར་བཅས་ཀྱིས་བརྗོད་པ་དང༌།
ལྟ་བ་དགེ་འདུན་ལ་བརྗོད་པ་ལོགས་པ་ལྟ་བུའོ། ། དྲུག་པ་བཞམས་ཏེ་བསྒོ་བ་ནི། བསྒོ་གྱུར་གྱི་ལས་ཐམས་ཅད་དང༌། གནས་ཕྱུང་ནན་ཏུར་སོགས་ལ་བསྒྲུབ་བྱ་དེ་ལ་སྔོན་དུ་དགེ་འདུན་གྱིས་བསྐོས་པའི་གང་ཟག་གིས་བཞམས་བསྒོ་བྱེད་པའོ། ། བདུན་པ་འབུལ་ལེན་ནི། ལས་བྱེད་པའི་ཚེ་འདུན་པ་འབུལ་བ་དང༌། ལེན་པ་དང༌། གསོ་སྦྱོང་གི་ཚེ་ཡོངས་དག་འབུལ་བ་དང་ལེན་པ་དང༌། དགག་དབྱེའི་ཚེ་དགག་དབྱེ་འབུལ་བ་དང་ལེན་པ་དང༌། རྩོད་པ་སྦེད་པའི་དགེ་སློང་གིས་གནས་བརྟེན་དང་བཅས་སོ་སོར་ཐར་པ་དང་བཅས་པའི་དགེ་འདུན་ལ་འབུལ་བ་དང༌།
སྡེ་སྣོད་འཛིན་པ་ལ་འབུལ་བ་དང༌། གནས་བརྟན་མཐུ་ལྡན་ལ་འབུལ་བ་ལ་སོགས་པ་ལྟ་བུའོ། ། བརྒྱད་པ་མཐོལ་བཤགས་ལ། བསྒོ་བ་ལས་གྱུར་པའི་ལྟུང་བ་རྣམས་ལ་ལས་གྲལ་དེ་ཉིད་དུ་སྟན་ལ་འདུག་བཞིན་དུ་བདག་ལ་བསྒོ་བ་ལས་གྱུར་པའི་ལྟུང་བ་འདི་བྱུང་ངོ་ཞེས་མཐོལ་བ་དང༌། ཕམ་པའི་སྦོམ་པོ་ལྕི་བ་དྲུག་ཡན་ཆད་ལ་བཤགས་པ་དང༌། ཡང་བ་བཞི་ཡན་ཆད་ལ་བཤགས་པ་དང༌། ལྷག་མའི་སྦོམ་པོ་ལྕི་བ་ལྔ་ཡན་ཆད་ལ་བཤགས་པ་དང༌། དགེ་འདུན་མཐའ་དག་དང་འབྲེལ་བའི་ཉེས་པ་རྩྭ་བཀྲམ་པ་ལྟ་བུས་ཕྱིར་བཅོས་པ་ལ་གཅིག་གིས་དུས་མའི་ཉེས་པ་མཐོལ་ཞིང་བཤགས་པ་ལ་སོགས་པའོ། ། དགུ་པ་དབྱར་གནས་པར་ཁས་བླངས་པའི་ཆོ་ག་ནི། དགེ་སློང་གི་མདུན་དུ་ལན་གསུམ་དུ་བཟླས་པའོ། །
བཅུ་པ་དགག་དབྱེ་ནི། བཞིའི་དགག་དབྱེ་ཚོགས་ཀྱི་དགག་དབྱེ་སྤྱིར་བཏང་བ་དང་དམིགས་ཀྱིས་བསལ་བའི་དགག་དབྱེའོ། ། བཅུ་གཅིག་པ་གསོ་སྦྱོང་ལ། གསོལ་བའི་ལས་ནི་ལས་དངོས་ཡིན་ཅིང༌། ལས་བརྒྱ་རྩ་གཅིག་ཏུ་འདུས་ལ། ལས་དངོས་མ་ཡིན་པ་སོ་སོར་ཐར་པའི་མདོ་འདོན་པ་ལྔ་དང༌། མདོར་བསྡུས་པའི་གསོ་སྦྱོང༌། སེམས་བསྡུས་པའི་གསོ་སྦྱོང་ངོ༌། ། བཅུ་གཉིས་པ་གོ་བར་བྱ་བ་ལ། དགེ་ཚུལ་སྡིག་ལྟ་མི་གཏོང་བ་བཟློག་པའི་ཕྱིར་བསྒོ་བའི་ལས་བྱེད་པ་ནི།
ཁྱེད་ལ་གསོལ་བའི་ལས་བྱས་སོ་ལྟ་བ་འདི་ཐོང་ཞིག་ཅེས་སོགས་གོ་བར་བྱ་བ་དང༌། ཁྱིམ་པ་ལ་ལྷུང་བཟེད་ཁ་སྦུབ་པ་གོ་བར་བྱ་བ་དང༌། རྙེད་པ་བགོད་པ་ན། དེང་རྙེད་པ་བགོད་པར་འགྱུར་གྱི་ཁྱེད་ཅག་གིས་ཚོགས་པ་སྦྱིན་པར་བྱའོ་ཞེས་གོ་བར་བྱ་བ་དང༌། དགེ་སློང་དང་དགེ་སློང་མ་སྡིག་ཅན་ཁྱིམ་རྣམས་སུ་སོ་སོར་གོ་བར་བྱ་བ་དང༌། སྲ་རྐྱང་འདིངས་པར་འགྱུར་གྱི་ཆོས་གོས་རྣམས་ཕྱུང་ཞིག་ཅེས་གོ་བར་བྱ་བ་དང༌། སྲ་བརྐྱང་བཏིང་ངོ་ཞེས་གོ་བར་བྱ་བ་དང༌། བདག་སྲ་བརྐྱང་འབྱིན་གྱི་ཁྱེད་ཅག་རང་རང་གིས་ཆོས་གོས་རྣམས་བྱིན་གྱིས་རློབས་ཤིག་ཅེས་གོ་བར་བྱ་བ་ལ་སོགས་པའོ། ། བཅུ་གསུམ་པ་སྲ་བརྐྱང་གདིང་བ་ནི། བསྐོས་པས་ཆོ་ག་ལན་གསུམ་བརྗོད་པའོ། །
བཅུ་བཞི་པ་སྡིགས་པ་དང༌། གཟེངས་བསྟོད་པ་ནི། དགེ་འདུན་ལྷག་མ་ལས་དབྱུང་བ་ན། གསོལ་བ་དང་ལས་བརྗོད་དང་པོའི་བར་དུ་སྡིགས་པ་དང༌། བརྗོད་པ་ཟིན་མ་ཐག་གཟེངས་བསྟོད་པའོ། ། བཅོ་ལྔ་པ་གཏོང་ལེན་ནི། སྤོ་མགུ་སྤྱོད་པའི་ཚེ། འཐབ་དཀྲོལ་འོང་བས་འཇིགས་ན་གཏོང་བ་དང༌། འཇིགས་པ་དང་བྲལ་ན་ལེན་པའོ། ། བཅུ་དྲུག་པ་བྲིམ་སྟབས་ནི།
ལྷུང་བཟེད་འབྲེལ་མེད་བྲིམ་པ་དང༌། ཚུལ་ཤིང་འབྲིམ་པའི་རྣམ་གྲངས་མང་པོ་གསུངས་པ་རྣམས་དང༌། གནས་མལ་གྱི་གཞི་བསྟབས་པ་དང༌། གནས་མལ་བསྟབས་པའོ། ། འདི་དག་ལ་དགེ་འདུན་དང་འབྲེལ་བའི་གང་ཟག་གི་ལས་ཞེས་བྱ་སྟེ། ལས་དེ་ཆགས་པ་ལ་དགེ་འདུན་དུ་ལོངས་མི་དགོས་ཀྱང་རྒྱུ་དགེ་འདུན་ལས་བྱུང་བའམ་འབྲས་བུ་དགེ་འདུན་གྱི་ཆེད་དུ་བྱ་བ་གང་རུང་ཡིན་པའི་ཕྱིར། སྡོམ་གསུམ་པས་བསྡུས་པའི་ལས་ཀྱི་རྐང་གྲངས་བསྟན་པ་ལ། དང་པོ་དྲིས་ལན་ནི། མཁན་པོས་བར་ཆད་དྲི་བ་དང༌། ཞུ་བའི་དགེ་སློང་གིས་མཁན་པོ་ལ་དག་གམ་ཞེས་དྲི་བ་དང༌།
གཙུག་ཕུད་བྲེག་གམ་ཞེས་དྲི་བ་དང༌། གློ་བུར་དུ་ལྷགས་པས་ཁྲིམས་སུ་བཅའ་བ་དྲི་བ་དང༌། ཐོབ་པའི་དུས་ཚོད་དང༌། མཁན་སློབ་དང༌། སྡེ་པ་སོགས་དྲི་བ་དང༌། དེའི་ལན་འདེབས་པ་རྣམས་སོ། ། གཉིས་པ་སྦྱིན་བླང་ལ། དགེ་བསྙེན་ཕ་མའི་སྡོམ་པ་དང༌། དགེ་ཚུལ་ཕ་མའི་སྡོམ་པ་སྦྱིན་པ་དང༌། བླང་བ་དང༌།
མཁན་པོས་གོས་ངུར་མིག་སྦྱིན་པ་དང་བླང་བ་སོགས་སོ། ། གསུམ་པ་ཞུ་ལན་ལ། སྙུན་ཞུ་བ་དང༌། བྱ་བ་ཞུ་བ་དང༌། དགོས་བྱེད་ཀྱི་དབང་གི་འགྲོ་བ་ཞུ་བ་ལན་དང་བཅས་པ་རྣམས་སོ། ། བཞི་པ་གསོལ་གདབ་ལ། མཁན་པོར་གསོལ་བ་གདབ་པ་གནས་སུ་གསོལ་བ་གདབ་པ། དགེ་སློང་ལ་ཆོས་སྨྲ་བར་གསོལ་བ་གདབ་པ། སྦྱིན་བདག་གིས་གདུགས་ཚོད་ལ་སྤྱན་འདྲེན་པའི་ཕྱིར་གསོལ་བ་གདབ་པ། ལྷག་པོར་བྱ་བའི་ཕྱིར་གསོལ་བ་གདབ་པ་རྣམས་སོ། །
ལྔ་པ་བྱིན་རླབས་ལ། གོས་དང་སྨན་དང་ལྷུང་བཟེད་དང་རིན་པོ་ཆེ་དང༌། རུང་ཁང་དང༌། དུས་བྱིན་གྱིས་བརླབ་པ་དང༌། གསོ་སྦྱོང་དང་དགག་དབྱེ་དང༌། ལྟུང་བ་བྱིན་གྱིས་བརླབ་པ་དང༌། དབྱར་ནང་དུ་གཞན་དུ་འགྲོ་དགོས་ན་ཞག་བྱིན་གྱིས་བརླབ་པ་རྣམས་སོ། ། དང་པོ་ལ་འཚོ་བའི་ཡོ་བྱད། མཁོ་བའི་ཡོ་བྱད། ལྷག་པའི་ཡོ་བྱད་ཀྱི་གོས་ཀྱི་དབྱེ་བས་གསུམ་དང༌།
དང་པོ་ལ་དངོས་དང༌། རྒྱུའི་བྱིན་བརླབས་ཀྱི་དབྱེ་བ་གཉིས་དང༌། སྨན་བྱིན་གྱིས་རློབ་པ་ལ་ཐུན་ཚོད་དུ་རུང་བ་དང༌། ཞག་བདུན་པ་དང་འཚོ་བཅང་གི་དབྱེ་བས་གསུམ་དང༌། རུང་ཁང་བྱིན་གྱིས་བརླབ་པ་ལ། དང་པོ་སོ་ཕག་འདྲེན་པའི་དུས་ལག་གི་བླས་བྱིན་གྱིས་བརླབ་པ་དང༌། ཕྱིས་ལས་གསར་པ་དང་བཅས་པའི་དུས་སུ་དགེ་སློང་རབ་ཏུ་མང་པོ་དང༌། དགེ་སློང་མེད་པ་ན། ཇི་སྙེད་ཕྱིན་པ་དེ་སྙེད་ཀྱིས་རུང་བའི་ཁང་པ་ཉིད་དུ་བསྒྲག་པའི་ཚིག་གཅིག་ཆར་བརྗོད་པས་བྱིན་གྱིས་བརླབ་པའོ། ། དུས་བྱིན་གྱིས་རླབ་པ་ལ།
བྱིན་ལེན་མ་བྱས་པར་ཟ་བ་དང༌། དུས་མ་ཡིན་པར་ཟ་བ་སོགས་ལ་བྱང་གི་སྒྲ་མི་སྙན་དུ་གྲགས་པ་ཡིད་ལ་བྱ་བས་བྱིན་གྱིས་བརླབ་པ་དང༌། སྟོན་པ་མཆོད་པ་དང༌། དགེ་འདུན་གྱི་ཆེད་དུ་མེ་ལ་རེག་པ་ལ་སོགས་པ་གནང་བའི་དུས་དྲན་པར་བྱེད་པའོ། ། ཞག་བྱིན་གྱིས་བརླབ་པ་ལ། དབྱར་ནང་གཞན་དུ་འགྲོ་བའི་གནང་བ་མ་ཐོབ་ན་ཞག་བདུན་བྱིན་གྱིས་རློབ་པ་དང༌། གནང་བ་ཐོབ་པས་ཞག་བཞི་བཅུར་བྱིན་གྱིས་རློབ་པའོ། ། ལྟུང་བ་བྱིན་གྱིས་རློབ་པ་ལ་ལས་གྲལ་དུ་མ་འདུས་གོང་དུ་དང༌། འདུས་ནས་བྱིན་གྱིས་རློབ་པ་གཉིས། དང་པོ་ལ་ཆད་ལས་སྔོན་དུ་མ་སོང་བ་དང༌།
བཤགས་ཡུལ་མེད་པ་དང༌། མ་ཚང་བ་དང༌། ཡིད་གཉིས་ཟ་བ་དང༌། ངེས་པ་ཉིད་མ་ཡིན་པ་དང༌། ལྟུང་བའི་ཕྱིར་རྩོད་པར་གྱུར་པ་རྣམས་བྱིན་གྱིས་བརླབ་པའོ། ། གཉིས་པ་ནི་ལས་གྲལ་དུ་འདུས་ནས་བཤགས་པར་བྱར་མི་རུང་བས། ལས་གྲལ་དུ་ལྟུང་བ་ཤེས་ཤིང་དྲན་པ་དང༌། ཡིད་གཉིས་ཟ་བ་དང༌། ངེས་པ་ཉིད་མ་ཡིན་པ་དང༌། རྩོད་པར་གྱུར་པ་རྣམས་ལས་བྱེད་པ་ལས་གཞན་པས་དྲུང་ན་མོ་ལ་བྱིན་གྱིས་བརླབ་པ་དང༌།
ལས་བྱེད་པས་སེམས་ཀྱིས་བརླབ་པ་རྣམས་སོ། ། དྲུག་པ་བརྗོད་པའི་ལས་ལ། དགེ་ཚུལ་ཕ་མའི་གྲིབ་ཚོད་བརྗོད་པ་དང༌། སྨན་ཞག་བདུན་པར་བྱིན་གྱིས་བརླབས་པའི་ཉི་མ་འདས་སོ་ཅོག་བརྗོད་པ་དང༌། ཚེས་གྲངས་བརྗོད་པ་དང༌། གདུགས་ཚོད་ཀྱི་དུས་བརྗོད་པ་དང༌། གནས་ངན་ལེན་བརྗོད་པ་དང༌། དགག་དབྱེ་འབྱུང་བ་སྤྱོད་ཡུལ་དུ་བརྗོད་པ་དང༌། རྒན་པའི་མཐར་སམ་པྲ་བ་ཐ་ཞེས་བརྗོད་པ་ལ་སོགས་པའོ། ། བདུན་པ་བསྒོ་བ་ལ་བཞམས་ཏེ་བསྒོ་བ་དང༌།
སྙོམས་པར་བྲིམས་ཤིག་ཅེས་བསྒོ་བ་དང༌། ཁོ་བོ་མ་འོངས་པའི་དབང་གིས་བྲིམ་པ་ཡོལ་བར་མ་བྱ་ཅིག་ཅེས་བསྒོ་བ་ལ་སོགས་པའོ། ། བརྒྱད་པ་འབུལ་བ་ལ་བསླབ་པ་འབུལ་བ་དང༌། གསོ་སྦྱོང་ལ་དགེ་ཚུལ་ཕ་མས་ཡོངས་སུ་དག་པ་འབུལ་བ་དང༌། དེ་ལེན་པ་ལ་སོགས་པའོ། ། དགུ་པ་མཐོལ་བཤགས་ལ་མཐོལ་བ་སྔོན་དུ་སོང་བའི་བཤགས་པ་དང༌། མཐོལ་བཤགས་དུས་གཅིག་པ་དང༌། ཆད་ལས་སྔོན་དུ་སོང་བ་དང་མ་སོང་བའི་བཤགས་པ་ལ་སོགས་པའོ། ། བཅུ་པ་དབྱར་གནས་ཁས་བླང་བ་ནི་ཚོགས་སུ་མ་ཚང་བ་དབྱར་གནས་པར་ཁས་ལེན་པ་ལ་སོགས་པའོ། ། བཅུ་གཅིག་པ་བཟོད་གསོལ་ནི་གོ་བར་ཟད་དོ། །
བཅུ་གཉིས་པ་གོ་བར་བྱ་བ་ནི། གཞན་གྱི་དོན་དུ་སྐལ་བ་ནོད་པ་ཕ་རོལ་ལ་གོ་བར་བྱ་བ་དང༌། དགེ་སློང་ཕྲག་དོག་ཅན་ལ་འདི་དག་ནི་བསྟན་པ་འཛིན་པ་ཡིན་ནོ་ཞེས་གོ་བར་བྱ་བ་ལ་སོགས་པའོ། ། བཅུ་གསུམ་པ་གདོན་པ་ནི། རྒྱུན་བཤགས་གསུམ་པ་གདོན་པ་དང༌། གཙུག་ལག་གི་ཚིགས་སུ་བཅད་པ་གདོན་པའོ། ། འདི་དག་ལ་གང་ཟག་རྐྱང་པའི་ལས་ཤེས་བྱ་སྟེ། གང་ཟག་གཅིག་བུས་འགྲུབ་པའི་འདུལ་བར་གཏོགས་པའི་ལས་གང་ཞིག རྒྱུ་དགེ་འདུན་ལ་རག་ལས་པ་ཡང་མ་ཡིན། འབྲས་བུ་དགེ་འདུན་གྱི་ཆེད་དུ་བྱ་བ་ཡང་མ་ཡིན་པའི་ཕྱིར།
བཤད་མ་ཐག་པ་འདི་དག་གང་རུང་གི་མིང་ཅན་ཡང་ཡིན་ལ་དགེ་འདུན་དང་འབྲེལ་པའི་ལས་ཀྱང་ཡིན་པ་འགའ་ཞིག་ཡོད་པ་ནི་སྔར་སྐབས་དེར་བཤད་ཟིན་པས་སོ་སོར་ཕྱེ་དགོས་སོ། ། གཉིས་པ་ལས་ཇི་ལྟར་འཆགས་པའི་ཚུལ་རྒྱས་པར་བཤད་པ་ལ། དགེ་འདུན་གྱི་ལས་རྒྱས་པར་བཤད་ན་ལས་གཞན་གཉིས་ཀྱི་རྣམ་པར་བཞག་པ་ཡང་ཞར་ལ་རྟོགས་པར་འགྱུར་བས། འདི་ལ་གསུམ་སྟེ། སྦྱོར་བ་དང༌། དངོས་གཞི་དང༌། རྗེས་ཀྱི་བྱ་བ་དང་གསུམ་མོ། ། དང་པོ་ལ་དགེ་འདུན་བསྡུ་བའི་སྦྱོར་བ་དང༌། འདུ་བ་པོ་དགེ་འདུན་གྱི་ཇི་ལྟར་བྱ་བའོ། ། དང་པོ་ལ་གཎྜི་བརྡུང་པ་དང༌།
དྲིས་པའི་ཚིག་གིས་ལན་གདབ་པ་དང༌། སྟན་བཤམ་པ་སོགས་བྱའོ། ། དེ་ཡང་བསྐོས་པའི་ལས་ཡིན་ན་གང་བསྐོས་དེ་ཉིད་ཀྱིས་བྱ་ཞིང༌། གཞན་ལ་ནི་དགེ་བསྐོས་ལ་སོགས་པ་གང་ཡང་རུང་བས་སོ། ། དང་པོ་གཎྜིའི་རྒྱུ་ནི་ཙནྡན་དང༌། ཨ་སྨྲ་དང༌། ཏར་བུ་དང༌། སྐྱུ་རུ་ར་དང༌། ཤིང་ཤ་པ་དང༌། བིལ་བ་དང༌།
པ་ལ་ཤ་དང༌། རྒྱ་ཏར་དང༌། ཏ་ལ་དང༌། ཀེང་ཤུ་ཀ་དང༌། མེད་ན་འོ་སེལ་བྱ་བར་བཤད་ལ། འབྲི་ཁུང་པས། ཨ་ཤོ་ཀའམ། འོ་མ་སིའི་ཤིང་ལ་བྱའོ་ཞེས་བྲིས་པ་ནི། བུ་སྟོན་རིན་པོ་ཆེའི་ཡི་གེ་མ་དག་པ་དེ་ཉིད་སོར་བཞག་པས་ནོངས་པ་ཡིན་ལ། གཎྜིའི་མདོ་ལས་བཤད་པ་མེད་དོ། །
ཚད་ལ་རབ་ཆུར་སོར་བརྒྱ་རྩ་བརྒྱད། ཐ་མ་ལ་སོར་བརྒྱད་ཅུ་རྩ་བཞི་ཞེང་སོར་དྲུག་པ། དཔངས་སུ་སོར་གཉིས་པ། ཟུར་བཞིར་སོར་གཉིས་ཀྱི་ཚད་དང་ལྡན་པའོ། ། རྩེ་མོ་གཉིས་སྦལ་པའི་མགོ་འདྲ་བ། གཎ་གཡོག་ནི་ཤིང་དེ་ཉིད་ལས་བཅད་པ། སོར་བཅུ་གཉིས་ཀྱི་ཚད་ཟླུམ་པོ་རྩེ་མོ་གཉིས་ནེའུ་ལེའི་མགོ་འདྲ་བ། ཆང་བཟུང་གི་ཚད་ཀྱང་དེ་དང་མཉམ་པའོ། ། འཇོག་པའི་གནས་ནི། གཙུག་ལག་ཁང་གི་སྒོ་ཁང་གི་སྟེང་ངམ།
གཙུག་ལག་ཁང་དབུས་མའི་སྟེང་དུ་ཁྲི་ལ་བཞག ཆོས་སྐུ་སྐྱེ་འགག་གནས་གསུམ་གྱིས་སྟོང་པ། གདོད་མ་ནས་མ་སྐྱེས་ཤིང་དགེ་བའོ། ། ཞེས་པས་རབ་ཏུ་གནས་པ་བྱས་ལ། བརྡུང་བ་པོ་དགེ་སློང་ངམ། དགེ་ཚུལ་ལམ་དགེ་བསྙེན་གསོ་སྦྱོང་ལ་གནས་པས། དཀོན་མཆོག་གསུམ་ལ་ཕྱག་བྱས་ཏེ་ཤངས་ཚལ་ལན་གསུམ་བྱས་ཏེ་བརྡུང་ངོ༌། ། བརྡུང་བའི་ཚུལ་ནི། ཁང་སྟེང་མཐོན་པོ་ནས། བརྡུང་བ་རྣམ་པ་ལྔ་ལས།
འདིར་ལས་བྱ་བའི་དོན་ཡིན་པས་རྒྱུད་གཅིག་ཏུ་ཏོག་གསུམ་བྱ་ཞིང༌། འདུས་པ་ཆེན་པོའི་ཚེ་གཎྜི་བརྡུངས་པས་མི་གོ་ན་དུང་བསྒྲིལ་ཏེ་འབུད་པར་བྱ་ཞིང་རྔ་བོ་ཆེ་དག་ཀྱང་བརྡུང་བར་བྱའོ། ། འདིར་འབྲི་ཁུང་འདུལ་འཛིན། རྒྱུད་གསུམ་དང་ཏོག་གསུམ་ལ། བརྡེག་ཐེབས་བརྒྱ་རྩ་བརྒྱད་ཀྱི་གྲངས་ངེས་མཛད་པ་དང༌། རྒྱུད་རེ་ལ་སུམ་ཅུ་རྩ་དྲུག་རེའི་གྲངས་ངེས་མཛད་པ་ནི་གྲངས་ཙམ་ལ་ཡང་འཁྲུལ་བར་ཟད་དོ། ། བརྡུང་བའི་དུས་ནི། གཎྜིའི་དུས་ཀྱི་མདོ་ལས། དགུན་ཟླ་རྭ་བའི་ཟླ་ཕྱེད་དང་པོ་ལ་ནི་རྐང་པ་བདུན་གཎྜིའི་དུས་ཡིན་ལ། སོར་གྱི་དམན་པའི་རྐང་པ་ཕྱེད་དང་ལྔ་ནི་དུས་མ་ཡིན་ནོ་ཞེས་པ་ནས།
དཔྱིད་ཟླ་རྭ་བའི་ཟླ་ཕྱེད་དང་པོའི་བར་དུ་རྐང་པ་རེ་རེ་སྐྱེ་ཞིང༌། དེ་ནས་སྟོན་ཟླ་རྭ་བའི་ཟླ་ཕྱེད་གཉིས་པའི་བར་དུ་རྐང་པ་རེ་རེ་འགྲིབ། དེ་ནས་ཟླ་ཕྱེད་རེ་ལ་འཕེལ་བ་དུས་སུ་བཤད་དོ། ། ཚུལ་བཞིན་དུ་བརྡུངས་པའི་ཕན་ཡོན་དང༌། ཚུལ་བཞིན་མ་ཡིན་པར་བརྡུངས་པའི་ཉེས་དམིགས་ཀྱང་མདོ་ལས་རྒྱས་པར་གསུངས་སོ། ། མདོར་ན་ཤེས་རབ་ཀྱི་ཕ་རོལ་ཏུ་ཕྱིན་པ་ནི་གཎྜིའི་གཟུགས་སུ་བཞུགས་སོ། ། ཞེས་གསུངས་པས་དེ་ལ་ཤིན་ཏུ་གུས་པར་བྱའོ། ། གཉིས་པ་འདུ་བ་པོ་དགེ་འདུན་གྱིས་ཇི་ལྟར་བྱ་བ་ལ་སྦྱོར་བ་དང་དངོས་གཞི་གཉིས། དང་པོ་ལ། རང་གཞན་གྱི་ལྟུང་བ་ཕྱིར་བཅོས་པ།
མི་མཐུན་པ་སྤང་བ། མཐུན་པ་བསྒྲུབ་པའི་ཆོ་ག་དང་གསུམ་མོ། ། དང་པོ་ནི། གང་དུ་འདུ་བར་འགྱུར་བའི་གནས་ཀྱི་ལས་གྲལ་དུ་མ་འདུས་པའི་གོང་དུ། རང་གི་རྒྱུད་ལ་ལེགས་པར་བརྟགས་ཏེ་བསྡམ་བྱར་ཤེས་པ་རྣམས་བསྡམས། བཤགས་པར་ནུས་པ་རྣམས་བཤགས། བཤགས་པར་མི་ནུས་པ་རྣམས་སྤོ་མགུ་དང༌། སྤང་བྲལ་དང༌། ཁབ་རལ་བཅག་པ་ལ་སོགས་པ་ཆད་ལས་སྔོན་དུ་མ་སོང་བ་དང༌། བཤགས་ཡུལ་གྱི་གྲངས་ངེས་བཤད་པ་རྣམས་མ་ཚང་བ་དང༌།
ཡུལ་གཏན་མེད་པ་དང༌། ལྟུང་བ་ལ་ཡིད་གཉིས་སུ་གྱུར་པ་དང༌། ལྟུང་བ་གཅིག་བྱུང་བར་ངེས་ཀྱང་དེ་ལྟུང་བ་སྡེ་ལྔ་ལས་གང་ཡིན་ངེས་པ་ཉིད་མ་ཡིན་པ་དང༌། ལྟུང་བ་བྱུང་མ་བྱུང་རྩོད་པར་གྱུར་པ་ན་དེ་རྣམས་བྱིན་གྱིས་བརླབས་དེ་ལས་གྲལ་དུ་འདུ་བར་བྱའོ། ། ལས་གྲལ་དུ་འདུས་ནས་ལྟུང་བ་དྲན་ནམ་ཡིད་གཉིས་ཟ་ན། ལས་མཁན་མ་ཡིན་པས་དྲུང་ན་མོ་ལ་སྔགས་ལན་གཅིག་གིས་བྱིན་གྱིས་བརླབ། དེས་སེམས་ཀྱིས་བྱིན་གྱིས་བརླབ་པར་བྱའོ། ། གཉིས་པ་མི་མཐུན་པ་སྤང་བ་ནི། ལས་གྲལ་དུ་མ་འདུས་པའི་དགེ་སློང་གཞན་ཡོད་ན། འདུན་པ་བླང་བ་དང༌།
མཚམས་ནང་དེ་ན་ཡོད་ཅིང༌། འདུན་པ་བླང་བའི་གོ་སྐབས་མེད་ན་དཀྱིལ་འཁོར་པར་སོགས་ལ་ལས་བྱའོ། ། གཉིས་པ་མཐུན་པ་སྒྲུབ་པ་ལ་ཚོགས་པ་མཐུན་པར་བསྒྲུབ་པ་དང༌། གནས་ལ་མཐུན་པ་སྒྲུབ་པ་གཉིས། དང་པོ་ནི། དགེ་སློང་ནད་ཚབས་ཆེན་པོས་འདུ་བར་མི་ནུས་ན་འདུན་པ་བླངས་ལ་བརྗོད། དེས་འབུལ་མི་ནུས་ན་ཁྲིས་བཏེག་སྟེ་བླང་བའམ། ཡང་ན་དགེ་འདུན་དེའི་ཐད་དུ་འགྲོ། དགེ་སློང་རྣམ་དག་སྨྱོས་ནས་རེས་འདུས་རེས་མི་འདུ་བ་ལ་སྨྱོས་པའི་གནང་བ་སྦྱིན། མཚམས་ནང་དེ་ན་དགེ་སློང་གློ་བུར་དུ་ལྷགས་པ་ཡོད་པར་དོགས་ན་བསམ་པ་ཐག་པ་ན་བཙལ།
ཐམས་ཅད་བསྡུ་བར་མ་ནུས་ན་དཀྱིལ་འཁོར་པར་བློ་མཐུན་པར་བྱའོ། ། གཉིས་པ་གནས་ལ་བློ་མཐུན་ནི། གསོ་སྦྱོང་མ་གཏོགས་པ་ལས་གཞན་ལ་མ་བཤད་པས་མ་བྱས་ཀྱང་ལས་མ་ཆགས་པའི་ཉེས་པ་མེད་ལ། གསོ་སྦྱོང་གི་གནས་ལ་བློ་མཐུན་མ་བྱས་པའི་སར་བྱས་ཀྱང་འགལ་བ་ཡོད་པ་ནི་མ་ཡིན་ནོ། ། འདིར་འབྲི་ཁུང་བ། ལས་ཐམས་ཅད་ཀྱི་སྔོན་དུ་འགྲོ་བ་ལྟུང་བ་ཐུན་མོང་བ་བྱིན་གྱིས་བརླབ་པ་དང༌། གནས་ལ་བློ་མཐུན་བྱ་བ་གཉིས་སོ། ། ཞེས་གསུངས་པ་ནི་མི་འཐད་དེ། ལྟུང་བ་ཐུན་མོང་བ་མེད་པའི་དགེ་འདུན་མི་སྲིད་པར་ཐལ་བའི་ཕྱིར། ལྟུང་བ་མེད་ཀྱང་བྱིན་གྱིས་རློབ་དགོས་ན་ཐུག་པ་མེད་པར་ཐལ་བའི་ཕྱིར་དང༌།
གང་ཟག་གི་ལས་རྣམས་ལ་དེ་མི་དགོས་པའི་ཕྱིར་དང༌། ལས་དེའི་སྔ་རོལ་དུ་ཡང་དེ་ཉིད་དགོས་པར་ཐལ་བའི་ཕྱིར་དང༌། དང་པོ་གསོ་སྦྱོང་གི་གནས་ལ་བློ་མཐུན་བྱས་ལ་མ་ཞིག་པའི་གནས་སུ་ལས་བརྒྱ་ཐམ་པ་གཞན་གང་བྱེད་ཀྱང་གནས་ལ་བློ་མཐུན་དགོས་པར་ཐལ་བའི་ཕྱིར་རོ། ། དེ་ཡང་འདོད་ན། ཇི་སྐད་དུ་ལས་གཞན་གྱི་གནས་དེ་ཡིན་ནོ་ཞེས་གསུངས་པ་ཇི་ལྟར་མི་འགལ། གཉིས་པ་དངོས་གཞི་ལ། ལས་གང་གིས་བྱེད་པ་བྱེད་པ་པོའི་མཚན་ཉིད། གང་ལ་བྱ་བ་ཡུལ་གྱི་མཚན་ཉིད། གང་བྱེད་པ་ལས་ཀྱི་མཚན་ཉིད། ཇི་ལྟར་བྱས་པ་ལས་འཆགས་པའི་དུས་བསྟན་པའོ། །
དང་པོ་ལ། མཛད་པ་པོ་དགེ་འདུན་གྱི་མཚན་ཉིད། བརྗོད་པ་པོ་ལས་མཁན་གྱི་མཚན་ཉིད་དོ། ། དང་པོ་ལ། གྲངས་ཚང་བ། མཚན་ཉིད་ཚང་བ་མི་མཐུན་པ་གཉིས་དང་བྲལ་བའོ། ། དང་པོ་ནི། ཡུལ་དབུས་སུ་སྐྱེས་པ། བསྙེན་པར་རྫོགས་པ་ལ་དགེ་སློང་བཅུ་ཚང་བ་དང༌། མཐའ་འཁོབ་ཏུ་སྐྱེས་པ་བསྙེན་པར་རྫོགས་པ་ལ་ལྔ་ཚང་བ་དང༌།
དགེ་འདུན་ལྷག་མའི་དབྱུང་བ་ལ་དགེ་སློང་ཉི་ཤུ་ཚང་བ་དང༌། དགག་དབྱེ་ལ་སྤྱིར་བཏང་དུ་ལྔ་ཚང་བ་དགོས་ལ། དེ་ལས་གཞན་པའི་དགེ་སློང་གི་དགེ་འདུན་གྱི་ལས་རྣམས་ལ་དགེ་སློང་བཞིར་ཚང་བས་ཆོག་ཅིང༌། བསྙེན་པར་རྫོགས་པ་ལ་ཡང་བཞིས་ཆོག་པའི་དམིགས་བསལ་འོག་ནས་འབྱུང་ངོ༌། ། གང་ཟག་གི་ལས་ལ་ནི། ལྟུང་བ་བཤགས་པའི་ཡུལ་ལྔ་དང་དྲུག་ལ་སོགས་པ་དང༌། གནས་དེར་ཚོགས་པ་ཐམས་ཅད་ཚང་དགོས་པ་སོགས་དང༌། དགེ་འདུན་དུ་མ་ལོངས་ཀྱང་ལས་དེ་འགྲུབ་པ་ཡོད་པ་ཅི་རིགས་པར་ཤེས་པར་བྱའོ། ། གཉིས་པ་མཚན་ཉིད་ཚང་བ་ནི། ཁ་སྐོང་བར་འོངས་པ་ལ་ཆོས་བཅུ་གསུམ་དང་ལྡན་པ་གཅིག་དགོས་ཏེ།
ཇི་སྐད་དུ། མི་འདུག་པར་འགྲེང་བ་ནི་ཁ་སྐོང་བ་ཉིད་མ་ཡིན་ནོ། ། ཞེས་པ་ནས། འཁྲུལ་པ་དང་བཅས་པ་ཡང་ངོ༌། ། ཞེས་པའི་བར་བཅུ་དང༌། མཚམས་གཞན་ན་གནས་པ་ནི་ཡན་ལག་ཉིད་ཀྱང་མ་ཡིན་ནོ། ། ཞེས་དང༌། རྒྱལ་བ་ནི་མི་མཐུན་པར་བྱེད་པ་ཉིད་མ་ཡིན་ནོ་ཞེས་དང༌། སྨྱོན་པས་བཏོན་པ་ཡང་ངོ་ཞེས་དང༌། འདི་ལ་མཚན་མི་མཐུན་པ་ཉིད་ནི་ཡན་ལག་མ་ཡིན་ནོ་ཞེས་ཐུན་མོང་མ་ཡིན་པའི་ལས་རྣམས་ལ་མཚན་མཐུན་ཡན་ལག་ཏུ་དགོས་པར་བཤད་པའི་ཕྱིར།
འོ་ན་ཐ་དད་དུ་གནས་པ་དང་བཅུ་བཞི་ཚང་དགོས་པ་མ་ཡིན་ནམ་ཞེ་ན། འདི་ལ་བུ་སྟོན་རིན་པོ་ཆེ་པའི་ཞལ་ནས། ཐ་དད་དུ་གནས་པ་ཞེས་པ། འགྲེལ་པར་ཆོས་ཀྱི་ཕྱོགས་ཁས་བླངས་པ་ལ་བཤད་པའི་ཕྱིར། ཆོས་ཕྱོགས་པའི་ལས་ཀྱི་ཁ་སྐོང་ལ་ཐ་དད་དུ་གནས་པ་མ་ཡིན་པ་མ་གཏོགས་པའི་བཅུ་གསུམ། ཆོས་མ་ཡིན་པའི་ཕྱོགས་པའི་ལས་ཀྱི་ཁ་སྐོང་ལ། སྡིག་པའི་ལྟ་བ་ཅན་མ་གཏོགས་པའི་བཅུ་གསུམ་ཡིན་པས། བཅུ་བཞིའི་ནང་ནས་གཉིས་ལ་བཞག་ལེན་བྱེད་པ་ཡིན་ནོ་གསུང་ངོ༌། ། འོན་ཀྱང་ཆོས་མ་ཡིན་པའི་ཕྱོགས་པ་ལ་ནི། མཚམས་མེད་མ་བྱས་པ་ཡང་མི་དགོས་པ་འདྲའོ། །
མདོར་ན། ལས་གྲལ་དེར་འདུས་པའི་དགེ་འདུན་རྣམས་ལྟ་བ་མཐུན་པ་གཅིག་དགོས་ཏེ། ཇི་སྐད་དུ་འགྲེལ་པར། འདིས་ནི་ཐམས་ཅད་ལྟ་བ་མཐུན་པ་ཚུལ་ཁྲིམས་ཡོངས་སུ་དག་པ་འདུས་པ་འཁོད་པ་དག་གིས་གསོ་སྦྱོང་དང་དགག་དབྱེ་དང་གསོལ་བ་དང་གཉིས་དང་གསོལ་བ་དང་བཞིའི་ལས་བྱའོ་ཞེས་གསུངས་པ་བསྡུས་ཞེས་བཤད་པས་སོ། ། འདིར་ས་གཞན་ན་གནས་པ་ཉེར་ལྔ་ནི། སྤོ་སྤྱོད་གསུམ། མགུ་སྤྱོད་གསུམ། སྤོ་ལྡན་གསུམ། མགུ་ལྡན་གསུམ། ངོ་བོ་ཉིད་ཀྱི་ཚོལ་བ་དང༌།
མཐུན་པ་སྦྱིན་པ་དང༌། བསླབ་པ་སྦྱིན་པ་དང༌། བསྡིགས་སྨད། བསྐྲད་དང༌། ཕྱིར་འགྱེད་བཞི། གནས་ཕྱུང་བདུན་ཏེ་ཉེར་ལྔའོ། ། དམིགས་བསལ་ནི་བསྒོ་བ་ལས་བྱུང་བ་ཕྱིར་བཅོས་པ་མ་བྱས་པ་ལས་ཉམས་སུ་མྱོང་བར་མི་བྱའོ་ཞེས་གསོ་སྦྱོང་དགག་དབྱེ་ནི་མ་གཏོགས་སོ། ། ཞེས་གསུངས་པས་དགེ་འདུན་དབྱེན་གྱི་མཚམས་མེད་ཕྱིར་བཅོས་མ་བྱས་པར་ཡང་གསོ་དགག་གི་ལས་མྱོང་བར་རུང་བ་དང༌། ཕྱིར་བཅོས་བྱས་ནས་དགེ་འདུན་གྱི་ལས་མྱོང་བས་ཆོག་པ་གཅིག་གསུངས་པ་འདིའི་དགོངས་པ་བརྟག་པར་བྱའོ། ། འཁྲུལ་པ་དང་བཅས་པ་ནི།
ཇི་སྐད་དུ། བསྡམས་པར་བྱ་བས་ཀྱང་ཡིན་གྱི་བཤགས་པར་བྱ་བ་འབའ་ཞིག་གིས་ཡིན་པར་མ་ཟད་དོ་ཞེས་གསུངས་པ་ལྟར་རོ། ། འོ་ན་དེ་ལྟ་བུ་དང་མི་ལྡན་པ་མི་རྙེད་དོ་སྙམ་ན། མིན་ཏེ། ཇི་སྐད་དུ། བྱིན་གྱིས་བརླབས་པས་དག་པ་ཉིད་དུ་འགྱུར་རོ། ། ཞེས་གསུངས་པས་སོ། ། འདིར་མཁན་ལྕང་ར་བ་ན་རེ། ལྟུང་བ་མི་མཐུན་པ་དུ་མ་འདུས་པ་དག་ལྟུང་བ་ཐུན་མོང་བ་བྱིན་གྱིས་རློབ་པར་བྱེད་པའི་ལས་མི་འཆགས། དེ་མ་ཆགས་ན་བསྙེན་རྫོགས་ཀྱི་ལས་དངོས་གཞི་མི་འཆགས་ཏེ་མ་ཆགས་ན་སྡོམ་པ་མི་སྐྱེ་བས།
ཆོ་གའི་གཟུགས་བརྙན་ཙམ་འབའ་ཞིག་བྱེད་པར་ཟད་དོ་ཞེས་ཟེར་བ་ནི་མི་རིགས་ཏེ། ལུང་དང༌། རིགས་པ་དང༌། ཁས་བླངས་པ་དང་འགལ་བའི་ཕྱིར་རོ། ། དང་པོ་ལ། བྱིན་གྱིས་བརླབས་པས་དག་པ་ཉིད་དུ་འགྱུར་རོ་ཞེས་པ་ཁྱེད་ཀྱིས་ལྟུང་བ་བྱིན་གྱིས་བརླབ་པ་ཁོ་ན་ལ་སྦྱར་བས་ཤིན་ཏུ་འཁྲུལ་བའི་ཕྱིར་ཏེ། གཞུང་འདིས་ལྟུང་བ་ཐུན་མོང་མ་ཡིན་པ་བྱིན་གྱིས་བརླབས་པ་ཡང་བསྡུས་པའི་ཕྱིར་དང༌། ལྟུང་བ་བྱིན་གྱིས་བརླབས་པ་ལ་གཉིས་ལས། ཐུན་མོང་མ་ཡིན་པ་བྱིན་གྱིས་བརླབ་པ་ནི། ལས་གྲལ་དུ་མ་འདུས་པའི་གོང་རོལ་དུ་ལྟུང་བ་མི་མཐུན་པའི་དགེ་སློང་གཅིག་གི་དྲུང་དུ་བྱིན་གྱིས་རློབ་པ་ཡིན་ལ།
དེར་མ་དྲན་ན་ལས་གྲལ་དུ་འདུས་ནས་ཀྱང་དྲུང་ན་མོ་ལ་བྱིན་གྱིས་བརླབ་པར་བྱ་ཞིང༌། ལྟུང་བ་ཐུན་མོང་བ་བཤགས་ཡུལ་མེད་པ་རྣམས་ལས་གྲལ་དུ་འདུས་ནས་བྱིན་གྱིས་བརླབ་པ་ལུང་དེའི་དོན་ཡིན་པའི་ཕྱིར། གཉིས་པ་རིགས་པ་དང་འགལ་བ་ནི། ལྟུང་བ་ཐུན་མོང་མ་ཡིན་པ་སོ་སོ་བ་རྒྱུད་ལ་ལྡན་པའི་ལས་གྲལ་དེར་འདུས་པའི་དགེ་སློང་རྣམས་ཀྱིས་ལྟུང་བ་ཐུན་མོང་བ་ཆོས་ཅན། ལས་གྲལ་གཅིག་གི་ལྟུང་བ་ཐུན་མོང་བ་མ་ཡིན་པར་ཐལ། ཕམ་པ་མ་ཡིན་པ་གང་ཞིག ལྟུང་བ་རང་གི་ངོ་བོའི་སྒོ་ནས་ལྟུང་མཐུན་བྱིན་གྱིས་བརླབ་ན་མི་འཆགས་པའི་ལྟུང་བ་ཡིན་པའི་ཕྱིར། ཅི་སྟེ་ཐུན་མོང་མ་ཡིན་པ་རྣམས་ལ་ཐུན་མོང་གི་བྱིན་བརླབས་མི་འཆགས་པ་ལ་བསམ་ནས་དེ་སྐད་དུ་སྨྲས་པ་ཡིན་ནོ་ཞེ་ན། ཐུན་མོང་མ་ཡིན་པ་ལ་ཐུན་མོང་གི་བྱིན་བརླབས་བྱེད་པར་སུ་ཞིག་གིས་སྨྲས། ལྟུང་བ་ཐུན་མོང་མ་ཡིན་པ་རྒྱུད་ལྡན་གྱི་དགེ་སློང་དེ་དག་གི་རྒྱུད་ལ་ལྟུང་བ་ཐུན་མོང་བ་ཡོད་དམ་མེད།
ཡོད་ན། ཅིའི་ཕྱིར་དེ་དག་ལ་བྱིན་བརླབས་མི་འཆགས། ཐུན་མོང་མ་ཡིན་པ་རྒྱུད་ལ་ལྡན་པས་གེགས་བྱེད་པ་ཡིན་ནོ་ཞེ་ན། དེ་ལྟ་ན་ལྟུང་བ་ཐུན་མོང་བ་རྒྱུད་ལ་ལྡན་པས་ཀྱང་ཐུན་མོང་མ་ཡིན་པ་བྱིན་གྱིས་རློབ་པ་ལ་གེགས་བྱེད་པར་མཚུངས་སོ། ། གཉིས་པ་ལྟར་ན། དེ་འདྲ་མེད་པའི་ལས་གྲལ་དེར་འདུས་ཀྱི་དགེ་སློང་རྣམ་དག་རྣམས་ཆོས་ཅན། བསྙེན་རྫོགས་དངོས་གཞིའི་ལས་མི་འཆགས་པར་ཐལ། ལྟུང་མཐུན་བྱིན་བརླབས་མི་འཆགས་པའི་ཕྱིར། རྟགས་དང་ཁྱབ་པ་ཁས་བླངས། དམ་བཅའ་ལ་ཚད་མའི་བསལ་ཞུགས་སོ། །
གཞན་ཡང༌། ལྟུང་མཐུན་བྱིན་གྱིས་རློབ་མི་དགོས་པའི་དགེ་སློང་རྣམ་དག་གིས་ལྟུང་མཐུན་བྱིན་གྱིས་བརླབ་པར་ལས་བྱས་ཀྱང་མི་ཆགས་པར་ཐལ་བ་དང༌། དགེ་སློང་ལས་དང་པོ་པ་དག་གིས་དེ་ལྟར་བྱས་ཀྱང་དེ་མི་འཆགས་པར་ཐལ་བ་དང༌། སྔོན་གྱི་ཆོ་ག་ལ་རྟེན་ནས་ཀྱང་བསྙེན་རྫོགས་ཀྱི་སྡོམ་པ་མི་སྐྱེ་བར་ཐལ། ལྟུང་མཐུན་བྱིན་བརླབས་མ་ཆགས་ན་སྡོམ་པ་མི་སྐྱེ་བའི་ཕྱིར། དེར་མ་ཟད་ཀྱི། དགེ་བསྙེན་དང༌། དགེ་ཚུལ་གྱི་སྡོམ་པ་རྣམས་སྐྱེ་བ་ལ་ཡང་ཐོག་མར་ལྟུང་མཐུན་བྱིན་བརླབས་དགོས་པར་ཡང་ཧ་ཅང་ཐལ་ལོ། ། གསུམ་པ་ཁས་བླངས་པ་དང་འགལ་བ་ནི། བསྙེན་རྫོགས་དངོས་གཞིའི་ལས་དངོས་པོ་ལ་མ་ཆགས་ཀྱང་བསྒྲུབ་བྱས་ཆགས་པར་འདུ་ཤེས་པའི་བསྒྲུབ་བྱ་དེ་ཆོས་ཅན།
བསྙེན་རྫོགས་ཀྱི་སྡོམ་པ་རང་རྒྱུད་ལ་མ་སྐྱེས་པར་ཐལ། རང་གི་རྒྱུ་བསྙེན་རྫོགས་ཀྱི་ལས་མ་ཆགས་པའི་ཕྱིར། གསུམ་པ་ཁས་བླངས་པ་ཡིན་ཏེ། ཁྱེད་ཉིད་ཀྱི་གཞུང་ལས་ཆུ་གཏོར་མ་སོགས་དང༌། དེ་བས་མ་སོགས་ལའང་དེ་དང་དེའི་སློབ་མས་དེ་དང་དེ་ལ་སྡོམ་པ་ལེན་པའི་ཚེ། མཁན་པོ་དེ་དང་དེ། བསྙེན་རྫོགས་ཀྱི་སྡོམ་ལྡན་དུ་ཡིད་ཆེས་ན་སྡོམ་པ་སྐྱེ་བར་གོང་དུ་ཤེས་བྱེད་ཀྱི་ལུང་གསལ་བ་དག་གིས་བསྒྲུབས་ཟིན་པའི་ཕྱིར། སྡོམ་རྒྱུད་མ་དག་པའི་སྐྱོན་ཅི་ཡང་མི་འབྱུང་ཞེས་དྲིས་པས་སོ། ། དེ་ལྟར་ན་ཆུ་གཏོར་མ་དང༌། དེར་བས་མའི་བསྙེན་རྫོགས་ཀྱི་སྡོམ་པ་རྒྱུད་ལ་ལྡན་པའི་དགེ་སློང་དེ་ཆོས་ཅན།
བསྙེན་རྫོགས་ཀྱི་སྡོམ་པ་རྒྱུད་ལ་མ་སྐྱེས་པར་ཐལ། རང་གི་རྒྱུ་བསྙེན་རྫོགས་དངོས་གཞིའི་ལས་མ་ཆགས་པའི་ཕྱིར། གསུམ་ཆར་དངོས་འགལ་ལོ། ། ཡང་ཁྱེད་ཀྱིས་འདི་སྐད་དུ། བཤགས་ཡུལ་དུ་འོས་པ་མེད་པར་གནས་དེའི་དགེ་སློང་ཐམས་ཅད་ལྟུང་བ་མང་ཉུང་གི་ཁྱད་པར་ཅུང་ཟད་ཀྱང་མེད་པ་འབའ་ཞིག་ཡིན་ན་ལྟུང་མཐུན་བྱིན་གྱིས་བརླབས་པས་དག་པ་ཉིད་དུ་འགྱུར་ཏེ། ལས་ལ་མི་སྒྲིབ་པར་འགྱུར་རོ་ཞེས་བཤད་པ་དེ་ལྟ་ན། མཚམས་ནང་གཅིག་ན་ཕམ་པ་འཆབ་བཅས་དང་ལྡན་པའི་དགེ་སློང་འབའ་ཞིག་འཁོད་པའི་དུས་ཀྱི་ལྟུང་བ་མང་ཉུང་གི་ཁྱད་པར་མེད་པའི་དགེ་སློང་དེ་རྣམས་ཆོས་ཅན། ལྟུང་ཐུན་བྱིན་གྱིས་བརླབས་པས་དག་པར་ཐལ། ལྟུང་བ་མང་ཉུང་གི་ཁྱད་པར་ཅུང་ཟད་ཀྱང་མེད་པ་འབའ་ཞིག་ཡིན་པའི་ཕྱིར། ཞར་ལ་འོངས་པས་ཆོག་གོ །
ཐུན་མོང་མ་ཡིན་པའི་ལས་ལ་མཚན་མཐུན་དགོས་པར་བཤད་པ་དེ་ཡང་སྤྱིར་བཏང་བ་ཡིན་ཏེ། ཞུ་བ་ལས། བཙུན་པ་ལས་བགྱིད་པའི་དགེ་སློང་ལས་བགྱིད་པ་ན་མཚན་གྱུར་ན་ལས་བགྱིས་པ་ཞེས་བགྱིའམ་ཨུད་པ་ལི་བྱས་པ་ཞེས་བྱའོ། ། ཇི་ལྟར་ལས་བྱེད་པ་དེ་བཞིན་དུ་གྲངས་སུ་བགྲང་བས་ཀྱང་བརྗོད་པར་བྱའོ། ། ཞེས་གསུངས་པའི་ཕྱིར། གསུམ་པ་མི་མཐུན་པ་དང་བྲལ་པ་ལ། མི་མཐུན་པ་ནི་གཉིས་ཏེ། མ་འདུས་པའི་མི་མཐུན་པ་དང༌། ཕྱིར་ལོག་གི་མི་མཐུན་པའོ། ། དང་པོ་ནི།
ཇི་སྐད་དུ། དེའི་མཚམས་ཀྱི་ཁོངས་སུ་གཏོགས་པ་ཁ་སྐོང་བར་འོས་པ་ལུས་སམ་འདུན་པས་དེ་ལ་རྗེས་སུ་མ་ཞུགས་པ་ཉིད་དང༌། ཞེས་པའི་ཁྱད་པར་བཞི་པོ་དེའི་སྟེང་དུ་སྨྱོས་པའི་གནང་བ་སྦྱིན་པ་མ་ཡིན་པ། གཞི་དེ་ན་གནས་པ་དེ་ལ་དེར་ཤེས་པའམ་འཕྲིགས་པ། དེ་ལ་མི་མཐུན་པའི་ལས་བྱེད་པ་མ་ཡིན་པ། གསོལ་བ་ཙམ་ཡང་མ་ཐོས་པའོ། ། དམིགས་བསལ་ནི་མཚམས་གཅོད་པ་ལ་འདུན་པ་ཕུལ་བས་མི་ཆོག་སྟེ། ཇི་སྐད་དུ། མཚམས་བཅད་པ་ལ་ནི་མི་འགྲུབ་བོ། ། ཞེས་གསུངས་པས་སོ། །
མི་མཐུན་པ་གཉིས་པ་ནི། ཇི་སྐད་དུ། ཕྱིར་བཟློག་པར་བྱེད་པ་ཡང་གང་ལ་ལས་དེ་བྱེད་པ་དེ་ལས་གཞན་པས་གལ་ཏེ་མི་མཐུན་པ་དང་ཆོས་དང་ལྡན་ན་སྤྱོད་ལམ་ལས་མ་ཉམས་པ་དང༌། རང་བཞིན་དུ་གནས་པ་དང༌། ངག་ཡང་དག་པར་བསྡམས་པས་མངོན་པར་མི་ཤེས་པ་དང༌། ནང་དང་བཅས་པ་མ་གཏོགས་པ་ནི་མི་མཐུན་པ་ཉིད་དོ། ། ཞེས་གསུངས་པ་དེའི་དོན་ནི་ཡང་གི་སྒྲས། མཚམས་ཀྱི་ཁོངས་སུ་གཏོགས་པ། གང་ལ་ལས་བྱེད་པ་མ་ཡིན་པ། སྤྱོད་ལམ་ལས་མ་ཉམས་པ།
རང་བཞིན་དུ་གནས་པ། ངག་ཡང་དག་པར་བསྡམས་པ། འདུལ་བར་གཏོགས་པའི་བྱ་བ་མངོན་པར་མི་ཤེས་པ་མ་ཡིན་པ་ནང་ཞེ་འཁོན་དང་བཅས་པ་མ་ཡིན་པ་སྟེ། དགེ་སློང་ཆོས་བདུན་ལྡན་གྱིས་ལས་འདི་བྱ་བར་མི་རིགས་སོ། ། ཞེས་ཕྱིར་བཟློག་ན། ཕྱིར་ལོག་འཆགས་སོ། ། འོ་ན་གང་ལ་ལས་བྱེད་པ་དེས་ཕྱིར་ལོག་མི་འཆགས་པས་ཁྱབ་བམ་ཞེ་ན། མི་མཐུན་པ་ཆད་པའི་ལས་ལ་མི་ཆགས་པ་ཡིན་ལ། སྦྱིན་པ་དང་བསྐོ་བ་དང་བྱིན་གྱིས་རློབ་པའི་ལ་སོགས་གཞན་ལ་དེས་ཀྱང་ཕྱིར་ལྡོག་ཆགས་སོ། ། འོ་ན་མི་མཐུན་པའི་ལས་ལ་དེས་ཕྱིར་ལྡོག་མི་འཆགས་པས་ཁྱབ་བམ་ཞེ་ན།
དེའི་ལས་ཆོས་དང་ལྡན་པ་ལ་མི་འཆགས་པ་ཡིན་ལ་ཆོས་མི་ལྡན་ལ་དེས་ཕྱིར་ལྡོག་འཆགས་སོ་ཞེས་པ་གཞུང་གི་དོན་དུ་གསལ་ལ་འགྲེལ་ཆེན་ལྟར་ན། མི་མཐུན་པ་ཆད་པའི་ལས་དང༌། ཆོས་དང་ལྡན་པ་བདུན་པ་ལེན་པ་དང༌། དགེ་འདུན་ཚོགས་པ་གསོལ་བ་ལ་སོགས་པ་ཡིན་ན་མི་འཆགས་ལ། གང་ལ་བྱེད་པའི་ལས་དེ། མི་མཐུན་པ་མ་ཡིན་པ་སྦྱིན་པ་དང་བསྐོ་བའི་ལས་ལྟ་བུ་དང༌། ཆོས་དང་མི་ལྡན་པ་མ་ཡིན་ན་ནི། གང་ལ་བྱེད་པ་དེས་ཀྱང་ཕྱིར་ལོག་འཆགས་ཏེ། ལུང་ཞུ་བ་ལས། ཆོས་བཞིན་མ་ལགས་པར་ལས་བགྱིད་ཅིང༌།
དེ་དག་ཀྱང་སླར་ལོག་སླར་དཀྲུག་ན་སླར་དཀྲུག་པ་མི་བཙན་ནམ་ཨུ་པ་ལི་བཙན་དེ་ངས་ཆོས་བཞིན་གྱི་ལས་ལ་དགོངས་ནས་བཙན་པར་གསུངས་སོ། ། ཞེས་དང༌། བཙུན་པ་གང་ཟག་བཅུ་གཉིས་པོ་དག་བསྐོ་བ་ན་འདི་སྐད་ཅེས་བདག་ཅག་ལ་སྐོ་ཤིག་ཅེས་མཆི་ན་དེ་དག་གི་སླར་ལོག་པ་ཡང་མི་འཆགས་སམ་ཉེ་བར་འཁོར་འཆགས་ཏེ། མི་འཆགས་སོ་ཞེས་བྱ་བ་ནི་ངས་ཆད་པའི་ལས་ལ་དགོངས་སོ། ། ཞེས་བཤད་པས་མི་མཐུན་པ་ཆད་ལ་ཆོས་མི་ལྡན་ལ་བསྒྲུབ་བྱ་ཕྱིར་ལྡོག་འཆགས་པར་གསུངས་སོ། ། དེ་ལྟར་ན་ཕྱིར་ལྡོག་འཆགས་པ་ལ་ཆོས་བདུན་ལྡན་དགོས་པས་མ་ཁྱབ་ལ། ཕྱིར་ལྡོག་ཆགས་ན་ཕྱིར་ལྡོག་གི་མི་མཐུན་པ་བྱུང་བས་མ་ཁྱབ་སྟེ། བསྒྲུབ་བྱའི་ཕྱིར་ལྡོག་དེ་དགེ་འདུན་གྱི་མི་མཐུན་པ་མ་ཡིན་པའི་ཕྱིར། མདོར་ན་དགེ་འདུན་མཚན་ཉིད་གསུམ་ལྡན་གྱིས་སྒྲུབ་པར་མི་ནུས་པའི་འདུལ་བར་གཏོགས་པའི་ལས་གང་ཡང་མེད་པས་དེ་གང་ན་ཡོད་པའི་ས་ཕྱོགས་དེ་ན་སངས་རྒྱས་ཀྱི་བསྟན་པ་བཞུགས་སོ་ཞེས་ཤེས་པར་བྱའོ། ། གཉིས་པ་བྱེད་པ་པོ་ལས་མཁན་གྱི་མཚན་ཉིད་ལ།
སྤྱིར་བཏང་བ་དང༌། དམིགས་ཀྱིས་བསལ་བའོ། ། དང་པོ་ནི། སྔར་བཤད་པའི་ཁ་སྐོང་གི་ཆོས་སྔ་མ་བཅུ་དང་ལྡན་པ་ཅིག་དགོས་ཏེ། ཇི་སྐད་དུ། དེ་དག་ནི་བྱེད་པ་པོ་མ་ཡིན་ནོ་ཞེས་གསུངས་པས་སོ། ། དཀོན་མཆོག་གཞན་མ་ཡིན་པ་མི་དགོས་ཏེ། བཅོམ་ལྡན་འདས་སོ་སོར་ཐར་པའི་མདོ་འདོན་པ་པོར་རུང་བའི་ཕྱིར། དེའི་རིགས་པས་ལས་བྱེད་པ་པོར་ཡང་རུང་ངོ་ཞེས་བུ་སྟོན་རིན་པོ་ཆེ་གསུང་ངོ༌། ། མཚན་མཐུན་ཀྱང་ཡན་ལག་ཏུ་མི་དགོས་ཏེ།
ཇི་སྐད་དུ། ལས་བྱེད་པ་པོས་མི་ནུས་ན་དེས་དགེ་སློང་གི་བྱས་པའི་ཚིག་ངེས་པར་བརྟགས་ན་རུང་ངོ༌། ། ཞེས་པས་སོ། ། དེའི་སྟེང་དུ་སྐབས་གང་ཡིན་གྱི་ཆོ་ག་ཚིག་ཕྱེད་ཀྱང་མ་འཁྲུལ་བར་བློ་ལ་ཐོན་པ་གཅིག་དགོས་ཏེ། ཇི་སྐད་དུ། ལེགས་པར་ཐོན་པས་གདོན་དེ་ཚིག་ཕྱེད་ཀྱང་མ་འཁྲུལ་བ་ཉིད་ནའོ། ། ཞེས་དངོས་སུ་སོ་ཐར་གྱི་མདོ་ལ་གསུངས་ཀྱང་མཚོན་པ་འདྲ་ཞིང་བུ་སྟོན་རིན་པོ་ཆེ་པ་འདུལ་བ་ཡི་གེར་འབྲི་བའང་མ་གནང་ན་དཔེ་ཀློག་ལྟ་ཅི་སྨོས་ཞེས་གསུང་ངོ༌། ། གཉིས་པ་ནི། ལྷག་མ་དང་བཅས་པ་ཕྱིར་འཆོས་པ་ལ་ཞུགས་པ་ནི་འདོན་པར་བྱེད་པ་ཡིན་ནོ་ཞེས་དང༌། སྤོ་བ་བྱེད་པས་ནི་ཉེ་བར་གནས་པའི་སྡོམ་པ་ལས་གཞན་པའོ། །
ཞེས་དང༌། བཙུན་པ་དགེ་འདུན་གྱི་དབྱེན་བགྱིས་པ་དང་ཉེ་བར་ཕྱོགས་པ་དང༌། བསླབ་པ་བརྩལ་བ་རྣམས་ཀྱིས་ལས་བགྱིས་ན་བགྱིས་ཞེས་བགྱིའམ། ཨུད་པ་ལི་བྱས་པ་ཞེས་བྱ་སྟེ་དགེ་འདུན་ནི་འདས་པ་དང་བཅས་པའོ་ཞེས་གསུངས་སོ། ། ཡང་བཙུན་པ་འགྲོ་བ་གཞན་དུ་གནས་པ་ཞིག་གིས་ལས་བགྱིས་ན་བགྱིས་པ་ཞེས་བགྱིའམ། ཨུད་པ་ལི་དེ་བཞིན་ནོ་ཞེས་གསུངས་པས་ལས་བྱེད་པ་པོ་གཞན་དུ་མ་བསྒྱུར་བ་མི་དགོས་སོ་ཞེས་བོད་སྔ་མ་བཞེད་ལ། བུ་རིན་པོ་ཆེ། བཙུན་པ་ལས་བྱེད་པ་འགྲོ་བ་གཞན་དུ་གནས་པས་འཚམས་སྐུམ་ན་སྐུམ་པ་ཞེས་བགྱིའམ། ཨུད་པ་ལི་མ་ཡིན་ནོ་ཞེས་གསུངས་པས། མ་བསྒྱུར་བ་དགོས་པར་བཞེད་དོ། །
འདི་ན་བླ་མ་ལྕང་ར་བ་ན་རེ། མཁན་པོ་ནི། ཁ་སྐོང་གི་ཆོས་བཅུ་གསུམ་དང་ལྡན་པ་དགོས་ཤིང༌། རྒྱ་ཆེར་འགྲེལ་པ་ལས། གང་ལ་ལོ་ལོན་པ་ཉིད་དང༌། འདུལ་བ་ལ་གནས་པའི་དོན་ཉིད་གཉིས་པོ་དེ་དག་ཡོད་པ་དེས་ནི་མཁན་པོ་ཉིད་ལ་སོགས་པ་གསུམ་པོ་དག་བྱ་སྟེ། ཞེས་བྱ་བས་དོན་སྒྲ་ཇི་བཞིན་པར་ཁས་ལེན་པར་བྱེད་དོ་ཞེས་ཟེར་རོ། ། དེ་ལྟ་ན། སྟོན་པ་ཐུབ་པའི་དབང་པོ་དེ་ཆོས་ཅན། ཁ་སྐོང་གི་ཆོས་བཅུ་གསུམ་དང་ལྡན་པར་ཐལ།
མཁན་པོ་ཡིན་པའི་ཕྱིར། མ་གྲུབ་ན། ལུང་དང་རིགས་པ་དང་ཁས་བླངས་པ་དང་ཡང་འགལ་ཏེ། དེ་ཆོས་ཅན། མཁན་པོ་ཉིད་ལ་སོགས་པ་གསུམ་རུང་བར་ཐལ། གང་ལ་ལོ་བཅུ་ལོན་པ་ཉིད་དང༌། འདུལ་བ་ལ་གནས་པའི་དོན་གཉིས་དང་ལྡན་པའི་དགེ་སློང་ཡིན་པའི་ཕྱིར། འོ་ན་ཁྱེད་ལ་ཡང་དེར་ཐལ་བ་མ་ཡིན་ནམ་ཞེ་ན་མ་ཡིན་ཏེ། ཁོ་བོ་ཅག་གི་ལུགས་ལ་ནི་ལྔ་ཕྲུགས་ཀྱི་གཞུང་འགྲེལ་དེ་ཡིན་པས་ད་ལྟར་ཆོ་གའི་དབང་དུ་བྱས་ནས་འཆད་པའི་ཕྱིར་རོ། ། དེ་ཁོ་ནར་མ་ཟད་ཀྱི་ལྟུང་མཐུན་རྒྱུན་ལྡན་གྱི་དགེ་སློང་དེའང་མཁན་པོར་མི་འོས་པར་འགྱུར་ལ་དེའང་དེ་ལྟར་ན།
ཁྱེད་ཅག་མཁན་པོའི་བྱ་བ་རྣམས་བྱས་ཟིན་པའི་འོག་ཏུ་ལྟུང་མཐུན་བྱིན་གྱིས་རློབ་པ་ཇི་ལྟར་འཆད་དགོས་སོ། ། ཡང་མཁན་པོའི་བྱ་བ་གང་དག་འགྲེང་བའི་སྤྱོད་ལམ་གྱིས་བྱ་མི་རུང་བར་འགྱུར་ཏེ་ཁ་སྐོང་གི་ཆོས་བཅུ་གསུམ་ཚང་དགོས་པའི་ཕྱིར། འོ་ན་དེས་ཆོས་གོས་དང་ལྷུང་བཟེད་བྱིན་གྱིས་རློབ་པ་ངེས་པར་འགྲེང་བའི་སྤྱོད་ལམ་གྱིས་བྱ་དགོས་པ་དང་འགལ་ཞིང་བསྒྲུབ་བྱ་དེའི་བསྙེན་རྫོགས་ཀྱི་མཁན་པོ་དེ་དེ་བསྙེན་པར་རྫོགས་པར་བྱེད་པའི་ཁ་སྐོང་དུ་དགོས་པའི་ངེས་པ་མེད་པ་དེ་ཁྱེད་ཀྱིས་མ་ཤེས་པས་ནོངས་པ་ཡིན་ནོ། ། གཞན་མཁན་པོ་ཉམས་པ་དང་མ་རྫོགས་པས་རུང་བར་བཤད་པའང་ཇི་ལྟར་དྲང༌། གཉིས་པ་གང་ལ་བྱ་བ་ཡུལ་གྱི་མཚན་ཉིད་ལ། སློབ་དཔོན་ཐོགས་མེད་ཀྱིས་གཉིས་སུ་བསྡུས་པ་ལྟར། གཞི་སེམས་ཅན་མ་ཡིན་པ་ལ་བྱ་བ་དང༌། སེམས་ཅན་ལ་བྱ་བ་གཉིས་སོ། ། དང་པོ་ལ། གསོ་སྦྱོང་གི་གནས་ལ་བློ་མཐུན་བྱ་བ་དང༌།
མཚམས་པོ་ཆེ་བཅད་པ་དང༌། དགྲོལ་བ་དང༌། མཚམས་བུ་ཆུང་བཅད་པ་དང་འགྲོལ་པ་དང༌། རུང་ཁང་ལ་བློ་མཐུན་བྱ་བ་དང༌། དེ་དགྲོལ་བ་དང༌། མཚམས་ལས་མི་འབྲལ་བའི་གནང་བ་སྦྱིན་པ་དང༌། སྲ་བརྐྱང་གདིང་བའི་བློ་མཐུན་བྱ་བ་དང༌། སྲ་བརྐྱང་དབྱུང་བ་ལྟ་བུ་སྟེ། དེས་མཚོན་ནས་གཞན་ཡང་ཤེས་པར་བྱའོ། ། དེ་རྣམས་ལ་གཞི་སོ་སོའི་མཚན་ཉིད་དང་ལྡན་པ་དགོས་ཏེ།
དཔེར་ན་གནས་ལ་བློ་མཐུན་བྱ་བ་ལ། གནས་དེ་གང་དུ་དགེ་འདུན་གསོ་སྦྱོང་བྱེད་པའི་གནས་ཡིན་པ་སྲ་བ་དང་འབྲེལ་བ། མི་མ་ཡིན་པ་ལ་སོགས་པ་གཞན་གྱིས་བསྲུངས་པ་མ་ཡིན་པ། མཛེས་ཤིང་གཙང་ལ་ཡངས་པ་ཡིན་པ་དང༌། མཚམས་པོ་ཆེ་གཅོད་པ་ལ་དབུས་ནས་དཔག་ཚད་ཕྱེད་དང་གསུམ་གྱི་མཐའ་ཚུན་ཆད་ཡིན་པ། ཕྱོགས་བཞིའི་མཚན་མ་བརྟན་པོ་དང་ལྡན་པ། འོག་གཞི་སྲ་བ་དང་འབྲེལ་བ། སྔར་མཚམས་བཅད་ཟིན་མ་ཡིན་པ། མཚམས་གཞན་གྱི་ཉེ་འཁོར་མ་ཡིན་པ། བར་དུ་མཚམས་གཞན་མ་ཞུགས་པ་དགོས་པ་ལྟ་བུ་སྟེ།
གཞན་ཡང་ལུང་གི་ཚིག་ལས་དཔག་སྟེ་ཤེས་པར་བྱའོ། ། གཉིས་པ་ཡུལ་སེམས་ཅན་ལ་བྱ་བ་ལ། ཁྱིམ་པའི་རྟེན་ལ་བྱ་བ་དང༌། རབ་ཏུ་བྱུང་བའི་རྟེན་ལ་བྱ་བའོ། ། དང་པོ་ནི། ལྷུང་བཟེད་ཁ་སྦུབ་དང༌། བསྲང་བ་དང༌། ཁྱིམ་གྱི་བསླབ་པའི་སྡོམ་པ་སྦྱིན་པ་དང༌། དེ་གཞིག་པ་དང༌། མུ་སྟེགས་ཅན་ལ་གནས་པ་སྦྱིན་པ་སྟེ་ལྔའོ། །
དེ་རྣམས་ལ་ཡང་གཞི་སོ་སོའི་མཚན་ཉིད་དང་ལྡན་པ་དགོས་ཏེ། དཔེར་ན་ཁ་དབུབ་པའི་གཞི་ཁྱིམ་པ་ཡིན་པ། དགེ་སློང་ལ་ཕམ་པར་གྱུར་པས་སྐུར་པ་སོགས་དང༌། རང་གི་ཕྱོགས་སུ་གཏོགས་པ། ཚོགས་སུ་མ་ཚང་བ་དགོས་པ་ལྟ་བུའོ། ། དེ་ཡང་ལས་སྔ་མ་བྱས་ཟིན་ཆགས་པའི་སྟེང་དུ་ཕྱི་མ་མི་འཆགས་པ་ནི་ལས་ཐམས་ཅད་ལ་འདྲ་བར་གསུངས་སོ། ། གཉིས་པ་ལ་རྫོགས་པའི་རྟེན་ལ་བྱ་བ་དང༌། མ་རྫོགས་པའི་རྟེན་ལ་བྱ་བ་གཉིས། དང་པོ་ལ་སྦྱིན་པའི་ལས་དང༌། བསྐོ་བ་དང༌།
མི་མཐུན་པ་དང༌། བྱིན་གྱིས་བརླབས་པ་དང༌། ཡོ་བྱད་སྦྱིན་པ་དང༌། རྗེས་སུ་གནང་བ་དང༌། རང་གི་དོན་ལ་སྦྱར་བ་དང༌། རབ་བྱུང་རྣམས་ལ་མཁོ་བ་རྣམ་པར་བཞག་པ་དང་བརྒྱད་དོ། ། དང་པོ་ལ་ཁང་པའི་རུང་བ་བསྟན་པ་སྦྱིན་པ། ཁང་ཆེན་གྱི་རུང་བ་བསྟན་པ་སྦྱིན་པ། རྒན་པོ་དང་ནད་པ་ལ་སྣམ་སྦྱར་དང་མི་འབྲལ་བའི་གནང་བ་སྦྱིན་པ་དང༌། ལོ་དྲུག་མ་ལོན་པར་སྟན་བྱེད་གནང་བ་སྦྱིན་པ་དང༌།
འཁར་བ་དང་དྲྭ་བའི་གནང་བ་སྦྱིན་པ་དང༌། ཞག་བཞི་བཅུའི་གནང་བ་སྦྱིན་པ་དང༌། ངོ་བོ་ཉིད་ཚོལ་བ་སྦྱིན་པ་དང༌། བསླབ་པ་སྦྱིན་པ་དང༌། མཐུན་པ་སྦྱིན་པ་དང༌། མཐུན་པའི་གསོ་སྦྱོང་སྦྱིན་པ་དང༌། སྤོ་བ་སོགས་གསུམ་སྦྱིན་པ་དང༌། མགུ་བ་སོགས་གསུམ་སྦྱིན་པ་དང༌། དབྱུང་བ་དང༌། དྲན་པས་འདུལ་བ་དང༌།
མ་སྨྱོས་པས་འདུལ་བ་སྦྱིན་པ་དང༌། ནན་ཏུར་བྱས་པ་ལ་བཟོད་པ་སྦྱིན་པ་རྣམས་སོ། ། དེ་ལ་ཡང་བཅུ་སྟེ། བསྡིགས་སྨད་བསྐྲད་དང་ཕྱིར་འགྱེད་དང༌། མ་མཐོང་བ་དང༌། ཕྱིར་མི་འཆོས་པ་དང༌། སྡིག་ལྟ་ཅན་དང༌། དགེ་སློང་མ་དང་འདྲེ་ཞིང་གནས་པ་གནས་ནས་ཕྱུང་བ་དང༌། ལས་བྱེད་པ་དང༌། ངོ་བོ་ཉིད་ཚོལ་བ་དང༌།
མཐུན་པ་སྦྱིན་པ་ལ་བཟོད་པ་སྦྱིན་པ་རྣམས་སོ། ། འདིར་ངོ་བོ་ཉིད་ཚོལ་བ་དང༌། མཐུན་པ་སྦྱིན་པ་ནི། ལུང་རྣམ་འབྱེད་དུ། ཆད་ལས་སུ་བྱས་ནས་གསོལ་གདབ་མེད་པར་མི་འདོད་བཞིན་དུ་སྦྱིན་པར་བཤད། དེ་དང་མཐུན་པར་ལས་བརྒྱ་རྩ་གཅིག་ཏུའང༌། གསོལ་གདབ་མེད་ཅིང་བཟོད་གསོལ་སྦྱིན་པར་བཤད། ལུང་གཞི་ནས་གསོལ་གདབ་སྔོན་དུ་འགྲོ་བར་གསུངས་ཤིང༌། མདོ་རྩ་བར་ཡང་ཁ་ཅིག་གིས་ནི་འདི་ནན་ཏུར་གྱི་ཚུལ་དུ་བསྟན་ཏོ་ཞེས་ཟེར་རོ། ། དེ་ནི་མི་བཟང་སྟེ།
མདོ་སྡེ་དང་འགལ་བའི་ཕྱིར་རོ། ། ཞེས་ནན་ཏུར་ཡིན་པ་བཀག་ནས་སྦྱིན་པའི་ལས་སུ་བསྒྲུབས་སོ། ། དེ་ལྟར་ན་ནན་ཏུར་ཡིན་ན་སྦྱིན་ལས་སུ་འགལ་ལ། སྦྱིན་ལས་ཡིན་ན་བཟོད་གསོལ་མི་དགོས་པས། བཤད་མ་ཐག་པའི་སྦྱིན་ལས་ཀྱི་རྐང་གྲངས་འཆད་པའི་སྐབས་སུ་བཞག་ལེན་སོ་སོར་ཕྱེད་དགོས་སོ། ། གཉིས་པ་བསྐོ་བའི་ལས་ནི་གསང་སྟོན་བསྐོ་བ་དང༌། གནས་མལ་སྟོབས་པ་དང༌། དགག་དབྱེ་བྱེད་པ་དང༌། སྲ་བརྐྱང་འདིངས་པ་དང༌། སྦེད་པའི་དགེ་སློང་བསྐོ་བ་དང༌།
སྤོང་བ་པའི་ཞལ་ཏ་པ་དང༌། ལག་གི་བླ་དང༌། ལག་དཔོན་བསྐོ་བ་དང༌། གང་ཟག་བཅུ་གཉིས་བསྐོ་བ་དང༌། གཟུ་བོ་དང༌། གསལ་བ་གཉིས་དང༌། རྩོད་པ་སྦེད་པ་དང༌། གང་མང་གི་ཚུལ་ཤིང་བྲིམ་པ་དང༌། ཁྱིམ་སུན་འབྱིན་པ་ལ་གླེང་བ་པོ་བསྐོ་བ་དང༌། དགེ་སློང་དང་དགེ་སློང་མ་སྡིག་ཅན་སྐྱེ་བོ་ཕལ་པོ་ཆེ་ལ་གོ་བར་བྱེད་པ་བསྐོ་བ་དང༌།
དགེ་སློང་མའི་སྟོན་པ་དང༌། ནགས་ཉུལ་བ་བསྐོ་བ་དང༌། སྡེར་སྤྱད་འབྲིམ་པ་དང༌། གནས་མལ་བྱི་བོ་འབྲིམ་པ་དང༌། ཤིང་ཏོག་འབྲིམ་པ་དང༌། ཆུའི་ཞལ་ཏ་པ་དང༌། བང་རིམ་གྱི་ཞལ་ཏ་པ་དང༌། སྒེའུ་ཆུང་བསྲུང་བ་བསྐོ་བ་རྣམས་སོ། ། དེ་རྣམས་ལ་ཁ་སྐོང་གི་ཆོས་དང་ལྡན་ཞིང་འགྲོ་བ་བཞི་དང་བྲལ་བ་དང༌། སྤྲོ་བ་དང་ལྡན་པ་དགོས་ཏེ།
མི་སྤྲོ་ན་དེས་ཕྱིར་བཟློག་འཆགས་པའི་ཕྱིར་གསུམ་པ་མི་མཐུན་པའི་ལས་ལ་བཞི་སྟེ་གྲངས་སུ་གཞུག་པ་དང༌། ལྡོག་པའི་ཕྱིར་བསྒོ་བའི་ལས་དང་བཅད་ཅིང་དམའ་དབབ་པའི་ལས་དང༌། སྤང་བའི་ལས་དང་བཞིའོ། ། དང་པོ་ལ་དགེ་འདུན་གྱི་ཞལ་ཏ་པ་ལ་ངོར་འཕྱ་བ་ལ་དེའི་གྲངས་སུ་གཞུག་པ་དང༌། ཟུར་གྱིས་གཞོག་འཕྱས་བྱེད་པ་ལ་དེའི་གྲངས་སུ་གཞུག་པ་ལ་སོགས་པ་བཞིའོ། ། གཉིས་པ་ལ་ཡང༌། བསྒོ་གྱུར་གྱི་ལྟུང་བ་བཅུ་བཞིའི་དབྱེ་བས་རྣམ་པ་བཅུའོ། ། འདི་དག་ལ་ཡང་སོ་སོ་རང་རང་གི་གཞི་མཚན་ཉིད་དང་ལྡན་པ་དགོས་ཏེ། དཔེར་ན་དགེ་འདུན་དབྱེན་ལ་བསྙེན་རྫོགས་ཀྱི་སྡོམ་པ་དང་ལྡན་པ། ཐ་སྙད་གསུམ་དང་ལྡན་པ།
ལྟ་བ་དང་མཚན་མཐུན་པ། གནས་ནས་མ་ཕྱུང་བ། བྱེ་བ་ན་གཞན་གྱི་ཕྱོགས་སུ་མ་སོང་བ། གཟུགས་གཞན་དུ་བསྒྱུར་ཞིང་མི་སྣང་བར་མ་བྱས་པ། དགེ་འདུན་གྱི་དབྱེན་མཚན་ཉིད་པ་ལ་ཞུགས་ཤེས་པ་ཡིན་པ། བཞམས་བསྒོ་བྱས་ལ་ཆགས་པ་ཡིན་པ་དགོས་པ་ལྟ་བུའོ། ། འདི་ལ་མཚམས་ཀྱི་ནང་ན་གནས་པ་ཡང་དགོས་ཏེ། ཇི་སྐད་དུ། བཙུན་པ་མཚམས་ཀྱི་ནང་ན་མཆིས་པས་མཚམས་ཀྱི་སླད་རོལ་ན་མཆིས་པ་ལ་བསྒོ་ན། བསྒོ་བ་ཞེས་བགྱིའམ་ཨུད་པ་ལི་མ་ཡིན་ནོ། །
ཞེས་གསུངས་པས་སོ། ། འདི་དག་མི་མཐུན་པའི་ལས་ཡིན་ཀྱང་ཆད་ལས་དངོས་མ་ཡིན་ཏེ། བྱ་བ་ངན་པ་ལས་ལྡོག་པའི་ཆེད་དུ་གྲོས་འདེབས་པ་ཙམ་ཡིན་པས་སོ། ། གསུམ་པ་ཆད་པས་བཅད་པའི་ལས་ལ། བསྡིགས་སྨད་བསྐྲད་དང་ཕྱིར་འགྱེད་བཞིའི་ནན་ཏུར་དང༌། བརྗོད་བཅས་ནན་ཏུར་དང༌། གསོ་དགག་བཞག་པའི་ནན་ཏུར་རྣམས་སོ། ། དེ་རྣམས་སོ་སོའི་ངོ་བོ་ནི། འཐབ་དཀྲོལ་བྱེད་པའི་དགེ་སློང་ལ་འཐབ་དཀྲོལ་བྱེད་པ་རྒྱུན་མི་གཅོད་ན་གནས་ནས་འབྱིན་ནོ་ཞེས་བསྡིགས་པའི་ནན་ཏུར་དང༌། དགེ་འདུན་ལྷག་མའི་ལྟུང་བ་ཕྱིར་མི་འཆོས་པར་རྒྱུན་དུ་བྱེད་པ་ལ་གང་ཟག་དམན་པ་གཅིག་རྐྱང་མི་ཐུབ་པ་ཡིན་པས་གཞན་ལ་གནས་འཆའ་ཞིང་གཏོད་ཅིག་ཅེས་སྨད་པ་ནན་ཏུར་དང༌།
ཁྱིམ་པ་སུན་འབྱིན་པ་སྟེ་མ་དད་པར་བྱས་པ་ལ་ཁྱིམ་པ་མ་རངས་པ་སྤང་བའི་དོན་དུ་སུན་ཕྱུང་གནས་ནས་བསྐྲད་པའི་ནན་ཏུར་དང༌། ཁྱིམ་པ་ལ་བརྙས་ཐབས་བྱེད་པ་ལ་ཁྱིམ་པ་ཡི་ཆད་པ་བསལ་བའི་དོན་དུ་ཁྱོད་ཀྱིས་ལས་ཀྱི་མཐའ་འདི་མ་བཏང་གི་བར་དུ་ངེད་ཁྱོད་ལ་མཛའ་བཅུགས་དང་དགའ་བའི་དངོས་པོ་ཕྱིར་བསྡུད་དོ་ཞེས་ཕྱིར་འགྱེད་ནན་ཏུར་དང༌། ལྟུང་བ་གླེང་བའི་སྐབས་མི་འབྱེད་པ་ལ་བརྗོད་བཅས་དང་མི་གདམས་པས་མ་ཐུལ་ན་གསོ་དགག་བཞག་པ་རྣམས་སོ། ། དེ་རྣམས་ལ་ཡང་གཞི་སོ་སོ་རང་གི་མཚན་ཉིད་དང་ལྡན་པ་དགོས་ཏེ། དགེ་སློང་གི་སྡོམ་པ་གསོ་རུང་ཡན་ཆད་དང་ལྡན་པ་ཤེས་པ་རང་བཞིན་དུ་གནས་པ། ནད་པ་མ་ཡིན་པ། གཟུགས་གཞན་དུ་བསྒྱུར་ཞིང་མི་སྣང་བར་བྱས་པ་མ་ཡིན་པ། ཤེས་པ་དང་བསོད་ནམས་ཆེན་པོ་དང༌། སྡེ་སྣོད་གསུམ་འཛིན་པ་དང༌། ཐོས་པ་དང༌།
ཕྱོགས་དང༌། འཁོར་མང་པོ་དག་ལ་ནན་ཏུར་བྱས་ན་དགེ་འདུན་བྱེ་འགྱུར་གྱི་དགག་བྱ་ཡོད་པས་དྲུག་པོ་གང་རུང་མ་ཡིན་པ། ཆོས་གཞན་པའི་ཕྱོགས་སུ་མ་སོང་བ་ཚོགས་སུ་མ་ལོངས་པ། ནང་ཞེ་འཁོན་དང་བཅས་པ་མ་ཡིན་པ། སྔར་གནས་ནས་མ་ཕྱུང་བ། བཞམས་བསྒོ་བྱས་ལ་ཆགས་པ་དང་ལྡན་པ་རྣམས་གཞིར་བཞག་པའི་སྟེང་དུ་སོ་སོར་རང་གི་གཞིའི་མཚན་ཉིད་ཚང་དགོས་སོ། ། དྲུག་པོ་འདི་ལ་དམའ་དབབ་པའི་ལས་ཞེས་བྱའི་སྤངས་པའི་ལས་ཞེས་ནི་མི་བྱ་སྟེ། དགེ་འདུན་གྱིས་ཆོས་དང་ཟང་ཟིང་གིས་མ་སྤངས་པའི་ཕྱིར། བཞི་པ་སྤངས་པའི་ལས་ནི། གནས་ཕྱུང་ནན་ཏུར་བདུན་ཡིན་ལ།
སོ་སོའི་ངོ་བོ་ནི། ཕྱིར་མི་འཆོས་གནས་དབྱུང་དང༌། སྡིག་ལྟ་འཛིན་པ་ལ་བསྒོ་བའི་ལས་བྱས་ཀྱང་མི་གཏོང་བ་ལ་གནས་ནས་ཕྱུང་བ་དང༌། མ་མཐོང་གནས་དབྱུང་ནན་ཏུར་དང༌། དགེ་སློང་མ་དང་འདྲེ་ཞིང་གནས་པ་གནས་ནས་ཕྱུང་བ་དང་བཞི་ལ་ལས་བརྒྱ་རྩ་གཅིག་ནས་ལས་དངོས་སུ་གསུངས་ལ་འཐབ་དཀྲོལ་ལ་འབད་པས་མ་ལྡོག་ན་ཉེ་བར་ཞི་བར་བྱ་བའི་ཕྱིར་གནས་ནས་དབྱུང་བར་བྱའོ། ། རྣམ་པར་གཏན་ལ་འབེབས་པ་ལ་ཉེ་བར་ཞི་བས་སོ། ། འཐབ་དཀྲོལ་གྱི་རྒྱུ་ཉེ་བར་སྒྲུབ་པ་ཡང་གནས་ནས་དབྱུང་བར་བྱའོ། ། ཞེས་པའི་གནས་དབྱུང་ཕྱི་མ་གསུམ་ལ་ནན་ཏུར་གྱི་ལས་དངོས་སུ་མ་གསུངས་ཀྱང་རུང་མཐུན་སྦྱར་དགོས་ཤིང༌། ཆོས་རྣམ་པར་གཏན་ལ་འབེབས་པ་ལས་གྱུར་པའི་འཐབ་དཀྲོལ་ལ་འོག་ནས་འབྱུང་བའི་ཞི་བྱེད་ཀྱིས་མ་ཞི་ན་གནས་ནས་དབྱུང་དགོས་པ་ཡིན་ནོ། ། དེ་ལྟར་བདུན་པོ་དེ་ལ་སྤངས་པའི་ལས་ཞེས་བྱ་སྟེ།
དགེ་འདུན་གྱི་ཆོས་དང་ཟང་ཟིང་གིས་སྤངས་པའི་ཕྱིར་རོ། ། བཞི་པ་བྱིན་གྱིས་བརླབ་པའི་ལས་ནི། ལས་བྱེད་པའི་དགེ་འདུན་ཐམས་ཅད་ལྟུང་བ་དང་བཅས་པར་གྱུར་ན། ལྟུང་བ་ཐུན་མོང་བ་བྱིན་གྱིས་བརླབ་པ་དང༌། ལྟུང་བ་དེ་ལ་དགེ་འདུན་ཐམས་ཅད་ཡིད་གཉིས་སུ་གྱུར་པ་དང༌། ངེས་པ་ཉིད་མ་ཡིན་པ་དང༌། ལྟུང་བའི་ཕྱིར་བརྩོད་པར་གྱུར་ན་བྱིན་གྱིས་བརླབ་པ་སྟེ་བཞི་པོ་ལ་གསོ་དགག་གཉིས་སོ་སོར་ཕྱེ་བས་བརྒྱད། ནོར་འདྲ་བ་བྱིན་གྱིས་བརླབ་པ་དང་དགུའོ། ། དེ་རྣམས་ལ་ཡང་གཞི་སོ་སོའི་མཚན་ཉིད་དང་ལྡན་པ་དགོས་ཏེ། དཔེར་ན་ལྟུང་མཐུན་བྱིན་གྱིས་བརླབ་པ་ལ།
དགེ་འདུན་ཐམས་ཅད་ལྟུང་བ་མཐུན་པ། དྲན་པར་ནུས་པ། བསྡམས་པས་ཕྱིར་བཅོས་ནུས་པ་མ་ཡིན་པ། བཤགས་ཡུལ་མེད་པའམ་ཡོད་ཀྱང་ཕྱིར་བཅོས་མི་ནུས་པ་ཅིག་དགོས་པ་ལྟ་བུའོ། ། ལྔ་པ་སྦྱིན་པའི་ལས་ནི། ཞལ་ཏ་པ་ཆོས་གོས་ངན་པ་དང༌། དགེ་སློང་མ་ཆོས་གོས་ངན་པ་ལ་རས་ཡུག་ཆེན་སྦྱིན་པ་ལ་བློ་བསྟུན་པའི་གསོལ་བའི་ལས་བྱ་བ་དང༌། སྲ་བརྐྱང་འདིངས་པ་ལ་སྲ་བརྐྱང་གཏད་པའི་ཕྱིར་གསོལ་བའི་ལས་བྱ་བ་གསུམ་མོ། ། དྲུག་པ་རྗེས་སུ་གནང་བའི་ལས་ནི། གསང་སྟེ་སྟོན་པ་བསྐོ་བ་དང༌།
སོ་སོ་ཐར་པའི་མདོ་འདོན་པའི་ཕྱིར་དང༌། དགག་དབྱེ་བྱ་བའི་ཕྱིར། ནང་དུ་བར་ཆད་དྲི་བའི་ཕྱིར་གསོལ་བ་འབའ་ཞིག་པའི་ལས་རྣམས་སོ། ། བདུན་པ་རང་གི་དོན་ལ་སྦྱར་བ་ལ་ཚུལ་ཤིང་འབྲིམ་པ་དང༌། དབྱར་གནས་པར་ཁས་བླངས་པའི་ཕྱིར་གསོལ་བ་འབའ་ཞིག་པའི་ལས་དང༌། ཁྱིམ་སུན་འབྱིན་པར་བྱེད་པའི་དགེ་སློང་སྐྱེ་བོ་ཕལ་པོ་ཆེ་ལ་གོ་བར་བྱེད་པའི་དགེ་སློང་རང་མི་སྤྲོ་ན་དགེ་འདུན་གྱིས་གསོལ་བའི་ལས་བྱ་བ་རྣམས་སོ། ། བརྒྱད་པ་རབ་ཏུ་བྱུང་བ་ལ་མཁོ་བ་རྣམ་པར་བཞག་པ་ལ། དགེ་སློང་མ་དང་འདྲེ་ཞིང་གནས་པ་གནས་ནས་ཕྱུང་བ་ལ། དགེ་སློང་མས་ཕྱག་མི་བྱ་བའི་སྡོམ་པ་བྱིན་པའི་གསོལ་གཉིས་ཀྱི་ལས་དང༌། སྨྱོས་པའི་གནང་བ་སྦྱིན་པའི་གསོལ་གཉིས་ཀྱི་ལས་དང༌།
གཙུག་ལག་ཁང་མཚམས་ཐ་དད་པ་གཉིས་ཀྱི་རྙེད་པ་གཅིག་ཏུ་བྱ་བ་ལ་གསོལ་གཉིས་ཀྱི་ལས་ཏེ་འདིར་གསུམ་འཆད་ལ། སྤྱིར་འགྲེལ་པ་ལས། རབ་ཏུ་བྱུང་བ་ལ་མཁོ་བ་རྣམ་པར་བཞག་པའི་ལས་བཅུ་དྲུག་གསུངས་སོ། ། གཉིས་པ་བསྙེན་པར་མ་རྫོགས་པའི་རྟེན་ལ་བྱ་བ་ལ། སྦྱིན་པའི་ལས་དང་མི་མཐུན་པའི་ལས་གཉིས། དང་པོ་ནི། དགེ་ཚུལ་ལ་བསྙེན་རྫོགས་ཀྱི་སྡོམ་པ་སྦྱིན་པ་དང༌། ཞག་བཞི་བཅུའི་གནང་བ་སྦྱིན་པ་དང༌། བསླབ་པ་སྦྱིན་པ་དང༌། དྲན་པས་འདུལ་བ་སྦྱིན་པ་དང༌།
མ་སྨྱོས་པས་འདུལ་བ་སྦྱིན་པ་དང༌། ངོ་བོ་ཉིད་ཚོལ་བ་དང༌། མཐུན་པ་སྦྱིན་པ་རྣམས་སོ། ། གཉིས་པ་མི་མཐུན་པའི་ལས་ལ། བུ་སྟོན་རིན་པོ་ཆེ་ནི། དགེ་ཚུལ་ལ་ཡང་གྲངས་སུ་གཞུག་པ་བཞི་བཞེད་པས། དེ་ལྟར་བཞི་དང༌། དགེ་ཚུལ་སྡིག་ལྟ་ཅན་ལ་ལྡོག་པའི་ཕྱིར་བསྒོ་བའི་ལས་དང༌། དེ་མ་བཏང་ན་བསྙིལ་བའི་ལས་སོ། ། འདིར་འགྲེལ་པ་ལས།
འདི་ལ་ནི་སྨད་པ་ཉིད་དུ་རྣམ་པར་བཞག་གི་སྤང་བར་བྱ་བའི་ལས་ནི་མ་ཡིན་ཏེ། བསྟན་པ་ལ་ཞུགས་པ་ཡོངས་སུ་མ་རྫོགས་པ་ཡིན་པའི་ཕྱིར། ཞེས་བཤད་པ་ནི། གནས་ཕྱུང་གཞན་རྣམས་ལ་ཡང་རིགས་པ་མཚུངས་པས་དགེ་ཚུལ་ལ་གནས་དབྱུང་མི་བྱ་ལ། དེ་རྒྱུ་མཚན་ཡང་བསྟན་པ་ལས་ལོག་པའི་སྐྱོན་ཡོད་དོ། ། ཞེས་སྔོན་གྱི་སློབ་དཔོན་རྣམས་གསུང་ངོ༌། ། བསྡིགས་བསྐྲད་དང་ཕྱིར་འགྱེད་གསུམ་དང༌། གསོ་དགག་བཞག་པ་རྣམས་དགེ་ཚུལ་ལ་ཡང་བྱ་སྟེ། ལུང་ཞུ་བ་ལས། བཙུན་པ་དགེ་སློབ་མ་དང་དགེ་ཚུལ་མ་དང་དགེ་ཚུལ་ཕ་རྣམས་ཆོས་དེ་དག་དང་ལྡན་པ་ལ་ལས་དེ་རྣམས་བགྱིའམ་ཨུད་པ་ལི་རྣམ་པར་དག་པའི་ལས་མ་གཏོགས་པ་གཞན་རྣམས་ནི་བྱའོ་ཞེས་དང༌།
ཇི་སྐད་དུ། རབ་ཏུ་བྱུང་ཞིང་བསྙེན་པར་མ་རྫོགས་པ་ལ་ཡང་དེ་དག་བྱ་བ་ཉིད་ཡིན་ནོ། ། ཞེས་གསུངས་པས་སོ། ། འོན་ཀྱང་དེ་དག་ལ་སྨད་པ་ནན་ཏུར་དང་སྤོ་མགུ་སོགས་མི་བཞག་སྟེ། དགེ་འདུན་ལྷག་མ་མེད་པའི་ཕྱིར། བསྐོ་བའི་ལས་ལ་སོགས་པ་ལས་ལྷག་མ་རྣམས་མེད་དེ། ཁ་སྐོང་དུ་མི་འོས་པའི་ཕྱིར་དང༌། ལས་གྲལ་དུ་འདུ་བར་མི་དབང་བའི་ཕྱིར། བཤད་མ་ཐག་པའི་སྦྱིན་ལས་ལ་སོགས་པ་བརྒྱད་ཀྱི་ཐ་སྙད་དེ་ནི། སློབ་དཔོན་དུལ་བ་ལྷས།
ལས་བརྒྱ་རྩ་གཅིག་པོ་ལས་རིགས་བཅུ་གསུམ་དུ་བསྡུ་བའི་ཚུལ་རྒྱ་ཆེར་འགྲེལ་པར་དྲངས་པ་ལས་འབྱུང་ལ། གཞི་སེམས་ཅན་དང་སེམས་ཅན་མ་ཡིན་པ་ལ་བྱ་བའི་ཚུལ་གཉིས་སུ་བསྡུས་པ་དེ་ནི། འཕགས་པ་ཐོགས་མེད་ཀྱིས་གཞི་བསྡུ་བར། འདུལ་བ་བསྡུས་པའི་སྐབས་སུ་འབྱུང་ངོ༌། ། གསུམ་པ་གང་བྱ་བ་ལས་ཀྱི་མཚན་ཉིད་ལ། རྒྱུ་བསམ་པའི་མཚན་ཉིད། ལས་རང་གི་ངོ་བོའི་མཚན་ཉིད། འབྲས་བུ་ལས་ཉམས་སུ་མྱོང་བའི་མཚན་ཉིད་དོ། ། དང་པོ་ལ། བྱེད་པ་པོ་དགེ་འདུན་གྱི་བསམ་པ་དང༌།
གང་ལ་བྱ་བ་བསྒྲུབ་བྱའི་བསམ་པ་དང་གཉིས་སོ། ། དང་པོ་ལ། འདུ་ཤེས་དང༌། ཀུན་སློང་གཉིས། དང་པོ་ནི། ལས་ཐམས་ཅད་ལ་བྱེད་པ་པོ་དགེ་འདུན་གྱི་འདུ་ཤེས་གཙོ་བོ་ཡིན་ཏེ། བསྒྲུབ་པར་བྱ་བའི་གཞི་སོ་སོའི་མཚན་ཉིད་དང་ལྡན་པ་དོན་ལ་ཡིན་པ་ལ། དགེ་འདུན་གྱིས་དེ་ལྟར་འདུ་ཤེས་པའམ། ཐེ་ཚོམ་ཟ་བས་ཀྱང་ལས་འཆགས་པའི་ཕྱིར་ཏེ། དོན་ཤེས་མཐུན་པའི་ཕྱིར་རོ། །
ཇི་སྐད་དུ། འདུ་ཤེས་གཙོ་བོ་ཉིད་ལ་ནི་དོན་ཇི་ལྟ་བ་ཉིད་ལ་དངོས་གཞིའོ། ། ཡིད་གཉིས་ནི་འདུ་ཤེས་དང་འདྲའོ། ། ཞེས་གསུངས་པས་སོ། ། འོ་ན་ལོ་ཉི་ཤུ་མ་ལོན་པ་ལ་ལོན་པར་འདུ་ཤེས་པ་དེ་ལ་ལས་མི་འཆགས་པར་འགྱུར་ཏེ། དོན་ཤེས་མཐུན་པ་མེད་པའི་ཕྱིར་རོ་སྙམ་ན། མ་ལོན་པ་ལ་ལོན་པར་འདུ་ཤེས་པ་ནི་བསྒྲུབ་བྱའི་འདུ་ཤེས་ཀྱི་མ་ཡིན་ལ། བསྒྲུབ་བྱ་ལོན་པར་འདུ་ཤེས་པ་ལ་དགེ་འདུན་གྱིས་ཀྱང་དེ་ལྟར་འདུ་ཤེས་པས་དོན་ཤེས་མཐུན་པ་ཡིན་ནོ། ། དེས་ན། ལྟུང་བ་བྱུང་བའི་གང་ཟག་ལ་དགེ་འདུན་གྱིས་འདུ་ཤེས་ཇི་ལྟ་བ་བཞིན་དུ་ཕྱིར་བཅོས་བྱ་སྟེ།
ཇི་སྐད་དུ། ལྟུང་བ་བྱུང་བ་ལ་ནི་འདུ་ཤེས་ཇི་ལྟ་བ་བཞིན་དུ་བསྒྲུབ་པར་བྱའོ། ། གཅིག་ལ་དེ་ལྟར་བསྙིལ་བ་དང་མི་བསྙིལ་བ་དང་ཕྱིར་བཅོས་པ་རྣམ་པ་དུ་མ་རིགས་པ་ཁོ་ནའོ། ། ཞེས་གསུངས་པས་སོ། ། ལས་སྒྲུབ་པར་བྱེད་པ་པོའི་དགེ་འདུན་དང༌། ལས་མཁན་ཡང༌། སོ་སོའི་རང་རྒྱུད་མ་དག་པར་ཤེས་ཀྱང་ཕན་ཚུན་དུ་མཐོང་ཐོས་དོགས་གསུམ་གྱི་གཞི་མེད་ན་དག་པ་ཡིན་ལ། དེ་ལ་དེར་ཤེས་ན་དོན་ཤེས་མཐུན་པས་ལས་འཆགས་པ་ཡིན་ཏེ། ཇི་སྐད་དུ། དེ་ནི་གཞི་གཞན་མ་ཡིན་ནོ། །
བརྗེད་པ་ཡིད་ནི་ཡོད་པ་ཉིད་མ་ཡིན་ནོ། ། དོན་གྱི་དེ་ཉིད་ནི་མི་རྫུན་པར་སྨྲ་བ་ཉིད་ཀྱི་རྒྱུ་མ་ཡིན་ནོ། །

ཞེས་གསུངས་པས་སོ། ། བསྒྲུབ་བྱ་དེ་ལ་ཆོ་ག་དེ་བྱ་རིགས་པར་འདུ་ཤེས་པའི་དོན་ཤེས་མཐུན་ནའང་འཆགས་ཏེ། ཐམས་ཅད་དཔྱད་པ་ཐ་སྙད་པ་ཡིན་པའི་ཕྱིར་རོ། ། གཉིས་པ་ཀུན་སློང་ནི། ངེས་འབྱུང་བསམ་པས་ལས་དེ་ཞེ་ཐག་པ་ནས་བྱེད་པར་འདོད། བསྟན་པ་དང་སེམས་ཅན་ལ་ཕན་པར་འདོད་པ་དང་གསུམ་ཚང་དགོས་སོ། ། གཉིས་པ་བསྒྲུབ་བྱའི་བསམ་པ་ལ། གཞི་སེམས་ཅན་མ་ཡིན་པ་ལ་བྱ་བ་རྣམས་ལ་ནི་བསྒྲུབ་བྱའི་བསམ་པ་མེད་པས་མི་དགོས་ཤིང༌། སེམས་ཅན་ལ་བྱ་བ་ལ་ཡང༌། བྱིན་གྱིས་བརླབས་པའི་ལས་དང༌། ལྟུང་བ་ཐུན་མོང་བ་བྱིན་གྱིས་བརླབ་པ་དང་སྨྱོས་པའི་གནང་བ་སྦྱིན་པ་ལྟ་བུ་འགའ་ཞིག་ལ་དགེ་འདུན་གྱི་བསམ་པ་ཙམ་གྱིས་ཆོག་པ་ཡིན་ཏེ།
བྱ་བའི་ཡུལ་དང་བྱེད་པ་པོ་ཐ་མི་དད་པའི་ཕྱིར། འོ་ན་འདིར་ཚོགས་ཀྱིས་ཚོགས་ལ་ལས་བྱས་པར་འགྱུར་ཏེ། ཡུལ་དགེ་འདུན་ལ་བྱ་བའི་ལས་འགའ་ཞིག་ཡོད་པར་སྣང་བའི་ཕྱིར་སྙམ་ན། སྐྱོན་མེད་དེ། ཚོགས་ཐ་དད་པས་འདུན་པ་ལ་སོགས་པས་མཐུན་པར་བྱས་ཏེ་ལས་བྱེད་པ་ལ་མི་རུང་བ་མེད་པ་ལྟ་བུ། ཚོགས་ཀྱི་ཆེད་དུ་བྱས་པ་ཙམ་གྱིས་ཚོགས་ལ་བྱས་ལ་བྱས་པར་མི་འགྱུར་བའི་ཕྱིར་དང༌། སྐབས་དེ་དག་ཏུ་བྱེད་པ་པོ་དང་ཐ་མི་དད་པས་དགེ་འདུན་བསྒྲུབ་བྱར་བྱེད་པ་ཡང་མ་ཡིན་པའི་ཕྱིར་རོ། ། ལས་གཞན་བསྒྲུབ་བྱ་གཙོ་བོར་ཡོད་པ་རྣམས་ལ་ནི་བསྒྲུབ་བྱའི་འདུ་ཤེས་དང༌། ཀུན་སློང་གཉིས་ལས། དང་པོ་ནི།
སྦྱིན་པའི་ལས་དང༌། བསྐོ་བའི་ལས་ལ། བསྒྲུབ་བྱས་དགེ་འདུན་ལས་མཁན་དང་བཅས་པ་རྣམ་དག་ཏུ་འདུ་ཤེས་པ། ལས་དེ་ཡང་སྒྲུབ་པར་འོས་པ་དང་ཆོས་དང་ལྡན་པ་དང༌། བདག་ཉིད་ཀྱང་ལས་དེ་བྱ་བར་འོས་པའི་རྟེན་ཡིན་པར་འདུ་ཤེས་མ་འཁྲུལ་བ་དགོས་ཏེ། ལུང་གཞིར། དགེ་སློང་གཅིག་གིས་དགེ་འདུན་ལྷག་མའི་ལྟུང་བ་ཟླ་བ་གཅིག་ཏུ་ངོ་མ་ཤེས། ཤེས་ནས་ཟླ་བ་གཅིག་ཏུ་བཅབས་དེ་ནས་དགེ་སློང་ལ་སྨྲས་པ་དང་ཟླ་བ་གཉིས་ཀྱི་སྤོ་བ་སྦྱིན་པས་དེས་སྨྲས་པ་ཟླ་བ་གཅིག་ནི་ལེགས་པར་སྦྱིན་གཉིས་པ་ནི་ཉེས་པར་སྦྱིན་པ་ཡིན་ནོ། ། ཞེས་ཟེར་བ་ལ་ཟླ་བ་གཅིག་གི་སྤོ་བ་མ་ཆགས་པར་ལུང་དུ་གསུངས་པ་དང༌། ཡང་དགེ་སློང་གཅིག་ལ་དགེ་འདུན་ལྷག་མའི་ལྟུང་བ་ཟླ་བ་གཅིག་ཏུ་ངོ་མ་ཤེས།
ཤེས་མ་ཐག་ཏུ་མ་བཅབས་པར་དགེ་སློང་ལ་སྨྲས་པ་དང༌། ཟླ་བ་གཅིག་གི་སྤོ་བ་སྦྱིན་པས་དེས་སྨྲས་པས་བདག་ལ་སྤོ་བ་ཉེས་པར་སྦྱིན་ཏེ། མགུ་བ་དངོས་པོ་ཞེས་ཟེར་བ་ལ་སྤོ་བ་མ་ཆགས་པར་ལུང་དུ་བཤད་པའི་ཕྱིར་རོ། ། དེར་མ་ཟད། སྦྱོར་བའི་དུས་སུ་ལས་དེ་བདག་ལ་བྱེད་དོ་སྙམ་དུ་ཤེས་པ་དང༌། རྗེས་སུ་ལས་དེ་བྱས་པར་ཤེས་པ་དང༌། སྦྱིན་པའི་ལས་ལ་ཐོབ་པར་ཤེས་པ་དང༌། བསྐོ་བའི་ལས་ལ་བསྐོས་པར་ཤེས་པ་དགོས་ཏེ། ལུང་ཞུ་བར། བཙུན་པ་སྨྱོན་པ་ལ་ལས་བགྱི་ན་ལས་བགྱིས་པ་ཞེས་བགྱིའམ།
ཨུད་པ་ལི་སྨྱོས་པའི་གནང་བ་སྦྱིན་པ་མ་གཏོགས་པའི་ལས་ལྷག་མ་རྣམས་ནི་སྔར་དགེ་སློང་དུ་འདུ་ཤེས་ཡོད་ཅིང་ལས་འདི་ནི་བདག་ལ་བྱེད་དོ་བར་ཤེས་ན་ལས་བྱས་པ་ཞེས་བྱའོ། ། སེམས་འཁྲུག་པ་དང༌། འོན་པའི་བར་དུ་ཡང་དེ་བཞིན་ནོ་ཞེས་དང༌། གང་ཟག་གསུམ་ནི་བསྙེན་པར་མ་རྫོགས་པ་ཞེས་བྱ་སྟེ། བདག་གི་མིང་མ་བརྗོད་པ་དང༌། མཁན་པོའི་མ་བརྗོད་པ་དང༌། བསྙེན་པར་མ་རྫོགས་པར་ཤེས་པའོ། ། ཞེས་གསུངས་པའོ། ། གཉིས་པ་ཀུན་སློང་ནི། ངེས་འབྱུང་གི་བསམ་པས་ཟིན་པ་དང༌།
བསམ་པ་ཐག་པ་ནས་ནོད་པར་འདོད་པ་དགོས་ཏེ། ཇི་སྐད་དུ། ཕྱིར་སྤོང་བ་ལ་ཡང་མི་སྐྱེའོ་ཞེས་གསུངས་པས་སོ། ། ད་ནི་འདི་དཔྱད་དེ། ལས་བྱེད་པའི་ཚུལ་ཁྲིམས་འཆལ་པས་བྱས་ན་ལས་འཆགས་སམ་ཞེ་ན། དེ་ལའང་སྔར་བཤད་པ་ལྟར་དགེ་འདུན་གྱི་ངོས་ནས་འདུ་ཤེས་ཀྱི་ཡན་ལག་ཚང་ཀྱང་བསྒྲུབ་བྱའི་ངོས་ནས་མ་ཚང་ན་ལས་མི་འཆགས་ལ། དོན་ལ་ཚུལ་ཁྲིམས་འཆལ་པ་ཡིན་ཀྱང་དགེ་འདུན་དང་བསྒྲུབ་བྱ་གཉིས་ཀའི་ངོས་ནས་མཐོང་ཐོས་དོགས་གསུམ་གང་རུང་མེད་ན། ཇི་སྐད་དུ། དོན་གྱི་དེ་ཉིད་ནི་མི་བརྫུན་པར་སྨྲ་བ་ཉིད་ཀྱི་རྒྱུ་མ་ཡིན་ནོ་ཞེས་འབྱུང་བ་ལྟར་དག་པ་ཡིན་ལ། དེ་ལ་དེ་ལྟར་འདུ་ཤེས་ན་དོན་དང་འདུ་ཤེས་མཐུན་པར་བཞག་དགོས་པ་ཡིན་ཏེ།
ལས་ཐམས་ཅད་དཔྱད་པ་ཐ་སྙད་པའི་འདུ་ཤེས་ཀྱིས་འཇུག་དགོས་པའི་ཕྱིར་ཏེ། འདིར་མངོན་ཤེས་ཀྱིས་དཔྱོད་པ་ནི་བཀག་ལ། ཐ་སྙད་ལས་གཞན་ཡིད་བརྟན་དུ་རུང་བ་གང་ཡང་མེད་པའི་ཕྱིར། དེ་སྐད་དུ་ཡང་འོད་ལྡན་ལས་ཚུལ་ཁྲིམས་འཆལ་པ་འདི་ཡང་ཇི་ལྟར་ཤེས་པར་བྱ་ཞེ་ན་མཐོང་བ་དང་དོགས་པ་རྣམས་ཀྱིས་སོ། ། གསུམ་པོ་འདི་དག་ནི་འདུལ་བ་ལས་འབྱུང་བའི་ཐ་སྙད་ཀྱི་རྒྱུ་ཡིན་ནོ། ། དེ་ལྟར་ཡང་གཞུང་ནི། གསོ་སྦྱོང་བཞག་པའི་གཞི་ལས། ལྷའི་མིག་དང་རྣ་བ་དག་གིས་ཐ་སྙད་དུ་བཀག་པ་ཡིན་ཏེ། དགེ་སློང་དག་ལྷའི་མིག་གིས་ཐ་སྙད་དུ་བྱ་བ་མ་ཡིན་པས་ལྷའི་མིག་གིས་བསླུས་ནས་དགེ་སློང་དེ་ལ་གླེང་ཞིང་བསྐུར་བར་མི་བྱའོ། ། དེ་ལྟར་བྱེད་ན་འགལ་ཚབས་ཅན་དུ་འགྱུར་རོ། །
ལྷའི་མིག་གིས་ཇི་ལྟ་བ་བཞིན་དུ་ལྷའི་རྣ་བས་ཀྱང་དེ་བཞིན་ནོ། ། ཞེས་འབྱུང་བ་ཡིན་ནོ། ། གལ་ཏེ་དཔྱད་པ་དོན་དམ་པར་དགོས་པ་ཡིན་ན་ནི་ལྷའི་མིག་དང་རྣ་བ་ཉིད་འདིར་བཀག་པར་མི་འགྱུར་ཏེ། གཞན་གྱིས་གཏན་ལ་དབབ་པར་མི་ནུས་པའི་ཕྱིར་རོ། ། གང་གི་ཕྱིར་རང་བཞིན་གྱི་ཁ་ན་མ་ཐོ་བ་དང་བཅས་པ་ལ་ཡང་ཐ་མལ་པའི་མིག་གིས་འཇུག་པར་བྱ་བར་གསུངས་པས་དེ་ནི་དེ་ལྟར་གདོན་མི་ཟ་བ་ཡིན་ཏེ། འདིར་ཕྲན་ཚེགས་ལས། འཕགས་པ་མ་འགགས་པས་དབང་དུ་མཛད་ནས་ལྷའི་མིག་གིས་ཆུ་ལ་བརྟག་པར་མི་བྱའོ། ། འོན་ཀྱང་ཐ་མལ་པའི་མིག་གིས་སོ་ཞེས་འབྱུང་བ་ཡིན་ནོ། ། ཁ་ཅིག་ན་རེ། འོ་ན་གལ་ཏེ་འདུལ་བ་ཐམས་ཅད་ལས་འབྱུང་བའི་དཔྱད་པ་ཐ་སྙད་པ་ཡིན་ན།
ཞུ་བའི་གཞུང་ལས་འབྱུང་བ་དང་འགལ་བར་འགྱུར་ཏེ། གཞུང་ནི་ཉེ་བ་འཁོར་མཁན་པོ་ཚུལ་ཁྲིམས་འཆལ་པས་བསྙེན་པར་རྫོགས་པར་བྱེད་ན། གལ་ཏེ་གང་ཟག་གི་མི་ཤེས་ན་བསྙེན་པར་རྫོགས་པ་ཡིན་ནོ། ། ཞེས་རྒྱ་ཆེར་གསུངས་ནས་འདི་སྐད་དུ་ཉེ་བ་འཁོར་སློབ་དཔོན་དག་ལས་བྱེད་པ་ཚུལ་ཁྲིམས་འཆལ་པས་བསྙེན་པར་རྫོགས་པར་བྱེད་ན། བསྙེན་པར་མ་རྫོགས་པ་ཡིན་ནོ། ། ཞེས་གསུངས་པ་ཡིན་པས་གལ་ཏེ་འདིར་ལས་བྱེད་པའི་ཡང་དཔྱད་པ་ཐ་སྙད་པ་ཡིན་པར་བཞེད་ན་ནི་དེའི་ཚེ་གལ་ཏེ་གང་ཟག་གིས་མི་ཤེས་ནའོ་ཞེས་མཛད་པར་འགྱུར་བ་ཞིག་ན་མཛད་པ་ཡང་མེད་པས་དེ་ལྟ་བས་ན་དངོས་པོ་ཉིད་དུ་བཞེད་པ་ཡིན་ནོ་ཞེ་ན། དེ་ནི་མ་ཡིན་ཏེ། མཁན་པོ་དང་འབྲེལ་བའི་ཚིག་ལས་གལ་ཏེ་གང་ཟག་གིས་མི་ཤེས་ཞེས་བྱ་བའི་ཁྱད་པར་འདི་ཙམ་ཞིག་ལས་བྱེད་པའི་ཚིག་ལ་རྗེས་སུ་སྦྱར་བར་བྱའོ། ། དབང་དུ་བྱས་པའི་རྗེས་སུ་འཇུག་པ་ནི་བཞེད་པ་ཉིད་ཡིན་ཏེ། དགེ་སློང་རྣམས་དང་བསླབ་པ་མཐུན་པར་འགྱུར་བ་ཞེས་བྱ་བ་ལ་སོགས་པ་ནི།
ཕྱི་མ་མཐའ་དག་པའི་རྗེས་སུ་འཇུག་པ་མཐོང་བའི་ཕྱིར་རོ། ། གལ་ཏེ་དཔྱད་པ་ཐ་སྙད་པ་མ་ཡིན་ན་ནི་བསྟན་པ་སྒྲུབ་པར་ནུས་པར་མི་འགྱུར་རོ། ། དེ་བས་ན་མཐོང་བ་དང་ཐོས་པ་དང་དོགས་པ་དག་ཁོ་ན་འདིར་ཐ་སྙད་ཀྱི་རྒྱུ་ཡིན་ནོ། ། ཞེས་རྒལ་ལན་དང་བཅས་པ་རྒྱས་པར་གསུངས་པའི་དོན་ལ་ལེགས་པར་བརྟགས་ན་རིགས་པའི་དོན་སྔར་བཤད་པ་དེ་དག་བདེ་བླག་ཏུ་རྙེད་པར་འགྱུར་བ་ཡིན་ནོ། ། འདིར་གང་ཟག་ཅེས་པ་བསྒྲུབ་བྱ་ཁོ་ན་མ་ཡིན་གྱི་ལས་བྱེད་པ་པོའི་གང་ཟག་ཀྱང་མཚོན་ནོ། ། དེ་ལྟ་ན་དགེ་སློང་ཉམས་པའི་ཚོགས་རྐྱང་པས་ལས་འཆགས་པར་འགྱུར་ལ། དེ་ཡང་དེ་ལྟ་ན། ཇི་སྐད་དུ། ཐ་དད་པར་གནས་པ་དག་ལས་གཞན་པ་ཁ་སྐོང་བར་འོས་པ་མ་ཡིན་པ་དག་གི་ཚོགས་ཀྱིས་གསོལ་བ་དང་བརྗོད་པ་དག་ནི་མ་ཡིན་ནོ་ཞེས་པའི་དོན་ཇི་ལྟར་དྲང་ཞེ་ན་དཔྱད་དགོས་པར་སྣང་ངོ༌། ། དེ་ལྟར་དཔྱད་པའི་ཚེ་དེ་དང་དེ་ལ་དེ་དང་དེར་ཤེས་པ་དགོས་སོ། །
དེ་ལྟར་ཇི་སྐད་བཤད་པའི་ཚུལ་འདིས་ནི། ལྕང་ར་བ། སྐབས་འགའ་ཞིག་ཏུ་མཁན་པོ་ཚུལ་ཁྲིམས་འཆལ་ཡང་ལས་འཆགས་པའི་གེགས་སུ་མི་འགྱུར་ལ། ལས་ཀྱི་སློབ་དཔོན་དང༌། ཁ་སྐོང་ཚུལ་ཁྲིམས་འཆལ་ན་ལས་མི་འཆགས་པས་སྡོམ་པ་སྐྱེ་བ་གཏན་མི་སྲིད་ཟེར་བ་དང༌། རེས་འགའ་དགེ་འདུན་གྱི་འདུ་ཤེས་ཀྱི་ཡན་ལག་དགོས་མི་དགོས་ཀྱི་ཐེ་ཚོམ་ཙམ་དང་དཔྱད་པ་གང་ཡང་མེད་པར། བསྒྲུབ་བྱའི་རྒྱུད་ལ་སྡོམ་པ་ཐོབ་བློ་སྐྱེས་ན། དེར་བས་སོ་ཞེས་པ་དང༌། ཁོ་བོས་ཆུ་གཏོར་བཏང་ལ་འོང་གི་ཞེས་བརྗོད་པ་ཙམ་གྱིས་དགེ་ཚུལ་དང༌། བསྙེན་རྫོགས་ཀྱི་སྡོམ་པ་རྣམ་པར་དག་པ་སྐྱེས་པ་ཡིན་ནོ་ཞེས་རྣམ་རྟོག་གཏིང་མ་ཚུགས་བཞིན་དུ་བག་ཡངས་བར་བྱུང་རྒྱལ་དུ་སྨྲ་བ་མཐའ་དག་ཀྱང་ཁེགས་པ་ཡིན་ཏེ།
དེ་སྐད་དུ་ཡང་དེ་ཉིད་ཀྱི་གཞུང་ལས། བསྙེན་རྫོགས་ཀྱི་རྒྱུའི་གཙོ་བོ། ལས་ཀྱི་ཁ་སྐོང་གི་དགེ་འདུན་ལ་དག་སྟེར་དང་ལས་ཆགས་མི་ཆགས་ཀྱི་རྣམ་གཞག་ཅི་ཡང་མི་བྱེད་པར་མཁན་རྒྱུད་དག་མ་དག་འབའ་ཞིག་གི་རྣམ་གཞག་ནི་འདུལ་བ་མི་ཤེས་པའི་བླུན་པོའི་རྣམ་ཐར་འབའ་ཞིག་ཡིན་ནོ་ཞེས་བྲིས་ལ། དེ་ནི་བདེན་མོད་འོན་ཀྱང་རྣམ་རྟོག་གཏིང་མ་ཚུགས་པས་དེའི་དེ་མ་ཐག་ཏུ། ཆུ་གཏོར་མ་སོགས་དང༌། དེར་བས་མ་སོགས་ལའང་སྡོམ་པ་སྐྱེ་བར་གོང་དུ་ཤེས་བྱེད་ཀྱི་ལུང་གསལ་བ་དག་གིས་སྒྲུབས་ཟིན་པའི་ཕྱིར་ན། སྡོམ་རྒྱུད་མ་དག་པའི་སྐྱོན་ཅི་ཡང་མི་འབྱུང་ལ། ཞེས་བྲིས་པ་ལ་ནི། འདུལ་བའི་གཞུང་ཡི་གེ་གང་ལས་ཀྱང་སྡོམ་པའི་ཐོབ་རྒྱུ་དེ་ལྟ་བུ་མ་བཤད་པས་ལུང་དང་འགལ་བའི་ཉེས་པ་དང༌། ཁྱེད་ཀྱིས་སྡོམ་རྒྱུད་དང་མཁན་རྒྱུད་ཀྱི་ཁྱད་པར་མ་ཕྱེད་པས་རིགས་པ་དང་འགལ་བའི་ཕྱིར་དང༌།
ཁྱེད་རང་གི་ཁས་བླངས་སྔ་མ་དང་འགལ་བས་ཁས་བླངས་ནང་འགལ་བའི་ཉེས་པ་རྣམས་གཅིག་ཆར་དུ་འབྱུང་བའི་ཕྱིར་རོ། ། ཡང་ཁྱེད་ཀྱིས་འདི་སྐད་དུ། ཁྱད་པར་དགེ་ཚུལ་ལ་སློབ་དཔོན་དང༌། བསྙེན་རྫོགས་ལ་ལས་འཆགས་ངེས་ཀྱི་དགེ་འདུན་གཙོ་བོ་ཡིན་པ་ལ་ཉམས་པས་ཁ་སྐོང་བྱས་ནས་བསྙེན་རྫོགས་སྒྲུབ་པ། པཎ་ཆེན་བརྒྱུད་ལའང་དུ་མ་ཞིག་སྣང་ཞིང༌། དེ་དག་ལ་ནི་ཉེ་བ་འཁོར་གྱིས་མཁན་པོ་བྱས་ཀྱང་སྡོམ་པ་སྐྱེ་མི་སྲིད་པའི་ཕྱིར་རོ། ། ཞེས་བྲིས་པ་ནི། ལུང་དང་རིགས་པ་དང་ཁས་བླངས་པ་དང་འགལ་བ་དང༌། གཞི་མེད་སྐུར་འདེབས་ཀྱི་ཉེས་པ་རྣམས་ཁྱེད་ལ་གཅིག་ཆར་དུ་འབྱུང་བ་ཡིན་ཏེ། ལུང་ནི་འོད་ལྡན་གྱི་བཤད་པ་གོང་དུ་དྲངས་མ་ཐག་པ་ཡིན་པའི་ཕྱིར་དང༌།
རིགས་པ་ནི། དོན་ལ་ཚུལ་ཁྲིམས་ཉམས་པ་ཡིན་ཀྱང་བསྒྲུབ་བྱ་དང་དགེ་འདུན་གཉིས་ཀའི་ངོས་ནས་མཐོང་ཐོས་དོགས་གསུམ་གྱི་གཞི་མེད་ན་རྣམ་དག་ཏུ་འཇོག་དགོས་པའི་ཕྱིར་དང༌། ཁས་བླངས་པ་ནི། མཁན་པོ་ཉམས་པ་དང་མ་ཆགས་པས་ཁ་སྐོང་བྱས་པ་ལ་བསྙེན་རྫོགས་ཀྱི་སྡོམ་པ་སྐྱེ་བར་ཁྱེད་རང་གིས་ཁས་བླངས་པའི་ཕྱིར་དང༌། ཁྱེད་ལ་གཞི་མེད་སྐུར་འདེབས་ཀྱི་ལྷག་མ་འབྱུང་བའི་རྒྱུ་མཚན་ནི། ཁྱེད་རང་དགེ་སློང་དུ་ཁས་བླངས་ནས་པཎ་ཆེན་བརྒྱུད་ཀྱི་དགེ་སློང་མང་པོ་ལ་གཞི་མེད་པར། ཉམས་པས་ཁ་སྐོང་བྱས་པས་སྡོམ་པ་མ་སྐྱེས་སོ་ཞེས་གསལ་བར་བསྒྲགས་པའི་ཕྱིར། ཡང་ཁྱེད་ཀྱིས་འདི་སྐད་དུ་གླེང་གཞིའི་ལུང་ཁུངས་སུ་དྲངས་པ་ལས། མཉན་ཡོད་དུ་ཁྱིམ་བདག་གི་བུམ་བསད་པའི་མཚམས་མེད་བྱས་པ་ཞིག་གིས། དགེ་སློང་གཅིག་གི་དྲུང་དུ།
རབ་ཏུ་བྱུང་ཞིང་བསྙེན་པར་རྫོགས་ནས་སྡེ་སྣོད་གསུམ་ལ་མཁས་པར་བྱས་སོ། ། དོན་དེ་ཉིད་སྟོན་པ་ལ་གསོལ་བས། བསྙིལ་བར་བཀའ་སྩལ་ཏེ་གནས་ཕྱུང་ངོ༌། ། དེས་མཐའ་འཁོབ་ཞིག་ཏུ་སོང་སྟེ་གཙུག་ལག་ཁང་བརྩིགས་པ་དེར། དེ་ལ་བརྟེན་ནས་དགེ་སློང་གི་དགེ་འདུན་གྱི་ཚོགས་ཆེ་བར་ལོངས་ཏེ། འགའ་ཞིག་དགྲ་བཅོམ་པའི་འབྲས་བུ་ཡང་ཐོབ་པར་གསུངས་སོ། ། འདི་ཉིད་བཤེས་སྤྲིང་ལས། བདེ་བྱེད་ཅེས་བཤད་པ་དེ་ཉིད་ཡིན་པར་འགྲེལ་པས་བཤད་དོ། ། དེ་ལྟར་མཁན་པོ་མེད་པ་དང༌། ཡོད་ཀྱང་ཚུལ་ཁྲིམས་དང་མི་ལྡན་པ་ལ་ལྡན་པར་ཡིད་ཆེས་ན་སྡོམ་པ་སྐྱེ་བར་གྲུབ་བོ། །
ཞེས་སྨྲས་པ་དེ་ནི་རིགས་པ་མ་ཡིན་ཏེ། མཚམས་མེད་བྱས་པའི་གང་ཟག་རྐྱང་པས། གཞན་ལ་མ་རག་པར་དགེ་སློང་གི་དགེ་འདུན་གྱི་སྡེ་ཚུགས་པར་ནུས་ན། འདུལ་བའི་ལུང་ཡི་གེ་ཐམས་ཅད་དང་འགལ་བའི་ཕྱིར་དང༌། དེར་དགེ་སློང་རྣམ་དག་གཞན་འདུས་ནས་བྱས་པ་ཡིན་ན་ནི་མཐའ་འཁོབ་ཀྱི་དོན་མེད་པའི་ཕྱིར་དང༌། དེའི་ཚེ་ཡང་དེས་མཁན་པོ་བྱས་པའི་ཤེས་བྱེད་མེད་པའི་ཕྱིར་ལུང་དང་འགལ་བ་ཡིན་ནོ། ། དེར་མ་ཟད་ཀྱི་དེའི་དུས་ཀྱི་དགེ་སློང་གི་མིང་ཅན་དེ་དག་དགེ་སློང་མཚན་ཉིད་པ་ཡིན་ན། དགེ་སློང་ལྷ་ཆེན་པོ་ཡང་དགེ་སློང་དུ་ཐལ་བས་རིགས་པ་དང་འགལ་བ་ཡིན་ནོ། ། དེར་མ་ཟད་ཀྱི་དེའི་དུས་ཀྱི་དགེ་སློང་གི་ཚོགས་ཤིན་དུ་ཆེ་བ་དེ་རྣམས་ཆོས་ཅན། ཉེ་བ་འཁོར་གྱི་མཁན་པོ་བྱས་ཀྱང་རང་རྒྱུད་ལ་སྡོམ་པ་སྐྱེ་མི་སྲིད་པར་ཐལ།
ཉམས་པས་ཁ་སྐོང་བྱས་ནས་བསྙེན་རྫོགས་སུ་བསྒྲུབས་པའི་ཕྱིར། ཞེས་བརྗོད་ན་འཁོར་གསུམ་དངོས་འགལ་དུ་སོང་བས་ཁས་བླངས་པ་དང་ཡང་འགལ་བ་ཡིན་ནོ། ། ཁྱོད་ཀྱིས་ནི། གླེང་གཞིའི་ལུང་དེ་བག་མེད་དྲངས་པས་ཡིད་བརྟན་དུ་མི་རུང་ལ། དེ་དང་ཆ་མཐུན་པའི་ལུང་ཞིག་སྣང་བ་དེའི་དགོངས་པ་གཞན་དུ་འཆད་དགོས་སོ། ། ཞར་ལ་འདི་བཤད་པར་བྱ་སྟེ། བླ་ཆེན་དགོངས་པ་རབ་གསལ་བསྙེན་པར་རྫོགས་པའི་དུས་ཀྱི་ཁ་སྐོང་གི་རྒྱའི་ཧ་ཤང་གཉིས་པོ་དོན་ལ་ཇི་ལྟར་ཡིན་ཀྱང༌། གོང་དུ་བཤད་པའི་དགེ་འདུན་གྱི་བསམ་པའི་ཡན་ལག་དང༌། བསྒྲུབ་བྱའི་བསམ་པའི་ཡན་ལག་གཉིས་ཤིན་ཏུ་ཚང་བས། བླ་ཆེན་པོའི་ཐུགས་རྒྱུད་ལ་དགེ་སློང་གི་སྡོམ་པ་རྣམ་དག་འཁྲུངས་པར་གྲུབ་ཅིང༌།
ཆུ་གཏོར་མ་དང༌། དེར་བས་མ་ནས་བརྒྱུད་པ་གང་ཡིན་པའི་མཁན་བརྒྱུད་ནི་མ་དག་པར་བཞག་དགོས་ཏེ། རྩ་བ་མཁན་པོ་མེད་པ་ལ་ཐུག་ཅིང༌། བར་དུ་མཁན་པོར་གསོལ་བ་བཏབ་པའི་འ་ཞྭ་ཡེ་ཤེས་གཡུང་དྲུང་ཞེས་བྱ་བ་དགེ་ཚུལ་དུ་ཆུ་གཏོར་མ་རྒྱུད་ལྡན་དུ་རློམ་པ་དེ་དང༌། ཡང་ཟི་བོན་སྟོན་ཞེས་བྱ་བ་དེར་བས་ཀྱི་དགེ་སློང་དུ་རློམ་པ་དེ་གཉིས་ལ་སྡོམ་པ་མེད་པའི་ཕྱིར། འོན་ཀྱང་སྡོམ་རྒྱུད་མ་དག་པར་འཇོག་མི་ནུས་ཏེ། མཁན་པོ་ནི། དགེ་ཚུལ་དང༌། དགེ་སློང་གི་མེད་ན་མི་འབྱུང་བའི་རྒྱུ་མ་ཡིན་པའི་ཕྱིར་རོ། ། དེ་ལྟར་ཞར་ལ་བྱུང་བ་བརྗོད་ནས།
ད་ནི་དཀྱུས་མའི་དོན་བཤད་པར་བྱ་སྟེ། གཉིས་པ་ལས་ངོ་བོ་ཉིད་ཀྱི་མཚན་ཉིད་ལ་བཞི་སྟེ། ལས་ཚང་བ་དང༌། མ་ནོར་བ་དང༌། མ་འཁྲུགས་པ་དང༌། བཞག་པར་མི་འོས་པའོ། ། དང་པོ་ནི། ཇི་སྐད་དུ། ལས་ནི་གསོལ་བ་དང་བརྗོད་པ་དང་སོ་སོར་ཐར་པ་གདོན་པ་དང་དགག་དབྱེའོ། ། ཞེས་གསུངས་པ་དེ་ལ།
གསོལ་བའི་ལས་ཉེར་བཞི་ལ། གསོལ་པ་ཁོ་ན་ཚང་བ་དང༌། གསོལ་བ་དང་གཉིས་ཀྱི་ལས་ཞེ་བདུན་ལ་གསོལ་བ་གཅིག་དང༌། བརྗོད་པ་གཅིག་ཁོ་ན་ཚང་བ་དང༌། གསོལ་བ་དང་བཞིའི་ལས་སུམ་ཅུ་ལ་གསོལ་བ་གཅིག་དང༌། བརྗོད་པ་གསུམ་ཁོ་ན་ཚང་དགོས་ཏེ། མ་ཚང་ན་མི་འཆགས། ལྷག་ན་འཆགས་ཀྱང་ཉེས་བྱས་སུ་འགྱུར་བའི་ཕྱིར། དེ་སྐད་དུ་ཡང༌། བརྗོད་པ་ལྷག་པ་དག་གིས་ནི་མ་བྱས་པ་ཉིད་མ་ཡིན་ནོ། །
ཉམས་ན་མ་བྱས་པ་ཉིད་དོ། ། ཞེས་གསུངས་པས་སོ། ། ལས་ཀྱི་ཆོ་ག་རེ་རེ་ལ་ཡང་ཚིག་གཙོ་བོ་མ་ཡིན་པ་ཉམས་ན་འཆགས་ལ་ཉེས་བྱས་ཏེ། ཇི་སྐད་དུ། དགོངས་སུ་གསོལ་ཞེས་བྱ་བ་ལ་སོགས་པ་ལ་ནི་ཕ་རོལ་གྱི་སེམས་གཏད་པ་ཉིད་གཙོ་བོ་ཡིན་ནོ་ཞེས་བཤད་པས་སོ། ། གཙོ་བོར་གྱུར་པའི་ཚིག་ཆད་ན་མི་འཆགས་དེ། ཇི་སྐད་དུ། དེ་ཉིད་ཀྱི་མིང་མ་བརྗོད་ན་ཡང་ངོ༌། ། དགེ་འདུན་གྱི་ན་ཡང་དེའི་སྐྱེ་གནས་ཀྱི་མི་སྐྱེའོ་ཞེས་དང༌། ལུང་དུ།
གང་ཟག་ལྔ་ནི་བསྙེན་པར་མ་རྫོགས་པ་ཞེས་བྱ་སྟེ། བདག་གི་མིང་མ་བརྗོད་པ་དང་མཁན་པོའི་མིང་མ་བརྗོད་པ་དང་གསོལ་བ་ཆད་པ་དང་བརྗོད་པ་ཆད་པ་དང་བསྙེན་པར་རྫོགས་པ་མི་ཤེས་པའོ། ། ཞེས་གསུངས་པས་སོ། ། འདི་ཡང་མཁན་པོ་དང་བཅས་པའི་བསྙེན་རྫོགས་ལ་དགོངས་པར་འགྲེལ་པས་འཆད་དོ། ། གཉིས་པ་མ་ནོར་བ་ནི། དགེ་སློང་གི་སྡོམ་པ་ལེན་པ་ལ་དགེ་ཚུལ་གྱི་སྡོམ་པ་འབོགས་པའི་ཆོ་ག་བྱས་ན་མི་འཆགས་པ་ལྟ་བུ་སྟེ། ཇི་སྐད་དུ། དེས་བྱ་བ་ལས་མ་ཡིན་པས་མི་འཆགས་ཞེས་དང༌། ལུང་དུ་བསྙེན་པར་རྫོགས་པར་བགྱི་བ་ལ། གསོལ་བ་དང་བཞིའི་ལས་བགྱིད་ན་བསྙེན་པར་རྫོགས་ཞེས་བགྱིའམ་མ་རྫོགས་ཞེས་བགྱི་བཀའ་སྩལ་པ་བསྙེན་པར་མ་རྫོགས་ཞེས་བྱའོ་ཞེས་གསུངས་པས་སོ། །
འདི་ནི་ཆོ་ག་ནོར་བའི་དཔེ་ཡིན་ལ། ལས་ཀྱི་རིགས་ནོར་བ་ནི་རྣམ་པར་དག་པའི་ལས་བྱ་དགོས་པ་ལ། རྨ་དབབ་པའི་ལས་སམ། སྤངས་པའི་ལས་བྱས་ན་མི་འཆགས་ཏེ། ལུང་དུ། བཙུན་པ་མ་མཐོང་བའི་སླད་དུ་སྤང་བའི་ལས་སུ་འོས་པ་ཞིག་ལ་བསྡིགས་པ་དང་སྨད་པ་དང་བསྐྲད་པ་དང་ཕྱིར་འགྱེད་པའི་ལས་ཤིག་བགྱིད་ན་ལས་བགྱིས་པ་ཞེས་པས་བགྱིའམ་ཨུད་པ་ལི་མ་བྱས་ཞེས་བྱའོ། ། དེ་ཅིའི་ཕྱིར་ཞེ་ན་སྤང་བའི་ལས་ཀྱང་གཞན་རྨ་དབབ་པའི་ལས་ཀྱང་གཞན་ནོ་ཞེས་དང༌། ཨུད་པ་ལི་སྤང་བའི་ལས་ཀྱང་གཞན་རྣམ་པར་དག་པའི་ལས་ཀྱང་གཞན་ནོ་ཞེས་གསུངས་སོ། ། དེ་བཞིན་དུ་བསྐོ་བའི་ལས་དང༌། སྦྱིན་པའི་ལས་ལ་ཡང་སྦྱར་རོ། །
ལས་ཀྱི་མ་བུ་ནོར་བ་ནི། གསོལ་བ་གཞན་བྱས་ནས་བརྗོད་པ་གཞན་བྱས་པ་ལྟ་བུ་སྟེ། བཙུན་པ་ལས་གཞན་གྱི་གསོལ་བ་བགྱིས་ལ་ལས་གཞན་གྱིས་བསྒྲགས་ནས་ལས་བགྱིས་པ་ཞེས་བགྱིའམ་ཨུད་པ་ལི་མ་བྱས་པ་ཞེས་བྱ་སྟེ་དགེ་སློང་དེ་དག་ཀྱང་འདས་པ་དང༌། བཅས་པའོ་ཞེས་གསུངས་སོ། ། དེ་ལྟར་སྤྱིར་བཏང་ནས་བྱེ་བྲག་ཏུ་བཤད་པ་ནི། བསྒྲུབ་བྱ་གཅིག་ལ་ལས་དེ་དག་གི་དོན་དུ་བསམས་ནས་དེ་དང་ལས་རིགས་མཐུན་པའི་ལས་གཞན་གྱིས་བྱས་ན་ནོར་ཡང་འཆགས་ཏེ། ནན་ཏུར་གྱི་རྒྱུ་གཞན་ལ་དེའི་དོན་དུ་བསམ་པས་གཞན་བྱེད་པ་ནི་འཆགས་སོ་ཞེས་པས་སོ། ། དེའི་དོན་དུ་མ་བསམས་ན་མི་ཆགས་ཏེ། གཞན་དུ་ན་མི་ཆགས་སོ་ཞེས་པས་སོ། ། དགེ་སློང་དང་དགེ་སློང་མའི་ཆོ་ག་ཕན་ཚུན་ནོར་ཡང་འཆགས་ལ་ཉེས་བྱས་ཏེ།
ཇི་སྐད་དུ། དགེ་སློང་དང་དགེ་སློང་མ་ཉིད་དག་གི་ལས་གཞན་བྱེད་པ་མ་ཡིན་ནོ་ཞེས་གསུངས་སོ། ། མདོ་དེའི་དོན་ལ། འགྲེལ་པར་མཆོག་ལ་བརྟེན་ནས་ཕ་བསྙེན་པར་རྫོགས་པ་ལ་ནི། ཆོ་ག་ཉམས་པ་མེད་ཀྱི་སྟེང་དུ་ལྷག་དང་བཅས་པ་ཡིན་ལ། བུད་མེད་བསྙེན་པར་རྫོགས་ལ་དགེ་སློང་མའི་དགེ་འདུན་བསོག་པ་ནི་ཚུལ་དང་མཐུན་པ་ཙམ་དུ་ཟད་པས་དགེ་སློང་གི་ལས་ཀྱིས་ཀྱང་དགེ་སློང་མ་ཉིད་དུ་འགྱུར་བར་ཤེས་པར་བྱའོ། ། དེ་ལྟར་ཡང་ལུང་ལས། དགེ་སློང་རྣམས་ལས་དགེ་སློང་མ་བསྙེན་པར་རྫོགས་པ་དགེ་སློང་གི་དངོས་པོ་བཙལ་བར་བྱའོ་ཞེས་གསུངས་པས་སོ། ། ཞེས་བཤད་དོ། ། བསམ་དོན་མ་ནོར་ན་ཕོ་རྟགས་དང་མོ་རྟགས་ཀྱི་ཚིག་ནོར་བ་ཙམ་གྱིས་མི་འཆགས་པ་མ་ཡིན་ཏེ།
ཇི་སྐད་དུ། མཚན་གཞན་ལ་བརྟེན་པས་ནི་མ་ཡིན་ནོ་ཞེས་སོ། ། མདོར་ན་ཚིག་ཕྱེད་ཀྱང་མ་འཁྲུལ་བ་གཅིག་དགོས་པར་བསྟན་པ་དེ་ལ། འཁྲུལ་ན་མི་འཆགས་པ་དང༌། འཁྲུལ་ཡང་འཆགས་པ་ཉེས་བྱས་སུ་འགྱུར་བ་སོ་སོར་ངེས་དགོས་སོ། ། གསུམ་པ་མ་འཁྲུགས་པ་ལ། སྤྱོད་ལམ་དང༌། གོ་རིམ་དང༌། ཚིག་མ་འཁྲུགས་པ་གསུམ་མོ། ། དང་པོ་ནི།
སྤྱིར་བཏང་ལ། ལས་བརྒྱ་རྩ་ཐམས་ཅད་འདུག་པའི་སྤྱོད་ལམ་གྱིས་བྱ་དགོས་ཏེ། ཇི་སྐད་དུ། ལས་ནི་འདུག་པ་ཉིད་ཀྱིས་སོ་ཞེས་དང༌། མི་འདུག་པར་འགྲེང་བ་ནི་ཁ་སྐོང་བ་ཉིད་མ་ཡིན་ནོ་ཞེས་དང༌། བརྩམས་པ་ན་འགྲོ་བའི་སེམས་ཀྱིས་བཏང་བ་ནི་སྤྱོད་ལམ་ལས་ཉམས་པ་མ་ཡིན་ནོ་ཞེས་ཁ་སྐོང་དུ་མི་རུང་བར་བཤད་པའི་ཕྱིར། ལས་བྱེད་འཕྲོ་ལ་དགེ་སློང་འགའ་ཞིག་སོང་ན། ལྷག་མ་མ་ལངས་པ་དེ་རྣམས་ལ་དགེ་འདུན་གྱི་ཚད་དུ་ལོངས་ན། ཚིག་བྱས་རྣམས་འཁྲུགས་པར་མི་འགྱུར་ལ། མ་ལུས་ན་ཚིག་རྫོགས་པའང་འཁྲུགས་པས་བསྐྱར་དགོས་ཏེ།
ཇི་སྐད་དུ། བྱེད་པ་ཉིད་ན་སོང་ན་ཚིག་མ་རྫོགས་པ་རྣམ་པར་འཁྲུག་པ་ཉིད་དོ། ། ལས་དེ་ལ་དགེ་འདུན་གྱི་ཚད་དག་ཏུ་མ་ལོངས་པ་རྣམས་མ་ལུས་པ་ཉིད་ན་རྫོགས་པའོ། ། ལུས་པ་ཉིད་ན་མི་འགྱུར་རོ། ། གལ་ཏེ་དེ་ཡང་བྱེད་པར་འདོད་ན་ཚིག་གིས་རྣམ་པར་དཀྲུག་ཅིང་གསོལ་བས་དགེ་འདུན་ལ་བཙུན་པ་དག་ཡང་གསོལ་བ་བགྱིའོ་ཞེའམ་རྗེས་སུ་བསྒྲག་གོ་ཞེས་བྱ་བས་སོ་ཞེས་གསུངས་སོ། ། གཉིས་པ་དམིགས་བསལ་ལ། ཇི་སྐད་དུ། འགྲོན་པ་མི་སྡོད་ན་འགྲོ་བཞིན་དུ་བྱའོ་ཞེས་གསུངས་ཤིང༌། དེ་ཉིད་གཞན་ལ་ཡང་རུང་མཐུན་སྦྱར་བར་བཤད་པས། དེའི་ཚེ་འགྲོ་བའི་སྤྱོད་ལམ་མཐུན་པར་བྱའོ། །
གཉིས་པ་གོ་རིམ་མ་འཁྲུགས་པ་ནི། གསོལ་པ་དང་བརྗོད་པ་གོ་རིམ་མ་ནོར་བར་བྱ་དགོས་ཏེ། ཇི་སྐད་དུ། གསོལ་བ་མ་བྱས་པར་དེའི་དོན་དུ་བརྗོད་པ་མི་བྱའོ་ཞེས་གསུངས་པས་སོ། ། གསུམ་པ་ཚིག་མ་འཁྲུགས་པ་ནི། ངོ་བོ་བརྗོད་བྱ་བ་བརྗོད། བྱེད་པ་བརྗོད་པ་གསུམ་གྱི་གོ་རིམ་འཁྲུགས་ན་མི་འཆགས་ལ་ཉེས་བྱས་སུ་འགྱུར་རོ། ། འོ་ན་ཇི་སྐད་དུ། དོན་གྱི་སྐབས་དག་གི་གོ་རིམ་འཁྲུགས་པ་ནི་མི་འཆགས་པ་ཉིད་མ་ཡིན་ནོ། ། དེ་ནི་མི་བྱ་བ་ཉིད་དོ་ཞེས་གསུངས་པ་མ་ཡིན་ནམ་ཞེ་ན།
དེའི་དོན་ནི། ཚེ་དང་ལྡན་པ་མིང་འདི་ཞེས་བགྱི་བ་དགེ་འདུན་ལས་བསྙེན་པར་རྫོགས་པ་མཛད་ན་ཞེས་བརྗོད་རྒྱུ་ཡིན་པ་ལ་དགེ་འདུན་ལས་ཚེ་དང་ལྡན་པ་ཞེས་སོགས་བརྗོད་པ་ལྟ་བུ་ལ་མི་འཆགས་པའི་སྐྱོན་མེད་ཅེས་པའི་དོན་དུ་འགྲེལ་པས་བཤད་དོ། ། བཞི་པ་བཞག་པར་མི་འོས་པ་ནི། ལུང་ལས་གསུངས་པའི་ལས་ཆོག་གི་སྔགས་ཚིག་དེ་རྣམས་ལས་བཞག་པར་འོས་པ་ཚིག་ཕྱེད་ཀྱང་མེད་པའོ། ། གསུམ་པ་འབྲས་བུ་ལས་ཉམས་སུ་མྱོང་བའི་མཚན་ཉིད་ནི། ལས་རང་རང་གི་དགེ་འདུན་གྲངས་ཚང་བ་ཁ་སྐོང་བར་འོས་པ་རྣམས་དང༌། མཉན་དུ་གཞུག་པའི་བསྒྲུབ་བྱ་སོགས་ཀྱིས་ཐོས་ཤིང་དོན་གོ་བ་ན་ལས་ཉམས་སུ་མྱོང་པ་ཡིན་ནོ། ། དེ་ཡང་གསོལ་བ་ཙམ་ཐོས་ན་གོ་ཆོད་པ་ཡིན་ཏེ། ཇི་སྐད་དུ། རང་གི་འོས་པའི་དགེ་འདུན་གྱིས་ཉམས་སུ་མྱོང་བ་མ་གྲུབ་པ་ཉིད་ན་མ་ཡིན་ནོ། །
གསོལ་བ་ཐོས་ན་དེ་འགྲུབ་པ་ཉིད་ཡིན་ནོ་ཞེས་པས་སོ། ། ཁ་ཅིག་ན་རེ། སྒྲ་ཐོས་ན་དོན་མ་གོ་ཡང་ཆགས་ཏེ། ལུང་ལས། འཕགས་པ་ཞིག་གིས་འཕགས་པའི་སྐད་དུ་ལས་བགྱིས་པ་དང༌། དགེ་སློང་དེ་དག་གིས་འཕགས་པའི་སྐད་མ་འཚལ་ན་ལས་བགྱིས་པ་ཞེས་བགྱིའམ་ཨུད་པ་ལི་ལས་བྱས་པ་ཞེས་བྱ་སྟེ་ལས་བྱས་པའི་དགེ་སློང་ནི་འདས་པ་དང་བཅས་པའོ་ཞེས་ཟེར་རོ། ། འདི་ལ་ཐམས་ཅད་མཁྱེན་པ་བུའི་ཞལ་ནས། མཚམས་གཅོད་པའི་སྐབས་སུ་དེ་སྐད་གསུངས་པ་བདེན་མོད་ཀྱང་ལུང་དེ་ནི་མ་དག་པར་མངོན་ཏེ། ལུང་ལས། བཙུན་པ་འཕགས་པས་འཕགས་པའི་སྐད་དུ་སོ་སོར་ཐར་པ་བཀླག་པ་དང་དགེ་སློང་དེ་དག་གི་འཕགས་པའི་སྐད་མ་འཚལ་ན་གསོ་སྦྱོང་བགྱིས་པ་ཞེས་བགྱིའམ་ཨུད་པ་ལི་མ་བྱས་པ་ཞེས་བྱ་སྟེ་སོ་སོར་ཐར་པའི་མདོ་ཀློག་པ་ཡང་འདས་པ་དང་བཅས་པའོ། །
བཙུན་པ་འཕགས་པས་འཕགས་པའི་སྐད་དུ་སྐབས་ཕྱེ་བ་དང༌། དགེ་སློང་དེ་དག་གིས་ཀྱང་སྐད་མ་འཚལ་ན་སྐབས་ཕྱེ་བ་ཞེས་བགྱིའམ་ཨུད་པ་ལི་སྐབས་མ་ཕྱེ་བ་ཞེས་བྱ་སྟེ། དགེ་སློང་དེ་དག་ཀྱང་འདས་པ་དང་བཅས་པའོ་ཞེས་དང༌། གཞི་འགྲེལ་དུ་ཆོ་གས་ཞེས་བྱ་བ་ནི་ཡང་དག་པའི་ཆོ་ག་སྟེ་དགེ་འདུན་དུ་ཚང་བ་དང་ལས་བྱེད་པ་དགེ་སློང་ཉིད་ཡིན་པ་དང༌། ཉན་པ་པོས་གོར་བཏུབ་པ་ཞེས་བྱ་བ་ལ་སོགས་པའོ་ཞེས་དང༌། རྣམ་འབྱེད་འགྲེལ་དུ། ཆོས་མ་ཡིན་པ་ཞེས་བྱ་བ་ནི་དགེ་འདུན་མ་ཚང་བ་དང༌། ལས་ཉམས་པ་དང༌། ཉན་པ་པོ་རྣམས་ཀྱིས་མ་གོ་བ་ལ་སོགས་པའོ་ཞེས་མ་གོ་ན་མི་འཆགས་པར་གསུངས་པའི་ཕྱིར་ཞེས་གསུངས་ལ། འོན་ཀྱང་སྐབས་སོ་སོར་ཕྱེད་དགོས་པས་འདྲ་སྟེ།
ཚིག་ལེ་ལས། འོན་པས་ཀྱང་ནི་གོ་གྱུར་ན། ། ལས་བརྗོད་པ་ནི་མ་ཐོས་ཀྱང༌། ། འདི་ལ་བསྙེན་རྫོགས་ཡོད་པ་སྟེ། ། ཚུལ་ཁྲིམས་ལྡན་ལ་ཉེས་པ་མེད། ། ཅེས་དང༌། ཞུ་བར། བཙུན་པ་མཐའ་འཁོབ་པ་འཕགས་པའི་སྐད་དུ་བསྙེན་པར་རྫོགས་པར་བགྱིས་པ་དང་མཐའ་འཁོབ་པ་དེས་ཀྱང་འཕགས་པའི་སྐད་མ་འཚལ་ན་བསྙེན་པར་རྫོགས་པ་ཞེས་བགྱིའམ་ཨུད་པ་ལི་ཁས་ལེན་པའི་སེམས་ཡོད་ན་བསྙེན་པར་རྫོགས་པ་ཞེས་བྱ་སྟེ། བྱེད་པ་རྣམས་ནི་འདས་པ་དང་བཅས་པར་རོ་ཞེས་གསུངས་པ་རྣམས་ཀྱི་དོན་ལ་སོ་སོར་བརྟགས་ན། ལུང་ཕྱི་མ་འདིའི་དོན།
བྱེད་པ་པོ་དགེ་འདུན་རྣམས་ཀྱིས་ཚིག་གི་དོན་གོ་ན་བསྒྲུབ་བྱས་མ་གོ་ཡང་ལས་མི་འཆགས་པའི་རྒྱུ་མ་ཡིན་པ་དང༌། ལུང་སྔ་མ་དེ་དག་གི་དོན་ནི། ལས་བྱེད་པ་པོའི་སྔགས་ཚིག་ཁ་སྐོང་གིས་མགོན་ལས་མི་འཆགས་པའི་རྒྱུར་འཆད་དགོས་པའི་ཕྱིར། བཞི་པ་ཇི་ཙམ་བྱས་པས་ལས་འཆགས་པའི་ཚད་ནི། ཇི་སྐད་དུ། ཚིག་ཕལ་ཆེར་བྱས་ན་བྱས་པ་ཉིད་དོ། ། འོག་མ་མེད་པ་ལའོ་ཞེས་གསུངས་པ་ལྟར་ཡིན་ནོ། ། དམིགས་བསལ་ལ། མཚན་མ་དག་མ་བརྗོད་ན་མ་བཅད་པ་ཉིད་ཡིན་ནོ། ། ཞེས་གསུངས་པས་མཚམས་གཅོད་པའི་སྐབས་སུ་མཚན་མ་བརྟན་པོ་མ་བརྗོད་ན་ལས་དངོས་གཞིའི་སུམ་གཉིས་སམ་ཐམས་ཅད་ཟིན་ཀྱང་མི་འཆགས་པར་གསུངས་སོ། །
དེས་ན་ལས་བྱེད་འཕྲོ་ལ་ལས་མཁན་དེ་ཚེའི་དུས་བྱས་པའམ། ཁྱིམ་པ་དང་མ་ནིང་དང༌། ཉམས་པ་ལ་སོགས་པར་ལས་ཀྱི་སུམ་གཉིས་མ་ཟིན་གོང་དུ་ཤེས་ན་ལས་མི་འཆགས་ལ། སུམ་གཉིས་ཟིན་ནས་དེ་ལྟར་དུ་ཤེས་ཀྱང་ལས་མི་འཆགས་པའི་རྒྱུ་མ་ཡིན་ནོ། ། དེ་དག་ནི་སྤྱི་དོན་གྱི་སྒོ་ནས་དོན་གྱི་ཁོག་ཕུབ་ཅིང་ཡིད་ཆེས་པའི་ལུང་དང་སྦྱར་བ་ཡིན་ནོ། ། གཉིས་པ་ལག་ལེན་གཞུང་ཇི་ལྟ་བ་བཞིན་དུ་བརྗོད་ནས་མཐའ་གཅོད་ཀྱི་རིགས་པ་ལུང་གིས་བརྒྱན་ཏེ་འཆད་པ་ལ། ལས་གང་དུ་བྱས་པའི་གནས་སྒྲུབ་པ་དང༌། གནས་དེར་བྱ་བའི་ལས་གལ་ཆེ་བ་དག་བཤད་པའོ། ། དང་པོ་ལ་གཉིས་ཏེ། གནས་ལ་བློ་མཐུན་བྱ་བ་དང༌།
མཚམས་གཅོད་པའོ། ། དང་པོ་ལ་དགོས་པའི་དོན་ནི། གསོ་སྦྱོང་གི་གནས་ལ་ཐུགས་མི་མཐུན་པ་སྤང་པ་དང༌། གསོ་སྦྱོང་གི་གནས་ལ་བློ་མཐུན་བགྱིས་པས་ལས་གཞན་གྱི་གནས་ལ་བློ་མཐུན་ལོགས་སུ་བྱ་མ་དགོས་པས་ཚེགས་ཆུང་བ་སོགས་ཀྱི་དགོས་པ་ཡོད་དོ། ། བསྡུས་པའི་དོན་ནི། གནས་དང་ཞེས་པ་སྟེ་སྔར་བཤད་ཟིན་ཏོ། ། གསུམ་པ་ཚིག་གི་དོན་ལ། རྩ་བ་ལས་ཀྱི་ཆོ་ག་གཞུང་བཞིན་དུ་ལྷག་ཆད་མེད་པར་བརྗོད་པ་དང༌། ཚིག་གི་འབྲུ་གཉེར་བ་བརྒལ་ལན་དང་བཅས་པའོ། ། འཆད་ཚུལ་འདིས་འོག་མ་རྣམས་སུ་བདེ་བླག་ཏུ་རྟོགས་པར་བྱའོ། །
དང་པོ་ནི། དགེ་འདུན་བཙུན་པ་རྣམས་གསན་དུ་གསོལ། གནས་ཐམས་ཅད་གྲུབ་པའམ་བགྱིས་པའམ། ལགས་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་གསོ་སྦྱོང་གནས་སུ་བཞེད་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་གནས་ཐམས་ཅད་གྲུབ་པའམ། བགྱིས་པའམ། ལགས་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་གསོ་སྦྱོང་གི་གནས་སུ་བློ་མཐུན་པར་བགྱིའོ། ། འདི་ནི་གསོལ་བའོ། ། ལས་ནི་འདི་ལྟར་བྱ་སྟེ།
དགེ་འདུན་བཙུན་པ་རྣམས་གསན་དུ་གསོལ། གནས་ཐམས་ཅད་གྲུབ་པའམ། བགྱིས་པའམ། ལགས་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི། དགེ་འདུན་གྱི་གསོ་སྦྱོང་གི་གནས་སུ་བཞེད་དེ། དེའི་སླད་དུ་དགེ་འདུན་གྱི་གནས་ཐམས་ཅད་གྲུབ་པའམ། བགྱིས་པའམ། ལགས་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་གསོ་སྦྱོང་གི་གནས་སུ་བློ་མཐུན་པར་བགྱི་ན། ཚེ་དང་ལྡན་པ་གང་དག་གནས་ཐམས་ཅད་གྲུབ་པའམ། བགྱིས་པའམ།
ལགས་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི། དགེ་འདུན་གྱི་གསོ་སྦྱོང་གི་གནས་སུ་བློ་མཐུན་པར་བགྱི་བར་བཟོད་པ་དེ་དག་ནི་ཅང་མ་གསུང་ཞིག གང་དག་མི་བཟོད་པ་དེ་དག་ནི་གསུངས་ཞིག དགེ་འདུན་གྱིས་བཟོད་ཅིང་གནང་ནས་དགེ་འདུན་གྱི་གནས་ཐམས་ཅད་གྲུབ་པའམ་བགྱིས་པའམ། ལགས་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་ནི། དགེ་འདུན་གྱི་གསོ་སྦྱོང་གི་གནས་སུ་བློ་མཐུན་པར་བགྱི་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ་ཞེས་པའོ། ། གཉིས་པ་ལ། ཚིག་གི་དོན་དང༌། བརྒལ་ལན་ནོ། །
དང་པོ་ནི། ལས་བྱེད་པ་པོའི་དགེ་སློང་བསླབ་པ་འཁྲུལ་པ་དང༌། བཅས་པ་ཡིན་ན། ལྟུང་མཐུན་བྱིན་གྱིས་བརླབས་པ་ཡན་སྔོན་དུ་བཏང་ནས། ལས་ཀྱི་གྲལ་ལ་འཁོད་དེ། ལས་བྱེད་པ་པོས་གསོལ་བ་གཅིག བརྗོད་པ་གཅིག མཇུག་བསྡུད་དང་བཅས་པ་བརྗོད་པའོ། ། གསོལ་བ་ནི། དགེ་འདུན་ཐུགས་བསྟུན་ཏེ་གནང་བ་ཞུ་བའོ། །
བརྗོད་པ་ནི་བསྡད་ནས་ལས་དངོས་གཞི་བྱེད་པའོ། ། འཇུག་བསྡུད་ནི་ལས་ཆགས་ཟིན་པ་གོ་བར་བྱེད་པ་ཙམ་མོ། ། འདིར་གྲུབ་ཅེས་པ་ནི། དང་པོ་ནས་རང་གྲུབ་པའོ། ། བགྱིས་པ་ནི། སྐྱེས་བུའི་རྩོལ་བས་བྱས་པའོ། ། ལགས་པ་ནི་ཟིན་པའོ། ། ནང་མཚམས་དང་བཅས་པ་ནི། ཆུ་བོ་ལ་སོགས་པའི་བར་ཆད་མེད་པའི་སྒོ་ནས་ནང་མཚམས་གཅིག་ཏུ་གྱུར་པའོ། ། དེ་ཡང་ཆོ་ག་མཚམས་བཅད་པ་ཡིན་ན་དེ་ཚུན་ཆད།
མ་བཅད་ན་རྩིག་པས་བསྐོར་བ་ལ་རྩིག་པ་ཉིད་མཚམས་ཡིན། མ་བསྐོར་བ་ལ་ཝ་ཁ་ནས་ཆུ་འབབ་པ་ཚུན་ཆད་མཚམས་ཡིན། ཁྱིམ་པའི་གྲོང་ལ་འབྲལ་སྤང་གི་སྐབས་ནས་འཆད་པའི་ཉེ་འཁོར་གྱི་མཐའ་ཚུན་ཆད་མཚམས་ཡིན། དགོན་པའམ་ཐང་སྟོང་ལྟ་བུ་ཡིན་ན་འཁོར་ཡུག་ཏུ་རྒྱང་གྲགས་ཀྱི་མཐའ་ཚུན་ཆད་མཚམས་ཡིན། མཚམས་དེའི་ཕྱི་རོལ་དུ་ཡང་འདོམ་གང་ཚུན་ཆད་ལས་དེ་བྱ་བའི་གནས་ཡིན་ནོ། ། གཉིས་པ་བརྒལ་ལན་གྱི་སྒོ་ནས་གཏན་ལ་ཕབ་པ་ནི། བློ་མཐུན་འདི་གསོ་སྦྱོང་གི་དུས་དང་འབྲེལ་པ་ཁོ་ནར་བྱ་མི་དགོས་ཏེ། ཇི་སྐད་དུ། ལས་གཞན་གྱི་གནས་ཀྱང་དེ་ཡིན་ནོ་ཞེས་དང༌། དེའི་འགྲེལ་པར།
གསོ་སྦྱོང་གི་གཞི་ལས་དེ་བཅས་པའི་ཕྱིར་དེ་སྐད་ཅེས་བྱའོ་ཞེས་སྤྱི་མིང་བྱེ་བྲག་ལ་བཏགས་པར་བཤད་པའི་ཕྱིར་དང༌། གསོ་སྦྱོང་མ་ཡིན་པའི་དགེ་འདུན་གྱི་ལས་གང་ཞིག་བགྱིད་དགོས་ཀྱང་ཐོག་མར་གསོ་སྦྱོང་གི་གནས་སུ་བློ་མཐུན་བགྱིས་པས་ཚེགས་ཆུང་བའི་ཕྱིར་དང༌། ལས་རང་རང་ངོ་བོའི་གནས་སུ་བློ་མཐུན་པས་ལས་གཞན་གྱི་གནས་སུ་མི་འགྱུར་བའི་ཕྱིར་དང༌། གསོ་སྦྱོང་མ་ཡིན་པའི་ལས་གཞན་ལ་གནས་ལ་བློ་མཐུན་མ་བཤད་ཅིང་རུང་མཐུན་སྦྱར་བར་བཤད་པ་ཡང་མེད་པའི་ཕྱིར་དང༌། གསོ་སྦྱོང་གིས་བློ་མཐུན་བགྱིས་པ་དེར། ལས་གཞན་འཆགས་པ་ལ་གསོ་སྦྱོང་ལན་གཅིག་ཙམ་སྔོན་དུ་འགྲོ་དགོས་པའི་བཤད་པ་ཡང་མེད་པའི་ཕྱིར་དང༌། མདོ་དང་ལུང་ལས་ཀྱང༌། གསོ་སྦྱོང་གི་གནས་སུ་བློ་མཐུན་བགྱིས་པ་དེར་ཐོག་མར་མཚམས་གཅོད་པའི་ལས་བྱེད་པར་གསུངས་ཀྱི་དང་པོ་ཁོ་ནར་གསོ་སྦྱོང་བྱ་བར་བཤད་པའི་ཕྱིར་རོ། ། གཉིས་པ་ལ་ལས་ཀྱི་ཆོ་ག་དགོད་པ་དང༌། དེ་རྣམ་པར་བཤད་པའོ། །
དང་པོ་ལ་མཚམས་པོ་ཆེ་བཅད་པ་དང༌། མཚམས་བུ་ཆུང་བཅད་ཅིང་དཀྱིལ་འཁོར་པར་བློ་མཐུན་པར་བྱའོ། ། དང་པོ་ནི། དགེ་འདུན་བཙུན་པ་རྣམས་གསན་དུ་གསོལ། འདི་ལྟ་སྟེ། གནས་འདི་ན་དགེ་སློང་གནས་པ་དང་གཉུག་མར་གནས་པ་རྣམས་ཀྱིས་མཚམས་པོ་ཆེའི་ཕྱོགས་བཞིའི་མཚན་མ་བརྟན་པོ་བརྗོད་པ། ཤར་ཕྱོགས་སུ་ནི་ཕ་བོང་གི་མཚན་མའམ། རྩིག་པའི་མཚན་མ་བརྟན་པོ་ལགས། ལྷོ་ཕྱོགས་སུ་ནི་ཀ་བའི་མཚན་མའམ་ལྗོན་པའི་མཚན་མ་བརྟན་པོ་ལགས། ནུབ་ཕྱོགས་སུ་ནི་རྭ་བའི་མཚན་མའམ་བྱ་སྐྱིབས་ཀྱི་མཚན་མ་བརྟན་པོ་ལགས།
བྱང་ཕྱོགས་སུ་ནི་ལམ་པོ་ཆེའི་མཚན་མའམ་ཁྲོན་པ་ལ་སོགས་པའི་མཚན་མ་བརྟན་པོ་ལགས་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱི་མཚན་མ་འདི་རྣམས་ཀྱི་ནང་དུ་གསོ་སྦྱོང་གཅིག་པའི་གནས་ཀྱི་སྡོམ་པ་འདི་སྟེ། གནས་བསྡུ་བ་དང༌། དགེ་སློང་རྣམས་བདེ་བ་ལ་རེག་པར་བགྱི་བའི་སླད་དུ་དགེ་འདུན་གྱིས་གྲོང་དང་གྲོང་གི་ཉེ་འཁོར་མ་གཏོགས་པར་དགོན་པ་ལ་ཐུག་པ་དང༌། གནས་མལ་ལ་ཐུག་པའི་བར་དུ་མཚམས་ཆེན་པོ་གཅོད་དོ། ། འདི་ནི་གསོལ་བའོ། ། ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། འདི་ལྟ་སྟེ། གནས་འདི་ན་ཞེས་པ་ནས་མཚན་མ་བརྟན་པོ་ལགས་ཏེ།
དེའི་སླད་དུ་དགེ་འདུན་གྱིས་མཚན་མ་འདི་རྣམས་ཀྱི་ནང་དུ་གསོ་སྦྱོང་གཅིག་པའི་གནས་ཀྱི་སྡོམ་པས་འདི་ལྟ་སྟེ་གནས་བསྡུ་བ་དང༌། དགེ་སློང་རྣམས་བདེ་བ་ལ་རེག་པར་གནས་པར་བགྱི་བའི་སླད་དུ་གྲོང་དང་གྲོང་གི་ཉེ་འཁོར་མ་གཏོགས་པ་དགོན་པ་ལ་ཐུག་པ་དང་གནས་མལ་ལ་ཐུག་པའི་བར་དུ་མཚམས་ཆེན་པོ་བཅད་པར་བཟོད་པ་དེ་དག་ནི་ཅང་མ་གསུང་ཞིག་གང་དག་མི་བཟོད་པ་དེ་དག་ནི་གསུངས་ཤིག དགེ་འདུན་གྱིས་བཟོད་ཅིང་གནང་ནས་དགེ་འདུན་གྱི་མཚན་མ་འདི་རྣམས་ཀྱི་ནང་དུ་ཞེས་པ་ནས་ཐུག་པའི་བར་དུ་མཚམས་ཆེན་པོ་བཅད་ལགས་ཏེ་འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། ། དེ་ནི་མཚམས་ཆེན་པོ་བཅད་པའི་ཆོ་ག་དང་ལས་སོ། ། གཉིས་པ་ནི། དགེ་འདུན་བཙུན་པ་རྣམས་གསན་དུ་གསོལ། འདི་ལྟ་སྟེ། གནས་འདི་ན་དགེ་སློང་གནས་པ་དང་གཉུག་མར་གནས་པ་རྣམས་ཀྱིས་མཚམས་བུ་ཆུང་གི་ཕྱོགས་བཞིའི་མཚན་མ་བརྟན་པོ་བརྗོད་པ། ཤར་ཕྱོགས་སུ་ནི་སེང་ལྡེང་གི་ཕུར་པ་བཏབ་པ་ལགས། ལྷོ་ཕྱོགས་སུ་ནི་སྲད་བུས་བྲེས་པ་ལ།
ནུབ་ཕྱོགས་སུ་རྡོ་བཞག་པ་ལགས། བྱང་ཕྱོགས་སུ་ནི་སྲོལ་བཏོད་པ་བརྟན་པོ་ལགས་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་མཚན་མ་འདི་རྣམས་ཀྱི་ནང་དུ། འདི་ལྟ་སྟེ་གནས་བསྡུ་བ་དང༌། དགེ་སློང་རྣམས་བདེ་བ་ལ་རེག་པར་གནས་པར་བགྱི་བའི་སླད་དུ་མཚམས་བུ་ཆུང་བཅད་ཅིང་དཀྱིལ་འཁོར་པར་བློ་མཐུན་པར་མཛད་དོ། ། འདི་ནི་གསོལ་བའོ། ། ལས་ནི་འདི་ལྟར་བྱས་ཏེ། དགེ་འདུན་བཙུན་པ་རྣམས་གསན་དུ་གསོལ། འདི་ལྟ་སྟེ།
གནས་འདི་ན་ཞེས་པ་ནས། བརྟན་པོ་ལགས་ཏེ་དེའི་སླད་དུ་དགེ་འདུན་གྱི་མཚན་མ་འདི་རྣམས་ཀྱི་ནང་དུ་འདི་ལྟ་སྟེ་ཞེས་པ་ནས། དཀྱིལ་འཁོར་པར་བློ་མཐུན་པར་མཛད་ན། ཚེ་དང་ལྡན་པ་གང་དག་མཚན་མ་འདི་རྣམས་ཀྱི་ནང་དུ་འདི་ལྟ་སྟེ་ཞེས་པ་ནས། དཀྱིལ་འཁོར་པར་བློ་མཐུན་པར་མཛད་པ་བཟོད་པ་དེ་དག་ནི། ཅང་མ་གསུང་ཤིག གང་དག་མི་བཟོད་པ་དེ་དག་ནི་གསུངས་ཤིག དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་མཚན་མ་འདི་རྣམས་ཀྱི་ནང་དུ། འདི་ལྟ་སྟེ་ཞེས་པ་ནས་བློ་མཐུན་པར་མཛད་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
དེ་ནི་མཚམས་བུ་ཆུང་བཅད་ཅིང་དཀྱིལ་འཁོར་པར་བློ་མཐུན་པའི་ཆོ་ག་དང་ལས་སོ། ། དེ་གཉིས་གྲོལ་བའི་ཆོ་ག་ནི། དགེ་འདུན་ནས་གསོལ། འདི་ལྟ་སྟེ། གནས་འདིར་དགེ་འདུན་མཐུན་པས་གསོ་སྦྱོང་གཅིག་པའི་གནས་ཀྱི་སྡོམ་པས་མཚམས་པོ་ཆེ་བཅད་པ། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་མཚམས་ཆེན་པོ་གཞིག་གྲོལ་བར་མཛད་དོ། ། འདི་ནི་གསོལ་བའོ། ། ལས་ནི་འདི་ལྟར་བྱས་ཏེ། དགེ་འདུན་ནས་གསོལ།
འདི་ལྟ་སྟེ། གནས་འདིར་དགེ་འདུན་གསོ་སྦྱོང་གཅིག་པའི་སྡོམ་པས་མཚམས་ཆེན་པོ་བཅད་དེ། དེའི་སླད་དུ་དགེ་འདུན་གྱིས་མཚམས་ཆེན་པོ་གཞིག་ཅིང་དཀྲོལ་བར་མཛད་ན། ཚེ་དང་ལྡན་པ་གང་དག་མཚམས་ཆེན་པོ་གཞིག་ཅིང་དཀྲོལ་བར་མཛད་པར་བཟོད་པ་དེ་དག་ནི་ཅང་མ་གསུང་ཞིག གང་དག་མི་བཟོད་པ་དེ་དག་ནི་གསུངས་ཤིག འདི་ནི་ལས་བརྗོད་པ་དང་པོ་སྟེ། དེ་བཞིན་དུ་ལན་གཉིས་ལན་གསུམ་བཟླས། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱི་འཚམས་པོ་ཆེ་གཞིག་ཅིང་དཀྲོལ་ལགས་ཏེ། འདི་ལྟར་ཞེས་སོགས་སོ། ། དེ་ནི་འཚམས་པོ་ཆེ་དགྲོལ་བའི་ཆོ་ག་དང་ལས་སོ། །
ཅིག་ཤོས་ལ་ཡང་འདོན་པ་བསྒྱུར་བར་བྱའོ། ། གཉིས་པ་ལ་དགོས་པའི་དོན་ནི། འཚམས་པོ་ཆེ་བཅད་པ་གསོ་སྦྱོང་གི་གནས་ལ་ཁྱབ་ཆུང་བ་སྤངས་པས། མདོ་འདོན་པ་པོ་བཙལ་སླ་བ་དང༌། དགེ་འདུན་གྱི་ལས་ལ་འདུ་དགོས་པ་དང་མི་དགོས་པའི་ས་མཚམས་ཟིན་པ་དང༌། ཆོས་གོས་དང་མི་འབྲལ་བའི་གནང་བ་ཆགས་པས། དགེ་སློང་རྣམས་ལུས་སེམས་བདེ་བར་གནས་པའོ། ། འཚམས་ཆུང་བཅད་པ་ནི། ཧ་ཅང་ཁྱབ་ཆེས་པས་ཉི་མ་རེ་རེ་ཞིང་ལས་མང་པོ་བྱེད་དགོས་པ་ན། ཐག་རིང་པོ་ནས་དགེ་འདུན་བསྡུ་མི་ནུས་པ་སྤང་བ་དང༌།
འདུན་པ་དང་ཡོངས་དག་ལེན་དཀའ་བ་སྤང་བ་ལ་སོགས་པའི་དགོས་པ་ཡོད་དོ། ། གཉིས་ཀ་ཅིག་ཅར་དུ་བྱེད་པའི་དགོས་པ་ནི། འཚམས་ཆེན་བཅད་པས་མི་འབྲལ་བའི་གནང་བ་རྒྱ་ཆེ་ཞིང༌། འཚམས་ཆུང་བཅད་པས་མ་འདུས་པའི་ཉེས་པ་ཁེགས་པ་ཡིན་ནོ། ། བསྡུས་པའི་དོན་ནི། འཚམས་ནི་གསུམ་པོ་དང་ཞེས་པའོ། ། ཚིག་གི་དོན་ནི། མདོ་དང༌། ལུང་ལས། མཚམས་ཆེན་བཅད་པ་དེ་དགྲལ་ནས་མཚམས་ཆུང་བཅད་པ་འཚམས་གཉིས་ཚིག་གཅིག་གིས་བཅད་པ་དང་གསུམ་དང༌།
ལས་བརྒྱ་རྩར། འཚམས་ཆེན་དགྲལ་ནས་འཚམས་བུ་ཆུང་བཅད་དེ་སླར་འཚམས་ཆེན་གཅོད་པའི་ལས་དང༌། བཞི་གསུངས་པའི་དགོངས་པ་ནི། འཚམས་ཆེན་སྔ་མ་མ་བཤིག་པའི་སྟེང་དུ་འཚམས་ཆེན་གཞན་དང༌། འཚམས་ཆུང་གཉིས་ཀ་མི་འཆགས་ལ། འཚམས་ཆུང་བཅད་ཟིན་པ་འཚམས་ཆེན་གྱིས་བསྐོར་དུ་རུང་བ་དང༌། གཉིས་ཀ་གཅོད་དགོས་པའི་ཚེ་ཅིག་ཆར་བཅད་པས་ཚེགས་ཆུང་བའི་དགོངས་པ་ཡིན་པར་སྣང་ངོ༌། ། དེ་ཡང་འཚམས་བུ་ཆུང་འཚམས་ཆེན་གྱིས་བསྐོར་བའི་ཚེ་འཚམས་ཆུང་གི་དགེ་འདུན་ཇི་སྙེད་པའང་འཚམས་ཆེན་དེ་ལ་བློ་མཐུན་པ་གཅིག་དགོས་ལ། འཚམས་བུ་ཆུང་མ་དཀྲོལ་བར་འཚམས་ཆེན་གྱིས་བཅིངས་པའི་དགོས་པ་ནི་ཆོས་གོས་དང་མི་འབྲལ་བའི་གནང་བ་སྒྲུབ་པའི་བསླབ་པར་བྱ་བ་དང༌། དབྱར་གནས་དང་གསོ་སྦྱོང་དང་དགག་དབྱེ་ཕྱིར་བཅོས་ཀྱི་ཁྱད་པར་འགའ་ཞིག་ལ་སོགས་པས་ཁྱབ་ཆེ་བ་རྣམས་ཐུན་མོང་དུ་བྱས་པས་ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པ་དང༌།
ལས་ཁྱབ་ཆུང་བ་རྣམས་སོ་སོར་བྱས་པས་མ་འདུས་པའི་མི་མཐུན་པ་མི་སྐྱེད་པ་ལ་སོགས་ཀྱི་དགོས་པ་ཡོད་དོ། ། དེ་སྐད་དུ་ཡང་འཚམས་སུ་འཚམས་ཀྱིས་སྐོར་དུ་མི་རུང་ངོ༌། ། དཀྱིལ་འཁོར་པ་དང་དགེ་སློང་མའི་དབྱར་ཁང་དང་ཁྲོན་པ་དག་ལ་ནི་རུང་ངོ་ཞེས་སོ། ། ཚིག་གཅིག་གིས་འཚམས་གཉིས་བཅད་པ་དང༌། འགྲོལ་དུ་རུང་བར་གསུངས་པའི་རིགས་པས། འཚམས་དགེ་འདུན་འཚམས་དེ་ལ་གཏོགས་པ་ཐམས་ཅད་བཀོད་ནས་བྱེད་པ་པོ་ལས་མཁན་པོ་གཅིག་གིས་འཚམས་མང་པོ་གཅིག་ཆར་དུ་བཅད་པ་དང་དགྲལ་དུ་རུང་བར་བལྟའོ། ། དེའི་ཚེ་ལས་བྱེད་པ་པོ་དེ་འཚམས་གཉིས་ཀ་ལ་སོགས་པར་གཏོགས་དགོས་སམ་ཞེས་དཔྱད་དགོས་ཏེ། ཇི་སྐད་དུ། གཅིག་ཏུ་རྐང་པ་ཡ་གཅིག་ལ། ། གཅིག་ཏུ་རྐང་པ་ཡ་གཅིག་ན། །
གཉིས་ཀར་གནས་པ་ཡིན་ནོ་ཞེས་གསུངས་པ་དང་མཚུངས་པས་སོ། ། འཚམས་པོ་ཆེ་དེའི་ནང་ན་ཁྱིམ་པའི་གྲོང་དང་གྲོང་ཁྱེར་ལ་སོགས་ཇི་སྙེད་སྔར་ཡོད་པའམ་ཕྱིས་གསར་དུ་བརྩིགས་པ་ཡིན་ན། དེ་དག་འཚམས་དེའི་ཁོངས་སུ་མི་གཏོགས་པར་བཤད་པ་ཡིན་ནོ། ། དེའི་ཕྱིར་གྲོང་དེར་དགེ་སློང་དག་འཁོད་པ་ཡིན་ན་ལས་ལམ་འདུས་པས་མི་མཐུན་པ་སྐྱེད་པའི་རྒྱུ་མ་ཡིན་ཞིང་ཆོས་གོས་དང་མི་འབྲལ་བའི་གནང་བ་ཡང་གྲོང་དེར་རྗེས་སུ་མི་འབྲང་བ་ཡིན་ནོ། ། དང་པོ་འཚམས་དེ་གཅོད་པ་ལ་མི་ཐེ་ཡང་ཕྱིས་གསར་དུ་འཚམས་ནང་དེར་ལྷགས་པ་དག་མ་འདུས་ན་ལས་མི་མཐུན་པར་འགྱུར་ཏེ། ཇི་སྐད་དུ། འཕྲིགས་པས་མི་མཐུན་པ་ཉིད་དུ་འགྱུར་རོ་ཞེས་བཤད་པས་སོ། ། གསུམ་པ་བརྒལ་ལན་ནི། འོ་ན་གྲོང་དང་གྲོང་ཁྱེར་འཚམས་སུ་མི་གཏོགས་ན་ཚེས་བཅོ་ལྔའི་ཉིན་དགེ་སློང་རྒྱལ་པོ་ལ་སོགས་པས་བཟུང་བ་མ་བཏང་ན་དཀྱིལ་འཁོར་པར་བློ་མཐུན་བྱེད་དགོས་པར་བཤད་པ་དེ་ཇི་ལྟར་དྲང་ཞེ་ན། དེ་ནི་རྣམ་པར་དཔྱོད་པ་དང་ལྡན་པས་བདེན་མོད་དེའི་དོན་རྒྱལ་པོའི་ཕོ་བྲང་དང་ཁྱིམ་པའི་གནས་སུ་བཟུང་བ་ལ་མི་འཆད་ཀྱི་འཚམས་ནང་དུ་བཟུང་བ་ལ་འཆད་དགོས་ལ།
དཀྱིལ་འཁོར་པར་བློ་མཐུན་པའི་དོན་ཡང༌། སྔར་གསོ་སྦྱོང་གི་གནས་ལ་བློ་མཐུན་བྱས་པའི་གནས་དེ་མ་ཡིན་པ་གཞན་སྔ་མ་དེ་བས་ཁྱབ་ཆུང་བ་ཞིག་ཏུ་གནས་ལ་བློ་མཐུན་གསར་དུ་བྱས་པ་ལ་འདོད་དགོས་ཀྱི་འཚམས་བུ་ཆུང་བཅད་པ་ལ་མི་འཆད་དོ། ། ཡང་འཚམས་ཆེ་ཆུང་གང་རུང་བཅད་པའི་གནས་དེར་གསོ་སྦྱོང་གི་གནས་ལ་བློ་མཐུན་སྐྱར་ནས་དགོས་པའང་མིན་ཏེ། དེ་ཉིད་ཀྱི་དོན་དེ་འགྲུབ་པའི་ཕྱིར་ཏེ། ཇི་སྐད་དུ། ལུང་དང་ལས་བརྒྱ་རྩར་དེ་ལྟར་འཚམས་པོ་ཆེ་དང་འཚམས་ཆུང་བཅད་པ་དེར་གསོ་སྦྱོང་དང་དགག་དབྱེ་དང༌། གསོལ་བ་དང་བརྗོད་པའི་ལས་རྣམས་བྱའོ། ། ཞེས་གསུངས་པས་སོ། ། དེ་ཙམ་གྱིས་དེར་མི་འགྲུབ་བོ་སྙམ་ན་འགྲུབ་སྟེ། འཚམས་ཆེ་ཆུང་གཅོད་པ་དང༌།
གནས་ལ་བློ་མཐུན་བྱ་བ་གཉིས་ཀའི་སྔགས་ཚིག་ལ་གསོ་སྦྱོང་གི་ཚིག་གིས་ཟིན་པར་འདྲ་ཞིང་དེས་ལས་གཞན་རྣམས་ཀྱང་མཚོན་པར་ཤེས་པའི་ཆེད་དུ་ལས་གཞན་གྱི་གནས་ཀྱང་དེ་ཡིན་ནོ་ཞེས་བློ་མཐུན་དང་འཚམས་བཅད་པ་གཉིས་ཀའི་སྐབས་སུ་གསུངས་པས་སོ། ། མདོར་ན་འཚམས་ཆེན་བཅད་ནས་དེའི་ཁོངས་ཀྱི་གནས་གང་དུ་གསོ་སྦྱོང་བྱེད་ཀྱང་བློ་མཐུན་གྲུབ་ཟིན་པས་སྐྱར་མི་དགོས་ལ། འཚམས་ཆེན་དེའི་ཁོངས་སུ་དགོས་པའི་དབང་གིས་དཀྱིལ་འཁོར་པར་དཔྱོད་དགོས་བྱུང་ན་བཟོད་གནས་ལ་བློ་མཐུན་དགོས་པ་ཡིན་ནོ་ཞེས་ངེས་དགོས་སོ། ། གོ་རིམ་ནི་གཞུང་དུ་བློ་མཐུན་སྔར་གསུངས་ཀྱང་ལག་ལེན་མཚམས་གཅོད་པ་སྔར་མཛད་ན་འགྲིག་ཅིང་ཕྱིས་མཛད་ཀྱང་གནས་ཀྱི་བློ་མཐུན་འཇིག་པའི་ཉེས་པ་མེད་ཀྱི་སྟེང་དུ་གནས་རྒྱ་ཆེར་འགྲོ་བ་ཡིན་ནོ། ། དེ་ལྟར་ན་འདིའི་རིགས་པ་དག་གིས་ནི་ཐམས་ཅད་མཁྱེན་པ་བུ་སྟོན། བློ་མཐུན་ནམ་ཁོ་རང་དང་ལྟུང་མཐུན་བྱིན་བརླབས་མ་གཏོགས་ལས་ཐམས་ཅད་ཀྱི་སྔོན་འགྲོ་ཡིན་གསུངས་པ་དང་འཚམས་བུ་ཆུང་དང་དཀྱིལ་འཁོར་པ་གཅིག་ཏུ་བཞེད་པ་ཡང་མི་ལེགས་པར་གྲུབ་པ་ཡིན་ནོ། ། དེ་དག་འཇིག་པའི་རྒྱུ་ནི། གནས་དེར་དགེ་སློང་མེད་པ་དང༌། ལྟོས་མེད་ཀྱི་འདུ་ཤེས་སྐྱེས་པ་དང་ཆོ་གས་གྲོལ་བ་སོགས་འགྲེལ་པར་གསུངས་སོ། ། འདིར་ཞར་བྱུང་ཆོས་གོས་དང་མི་འབྲལ་བའི་གནང་བ་ལ།
སྔགས་ཆོག་དང༌། དེ་རྣམ་པར་བཤད་པའོ། ། དང་པོ་ནི། དགེ་འདུན་ནས་གསོལ། འདི་ལྟ་སྟེ། གནས་འདིར། དགེ་འདུན་མཐུན་པས་གསོ་སྦྱོང་གཅིག་པའི་གནས་ཀྱི་སྡོམ་པས། འཚམས་ཆེན་བཅད་པ་ལགས་ཏེ། དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་འདི་ལྟ་སྟེ།
གནས་བསྡུ་བ་དང༌། དགེ་སློང་རྣམས་བདེ་བ་ལ་རེག་པར་གནས་པར་བགྱི་བའི་སླད་དུ། འཚམས་ཆེན་པོའི་ནང་དུ། དགེ་སློང་ཐམས་ཅད་ཀྱི་ཆོས་གོས་དག་དང་འབྲལ་བར་མི་འགྱུར་བའི་གནང་བ་གསོལ་ཏེ། འདི་ནི་གསོལ་བའོ། ། ལས་ནི་འདི་ལྟར་བྱ་སྟེ། དགེ་འདུན་ནས་གསོལ། འདི་ལྟ་སྟེ་ནས། འཚམས་ཆེན་པོ་བཅད་དེ། དེའི་སླད་དུ་དགེ་འདུན་གྱིས་འདི་ལྟ་སྟེ་ནས།
འབྲལ་བར་མི་འགྱུར་བའི་གནང་བ་གསོལ་ན། ཚེ་དང་ལྡན་པ་གང་དག་འདི་ལྟ་སྟེ་གནས་བསྡུ་བ་དང་ནས། མི་འགྱུར་བའི་གནང་བ་སྩལ་བར་བཟོད་པ་དེ་དག་ནི་ཅང་མ་གསུང་ཤིག གང་དག་མི་བཟོད་པ་དེ་དག་ནི་གསུངས་ཤིག དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་འཚམས་ཆེན་པོའི་ནང་དུ། དགེ་སློང་ཐམས་ཅད་ཀྱི་ཆོས་གོས་དག་དང༌། འབྲལ་བར་མི་འགྱུར་བའི་གནང་བ་སྩལ་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། ། ཞེས་པས་སོ། ། གཉིས་པ་ལ་དགོས་པའི་དོན་ནི།
གནས་བསྡུ་བ་དང༌། དགེ་སློང་རྣམས་བདེ་བ་ལ་རེག་པའོ། ། བསྡུ་བའི་དོན་ནི། མི་འབྲལ་ཞེས་པས་བསྟན་ཏོ། ། ཚིག་གི་དོན་ནི། འཚམས་པོ་ཆེ་བཅད་པའི་གནས་སུ་ཆོས་གོས་དག་དང་མི་འབྲལ་བ་སྒྲུབ་པའི་བསླབ་བྱར་གསུངས་ལ། འཚམས་ཆུང་བཅད་པའི་གནས་སུ་གནང་བའི་བསླབ་བྱར་གསུངས་སོ། ། ཅི་སྟེ། འཚམས་ཆེན་བཅད་པ་ཙམ་གྱིས་ཆོས་གོས་དག་དང་མི་འབྲལ་བར་མི་འགྱུར་རམ་ཞེ་ན། མ་ཡིན་ཏེ།
ཇི་སྐད་དུ། དེར་གནང་བ་བྱས་ན་ཆོས་གོས་དག་དང་བྲལ་བར་མི་འགྱུར་རོ། ། དེ་བྱའོ། ། ཞེས་དང༌། དེའི་འགྲེལ་པར། དེར་དེ་བྱས་ན་དེ་ཡིན་གྱི་འཚམས་བཅད་ཙམ་གྱིས་ནི་དེར་མི་འགྱུར་རོ། ། ཞེས་བྱ་བའི་ཐ་ཚིག་གོ་ཞེས་གསུངས་པས་སོ། ། འདི་དང་འབྲལ་སྤང་གི་སྐབས་ནས་འཆད་པའི་མི་འབྲལ་བའི་གནང་བ་གཉིས་དོན་གཅིག་པ་མ་ཡིན་ཏེ། འདི་ནི་འཚམས་ནང་དེ་ན་ཡོད་པའི་དགེ་འདུན་ཐམས་ཅད་ཀྱི་ཐུན་མོང་དུ་སྒྲུབ་པའི་ལས་ཡིན་ལ། གཅིག་ཤོས་འབྲལ་སྤང་ནས་བཤད་པ་ནི།
དགེ་སློང་རྒན་པོ་དང༌། ནད་པ་འགའ་ཞིག་འཚམས་ཀྱི་ཕྱི་རོལ་དུ་འགྲོ་བའི་ཚེ་སྟེར་བའི་གནང་བ་ཡིན་པའི་ཕྱིར། དེས་ན་ཡུལ་དགེ་འདུན་ལ་བྱ་བ་དང༌། གང་ཟག་ལ་བྱ་བའི་ཁྱད་པར་དང༌། དུས་འཚམས་ཀྱི་ནང་དུ་གནས་པ་དང༌། ཕྱི་རོལ་དུ་འཁོད་པའི་ཚེ་མི་འབྲལ་བའི་ཁྱད་པར་སོ་སོ་བ་ཡོད་པ་ཡིན་ནོ། ། བཞི་པ་བརྒལ་ལན་ནི། འོ་ན་མཚམས་ཆེན་དང་འཚམས་ཆུང་གཉིས་སྦྲག་ཏུ་ཡོད་པ་དེའི་ཚེ། ཆོས་གོས་འཚམས་ཆུང་ངུ་བཞག་ནས་འཚམས་ཆེན་གྱི་ནང་དུ་སྐྱ་རེངས་ཤར་ན་འབྲལ་བར་འགྱུར་ཏེ། དེ་གཉིས་འཚམས་སོ་སོ་བ་ཡིན་པའི་ཕྱིར།
ཞེ་ན། མ་ཡིན་ཏེ། འགྲེལ་པར། དཀྱིལ་འཁོར་པ་ལ་སོགས་པའི་ཉེ་འཁོར་ནི་འཚམས་ཡིན་པའི་ཕྱིར་འཚམས་ཀྱི་ཁོངས་སུ་གཏོགས་སོ་ཞེས་གསུངས་པས་སོ། ། འོ་ན་འཚམས་ཆུང་འདི་ནང་དུ་མི་འབྲལ་བའི་གནང་བ་བགྱིས་ན། འཚམས་ཆེན་གྱི་ནང་དུ་ཡང་འགྱུར་རོ་ཞེ་ན། མ་ཡིན་ཏེ། ལས་བརྒྱ་རྩ་ལས། འཚམས་བུ་ཆུང་གི་ནང་ནས་ཕྱིར་བྱུང་སྟེ་འཚམས་ཆེན་པོར་གནས་མལ་བཤམ་ནས་མི་འབྲལ་བའི་གནང་བ་བྱིན་པར་གསུངས་པའི་ཕྱིར་དང༌། འཚམས་ཆེན་གཅིག་གི་ནང་ནས་འཚམས་ཆུང་དུ་མ་ཡོད་པའི་ཚེ།
གཅིག་གི་ནང་དུ་མི་འབྲལ་བའི་གནང་བ་བགྱིས་པས། འཚམས་བུ་ཆུང་གཞན་གྱི་ནང་དུ་གནང་བ་མི་འཆགས་པའི་ཕྱིར་དང༌། འཚམས་ཆེན་གྱི་ནང་དུ་མི་འབྲལ་བའི་གནང་བ་བགྱིས་ན། བགྱིས་པ་དེ་ཉིད་འཚམས་དེའི་ནང་གི་འཚམས་ཆུང་ཐམས་ཅད་རྗེས་སུ་འགྲོ་བའི་ཕྱིར་རོ། ། ལྔ་པ་གོ་རིམ་ནི། འཚམས་ཆེ་ཆུང་མ་བཅད་པའི་གནས་སུ་ནི་རང་རང་གི་ས་འཚམས་སུ་བཤད་པ་དེ་ཉིད་ཀྱིས་འབྲལ་བའི་འཚམས་ཟིན་པས། དེར་མི་འབྲལ་བའི་གནང་བ་བགྱིད་པའི་ཚུལ་གསུངས་པ་མེད་དོ། ། འདིར་གནང་བ་སྦྱིན་པ་ཞེས་པའི་མིང་ལ་འཁྲུལ་ནས་སྦྱིན་ལས་སུ་བྱེད་པ་མི་འཐད་དེ། བྱེད་པ་པོ་དགེ་འདུན་དང་བསྒྲུབ་བྱ་ཐ་དད་པ་མེད་པའི་ཕྱིར་དང༌། གསོལ་བ་གདབ་པ་མེད་པའི་ཕྱིར་དང༌།
ཡུལ་དགེ་འདུན་ལ་སྦྱིན་པར་འདོད་ན་ནི། ཚོགས་ཀྱིས་ཚོགས་ལ་ལས་འཆགས་པར་ཐལ་བའི་ཕྱིར། དེས་ན་འདི་འཕགས་པ་ཐོགས་མེད་ཀྱིས། གཞི་སེམས་ཅན་མ་ཡིན་པ་ལ་བྱ་བའི་ནང་དུ་བསྡུས་པ་ཡིན་ནོ། ། དེ་དག་གིས་ནི་ལས་གང་དུ་བྱ་བ་ཞར་བྱུང་དང་བཅས་པ་བཤད་ཟིན་ཏོ། ། གཉིས་པ་དེར་བྱ་བའི་ལས་ཀྱི་ཁྱད་པར་གལ་ཆེ་བ་བསྟན་པ་ལ། སྡོམ་པ་མ་ཐོབ་པ་ཐོབ་པར་བྱེད་པའི་ཆོ་ག ཐོབ་པ་མི་ཉམས་པར་བསྲུང་བའི་ཆོ་ག ཡན་ལག་ཉམས་པ་ཕྱིར་བཅོས་པའི་ཆོ་ག་དང་གསུམ་མོ། ། དང་པོ་ལ།
ཚིགས་སྔ་མའི་ཆོ་ག་དང༌། ཚིགས་ཕྱི་མའི་ཆོ་གའོ། ། དང་པོ་ལ། དགེ་བསྙེན་གྱི་ཆོ་ག་དང༌། དགེ་ཚུལ་གྱི་ཆོ་གའོ། ། དང་པོ་ལ། དགེ་བསྙེན་དངོས་ཀྱི་ཆོ་ག་དེའི་གསོ་སྦྱོང་གི་ཆོ་གའོ། ། དང་པོ་ལ། སྔགས་ཀྱི་ཆོ་ག་དང༌། དེ་རྣམ་པར་བཤད་པའོ། །
དང་པོ་ནི། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ། དུས་འདི་ནས་བཟུང་སྟེ་ཇི་སྲིད་འཚོའི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ། ཚོགས་རྣམས་ཀྱི་མཆོག་དགེ་འདུན་ལ། བདག་ཇི་སྲིད་འཚོའི་བར་དུ་དགེ་བསྙེན་དུ་བཙུན་པས་བཟུང་དུ་གསོལ་ཞེས་ལན་གསུམ་དང༌། ཁྱད་པར་ནི་གསུམ་པ་ལ་སློབ་དཔོན་གྱིས་ཞེས་བརྗོད་དོ། ། གཉིས་པ་ལ། དགོས་པའི་དོན་ནི།
མཐར་ཐུག་མྱ་ངན་འདས་པ་ཐོབ་པ་དང༌། གཞན་གནས་སྐབས་བསྟན་པ་ལ་རིམ་གྱིས་གཞུག་པའོ། ། བསྡུས་པའི་དོན་ནི། གང་ཟག་རྐྱང་པའི་ལས་ཀྱི་སྡོམ་དུ་བཤད་ཟིན་ཏོ། ། ཚིག་དོན་ནི། འདི་ལ་སོ་ཐར་སྡོམ་པའི་ཐུན་མོང་གི་བར་ཆད་རྣམས་དང་མི་ལྡན་པ་གཅིག་དགོས་ཏེ། འདི་ནི་སོ་ཐར་གྱི་སྡོམ་པ་དངོས་ཡིན་པའི་ཕྱིར་རོ། ། གང་ལ་བླང་བར་བྱ་བའི་ཡུལ་ནི། བསྡུ་བར། ཁྱིམ་པའི་སྡོམ་པ་རང་གི་བླངས་ཀྱང་སྐྱེ་ལ།
གཞན་ལ་བླངས་པ་བཟང་བར་བཤད། དགེ་བསྙེན་གྱི་སྡོམ་པ་བརྒྱད་པར་ཡུལ་དགེ་བསྙེན་ལས་ཀྱང་ལེན་དུ་རུང་བར་བཤད་ཀྱང༌། གཞི་ཐམས་ཅད་ཡོད་པར་སྨྲ་བའི་ལུགས་ཀྱིས་དགེ་སློང་ལས་ལེན་པ་ཡིན་ནོ། ། སྐྱབས་གསུམ་འཛིན་པའི་དགེ་བསྙེན་ཞེས་གསུངས་པ་དེ་དགེ་བསྙེན་གྱི་སྡོམ་པ་མཚན་ཉིད་པ་ཡིན་ནམ་ཞེ་ན། དེ་དགེ་བསྙེན་གྱི་སྡོམ་པ་མཚན་ཉིད་པར་འདོད་པ་སུ་ཡང་མེད་ལ། ཉི་འོག་པ་དང༌། མདོ་སྡེ་པ་དེ་དགེ་བསྙེན་གྱི་སྡོམ་པ་མ་ཡིན་ཡང༌། སྐྱབས་གསུམ་འཛིན་པའི་དགེ་བསྙེན་གྱི་ཆོ་ག་ལན་གསུམ་བྱས་པས་དགེ་བསྙེན་མཚན་ཉིད་པར་འདོད། བྱེ་བྲག་ཏུ་སྨྲ་བ། དགེ་བསྙེན་གྱི་སྡོམ་པ་མེད་ན་དགེ་བསྙེན་མཚན་ཉིད་པ་མ་ཡིན་པར་འདོད།
དགེ་བསྙེན་གྱི་སྡོམ་པ་ལ་སྣ་གཅིག་སྤྱོད་པ་ལ་སོགས་པ་ཉི་ཚེ་བ་དང༌། ཡོངས་རྫོགས་གཉིས་ལས། རིགས་བརྒྱད་ཀྱི་ཟླས་ཕྱེ་བའི་དགེ་བསྙེན་དེར་འགྱུར་བ་ལ་ནི། ཡོངས་རྫོགས་ཀྱི་དགེ་བསྙེན་བགྲང་དགོས་པ་ཡིན་ཏེ། མཛོད་ཀྱི་འགྲེལ་བཤད་དུ། རྣམ་པ་བརྒྱད་མ་གཏོགས་པ་ཞེས་བྱ་བ་ལ། སོ་སོར་ཐར་པའི་སྡོམ་པ་རྣམ་པ་བརྒྱད་མ་གཏོགས་པ་གཞན་ན་ཉི་ཚེ་བ་དང་མ་ཚང་བ་ཡང་ཡོད་དོ། ། ཞེས་གསུངས་སོ། ། མངོན་པ་ལས། སྣ་གཅིག་སྤྱོད་པ་ལ་སོགས་པ་དྲུག་གི་ཐ་སྙད་ཙམ་གསུངས་ཀྱང༌།
ཆོ་ག་མ་གསུང་ལ། འདུལ་བ་ལས་ནི། ཡོངས་རྫོགས་ཀྱི་དགེ་བསྙེན་གྱི་ཆོ་ག་ཁོ་ན་བཤད་ཀྱི་དགེ་བསྙེན་གྱི་ཐ་སྙད་དང་ཆོ་ག་གཉིས་ཀ་མ་གསུངས་སོ། ། གཉིས་པ་དེའི་གསོ་སྦྱོང་བཤད་པ་ལ། སྔགས་ཆོག་དང༌། དེ་རྣམ་པར་བཤད་པའོ། ། དང་པོ་ནི། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ་ཇི་སྲིད་འཚོའི་བར་དུ། རྐང་གཉིས་རྣམས་ཀྱི་མཆོག་ཞེས་པ་ནས།
དགེ་འདུན་ལ་སྐྱབས་སུ་མཆིའོ། ། བདག་དུས་འདི་ནས་བཟུང་སྟེ་སང་ཉི་མ་ཤར་གྱི་བར་དུ་བསྙེན་གནས་པར་བཙུན་པས་བཟུང་དུ་གསོལ། ཞེས་ལན་གསུམ་དང༌། གསུམ་པ་ལ་སློབ་དཔོན་གྱིས་ཞེས་བརྗོད་དོ། ། གཉིས་པ་ལ། དགོས་པའི་དོན་ནི། གཙོ་བོར་ནི་དགེ་བསྙེན་རྣམས་ཀྱི་དགེ་བའི་རྩ་བ་གསོ་ཞིང་སྡིག་པ་སྦྱོང་བའོ། ། དེའི་ཕྱིར་འདི་ལ་གསོ་སྦྱོང་ཞེས་བྱའོ། ། བསྡུས་པའི་དོན་ནི། གང་ཟག་གི་ལས་ཀྱི་སྡོམ་དུ་བཤད་ཟིན་ཏོ། །
ཚིག་གི་དོན་ལ། གང་ལ་བླང་བར་བྱ་བའི་ཡུལ་ནི་ལུང་ལས། དགེ་བསྙེན་གསོ་སྦྱོང་ལ་གནས་པ་ཡན་ཆད་ལས་ལེན་པར་བཤད་ཀྱང༌། ཡོད་པར་སྨྲ་བའི་གྲུབ་པའི་མཐའ་ལ། དགེ་སློང་ལས་ལེན་པ་ཡིན་ནོ། ། བླང་བའི་དུས་ནི། ཞག་ཕྱི་མའི་ཉི་མ་ཤར་དུའོ། ། འདིའི་ཆོ་ག འདུལ་བའི་གཞུང་འགྲེལ་ལས་གསལ་བར་མ་གསུངས་ཀྱང༌། དགེ་བསྙེན་གྱི་རུང་མཐུན་སྦྱར་བ་ཡིན་ནོ་ཞེས་བུ་སྟོན་རིན་པོ་ཆེ་གསུངས་སོ། །
འདི་ན་ཁ་ཅིག བསྙེན་གནས་ཀྱི་སྡོམ་པ་དགེ་བསྙེན་ལས་དམན་པ་འདོད་པ་དང༌། རིགས་བརྒྱད་ཀྱི་གྲངས་བགྲང་བའི་ཚེ། བསྙེན་གནས་ཐོག་མར་འདྲེན་པ་ནི། གཞུང་འགྲེལ་དང་མི་མཐུན་ཞིང༌། བསྙེན་གནས་དགེ་བསྙེན་གྱི་གསོ་སྦྱོང་ཡིན་པ་མ་ངེས་བཞིན་དུ་གྱ་ཚོམ་དུ་སྨྲས་པའོ། ། འོན་ཀྱང་དགེ་བསྙེན་མ་ཡིན་པ་ལ་ཡང་བསྙེན་གནས་མི་སྐྱེ་བ་ནི་མ་ཡིན་ཏེ། ཇི་སྐད་དུ། གཞན་ལའང་བསྙེན་གནས་ཡོད་མོད་ཀྱི། ། སྐྱབས་སུ་མ་སོང་བ་ལ་མེད། །
ཅེས་གསུངས་པས་སོ། ། བརྒལ་ལན་ལ། ཐམས་ཅད་མཁྱེན་པ་བུའི་ཞལ་ནས། ད་ལྟ་ཇོ་བོ་ཆེན་པོ་རྗེའི་ཕྱག་ལེན་ཡིན་ཟེར་ནས་ཇི་སྲིད་འཚོའི་བར་གྱི་ཉ་སྟོང་ཚེས་བརྒྱད་ལ། བསྙེན་གནས་དུས་གཅིག་ཏུ་ལེན་པའི་ཆོ་ག་མཛད་དེ། དེ་ལས་བསྙེན་གནས་ཀྱི་སྡོམ་པ་མི་སྐྱེ་བར་ཇོ་བོས་མ་དགོངས་པ་མིན་མཆི་ཞེས་གསུང་ངོ༌། ། འདི་ལ་ལྕང་ར་བ་ན་རེ། ཇོ་བོས་མ་དགོངས་པ་མིན་མཆི་ཞེས་ཟུར་ཟ་བ་ནི། དེ་བས་ཀྱང་མ་དགོངས་པ་མིན་མཆི་ཞེས་བརྗོད་པར་བྱའོ། ། དེ་ཡང་མཛོད་འགྲེལ་ལས།
ང་ནི་འདི་དཔྱད་པར་བྱ་སྟེ། རེ་ཤིག་ཅི་བཅོམ་ལྡན་འདས་ཀྱིས་ཉིན་ཞག་གི་འོག་ཏུ་སྡོམ་པ་མི་སྐྱེ་བར་གཟིགས་ནས། ཉིན་ཞག་པའི་སྡོམ་པ་བསྟན་ནམ། འོན་ཏེ་དབང་པོ་འདུལ་དཀའ་བ་རྣམས་ཉིན་ཞག་པའི་སྡོམ་པ་ཡང་དག་པར་བླང་བ་ལ་ཡང་དག་པར་སྦྱར་བར་བྱ་བའི་ཆེད་ཡིན་གྲང་དེ་ལྟར་བརྟག་ག་ལ་ནུས། ཕྱིན་ཆད་སྡོམ་པ་སྐྱེ་བ་ལ་ཡང་རིགས་པ་དང་འགལ་བ་མེད་པའི་ཕྱིར་རོ་ཞེས་གསུངས་པས། དབྱིག་གཉེན་རང་ལུགས་ལ། ལོ་གཅིག་གི་ཉ་སྟོང་བརྒྱད་གསུམ་བྱུང་ངོ་ཅོག་ལ་བསྲུང་བའི་སྡོམ་པ་དུས་གཅིག་ལ་བླངས་པས་སྐྱེ་བར་བཞེད་པ་ཆེས་གསལ་ལོ་ཞེས་ཟེར་རོ། ། དེ་ནི་ཤིན་ཏུ་མི་འཐད་དེ། ལུང་དང་འགལ་བ་དང༌། རིགས་པ་དང་འགལ་བ་དང༌།
ཁས་བླངས་པ་དང་འགལ་བའི་ཕྱིར། དང་པོ་ནི། ཇི་སྲིད་འཚོའི་ཉ་སྟོང་བརྒྱད་གསུམ་གྱི་བསྙེན་གནས་དུས་གཅིག་ཏུ་བླངས་པས་སྐྱེ་བ་ཡིན་ན། དྲི་མ་མེད་པའི་ལུང་དང་འགལ་ཏེ། ཇི་སྐད་དུ། ནམ་ནི་ལངས་བར་དུ། ། ནང་པར་གཞན་ལས་ནོད་པར་བྱ། ། ཞེས་པ་རྩ་འགྲེལ་དང༌། གནས་འཇོག་གི་མདོ་ལས་ཀྱང༌། དུས་ཀྱི་ཁྱད་པར་འཆད་པ་ན།
སང་ཉི་མ་ཤར་གྱི་བར་དུ་ཞེས་པའི་ངེས་བཟུང་འབྱུང་བ་དང་འགལ་བའི་ཕྱིར་ཏེ། ཁྱེད་ལྟར་ན། ཇི་སྲིད་འཚོའི་བར་དུ་ཞེས་སམ། ཟླ་བ་བྱུང་ངོ་ཅོག་གི་ཞེས་འདོན་དགོས་པའི་ཕྱིར། རིགས་པ་དང་འགལ་བ་ནི། ཚེས་གཅིག་གི་ཉིན་ཉ་སྟོང་བརྒྱད་གསུམ་གྱི་བསྙེན་གནས་དུས་གཅིག་ཏུ་བླངས་པའི་ཁྱིམ་པ་སྡོམ་པ་གཞན་དང་མི་ལྡན་པ་དེའི་རྒྱུད་ལ། ཚེས་གཅིག་གི་བསྙེན་གནས་ཀྱི་སྡོམ་པ་སྐྱེས་སམ། མ་སྐྱེས། སྐྱེས་ན་དེའི་རྒྱུད་ལ། ཚེས་བརྒྱད་ཀྱི་ཉིན་བསྙེན་གནས་ཀྱི་སྡོམ་པ་ཡོད་དམ།
མེད་ན་ཅི་ཞིག་བསྲུང༌། ཡོད་ན་དེ་འདྲའི་དུས་ཀྱི་གང་ཟག་དེའི་རྒྱུད་ཀྱི་བསྙེན་གནས་ཀྱི་སྡོམ་པ་དེ་ཆོས་ཅན། སོ་ཐར་གྱི་སྡོམ་པ་མ་ཡིན་པར་ཐལ། སོ་ཐར་སྡོམ་པའི་ཐོབ་རྒྱུ་གང་གིས་ཀྱང་མ་སྐྱེད་པའི་ཕྱིར། རྟགས་བསལ་ཁས་བླངས། ཁྱབ་པ་ཚད་མས་གྲུབ་བོ། ། བསྙེན་གནས་ཀྱི་སྡོམ་པ་བླངས་པའི་ཉིན་མ་སྐྱེས། དེ་ནས་ཞག་བདུན་སོང་བ་ན་སྡོམ་པ་ལེན་པའི་ཆོ་ག་ལ་མ་ལྟོས་པར་སྡོམ་པ་སྐྱེ་བར་འདོད་པ་ནི་ཆེས་བཞེད་གད་ཀྱི་གནས་སོ། ། རྩ་བའི་རྟགས་དང་པོ་ཁས་ལེན་ན། ཚེས་གཅིག་ནས་བདུན་གྱི་བར་དུ་དེ་འདྲའི་ཁྱིམ་པ་དེས་བསྙེན་གནས་བསྲུང་དགོས་སམ་མི་དགོས།
དགོས་ན་ཧ་ཅང་ཐུག་མེད་དུ་ཐལ་ཞིང༌། མི་དགོས་ན་སོ་སོར་ཐར་པའི་སྡོམ་པ་རང་རྒྱུད་ལ་ཡོད་བཞིན་དུ། དེ་དང་འགལ་བའི་ཉེས་སྤྱོད་བསྲུང་མི་དགོས་པ་ནི་ཆེས་ངོ་མཚར་བའི་གནས་སོ། ། ཡང་བསྙེན་གནས་སྟབས་གཅིག་ཏུ་བླངས་པའི་དགེ་བསྙེན་དེའི་རྒྱུད་ཀྱི་བསྙེན་གནས་དེ་ཞག་ཕྱི་མའི་ཉི་མ་ཤར་བ་ན་གཏོང་ངམ་མི་གཏོང༌། གཏོང་ན། དེས་དུས་བཟང་རྟིང་མ་བྱུང་བའི་ཚེ་བསྙེན་གནས་བསྲུང་མི་དགོས་པར་འགྱུར་ཏེ། དེའི་རྒྱུད་ལ་བསྙེན་གནས་མེད་པའི་ཕྱིར་ཏེ། སྔ་མ་བཏང༌། རྟིང་མ་མ་བླངས་པའི་ཕྱིར། མི་གཏོང་ན།
དེ་འདྲའི་དུས་ཀྱི་བསྙེན་གནས། སོ་ཐར་གྱི་སྡོམ་པ་མ་ཡིན་པར་འགྱུར་ཏེ། རང་གི་གཏོང་རྒྱུས་མི་གཏོང་བའི་ཕྱིར། དེར་མ་ཟད་ཀྱི་དེ་འདྲའི་དགེ་བསྙེན་དེ་བསྙེན་གནས་བསྲུང་བའི་དུས་མ་ཡིན་པ་ན་བསྙེན་གནས་ལ་ལྟོས་པའི་རྩ་བའི་ཁ་ན་མ་ཐོ་བ་འབྱུང་སྲིད་པར་འགྱུར་ལ། དེའི་ཚེ་ན། དེའི་རྒྱུད་ཀྱི་སྡོམ་པ་ཡང་ཉམས་པར་ཁྱེད་ཀྱིས་ཁས་ལེན་དགོས་ཏེ། དེའི་རྒྱུད་ལ་སོ་ཐར་སྡོམ་པའི་ཁ་ན་མ་ཐོ་བ་བྱུང་བར་ཁྱེད་ཀྱིས་ཁས་བླངས་པའི་ཕྱིར། དབྱིག་གཉེན་རང་ལུགས་ལ། བསྙེན་གནས་ཇི་སྲིད་འཚོའི་བར་དུ་མི་གཏོང་བ་ནི་ཆེས་བཞད་གད་ཀྱི་གནས་སོ། ། འོན་ཀྱང་འགྲེལ་ཚིག་འདི་ལ་དཔགས་ན་ཉིན་ཞག་གཉིས་ནས་བརྒྱ་ལ་སོགས་པར་བསྙེན་གནས་བླངས་ན་སྐྱེ་བ་རིགས་པ་དང་མི་འགལ་ལ།
འོན་ཀྱང་ལུང་ལས་མ་གསུངས་པས་ལག་ལེན་དུ་མི་འགལ་ཞེས་པར་སྣང་ངོ༌། ། གསུམ་པ་ཁས་བླངས་པ་དང་ཡང་འགལ་བ་ཡིན་ཏེ། བསྙེན་གནས་ཉིན་ཞག་གི་མཐའ་ཅན་ཡིན་པར་ཁྱེད་རང་གིས་ཁས་བླངས་པའི་ཕྱིར། ལུང་དེའི་དོན་ནི། བསྙེན་གནས་ཡན་ལག་བརྒྱད་པ་ཞག་གྲངས་ཉི་ཚེ་བ་དང་ཇི་སྲིད་འཚོའི་བར་དུ་ཁས་བླངས་ན་མི་སྐྱེ་བའི་རྒྱུ་མཚན་གྱིས་ཉིན་ཞག་པའི་སྡོམ་པ་གསུངས་པ་མིན་གྱི་དབང་པོ་དམན་པ་ཉིན་ཞག་གཅིག་ལས་ལྷག་པར་སྡོམ་པ་བསྲུང་མི་ནུས་པའི་ངོར་བྱས་ནས་ཉིན་ཞག་གཅིག་པའི་སྡོམ་པ་བསྲུངས་ཞེས་པའི་དོན་ཡིན་གྱི། བསྙེན་གནས་ཞག་མང་པོར་སྦྲེལ་ནས་ལེན་པའི་ཤེས་བྱེད་མིན་ནོ། ། གཉིས་པ་དགེ་ཚུལ་གྱི་ཆོ་ག་ལ། སྦྱོར་བའི་ཆོ་ག་དང༌། དངོས་གཞིའི་ཆོ་གའོ། ། དང་པོ་ནི་བར་མ་རབ་བྱུང་གི་ཆོ་ག་ཡིན་ལ།
དེ་ལ་ཡང་སྦྱོར་བ་དང༌། དངོས་གཞི་གཉིས། དང་པོ་ལ། དགེ་འདུན་ལ་ཞུ་བ་དང༌། མཁན་པོར་གསོལ་བ་འདེབས་པ་གཉིས། དང་པོ་ལ་སྔགས་ཆོག་ནི་གྲགས་ཆེ་བས་མ་བྲིས་ལ། དེའི་དོན་རྣམ་པར་བཤད་ན། དགོས་པ་ནི། དགེ་སློང་གིས་མི་རྐུས་སོ་ཞེས་ཟེར་བ་ལྟ་བུའི་སྐུར་བ་སྤངས་ཤིང༌། ངོ་ཚ་དང་ཁྲེལ་ཡོད་ཀྱི་བསམ་པ་སྐྱེད་པའི་ཕྱིར་དུའོ། །
བསྡུས་པའི་དོན། གོང་དུ་ཞུ་ལན་དང་ཞེས་པའི་སྡོམ་གྱིས་བསྡུས་པ་ཡིན་ནོ། ། ཚིག་གི་དོན་ནི། འཚམས་ནང་དེ་ན་ཡོད་པའི་དགེ་སློང་གི་དགེ་འདུན་མཐའ་དག་ལ་ཞུ་དགོས་ཏེ། ཇི་སྐད་དུ། ཐ་དད་པ་ཉིད་དུ་འདོད་པ་མངོན་པར་བརྟགས་ཏེ་ལས་བྱེད་ན་ཉེས་པ་སྦོམ་པོའོ་ཞེས་དང༌། དེའི་འགྲེལ་པར། འདིར་ལས་ཞེས་སྨོས་པས་ནི་འདུལ་བར་གཏོགས་པའི་མཐུན་པ་དང་འབྲེལ་བའི་ལས་སུ་བྱ་བ་ཐ་ན་རབ་ཏུ་འབྱུང་བ་ལ་ལྟོས་པ་ཞུ་བའི་མཐར་ཐུག་པ་ཡིན་ཆད་ཀུན་བསྡུའོ། ། ཞེས་གསུངས་སོ། ། དིང་སང་ཕྱག་ལེན་དུ་བྱེད་པ།
ལས་གྲལ་དེ་ན་འཁོད་པའི་དགེ་འདུན་ལ་ཞུ་བ་ནི་བྱེད་མི་དགོས་ཏེ། ལས་གྲལ་དེ་ན་འཁོད་པའི་དགེ་འདུན་རྣམས་ཀྱིས་བསྒྲུབ་བྱ་དེ། བར་ཆད་ཀྱི་ཆོས་ཀྱིས་དག་པར་མངོན་སུམ་གྱིས་གྲུབ་ཟིན་པའི་ཕྱིར་དང༌། མཁན་པོ་ནི་དགེ་འདུན་ལ་ཞུ་བ་པོ་ཡིན་གྱི་ཞུ་ས་ཡུལ་གྱི་དགེ་འདུན་དུ་མི་གཏོགས་པའི་ཕྱིར་དོན་སྤྱི་མ་ཤར་བ་ཡིན་ནོ། ། དེས་ན་གཞུང་ནས་བཤད་པའི་དོན་སྤྱི་འཆོར་ལུགས་ནི། བར་ཆད་དྲི་བ་ནི། དད་པའི་དགེ་འདུན་གྱི་དབུས་སུ་འདྲི་དགོས་པ་མ་ཡིན་པས། མཁན་པོ་ཉིད་དུ་ཕྱོགས་པའི་དགེ་སློང་དེ་གཅིག་པུས། བར་ཆད་དྲིས་ནས་དག་གོ་ཞེས་ཟེར་ན། རང་གི་དགེ་བསྙེན་ཉིད་དུ་བསྒྲུབས་ནས།
ཞུ་བ་བྱེད་པའི་དགེ་སློང་ཆོས་བདུན་ལྡན་ཞིག དགེ་འདུན་ལ་ཞུར་བཅུག་པ་ཡིན་ལ། དགེ་སློང་དེས་ཀྱང་མཁན་པོ་མ་གཏོགས་པའི་དགེ་འདུན་ཐམས་ཅད་འདུས་པའམ། གནས་ཁང་སོ་སོ་ལ་འཁོད་པ་ལ་ཡང་རུང༌། བསྒྲུབ་བྱ་དེ་ཁྲིད་ནས་ཞུ་བ་ཡིན་ལ། དགེ་འདུན་གྱིས་གནང་བ། དེའི་འོག་ཏུ་མཁན་པོར་ཕྱོགས་པའི་དགེ་སློང་དེ་ལ་མཁན་པོར་གསོལ་བ་བཏབ། དེས་དེ་རབ་ཏུ་བྱུང་བ་ཉིད་དུ་བསྒྲུབས་ནས། དེའི་འོག་ཏུ་དགེ་ཚུལ་ཉིད་དུ་སྒྲུབ་པར་བྱེད་པའི་དགེ་སློང་ཞིག་ལ་གཏད། དེས་དེ་དགེ་ཚུལ་ཉིད་དུ་ཉེ་བར་སྒྲུབ་ཅིང༌།
དགེ་སློང་གཞན་ཞིག་གིས་དགེ་ཚུལ་གྱི་སྡོམ་པ་ཐོབ་པའི་དུས་བརྗོད་དགོས་པ་ཡིན་ནོ། ། དགེ་འདུན་དུ་མ་ལོངས་པ་ལ་ཡང་ཞུ་དགོས་པ་ཡིན་ཏེ། འགྲེལ་པར། གང་གི་ཚེ་དགེ་འདུན་དུ་གྱུར་པའི་དགེ་སློང་དག་རང་རང་གི་གནས་ཁང་ན་གནས་པའི་ཚེ་གནས་ཁང་སོ་སོར་སོང་སྟེ་དེ་དག་གི་མདུན་དུ་ཞུ་བར་རུང་སྟེ། ཞེས་གསུངས་པའི་ཕྱིར་སྔགས་ཚིག་ལས་ཀྱང་དགེ་འདུན་བཙུན་པ་རྣམས་དགོངས་སུ་གསོལ་ཞེས་པའོ། ། དེས་ན་སྐབས་འདིར། རབ་ཏུ་བྱུང་བའི་ཞུ་བ་འབུལ་བའི་ལས་དེ། གལ་ཆེ་ཞིང་ཚེགས་ཆུང་བར་སྣང་བ་ལ་དིང་སང་སླ་ཆོས་སུ་འཇོག་པར་སྣང་ངོ༌། ། ཡང་འཚམས་མེད་པའི་སར་ནི། ཇི་སྐད་དུ།
ལས་ལ་རྩིག་པ་འཚམས་ཡིན་ནོ་ཞེས་གསུངས་པ་ལྟར། རྩིག་རྒྱུན་གཅིག་གིས་བསྐོར་བའི་ནང་ན་དགེ་འདུན་གང་ཡོད་ལ་ཞུ་དགོས་པ་ཡིན་ནོ། ། གཉིས་པ་མཁན་པོར་གསོལ་བ་བཏབ་པ་ལ་ཆོ་ག་ནི། བཙུན་པའམ་སློབ་དཔོན་ནམ་མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བ་བཙུན་པ་ལ་མཁན་པོར་གསོལ་གྱི། བཙུན་པ་བདག་གི་མཁན་པོ་མཛད་དུ་གསོལ། བཙུན་པ་མཁན་པོས་བདག་རབ་ཏུ་བྱུང་བར་བགྱིའོ་ཞེས་ལན་གསུམ་བརྗོད། གསུམ་པ་ལ་མཁན་པོ་མཁན་པོས་ཞེས་བརྗོད་དོ། ། མཁན་པོར་གསོལ་བ་བཏབ་པ་ལ་ཆོ་ག་ནི། དགོས་པའི་དོན་ནི།
གཅིག་གིས་གཅིག་བསྡུ་བར་བྱ་བའི་ཕྱིར་དང༌། ནད་པ་རྣམས་ལ་རིམ་གྲོ་བྱ་བའི་ཕྱིར་བྱ་བ་ཡིན་ནོ། ། བསྡུས་པའི་དོན། སྔར་བཤད་ཟིན་ཏོ། ། ཚིག་གི་དོན་ལ། རབ་བྱུང་དང༌། བསྙེན་རྫོགས་དང༌། དགེ་སློབ་མ་གསུམ་ལ་མཁན་པོ་བཤད་ཅིང༌། དགེ་ཚུལ་ལ་སོགས་པ་གཞན་ལ་མཁན་པོའི་བཤད་པ་མེད། བསྙེན་རྫོགས་ཀྱི་མཁན་པོ་མེད་ན་མི་འབྱུང་བའི་རྒྱུ་མ་ཡིན་ལ།
ད་ལྟར་ཆོ་ག་ལ་བརྟེན་ནས་རབ་ཏུ་བྱུང་བ་ལ་མཁན་པོ་མེད་ན་མི་འབྱུང་བའི་རྒྱུར་དགོས་པ་ཡིན་ནོ། ། མཁན་པོ་དེའི་ལས་སུ་བྱ་བ་ནི། སྤྱིར་སྐྲ་དང་ཁ་སྤུ་བྲེག་པ་བྱེ་བྲག་གཙུག་ཕུད་བྲེག་གོ་ཞེས་དྲིས་ནས་སྟེར་ན་བྲེག་པ། རྟགས་དང་ཆ་ལུགས་སྦྱིན་པ། མཚན་མ་ཚོར་བར་བརྟག་པ་རྣམས་ཡིན་ལ། དེ་དག་ལས་གཞན་རྣམས་ནི་དགེ་སློང་གཞན་ལ་བཅོལ་བས་འགྲུབ་ཅིང༌། རྟགས་དང་ཆ་ལུགས་སྦྱིན་པ་ནི་རང་གིས་ངེས་པར་བྱེད་དགོས་པ་ཡིན་ནོ། ། ལུང་དུ་འདིར་ལྷུང་བཟེད་སྦྱིན་པ་མ་བཤད་པས་མདོ་རྩ་བར་ཡང་མི་འབྱུང་ལ། ལས་བརྒྱ་རྩར་དེའི་འོག་ཏུ་མཁན་པོས་ལྷུང་བཟེད་དང༌། གོས་ངུར་སྨྲིག་དག་སྦྱིན་པར་བྱ་ཞིང༌།
ཞེས་གསུངས་སོ། ། ཕྱག་ལེན་ལ་གདིང་བ་དང༌། ཆུ་ཚགས་ཀྱང་སྟེར་བར་མཛད་མོད། གཞུང་འགྲེལ་ནས་བཤད་པ་མེད་དོ། ། སྐབས་འདིར་གོས་སྦྱིན་པའི་ཚེ། གོས་ཕྲག་པ་ལ་འགེལ་བ་དང༌། ལག་པ་སྟེང་འོག་ཏུ་བསྣོལ་བ་སོགས་བྱེད་པ་ནི། གོས་བྱིན་གྱིས་བརླབས་པའི་ཚེ་ཡིན་གྱི། འདིར་ཚིག་ཙམ་གྱི་སྒོ་ནས་སྟེར་བ་ཡིན་པས་དེ་ལྟ་བུ་མི་དགོས་སོ། ། བྱིན་ནས་ཀྱང་མཁན་པོ་རང་ཉིད་ཀྱིས་བསྐོན་དགོས་ཤིང༌།
ཕྱག་ལེན་ལ་གཞན་ལ་བཅོལ་བར་སྣང་ངོ༌། ། དིང་སང་སྟོད་གཡོགས་དང་སྨད་གཡོགས་གཉིས་ཀ་མཁན་པོས་བསྒྲུབ་བྱའི་སྟེང་དུ་བལྟབས་ཏེ་གཡོགས་པ་ལ་ནི་བསྐོན་པའི་དོན་མ་ཚང་བས། ཡང་ན་མཁན་པོ་རང་གིས་ཚུལ་བཞིན་དུ་བསྐོན་པར་བྱ། ཡང་ན་གཞན་ལ་བཅོལ་བར་བྱའོ། ། འདིར་མེ་ཏོག་འཐོར་བ་དང༌། སྨོན་ལམ་འདེབས་པ་ནི་ཕྱག་ལེན་ལ་སྣང་ཡང༌། གཞུང་ཡི་གེ་ལས་བཤད་པ་མེད་དོ། ། གཉིས་པ་དངོས་གཞི་ལས་སྔགས་ཀྱི་ཆོ་ག་དང་དེའི་དོན་བཤད་པའོ། ། དང་པོ་ནི། མཁན་པོ་དགོངས་སུ་གསོལ།
བདག་མིང་འདི་ཞེས་བགྱི་བ། དུས་འདི་ནས་བཟུང་སྟེ་ཇི་སྲིད་འཚོའི་བར་དུ། རྐང་གཉིས་རྣམས་ཀྱི་མཆོག་ཞེས་པ་ནས། དགེ་འདུན་ལ་སྐྱབས་སུ་མཆིའོ། ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ། ཤཱཀྱ་སེང་གེ ཤཱཀྱའི་རྒྱལ་པོ། གཙོ་བོ་དེ་རབ་ཏུ་བྱུང་བའི་རྗེས་སུ། བདག་ཀྱང་རབ་ཏུ་འབྱུང་སྟེ་ཁྱིམ་པའི་རྟགས་སྤོང་ངོ༌། ། རབ་ཏུ་བྱུང་བའི་རྟགས་ཡང་དག་པར་ལེན་ཏོ། །
ལན་གསུམ་མོ། ། གཉིས་པ་ལ་དགོས་པའི་དོན། རབ་ཏུ་བྱུང་བའི་ཕན་ཡོན་མང་པོ་རྣམས་ཐོབ་པར་བྱ་བའི་ཕྱིར་ཡིན་ནོ། ། བསྡུས་པའི་དོན་སྔར་བསྟན་ཟིན་ཏོ། ། ཚིག་དོན་ནི། འདིའི་སྔ་རོལ་དུ་མིང་སྤོ་བ་འདུལ་བའི་ཆོས་བསྐོར་གྲགས་ཆེ་བ་རྣམས་ལས་གསལ་བར་བཤད་པ་མེད་ཅིང༌། སྔོན་སྡེ་པ་བཞིར་མ་གྱེས་པའི་གོང་རོལ་དུ་མིང་སྤོ་བ་མེད་པར་གསལ་ལོ། ། ཐམས་ཅད་མཁྱེན་པ་བུའི་ཞལ་ནས། སོ་ཐར་གྱི་འགྲེལ་པ་གླང་པོ་ཆེའི་ཆུ་འཐུངས་ལས། མིང་བརྗེ་བར་བཤད་ཅིང༌།
དེ་ལ་སྡེ་པའི་མིང་གི་མཐའ་ཅན་དང༌། མཁན་པོའི་མིང་གི་མཐའ་ཅན་གཉིས་ལས། དང་པོ་ནི། ཐམས་ཅད་ཡོད་པར་སྨྲ་བའི་སྡེ་པ་ལ། དང་པོའི་མཁན་པོའི་མིང་གི་མཐའ་ཅན། དཔལ་དང་འོད་དང༌། གྲགས་པ་དང༌། བཟང་པོ་སྟེ་བཞི་པོ་གང་རུང་གི་མཐའ་ཅན། ཕལ་ཆེན་སྡེ་པ་ལ། ཡེ་ཤེས་དང༌།
སྦས་པའི་མཐའ་ཅན། གནས་བརྟན་པའི་སྡེ་པ་ལ། འབྱུང་གནས་དང༌། གོ་ཆའི་མཐའ་ཅན། ཀུན་གྱིས་བཀུར་བའི་སྡེ་པ་ལ། སྡེ་དང༌། འབངས་ཀྱི་མཐའ་ཅན་ཞེས་གྲགས་ཤིང༌། བོད་ཀྱི་སད་མི་བདུན་ལ་ཡང་མཁན་པོའི་མིང་གི་མཐའ་ཅན་དུ་ཡོད། དེ་ལྟར་བྱས་པས་སྡེ་པ་མི་འདྲེ་ཞིང༌། མཁན་པོ་གང་ལས་རབ་ཏུ་བྱུང་བ་རྟོགས་པའི་དགོས་པ་ཡོད་དོ། །
ཞེས་གསུང་ངོ༌། ། བོད་ཀྱི་འདུལ་འཛིན་རྣམས་ན་རེ། ཕལ་ཆེན་སྡེ་པའི་ལུང་ནས་ཁྱིམ་པའི་མིང་སྤངས་ཏེ་ཚོགས་པའི་ཚུལ་གྱིས་དགེ་སློང་གི་མིང་གདགས་པ་སྔོན་དུ་འགྲོ་བས་ཞེས་བཤད་པ་ཁུངས་སུ་བྱེད་པར་གྲགས་སོ། ། འདི་ལ་སྡོམ་པ་སྐྱེ་བའི་བར་ཆད་ཀྱི་ཆོས་རྣམས་དང་མི་ལྡན་པ་མི་དགོས་ཏེ། འདི་བར་མ་དགེ་བ་ཡིན་གྱི་སྡོམ་པ་དངོས་མ་ཡིན་པའི་ཕྱིར་དང༌། ལུང་ལས་འཚམས་མེད་བྱས་པའི་གང་ཟག་ལའང་འདི་སྐྱེ་བར་བཤད་པའི་ཕྱིར་དང༌། ཉམས་པ་དང་མ་སྐྱེས་པ་གཉིས་ལའང་འདི་རྒྱུད་ལ་ལྡན་པར་བཤད་པའི་ཕྱིར་རོ། ། དགེ་བསྙེན་དང་དགེ་ཚུལ་གྱི་སྡོམ་པ་སོགས་གང་ཡང་མི་ལེན་པར་འདི་རྐྱང་པ་སྦྱིན་པས་ཀྱང་སྐྱེ་ལ། དེ་འདྲ་དེ་རབ་ཏུ་བྱུང་བ་ནི་ཡིན་ལ་རྩ་བའི་སྡོམ་པ་བསྲུང་རྒྱུ་ནི་ཡོད་པ་མ་ཡིན་ནོ། ། འདི་ལ་སྤྱིར་རབ་བྱུང་གི་རྟགས་དང་ཆ་ལུགས་ཚང་དགོས་ཀྱང་ལྷུང་བཟེད་མེད་པ་འདི་མི་སྐྱེ་བ་ནི་མ་ཡིན་ཏེ།
མེད་ན་རབ་ཏུ་དབྱུང་བར་བྱའོ། ། ཞེས་གསུངས་པས་སོ། ། བརྒལ་ལན་ནི། འདི་མ་བླངས་པར་ཡང་དགེ་ཚུལ་དང་བསྙེན་པར་རྫོགས་པ་སྐྱེ་བར་བཤད་ལ། དེ་ལྟ་ན་ཡང་རབ་བྱུང་གི་རྟགས་དང་ཆ་ལུགས་མི་ལྡན་པ་ལ། སྡོམ་པ་མི་སྐྱེ་བ་ཡིན་ཏེ། ཇི་སྐད་དུ། ཁྱིམ་པ་དང་མུ་སྟེགས་ཅན་གྱི་རྒྱལ་མཚན་ཅན་ལ་ཡང་མི་སྐྱེའོ་ཞེས་སོགས་དེའི་ཚེ་བར་མ་རབ་བྱུང་གི་ངོ་བོ་ལ་སོགས་པར་མེད་པས། དེས་བསྙེན་རྫོགས་ཕུལ་ལམ་ཉམས་པའི་ཚེ་དེ་ལ་རབ་བྱུང་མ་ཉམས་པར་ཡོད་པ་ཁས་མི་ལེན་ནོ། ། ཅི་སྟེ་རབ་བྱུང་ཟུར་དུ་མ་བླངས་ཀྱང་བསྙེན་རྫོགས་ཀྱི་ཞར་ལ་ཐོབ་པར་སྨྲ་མི་ནུས་ཏེ།
སྔོན་ཆོག་གི་ཚེ་རབ་བྱུང་དང་བསྙེན་རྫོགས་ཀྱི་སྔགས་ཆོག་སོ་སོ་ཕྱེ་ནས་གསུངས་པའི་ཕྱིར་རོ། ། གཉིས་པ་དགེ་ཚུལ་དངོས་གཞིའི་ཆོ་ག་ལ། སྔགས་ཆོག་དང་དེ་རྣམ་པར་བཤད་པའོ། ། དང་པོ་ནི། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ། དུས་འདི་ནས་བཟུང་སྟེ། ཇི་སྲིད་འཚོའི་བར་དུ། རྐང་གཉིས་རྣམས་ཀྱི་མཆོག སངས་རྒྱས་ལ་སྐྱབས་སུ་མཆི་ནས།
ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། ། བདག་ཇི་སྲིད་འཚོའི་བར་དུ་དགེ་ཚུལ་དུ་བཙུན་པས་བཟུང་དུ་གསོལ། ལན་གསུམ་བརྗོད། གསུམ་པ་སློབ་དཔོན་གྱིས་ཞེས་བརྗོད་པར་བྱའོ། ། གཉིས་པ་ལ། དགོས་པའི་དོན་ནི། མཐར་ཐུག་མྱ་ངན་ལས་འདས་པ་ཐོབ་པ་དང༌། གནས་སྐབས་བསྟན་པ་ལ་རིམ་གྱིས་གཞུག་པའི་དོན་དུའོ། ། བསྡུས་པའི་དོན་ནི། སྔར་བསྟན་ཟིན་ཏོ། །
ཚིག་གི་དོན་ལ་ཡུལ་ནི། བསྙེན་པར་རྫོགས་པའི་སྡོམ་པ་དང༌། ལྡན་པ། ལྟ་མཚན་མཐུན་པ་ཐ་སྙད་གསུམ་དང་ལྡན་པ། ས་རང་བཞིན་གྱི་གནས་པ། བྱེ་བ་ན་གཞན་གྱི་ཕྱོགས་སུ་མ་སོང་བ། གཟུགས་གཞན་དུ་བསྒྱུར་ཞིང་མི་སྣང་བར་བྱས་པ་མ་ཡིན་པ། འཚམས་གཞན་ན་གནས་པ་མ་ཡིན་པ་སྟེ། དགེ་སློང་ཆོས་བདུན་ལྡན་གཅིག་དགོས་ལ། བསམ་པའི་ཁྱད་པར་ནི།
རྒྱུ་དུས་ཀྱི་ཀུན་སློང་ངེས་འབྱུང་གི་བསམ་པ་དང་ལྡན་ན་མཆོག་ཡིན་ལ། དེ་དུས་ཀྱི་ཀུན་སློང་ནི་ངེས་འབྱུང་གི་བསམ་པ་དང་མི་ལྡན་པ་མི་སྲིད་དེ། སྐྱབས་འགྲོ་རྩོམ་བྱེད་དུ་དགོས་པའི་ཕྱིར། འདིར་ཁ་ཅིག འདུལ་བ་ནས་བཤད་པའི་སོ་ཐར་གྱི་སྡོམ་པ་ལ། དམན་པའི་མྱང་འདས་ཐོབ་འདོད་ཀྱི་བསམ་པ་ཁོ་ན་སྔོན་དུ་འགྲོ་དགོས་པ་ཡིན་ནོ། ། ཞེས་ཟེར་བ་ནི་རིགས་པ་མ་ཡིན་ཏེ། འདུལ་བ་ལས། སྤྱིར་ངེས་འབྱུང་གི་བསམ་པ་སྔོན་དུ་འགྲོ་དགོས་པར་བཤད་ཀྱི་དམན་པའི་བསམ་པ་ཁོ་ན་སྔོན་དུ་འགྲོ་དགོས་པར་མ་བཤད་པའི་ཕྱིར་དང༌། ལུང་ལས་ཀྱང༌།
བླ་ན་མེད་པའི་བྱང་ཆུབ་ཏུ་སེམས་བསྐྱེད་ཅིང་རབ་ཏུ་བྱུང་ངོ་ཞེས་དང༌། སུམ་བརྒྱ་པར་དགེ་ཚུལ་བརྟུལ་ཞུགས་ཆུ་ལོན་རྩིག་པ་དང༌། ། རྫོགས་པའི་བྱང་ཆུབ་དཔལ་ནོད་དབང་བསྐུར་ཡིན། ། ཞེས་གསུངས་པས་ལུང་དང་འགལ་བའི་ཕྱིར། རིགས་པ་དང་ཡང་འགལ་བ་ཡིན་ཏེ། འདུལ་བའི་སྡེ་སྣོད་ཐེག་པ་ཐུན་མོང་གི་སྡེ་སྣོད་ཡིན་པ་མ་ཤེས་པས་ཀུན་ནས་བསླང་བའི་ངག་ཡིན་པའི་ཕྱིར། ཁས་བླངས་པ་དང་འགལ་བ་ཡིན་ཏེ། ཁྱེད་རང་ཉིད་ཀྱང་སྡོམ་པ་འབོགས་པའི་ཆོ་ག་བྱེད་པའི་ཚེ་དམན་པའི་བྱང་ཆུབ་ཏུ་སེམས་བསྐྱེད་དུ་མི་འཇུག་པའི་ཕྱིར། ལྕང་ར་བ་ནི། དགེ་ཚུལ་དང༌།
བསྙེན་རྫོགས་གང་ཡིན་ཀྱང་ངེས་པ་ལྔ་དང་བྲལ་བ་གཅིག་དགོས་སོ། ། ཞེས་ཟེར་བ་ནི་རིགས་པ་མ་ཡིན་ཏེ། མཛོད་ཀྱི་འགྲེལ་པར། དགེ་སློང་ལ་ངེས་པ་ལྔ་བྲལ་དགོས་པར་བཤད་ཀྱི་དགེ་ཚུལ་ལ་མ་བཤད་པའི་ཕྱིར་དང༌། རྩ་བར་ཡན་ལག་རྒྱུ་ལ་དབྱེ་བ་ཡོད། ཞེས་དགེ་ཚུལ་གྱི་སྡོམ་པའི་ཡན་ལག་ངེས་པར་བཤད་པའི་ཕྱིར། བུ་སྟོན་ཐམས་ཅད་མཁྱེན་པ། རྒྱུད་ཚོགས་སུ་མ་ལོངས་པ་དགོས་སོ། ། ཞེས་གསུང་པ་དེའི་དགོངས་པ་བརྟག་དགོས་ལ། ཚོགས་ཀྱིས་ཚོགས་ལ་ལས་མི་འཆགས་པ་ལ་དགོངས་ན་ནི།
རིགས་པ་མ་ཡིན་ཏེ། འདི་དགེ་འདུན་གྱི་ལས་མ་ཡིན་པའི་ཕྱིར། བརྒལ་ལན་ནི། དགེ་ཚུལ་གྱི་སློབ་དཔོན་མཁན་པོས་བསྐོས་པ་གཅིག་དགོས་ཟེར་བ་མི་འཐད་དེ། མཁན་པོ་མེད་པར་དགེ་ཚུལ་མི་སྐྱེ་བར་ཐལ་བའི་ཕྱིར་དང༌། རབ་བྱུང་གི་མཁན་པོ་ཉིད་ཀྱིས་དགེ་ཚུལ་གྱི་སྡོམ་པ་ཕོག་ན་ཡང་མི་སྐྱེ་བར་ཐལ་བའི་ཕྱིར་རོ། ། ཡང་ཁ་ཅིག དགེ་ཚུལ་ཟིན་མ་ཐག་ཏུ་ཡོ་བྱད་བཞི་བྱིན་གྱིས་རློབ་པར་བྱེད་པ་ནི་མི་འཐད་དེ། ལུང་དང་གཞུང་འགྲེལ་གང་ལས་ཀྱང་མི་འབྱུང་བའི་ཕྱིར་དང༌། དེ་ལྟ་ན་དགེ་ཚུལ་ལ་འཆད་འབྲལ་གྱི་ཉེས་པ་འབྱུང་བར་ཐལ་བའི་ཕྱིར།
འོ་ན་ཞུ་བ་མང་ཤོས་སུ། དགེ་ཚུལ་ཕས་ནི་དགེ་སློང་དང་དགེ་ཚུལ་ཕའི་མདུན་དུ་བྱིན་གྱིས་བརླབ་པར་བྱའོ་ཞེས་གསུང་བ་མ་ཡིན་ནམ་ཞེ་ན། དེ་ནི་ལུང་མ་དག་པར་མངོན་ཏེ། དགེ་ལེགས་བཤེས་གཉེན་གྱིས་གཏན་ལ་ཕབ་པའི་ཞུ་བ་ཁ་ཆེ་བ་ལས་མི་འབྱུང་བའི་ཕྱིར། ཞེས་བུ་གསུང་ངོ༌། ། གཉིས་པ་ཚིགས་ཕྱི་མ་དགེ་སློང་དུ་སྒྲུབ་པའི་ཆོ་ག་ལ། སྦྱོར་བ་དང༌། དངོས་གཞི་གཉིས། དང་པོ་ལ། མཁན་པོའི་བྱ་བ་དང༌།
ལས་བྱེད་པའི་བྱ་བའོ། ། དང་པོ་ནི། མཁན་པོ་ཡོད་པའི་དབང་དུ་བྱས་ན། མཁན་པོ་ནི་བསྙེན་པར་རྫོགས་ནས་ལོ་བཅུ་བར་མ་ཆད་དུ་ལོན་པ་དང༌། ལྔ་ཕྲུགས་ཉི་ཤུ་རྩ་གཅིག་ལས་གང་ཡང་རུང་བ་ལྡན་པ་དང༌། ས་གཞན་ན་གནས་པ་མ་ཡིན་པ་གཅིག་དགོས་ཏེ་བསྙེན་པར་རྫོགས་ནས་ལོ་བཅུ་མ་ལོན་པར་ཞེས་སོགས་དང༌། སྤོ་བ་དང་མགུ་བར་བྱ་བ་སྤྱོད་པ་དག་གིས་རབ་ཏུ་དབྱུང་བ་དང༌། བསྙེན་པར་རྫོགས་པ་དང༌། གནས་སྦྱིན་པ་དང༌། དགེ་ཚུལ་ཉེ་བར་བཞག་པར་མི་བྱའོ་ཞེས་གསུངས་པའི་ཕྱིར་རོ། །
ཆོས་མ་ཡིན་པའི་ཕྱོགས་སུ་མ་སོང་བ་གཅིག་དགོས་ཏེ། ཇི་སྐད་དུ། བྱེ་བ་དག་ན་ཆོས་མ་ཡིན་པའི་ཕྱོགས་དང་མཐུན་པ་ཡང་དེ་དང་འདྲའོ་ཞེས་གནས་ཕྱུང་དང་འདྲ་བར་གསུངས་པའི་ཕྱིར། ཤེས་པ་རང་བཞིན་དུ་མི་གནས་པ་དང༌། འགྲོ་བ་གཞན་དུ་གཟུགས་བསྒྱུར་བ་དང༌། མཚན་གྱུར་པ་རྣམས་ལ་ནི་སྐྱེ་ལ་ཉེས་བྱས་སུ་ལུང་ཞུ་བར་གསུངས་སོ། ། བསྒྲུབ་བྱའི་ངོས་ན་མཐོང་ཐོས་དོགས་གསུམ་གྱི་སྐྱོན་མེད་པ་གཅིག་དགོས་ཏེ། ཇི་སྐད་དུ། དེ་དགེ་སློང་མ་ཡིན་པར་ཤེས་ན་ནི་མི་སྐྱེའོ། ། ཞེས་གསུངས་པའི་ཕྱིར།
མཁན་པོ་ལ་ཁ་སྐོང་གི་ཆོས་བཅུ་གསུམ་དང་ལྡན་པ་མི་དགོས་ཤིང༌། མཁན་པོ་དང༌། གསང་སྟོན་གཉིས་ཀ་ཡོད་པའི་ཚེ་ཡང་དེ་གཉིས་ཁ་སྐོང་དུ་ངེས་པར་དགོས་པའི་བཤད་པ་མེད་དོ། ། མཁན་པོ་དེའི་ལས་སུ་བྱ་བ་ནི། ལས་བྱེད་པ་དང༌། གསང་སྟེ་སྟོན་པ་དང༌། ལས་དེའི་གནས་སུ་འཇུག་པར་འགྱུར་བའི་དགེ་སློང་དག་ལ་གསོལ་བ་བཏབ་པར་བྱ། དེ་དག་གིས་ཀྱང༌། རང་རྒྱུད་ལ་སོ་སོར་བརྟགས་ཏེ། ལྟུང་བ་ཡོད་ན་བཤགས་པ་དང༌།
བསྡམས་པ་དང༌། བྱིན་གྱིས་བརླབས་པས་ཕྱིར་བཅོས་ཏེ་འདུག་པར་བྱའོ། ། དིང་སང་ཕྱག་ལེན་ལ། མཁན་པོ་ཉིད་དུ་ཕྱོགས་པ་དེས་དགེ་འདུན་རྣམས་ལས་གྲལ་ལ་འདུས་པའི་ཚེ་གསོལ་བ་འདེབས་པར་བྱེད་པ་ནི།

བསྟན་པའི་རྣམ་གཞག་མ་ཉམས་ཙམ་ཡིན་གྱི་གཞུང་ཇི་ལྟ་བ་བཞིན་མ་ཡིན་ཏེ། དེ་ལྟར་བྱེད་པ་དེ་ལ་ནི། མདོ་དང་ལས་བརྒྱ་རྩ་ནས་གསུངས་པའི་དོན་སྤྱི་འཆར་ལུགས་གང་ཡང་མི་སྣང་བའི་ཕྱིར་རོ། ། དེའི་འོག་ཏུ་མཁན་པོ་ཉིད་དུ་ཕྱོགས་པའི་དགེ་སློང་དེས་གསོལ་བ་བཏབ་པའི་དགེ་སློང་དེ་དག་ཐམས་ཅད་གནས་གཅིག་ཏུ་བསྡུ་བར་བྱ་ཞིང༌། བསྒྲུབ་བྱ་དེ་རང་ཉིད་ལ་མཁན་པོར་གསོལ་བ་འདེབས་སུ་བཅུག་ནས་དེའི་ཆོས་གོས་བྱིན་གྱིས་བརླབ་ཅིང༌། ལྷུང་བཟེད་ཀྱང་དགེ་འདུན་ལ་བསྟན་ནས་བྱིན་གྱིས་བརླབ་པར་བྱའོ། ། འདིར་ལྷུང་བཟེད་མཁན་པོ་རང་ཉིད་ལ་བསྟན་མི་དགོས་ཏེ། ལྷུང་བཟེད་བསྟན་པ་མཁན་པོའི་ལས་ཡིན་པའི་ཕྱིར། འོན་ཀྱང་མཁན་པོ་རང་ཉིད་ཀྱིས་བསྟན་མི་དགོས་ཏེ། དེ་གཞན་ལ་བཅོལ་བས་འགྲུབ་པར་གསུངས་པའི་ཕྱིར། བྱིན་གྱིས་བརླབ་པ་ནི་གཞན་ལ་བཅོལ་བས་མི་འགྲུབ་སྟེ།
རང་ཉིད་ཀྱིས་བྱ་དགོས་པར་གསུངས་པའི་ཕྱིར། ཆོས་གོས་གསུམ་དང་ལྷུང་བཟེད་བྱིན་བརླབས་བྱེད་ཚུལ་འོག་ཏུ་སྟོན་ནོ། ། དེ་ཡང་མཁན་པོ་ཡོད་པའི་དབང་དུ་བྱས་ཀྱིས་མེད་པ་ལ་ནི། ལས་ཀྱི་སློབ་དཔོན་ལྟ་བུ་གང་ཡང་རུང་བ་ཞིག་གིས་བྱ་བར་དོན་གྱིས་ཐོབ་བོ། ། གཉིས་པ་ལས་བྱེད་པའི་སློབ་དཔོན་གྱི་བྱ་བ་ལ། གསང་སྟོན་བསྐོས་ཏེ་བར་ཆད་དྲིར་གཞུག་པ་དང༌། རང་ཉིད་ཀྱིས་བར་ཆད་དྲི་བའོ། ། དང་པོ་ལ། སྔགས་ཆོག་ནི་གྲགས་ཆེ་བས་མ་བྲིས་ལ། དེའི་དོན་བཤད་པ་ལ།
དགོས་པ་ནི། ལྐོག་ཏུ་དྲིས་པས་བར་ཆད་ཀྱི་ཆོས་ཡོད་མེད་བདེན་པར་སྨྲ་བ་དང༌། སློབ་དཔོན་མང་པོ་དང་ལྡན་པས་བདེ་བ་ལ་རེག་པའི་ཆེད་ཡིན་ནོ། ། བསྡུས་པའི་དོན་ནི། གསང་དང་ཞེས་པས་ཏེ་བསྟན་ཟིན་ཏོ། ། ཚིག་དོན་བརྒལ་ལན་དང་བཅས་པ་ལ། འདིར་གསང་སྟེ་སྟོན་པ་མེད་མི་རུང་གི་ཡན་ལག་མ་ཡིན་ཏེ། ཇི་སྐད་དུ། བར་ཆད་མ་དྲིས་པ་ལ་ཡང་ངོ་ཞེས་གསུངས་པའི་ཕྱིར། ཁ་ཅིག་ཁྱིམ་པས་ཀྱང་གསང་སྟོན་རུང་ཞེས་ཟེར་བ་ནི་མི་འཐད་དེ།
དགེ་འདུན་གྱི་ལས་ཀྱི་མ་བསྐོས་པར་གསང་སྟོན་དུ་མི་འགྱུར་བའི་ཕྱིར་དང་ནང་དུ་འོང་བ་ཞུ་མཁན་དགེ་སློང་ཞིག་ངེས་པར་དགོས་པའི་ཕྱིར། གསང་སྟོན་གྱིས་ལྐོག་ཏུ་བར་ཆད་དྲི་བའི་ཚེ། དཀྱིལ་འཁོར་པའི་ཕྱི་རོལ་དུ་སོང་སྟེ་དྲི་བར་བཤད་པས། དགེ་འདུན་ལ་ཞུས་ནས་འགྲོ་དགོས་ཏེ། གཞན་དུ་ན་ལས་གྲལ་ནས་མི་སྨྲ་བར་འགྲོ་བའི་ལྟུང་བྱེད་དུ་འགྱུར་བའི་ཕྱིར། ཞེས་ཟེར་བ་ནི་མ་ཡིན་ཏེ། དགེ་འདུན་གྱིས་གསོལ་བ་འབའ་ཞིག་པའི་ལས་ཀྱིས་གནང་བ་བྱིན་ནས་ཕྱི་རོལ་དུ་བཏང་བ་ལ་མ་སྨྲས་པར་འགྲོ་བའི་ལྟུང་བྱེད་ཀྱི་དོན་མེད་པའི་ཕྱིར། དེ་ལྟར་གསང་སྟོན་གྱིས་བར་ཆད་དྲིས་ནས་ནང་དུ་འོང་བ་ཞུས་པའི་འོག་རོལ་དུ། བསྒྲུབ་བྱ་དེས་དགེ་འདུན་ལ་གསོལ་བ་ལན་གསུམ་གྱི་བར་དུ་འདེབས་དགོས་ཏེ། སྦྱིན་པའི་ལས་ཡིན་པའི་ཕྱིར།
འདི་ནི་བསྙེན་རྫོགས་དངོས་གཞིའི་ལས་ཆགས་པ་ལ་མེད་མི་རུང་དུ་དགོས་ཏེ། སྦྱིན་པའི་ལས་ལ་གསོལ་བ་འདེབས་པ་དང༌། བསྐོ་བའི་ལས་ལ་གསོལ་བ་འདེབས་པ་དང༌། བསྐོ་བའི་ལས་ལ་སྤྲོ་བ་དྲི་བ་མེད་མི་རུང་གི་ཡན་ལག་ཏུ་བཤད་པའི་ཕྱིར་དང༌། དངོས་གཞིའི་ཆོ་གའི་ཚིག་ཟུར་ལས་ཀྱང༌། མིང་འདི་ཞེས་བགྱི་བ་དགེ་འདུན་ལས་བསྙེན་པར་རྫོགས་པར་གསོལ་ན་ཞེས་འབྱུང་བའི་ཕྱིར་དང༌། འདི་ལ་དམིགས་གསལ་ཀྱང་མི་འབྱུང་བའི་ཕྱིར། འདིར་སྔགས་ཆོག་དེ་ཉིད་བྲི་བར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ་ཞེས་སོ། ། གཉིས་པ་ལས་བྱེད་པ་རང་ཉིད་ཀྱིས་བར་ཆད་དྲི་བ་ལ།
དགེ་འདུན་ལ་གནང་བ་ཞུ་བ་དང༌། བར་ཆད་དྲི་བ་དངོས་སོ། ། དང་པོ་ནི། ནང་དུ་དྲི་ཕྱིར་དང་ཞེས་པའི་སྡོམ་གྱིས་བསྟན་པའི་གསོལ་བ་འབའ་ཞིག་པའི་ལས་དེའོ། ། སྔགས་ཆོག་ནི་གྲགས་ཆེ་བས་མ་བྲིས་སོ། ། བར་ཆད་དྲི་བ་དངོས་ནི། ཚེ་དང་ལྡན་པ་ཁྱོད་ཉོན་ཞིག་ཞེས་སོགས་ཏེ། གྲགས་ཆེ་བས་མ་བྲིས་སོ། ། འདི་ཡན་ཆད་དུ་བསྒྲུབ་བྱ་ཚོགས་སུ་མ་ལོངས་པ་ཉིད་མི་དགོས་ཏེ། འདི་ཡན་ཆད་དུ།
བསྒྲུབ་བྱ་ལ་བྱ་བའི་ལས་ཐབས་ཐམས་ཅད་དགེ་འདུན་དང་འབྲེལ་བའི་གང་ཟག་གི་ལས་ཡིན་གྱི་དགེ་འདུན་གྱི་ལས་དངོས་མ་ཡིན་པའི་ཕྱིར་རོ། ། འདིར་བར་ཆད་ཀྱི་ངོ་བོ་རྟོགས་དཀའ་བ་འགའ་ཞིག་བརྗོད་པར་བྱ་སྟེ། འདི་ནི་ཁྱོད་ཀྱི་བདེན་པའི་དུས་ཞེས་པ་བདེན་པར་སྨྲ་བའི་དུས་ཡིན་པའོ། ། བྱུང་བའི་དུས་ཞེས་པ། གཞི་འགྲེལ་ལས། ཡང་དག་པའི་མཐའ་སྨྲ་བའི་དུས་ཡིན་ཞེས་པ་ལ་བཤད། ཕྲན་ཚེགས་འགྲེལ་པ་ལས། བྱུང་བ་ནི་འདུས་པ་ཡིན་ལ། དེའི་ཚིག་གི་དུས་ཡིན་ནོ། ། ཡང་ན་དོར་བར་བྱ་བ་ནི་བྱུང་ཞེས་བྱ་ལ།
དེའི་དུས་ཡིན་པའོ་ཞེས་གསུངས་སོ། ། རྐུས་པ་ནི་གཞན་གྱི་རྒྱལ་སྲིད་ལས་མཐུས་བཀུག་པའོ། ། རྙེད་བརྩོན་ནི་གཏའ་མར་བཞག་པའོ། ། རྩོད་པ་ཅན་ནི། སྐྱིན་པོ་ལ་སོགས་པ་བླངས་ནས། དེའི་སྐྱིན་པ་གསོབ་མ་ནུས་པས་རྩོད་པ་དང་བཅས་པའོ། ། བཙོངས་པ་ནི་གཞན་ལ་ནོར་གྱི་ཆེད་དུ་བཙོངས་པའོ། ། རྒྱལ་པོ་ལ་བསྡིགས་པ་ནི། རྒྱལ་པོའི་དགྲ་བོའི་དངོས་པོར་གནས་ཀྱང་གནོད་པའི་ལས་མི་རྩོམ་པའོ། ། རྒྱལ་པོ་ལ་གནོད་པའི་ལས་བྱེད་པ་ནི།
དེ་རྩོམ་པའོ། ། སྔོན་རབ་ཏུ་བྱུང་བ་མ་ཡིན་ནམ་ཞེས་པ་བར་ཆད་དངོས་མ་ཡིན་ཀྱང་དྲི་བ་འོག་མ་དྲང་བའི་ཆེད་དུ་སྨོས་པ་ཡིན་ཏེ། སྐྱེས་པ་ལ་རབ་ཏུ་བྱུང་བ་ལན་བདུན་ལེན་དུ་གནང་བའི་ཕྱིར་བསླབ་པ་ལེགས་པར་ཕུལ་ལམ་ཞེས་བྱ་བའི་ཚིག་འབྱུང་བ་ལ་བརྟེན་ནས། ཕམ་པ་འཆབ་བཅས་ཀྱིས་ཉམས་པ་བསླབ་པ་ཕུལ་ནས་སླར་ཡང་སྡོམ་པ་ལེན་པའི་ཕྱག་ལེན་བྱེད་པ་ནི། འདུལ་བ་དང་མཐུན་པ་མ་ཡིན་ཏེ། ཕམ་པར་འགྱུར་བའི་ལྟུང་བ་བཞི་ལས་གང་ཡང་རུང་བ་འཆབ་བཅས་བྱུང་བ་ལ་སྡོམ་པ་སྐྱེ་བའི་ཆོས་ཉིད་མེད་པར་གསུངས་པའི་ཕྱིར། ཕམ་པ་འཆབ་མེད་དུ་བྱུང་བ་ལ་ནི་ཕུལ་ནས་སླར་ཡང་སྐྱེ་བ་ཡིན་ཏེ། ཇི་སྐད་དུ། མི་དཔྱོད་པའི་ས་ནས་ཕྱིར་འོངས་པ་ནི་དེའི་གནས་སྐབས་ཉིད་ཡིན་ནོ་ཞེས་བཤད་པས་སོ། ། ད་ལྟ་རབ་ཏུ་བྱུང་བ་ཞེས་སོགས་ནི།
ཚིགས་སྔ་མ་མེད་པའི་ཉེས་བྱས་ཁེགས་པའི་ཕྱིར་ཡིན་གྱི་སྐྱེ་བའི་བར་ཆད་མ་ཡིན་ནོ། ། མཁན་པོའི་མིང་ཅི་ཞེས་པའི་ལན་དུ་རབ་བྱུང་སྒྲུབ་མཁན་གྱི་མཁན་པོ་དེའི་མིང་སྨོས་དགོས་པ་མིན་གྱི་བསྙེན་རྫོགས་ཀྱི་མཁན་པོའི་མིང་ནས་བརྗོད་དགོས་པ་ཡིན་ཏེ། གསང་སྟོན་གྱིས་དགེ་འདུན་ལ་མཁན་པོའི་མིང་བརྗོད་དགོས་པ་དེ་དང༌། ལས་ཀྱི་སློབ་དཔོན་དེས་ལས་བྱེད་པའི་ཚེ་མཁན་པོའི་མིང་བརྗོད་དགོས་པས་དེ་ཤེས་པར་བྱ་བའི་ཆེད་ཡིན་པས་སོ། ། བར་ཆད་ཀྱི་ཆོས་གོ་དཀའ་བ་གཞན་ཡང་བཤད་པར་བྱ་སྟེ། དགེ་སློང་མ་སུན་ཕྱུང་བ་ཞེས་བྱ་བ་རེག་པས་སུན་ཕྱུང་བ་ནི་སྐྱེ་བའི་བར་ཆད་མ་ཡིན་ཏེ། ཕམ་པར་འགྱུར་བ་མ་བྱུང་བ་ཉིད་ལ་མི་ཚངས་པར་སྤྱོད་པ་ཉམས་སུ་མྱོང་བ་དག་སུན་ཕྱུང་བ་ཉིད་ཡིན་ནོ། ། ཞེས་གསུངས་པས་སོ། ། རྐུ་ཐབས་སུ་གནས་པ་ནི། ཇི་སྐད་དུ།
བསྙེན་པར་རྫོགས་པའི་ཆོ་ག་མ་བྱས་པ་ཉིད་དམ་མ་ཆགས་པ་ཉིད་དུ་ཤེས་ལ་ལན་གཉིས་སུ་དགེ་འདུན་དང་ལྷན་ཅིག་ལས་ཉམས་སུ་མྱོང་བར་གྱུར་པ་ཉིད་ན་དེ་ཉིད་ཡིན་ནོ། ། ཞེས་གསུངས་ཤིང༌། འགྲེལ་པར། ལས་ཞེས་སྨོས་པ་མཚོན་པ་ཁོ་ནའི་ཕྱིར་ཡིན་ཏེ་བསྙེན་པར་མ་རྫོགས་པས་བྱ་བ་མ་ཡིན་པ་དགེ་འདུན་ལ་རག་ལས་པ་དཔེར་ན་རབ་ཏུ་བྱུང་བའི་ཞུ་བ་ལ་སོགས་པ་གང་ཡིན་པ་དེ་ཉམས་སུ་མྱོང་བར་གྱུར་ན་ཡང་རྐུ་ཐབས་སུ་གནས་པ་ཉིད་ཡིན་ནོ། ། ལ་ལ་ནི་འདི་སྐད་ཅེས་ལས་ཉམས་སུ་མྱོང་བས་རྐུ་ཐབས་སུ་གནས་པ་ཉིད་ཡིན་གྱི་འཕྲལ་བྱ་བ་ཉམས་སུ་མྱོང་བས་ནི་མ་ཡིན་ནོ་ཞེས་ཟེར་རོ། ། ཞེས་ལུགས་གཉིས་གསུངས་པ་ལས། ཕྱི་མ་འདི་སློབ་དཔོན་ཤེས་རབ་བྱེད་པའི་ལུགས་ཡིན་པར་བོད་རྣམས་འཆད་ཅིང༌། སྔ་མ་དེ་ཉིད་རང་ལུགས་སུ་འཆད་དགོས་པ་ཡིན་ཏེ། ཉིད་ཀྱི་རྣམ་པར་བཤད་པ་ལས། རབ་ཏུ་བྱུང་བར་ཞུ་བ་དང་དགེ་ཚུལ་ཉིད་དུ་ཉེ་བར་སྒྲུབ་པ་དང༌།
གསང་སྟེ་སྟོན་པ་དང༌། ཡོངས་སུ་དག་པ་དང༌། བསྡུ་བ་དང༌། སྤོ་བ་ལ་སོགས་པ་ཞུ་བ་དང༌། རྗེས་སུ་ཐོབ་པ་རྣམས་ཀྱང་སོ་སོར་ཉམས་སུ་མྱོང་བ་ལ་རྐུ་ཐབས་སུ་གནས་པ་ཉིད་རྣམ་པར་གནས་པ་ཡིན་ནོ། ། ཞེས་གསུངས་པས་སོ། ། འགྲེལ་ཆུང་ལས། དགེ་ཚུལ་རྐུ་ཐབས་སུ་གནས་པར་གྱུར་ན་སྔར་གྱི་སྡོམ་པ་བཏང་ཞིང་ཕྱིས་སྐྱེར་མི་རུང་བར་འགྱུར་རོ་ཞེས་གསུངས་ལ། བུ་སྟོན་རིན་པོ་ཆེས། རྐུ་ཐབས་སུ་གནས་པ་སྡོམ་པའི་གཏོང་རྒྱུར་གང་ནས་ཀྱང་བཤད་པ་མེད་པའི་ཕྱིར་དང༌།
དབྱེན་དང༌། ངན་སེམས་ཀྱིས་ཁྲག་ཕྱུང་བ་གཉིས་ཀྱིས་ཀྱང་དེར་ཐལ་བའི་ཕྱིར་མི་རིགས་སོ། ། ཞེས་གསུང་ངོ༌། ། མདོར་ན་དགེ་ཚུལ་གྱིས་རབ་བྱུང་གི་ཞུ་བ་བྱེད་པའི་ལས་ཉམས་སུ་མྱོང་བ་དང༌། གཞན་རབ་ཏུ་བྱུང་བའི་མཁན་པོ་དང༌། གཞན་ལ་དགེ་ཚུལ་གྱི་སྡོམ་པ་བྱིན་ལ། རྐུ་ཐབས་སུ་གནས་པར་གསུངས་པས་འདི་ནི་འབྱུང་ཉེ་བར་སྣང་ངོ༌། ། ཐ་དད་དུ་གནས་པ་ནི་གནས་ནས་ཕྱུང་བའི་ལས་བྱས་པའམ། ཆོས་མ་ཡིན་པའི་ཕྱོགས་སུ་སོང་བ་ལྟ་བུའོ། ། གནས་པར་མི་བྱ་བ་ནི་ཉམས་པའོ། །
འདི་ཕམ་པར་འགྱུར་བའི་ལྟུང་བ་བཞི་ལས་གང་ཡང་རུང་བ་ཞིག་བྱུང་བ་མ་ཡིན་ནམ། ཞེས་པ་མི་ཟློས་པའི་ཚུལ་དཔྱད་དགོས་སོ། ། ཟ་མ་དང་མ་ནིང་གི་ཁྱད་པར་ལ། ཟ་མ་ནི་དགེ་ལེགས་བཤེས་གཉེན། འབྲས་བུ་ཕྱུང་བ་ཉེས་པས་མཐུ་ཉམས་པ་ལ་འདོད། དུལ་བ་ལྷ་དབང་པོ་ལས་སུ་མི་རུང་བ་ལ་ཟེར། ཚིག་ལེར། གང་ཞིག་གྲོང་པའི་ཆོས་དག་གི ། ནུས་མེད་དེ་ནི་ཟ་མའོ། ། ཞེས་བཤད།
ཞུ་འགྲེལ་དུ། ཕོ་དབང་མེད་པས་ཟ་མ་དང༌། ། མོ་དབང་མེད་པས་མ་ནིང་ངོ༌། ། ཞེས་གསུང༌། རྒྱལ་པོ་སྲས་སུ། དང་པོ་ནས་ཕོ་མོའི་དབང་པོ་མེད་པས་ཟ་མ། གནོད་པས་ཉམས་པ་མ་ནིང་ཞེས་བཤད། མདོ་རྩ་བར། ཕ་ཆོག་གི་སྐབས་སུ། ཕོ་མ་ནིང་ལྔ་དང༌།
མ་ཆོག་གི་སྐབས་སུ་མོ་མ་ནིང་ལྔ་བཤད་པ་ནི། རྟོགས་པར་སླའོ། ། མུ་སྟེགས་ཅན་ཞུགས་པ་ནི། ཇི་སྐད་དུ། རབ་ཏུ་བྱུང་བ་འདི་ཡང་དག་པར་བླངས་པ་ལྟ་བ་དེ་དང་ལྡན་པ་ཆོས་གོས་འདི་བོར་ཏེ་རྒྱལ་མཚན་དེས་དེར་སྐྱ་རེངས་ཤར་ན་དེ་ཉིད་ཡིན་ནོ། ། ཞེས་གསུངས་དོན་ནི། རབ་ཏུ་བྱུང་རྗེས་སུ་ལྟ་བ་དེ་སྐྱེས་པ་ལ་དགོངས་པ་བླངས་དགོས་པའམ། ཡང་ན་མུ་སྟེགས་ཀྱི་ལྟ་བ་དང་ལྡན་པ་རྐྱང་པས་ཉམས་པའི་བར་ཆད་མི་བྱེད་པར་གསལ་བས་མུ་སྟེགས་ཅན་གྱི་སྤྱོད་པ་བོར་ཞིང་ལྟ་བ་མ་བོར་བར་རབ་བྱུང་གི་སྡོམ་པ་སྐྱེས་པ་གང་རུང་ལ་དགོངས་པ་ལེན་དགོས་སོ། ། འདི་ལ་བསླབ་པ་ཕུལ་ནས་ཆོས་གོས་བོར་སོགས་བྱས་ན་སྡོམ་པ་སླར་ཡང་སྐྱེ་ལ། མ་ཕུལ་བར་བྱས་ན་མི་སྐྱེ་བར་ལུང་ཞུ་བ་ལས་གསུངས་སོ། །
དེ་མ་བྱས་པ་ཡང་རྐུ་ཐབས་དང་འདྲའོ་ཞེས་གསུངས་པའི་དོན་ནི། ལྟ་བ་དེ་དང་ལྡན་པས་དགེ་འདུན་དང་ལྷན་ཅིག་ལས་ལན་གཉིས་ཉམས་སུ་མྱོང་བར་གྱུར་ན། ཆོས་གོས་བོར་སོགས་མ་བྱས་ཀྱང་མུ་སྟེགས་ཅན་ཞུགས་པ་ཡིན་ཞེས་པའི་དོན་ཡིན་ནོ། ། འདི་ལ་གཞི་འགྲེལ་དུ། མུ་སྟེགས་ཅན་དགེ་འདུན་གྱི་ནང་དུ་ཞུགས་པ་ཞེས་བཤད་ལ། གཞུང་དམ་པ་ལས། མུ་སྟེགས་ཅན་དུ་སོང་བ་ཞེས་བཤད་ཀྱང་སྔ་མ་ལེགས་སོ། ། དགེ་འདུན་གྱི་དབྱེན་ལ་ཆས་སུ་འདུ་ཤེས་པས་བྱས་ན་ནི་མཚམས་མེད་དུ་མི་འགྱུར་ཞིང༌། ཆོས་མིན་དུ་འདུ་ཤེས་པས་དགེ་འདུན་ཕྱེ་ན་མཚམས་མེད་དུ་འགྱུར་བ་དང༌། ཁྲག་ཕྱུང་བ་ལ་མཚམས་མེད་དུ་འགྱུར་བ་ལ་བསད་སེམས་དགོས་པར་ལུང་ཞུ་བ་ལས་གསུངས་སོ། །
དེ་ལྟར་ན་མཚམས་མེད་འདི་ཉིད་དང་ལྡན་པའི་དགེ་སློང་དེ་དགེ་སློང་ཉམས་པ་མ་ཡིན་ཀྱང༌། བསླབ་པ་ཕུལ་ནས། སླར་ཡང་མི་སྐྱེ་བར་བསྟན་པ་ཡིན་ནོ། ། ཕམ་པར་འགྱུར་བའི་ལྟུང་བ་བཞི་པོ་དག་ལས་གང་ཡང་རུང་བ་བྱུང་བ་མ་ཡིན་ནམ་ཞེས་པ་འཆབ་བཅས་ལ་དགོངས་པ་ཡིན་ཏེ། ཕམ་པ་འཆབ་མེད་ཅན་གྱི་དགེ་སློང་བསླབ་པ་ཕུལ་ནས་སླར་ཡང་ལེན་ན་སྐྱེ་བའི་ཕྱིར་ཏེ། ཞུ་བར། བཙུན་པ་བསླབ་པ་བཙལ་བས་བསླབ་པ་ཕུལ་ཏེ་ཁྱིམ་པའི་དངོས་པོར་མཆིས་པ་ལས་དེ་སླར་ལེགས་པར་གསུངས་པའི་ཆོས་འདུལ་བ་ལ། རབ་ཏུ་བྱུང་ཞིང་བསྙེན་པར་རྫོགས་པ་དེ་དགེ་སློང་གི་དངོས་པོར་འཚལ་བ་དང༌། དེ་དགེ་སློང་གིས་བསྙེན་པར་རྫོགས་པར་བགྱིས་ན་བསྙེན་པར་རྫོགས་ཞེས་བགྱིའམ། ཨུད་པ་ལི་བསྙེན་པར་རྫོགས་ཞེས་བྱ་སྟེ།
རྫོགས་པར་བྱེད་པ་ནི་འདས་པའོ། ། ཞེས་གསུངས་པས་སོ། ། བཞི་ཞེས་སྨོས་པ་ནི། དགེ་སློང་མའི་ཐུན་མོང་མ་ཡིན་པའི་ཕམ་པ་བཞི་པོ་འཆབ་པ་དང་བཅས་པ་བྱུང་བ་སྐྱེས་པར་མཚན་གྱུར་ན། དེས་བསླབ་པ་ཕུལ་ཏེ་སླར་ཡང་བླངས་ན་མི་སྐྱེའམ་སྙམ་པའི་དོགས་པ་སེལ་བ་ཡིན་ཏེ། ཇི་སྐད་དུ། བུད་མེད་བསླབ་པ་ཕུལ་ནས་སྐྱེས་པ་ཉིད་དུ་གྱུར་པ་ནི་རབ་ཏུ་བྱུང་བ་དང༌། བསྙེན་པར་རྫོགས་པར་རུང་བ་ཉིད་དོ། ། ཕམ་པར་འགྱུར་བ་ཐུན་མོང་མ་ཡིན་པ་ལྷག་པར་སྤྱད་པ་ཅན་ཡང་ངོ༌། ། ཞེས་གསུངས་པས་སོ། །
རྒྱུ་ལས་ལྡོག་པ་ཞེས་སོགས་ཀྱི་དོན་ནི། བསྡིགས་པ་ནན་ཏུར་གྱི་རྒྱུ་འཐབ་དཀྲོལ་བྱེད་པ་ལྟ་བུ་ལས་ལྡོག་ཅིང་ཆད་པ་ཁས་མི་ལེན་པ་སྟེ། འཐབ་དཀྲོལ་མི་བྱེད་པར་ཁས་ལེན་པའོ། ། དེས་བསླབ་པ་ཕུལ་ཏེ་སླར་རྫོགས་ན་སྐྱེ་ལ་ཉེས་བྱས་ཡིན་ལ་ཁས་མི་ལེན་པ་དེ་གནས་ནས་ཕྱུང་བ་ཡིན་ན་ནི་སྐྱེ་བ་མ་ཡིན་ཏེ། ཇི་སྐད་དུ། ཁས་མི་ལེན་པ་གནས་ནས་ཕྱུང་བ་ལ་ཡང་མི་སྐྱེའོ། ། རྒྱལ་པོས་བཀྲབས་པ་ནི། ཕྲན་ཚེགས་འགྲེལ་པ་ལས། བློའི་གྲོགས་བྱེད་པ་ལ་གཙོ་བོར་གྱུར་པའི་ཕྱིར་རྒྱལ་སྲིད་བསྐྱང་བའི་གྲོགས་སུ་གྱུར་པ་ཞེས་བྱ་བའི་ཐ་ཚིག་གོ ། ཞེས་གསུངས་སོ། །
སྡོམ་པ་སྐྱེ་བ་ལ་བར་ཆད་དྲི་དགོས་པས་ཁྱབ་པ་མ་ཡིན་ཏེ། བར་ཆད་མ་དྲིས་པར་ཡང་ངོ༌། ། ཞེས་གསུངས་པའི་ཕྱིར། དྲིས་པའི་ཚེ། བར་ཆད་མེད་བཞིན་དུ་ཡོད་པར་ཁས་ལེན་པ་ལ་སྡོམ་པ་སྦྱིན་ན་མི་སྐྱེ་བ་ནི་མ་ཡིན་ཏེ། ཇི་སྐད་དུ། དེ་མེད་པར་ཁས་ལེན་པ་ལ་སྦྱིན་ན་ཡང་ངོ༌། ། ཞེས་གསུངས་སོ། ། གཉིས་པ་དངོས་གཞིའི་ཆོ་ག་ལ་སྔགས་ཆོག་དང༌། དེ་རྣམ་པར་བཤད་པའོ། །
དང་པོ་ནི། དགེ་འདུན་བཙུན་པ་རྣམས་གསན་དུ་གསོལ། མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་འཚལ་ན་མིང་འདི་ཞེས་བགྱི་བ་འདི་དགེ་འདུན་ལས་བསྙེན་པར་རྫོགས་པར་གསོལ་ཏེ། སྐྱེས་པ་ཡང་ལགས། སྐྱེས་པའི་དབང་པོ་དང་ཡང་ལྡན་ལོ་ཉི་ཤུ་ཡང་ལོན་འདིའི་ཆོས་གོས་གསུམ་དང༌། ལྷུང་བཟེད་ཀྱང་ཚང༌། བར་ཆད་ཀྱི་ཆོས་རྣམས་ཀྱིས་ཀྱང་ཡོངས་སུ་དག་ཞེས་ཁོ་ན་ཉིད་མཆི་སྟེ། མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་གསོལ་ན།
གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱི་མིང་འདི་ཞེས་བགྱི་བ། མཁན་པོ་འདི་ཞེས་བགྱི་བས་བསྙེན་པར་རྫོགས་པར་མཛད་དོ། ། འདི་ནི་གསོལ་བའོ། ། བརྗོད་པའི་ལས་ལ་ཐུགས་གཏད་པར་ཞུ། དགེ་འདུན་བཙུན་པ་རྣམས་གསན་དུ་གསོལ། མིང་འདི་ཞེས་བགྱི་བ། མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་འཚལ་ན། མིང་འདི་ཞེས་བགྱི་བ་མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་གསོལ་ཏེ། སྐྱེས་པ་ཡང་ལགས།
སྐྱེས་པའི་དབང་པོ་དང་ཡང་ལྡན། ལོ་ཉི་ཤུ་ཡང་ལོན། འདིའི་ཆོས་གོས་གསུམ་དང་ལྷུང་བཟེད་ཀྱང་ཚང༌། བར་ཆད་ཀྱི་ཆོས་རྣམས་ཀྱིས་ཀྱང་ཡོངས་སུ་དག་གོ ། ཞེས་ཁོ་ན་ཉིད་མཆི་སྟེ། མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས། བསྙེན་པར་རྫོགས་པར་གསོལ་ན། དེའི་སླད་དུ། དགེ་འདུན་གྱི་མིང་འདི་ཞེས་བགྱི་བ།
མཁན་པོ་མིང་འདི་ཞེས་བགྱི་བས་བསྙེན་པར་རྫོགས་པར་མཛད་ན། ཚེ་དང་ལྡན་པ་གང་དག་མིང་འདི་ཞེས་བགྱི་བ། མཁན་པོ་མིང་འདི་ཞེས་བགྱི་བས། བསྙེན་པར་རྫོགས་པར་མཛད་པར་བཟོད་པ་དེ་དག་ནི་ཅང་མ་གསུང་ཞིག མི་བཟོད་པ་དེ་དག་ནི་གསུངས་ཤིག འདི་ནི་ལས་བརྗོད་པ་དང་པོ་སྟེ། དེ་བཞིན་དུ་ལན་གཉིས་ལན་གསུམ་བཟླས། འཇུག་བསྡུད་ལ་ཐུགས་གཏད་པར་ཞུ། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་མིང་འདི་ཞེས་བགྱི་བ། མཁན་པོ་མིང་འདི་ཞེས་བགྱི་བས་བསྙེན་པར་རྫོགས་པར་མཛད་ལགས་ཏེ་འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏེ།
གཉིས་པ་དེ་རྣམ་པར་བཤད་པ་ལ། དགོས་པའི་དོན་ནི། བསྟན་པ་ལ་ཞུགས་ཤིང་རྫོགས་པས་འདུལ་བར་གཏོགས་པའི་ལས་མཐའ་དག་ལ་དབང་ཞིང༌། དེའི་རྒྱུ་མཚན་གྱིས་བསྟན་པའི་བདག་པོར་འགྱུར་བའོ། ། བསྡུས་པའི་དོན་ནི། བསྙེན་པར་རྫོགས་པར་བྱ་བ་དང་ཞེས་གསོལ་བ་དང་བཞིའི་ལས་སུ་བསྟན་ཏོ། ། གསུམ་པ་ཚིག་གི་དོན་ལ། ལུང་གཅིག་ལས་འཕྲོས་པའི་བཅུ་པ་ལས། མངོན་སུམ་དུ་གྱུར་ནས་བསྙེན་པར་རྫོགས་པར་འགྱུར་བ་བཅུ་སྟེ། སྟོན་པ་མངོན་དུ་གྱུར་པ་དང༌།
སངས་རྒྱས་མངོན་དུ་གྱུར་པ་དང༌། ཆོས་མངོན་དུ་གྱུར་པ་དང༌། མཁན་པོ་མངོན་དུ་གྱུར་པ་དང༌། སློབ་དཔོན་མངོན་དུ་གྱུར་པ་དང༌། བསྙེན་པར་རྫོགས་འདོད་མངོན་དུ་གྱུར་པ་དང༌། ཡོ་བྱད་མངོན་དུ་གྱུར་པ་དང༌། ཡོངས་སུ་དག་པ་མངོན་དུ་གྱུར་པ་དང༌། གསོལ་བ་མངོན་དུ་གྱུར་པ་དང༌། ལས་མངོན་དུ་གྱུར་པ་རྣམས་སོ། ། ཞེས་གསུངས་སོ། །
འདི་ལ་དགེ་འདུན་མངོན་དུ་གྱུར་པ་ཚིག་ཟིན་ལ་མ་བྱུང་ཡང་སྟོན་པ་དང་སངས་རྒྱས་ཟློས་པས་སྟོན་པ་ནི་དགེ་འདུན་མངོན་དུ་གྱུར་པ་ཡིན་པར་སྔ་རབས་པ་རྣམས་འཆད་དོ། ། དོན་དམ་པའི་དཀོན་མཆོག་གསུམ་མངོན་དུ་གྱུར་པ་ནི། སྐྱབས་འགྲོའི་ཡུལ་གྱི་དཀོན་མཆོག་གསུམ་པོ་དེ་ཉིད་ཡིན་ལ། བརྡར་བཏགས་པའི་སངས་རྒྱས་ནི་སངས་རྒྱས་ཀྱི་སྐུ་གཟུགས་སྟེ། ལུང་རྣམ་འབྱེད་ལས། བཅོམ་ལྡན་འདས་བགྲེས་པའི་མཐའ་ལོགས་ན་བཞུགས་པའི་ཚེ་བགྲེས་པའི་མཐའ་བརྗིད་ཅིང༌། མི་བཞུགས་པའི་ཚེ་མི་བརྗིད་པར་མཐོང་ནས་གནང་ན་འཛམ་བུའི་གྲིབ་མ་ལ་བཞུགས་པའི་སྐུ་གཟུགས་བགྱིའོ། ། གནང་གི་གྱིས་ཤིག དེའི་སྐུ་གཟུགས་བྱས་ནས་རྒན་པའི་མཐའ་ལོགས་སུ་བཞག་གོ ། བརྡར་བཏགས་པའི་ཆོས་ནི།
ལས་ཀྱི་ཆོ་ག་ནན་ཏན་བྱེད་པ་པོའི་རྒྱུད་ལ་བཞུགས་པའོ། ། བརྡར་བཏགས་པའི་དགེ་འདུན་ནི་དབུས་དང་མཐའ་འཁོབ་ཀྱི་ཁྱད་པར་ལས། སྤྱིར་བཏང་དུ་བཅུ་ཚོགས་དང༌། གཞན་མེད་ན་འདུལ་བ་འཛིན་པ་དང་ལྔ་ཚོགས་དང༌། དམིགས་བསལ་ལ་བཞི་ཚོགས་ཀྱང་གསུངས་སོ། ། འདིར་བརྡར་བཏགས་པའི་ཆོས་དང་དགེ་འདུན་གཉིས་གཙོ་ཆེ་བ་ཡིན་ཏེ། དོན་དམ་པའི་དེ་གཉིས་ཡོད་ཀྱང་བརྡར་བཏགས་པའི་དེ་གཉིས་མངོན་དུ་མ་གྱུར་ན། སྡོམ་པ་མི་སྐྱེ་བའི་ཕྱིར་རོ། ། འདིར་རྒྱ་འདུལ་བ་འཛིན་པའི་ཞལ་མངའ་ནས། བཞིས་ཀྱང་བསྙེན་པར་རྫོགས་པར་འགྱུར་ཏེ།
ཁ་སྐོང་བར་འོས་པ་བཞིར་ཚང་ན་དགེ་འདུན་དུ་ལོངས་པས་ལས་ཐམས་ཅད་ལ་དབང་བའི་ཕྱིར་དང༌། ཞུ་བ་ལས། མཐའ་འཁོབ་ཏུ་ལྔས་བསྙེན་པར་རྫོགས་པར་བྱའོ་ཞེས་གསུངས་ན་ལྔ་ལས་ལྷག་པར་མཆི་བཞིན་དུ་བཞིས་བསྙེན་པར་རྫོགས་པར་བགྱིས་ན་བསྙེན་པར་རྫོགས་ཞེས་བགྱིའམ་མ་རྫོགས་ཞེས་བགྱི། རྫོགས་ཞེས་བྱ་ལ་འདས་པ་དང་བཅས་པར་རོ། ། ཞེས་བཤད་པས་སོ། ། ཞེས་གསུང་ངོ༌། ། འདི་ལ་བུ་སྟོན་ཐམས་ཅད་མཁྱེན་པའི་ཞལ་ནས། དེ་ནི་ཞུ་བའི་ཡི་གེ་ཉམས་པ་ཡིན་ཏེ། རྒྱ་ཆེར་འགྲེལ་པ་མཁན་པོས་ལུང་དྲངས་པར། ལྔ་ལས་ལྷག་པར་མཆི་བཞིན་དུ་ལྔས་བསྙེན་པར་རྫོགས་པར་བགྱི་ན་རྫོགས་ཞེས་བགྱིའམ།
བཀའ་སྩལ་པ་རྫོགས་པ་ཞེས་བྱ་ལ་འདས་པ་དང་བཅས་པའོ། ། ཞེས་དྲངས་པའི་ཕྱིར་དང༌། བཞིར་ཚང་བས་ལས་ཐམས་ཅད་འགྲུབ་ན། ལས་སོ་སོ་ལ་དགེ་འདུན་གྲངས་ཚང་ཐ་དད་དུ་གསུངས་པ་དོན་མེད་པར་འགྱུར་རོ། ། ཞེས་གསུང་མོད། ལུང་གི་ཡི་གེ་མ་དག་པ་མ་ཡིན་ཏེ། འདུལ་བ་ཚིག་ལེའུར་བྱས་པ་ལས། གལ་ཏེ་བཞི་ནི་ལས་བརྗོད་མཁས། ། ཚུལ་ཁྲིམས་ལྡན་པར་གྱུར་ན་ནི། ། བསྙེན་རྫོགས་མ་སྨད་གྱུར་པ་སྟེ། །
ལྷ་ཡིས་ཀྱང་ནི་ཕྱག་བྱར་འོས། ། ཞེས་བཤད་པའི་ཕྱིར། འགྲེལ་པར་དྲངས་པའི་ལུང་དེས། ལུང་སྔ་མ་དག་པར་འགྲུབ་པ་ཡིན་ཏེ། ལྔ་ལས་ལྷག་པར་མཆི་བཞིན་དུ་ལྔས་བསྙེན་པར་རྫོགས་ན་འདས་པ་དང་བཅས་པར་འགྱུར་བ་དང༌། བཞི་ལས་ལྷག་པར་མཆི་བཞིན་དུ་བཞིས་བསྙེན་པར་རྫོགས་ན་འདས་པ་དང་བཅས་པར་གསུངས་པ་གཉིས་ཕན་ཚུན་གནོད་བྱེད་མ་ཡིན་གྱི་སྒྲུབ་བྱེད་དུ་འབྲེལ་བའི་ཕྱིར། གྲངས་ཚད་ཐ་དད་དུ་གསུངས་པ་རྣམས་ཀྱང༌། དེ་ཁོ་ན་ལྟར་མ་ངེས་ཏེ། དགེ་སློང་ཕའི་དགེ་འདུན་ལྔ་ཚོགས་བརྐྱང་པས་བུད་མེད་བསྙེན་པར་རྫོགས་སུ་རུང་བའི་ཕྱིར། དགེ་སློང་དང་དགེ་སློང་མ་ཉིད་དག་གི་ལས་གཞན་བྱེད་པས་ནི་མི་འཆགས་པ་མ་ཡིན་ནོ། །
ཞེས་བཤད་པས་སོ། ། ལྕང་ར་བ་ན་རེ། ཕྱིས་ཀྱི་བོད་ཁ་ཅིག མེ་ཏོག་ཕྲེང་རྒྱུད་ལ་བརྟེན་ནས། དགེ་སློང་བཞི་ཁོ་ནས་བསྙེན་པར་རྫོགས་པར་བྱེད་པ་ནི། བསྟན་པ་ལ་གནོད་པའི་ཆོ་ག་ཡིན་ཏེ། དགེ་སློང་བཞི་ལས་མེད་ན་གཅིག་གསང་སྟོན་དུ་བསྐོས་དགོས་ཤིང༌། གསུམ་གྱིས་གསང་སྟོན་བསྐོ་བའི་ལས་བྱས་ཀྱང་དགེ་འདུན་དུ་མ་ལོངས་པས། མི་འཆགས་པའི་ཕྱིར། ཕྲེང་རྒྱུད་ལས་བཞི་ཞེས་འབྱུང་བ་ནི།
ལས་བྱེད་པ་མ་གཏོགས་པའི་ཁ་སྐོང་བཞིའི་དབང་དུ་བྱས་པར་གདོན་མི་ཟའོ། ། ཞེས་ཟེར་རོ། ། དེ་ནི་ཆེས་རིགས་པ་མིན་ཏེ། བཞི་ལས་མེད་ན་གཅིག་གསང་སྟོན་དུ་བསྐོ་དགོས་པར་འགལ་བའི་ཕྱིར་དང༌། གསང་སྟེ་སྟོན་པས་བར་ཆད་མ་དྲིས་པ་ལ། བསྙེན་རྫོགས་མི་སྐྱེ་བ་མ་ཡིན་པའི་ཕྱིར་དང༌། བར་ཆད་དྲིས་ནས་ཀྱང་ནང་དུ་འོང་བ་ཞུ་ཟིན་ནས་གསང་སྟོན་ལས་གྲལ་དུ་མ་འདུས་ན་ལས་མི་འཆགས་པ་མ་ཡིན་པའི་ཕྱིར་དང༌། དེ་ལྟར་ཡིན་པར་ཡང༌། ཇི་སྐད་དུ་བྱེད་པ་ཉིད་ན་སོང་ན་མ་རྫོགས་པ་རྣམ་པར་འཁྲུག་པ་ཉིད་དོ། ། ལས་དེ་ལ་དགེ་འདུན་གྱི་ཚད་དག་ཏུ་མ་ལོངས་པ་རྣམས་མ་ལུས་པ་ཉིད་ན་རྫོགས་པའོ། །
ལུས་པ་ཉིད་ན་མི་འགྱུར་རོ། ། ཞེས་པའི་ལུང་གིས་གྲུབ་པའི་ཕྱིར་དང༌། དགེ་སློང་བཞི་ལས་མེད་པའི་ཚེ་བཞི་ལས་གང་ཡང་རུང་བ་གཅིག་གི་ལྐོག་ཏུ་བར་ཆད་དྲིས་དེ་ནང་དུ་འོང་བ་ཞུ་བ་ལ་འགལ་བ་མེད་པའི་ཕྱིར་རོ། ། མདོར་ན་བསྙེན་རྫོགས་མི་འཆགས་པའི་ཤེས་བྱེད་དུ་གསང་སྟེ་སྟོན་པ་མི་འཆགས་པའི་ཕྱིར་ཞེས་ཟེར་བ་ནི། ཇི་སྐད་དུ། བར་ཆད་མ་དྲིས་པར་ཡང་ངོ༌། ། ཞེས་པའི་གཞུང་རྣ་ལམ་དུ་མ་གྲགས་པར་ཟད་དོ། ། ལུང་གི་འཆད་ཚུལ་དེ་ལྟར་ཡང་མི་འཐད་དེ། བཞི་ནི་ལས་བརྗོད་མཁས། ཞེས་པའི་ངེས་བཟུང་གི་ཚིག་ལ་ནུས་པ་མཐོན་པའི་ཕྱིར་ཏེ།
ལས་བྱེད་མཁན་མ་གཏོགས་པའི་བཞི་པོ་དེ་ལས་བརྗོད་པ་ལ་མཁས་ཞེས་པའི་དོན་ཡིན་ན་བཞི་པོ་དེའི་ནང་དུ་ལས་བྱེད་པ་ཡང་གཏོགས་དགོས་པས་རང་ཚིག་འགལ་བའི་ཕྱིར། བཞི་པ་མཁན་པོ་མངོན་དུ་གྱུར་པ་ནི། མཁན་པོར་གསོལ་བ་བཏབ་ཅིང་ཁས་བླངས་པ་དང་ལྡན་པ། སྔར་བཤད་ཟིན་པའི་ཆོས་གཞན་རྣམས་དང་ལྡན་པའོ། ། ད་ལྟར་ཆོ་ག་ལ་བརྟེན་ནས་བསྙེན་པར་རྫོགས་པ་ལ་ཡང༌། འདི་མེད་མི་རུང་གི་ཡན་ལག་ཏུ་དགོས་པ་མ་ཡིན་ཏེ། ཇི་སྐད་དུ། དེ་དང་ལྡན་པའི་ལྟར་མཁན་པོ་མེད་པ་ཉིད་ལ་ཡང་ངོ༌། ། ཞེས་བཤད་པས་སོ། ། འདི་ནི་སྐྱེ་ལ་ཉེས་བྱས་ཀྱི་བཤད་པ་ཡང་མེད་དོ། །
མཁན་པོའི་དོན་ཚང་ཡང་མཁན་པོར་མི་འགྱུར་བ་ཡང་ཡོད་དེ། ཇི་སྐད་དུ། མཁན་པོར་མ་གསོལ་བ་ལ་ཡང་ངོ༌། ། ཞེས་གསུངས་པས་སོ། ། ལྔ་པ་སློབ་དཔོན་མངོན་དུ་གྱུར་པ་ལས་ཀྱི་སློབ་དཔོན་མངོན་དུ་གྱུར་པ་དང༌། གསང་སྟེ་སྟོན་པའི་སློབ་དཔོན་མངོན་དུ་གྱུར་པའོ། ། དང་པོ་ནི། ཁ་སྐོང་གི་ཆོས་དང་ལྡན་པ་དགེ་འདུན་གྱི་དབུས་སུ་ལས་ཀྱི་ཆོ་ག་ཚིག་ཕྱེད་ཀྱང་མ་འཁྲུལ་བར་བློ་ལ་ཐོན་ནུས་པའོ། ། སློབ་དཔོན་འདི་ནི་ད་ལྟར་གྱི་ཆོ་ག་ལ་མེད་མི་རུང་གི་ཡན་ལག་ཏུ་དགོས་པ་ཡིན་ནོ། ། འདི་དང་གསང་སྟོན་གཉིས་ལ་བརྟན་མཁས་ཀྱི་ཡོན་ཏན་དང་ལྡན་པ་ངེས་པར་དགོས་པའི་བཤད་པ་མེད་ཅིང༌།
རིགས་པས་ཀྱང་དེ་ལྟར་དུ་འགྲུབ་བོ། ། བུ་སྟོན་རིན་པོ་ཆེས་མཁན་པོ་ཁ་སྐོང་གི་ཆོས་བཅུ་གསུམ་དང་ལྡན་པ་དགོས་པར་བཤད་ཀྱང༌། མཁན་པོ་ལ་ཁ་སྐོང་གི་ཆོས་བཅུ་གསུམ་དང་ལྡན་པ་ངེས་པར་དགོས་པའི་བཤད་པ་མེད་ཅིང༌། དེ་ལྟར་ཡིན་པར་རིགས་པས་ཀྱང་མི་འཐད་དེ། སྟོན་པ་སངས་རྒྱས་ནི་མཁན་པོར་རུང་བའི་ཕྱིར་དང༌། མཁན་པོའི་བྱ་བ་རྣམས་མི་འདུག་པར་འགྲེང་སྟེ་བྱས་པས་ཆོག་པའི་ཕྱིར་དང༌། མཁན་པོ་འཚམས་གཞན་ན་གནས་པ་ལ་མཁན་པོར་གསོལ་བ་བཏབ་ཀྱང་ཆགས་པའི་ཕྱིར་དང་མཁན་པོ་སྨྱོན་པས་བྱས་ཀྱང་འགྲུབ་པའི་ཕྱིར་དང༌། མཚན་མི་མཐུན་པ་ཡང་མཁན་པོར་རུང་བའི་ཕྱིར་དང༌། ས་གཞན་ན་གནས་པ་མ་ཡིན་ན་བསླབ་པ་འཁྲུལ་བཅས་ཀྱང་མཁན་པོར་རུང་བ་གཅིག་སྲིད་པའི་ཕྱིར། བསྒྲུབ་བྱ་དེའི་བསྙེན་པར་རྫོགས་པའི་མཁན་པོ་དེ།
བསྒྲུབ་བྱ་དེ་བསྙེན་པར་རྫོགས་པའི་ལས་གྲལ་དུ་འདུག་དགོས་པ་ཁྱབ་པ་ཡང་མེད་པའི་ཕྱིར། གཉིས་པ་ནི། དགེ་སློང་ཆོས་བདུན་ལྡན་ལྐོག་ཏུ་བར་ཆད་དྲིས་ནས་ནང་དུ་འོང་བ་ཞུ་བ་ལ་མཁས་པ། དགེ་འདུན་གྱི་ལས་ཀྱིས་བསྐོས་པ་གཅིག་སྤྱིར་བཏང་དུ་དགོས་ལ། གསང་སྟོན་གྱི་དོན་ཚང་ཡང༌། གསང་སྟེ་སྟོན་པའི་སློབ་དཔོན་དུ་མི་འགྱུར་བ་ཡང་ཡོད་པ་ནི། མཁན་པོར་མ་གསོལ་བ་ལ་ཡང་ངོ༌། ། ཞེས་པའི་རིགས་པས་གྲུབ་བོ། ། ད་ལྟར་གྱི་ཆོ་ག་ལ་ཡང་འདི་མེད་མི་རུང་གི་ཡན་ལག་ཏུ་དགོས་པ་མ་ཡིན་ཏེ། དགེ་ཚུལ་ལམ་དགེ་བསྙེན་སྡེ་སྣོད་འཛིན་པ་ཆེན་པོ་ལྟ་བུ་བར་ཆད་མ་དྲིས་པར་བསྙེན་པར་རྫོགས་པ་དེའི་ཚེ་འདི་མི་དགོས་པའི་ཕྱིར།
དྲུག་པ་བསྒྲུབ་བྱ་མངོན་དུ་གྱུར་པ་ནི། བསམ་པ་ཐག་པ་ནས་ནོད་པར་འདོད་པ། ངེས་འབྱུང་གི་བསམ་པ་བརྟན་པོ་དང་ལྡན་པ། དོན་གོ་ཞིང་ངེས་པ་ལྔ་དང་བྲལ་བ་གཅིག་དགོས། འདིར་རྒྱུད་ཚོགས་སུ་མ་ལོངས་པ་གཅིག་དགོས་ཏེ། ཇི་སྐད་དུ། ཚོགས་ཀྱི་མི་བྱའོ་ཞེས་དང༌། དེའི་འགྲེལ་པར། ཚོགས་ཀྱི་ཚོགས་ལ་ལས་བྱས་ན་དགེ་འདུན་གྱི་དབྱེན་ཉིད་དུ་འགྱུར་བར་གསུངས་པས་སོ། ། གང་ཟག་གིས་ཚོགས་ལ་བྱས་པ་ལས་ནི་དགག་བྱ་དེ་མེད་དོ། །
བདུན་པ་ཡོ་བྱད་མངོན་དུ་གྱུར་པ་ནི། ཆོས་གོས་གསུམ། ལྷུང་བཟེད་རུང་ཚད་ལྡན། མཁན་པོས་བྱིན་གྱིས་བརླབས་ཏེ་གནང་བ་གཅིག་དགོས་ལ། གདིང་བ་དང༌། ཆུ་ཚགས་སྟེར་བའི་ཕྱག་ལེན་བྱེད་མོད། ཚིགས་སྔ་མ་སྔོན་དུ་སོང་བ་ལ་འདི་ལྟར་མི་དགོས་ཤིང༌། ཚིགས་སྔ་མ་ལ་ཡང་འདི་དགོས་པའི་བཤད་པ་མེད་དོ། ། འདིར་གདིང་བ་མཁན་པོས་བྱིན་གྱིས་བརླབ་དགོས་པའང་མ་ཡིན་ཏེ། གཞན་དུ་ན་ཡོ་བྱད་ལྷག་མ་རྣམས་ཀྱང་སྐབས་འདི་ཉིད་དུ་བྱིན་གྱིས་བརླབ་དགོས་པར་ཧ་ཅང་ཐལ་བའི་ཕྱིར་རོ། །
མདོར་ན་ཡོ་བྱད་ལྷག་མ་རྣམས་བྱིན་གྱིས་བརླབ་པ་ནི། བསྒྲུབ་བྱ་བསྙེན་པར་རྫོགས་ཟིན་ནས་དགེ་སློང་གང་ཡང་རུང་བ་ཞིག་གིས་བྱིན་གྱིས་བརླབ་པས་ཆོག་པ་ཡིན་ནོ། ། འདིར་ཡོ་བྱད་བྱིན་གྱིས་བརླབ་པའི་ཚུལ་ལ། སྔགས་ཀྱི་ཆོ་ག་དང༌། དེ་རྣམ་པར་བཤད་པའོ། ། དང་པོ་ནི། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ། རུང་བ་སྤྱད་པར་འོས་པ་འདི། ཆོས་གོས་སྣམ་སྦྱར་དུ་བྱིན་གྱིས་བརླབ་བོ། །
ལན་གསུམ་བཟླས། ཐབས་ལེགས་བྱའོ། ། གཞན་གཉིས་ལ་ཡང་འདོན་པར་བསྒྱུར་རོ། ། ལྷུང་བཟེད་བྱིན་གྱིས་བརླབ་པ་ནི། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་ལྷུང་བཟེད་ཟས་ལ་སྤྱད་པར་འོས་པ། དྲང་སྲོང་གི་སྣོད་འདི། བསླང་བའི་སྣོད་དུ་བྱིན་གྱིས་བརླབ་བོ། ། ལན་གསུམ་བཟླས། ཐབས་ལེགས་བྱའོ། །
གཉིས་པ་དེ་རྣམ་པར་བཤད་པ་ལ། དགོས་པའི་དོན་ནི། དགེ་སྦྱོང་གི་དྲན་པ་གསོ་བ་དང༌། འཆང་འབྲལ་གྱི་ཉེས་པ་ཁེགས་པ་ལ་སོགས་པའོ། ། བསྡུས་པའི་དོན་ནི། བྱིན་གྱིས་བརླབ་པ་དང་ཞེས་གང་ཟག་གི་ལས་སུ་བསྟན་པའོ། ། གསུམ་པ་ཚིག་གི་དོན་ལ། བགྱིས་པ་ཞེས་པ་ནི། ཐ་ག་པས་བགྱིས་པའོ། ། ལགས་པ་ཞེས་པ་ནི་ཟིན་པ་སྟེ།
བཀྲུ་བ་དང༌། བཙེམ་པ་དང༌། ཁ་བསྒྱུར་བ་སོགས་ཟིན་པའོ། ། འདིར་ལགས་པ་དང་ཟིན་པ་གཉིས་སྐད་དོད་གཅིག་པ་ཡིན་ནོ་ཞེས་བུ་སྟོན་རིན་པོ་ཆེ་གསུང་ངོ༌། ། རུང་བ་ཞེས་སྨོས་པ་ནི། རྒྱུ་དང༌། དབྱིབས་དང༌། ཁ་དོག་མི་རུང་བ་རྣམས་སྤངས་པའོ། ། སྤྱད་པར་འོས་པ་ཞེས་པ་ནི། ལོངས་སྤྱད་བཟོད་དུ་ཡོད་པའོ། །
བྱིན་གྱིས་བརླབས་པ་ཞེས་པ་ནི། སྔགས་སྔོན་དུ་བཏང་ནས་བདག་གིར་བྱ་བའོ། ། དྲས་ཤིང་སྣམ་པ་སྦྱར་ཏེ་དྲུབས་པའི་དོན་གྱིས་ན་སྣམ་སྦྱར། བླ་ནི་སྟོད་ཡིན་ལ་དེ་གཡོགས་པའི་དོན་གྱིས་ན་བླ་གོས། མཐང་ཞེས་པ་ལ་ནང་གི་སྐད་དོད་ཡོད་ལ། དེའི་གོས་ཡིན་པའི་དོན་གྱིས་ན་མཐང་གོས་སོ། ། ཚད་ནི་ཆོས་གོས་གསུམ་པོ་སྤྱིར་བཏང་དུ་མཚུངས་པ་ཡིན་ཏེ། ཇི་སྐད་དུ། བྱིན་གྱིས་བརླབ་ཏུ་རུང་བ་ཆེན་པོ་དག་ནི་རང་གི་ཁྲུ་གསུམ་དང་ལྔ་དག་གོ ། ཞེས་སོགས་གསུང༌།
དམིགས་བསལ་དུ། མཐང་གོས་ལ་འཁོར་གསུམ་ཁེབས་པས་ཆོག་པར་ཡང་བཤད་དོ། ། ལྷུང་བཟེད་བྱིན་གྱིས་བརླབ་པའི་སྔགས་ཆོག་ཏུ། བགྱིས་ལགས་པ་རུང་བ་ཞེས་པ་མི་འབྱུང་བ་ནི། རྒྱུའི་བྱིན་བརླབས་མི་འཆགས་ཤིང༌། དགེ་འདུན་ལ་བསྟན་པ་སྔོན་དུ་སོང་བས་ཡིན་ལ། ལྷུང་བཟེད་སྟོན་ལ་ཆོས་གོས་མི་སྟོན་པའི་རྒྱུ་མཚན་ཡང་རྒྱུའི་བྱིན་བརླབས་ཆགས་མི་འཆགས་ལ་ཐུག་པ་ཡིན་ནོ་ཞེས་གསུང་ངོ༌། ། འདིའི་རིགས་པས། སྔར་བསྟན་མ་ཟིན་པའི་ལྷུང་བཟེད་ཞིག་དུས་གཞན་གྱི་ཚེ་བྱིན་གྱིས་རློབ་པ་ན། དགེ་འདུན་ལ་བསྟན་པ་སྔོན་དུ་འགྲོ་དགོས་པར་གསལ་ལོ། །
ལྷུང་བཟེད་ཀྱི་ཚད་ལ་བུ་སྟོན་རིན་པོ་ཆེ། འབྲས་འཐུག་པོ་ཆེ་མ་གྷ་ཏའི་བྲེའུ་ཆུང་ལ་བོད་སྲང་སོ་གཉིས་ཡོད་པར་བཤད་ལ་བོད་སྲང་གི་ཚད་ནི་ཚོང་འདུས་འགུར་མོའི་གསེར་ཞོ་བརྒྱད་ཡིན་ལ། དེ་ལྟར་རྩིས་པས་བྲེའུ་ཆུང་གང་ལ། ཚོང་འདུས་འགུར་མོའི་གསེར་བྲེ་གང་དང་སུམ་གཉིས་བྱུང༌། དེ་གསུམ་འགྱུར་དུ་སྒྲེས་པས་གསེར་བྲེ་བདུན་དང་ལྔ་ཕུལ་དོ་ཤོང་བ་དེ་ཐ་ཚད་དོ། ། ཞེས་གསུངས་པ་དེ་ཤིན་ཏུ་ལེགས་པར་སྣང་ངོ༌། ། ཆོས་གོས་ཀྱི་རྒྱུ་བྱིན་གྱིས་བརླབ་པའི་ཚུལ་ལ། སྔགས་ཀྱི་ཆོ་ག་དང་དེ་རྣམ་པར་བཤད་པ་དང༌། རྒྱུ་ཡང་མ་ཡིན་དངོས་ཀྱང་མ་ཡིན་པ་བྱིན་གྱིས་བརླབ་པའི་མན་ངག་གོ ། དང་པོ་ནི།
མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་འདི་སྣམ་སྦྱར་དུ་བྱིན་གྱིས་བརླབ་བོ། ། འཚལ་ན་སྣམ་ཕྲན་དགུ་པ་ལ་སོགས་པར་བགྱིས་ཏེ། གླེགས་བུ་ཕྱེད་དང་གསུམ་པ་ལ་སོགས་པར་བགྱིའོ། ། བར་ཆད་མ་བྱུང་ན་བཀྲུའོ། ། བརྐྱང་ངོ༌། ། དྲའོ། ། བསྡེབ་བོ། ། གཟུངས་གདབ་བོ། ། དྲུབ་བོ། །
ཁ་བསྒྱུར་རོ། ། ཡང་ན་འདི་ལ་ལྷན་ཐབས་སུ་གླན་ནོ། ། རྐྱེན་ཇི་ལྟ་བ་བཞིན་དུ་བགྱིས་ཏེ། ཆོས་གོས་འདི་ནི་རུང་བ་སྤྱད་པར་འོས་པའོ། ། ལན་གསུམ་བཟླས་ལ། ཐབས་ལེགས་བྱའོ། ། གཞན་གཉིས་ཀྱང་དེ་དང་འདྲ་ལ། ཁྱད་པར་དུ་སྣམ་ཕྲན་བདུན་པར་བགྱིས་ཏེ། གླེགས་བུ་ཕྱེད་དང་གསུམ་པར་བགྱིའོ། ། ཞེས་དང༌།
མཐང་གོས་ལ། སྣམ་ཕྲན་ལྔ་པར་བགྱིས་ཏེ་གླེགས་བུ་ཕྱེད་དང་གཉིས་པར་བགྱིའོ། ། ཞེས་བརྗོད་དོ། ། གཉིས་པ་དེ་རྣམ་པར་བཤད་པ་ལ། དགོས་པའི་དོན་ནི། དང་པོར་ཡོ་བྱད་བཙལ་སླ་བ་དང༌། ཕྱིས་འཆང་འབྲལ་སོགས་ཁེགས་པའི་དགོས་པ་ཡོད་དོ། ། བསྡུས་པའི་དོན་ནི་བྱིན་གྱིས་བརླབ་པ་དང་ཞེས་པས་བསྟན་ཏོ། ། ཚིག་གི་དོན་ནི། དེ་དང་དེའི་རྒྱུ་མ་ཡིན་པར་ངེས་པ་དང༌།
རྒྱུར་མི་རུང་བ་ལ་རྒྱུའི་བྱིན་བརླབས་མི་འཆགས་ཤིང༌། རྒྱུར་བྱིན་གྱིས་བརླབ་པ་དེ་ཁོ་ན་ལ་ཆོས་གོས་བགྱི་དགོས་པའི་ཁྱབ་པའང་མེད་དེ། འཚལ་ན་ཞེས་འབྱུང་ལ། དེ་ཡང་འདོད་ན་ཞེས་པའི་དོན་ཡིན་པའི་ཕྱིར་རོ། ། འདི་ལ་བགྱིས་ལགས་པ། རུང་བ་ཞེས་སོགས་ཀྱི་སྔགས་ཚིག་འབྱུང་བའི་དོན་མེད་དོ། ། ཆོས་གོས་འདི་ནི་ཞེས་པ་རྒྱུ་ལ་འབྲས་བུའི་མིང་གིས་བཏགས་པའོ། ། སྣམ་ཕྲན་ཞེས་པ་ནི་སྣམ་པ་ཚང་མ་རེ་ལ་བྱ་བ་ཡིན་གྱི་གླེགས་བུ་དང་གློགས་བུ་ཕྱེད་པ་ལ་མི་བྱའོ། ། ཆོས་གོས་ཕྱི་མ་གཉིས་ཀྱི་སྣམ་ཕྲན་དང་གླེགས་བུའི་ཚད་དང་གྲངས། གཞུང་འདི་ལ་བརྟེན་ནས་ཐོན་པ་མ་གཏོགས།
སྣམ་སྦྱར་ལྟར་གཞུང་གཞན་ནས་ཐོན་པ་མེད་དོ་ཞེས་གསུང་ངོ༌། ། དེའི་ཕྱིར་དགེ་ཚུལ་གྱི་ཆོས་གོས་གཉིས་ལ་སྣམ་ཕྲན་བྱ་བར་གནང་བ་མེད་དོ། ། འདི་དང་གོང་མ་གཉིས་ཀྱི་བརྒལ་ལན་ཕྱོགས་གཅིག་ཏུ་བརྗོད་པར་བྱ་སྟེ། འོ་ན་དྲས་ཤིང་དྲུབས་པ་ཆོས་གོས་ཉིད་དུ་བྱིན་གྱིས་བརླབ་པར་བྱའོ། ། ཞེས་གསུངས་པ་དང་འགལ་ལོ་ཞེ་ན། སྤྱིར་བཏང་དང་དམིགས་བསལ་གྱི་ཁྱད་པར་ཡོད་དེ། ཇི་སྐད་དུ། བཙུན་པ་ཆོས་གོས་མ་དྲས་པ་ལ་བྱིན་གྱིས་བརླབ་ཏུ་རུང་ངམ་ཉེ་བ་འཁོར་མི་རུང་སྟེ། རྐྱེན་དེ་ལྟ་བུ་དག་ཡོད་ན་རུང་ངོ༌། ། ཞེས་གསུངས་པས་སོ། །
དེ་ཡང་སྣམ་སྦྱར་ལ་དགོངས་པ་ཡིན་གྱི་བླ་གོས་དང་མཐང་གོས་ནི་རྐྱེན་དེ་ལྟ་བུ་དག་ཡོད་ཀྱང་མ་དྲས་པ་ལ་བྱིན་གྱིས་བརླབ་ཏུ་རུང་སྟེ། ཇི་སྐད་དུ། སྣམ་སྦྱར་མ་ཡིན་པ་དག་ལ་དྲས་དེ་བྱིན་གྱིས་བརླབ་པར་ངེས་པ་མེད་དོ། ། ཞེས་གསུངས་པས་སོ། ། འོ་ན་ཡོ་བྱད་བཞི་པོ་མེད་པ་ལ་བསྙེན་པར་རྫོགས་པ་མི་སྐྱེའམ་ཞེ་ན། མདོ་རྩ་བ་དང༌། ལས་བརྒྱ་རྩ་གཅིག་པར་ནི། བརྙན་པོ་ཚུན་ཆད་ཀྱིས་མེད་ན་མི་སྐྱེ་བ་ལྟ་བུར་གསུངས་ལ། ཞུ་བར་ཆོས་གོས་དང་ལྷུང་བཟེད་མེད་པར་བསྙེན་པར་རྫོགས་ན་རྫོགས་ཞེས་བྱ་ལ་འདས་པར་རོ། ། ཞེས་གསུངས་པར་བུ་སྟོན་རིན་པོ་ཆེ་འཆད་དོ། །
གསུམ་པ་ནི་ཁྱིམ་པའི་གོས་ལ་སོགས་པའམ། ཆོས་གོས་སུ་ཟིན་པ་ཡིན་ཀྱང་ཚད་ལས་ཆེ་ཆུང་དུ་གྱུར་པ་དང༌། རྒྱུ་དང་ཁ་དོག་གི་སྒོ་ནས་མི་རུང་བ་རྣམས་ལ། དངོས་དང་རྒྱུའི་བྱིན་བརླབས་མི་འཆགས་ཀྱང་རང་མིང་གིས་བྱིན་གྱིས་བརླབ་པ་འཆགས་ཏེ། ཇི་སྐད་དུ། གཞན་མེད་ན་ཁ་མ་བསྒྱུར་བ་ལ་ཡང་བྱིན་གྱིས་བརླབ་པ་འཆགས་སོ། ། མ་དྲས་པ་ལ་ཡང་ངོ༌། ། ཁྱིམ་དུ་རུང་བ་རྣམ་པ་ལ་ཡང་ངོ༌། ། ཞེས་པས་སོ། ། བརྙན་པོ་ལ་ཡང་འཆགས་ཏེ།
ཇི་སྐད་དུ། བརྙན་པོ་ཡང་ཡོད་ཅིང་བདོག་ནའོ། ། དེ་དག་བཞག་སྟེ་སྐྱ་རེངས་འཆར་བ་འདའ་བར་མི་བྱའོ། ། ཞེས་གསུངས་པས་སོ། ། དེ་ལྟར་བྱིན་གྱིས་བརླབས་པའི་དགོས་པ་ནི། འབྲལ་བ་ཁེགས་པ་དང༌། མཁན་པོས་བྱིན་གྱིས་བརླབ་པའི་ཆོས་གོས་ཀྱི་རྒྱུན་བརྟན་པ་ལ་སོགས་པའོ། ། དེའི་སྔགས་ཆོག་ནི། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བའི་གོས་འདི་སྣམ་སྦྱར་དུ་བྱིན་གྱིས་བརླབ་བོ། །
ཞེས་པ་ལྟ་བུ། ལན་གསུམ་བརྗོད་ནས། འཇུག་ཐབས་ལེགས་བརྗོད་པའོ། ། འདི་ནི་ལུང་ལས་དངོས་སུ་མ་གསུངས་ཀྱང༌། རུང་མཐུན་སྦྱར་བར་སློབ་དཔོན་གྱིས་གསུངས་པ་ཡིན་ཏེ། ཇི་སྐད་དུ། གནས་སུ་ཕྱིན་པར་མི་འགྱུར་ན་ཆོས་གོས་ཀྱི་ཕྱུང་སྟེ་གཞན་ལ་བྱིན་གྱིས་བརླབ་པ་ནི། ཆོ་གའི་རྣམ་པའོ་ཞེས་དང༌། དེའི་འགྲེལ་པར་ཁྱིམ་པ་མན་ཆད་ཀྱི་གོས་སམ་གཞན་ལས་བརྙས་པ་ལ་ཡང་བྱིན་གྱིས་བརླབ་པར་བྱའོ། ། དེ་ནི་ཆོ་གའི་རྣམ་པ་སྟེ་ཐབས་སོ། །
ཞེས་བྱ་བའི་ཐ་ཚིག་གོ ། ཞེས་གསུངས་པས་སོ། ། དེའི་ཕྱིར་དིང་སང་ཕྱག་ལེན་ལ་རས་ཁ་གང་ལ་སྣམ་སྦྱར་གྱི་རྒྱུའི་བྱིན་བརླབས་མཛད་པ་ནི། མ་དག་པ་ཡིན་ཅིང༌། བུ་སྟོན་རིན་པོ་ཆེ། རྒྱུ་དང་དབྱིབས་དང་ཁ་དོག་གི་སྒོ་ནས་མི་རུང་བ་རྣམས་ལ་རྒྱུའི་བྱིན་བརླབས་མི་འཆགས་ཤིང༌། དངོས་ཀྱི་བྱིན་བརླབས་ཀྱང་མི་འཆགས་པས་ཆོས་གོས་ཀྱི་བྱིན་བརླབས་མི་འཆགས་པར་བཞེད་པ་ནི། ཅུང་ཟད་དཔྱད་པས་རྣམ་པར་མ་དག་པར་སྣང་ཞིང༌། ཆོས་གོས་དྲུབས་ཟིན་ཚད་ལས་ལྷག་པ་ལ་རྒྱུའི་བྱིན་བརླབས་བྱེད་པ་ཡིན་ཞེས་གསུང་བ་ཡང་རྣམ་པར་མ་བརྟགས་པའོ། ། འདི་དག་གི་གནས་སྐབས་སུ།
འཁོར་གསུམ་ཁེབས་པ་མཐའི་ཚད་དུ་ཆོག་པ་གཅིག་དགོས་སོ་ཞེས་སྔ་རབས་པ་རྣམས་འཆད་དོ། ། ཆོས་གོས་བྱིན་གྱིས་བརླབ་པ་དང༌། དབྱུང་བ་གཉིས་ཀ་ལ་དགེ་སློང་གཞན་ཉེ་བར་མི་གནས་ན་རང་གི་ཡིད་ཀྱིས་བརྟགས་པས་རུང་ལ། དབྱུང་བ་ནི་ཆོས་གོས་ཉེ་བར་མི་གནས་ཀྱང་འགྲུབ། བྱིན་གྱིས་བརླབས་པ་ལ་ནི་ཉེ་བར་མི་གནས་ན་མི་འགྲུབ་པར་གསུངས་སོ། ། དེ་དག་ནི་ཡོ་བྱད་མངོན་དུ་གྱུར་པ་ལ་དོགས་པ་དཔྱད་པ་སྟེ། མདོར་ན། ཁྱིམ་པ་དང༌། མུ་སྟེགས་ཅན་གྱི་རྒྱལ་མཚན་འཆང་བ་ལ་མི་སྐྱེ་ཞེས་པའི་དོན་ནོ། ། གསོལ་བཞིའི་ལས་ཀྱི་སྔོན་རོལ་དུ་ཡོ་བྱད་བཞི་པོ་བྱིན་གྱིས་བརླབས་པ་སྔོན་དུ་མ་སོང་ན་སྡོམ་པ་མི་སྐྱེ་བའི་ཁྱབ་པ་མེད་དོ། །
བརྒྱད་པ་ཡོངས་སུ་དག་པ་མངོན་དུ་གྱུར་པ་ནི། སྡོམ་པ་སྐྱེ་བའི་བར་ཆད་ཀྱི་ཆོས་སུ་བཤད་པ་དེ་དག་དང་མི་ལྡན་པ་ལ་ཡུལ་རྟེན་གཉིས་ཀའི་ངོས་ནས་དོན་ཤེས་ལྔར་བཤད་པའི་ཚུལ་གྱིས་མཐུན་པ་ཙམ་གྱི་ཆོག་གི་དོན་ལ་བར་ཆད་ཀྱི་ཆོས་དང་མི་ལྡན་པ་དགོས་པའི་ཁྱབ་པ་མེད་དེ། ལོ་ཉི་ཤུ་མ་ལོན་པ་ལ་ལོན་པར་འདུ་ཤེས་པ་བཞིན་ནོ། ། གསོལ་བ་མངོན་དུ་གྱུར་པ་ནི། སྨད་འདུལ་བ་རྣམས་གསོལ་བ་ལན་གསུམ་བཏབ་པ་ལ་འཆད་སྟོད་འདུལ་བ་རྣམས་གསོལ་བ་མངོན་དུ་གྱུར་པ་གསོལ་བ་དང༌། བརྗོད་པ་མངོན་དུ་གྱུར་པ་བརྗོད་པ་གསུམ་ལ་འཆད། བུ་སྟོན་རིན་པོ་ཆེ། གསོལ་བ་འདེབས་པའི་གསོལ་བ་ལ། ཡཱ་ཙཱ་ཞེས་སློང་བའི་སྐད་དོད་ཡོད། གསོལ་བ་ལ།
ཨཱ་ཛྙ་པ་ཏི། ཞེས་པ་གོ་བར་བྱེད་པའི་སྐད་དོད་ཡོད་པས། རྒྱ་དཔེ་མཐོང་ན་ཤེས་པར་འགྱུར་རོ། ། ཞེས་གསུང་ངོ༌། ། དེ་ལྟར་མངོན་དུ་གྱུར་པ་རྣམ་པ་བཅུས། རྒྱུའི་རྐྱེན། རང་རྒྱུད་ཀྱི་འབྱུང་བ་བཞི། བདག་པོའི་རྐྱེན་གཞན་གྱི་རྣམ་པར་རིག་བྱེད་ལ་བརྟེན་ནས། བྱེད་རྒྱུའི་ལྷན་ཅིག་འབྱུང་བའི་རྒྱུ་སྐལ་མཉམ་གྱི་རྒྱུ་གསུམ་གྱིས་དགེ་སློང་གི་ཚུལ་ཁྲིམས་རིག་བྱེད་དང་རིག་བྱེད་མ་ཡིན་པ་གཉིས་ཀྱི་ངོ་བོར་བསྐྱེད་པ་ཡིན་ནོ་ཞེས་བྱ་བ་ནི་གཞི་ཐམས་ཅད་ཡོད་པར་སྨྲ་བའི་སྡེ་པ་རང་གི་འདོད་པའོ། ། འདི་ན་མཁས་པ་མ་ཡིན་པ་ཁ་ཅིག
ཆོས་ཀྱི་རྗེས་ཉན་ཐོས་སྡོམ་པ་རྣམ་རིག་མིན། ། ལུས་ངག་ལས་ནི་སྐྱེ་བར་འདོད། ། སྡོམ་པ་གཟུགས་ཅན་ཡིན་པའི་ཕྱིར། ། ཤི་བའི་ཚེ་ན་སྡོམ་པ་གཏོང༌། ། ཞེས་གསུངས་པ་ནི། གཙོ་ཆེ་བ་ལ་དགོངས་པ་ཡིན་གྱི། སོ་ཐར་གྱི་སྡོམ་པ་ལ་རིག་བྱེད་མིན་པའི་གཟུགས་ཀྱིས་མ་ཁྱབ་བོ་ཞེས་དང༌། གཏོང་ཚུལ་སྒྲ་ཇི་བཞིན་པ་འདི། ཐམས་ཅད་ཡོད་པར་སྨྲ་བའི་འདོད་པར་འཆད་པ་ནི་རིགས་པ་མིན་ཏེ། ཇི་སྐད་དུ།
མི་དགེ་དྲུག་ནི་རྣམ་རིག་མིན། ། གཅིག་རྣམ་གཉིས་སོ་དེ་དག་ཀྱང༌། ། བྱེད་ནའོ་ཞེས་དང༌། དང་པོའི་རྣམ་རིག་རྣམ་རིག་མིན། ། ཞེས་དང༌། འཆལ་བའི་ཚུལ་ཁྲིམས་མི་དགེའི་གཟུགས། ། དེ་སྤོང་ཚུལ་ཁྲིམས་རྣམ་གཉིས་སོ། ། སངས་རྒྱས་ཀྱི་ནི་བཅད་པ་ཡང༌། ། ཅེས་དང༌། དགེ་བ་བདུན་རྣམ་གཉིས་ཞེས་གསུངས་པའི་གཞུང་ལ་འཁྲུལ་པ་ཡིན་མོད།
དེ་ལྟ་ནའང༌། ལུས་རྣམ་རིག་བྱེད་དབྱིབས་སུ་འདོད། ། ངག་རྣམ་རིག་བྱེད་ནི་ངག་སྒྲ། ། ཞེས་བྱ་བའི་གཞུང་དང་འགལ་བའི་ཕྱིར་དང༌། གཟུགས་ཅན་ཡིན་པ་ཙམ་གྱིས་ཚེ་འཕོས་པས་གཏོང་ན་བསམ་གཏན་དང་ཟག་མེད་ཀྱི་སྡོམ་པ་ལའང་དེར་ཐལ་བས་བྱེ་བྲག་ཏུ་སྨྲ་བའི་གཞུང་ལུགས་རྒྱ་མཚོ་ལྟ་བུའི་དེ་ཉིད་མ་མཐོང་བར་ཟད་པའི་ཕྱིར་དང༌། གཞུང་དེའི་དགོངས་པ་ནི་རིག་བྱེད་མ་ཡིན་པའི་ངོ་བོར་གྱུར་པའི་སོ་སོ་ཐར་པའི་སྡོམ་པ་ཁོ་ནའི་གཏོང་ཚུལ་དང་སྐྱེ་ཚུལ་འཆད་པ་ཡིན་པའི་ཕྱིར། མདོ་སྡེ་པ་ཡན་ཆད་ཀྱི། ཉེར་ལེན་གྱི་རྒྱུ་ངེས་འབྱུང་གི་བསམ་པ། ལྷན་ཅིག་བྱེད་པའི་རྐྱེན་མངོན་དུ་གྱུར་པ་བཅུས་སྡོམ་པའི་ངོ་བོ་སེམས་དཔར་སྐྱེ་བ་ཡིན་ནོ། ། དངོས་གཞིའི་སྐབས་སུ།
འཚལ་ནས་ཞེས་པས་འདོད་ནས་ཞེས་པ་སྟེ། བསྒྲུབ་བྱ་མངོན་དུ་གྱུར་པ་དེ་བསྟན། མཁན་པོ་ཞེས་པས་མཁན་པོ་མངོན་དུ་གྱུར་པ་དེ་བསྟན། གསོལ་ཏེ་ཞེས་པས་གསོལ་བ་མངོན་དུ་གྱུར་པ་བསྟན། ཆོས་གོས་གསུམ་དང་ཞེས་སོགས་ཀྱིས་ཡོ་བྱད་མངོན་དུ་གྱུར་པ་དེ་བསྟན། བར་ཆད་ཀྱི་ཆོས་རྣམས་ཀྱིས་ཀྱང་ཞེས་པས་ཡོངས་སུ་དག་པ་མངོན་དུ་གྱུར་པ་བསྟན། སློབ་དཔོན་མངོན་དུ་གྱུར་པ་ནི་ཆོ་གའི་ཚིག་ཟུར་ལ་མ་བྱུང་ཀྱང་འགྲུབ་ལ། དཀོན་མཆོག་གསུམ་མངོན་དུ་གྱུར་པ་ཡང་དོན་གྱིས་འགྲུབ་པ་ཡིན་ནོ། ། དེ་ལྟར་བཅུའི་ནང་ནས་མཁན་པོ་མངོན་དུ་གྱུར་པ་ལ་དམིགས་བསལ་བྱུང་ཞིང༌། དོན་ལ་བར་ཆད་ཀྱིས་དག་པ་གཅིག་དགོས་ཀྱང༌།
དྲི་མི་དགོས་པ་གཅིག་བཤད་ལ། གཞན་བརྒྱད་པོ་ལ་དམིགས་བསལ་གསུངས་པ་མེད་དོ། ། ལས་བརྗོད་གསུམ་པ་ལ། མཆི་སྟེ་ཞེས་པ་ཡན་ཆད་ལ་ངོ་བོ་བརྗོད་པ་ཞེས་བྱ་སྟེ། མཐུན་རྐྱེན་ཚང་ཞིང་འགལ་རྐྱེན་མེད་པས་བསྙེན་རྫོགས་བྱ་རིགས་པའི་ངོ་བོར་བརྗོད་པའི་ཕྱིར། དེའི་འོག་ནས་གསོལ་ན་ཞེས་པའི་བར་གྱིས་བྱ་བ་བརྗོད་པ་ཡིན་ཏེ། བསྙེན་པར་རྫོགས་པར་བྱ་བ་བརྗོད་པའི་ཕྱིར། དེའི་སླད་དུ་ཞེས་པ་མན་ཆད་ཀྱིས། བྱེད་པ་བརྗོད་པ་ཡིན་ཏེ། བྱེད་པོ་དགེ་འདུན་བརྗོད་པའི་ཕྱིར།
དུས་དེར་སྡོམ་པ་སྐྱེས་པ་ཡིན་ཏེ། ཇི་སྐད་དུ། བརྗོད་པ་ཐ་མ་གང་ཡིན་པའི་ཆ་གསུམ་པ་ལ་གྲུབ་པ་ཉིད་དོ། ། ཞེས་གསུངས་པས་སོ། ། དེ་ཡང་བྱེ་བྲག་ཏུ་སྨྲ་བ་ལྟར་ན། སྤོང་བ་བདུན་པོ་རྫས་ཐ་དད་དུ་སྐྱེ་བར་འདོད་ལ། མདོ་སྡེ་པ་ལྟར་ན་རྫས་གཅིག་པར་འདོད་དོ། ། འདིར་གསོལ་བའི་སྐབས་སུ། དགེ་འདུན་ལས་བསྙེན་པར་རྫོགས་པར་མཛད་དོ་ཞེས་དང༌། བརྗོད་པའི་སྐབས་སུ་དགེ་འདུན་ལས་བསྙེན་པར་རྫོགས་པར་མཛད་ན་ཞེས་དང༌།
དགེ་འདུན་ལས་བསྙེན་པར་རྫོགས་པར་བཟོད་པ་དེ་དག་ཞེས་དང༌། མཇུག་བསྡུད་དུ། དགེ་འདུན་ལས་བསྙེན་པར་རྫོགས་པར་མཛད་ལགས་ཏེ་ཞེས། དགེ་འདུན་ལས་ཞེས་པ་བཞི། ལྷག་པོར་འདོན་པ་ནི་མ་དག་པ་ཡིན་ཏེ། རྒྱ་ཆེར་འགྲེལ་དུ། བརྗོད་པ་ནོར་བའི་དཔེ་བརྗོད་དུ་བཤད་པའི་ཕྱིར་རོ། ། དུས་སྒོའི་སྐབས་སུ་ལོ་བརྗོད་པ་གཞུང་འགྲེལ་ཕལ་ཆེ་བ་ན་མི་འབྱུང་ཡང༌། དགེ་ཚུལ་གྱི་ལོ་དྲི་བ་ལས། རྒྱལ་པོ་ཤག་བྱུང་བའི་དུས་ལས་ལོ་བཞི་བཅུ་རྩ་ལྔ་ལོན་པའི་འོག
དཔལ་ལྡན་ས་སྐྱོང་ལྷ་ལས་རྣམ་པར་རྒྱལ་བས། རྒྱལ་སྲིད་མཛད་ནས་ལོ་བཅུ་དགུ་འདས་པ་ནས། དབྱར་ཟླ་རྭ་བའི་མར་ངོའི་ཚེས་གསུམ་ལ། ཡུལ་མ་ག་དྷའི་དཔལ་སེང་གེ་གོ་ཆ་འབྱུང་བའི་གཙུག་ལག་ཁང་ཆེན་པོར། རབ་ཏུ་བྱུང་བ་བདག་ཉིད་ནི། ཤཱཀྱའི་དགེ་ཚུལ་མཐའ་ཡས་དཔལ་སྐྱོང་ངོ་ཞེས་གསུངས་པའི་ཕྱིར། ལོ་བརྗོད་དགོས་པར་གྲུབ་བོ་ཞེས་བུ་གསུང་ངོ༌། ། ལོ་འགོ་ནི་སྟོན་ཉིན་མཉམ་མཚན་མཉམ་གང་ལ་བྱུང་བའི་ཟླ་བ་དེ། སྟོན་ཟླ་ཐ་ཆུང་དུ་བྱས་ནས་དེའི་ཚེ་བཅུ་དྲུག་ནས་འཛིན་པ་ཡིན་ནོ། ། འོ་ན་སངས་རྒྱས་པ་རྣམས་ཀྱི་དུས་ཀྱི་དང་པོ་དགུན་ནོ་ཞེས་པ་དང་མི་འགལ་ལམ་ཞེ་ན།
མི་འགལ་ཏེ། འཇིག་རྟེན་པའི་ལུགས་ཀྱི་སྟོན་ཟླ་ཐ་མའི་ཕྱོགས་ཕྱི་མ་དང༌། བསྟན་བཅོས་པའི་ལུགས་ཀྱི་དགུན་ཟླ་དང་པོའི་ཕྱོགས་དང་པོ་གཉིས་དོན་གཅིག་ལ་འདུ་བའི་ཕྱིར་རོ། ། སྡོམ་པ་མ་ཐོབ་པ་ཐོབ་པར་བྱེད་པའི་ཆོ་ག་བཤད་ཟིན་ནོ། ། གཉིས་པ་ཐོབ་ཟིན་མི་ཉམས་པར་བསྲུང་བའི་ཆོ་ག་ལ། སྤང་བྱ་ལྡོག་པའི་ཚུལ་ཁྲིམས་ཀྱི་ཆོ་ག་དང༌། ཉམས་སུ་བླང་བྱ་འཇུག་པའི་ཚུལ་ཁྲིམས་ཀྱི་ཆོ་གའོ། ། དང་པོ་བསྲུང་བར་མ་ནུས་པ་ལ་བསླབ་པ་འབུལ་བའི་ཆོ་ག་དང༌། ནུས་པ་ལ་ཇི་ལྟར་བསྲུང་བའི་ཆོ་གའོ། ། དང་པོ་ལ།
སྔགས་ཀྱི་ཆོ་ག་དང༌། དེ་རྣམ་པར་བཤད་པའོ། ། དང་པོ་ལ། སྡོམ་པ་རང་གི་ངོ་བོ་འབུལ་བ་ནི། ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བའི་བསླབ་པ་འབུལ་ལོ། ། ཞེས་པའོ། ། སྡོམ་པའི་རྩ་བ་འབུལ་བ་ནི། ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བའི།
སངས་རྒྱས་སམ། ཆོས་སམ། དགེ་འདུན་འབུལ་ལོ་ཞེས་པའོ། ། རྒྱུ་འབུལ་བ་ནི་དེ་བཞིན་དུ་སྦྱར་ནས་འདུལ་བའམ། མདོ་སྡེའམ། མ་མོ་འབུལ་ལོ་ཞེས་པའོ། ། ཉེ་བར་སྦྱོར་བྱེད་འབུལ་བ་ནི། དེ་བཞིན་དུ་སྦྱར་ནས། སློབ་དཔོན་ནམ། མཁན་པོ་འབུལ་ལོ་ཞེས་པའོ། །
བསླབ་པའི་ས་བཏང་བ་ནི། དེ་བཞིན་དུ་སྦྱར་ནས། བདག་ཁྱིམ་པའམ། དགེ་ཚུལ་ལམ་ཞེས་པ་ནས། དེ་བཞིན་གཤེགས་པ་ལ་ངན་སེམས་ཀྱི་ཁྲག་ཕྱུང་བའི་བར་བཟུང་དུ་གསོལ་ཞེས་པའི་བར་རོ། ། དེ་ཡང་ཚིགས་སྔ་ཕྱི་གང་རུང་རེ་རེ་འབུལ་བར་འདོད་ན། དགེ་སློང་གི་སྡོམ་པ་འབུལ་ལོ་ཞེས་པའམ། བདག་དགེ་ཚུལ་དུ་བཟུང་དུ་གསོལ་ཞེས་པ་ལྟ་བུའི་ཚིག་བརྗོད་དོ། ། གྲོགས་སྤངས་པ་ནི། བདག་ཚངས་པ་མཚུངས་པར་སྤྱོད་པ་ཁྱེད་ཅག་ལྷན་ཅིག་གནས་པའམ་ལོངས་སྤྱད་པས་ཆོག་གོ་ཞེས་པ་ལྟ་བུའོ། །
དེ་ལྟ་བུའི་ཚིག་གིས་ནི་བསླབ་པ་ཕུལ་བ་ཡིན་གྱི་ཉམས་པར་བྱས་པ་མིན་ཏེ། ཚངས་པར་སྤྱོད་པ་སྤྱད་དཀའ་བ་སོགས་བསླབ་པ་འབུལ་བའི་རྒྱུ་མ་བསྟན་པའི་ཕྱིར། བསླབ་པ་ཉམས་པར་བྱས་པ་ནི། ཚེ་དང་ལྡན་པ་མཁྱེན་པར་མཛོད་ཅིག ཚངས་པར་སྤྱོད་པ་སྤྱད་དཀའོ། ། རབ་ཏུ་དབེན་པ་བྱ་དཀའོ། ། གཅིག་པུ་ལ་མངོན་པར་དགའ་བ་དཀའོ། ། གནས་མལ་དགོན་པ་དང༌། ནགས་ཁྲོད་དང༌། རི་ཁྲོད་དང༌།
བས་མཐའ་དག་ཏུ་གནས་པ་ཁོང་དུ་ཆུད་པར་དཀའོ། ། གཅིག་པུར་དཀོན་པར་གནས་པ་སྡུག་བསྔལ་ལོ། ། བདག་ཁྱིམ་བཟང་པོ་དག་ཏུ་གཏོད་ཅིག་ཅེས་པ་ལྟ་བུའོ། ། འདི་ནི་བསླབ་པ་འབུལ་བའི་རྒྱུ་བསྟན་པས་བསླབ་པ་ཉམས་པར་བྱས་པ་ཡིན་གྱི་ཕུལ་བ་ནི་མ་ཡིན་ཏེ་འབྲས་བུ་བསླབ་པ་འབུལ་ལོ་ཞེས་མ་སྨྲས་པའི་ཕྱིར། དེ་གཉིས་ཀ་བྱས་ན་ཕུལ་བ་དང་ཉམས་པ་གཉིས་ཀ་ཡིན་ཏེ། རྒྱུ་དང་འབྲས་བུ་གཉིས་ཀ་བསྟན་པའི་ཕྱིར། མདོར་ན་བསླབ་པ་མ་ཕུལ་ཡང་ཉམས་པར་བྱས་ན་སྡོམ་པ་བཏང་བས། མུ་དེ་གསུམ་ཀ་ལ་དགེ་སློང་གི་དངོས་པོ་མེད་དོ། ། དོན་དེ་ལ་དགོངས་ནས། ལུང་ལས།
བསླབ་པ་མ་ཕུལ་བསླབ་པ་ཉམས་པར་བྱས་པར། ཞེས་གསུངས་སོ། ། གཉིས་པ་དེ་རྣམ་པར་བཤད་པ་ལ། དགོས་པའི་དོན་ནི། སྡོམ་པ་སླར་ཡང་བླང་དུ་ཡོད་པ་དང༌། རྒྱུད་གསོར་མི་རུང་དུ་མི་འགྱུར་བའི་ཆེད་ཡིན་ཏེ། ཇི་སྐད་དུ། གང་ཞིག་བསླབ་ལ་མི་གནས་པ། ། བདེ་གཤེགས་རྒྱལ་མཚན་འཆང་བ་བས། ། བསླབ་ལ་མི་གནས་སྐད་ཅིག་ལ། །
གཟུགས་བོར་ཁྱིམ་པར་གནས་པ་བཟང༌། ། ཞེས་གསུངས་པ་ལྟར་རོ། ། གཉིས་པ་བསྡུས་པའི་དོན་ནི། འདི་ལས་ཀྱི་རྣམ་གྲངས་སུ་བཤད་པ་མེད་ཀྱང་ཆོ་གར་བཤད་པ་ཡིན་ནོ། ། ཚིག་གི་དོན་ནི། གང་གིས་འབུལ་བར་བྱེད་པ། སྨྱོ་བ་དང༌། སེམས་རྣམ་པར་གཡེངས་པ་དང༌། ཚོར་བས་གཟིར་བ་ལྟ་བུས་ཕུལ་ན། ཕུལ་བར་མི་འགྱུར་ཏེ།
ཇི་སྐད་དུ། རང་བཞིན་ཉམས་པས་བྱས་པ་ཉིད་ནི་ཕུལ་བ་ཉིད་མ་ཡིན་ནོ། ། ཞེས་གསུངས་པས་སོ། ། གང་ལ་འབུལ་བའི་ཡུལ་ཡང༌། མིའི་འགྲོ་བ་པ་ཡིན་པ། སྨྲ་ཤེས་པ། དོན་གོ་བ། ཤེས་པ་རང་བཞིན་དུ་གནས་པ། མ་ནིང་དང༌། མཚན་གཉིས་པ་མ་ཡིན་པ་སྟེ་ཐ་སྙད་ལྔ་དང་ལྡན་པའོ། །
འབུལ་བའི་གནས་ནི། དབེན་པ་མ་ཡིན་པ། གང་འབུལ་རྒྱུ་ནི་བདག་ཉིད་ཀྱི་བསླབ་པ་སྟེ། དེ་རྣམས་གཞིའི་ཡན་ལག་གོ ། བསམ་པ་ནི། མི་དབེན་པ་ལ་དབེན་པར་འདུ་ཤེས་པ་མ་ཡིན་པ། ཀུན་སློང་ནི་འབུལ་བར་འདོད་པ། སྦྱོར་བ་ནི་ལུས་ངག་གང་ཡང་རུང་བའི་རིག་བྱེད་ཀྱིས་ཆོག་པར། ཆོས་ཀྱི་བཤེས་གཉེན་གྱིས་བཞེད་ལ། དུལ་བ་ལྷ།
ངག་གི་རྣམ་པར་རིག་བྱེད་དགོས་པར་བཞེད་དོ། ། བརྒལ་ལན་ནི་ཕམ་པ་འཆབ་བཅས་ཅན་ལ་སྡོམ་པ་ཡོད་པས། འབུལ་དུ་རུང་ལ། སླར་སྐྱེ་བ་ནི་མ་ཡིན་ལ། རྒྱུད་གསོར་མི་རུང་ཉམས་པའི་ཕྱིར། འོན་ཀྱང་རབ་ཏུ་བྱུང་བ་བར་མ་ལེན་དུ་རུང་ངོ༌། ། གཉིས་པ་བསྲུང་ནུས་པ་ལ་ཇི་ལྟར་བསྲུང་བའི་ཆོ་ག་ལ། སྡོམ་ནི། ཁང་པ་དང་ནི་གཙུག་ལག་ཁང༌། ། དགེ་འདུན་དབྱེན་དང་དེ་རྗེས་ཕྱོགས། །
སུན་འབྱིན་བཀའ་བློ་མི་བདེ་དང༌། ། སྣམ་སྦྱར་སྟན་དང་རུང་བ་དང༌། ། སྦྲེལ་མེད་གཅིག་པུ་གཙུག་ལག་ཁང༌། ། གོ་བྱེད་གསོལ་བ་ཆོས་གོས་དང༌། ། ངོར་དང་གཞོག་འཕྱས་བསྐོ་བ་དང༌། ། ཅང་མི་སྨྲ་དང་སྟོན་པ་དང༌། ། ལྷག་པོར་དགེ་སློང་སྨད་པ་དང༌། ། དགེ་ཚུལ་བསྙིལ་དང་བསླབ་པ་དང༌། ། གཞིག་དང་བཤེག་དང་ནགས་རྣམས་ཀྱི། ། སྡེ་ཚན་ཡང་དག་བསྡུས་པ་ཡིན། །
ཞེས་སློབ་དཔོན་ཉིད་ཀྱིས་ལས་བརྒྱར་གསུངས་སོ། ། དགེ་སློང་ཕའི་རྣམ་འབྱེད་ཀྱི་སྐབས་ནས་འབྱུང་བའི་ལས་ཀྱི་ཆོ་ག་ནི། འདི་ཙམ་ཞིག་ཏུ་ཟད་ལ། དེ་དག་གི་ནང་ནས་གལ་ཆེ་བ་དང༌། སྒྲུབ་སླ་བ་འགའ་ཞིག་བརྗོད་པར་བྱའོ། ། འདིར་ཁང་པ་དང༌། ཁང་ཆེན་གྱི་བསྟན་པ་སྦྱིན་པ་ལ་དགེ་སློང་གི་གསོལ་བ་བཏབ་པ་དང༌། དགེ་འདུན་གྱིས་སྦྱིན་པའོ། ། དང་པོ་ནི། བསྟན་པ་གསོལ་བའི་དགེ་སློང་དེས།
གཙུག་ལག་ཁང་དུ་སོང་སྟེ། གཎྜི་བརྡུང༌། གནས་མལ་བཤམས། དྲིས་པའི་ཚིག་གིས་ལན་གོ་བར་བྱས་ནས། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ། མཆིལ་ལྷྭམ་ཕུད་དེ། བླ་གོས་ཕྲག་པ་གཅིག་ཏུ་བྱས་ནས་རྒན་རིམ་བཞིན་དུ་ཕྱག་འཚལ་ཏེ། རྒན་པའི་མཐའ་ལོགས་སུ་ཅོག་པུར་འདུག་ནས་ཐལ་མོ་སྦྱར་ཏེ། འདི་སྐད་ཅེས་བརྗོད་པར་བྱའོ། ། དགེ་འདུན་བཙུན་པ་རྣམས་གསན་དུ་གསོལ།
བདག་དགེ་སློང་ལག་གི་བླ་མིང་འདི་ཞེས་བགྱི་བ། ཁང་པའི་གཞི་རུང་བ། རྩོད་པ་མ་མཆིས་པ། བརྩམ་དུ་རུང་བ་ཞིག་བརྩམས་ཏེ། བདག་དགེ་སློང་ལག་གི་བླ་མིང་འདི་ཞེས་བགྱི་བ། དགེ་འདུན་ལས་ཁང་པའི་གཞི་རུང་བ། རྩོད་པ་མ་མཆིས་པ། བརྩམ་དུ་རུང་བ། བསྟན་པ་གསོལ་ན། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ།
བདག་དགེ་སློང་ལག་གི་བླ་མིང་འདི་ཞེས་བགྱི་བ་ལ། ཁང་པའི་གཞི་རུང་བ། རྩོད་པ་མ་མཆིས་པ་བརྩམ་དུ་རུང་བ། བསྟན་པ་སྩལ་དུ་གསོལ། ཞེས་ལན་གསུམ་བརྗོད་པའོ། ། གཉིས་པ་སྦྱིན་པ་ལ། དང་པོར་བྱ་བ་དང༌། སྦྱིན་པ་དངོས་སོ། ། དང་པོ་ནི། དགེ་འདུན་ཐམས་ཅད་དམ་བསྐོས་པས།
ས་གཞི་དེ་དག་ལ་དག་པར་བྱའོ། ། དེ་ལྟར་བརྟག་ནས་བསྐོས་པ་དེས། འདི་སྐད་ཅེས་བརྗོད་པར་བྱ་སྟེ། གནས་བརྟན་དག་གཞི་དེ་རུང་བ་དང༌། རྩོད་པ་མ་མཆིས་པ་དང༌། བརྩམ་དུ་རུང་བ་དག་ལགས་ཀྱི། ད་དེའི་དུས་ལ་བབ་པར་མཁྱེན་པར་མཛོད་ཅིག་ཅེས་བརྗོད་དོ། ། དེ་ནི་དང་པོར་བྱའོ། ། དེའི་འོག་ཏུ་དགེ་སློང་ཞིག་གིས་གསོལ་བ་བྱས་ཏེ་ལས་བྱའོ། ། དགེ་འདུན་བཙུན་པ་རྣམས་གསན་དུ་གསོལ།
དགེ་སློང་ལག་གི་བླ་མིང་འདི་ཞེས་བགྱི་བ་འདིས། ཁང་པའི་གཞི་རུང་བ། རྩོད་པ་མ་མཆིས་པ། བརྩམ་དུ་རུང་བ་ཞིག་བཙལ་ཏེ། དགེ་སློང་ལག་གི་བླ་མིང་འདི་ཞེས་བགྱི་བ་འདི། དགེ་འདུན་ལས་ཁང་པའི་གཞི་རུང་བ། རྩོད་པ་མ་མཆིས་པ་བརྩམ་དུ་རུང་བ་བསྟན་པ་གསོལ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་ལག་གི་བླ་མིང་འདི་ཞེས་བགྱི་བ་ལ། ཁང་པའི་གཞི་རུང་བ།
རྩོད་པ་མ་མཆིས་པ། བརྩམ་དུ་རུང་བ་བསྟན་པ་གསོལ་ཏེ། འདི་ནི་གསོལ་བའོ། ། ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་ལག་གི་བླ་ཞེས་པ་ནས། བསྩལ་ཏེ། དགེ་སློང་ནས་བསྟན་པ་གསོལ་ཏེ། དེའི་སླད་དུ་དགེ་འདུན་གྱིས་དགེ་སློང་ལག་གི་བླ་མིང་འདི་ཞེས་བགྱི་བ་ལ། ཁང་པའི་གཞི་ནས་རུང་བ་བསྟན་པ་གསོལ་ན།
ཚེ་དང་ལྡན་པ་གང་དག དགེ་སློང་ལག་གི་བླ་མིང་འདི་ཞེས་བགྱི་བ་ལ། ཁང་པའི་གཞི་རུང་བ། རྩོད་པ་མ་མཆིས་པ། བརྩམ་དུ་རུང་བ་བསྟན་པ་སྩལ་བཟོད་པ་དེ་དག་ནི་ཅང་མ་གསུང་ཞིག གང་དག་མི་བཟོད་པ་དེ་དག་ནི་གསུངས་ཤིག དགེ་འདུན་གྱིས་བཟོད་ཅིང་གནང་ནས། དགེ་འདུན་གྱིས་ལག་གི་བླ་མིང་འདི་ཞེས་བགྱི་བ་ལ། ཁང་པའི་གཞི་རུང་བ། རྩོད་པ་མ་མཆིས་པ།
བརྩམ་དུ་རུང་བ་བསྟན་པ་སྩལ་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། ། དེ་ནི་ཁང་པའི་བསྟན་པ་སྦྱིན་པའོ། ། ཁང་ཆེན་གྱི་བསྟན་པ་གསོལ་བ་དང༌། སྦྱིན་པ་ལ། ཁང་པའི་གཞི་ཞེས་པའི་ཚབ་ཏུ། གཙུག་ལག་ཁང་གི་གཞི་ཞེས་སྦྱར་བ་མ་གཏོགས་འདོན་པ་བསྒྱུར་རོ། ། གཉིས་པ་དེ་རྣམ་པར་བཤད་པ་ལ། དགོས་པའི་དོན་ནི། ཁང་པ་དང་ཁང་ཆེན་གྱི་དགེ་འདུན་ལྷག་མ་མི་འབྱུང་བའི་ཆེད་དུའོ། །
བསྡུས་པའི་དོན་ནི་ཁང་པ་ཁང་ཆེན་བསྟན་པ་དང༌། ཞེས་གསོལ་གཉིས་ཀྱི་ལས་སུ་བཤད་དོ། ། གསུམ་པ་ཚིག་གི་དོན་ལ། འདིར་དགེ་སློང་ལག་གི་བླ་གཞན་ཞིག་བསྐོས་པའི་དབང་དུ་བྱས་པ་ཡིན་གྱི། བསྐོས་པ་མེད་ན་དགེ་སློང་དེ་ཉིད་ཀྱི་མིང་གིས་བྱའོ། ། འདིར་ཁང་པ་ཁང་ཆེན་གྱི་ལྷག་མ་སྐྱེད་པ་ལ་བསྐོས་པ་ཡན་ལག་ཏུ་དགོས་པ་མ་ཡིན་ཏེ། ཇི་སྐད་དུ། བསྐོས་པ་དང་མ་སྐོས་པ་ཉིད་དག་ནི་གཙོ་བོ་ཉིད་མ་ཡིན་ནོ། ། བསྐོས་པ་ནི་རང་ཉིད་དང་འདྲའོ་ཞེས་གསུངས་པའི་ཕྱིར། དགེ་སློང་གཅིག་གིས།
དགེ་སློང་གཉིས་པ་བསྐོས་པའི་ཚེ་ནི། གཉིས་ཀ་ལ་བསྟན་པ་མ་ཐོབ་པར་ཡན་ལག་གཞན་ཚང་ན་ལྷག་མར་འགྱུར་ཏེ་གཅིག་གི་དོན་དུའོ་ཞེས་དང༌། བསྐོས་པ་ནི་རང་ཉིད་དང་ཞེས་པའི་འགྲེལ་པར་མདོ་སྔ་མས་ནི་བསྐོས་པའི་ལྟུང་བ་རྣམ་པར་བཞག་གོ ། འདིས་ནི་བསྐོ་བར་བྱེད་པའི་ལྟུང་བ་རྣམ་པར་བཞག་པར་བྱས་སོ་ཞེས་དེ་སྐད་དུ་གསུངས་པའི་ཕྱིར། ལྷག་མར་འགྱུར་བ་ལ་ཡུལ་དགེ་སློང་གི་ཆེད་དུ་ཁང་པ་དང་ཁང་ཆེན་བརྩིགས་པ་མི་དགོས་ཏེ། ཡུལ་ཁྱིམ་པའམ་རབ་ཏུ་བྱུང་བ་གཅིག་གམ་བཞིར་ལོངས་ཡན་གྱི་དོན་དུ་བྱས་པས་ལྷག་མར་འགྱུར་སྲིད་པའི་ཕྱིར་ཏེ། འགྲེལ་པར་བདག་ཉིད་གཅིག་པུའམ་དགེ་སློང་གཞན་ཞིག་གམ། ཁྱིམ་པ་གཅིག་གི་དོན་དུ་བྱེད་དུ་བཅུག་ན་དགེ་འདུན་ལྷག་མའོ་ཞེས་དང༌། ཁང་ཆེན་གྱི་འགྲེལ་པར། ཚོགས་ཀྱི་དོན་དུའོ་ཞེས་བྱ་བ་ནི་ཁྱིམ་པ་ཡན་ཆད་རབ་ཏུ་བྱུང་བ་དང་མ་བྱུང་བ་ཡང་རུང་སྟེ་གང་ཟག་བཞི་ཡན་ཆད་ལ་ཚོགས་ཞེས་བྱ་བར་དགོངས་སོ་ཞེས་དང༌།
རྣམ་འབྱེད་ལས་ཚོགས་ཀྱི་ཕྱིར་ཞེས་བྱ་བ་ནི་དེ་བཞིན་གཤེགས་པའི་ཉན་ཐོས་ཀྱི་དགེ་འདུན་ནོ་ཞེས་གསུངས་པ་དེ་ནི་གླེང་གཞིའི་དབང་གིས་དཔེ་ཙམ་དུ་ཟད་པས་འདི་ལ་ཉེས་པ་མེད་དོ། ། ཞེས་གསུངས་པས་སོ། ། ཡུལ་དང་གསུམ་གྱི་དོན་དུ་བྱས་པ་ལ་ནི་སྦོམ་པོར་གསུངས་སོ། ། ཁང་པའི་ལྷག་མ་བསྐྱེད་པ་ལ། ས་གཞི་དང་ཡོ་བྱད་གཞན་ལས་བཙལ་བ་དགོས་ལ། དེའི་ཁྱད་པར་ཡང་ལྟུང་བ་འབྱིན་པ་པོ་རང་ཉིད་ཀྱིས་བཙལ་བའམ་ཚོལ་དུ་བཅུག་པའོ། ། ས་གཞི་དེ་ཡང་མ་དག་པ་དང༌། མ་བསྟན་པ་དེར་ཁང་པ་ཚད་ལས་ལྷག་པའི་ཚེ་ཡིན་ལ། ཁང་ཆེན་ལས་བཙལ་བ་ཡན་ལག་ཏུ་ངེས་པར་མི་དགོས་ཤིང༌། འགྲེལ་པར་གཙུག་ལག་ཁང་ལ་ནི་ཚད་ངེས་པ་མེད་དོ་ཞེས་གསུངས་པས།
བསྟན་པས་ཀྱང་ཁང་པ་ལ་ཚད་ངེས་པར་བྱེད་དགོས་ལ། ཁང་ཆེན་ལ་ཡ་མཐའི་ཚད་མ་གསུངས་སོ། ། ཁང་ཆེན་དུ་མ་ཟད་ཀྱི་ཁང་པའི་བསྟན་པ་གསོལ་བ་ལ་ཡང༌། གཞི་དེ་མ་བཙལ་བ་དགོས་པ་ནི་མ་ཡིན་ཏེ། བཙལ་བ་ལ་ལྟུང་བ་བསྐྱེད་པར་གསུངས་པ་དེ་གཞི་མ་དག་པ་དེ་འདྲ་བ་བཙལ་བ་ལ་འཆད་དགོས་པའི་ཕྱིར་དང༌། དགེ་སློང་གིས། ཁང་པའི་ས་གཞི་གཞན་ནས་མི་ཚོལ་ན། ཁང་པའི་གནང་བ་གསོལ་བའི་གཞི་དེ་གང་ཡིན་མི་རྙེད་པའི་ཕྱིར། དེས་ན་ས་གཞི་མ་དག་པ་བཙལ་བ་དེར། ཡོ་བྱད་སོགས་ཀྱང་བཙལ།
བསྟན་པ་ཡང་མ་ཐོབ་པར་བྱས་ན་ལྷག་མ་སྐྱེད་པའི་དོན་ཡིན་ནོ། ། བཞི་པ་བརྒལ་ལན་ནི། འབྲི་ཁུང་འདུལ་འཛིན་ན་རེ། ཁང་པ་དང་ཁང་ཆེན་གྱི་བསྟན་པ་ལ་གསོལ་བའི་སྔ་རོལ་དུ། ལག་གི་བླ་བསྐོ་དགོས་པ་ཡིན་ཏེ། ཁང་པ་སོགས་རྩིགས་པ་ལ་ལག་གི་བླ་དགོས་པའི་ཕྱིར། ཞེས་གསུངས་པ་ནི་མ་ཡིན་ཏེ། འགྲེལ་པར་མ་སྐོས་པ་ཞེས་བྱ་བ་ནི་རང་གིས་བྱེད་པ་ཉིད་དོ། ། ཞེས་མ་སྐོས་པའི་དགེ་སློང་ལྟུང་བ་སྐྱེད་པའི་རྟེན་དུ་བཤད་ལ། བསྟན་པ་གསོལ་བ།
གསོལ་བ་པོ་ལག་གི་བླར་བསྐོས་པ་ཁོ་ན་ཡིན་ན་ལྟུང་བའི་རྟེན་སྔ་མ་དེ་ཁོ་ན་ཡིན་དགོས་པའི་ཕྱིར། སྤྱིར་བཏང་དུ་དགེ་འདུན་གྱིས་བསྐོས་པའི་ལག་གི་བླས། གཅིག་གམ་ཚོགས་ཀྱི་དོན་དུ་གནས་ཁང་བརྩིགས་པའི་ཚེ་ལག་གི་བླ་དེ་ཉིད་ཀྱིས་དགེ་འདུན་ལ་བསྟན་པ་གསོལ་དགོས་པ་ཡིན་ཀྱང༌། སྤྱིར་བསྟན་པ་གསོལ་བ་ཐམས་ཅད་ལ་དེར་མ་ངེས་པའི་ཕྱིར་དང༌། ལག་གི་བླ་མ་ཡིན་པའི་དགེ་སློང་གིས་གཞན་གྱི་དོན་དུ་བསྟན་པ་གསོལ་བ་ཡོད་པའི་ཕྱིར་དང༌། དེ་ལྟ་མ་ཡིན་ན་ལག་གི་བླར་མི་སྤྲོ་བའི་དགེ་སློང་རྒན་པོ་དེས་རང་གི་དོན་དུ་ཁང་པའི་བསྟན་པ་གསོལ་བ་མི་འཆགས་པར་ཐལ་བའི་ཕྱིར་དང༌། དེ་ལ་ཡང་དགེ་སློང་ལག་གི་བླ་ཞིག་བསྐོ་དགོས་ན། ལག་གི་བླ་མ་ཡིན་པའི་དགེ་སློང་རྒན་པོས་ཁྱིམ་པའམ་དགེ་ཚུལ་ལྟ་བུ་ཁང་པ་རུང་ཚད་ལྡན་བརྩིག་ཏུ་འཇུག་པ་དེའི་ཚེ་བསྟན་པ་མི་འཆགས་པར་ཐལ་བའི་ཕྱིར། དགེ་འདུན་གྱིས་དགེ་སློང་ལག་གི་བླ་མ་བསྐོས་པར་ནི་ཁང་པ་བརྩིག་ཏུ་རུང་བ་མ་ཡིན་ཏེ། དེ་ལྟ་ན་ས་རྐོ་བའི་ལྟུང་བ་འབྱུང་བའི་ཕྱིར་དང༌།
དགེ་འདུན་གྱིས་དགེ་འདུན་ལ་བསྟན་པ་སྦྱིན་པ་མི་འཆགས་པའི་ཕྱིར། གང་ཟག་ལ་ནི་མི་མཚུངས་ཏེ། ཁང་པའི་བསྟན་པ་ཐོབ་པས་བརྐོ་བའི་ལྟུང་བ་ཁེགས་པའི་ཕྱིར་རོ། ། ཡང་འབྲི་ཁུང་པ་ན་རེ། གཙུག་ལག་ནི་གཞི་དག་པ་གསུམ་ལྡན་ཡིན་ན། ཡོ་བྱད་བཙལ་མ་བཙལ་གང་ཡང་རུང་བས་བརྩིག་ཏུ་རུང་ལ། ཁང་པ་ནི། གཞི་དག་པ་གསུམ་དང་ལྡན་ཡང༌། རང་ལས་ནོར་ཐ་དད་པ་གཞན་ལ་བླངས་པའི་སྒོ་ནས་བཙལ་བ་རྣམས་ལ་མི་རུང་ངོ༌། ། ཞེས་གསུངས་པ་ནི་མི་རིགས་ཏེ།
རང་ལས་ནོར་ཐ་དད་པ་གཞན་ལ་བླངས་པའི་སྒོ་ནས་ས་གཞི་བཙལ་བ་རྣམས་ལ་བསྟན་པ་གསོལ་དུ་རུང་བའི་ཕྱིར་ཏེ། ཇི་སྐད་དུ། ལས་བརྒྱ་རྩ་གཅིག་པ་ལས། དགེ་སློང་གིས་བདག་གིས་བླངས་པ་བདག་པོ་མེད་པ་བདག་གི་ཕྱིར་ཁང་པ་བརྩིག་ཏུ་འཇུག་ན་དགེ་སློང་དེས་གཞི་རུང་བ་དང༌། རྩོད་པ་མེད་པ་དང༌། བརྩིག་དུ་རུང་བ་བཙལ་ཏེ་དགེ་འདུན་ལ་བསྟན་པ་གསོལ་བར་བྱའོ། ། ཞེས་གསུངས་པའི་ཕྱིར། ཡང་འབྲིང་ཁུང་པ་གཞི་མ་དག་པ་ལ་ཁང་པ་དང་གཙུག་ལག་ཁང་གི་བསྟན་པ་གསོལ་དུ་མི་རུང་ཞིང༌། དགེ་འདུན་གྱིས་གནང་བ་བྱིན་ཀྱང་མི་འཆགས་སོ། ། ཞེས་ཟེར་རོ། །
མི་རུང་བ་བདེན་མོད་ཀྱང་མི་འཆགས་པ་མི་བདེན་ཏེ། དེ་ལྟ་ན་གཞི་མ་དག་པར་གནང་བ་གསོལ་ནས་བྱིན་པ་དེ་ལ་ཡན་ལག་གཞན་རྣམས་ཚང་ན་དགེ་འདུན་ལྷག་མ་དངོས་གཞི་སྐྱེད་པར་འགྱུར་ཏེ། དེ་བསྐྱེད་པའི་ཡན་ལག་གཞན་རྣམས་ཚང་ཞིང་བསྟན་པ་མ་ཐོབ་པའི་ཕྱིར། འདོད་པར་མི་ནུས་སྟེ། ཇི་སྐད་དུ། གཞི་མ་དག་པ་ལའོ། ། ཞེས་དང༌། མ་བསྟན་པ་ལའོ་ཞེས་པའི་མདོ་གཉིས་ལ་རྣམ་བཅད་སོ་སོ་བ་ཡོད་དགོས་པའི་ཕྱིར་རོ། ། བཀའ་བློ་མི་བདེ་བའི་དགེ་འདུན་ལྷག་མའི་སྐབས་ནས། ལྡོག་པའི་ཕྱིར་བསྒོ་བར་བྱའོ་ཞེས་གསུང་བ་ལ།
བཞམ་སྒོ་དང༌། བཟློག་ཚུལ་གཉིས། འདི་ན་དགེ་སློང་འགའ་ཞིག་ལ། དགེ་སློང་གཞན་རྣམས་ཀྱིས་འདུལ་བ་དང་མཐུན་པར་སྨྲས་པ་ནི། ཚེ་དང་ལྡན་པ་དག་ཁྱེད་ཅག་དགེ་ཡང་རུང་སྡིག་ཀྱང་རུང་བདག་ལ་ཅང་མ་སྨྲ་ཞིག བདག་ཀྱང་དགེ་ཡང་རུང་སྡིག་ཀྱང་ཚེ་དང་ལྡན་པ་དག་ལ་ཅི་ཡང་མི་སྨྲའོ། ། ཞེས་ཟེར་བ་དེ་ལ་འདི་སྐད་ཅེས་བསྒོ་བར་བྱ་སྟེ། ཚེ་དང་ལྡན་པ་འདུན་པ་ཁྱོད་དགེ་སློང་རྣམས་ཀྱི་གདོན་པར་གཏོགས་པ་བསླབ་པའི་གཞི་རྣམས་དང༌། བདེ་བར་གཤེགས་པའི་མདོར་གཏོགས་པ་རྣམས་ཀྱིས་ཆོས་དང་མཐུན་པ་དང་འདུལ་བ་དང་མཐུན་པར་སྨྲ་ན། བདག་ཉིད་བརྗོད་པར་བྱ་བ་མ་ཡིན་པར་མ་བྱེད་པར་ཚེ་དང་ལྡན་པ་བདག་ཉིད་བརྗོད་པར་བྱ་བ་ཁོ་ནར་གྱིས་ཤིག
དགེ་སློང་རྣམས་ཚེ་དང་ལྡན་པ་ལ་ཆོས་དང་མཐུན་པ་དང་འདུལ་བ་དང་མཐུན་པར་སྨྲ་ན། ཚེ་དང་ལྡན་པ་ཡང་དགེ་སློང་རྣམས་ལ་ཆོས་དང་མཐུན་པ་དང་འདུལ་བ་དང་མཐུན་པར་སྨྲོས་ཤིག འདི་ལྟ་སྟེ་གཅིག་ལ་གཅིག་བརྗོད་པར་བྱ་བ་ཉིད་དུ་བྱེད་པ་དང༌། གཅིག་ལ་གཅིག་འདོམས་ཤིང་རྗེས་སུ་སྟོན་པ་དང༌། གཅིག་གིས་གཅིག་ལྟུང་བ་ལས་སློང་བ་ཉིད་དེ་ལྟ་བུས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེའི་འཁོར་འདི་འཕེལ་བར་འགྱུར་གྱིས། ཚེ་དང་ལྡན་པ་འདུན་པ་ཁྱོད་བདག་ཉིད་བརྗོད་པར་བྱ་བ་མ་ཡིན་པར་བྱེད་པའི་ལས་ཀྱི་མཐའ་འདི་ལྟ་བུ་འདི་ཐོང་ཤིག དེ་ནི་དུས་དང་པོར་བྱ་བའོ། ། གཉིས་པ་ལས་དངོས་ལ། གསོལ་བ་དང་བརྗོད་པའོ། ། དང་པོ་ནི།
དགེ་བསྐོས་ཀྱི་གཎྜི་བརྡུང་བ་སོགས་བྱས་ནས། དགེ་སློང་གཅིག་གིས་འདུག་ལ་འདི་སྐད་ཅེས་བརྗོད་པར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་འདུན་པ་འདི་ལྟུང་བ་བྱུང་བ་ཆོས་བཞིན་དུ་སླར་མི་བགྱིད་ནས། འདི་ལ་དགེ་སློང་རྣམས་ཀྱིས་གདོན་པར་གཏོགས་པའི་བསླབ་པའི་གཞི་རྣམས་དང༌། བདེ་བར་གཤེགས་པའི་མདོར་གཏོགས་པ་རྣམས་ཀྱིས་ཆོས་དང་མཐུན་པ་དང་འདུལ་བ་དང་མཐུན་པར་སྨྲས་པ་ནི་ཚེ་དང་ལྡན་པ་དག་ཁྱེད་ཅག་དགེ་ཡང་རུང་སྡིག་ཀྱང་རུང་བདག་ལ་ཅི་ཡང་མ་སྨྲ་ཤིག བདག་ཀྱང་དགེ་ཡང་རུང་སྡིག་ཀྱང་རུང་ཚེ་དང་ལྡན་པ་དག་ལ་ཅི་ཡང་མི་སྨྲའོ། ། ཚེ་དང་ལྡན་པ་དག་གིས་བདག་ལ་ཚིག་གི་ལམ་ཐོངས་ཤིག ཁྱོད་ལ་ཡང་བདག་གིས་སྨྲས་པས་ཅི་ཞིག་བྱ། ཞེས་བདག་ཉིད་བརྗོད་པར་བགྱི་བ་མ་ལགས་པར་བགྱིད་པ་འདི་ལ།
དགེ་སློང་མང་པོས་བཞམས་ཏེ་བསྒོ་ན། འདི་ལ་དགེ་སློང་མང་པོས་བཞམས་ཏེ་བསྒོ་ཡང་གཞི་དེ་ཉིད་ལ་ནན་གྱིས་མཆོག་ཏུ་བཟུང་ནས་མངོན་པར་ཞེན་ནས། འདི་ཉིད་བདེན་གྱི་གཞན་ནི་བརྫུན་པའོ་ཞེས་རྗེས་སུ་ཐ་སྙད་འདོགས་པར་བགྱིད་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན། དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་དགེ་སློང་འདུན་པ་ལ། ཚེ་དང་ལྡན་པ་འདུན་པ་ཁྱོད། དགེ་སློང་རྣམས་ཀྱིས་གདོན་པར་གཏོགས་པའི་བསླབ་པའི་གཞི་རྣམས་དང་བདེ་བར་གཤེགས་པའི་མདོར་གཏོགས་པ་རྣམས་ཀྱིས་ཆོས་དང་འདུལ་བ་དང་མཐུན་པར་སྨྲས་པ་ན། བདག་ཉིད་བརྗོད་པར་བྱ་བ་མ་ཡིན་པར་མ་བྱེད་པར་ཚེ་དང་ལྡན་པ་བདག་ཉིད་བརྗོད་པར་བྱ་བ་ཁོ་ནར་གྱིས་ཤིག དགེ་སློང་རྣམས་ཚེ་དང་ལྡན་པ་ལ་ཆོས་དང་མཐུན་པ་དང་འདུལ་བ་དང་མཐུན་པར་སྨྲ་བ་ན་ཚེ་དང་ལྡན་པ་ཡང་དགེ་སློང་རྣམས་ལ་ཆོས་དང་མཐུན་པ་དང་འདུལ་བ་དང་མཐུན་པར་སྨྲོས་ཤིག
འདི་ལྟ་སྟེ་གཅིག་ལ་གཅིག་བརྗོད་པར་བྱ་བ་ཉིད་དུ་བྱེད་པ་དང༌། གཅིག་ལ་གཅིག་འདོམས་ཤིང་རྗེས་སུ་སྟོན་པ་དང༌། གཅིག་གིས་གཅིག་ལྟུང་བ་ལས་སློང་བ་ཉིད་དེ་ལྟ་བུས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེའི་འཁོར་འདི་འཕེལ་བར་འགྱུར་གྱིས་ཚེ་དང་ལྡན་པ་འདུན་པ་ཁྱོད་བདག་ཉིད་བརྗོད་པར་བྱ་བ་མ་ཡིན་པར་བྱེད་པའི་ལས་ཀྱི་མཐའ་འདི་ལྟ་བུ་ཐོང་ཞིག ཅེས་གསོལ་བ་དང་བཞིའི་ལས་ཀྱིས་བསྒོ་བ་མཛད་དོ། ། འདི་ནི་གསོལ་བའོ། ། ལས་ནི་འདི་ལྟར་བྱ་སྟེ། དགེ་འདུན་ནས་རྗེས་སུ་འདོགས་པར་བགྱིད་དེ། དེའི་སླད་དུ་དགེ་འདུན་གྱིས་དགེ་སློང་འདུན་པ་ལ་ཞེས་སྦྱར། གཞན་རྣམས་སྔ་མ་དང་འདྲ་ལ། གསོལ་བ་དང་བཞིའི་ལས་ཀྱིས་བསྒོ་བ་མཛད་ན།
ཚེ་དང་ལྡན་པ་གང་དག་དགེ་སློང་འདུན་པ་ལ་གསོལ་བ་དང་བཞིའི་ལས་ཀྱིས་བསྒོ་བ་མཛད་པར་བཟོད་པ་དེ་དག་ནི་ཅང་མ་གསུངས་ཤིག གང་དག་མི་བཟོད་པ་དེ་དག་ནི་གསུངས་ཤིག འདི་ནི་ལས་བརྗོད་པ་དང་པོ་སྟེ། དེ་བཞིན་དུ་ལན་གཉིས་ལན་གསུམ་བཟླས། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་འདུན་པ་ལ་གསོལ་དང་བཞིའི་ལས་ཀྱིས་བསྒོ་བ་མཛད་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། ། ཞེས་པའོ། ། གཉིས་པ་དེ་རྣམ་པར་བཤད་པ་ལ། དགོས་པའི་དོན་ནི། བསྒོ་བ་ལས་གྱུར་པའི་དགེ་འདུན་ལྷག་མའི་ལྟུང་བ་མི་འབྱུང་བ་དང༌།
དགེ་འདུན་ལྷག་མའི་དངོས་གཞི་བསྐྱེད་པ་ལ། ལྡོག་ཚུལ་ལྔ་པོ་འདི་སྔོན་དུ་འགྲོ་དགོས་པའོ། ། བསྡུས་པའི་དོན་ནི། བསྒོ་བར་བྱ་བ་རྣམས་དང་ནི་ཞེས་གསོལ་བ་དང་བཞིའི་ལས་སུ་བཤད་དོ། ། གསུམ་པ་ཚིག་གི་དོན་ནི། བསྒོ་བ་ལས་གྱུར་པ་རྣམ་པ་བཅུ་དང༌། དགེ་ཚུལ་བསྙིལ་བ་རྣམས་ལ་ལྡོག་ཚུལ་ལྔ་པོ་འདི་ཐུན་མོང་དུ་རྗེས་སུ་འགྲོ་བ་ཡིན་ནོ། ། བཅུ་པོའི་ནང་གི་སྡིག་ལྟ་མི་གཏོང་བ་ལ་བྱ་བ་ལ་ཡང་གཉིས་ཏེ། དགེ་སློང་སྡིག་ལྟ་ཅན་ལ་ལྟུང་བྱེད་ཀྱི་རྒྱུར་བྱ་བའི་སྒོ་གྱུར་གྱི་ལས་དང༌། དགེ་ཚུལ་སྡིག་ལྟ་ཅན་ལ་བསྙིལ་བའི་རྒྱུར་བྱ་བའི་སྒོ་གྱུར་གྱི་ལས་སོ། །
འདི་དག་གི་སྐབས་སུ་བཞམ་བསྒོ་མ་བྱས་པར་གསོལ་བཞིའི་ལས་མི་འཆགས་པ་དང༌། ཁྱིམ་སུན་འབྱིན་པ་ལ་བསྐྲད་པ་སྔོན་དུ་འགྲོ་དགོས། བཀའ་བློ་མི་བདེ་བ་ལ་གླེང་དྲན་སྔོན་དུ་འགྲོ་དགོས་སོ། ། འདི་དག་དང་གྲངས་སུ་གཞུག་པ་བཞི་པོ་རྣམས་ནི་མི་མཐུན་པའི་ལས་ཡིན་ཀྱང་ཆད་ལས་མ་ཡིན་ཏེ། བྱ་བ་ངན་པ་ལས་ལྡོག་པའི་ཆེད་དུ་གྲོས་འདེབས་པ་ཙམ་ཡིན་པའི་ཕྱིར། བཞི་པ་བརྒལ་ལན་ནི། འདིར་དགེ་འདུན་དབྱེན་གྱི་ལྷག་མའི་གླེང་གཞི་དབྱེན་གྱིས་འཚམས་མེད་བྱས་པ་ལས་བྱུང་བ་ཡིན་ཀྱང༌། དབྱེན་གྱིས་འཚམས་མེད་ཡིན་ན་ལྷག་མ་ཡིན་པས་མ་ཁྱབ་སྟེ། དགེ་སློང་ལྷ་སྦྱིན་གྱི་རྒྱུད་ཀྱི་དབྱེན་གྱི་མཚམས་མེད་བཞིན་ནོ། ། དབྱེན་གྱི་ལྷག་མ་ཡིན་ན་འཚམས་མེད་ཡིན་མི་དགོས་ཏེ།
དགེ་སློང་མའི་རྒྱུད་ཀྱི་དབྱེན་གྱི་ལྷག་མ་བཞིན་ནོ། ། དེ་གཉིས་འགལ་བ་ཡང་མ་ཡིན་ཏེ། བཅས་པ་མཛད་པའི་རྗེས། ཐུབ་པ་མྱ་ངན་ལས་མ་འདས་པའི་གོང་དེར་དགེ་སློང་འགའ་ཞིག་གིས་བྱ་བ་མ་ཡིན་པ་དེ་བྱས་ན་ལྷག་མ་དང་འཚམས་མེད་གཉིས་ཀར་འགྱུར་བ་ལ་འགལ་བ་མེད་པའི་ཕྱིར། མི་མཐུན་པའི་ལས་འདི་དག་གི་སྐབས་སུ་གང་ལ་བྱ་བའི་བསྒྲུབ་བྱ་དེ། ལས་གྲལ་དེར་འདུག་དགོས་པ་མ་ཡིན་ཏེ། མ་འདུག་ཀྱང་ལས་མི་འཆགས་པའི་ཉེས་པ་མི་མཐུན་པ་བསྐྱེད་པ་ཡང་མེད་ཅིང༌། བསྒྲུབ་བྱ་དེ་མངོན་དུ་གྱུར་དགོས་པ་ཡང་མ་ཡིན་པའི་ཕྱིར། ལས་གྲལ་དེ་ཉིད་དུ་མི་འདུག་དགོས་པའི་ཁྱབ་པ་ཡང་མེད་དེ། མངོན་སུམ་དུ་མ་གྱུར་པའི་ལས་སུ་མ་བཤད་པའི་ཕྱིར།
འོན་ཀྱང་འཚམས་ཀྱི་ནང་དེ་ན་གནས་པ་གཅིག་དགོས་ཏེ། ལུང་ཞུ་བ་ལ། འཚམས་ཀྱི་སླད་རོལ་ན་མཆིས་པས་འཚམས་ནང་ན་མཆིས་པ་རྣམས་ལ་བསྒོ་ནས་བསྒོ་ཞེས་བགྱིའམ། ཨུད་པ་ལི་མ་ཡིན་ནོ། ། བཙུན་པ་འཚམས་ཀྱི་ནང་ན་མཆིས་པས་འཚམས་ཀྱི་སླད་རོལ་ན་མཆིས་པ་རྣམས་ལ་བསྒོ་ན་བསྒོ་ཞེས་བགྱིའམ། ཨུད་པ་ལི་མ་ཡིན་ནོ། ། འོན་ཀྱང་གང་ལ་བྱ་བ་དེ་མངོན་སུམ་དུ་མི་འདུག་པའི་ཚེ། ཁྱོད་ལ་དགེ་འདུན་གྱིས་གསོལ་བ་དང་བརྗོད་པའི་ལས་བྱས་སོ་ཞེས་རེ་རེ་ནས་བསྒྲགས་དགོས་པ་ཡིན་ཏེ། མ་སྒྲགས་ན་དེས་མི་མཐུན་པའི་ལས་བྱས་པར་མི་ཤེས་པས། ཉེས་པ་ལས་ལྡོག་པའི་རྒྱུར་མི་འགྱུར་བའི་ཕྱིར་རོ། །
འཚམས་ཀྱི་ཕྱི་རོལ་དུ་ཆོས་གོས་དང་མི་འབྲལ་བའི་གནང་བ་སྦྱིན་པ་ལ། ཆོ་ག་ནི། གནང་བ་དེས་གཎྜི་བརྡུང་བ་སོགས་བྱས་ནས། བླ་གོས་ཕྲག་པ་གཅིག་ཏུ་བྱས། རྒན་རིམ་ལ་ཕྱག་འཚལ། རྒན་པའི་མཐའ་ལོགས་སུ་ཙོག་ཙོག་པུར་འདུག་སྟེ། ཐལ་མོ་སྦྱར་ནས་དགེ་འདུན་ལ་སྣམ་སྦྱར་ཉེ་བར་བསྟན་ཏེ། དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་འོད་སྲུངས་རྒན་པོ་རྒས་པ་རྒོག་ཏུ་གྱུར་པའམ། བདག་དང་དགེ་སློང་ཤཱ་རིའི་བུ་རླུང་ནད་ཅན་ལགས་ལ་བདག་གི་སྣམ་སྦྱར་ནི་ལྕི་བས་ཡོངས་སུ་སྐྱོང་བར་རྔོ་མ་ཐོག་ན།
བདག་དགེ་སློང་འོད་སྲུང་ནས། རླུང་ནད་ཅན་དགེ་འདུན་ལས་མི་འབྲལ་བའི་གནང་བ་གསོལ་ན། ཐུགས་བརྩེ་བ་ཅན། དགེ་འདུན་བཙུན་པ་རྣམས་ཀྱིས་བརྩེ་བའི་སླད་དུ། བདག་དགེ་སློང་ནས་རླུང་ནད་ཅན་ལ་རྣམ་སྦྱར་དང་མི་འབྲལ་བའི་གནང་བ་སྩལ་དུ་གསོལ། ཞེས་ལན་གསུམ་བཟླས། དེའི་འོག་ཏུ་དགེ་སློང་ཞིག་གིས་གསོལ་བ་བྱས་ཏེ་ལས་བྱའོ། ། འདུག་ལ་འདི་སྐད་ཅེས་བརྗོད་པར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་འོད་སྲུངས་ནས།
ཤཱ་རིའི་བུ་འདི་རླུང་ནད་ཅན་ལགས་ལ། འདིའི་སྣམ་སྦྱར་ནི་ལྕི་བས་ཡོངས་སུ་སྐྱོང་བར་རྔོ་མི་ཐོགས་ན། དགེ་སློང་འདི་ཞེས་བགྱི་བ་འདི། དགེ་འདུན་ལས་སྣམ་སྦྱར་དང་མི་འབྲལ་བའི་གནང་བ་གསོལ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་གཅིག་དང༌། དགེ་སློང་འདི་ཞེས་བགྱི་བ་ལ་སྣམ་སྦྱར་དང་མི་འབྲལ་བའི་གནང་བ་སྩལ་ཏོ། ། འདི་ནི་གསོལ་བའོ། ། ལས་ནི། དགེ་འདུན་ནས་གསོལ་ཏེ། དེའི་སླད་དུ་དགེ་འདུན་གྱིས་དགེ་སློང་འདི་ཞེས་བགྱི་བ་ལ།
སྣམ་སྦྱར་དང་མི་འབྲལ་བའི་གནང་བ་གསོལ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་ལ་སྣམ་སྦྱར་དང་མི་འབྲལ་བར་མི་འགྱུར་བའི་གནང་བ་སྩལ་བར་བཟོད་པ་དེ་དག་ནི་ཅང་མ་གསུང་ཞིག གང་དག་མི་བཟོད་པ་དེ་དག་ནི་གསུངས་ཤིག ཞེས་པ་ནས་འཇུག་བསྡུད་ཀྱང་བརྗོད་དོ། ། གཉིས་པ་དེ་རྣམ་པར་བཤད་པ་ལ། དགོས་པའི་དོན་ནི། འབྲལ་བའི་སྤང་པ་ཁེགས་པའོ། ། བསྡུས་པའི་དོན་ནི། མི་འབྲལ་ཞེས་སོགས་གཉིས་ཀྱི་ལས་སུ་བསྟན་ཟིན་ཏོ། ། ཚིག་གི་དོན་ནི།
མདོ་རྩ་བར་སྣམ་སྦྱར་ལ་གསུངས་ཀྱི་གཞན་གཉིས་ལ་མ་བཤད། ལས་བརྒྱ་རྩར། ཆོས་གོས་གསུམ་ལས་གང་ཡང་རུང་བ་དང་འཚམས་ཀྱི་ཕྱི་རོལ་དུ་འབྲལ་བར་བྱེད་ན་དགེ་འདུན་གྱི་གནང་བ་མ་གཏོགས་ཏེ། ལྟུང་བྱེད་དོ། ། ཞེས་གསུངས་པས། གཞན་གཉིས་ལ་ཡང་སྦྱར་དུ་རུང་བར་གསུངས་སོ། ། བརྒལ་ལན་ནི། འཚམས་ནང་དུ་མི་འབྲལ་བའི་གནང་བ་སྦྱིན་པའི་སྐབས་སུ་བརྗོད་ཟིན་ཏོ། ། ལོ་དྲུག་གི་ནང་དུ་སྟན་གྱི་གནང་བ་སྦྱིན་པ་ལ། གསོལ་བ་བཏབ་པ་དང་ལས་དངོས་སོ། །
དང་པོ་ནི། དགེ་སློང་གང་ལ་ལོ་དྲུག་ཏུ་སྟན་གྱིས་མི་ཐུབ་པ་དེས། གཎྜི་བརྡུང་བ་ནས་ཙོག་པུར་འདུག་སྟེ། འདི་སྐད་ཅེས་བརྗོད་པར་བྱའོ། ། དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་ལག་གི་བླ་མིང་འདི་ཞེས་བགྱི་བ་ལོ་དྲུག་ཏུ་སྟན་མི་བགྱིད་པ་ལས། བདག་དགེ་སློང་ལག་གི་བླ་མིང་འདི་ཞེས་བགྱི་བ་དགེ་འདུན་ལས་ལོ་དྲུག་ཚུན་ཆད་དུ་སྟན་གནང་བ་གསོལ་ན་ཐུགས་བརྩེ་བ་ཅན་དགེ་འདུན་རྣམས་ཀྱིས་ཐུགས་བརྩེ་བའི་སླད་དུ། བདག་དགེ་སློང་ལག་གི་བླ་མིང་འདི་ཞེས་བགྱི་བ་ལ་ལོ་དྲུག་ཚན་ཆད་དུ་སྟན་གྱི་གནང་བ་སྩལ་དུ་གསོལ། ཞེས་ལན་གསུམ་བཟླས། དེ་ལྟར་གསོལ་བ་བཏབ་པ་ན་དགེ་འདུན་ཐམས་ཅད་དང༌།
གཞན་ན་བསྐོས་པའི་དགེ་སློང་གིས་སྟན་དེ་མིག་སྔར་བབ་པར་བྱ། དེའི་ཚེ་སྟན་དེ་ཧ་ཅང་རིང་བ་ཡིན་ན་བཅད་པར་བྱ། ཐུང་བ་དང་དོག་པ་ཡིན་ན་བསྣན་པར་བྱ། བུག་རྡོལ་དུ་གྱུར་པ་དང་ཤ་ཟད་པ་དག་ནི་སྦྱར་བར་བྱ། བཅོས་དཀའ་བ་ཉིད་ཡིན་ན་གནང་བ་སྦྱིན་བར་བྱའོ། ། གཉིས་པ་ལས་དངོས་ནི། དགེ་སློང་ཞིག་གིས་གསོལ་བ་བྱས་ཏེ་ལས་བྱའོ། ། འདུག་ལ་འདི་བརྗོད་པར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་ལག་གི་བླ་མིང་འདི་ཞེས་བགྱི་བ་འདི།
ལོ་དྲུག་ཏུ་སྟན་མི་བགྱིད་པ་ལས། དགེ་སློང་མིང་འདི་ཞེས་བགྱི་བ་འདི། དགེ་འདུན་ལས་ལོ་དྲུག་ཚུན་ཆད་དུ་སྟན་གྱི་གནང་བ་གསོལ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ། ལོ་དྲུག་ཚུན་ཆད་དུ་སྟན་གནང་བ་སྩོལ་ཏེ། འདི་ནི་གསོལ་བའོ། ། ལས་ནི་འདི་ལྟར་བྱ་སྟེ། དགེ་འདུན་ནས་སྩོལ་ཏེ། དེའི་སླད་དུ་ནས།
སྩོལ་ན་ཚེ་དང་ལྡན་པ་གང་དག་ཞེས་སོགས་སྦྱོར་རོ། ། གཉིས་པ་དེ་རྣམ་པར་བཤད་པ་ལ། དགོས་པའི་དོན་ནི། ལོ་དྲུག་གི་ནང་དུ་སྟན་གསར་པ་གཉིས་བྱས་པའི་སྤང་བ་ཁེགས་པའོ། ། བསྡུས་པའི་དོན་ནི། སྟན་དང་ཞེས་གསོལ་བ་དང་གཉིས་ཀྱི་ལས་སུ་བསྟན་ནོ། ། ཚིག་གི་དོན་ནི། འདིར་ལག་གི་བླ་ཞེས་གསུངས་པ་ནི་མཚོན་པ་ཙམ་སྟེ། ཇི་སྐད་དུ། འགྲེལ་པ་ལས།
འདི་ལྟར་ལག་གི་བླའི་ཕྱིར་གསུངས་པ་ནི་གླེང་གཞིའི་དབང་གི་ཕྱིར་ཡིན་གྱི་གཞན་ལ་ཡང་ཉེ་བར་སྦྱར་དུ་རུང་བའི་ཕྱིར། སྤྱིར་མདོར་བྲིས། ཞེས་གསུངས་སོ། ། རིན་པོ་ཆེའི་རུང་བ་བྱ་བ་ལ་ཆོ་ག་དང༌། དེ་རྣམ་པར་བཤད་པའོ། ། དང་པོ་ནི། ལུང་ལས། ངའི་ཉན་ཐོས་རྣམས་ཀྱང་གོས་ཀྱི་རིན་དག་འདོད་ལ་བྲམ་ཟེ་དང་ཁྱིམ་བདག་དད་པ་ཅན་དག་ཀྱང་གོས་ཀྱི་རིན་དག་སྦྱིན་པར་བྱེད་པས་ངས་ཉན་ཐོས་རྣམས་ལ་རུང་བར་བྱ་བ་ཅུང་ཞིག་གནང་བར་བྱའོ་སྙམ་དུ་དགོངས་ནས་བཀའ་སྩལ་པ་བླང་བར་བྱ་ཞིང་བླངས་ནས་སྦྱིན་བདག་དེ་ཉིད་ལ་ཡིད་བརྟན་ཏེ་བཅང་བར་བྱའོ་གནང་བ་དགེ་སློང་གིས་བླང་བར་བྱ་ཞིང་བླངས་ནས་དགེ་སློང་གི་མདུན་དུ་བྱིན་གྱིས་བརླབ་པར་བྱའོ། ། ཞེས་རུང་བ་གསུམ་བཀའ་སྩལ་ཏོ། ། དེ་ལ་རུང་བ་དང་པོའི་ཆོ་ག་ནི།
དགེ་སློང་གིས་ཆོས་གོས་ཀྱི་རིན་དག་རྙེད་པ་ན་བླང་བར་བྱ་ཞིང་བླངས་ནས་ཀྱང་སྦྱིན་བདག་དེ་ཉིད་ལ་ཡིད་བརྟན་ཏེ་བཅང་བར་བྱའོ། ། རུང་བ་གཉིས་པའི་ཆོ་ག་ནི། དགེ་སློང་རྣམས་ཀྱིས་ཇི་སྲིད་འཚོའི་བར་དུ་རུང་བ་མ་ཡིན་པའི་དངོས་པོ་གང་ཅུང་ཟད་ཅི་རྙེད་པ་ཐམས་ཅད་སྦྱིན་བདག་ཞལ་ཏ་བྱེད་པ་ཀུན་དགའ་རྭ་བ་པའམ།

དགེ་བསྙེན་སྤྲོ་བར་བྱ་ཞིང་དེའི་མིང་གིས་བཅང་བར་བྱའོ། ། རུང་བ་གསུམ་པའི་ཆོ་ག་ནི། མི་བཟུང་བར་བྱ་བ་མདུན་དུ་བཞག་ནས་བྱའོ། ། དགེ་སློང་གི་མདུན་དུ་འགྲེང་སྟེ། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བས་དངོས་པོ་རུང་བ་མ་ལགས་པ་འདི་རྙེད་དེ། བདག་དགེ་སློང་མིང་འདི་ཞེས་བགྱི་བས་དངོས་པོ་རུང་བ་མ་ལགས་པ་འདི་བྱིན་གྱིས་བརླབ་བོ། ། དངོས་པོ་རུང་བ་མ་ལགས་པ་འདིས་རུང་བ་གྲུབ་པར་བགྱིའོ། ། ཞེས་ལན་གསུམ་བཟླས། མཇུག་ཐབས་ལེགས་བརྗོད་དོ། ། རུང་བ་དེ་གསུམ་གང་བྱས་ཀྱང་འདྲ་སྟེ་བདག་གིར་བྱ་བ་མེད་པས་དེ་ལ་རེག་གམ།
རེག་ཏུ་བཅུག་ན་ཡང་འགྱོད་པར་མི་བྱའོ། ། དེ་ནི་དངོས་པོ་རུང་བ་མ་ཡིན་པ་རུང་བར་བྱ་བའི་ཆོ་ག་དང་སྔགས་སོ། ། གཉིས་པ་དེ་རྣམ་པར་བཤད་པ་ལ། དགོས་པའི་དོན་ནི། རིན་པོ་ཆེ་ལ་རེག་པའི་སྤང་བ་ཁེགས་པ་དང༌། ཆོས་གོས་ཀྱི་རིན་གྱིས་འཕོངས་པ་སེལ་བའི་དོན་དུའོ། ། བསྡུས་པའི་དོན་ནི། བྱིན་གྱིས་བརླབས་པ་དང་ཞེས་གང་ཟག་གི་ལས་སུ་བསྟན་པ་ཡིན་ནོ། ། གསུམ་པ་ཚིག་གི་དོན་ནི། དགེ་འདུན་གྱི་རིན་པོ་ཆེ་ལ་རུང་བ་ནི་མ་གསུང་ལ།
གང་ཟག་དགེ་སློང་རང་གི་དབང་བའི་རིན་པོ་ཆེ་ལ་རེག་གམ་རེག་ཏུ་བཅུག་ན་རེག་པའི་སྤང་བ་དང༌། གཞན་གྱི་ལ་རེག་ན་ལྟུང་བྱེད་འབའ་ཞིག་པར་གསུངས་པ་ལས། རུང་བ་འདི་ཉེས་པ་གཉིས་པ་ཁེགས་པའི་དོན་དུ་གསུངས་པ་མ་ཡིན་ཏེ། གཞན་དབང་བའི་རིན་པོ་ཆེ་ལ་རུང་བ་འདི་མི་འཆགས་པའི་ཕྱིར། ཇི་སྐད་དུ་འགྲེལ་པར། བཅོམ་ལྡན་འདས་ཀྱིས་གཞན་གྱི་རྫས་ལ་ནི་རུང་བ་རྣམ་པ་གསུམ་མ་བསྟན་ཏེ། ཞེས་གསུངས་པས་སོ། ། རིན་པོ་ཆེ་བདག་གིར་བྱས་པ་ཙམ་ལ་ནི་སྤང་བར་འགྱུར་བ་མ་ཡིན་ཏེ། སྤང་བར་འགྱུར་བ་ལ་རེག་པ་དང་གཉིས་ཚོགས་དགོས་པར་གསུངས་པས་སོ། ། དོན་ལ་རང་དབང་བ་ཡིན་ཀྱང་རང་གིའོ་སྙམ་པའི་རྗེས་ཞུགས་དེ་དང་མ་བྲལ་བ་ལ་རུང་བ་མི་འཆགས་ཏེ།
འགྲེལ་པར། གང་ལ་བདག་ཉིད་ཀྱིས་བདག་གིར་བྱེད་པ་དག་ལ་རང་གིས་ཀྱང་རེག་པར་མི་བྱ་ལ་གཞན་ཡང་རེག་ཏུ་གཞུག་པར་མི་བྱ་སྟེ་དེ་ལ་རུང་བ་གསུམ་ཆར་མི་འཆགས་པའི་ཕྱིར་རོ། ། འདི་ལྟར་བདག་གིར་བྱེད་པ་དང་བྲལ་བའི་ཕྱིར་དུ་རུང་བར་བྱེད་པའི་ཕྱིར་ཞེས་གསུངས་སོ། ། དེ་ལྟར་རུང་བར་བྱས་པ་ལ་རེག་ཀྱང་ལྟུང་བར་མི་འགྱུར་ཏེ། ཆོ་ག་ལས་ཀྱང་གསལ་བ་དང༌། འགྲེལ་པར་དེ་ལྟར་དངོས་པོ་རུང་བ་མ་ཡིན་པ་ལ་རེག་གམ་རེག་ཏུ་བཅུག་ན་ལྟུང་བ་མེད་དོ་ཞེས་པས་སོ། ། འོ་ན་འདི་རང་གིར་བྱ་བ་དང་མ་འབྲེལ་བ་ལ་རེག་པས་ལོངས་པར་མི་འགྱུར་རམ་ཅེ་ན་མི་འགྱུར་ཏེ། དངོས་པོ་ལ་རང་དབང་བའི་ཕྱིར། དེས་འདིར་རིན་པོ་ཆེ་བདག་གིར་བྱས་པ་རྐྱང་པ་ལ་ཉེས་པ་ཡོད་པ་མ་ཡིན་ཏེ། གལ་ཏེ་ན།
བླང་བར་བྱ་ཞིང་ཞེས་དང༌། གོས་ཀྱི་རིན་དག་འདོད་ཀྱི་ཞེས་པ་དང་འགལ་བའི་ཕྱིར། བདག་གིར་བྱ་བ་སྔོན་དུ་མ་སོང་བ་ལ་ཡང་མི་འཆགས་པའི་ཕྱིར། རུང་བ་བྱ་བ་དེའི་དུས་ཀྱི་ཀུན་སློང་བདག་གིར་བྱ་བའི་རྗེས་ཞུགས་དེ་དང་བྲལ་བ་གཅིག་དགོས་པ་ཡིན་ནོ། ། བརྒལ་ལན་ནི། འབྲི་ཁུང་པ། རུང་བ་དང་པོའི་སྐབས་སུ། སྦྱིན་བདག་དེ་ཉིད་ཀྱི་ལྷུང་བཟེད་དང་ཆོས་གོས་ཡིན་ནོ་སྙམ་པས་བཅང་བ་ཡིན་ནོ། ། ཞེས་ཟེར་བ་ནི། གྱི་ན་སྟེ།
འདིར་ནི་རྒྱུ་རིན་པོ་ཆེའི་རུང་བ་འཆད་པ་ཡིན་གྱི་འབྲས་བུ་ཆོས་ཀྱི་མ་ཡིན་པས། རུང་བ་གང་གི་ཡིན་ཤན་མ་ཕྱེད་པར་སྣང་བའི་ཕྱིར་དང༌། རྒྱུ་རིན་པོ་ཆེ་འདི་མི་རུང༌། འདི་ལས་བྱུང་བ་རུང་སྙམ་པའི་ཀུན་སློང་སྔོན་དུ་བཏང་དགོས་པར་བཤད་པ་དང་ཡང་འགལ་བའི་ཕྱིར། འབྲི་ཁུང་པ་རུང་བ་བྱེད་པའི་ཚེ་རེག་ཏུ་རུང་བར་མངོན་ཏེ། འགྲེལ་པར། རུང་བ་བརྗོད་པའི་ཕྱིར་རེག་ན་ལྟུང་བར་མི་འགྱུར་རོ་ཞེས་གསུངས་པས་སོ། ། ཞེས་ཟེར་བ་ནི། སྔགས་ཆོག་ནས་བཟུང་བར་མི་བྱ་བ་མདུན་དུ་བཞག་ནས་ཞེས་པ་དང་འགལ་ཞིང༌། འགྲེལ་པ་དེའི་དོན་ནི།
བརྗོད་པའི་ཕྱིར་ཞེས་པ་གཏན་ཚིགས་སུ་བཀོད་ནས་རེག་ཏུ་རུང་བར་བསྟན་པ་ཡིན་པས་མི་འཐད་དོ། ། དངོས་བསྒྱུར་གྱི་སྤང་བའི་སྐབས་སུ། བྲམ་ཟེའི་བུ་མོས་ཞུས་པ་ལས། གང་ན་དགེ་སློང་གཅིག་པོ་ཞིག་གནས་པ་དེར་སྦྱིན་བདག་གིས་དགེ་འདུན་གྱི་ཕྱིར་རྙེད་པ་འབུལ་བར་བྱེད་ན། དགེ་སློང་དེ་གཅིག་པུས་རྙེད་པ་བྱིན་གྱིས་བརླབས་པར་བྱའོ་བྱིན་གྱིས་མ་བརླབ་པར་བདག་གིར་བྱེད་ན་ཉེས་སུ་འགྱུར་རོ་ཞེས་གསུངས་པ་ལ། ཆོ་ག་དང༌། སྔགས་ནི། ལྷ་རྣམས་དགོངས་སུ་གསོལ། བདག་གནས་འདི་ན་གཅིག་པུར་གནས་ཏེ། དགེ་འདུན་ལ་གོས་ཀྱི་རྙེད་པ་འདི་བྱུང་བས།
བདག་གིས་གོས་འདི་ཉམས་སུ་བླང་ངོ༌། ། དུས་སུ་བྱིན་གྱིས་བརླབ་བོ། ། ཞེས་ལན་གསུམ་ཚིག་ཏུ་བརྗོད་པར་བྱ་བ་ཡིན་ནོ། ། དེ་ནི་གཅིག་པུས་རྙེད་པ་བྱིན་གྱིས་བརླབས་པའི་ཆོ་ག་དང་སྔགས་སོ། ། འདིའི་དགོས་པའི་དོན་ནི། དངོས་བསྒྱུར་གྱི་ཉེས་པ་ཁེགས་པས་ཤིན་ཏུ་གལ་ཆེ་བ་ཡིན་ནོ། ། གྱ་ཚོམ་དུ་གཙུག་ལག་ཁང་དོར་བར་མི་བྱའོ་ཞེས་པའི་སྐབས་སུ། རྙེད་པ་ཐུན་མོང་ལ་གསོ་སྦྱོང་ཐ་དད་པ་བྱ་བའི་ཆོ་ག་དང་སྔགས་ནི། དགེ་འདུན་བཙུན་པ་རྣམས་གསན་དུ་གསོལ། གཙུག་ལག་ཁང་འདི་གཙུག་ལག་ཁང་གི་བདག་པོ་བཅོམ་མམ།
བཅིངས་སམ། གུམ་མམ། བཅུགས་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་གཙུག་ལག་ཁང་འདི་དང༌། ཕ་གི་ལོ་ལྔར་རྙེད་པ་ནི་ཐུན་མོང་ལ་གསོ་སྦྱོང་ཐ་དད་པར་མཛོད། འདི་ནི་གསོལ་བའོ། ། ལས་འཇུག་བསྡུད་དང་བཅས་པ་ཡང་བརྗོད་དོ། ། འདིའི་དགོས་པའི་དོན་ནི། རྙེད་པ་ཐུན་མོང་དུ་བགྱིས་པས་འཚོ་བ་བཙལ་སླ་བ་དང༌། གསོ་སྦྱོང་ཐ་དད་དུ་བགྱིས་པས་གཙུག་ལག་ཁང་སོ་སོའི་བྱ་བ་མི་ཉམས་པའི་དགོས་པ་ཡོད་དོ། །
བསྡུས་པའི་དོན་ནི། རྙེད་པ་གཅིག་ཏུ་བྱ་ཕྱིར་དང༌། ། ཞེས་གསོལ་བ་དང་གཉིས་ཀྱི་ལས་སུ་བཤད་དོ། ། ཚིག་གི་དོན་ནི། གཙུག་ལག་ཁང་གི་བདག་པོ་སྦྱིན་བདག་དེ། གཞན་གྱིས་བཙོན་ར་ལ་སོགས་པར་བཅུག་ན། གཙུག་ལག་ཁང་དེར་གནས་པའི་དགེ་སློང་གིས། ལོ་ལྔ་ནི་བསོད་ནམས་ཀྱིས་འདའ་བར་བྱ། ལོ་གཞན་ལྔ་ནི་ཉེ་འཁོར་གྱི་གཙུག་ལག་ཁང་དང་རྙེད་པ་ཐུན་མོང་དུ་བྱ་བའོ། ། གསོ་སྦྱོང་ཐ་དད་དུ་བྱེད་པའི་ཚེ།
དགེ་སློང་མང་པོ་ཡོད་པའི་ཉེ་འཁོར་གྱི་གཙུག་ལག་ཁང་དེ་ནས་དགེ་སློང་གཅིག་པུ་ལས་མེད་པའི་གཙུག་ལག་ཁང་དེར། དགེ་སློང་འགའ་ཞིག་ཁ་སྐོང་ལ་འགྲོ་བའམ། ཡང་ན་དགེ་སློང་གཅིག་པུ་དེ། གསོ་སྦྱོང་གི་ཚེ་ཉེ་འཁོར་གྱི་གཙུག་ལག་ཁང་དེར་མ་འདུས་ཀྱང་ཉེས་པ་མེད་ལ། གཅིག་པུས་གསོ་སྦྱོང་བྱིན་གྱིས་བརླབ་པར་བྱ་བའོ། ། གསོ་སྦྱོང་གཅིག་ཏུ་བྱས་ན་གནས་གཅིག་ཏུ་གྱུར་ལ། དེའི་ཚེ་གསོ་སྦྱོང་གཅིག་པའི་གནས་གཉིས་པོ་གཅིག་ཏུ་དབྱར་ཁས་བླངས་ནས་ཅིག་ཏུ་གནས་ཀྱང་དབྱར་རལ་བའི་ཉེས་པ་མེད་ལ། གསོ་སྦྱོང་ཐ་དད་ན་ཉེས་པ་དེ་ཡོད་པས། གསོ་སྦྱོང་ཐ་དད་དུ་བྱས་སོ། ། གནས་ངན་ལེན་བརྗོད་པའི་ལྟུང་བྱེད་ཀྱི་སྐབས་སུ།
མི་སྤྲོ་ན་གསོལ་བར་བྱའོ་ཞེས་པའོ། ། ཆོ་ག་ནི། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ། དགེ་སློང་ཞིག་གིས་གསོལ་བ་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་འདི་ཞེས་བགྱི་བ་འདི། ཅི་ནས་ཀྱང་སྐྱེ་བོ་ཕལ་པོ་ཆེའི་ཚོགས། མ་དད་པར་རིག་པར་འགྱུར་བ་དེ་ལྟ་དེ་ལྟར་ཁྱིམ་རྣམས་སུ་སྤྱོད་པར་བགྱི་སྟེ། དགེ་སློང་འདི་ཞེས་བགྱི་བ་སྐྱེ་བོ་ཕལ་པོ་ཆེའི་ཚོགས། མ་དད་པར་རིག་པར་འགྱུར་བ་དེ་ལྟ་དེ་ལྟར་ཁྱིམ་རྣམས་སུ་སྤྱོད་པར་བགྱིད་ཀྱང༌།
དགེ་སློང་འདི་ཞེས་བགྱི་བ་ཁྱིམ་རྣམས་སུ་སོ་སོར་གོ་བར་བགྱིད་པར་སྤྲོ་བ་སུ་ཡང་མ་མཆིས་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན། དགེ་འདུན་གྱིས་གནང་བར་མཛོད་ཅིག་དང༌། དགེ་སློང་འདི་ཞེས་བགྱི་བ་ཅི་ནས་ཀྱང་སྐྱེ་བོ་ཕལ་པོ་ཆེའི་ཚོགས་མ་དད་པར་རིག་པར་འགྱུར་བ་དེ་ལྟ་དེ་ལྟར་ཁྱིམ་རྣམས་སུ་སྤྱོད་པར་བགྱིད་པར་གང་གིས་མཐོང་ཞིང༌། གང་དུ་མཐོང་བ་དེས་ཁྱིམ་དེར། དགེ་སློང་འདི་དང༌། དགེ་སློང་མ་འདིས་བསྟན་པའི་ཚོད་མ་འཛིན་ཅིག དགེ་སློང་མ་འདིས་ནི་ཡོས་ཚིག་པ་བཞིན་དུ། ཆོས་འདུལ་བ་འདི་ལ་སྐྱེར་མི་རུང་བའི་ཆོས་ཅན་ཡིན་གྱི་བཅོམ་ལྡན་འདས་དང་དགེ་སློང་གནས་བརྟན་རྣམས་ལ་ལྟོས་ཤིག ཅེས་སོ་སོར་གོ་བར་བགྱིད་དུ་སྩལ་ཏོ། །
འདི་ནི་གསོལ་བའོ། ། དགེ་འདུན་གྱིས་ཀྱང་སོ་སོ་རིག་པའི་ཁྱིམ་དག་ཏུ་གོ་བར་བྱའི་མ་རིག་པའི་ཁྱིམ་དུ་གོ་བར་མི་བྱའོ། ། དགོས་པའི་དོན་ནི། དགེ་འདུན་ཐམས་ཅད་ལ་མ་གུས་པ་སྤང་བའོ། ། བསྡུས་པའི་དོན་ནི། གནས་ངན་ལེན་ནི་བརྗོད་པ་དང༌། ཞེས་གསོལ་བ་འབའ་ཞིག་པའི་ལས་སུ་བསྟན་ནོ། ། འདི་ནི་དགེ་འདུན་གྱི་ནང་ཁྲིམས་ཡིན་གྱི་བསྐོ་བའི་ལས་ནི་མ་ཡིན་ཏེ། གལ་ཏེ་ཡིན་ན་ཚོགས་ཀྱིས་ཚོགས་ལ་ལས་འཆགས་པར་ཐལ་བའི་ཕྱིར། ཚིག་གི་དོན་ནི།
སྔགས་ཆོག་ཏུ། དགེ་སློང་འཕྲལ་བ་འདི་དང༌། དགེ་སློང་མ་གསལ་མ་ཞེས་འབྱུང་བ་ནི་གླེང་གཞིའི་དབང་གིས་ཡིན་གྱི། སྐབས་སུ་བབ་པའི་མིང་གིས་བརྗོད་པར་བྱའོ། ། ཡོས་ཚིག་པ་བཞིན་དུ་ཞེས་པ་ནི། ཕམ་པ་འཆབ་པ་དང་བཅས་པ་བྱུང་བའི་དོན་ཡིན་ནོ། ། སྐུར་པ་འདེབས་པའི་ལྟུང་བྱེད་ཀྱི་སྐབས་སུ། གལ་ཏེ་བརྟན་པ་ཉིད་དུ་དགོས་ན་གསོལ་བ་སྔར་བཏང་བའི་དོན་བྱའོ་ཞེས་པར། དགེ་འདུན་གྱི་ཞལ་ཏ་ཆོས་བཞིན་དུ་བགྱིད་པའི་དགེ་སློང་ཆོས་གོས་ངན་པར་གྱུར་པ་ལ་རས་ཡུག་སྦྱིན་པའི་གནང་བ་ནི། འདི་ལྟར།
དགེ་འདུན་བཙུན་པ་རྣམས་གསན་དུ་གསོལ། ཚེ་དང་ལྡན་པ་གྱད་བུ་ནོར་འདི་ནི་དད་པ་དང་ལྡན་ཞིང་བཟང་ལ་དགེ་བའི་བསམ་པ་ཅན་ཏེ་དགེ་འདུན་ལ་ཡང་ཆོས་ཀྱི་ཞལ་ཏ་བགྱིད་པའི་ལས་བརྩོན་པ་ལགས་ལ་དེས་སངས་རྒྱས་སམ་ཆོས་སམ་དགེ་འདུན་ནི་ཡིད་དུ་འཐད་པའི་དགེ་སློང་རྣམས་ལ་མ་ཕུལ་བའི་ཡོངས་སུ་མ་བཏང་བ་ཅི་ཡང་མ་མཆིས་ཏེ་དེས་དེ་ལྟར་ཕུལ་ཞིང་ཡོངས་སུ་བཏང་བས་ཆོས་གོས་གསུམ་ངན་ཞིང་སྣམ་སྦྱར་ཡང་ཡོངས་སུ་རྙིངས་ལ། དགེ་འདུན་ལ་ནི་རས་ཡུག་ཆེན་གྱི་འབྱོར་པ་མངའ་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་གནང་བར་མཛོད་ཅིག་དང༌། དགེ་འདུན་གྱིས་ཚེ་དང་ལྡན་པ་གྱད་བུ་ནོར་ལ་རས་ཡུག་ཆེན་སྩོལ་ཏོ་འདི་ནི་གསོལ་བའོ། ། དགོས་པའི་དོན་ནི། དགེ་འདུན་གྱི་རྙེད་པ་གང་ཟག་ལ་ལོག་པར་བསྔོས་སོ་ཞེས་ཟེར་བ་ཁེགས་པའོ། ། བསྡུས་པའི་དོན་ནི། ཆོས་གོས་སྦྱིན་པར་བྱ་བ་དང༌། ། ཞེས་བསྟན་པའི་ཆོས་གོས་སྦྱིན་པ་དེའོ། ། འཕགས་པའི་ལྟུང་བྱེད་ཀྱི་སྐབས་སུ་གྲངས་སུ་གཞུག་པ་བཞིའི་ལས་བྱ་བ་ནི།
དགེ་འདུན་བཙུན་པ་རྣམས་གསན་དུ་གསོལ། དགེ་སློང་འཛའ་བོ་དང་ས་ལ་སྐྱེས་འདི་གཉིས་འཚལ་བཞིན་དུ། དགེ་སློང་གང་མཐུན་པས་གནས་མལ་འབོགས་པ་དང་ཟས་ལ་བསྐོ་བར་བསྐོས་པ་ཚེ་དང་ལྡན་པ་གྱད་བུ་ནོར་དེ་ལ་ངོར་འཕྱ་ན་གལ་ཏེ་ནས་གཅིག་དང༌། དགེ་འདུན་གྱིས་དགེ་སློང་འཛའ་བོ་དང༌། ས་ལ་སྐྱེས་ངོར་འཕྱ་བའི་གྲངས་སུ་སྩོལ་ཏོ། ། འདི་ནི་གསོལ་བའོ། ། གཞོག་འཕྱ་བྱེད་པ་དང༌། བསྒོ་བ་རྣ་ལ་གཟོན་པ་དང༌། ཅང་མི་སྨྲ་བས་རྣ་ལ་གཟོན་པ་དང་གསུམ་ལ་དེ་བཞིན་དུ་སྦྱར་རོ། ། དགོས་པ་ནི།
དགེ་འདུན་གྱིས་གང་ཟག་བཅུ་གཉིས་དང༌། གླེང་བྱེད་ལ་མི་སྤྲོ་བ་དགག་པའི་དོན་དུའོ། ། བསྡུས་པའི་དོན་ནི། གྲངས་སུ་གཞུག་པ་བཞི་དག་དང་ཞེས་པའོ། ། འདི་ནི་ཤིན་ཏུ་གལ་ཆེ་བར་སྣང་སྟེ། དགེ་འདུན་གྱི་ལས་ཆོས་དང་ལྡན་པར་བགྱིས་ཀྱང་རྣམ་གྲངས་དུ་མས་སྨོད་པ་མང་བ་དང༌། ལྟུང་བ་གླེང་དྲན་བྱས་པ་ན་བརྒོལ་བས་ལན་ངན་པར་བཏབ་པའི་སྒོ་ནས་རྣ་ལ་གཟོན་པ་དང༌། ཅང་མི་སྨྲ་བས་རྣ་ལ་གཟོན་པ་ཤིན་ཏུ་མང་ལ་འདུལ་བ་གཏོགས་པའི་རྣམས་འདིས་ཤིན་ཏུ་གླེང་བར་བྱེད་པའི་ཕྱིར་རོ། ། དགེ་སློང་མའི་སྟོན་པ་བསྐོ་བ་ནི། དགེ་འདུན་ནས་གསོལ།
དགེ་སློང་མིང་འདི་ཞེས་བགྱི་བ། དགེ་སློང་མའི་སྟོན་པར་སྤྲོ་ན། གལ་ཏེ་ནས་གཅིག་དང༌། དགེ་འདུན་གྱི་མིང་འདི་ཞེས་བགྱི་བ། དགེ་སློང་མའི་སྟོན་པར་བསྐོ་སྟེ་དགེ་སློང་མིང་འདི་ཞེས་བགྱི་བ་དགེ་སློང་མ་ལ་སྟོན་ཏོ། ། འདི་ནི་གསོལ་བའོ། ། ལས་ནི་འདི་ལྟར་བྱ་སྟེ། དགེ་འདུན་ནས་གསོལ། དགེ་སློང་མ་མིང་འདི་ཞེས་བགྱི་བ། དགེ་སློང་མའི་སྟོན་པར་སྤྲོ་ན།
དེའི་སླད་དུ་དགེ་སློང་འདི་ཞེས་བགྱི་བ་དགེ་སློང་མའི་སྟོན་པར་བསྐོ་སྟེ། ཚེ་དང་ལྡན་པ་གང་དག་ཞེས་སོགས་ཀྱི་རིགས་པས་བརྟགས་ནས་བརྗོད་པར་བྱའོ། ། དགོས་པ་ནི། མ་བསྐོས་ཆོས་སྟོན་གྱི་ཉེས་པ་ཁེགས་པ་ཡིན་ནོ། ། བསྡུས་པའི་དོན་ནི། སྟོན་པ་དང་ནི་ཞེས་གསོལ་བ་དང་གཉིས་ཀྱི་ལས་སུ་བསྟན་པའོ། ། ཚིག་གི་དོན་ནི། དགེ་སློང་ཆོས་ལྔ་དང་ལྡན་པ་དགེ་སློང་མའི་སྟོན་པར་བསྐོ་བར་བྱ་སྟེ་ལྔ་གང་ཞེ་ན། ཚུལ་ཁྲིམས་དང་ལྡན་པ་དང་མང་དུ་ཐོས་པ་དང་གནས་བརྟན་རྒྱལ་ཚབ་ལྟ་བུ་དང༌། གྲོང་ཁྱེར་བའི་སྐད་དང་ལྡན་པ།
དགེ་སློང་མ་ལ་ལུས་ཀྱི་རེག་པས་སུན་མ་ཕྱུང་ཞིང་ཕྱུང་ན་ཡང་ཕྱིར་བཅོས་བྱས་པའོ། ། ལྔ་པོ་དེ་ལ་བཞི་ནི་ངེས་པ་ཡིན་ནོ། ། མང་དུ་ཐོས་པ་མེད་ན་སོ་སོར་ཐར་པའི་མདོ་ཐོན་པ་བསྐོའོ། ། དེ་ཡང་མེད་ན་ཕམ་པ་བརྒྱད་དང་ལྕི་བའི་ཆོས་བརྒྱད་སྟོན་ནུས་པའོ། ། དེ་ཡང་མེད་ན། ཁྱེད་ཅག་དགེ་སློང་མའི་དགེ་འདུན་ཚོགས་སམ་ཞེས་སོགས་སྟོན་ནུས་པའོ། ། དུས་ནི་གསོ་སྦྱོང་བཅོ་ལྔ་པ་དེ་ཉིད་ཀྱི་ཚེ་བསྐོའོ། ། སྟན་གཅིག་པའི་ལྟུང་བྱེད་པའི་སྐབས་སུ། ལྷག་པོར་བྱ་བའི་ཆོ་ག་བྱ་བ་ནི། ཚེ་དང་ལྡན་པ་དགོངས་སུ་གསོལ།
བདག་དགེ་སློང་མིང་འདི་ཞེས་བགྱི་བ་འཚལ་མ་འཚལ་ལགས་ཤིང་སྤངས་ཏེ་ཡོངས་སུ་རྫོགས་ཤིང་མཐར་ཐུག་པར་བགྱིས་པ་ལས་བཅའ་བ་དང་བཟའ་བ་རྙེད་དེ་འཚལ་བར་འཚལ་ན་ལྷག་པོར་བགྱིས་ཏེ་བདག་ལ་སྩལ་དུ་གསོལ་ཞེས་ལན་གཅིག་བརྗོད། ལྷག་པོར་བྱེད་པའི་དགེ་སློང་ཟས་ཟོས་ཟིན་ཅིང༌། མ་སྤངས་པ་ལ་སྤྱོད་ལམ་ལས་མ་ཉམས་པ་གང་ཡིན་པ་དེས་ནི་བདག་ཉིད་ཀྱིས་ཁམ་གཉིས་སམ་གསུམ་ཟོས་ནས་ཁྱོད་ཀྱིར་གྱུར་གྱིས་བཞུད་ཅིག་ཅེས་བརྗོད་པར་བྱའོ། ། དགེ་སློང་ཟས་ཟོས་ཟིན་ཅིང་སྤངས་ལ་ལས་མ་ཉམས་པ་གང་ཡིན་པ་དེས་ནི་བཟའ་བར་མི་བྱ་བར་ལག་པར་བྱིན་ནས་ཁྱོད་ཀྱིར་གྱུར་གྱིས་བཞུད་ཅིག་བརྗོད་པས་ལྷག་པོར་བྱའོ། ། དེ་ནི་བྱ་བའི་ཆོ་ག་དང་སྔགས་སོ། ། དགོས་པ་ནི་སྤངས་པ་ཟ་བའི་ཉེས་པ་ཁེགས་པའོ། ། བསྡུས་པའི་དོན་ནི། གསོལ་གདབ་དང༌། གང་ཟག་གི་ལས་སུ་བསྟན་པ་དེར་གཏོགས་སོ། ། ཚིག་གི་དོན་ནི།
གང་ལ་ལྷག་པོར་བྱ་བའི་ཡུལ་དེས་ལྷག་མར་བྱས་ཤིང་བོར་བའི་དོན་གྱིས་ན་ལྷག་བོར་ཞེས་བྱ། ཡུལ་ནི་ཟས་ཀྱི་གནས་མ་བཏང་བ་གཅིག་དགོས་ལ། ཟས་སྤངས་མ་སྤངས་ལ་ཁྱད་པར་མེད་དོ། ། ཡུལ་དེས་ལྷག་བོར་བྱ་རྒྱུའི་རྫས་དེ་ལག་ཏུ་བླངས་ནས་བྱེད་དགོས་ལ། རྟེན་ནི་འཚམས་ཀྱི་ཕྱི་རོལ་དང༌། མི་ཐོག་པའི་ཕྱོགས་ན་འདུག་པ་དང་མདུན་མ་ཡིན་པ་ན་འདུག་པ་ལས་ལྷག་པོར་བྱ་བ་མི་འབྱུང་ངོ༌། ། རྫས་དེ་ཡང་མི་རུང་བ་དང་མ་འདྲེས་པ་གཅིག་དགོས། སྤངས་པའི་ཁྱད་པར་ཡང་བྱིན་ཏེ་སྟོབས་པ་པོ་མཚན་ཉིད་དང་ལྡན་པས་སྟབས་པ་དེ་སྤངས་ཤིང༌། ཟས་བརྩམས་པའི་གནས་བཏང་བ་ཡིན་པ་གཅིག་དགོས་ཀྱི་ཟས་ཙམ་ལྡང་ཙམ་གྱིས་སྤངས་པར་མི་འགྲོ་བས་ལྷག་པོར་མི་དགོས་ཤིང་ཞུས་ཀྱང་མི་འཆགས་སོ། ། དེ་ཡང་ལྡང་བ་དང་ཐུག་པ་ལ་ནི་སྤངས་ཀྱང༌།
ལྷག་པོར་བྱ་མི་དགོས་པས་སྤངས་ཟའི་ཉེས་པ་མེད་པར་གསུངས་སོ། ། བརྒལ་ལན་ནི། འདིར་སྟན་གཅིག་པའི་ཟས་ཀྱི་ལྟུང་བྱེད་ཅེས་པས་སྦྱངས་པའི་ཡོན་ཏན་བཅུ་གཉིས་ཀྱི་ཟླས་ཕྱེ་བའི་སྟན་ཅིག་གི་བརྟུལ་ཞུགས་ལ་འཆད་པ་ནི་མིན་ཏེ། བརྟུལ་ཞུགས་དེ་དང་ལྡན་པས་ལྷག་པོར་བྱས་ནས་ཀྱང་ཟ་བར་མ་གནང་བའི་ཕྱིར་དང༌། རང་དོན་དུ་བརྗོད་པའི་སྔགས་ཐམས་ཅད་ལ་ལན་གསུམ་དགོས་པ་ལ་གཅིག་གིས་ཆོག་པ་ནི་དམིགས་བསལ་ན། སྤྱིར་དགེ་སློང་ཡིན་ཙམ་གྱིས་ཉེས་པ་འདི་བསྲུང་དགོས་པའི་ཕྱིར་དང༌། དེས་སྟན་ཅིག་པ་སོགས་སྦྱངས་པའི་ཡོན་ཏན་གྱི་འགལ་ཟླ་བསྲུང་མི་དགོས་པའི་ཕྱིར་དང༌། དགོས་ན་སྦྱངས་པའི་ཡོན་ཏན་བཅུ་གཉིས་དང་འགལ་བའི་ཉེས་པ་ཐམས་ཅད་ལ་ལྟུང་བྱེད་སོགས་སྡེ་ལྔ་གང་རུང་གི་ཉེས་པ་འབྱུང་བར་ཧ་ཅང་ཐལ་བའི་ཕྱིར་དང༌། དེ་ལ་འདོད་མི་ནུས་པ་ནི་འདུལ་བའི་གཞུང་ཡི་གེ་གང་ནས་ཀྱང་དེ་ལྟ་བུའི་བཤད་པ་མེད་པའི་ཕྱིར་རོ། ། བཅའ་བ་སྤངས་པ་ཙམ་གྱིས་ནི་བཟའ་བར་བྱ་བ་རྣམ་པ་ལྔ་སྤངས་པར་མི་འགྱུར་ལ།
བཟའ་བར་བྱ་བ་རྣམ་པ་ལྔ་སྤངས་པ་ན་ཟས་ཐམས་ཅད་སྤངས་པར་འགྱུར་བས། འོ་ན་མདོར་ཟས་ཙམ་པོ་ཞེས་གསུངས་པས། བཅའ་བར་བྱ་བ་ལ་ལྷག་བོར་མི་དགོས་པར་སྒྲུབ་པ་མིན་ནམ་ཞེ་ན། མ་ཡིན་ཏེ། འགྲེལ་པར་ཟས་ཙམ་པོ་ཞེས་བྱ་བར་སྨྲས་ཏེ། བཅའ་བར་བྱ་བ་ཙམ་ཡང་ཞེས་བྱ་བའི་ཐ་ཚིག་གོ ། ཟས་ཙམ་མོ་ཞེས་སྨྲས་པས་ཤ་ཀ་ར་ལ་སོགས་པ་ལ་ཐལ་བར་མི་འགྱུར་ཏེ་ཞེས་གསུངས་པས་སོ། ། ཁྱིམ་གྱི་བསླབ་པའི་སྡོམ་པ་སྦྱིན་པའི་ཆོ་ག་དང་སྔགས་ནི། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ་དགེ་སློང་གསོལ་བ་འདི་ལྟར་བྱ་སྟེ། དགེ་འདུན་ནས་གསོལ།
དམག་དཔོན་སེང་གེ་ནི་དད་པ་དང་ལྡན་ཞིང་བཟང་ལ་དགེ་བའི་བསམ་པ་ཅན་དེས་སངས་རྒྱས་སམ་ཆོས་སམ་དགེ་འདུན་ཡིད་དུ་འཐད་པའི་དགེ་སློང་རྣམས་ལ་མ་ཕུལ་བའམ་ཡོངས་སུ་མ་བཏང་བ་ཅི་ཡང་མ་མཆིས་ཏེ་དེས་དེ་ལྟར་ཕུལ་ཞིང་ཡོངས་སུ་བཏང་བས་ལོངས་སྤྱོད་སྟབས་ཤིང་ཡོངས་སུ་བས་ཏེ། ཡོངས་སུ་མཐར་ཐུག་ན་གལ་ཏེ་དགེ་འདུན་གྱི་ནས་ཅིག་དང༌། དགེ་འདུན་གྱིས་དམག་དཔོན་སེང་གེ་ལས་བསླབ་པའི་སྡོམ་པ་སྩལ་ཏོ། ། དེ་གཞིག་པའི་སྔགས་ནི། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ་སྦྱིན་བདག་དེས་ཕྱག་འཚལ་ཏེ། རྒན་པའི་མཐའ་ལོགས་སུ་ཙོག་ཙོག་པུར་འདུག་ནས་ཐལ་མོ་སྦྱར་ནས་འདི་སྐད་ཅེས་བརྗོད་པར་བྱ་སྟེ། དགེ་འདུན་ནས་གསོལ་བདག་དམག་དཔོན་སེང་གེ་དད་པ་དང་ལྡན་ཞིང་བཟང་ལ་དགེ་བའི་བསམ་པ་ཅན་ཏེ་བདག་གིས་འདི་ལྟ་སྟེ། སངས་རྒྱས་ནས་ཡོངས་སུ་མ་བཏང་བ་མ་མཆིས་ཏེ། བདག་གིས་དེ་ལྟར་ཕུལ་ཞིང་དེ་ལྟར་བཏང་བས་ལོངས་སྤྱོད་སྟབས་ཤིང་ཡོངས་སུ་བས་ཏེ་ཡོངས་སུ་མཐར་ཐུག་ནས་དགེ་འདུན་དོན་བཞེད་པ་ཕན་པ་བཞེད་པས། བདག་ལ་བསླབ་པའི་སྡོམ་པ་སྩལ་བ་ལས་བདག་དམག་དཔོན་སེང་གེ་ཡང་ལོངས་སྤྱོད་འཕེལ་ནས་བདག་དམག་དཔོན་སེང་གེ་བསླབ་པའི་སྡོམ་པ་སྩལ་བ་བསླབ་པའི་སྡོམ་པ་གཞིག་པར་གསོལ་ན་ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་བདག་ལ་ཐུགས་བརྩེ་བའི་སླད་དུ་བདག་ལ་བསླབ་པའི་སྡོམ་པ་གཞིག་པ་སྩལ་དུ་གསོལ་ཞེས་ལན་གསུམ་བཟླས་དེའི་འོག་སྟེ་སྦྱིན་བདག་དེ་ཐོས་པའི་ཉེ་སྐོར་བཀར་ཏེ་མཐོང་བའི་ཉེ་སྐོར་དུ་བཞག་སྟེ་དེས་དགེ་སློང་གང་རུང་གཅིག་གིས་གསོལ་བ་འབའ་ཞིག་གིས་ལས་བྱའོ། །
དགེ་འདུན་བཙུན་པ་རྣམས་གསན་དུ་གསོལ། དམག་དཔོན་སེང་གེ་དེ་ནི་དད་པ་དང་ལྡན་ཞིང་བཟང་ལ་དགེ་བའི་བསམ་པ་ཅན་ཏེ། དེས་སངས་རྒྱས་སམ་ཆོས་སམ་དགེ་འདུན་ནམ་ཡིད་དུ་འཐད་པའི་དགེ་སློང་ལ་མ་ཕུལ་བའམ་ཡོངས་སུ་མ་བཏང་བ་ཅི་ཡང་མ་མཆིས་ཏེ། དེས་དེ་ལྟར་ཕུལ་ཞིང་ཡོངས་སུ་བཏང་བས་ལོངས་སྤྱོད་བསྟབས་ཤིང་ཡོངས་སུ་བས་ཏེ་ཡོངས་སུ་མཐར་ཐུག་ནས། དེ་ལ་དགེ་འདུན་དོན་བཞེད་པ་ཕན་པ་བཞེད་པས་བསླབ་པའི་སྡོམ་པ་སྩལ་བ་ལས་དམག་དཔོན་སེང་གེ་དེ་ཡང་ལོངས་སྤྱོད་འཕེལ་ཏེ་དམག་དཔོན་སེང་གེ་བསླབ་པའི་སྡོམ་པ་སྩལ་བ་དགེ་འདུན་ལས་སྡོམ་པ་གཞིག་པར་གསོལ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དམག་དཔོན་སེང་གེ་ལ་བསླབ་པའི་སྡོམ་པ་གཞིག་པར་མཛད་དོ། ། འདི་ནི་གསོལ་བའོ། ། དགོས་པ་ནི། སྦྱིན་བདག་གི་ལོངས་སྤྱོད་འཕེལ་བའི་ཆེད་དུའོ། །
བསྡུས་པའི་དོན་ནི། ཁྱིམ་གྱི་སྡོམ་དང་དེ་ཞིག་དང༌། ། ཞེས་གསོལ་བ་འབའ་ཞིག་པའི་ལས་སུ་བསྟན་པ་དེའོ། ། ཚིག་གི་དོན་ནི། བསླབ་པ་སྦྱིན་པའི་ཁྱིམ་དེར་དགེ་སློང་རྣམས་ཀྱིས་འགྲོ་བ་དང་སྟན་ལ་འདུག་པ་དང་ཆོས་བསྟན་པར་བྱ་ལ། བསོད་སྙོམས་བླང་བར་མི་བྱ། ལྷུང་བཟེད་སྟོང་པས་འཇུག་པར་མི་བྱ། དེའི་བྱིས་པ་སློང་བ་དག་ལ་བཅའ་བ་རིལ་པོར་མི་སྦྱིན་པར་དུམ་བུར་བྱས་ཏེ་སྦྱིན་པར་བྱའོ། ། ག་གོན་ལྡམ་ལྡུམ་ལ་སོགས་པ་ཚོད་མ་ཁྱིམ་ནས་བྱུང་བ་སླང་བར་བྱའོ། ། གཉིས་པ་ཉམས་སུ་བླང་བྱ་འཇུག་པའི་ཚུལ་ཁྲིམས་བཤད་པ་ལ།
ཕྱི་རོལ་གྱི་རྐྱེན་དགེ་བའི་བཤེས་གཉེན་ལ་བརྟེན་པའི་ཆོ་ག་དང༌། བསླབ་པ་ཡོངས་སུ་སྦྱོང་བའི་ཆོ་ག་དང༌། བདེ་བར་གནས་པའི་རྐྱེན་བརྟེན་པའི་ཆོ་གའོ། ། དང་པོ་ལ་རྟེན་ནི། བསྙེན་པར་རྫོགས་ནས་ལོ་བཅུ་བར་མ་ཆད་དུ་ལོན་པའམ། ལོན་ཀྱང་འདུལ་བ་མི་ཤེས་པའོ། ། ཡུལ་ནི་རྫོགས་པའི་སྡོམ་པ་དང་ལྡན་པ། ལྟ་མཚན་མཐུན་པ། ཐ་སྙད་གསུམ་དང་ལྡན་པ། ས་རང་བཞིན་དུ་གནས་པ།
ཐ་མལ་པའི་གཟུགས་སུ་འདུག་པ། བརྟན་མཁས་གཉིས་དང་ལྡན་པ། བརྩེ་བ་དང་ལྡན་པ། བཟོད་པ་དང་ལྡན་པ། འཁོར་དག་པ་ལ་ཕན་འདོགས་བརྩོན་པ། སྔར་གནས་སུ་མ་གྲུབ་པ་ལ། གསོལ་བ་བྱས་ལ། དགེ་ཚུལ་དུས་ཀྱི་གནས་ཡིན་ཡང་ཆོ་ག་བྱ་དགོས་ཏེ་མཁན་པོ་བཞིན་ནོ། ། དེ་ལྟ་བུ་ལ་བརྟེན་ན་མཚོ་ཆེན་པོ་ལ་གནས་པའི་རླབས་ལྟར་ཡོན་ཏན་ངང་གིས་འཕེལ་བར་འགྱུར་ཏེ། སྐྱེས་པའི་རབས་ལས།
དམ་པའི་སྐྱེ་བོ་སུས་ཀྱང་མི་སྲིད་དེ། ། དུལ་བའི་ཚུལ་གྱིས་དེ་ལ་བརྟེན་པར་བྱ། ། དེ་དང་ཉེ་ན་དེའི་ཡོན་ཏན་ཀུན། ། ཆེད་དུ་མ་བགོས་པར་ཡང་བགོས་པར་འགྱུར། ། ཞེས་གསུངས་པ་ལྟར་རོ། ། དེ་ལས་གཞན་ལ་བརྟེན་པར་མི་བྱ་སྟེ། ཞིང་ཚྭ་སྒོ་ཅན་ལ་ས་བོན་བཏབ་པ་ལྟར་འགྱུར་བའི་ཕྱིར་རོ། ། བླ་མས་ཀྱང་ཡོངས་སུ་བརྟགས་ནས་གནས་སྦྱིན་དགོས་ཏེ། སུམ་བརྒྱ་པར། སློབ་དཔོན་ལ་གུས་ཚུལ་ཁྲིམས་ཡོངས་དག་དང༌། །
བསམ་གཏན་དང་ནི་འདོན་ལ་རྟག་བརྩོན་དང༌། ། གྲིམས་ཤིང་དུལ་ལ་བཟོད་དང་ལྡན་པ་ནི། ། སྡོམ་བརྩོན་གནས་པའི་ཆོས་ལྡན་ཤེས་པར་བྱ། ། ཞེས་པའི་མཚན་ཉིད་དང་ལྡན་མི་ལྡན་བརྟག་དགོས་པའི་ཕྱིར་རོ། ། ཆོ་ག་ནི། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་བཙུན་པ་ལ་གནས་འཆའ་བར་གསོལ་ན། བཙུན་པ་བདག་ལ་གནས་སྩོལ་ཤིག བདག་བཙུན་པ་ལ་གནས་འཆའ་ཞིང་མཆིས་སོ་ཞེས་ལན་གསུམ་བརྗོད་ལ་འཇུག་ཐབས་ལེགས་སོ། ། འདིར་བཙུན་པ་ལས་ཞེས་དང་བདག་ལ་གནས་པ་སྩོལ་ཤིག་འབྱུང་ཁུངས་དང༌།
བྱེད་པ་པོའི་སྒྲ་ཕྱིས་འབྱུང་བ་ནི། མ་དག་པར་མངོན་ནོ། ། སྔགས་ཆོག་འདི་ནི་ལས་བརྒྱ་རྩ་ན་མེད་ཅིང་ལུང་མ་མོར་གསུངས་པ་ཡིན་པར་སྣང་ངོ༌། ། གནས་མེད་ཀྱང་འདུག་ཏུ་རུང་བའི་དམིགས་གསལ་ནི། དབྱར་ཕྱི་མ་ཟླ་བ་གཉིས་ཀྱི་དུས་ལ་དབབ་པ་དང༌། གནས་ཚོལ་བའི་དུས་དང༌། གློ་བུར་བ་ངལ་གསོ་བའི་དུས་དང༌། ཉི་མ་གཅིག་གི་ཕྱིར་དང༌། ལོ་ལྔ་ལོན་པ་ལྗོངས་རྒྱུའི་དུས་དང༌། བདག་ཉིད་གནས་ཕྱུང་བའི་དུས་དང༌།
ཆད་པ་ལྔས་བཅད་པའི་དུས་དང༌། དེ་དག་དང་རྒྱུ་མཚན་མཚུངས་པ་རྣམས་སོ། ། འདིར་རེ་ཤིག་དུས་ཉིད་ཀྱིས་སོ། ། ཞེས་གསུངས་པ་ལ་བརྟེན་ནས། ཁ་ཅིག་གནས་ཀྱི་སློབ་དཔོན་སྤོ་བ་དང་མགུ་བ་སྤྱོད་པའི་ཚེ། གནས་ལ་བརྟེན་མི་དགོས་པར་འདོད་པ་ནི་མི་འཐད་དེ། དེའི་ཚེ་གནས་དེའི་སློབ་དཔོན་གཞན་ལ་གཏད་དགོས་པའི་ཕྱིར་ཏེ། རེ་ཤིག་གི་གནས་འཆར་འཇུག་ནུས་པ་ཞེས་གསུངས་པ་དེ་སྐབས་འདི་འདྲ་ལ་དགོངས་པ་ཡིན་པའི་ཕྱིར། གནས་འཇིག་པའི་རྒྱུ་ནི། གཉིས་ཀ་ལ་མི་ལྟོས་པའི་འདུ་ཤེས་བྱུང་བའོ། །
རང་གི་བསྙེན་རྫོགས་ཀྱི་མཁན་པོ་ཡིན་ན། གནས་བཅའ་བའི་ཆོ་ག་ལོགས་པ་བྱ་མི་དགོས་ལ། གནས་བཅའ་བའི་སློབ་དཔོན་དང༌། མཁན་པོ་གཉིས་ཀ་ཚོགས་ན། བྱ་བ་མཁན་པོ་ལ་ཞུས་པས་ཆོག་པར་དོན་གྱི་ཐོབ་ཅིང༌། མཁན་པོ་དང་གནས་གཉིས་ཀ་ལ་ལྟོས་མེད་ཀྱི་འདུ་ཤེས་སྐྱེས་ན་གནས་སུ་བཅས་པ་དེ་ཉིད་ལ་ཞུ་དགོས་སོ། ། འདིར་གནས་དེ་རང་ལས་བསླབ་པ་གཞོན་ན་ཕྱག་བྱ་མི་དགོས་ལ། ཀློག་པའི་སློབ་དཔོན་ཡང་རང་ལས་བསླབ་པ་གཞོན་ན་ཕྱག་བྱ་མི་དགོས་ཤིང་ཆོས་ལ་གུས་པ་བསྐྱེད་པའི་ཡན་ལག་ཏུ་ཕྱག་བྱས་ཀྱང་བཟང་ལ། སློབ་དཔོན་དེས་ནི་ཚུར་བསླབ་ཕྱག་ངེས་པར་དགོས་ཀྱི་མི་དགོས་པའི་དམིགས་བསལ་མེད་དོ། ། ལུང་གཞིར།
རྒན་པའམ་འོན་ཏེ་གཞོན་ཀྱང་རུང༌། ། གང་ལ་ཆོས་ནི་ཐོས་གྱུར་པ། ། དེ་ལ་ཐོག་མར་ཕྱག་བྱ་སྟེ། ། ཟླ་བ་ཚེས་ལ་བྲམ་ཟེ་བཞིན། ། ཞེས་པའི་དོན་རང་ལས་བསླབ་པ་རྒན་པ་ལ་ཕྱག་བྱེད་པ་ན། ཆོས་ཐོས་མ་ཐོས་ཀྱི་རིམ་པས་ཕྱག་འཚལ་བའི་གོ་རིམ་སྟོན་པ་ཡིན་གྱི་སྤྱིར་ཆོས་ཐོས་པའི་སློབ་དཔོན་ཡིན་ཚད་ལ་ཕྱག་བྱ་བའི་ཤེས་བྱེད་དུ་བྱེད་པ་ནི་སྐབས་དེའི་གླེང་གཞི་དང་ཡང་མི་འགྲིག་གོ ། གཉིས་པ་བསླབ་པ་ཡོངས་སུ་སྦྱོང་བའི་ཆོ་ག་ལ། གསོ་སྦྱོང་དང༌། དབྱར་དང་དགག་དབྱེའི་ཆོ་གའོ། ། དང་པོ་ལ་ཆོ་ག་ལུང་བཞིན་བཤད།
མཐའ་གཞན་དུ་དོགས་པ་བཅད་པའོ། ། དང་པོ་ལ། སྤྱིར་བཏང་བ་དང༌། དམིགས་ཀྱིས་བསལ་བ། དང་པོ་ལ། སྦྱོར་བའི་ཆོ་ག་དང༌། དངོས་གཞིའི་ཆོ་གའོ། ། དང་པོ་ལ། ལས་གྲལ་དུ་མ་འདུས་གོང་གི་བྱ་བ་དང་འདུས་ནས་བྱ་བའོ། ། དང་པོ་ནི་གསོ་སྦྱོང་གི་ནས་སུ་འདུ་བའི་མདུན་རོལ་ཁོ་ནར་གསོ་སྦྱོང་སྔ་མ་འདས་པའི་མཐའ་ཚུན་ཆད་ཀྱི་རང་རྒྱུད་ཀྱི་ལྟུང་བ་ལ་སོ་སོར་བརྟག་པར་བྱ་སྟེ།
ལྟུང་བ་ཤེས་པ་བཤགས་པའམ་བསྡམ་པའམ། བྱིན་གྱིས་བརླབས་པས་ཕྱིར་བཅོས་ཏེ་ལས་ཀྱི་གནས་སུ་འདུ་བར་བྱ་དགོས་ཏེ། ཇི་སྐད་དུ། འདི་ལ་ཟླ་བ་ཕྱེད་འདས་པའི་སོ་སོར་བརྟག་པར་བྱའོ། ། འདུ་བར་འགྱུར་བ་དེར་རོ། ། ཤེས་པ་ཕྱིར་བཅོས་ཏེ་ཐམས་ཅད་དུ་འདུག་པར་བྱའོ། ། འདུག་པ་ན་དྲན་ནམ་ཡིད་གཉིས་ཟ་ན། དྲུང་ན་མོ་ལ་བྱིན་གྱིས་བརླབ་པར་བྱའོ། ། ལས་བྱེད་པས་ནི་སེམས་ཀྱིས་སོ་ཞེས་གསུངས་པས་སོ། ། དེའི་ཆོ་ག་དང་སྔགས་ནི་འདི་ལྟར་བྱ་སྟེ།
ལྟུང་བྱེད་འབའ་ཞིག་པའམ། སོ་སོར་བཤགས་པའམ། བཤགས་པར་བྱས་པའི་ཉེས་བྱས་ལས་གང་ཡང་རུང་བ་ཞིག་ཤེས་ན། དེས་མཆིལ་ལྷྭམ་ཕུད་བླ་གོས་ཕྲག་པ་གཅིག་ཏུ་བྱས་ཏེ། དགེ་སློང་ལྟུང་བ་མི་མཐུན་པ་གཅིག་གི་དྲུང་དུ་རྒན་ན་ཕྱག་བྱས་ཙོག་ཙོག་པུར་འདུག་སྟེ། ཐལ་མོ་སྦྱར་བར་བཏུད་ནས། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་འདི་ལྟ་བུ་འདི་བྱུང་སྟེ་བདག་དགེ་སློང་མིང་འདི་ཞེས་བགྱི་བ། ལྟུང་བ་དེ་དག་པའི་མཐའ་ཚུན་ཆད་ནས་བཟུང་ནས་ཚེ་དང་ལྡན་པའི་མདུན་དུ་མཐོལ་ལོ་འཆགས་སོ་མི་འཆབ་བོ། ། མཐོལ་ཞིང་བཤགས་ན་བདག་བདེ་བ་ལ་རེག་པར་གནས་པར་འགྱུར་གྱི་མ་མཐོལ་མ་བཤགས་ན་མི་འགྱུར་རོ་ཞེས་ལན་གསུམ་བཟླས།
ལེན་པས་ལྟུང་བ་མཐོང་ངམ་ཞེས་བརྗོད་པར་བྱའོ། ། འཆགས་པས་མཐོང་ངོ་ཞེས་བརྗོད་པར་བྱའོ། ། ལེན་པས་ཕྱིན་ཆད་སྡོམ་མམ་ཞེས་བརྗོད་པར་བྱའོ། ། ཞེས་ལན་གསུམ་བཟླས། ཐབས་ལེགས་བརྗོད། གལ་ཏེ་དོགས་པ་དང་ཡིད་གཉིས་ཟ་བར་གྱུར་ན། དགེ་སློང་སྡེ་སྣོད་འཛིན་པ་ལ་དྲིས་ཏེ། ཆོས་བཞིན་དུ་ཕྱིར་བཅོས་བྱའོ། ། བསྡམ་བྱར་ཤེས་ན་སེམས་ཀྱིས་བསྡམ་པར་བྱའོ། ། དགེ་འདུན་ལྷག་མ་དང་ཉེས་པ་སྦོམ་པོ་དང༌།
སྤང་བ་ལྟུང་བྱེད་ཀྱི་ལྟུང་བ་གང་ཡང་རུང་བ་གཅིག་ཤེས་ན། དེ་སྔ་མ་བཞིན་བྱ་སྟེ། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་འདི་ལྟ་བུ་འདི་བྱུང་སྟེ་བདག་དགེ་སློང་མིང་འདི་ཞེས་བགྱི་བས་དེ་དང་ལྟུང་བ་དེ་ཚེ་དང་ལྡན་པའི་མདུན་དུ་བྱིན་གྱིས་བརླབས་ཏེ་གསོ་སྦྱོང་བགྱིའོ། ། སང་ནང་པར་ལྟུང་བ་དེ་ཆོས་བཞིན་དུ་སླར་བགྱིའོ། ། ཞེས་ལན་གསུམ་བཟླས་འདི་གསོ་སྦྱོང་གི་སྦྱོར་བའི་ཆོ་ག་གལ་ཆེ་ཤོས་དང༌། གནད་དམ་པ་ཡིན་ཀྱང་ལག་ལེན་བགྱིད་པར་རློམ་པའི་ལྟ་བ་དང་ཚུལ་ཁྲིམས་མཆོག་འཛིན་ཅན་རྣམས་ཀྱི་ལག་ལེན་ལ་མི་སྣང་ལ། འདི་མེད་ན་གསོ་སྦྱོང་གི་དགོས་པ་དམ་པ་དེ་ཉིད་རྒྱང་རིང་དུ་དོར་བས་གསོ་སྦྱོང་གི་གོ་བ་ཟུར་ཙམ་ཡང་མ་ཆགས་པར་སྣང་ཞིང༌། གནས་བརྟན་གྱིས་ཅི་འདི་ལ་ཁྱེད་ཡོངས་སུ་དག་གམ་ཞེས་དྲིས་པའི་ཚེ་ཤེས་བཞིན་དུ་བརྫུན་དུ་སྨྲ་བ་ཤས་ཆེ་བས། གསོ་སྦྱོང་གི་ཕན་ཡོན་མེད་ཀྱི་སྟེང་དུ་ཤེས་བཞིན་དུ་སྨྲ་བའི་ཉེས་པས་གོས་པ་ཤས་ཆེ་བ་ཡིན་ནོ། །
ཅི་སྟེ་བྱིན་གྱིས་བརླབས་པས་དག་པ་ཉིད་དུ་འགྱུར་རོ་ཞེས་གསུངས་པས་ཤེས་བཞིན་དུ་སྨྲ་བའི་ཉེས་པ་མི་འབྱུང་ངོ་ཞེ་ན་དེ་ཡང་དེ་ལྟ་མིན་ཏེ། ལྟུང་བ་ཐུན་མོང་བ་བྱིན་གྱིས་བརླབས་པས་དག་པར་འཇོག་ཀྱང་ཐུན་མོང་མ་ཡིན་པ་ལ་དེ་མི་རུང་བའི་ཕྱིར་རོ། ། གཉིས་པ་ལས་གྲལ་ལ་འདུས་ནས་ཇི་ལྟར་བྱ་བ་ལ་རྒྱུད་དག་པར་སྒྲུབ་པ་དང༌། གནས་ལ་བློ་མཐུན་བྱ་བ་དང༌། དགེ་འདུན་འདུན་པ་དང་འདུ་བར་མི་ནུས་པས་གསོ་སྦྱོང་ཉམས་སུ་མྱོང་བར་སྒྲུབ་པའོ། ། དང་པོ་ནི། དགེ་འདུན་གྱི་ནང་དུ་ལྟུང་བ་དྲན་ན་དྲུང་ན་མོ་ལ་བྱིན་གྱིས་རློབ་པའི་སྔགས་ནི། ཚེ་དང་ལྡན་པ་དགོངས་སུ་གསོལ། དེང་དགེ་འདུན་གྱི་གསོ་སྦྱོང་བཅོ་ལྔ་པ་ལགས་ལ་བདག་དགེ་སློང་མིང་འདི་ཞེས་བགྱི་བའི་ཡང་གསོ་སྦྱོང་བཅོ་ལྔ་པ་ལགས་ཏེ་བདག་དགེ་སློང་མིང་འདི་ཞེས་བགྱི་བ་དགེ་འདུན་གྱི་ནང་དུ་ལྟུང་བ་འདི་ལྟ་བུ་ཞིག་དྲན་ཏེ་བདག་དགེ་སློང་མིང་འདི་ཞེས་བགྱི་བས་དེ་དང་ལྟུང་བ་འདི་ཚེ་དང་ལྡན་པའི་མདུན་དུ་བྱིན་གྱིས་བརླབས་ཏེ་གསོ་སྦྱོང་བགྱིའོ། ། སང་ནང་པར་ལྟུང་བ་དེ་ཆོས་བཞིན་དུ་སླར་བགྱིས་སོ་ཞེས་ལན་ཅིག་བརྗོད་པར་བྱའོ། །
ལས་བྱེད་པས་དྲན་ན་སེམས་ཀྱིས་བྱིན་གྱིས་བརླབ་པ་ནི། སེམས་ཀྱིས་འདི་སྐད་ཅེས་བརྗོད་པར་བྱ་སྟེ། དེང་དགེ་འདུན་གྱིས་གསོ་སྦྱོང་བཅོ་ལྔ་པ་ཡིན་ལ། ཞེས་པ་ནས། ལྟུང་བ་དེ་རང་གི་སེམས་ཀྱིས་བྱིན་གྱིས་བརླབས་ཏེ་གསོ་སྦྱོང་བྱའོ། ། སང་ནང་པར་ལྟུང་བ་དེ་ཆོས་བཞིན་དུ་སླར་བགྱིའོ་ཞེས་ཅིག་བརྗོད་པར་བྱའོ། ། འདི་ཡན་ཆད་ནི་ལྟུང་བ་ཅན་དགེ་འདུན་གྱི་ལས་ལ་འཇུག་པ་ཐམས་ཅད་ཀྱི་སྔོན་དུ་འགྲོ་དགོས་པ་ཡིན་ཏེ། ཇི་སྐད་དུ། བྱིན་གྱིས་བརླབས་པས་དག་པ་ཉིད་དུ་འགྱུར་ནུས་པ་ཉིད་ཡིན་ན་མི་འགྱུར་རོ། ། དེའི་ཚེ་ལེན་པ་ཡོད་ན་ལྟུང་བྱེད་འབའ་ཞིག་ཏུ་གྱུར་པ་དང་སོ་སོར་བཤགས་པ་དང་ཕྱིར་བཅོས་པར་བྱ་བའི་ཉེས་བྱས་ནི་ནུས་པ་ཡིན་ཏེ་བཤགས་པར་བྱ་བ་ཙམ་ཡིན་པའི་ཕྱིར།
ཞེས་གསུངས་པས་སོ། ། དེ་ལྟར་ལྟུང་བ་ཐུན་མོང་མ་ཡིན་པ་རྣམས་དྲུང་ན་མོ་ལ་བྱིན་གྱིས་བརླབས་པ་ཡིན་གྱིས་དག་པར་བགྱིས་ནས་ཡུལ་དུས་ཀྱིས་བཤགས་པར་མ་ནུས་པའི་ལྟུང་བ་ཐུན་མོང་བ་བྱིན་གྱིས་བརླབས་པ་བཞི་སྟེ། ལྟུང་བ་མཐུན་པ་དང་བཅས་པ་དང༌། ཡིད་གཉིས་སུ་གྱུར་པ་དང༌། དགེ་འདུན་རྣམས་ལྟུང་བ་ཐུན་མོང་བ་དེ་རྩོད་པར་གྱུར་པ་དང༌། ངེས་པ་ཉིད་མིན་པ་བྱིན་གྱིས་བརླབས་པའོ། ། དེ་ཡང་ཐོག་མར་དགེ་སློང་འགའ་ཞིག་འཚམས་ནང་གཅིག་ཏུ་བཏང་སྟེ་དེས་དེར་ལྟུང་བ་ཕྱིར་བཅོས་ཏེ་འོངས་ནས་དེའི་མདུན་དུ་ཐམས་ཅད་ཀྱིས་ལྟུང་བ་ཕྱིར་བཅོས་ཏེ་གསོ་སྦྱོང་བྱའོ། ། གལ་ཏེ་ཆོ་ག་དེ་མ་གྲུབ་ན་དགེ་སློང་གཅིག་གིས་གསོལ་བ་འབའ་ཞིག་གིས་བྱིན་གྱིས་བརླབ་པར་བྱའོ། ། སྔགས་ནི་དགེ་འདུན་བཙུན་པ་རྣམས་གསན་དུ་གསོལ། དེང་དགེ་འདུན་གྱི་གསོ་སྦྱོང་བཅོ་ལྔ་པ་ལགས་ལ་བདག་དགེ་འདུན་ཐམས་ཅད་ནི་ལྟུང་བ་དང་བཅས་པར་གྱུར་ན་གང་གི་མདུན་དུ་བདག་ཅག་ལྟུང་བ་དེ་ཆོས་བཞིན་དུ་སླར་བགྱི་བའི་བདག་ཅག་ལས་དགེ་སློང་གནས་གཞན་དུ་མཆིས་ལ།
དགེ་སློང་གི་མདུན་དུ་ལྟུང་བ་དེ་ཆོས་བཞིན་དུ་སླར་བགྱིད་པར་སྤྲོ་བ་སུ་ཡང་མ་མཆིས་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དེང་ལྟུང་བ་བྱིན་གྱིས་བརླབས་ཏེ་གསོ་སྦྱོང་མཛད་ལ་སླད་ཀྱིས་ལྟུང་བ་དེ་དགེ་སློང་གི་མདུན་དུ་ཆོས་བཞིན་དུ་སླར་བགྱིའོ། ། ཞེས་བརྗོད། གཞན་གསུམ་ལ། དགེ་འདུན་ཐམས་ཅད་ལྟུང་བ་ཡིད་གཉིས་དང་བཅས་པར་གྱུར་ན། ཞེས་སོགས་ཅི་རིགས་པར་བརྗོད་དོ། ། གཉིས་པ་གནས་ལ་བློ་མཐུན་པར་བྱ་བ་ནི། སྔར་བཤད་ཟིན་པའི་གནས་ཀྱི་བློ་མཐུན་ནམ། འཚམས་ཆེ་ཆུང་གང་རུང་བཅད་པའི་བྱ་བའོ། །
གསུམ་པ་དགེ་འདུན་མཐུན་པ་པོས་སྒྲུབ་པ་ལ། ཐོག་མར་གནས་བརྟན་སོ་སོར་ཐར་པའི་མདོའི་སྟོད་ར་འདོན་པར་བྱ་སྟེ། ཐམས་ཅད་མཁྱེན་པ་ལ་ཕྱག་འཚལ་ལོ། ། སྙན་པའི་བ་དན་འཇིག་རྟེན་གསུམ་ན་གྲགས། ། ཞེས་པ་ནས། ཚེ་དང་ལྡན་པ་དག་མ་ལྷགས་པ་རྣམས་ལ་འདུན་པ་དང་ཡོངས་སུ་དག་པ་དྲིས་ཤིག དྲིས་ནས་ཀྱང་བརྗོད་པར་བྱའོ། ། ཞེས་པའི་བར་འདོན་ནོ། ། དེ་ལྟར་བརྗོད་མ་ཐག་ཏུ་དགེ་བསྐོས་ཀྱི་ཚུལ་ཤིང་བྲིམ་པས་དགེ་འདུན་བགྲང་བར་བྱ་སྟེ་འོངས་པ་དང་མ་འོངས་པའི་བྱེ་བྲག་རྟོགས་པར་བྱ་བའི་ཕྱིར་དུའོ། ། དེ་ལྟར་བགྲངས་པས་མ་ལྷགས་པ་དངོས་སུ་ཡོད་དམ།
གློ་བུར་དུ་འོངས་པ་ལ་སོགས་པ་ཡོད་པར་འཕྲིགས་ན། དགེ་འདུན་ལས་ཀྱི་གནས་སུ་ཚོགས་པ་དེས་འདུན་པ་དང་ཡོངས་སུ་དག་པ་ལེན་པའི་དགེ་སློང་ཆོས་ལྔ་ལྡན་གཅིག་གམ་གཉིས་སམ་གསུམ་ཚིག་གིས་བསྐོར་བར་བྱ་ཞིང༌། བསྐོས་པ་དེས། ཕྱོགས་བཞིར་བལྟ་བ་དང༌། འབོད་པ་ལ་སོགས་པ་དག་གིས་བསམ་པ་ཐག་པ་ནས་བཙལ་ཏེ། མ་ལྷགས་པ་རྣམས་ལ། དེང་དགེ་འདུན་གསོ་སྦྱོང་མཛད་ན་ཚེ་དང་ལྡན་པ་བར་ཆད་ཀྱི་ཆོས་རྣམས་ཡོངས་སུ་དག་གམ། དེང་དགེ་འདུན་གསོ་སྦྱོང་མཛད་པ་ལ། ཚེ་དང་ལྡན་པ་འདུན་པ་འབུལ་ལམ་ཞེས་འདྲི་བར་བྱའོ། ། དགེ་སློང་དག་འདུན་པ་འབུལ་བར་བྱེད་པས་མཆིལ་ལྷྭམ་ཕུད།
བླ་གོས་ཕྲག་པ་གཅིག་ཏུ་བྱས་རྒན་པ་ལ་ཕྱག་འཚལ་ནས་ཙོག་ཙོག་པུར་འདུག ཐལ་མོ་སྦྱར་ནས། ཚེ་དང་ལྡན་པ་དགོངས་སུ་གསོལ། དེང་དགེ་འདུན་གྱི་གསོ་སྦྱོང་བཅོ་ལྔ་པ་ལགས་ལ་བདག་དགེ་སློང་བྲོ་འཚལ་བ་སྡུག་བསྔལ་བྲོ་ཚབས་ཆེ་བ་མིང་འདི་ཞེས་བགྱི་བའི་ཡང་གསོ་སྦྱོང་བཅོ་ལྔ་པ་ལགས་ཏེ་བདག་དགེ་སློང་ནས། བགྱི་བ་བར་ཆད་ཀྱི་ཆོས་རྣམས་ཡོངས་སུ་དག་གོ་ཞེས་བདག་མཆིའོ་དགེ་འདུན་ཆོས་བཞིན་དུ་མཛད་པ་ལ་འདུན་པ་འབུལ་ལོ། ། བདག་གི་གསོ་སྦྱོང་ཡང་ཡོངས་སུ་དག་གོ ། འདུན་པ་དང་ཡོངས་སུ་དག་པ་ཡང་བརྗོད་དོ། ། བརྗོད་པར་ཡང་རིག་པར་བགྱིད་དོ། ། ཞེས་ལན་གསུམ་བཟླས། གནས་བརྟན་གྱིས་ཚེ་དང་ལྡན་པ་དག་མ་ལྷགས་པ་རྣམས་ཀྱི་ཡོངས་སུ་དག་པ་དང་འདུན་པ་བརྗོད་ཅིག་ཅེས་སྨྲས་པའི་ཚེ།
དེས་དགེ་སློང་ངམ་དགེ་འདུན་ལ་ཡོངས་སུ་དག་པ་དང་འདུན་པ་གཅིག་ཆར་འབུལ་བར་བྱ་སྟེ། ཚེ་དང་ལྡན་པའམ། དགེ་འདུན་བཙུན་པ་དགོངས་སུ་གསོལ། དེང་དགེ་འདུན་གྱི་གསོ་སྦྱོང་བཅོ་ལྔ་པ་ལགས་ལ་གནས་ག་གེ་མོ་ཞིག་ན། དགེ་སློང་བྲོ་འཚལ་སྡུག་བསྔལ་བ་བྲོ་ཚབས་ཆེ་བ། མིང་འདི་ཞེས་བགྱི་བའི་ཡང་གསོ་སྦྱོང་བཅོ་ལྔ་པ་ལགས་ཏེ། གནས་ག་གེ་མོ་ཞིག་ན། དགེ་སློང་བྲོ་འཚལ་བ་སོགས་མིང་འདི་ཞེས་བགྱི་བ་དེ་བར་ཆད་ཀྱི་ཆོས་རྣམས་ཡོངས་སུ་དག་གོ་ཞེས་ཁོ་ན་ཉིད་མཆིའོ། ། དགེ་འདུན་ཆོས་བཞིན་མཛད་པ་ལ་འདུན་པ་འབུལ་དེའི་གསོ་སྦྱོང་ཡོངས་སུ་དག་གོ ། འདུན་པ་དང་ཡོངས་སུ་དག་པ་ཡང་བརྗོད་དོ། །
བརྗོད་པར་ཡང་རིག་པར་བགྱིད་དོ། ། ཞེས་ལན་གསུམ་བཟླས། འདུན་པ་ནི་དགེ་འདུན་གྱི་ལས་ཐམས་ཅད་ལ་འབུལ་དུ་རུང་ལ། ཡོངས་དག་ནི་གསོ་སྦྱོང་དང་དགག་དབྱེ་གཉིས་ཁོ་ནའི་དབང་དུ་བྱས་སོ། ། འདུན་པ་ལ་དགེ་འདུན་གྱི་ལས་དེ་ལ་མི་མཐུན་པ་མི་སྐྱེད་པའི་དགོས་པ་དང༌། ཡོངས་སུ་དག་པས་ནི། གསོ་དགག་ཉམས་སུ་མྱོང་བའི་དགོས་པ་འབྱུང་བར་བཤད་དོ། ། སྐབས་འདིར་མདོ་རྩ་བ་དང༌། ལས་བརྒྱ་རྩ་གཅིག་པར། དགེ་ཚུལ་གྱི་གསོ་སྦྱོང་བྱེད་པ་བཤད་པ་མེད་ལ།
ལུང་ལས། རབ་ཏུ་བྱུང་བ་རྣམ་པ་གསུམ་གྱིས་གསོ་སྦྱོང་ལ་ཡོངས་དག་འབུལ་བར་བཤད་པའི་སྔགས་ཆོག་རྒྱ་ཆེ་བར་དྲངས་པས། དགེ་ཚུལ་རྣམས་ཀྱིས་ཡོངས་སུ་དག་པ་ཡང༌། སྐབས་འདིར་ཡོངས་སུ་དག་པ་ལེན་པ་ལ་བསྐོས་པའི་དགེ་སློང་དེའི་མདུན་དུ་བརྗོད་པར་བྱ་སྟེ། གནས་བརྟན་དགོངས་སུ་གསོལ། དེང་དགེ་འདུན་གྱི་གསོ་སྦྱོང་ངམ་དགག་དབྱེ་བཅོ་ལྔ་པ་ལགས་ཏེ། བདག་དགེ་ཚུལ་མིང་འདི་ཞེས་བགྱི་བའི་ཡང་གསོ་སྦྱོང་ངམ་དགག་དབྱེ་བཅོ་ལྔ་པ་ལགས་ན་བདག་དགེ་ཚུལ་མིང་འདི་ཞེས་བགྱི་བ། བར་ཆད་ཀྱི་ཆོས་རྣམས་ཡོངས་སུ་དག་གོ་ཞེས་བདག་ཉིད་མཆིའོ། ། བདག་བར་ཆད་ཀྱི་ཆོས་ཀྱི་དག་པར་གནས་བརྟན་གྱིས་བཟུང་དུ་གསོལ། ཞེས་ལན་གསུམ་བརྗོད།
འདི་དགེ་འདུན་ལ་བརྗོད་དགོས་པ་མིན་ཏེ་དགེ་ཚུལ་རྣམས་གནས་བརྟན་གྱིས་ཅི་ཡོངས་སུ་དག་གམ་ཞེས་དྲི་བའི་ཡུལ་མིན་པའི་ཕྱིར་སྙམ་ཏེ་བརྟག་པར་བྱའོ། ། འདི་ཙམ་ལ་དགེ་ཚུལ་གྱི་གསོ་སྦྱོང་ཞེས་བཏགས་པར་ཟད་ཀྱི། དགེ་ཚུལ་གྱི་དབྱར་ཁས་ལེན་དང༌། དགག་དབྱེ་བཞིན་དུ། དགེ་ཚུལ་དང་དགེ་སློབ་མའི་གསོ་སྦྱོང་མཚན་ཉིད་པ་མེད་དོ། ། ཡོངས་དག་དེ་ལྟར་འབུལ་བའི་དོན་ཡང་དགེ་ཚུལ་བཤགས་བྱའི་ཉེས་བྱས་ཅན་རྣམས་ཀྱིས་དགེ་སློང་གི་དྲུང་དུ་བཤགས་པ་སྔོན་དུ་སོང་བའི་དབང་དུ་བྱས་ལ། དགེ་ཚུལ་གྱི་བཤགས་པ་དགེ་སློང་ཁོ་ནའི་དྲུང་དུ་བྱེད་དགོས་པར་དགེ་ཚུལ་གྱི་དགག་དབྱེའི་སྔགས་ཆོག་ལས་ཤེས་སོ། ། དགེ་ཚུལ་ལ་བསླབ་པ་བྱིན་པ་ནི་ཡོད་ཅིང་སྤོ་མགུ་སྟེར་བ་དང་སྤྱོད་པ་མེད་པར་གསུངས་སོ། ། མདོར་ན་དགེ་བསྙེན་དང་དགེ་སློང་གི་གསོ་སྦྱོང་ནི་སྒྲུབ་པའི་སྒོ་ནས་ཉམས་སུ་མྱོང་བར་བྱེད་རྒྱུ་དང་གསོ་སྦྱོང་གི་ཐ་སྙད་བྱས་པར་ཡོད་ལ། དགེ་ཚུལ་ལ་ནི་ལྟུང་བ་བཤགས་བསྡམ་དང༌།
ཡོངས་དག་འབུལ་བ་ཙམ་ལས། གསོ་སྦྱོང་མཚན་ཉིད་པ་མི་སྣང་ངོ༌། ། དགེ་སློང་བཞིན་དུ་ཡོངས་དག་ཕུལ་བ་ཙམ་གྱིས་གསོ་སྦྱོང་ཉམས་སུ་མྱོང་བར་མི་བཞག་སྟེ། འདིའི་ཡོངས་དག་དགེ་འདུན་ལ་བརྗོད་པ་མ་བཤད་ཅིང༌། དགེ་ཚུལ་ལས་དེ་ལ་དབང་བ་ཡང་མ་ཡིན་པའི་ཕྱིར་རོ། ། དེ་ལྟ་ན་དགེ་འདུན་གྱི་གསོ་སྦྱོང་གི་དུས་སུ་དགེ་སློང་གི་དགེ་འདུན་ལ་ཡོངས་དག་འབུལ་དགོས་པ་ནི། ཟླ་བ་ཕྱེད་ཕྱེད་ཅིང་ཕྱིར་བཅོས་ཡོངས་སུ་རྫོགས་པ་ལ་སྐུལ་བའི་ཆེད་ཡིན་ནོ། ། དེའི་ཕྱིར་དིང་སང་གངས་ཅན་པ་དག དགེ་ཚུལ་རྣམས་དགེ་སློང་གི་གསོ་སྦྱོང་གི་གནས་སུ་འདུས་ཏེ་དགེ་སློང་རེ་རེའི་མདུན་དུ་དགེ་ཚུལ་གསུམ་གསུམ་འཁོད་དེ་ཡོངས་དག་འབུལ་བའི་ཚིག་ལན་གསུམ་བརྗོད་པ་ལ་དགེ་ཚུལ་གྱི་གསོ་སྦྱོང་ཞེས་མིང་འདོགས་པ་འདི་ལ་ཡིད་ཆེས་པའི་ཁུངས་མི་སྣང་བས་ཕྱིན་ཆད་ཤེས་རབ་ཅན་དག་གིས་བཙལ་བར་བྱའོ། ། དེ་ཡན་ཆོད་ནི་སྦྱོར་བའི་ཆོ་ག་ཡིན་ནོ། །
གངས་ཅན་པ་རྣམས་སྙན་པའི་བ་དན་སོགས་ནས་དངོས་གཞིར་འདོད་པ་མིན་ཏེ། ཇི་སྐད་དུ། ལས་བརྒྱ་རྩར། མདོ་འདོན་པ་སེང་གེའི་ཁྲི་ལ་འདུག་ནས་སོ་སོར་ཐར་པའི་མདོའི་བསྟོད་ར་དང་དུས་དང་པོར་བྱ་བ་དང༌། ཇེ་བཏོན་ནས་དེའི་འོག་ཏུ་གསོལ་བ་འབའ་ཞིག་གི་ལས་བྱའོ། ། ཞེས་གསུངས་པས་སོ། ། གཉིས་པ་དངོས་གཞི་ལ། གསོལ་བ་དང་རྣམ་པར་བཞག་པ་འཛིན་དུ་གཞུག་པ་སྔར་བྱ་བ་དང་ཡོངས་སུ་དག་པ་དྲི་ཞིང་མདོ་གདོན་པ་དངོས་སོ། ། དང་པོ་ནི། དགེ་འདུན་བཙུན་པ་རྣམས་གསན་དུ་གསོལ།
དེང་དགེ་འདུན་གྱི་གསོ་སྦྱོང་བཅུ་བཞི་པའམ་བཅོ་ལྔ་པ་ལགས་ཏེ་གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་གནང་བར་མཛོད་ཅིག་དང་དགེ་འདུན་གསོ་སྦྱོང་མཛད་དེ་སོ་སོར་ཐར་པའི་མདོ་གདོན་པ་གདོན་ཏོ། ། འདི་ནི་གསོལ་བའོ། ། རྣམ་པར་བཞག་པ་འཛིན་དུ་གཞུག་པ་ལྔར་བྱ་བ་ནི། ཚེ་དང་ལྡན་པ་དག་བདག་ཅག་གསོ་སྦྱོང་བྱས་ཏེ་སོ་སོར་ཐར་པའི་མདོ་གདོན་པ་གདོན་གྱིས་ཁྱེད་ཅག་སུ་ལ་ལྟུང་བ་ཡོད་པ་དེ་མཐོལ་ཅིག་ལྟུང་བ་མེད་ན་ཅང་མ་སྨྲ་ཤིག་ཅང་མི་སྨྲ་ན་བདག་གིས་ཚེ་དང་ལྡན་པ་དག་ཡོངས་སུ་དག་པར་རིག་པར་བགྱིའོ། ། དེ་ལྟར་སོ་སོར་དྲིས་ནས་དགེ་སློང་གི་ལན་བཏབ་པ་དེ་བཞིན་དུ་དགེ་སློང་གི་འཁོར་འདི་ལྟ་བུར་ཡང་ལན་གསུམ་གྱི་བར་དུ་བསྒྲག་པར་བྱ་བ་ཡིན་ནོ། ། ཡང་དགེ་སློང་གང་དགེ་སློང་གི་འཁོར་འདི་ལྟ་བུར་ལན་གསུམ་གྱི་བར་དུ་བསྒྲགས་པ་ན་ལྟུང་བ་ཡོད་ལ་དྲན་བཞིན་དུ་མི་མཐོལ་ན་ཤེས་བཞིན་རྫུན་དུ་སྨྲ་བ་ཡིན་ནོ། ། ཚེ་དང་ལྡན་པ་དག་ཤེས་བཞིན་དུ་རྫུན་དུ་སྨྲ་བ་ནི་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་སོ། ། དེ་བས་ན་དགེ་སློང་ལྟུང་བ་བྱུང་བ་རྣམ་དག་པར་འདོད་པས་ལྟུང་བ་ཡོད་པ་ལ་དྲན་ཞིང་མཐོལ་བ་མཐོལ་བར་བྱའོ། ། མཐོལ་ན་བདེ་བར་འགྱུར་རོ། ། མ་མཐོལ་མ་བཤགས་ན་མི་འགྱུར་རོ། །
ཞེས་གསུངས་པ་དེ་བརྗོད་པའོ། ། གཉིས་པ་ལ། སོ་སོར་ཐར་པའི་མདོ་གདོན་པ་རྣམ་པ་ལྔ་དང༌། རེ་རེའི་རྗེས་ལ་ཡོངས་སུ་དག་པ་ལན་གསུམ་དྲི་བའོ། ། དང་པོ་ནི། དེ་ལྟར་གསོལ་བ་དང་རྣམ་པར་བཞག་པ་འཛིན་དུ་གཞུག་པ་སྔར་བཏང་ནས་སོ་སོར་ཐར་པའི་མདོ་གདོན་པ་རྣམ་པ་ལྔ་པོ་འདི་ལྟ་སྟེ། གླེང་གཞི་གདོན་པ་དང༌། ཕམ་པ་དང༌། དགེ་འདུན་ལྷག་མ་གདོན་པ་དང༌། མ་ངེས་པ་དང་རིལ་གྱིས་གདོན་པའོ། །
དང་པོ་ནི་མདོའི་བསྟོད་ར་ནས་རྣམ་པར་བཞག་པ་འཛིན་དུ་གཞུག་པའི་བར་ཁོ་ནར་ངེས་ཀྱི་གཞན་མེད་པས། ཚེ་དང་ལྡན་པ་དག་བདག་གིས་སོ་སོར་ཐར་པའི་མདོའི་གླེང་གཞི་བཏོན་ཟིན་ཏོ། ། དེ་ལ་བདག་གིས་ཚེ་དང་ལྡན་པ་དག་ལ། ཅི་འདི་ལ་ཁྱེད་ཡོངས་སུ་དག་གམ་ཞེས་འདྲིའོ། ། ཞེས་ལན་གསུམ་གྱི་བར་དུ་འདྲིའོ། ། འདི་ལ་ཚེ་དང་ལྡན་པ་དག་ཡོངས་སུ་དག་ན་འདི་ལྟར་ཅང་མི་སྨྲ་བས་དེ་དེ་བཞིན་དུ་འཛིན་ཏོ། ། ཞེས་བརྗོད་པར་བྱའོ། ། ལྷག་མ་རྣམས་ཐོས་པ་བསྒྲགས་པ་རུང་བར་གསུངས་སོ། ། ཡང་ན་སྦྱོར་བ་ནི་རྣམ་པར་བཞག་པ་འཛིན་དུ་གཞུག་པ་ཡན་ཆད་ཡིན་ལ། དངོས་གཞི་ནི་མདོ་འདོན་པ་ལྔ་པོ་ཉིད་ཡིན་ཏེ།
ཇི་སྐད་དུ་གསོ་སྦྱོང་བྱའོ། ། སོ་སོར་ཐར་པའི་མདོ་གདོན་པས་སོ། ། ཞེས་དང༌། གསོལ་བ་དང་རྣམ་པར་བཞག་པ་འཛིན་དུ་གཞུག་པ་ལྔར་བྱ་ཞིང་དེ་དག་དོན་ཏོ། ། ཞེས་གསུངས་པས་སོ། ། དེ་ཡང་གླེང་གཞི་ཙམ་ལས་མི་འདོན་ན། གླེང་གཞིའི་མཇུག་བསྡུད་བརྗོད་ནས་ཡོངས་དག་འདྲི་བ་ལན་གསུམ་པོ་ཉིད་དངོས་གཞི་ཡིན་ནོ། ། གཉིས་པ་དམིགས་བསལ་ནི། གང་ན་དགེ་སློང་བཞི་ཁོ་ན་ཡོད་པ་དེས་ནི་གསོལ་བ་བྱ་སྟེ་གསོ་སྦྱོང་བྱ་ཞིང༌། ནད་པའི་ཡོངས་སུ་དག་པ་ནི་བླང་བར་མི་བྱའོ། །
གསུམ་མན་ཆད་ལས་མེད་ན་དུས་ཀྱི་བར་དུ་བསྡད་དེ་མ་གྲུབ་ན། གཅིག་གི་མདུན་དུ་གཞན་ཙོག་པུར་འདུག་སྟེ། ཚེ་དང་ལྡན་པ་དགོངས་སུ་གསོལ། དེང་དགེ་འདུན་གྱི་གསོ་སྦྱོང་བཅོ་ལྔ་པ་ལགས་ལ། བདག་དགེ་སློང་མིང་འདི་ཞེས་བགྱི་བའི་ཡང་གསོ་སྦྱོང་བཅོ་ལྔ་པ་ལགས་ཏེ། བདག་དགེ་སློང་མིང་འདི་ཞེས་བགྱི་བའི་ཡང་གསོ་སྦྱོང་བཅོ་ལྔ་པ་ལགས་ཏེ། བདག་དགེ་སློང་མིང་འདི་ཞེས་བགྱི་བ་བར་ཆད་ཀྱི་ཆོས་རྣམས་ཡོངས་སུ་དག་གོ་ཞེས་བདག་མཆི་ན། བདག་ཡོངས་སུ་དག་པར་ཚེ་དང་ལྡན་པས་བཟུང་དུ་གསོལ། བདག་དགེ་སློང་མིང་འདི་ཞེས་བགྱི་བས་ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པར་བགྱི་བའི་སླད་དུ་དེང་གསོ་སྦྱོང་བྱིན་གྱིས་བརླབ་པོ་གང་གི་ཚེ་དགེ་འདུན་ཚོགས་པ་རྙེད་པ་དེའི་ཚེ། དགེ་འདུན་དང་ལྷན་ཅིག་ཏུ་གསོ་སྦྱོང་རྒྱ་ཆེར་ཉམས་སུ་མྱོང་བར་བགྱིད་ཅིང་སོ་སོར་ཐར་པའི་མདོ་གདོན་པ་གདོན་པར་བགྱིའོ། །
ཞེས་ལན་གསུམ་བཟླས། རང་གཅིག་པུས་བྱིན་གྱིས་རློབ་ན། འདི་ལྟར་སེམས་བསྐྱེད་པར་བྱ་ཞིང་ཚིག་ཏུ་ཡང་བརྗོད་པར་བྱའོ། ། དེང་དགེ་འདུན་གྱི་གསོ་སྦྱོང་བཅོ་ལྔ་པ་ཡིན་ལ། ཞེས་སོགས་དང༌། བདག་ཡོངས་སུ་དག་པར་ལྷ་རྣམས་ཀྱིས་བཟུང་དུ་གསོལ་ཞེས་སོགས་དང༌། ལན་གསུམ་བཟླས། འདི་ལ་ཡང་དགེ་སློང་ལྟུང་བ་ཅན་ཡིན་ན། རང་གིས་ཇི་ལྟར་ནུས་པའི་བཤགས་སྡོམ་སྔོན་དུ་འགྲོ་དགོས་ཤིང༌། རང་གཅིག་པུས་ལྟུང་བ་བྱིན་གྱིས་བརླབས་པར་བྱ་བ་ཡང་རིགས་པ་ཡིན་ཏེ།
གསོ་སྦྱོང་གི་དགོས་པའི་གཙོ་བོ་འདི་ཉིད་ཡིན་པའི་ཕྱིར་རོ། ། གཉིས་པ་ལ། སྤྱིར་གསོ་སྦྱོང་གི་བྱ་བ། གཞན་གྱི་ལག་ལེན་ལ་རྣམ་པར་དཔྱད་པ། རང་གི་ལག་ལེན་མདོ་དང་ལུང་བཞིན་དུ་བགྱིད་དགོས་པར་བསྟན་པའོ། ། དང་པོ་ལ། སྤྱིར་གསོ་སྦྱོང་ནི་གཉིས་ཏེ། ཁྱིམ་པའི་སྡོམ་པ་ལ་གནས་པ་རྣམས་ཀྱི་དང༌། རབ་ཏུ་བྱུང་བའི་སྡོམ་ལྡན་རྣམས་ཀྱི་གསོ་སྦྱོང་ངོ༌། ། དང་པོ་ནི་བསྙེན་གནས་ཡན་ལག་བརྒྱད་པ་སྟེ།
བཤེས་སྤྲིང་དང་མཛོད་ཀྱི་འགྲེལ་པར་དེ་དགེ་བསྙེན་གྱི་གསོ་སྦྱོང་དུ་བཤད་ཟིན་པ་ལྟར་བཟུང་ངོ༌། ། གཉིས་པ་ལ། དགེ་ཚུལ་གྱི་གསོ་སྦྱོང་ཇི་ལྟར་ཡིན་པ་དང༌། དགེ་སློང་གི་གསོ་སྦྱོང་ངོ༌། ། དང་པོ་ནི། རྒྱ་ཆེར་འགྲེལ་པར། མི་སྦྱོང་བའི་གཞི་ལས་བྱུང་བའི་ཞེས་བྱ་བ་ནི་གསོ་སྦྱོང་དང་དགག་དབྱེ་མི་བྱེད་པ་དང༌། མི་གནས་པར་འདུག་པ་ལ་སོགས་པས་བདག་ཉིད་ཀྱི་ཚུལ་ཁྲིམས་རྣམ་པར་དག་པར་མི་བྱེད་པ་སྟེ་བསྙེན་པར་མ་རྫོགས་ཤིང་རབ་ཏུ་བྱུང་བ་རྣམས་ལ་ཡང་གསོ་སྦྱོང་དང་དགག་དབྱེ་དང་གནས་བཅའ་བ་ལ་སོགས་པ་ཡོད་དེ་དེ་དག་པའི་སྔགས་ཀྱང་ཆེ་གེ་མོ་ཞིག་དགོངས་སུ་གསོལ། དེང་དགེ་འདུན་གྱི་གསོ་སྦྱོང་བཅོ་ལྔ་པ་ལགས་ཏེ་བདག་དགེ་ཚུལ་མིང་འདི་ཞེས་བགྱི་བའི་ཡང་གསོ་སྦྱོང་བཅོ་ལྔ་པ་ལགས་ན་བདག་དགེ་ཚུལ་མིང་འདི་ཞེས་བགྱི་བ་བར་ཆད་ཀྱི་ཆོས་རྣམས་ཡོངས་སུ་དག་པ་བདག་མཆིའོ་ཞེས་བྱ་བ་ལ་སོགས་པ་ཡོད་པའི་ཕྱིར། ཞེས་དང༌།
སློབ་དཔོན་ཤཱཀྱ་འོད་ཀྱིས། དགག་དབྱེ་གསུངས་ཕྱིར་གསོ་སྦྱོང་འདི་ན་ཡོད་ཅེས་གསུངས་ལ། དགོངས་པ་བསྙེན་པར་མ་རྫོགས་པ་རྣམས་ཀྱིས་དགེ་སློང་གི་དྲུང་དུ་བཤགས་བསྡམ་བྱེད་དགོས་ཤིང༌། དགེ་འདུན་གྱི་གསོ་སྦྱོང་བྱེད་པའི་ཚེ་དེ་རྣམས་ཀྱང་རང་རྒྱུད་ལ་ཉེས་པས་མ་གོས་པ་གཅིག་བྱུང་ན་དེ་ཉིད་དགེ་ཚུལ་སོགས་ཀྱི་གསོ་སྦྱོང་ཡིན་ཞེས་པའི་དོན་གྱི་གསོ་སྦྱོང་མཚན་ཉིད་པ་ནི་དེ་རྣམས་ལ་ཡོད་པ་མ་ཡིན་ཏེ། གསོ་སྦྱོང་གི་གཞིར་གསུངས་པའི་གསོ་སྦྱོང་རང་གི་ངོ་བོ་ནི། གསོལ་བ་བགྱིས་ནས་སོ་ཐར་གྱི་མདོ་གདོན་པ་ཉམས་སུ་མྱོང་བ་ཉིད་ཡིན་ལ། དེ་ནི་བསྙེན་པར་མ་རྫོགས་པ་ལ་བྱ་བར་མ་གསུངས་པའི་ཕྱིར་རོ། ། བསྙེན་པར་མ་རྫོགས་པ་རྣམས་ཀྱི་ལྟུང་བ་བཤགས་པ་ཡུལ་དགེ་སློང་ཁོ་ན་ལ་བྱེད་དགོས་པ་དང༌། བསྙེན་པར་རྫོགས་པས་མ་རྫོགས་པ་རྣམས་ལ་གླེང་དྲན་བྱེད་དགོས་པའི་རྒྱུ་མཚན་གྱིས། དགེ་སློང་གི་གསོ་སྦྱོང་གི་ཚེ།
བསྙེན་པར་མ་རྫོགས་པས་ཡོངས་དག་འབུལ་དགོས་པ་ཡིན་ཏེ། ཇི་སྐད་དུ། རབ་ཏུ་བྱུང་བ་བསྙེན་པར་མ་རྫོགས་པ་དག་ནི་བསྙེན་པར་རྫོགས་པའི་དགེ་འདུན་གྱིས་ཡོངས་སུ་བཟུང་བ་ཙམ་ཡིན་པའི་ཕྱིར་ཞེས་གསུངས་པས་སོ། ། གཉིས་པ་ལ། ཞི་གནས་ཀྱི་གསོ་སྦྱོང་དང་མཐུན་པའི་གསོ་སྦྱོང་ངོ༌། ། དང་པོ་ནི། ལྷག་པ་སེམས་ཤེས་རབ་ཀྱི་དབང་དུ་བྱས་པའི་གསོ་སྦྱོང་ཡིན་ལ། གཉིས་པ་ནི། ལྷག་པ་ཚུལ་ཁྲིམས་ཀྱི་དབང་དུ་བྱས་པའི་གསོ་སྦྱོང་སྟེ། བསླབ་པ་གསོ་ཞིང་སྦྱོང་བ་ནི་གསོ་སྦྱོང་ངོ༌། །
གཉིས་པ་ལ་རྣམ་པ་ལྔ་སྟེ། བཅུ་བཞི་པ་དང་བཅོ་ལྔ་པ་དང༌། བཀྲ་ཤིས་པའི་གསོ་སྦྱོང་དང༌། གནོད་པ་སྤོང་བའི་གསོ་སྦྱོང་དང༌། བསྡུམ་པའི་གསོ་སྦྱོང་དང་ལྔའོ། ། གསོ་སྦྱོང་དང་པོ་གཉིས་ནི། ཚེས་བཅོ་ལྔ་ཁོ་ན་ལ་བྱེད་པར་ངེས་ལ་དེ་དག་བརྩི་བ་ནི་དགེ་འདུན་གྱི་གནས་བརྟན་གྱིས་ཟླ་བ་ངོ་རེ་རེ་ཞིང་སྨིག་མའི་ཐུར་མ་བཅོ་ལྔ་སྐུད་པ་ལ་བརྒྱུས་པ་སྤོ་བས་ཉི་མ་རེ་རེ་ཞིང་བགྲང་ཞིང་དགེ་བསྐོས་ཀྱིས་དེ་ལ་བརྟགས་ཏེ་དགེ་འདུན་ལ་བརྗོད་ཅིང་གཙུག་ལག་གི་ཚིགས་སུ་བཅད་པ་རེ་བཀླག་པར་ཡང་གསོལ་བ་ཡིན་ནོ། ། ཕྱི་མ་གསུམ་ནི་གང་གི་ཚེ་དེ་དག་བྱ་དགོས་པ་དེའི་ཚེ་ཁོ་ན་བྱ་བར་ཟད་ཀྱི་དུས་ངེས་པ་མེད་དོ། ། གཉིས་པ་གཞན་གྱི་ལག་ལེན་ལ་འཁྲུལ་མ་འཁྲུལ་གྱི་རྣམ་དབྱེ་དཔྱད་པ་ལ། གསོ་སྦྱོང་གི་མེད་དུ་མི་རུང་བའི་ཡན་ལག་མིན་པ་རྣམས་དེར་ངེས་པར་སྦྱོར་བ་ལ་དཔྱད།
མེད་དུ་མི་རུང་བའི་ཡན་ལག་འགའ་ཞིག་དེར་མི་སྦྱོར་བ་ལ་དཔྱད། ལོ་འགོ་དང་བཅུ་བཞི་པའི་རྣམ་གཞག་ལ་འཁྲུལ་པ་དགག་པའོ། ། དང་པོ་ནི། གངས་ཅན་པ་དག གསོ་སྦྱོང་གི་ཚེ་ཁོ་ན་བསྙེན་པར་མ་རྫོགས་པ་གཅིག་ངེས་པར་བཙལ་ནས་ཚེས་གྲངས་བརྗོད་པ་དང༌། གཙུག་ལག་ཁང་གི་བདག་པོ་དང་དེའི་ལྷ་རྣམས་ཀྱི་ཆེད་དུ་ཞལ་ནས་གསུངས་པའི་ཚིགས་སུ་བཅད་པ་འདོན་པ་བསྐུལ་བ་དང༌། དེའི་རྗེས་སུ་མདོ་འདོན་པ་དང༌། བསྐུལ་བ་པོ་དེ་ཉིད་ཀྱིས་དགེ་འདུན་ལ་སྙུན་གསོལ་བ་དང༌། གཏོར་མ་ཆ་བཞིའི་བྱིན་བརླབས་བསྐུལ་བ་དང༌། སོ་སོ་ཐར་པའི་མདོ་དང་ཆོས་བསྒྲགས་ཀྱི་མདོ་གསུང་བར་བསྐུལ་བ་དང༌།
དེའི་རྗེས་སུ་གནས་བརྟན་གྱིས་དགེ་འདུན་ཐམས་ཅད་སྟོན་པ་ལ་ཕྱག་བྱེད་པར་བསྐུལ་བ་དང༌། ཐམས་ཅད་ཕྱག་བྱེད་པ་དང༌། ཆོས་བསྒྲགས་ཀྱི་ཚིགས་བཅད་འགའ་ཞིག་དང༌། སྟོབས་བཅུའི་ཏིང་འཛིན་ཡེ་ཤེས་མཆེ་བ་ཅན། ཞེས་སོགས་བསྟན་བཅོས་མཁན་པོ་རྣམས་ཀྱིས་མཛད་པའི་ཤླཽ་ཀ་འགའ་ཞིག་འདོན་པ་དང༌། དེ་ནས་ཚུལ་ཁྲིམས་ཡང་དག་པར་ལྡན་པའི་མདོ་འདོན་པ་རྣམས་གསོ་སྦྱོང་གི་མེད་མི་རུང་གི་ཡན་ལག་ཡིན་པ་སྐད་དུ་མཛད་པར་སྣང་ངོ༌། ། འདི་དག་ནི་དེའི་ཡན་ལག་ཏུ་ངེས་པར་བྱེད་དགོས་པ་མིན་ཅིང༌། བྱེད་པའི་ཚེ་ནའང༌། ཁྱེད་བཞེད་པ་ལྟར་མ་ངེས་ཏེ། འདི་ལྟར་དེ་དག་གསོ་སྦྱོང་གི་ཡན་ལག་ཏུ་དགོས་པར་འདུལ་བའི་ལུང་དང༌།
ཚད་ལྡན་གྱི་བསྟན་བཅོས་གང་ནས་ཀྱང་མ་བཤད་པའི་ཕྱིར་དང༌། གསོ་སྦྱོང་གི་གཞིར་ཆོས་ཉན་བཤད་དགོས་པར་བཤད་པ་དེ་དག་ནི་དུས་བཟང་པོ་ཐམས་ཅད་ཀྱི་ཚེ་བྱ་དགོས་པའི་བསླབ་བྱ་ཡིན་གྱི་དེའི་ཡན་ལག་ཉིད་དུ་དགོས་པར་མ་བཤད་པའི་ཕྱིར་དང༌། ཚེས་གྲངས་བརྗོད་པ་དང་ཚིགས་སུ་བཅད་པ་བཀླག་པར་གསོལ་བ་ནི་ཉི་མ་རེ་རེ་ཞིང་ཡིན་གྱི་དེའི་ཚེ་ཁོ་ནར་མ་ངེས་ཤིང་བརྗོད་པ་དེ་ཡང་དགེ་བསྐོས་ཀྱི་ལས་ཡིན་གྱི་བསྙེན་པར་མ་རྫོགས་པའི་ལས་མིན་པའི་ཕྱིར་དང༌། དགེ་བསྐོས་ཞེས་པའང་གཙུག་ལག་ཁང་སྐྱོང་དུ་གྱུར་པའི་དགེ་སློང་ཞིག་ཡིན་པར་བཤད་ལ་ཁྱེད་ཅག་ནི་མཛེས་ཆོས་པ་ལ་དགེ་བསྐོས་ཀྱི་ཐ་སྙད་བྱེད་པར་སྣང་བ་འདི་ཡང་འདུལ་བའི་བརྡ་ཆད་མིན་པ་ཞར་ལ་ཤེས་དགོས་པའི་ཕྱིར་དང༌། བསྐུལ་བའི་རྗེས་སུ་མདོ་འདོན་པའང༌། ཉི་མ་རེ་རེ་ཞིང་ཡིན་གྱི་གསོ་སྦྱོང་གི་ཚེ་ཁོ་ནར་མ་ངེས་པའི་ཕྱིར་དང༌། སྙུན་གསོལ་བའང༌། མཁན་སློབ་དང་མཇལ་མ་ཐག་གི་དུས་ཡིན་གྱི་ཚེས་གྲངས་བརྗོད་པ་སོགས་ཟིན་པའི་འོག་ཏུ་བྱ་བ་ཚུལ་མིན་པའི་ཕྱིར་དང༌། དགེ་འདུན་ལ་བསྙུན་གསོལ་བ་མ་བཤད་པའི་ཕྱིར་དང༌། གསོ་སྦྱོང་གི་ཚེ་གཏོར་མ་བྱིན་གྱིས་རློབ་དགོས་པར་བཤད་པ་མེད་ཅིང༌།
གལ་ཏེ་ཡོད་ན་ཆ་བཞིའི་ཐ་སྙད་མི་འབྱུང་བའི་ཕྱིར་དང༌། སྨན་གཞིར་གཉུག་མར་གནས་པ་ལ་གཏོར་མ་སྦྱིན་དགོས་པ་ཅིག་བཤད་ཀྱང༌། དེ་གསོ་སྦྱོང་དང་དགག་དབྱེ་སོགས་ལས་ཀྱི་སྔོན་དུ་བྱེད་དགོས་པའི་བཤད་པ་མེད་པའི་ཕྱིར་དང༌། མ་བཤད་ཀྱང་སྐྱོན་མེད་ཅིང་ཡོན་ཏན་དང་བཅས་པ་ཙམ་གྱིས་བྱེད་དགོས་ན་ཐུག་པ་མེད་པ་མཐའ་དག་སྒྲུབ་དགོས་པས་སྐབས་ཀྱི་དོན་བྱེད་དགོས་པ་རྣམས་སྟོར་བའི་ཉེས་དམིགས་ཡོད་པའི་ཕྱིར་དང༌། སོ་སོར་ཐར་པའི་མདོ་འདོན་དགོས་པ་ནི་གནས་བརྟན་གྱི་ལས་ངེས་པ་ཅན་ཡིན་པས་དེ་གསོལ་མི་དགོས་ཤིང༌། དེས་མི་ནུས་པའི་ཚེ་དགེ་འདུན་གྱིས་གཞན་ལ་བཅོལ་དགོས་པ་དེ་ལ་ནི་ཁྱེད་ཀྱི་དེ་མིན་པའི་ཕྱིར་དང༌། གསོ་སྦྱོང་གི་ཚེ་མདོ་གཞན་འདོན་པར་གསོལ་ན། གདོན་པར་བྱ་བ་དེ་ཁོ་ན་བཞིན་ཉེ་བར་མ་བཟུང་བའི་ཉེས་པར་འགྱུར་བའི་ཕྱིར་དང༌། དུས་བཟང་ལ་ཆོས་ཉན་བཤད་བྱེད་པར་བཤད་ལ་དེའི་ཚེ་ཆོས་སྨྲ་བ་པོ་ལ་གསོལ་བ་འདེབས་པ་ནི་གནས་བརྟན་གཙོ་བོ་དེས་བྱེད་པར་བཤད་པའི་ཕྱིར་དང༌། ཁྱད་པར་བསྙེན་པར་མ་རྫོགས་པས་བདག་ཅག་འདིར་ཚོགས་པ་ལ།
སོ་སོར་ཐར་པའི་མདོ་བཀའ་སྩལ་དུ་གསོལ་ཞེས་ཟེར་བ་འདུལ་བ་དག་གི་ལུགས་མིན་པའི་ཕྱིར། གལ་ཏེ་གནས་བརྟན་ལ་དེར་གསོལ་བ་གཅིག་སྐབས་སུ་བབ་པའི་ཚེ་ནའང༌། སོ་ཐར་གྱི་མདོ་འདོན་པར་གསོལ་བ་དང་ལྷན་ཅིག་བརྗོད་པ་ལ་རྒྱུ་མཚན་དང་དགོས་པ་གང་ཡང་མེད་པའི་ཕྱིར། ཚེས་བཅོ་ལྔའི་ནུབ་མོ་ཆོས་ཉན་བཤད་བྱེད་པ་ལ་གསོ་སྦྱོང་གི་སྦྱོར་བའི་ཆོ་ག་ཞེས་ཐ་སྙད་བཏགས་པ་འདི་ཡང་མི་རིགས་ཏེ་དེ་ལྟར་འདུལ་བའི་མདོ་ལུང་གང་ནས་ཀྱང་བཤད་པ་མེད་པའི་ཕྱིར་དང༌། གསོ་སྦྱོང་ཚེས་བཅོ་ལྔའི་ཉིན་མོར་མི་བྱེད་པར་ཐལ་བའི་སྐྱོན་ཡོད་པའི་ཕྱིར་དང༌། ཚུལ་ཁྲིམས་ལྡན་པས་མདོ་འདོན་པ་དང༌། ཆོས་བསྒྲགས་ཀྱི་མདོ་འདོན་པ་དང་ཆོས་ཉན་བཤད་ཉམས་སུ་མྱོང་བར་བྱ་བའི་ཆེད་ཡིན་ཟེར་བ་དེའི་ལྟར་ན། དུས་བཟང་ཐམས་ཅད་ལ་དེའི་ལག་ལེན་བྱེད་དགོས་ཤིང་གསོ་སྦྱོང་གི་ཚེ་སོ་ཐར་གྱི་མདོའི་འོག་ཏུ་དེ་དག་བརྗོད་ཀྱང་ཆོག་པར་འགྱུར་ཏེ། དེ་དག་ཆོས་ཉན་བཤད་ཉམས་སུ་མྱོང་དགོས་པར་བཤད་པ་དེའི་ཆེད་ཡིན་ལ། དེ་ནི་གསོ་སྦྱོང་མཛད་ཟིན་པའི་ཚེ་མཚན་མོ་བྱ་བར་བཤད་པའི་ཕྱིར་དང༌།
དགག་དབྱེ་ལ་ཆོས་ཉན་བཤད་སྔོན་དུ་གཏོང་བར་བཤད་པ་ཡོད་ལ་དེ་འདྲའི་ངེས་པ་མ་བཤད་པའི་ཕྱིར་དང༌། སྟོན་པ་ལ་ཕྱག་བྱ་བ་ལ་ཡང་རྒྱུན་ཆགས་གསུམ་པ་འགྲུབ་པའི་ཕྱིར་བྱེད་པ་ཡིན་ནོ་ཟེར་བ་དེ་ཡང་བརྟག་དགོས་ཏེ། སྤྱིར་གསོ་སྦྱོང་གི་སྔོན་འགྲོར་ཕྱག་འབུམ་ཕྲག་བྱས་ཀྱང་ཉེས་པ་མེད་ཀྱི་སྟེང་ཡོན་ཏན་དང་བཅས་མོད། གསོ་སྦྱོང་ལ་རྒྱུན་ཆགས་གསུམ་ཚང་དགོས་པར་བཤད་པ་མེད་པའི་ཕྱིར་དང༌། དེ་ལྟར་ན་སྟོན་པ་ལ་ཕྱག་བྱ་བ་དང་ཚུལ་ཁྲིམས་ལྡན་པའི་མདོ་འདོན་པ་སོགས་གསོ་སྦྱོང་གི་རྗེས་སུ་བྱས་ཀྱང་རུང་གསོ་སྦྱོང་གི་སྔོན་རོལ་དུ་དེ་དང་མ་འབྲེལ་བར་བྱས་ཀྱང་རུང་འབྲེལ་ཆགས་སུ་བྱས་ཀྱང་རུང༌། ཕྱག་སོགས་མ་བྱས་ཀྱང་གསོ་སྦྱོང་གི་ཡན་ལག་མ་ཚང་བའི་ཉེས་པ་མེད་དོ། ། གཉིས་པ་མེད་མི་རུང་གི་ཡན་ལག་ལ་འཁྲུལ་པ་དགག་པ་ལ། གངས་ཅན་པ་དག་བསྙེན་རྫོགས་དང་གསོ་སྦྱོང་ལ་སོགས་པའི་ལས་གྲལ་དུ་འདུས་ཟིན་པའི་འོག་ཏུ། ཨུ་ཧཱུྃ་ལགས། བླ་མ་རྡོ་རྗེ་འཛིན་པ་ཆེན་པོ་ལ་སོགས་པ་ཞེས་བྱ་བ་ལ་སོགས་པའི་བཤགས་པ་བྱས་ཏེ་དེའི་རྗེས་སུ་ལྟུང་བ་ཐུན་མོང་བ་བྱིན་གྱིས་རློབ་པར་བྱེད་དོ། །
འདི་ནི་སོ་སོར་ཐར་པའི་བསྟན་པའི་རྩ་བ་འཇིག་པར་བྱེད་པ་ཡིན་ཏེ། འདི་འདུལ་བ་ནས་བཤད་པའི་བཤགས་པ་གོ་ཆོད་པོ་གཅིག་ཡིན་ན་ནི། ལས་ཀྱི་གྲལ་དུ་འདུས་ནས་བྱེད་པར་མི་རུང་བ་ཡིན་པའི་ཕྱིར་དང༌། གོ་མི་ཆོད་ན་བྱས་ཀྱང་དགོས་པ་མེད་པའི་ཕྱིར་རོ། ། དིང་སང་སྡེ་སྣོད་པ་ཕལ་ཆེར་འདི་བཤགས་པ་གོ་ཆོད་པོར་འདོད་པ་སྣང་བས་དེ་ཡང་བཤད་པར་བྱ་སྟེ། བྱང་ཆུབ་སེམས་དཔའི་སྡེ་སྣོད་ལས་འདི་འདྲའི་རིགས་ཅན་གྱི་བཤགས་པ་གཅིག་བཤད་ཀྱང་དམ་པའི་ཆོས་འདུལ་བའི་སྡེ་སྣོད་ཀྱི་ལུགས་ལ་འདི་འདྲའི་ལྟུང་བ་བཤགས་ཚུལ་མི་རུང་སྟེ། གང་ལ་བཤགས་པའི་ཡུལ་མི་འཐད། གང་བཤགས་པའི་ཉེས་པ་ངོས་འཛིན་ལྟ་བུ་ལ་མི་འཐད། ཇི་ལྟར་བཤགས་པའི་ཚུལ་མི་འཐད་པའི་ཕྱིར་རོ། ། དང་པོ་ནི།
ཡུལ་རྡོ་རྗེ་འཛིན་པ་དོན་ལ་ཡིན་དེའི་མིང་གིས་སྨོས་པ་འདུལ་བའི་ལུགས་མིན་པའི་ཕྱིར་དང༌། སངས་རྒྱས་དང་བྱང་སེམས་བཞུགས་པར་མོས་པ་ཙམ་ལྟུང་བ་བཤགས་ཡུལ་དུ་རུང་བ་མ་བཤད་པའི་ཕྱིར་དང༌། དགེ་འདུན་བཙུན་པ་རྣམས་དགོངས་སུ་གསོལ་ཞེས་པ་ལ་རྣམ་བཅད་ཡོད་པར་རློམ་མོད། དགེ་འདུན་ལ་ངེས་པར་བཤགས་དགོས་པའི་ཉེས་པ་རྣམས་ལ་ནི་དགེ་འདུན་གྱི་གྲངས་ཀྱི་དབྱེ་བ་ངེས་པ་ཅན་བཤད་པས་དགེ་འདུན་ཚང་ཙམ་གྱིས་མི་ཆོག་དགེ་འདུན་ལ་བཤགས་མི་དགོས་པའི་ཉེས་པ་རྣམས་ལ་ནི་དགེ་འདུན་བཤགས་ཡུལ་དུ་མི་དགོས་པའི་ཕྱིར། གཉིས་པ་ནི། ཚེ་རབས་ཐོག་མེད་ཀྱི་བཤགས་པ་དང་ཕྱིར་བཅོས་འདུལ་བའི་ལུགས་འདིར་བཤད་པ་མེད་ཅིང་ཁྱད་པར་ཚེ་སྔ་མའི་མཚམས་མེད་སོགས་ཀྱིས་ཚེ་འདིའི་གསོ་སྦྱོང་ལ་སོགས་པའི་ལས་ལ་སྒྲིབ་པ་དང་དེ་བཤགས་དགོས་ན་ཧ་ཅང་ཐལ་བའི་ཕྱིར་དང༌། སྡོམ་པ་གསུམ་ཀའི་ཉེས་པ་འདིར་བཤགས་དགོས་པ་མིན་པའི་ཕྱིར་ཏེ། སོ་ཐར་གྱི་ཉེས་པར་བཤད་པ་རྣམས་ཀྱིས་མ་གོས་ན་བྱང་ཆུབ་ཀྱི་སེམས་བཏང་ཡང་སྐབས་འདིའི་བསླབ་པ་འཁྲུལ་བཅས་སུ་མི་འགྱུར་བའི་ཕྱིར། གཞན་ཡང༌། ལྟུང་བ་གང་བྱུང་བ་དེའི་མིང་དང་རིགས་སྨོས་དགོས་པར་བཤད་ཀྱི་སོ་སོར་ཐར་པའི་སྡོམ་པ་དང་འགལ་བ་དང་ཞེས་སྤྱིར་བཟུང་བ་ཙམ་གྱིས་ཕྱིར་བཅོས་ཀྱི་གོ་ཆོད་པར་འདོད་པ་འདུལ་བའི་ཡི་གེ་ཙམ་ཡང་མ་ལགས་པར་མཚོན་པའི་ཕྱིར་དང༌།
སོ་སོར་ཐར་པའི་སྡོམ་པ་དང་འགལ་བའི་ཉེས་པ་ཙམ་བཤགས་པ་དེ་ཙམ་གྱིས་དག་པ་ཡང་མིན་པའི་ཕྱིར་དང༌། དེ་ཡང་ཕམ་པ་འཆབ་བཅས་ལ་ཕྱིར་བཅོས་མ་བཤད། འཆབ་མེད་ལ་བསླབ་པ་སྤྱོད་དགོས། དགེ་འདུན་ལྷག་མ་ལའང་སྤོ་བ་དང་མགུ་བ་སྤྱོད་དགོས་སོ། ། དེ་ལྟར་སྤྱད་ནས་དབྱུང་བ་དགེ་འདུན་གྱིས་མཛད་དགོས། སྤང་ལྟུང་ལའང་སྤང་བྲལ་སྔོན་དུ་འགྲོ་དགོས། དེའི་རྒྱུ་མཚན་ལྷག་མ་ལ་སོགས་པའི་ཉེས་པ་འགའ་ཞིག་བྱིན་གྱིས་བརླབས་ནས་ལས་དེ་དང་དེ་དག་བྱེད་དགོས་ཀྱི་ཁྱེད་འདོད་པའི་བཤགས་པ་དེ་འདྲས་མི་ཆོག་པའི་ཕྱིར་དང༌། གཞན་ཡང་བཤགས་པའི་ཚིག་དེ་འདྲ་སྤྱིར་ཚད་ལྡན་གྱི་གཞུང་ནས་མི་འབྱུང༌། ཁྱད་པར་འདུལ་བའི་ལུང་ཡི་གེ་གང་ནས་ཀྱང་བཤགས་པའི་ཆོ་ག་དེ་འདྲ་མི་འབྱུང་བའི་ཕྱིར་དང༌། གསོ་སྦྱོང་གི་སྔ་རོལ་དེར་ལྟུང་བཤགས་གཅིག་བྱེད་མི་དགོས་ན་ནི་དེ་འདྲའི་བཤགས་ཆོག་དང་རྗེས་སུ་མཐོང་སྡོམ་དྲི་བ་དང་ལན་འདེབས་པ་སོགས་བྱེད་པའི་རྒྱུ་མཚན་དང་དགོས་པ་མེད་ལ།
གལ་ཏེ་བྱེད་དགོས་ན། འདུལ་བ་ལས་ཇི་ལྟར་གསུངས་པའི་ལྟུང་བ་བཤགས་པའི་སྔགས་ཆོག་དེ་ཉིད་ཀྱིས་བྱེད་རིགས་པའི་ཕྱིར་དང༌། འདུལ་བ་ནས། སྤྱིར་ཡང་ལྟུང་བ་སྡེ་ལྔ་ལ། སྤྱི་བཤགས་ཉེས་པ་གང་ཡིན་ངོ་མི་ཤེས་པ་དེ་འདྲ་བཤད་པ་མེད་པའི་ཕྱིར་དང་རང་རྒྱུད་ལ་ཉེས་པ་གང་ཡོད་མ་ངེས་པར་ཐེ་ཚོམ་ཟ་བ་ཡིན་ན། བྱིན་གྱིས་བརླབས་ནས་ལས་བྱེད་པར་གསུངས་ཀྱི་བཤགས་པ་བྱེད་པར་མ་གསུངས་པའི་ཕྱིར་རོ། ། དེ་ལྟར་ན། དིང་སང་གངས་ཅན་འདི་ན་འདུལ་བ་ནས་གསུངས་པའི་ལྟུང་བ་ཕྱིར་བཅོས་ཀྱི་ལག་ལེན་ཅུང་ཟད་ཙམ་ལ་བློ་ཁ་ཕྱོགས་ཤིང་ལག་ལེན་དུ་མི་མཛད་པར། གསོ་སྦྱོང་གི་དགོས་པའི་གཙོ་བོ་བོར་ཞིང་ཁྱད་དུ་བསད་དེ། མདོའི་གླེང་གཞི་ཙམ་རེ་འདོན་པའི་ལག་ལེན་གྱིས་མངོན་པར་རྒྱལ་ཏེ་གཞན་སྡེ་སྣོད་འཛིན་པའི་དགེ་སློང་ཆེན་པོ་གནང་བཀག་རྒྱ་མཚོའི་ཕ་རོལ་དུ་སོན་བས་ལྟུང་བ་མི་འབྱུང་བའི་ཐབས་ལ་རང་གི་ངང་གིས་མཁས་ཤིང༌།
ཉེས་པ་དང་ཞག་ཏུ་མི་འགྲོགས་པ་དག་ལ་དེ་དག་ནི་བསླབ་པ་ལ་གཅེས་སྤྲས་སུ་མི་བྱེད་པའོ་ཞེས་གསལ་བར་སྒྲོགས་ཤིང་རང་གི་ཚུལ་ཁྲིམས་ལ་མཆོག་ཏུ་འཛིན་པ་དེ་དག་གིས་ནི་གསོ་སྦྱོང་གི་དགོས་པའི་གཙོ་བོ་བོར་ཏེ། ཤེས་རྫུན་དུ་སྨྲ་བའི་ལྟུང་བ་འབྱུང་ཉེ་བའི་ལག་ལེན་འཁྲུལ་པ་ལ་གསོ་སྦྱོང་ཞེས་བྱ་བའི་མིང་གིས་བཏགས་པ་ཡིན་ནོ། ། དེའི་ཕྱིར་འདུལ་བའི་མདོ་ལུང་དང༌། ཀརྨ་ཤ་ཏཾ་དུ་གསོ་སྦྱོང་གི་སྦྱོར་བའི་ཆོ་གར་མེད་མི་རུང་དུ་གསལ་བར་བཤད་པའི་ལྟུང་བ་ཐུན་མོང་མིན་པའི་ཕྱིར་བཅོས་བྱ་ཚུལ་འདི་ངེས་པར་ལག་ཏུ་བླང་བར་བྱ་དགོས་ཏེ། དེ་ལྟར་མ་བྱས་ན་བཤགས་བྱའི་ཉེས་བྱས་ཡན་ཆད་ཀྱིས་མ་གོས་པའི་གང་ཟག་ཁྱད་པར་ཅན་འགའ་ཞིག་མ་གཏོགས། གསོ་སྦྱོང་གི་དགོས་པ་མེད་ཀྱི་སྟེང་དུ་ཤེས་བཞིན་དུ་རྫུན་དུ་སྨྲ་བའི་ལྟུང་བྱེད་རེ་འབྱུང་བའི་རྒྱུ་ཚོགས་གྲངས་ཚང་བའི་ཕྱིར་རོ། ། གསུམ་པ་ལོ་འགོ་དང་བཅུ་བཞི་པའི་རྣམ་གཞག་ལ་འཁྲུལ་པ་དགག་པ་ལ། དང་པོ་ལ་ལོ་འགོ་འཛིན་ཚུལ་ལ་འཁྲུལ་པ་དགག བཅུ་བཞི་པ་ལ་འཁྲུལ་པ་དགག དང་པོ་ནི།
བར་གྱི་འདུལ་བ་འཛིན་པ་མང་པོ་དག་ཞལ་འཆམ་པར་འདུལ་བའི་ལུགས་ཀྱི་སྨིན་དྲུག་ཟླ་བའི་ཡར་ངོ་སྟོན་ཟླ་ཐ་ཆུང་གི་ཚེས་བཅོ་ལྔས་ལོ་སྔ་མ་རྫོགས་པ་ཡིན་པས་དེའི་ཚེས་བཅུ་དྲུག་ནས་ལོ་གསར་པས་ལོ་འགོ་དེ་ནས་འཛིན་པ་ཡིན་ཏེ། མདོ་སྡེ་ཉི་མའི་སྙིང་པོ་ལ། བདག་གིས་རྒྱུ་སྐར་སྨིན་དྲུག་བརྗོད། ། ཅེས་སོགས་གསུངས་པའི་ཕྱིར་ཞེས་གསུང་ངོ༌། ། དེ་ནི་རིགས་པ་མ་ཡིན་ཏེ། བསྒྲུབ་བྱ་དེ་དོན་ལ་གནས་སུ་ཆུག་ཀྱང་དེའི་ཤེས་བྱེད་དུ་འདུལ་བའི་བཀའ་བསྟན་བཅོས་གང་ནས་ཀྱང་ཁྱེད་ཀྱིས་ལུང་མ་འགྲོངས་པའི་ཕྱིར་དང༌། མདོ་སྡེའི་ལུང་དེའི་དོན་སྨིན་དྲུག་གིས་ཉ་བའི་ཕྱི་ཉིན་ནས་ལོ་འགོ་འཛིན་པ་མིན་པར་མདོ་དེ་ཉིད་ནས་གསལ་བར་ཡོད་པ་ལ་ཁྱེད་ཅག་གིས་ནི་ཚིག་ཕྱིར་འགྲངས་པ་ཙམ་དུ་སྣང་གི་མདོ་དེ་ཉིད་ཇི་བཞིན་མ་གཟིགས་པར་སྣང་བའི་ཕྱིར་དང༌། མདོ་དེའི་དོན་ཁྱེད་ཀྱིས་བཤད་པ་ལྟར་ཡིན་དུ་ཆུག་ཀྱང་འདུལ་བའི་ལུགས་ཀྱི་དམ་བཅའ་དེའི་ཤེས་བྱེད་དུ་འབྲེལ་པ་གང་ཡང་མེད་པའི་ཕྱིར་དང་གཞན་དུ་ན། དུས་ཀྱི་འཁོར་ལོ་ལས། དཔྱིད་འབྲིང་ནག་པས་ཉ་བའི་ཕྱི་ཉིན་ནས་ལོ་འགོ་འཛིན་པར་གསུངས་པས་འདུལ་བའི་ལུགས་ཀྱི་དེ་ལྟར་ཡིན་ཞེས་བརྗོད་ནའང་འབྲེལ་པར་མཚུངས་པའི་ཕྱིར་དང༌།
འདུལ་བ་ཚིག་ལེར། གྲོ་བཞིན་ཅན་གྱི་ཚེས་གཅིག་ནས། ། སྔ་མའི་དབྱར་དེ་གཙོ་བོ་ཡིན། ། ཞེས་པས་དེ་ལྟར་ཐོན་པར་འདོན་པའང་མི་རིགས་ཏེ། དེ་སྒྲ་ཇི་བཞིན་པར་ཁས་བླངས་པ་ལ་ལུང་རིགས་ཀྱི་གནོད་པ་མཐའ་ཡས་པ་དག་གཟིགས་ཏེ་མཁས་པ་དག་གིས་དགོངས་པ་གཞན་དུ་བཤད་ཟིན་པའི་ཕྱིར་རོ། ། གཉིས་པ་ནི་འདུལ་བ་འཛིན་པར་གྲགས་པ་འབྲི་ཁུང་པ་ན་རེ། ཧོར་ཟླ་བཅུ་པ་གཉིས་བྱུང་བ་ལྟ་བུ་ཐུབ་པའི་རྗེས་སུ་ཤོལ་བྱུང་བའི་ཚེ། རང་གི་སྔ་རོལ་གྱི་བཅུ་བཞི་པ་བྱས་པའི་ཕྱི་ཉིན་ནས་བགྲངས་པའི་ཉིན་ཞག་བརྒྱད་ཅུ་རྩ་དགུ་པའི་དུས་སུ་བཅུ་བཞི་པ་བྱེད་ལ། ཧོར་ཟླ་དང་པོ་གཉིས་བྱུང་བ་ལྟ་བུ་མི་ཐུབ་པའི་རྗེས་སུ་ཤོལ་ཟླ་བྱུང་བའི་ཚེ། རང་གི་སྔ་རོལ་གྱི་བཅུ་བཞི་པ་བྱུང་བའི་ཕྱི་ཉིན་ནས་བགྲངས་པའི་ཉིན་ཞག་ཉེར་དགུ་པའི་དུས་སུ་བཅུ་བཞི་པ་བྱེད་དགོས་སོ་ཞེས་དང༌།
ཡང་ཚེས་ཞག་དང་ཉིན་ཞག་གི་མགོ་མཉམ་དུ་ཚུགས་པའི་དབང་དུ་བྱས་ན། ཉིན་ཞག་འདས་པའི་ཚེ་ཚེས་ཞག་གཅིག་དང་ཚེས་ཞག་གཉིས་པའི་སྟེང་ནས་ཆུ་ཚོད་གཅིག་སོང་ནས་ཆུ་ཚོད་ང་བརྒྱད་ལས་མ་ལུས་ལ། དེ་བཞིན་དུ་ཉིན་ཞག་ང་དགུ་འདས་པའི་ཚེ་ཚེས་ཞག་དྲུག་ཅུ་འདས་ནས་ཚེས་འདས་རིལ་པོ་གཉིས་འགྲོ་བ་ཡིན་ཞེས་དང༌། ཚེས་ཞག་གཅིག་ལ་ཆུ་ཚོད་ང་དགུ་ལས་མི་འབྱུང་ཞེས་སོགས་དང་ཡང་ཟླ་བ་དང་པོ་ལ་སོགས་པ་ཟླ་བ་དྲུག་པོ་རྣམས་ཀྱི་གནམ་སྟོང་ལ་གསོ་སྦྱོང་མི་འཆགས་པས་ཉེར་དགུ་ལ་བཅུ་བཞི་པ་བྱེད་དགོས་ཞེས་པའི་དོན་ནོ། ། ཞེས་སོགས་རང་གི་གྲུབ་པའི་མཐའ་གཏིང་མ་ཚུགས་པར་གཞན་གྱི་ཟེར་སྒྲོས་ཙམ་གྱི་རྗེས་སུ་འབྲངས་པའི་རྣམ་གཞག་རི་མོར་བྲིས་པས་རྗེས་འཇུག་དད་པའི་རྗེས་སུ་འབྲང་བ་རྣམས་ཀྱིས་ཟད་མི་ཤེས་པའི་འཆལ་གཏམ་གྱི་རྔ་སྒྲ་རྒྱུན་མི་ཆད་པར་བསྒྲགས་པ་ནི་འདི་ཡིན་ནོ། ། འདི་ནི་རིགས་པ་མ་ཡིན་ཏེ། ལུང་དང་རིགས་པ་དང༌། ཁས་བླངས་པ་དང་འགལ་བའི་ཕྱིར་རོ། ། ཇི་ལྟར་ཞེ་ན། ཤོལ་གྱི་ཟླ་བ་ལ་གསོ་སྦྱོང་ཐུབ་པ་ཁོ་ན་བྱེད་པར་ངེས་པའི་ཕྱིར་ཏེ།
ཤོལ་ཟླ་ཡིན་ན་ཉིན་ཞག་སུམ་ཅུ་ཚང་བའི་ཟླ་བ་ཡིན་དགོས་པའི་ཕྱིར་ཏེ། ཟླ་ཤོལ་འདོན་པའི་དགོས་པ་ནི་དབྱར་དགུན་ལ་སོགས་པའི་དུས་བཞི་ཚང་བར་རྫོགས་པའི་ལོ་རེ་ལ་ཉིན་ཞག་སུམ་བརྒྱ་དྲུག་བཅུ་རེ་ཚང་དགོས་པ་དེ་ཚང་བར་བྱ་བའི་ཆེད་ཡིན་པའི་ཕྱིར་དང༌། འདོན་པའི་རྒྱུ་མཚན་ནི་ཉིན་ཞག་གསུམ་བརྒྱ་དང་ལྔ་བཅུ་ང་བཞི་ན་གསོ་སྦྱོང་ཉི་ཤུ་རྩ་བཞི་རྫོགས་ལ་དེ་ལ་ལོ་གཅིག་གི་ཐ་སྙད་གཞུང་ལས་བྱས་པ་ཡིན་ནོ། ། ཞག་མི་ཐུབ་སྔ་མ་དོར་ནས་ཞག་ཉེར་དགུ་ན་ཞག་མི་ཐུབ་ཅིག་འབྱུང་ན། ཉིན་ཞག་དང་ཚེས་ཞག་གི་བར་དུ་ཆུ་ཚོད་གཉིས་རེའི་ཁྱད་ཞུགས་པར་ཧ་ཅང་ཐལ་བ་དང༌། ཤོལ་ཟླ་བྱུང་བའི་ལོ་དེ་ལ་ཞག་མི་ཐུབ་བདུན་འབྱུང་སྲིད་པར་ཁྱེད་ཀྱིས་ཁས་བླངས་ལ་དེ་ལྟར་ན་ཤོལ་འདོན་པའི་དོན་སྤྱི་མ་ཤར་བར་ཧ་ཅང་ཐལ་ཏེ། འདུལ་བའི་ལུགས་ཀྱིས་ལོ་ལྔའི་དུས་བཞིའི་ལོངས་སྤྱོད་རྣམས་ཤོལ། ཟླ་བ་གཅིག་པོ་དེས་རྫོགས་དགོས་པ་ཡིན་པ་ལས། ཁྱེད་ལྟར་ན་ཤོལ་ཟླ་དེ་ལ་ཉིན་ཞག་ཉེར་དགུ་ལས་མེད་པས། ལོ་ལྔའི་ཞག་མི་ཐུབ་དྲུག་ལྔ་སུམ་ཅུ་ཐམ་པ་ཚང་དགོས་རྒྱུ་ལ་གཅིག་ཁ་མ་ཁེངས་ཟླ་བ་དེ་ཁོ་རང་གི་སྟེང་ནས་ཟླ་བ་གཅིག་དང་ཡང་ཕྱེད་ཐུབ་པའི་རྗེས་ཀྱི་ཤོལ་ཟླ་ལ་ཐུབ་པ་དང༌།
མི་ཐུབ་པའི་རྗེས་ཀྱི་ཤོལ་ཟླ་ལ་མི་ཐུབ་པ་བྱེད་པ་ནི། ཧོར་ཟླ་བཅུ་གཉིས་པ་གཉིས་བྱུང་བའི་ཚེ་སྨིན་དྲུག་གི་ཟླ་བ་ཡང་གཉིས་བྱུང་ངོ་སྙམ་པ་དང༌། ཧོར་ཟླ་དང་པོ་གཉིས་བྱུང་བའི་ཚེ་རྒྱལ་གྱི་ཟླ་བ་ཡང་གཉིས་བྱུང་དགོས་སྙམ་པ་དང༌། ཟླ་བ་གཉིས་པོའི་རྟིང་མ་དེ་ཤོལ་ཡིན་དགོས་པ་ལ་བསམ་པ་ཡིན་མོད་ཀྱི་དེ་ལྟ་བུ་ནི་ཐ་སྙད་ལ་བློ་ཁ་ཅུང་ཟད་ཕྱོགས་པ་རྣམས་ཀྱི་མདུན་དུ་ཤིབ་བུས་ཀྱང་སྨྲ་བར་མི་བྱ་སྟེ། ཧོར་ཟླ་དང་པོ་གཉིས་བྱུང་བའི་ཚེ་དང་པོ་ལ་རྒྱལ་དང་མ་འགྲིག་པས། དང་པོ་ཤོལ་དུ་བྱེད་དགོས་པ་དང༌། བཅུ་པ་གཉིས་བྱུང་བའི་ཚེ་དང་པོ་དེ་སྨིན་དྲུག་དང་མ་འགྲིག་པས། ཤོལ་གྱི་ཟླ་བར་བྱས་ནས། རྟིང་མ་དེ་སྨིན་དྲུག་གི་ཟླ་བ་དངོས་སུ་བྱེད་པ་ཡིན་གྱི། ལོ་གཅིག་གི་ནང་དུ་སྨིན་དྲུག་གིས་ཉ་གང་བའི་ཟླ་བ་གཉིས་འབྱུང་བ་ཤེས་བྱ་ལ་མི་སྲིད་པའི་ཕྱིར།
མདོར་ན་རྒྱལ་དང་སྨིན་དྲུག་ལྟ་བུ་ལ་ཤོལ་བྱུང་ན་སྔ་མ་དེ་ཤོལ་གྱི་ཟླ་བར་བྱས་ནས། གསོ་སྦྱོང་ཐུབ་པ་བྱེད་པ་ཡིན་ཏེ། དེ་ཉིད་ཞག་སུམ་ཅུ་ཚང་བའི་ཟླ་བ་ཡིན་པའི་ཕྱིར་དང༌། དེ་མ་ཚང་ན་གོང་དུ་ལོ་ལྔའི་རིང་ལ་ལོ་རེ་ལ་ཞག་མི་ཐུབ་དྲུག་དྲུག་སྟེ་དྲུག་ལྔ་སུམ་ཅུ་ཐམ་པ་མ་ཚང་བ་དེས་ཤོལ་གྱི་ཟླ་བ་དེ་ཁ་སྐོང་དགོས་པས། ཟླ་བ་རྟིང་མ་དེ་རྒྱལ་དང་སྨིན་དྲུག་ཅན་དངོས་ཡིན་པའི་ཕྱིར། དེ་ལ་མི་ཐུབ་པ་མེད་དགོས་པ་ཡིན་ཏེ། ཁྱེད་ཀྱིས་ནི། རེས་ཞག་བརྒྱད་ཅུ་རྩ་དགུའི་བར་དུ་ཞག་མི་ཐུབ་མི་འབྱུང་བར་ཁས་བླངས། རེས་འགའ་ཞག་ཉེར་དགུ་རེ་ན་ཞག་མི་ཐུབ་གཅིག་འབྱུང་བར་ཁས་བླངས། ཞག་མི་ཐུབ་འབྱུང་བའི་རྒྱུ་མཚན།
ཞག་གཉིས་ཀྱི་བར་དུ་ཆུ་ཚོད་རེའི་བར་ཁྱད་ཞུགས་པས་ཞག་ང་དགུ་ན་ཞག་མི་ཐུབ་ངེས་པར་འདོར་བ་རྣམས་ཁས་བླངས་པས་ཁས་བླངས་ནང་འགལ་བ་ཡིན་ནོ། ། ཡང་ཟླ་བ་དང་པོ་སོགས་དྲུག་གི་གནམ་སྟོང་ལ་གསོ་སྦྱོང་མི་འཆགས་པས་ཉེར་དགུ་ལ་བྱེད་དགོས་ཞེས་སོགས་གསུང་བ་ནི་ལུང་དང་རིགས་པ་དང་ཁས་བླངས་གསུམ་དང་འགལ་བ་ཡིན་ཏེ་འདི་ལྟར། གནམ་སྟོང་ལ་མི་འཆགས་ན། མར་ངོའི་བཅོ་ལྔ་ལ་མི་འཆགས་པ་ཡིན་པར་འགྱུར་ལ་དེ་ལྟ་ན། རྩ་བར་གསོ་སྦྱོང་བྱའོ་ཚེས་བཅོ་ལྔ་ལའོ་ཞེས་དང༌། འགྲེལ་པར་ཚེས་བཅོ་ལྔའོ་ཞེས་པ་འདིས་བཅུ་བཞི་པའི་གསོ་སྦྱོང་ཡང་བསྡུས་པར་རིག་པར་བྱ་སྟེ་ཞེས་དང༌། གསོ་སྦྱོང་བཅུ་བཞི་པ་ཞེས་བྱ་བའི་ཉི་མ་དེ་ཉིད་ཚེས་བཅོ་ལྔ་པ་ཡིན་པའི་ཕྱིར་རོ། ། ཞེས་དང༌། ཐམས་ཅད་ཀྱང་ཚེས་གྲངས་ཀྱི་ཡང་དག་པ་ལ་ལྟོས་ནས་བཅོ་ལྔ་པ་ཁོ་ན་ཞེས་གསུངས་པ་དང་ཇི་ལྟར་མི་འགལ། རིགས་པ་དང་འགལ་བ་ནི།
ཉེར་དགུ་ཞེས་པ་ནི། ཟླ་བའི་དཀར་ཆ་གཅིག་ལུས་པའི་དུས་ཀྱི་ཚེས་གྲངས་ཀྱི་མིང་ཡིན་ལ། དེ་ནི་མར་ངོའི་ཚེས་བཅུ་བཞི་ཉིད་ཡིན་པས་དེ་ལ་གསོ་སྦྱོང་བཅུ་བཞི་པ་བྱས་ན། དེའི་རྗེས་ཐོགས་དེ་མ་ཐག་པའི་གསོ་སྦྱོང་བཅོ་ལྔ་པ་དེ་ཡར་ངོའི་བཅུ་བཞི་ཉིད་ལ་བྱ་དགོས་ཏེ། གསོ་སྦྱོང་བཅོ་ལྔ་པ་ཡིན་ན་གསོ་སྦྱོང་སྔ་མ་དེ་ཟིན་པའི་ཕྱི་ཉིན་ནས་བགྲངས་པའི་ཉིན་ཞག་བཅོ་ལྔ་པའི་སྟེང་དུ་བྱ་དགོས་པས་ཁྱབ། གསོ་སྦྱོང་བཅོ་ལྔ་པ་བྱེད་པའི་དུས་ཀྱི་ཟླ་བ་དེ་ལ་ཆད་ལྷག་མི་འབྱུང་བས་ཁྱབ་པའི་ཕྱིར་དེ་ལྟར་ན་གསོ་སྦྱོང་བཅུ་བཞི་པ་དང་གསོ་སྦྱོང་བཅོ་ལྔ་པ་ཐམས་ཅད་ཚེས་བཅུ་བཞི་ཁོ་ན་ལ་བྱེད་དགོས་པས་སྔོན་མེད་པའི་སྲོལ་འབྱེད་ལས་བྱུང་བའི་འདུལ་བ་ཡིན་ནོ། ། གསུམ་པ་ཁས་བླངས་པ་དང་འགལ་ཏེ། ཁྱེད་ཉིད་ཀྱི་གཞུང་ལུགས་ལས། ཧོར་ཟླ་དང་པོ་དང་བཅུ་གཅིག་པ་སོགས་དྲུག་གི མར་ངོའི་གསོ་སྦྱོང་རྣམས་རང་གི་སྔ་ལོགས་ཀྱི་གསོ་སྦྱོང་ཟིན་པའི་ཕྱི་ཉིན་ནས་བགྲངས་པའི་ཉིན་ཞག་བཅུ་བཞི་པའི་སྟེང་དུ་བྱེད་པར་ཁྱེད་ཀྱིས་ཁས་བླངས་པ་གང་ཞིག
ཉིན་ཞག་ང་དགུ་ན་ཚེས་ཞག་དྲུག་ཅུ་ལོངས་པར་ཡང་ཁྱེད་ཀྱིས་ཁས་བླངས་པའི་ཕྱིར། དེ་ལྟར་ཁས་བླངས་མོད་དེ་ལས་ཅིར་འགྱུར་ཞེ་ན། དེ་ལས་མར་ངོའི་ཉེར་དགུ་ལ་གསོ་སྦྱོང་བཅུ་བཞི་པ་འབྱུང་བའི་དུས་མིན་པ་གྲུབ་སྟེ། གསོ་སྦྱོང་མི་ཐུབ་པ་སྔ་རྟིང་གཉིས་ཀྱི་བར་དུ་ཚེས་ཞག་དྲུག་ཅུ་འགྲོ་དགོས་པས་ཁས་བླངས་པའི་ཕྱིར་རོ། ། ཡང་འདི་དཔྱད་དགོས་པར་སྣང་སྟེ། དིང་སང་གསོ་སྦྱོང་བཅུ་བཞི་དང་བཅོ་ལྔ་པ་ཐམས་ཅད་ལ་རྣམ་དབྱེ་མེད་པར་རྩིས་མཁན་མཁས་པས་དག་པར་རྩིས་པའི་ཚེས་གྲངས་ལས། ཉི་མ་རེ་རེས་སྔ་བར་རྩིས་ནས་གསོ་སྦྱོང་གི་ལག་ལེན་བྱེད་པར་སྣང་བ་འདི་ནི་ལུང་དང་རིགས་པ་དང་འགལ་བ་ཡིན་ནོ། ། ཇི་ལྟར་ཞེ་ན་རྒྱུ་སྐར་ནི་སྐར་མཁན་གྱི་རྗེས་སུ་འབྲང་བར་བྱའོ་ཞེས་པའི་ལུང་ཁོང་དུ་མ་ཆུད་པར་ཟད་དེ་སྐར་མཁན་གྱིས་ཞག་མི་ཐུབ་དོར་ནས་རྩིས་ཟིན་པ་དེ་མི་ཤེས་པར་ཡང་ཞག་མི་ཐུབ་དེ་འདོར་བར་སྣང་བའི་ཕྱིར་དང༌། སྔ་ཚེས་ནི་ཞག་མི་ཐུབ་ཀྱི་དོན་ཡིན་ལ། སྤྱིར་གསོ་སྦྱོང་བཅོ་ལྔ་པའི་དུས་དང༌།
ཁྱད་པར་ཡར་ངོས་ལ་ཞག་མི་ཐུབ་འདོར་བ་ནི། འདུལ་བ་པ་དག་གིས་ཐོས་ན་ངོ་ཚ་བའི་གནས་ཡིན་པའི་ཕྱིར་དང༌། གསོ་སྦྱོང་བཅོ་ལྔ་པ་རྣམས་ལ། ཉིན་ཞག་ཚེས་ཞག་ལྷག་ཆད་མེད་པར་སྐུད་པ་ལ་ཐུར་མ་བརྒྱུས་པ་སྤོས་པས་ཉི་མ་བགྲང༌། བཅུ་བཞི་པ་རྣམས་ལ་ཉིན་ཞག་ལས་ཚེས་ཞག་ཉི་མ་གཅིག་གིས་སྔ་བར་བགྲངས་ནས་ཚེས་བཅོ་ལྔའི་ཉིན་གསོ་སྦྱོང་བྱེད་པའི་རྣམ་དབྱེ་ཁོང་དུ་མ་ཆུད་པར་སྣང་བའི་ཕྱིར། རིགས་པ་དང་འགལ་ཏེ། དཔལ་དུས་ཀྱི་འཁོར་ལོ་ལས་འབྱུང་བའི་རྩིས་ཤེས་པ་རྣམས་ཀྱིས་ནི་ལོ་རེ་ལ་ཞག་མི་ཐུབ་བཅུ་གཅིག་རེ་དོར་ནས། ཟླ་བ་བཅུ་གཉིས་ཀྱི་རྣམ་གཞག་བྱས་པས་ཟླ་བ་སུམ་ཅུ་སོ་ཕྱེད་དང་གསུམ་ན་ཟླ་ཤོལ་དེ་འདོན་པ་ཡིན། འདུལ་བ་ལས་ལོ་རེ་བཞིན་ཞག་མི་ཐུབ་དྲུག་དྲུག་རེ་དོར་ནས་ཟླ་བ་བཅུ་གཉིས་ཀྱི་རྣམ་གཞག་མཛད་པས་ལོ་ལྔ་ལྔ་ན་ཟླ་ཤོལ་རེ་འདོན་པ་ཡིན་པ་ལ། ཁྱེད་ལྟར་ན་དཀར་རྩིས་པ་ལས་ཀྱང་ཞག་གཅིག་གིས་སྔ་བར་རྩིས་པས་ཁྱེད་འདུལ་བའི་ལུགས་ཁས་བླངས་ནས་ལག་ལེན་ལ་ཞག་མི་ཐུབ་བཅུ་གཉིས་ལྷག་ཙམ་དོར་བར་སོང་བའི་ཕྱིར་དང༌།
འཇིག་རྟེན་པ་ལ་ལྟོས་པའི་སྔ་ཚེས་ཁས་ལེན་ནོ་སྙམ་ན། དེ་ཡང་མ་ཡིན་ཏེ་འཇིག་རྟེན་པ་ལ་ཚེས་གྲངས་ཀྱི་རྣམ་གཞག་རང་རྐང་ཚུགས་པ་སྨྲ་རྒྱུ་མེད་ཀྱི་ཟླ་བ་ཉ་གང་བ་ལ་བཅོ་ལྔ་དང༌། ཟླ་བའི་དཀར་ཆ་སྟོང་པ་ལ་གནམ་སྟོང་གི་ཐ་སྙད་བྱེད་པ་ཙམ་ཡིན་ལ། དེ་ལས་ཀྱང་སྔ་ཚེས་བྱེད་ན་ཉེས་པ་སྔ་མ་སོ་ན་འདུག་པའི་ཕྱིར། མདོར་ན་སྔ་ཚེས་ཞེས་བྱ་བའི་རྣམ་པར་བཞག་པ་ནི་ལུང་གཉིས་པོ་གང་ནས་ཀྱང་མི་འབྱུང་ཞིང་མི་འཐད་ལ། རྒྱལ་ལ་སོགས་པའི་མར་ངོ་དྲུག་པོ་ལ་ཉིན་ཞག་ལས་ཚེས་ཞག་གྲངས་གཅིག་གིས་མང་བར་བགྲང་བ་ནི་འདུལ་བའི་ལུགས་ཡིན་ལ། དེ་ལའང་སྔ་ཚེས་ཀྱི་བརྡ་ཆད་མེད་པ་ཡིན་ཏེ། ཚེས་གྲངས་ནི། འཇིག་རྟེན་པ་དང་བསྟན་བཅོས་པ་དང༌། ཐ་སྙད་ཀྱི་གཞུང་ལུགས་པ་ཐམས་ཅད་མཐུན་དགོས་པའི་ཕྱིར་ཏེ།
ཟླ་བའི་དཀར་ནག་གི་ཆ་བཅོ་ལྔ་རེ་མངོན་སུམ་གྱིས་གྲུབ་པ་འདི་ལ་སུས་ཀྱང་བསྙོན་དུ་མེད་པའི་ཕྱིར། རྣམ་པར་སྤྲོས་པ་དེ་ཙམ་གྱིས་ཆོག་གོ ། རྣམ་མང་ལུང་གི་ལྟག་ཆུ་མ་ཆད་ཅིང༌། ། རིགས་ལམ་ངང་པའི་མགྲིན་དབྱངས་སྟོང་ཕྲག་ཅན། ། ལེགས་པར་བཤད་པའི་ཡིད་བཞིན་མཚོ་ཆེན་ནས། ། རྟགས་ཏུ་འབེལ་བའི་གཏམ་གྱི་དགའ་སྟོན་བྱ། ། གཉིས་པ་དབྱར་གྱི་གཞིའི་ཆོ་ག་ལ། སྦྱོར་བ་དང༌། དངོས་གཞི་དང༌། དམིགས་བསལ་གྱི་ཆོ་ག་དོགས་གཅོད་དང་བཅས་པའོ། །
དང་པོ་ལ་སྤྱིར་བྱ་བ་དང༌། བྱེ་བྲག་ཚེས་བཅོ་ལྔ་ལ་བྱ་བ། ཟླ་བ་ཕྱེད་ཙམ་གྱི་སྔ་རོལ་ནས། གཙུག་ལག་ཁང་བྱི་དོར་བྱ་བ་དང༌། སྦྱིན་བདག་དང༌། ཞལ་ཏ་པ་དང༌། སྤྱོད་ཡུལ་གྱི་གྲོང་དང༌། ནད་གཡོག་དང་བསོད་སྙོམས་དང༌། སྨན་སྦྱིན་པར་བྱེད་པ་དང༌། གནས་ཀྱི་བླ་མ་ཡོད་པ་དང༌།
འཐབ་ཀྲོལ་ཅན་མེད་ཅིང་མི་འབྱུང་བ་དང༌། ཟླ་བ་གསུམ་དུ་གནས་པ་ལ་བར་ཆད་མི་འབྱུང་བ་སོགས་ཀྱིས་སྟ་གོན་བྱ་བའོ། །

གཉིས་པ་ལ་གནས་མལ་དང་ཁྲིའུ་དང་ཆོལ་ཟངས་སོགས་ཚང་བར་སྟ་གོན་བྱ་ཞིང་དེ་སྟོབས་པའི་དགེ་སློང་གཅིག་གམ་དུ་མ་བསྐོ་བར་བྱའོ། ། ཇི་ལྟར་ཞེ་ན། དགེ་འདུན་གྱིས་སམ་ལས་བྱེད་པའི། དགེ་སློང་མིང་འདི་ཞེས་བགྱི་བ་ཁྱོད་དགེ་འདུན་ལ་དབྱར་གྱི་གནས་མལ་སྟོབས་པར་སྤྲོའམ་ཞེས་དྲི་སྤྲོའོ་ཞེས་ལན་འདེབས། དགེ་འདུན་བཙུན་པ་རྣམས་གསན་དུ་གསོན། དགེ་སློང་མིང་འདི་ཞེས་བགྱི་བ་དགེ་འདུན་ལ་དབྱར་གྱི་གནས་མལ་སྟོབས་པར་སྤྲོ་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་གནས་མལ་སྟོབས་པར་བསྐོ་སྟེ་དགེ་སློང་གནས་མལ་སྟོབས་པ་མིང་འདི་ཞེས་བགྱི་བ་དགེ་འདུན་ལ་དབྱར་གྱི་གནས་མལ་སྟོབས་སོ། ། འདི་ནི་གསོལ་བའོ། ། ལས་ནི་དགེ་འདུན་ནས་གསོལ། དགེ་སློང་མིང་འདི་ཞེས་བགྱི་བ་ནས་སྤྲོ་སྟེ།
དེའི་སླད་དུ་ནས་བསྐོ་ན། ཚེ་དང་ལྡན་པ་གང་དག་ནས་གསུངས་ཤིག མཇུག་བསྡུད་ནི་དགེ་འདུན་གྱིས་བཟོད་ཅིང་ནས། དེ་དེ་བཞིན་དུ་འཛིན་ཏོའི་བར་བརྗོད་དོ། ། དེས་གནས་མལ་སྟོབས་པ་དང་ཚུལ་ཤིང་བྲིམ་པ་ཡང་བྱའོ། ། གནས་མལ་སྟོབས་མི་དགོས་ན་ཚུལ་ཤིང་བྲིམ་པ་བསྐོ་བའི་ཆོ་ག་ནི། རྩོད་པ་ཞི་བྱེད་ནས་འབྱུང་བ་ལྟར། དགེ་སློབ་མིང་འདི་ཞེས་བགྱི་བ་ཁྱོད་དགེ་འདུན་ལ་ཚུལ་ཤིང་བྲིམ་པར་སྤྲོའམ་ཞེས་དྲི་སྤྲོ་ན། གསོལ་གཉིས་ཀྱི་ལས། འཇུག་བསྡུད་དང་བཅས་པ་བརྗོད་དོ། །
དེས་ཚུལ་ཤིང་ཚད་དང་ལྡན་པ་སྟ་གོན་བགྱིས་ཏེ། ཐལ་མོ་སྦྱར་ནས་འགྲེང་སྟེ། དགེ་འདུན་གསོལ། བཀྲ་ཤིས་ཀྱི་གཙུག་ལག་ཁང་ཆེ་གེ་མོ་ཞེས་བྱ་བ་འདི་ན་ཁྲིམས་སུ་བྱ་བ་དབྱར་དགེ་འདུན་གྱིས་འཁྲུག་ལོང་མི་སྐྱེ་བ་འདི་དང༌། དབྱར་རལ་པ་དང་འགྲུམས་པ་བཅོས་པ་དང༌། མཚམས་ཀྱི་ཕྱི་རོལ་དུ་བྱིན་གྱིས་མ་བརླབས་པར་སྐྱ་རེངས་འཆར་བར་མི་བྱ་བ་འདི་ཡོད་དེ་ཁྱེད་ཅག་ལས་གང་ཁྲིམས་སུ་བྱ་བ་འདི་དང་འདིས་གནས་འདིར་གནས་པར་སྤྲོ་བ་དེས་ཚུལ་ཤིང་ལོང་ཞིག ཁྱེད་ཅག་ལས་སུས་ཀྱང་དབྱར་དགེ་འདུན་གྱི་ནང་དུ་འཁྲུག་ལོང་སྐྱེད་པར་མི་བྱ་བའོ། ། ཁྱེད་ཅག་ལས་གང་གིས་འགའ་ཞིག་ཅུང་ཟད་ཤེས་པ་དེས་སྨྲོས་ཤིག ཁྱེད་ཅག་ལས་གང་དབྱར་གྱི་ནང་དུ་དགེ་འདུན་ལ་འཁྲུག་ལོང་བསྐྱེད་པར་འགྱུར་བ་དེ་ལ་དགེ་འདུན་གྱིས་ཕྱིས་ཉེ་བར་བརྟག་པར་དགོངས་སོ་ཞེས་དགེ་སློང་རྣམས་ལ་གོ་བར་བྱའོ། ། འདི་ལས་བརྒྱར་གསུངས་ཤིང་སྔགས་ཆོག་མིན་ལ་མདོར་གསུངས་པ་དེ་ཉིད་དོ། །
འདི་ལ་བོད་རྣམས་ཁྲིམས་སུ་བྱ་བ་ཆུ་འགོར་ཟག་པ་མི་འདོར་བ་འདི་དང་ཞེས་གལ་ཆུང་ཞིང་སྒྲུབ་སླ་བ་ལུང་དང་མདོ་འགྲེལ་གང་ནས་མི་འབྱུང་བ་འགའ་ཞིག་ལ་བརྟག་དཔྱད་མེད་པར་དོ་གལ་ཆེན་པོས་བརྗོད་པ་ནི་རི་བོང་གི་ཅལ་དང་མཚུངས་སོ། ། དེ་ནས་ཚུལ་ཤིང་བླང་བ་དང་དབྱར་ཁས་བླངས་བའི་ཕྱིར་གསོལ་བ་འབའ་ཞིག་པའི་ལས་ཀྱི་དགེ་འདུན་ཐུགས་བསྟུན་པར་བྱ་སྟེ། ལས་བྱེད་པ་པོས་དགེ་འདུན་བཙུན་པ་རྣམས་གསན་དུ་གསོལ། དེང་དགེ་འདུན་གྱི་དབྱར་ཉེ་བར་སྒྲུབ་པར་དབྱར་ཟླ་འབྲིང་པོའམ་ཐ་ཆུང་གི་ཚེས་བཅོ་ལྔ་ལགས་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དེང་ཚུལ་ཤིང་བཞེས་ཏེ་སང་ནང་པར་དབྱར་གནས་པར་ཁས་བླང་ངོ༌། ། འདི་ནི་གསོལ་བའོ། ། དེ་ནས་བྲིམ་པ་པོས་དང་པོར་སྟོན་པའི་ཚུལ་ཤིང་བྲིམ། དེ་རྗེས་གནས་བརྟན་ནས་རིམ་པར་བྲིམས་ཏེ། དགེ་ཚུལ་རྣམས་ཀྱི་ནི་རང་རང་གི་མཁན་པོ་དང་སློབ་དཔོན་རྣམས་ལེན་དུ་གཞུག་བྲིམས་ཟིན་པ་དང་དལ་བུས་འཇོག་ཏུ་བཅུག་སྟེ་གཉུག་མར་གནས་པའི་ཡང་ཚུལ་ཤིང་གཅིག་གནས་བརྟན་གྱི་བླང༌། རྗེས་སུ་བྲིམས་པ་པོས་སྤྱོད་ལམ་འགྲེང་ཐལ་མོ་སྦྱར་དགེ་འདུན་བཙུན་པ་རྣམས་གསན་དུ་གསོལ་གནས་འདིར་དགེ་སློང་འདི་སྙེད་ཀྱིས་ཚུལ་ཤིང་བླངས་སོ་ཞེས་གོ་བར་བྱའོ། །
འབྲི་ཁུང་པའི་ལས་ཆོག་ལས། དགེ་ཚུལ་འདི་སྙེད་ཀྱིས་བླངས་སོ་ཞེས་བརྗོད་པ་དང༌། གྲལ་ན་གནས་པ་རྣམས་ཀྱིས་ལན་དུ། ལེགས་པར་བཞེས་སོ་ཤིན་ཏུ་བཞེས་སོ་ཞེས་བརྗོད་པར་བཤད་པ་ནི། དགག་དབྱེའི་རིགས་འདྲེ་ཡིན་གྱི་བཤད་པའི་ཁུངས་མེད་དོ། ། དེ་ནས་གནས་མལ་གྱི་གཞི་དང་གནས་མལ་རྣམས་ཇི་ལྟར་རིགས་པ་བཞིན་བསྟབས་ཟིན་པའི་རྗེས་སུ་ཁྱེད་ཅག་ལས་གང་གིས་ཀྱང་དགེ་འདུན་གྱི་གནས་མལ་ལ་གདིང་བ་མེད་པར་ལོངས་སྤྱོད་པར་མི་བྱ་ཞེས་སོགས་བརྗོད་ཅིང༌། སྦྱིན་བདག་དང་ཞལ་ཏ་བ་སོགས་ཀྱང་བརྗོད་པར་བྱའོ། ། གཉིས་པ་དངོས་གཞིའི་ཆོ་ག་ནི། གནས་སྟེང་གཡོགས་དང་བཅས་པར་དགེ་འདུན་དུ་མ་ལོངས་པའི་དགེ་སློང་གི་མདུན་དུ། ཙོག་པུར་འདུག་ཅིང་ཐལ་མོ་སྦྱར་ཏེ་བཙུན་པ་དགོངས་སུ་གསོལ།
བདག་མིང་འདི་ཞེས་བགྱི་བ་མཚམས་ཀྱི་ནང་དང་བཅས་པའི་གནས་འདིར་འདི་ལྟ་སྟེ་གནས་རལ་བ་དང་འགྲུམ་པ་བཅོས་པའི་སླད་དུ་དབྱར་སྔ་མ་ཟླ་བ་གསུམ་གནས་པར་ཁས་བླང་ངོ༌། ། བདག་དབྱར་འདི་ན་མཆིས་ཤིང་བདག་གི་དབྱར་གྱི་གནས་ནི་འདི་ལགས་སོ་ཞེས་དང༌། ཡང་ན་དབྱར་ཕྱི་མ་ཞེས་ལན་གསུམ་བརྗོད་ནས་ཐབས་ལེགས་བྱ། སྦྱིན་བདག་ལ་སོགས་པ་ཡོད་ན། སྦྱིན་བདག་མིང་འདི་ཞེས་བགྱི་བ་དང་ཞལ་ཏ་བ་མིང་འདི་ཞེས་པ་དང་སྤྱོད་ཡུལ་གྱི་གྲོང་མིང་འདི་ཞེས་བགྱི་བ་དང༌། བྲོ་གཡོག་པ་མིང་འདི་ཞེས་བགྱི་བས་ཞེས་བརྗོད་པར་བྱའོ། ། འདི་གང་ཟག་ཁོ་ནའི་ལས་ཡིན་པས། གསུམ་མན་ཆད་ཀྱི་གྲངས་མི་དགོས་སོ། ། གཉིས་པ་དམིགས་བསལ་གྱི་ཆོ་ག་དོགས་གཅོད་དང་བཅས་པ་ལ། ཆོ་ག་དང་དོགས་པ་བཅད་པའོ། །
དང་པོ་ལ་ཞག་བདུན་པའི་དང༌། ཞག་བཞི་བཅུ་པའི་གནང་བ་གསོལ་བའོ། ། དང་པོ་ནི། དགེ་འདུན་ལས་ཞག་བཞི་བཅུའི་གནང་བ་མ་ཐོབ་པ་རྣམས་ཀྱིས་གང་ཟག་ལས་ཞག་གཅིག་ནས་བདུན་གྱི་བར་གྱིས་གནང་བ་སྩོལ་བའི་ཆོ་ག་ནི། མཚམས་ནང་གི་དགེ་སློང་ཆོས་དགུ་ལྡན་གྱི་དྲུང་དུ། ཚུལ་དང་མཐུན་པས་ཙོག་ཙོག་པུར་འདུག་སྟེ། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ་མཚམས་ཀྱི་ནང་དང་བཅས་པའི་གནས་འདིར་དབྱར་སྔ་མ་ཟླ་བ་གསུམ་གནས་པར་ཁས་བླངས་པ་ལས་བདག་མིང་འདི་ཞེས་བགྱི་བ་ཞིག་གི་སླད་དུ་དགུང་བདུན་མཚམས་ཀྱི་སླད་རོལ་དུ་མཆི་བ་དང༌། དེ་ཚུན་ཆད་ཀྱིས་སླར་མཆི་བར་བྱིན་གྱིས་བརླབས་སོ་བདག་དབྱར་འདི་ན་མཆིས་ཤིང་བདག་གི་དབྱར་གྱི་གནས་ནི་འདི་ལགས་སོ། ། ཞེས་ལན་གསུམ་བརྗོད།
མཇུག་ཐབས་ལེགས་བྱ། ཞག་གཅིག་དང་གཉིས་སོགས་མཚམས་ཀྱི་ཕྱི་རོལ་དུ་སྡོད་དགོས་ན། ཞག་གཅིག་ཞེས་སོགས་འདོན་པ་བརྗེ་བར་བྱའོ། ། གཉིས་པ་ནི་ལས་བྱེད་པ་པོས་ཚེ་དང་ལྡན་པ་ཞག་བཞི་བཅུ་བྱིན་གྱིས་བརླབས་ཏེ་དགེ་འདུན་གྱི་ཆེད་དུ་ཞག་བཞི་བཅུ་མཚམས་ཀྱི་ཕྱི་རོལ་དུ་འགྲོ་བར་སྤྲོའམ། སྤྲོའོ། ། དགེ་འདུན་ལ་ཞག་བཞི་བཅུའི་གནང་བ་གསོལ་བའི་ཕྱིར། རྟེན་དེས་ཕྱག་གསུམ་བྱས་ཏེ། རྒན་པའི་མཐར་ཙོག་པུར་འདུག་སྟེ། དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་མིང་འདི་ཞེས་བགྱི་བ་མཚམས་ཀྱི་ནང་དང་བཅས་པའི་གནས་འདིར།
དབྱར་སྔ་མའམ་ཕྱི་མ་ཟླ་བ་གསུམ་གནས་པར་ཁས་བླངས་ཏེ་བདག་དབྱར་འདི་ན་མཆིས་ཤིང་བདག་གི་དབྱར་གྱི་གནས་འདི་ལགས་པ་ལས་བདག་དགེ་སློང་མིང་འདི་ཞེས་བགྱི་བ་ཞག་བཞི་བཅུ་བྱིན་གྱིས་བརླབས་ཏེ་དགེ་འདུན་གྱི་ཆེད་ལ་མཚམས་ཀྱི་སླད་རོལ་དུ་མཆི་བ་དང་ཚུན་ཆད་ཀྱིས་སླར་མཆི་བར་སྤྲོ་ན་ཐུགས་བརྩེ་བ་ཅན་དགེ་འདུན་རྣམས་ཀྱིས་ཐུགས་བརྩེ་བའི་སླད་དུ་བདག་དགེ་སློང་མིང་འདི་ཞེས་བགྱི་བ་ལ་ཞག་བཞི་བཅུའི་གནང་བ་སྩལ་དུ་གསོལ། ལན་གསུམ་བཟླས། ལས་བྱེད་པ་པོས་དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་ནང་མཚམས་དང་བཅས་པའི་གནས་འདིར་དབྱར་སྔ་མ་ཟླ་བ་གསུམ་གནས་པར་ཁས་བླངས་ཏེ་འདི་དབྱར་འདི་ན་མཆིས་ཤིང་འདིའི་དབྱར་གྱི་གནས་འདི་ལགས་པ་ལས་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་ཆེད་ལ་ལས་མཚམས་ཀྱི་སླད་རོལ་ལ་མཆི་བ་དང་དེ་ཚུན་ཆད་ཀྱིས་སླར་མཆི་བར་དགེ་འདུན་ལས་ཞག་བཞི་བཅུའི་གནང་བ་གསོལ་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན། དགེ་འདུན་གྱི་གནང་བར་མཛོད་ཅིག་དང༌། འདི་དབྱར་འདི་ན་མཆིས་ཤིང་འདིའི་དབྱར་གྱི་གནས་འདི་ལགས་པ་ལས་དགེ་འདུན་གྱི་ཆེད་ལ་མཚམས་ཀྱི་སླད་རོལ་དུ་མཆི་བ་དང༌། དེ་ཚུན་ཆད་ཀྱིས་སླར་མཆི་བར་དགེ་སློང་མིང་འདི་ཞེས་བགྱི་བ་ལ། དགེ་འདུན་གྱིས་ཞག་བཞི་བཅུའི་གནང་བ་སྩོལ་ཏོ། ། འདི་ནི་གསོལ་བའོ། ། ལས་ནི།
དགེ་འདུན་བཙུན་པ་རྣམས་གསན་དུ་གསོལ་ནས་དགེ་སློང་མིང་འདི་ཞེས་ནས། གསོལ་ལགས་ཏེ། དེའི་སླད་དུ་འདིའི་དབྱར་འདི་ན་མཆིས་ཤིང་འདིའི་དབྱར་གྱི་གནས་འདི་ལགས་པ་ལས་དགེ་འདུན་གྱི་ཆེད་ལ་ནས། གནང་བ་སྩོལ་ན། ཚེ་དང་ལྡན་པ་གང་དག་དགེ་སློང་མིང་ཞེས་བགྱི་བ་ལ། ཞག་བཞི་བཅུའི་གནང་བ་སྩལ་བར་བཟོད་པ་དེ་དག་ནི་ཅང་མ་གསུང་ཤིག གང་དག་མི་བཟོད་པ་དེ་དག་ནི་གསུངས་ཤིག་ཅེས་བརྗོད་པ་གཅིག་དང་འཇུག་བསྡུད་བརྗོད་དོ། ། དེ་ལྟར་དགེ་འདུན་ལས་ཞག་བཞི་བཅུའི་གནང་བ་ཐོབ་པ་དེས་ཀྱང་ནམ་འགྲོ་བའི་ཚེ་མཚམས་ནང་དུ་དགེ་སློང་གི་མདུན་དུ་བྱིན་གྱིས་བརླབས་དགོས་ཏེ། ཇི་སྐད་དུ་གཞན་གྱི་ནི་ཞག་བཞི་བཅུའོ་ཞེས་དགེ་སློང་གི་མདུན་དུའོ། ། ཞེས་དང་རྒྱ་ཆེར་འགྲེལ་པར།
ཞག་བཞི་བཅུའི་གནང་བ་ཐོབ་པའི་དགེ་སློང་གིས་ཀྱང༌། ནམ་འགྲོ་བའི་ཚེ་མཚམས་ཀྱི་ནང་དུ་དགེ་སློང་གི་མདུན་དུ་སྔགས་ཀྱིས་བྱིན་གྱིས་བརླབས་ཏེ་འགྲོ་བར་བྱའོ། ། ཞེས་ཞག་བརྒྱད་ནས་བཞི་བཅུའི་བར་བཞིན་བྱིན་གྱིས་རློབ་པར་བཤད། དགེ་འདུན་གྱི་བྱ་བ་དེ་ནི་གནང་བ་སྦྱིན་པ་ཡིན་གྱིས་བྱིན་གྱིས་བརློབ་པ་དངོས་མ་ཡིན་པའི་ཕྱིར། དེའི་སྔགས་ཆོག་ནི་ལས་བརྒྱ་རྩར་མ་གསུངས་ཀྱང༌། རྒྱ་ཆེར་འགྲེལ་པར་རུང་མཐུན་སྦྱར་ཏེ་གསུངས་པ་ནི་ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བ་མཚམས་ཀྱི་ནང་དང་བཅས་པའི་གནས་འདིར་དབྱར་སྔ་མ་ཟླ་བ་གསུམ་གནས་པར་ཁས་བླངས་པ་ལས་བདག་མིང་འདི་ཞེས་བགྱི་བ་དགེ་འདུན་གྱི་བགྱི་བ་ཞིག་གི་སླད་དུ་དགུང་བརྒྱད་དམ། བཞི་བཅུ་མཚམས་ཀྱི་སླད་རོལ་དུ་མཆི་བ་དང༌། དེ་ཚུན་ཆད་ཀྱིས་སླར་མཆི་བར་བྱིན་གྱིས་རློབ་པ་དག་དབྱར་འདི་ན་མཆིས་ཤིང་བདག་གི་དབྱར་གྱི་གནས་ནི་འདི་ལགས་སོ། ། ཞེས་ལན་གསུམ་བཟླས།
གཉིས་པ་དོགས་པ་བཅད་པ་ལ། ཞག་བཞི་བཅུར་བྱིན་གྱིས་བརླབ་པའི་དོགས་གཅོད་དང༌། ཞག་བདུན་བྱིན་གྱིས་བརླབ་པའི་དོགས་གཅོད། དབྱར་གནས་ཀྱི་དུས་ལ་དོགས་གཅོད་དོ། ། དང་པོ་ནི། སྤྱིར་བསྐོ་བའི་ལས་ལ་སྤྲོ་བ་དྲི། སྦྱིན་པའི་ལས་ལ་གསོལ་བ་གདབ། ཁ་ཅིག དགེ་འདུན་གྱི་དོན་ཡིན་པའི་ཆ་ནས་སྤྲོ་བ་དྲི་བ་ཡིན་ལ། གང་ཟག་དང་དེའི་དབྱར་རལ་བའི་ཉེས་པ་སྤོང་བའི་ཆེད་ཀྱི་ཆ་ནས་གསོལ་བ་གདབ་པ་ཡིན་གསུངས།
ཁ་ཅིག་གང་ཟག་གི་བྱ་བ་ཆོས་ལྡན་ཞག་བདུན་གྱིས་མི་འགྲུབ་པ་རྣམས་ལ་ཞག་བཞི་བཅུའི་གནང་བ་སྩལ་དུ་རུང་བས་མདོར་ན་དགེ་འདུན་གྱི་དོན་ཡིན་པ་དེའི་ཚེ་སྤྲོ་བ་དྲི། གང་ཟག་རང་གི་དོན་ཡིན་པ་དེའི་ཚེ་གསོལ་བ་གདབ་པ་ཡིན་གསུང་ངོ༌། ། འདིར་འདུལ་བ་འཛིན་པ་འབྲི་ཁུང་པ། ཞག་བཞི་བཅུ་བྱིན་གྱིས་བརླབ་པ་ནི་ལས་བྱེད་པ་པོས་ཚེ་དང་ལྡན་པ་ཁྱོད་སྤྲོའམ་ཞེས་དྲི་བར་བཤད་པ་ནི། ཞག་བཞི་བཅུའི་གནང་བ་དང་ཞག་བཞི་བཅུའི་བྱིན་བརླབས་མ་ཕྱེད་པས་ནོངས་པ་ཁོ་ནར་མ་ཟད། གནང་བ་སྩོལ་བའི་ཚེ་ཡང༌། ཞག་བརྒྱད་ལ་སོགས་པའི་གནང་བ་སྩོལ་བར་བཞེད་པ་ཡང༌། དེ་ལྟར་ན་ཞག་བདུན་གྱི་གནང་བ་ཡང་ཅིའི་ཕྱིར་མི་སྩོལ་བའི་རྒྱུ་མཚན་མེད་པས་ནོངས་པ་ཡིན་ནོ། ། མདོར་ན། ཞག་བཅུ་བཞིའི་གནང་བ་ཐོབ་པ་དེས།
ཞག་བརྒྱད་ལ་སོགས་པ་ཁོ་ན་ལ་རྩི་བར་བྱིན་གྱིས་རློབ་པའམ་ཅིག་ཆར་བྱིན་གྱིས་རློབ་པ་གང་རུང་བྱ་བ་ཡིན་གྱི་ཞག་བརྒྱད་དང་བཅུའི་གནང་བ་སྟེར་བ་ལ་སོགས་པའི་ཐ་སྙད་མི་འབྱུང་ངོ༌། ། ཡང་གང་ཟག་གི་ཆོས་ལྡན་གྱི་བྱ་བ་ཞག་བདུན་གྱིས་མི་གྲུབ་པ་རྣམས་ལ། ཞག་བརྒྱད་ནས་བཞི་བཅུའི་བར་གྱི་བྱིན་བརླབས་བྱ་བར་བྱ་འདུལ་དང་བུ་བཞེད་ཅེས་འབྲི་ཁུང་པ་གསུང་མོད། དེ་དག་གི་བཞེད་པ་དཔྱིས་ཕྱིན་པ་ཡིན་པ་མི་འདྲ་ཞིང༌། བྱིན་བརླབས་དེ་དང་དེ་དག་འཆགས་པ་ལ། རྩ་བ་ཞག་བཞི་བཅུའི་གནང་བ་འཆགས་མི་འཆགས་ལ་རག་པ་ཡིན་པ་ལས་གང་ཟག་གི་བྱ་བ་ཆོས་ལྡན་ཞག་བདུན་གྱིས་མི་འགྲུབ་པ་ལ། ཞག་བཞི་བཅུའི་གནང་བ་སྟེར་བའི་བཤད་པ་མདོ་རྩ་བ་དང༌། ལས་བརྒྱ་རྩར་ནི་མི་འབྱུང་བས་དཔྱད་དགོས་པར་སྣང་ངོ༌། ། གཉིས་པ་ལ། འདུལ་འཛིན་འབྲི་ཁུང་མཚམས་ཀྱི་ཕྱི་རོལ་ལྟ་བུ་ཞག་ཅིག་སྡོད་པ་དེས་ཀྱང༌།
ཞག་གཉིས་ཀྱི་བྱིན་བརླབས་ངེས་པར་བྱ་དགོས་ལ་ཞག་བདུན་བྱིན་གྱིས་བརླབས་པ་དེས་ཀྱང་སྐྱ་རེངས་བརྒྱད་པ་འཆར་དུ་མི་རུང་སྟེ། དེ་རུང་ན་སྨན་ཞག་བདུན་པར་བྱིན་གྱིས་བརླབས་པ་དེ་ཞག་བརྒྱད་པའི་སྐྱ་རེངས་ཤར་བའི་ཚེ་གསོག་འཇོག་ཏུ་མི་འགྱུར་བར་ཧ་ཅང་ཐལ་བའི་ཕྱིར་ཞེས་གསུང་བ་ནི་དཔྱད་པ་རྣམ་པར་དག་པ་མ་ཡིན་ཏེ། འདི་ལ་མཐར་ཐུག་པའི་མཐའ་ནི་ཞག་བདུན་ཉིད་དོ་ཞེས་དང༌། སྔགས་ཆོག་ལས་ཀྱང་དགུང་བདུན་ཞེས་འབྱུང་གི་བརྒྱད་མི་འབྱུང་བ་དང༌། མཚོན་བྱེད་ཙམ་ཡིན་པས་མི་འགལ་ན་འགྲེལ་པར་མཚོན་དོན་འཆད་པ་ན། གཅིག་ནས་དྲུག་གི་བར་རྒྱས་པར་འབྱུང་ལ། བརྒྱད་མི་འབྱུང་བའི་ཕྱིར་དང༌། ཞག་བཞི་བཅུའི་གནང་བ་ཐོབ་པ་དེས་བརྒྱད་ནས་བཞི་བཅུའི་བར་བྱིན་གྱིས་རློབ་ཅེས་པའི་རང་ཚིག་དང་འགལ་བའི་ཕྱིར་དང༌། ཞག་གཅིག་ཁོ་ན་བྱིན་གྱིས་རློབ་པ་མེད་པའི་ཕྱིར། དེ་ཡང་འདོད་ན་འགྲེལ་ཆེན་དུ།
དེ་ནས་ཞག་གཅིག་དང་གཉིས་དང་གསུམ་དང་བཞི་དང་ལྔ་དང་དྲུག་ཀྱང་བྱིན་གྱིས་རློབ་ཏུ་རུང་བ་ཡིན་ནོ། ། ཞེས་པ་དང་འགལ་བའི་ཕྱིར་དང༌། ཞག་གཅིག་བྱིན་གྱིས་རློབ་པ་སྲིད་ན། ཞག་གཅིག་པོ་དེའི་ནང་དུ་འཁོར་བར་དེས་བྱིན་གྱིས་རློབ་པར་འདོད་དགོས་ལ། དེ་ཡང་འདོད་ན། བྱིན་གྱིས་མ་བརླབས་པར་མཚམས་ཀྱི་ཕྱི་རོལ་དུ་སྐྱ་རེངས་འཆར་བར་མི་བྱའོ་ཞེས་པའི་འགྲེལ་ཆེན་དུ་སྐྱ་རེངས་མ་ཤར་ཚུན་ཆད་ཀྱི་དུས་སུ་མཚམས་ཀྱི་ཕྱི་རོལ་དུ་འདའ་བར་བྱེད་པ་ལ་ནི་ཉེས་པ་མེད་དེ་དེ་ལྟར་ཡང་གལ་ཏེ་འགྲོ་ན་དེར་གནས་པར་མི་བྱའོ་ཞེས་གསུངས་པའི་ཕྱིར་ཞེས་ལུང་ཁུངས་སུ་དྲངས་པས་སོ། ། སྨན་གྱི་བྱིན་བརླབས་དང་མི་མཚུངས་ཏེ། ཞག་བདུན་པར་བྱིན་གྱིས་རློབ་པ་དང༌། ཞག་བདུན་བྱིན་གྱིས་རློབ་པའི་ཁྱད་པར་མ་ཕྱེད་པས་འཁྲུལ་བའི་ཕྱིར་དང༌། ཞག་བདུན་པར་བྱིན་གྱིས་རློབ་པ་དང༌།
ཞག་བདུན་བྱིན་གྱིས་རློབ་པ་ལ་ཁྱད་པར་མེད་ན། ཞག་བདུན་པར་བྱིན་གྱིས་རློབ་པའི་སྨན་དེ་ཆོས་ཅན། ཞག་བརྒྱད་དུ་བྱིན་གྱིས་རློབ་དགོས་པར་ཐལ། ཞག་བདུན་བྱིན་གྱིས་རློབ་པ་ཡིན་པའི་ཕྱིར། གསུམ་ཆར་ལ་ལན་མེད་དོ། ། གསུམ་པ་ཁས་ལེན་གྱི་དུས་ལ་དཔྱད་པ་ལ། ཕལ་ཆེ་བ་དག་ཧོར་ཟླ་དྲུག་པའི་ཚེས་བཅུ་དྲུག་དང༌། བདུན་པའི་ཚེས་བཅུ་དྲུག་ལ་ཁས་ལེན་ངེས་པ་ཅན་དུ་བཞེད་མོད། འདུལ་བ་ཚིག་ལེར། གྲོ་བཞིན་ཅན་གྱི་ཚེས་གཅིག་ནས། །
སྔ་མའི་དབྱར་དེ་གཙོ་བོ་ཡིན། ། ཞེས་པ་ཙམ་མ་གཏོགས་འདུལ་བ་ནས་ཡིད་ཆེས་པའི་ཁུངས་རྣམ་དག་མི་སྣང་གི་སྟེང་དུ་ཆར་ཆུའི་སྒང་ཡོལ་ནས་དབྱར་གྱི་ཁས་ལེན་བྱེད་དགོས་པ་དང༌། སྟོན་ཐོན་ནས་དགག་དབྱེ་བགྱིད་དགོས་པ་སོགས་མི་རིགས་པ་མང་དུ་འབྱུང་བར་སྣང་ངོ༌། ། དེ་ལྟར་ན། དབྱར་ཉི་ལོག་ནས་སྟོན་ཉིན་མཚན་མཉམ་པའི་བར་གྱི་ཟླ་བ་གསུམ་ནི་དབྱར་སྔ་མའི་ཁས་ལེན་གྱི་དུས་ཡིན་ལ། དེ་ལ་མ་གྲུབ་ན་དེ་ལས་ཟླ་བ་གཅིག་གིས་ཕྱི་བར་དབྱར་ཕྱི་མའི་ཁས་ལེན་བྱེད་པ་ཡིན་ནོ། ། འདི་ན་མཁས་པ་མ་ཡིན་པ་ཁ་ཅིག་ན་རེ། མདོ་རྩ་བར་ཚེས་བཅུ་དྲུག་ལའོ། ། དབྱར་ཟླ་འབྲིང་པོ་ཉའི་ཕྱི་དེ་ཉིན་བར་གྱིའོ། ། དབྱར་ཟླ་ཐ་ཆུང་ཉའི་འོ། །
ཞེས་པའི་རྒྱ་དཔེ་ལས་ཚེས་གཅིག་ལའོ། ། ཆུ་སྟོད་ཅན་གྱི་བར་མ་ཆད་པའོ། ། ཡང་ན་གྲོ་བཞིན་ཅན་ལས་སོ། ། ཞེས་འཆད་པ་ནི་བྱུང་རྒྱལ་དུ་སྨྲ་བ་ཡིན་ཏེ། ཚེས་གཅིག་དང་བཅུ་དྲུག་སྐད་དོད་མི་གཅིག་པའི་ཕྱིར་དང༌། དབྱར་ཟླ་འབྲིང་པོ་ཉའི་ཕྱི་དེ་ཉིན་གྱིའོ་དང༌། ཆུ་སྟོད་ཅན་གྱི་བར་མ་ཆད་པ་ལའོ་ཞེས་པ་གཉིས་ཀྱི་སྐད་དོད་ཕྱོགས་འགྲོ་ཙམ་ཡང་མི་གཅིག་པའི་ཕྱིར་དང༌། མདོ་རྩ་བ་སོགས་ཀྱི་བོད་སྐད་དུ་ར་འབྲིང་གསུམ་གྱི་རྣམ་གཞག་གང་བྱུང་བའི་རྒྱ་སྐད་ཀྱི་དཔེ་ལ་ཉ་སྐར་གྱི་མིང་ཁོ་ནར་ངེས་པ་ཧ་ཅང་ཐལ་བའི་ཕྱིར་དང༌། དེ་ཡང་དེ་ལྟ་ན་རྒྱ་དཔེ་ལས་ར་འབྲིང་སོགས་ཀྱི་རྣམ་གཞག་མི་འབྱུང་བར་ཐལ་ལོ། ། ཡང་རྒྱ་དཔེ་ལས་ཉ་སྐར་གྱི་མིང་ཅན་གྱི་ཟླ་བའི་ཐ་སྙད་འབྱུང་བ་དེ་བོད་དཔེ་ལ་ར་འབྲིང་ཐ་ཆུང་གི་མིང་གིས་འགྱུར་བྱེད་དགོས་པའི་ངེས་པ་ཡོད་ན།
གྲོ་བཞིན་ཅན་གྱི་ཚེས་གཅིག་ནས་ཞེས་སོགས་འགྱུར་ཕྱིན་ཅི་ལོག་ཏུ་བྱས་པར་ཐལ་ཞིང༌། དེ་ལྟར་ན་ཁྱེད་ཀྱི་ལུང་ཁུངས་གཅིག་པུ་དེ་ཁོ་ནར་ངེས་པ་དེ་འགྱུར་ཕྱིན་ཅི་ལོག་ཏུ་འགྱུར་བའི་ལུང་དུ་ཁས་ལེན་དགོས་པར་འགྱུར་རོ། ། གསུམ་པ་དགག་དབྱེ་ལ། སྦྱོར་བ་དང༌། དངོས་གཞི་དང༌། རྗེས་གསུམ། དང་པོ་ལ་རིང་བའི་སྦྱོར་བ་དང༌། ཉེ་བའི་སྦྱོར་བའོ། ། དང་པོ་ནི། སྤྱོད་ཡུལ་དུ་བརྗོད་པ་ནས་སེང་ཁྲི་བརྒྱན་པའི་བར་དང་ནང་དང་བཅས་པ་ལ་བཟོད་པ་གསོལ་བ་སོགས་ཞག་བདུན་ནམ་བརྒྱད་ན་དགག་དབྱེ་འབྱུང་བ་ནས་བཟུང་སྟེ་ཚེས་བཅུ་གསུམ་གྱི་ཉིན་བར་ཡན་ལ་ཟིན་པར་བྱས་ནས་ཚེས་བཅུ་བཞི་དང་བཅོ་ལྔའི་ཉིན་མཚན་གཉིས་ཀ་ཆོས་རྣམ་པར་གཏན་ལ་དབབ་པར་བྱ་ཞིང༌།
དགག་དབྱེ་དངོས་གཞིའི་ལས་ནི་ཚེས་བཅུ་དྲུག་གི་སྐྱ་རེངས་འཆར་ཀ་ཚུན་ཆད་དུ་ཟིན་པར་བྱའོ། ། གཉིས་པ་ལ་དགེ་འདུན་མཐུན་པ་སྒྲུབ། རྒྱུད་དག་པར་བྱ་བ་དགག་དབྱེ་བྱེད་པ་པོ་བསྐོ་བ། དང་པོ་ནི། ན་བ་ལ་སོགས་པའི་རྐྱེན་གྱིས་ལས་ཀྱི་གནས་སུ་འདུ་བར་མ་ནུས་པས་འདུན་པ་དང་དགག་དབྱེ་གང་རུང་གཉིས་ཀ་འབུལ་བའི་ཆོ་ག་ནི། དགེ་འདུན་གྱིས་བསྐོས་པའི་ལེན་པ་པོའི་དྲུང་དུ། ཚེ་དང་ལྡན་པ་དགོངས་སུ་གསོལ། དེང་དགེ་འདུན་གྱི་དགག་དབྱེ་བཅོ་ལྔ་པ་ལགས་ལ། བདག་དགེ་སློང་བྲོ་འཚལ་བ་བྲོ་ཚབས་ཆེ་བ་སྡུག་བསྔལ་བ་མིང་འདི་ཞེས་བགྱི་བའི་ཡང་དགག་དབྱེ་བཅོ་ལྔ་པ་ལགས་ཏེ། བདག་དགེ་སློང་བྲོ་འཚལ་བ་སྡུག་བསྔལ་བ་བྲོ་ཚབས་ཆེ་བ་མིང་འདི་ཞེས་བགྱི་བ་དགེ་འདུན་ཆོས་བཞིན་དུ་མཛད་པ་ལ་འདུན་པ་འབུལ་ལོ། །
བདག་ལ་མཐོང་བ་དང་ཐོས་པ་དང་དོགས་པའི་གནས་གསུམ་གྱིས་དབྱར་གནས་པའི་དགེ་འདུན་ལ་དགག་དབྱེ་བགྱིད་དོ། ། འདུན་པ་དང་དགག་དབྱེ་ཡང་བརྗོད་དོ། ། བརྗོད་པར་ཡང་རིག་པར་བགྱིད་དོ། ། ལན་གསུམ་བཟླས། ལེན་པ་པོས་དགེ་འདུན་ལ་བརྗོད་པ་ནི། དགེ་འདུན་བཙུན་པ་ནས་གསོལ། དེང་དགེ་འདུན་གྱི་དགག་དབྱེ་བཅོ་ལྔ་པ་ལགས་ལ། གནས་ག་གེ་མོ་ཞིག་ན་དགེ་སློང་བྲོ་འཚལ་བ་ནས། ཞེས་བགྱི་བའི་བཅོ་ལྔ་པ་ལགས་ཏེ། གནས་ག་གེ་མོ་ནས།
ཞེས་བགྱི་བ་དགེ་འདུན་ཆོས་བཞིན་མཛད་པ་ལ་འདུན་པ་འབུལ་ལོ། ། མཐོང་བ་དང་ཐོས་པ་དང་དོགས་པའི་གནས་གསུམ་གྱིས་དབྱར་གནས་པའི་དགེ་འདུན་ལ་དགག་དབྱེ་བགྱིད་དོ། ། འདུན་པ་དང་དགག་དབྱེ་བརྗོད་དོ། ། བརྗོད་པར་ཡང་རིག་པར་བགྱིད་དོ། ། ཞེས་ལན་ཅིག་བརྗོད། འདུན་པ་ཕུལ་བས་ལས་ལ་མི་མཐུན་པ་མི་བསྐྱེད་ཡོངས་དག་ཕུལ་བས་དགག་དབྱེ་ཉམས་སུ་མྱོང་བར་འགྱུར་རོ། ། མཚམས་ནང་དེ་ན་ཡོད་པའི་དགེ་སློང་དབྱར་གནས་པར་ཁས་མ་བླངས་པས་ཀྱང་དགག་དབྱེའི་ལས་ལ་འདུན་པ་ཕུལ་དགོས་པ་འདྲའོ། ། གཞན་དག་དགག་དབྱེའི་སྦྱོར་ཆོག་ལ། དགེ་འདུན་ཐམས་ཅད་འདུས་མ་ཐག ཕྱག་ཟིང་པོ་གསུམ་བྱེད་པ་དང༌།
དབྱར་གྱི་ནང་དུ་ཐུགས་དང་འགལ་བ་ཐམས་ཅད་བཟོད་པ་མཛད་པ་ཞུ་ཞེས་བརྗོད་པའི་ཕྱག་ལེན་བྱེད་པ་ནི་གཞུང་འགྲེལ་ནས་བཤད་པ་མེད་ཅིང་དེས་གཞུང་ནས་བཤད་པའི་བཟོད་གསོལ་གྱི་གོ་མི་ཆོད་དོ། ། སྦྱོར་བའི་ཆོ་ག་གཉིས་པ་ནི། གསོ་སྦྱོང་གི་སྐབས་ནས་བཤད་པ་ལྟར། ལས་གྲལ་དུ་འདུ་བའི་སྔ་རོལ་དུ་ལྟུང་བ་ཤེས་པ་ཕྱིར་བཅོས་པ་ནས། ལྟུང་བ་ཐུན་མོང་མ་ཡིན་པ་ལ་བྱིན་གྱིས་བརླབ་པའི་བར་རོ། ། ལྟུང་བ་ཐུན་མོང་བ་བྱིན་གྱིས་རློབ་པ་སྦྱོར་ཆོག་ཏུ་བྱེད་ན་བྱིན་གྱིས་བརླབ་པ་ལའང་སྔར་ལྟར་བཞི་ཡོད་པ་ཡིན་ནོ། ། འབྲི་ཁུང་པ་འདིར་དགག་དབྱེའི་གནས་ལ་བློ་མཐུན་བྱེད་དོ་ཞེས་འཆད་པ་ནི་མི་རིགས་ཏེ། དགག་དབྱེ་གང་དུ་བྱེད་པའི་གནས་དེར་ཕལ་ཆེར་གསོ་སྦྱོང་གི་ལག་ལེན་དང༌། གནས་ལ་བློ་མཐུན་མ་ཞིག་པར་ཡོད་དགོས་ཤིང་དེ་ཡོད་ན་དགག་དབྱེའི་གནས་ལ་བློ་མཐུན་མི་དགོས་པའི་ཕྱིར་དང༌། གསོ་སྦྱོང་གི་གནས་ལ་བློ་མཐུན་ཞིག་པའི་དབང་དུ་བྱེད་ནའང་གནས་དེ་གསོ་སྦྱོང་གི་གནས་སུ་བློ་མཐུན་དགག་དབྱེའི་གནས་སུ་བློ་མཐུན་པར་བྱེད་དགོས་པ་ཡིན་པའི་ཕྱིར་དང༌།
གནས་དེར་དགག་དབྱེ་ཁོ་ན་བྱེད་ཀྱི་དགེ་འདུན་གྱི་ལས་གཞན་མི་བྱེད་ནའང་གནས་དེ་དགག་དབྱེའི་གནས་སུ་བློ་མཐུན་བྱེད་དགོས་པ་མ་ཡིན་ཏེ། དགག་དབྱེའི་ལས་དངོས་གཞི་དེ་གང་ཟག་གི་ལས་ཡིན་གྱི་དགེ་འདུན་གྱི་ལས་དངོས་མ་ཡིན་པའི་ཕྱིར་དང༌། གལ་ཏེ་བློ་མཐུན་བྱེད་ན་དགེ་འདུན་ལ་དགག་དབྱེའི་གནས་སུ་བློ་མཐུན་པར་བགྱིའོ་ཞེས་འདོན་པ་ཡིན་དགོས་པ་ལས་དེ་ལྟར་ཡང་ཟེར་དུ་མི་རུང་བའི་ཕྱིར། གཉིས་པ་དགག་དབྱེ་བྱེད་པ་པོ་བསྐོ་བ་ནི། ལས་བྱེད་པས་དགེ་སློང་མིང་འདི་ཞེས་བགྱི་བ་ཁྱོད་དབྱར་གནས་པའི་དགེ་འདུན་ལ་དགག་དབྱེ་བྱེད་པར་སྤྲོའམ་སྤྲོའོ། ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་དབྱར་གནས་པའི་དགེ་འདུན་ལ་དགག་དབྱེ་བགྱིད་པར་སྤྲོ་ན་གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དགག་དབྱེ་བྱེད་པར་བསྐོས་ཏེ་དགེ་སློང་དགག་དབྱེ་བགྱིད་པ་མིང་འདི་ཞེས་བགྱི་བ་འདི་དབྱར་གནས་པའི་དགེ་འདུན་ལ་དགག་དབྱེ་བགྱིད་པར་འགྱུར་རོ། ། འདི་ནི་གསོལ་བའོ། ། ལས་ནི་འདི་ལྟར་བྱ་སྟེ།
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དབྱར་གནས་པའི་དགེ་འདུན་ལ་དགག་དབྱེ་བགྱིད་པར་སྤྲོ་སྟེ་དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དབྱར་གནས་པའི་དགེ་འདུན་ལ་དགག་དབྱེ་བགྱིད་པར་སྤྲོ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་དབྱར་གནས་པའི་དགེ་འདུན་ལ་དགག་དབྱེ་བགྱིད་པར་བསྐོ་བར་བཟོད་པ་དེ་དག་ནི་ཅང་མ་གསུང་ཞིག་གང་དག་མི་བཟོད་པ་དེ་དག་ནི་གསུངས་ཤིག ཞེས་བརྗོད་པ་ཅིག་དང་མཇུག་བསྡུད་བརྗོད་དོ། ། དེ་ནས་དགག་དབྱེ་བྱ་བའི་ཕྱིར་དགེ་འདུན་ལ་གསོལ་བ་ནི། དགེ་འདུན་ནས་གསོལ། དེང་དགེ་འདུན་གྱི་དགག་དབྱེ་བཅོ་ལྔ་པ་ལགས་ཏེ། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དེང་དགེ་འདུན་དགག་དབྱེ་མཛད་དོ། ། འདི་ནི་གསོལ་བའོ། །
ལས་བརྒྱར་ལྟུང་བ་ཐུན་མོང་བྱིན་གྱིས་བརླབ་པ་རྣམ་པ་བཞི་འདིར་མཛད་ཅིང་སྔར་གསོ་སྦྱོང་གི་སྐབས་སུའང་གསོལ་བ་འབའ་ཞིག་པ་དང་མདོ་བཏོན་ཟིན་པའི་རྗེས་སུ་ལྟུང་མཐུན་བྱིན་གྱིས་བརླབས་པ་མཛད་ཅིང༌། སྡོམ་དུའང༌། གསོ་སྦྱོང་དེ་ལ་ལྟུང་བཅས་དང༌། ། དེ་ལ་དགེ་འདུན་ཡིད་གཉིས་དང༌། ། རྩོད་དང་ངེས་ཉིད་མ་ཡིན་དང༌། ། དེའི་དོན་དུ་ལྔ་པོ་དག ། ཐམས་ཅད་དགག་དབྱེར་གཏོགས་པ་ཡིན། ། ཞེས་བཤད་ཅིང་མདོ་རྩ་བར་ཡང་ལྟུང་མཐུན་བྱིན་གྱིས་རློབ་པ་གསོ་དགག་གཉིས་ཀྱི་སྔོན་འགྲོར་བཤད་པ་མེད་པར་མ་ཟད་ཀྱི་འདི་གཉིས་ཀྱི་སྐབས་སུ་གསོལ་བའི་ལས་ཀྱི་འོག་ཏུ་བྱེད་པར་མངོན་པས་ལྟུང་མཐུན་བྱིན་གྱིས་རློབ་པ་ལས་ཐམས་ཅད་ཀྱི་སྔོན་འགྲོར་མ་ངེས་ཤིང༌། དེར་མ་ཟད་ཀྱིས་ལས་གྲལ་དུ་དྲུང་ན་མོ་ལ་བྱིན་གྱིས་རློབ་པ་དང༌། ལས་བྱེད་པས་སེམས་ཀྱིས་བྱིན་གྱིས་བརློབ་པའང་ལས་བརྒྱར་སོ་ཐར་གྱི་མདོ་བཏོན་ཟིན་པའི་འོག་ཏུ་བཤད་པས་རྣམ་པར་བཅད་དགོས་པ་ཡིན་ནོ། །
དེ་ཡན་ཆད་ནི་དགག་དབྱེའི་སྦྱོར་བའི་ཆོ་ག་ཡིན་ལ། དངོས་གཞི་ལ་སྤྱིར་བཏང་དང་དམིགས་བསལ་གྱི་དགག་དབྱེའོ། ། དང་པོ་ནི། བསྐོས་པ་དེས་རྩྭ་དུར་བ་དགེ་འདུན་ཐམས་ཅད་ལ་ཁྱབ་པར་བྲིམ་པར་བྱའོ། ། རྩྭ་དེ་ཡུལ་རྟེན་གཉིས་ཀའི་ལག་པས་ཕན་ཚུན་ནས་བཟུང་སྟེ། དགག་དབྱེ་བྱེད་པའི་མདུན་དུ་ཙོག་པུར་འདུག་ལ། ཚེ་དང་ལྡན་པ་དགོངས་སུ་གསོལ། དེང་དགེ་འདུན་གྱི་དགག་དབྱེ་བཅོ་ལྔ་པ་ལགས་ཏེ། བདག་དགེ་སློང་མིང་འདི་ཞེས་བགྱི་བའི་ཡང་དགག་དབྱེ་བཅོ་ལྔ་པ་ལགས་ན། བདག་དགེ་སློང་མིང་འདི་ཞེས་བགྱི་བ་བདག་ལ་མཐོང་བ་དང་ཐོས་པ་དང་དོགས་པའི་གནས་གསུམ་གྱིས་དབྱར་གནས་པའི་དགེ་འདུན་ལ་དགག་དབྱེ་བགྱིད་ཀྱི།
ཚེ་དང་ལྡན་པ་རྣམས་ཀྱིས་བདག་ལ་གདམས་སུ་གསོལ། ཚེ་དང་ལྡན་པ་རྣམས་ཀྱིས་བདག་ལ་རྗེས་སུ་བསྟན་དུ་གསོལ། ཚེ་དང་ལྡན་པ་རྣམས་ཀྱིས་བདག་ལ་རྗེས་སུ་བཟུང་དུ་གསོལ། ཐུགས་བརྩེ་བ་ཅན་ཚེ་དང་ལྡན་པ་རྣམས་ཀྱིས་ཐུགས་བརྩེ་བའི་སླད་དུ་བདག་ལ་ཐུགས་བརྩེ་བར་མཛད་དུ་གསོལ། ལྟུང་བ་ཤེས་ཤིང་མཐོང་ན་ཆོས་བཞིན་འདུལ་བ་བཞིན་སླར་བགྱིའོ། ། ཞེས་ལན་གསུམ་བརྗོད་དམིགས་ལ་གཅིག་གིས་ཀྱང་ཆོག མཇུག་ཐབས་ལེགས་བརྗོད་དོ། ། དེ་ནས་གཞན་གཅིག་གི་དྲུང་དུ་དེས་ཀྱང་དགག་དབྱེ་བྱའོ། ། དེ་ནས་དགེ་འདུན་ནས་གསོལ་གནས་འདིར་དགེ་སློང་འདི་སྙེད་ཀྱིས་དགག་དབྱེ་མཛད་དོ། ། བཟླས་པ་གོ་བར་བྱས་པའི་རྗེས་སུ་གྲལ་ན་འཁོད་པ་རྣམས་ཀྱིས།
ལེགས་པར་དགག་དབྱེ་མཛད་དོ། ། ཤིན་ཏུ་དགག་དབྱེ་མཛད་དོ། ། ཞེས་བརྗོད་པར་བྱའོ། ། ལེགས་པར་ཞེས་པ་ནི། མཛེས་ཤིང་ཁ་ན་མ་ཐོ་བ་མེད་པའི་དོན་ནོ། ། ཤིན་ཏུ་ཞེས་པ་འདི་ལ་བདག་ཅག་ཐེ་ཚོམ་མེད་དོ། ། ཞེས་པའི་དོན་ནོ། ། རྩྭ་ལ་འཆང་པ་གཉིས་བྱེད་པ་དང་རྩེ་མོ་གཅིག་དང་རྩ་བ་གཅིག་ཡུལ་ལ་བསྟན་པ་ན། རྩེ་མོ་དང་རྩ་བ་གཅིག་རྟེན་ལ་སྟོན་པ་དང༌། ཡུལ་རྟེན་གཉིས་ཀས་རང་ཕྱོགས་ཀྱི་རྩ་བ་རྡོག་པས་མནན།
རྩེ་མོ་ལག་པས་བཟུང་བ་སོགས་ཀྱི་ལག་ལེན་བྱེད་མོད། ལས་བརྒྱ་དང༌། མདོ་རྩ་འགྲེལ་ལས་བཤད་པ་མེད་པས་མེད་མི་རུང་གི་ཡན་ལག་མ་ཡིན་ནོ། ། གསུམ་པ་མཇུག་ནི། དགག་དབྱེ་བྱེད་པ་དེས་སྦྱིན་པར་བྱ་བའི་རྫས་གང་ཡང་རུང་བ་ལ་སྤྱན་དྲང་པའི་ཚིག་བརྗོད་པ་སྟེ། བཙུན་པ་རྫས་འདི་ལྟ་བུས་ཀྱང་དབྱར་གནས་པའི་དགེ་འདུན་ལ་དགག་དབྱེ་བགྱིར་རུང་ངོ༌། ། ཞེས་བརྗོད་པར་བྱའོ། ། འདིར་དགག་དབྱེ་བྱེད་པ་དེ་རང་གི་རྫས་ཅིག་དགོས་པར་རྒྱ་ཆེར་འགྲེལ་པར་བཤད་དོ། ། དེའི་འོག་ཏུ་དགེ་ཚུལ་རྣམས་ཀྱི་དགག་དབྱེ་དང༌། དེའི་འོག་ཏུ་དགེ་སློང་མ་དང༌།
དགེ་སློབ་མ་དང༌། དགེ་ཚུལ་རྣམས་ཀྱི་དགག་དབྱེ་བྱེད་པར་གསུངས་སོ། ། དགག་དབྱེ་བྱེད་པ་པོ་ནི། བུད་མེད་ཀྱི་ཡུལ་ལ་ཡང་སྐྱེས་པ་ཁོ་ན་དགོས་པར་བཤད་ཅིང༌། མཚན་གྱུར་པས་ཀྱང་དགག་དབྱེ་བྱེད་པོ་མི་རུང་བར་བཤད་དོ། ། གཉིས་པ་དམིགས་བསལ་གྱི་དགག་དབྱེ་ནི། དགེ་སློང་རེ་རེ་བ་གནས་པར་མི་ནུས་པ་ཡིན་ན་ཚོགས་ཀྱི་དགག་དབྱེ་གོ་བར་བྱ་བ་དང༌། དབྱར་གྱི་ནང་དུ་བྱ་བས་འགྲོ་དགོས་ན། ཚེས་བཅོ་ལྔའམ་བཅུ་བཞིའམ་གང་ཡང་རུང་བ་གཅིག་དང་སྦྱར་ནས་དགག་དབྱེ་ཚུལ་བཞིན་དུ་བྱ་བ་དང༌། དབྱར་བྱིན་གྱིས་བརླབས་ཏེ་སོང་བས་གཙུག་ལག་ཁང་གཞན་དུ་དགག་དབྱེ་བྱེད་པ་དང་ཐུག་ན་དེར་དགག་དབྱེ་བྱས་པས་གོ་ཆོད་པ་དང༌།
དགེ་སློང་འཐབ་དཀྲོལ་ཅན་འོང་བ་ཐོས་ན་གསོ་སྦྱོང་གཉིས་སམ་གསུམ་ཐལ་ནས། ཉ་ཤི་གཅིག་དང་སྦྱར་ནས་གསོ་སྦྱོང་བྱ་བ་རྣམས་གསུངས་སོ། ། འདི་ནི་དགེ་འདུན་ཐམས་ཅད་ཀྱི་བྱ་བའི་དབང་དུ་བྱས་ལ་སྔ་མ་དེ་དག་ནི་གང་ཟག་རེ་རེ་བའི་དབང་དུ་བྱས་སོ། ། ཁྱད་པར་ཚོགས་ཀྱི་དགག་དབྱེ་ལ་ནི་གློ་བུར་དུ་འགྲོ་དགོས་པའི་རྐྱེན་བྱུང་ན་དགག་དབྱེ་བྱེད་པོ་བསྐོ་བའི་ལས་མེད་པར། མིག་སྔའི་སྤྱོད་ཡུལ་དུ་གྱུར་པའི་དགེ་སློང་ཞིག་ལ། ཚེ་དང་ལྡན་པ་དགོངས་སུ་གསོལ། དེང་དགེ་འདུན་གྱི་དགག་དབྱེ་ལགས་ཏེ་བདག་དགེ་སློང་མིང་འདི་ཞེས་བགྱི་བའི་ཡང་དགག་དབྱེ་ལགས་ན། ཞེས་སོགས་སྔ་མ་བཞིན་བརྗོད་དོ། ། དམིགས་བསལ་གྱི་དགག་དབྱེ་གཞན་རྣམས་ལ་ནི་དུས་ཀྱི་ཁྱད་པར་མ་གཏོགས། ཆོ་ག་ནི་ཚུལ་ཇི་ལྟ་བ་བཞིན་ནོ། །
གསུམ་པ་བདེ་བར་གནས་པའི་རྐྱེན་བརྟེན་པའི་ཚུལ་ལ། གོས་བརྟེན་ཚུལ། སྨན་བརྟེན་ཚུལ། གནས་མལ་བརྟེན་ཚུལ་ལོ། ། དང་པོ་ལ་གོས་ཀྱི་ངོ་བོ་བརྟེན་པའི་ཚུལ་དང༌། གོས་ཀྱི་རྒྱུ་བརྟེན་པའི་ཚུལ་ལོ། ། དང་པོ་ལ་གོས་ཀྱི་རྣམ་པར་བྱ་བ་དང༌། བྱིན་གྱིས་བརླབས་ནས་བཅང་བའི་ཚུལ། ཞར་ལ་ལྷུང་བཟེད་བྱིན་གྱིས་བརླབས་ནས་བཅང་དགོས་པའི་རྒྱུ་མཚན་ཞར་བྱུང་དང་བཅས་པའོ། ། དང་པོ་ནི།
སྤྱིར་བསྙེན་པར་རྫོགས་པ་རྣམས་ཀྱི་གོས་ཀྱི་རབ་ཏུ་དབྱེ་བ་ནི་གསུམ་སྟེ། འཚོ་བའི་ཡོ་བྱད་ཀྱི་གོས་དང༌། ལྷག་པའི་ཡོ་བྱད་ཀྱི་གོས་དང༌། མཁོ་བའི་ཡོ་བྱད་ཀྱི་གོས་རྣམས་སོ། ། བསྙེན་པར་མ་རྫོགས་པ་ལ་གོས་ཀྱི་དབྱེ་བ་འདི་མེད་དེ། གོས་བྱིན་གྱིས་རློབ་དགོས་པའི་བཅས་པ་མ་མཛད་པའི་ཕྱིར་རོ། ། དང་པོ་ནི། བཅུ་གསུམ་སྟེ། སྣམ་སྦྱར་དང་བླ་གོས་དང་མཐང་གོས་དང༌། ཤམ་ཐབས་དང༌།
ཤམ་ཐབས་ཀྱི་གཟན་དང༌། རྔུལ་གཟན་དང༌། རྔུལ་གཟན་གྱི་གཟན་དང༌། གདོང་ཕྱིས་དང༌། རྣག་གཟན་དང༌། གཡན་པ་བགབ་པ་དང༌། སྐྲ་བཟེད་དང༌། གདིང་བ་དང༌། དབྱར་གྱི་གོས་རས་ཆེན་རྣམས་སོ། ། འདིར་འབྲི་ཁུང་འདུལ་འཛིན།
ཞྭ་དང༌། སྐེ་རགས་དང༌། སྟན་ཁྲུ་གང་པ་ལྟ་བུ། འཚོ་བའི་ཡོ་བྱད་ཕྲན་ཚེགས་ཞེས་ཐ་སྙད་བཏགས་ནས། དེའི་མིང་གི་བྱིན་གྱིས་རློབ་པའི་སྔགས་ཆོག་བྱེད་པ་ནི་རྣམ་པར་མ་བརྟགས་པ་ཡིན་ཏེ། འདུལ་བ་ལས་དེ་དེ་ལྟར་བཤད་པ་མེད་པའི་ཕྱིར་དང༌། དེ་དག་མཁོ་བའི་ཡོ་བྱད་དུ་བཤད་ཅིང༌། དེའི་མིང་གིས་བྱིན་གྱིས་རློབ་པར་བཤད་ཀྱི། ཞྭ་དང༌། རྐང་པའི་འབོབ་དང༌།
དཔེ་གཡོག་སོགས། རེ་རེ་ནས་དེའི་མིང་གིས་བྱིན་གྱིས་རློབ་པར་བཤད་པ་མེད་པའི་ཕྱིར་རོ། ། ལྷག་པའི་ཡོ་བྱད་ཀྱི་གོས་ནི། འཚོ་བའི་ཡོ་བྱད་ཀྱི་གོས་དངོས་སུ་གྲུབ་པ་ལྷག་པོ་དག་དང༌། མཁོ་བའི་ཡོ་བྱད་ཀྱི་གོས་ལྷག་པ་དག་སྟེ། དེ་ཡང༌། སྣམ་སྦྱར་གཉིས་པ་དང༌། ཞྭ་དང་སྐེ་རགས་གཉིས་པ་དང་གསུམ་པ་ལྟ་བུའོ། ། མཁོ་བའི་ཡོ་བྱད་ཀྱི་གོས་ནི། ཇི་སྐད་བཤད་པའི་འཚོ་བའི་ཡོ་བྱད་ཀྱི་གོས་དེ་དག་ཏུ་མ་གྲུབ་ཅིང༌།
གོས་ཀྱི་ཁྱད་པར་ཁྲུ་གང་ཡན་ཆད་ན། རུང་བ་དང་མི་རུང་བ། དར་དང་གོས་དང་སྣམ་བུ་ལ་སོགས་པ། ནོར་གྱི་འདུ་ཤེས་སྐྱེ་བ་རྣམས་དང༌། ཞྭ་དང༌། སྐེ་རགས་དང༌། ཟླ་གམ་དང༌། ཕྱམ་རྩེ་ལ་སོགས་པ། གོས་ཀྱི་འདུ་ཤེས་སྐྱེ་བ་རྣམས་སོ། ། དོན་དེ་དག་ནི།
ཇི་སྐད་དུ། མདོ་རྩ་བར། ཆོས་གོས་གནང་བ་དེ་ཉིད་དུ་བྱིན་གྱིས་བརླབས་ཏེ་བཅང་བར་བྱའོ་ཞེས་དང༌། ཡོ་བྱད་ཀྱི་གོས་ཀྱང་ངོ་ཞེས་དང༌། གཞན་དུ་མ་ཡང་རུང་བར་བྱས་ཏེ་བཅང་བར་བྱའོ། ། ཞེས་པའི་གཞུང་ཚན་གསུམ་གྱིས་སོ་སོར་བསྟན་པ་ཡིན་ནོ། ། སྤྱིར་བཏང་དུ། ཡོ་བྱད་གསུམ་པོ་འདི་གོས་ཁོ་ནའི་སྟེང་དུ་རྩི་བ་ཡིན་པས། སྨན་དང་ལྷུང་བཟེད་སོགས་ལ། ཡོ་བྱད་གསུམ་གྱི་སྒྲ་སྦྱར་བ།
གཞུང་འགྲེལ་གྱི་དངོས་བསྟན་ལ་མེད་དོ། ། གཉིས་པ་སྔགས་ཀྱི་ཆོ་ག་དང༌། དེ་རྣམ་པར་བཤད་པའོ། ། དང་པོ་ལ། འཚོ་བའི་ཡོ་བྱད་ཀྱི་སྔགས་ནི། ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ། རུང་བ་སྤྱད་པར་འོས་པ་འདི། ཆོས་གོས་སྣམ་སྦྱར་དུ་བྱིན་གྱིས་བརླབ་བོ། ། ལན་གསུམ་བཟླས།
ཐབས་ཡིན་ནོ་ལེགས་སོ། ། དེ་བཞིན་དུ་བླ་གོས་ནས་དབྱར་གྱི་གོས་རས་ཆེན་གྱི་བར་སྦྱར་བར་བྱའོ། ། ལྷག་པ་ཡོ་བྱད་དུ་བྱིན་གྱིས་རློབ་པའི་སྔགས་ནི། ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བའི་གོས་ལྷག་པ་རུང་བར་མ་བགྱིས་པ་རུང་བར་བགྱི་བར་འོས་པ་འདི། མཁན་པོ་ལ་རུང་བར་བགྱིའོ། ། མཁན་པོ་ལ་ཡིད་བརྟན་ཏེ་བཅང་བར་བགྱིའོ། ། ལན་གསུམ་བཟླས། ཐབས་ཡིན་ནོ་ལེགས་སོ། ། འདི་མཁན་པོ་ཞེས་སྨོས་པ་ནི་མཚོན་བྱེད་ཙམ་ཡིན་ནོ། །
གསུམ་པའི་སྔགས་ཀྱི་ཆོ་ག་ནི། ཚེ་དང་ལྡན་པ་དགོངས་སུ་གསོལ། གོས་འདི་བདག་དང་ཚངས་པ་མཚུངས་པར་སྤྱོད་པ་ལ་མཁོ་བའི་ཡོ་བྱད་ཀྱི་གོས་སུ་བྱིན་གྱིས་བརླབ་བོ། ། ཞེས་ལན་གསུམ་དང༌། ཐབས་ལེགས་བྱའོ། ། གཉིས་པ་དེ་རྣམ་པར་བཤད་པ་ལ། དགོས་པའི་དོན་ནི། འཆང་བ་དང་འབྲལ་བའི་ཉེས་པ་ཁེགས་པ་དང༌། ཤན་མི་འབྱུང་བ་ལ་སོགས་པའི་ཆེད་ཡིན་ནོ། ། བསྡུས་པའི་དོན་ནི་གང་ཟག་གི་ལས་ཀྱི་དབྱེ་བར་བཤད་པ་དེ་ཡིན་ནོ། །
ཚིག་གི་དོན་ནི། འཚོ་བའི་ཡོ་བྱད་གནང་བའི་རྟེན་གྱི་གང་ཟག་ནི་དགེ་སློང་ཕལ་ཆེ་བ་ཡིན་ལ། གཉིས་པ་རྟེན་གྱི་གང་ཟག་ནི། སྐྱིད་དེ་བ་ལ་རབ་ཏུ་བྱུང་བ་དང༌། ཐོབ་པ་ཉུང་བ་དང༌། ཡུལ་ངན་པ་ན་གནས་པ་དང༌། ཤིག་དང་སྲོ་མ་མང་བ་དང༌། རྔུལ་དང་དྲི་མང་བ་དང༌། ལྷ་ལས་ཚེ་འཕོས་པ་དང༌། ཉོན་མོངས་པ་དག་གི་གཉེན་པོས་སོ་སོར་བརྟགས་ཏེ་འཆང་བ་རྣམས་སོ། །
གསུམ་པ་གནང་བའི་རྟེན་གྱི་གང་ཟག་ནི་ཐོས་པ་དང་འཁོར་མང་ཞིང་བསོད་ནམས་ཆེན་པོ་དང་ལྡན་པ་དང༌། སྦྱངས་པའི་ཡོན་ཏན་བཅུ་གཉིས་ཀྱི་ཡིད་དམ་དང་མི་ལྡན་པ་རྣམས་སོ། ། བསམ་པ་ནི། འཚོ་བའི་ཡོ་བྱད་ལ་རང་གི་དང༌། ལྷག་པའི་ཡོ་བྱད་ལ་གཞན་གྱི་དང༌། མཁོ་བའི་ཡོ་བྱད་ལ་རང་གཞན་གཉིས་ཀའི་བློས་བཅང་ངོ༌། ། དངོས་པོ་ནི། སྤྱིར་བཏང་ལ་ཡོ་བྱད་དང་པོ་མཚོན་གྱིས་དྲས་པ་ཞིག་དགོས་ཏེ། མཚོན་གྱིས་མ་དྲས་པའི་གོས་བཅང་བར་མི་བྱའོ་ཞེས་གསུངས་པས་སོ། ། དྲུབ་པ་ནི་དགོས་པ་མ་ཡིན་ཏེ།
གཞན་དག་ལ་ནི་ངེས་པ་མེད་དོ་ཞེས་བཤད་པས་སོ། ། ཆོས་གོས་དངོས་ཀྱི་བྱིན་བརླབས་འཆགས་པ་དང༌། རུང་བ་ཚད་དང་ལྡན་པ་བྱིན་བརླབས་སྔ་མ་བྱས་ཤིང་མ་ཕྱུང་བ་མ་ཡིན་པ་ཞིག་དགོས་ཏེ། སྔགས་ཆོག་ལས། ཆོས་གོས་བགྱིས་ལགས་པ་རུང་བ་སྤྱད་པར་འོས་པ་འདི་ཞེས་གསུངས་པའི་ཕྱིར་རོ། ། དམིགས་བསལ་ལ་མཚོན་གྱིས་མ་དྲས་པ་དང༌། ཁ་མ་སྒྱུར་བ་དང༌། ཁྱིམ་པའི་གོས་དང༌། ཕྱིང་པ་དང༌། ལ་བ་དང༌།
བེའུ་ཕྲུགས་ལ་སོགས་པ་རྣམས་ལ་ཡང་ཆོས་གོས་ཀྱི་བྱིན་བརླབས་འཆགས་པ་ཡིན་ཏེ། ཇི་སྐད་དུ། གཞན་མེད་ན་ཁ་མ་བསྒྱུར་བ་ལ་ཡང༌། བྱིན་བརླབས་ཆགས་སོ། ། མ་དྲེས་པ་ལ་ཡང་ངོ༌། ། ཁྱིམ་དུ་རུང་བའི་རྣམ་པ་ཡང་ངོ༌། ། ཞེས་བཤད་པས་སོ། ། འདི་ཡང་འཆང་འབྲལ་གྱི་ཉེས་པ་ཁེགས་ཙམ་གྱི་སྔགས་རྟེན་གྱི་བྱིན་བརླབས་ལ་དགོངས་པ་ཡིན་གྱི། ཆོས་གོས་དངོས་ཀྱི་བྱིན་བརླབས་ནི་མ་ཡིན་ཏེ། ཆོས་གོས་ཀྱི་དོན་བྱེད་པར་མི་ནུས་པའི་ཕྱིར་དང༌།
བགྱིས་ལགས་པ་རུང་བ་སྤྱད་པར་འོས་པ་ཞེས་པའི་ཁྱད་པར་གྱི་ཆོས་དེ་དག་མ་ཚང་བའི་ཕྱིར། འདིར་ཁ་ཅིག་སྣམ་སྦྱར་ལ་དྲས་དྲུབ་ངེས་པར་དགོས་ཟེར་བ་ནི་མ་ཡིན་ཏེ། ཇི་སྐད་དུ། གལ་ཏེ་འབྱོར་པ་ཡོད་ན་ལྷན་ཐབས་གླན་ནོ་ཞེས་དང༌། གོས་སེང་པ་དག་ནི་མི་དྲྭ་བར་ལྷན་ཐབས་བརླན་ཅིང༌། དྲུབས་སོ་ཞེས་གསུངས་པའི་ཕྱིར་དང༌། རྒྱ་ཆེར་འགྲེལ་པ་ལས། ཆོས་གོས་བརླག་པ་ཉིད་དང༌། ཆོས་གོས་ཚིག་པ་ཉིད་ལ་སོགས་པའི་རྐྱེན་དེ་ལྟ་བུ་དག་ཡོད་ན་སྣམ་སྦྱར་ལ་ཡང་དྲས་ཤིང་དྲུབ་པ་ཆོས་གོས་ཉིད་དུ་བྱིན་གྱིས་བརླབ་བོ། ། ཞེས་བྱ་བའི་ངེས་པ་ནི་མེད་དོ། །
ཞེས་བཤད་པས་སོ། ། ཡང་ཆོས་གོས་དངོས་ཀྱི་བྱིན་བརླབས་འཆགས་པ་ལ། རང་དབང་བ་ཡན་ལག་ཏུ་དགོས་པ་མིན་ཏེ། ཇི་སྐད་དུ། བརྙན་པོ་ཡང་ཡོད་ཅིང་བདོག་ནའོ་ཞེས་བཤད་པའི་ཕྱིར། དེ་ལྟར་ན་ཆོས་གོས་གསུམ་པོ་ནང་ཕན་ཚུན་དུ་གཅིག་ལ་ཅིག་ཤོས་ཀྱི་བྱིན་བརླབས་འཆགས་པ་ཡང་གྲུབ་བོ། ། དེ་ལྟར་ན། བླ་གོས་ཀྱི་དབྱིབས་དང་ཚད་དུ་གྲུབ་པ་ལ། སྣམ་སྦྱར་དུ་བྱིན་གྱིས་རློབ་དགོས་པ་བྱུང་བའི་ཚེ། སྔགས་ཀྱི་ཆོ་ག་ལ་བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ་སྤྱད་པར་འོས་པ་འདི་ཞེས་བརྗོད་དགོས་ལ།
ཆོས་གོས་གསུམ་པོ་གང་རུང་དུ་མ་གྲུབ་པ་ལ་སྣམ་སྦྱར་དུ་བྱིན་གྱིས་རློབ་དགོས་པ་ལྟ་བུ་བྱུང་བའི་ཚེ། བདག་མིང་འདི་ཞེས་བགྱི་བའི་གོས་འདི་ཞེས་བརྗོད་ཀྱི་རུང་བ་སོགས་མི་བརྗོད་དོ། ། དེ་ལྟར་ན་འཚོ་བའི་ཡོ་བྱད་ཀྱི་བྱིན་བརླབས་ལ། གོས་དངོས་ཀྱི་བྱིན་བརླབས་དང༌། སྔགས་རྟེན་གྱི་བྱིན་བརླབས་གཉིས་ཡོད་པར་གྲུབ་ལ། དེ་ལྟར་གྲུབ་པ་ན། འདུལ་བ་འཛིན་པ་གང་དག ཆོས་གོས་ཀྱི་བྱིན་བརླབས་ཐམས་ཅད་དངོས་ཀྱི་བྱིན་བརླབས་དང༌། རྒྱུའི་བྱིན་བརླབས་གཉིས་སུ་བསྡུད་པ་ཡང་ཁེགས་པ་ཡིན་ནོ། ། བྱིན་བརླབས་ཕྱི་མ་གཉིས་པོ་འདི་ཡང༌།
ཆོས་གོས་ལ་ཡིན་གྱི་འཚོ་བའི་ཡོ་བྱད་ལྷག་མ་རྣམས་ལ་མ་ཡིན་ཏེ། དེ་དག་ལ་དེའི་བཤད་པ་ཡང་མེད་ཅིང་དགོས་པ་ཡང་མེད་པའི་ཕྱིར་རོ། ། འོ་ན་ཅི་སྟེ་རིང་འགག་ལྟ་བུ་རྔུལ་གཟན་དུ་བྱིན་གྱིས་བརླབ་དགོས་པ་མ་ཡིན་ནམ་ཞེ་ན། ཡིན་མོད་དེ་ནི་སྔགས་རྟེན་གྱི་བྱིན་བརླབས་མ་ཡིན་ཏེ་དངོས་ཀྱི་བྱིན་བརླབས་ཡིན་པའི་ཕྱིར། རྔུལ་གཟན་མི་ལྡན་པའི་དགེ་སློང་གིས་རྔུལ་གཟན་དངོས་མ་ཡིན་པ་ཞིག་ལ་སྔགས་རྟེན་གྱི་བྱིན་བརླབས་སམ། རྒྱུའི་བྱིན་བརླབས་བགྱིས་ནས་ངེས་པར་བཅང་དགོས་པ་མ་ཡིན་ཏེ། རྔུལ་གཟན་དང་བྲལ་བ་ལ་འབྲལ་བའི་སྤང་ལྟུང་དུ་གཏོགས་པའི་ཉེས་པ་ཡོད་པ་མིན་པའི་ཕྱིར། གཞན་དུ་ན་ཆོས་གོས་གསུམ་པའི་སྦྱངས་པའི་ཡོན་ཏན་ཅན་ཏེ་ལྟུང་བ་དང་བཅས་པར་འགྱུར་རོ། ། ཡང་མཁས་པ་གང་དག་གསེར་དང་དབྱིག་ལ་སོགས་པ་ལྷག་པའི་ཡོ་བྱད་དུ་འདོད་པ་ཡང་ནོར་བ་ཡིན་ཏེ། ལྷག་པའི་ཡོ་བྱད་ལ་གོས་ཀྱིས་ཁྱབ་པར་བཤད་པའི་ཕྱིར་དང༌།
ལྷག་པའི་ཡོ་བྱད་ཅེས་པ་ནི་དགེ་སྦྱོང་གི་ཡོ་བྱད་རུང་བ་ཁོ་ན་ལ་བཤད་པའི་ཕྱིར། ཡང་འདུལ་བ་འཛིན་པ་གང་དག གོས་སུ་མ་ངེས་པའི་ཟོང་ཐམས་ཅད་མཁོ་བའི་ཡོ་བྱད་དུ་འདོད་པ་ཡང་མི་འཐད་དེ། དེ་ལ་ཡང་གོས་ཀྱིས་ཁྱབ་པར་བཤད་པའི་ཕྱིར། མཁོ་བའི་ཡོ་བྱད་དུ་བྱིན་བརླབས་རུང་གི་དངོས་པོ་ཡིན་ན་དགེ་སྦྱོང་ལ་རུང་བ་ཁོ་ན་ཡིན་དགོས་པའི་ཕྱིར་དང༌། མཁོ་བའི་ཡོ་བྱད་ཡིན་ན་བྱིན་གྱིས་བརླབས་དགོས་པས་ཁྱབ་ལ། གོ་ཁྲབ་དང་རྟ་དང་གླང་པོ་དང་ཞིང་ཁང་བྱིན་གྱིས་བརླབ་མི་དགོས་པའི་ཕྱིར་དང༌། སྔགས་ཀྱི་ཆོ་ག་ལས་ཀྱང༌། གོས་འདི་ཞེས་བཤད་པའི་ཕྱིར་རོ། ། གཉིས་པ་ཞར་ལ་ལྷུང་བཟེད་བྱིན་གྱིས་བརླབས་ནས་བཅང་བའི་ཚུལ་ཞར་བྱུང་དང་བཅས་པ་ལ།
དངོས་དང་ཞར་ལས་བྱུང་བའོ། ། དང་པོ་ལ་སྔགས་ཀྱི་ཆོ་ག་དང་དེ་རྣམ་པར་བཤད་པའོ། ། དང་པོ་ནི། ཡུལ་རྟེན་གཉིས་ཀ་འགྲེང་སྟེ། ལྷུང་བཟེད་གཉིས་ཀའི་ལག་པ་གཡོན་པའི་མཐིལ་དུ་བཞག་གཡས་པས་ཁ་བཀབ་ལ། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བའི་ལྷུང་བཟེད་ཟས་ལ་སྤྱད་པར་འོས་པ། དྲང་སྲོང་གི་སྣོད་འདི། བསླང་བའི་སྣོད་དུ་བྱིན་གྱིས་བརླབ་བོ་ཞེས་ལན་གསུམ་བཟླས་ལ་ཐབས་ལེགས་བྱའོ། ། གཉིས་པ་ལ་དགོས་པའི་དོན་ནི།
ལྷུང་བཟེད་མེད་ན། ལྷུང་བཟེད་དང་མི་ལྡན་པའི་ཉེས་པ་འབྱུང་ལ། ཡོད་ཀྱང་བྱིན་གྱིས་མ་བརླབས་ན་ལྷུང་བཟེད་འཆང་བ་འབྱུང་བས་དེ་བསལ་བའི་དོན་དུ་ཡིན་ནོ། ། དེ་ཡང་ལྷུང་བཟེད་བྱིན་བརླབས་ལ་ནི་རྣམ་པ་གཉིས་ཏེ། དངོས་ཀྱི་བྱིན་བརླབས་དང༌། རྣམ་བརྟགས་ཀྱི་བྱིན་བརླབས་སོ། ། དང་པོ་ནི། ལྷུང་བཟེད་དང་མི་ལྡན་པའི་ཉེས་པ་ཁེགས་ཤིང༌། བྱིན་གྱིས་མ་བརླབས་པའི་ལྷུང་བཟེད་ཞག་བཅུ་ལས་འདས་པར་འཆང་བའི་ཉེས་པ་ཡང་ཁེགས་ལ། གཉིས་པས་ནི།
ལྷུང་བཟེད་ཞག་བཅུ་འཆང་བའི་ཉེས་པ་ཁེགས་པ་ཡིན་ནོ། ། རྣམ་བརྟགས་ལ་ཡང་གཉིས་ཏེ། ཆོ་གའི་སྒོ་ནས་རྣམ་པར་བརྟགས་པའི་བྱིན་བརླབས་དང༌། གཞན་ལ་བསམ་པ་ཐག་པ་ནས་བསྔོ་ངེས་པ་ཙམ་གྱི་རྣམ་པར་བརྟགས་པའོ། ། ཆོས་གོས་ལ་ཡང་བྱིན་བརླབས་འདི་གཉིས་ཡོད་མོད། ཡོ་བྱད་གསུམ་པོ་སོ་སོའི་བྱིན་བརླབས་དང་དོན་གཅིག་པ་ཡིན་ནོ། ། དོན་འདི་ལ་བསམས་ནས་བོད་ཀྱི་འདུལ་འཛིན་ཁ་ཅིག ལྷུང་བཟེད་ལ་ཡང་འཚོ་བའི་ཡོ་བྱད་དང་ལྷག་པའི་ཡོ་བྱད་གཉིས་སུ་འབྱེད་པ་ཡོད་དོ། ། གཉིས་པ་བསྡུས་པའི་དོན་ནི། གང་ཟག་གི་ལས་ཀྱི་རྐང་གྲངས་སུ་བཤད་ཟིན་པ་དེ་ཡིན་ནོ། །
གསུམ་པ་ཚིག་གི་དོན་ནི། ལྷུང་བཟེད་དེ་བྱིན་གྱིས་རློབ་པའི་ཚེ། མཚམས་ནང་དེ་ན་ཡོད་པའི་དགེ་འདུན་ལ། བསྟན་ནས་བྱིན་གྱིས་རློབ་དགོས་ཏེ། ཇི་སྐད་དུ། ལྷུང་བཟེད་ཀྱང་མི་ཆུང་ངམ། མི་ཆེའམ། མི་སྐྱའམ་ཞེས་དགེ་འདུན་ལ་བསྟན་ནས་སོ་ཞེས་གསུངས་སོ། ། འདི་དང་པོ་བསྙེན་པར་རྫོགས་པ་ཁོ་ནའི་དབང་དུ་བྱས་པ་མ་ཡིན་ཏེ། ཕྱིས་ཀྱང་དགག་བྱ་དང་དགོས་པ་མཚུངས་པའི་ཕྱིར།
དེའི་ཕྱིར་བྱིན་གྱིས་བརླབས་པའི་སྔགས་ཆོག་ལས། བགྱིས་ལགས་པ་རུང་བ་སྤྱད་པར་འོས་པ་ཞེས་ལྷུང་བཟེད་ཀྱི་སྐབས་སུ་མི་འབྱུང་བ་ནི། ལྷུང་བཟེད་དགེ་འདུན་ལ་བསྟན་པ་སྔོན་དུ་སོང་བའི་རྒྱུ་མཚན་གྱིས་ཡིན་ནོ། ། དེ་ལྟར་མ་ཡིན་ན་གོས་བྱིན་གྱིས་བརླབས་པའི་སྔགས་ཆོག་ལས་དེ་ལྟར་འབྱུང་ལ། འདིར་མི་འབྱུང་བའི་ཁྱད་པར་གང་ཡིན་སྟོན་དགོས་སོ། ། ཡང་ན་གོས་ལ་ནི་གོས་ཀྱི་དབྱིབས་སུ་མ་གྲུབ་པ་དང༌། མ་ཟིན་པ་དང༌། མི་རུང་བ་ཁྱིམ་པའི་གོས་དང༌། སྤུ་ཅན་ལྟ་བུ་དང༌། ཁྱད་པར་མི་འོས་པ་ཁྲུ་གང་ཙམ་ལ་ཡང་གོས་ཀྱི་བྱིན་བརླབས་འཆགས་པ་ཡོད་ལ།
ལྷུང་བཟེད་ལ་ནི་དེ་ལྟ་བུ་མེད་པ་དེ་སྔགས་ཆོག་གཉིས་ལས། བགྱིས་ལགས་པ་ཞེས་སོགས་འབྱུང་མི་འབྱུང་གི་ཁྱད་པར་ཡིན་ལ། དེའི་ཕྱིར་ལྷུང་བཟེད་ལ་ལྟོས་པའི་མཁོ་བའི་ཡོ་བྱད་ཆ་མཐུན་པའི་བྱིན་བརླབས་མ་བཤད་པ་ཡིན་ནོ། ། གཉིས་པ་ཞར་བྱུང་གི་བྱིན་བརླབས་འབྱུང་བའི་ཚུལ་ལ། ཆོས་གོས་ཀྱི་བྱིན་བརླབས་འབྱུང་ཚུལ་དང༌། ལྷུང་བཟེད་ཀྱི་བྱིན་བརླབས་འབྱུང་ཚུལ་ལོ། ། དང་པོ་ནི། བྱིན་བརླབས་འཇིག་པའི་རྒྱུ་གཞན་མ་བྱུང་ན་སྔགས་ཀྱིས་དབྱུང་དགོས་པས། དེའི་སྔགས་ཀྱི་ཆོ་ག་ནི། ཡུལ་རྟེན་གཉིས་ཀ་འགྲེང་བའི་སྤྱོད་ལམ་གྱིས།
བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བར་སྤྱད་པར་འོས་པ་འདི། ཆོས་གོས་སྣམ་སྦྱར་དུ་བྱིན་གྱིས་བརླབས་པ་ལས། དེ་ལྟ་བས་ན་དངོས་པོ་དེ་སླར་དབྱུང་བར་བགྱིའོ། ། ཞེས་ལན་གསུམ་བརྗོད་ལ་ཐབས་ལེགས་བྱའོ། ། འཚོ་བའི་ཡོ་བྱད་ལྷག་མ་དང༌། ལྷག་པའི་ཡོ་བྱད་དང༌། མཁོ་བའི་ཡོ་བྱད་ཀྱི་བྱིན་བརླབས་དབྱུང་བ་ལ་ཡང༌། རིགས་པ་དེས་མཚོན་ནས་ཤེས་པར་བྱའོ། ། དགོས་པའི་དོན་ནི།
བྱིན་གྱིས་བརླབ་པ་སྔ་མ་ཆགས་ལ། མ་ཕྱུང་ན་བྱིན་བརླབས་ཕྱི་མ་མི་འཆགས་པས་དེ་ཆགས་པའི་ཆེད་ཡིན་ནོ། ། བྱིན་གྱིས་བརླབ་པ་དང་དབྱུང་བ་གཉིས་ཀ་ལ། ཡུལ་དགེ་སློང་མེད་ན་རང་གཅིག་པུས་འགྲུབ་ལ། བྱིན་གྱིས་བརླབ་པར་བྱ་བའི་དངོས་པོ་ནི་དངོས་སུ་དགོས་ཤིང༌། དབྱུང་བ་ལ་ནི་དངོས་པོ་དེ་དངོས་སུ་ཡོད་ངེས་པར་མི་དགོས་ཏེ། ཇི་སྐད་དུ། གནས་སུ་ཕྱིན་པར་མི་འགྱུར་ན་ཆོས་གོས་ཀྱི་ཕྱུང་སྟེ་བྱིན་གྱིས་བརླབ་པ་ནི་ཆོ་གའི་རྣམ་པའོ་ཞེས་བཤད་པས་སོ། ། ཞར་ལ་འདི་དཔྱད་པར་བྱ་སྟེ། འདུལ་བ་འཛིན་པ་འབྲི་ཁུང་པ་ན་རེ།
ཞྭ་དང་སྐེ་རགས་དང་སྟན་ལ་སོགས་པ་རྣམས་རང་མིང་གིས་བྱིན་གྱིས་རློབ་ལ། དབྱུང་བའི་ཚེ་ཡང་ཞྭ་དང་སྐེ་རགས་ལ་སོགས་པའི་བྱིན་བརླབས་མི་འཆགས་པ་ཡིན་ནོ་ཞེས་ཟེར་རོ། ། འདི་ནི་ཤིན་ཏུ་ནོར་བ་ཡིན་ཏེ། རང་མིང་གིས་བྱིན་གྱིས་བརླབས་པའི་གོས་ལ་འཚོ་བའི་ཡོ་བྱད་བཅུ་གསུམ་འདུས་པའི་ཕྱིར་རོ། ། ཞྭ་དང་སྐེ་རགས་སོགས་ལ་འཚོ་བའི་ཡོ་བྱད་ཕྲན་ཚེགས་ཞེས་ཁྱེད་འདོད་མོད། དེའི་ཐ་སྙད་བཏགས་པ་ནི་འདུལ་བའི་གཞུང་འགྲེལ་གང་ན་ཡང་མེད་པའི་ཕྱིར་དང༌། ལྷུང་བཟེད་ཀྱི་ཤུབས་དང༌། རྐང་པའི་འབོབ་དང༌། ལྷྭམ་གྱི་ཡུ་བ་དང༌། ཟླ་གམ་དང༌།
ཕྱམ་ཙེ་དང༌། ཕྱར་བུ་སོགས་ཀྱང་རང་མིང་གིས་བྱིན་གྱིས་རློབ་པར་ཧ་ཅང་ཐལ་བའི་ཕྱིར་རོ། ། གཞན་ཡང་ཁྱེད་ཀྱིས་འཚོ་བའི་ཡོ་བྱད་བཅུ་གསུམ་ལས་གང་ཡང་རུང་བ་གཅིག་གི་བྱིན་བརླབས་ཕྱུང་ནས་དེ་ལ་གཞན་གྱི་ནི་བྱིན་བརླབས་བྱེད་པ་དེ་ལ། རྒྱུའི་བྱིན་བརླབས་སུ་འདོད་པ་དེ་ཡང་ཤིན་ཏུ་འཁྲུལ་བ་ཡིན་ཏེ། རྒྱུའི་བྱིན་བརླབས་ཆགས་པ་ལ་གང་དང་གང་ཡིན་པ་དེའི་རྒྱུ་རུང་ཞིང་བསམ་པས་བསྔོས་པ་གཅིག་དགོས་པའི་ཕྱིར་དང༌། སྔགས་རྟེན་གྱི་བྱིན་བརླབས་ཀྱི་ཁྱད་པར་མ་ཕྱེད་པར་སྣང་བའི་ཕྱིར་རོ། ། ད་ནི་ཞར་ལ་སྔགས་རྟེན་བྱིན་གྱིས་རློབ་པའི་སྔགས་ཀྱི་ཆོ་ག་ནི་ཁྱིམ་པའི་གོས་ཡན་གོས་ཁྲུ་གང་དུ་ལོངས་པ་གང་ཡང་རུང་བ་གཅིག་ཡུལ་རྟེན་གཉིས་ཀའི་ལག་པར་བཟུང་སྟེ། ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བའི་གོས་འདི་ཆོས་གོས་སྣམ་སྦྱར་དུ་བྱིན་གྱིས་བརླབས་སོ། ། ཞེས་ལན་གསུམ་བཟླས་ལ་ཐབས་ལེགས་བྱའོ། །
ཞར་ལ་འདི་ཤེས་དགོས་ཏེ། སྟན་དུ་གྱུར་པའི་གོས་ཁྲུ་གང་དུ་ལོངས་ཡན་ཆད་ལ། མཁོ་བའི་ཡོ་བྱད་དུ་བྱིན་གྱིས་བརླབ་དགོས་ཏེ། གཞན་དུ་ན་གོས་ཞག་བཅུ་འཆང་སྤང་གི་ཉེས་པ་མི་ཁེགས་པའི་ཕྱིར་རོ། ། གཉིས་པ་ལྷུང་བཟེད་ཀྱི་བྱིན་བརླབས་དབྱུང་བ་ནི། ཡུལ་རྟེན་གཉིས་ཀའི་ལག་པ་ཡ་རེས་བཟུང་སྟེ་བྱིན་བརླབས་དབྱུང་བའི་སྔགས་ཆོག་བྱའོ། ། གཉིས་པ་གོས་ཀྱི་རྒྱུ་བརྟེན་པའི་ཚུལ་ལ། ཆོས་གོས་ཀྱི་རྒྱུ་ནི་གཉིས་ཏེ། དར་དང་རས་ལ་སོགས་པ་གོས་དངོས་ཡིན་པ་དང༌། མ་ཡིན་པའོ། །
དང་པོ་ནི། ཆོས་གོས་ཀྱི་རྒྱུའི་བྱིན་བརླབས་ལ། དེའི་སྔགས་ཆོག་ནི་སྔར་བསྙེན་རྫོགས་ཀྱི་སྐབས་སུ་བཤད་ཟིན་ཏོ། ། ལས་བརྒྱ་རྩར་ཆོས་གོས་གསུམ་ཁོ་ན་ལ་རྒྱུའི་བྱིན་བརླབས་བཤད་ཅིང༌། ཡོ་བྱད་ལྷག་མ་རྣམས་རྒྱུའི་བྱིན་བརླབས་མ་བཤད་པ་ལྟར་མི་དགོས་པ་ཡིན་ཏེ། ཡོ་བྱད་ལྷག་མ་ལ་འབྲལ་སྤང་གི་ཉེས་པ་མ་བཤད་པའི་ཕྱིར་དང༌། གདིང་བ་ལ་ཞག་དུ་མི་ལྡན་པའི་ཉེས་པ་གཅིག་བཤད་ཀྱང་ཉེས་པ་དེ་ཁེགས་པའི་ཡན་ལག་ཏུ་སྔགས་རྟེན་བྱིན་གྱིས་རློབ་པ་དང༌། རྒྱུའི་བྱིན་བརླབས་མ་བཤད་པའི་ཕྱིར་དང༌། དང་པོ་བསྙེན་རྫོགས་ཀྱི་ཚེ་ཡང་ཆོས་གོས་གསུམ་ཁོ་ན་ཁོ་ན་ལ་བྱིན་བརླབ་གསུམ་པོ་གང་རུང་བྱས་ནས། བསྒྲུབ་བྱ་ལ་སྟེར་དགོས་པར་བཤད་ལ།
ཡོ་བྱད་ལྷག་མ་གཞན་ལ་དེ་ལྟར་དགོས་པའི་བཤད་པ་མེད་པའི་ཕྱིར། དེ་ལྟར་ན་དིང་སང་ལག་ལེན་པ་དག་བསྙེན་རྫོགས་ཀྱི་ཚེ་མཁན་པོས་གདིང་བ་ཚིག་གིས་སྒོ་ནས་སྟེར་བ་ཙམ་བྱེད་པ་ལ་ནི་དགོས་པ་དང་བཤད་པ་གང་ཡང་མེད་དེ། ཡོ་བྱད་ལྷག་མ་རྣམས་ལ་ཡང་ཧ་ཅང་ཐལ་བའི་ཕྱིར་དང༌། བྱིན་གྱིས་མ་བརླབས་པར་གཏད་པ་ཙམ་གྱིས་དགོས་པ་མི་འགྲུབ་པའི་ཕྱིར་དང༌། ཆོས་གོས་བཞིན་དུ་གདིང་བ་ཡང་མཁན་པོས་བྱིན་གྱིས་བརློབ་པ་དགོས་པ་མ་ཡིན་པའི་ཕྱིར་རོ། ། གོས་ཀྱི་རྒྱུ་གཉིས་པ་ལ། རིན་པོ་ཆེའི་ཆར་གཏོགས་དང་བཅས་པ་ཡིན་པ་དང༌། དེ་མ་ཡིན་པའོ། ། དང་པོ་ལ་ནི། སྔར་བཤད་པའི་རུང་བ་གསུམ་པོ་གང་རུང་བྱས་ནས་བཅང་བར་བྱ་སྟེ།
གཞན་དུ་ན་རིན་པོ་ཆེ་ལ་རེག་པའི་སྤང་བར་གཏོགས་པའི་ཉེས་པ་འབྱུང་བའི་ཕྱིར་རོ། ། གཉིས་པ་ནི། རྟ་དང༌། གླང་པོ་དང༌། གོ་ཆ་དང༌། མཚོན་ཆ་དང༌། ཞིང་དང༌། ཁང་པ་དང༌། སྨན་དང༌། འབྲས་བུའི་ཁྱད་པར་སྣ་ཚོགས་པ་རྣམས་དེ་དག་ལ་ནི་རུང་བའི་ཁྱད་པར་གང་ཡང་མ་བྱས་པར་ཟས་དང་གོས་ཀྱི་ཆེད་དུ་དགེ་སློང་གིས་བདག་གིར་བཟུང་བ་ཙམ་ལ་ཉེས་པ་ཡོད་པར་མ་བཤད་དོ། །
གཉིས་པ་སྨན་བརྟེན་པའི་ཚུལ་ལ། སྨན་དངོས་ཀྱི་བརྟེན་ཚུལ་དང༌། དེའི་རྒྱུ་བརྟེན་ཚུལ་ལོ། ། དང་པོ་ལ། སྨན་གྱི་རྣམ་པར་དབྱེ་བ་དང༌། དེ་བྱིན་གྱིས་རློབ་པའི་ཚུལ་ལོ། ། དང་པོ་ལ། འདིར་སྨན་ནི་དྲི་རོ་རེག་བྱ་གསུམ་གྱི་བདག་ཉིད་དུ་གྱུར་པའི་ཁམ་ཟས་གཅིག་ཡིན་ལ། དབྱེ་ན་བཞི་སྟེ། དུས་སུ་རུང་བ་དང༌།
ཐུན་ཚོད་དུ་རུང་བ་དང༌། ཞག་བདུན་པ་དང༌། འཚོ་བའི་བར་དུ་བཅང་བའོ། ། ཐུན་ཚོད་དུ་རུང་བ་ལ་གསུམ་སྟེ། རྒྱུ་དུས་སུ་རུང་བ་ལས་སྦྱར་བ་དང༌། ཞག་བདུན་པ་ལས་སྦྱར་བ་དང༌། འཚོ་བཅང་ལས་སྦྱར་བའི་ཐུན་ཚོད་དུ་རུང་བ་རྣམས་སོ། ། དུས་སུ་རུང་བའི་སྨན་བྱིན་གྱིས་རློབ་པའི་བཤད་པ་མེད་ཅིང༌། བྱིན་གྱིས་བརླབ་མི་དགོས་ཏེ། སྨན་བྱིན་གྱིས་བརླབས་པའི་དགོས་པ་ནི།
སོག་འཇོག་ཁེགས་པའི་ཆེད་ཡིན་ལ། དུས་རུང་ནི་བྱིན་གྱིས་མ་བརླབས་ཀྱང་རང་དུས་མ་འདས་ཀྱི་བར་དུ་སོག་འཇོག་མི་འབྱུང་ལ། རང་དུས་ལས་འདས་ན་བྱིན་གྱིས་བརླབས་ཀྱང་སོག་འཇོག་མི་ཁེགས་པའི་ཕྱིར། སྨན་ཕྱི་མ་གསུམ་བྱིན་གྱིས་བརླབས་ཏེ་ཟ་བ་ནི་ནད་པ་ཁོ་ན་ལ་གནང་བ་ཡིན་ལ། བྱིན་གྱིས་མ་བརླབས་པར་ཟ་བ་ནི་རྟེན་གྱི་གང་ཟག་ནད་པ་ཡིན་མིན་ཐམས་ཅད་ལ་གནང་བ་ཡིན་ནོ། ། དེ་ཡང་ཐུན་ཚོད་དུ་རུང་བའི་སྨན་གསུམ་པོ་བྱིན་ལེན་ཅན་བྱིན་གྱིས་མ་བརླབས་པ་སྔ་དྲོ་བྱིན་ལེན་བྱས་ན་གུང་ཚིགས་ཡོལ་ཙམ་དང༌། ཕྱི་དྲོ་བྱིན་ལེན་བྱས་ན་ཐུན་ཚོད་ལས་འདས་ཙམ་གྱིས་སོག་འཇོག་ཏུ་འགྱུར། རྒྱུ་ཞག་བདུན་པ་ལས་སྦྱར་ཏེ་ཞག་བདུན་མ་འདས་ཀྱི་བར་དུ་སོག་འཇོག་ཏུ་མི་འགྱུར། རྒྱུ་འཚོ་བཅང་ལས་སྦྱར་བ་དེ་སོག་འཇོག་ཏུ་མི་སྲིད་དོ། ། ཡང་ཞག་བདུན་པ་དང་འཚོ་བཅང་གི་སྨན་བྱིན་ལེན་ཅན་བྱིན་གྱིས་མ་བརླབས་པ་དེ་ཐུན་ཚོད་ལས་འདས་པའི་ཚེ་ན་སོག་འཇོག་ཏུ་འགྱུར་བ་ཡིན་ཏེ།
ཇི་སྐད་དུ། སྔ་དྲོ་པའི་བྱིན་ལེན་བྱས་པ་ཕྱི་དྲོ་པའི་ཟས་སུ་དང་དེ་ཐུན་ཚོད་ལས་འདས་པ་ལྟ་བུ་ནི་སོག་འཇོག་བྱས་པ་ཡིན་ནོ་ཞེས་དང༌། འགྲེལ་པར་དེ་ཞེས་བྱ་བ་ནི་ཕྱི་དྲོ་པའི་ཟས་དེ་ཐུན་ཚོད་དུ་རུང་བའི་ཟས་སོ། ། དེ་ཡང་སྦྱིན་ལེན་བྱས་ནས་བྱིན་ལེན་དེ་ཉིད་མ་བཤིག་པར་ཐུན་ཚོད་ལས་འདས་པའི་དུས་སུ་ཐལ་ན་སོག་འཇོག་བྱས་པ་ཡིན་ཏེ། ཞེས་བཤད་པའི་ཕྱིར་རོ། ། དུས་རུང་གི་སྨན་ཕྱི་དྲོ་བྱིན་ལེན་བྱས་པ་ཐུན་ཚོད་ལས་འདས་ཀྱང་སོག་མི་འཇོག་ཏུ་མི་འགྱུར་རོ། ། མདོར་ན་སྨན་ཕྱི་མ་གང་ཡིན་ཀྱང་བྱིན་གྱིས་མ་བརླབས་པ་སྦྱིན་ལེན་བྱས་ཤིང་མ་བཤིག་པར་གུང་ཚིགས་ལས་འདས་ན་སོག་འཇོག་ཏུ་འགྱུར་བས། རྒྱུ་དུས་རུང་ལས་སྦྱར་བའི་ཐུན་ཚོད་དུ་རུང་བའི་བཏུང་བ་བྱིན་གྱིས་རློབ་དགོས་པ་ཡིན་ནོ། ། དེ་ལྟ་མ་ཡིན་ན་དེ་བྱིན་གྱིས་བརླབས་པ་ལ་དགོས་པ་མེད་པར་འགྱུར་ཏེ། བྱིན་གྱིས་མ་བརླབས་ཀྱང་ཐུན་ཚོད་མ་འདས་ཀྱི་བར་དུ་སོག་འཇོག་ཏུ་མི་འགྱུར་ལ།
བྱིན་གྱིས་བརླབས་ཀྱང་ཐུན་ཚོད་ཀྱི་མཐའ་ལ་སོག་འཇོག་ཏུ་འགྱུར་བའི་ཕྱིར་རོ། ། འོ་ན་སྨན་ཕྱི་མ་གསུམ་བྱིན་གྱིས་བརླབ་པ་ལ། རང་དུས་ལས་མ་འདས་ཀྱི་བར་དུ་སོག་འཇོག་མི་འབྱུང་བས་ཁྱབ་བམ་ཞེ་ན། རང་ལས་མ་འདས་པར་ཡང་སོག་འཇོག་ཏུ་འགྱུར་བ་ཡོད་དེ། ཇི་སྐད་དུ། རོ་དང་སླ་བ་ཉིད་ཡོངས་སུ་གྱུར་ན་སོག་འཇོག་བྱས་པ་ཉིད་ཡིན་ནོ། ། ཞེས་གསུངས་པས་སོ། ། འདི་ཡང་སོག་འཇོག་གི་སྤང་བ་ནི་མ་ཡིན་ཏེ། སྤང་བར་འགྱུར་བའི་ཡན་ལག་རྣམས་མ་ཚང་བའི་ཕྱིར་རོ། ། དེ་ལྟ་ན་ཡང་རོ་སླར་གྱུར་པ་དེ་བཟའ་བའི་ཕྱིར་འཆང་ན་སོག་འཇོག་གི་ཉེས་བྱས་སུ་འགྱུར་བ་ཡིན་ཏེ།
ཇི་སྐད་དུ་རྒྱ་ཆེར་འགྲེལ་པར། དུས་སུ་རུང་བ་དང༌། ཐུན་ཚོད་དུ་རུང་བ་དང༌། འཚོ་བའི་བར་དུ་བཅང་བ་མི་རུང་བ་ཉིད་དུ་གྱུར་པ་དག་བཟའ་བའི་ཕྱིར་འཆང་བ་ལ་ཡང་འདིར་གཏོགས་པའི་ཁ་ན་མ་ཐོ་བ་འབྱུང་བ་ལ་བྱེ་བྲག་འགའ་ཡང་མེད་དེ་ཞེས་བཤད་པས་སོ། ། སྤང་བར་ནི་མི་འགྱུར་ཏེ། བྱིན་ལེན་ཅན་བཟའ་བའི་ཆེད་དུ་བཅང་པ་མ་ཡིན་པའི་ཕྱིར་རོ། ། དེའི་ཕྱིར་འཚོ་བཅང་གི་སྨན་བྱིན་གྱིས་བརླབས་པ་ལ་རང་དུས་ལས་འདས་པའི་སོག་འཇོག་གི་ཁ་ན་མ་ཐོ་བ་འབྱུང་མི་སྲིད་དོ། ། འོ་ན་ཐུན་ཚོད་དུ་རུང་བའི་སྨན་བྱིན་བརླབས་མ་ཞིག་པ་ཐུན་ཚོད་ལས་འདས་ན་ཡང་སོག་འཇོག་གི་སྤང་བ་མི་འབྱུང་བར་འགྱུར་ཏེ། གཞུང་དུ་སོག་འཇོག་གི་སྤང་བ་ཞག་བདུན་པ་ཁོ་ན་ལ་བཤད་པའི་ཕྱིར་རོ་སྙམ་ན། དེ་ཉིད་མཚོན་པ་ཙམ་ཡིན་ཏེ།
ཐུན་ཚོད་དུ་རུང་སྨན་བྱིན་ལེན་མ་ཞིག་པ་རང་དུས་ལ་འདས་པ་དེ་ཟོས་ན་ལྟུང་བྱེད་དུ་འགྱུར་བའི་ཕྱིར། གང་ཞིག་ཟོས་ན་སོག་འཇོག་གི་ལྟུང་བྱེད་དུ་འགྱུར་བའི་སྨན་དེ་བཟའ་བའི་ཕྱིར་བཅངས་ན་སོག་འཇོག་གི་སྤང་བར་ཡང་འགྱུར་བ་ཡང་ཡིན་ཏེ། ཇི་སྐད་དུ། བཟའ་བར་བྱ་བ་ལྟུང་བ་མ་ཡིན་པ་ཉིན་མཚན་འདས་པ་ནི་འདིར་ཟོས་པ་དང་འདྲ་བར་རྣམ་པར་བཞག་གོ ། ཞེས་བཤད་པས་སོ། ། སྐབས་འདི་དག་ཏུ་སོག་འཇོག་གི་སྤང་བ་བསྐྱེད་པ་ལ་བཟའ་བའི་ཕྱིར་བཅངས་པ་ཅིག་དགོས་ཏེ། བཟའ་བའི་ཕྱིར་མིན་ན་རང་དུས་འདས་པ་ཙམ་ལ་སོག་འཇོག་གི་ཉེས་བྱས་ལས་མི་བསྐྱེད་པའི་ཕྱིར། དེའི་ཕྱིར་བྱིན་བརླབས་ཅན་རོས་སླར་གྱུར་པ་དེ། བཟའ་བའི་འཆང་བ་དང་ཟ་བ་གཉིས་ཀ་ལ་ཉེས་བྱས་སོ། ། འདི་ན་མཁས་པ་མ་ཡིན་པ་གང་དག
ཆོས་གོས་དང་ལྷུང་བཟེད་བྱིན་གྱིས་མ་བརླབས་པ་ལ་འཆང་སྤང་གི་ཉེས་པ་དང༌། ཤན་འབྱུང་བའི་རིགས་པས་སྨན་བྱིན་གྱིས་མ་བརླབས་པ་ལ་ཤན་བརྡེག་བྱེད་དུ་འཇོག་པ་དང༌། བྱིན་གྱིས་བརླབས་པས་ཤན་གྱི་ཉེས་པ་ཁེགས་པར་འདོད་པ་སོགས་སྣང་ཡང་མ་བརླབས་པའི་བབ་ཅོལ་ཡིན་པས་རྣ་བ་གཏད་པར་མི་བྱའོ། ། གཉིས་པ་བྱིན་གྱིས་བརླབས་ནས་བཅང་བའི་ཚུལ་ལ། སྔགས་ཀྱི་ཆོ་ག་དང་དེ་རྣམ་པར་བཤད་པའོ། ། དང་པོ་ནི། རྟེན་གྱི་དགེ་སློང་ནད་པས་བྱིན་གྱིས་བརླབ་པར་བྱ་བའི་སྨན་ལག་ཏུ་བཟུང་སྟེ། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བའི་སྨན་ཐུན་ཚོད་དུ་རུང་བ་འདི་བདག་དང་ཚངས་པ་མཚུངས་པར་སྤྱོད་པ་རྣམས་ཀྱི་ཐུན་ཚོད་དུ་རུང་བར་བྱིན་གྱིས་བརླབ་བོ། ། ཞེས་ལན་གསུམ་བཟླས།
ཐབས་ལེགས་བྱའོ། ། གཉིས་པ་ལ་དགོས་པའི་དོན་ནི་སོག་འཇོག་གི་ཉེས་པ་མི་འབྱུང་བར་བྱ་བའི་ཕྱིར་ཡིན་ཏེ། ཇི་སྐད་དུ། བྱིན་གྱིས་བརླབ་པ་ལ་སོག་འཇོག་མི་འབྱུང་ངོ༌། ། ཞེས་གསུངས་པས་སོ། ། བསྡུས་པའི་དོན་ནི། གང་ཟག་གི་ལས་ཀྱི་རྐང་གྲངས་སུ་བཤད་པ་དེ་ཡིན་ནོ། ། གསུམ་པ་ཚིག་གི་དོན་ནི། སྨན་ངོ་བོ་དང་ཆོ་གའི་སྒོ་ནས་རུང་བ་བྱིན་ལེན་བྱས་ལ་མ་ཞིག་པ་དུས་ཀྱི་ཁྱད་པར་སྔ་དྲོ་བྱིན་གྱིས་བརླབ་དགོས་པ་ཡིན་ཏེ། བྱིན་ལེན་ཅན་ཕྱི་དྲོ་བྱིན་གྱིས་བརླབས་ནས་སོག་འཇོག་ཏུ་གྱུར་ཟིན་པའི་ཕྱིར་དང༌།
ཇི་སྐད་དུ། ཟས་སྔ་མའི་ཚེའོ་བྱིན་ལེན་བྱས་ཏེའོ། ། ལག་ཉར་བླངས་པ་དང་སོག་འཇོག་བྱས་པ་དང༌། བྱིན་ལེན་མ་བྱས་པ་དང༌། ནང་དུ་ཞག་ལོན་པ་དང༌། ནང་དུ་བཙོས་པ་དང༌། དགེ་སློང་གིས་བཙོས་པ་དག་ལ་བྱིན་གྱིས་བརླབས་པ་མི་འཆགས་སོ་ཞེས་གསུངས་པས་སོ། ། དུས་ཀྱི་ཁྱད་པར་ནི། སྤྱིར་བཏང་དུ་རང་དུས་ཀྱི་མཐའི་བར་དུ་བྱིན་གྱིས་རློབ་ཅིང༌། ལོངས་སྤྱོད་པ་ཡིན་ལ།
ཤན་བརྡེག་བྱེད་ཡོད་པ་དང༌། རོ་སླར་གྱུར་ན་ངེས་པ་མ་ཡིན་ཏེ། འགྲེལ་པར་ལུང་དྲངས་པ་ལས། དགེ་སློང་གི་ཚེས་གཅིག་ལ་སྨན་ཞིག་རྙེད་ཅིང་དེས་ཚེས་གཉིས་ལ་ཡང༌། སྨན་གཞན་ཞིག་རྙེད་ན་དགེ་སློང་དེས་ཉི་མ་བདུན་པོ་དེ་ཉིད་ཀྱི་ནང་དུ། སྨན་སྔ་མ་ཤོས་ཡོངས་སུ་ལོངས་སྤྱད་པར་བྱ་ཞིང་ཕྱི་མ་ཤོས་བཏང་བར་བྱ་བའམ་གཞན་ལ་སྦྱིན་པར་བྱའོ། ། ཡོངས་སུ་ལོངས་སྤྱོད་པར་མི་བྱེད་དམ་གཏོང་བར་མི་བྱེད་ན་ཉི་མ་བརྒྱད་པའི་སྐྱ་རེངས་ཤར་ནས་སྤངས་པའི་ལྟུང་བྱེད་དུ་འགྱུར་རོ་ཞེས་གསུངས་པའི་ཕྱིར་རོ། ། འདི་ན་མཁས་པ་མ་ཡིན་པ་གང་དག ཞག་བདུན་པ་མ་ཡིན་པའི་ཐུན་ཚོད་དུ་རུང་བ་དང༌། འཚོ་བར་དུ་བཅང་བ་ལ་ཤན་འབྱུང་ཚུལ་གྱི་རྣམ་གཞག་ཁས་ལེན་པ་ནི་བཞད་གད་ཀྱི་གནས་སོ། །
འོ་ན་ཐུན་ཚོད་དུ་རུང་བའི་བྱིན་བརླབས་དང་ལོངས་སྤྱོད་ཀྱི་མཐའ་ཡང་ཞག་གཅིག་གི་ཐུན་ཚོད་ཀྱི་མཐའ་ཁོ་ནར་ངེས་སམ་ཞེ་ན། རྒྱུ་དུས་རུང་ལས་སྦྱར་བའི་བཏུང་བ་ཡིན་ན་དེར་ངེས་ལ། རྒྱུ་ཞག་བདུན་པ་དང་འཚོ་བཅངས་ལས་སྦྱར་ན་རྒྱུ་དེ་ཉིད་དང་བྱིན་བརླབས་དང༌། ལོངས་སྤྱོད་ཀྱི་མཐའ་མཚུངས་པ་ཡིན་ཏེ། ཇི་སྐད་དུ། དེ་དུས་སུ་རུང་བ་ཉིད་ཡིན་ན་ཐུན་ཚོད་ཀྱི་མཐའི་མཐའ་ཡིན་ནོ། ། གཞན་ཉིད་ཡིན་ན་དེའི་གང་ཡིན་པའོ་ཞེས་གསུངས་པས་སོ། ། དེ་ལྟར་ཡང་ཐུན་ཚོད་དུ་རུང་བ་མ་ཡིན་པར་ཐལ་བའི་ཉེས་པ་མེད་དེ། ཇི་སྐད་དུ་འགྲེལ་པ་ལས། དུས་སུ་རུང་བ་མ་ཡིན་པའི་རྫས་ལས་བྱས་པའི་བཏུང་བ་དེ་བཏུང་བ་ཉིད་ཀྱི་ཕྱིར་ནི་དུས་ཐམས་ཅད་པ་ཡིན་པར་ཤེས་པར་བྱ་ཞིང་བྱིན་གྱིས་བརླབ་པའི་ཕྱིར་ནི་ཐུན་ཚོད་དུ་རུང་བ་ཡིན་པར་ཤེས་པར་བྱའོ། །
ཞེས་བཤད་པས་སོ། ། འོན་ཀྱང་བྱིན་གྱིས་བརླབ་པའི་སྔགས་ཆོག་ཏུ་དུས་ཀྱི་ཁྱད་པར་བརྗོད་མི་དགོས་ཏེ། གཞན་དུ་ན་ཞག་བདུན་པ་དང་འཚོ་བཅང་དུ་བྱིན་གྱིས་བརླབ་པར་ཐལ་བའི་ཕྱིར་དང༌། སྔགས་ཆོག་ལས་ཀྱང་མ་བཤད་པའི་ཕྱིར། དེ་ལྟར་བྱས་ན་བཏུང་བ་ཉིད་ཀྱི་ཕྱིར་ནི་ཞེས་སོགས་ཀྱི་འགྲེལ་པའི་དགོངས་པས་རྒྱུ་ཞག་བདུན་པ་ལས་སྦྱར་བའི་བཏུང་བ་དེ་ཞག་བདུན་པར་བྱིན་གྱིས་རློབ་པ་མ་ཡིན་ཏེ། བྱིན་གྱིས་བརླབ་པའི་ཕྱིར་ནི་ཐུན་ཚོད་དུ་རུང་བ་ཉིད་ཡིན་པའི་ཕྱིར། དེ་ལྟ་ན་ཡང་ཐུན་ཚོད་ལས་འདས་ནས་ལོངས་སྤྱད་དུ་མི་རུང་བ་མ་ཡིན་ཏེ། བཏུང་བ་ཉིད་ཀྱི་ཕྱིར་ནི་དུས་ཐམས་ཅད་པ་ཡིན་པའི་ཕྱིར། འོ་ན་ཁ་ཅིག་ན་རེ་མ་གྱུར་ན་དེ་ཡིན་ཞེས་སོགས་ཀྱི་རྩོད་ལན་དང་འགལ་བར་འགྱུར་རོ་ཞེ་ན། རྩོད་ལན་དེའི་དོན་ཡང་འགྲེལ་པ་ལྟར་ན་འདི་ཡིན་ཏེ།
རྒྱུ་ཞག་བདུན་པ་ལས་སྦྱར་བའི་བཏུང་བ་ཞག་བདུན་གྱི་གོང་དུ་རོ་སླ་འགྱུར་རུང་དེ་ཐུན་ཚོད་ཀྱི་མཐའ་ལས་ལྷག་པ་ཉིད་དུ་བྱིན་གྱིས་མི་རློབ་ཅིང་ལོངས་སྤྱོད་པར་ཁས་བླངས་པ་ལ། འདུལ་བ་འཛིན་པ་ཁ་ཅིག་ན་རེ། བཏུང་བ་དེའི་ལོངས་སྤྱོད་མཐའ་གང་ཡིན་པ་དེ་བྱིན་བརླབས་ཀྱི་མཐའ་ཡང་ཡིན་ནོ་ཞེས་ཟེར་རོ། ། འོ་ན་དེ་ལྟ་བུའི་བཏུང་བ་དེ་བྱིན་གྱིས་བརླབ་པར་བྱ་བ་ཉིད་མ་ཡིན་པར་འགྱུར་ཏེ། ཐུན་ཚོད་ཀྱི་མཐའ་ཚུན་ཆད་དུ་ཡང་བྱིན་གྱིས་མི་རློབ། དེ་ལས་ལྷག་པར་ཡང་བྱིན་གྱིས་མི་རློབ་པའི་ཕྱིར། རྟགས་སྔ་མ་ཁས་བླངས། ཕྱི་མ་མ་གྲུབ་ན། ཞག་བདུན་པར་བྱིན་གྱིས་རློབ་བམ། གང་རོ་དང་སླ་བ་ཉིད་འགྱུར་བའི་སྐད་ཅིག་མ་དེ་ཚུན་ཆད་དུ་བྱིན་གྱིས་རློབ།
དང་པོ་མི་འཐད་དེ། བཏུང་བ་དེའི་ལོངས་སྤྱོད་ཀྱི་མཐའ་ལས་དུས་ལྷག་པ་ལ་བྱིན་བརླབས་མི་འཆགས་པའི་ཕྱིར། གཉིས་པ་ལྟར་ཁས་ལེན་ན་ཡང་མི་འཐད་དེ། དེ་འདྲའི་དུས་དེ་སྐྱེས་བུ་ཕལ་པ་མངོན་ཤེས་མེད་པ་རྣམས་ཀྱིས་མི་རྟོགས་པའི་ཕྱིར། ཞེས་པའི་དོན་ཡིན་ནོ། ། འོ་ན་ཉེས་པ་རང་ལ་མཚུངས་པ་མིན་ནམ་ཞེ་ན། མི་མཚུངས་ཏེ། ཐུན་ཚོད་དུ་རུང་བ་མི་མཚུངས་པ་ནི་བཤད་མ་ཐག་པ་དེས་གྲུབ་ལ། སྨན་ཕྱི་མ་གཉིས་ལ་མི་མཚུངས་པ་ནི་སྨན་གཉིས་པོ་གང་རུང་ཡིན་ན་བཏུང་བ་མ་ཡིན་དགོས། བཏུང་བ་མ་ཡིན་པ་ལ་རོ་དང་སླ་བ་ཉིད་འགྱུར་བའི་རྣམ་གཞག་ཁས་མ་བླངས་པའི་ཕྱིར་རོ། །
སྤྱིར་ཞག་བདུན་པ་ལས་སྦྱར་བའི་ལྟུང་བ་ཞག་བདུན་པར་བྱིན་གྱིས་རློབ་པ་ནི། ལུང་གི་དགོངས་པ་མ་ཡིན་ཏེ། གཞན་དུ་ན་དེ་ཆོས་ཅན། ཞག་བདུན་པར་ཐལ། ཞག་བདུན་པར་བྱིན་གྱིས་རློབ་རུང་གི་སྨན་ཡིན་པ་གང་ཞིག འཚོ་བཅང་གི་སྨན་དང་འདྲེས་པའི་སྨན་ནི་མ་ཡིན་པའི་ཕྱིར། དེའི་ཕྱིར་ཊཱི་ཀ་བྱེད་པ་དག་གིས་དེར་བྱིན་གྱིས་རློབ་པའི་ལུང་དྲངས་པ་ནི་ལོག་པར་འཆད་པའོ། ། འོ་ན་སྨན་ཕྱི་མ་གཉིས་རང་དུས་ཀྱི་སྔ་རོལ་དུ་སོག་འཇོག་ཅན་དུ་འགྱུར་བ་ཅིག་བཤད་པ་མ་ཡིན་ནམ་ཞེ་ན། ཡིན་མོད་དེ་ནི་སྨན་གཞན་དང་འདྲེས་པ་དང༌། བྱིན་ལེན་ཞིག་པ་སོགས་བཟའ་བའི་ཕྱིར་བཅངས་ན་སོག་འཇོག་གི་ཉེས་བྱས་འབྱུང་བ་ལ་དགོངས་པ་ཡིན་ནོ། །
རོ་དང་སླ་བ་ཉིད་ཡོངས་སུ་གྱུར་ན་སོག་འཇོག་བྱས་པ་ཉིད་ཡིན་ནོ། ། ཞེས་གསུངས་པ་ཡང་ཐུན་ཚོད་དུ་རུང་བ་ཁོ་ནའི་དབང་དུ་བྱས་པར་འགྲེལ་པས་བཤད་ཅིང༌། རོ་གྱུར་པའི་ཁྱད་པར་ཡང་སྐྱུར་པ་ཙམ་དུ་གྱུར་པ་ཙམ་ལ་མི་བྱའི་རོ་མྱོས་པར་མི་འགྱུར་བ་སྨྱོས་པར་འགྱུར་བ་ཉིད་དུ་སོང་བ་ལ་བཤད་ཅིང༌། མར་གྱི་ཁུ་བ་ཞུན་མར་དུ་སོང་བ་ལྟ་བུ་ནི་སླ་བ་ཡོངས་སུ་གྱུར་པའི་གོ་མི་ཆོད་དེ། དངོས་པོ་གཞན་དུ་མ་གྱུར་པས་བྱིན་ལེན་མ་ཞིག་པའི་ཕྱིར་རོ། ། དོན་འདི་དག་བོད་ཀྱི་ཊཱི་ཀ་བྱེད་པ་དག་གིས་ལེགས་པར་མ་བཤད་པས་སླར་ཡང་འགྲེལ་པའི་དགོངས་པ་ལ་ཡང་དང་ཡང་དུ་བརྟག་པར་བྱའོ། ། དེ་ལྟར་བརྟགས་པ་ལས་དོན་འདི་བྱུང་སྟེ། རྒྱུ་ཞག་བདུན་པ་དང༌། འཚོ་བཅངས་ལས་སྦྱར་བའི་བཏུང་བ་དེ། ཐུན་ཚོད་དུ་རུང་བ་ཁོ་ནར་བྱིན་གྱིས་རློབས་པ་ཡིན་ཀྱང༌།
དེའི་བྱིན་བརླབས་དེ་ཐུན་ཚོད་ཀྱི་མཐའ་འདས་པ་ཙམ་གྱིས་མི་འཇིག་པར། གོ་རིམ་བཞིན་དུ་ཞག་བདུན་དང༌། ཇི་སྲིད་འཚོའི་བར་དུ་གནས་པར་ཁས་བླངས་པ་ལ། ཁ་ཅིག་ན་རེ། མ་གྱུར་ན་དེ་ཡིན་གྱི་གྱུར་ན་གང་ཚུན་ཆད་དེ་ཡིན་པའོ་ཞེས་ཟེར་རོ། ། འོ་ན་སྨན་གྱི་མ་གསུམ་པོ་རང་རང་གི་ལོངས་སྤྱོད་ཀྱི་མཐའ་ལས་དུས་ལྷག་པ་ལ། རང་རང་གི་བྱིན་ལེན་དང༌། བྱིན་བརླབས་བརྟེན་ན་མི་འཆགས་པར་འགྱུར་ཏེ། ཞག་བདུན་གྱི་སྔ་རོལ་དུ་རོ་དང་སླ་འགྱུར་ངེས་ཏེ། དང་པོ་བྱིན་གྱིས་བརླབས་པའི་ཚེ།
བྱིན་བརླབས་ཞག་བདུན་དུ་མི་འཆགས་པའི་ཕྱིར། རྟགས་ཁས་བླངས། འདོད་ན། སྨན་ཕྱི་མ་གསུམ་པོ་རེ་རེ་ནས། རང་དུས་ཀྱི་སྔ་རོལ་དུ་ལོངས་སྤྱོད་མ་ཡིན་པར་འགྱུར་རུང་དེ་ཆོས་ཅན། ཁྱོད་བྱིན་གྱིས་མི་རློབ་པར་ཐལ། ཁྱོད་དེར་རློབ་ན་གསུམ་པོ་གང་རུང་དུ་རློབ་དགོས་པ་ལས། དེར་མི་རློབ་པའི་ཕྱིར་ཏེ། དེ་གསུམ་གང་རུང་གི་བྱིན་བརླབས་མི་འཆགས་པའི་ཕྱིར། གལ་ཏེ་གང་ལོངས་སྤྱད་བྱ་མ་ཡིན་པར་འགྱུར་རུང་གི་སྐད་ཅིག་དེ་ཚུན་ཆད་དུ་རློབ་བོ་ཞེ་ན།
མ་ཡིན་ཏེ། དེ་མི་རྟོགས་པའི་ཕྱིར་ཞེས་པའོ། ། སྤྱིར་སྨན་བཞི་པོ་བྱིན་ལེན་ནམ། བྱིན་བརླབས་ཅན་རང་དུས་འདས་ཙམ་གྱི། བྱིན་ལེན་དང་བྱིན་བརླབས་འཇིག་པ་ནི་མ་ཡིན་ཏེ། གལ་ཏེ་ཡིན་ན། སོག་འཇོག་མི་འབྱུང་བར་ཐལ་བའི་ཕྱིར་རོ། ། དེའི་ཕྱིར་ཐུན་ཚོད་པར་བྱིན་གྱིས་བརླབས་ཀྱང༌། བྱིན་ལེན་དང་བྱིན་བརླབས་ནི། རང་གི་འཇོག་རྒྱུ་མ་བྱུང་གི་བར་དུ་གནས་པ་ཡིན་ནོ། །
ལོངས་སྤྱོད་པ་ནི་རང་དུས་འདས་པ་ཙམ་གྱིས་མི་རུང་བར་འགྱུར་བ་ཡིན་ནོ། ། ཞེས་བྱ་བ་འདི་ནི་ལེགས་པར་བཤད་པའི་གཏམ་དུ་བྱ་བ་གཉིས་པ་ཡིན་ནོ། ། གཉིས་པ་སྨན་གྱི་རྒྱུ་བརྟེན་པའི་ཚུལ་ལ། སྨན་གྱི་ངོ་བོར་གྲུབ་པ་དང་མ་གྲུབ་པ་གཉིས། དང་པོ་བརྟེན་ཚུལ་ནི། དཔེར་ན་མཐུན་ཚོད་དུ་རུང་བའི་སྨན་དང་ཞག་བདུན་པའི་སྨན་ཟླ་བ་དང་ལོའི་བར་དུ་བརྟེན་དགོས་པའི་དགེ་སློང་གི་སྨན་གཉིས་པོ་རྒྱུ་རྒུན་འབྲུམ་དང་མར་ལྟ་བུ་རྣམས་ལ་བརྟགས་ཀྱི་ཆོ་ག་བྱས་པའི་སྒོ་ནས་བཟའ་བཏུང་ཕྱིར་གྱི་བརྟེན་དགོས་པ་ཡིན་ཏེ། དེ་ལྟ་བུའི་རྒྱུ་བཅང་ནི་དགོས་ལ་བྱིན་ལེན་བྱས་ན་སོག་འཇོག་ཏུ་འགྱུར་ཞིང༌། རྣམ་བརྟགས་ཀྱི་ཆོ་ག་མ་བྱས་ན་བཟའ་བཏུང་གི་ཕྱིར་བཅངས་པ་ཡིན་པས་སོག་འཇོག་གི་ཉེས་བྱས་བསྐྱེད་པའི་ཕྱིར། དཔེར་ན་གསེར་ལ་སོགས་པའི་རིན་པོ་ཆེ་ཟས་གོས་ཀྱི་ཆེད་དུ་རུང་བ་བྱས་ནས་བཅང་དགོས་པ་བཞིན། དེ་སྐད་དུ་ཡང་འགྲེལ་ཆེན་ལས།
བྱིན་གྱིས་བརླབས་པ་ནི་ཞག་བདུན་ལས་འདས་པར་འཆང་དུ་ཟིན་ཀྱང་ཉེས་པ་མེད་དེ་རུང་བའི་ཕྱིར་གསེར་ལ་སོགས་པ་དང་འདྲའོ་ཞེས་བཤད་པས་སོ། ། རུང་བའི་ཕྱིར་ཞེས་པ་རུང་བ་བྱས་པ་ལ་དགོངས་སོ། ། དེ་ལྟར་བྱས་ན་སྨན་གྱི་སྐབས་འདིར་འདི་ལྟར་བཤད་ན་གོ་བདེ་བར་འགྱུར་ཏེ། འཚོ་བའི་ཡོ་བྱད་དང་རྗེས་སུ་མཐུན་པའི་སྨན། ལྷག་པའི་ཡོ་བྱད་དང་རྗེས་སུ་མཐུན་པའི་སྨན་མཁོ་བའི་ཡོ་བྱད་དང་རྗེས་སུ་མཐུན་པའི་སྨན་ནོ། ། དང་པོ་ནི། སྨན་བཞི་པོ་གང་རུང་གི་ངོ་བོ་གྲུབ་ཟིན་པ། རྒྱུ་ཚད་ལྡན་རང་མིང་གིས་བྱིན་གྱིས་རློབ་པར་འོས་པ་རྣམས་སོ། ། གཉིས་པ་ནི། སྨན་དེ་དང་འདྲ་བ་ལྷག་པོ་རིགས་མཐུན་པ་གཉིས་པ་རྣམས་ཏེ་རང་མིང་གིས་བྱིན་གྱིས་བརླབས་ན་ཤན་སྟོངས་ཀྱིས་སོག་འཇོག་གི་རྒྱུར་འགྱུར་བ་དང༌།
ཤན་གྱི་རྒྱུ་མ་ཡིན་ཡང་རང་གིས་བྱིན་གྱིས་བརླབས་ན་མྱུར་དུ་སོག་འཇོག་ཅན་དུ་འགྱུར་བས་མཁན་པོ་ལ་སོགས་པ་གཞན་ལ་ཡིད་གཏད་དེ་བཅང་དགོས་པ་ཡིན་ནོ། ། འདི་ཡང་གཙོ་བོར་ཞག་བདུན་པ་དང་ཐུན་ཚོད་དུ་རུང་བ་ལ་རྩི་ལ། འཚོ་བཅང་ལ་ཡང་མི་སྲིད་པ་མིན་ཏེ། འཚོ་བཅང་གི་སྨན་བྱིན་གྱིས་བརླབས་ན་བྱིན་གྱིས་བརླབས་ནས་ཤི་བའི་དགེ་སློང་དེའི་སྨན་དེ་དགེ་སློང་གཞན་ལ་རུང་བ་མ་ཡིན་པའི་ཕྱིར། དེས་ན་འཚོ་བཅང་གི་སྨན་ཡང་ཚོད་ཟིན་པར་བྱིན་གྱིས་བརླབས་དགོས་པ་ཡིན་ནོ། ། གསུམ་པ་ནི་རྒུན་འབྲུམ་དང་བུ་རམ་དང༌། ཨ་རུ་ར་ལ་སོགས་པ་རང་རང་གི་ངོ་བོ་གྲུབ་ཟིན་པ་སྨན་བཞི་པོ་གང་གི་རྒྱུར་འགྲོ་མ་ངེས་པ། གང་ལ་གང་མཁོའི་ཡོ་བྱད་ཀྱི་བྱིན་བརླབས་མ་བྱས་པར་བཟའ་ཕྱིར་དུ་བཅངས་ན་སོག་འཇོག་གི་ཉེས་པར་འགྱུར་བའི་ཕྱིར། དེ་སྐད་དུ་ཡང་འགྲེལ་ཆེན་ལས། འདི་ལྟར་བྱིན་ལེན་མ་བྱས་པ་དང༌།
རུང་བ་མ་ཡིན་པ་མི་ཤ་ལ་སོགས་པ་དང༌། རུང་བ་མ་ཡིན་པ་དང་འདྲེས་པ་དང༌། བརྟག་པ་གཞན་དང་འདྲེས་པ་འཆང་བ་ལ་ཡང་ཁ་ན་མ་ཐོ་བ་འདིར་འགྱུར་ཏེ་ཞེས་བྱིན་ལེན་མ་བྱས་པའི་སྨན་རུང་བ་མ་བྱས་པར་བཟའ་ཕྱིར་དུ་འཆང་བ་ལ་སོག་འཇོག་གི་ཉེས་པ་འབྱུང་བར་བཤད་པའི་ཕྱིར། འོ་ན་དུས་རུང་གི་ཟས་ལ་ཧ་ཅང་ཐལ་བར་མི་འགྱུར་རམ་ཞེ་ན། དུས་རུང་གི་ཟས་ཡོངས་སུ་གྲུབ་ཟིན་པ་རྣམས་ལ་ནི་དེ་ལྟར་ཐལ་བ་འདོད་ལ། ཡོངས་སུ་མ་གྲུབ་པ་རྣམས་ནི་བྱིན་གྱིས་བརླབ་མི་དགོས་ཏེ། འབྲས་དང་ནས་ལ་སོགས་པ་དང་འདྲའོ། ། གཉིས་པ་སྨན་གྱི་རྒྱུ་སྨན་ཡིན་པ་ལ་གཉིས་ཏེ། རིན་པོ་ཆེ་ཆར་གཏོགས་དང་བཅས་པ་ཡིན་པ་དང༌། དེ་མ་ཡིན་པ་གཉིས་སོ། །
དང་པོ་ནི། སྔར་བཤད་པའི་རུང་བ་གསུམ་པོ་གང་རུང་གིས་རུང་བར་བྱས་ཏེ་བཅངས་དགོས་ལ། དེ་མ་ཡིན་པ་ཞིང་དང་ཁང་པ་དང༌། རྟ་དང་གླང་པོ་དང༌། གོ་མཚོན་དང༌། གྲོ་ནས་དང་འབྲས་ལ་སོགས་པ་ལ་རུང་བ་དགོས་པའི་བཤད་པ་མེད་ཅིང༌། གོས་དར་དང་རས་ལ་སོགས་པ་རྣམས་ལ་རུང་བ་ཇི་ལྟར་དགོས་པའི་ཚུལ་ནི་སྔར་བཤད་ཟིན་ཏོ། ། གསུམ་པ་བདེ་བར་གནས་པའི་རྐྱེན་གནས་མལ་བརྟེན་ཚུལ་ལ། གནས་ཁང་བརྟེན་པའི་ཚུལ་དང༌། སྟན་བརྟེན་པའི་ཚུལ་ལོ། །
དང་པོ་ལ་གནས་བྱས་ཟིན་རྙེད་པ་བརྟེན་པའི་ཚུལ་དང༌། གསར་དུ་བསྒྲུབས་ནས་བརྟེན་པའི་ཚུལ་ལོ། ། དང་པོ་ལ་རུང་ཁང་བྱ་བའི་ཚུལ་དང༌། དེར་བྱིན་གྱིས་མ་བརླབས་ན་མི་རུང་བའི་གནས་ཁང་དུ་འགྱུར་བའི་ཚུལ་ལོ། ། དང་པོ་ལ་དོན་གྱི་ཁོག་ཕུབ་པ་དང༌། སྔགས་ཀྱི་ཆོ་ག་བཤད་པའོ། ། དང་པོ་ལ་ཁྱིམ་པའི་གནས་ཁང་དང༌། གཙུག་ལག་ཁང་ཉེ་འཁོར་དང་བཅས་པ་ལས་ཕྱི་རོལ་དུ་གྱུར་པའི་གནས་སུ་རུང་ཁང་བྱིན་གྱིས་རློབ་མི་དགོས་ཏེ། གནས་དེ་དག་ཏུ་ཞག་ལོན་པ་དང༌། བཙོས་པ་སོགས་ཀྱི་རུང་བ་མ་ཡིན་པའི་ནང་དུ་བཙོས་པ་དང་ཞག་ལོན་པ་མི་འགྱུར་བའི་ཕྱིར།
དེ་ལྟར་ན་གཙུག་ལག་ཁང་ཉེ་འཁོར་དང་བཅས་པའི་ནང་ངམ། ཁྱིམ་པའི་གནས་ཡིན་ཀྱང་དེར་ཁམ་པ་ཞག་ཏུ་མི་གནས་པར་དགེ་སློང་ཁོ་ན་འཇུག་ལྡོག་ལ་དབང་ཆེ་བའི་ཁང་པ་དེར་རུང་ཁང་བྱིན་གྱིས་རློབ་དགོས་པ་ཡིན་ཏེ། བྱིན་གྱིས་མ་བརླབས་པར་གནས་དེར་སྨན་བཞི་པོ་གང་རུང་གིས་ཞག་ལོན་པ་དང་སྨན་འཚོད་པ་དང༌། ཁ་ཟས་གཡོ་བ་ལ་སོགས་པ་བྱས་ན་རུང་བ་མ་ཡིན་པའི་སྨན་དུ་འགྱུར་བའི་ཕྱིར་རོ། ། གཉིས་པ་ལ། སྔགས་ཀྱི་ཆོ་ག་དང་དེ་རྣམ་པར་བཤད་པའོ། ། དང་པོ་ནི། དགེ་སློང་བཞི་ཡན་ཆད་ཚོགས་པའི་དབུས་སུ་ལས་བྱེད་པའི་དགེ་སློང་གི་དགེ་འདུན་བཙུན་པ་རྣམས་གསན་དུ་གསོལ། གནས་ཐམས་ཅད་གྲུབ་པའམ། བགྱིས་པའམ།
ལགས་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་རུང་བའི་ཁང་པར་བཞེད་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན། དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་གནས་ཐམས་ཅད་གྲུབ་པའམ། བགྱིས་པའམ་ལགས་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི། དགེ་འདུན་གྱི་རུང་བའི་ཁང་པ་བགྱིའོ། ། འདི་ནི་གསོལ་བའོ། ། དགེ་འདུན་བཙུན་པ་རྣམས་གསན་དུ་གསོལ། གནས་ཐམས་ཅད་གྲུབ་པའམ། བགྱིས་པ་འམ། ལགས་པ།
ནང་མཚམས་དང་ཕྱི་རོལ་ཉེ་འཁོར་འདོམས་གང་བཅས་པ་འདི། དགེ་འདུན་གྱི་རུང་བའི་ཁང་པར་བཞེད་དེ། དེའི་སླད་དུ་དགེ་འདུན་གྱིས་གནས་ཐམས་ཅད་གྲུབ་པའམ། བགྱིས་པའམ། ལགས་པ་ནང་མཚམས་དང་བཅས་པ་ཕྱི་རོལ་ཉེ་འཁོར་འདོམས་གང་དང་བཅས་པ་འདི། དགེ་འདུན་གྱི་རུང་བའི་ཁང་པ་བགྱི་ན་ཚེ་དང་ལྡན་པ་གང་དག་གནས་ཐམས་ཅད་གྲུབ་པའམ་བགྱིས་པའམ་ལགས་པ་ནང་མཚམས་དང་ཕྱི་རོལ་འདོམས་གང་བཅས་པ་ནི། དགེ་འདུན་གྱི་རུང་བའི་ཁང་པར་བགྱི་བཟོད་པ་དེ་དག་ནི་ཅང་མ་གསུངས་ཤིག མི་བཟོད་པ་དེ་དག་ནི་གསུངས་ཤིག དགེ་འདུན་གྱིས་བཟོད་ཅིང་གནང་ནས་གནས་ཐམས་ཅད་གྲུབ་པའམ། བགྱིས་པའམ་ལགས་པ་ནང་མཚམས་ཕྱི་རོལ་ཉེ་འཁོར་འདོམས་གང་དང་བཅས་པ་འདི།
དགེ་འདུན་གྱི་རུང་བའི་ཁང་པར་བགྱིས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། ། གཉིས་པ་དེ་རྣམ་པར་བཤད་པ་ལ། དགོས་པའི་དོན་ནི། མཚམས་བཙོས་དང་ཞག་ལོན་གྱི་ཉེས་པ་ཁེགས་པའི་དོན་དུའོ། ། བསྡུས་པའི་དོན་ནི། གསོལ་བ་དང་གཉིས་ཀྱི་ལས་ཀྱི་རྐང་གྲངས་སུ་བཤད་པ་ཡིན་ནོ། ། གསུམ་པ་ཚིག་གི་དོན་ལ། སྤྱིར་རུང་ཁང་བྱིན་གྱིས་རློབ་པའི་ཚུལ་ལ་རྣམ་པ་བཞི་སྟེ། དང་པོ་སོ་ཕག་འདྲེན་པའི་དུས་སུ་རྡོ་བཏེག་པའི་མཐའ་ལས་བྱུང་བའི་བྱིན་གྱིས་བརླབ་པ་དང༌།
ཕྱིས་ལས་གསར་བ་དང་བཅས་པའི་དུས་སུ་སེམས་བསྡུས་པའི་མཐའ་ལས་བྱུང་བའི་བྱིན་བརླབས་དང༌། དགེ་སློང་གནས་པ་ཉིད་དང་མ་བྲལ་བའི་ཚེ། གསོལ་བ་དང་གཉིས་ཀྱི་ལས་བྱིན་གྱིས་བརླབ་པ་དང༌། གཙུག་ལག་ཁང་སྟོང་པར་དགེ་སློང་དག་ཕྱིན་པའི་ཚེ་ཕྲལ་ལས་བྱུང་བའི་བྱིན་གྱིས་བརླབ་པའོ། ། དང་པོ་གཉིས་ནི། གང་ཟག་གིས་བྱིན་གྱིས་བརླབ་པ་དང༌། གསུམ་པ་ནི་དགེ་འདུན་ཁོ་ནས་བྱིན་གྱིས་བརླབ་པ་དང༌། བཞི་པ་ནི། དགེ་འདུན་ནམ་གང་ཟག་གང་ཡང་རུང་བས་བྱིན་གྱིས་བརླབ་པའོ། ། སྔགས་ཀྱི་ཆོ་ག་བཤད་མ་ཐག་པ་འདི་ནི།
གསུམ་པ་ཁོ་ནའི་དབང་དུ་བྱས་པ་ཡིན་ནོ། ། གཞན་གསུམ་པོ་ལ་ཡང་གསོལ་གཉིས་ཀྱི་ལས་ཀྱིས་བྱས་ཀྱང་འགལ་བ་མེད་མོད། དེས་ངེས་པར་བྱིན་གྱིས་བརླབ་དགོས་པའི་ཁྱབ་པ་མེད་དོ། ། འདུལ་བ་འཛིན་པ་གང་དག ལས་འདི་བྱེད་པའི་སྔོན་རོལ་དུ་གནས་ལ་བློ་མཐུན་དགོས་པར་འདོད་པ་ནི། རྣམ་པར་མ་བརྟགས་པ་ཡིན་ཏེ། བློ་མཐུན་བྱ་བའི་གནས་དེ་རུང་ཁང་གི་གནས་དེ་ཉིད་ཡིན་ནམ། དེ་ལས་གཞན་ཡིན། དང་པོ་མི་འཐད་དེ་རུང་ཁང་གི་གནས་ཡིན་ན་དགེ་འདུན་གྱི་དབང་པའི་གནས་སུ་འགལ་བའི་ཕྱིར། གཉིས་པ་ཡང་མི་འཐད་དེ།
རུང་ཁང་དུ་མི་འགྱུར་བའི་ས་ཕྱོགས་སུ་རུང་ཁང་བྱིན་གྱིས་རློབ་པ་འགལ་བའི་ཕྱིར། གཉིས་པ་དེས་རུང་བ་མ་ཡིན་པའི་ས་གཞི་མཚོན་པར་བསྟན་པ་ནི། དགེ་སློང་འཇུག་ལྡོག་ལ་དབང་བའི་གནས་གང་ཞིག་རུང་ཁང་དུ་བྱིན་གྱིས་མ་བརླབས་པ་དེ་ཐམས་ཅད་རུང་བ་མ་ཡིན་པའི་ས་ཕྱོགས་སུ་ཤེས་པར་བྱ་ཞིང༌། རུང་ཁང་དེར་དགེ་སློང་ཞག་ཏུ་གནས་ཀྱང༌། རུང་བའི་ཁང་པ་མི་ཉམས་ལ། དེར་དགེ་སློང་མི་གནས་ཀྱང་རུང་ཁང་དུ་བྱིན་གྱིས་བརླབས་པ་མི་འཇིག་ཅིང་རུང་ཁང་བྱིན་གྱིས་བརླབ་པ་དང་འབྲེལ་བའི་གཙུག་ལག་ཁང་དེར་དགེ་སློང་གཅིག་ཀྱང་མི་གནས་པ་ཞག་དུ་མ་འདས་ན་རུང་ཁང་དུ་བྱིན་གྱིས་བརླབ་པ་ཞིག་པས་སླར་ཡང་བྱིན་གྱིས་བརླབ་དགོས་སོ། ། དེའི་རྒྱུ་མཚན་ཡང་གནས་དེར་དགེ་སློང་གཅིག་ཀྱང་མེད་པའི་ཚེ། གནས་དེ་ཐང་སྟོང་པ་བཞིན་དུ་རུང་བའི་ས་གཞིར་སོང་ནས། རུང་ཁང་ཡིན་མིན་གྱི་དབྱེ་བ་མེད། དེར་དགེ་སློང་དག་ལྷགས་པའི་ཚེ།
ཐམས་ཅད་མི་རུང་བའི་སར་སོང་བས་འཕྲལ་ལས་བྱུང་བའི་རུང་ཁང་བྱིན་གྱིས་རློབ་པའི་ཆོ་ག་བྱ་དགོས་པའི་ཕྱིར་རོ། ། གཉིས་པ་གསར་དུ་བསྒྲུབས་པ་བརྟེན་པའི་ཚུལ་ལ། སྤྱིར་ཁང་པ་གསར་དུ་སྒྲུབ་པའི་ཚུལ་དང༌། བྱེ་བྲག་རུང་ཁང་སྒྲུབ་པའི་ཚུལ་ལོ། ། དང་པོ་ནི། སྔར་ཁང་པ་དང་ཁང་ཆེན་གྱི་སྐབས་སུ་རྒྱས་པར་བསྟན་ཟིན་པ་དེ་ཡིན་ནོ། ། གཉིས་པ་ལ།

དང་པོ་སོ་ཕག་འདྲེན་པའི་དུས་སུ། བྱིན་གྱིས་བརླབ་པ་ནི། དགེ་སློང་ལག་གི་བླས་ཁང་པ་དེའི་འགྲམ་རྡོ་གཏོང་པ་ན་འདི་ནི་དགེ་འདུན་གྱི་རུང་བའི་ཁང་པར་འགྱུར་རོ་སྙམ་དུ་སེམས་བསྐྱེད་པར་བྱ་ཞིང༌། ཚིག་ཏུ་ཡང་བརྗོད་པར་བྱ་བའོ། ། གཉིས་པ་ལས་གསར་པ་དང་བཅས་པའི་ཚེ་སེམས་བསྡུས་པར་བྱིན་གྱིས་བརླབ་པ་ནི། ཁང་པ་དེ་རྩིག་པའི་མགོ་བརྩམས་ནས་འཇུག་ཡོངས་སུ་མ་རྫོགས་ཀྱི་བར་གང་ཡང་རུང་བ་ཞིག་ཏུ་ཚེ་དང་ལྡན་པ་དག་གཞི་འདི་ནི་དགེ་འདུན་གྱི་རུང་བའི་ཁང་པར་འགྱུར་བར་སེམས་བསྡུས་ཤིང༌། ཞེས་ལན་གཅིག་ལག་གི་བླས་བརྗོད་པའོ། ། གསུམ་པ་དགེ་སློང་གནས་པ་ཉིད་དང་མ་བྲལ་བའི་ཚེ་ལས་ཀྱི་བྱིན་གྱིས་བརླབས་པ་ནི། རུང་ཁང་དུ་འོས་པའི་ཁང་པ་དེ་གྲུབ་ཟིན་ནས་གནས་དེར་དགེ་སློང་འཇུག་ལྡོག་ལ་དབང་བྱེད་མྱོང་ཞིང༌། སླར་ཡང་མི་བྱེད་ན་རུང་ཁང་དུ་བྱིན་གྱིས་རློབ་མི་དགོས་ཏེ་སྔ་མ་དེ་ཉིད་ཀྱི་རུང་ཁང་དུ་གྲུབ་ཟིན་པའི་ཕྱིར། དེའི་ཕྱིར་གནས་དེར་དགེ་སློང་གནས་པ་ཉིད་མ་བྲལ་བའི་ཚེ་སྔར་བཤད་པའི་གསོ་དགག་གཉིས་ཀྱི་རུང་ཁང་བྱིན་གྱིས་རློབ་པ་ཡིན་ནོ། །
བཞི་པ་འཕྲལ་ལས་བྱུང་བའི་རུང་ཁང་བྱིན་གྱིས་བརླབ་པ་ནི། སྔར་རུང་ཁང་དུ་བྱིན་གྱིས་བརླབ་པའམ་མ་བརླབ་པའི་ཁང་པ་སྟོང་པར་དགེ་སློང་དག་ཕྱིན་པ་དང༌། དགེ་སློང་གསུམ་ལ་སོགས་པ་ཇི་སྙེད་ཕྱིན་པ་ཐམས་ཅད་ཀྱི་ཚིག་མཐུན་པར་ཚེ་དང་ལྡན་པ་དག་འདི་ནི་དགེ་འདུན་གྱིས་རུང་བའི་ཁང་པར་འགྱུར་རོ། ། ཞེས་ཅིག་ཅར་བརྗོད་པའོ། ། རུང་ཁང་གི་བྱིན་བརླབས་ཕྱི་མ་འདི་གཉིས་ནི། རུང་ཁང་གསར་དུ་བཅོས་པ་དང༌། ཁང་པ་བྱས་ཟིན་རུང་ཁང་དུ་སྒྲུབ་པ་གཉིས་ཀ་ལ་འཇུག་གོ ། ལུང་ལས་བ་ལང་གི་གནས་ལྟ་བུའི་རུང་ཁང་ཞེས་གསུངས་པ་ནི། མཚམས་ནང་གཅིག་ཏུ་རུང་ཁང་གཅིག་གིས་གཙུག་ལག་ཁང་དུ་མའི་རུང་ཁང་གི་བྱ་བ་བྱེད་པའོ། ། འདིར་འདུལ་བ་འཛིན་པ་འབྲི་ཁུང་པ་གཞན་དག་གིས་བྲིས་པའི་གཞུང་ལས།
མཚམས་དེའི་ནང་གི་གནས་ཁང་རྣམས་རྩིག་པ་ལ་སོགས་པས་འབྲེལ་ཞིང་བར་དུ་མཚམས་གཞན་མ་ཞུགས་པ་ཡིན་ན། དང་པོར་བློས་ཡོངས་སུ་དཔྱད་ནས་ཅིག་རུང་ཁང་དུ་བསྒྲུབ་པས་ཐམས་ཅད་རུང་ཁང་དུ་འགྱུར་རོ། ། ཁང་པ་ཐོག་དུ་མ་རྩེགས་པ་ལ་ནི་ཡང་ཐོག་སྟེང་མའི་བར་མཐོངས་ཀ་ལ་སོགས་པའི་བུ་ག་ནམ་མཁའ་མངོན་སུམ་དུ་འཇུག་པ་ལ་ནི། གནས་ཅིག་རུང་ཁང་དུ་བསྒྲུབས་པས་གཞན་རྣམས་ཀྱང་རུང་ཁང་དུ་འགྱུར་ལ། འོག་ཁང་དུ་དགེ་སློང་ད་ལྟ་གནས་པར་གྱུར་ན་འོག་ཁང་ཉིད་དུ་སྒྲུབ་པའི་ཆོ་ག་བྱའོ་ཞེས་བཤད་དོ། ། འདི་ནི་རིགས་པ་མ་ཡིན་ཏེ། གང་རུང་ཁང་དུ་བློས་བཅད་ནས་བྱིན་གྱིས་བརླབས་པ་དེ་ཉིད་རུང་ཁང་དུ་འགྱུར་གྱི། བྱིན་གྱིས་མ་བརླབས་པ་དག་རུང་ཁང་དུ་མི་འགྱུར་བའི་ཕྱིར་དང༌། རུང་ཁང་དུ་བྱིན་གྱིས་བརླབས་པ་དེ་དང་གནས་གཅིག་ཏུ་འབྲེལ་བའི་གཙུག་ལག་ཁང་གི་བང་རིམ་དང༌། སྒོ་ཁང་དང༌།
ཁྱམས་དང༌། བསྲོ་ཁང་དང༌། དཔོངས་སའི་རྭ་བ་དག་ཀྱང་རུང་ཁང་དུ་འགྱུར་བ་ཧ་ཅང་ཐལ་བའི་ཕྱིར་དང༌། གསོ་སྦྱོང་གི་གནས་ལ་བློ་མཐུན་བྱས་པའི་གནས་ལ་ཡང་དེ་དང་རིགས་པ་མཚུངས་པ་ཧ་ཅང་ཐལ་བའི་ཕྱིར་དང༌། དེ་ཡང་འདོད་ན། རུང་ཁང་དུ་བྱིན་གྱིས་བརླབས་པ་དེ་ཡང༌། གསོ་སྦྱོང་གི་གནས་སུ་ཧ་ཅང་ཐལ་བའི་ཕྱིར་རོ། ། གཉིས་པ་གནས་མ་ལ་བརྟེན་པའི་ཚུལ་ལ། ལོངས་སྤྱོད་པའི་ཚུལ་དང༌། གསར་པ་སྒྲུབ་པའི་ཚུལ་ལོ། །
དང་པོ་ནི། ཁྲི་སྟན་ཆེ་མཐོ་གཉིས་མ་གཏོགས་པ་མལ་སྟན་བྱས་ཟིན་རྙེད་པ་ལ་ཅི་འདོད་དུ་ལོངས་སྤྱོད་པར་བྱ་ཞིང༌། དང་དུ་བླང་བར་བྱ་ལ། སྟན་ནང་ཚངས་ཅན་དང༌། རྔས་ནང་ཚངས་ཅན་དང༌། བརླིངས་པའི་སྟན་གོར་བུ་ལ་སོགས་པ་སྟན་དུ་བློས་ཡོངས་སུ་བཟུང་བ་རྣམས་ལ་བྱིན་གྱིས་མ་བརླབས་ཀྱང་གོས་འཆང་བའི་སྤང་བ་ལ་སོགས་པ་ལྟུང་བའི་རྒྱུར་འགྱུར་བ་མ་གསུངས་ལ། དྲེའུ་རྔོག་དང༌། སྟན་འབྱམས་དང༌། གདིང་གཡོགས་དང༌། མལ་སྟན་གྱི་གཡོགས་པ་སོགས་ནི་བྱིན་གྱིས་མ་བརླབས་ན་སྤང་བའི་རྒྱུར་གསུངས་སོ། །
གཉིས་པ་སྒྲུབ་པའི་ཚུལ་ལ། རྒྱུའི་ཁྱད་པར་སྲིན་བལ་དང་ལུག་བལ་ནག་པོ་འབའ་ཞིག་དང༌། ཆ་གཉིས་བསྲེ་བ་ལྷག་པ་དང༌། དེས་མཚོན་པ་དེ་དང་འདྲ་བ་དང༌། དེ་བས་བཟང་བའི་མལ་སྟན་གསར་དུ་སྒྲུབ་པ་ཡང་བཀག་ལ། དུས་ཀྱི་ཁྱད་པར་ལོ་དྲུག་གི་ནང་དུ་ངོ་བོ་དང་ཆོ་གའི་སྒོ་ནས་རུང་བའི་སྟན་གཅིག་ཁོ་ན་བྱེད་པར་གནང༌། སྟན་གཉིས་པ་ཅན་གསར་དུ་བྱས་ན་སྤང་བར་གསུངས་སོ། ། ཁྲི་དང་ཁྲིའུ་སོགས་ལ་ནི་ཆེ་མཐོ་གཉིས་བཀག་པ་མ་གཏོགས་གཉིས་པ་སོགས་བཀག་པ་མེད་དོ། ། ལོ་དྲུག་གི་ནང་དུ་སྟན་གཞན་གཉིས་པ་བྱེད་པའི་གནང་བ་གསོལ་བ་དང་སྦྱིན་པའི་ཆོ་ག་ནི་གོང་དུ་བཤད་ཟིན་ནོ། ། ཐོབ་པ་མི་ཉམས་པར་བསྲུང་བའི་སྐབས་ཀྱི་ལག་ལེན་གྱི་ཆོ་ག་གལ་ཆེ་བ་རྣམས་ཀྱི་མཚམས་སྦྱོར་གོ་དོན་དང་བཅས་པ་བཤད་ཟིན་ཏོ། །
གསུམ་པ་ཉམས་ན་ཕྱིར་བཅོས་པའི་ཐབས་ལ་གཉིས་ཏེ། གླེང་དྲན་ལ་མི་ལྟོས་པའི་ཕྱིར་བཅོས་པའི་ཚུལ་དང༌། གླེང་དྲན་ལ་ལྟོས་ནས་ཕྱིར་བཅོས་པའི་ཚུལ་ལོ། ། དང་པོ་ལ་ནུས་པ་ཕྱིར་བཅོས་པའི་ཚུལ། མི་ནུས་པ་བྱིན་གྱིས་བརླབ་པའི་ཚུལ་ལོ། ། དང་པོ་ལ་འཆབ་ཉེས་ཕྱིར་བཅོས་པའི་ཚུལ་དང༌། ལྟུང་བ་རང་གི་ངོ་བོ་ཕྱིར་བཅོས་པའི་ཚུལ་ལོ། ། དང་པོ་ལ་འཆབ་ཉེས་མི་འབྱུང་བ་ལ་བསླབ་པ་དང༌། བྱུང་ཟིན་ཕྱིར་བཅོས་པའི་ཚུལ་ལོ། ། དང་པོ་འཆབ་ཉེས་མི་འབྱུང་བར་བྱ་བའི་ཕྱིར་དུ་མཐོལ་བ་དངོས་ཀྱི་བྱ་ཚུལ་དང༌།
མཐོལ་ཡུལ་མཚན་ཉིད་དང་ལྡན་པ་མེད་པའི་ཚེ་གོ་ཞིང་རིག་པ་ཙམ་བྱ་བའི་ཚུལ་ལོ། ། དང་པོ་ནི། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་འདི་ལྟ་བུ་འདི་བྱུང་སྟེ། བདག་དགེ་སློང་མིང་འདི་ཞེས་བགྱི་བ་ལྟུང་བ་དེ་ཚེ་དང་ལྡན་པའི་མདུན་དུ་མཐོལ་ལོ་འཆགས་སོ། ། མཐོལ་ཞིང་བཤགས་ན་བདག་བདེ་བ་ལ་རེག་པར་གནས་པར་འགྱུར་ལ། མ་མཐོལ་ཞིང་མ་བཤགས་ན་བདག་བདེ་བ་ལ་རེག་པ་ལ་གནས་པར་མི་འགྱུར་རོ། ། ལན་གསུམ་བཟླས། མཐོང་སྡོམ་དྲི་ཞིང་ཐབས་ལེགས་བརྗོད་དོ། ། འདི་ནི་ཕམ་པ་ནས་ཉེས་བྱས་ཀྱི་བར་ཐམས་ཅད་ལ་ཁྱད་པར་མེད་དོ། །
གཉིས་པ་ནི་ཐ་ན་ལྟུང་བ་དེའི་མིང་ཙམ་གོ་བར་བྱ་ཞིང་ཡུལ་གྱི་ཁྱད་པར་ལྟ་བ་དང་མཚན་མཐུན་རང་བཞིན་དུ་གནས་པ་ལ་རིག་པར་བྱ་ཞིང༌། ཡུལ་གྱིས་འཕོངས་པའི་ཚེ་ཆོས་འདི་པའི་ཁྱིམ་པ་དང་དགེ་ཚུལ་སོགས་ལ་རིག་པར་བྱས་ན་ཡང༌། བཅབས་པའི་ཉེས་པ་ཁེགས་ཤིང་ཕམ་ལྷག་གཉིས་ལ་གནས་ངན་ལེན་བརྗོད་པའི་ལྟུང་བྱེད་དུ་འགྱུར་བའི་སྐབས་སྲིད་དོ། ། འོ་ན་དགེ་སློང་རེ་རེའི་མདུན་དུ་བརྗོད་པ་ཙམ་གྱིས་འཆབ་ཉེས་ཁེགས་སམ་ཞེ་ན། དེའི་ངེས་པ་མེད་དེ། ཇི་སྐད་དུ། བསྒོ་བ་ལས་བྱུང་བ་རྣམས་དགེ་འདུན་ཐམས་ཅད་ལའོ། ། སོ་སོར་བཤགས་པར་བྱ་བ་ནི་གནས་དེར་ཚོགས་པ་ལའོ། ། ཚེ་དང་ལྡན་པ་དག་བདག་ལ་སྨད་པའི་གནས་མི་རིགས་པ་སོ་སོར་བཤགས་པར་བྱ་བ་བྱུང་གི་ཆོས་དེ་སོ་སོར་འཆགས་སོ། ། འདི་ནི་སྔགས་དང་འདྲ་བ་མ་ཡིན་ནོ་ཞེས་གསུངས་པས་སོ། །
འོ་ན་ལྟུང་བའི་མིང་གོ་བར་བྱ་བ་འདི་དང༌། མཐོལ་ཚུལ་དངོས་བཤད་མ་ཐག་པ་དེ་གཉིས་འཆབ་ཉེས་ཁེགས་པ་ཙམ་གྱི་བྱེད་ལས་ཅན་དུ་མཚུངས་ན། ཁྱད་པར་ཅན་ཅི་ཞིག་ཡོད་ཅེ་ན། བཤད་པར་བྱ་སྟེ་མིང་གོ་བར་བྱས་པ་ཙམ་གྱིས་ནི་འཆབ་ཉེས་ཁེགས་ཀྱང་ལྟུང་བ་རང་གི་ངོ་བོ་འདག་མི་སྲིད་ལ། སྔ་མས་ནི་ལྟུང་བྱེད་འབའ་ཞིག་པ་མན་ཆད་ཀྱི་འཆབ་ཉེས་དང་ལྟུང་བ་རང་གི་ངོ་བོ་གཉིས་ཀ་འདག་པར་ནུས་པའི་ཁྱད་པར་ཡོད་དོ། ། འོ་ན། ཉིན་མཚན་ཐ་མ་མིན་པ་ལ་འཆབ་པ་མི་འབྱུང་ངོ་ཞེས་གསུངས་པས། འཆབ་ཉེས་འབྱུང་བ་ལ་མཚན་མོའི་མཐའ་འདས་དགོས་སམ་ཞེ་ན། ལུང་དེ་ནི་སྤོ་བ་སྤྱོད་དགོས་ཀྱི་འཆབ་ཉེས་ཀྱི་དབང་དུ་བྱས་པ་ཡིན་ཏེ། སྤོ་བ་སྤྱོད་པ་ལ་ལྷག་མ་ཞག་ཏུ་བཅབས་པ་དགོས་པའི་ཕྱིར།
སྤྱིར་འཆབ་ཉེས་ཙམ་གྱི་དབང་དུ་བྱས་པ་མིན་ཏེ། འཆབ་སེམས་སྐད་ཅིག་མ་ཅིག་སྐྱེས་ན་ལྟུང་བ་དེ་འཆབ་བཅས་སུ་འཇོག་པའི་ཕྱིར། དེ་ལྟ་བུའི་དགེ་འདུན་ལྷག་མ་འཆབ་བཅས་དང༌། སྤང་ལྟུང་འཆབ་བཅས་ཀྱི་འཆབ་ཉེས་ཀྱང་བཤད་མ་ཐག་གི་མཐོལ་ཚུལ་དངོས་དེས་འདག་པ་ཡིན་ནོ། ། གཉིས་པ་ལ་ལྟུང་བ་འཆབ་བཅས་ནི་གཉིས་ཏེ། ལྷག་མ་མེད་པའི་ལྟུང་བ་འཆབ་བཅས་དང༌། ལྷག་མ་དང་བཅས་པའི་ལྟུང་བ་འཆབ་བཅས་སོ། ། དང་པོ་ནི། ཕམ་པ་འཆབ་བཅས་ཡིན་ལ། དེ་ལ་ནི་ཕྱིར་བཅོས་པའི་ཐབས་མེད་དེ་འཆབ་སེམས་སྐད་ཅིག་མ་ཅིག་སྐྱེས་པ་ཙམ་གྱིས་རྒྱུད་གསོར་མི་རུང་དུ་བྱས་པའི་ཕྱིར།
གཉིས་པ་ལ་གཉིས་ཏེ། དགེ་འདུན་ལྷག་མའི་འཆབ་བཅས་དང༌། དེ་ལས་གཞན་པའི་ལྟུང་བ་འཆབ་བཅས་སོ། ། དང་པོ་ཕྱིར་བཅོས་ཚུལ་ལ། གང་ཟག་ཁྱད་པར་ཅན་གྱི་ཕྱིར་བཅོས་ཚུལ་དང༌། ཁྱད་པར་ཅན་མ་ཡིན་པའི་ཕྱིར་བཅོས་ཚུལ་ལོ། ། དང་པོ་ནི། མཐོལ་ཡུལ་མཚན་ཉིད་དང་ལྡན་པ་ཅིག་གི་དྲུང་དུ་བཤད་མ་ཐག་པའི་ཆོ་ག་དེ་ཙམ་གྱིས་ཆོག་པ་ཡིན་ཏེ། ཇི་སྐད་དུ། ངོ་ཚ་དང་ལྡན་པ་དང༌།
མདོ་སྡེ་འཛིན་པ་དང༌། འདུལ་བ་འཛིན་པ་དང༌། མ་མོ་འཛིན་པ་དང༌། ཤེས་པས་ནི་གཅིག་གི་མདུན་དུ་བཤགས་པས་དགེ་འདུན་ལྷག་མ་ལས་འདག་གོ ། ཞེས་གསུངས་པས་སོ། ། གཉིས་པ་ལ་གཉིས་ཏེ། ཞག་དང་མ་འབྲེལ་བའི་འཆབ་ཉེས་དང༌། ཞག་ཏུ་ལོངས་པའི་འཆབ་ཉེས་སོ། ། དང་པོ་ཕྱིར་བཅོས་པའི་ཚུལ་ནི། བསྒོ་བ་ལས་གྱུར་པའི་དགེ་འདུན་ལྷག་མ་ཡིན་ན།
མཚམས་ནང་དེ་ན་ཡོད་པའི་དགེ་སློང་ཐམས་ཅད་དང༌། མ་ཡིན་ན་མཐོལ་ཡུལ་མཚན་ཉིད་དང་ལྡན་པ་གཅིག་གི་དྲུང་དུ། སྔར་བཤད་པའི་ཆོ་ག་དེས་མཐོལ་བར་བྱའོ། ། དེས་འཆབ་ཉེས་ཁེགས་ནས་ལྷག་མ་དངོས་ཀྱི་དག་བྱེད་དུ་དབྱུང་བ་དང༌། དབྱུང་བ་ཆགས་པའི་དོན་དུ་མགུ་བ་ནོད་ནས་སྤྱད་པ་ཙམ་གྱིས་ཆོག་པ་ཡིན་ནོ། ། དེས་མཚོན་ནས་སྤང་ལྟུང་མན་ཆད་ལ་འཆབ་ཉེས་དང་ཉེས་པ་རང་གི་ངོ་བོ་ཕྱིར་བཅོས་པའི་སྔགས་ཆོག་ཐུན་མོང་དུ་བརྗོད་པས་ཆོག་པ་ཡིན་ཏེ། མཐོལ་ལོ་ཞེས་ལན་གསུམ་གྱི་འཆབ་ཉེས་དང༌། འཆགས་སོ་ཞེས་ལན་གསུམ་གྱིས་ལྟུང་བ་རང་གི་ངོ་བོ་འདག་པའི་ཕྱིར་རོ། ། གཉིས་པ་ཞག་ཏུ་ལོངས་པའི་འཆབ་ཉེས་ཀྱི་ཕྱིར་བཅོས་ཚུལ་ནི། སྤོ་བ་གནོས་ནས་ཞག་གྲངས་དང་མཉམ་པར་བཅོས་དགོས་པས།
དེ་བྱིན་པའི་སྔགས་ནི། དགེ་འདུན་བཙུན་པ་རྣམས་གསན་དུ་གསོལ། དགེ་སློང་ཆར་ཀ་འདི་ལ་ཆེ་གེ་མོ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་ཟླ་བ་ཕྱེད་བཅབས་ཏེ། དགེ་སློང་ཆར་ཀ་འདི་ཆེ་གེ་མོ་ལས་བྱུང་བའི་དགེ་འདུན་ལྷག་མའི་ལྟུང་བ་ཟླ་བ་ཕྱེད་བཅབས་པ་དེའི་སླད་དུ་དགེ་འདུན་ལས་ཟླ་བ་ཕྱེད་སྤོ་བ་གསོལ་ན་གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན། དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱི་དགེ་སློང་འཆར་ཀ་ལ་ཆེ་གེ་མོ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་ལ་ཟླ་བ་ཕྱེད་བཅབས་པ་དེའི་སླད་དུ་སྤོ་བ་གསོལ་ཏེ། འདི་ནི་གསོལ་བའོ་ཞེས་བྱ་བ་ལ་སོགས་པ་འདྲེས་རྐང་སྦྱར་བར་བྱའོ། ། སྤོ་བ་སྤྱོད་བཞིན་པའི་ཚེ་ལྷག་མ་རིགས་འདྲ། གཉིས་པ་བྱུང་ན་གཞི་ནས་བརྩམས་པའི་སྤོ་བ་ནོས་ནས་སྤྱོད་དགོས་པས། དེ་སྦྱིན་པའི་སྔགས་ནི།
དགེ་འདུན་བཙུན་པ་རྣམས་གསན་དུ་གསོལ། དགེ་སློང་འཆར་ཀ་འདི་དགེ་འདུན་ལྷག་མའི་ལྟུང་བ་ཟླ་བ་ཕྱེད་བཅབས་པ་དེའི་སླད་དུ་དགེ་འདུན་ལས་སྤོ་བ་གསོལ་ནས་དགེ་འདུན་གྱིས་སྤོ་བ་སྩལ་ཏེ། སྤོ་བ་བགྱི་བཞིན་པ་ལས་དགེ་འདུན་ལྷག་མའི་ལྟུང་བ་སྔ་མ་དང་འདྲ་བ་ཡང་བྱུང་ལ། དགེ་སློང་འཆར་ཀ་འདི་དགེ་འདུན་གྱི་གན་དུ་མཆིས་ཏེ་དགེ་འདུན་ལྷག་མའི་ལྟུང་བ་ཡང་བྱུང་བ་དེའི་སླད་དུ། དགེ་འདུན་ལས་གཞི་ནས་སྤོ་བ་གསོལ་ན་གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་གནང་བར་མཛོད་ཅིག་དང་དགེ་འདུན་གྱི་དགེ་སློང་འཆར་ཀ་ལ་དགེ་འདུན་ལྷག་མའི་ལྟུང་བ་སྔ་མ་དང་འདྲ་བ་ཡང་བྱུང་བ་དེའི་སླད་དུ་སྤོ་བ་སྩོལ་ཏོ། ། འདི་ནི་གསོལ་བའོ་ཞེས་སོགས་འདྲེས་སྦྱར་བར་བྱའོ། ། གཞི་སྤོ་སྤྱོད་བཞིན་པ་ལ་ལྷག་མ་རིགས་འདྲ་གསུམ་པ་བྱུང་ན། ཡང་སྤོ་བ་ནོད་ནས་སྤྱོད་དགོས་པས་དེ་བྱིན་པའི་སྔགས་ནི། གཞན་སྔ་མ་དང་འདྲ་བ་ལ། ཡང་གཞི་ནས་བླངས་པའི་སྤོ་བ་གསོལ་ན་ཞེས་སྦྱར་རོ། །
གཉིས་པ་དེ་རྣམ་པར་བཤད་པ་ལ། དགོས་པའི་དོན་ནི། དགེ་འདུན་ལྷག་མའི་འཆབ་ཉེས་ཞག་ཏུ་ལོན་པ་རྣམས་འདག་པའི་དོན་ཡིན་ནོ། ། བསྡུས་པའི་དོན་ནི། གསོལ་བ་དང་བཞིའི་ལས་ཀྱི་རྐང་གྲངས་སུ་བཤད་པ་དེ་ཡིན་ནོ། ། ཚིག་གི་དོན་ནི། སྤྱིར་སྤོ་བ་ཞེས་བྱ་ཞེ་ན། ཁྱད་པར་ཅན་གྱི་གནས་ནས་དམན་པའི་གནས་སུ་སྤོ་བའི་ཕྱིར་སྤོ་བ་ཞེས་བྱ། སྤོ་བ་རང་གི་ངོ་བོ་ནི་དམན་པའི་སྤྱོད་པ་ལྔ་དང་དུ་ལེན་ཅིང་ཁྱད་པར་ཅན་གྱི་སྤྱོད་པ་ལྔ་སྤོང་བ་ལ་སློབ་པའོ། ། དགེ་འདུན་ལྷག་མའི་ལྟུང་བ་རིགས་འདྲ་བཞི་བསྟུད་དུ་བྱེད་པ་ལ།
སྤོ་བ་བཞི་པ་ནི་སྦྱིན་པར་གསུངས་པ་མེད་དེ་དེ་ལྟ་བུ་དེ་ལ་བསྡིགས་པ་ནན་ཏུར་བྱ་བ་གསུངས་པའི་ཕྱིར། འཆབ་ཉེས་དང་བྲལ་བའི་ལྟུང་བ་རང་གི་ངོ་བོ་ཕྱིར་བཅོས་པའི་ཚུལ་ལ། ཕམ་པ་ཆར་གཏོགས་དང་བཅས་པའི་ཕྱིར་བཅོས་ཚུལ་དང༌། དགེ་འདུན་ལྷག་མ་ཆར་གཏོགས་དང་བཅས་པའི་ལྟུང་བ་ཕྱིར་བཅོས་ཚུལ་དང༌། སྤང་ལྟུང་ཕྱིར་བཅོས་ཚུལ་དང༌། ལྟུང་བྱེད་འབའ་ཞིག་པ་སོགས་གསུམ་ཕྱིར་བཅོས་པའི་ཚུལ་ལོ། ། དང་པོ་ལ། ཕམ་པ་འཆབ་མེད་དངོས་གཞི་ཕྱིར་བཅོས་པའི་ཚུལ་དང༌། ཕམ་པར་གཏོགས་པའི་ཉེས་པ་སྦོམ་པོ་ཕྱིར་བཅོས་པའི་ཚུལ་ལོ། ། དང་པོ་ནི།
དགེ་འདུན་ལས་ཇི་སྲིད་འཚོའི་བར་དུ་བསླབ་པ་མནོས་ཏེ། སྤྱོད་པ་དེ་ཡིན་པས་དེ་བྱིན་པའི་སྔགས་ནི། དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་དགའ་བྱེད་ཀྱིས་བསླབ་པ་མ་ཕུལ་བར་མི་ཚངས་པ་སྤྱོད་པ་ལས་བྱུང་བའི་ཆོས་བསྟེན་ཀྱང༌། བཅབ་པའི་སེམས་གཅིག་ཙམ་གྱིས་ཀྱང་བཅབས་པར་མ་བགྱིས་ཏེ། དགེ་འདུན་ལས་ཇི་སྲིད་འཚོའི་བར་དུ་བསླབ་པ་གསོལ་ན། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བས་ཉེ་བར་བཟུང་སྟེ། བདག་དགེ་སློང་དགའ་བྱེད་ལ་ཇི་སྲིད་འཚོའི་བར་དུ་བསླབ་པ་སྩལ་དུ་གསོལ། ཞེས་ལན་གསུམ་བཟླས། དེ་ནི་གསོལ་བ་གདབ་པའི་སྔགས་སོ། །
བྱིན་པའི་སྔགས་ནི། དགེ་འདུན་བཙུན་པ་རྣམས་གསན་དུ་གསོལ། དགེ་སློང་དགའ་བྱེད་འདིས་བསླབ་པ་མ་ཕུལ་བར་མི་ཚངས་པར་སྤྱོད་པ་ལས་བྱུང་བའི་ཆོས་བསྟེན་ཀྱང༌། བཅབས་པའི་སེམས་གཅིག་ཙམ་གྱིས་ཀྱང་བཅབ་པར་མ་བགྱིས་ཏེ། དགེ་སློང་དགའ་བྱེད་འདི་དགེ་འདུན་ལས་ཇི་སྲིད་འཚོའི་བར་དུ་བསླབ་པ་གསོལ་ན་གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གང་བར་མཛོད་ཅིག་དང༌། དགེ་འདུན་གྱིས་དགེ་སློང་དགའ་བྱེད་ལ་ཇི་སྲིད་འཚོའི་བར་དུ་བསླབ་པ་སྩོལ་ཏོ། ། འདི་ནི་གསོལ་བའོ་ཞེས་བྱ་བ་ལ་སོགས་པའི་འདྲེས་སྦྱར་བར་བྱའོ། ། གཉིས་པ་དེ་རྣམ་པར་བཤད་པ་ལ། དགོས་པའི་དོན་ནི། འཆབ་ཉེས་དང་བྲལ་བའི་ཕམ་པ་རང་གི་ངོ་བོ་དག་པའི་དོན་དུའོ། །
བསྡུས་པའི་དོན་ནི། གསོལ་དང་བཞིའི་ལས་ཀྱི་རྐང་གྲངས་སུ་བཤད་པ་དེ་ཡིན་ནོ། ། ཚིག་གི་དོན་ལ། ཅིའི་ཕྱིར་བསླབ་པ་ཞེས་བྱ་ན། དམན་པའི་སྤྱོད་པ་ལྔ་དང་དུ་ལེན་ཅིང༌། ཁྱད་པར་ཅན་གྱི་སྤྱོད་པ་ལྔ་སྤོང་བ་ལ་སློབ་པས་ན་དེ་སྐད་ཅེས་བྱའོ། ། བསླབ་པ་རང་གི་ངོ་བོ་ཡང་དེ་ཉིད་ཡིན་ནོ། ། ཇི་ལྟར་སློབ་པའི་ཚུལ་ནི། ཇི་སྐད་དུ། སྤོ་བ་དང་མགུ་བར་བྱ་བ་སྤྱོད་པ་དག་གིས།
དགེ་སློང་རང་བཞིན་དུ་གནས་པ་ལས་མངོན་པར་སྨྲ་བ་དང༌། ཕྱག་དང་མངོན་པར་ལྡང་བ་དང༌། ཐལ་མོ་སྦྱར་བ་དང་གུས་པའི་ལས་དག་བདག་གིར་མི་བྱའོ་ཞེས་པ་ནས་དགེ་བའི་ཕྱོགས་ལ་མི་གཡེལ་བར་བྱའོ་ཞེས་པའི་བར་ས་གཞན་ན་གནས་པ་སྤྱོད་པའི་གཞི་ལས་ཇི་སྐད་དུ་གསུངས་པ་རྣམས་སོ། ། དུས་ནི་ཇི་སྲིད་འཚོའི་བར་དུ་ཡིན་ལ། གང་ཚེ་དགྲ་བཅོམ་པ་ཉིད་ཐོབ་པ་དེའི་ཚེ་བསླབ་པ་ཞེས་མི་བྱ་སྟེ། འཁྲུལ་པའི་རྒྱུ་འདོད་ཆགས་ལ་སོགས་པ་ཐམས་ཅད་སྤངས་པའི་ཕྱིར་རོ། ། གཉིས་པ་སྦོམ་པོ་ཕྱིར་བཅོས་ཚུལ་ལ། ། ལྕི་བ་ཕྱིར་བཅོས་ཚུལ་དང༌། ཡང་བ་ཕྱིར་བཅོས་ཚུལ་གཉིས། དང་པོ་ནི།
འཚམས་ནང་དེ་ན་ཡོད་པའི་དགེ་སློང་དྲུག་ཡན་ཆད་ལོགས་སུ་མ་བཅད་པར་ཐམས་ཅད་ལ་བཤགས་དགོས་པ་ཡིན་ཏེ། དེའི་སྔགས་ནི་དགེ་འདུན་བཙུན་པ་རྣམས་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ཕམ་པར་གཏོགས་པའི་སྦོམ་པ་ལྕི་བ་མིང་འདི་ཞེས་བགྱི་བ་བྱུང་བ་སྟེ། དེ་དགེ་སློང་གི་དགེ་འདུན་གྱི་མདུན་དུ་མཐོལ་ལོ། ། ཞེས་སོགས་ལན་གསུམ་བཟླས་ལ་མཐོང་སྡོམ་དྲི་ཞིང་ཐབས་ལེགས་བྱའོ། ། གཉིས་པ་སྤང་བ་ཕྱིར་བཅོས་ཚུལ་ནི། མཚམས་དེར་གཏོགས་པའི་དགེ་སློང་བཞི་ལ་སོགས་པ་ཐམས་ཅད་ལ་བཤགས་པར་བྱ་ལ། དེ་ཡང་མཚམས་ནང་དེ་ན་དགེ་སློང་གསུམ་ལས་མེད་ན། གནས་གཞན་ནས་གཅིག་བོས་ཏེ་བཞིའི་ཚོགས་སུ་ཚང་བར་བྱས་ལ། སྔ་མ་ལ་ཡང་མཚམས་ནང་དེ་ན་དགེ་སློང་ལྔ་ལས་མེད་ན་གཅིག་གནས་གཞན་ནས་བོས་ཏེ་དྲུག་ཚང་བར་བྱའོ། །
གཉིས་པ་དགེ་འདུན་ལྷག་མ་ཆར་གཏོགས་དང་བཅས་པ་ཕྱིར་བཅོས་ཚུལ་ལ། དངོས་གཞི་ཕྱིར་བཅོས་ཚུལ་དང༌། ཉེས་པ་སྦོམ་པོ་ཕྱིར་བཅོས་ཚུལ་ལོ། ། དང་པོ་ལ། འཆབ་ཉེས་དང་བྲལ་བའི་དགེ་འདུན་ལྷག་མའི་དག་བྱེད་དངོས་ནི་དབྱུང་བ་ཡིན་ལ། དེ་འཆགས་པའི་དོན་དུ་དགེ་སློང་གིས་མགུ་བ་ཞག་དྲུག་ནོད་ནས་སྤྱོད་དགོས་པས། དེ་བྱིན་པའི་སྔགས་ནི། དགེ་འདུན་བཙུན་པ་རྣམས་གསན་དུ་གསོལ། དགེ་སློང་འཆར་ཀ་འདི་ལ་ཆེ་གེ་མོ་ལས་བྱུང་བའི་དགེ་འདུན་ལྷག་མའི་ལྟུང་ལ། དགེ་སློང་འཆར་ཀ་འདི་ཆེ་གེ་མོ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེ་སླད་དུ།
དགེ་འདུན་ལས་ཞག་དྲུག་མགུ་བར་བགྱི་བ་གསོལ་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན། དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་འཆར་ཀ་ལ་ཆེ་གེ་མོ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ་ཞག་དྲུག་མགུ་བ་བགྱི་བར་གསོལ་ཏོ། ། འདི་ནི་གསོལ་བའོ་ཞེས་བྱ་བ་ལ་སོགས་པ་འདྲེས་སྦྱར་བར་བྱ་བ་ཡིན་ནོ། ། མགུ་བ་བྱིན་པ་ལ་གཉིས་ཏེ། སྤོ་བ་བྱས་རྗེས་ཀྱི་མགུ་བ་བྱིན་པ་དང༌། སྤོ་བ་སྤྱོད་མི་དགོས་པར་དང་པོ་ནས་མགུ་བ་བྱིན་པའོ། ། བཤད་མ་ཐག་པའི་སྔགས་ཆོག་འདི་ནི་ཕྱི་མའི་དབང་དུ་བྱས་པ་ཡིན་ལ། སྔ་མ་ནི་འདི་དང་ཅུང་ཟད་མི་འདྲ་བར་འབྱུང་ངོ༌། །
གཉིས་པ་དེ་རྣམ་པར་བཤད་པ་ལ། དགོས་པའི་དོན་ནི། དབྱུང་བ་ཆགས་པའི་དོན་དུ་ཡིན་ནོ། ། ཅིའི་ཕྱིར་མགུ་བ་ཞེས་བྱ་ཞེ་ན། དགེ་འདུན་ཐུགས་མགུ་བར་བྱེད་པའི་ཐབས་ཡིན་པས་དེ་སྐད་ཅེས་བྱའོ། ། རང་གི་ངོ་བོ་ནི། དམན་པའི་སྤྱོད་པ་ལྔ་དང་དུ་ལེན། ཁྱད་པར་ཅན་གྱི་སྤྱོད་པ་ལྔ་སྤོང་བ་ལ་སློབ་པའོ། ། དུས་ཀྱི་ཁྱད་པར་ནི་ཞག་དྲུག་གོ ། བསྡུས་པའི་དོན་ནི།
གསོལ་བ་དང་བཞིའི་ལས་ཀྱི་རྐང་གྲངས་སུ་བཤད་པ་དེ་ཡིན་ནོ། ། གཉིས་པ་དབྱུང་བ་བྱིན་པ་ལ། སྔགས་ཀྱི་ཆོ་ག་དང་དེ་རྣམ་པར་བཤད་པའོ། ། དང་པོ་ནི། དགེ་འདུན་བཙུན་པ་རྣམས་གསན་དུ་གསོལ། དགེ་སློང་འཆར་ཀ་འདི་ལ་ཆེ་གེ་མོ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་ལ། དགེ་སློང་འཆར་ཀ་འདི་དགེ་འདུན་གྱི་གན་དུ་མཆིས་ཏེ། ཆེ་གེ་མོ་ལས་བྱུང་བ་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ། དགེ་འདུན་ལས་ཞག་དྲུག་མགུར་བར་གསོལ་ནས། དགེ་འདུན་གྱི་དགེ་སློང་འཆར་ཀ་འདི་ལ་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ།
ཞག་དྲུག་མགུ་བར་བགྱི་བར་སྩལ་ཏེ། དགེ་སློང་འཆར་ཀ་འདིས་ཆེ་གེ་མོ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ། ཞག་དྲུག་མགུ་བ་བགྱིས་ལགས་ཏེ། དགེ་འདུན་ལས་བྱུང་བ་གསོལ་ན་གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱི་དགེ་སློང་འཆར་ཀ་ཆེ་གེ་མོ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ། ཞག་དྲུག་མགུ་བར་བགྱི་བ་བྱུང་བར་བགྱིའོ། ། འདི་ནི་ཞེས་སོགས་འདྲེས་ཇི་ལྟ་བ་བཞིན་དུ་སྦྱར་བར་བྱའོ། ། དབྱུང་བ་བྱིན་པའི་ཚུལ་ལ་གཉིས་ཏེ། མགུ་བ་ཉི་ཚེ་བ་བྱས་པའི་རྗེས་ཀྱི་དབྱུང་བ་དང༌། སྤོ་བའི་རྗེས་ཀྱི་དབྱུང་བའོ། །
དེ་གཉིས་ལ་སྔགས་ཀྱི་ཆོ་ག་ཅུང་ཟད་མི་འདྲ་བ་འབྱུང་ངོ༌། ། གཉིས་པ་དེ་རྣམ་པར་བཤད་པ་ལ། དགོས་པའི་དོན་ནི། ས་གཞན་ན་གནས་པ་དེ་ལས་བྱུང་བའི་དོན་དུའོ། ། བསྡུས་པའི་དོན་ནི་གསོལ་བ་དང་བཞིའི་ལས་ཀྱི་རྐང་གྲངས་སུ་བཤད་པ་དེ་ཡིན་ནོ། ། ཚིག་གི་དོན་ལ་ཅིའི་ཕྱིར་དབྱུང་བ་ཞེས་བྱ་ཞེ་ན། དམན་པའི་གནས་ནས་ཁྱད་པར་ཅན་གྱི་གནས་སུ་དབྱུང་བའི་ཕྱིར་དེ་སྐད་ཅེས་བྱའོ། ། འདི་ལ་བྱེད་པ་པོ་དགེ་འདུན་གྱི་ཁྱད་པར་ནི། དགེ་སློང་ཉི་ཤུ་ཡན་ཚོགས་པའོ། ། ངོ་བོ་ནི་དབྱུང་བ་བྱས་མ་ཐག་ཏུ་དགེ་སློང་དེ་སྔར་གྱི་གནས་སུ་འཕོས་ཏེ།
ཁྱབ་པར་ཅན་གྱི་སྤྱོད་པ་ལྔ་དང་དུ་ལེན་པའོ། ། གཉིས་པ་སྦོམ་པོའི་ཕྱིར་བཅོས་ལ། ལྷག་མར་གཏོགས་པའི་སྦོམ་པོ་ལྕི་བ་ནི་དགེ་སློང་ལྔ་ཡན་ཆད་རིས་སུ་བཅད་པའམ་མ་བཅད་པ་གང་ཡིན་ཀྱང་རུང་དེའི་དྲུང་དུ་བཤགས་པར་བྱས་ལ། སྦོམ་པོ་ཡངས་བ་ནི་གང་ཟག་གཅིག་གི་དྲུང་དུ་བཤགས་པས་འདག་པ་ཡིན་ནོ། ། དེའི་རིགས་པས་ཕམ་ལྷག་ཏུ་གཏོགས་པའི་ཉེས་པ་གཞན་རྣམས་ཀྱང་དགེ་སློང་གཅིག་གི་དྲུང་དུ་བཤགས་པས་འདག་པར་གསལ་ལོ། ། དེ་ཡང་འཆབ་བཅས་ཡིན་ན་མཐོལ་ཞེས་བརྗོད་ལ། འཆབ་མེད་ཡིན་ན་བཤགས་སོ་ཞེས་བརྗོད་པ་ཙམ་གྱིས་ཆོག་པ་ཡིན་ནོ། ། འདིར་ལུང་ལས་འདི་སྐད་དུ་འབྱུང་སྟེ། ཉེ་བ་འཁོར་དེ་ལ་ཕམ་པར་འགྱུར་པས་ཀུན་ནས་བསླང་བའི་ཉེས་པ་སྦོམ་པོ་ལྕི་བ་གང་ཡིན་པ་དེ་ནི། མཚམས་ཀྱི་ནང་དུ་དགེ་འདུན་ཐམས་ཅད་ཀྱི་མདུན་དུ་བཤགས་པར་བྱའོ། །
ཡངས་བ་གང་ཡིན་པ་དེ་ནི་མཚམས་ཀྱི་ཕྱི་རོལ་དུ་དགེ་སློང་བཞིའི་མདུན་དུ་བཤགས་པར་བྱའོ། ། དེ་ལ་དགེ་འདུན་ལྷག་མས་ཀུན་ནས་བསླང་བའི་སྦོམ་པོ་ལྕི་བ་གང་ཡིན་པ་དེ་ནི་མཚམས་ཀྱི་ཕྱི་རོལ་དུ་དགེ་སློང་ལྔའི་མདུན་དུ་བཤགས་པར་བྱའོ། ། ཡངས་བ་གང་མ་ཡིན་པ་དེ་ནི་མཚམས་ཀྱི་ནང་དུ་དགེ་སློང་གཅིག་གི་མདུན་དུ་བཤགས་པར་བྱའོ་ཞེས་གསུངས་པའི་དོན་རྣམ་པར་ངེས་པར་བྱའོ། ། གསུམ་པ་སྤང་ལྟུང་ཕྱིར་བཅོས་པའི་ཚུལ་ལ། སྔགས་ཀྱི་ཆོ་ག་དང་དེ་རྣམ་པར་བཤད་པའོ། ། དང་པོ་ནི། བཤགས་ཡུལ་མཚན་ཉིད་དང་ལྡན་པའི་དྲུང་དུ་སོང་སྟེ། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་སྤང་བ་ལྟུང་བྱེད་ཀྱི་སྡེ་ཚན་ལས། གོས་ཞག་བཅུ་འཆང་བའི་སྤང་བ་བྱུང་སྟེ་ལྟུང་བ་དེ་ཚེ་དང་ལྡན་པའི་མདུན་དུ་མཐོལ་ལོ་འཆགས་སོ་མི་འཆབ་བོ་མཐོལ་ཞིང་བཤགས་ན་བདག་བདེ་བ་ལ་རེག་པ་ལ་གནས་པར་འགྱུར་གྱི།
ཞེས་སོགས་ལན་གསུམ་བརྗོད། མཐོང་སྡོམ་དྲི་ཞིང་ཐབས་ལེགས་བྱའོ། ། གཉིས་པ་ལ་དགོས་པའི་དོན་ནི། སྤང་ལྟུང་གི་ཉེས་པ་འདག་པའི་དོན་དུའོ། ། བསྡུས་པའི་དོན་ནི། དགེ་འདུན་དང་འབྲེལ་བའི་གང་ཟག་གི་ལས་ཀྱི་རྐང་གྲངས་སུ་བཤད་པ་ཡིན་ནོ། ། ཚིག་གི་དོན་ནི། ལྟུང་བ་འདི་བཤགས་པའི་ཞག་གཅིག་གི་གོང་རོལ་དུ་གང་ལ་བརྟེན་ནས་ལྟུང་བ་བྱུང་བའི་རྫས་ཆོས་གོས་ལྟ་བུ་དེ་སྤང་དགོས་པ་ཡིན་ཏེ། ཇི་སྐད་དུ། སྤང་བ་ལ་ནི་སྤངས་པ་དང་བྲལ་བ་སྔོན་དུ་བཏང་བ་ལས་སོ་ཞེས་གསུངས་པས་སོ། །
རྫས་སྤང་བ་དང་བཤགས་པ་མཉམ་དུ་བྱས་པས་མི་ཆོག་སྟེ། རྒྱ་ཆེར་འགྲེལ་པ་ལས། རྫས་དེ་སྤངས་པ་དང་སྤང་བ་དེ་དག་ཞག་གཉིས་བྲལ་བར་བྱས་པ་དེ་གཉིས་སྔོན་དུ་བཏང་སྟེ་བཤགས་པ་ལྡང་བར་འགྱུར་རོ་ཞེས་བཤད་པས་སོ། ། ཆོས་གོས་སྤང་བའི་ཞག་གཅིག་པོ་དེ་ལ་ཆོས་གོས་དང་བྲལ་བའི་ཉེས་པ་མི་འབྱུང་ཞིང༌། དུས་དེར་ཆོས་གོས་གཞན་བྱིན་གྱིས་བརླབས་ན་སྤང་བྲལ་སྔོན་དུ་མ་བཏང་བར་སོང་བས། བཤགས་པ་མི་ཆགས་པ་ཡིན་ཏེ། འགྲེལ་པར། ཞག་དེ་ལ་ཆོས་གོས་གཞན་བྱིན་གྱིས་མ་བརླབས་པར་བྱིན་གྱིས་བརླབ་ཏུ་རུང་བའི་ཆོས་གོས་མེད་པར་གནས་པར་བྱའོ། ། ཆོས་གོས་གཞན་བྱིན་གྱིས་བརླབས་ན་ནི་བྱིན་གྱིས་བརླབ་ཏུ་རུང་བ་དང་བྲལ་བར་མི་འགྱུར་རོ་ཞེས་བཤད་པས་སོ། ། སྤང་ལྟུང་དུ་གཏོགས་པའི་ཉེས་བྱས་ཕྱིར་བཅོས་པ་ལ་ནི་དངོས་པོ་སྤང་མི་དགོས་སོ་ཞེས་བོད་སྔ་མ་རྣམས་གསུང་ངོ༌། །
བཞི་པ་ལྟུང་བྱེད་འབའ་ཞིག་པ་སོགས་ཀྱི་ཕྱིར་བཅོས་ནི། བཤགས་ཡུལ་མཚན་ཉིད་དང་ལྡན་པ་གཅིག་གི་དྲུང་དུ་ལྟུང་བའི་མིང་དང་སྡེ་ཚན་སྨོས་ནས་བཤགས་པ་བྱེད་པའི་སྔགས་ཆོག་ལན་གསུམ་བརྗོད་པ་ཙམ་གྱིས་འདག་པ་ཡིན་ཏེ། ཇི་སྐད་དུ། དེའི་ཚེ་ལེན་པར་བྱེད་པ་ཡོད་ན་ལྟུང་བྱེད་འབའ་ཞིག་ཏུ་གྱུར་པ་དང༌། སོ་སོར་བཤགས་པར་བྱ་བ་དང༌། བཤགས་པར་བྱ་བའི་ཉེས་བྱས་རྣམས་ནི་ནུས་པ་ཉིད་ཡིན་ཏེ། བཤགས་པ་ཙམ་ཡིན་པའི་ཕྱིར། ཞེས་གསུངས་པས་སོ། ། དེ་དག་གིས་ནི་ལྟུང་བ་ཕྱིར་བཅོས་པའི་ཚུལ་དངོས་བཤད་ཟིན་ཏོ། ། དུས་དེ་ཉིད་དུ་ཕྱིར་བཅོས་མི་ནུས་པ་བྱིན་གྱིས་རློབ་པའི་ཚུལ་ལ་གཉིས་ཏེ།
ལས་གྲལ་དུ་མ་འདུས་གོང་དུ་བྱིན་གྱིས་རློབ་པ་དང༌། འདུས་ནས་བྱིན་གྱིས་བརླབ་པ་གཉིས། དང་པོ་ལ་ཕམ་པ་དངོས་གཞི་བྱིན་གྱིས་རློབ་པ་མ་གསུངས་ལ་ཕམ་པར་གཏོགས་པའི་སྦོམ་པོ་དང་དགེ་འདུན་ལྷག་མ་མན་ཆད་ཀྱི་ལྟུང་བ་རྣམས་ལ། ཆད་ལས་སྔོན་དུ་མ་སོང་བ་དང༌། བཤགས་ཡུལ་མེད་པ་དང༌། མ་ཚང་བ་དང༌། ཡིད་གཉིས་ཟ་བ་དང༌། ངེས་པ་ཉིད་མ་ཡིན་པ་དང༌། ལྟུང་བའི་ཕྱིར་རྩོད་པ་ན་བྱིན་གྱིས་བརླབ་དགོས་པས་དེའི་སྔགས་ནི། ཚེ་དང་ལྡན་པ་དགོངས་སུ་གསོལ།
བདག་དགེ་སློང་མིང་འདི་ཞེས་བགྱི་བ་ལ་ལྟུང་བའི་སྡེ་ཚན་དེ་ལས་ལྟུང་བ་དེ་བྱུང་སྟེ། ལྟུང་བ་དེ་ཚེ་དང་ལྡན་པའི་མདུན་དུ་བྱིན་གྱིས་བརླབ་བོ། ། དེང་ལྟུང་བ་དེ་བྱིན་གྱིས་བརླབས་ཏེ། དགེ་འདུན་གྱི་གསོ་སྦྱོང་ངམ། བསྙེན་པར་རྫོགས་པའི་ཕྲིན་ལས་མཛད་ལ། སླད་ཀྱི་ལྟུང་བ་དེ་ཆོས་བཞིན་དུ་སླར་བགྱིའོ། ། ཞེས་ལན་གསུམ་བཟླས་ལ་ཐབས་ལེགས་བརྗོད་དོ། ། འདི་ལ་དགོས་པའི་དོན་ནི། དགེ་འདུན་གྱིས་ལས་ལ་མི་སྒྲིབ་པ་དང༌། འཆབ་ཉེས་མི་འབྱུང་བ་དང༌།
གསོ་སྦྱོང་གི་ཚེ་ཅི་འདི་ལ་ཁྱེད་ཡོངས་སུ་དག་གམ་ཞེས་དྲིས་པའི་ཚེ་ཤེས་བཞིན་བརྫུན་དུ་སྨྲ་བའི་ཉེས་པ་མི་འབྱུང་བ་ལ་སོགས་པའི་དོན་ཡིན་ནོ། ། ཚིག་གི་དོན་ནི། དུས་དེ་ཉིད་དུ་བཤགས་པར་མི་ནུས་པའི་ཉེས་པ་བྱིན་གྱིས་བརླབས་རུང་རྣམས་བྱིན་གྱིས་བརླབས་པ་ཙམ་གྱིས་དག་པར་འཇོག་པ་ཡིན་ཏེ། ཇི་སྐད་དུ། བྱིན་གྱིས་བརླབས་པས་དག་པ་ཉིད་དུ་འགྱུར་རོ་ཞེས་གསུངས་པས་སོ། ། ལྟུང་བྱེད་འབའ་ཞིག་པ་སོགས་གསུམ་གསུམ་ལ་ནི། གང་ཟག་གི་དྲུང་དུ་བྱིན་གྱིས་རློབ་པ་མ་བཤད་དེ། བྱིན་གྱིས་རློབ་པར་འོས་པའི་ཡུལ་མཚན་ཉིད་པ་ཡོད་ན་དེའི་དྲུང་དུ་བཤགས་པས་ཆོག་པའི་ཕྱིར། ཇི་སྐད་དུ། ནུས་པ་ཉིད་ཡིན་ན་མི་འགྱུར་རོ། །
ཞེས་གསུངས་པས་སོ། ། གཉིས་པ་ལས་གྲལ་དུ་འདུས་ནས་བྱིན་གྱིས་རློབ་པ་ལ། ཐུན་མོང་མ་ཡིན་པ་བྱིན་གྱིས་རློབ་པ་དང༌། ཐུན་མོང་བ་བྱིན་གྱིས་རློབ་པ་གཉིས། དང་པོ་ནི། ལས་གྲལ་དུ་འདུས་ནས་ལྟུང་བྱེད་འབའ་ཞིག་པ་སོགས་གང་དྲན་པར་ཡང་བྱིན་གྱིས་རླབ་དགོས་ཏེ། ལས་གྲལ་དུ་འདུས་ནས་བཤགས་པ་བྱ་བ་མི་རུང་བའི་ཕྱིར། གཉིས་པ་ལྟུང་བ་ཐུན་མོང་བ་བྱིན་གྱིས་རློབ་པའི་སྔགས་དང་ཆོ་ག་ནི་གྲགས་ཆེ་བས་མ་བྲིས་སོ། ། ཡིད་ཀྱི་བསྡམ་བྱའི་ཉེས་བྱས་རྣམས་ལ་ནི་གཞན་གྱི་དྲུང་དུ་བཤགས་པ་དང་བྱིན་གྱིས་རློབ་པ་གཉིས་ཀ་མི་དགོས་ཏེ། ཡིད་ཀྱི་བསྡམས་པ་ཙམ་གྱིས་འདག་པའི་ཕྱིར་རོ། །
ལྟུང་བ་བཤགས་པ་དང་བྱིན་གྱིས་བརླབས་པ་གཉིས་ཀ་ལ་ཡང་ཐུན་མོང་དུ་བསམ་པའི་ཁྱད་པར་སྔར་བྱས་ལ་འགྱོད་སེམས་དང༌། ཕྱིན་ཆད་ལ་སྡོམ་སེམས་དྲག་པོ་དགོས་པ་ཡིན་ཏེ། ཇི་སྐད་དུ་བསམ་པས་ལྟུང་བ་ལས་ལྡང་གི ཆད་པའི་ལས་ཀྱི་ནི་མ་ཡིན་ནོ། ། ཞེས་གསུངས་པས་སོ། ། གཉིས་ཀ་ལ་ཡང་ངག་ཏུ་བརྗོད་པའི་ཁྱད་པར་མིང་དང་རིགས་བརྗོད་དགོས་ཏེ། ཇི་སྐད་དུ། མིང་དང་རིགས་དང་ལྡན་པར་བརྗོད་པ་ལས་སོ་ཞེས་གསུངས་པས་སོ། ། དིང་སང་འདུལ་བ་འཛིན་པ་གང་དག ལྟུང་བའི་མིང་རིགས་མི་བརྗོད་པ་སྤྱི་བཤགས་སུ་མིང་བཏགས་པ་ཙམ་ཞིག་བྱས་ནས་ལྟུང་བ་དག་པར་ཁས་ལེན་པ་ནི།
ལེགས་པར་གསུངས་པའི་ཆོས་འདུལ་བ་ལས་བྱུང་བའི་མ་ཡིན་ནོ། ། དེ་དག་གིས་ནི་དགེ་སློང་གི་ལྟུང་བ་ཕྱིར་བཅོས་པའི་ཚུལ་བཤད་ཟིན་ཏོ། ། གཉིས་པ་དགེ་ཚུལ་གྱི་ལྟུང་བ་ཕྱིར་བཅོས་པའི་ཚུལ་ལ། གང་ལ་ཕྱིར་བཅོས་པ་ཡུལ་གྱི་ཁྱད་པར་དང༌། ཇི་ལྟར་བཅོས་པའི་ཆོ་གའི་ཁྱད་པར་རོ། ། དང་པོ་ལ། དགེ་ཚུལ་གྱི་ལྟུང་བ་ཕྱིར་བཅོས་པའི་ཡུལ་ནི་དགེ་སློང་ཁོ་ན་ཡིན་ཏེ། བསྙེན་པར་མ་རྫོགས་པའི་དྲུང་དུ་དགེ་ཚུལ་གྱི་བཤགས་པ་མི་ཆགས་པའི་ཕྱིར། ཇི་སྐད་དུ། རབ་ཏུ་བྱུང་བ་བསྙེན་པར་མ་རྫོགས་པ་དག་ནི།
བསྙེན་པར་རྫོགས་པའི་དགེ་འདུན་གྱིས་ཡོངས་སུ་བཟུང་བ་ཙམ་ཡིན་པའི་ཕྱིར་རོ། ། ཞེས་པ་དང༌། དགེ་ཚུལ་གྱི་དགག་དབྱེ་བྱ་བའི་སྔགས་ཆོག་ལས་དགེ་སློང་གི་དགེ་འདུན་ལ་དགག་དབྱེ་བྱ་བར་གསུངས་ཀྱི། བསྙེན་པར་མ་རྫོགས་པའི་དགེ་འདུན་ལ་དགག་དབྱེ་བྱ་བར་མ་གསུངས་པའི་ཕྱིར། མདོར་ན་དགེ་ཚུལ་གྱིས་དགེ་སློང་གི་དགེ་འདུན་ལ་དགག་དབྱེ་བྱ་བར་གསུངས་པ་ན་དགེ་སློང་གིས་དགེ་ཚུལ་ལ་ལྟུང་བ་གླེང་དྲན་བྱ་བ་དང་ཕྱིར་བཅོས་ལ་བསྐུལ་བ་ཡོད་པར་གྲུབ། དེ་གྲུབ་པ་ན་དགེ་ཚུལ་གསོ་སྦྱོང་གི་དོན་ཡོད་པར་གྲུབ་སྟེ། ལྟུང་བ་ཕྱིར་བཅོས་པ་ནི་གསོ་སྦྱོང་གི་དོན་གྱི་གཙོ་བོ་ཡིན་པའི་ཕྱིར། དེ་ལྟར་ན་དགེ་ཚུལ་གྱིས་དགེ་སློང་ཞིག་གི་དྲུང་དུ་ལྟུང་བ་གང་བྱུང་བ་དེ་ཕྱིར་བཅོས་ཟིན་པར་བྱས་ནས། དགེ་སློང་གི་དགེ་འདུན་གྱི་གསོ་སྦྱོང་ནམ་བྱུང་བ་དེའི་ཚེ། དགེ་སློང་གང་ཡང་རུང་བ་གཅིག་གི་དྲུང་དུ་སོང་སྟེ།
བཙུན་པ་དགོངས་སུ་གསོལ། དེང་དགེ་འདུན་གྱི་གསོ་སྦྱོང་བཅོ་ལྔ་པ་ལགས་ཏེ། བདག་དགེ་ཚུལ་མིང་འདི་ཞེས་བགྱི་བའི་ཡང་གསོ་སྦྱོང་བཅོ་ལྔ་པ་ལགས་ན། བདག་དགེ་ཚུལ་མིང་འདི་ཞེས་བགྱི་བ་བར་ཆད་ཀྱི་ཆོས་རྣམས་ཀྱིས་ཡོངས་སུ་དག་གོ་ཞེས་བདག་མཆི་ན། བདག་བར་ཆད་ཀྱི་ཆོས་རྣམས་ཀྱིས་ཡོངས་སུ་དག་པར་བཙུན་པས་བཟུང་དུ་གསོལ། ཞེས་ལན་གསུམ་གྱི་བརྗོད་ནས་མཇུག་ཐབས་ལེགས་བྱ་བ་འདི་ཙམ་ལ་དགེ་ཚུལ་གྱི་གསོ་སྦྱོང་གི་ཐ་སྙད་བྱ་བར་སློབ་དཔོན་ཤཱཀྱ་འོད་བཞེད་པ་ཡིན་ཏེ། ཇི་སྐད་དུ། གསུམ་བརྒྱ་པར། དགག་དབྱེ་གསུངས་ཕྱིར་གསོ་སྦྱོང་འདི་ན་ཡོད། ཞེས་གསུངས་པ་དང༌།
སློབ་དཔོན་ཆོས་ཀྱི་བཤེས་གཉེན་གྱིས་ཀྱང་སྔགས་ཆོག་དེ་ཉིད་ལུང་གི་ཚིག་ཡིན་པར་བཤད་དོ། ། ཡང་ལྟུང་བ་གླེང་བ་ན། མ་མཐོང་ངོ་ཞེས་ཟེར་བ་དང༌། སྡིག་པ་ཅན་གྱི་ལྟ་བའི་རྣམ་པ་མི་གཏོང་སོགས་ལ་དགེ་སློང་གི་དགེ་འདུན་གྱིས་ནན་ཏུར་གྱི་ལས་བྱ་བ་ཡིན་ཏེ། ཇི་སྐད་དུ། རབ་ཏུ་བྱུང་ཞིང་བསྙེན་པར་རྫོགས་པ་ལ་ཡང་དེ་དག་བྱ་བ་ཉིད་ཡིན་ནོ། ། ཞེས་གསུངས་པས་སོ། ། འདི་དག་ནི་ཞར་ལས་བྱུང་བ་སྟེ་གང་ལ་ཕྱིར་བཅོས་པ་ཡུལ་གྱི་ཁྱད་པར་བཤད་པ་ཡིན་ནོ། ། གཉིས་པ་ཇི་ལྟར་ཕྱིར་བཅོས་པ་ཆོ་གའི་ཁྱད་པར་ལ། ནུས་པ་ཕྱིར་བཅོས་པའི་ཚུལ་དང༌།
མི་ནུས་པ་བྱིན་གྱིས་རློབ་པའི་ཚུལ་ལོ། ། དང་པོ་ལ་རྩ་བ་ཕྱིར་བཅོས་ཚུལ་དང་ཡན་ལག་ཕྱིར་བཅོས་ཚུལ་ལོ། ། དང་པོ་ལ་རྩ་བ་འཆབ་བཅས་ལ་ནི་ཕྱིར་བཅོས་མེད་ལ། འཆབ་མེད་ལ་དགེ་སློང་གི་དགེ་འདུན་ལས་བསླབ་པ་མནོས་ནས་སྤྱོད་དགོས་པ་ཡིན་ཏེ། ཇི་སྐད་དུ། འགྲེལ་ཆེན་ལས། དགེ་ཚུལ་ལ་བསླབ་པ་བྱིན་པ་ཡོད་དམ་ཞེ་ན་ཡོད་དེ། ལུང་ལས་བསམ་གཏན་པ་དགའ་བྱེད་ནི་མཚོན་པ་ཡིན་ནོ་ཞེས་གསུངས་པས་སོ། ། ཞེས་བཤད་པ་ལྟར་རོ། ། གཉིས་པ་ཡན་ལག་གི་ཕྱིར་བཅོས་ཚུལ་ལ།
འཆབ་བཅས་ཕྱིར་བཅོས་ཚུལ་དང༌། འཆབ་མེད་ཕྱིར་བཅོས་ཚུལ་ལོ། ། དང་པོ་ནི། དགེ་ཚུལ་ལ་འཆབ་ཉེས་དག་བྱེད་དུ་སྤོ་མགུ་སྤྱོད་པ་སོགས་མི་སྲིད་དེ། དུས་དང་དུས་མིན་པ་བསྡུས་པ་འབྱུང་བའི་གཞི་ལས། བསྙེན་པར་མ་རྫོགས་པ་ཉིད་དང༌། གནས་ནས་ཕྱུང་བ་གཉིས་ལ་འཆབ་པ་མི་འབྱུང་ངོ་ཞེས་གསུངས་པའི་ཕྱིར་རོ། ། གཞུང་དེས་སྤྱིར་བསྙེན་པར་མ་རྫོགས་པ་ལ་འཆབ་ཉེས་མི་འབྱུང་བར་སྟོན་པ་ནི་མིན་ཏེ། བསྙེན་པར་མ་རྫོགས་པས་ཀྱང་འཆབ་ཉེས་མི་འབྱུང་བའི་ཕྱིར་དུ། ལྟུང་བའི་མིང་དགེ་སློང་གཞན་ལ་གོ་ཞིང་རིག་པར་བྱ་དགོས་པར་བཤད་པའི་ཕྱིར་ཏེ།
ཇི་སྐད་དུ། དེ་ཉིད་ལ་འདི་དང་འོག་མ་དང་བཅས་ཏེའོ་ཞེས་དང༌། དེའི་འགྲེལ་པར། དགེ་ཚུལ་ལ་སོགས་པ་ལྟུང་བ་རིག་པར་བྱ་ལ་འདི་ཉིད་ལྟུང་བ་བཤགས་པར་བྱ་བ་འོག་ནས་འབྱུང་བ་དང་བཅས་ཏེ་བྱའོ་ཞེས་གསུངས་པས་སོ། ། དེའི་ཕྱིར་མཐོལ་བཤགས་ལྷན་ཅིག་ཏུ་བྱས་པས་འཆབ་ཉེས་ཀྱང་དག་པར་འགྱུར་བ་ཡིན་པས། དེའི་སྔགས་ཀྱི་ཆོ་ག་ནི། ཚེ་དང་ལྡན་པ་དགོངས་སུ་གསོལ། བདག་དགེ་ཚུལ་མིང་འདི་ཞེས་བགྱི་བ་ལ་བཤགས་པར་བྱ་བའི་ཉེས་བྱས་ལས། མྱོས་པར་འགྱུར་བ་འཐུང་བའི་ཁ་ན་ཐོ་བ་འདི་བྱུང་སྟེ། ཁ་ན་མ་ཐོ་བ་དེ་བཙུན་པའི་མདུན་དུ་མཐོལ་ལོ་འཆགས་སོ། །
མཐོལ་ཞིང་བཤགས་ན་ཞེས་སོགས་ལན་གསུམ་བརྗོད་ལ་མཐོང་སྡོམ་དྲི་ཞིང༌། ཐབས་ལེགས་བྱའོ། ། གཉིས་པ་ལ་བཤགས་བྱའི་ཉེས་བྱས་དང༌། ཡིད་ཀྱི་བསྡམ་བྱའི་ཉེས་བྱས་གཉིས་ལས། དང་པོ་ནི། རྩ་བ་མ་ཡིན་པའི་བླངས་པ་དངོས་ལས་འདས་པའི་ཉེས་པ་གང་བྱུང་བ་དེའི་མིང་རིགས་ནས་བརྗོད་དེ། འཆགས་སོ་ཞེས་སོགས་ལན་གསུམ་བརྗོད་པས་ཆོག་པ་ཡིན་གྱི། མཐོལ་ལོ་ཞེས་བརྗོད་མི་དགོས་པ་ཡིན་ནོ། ། གཉིས་པ་ཡིད་ཀྱི་བསྡམ་བྱའི་ཉེས་བྱས་ནི། བླངས་པ་དངོས་རྣམས་ཀྱང་མིན།
གནང་བ་ཉེས་མེད་དུ་བཤད་པ་རྣམས་ཀྱང་མིན་པའི་དགེ་སློང་ཕ་མའི་བཅས་པ་ལྷག་མ་རྣམས་ལས་འདས་པའི་ཉེས་པ་རྣམས་ཡིན་ལ། དེ་ནི་བཤགས་ཡུལ་ལ་མི་ལྟོས་པས་ཡིད་ཀྱིས་བསྡམས་པ་ཙམ་གྱིས་འདག་པ་ཡིན་ནོ། ། གཉིས་པ་བཤགས་མི་ནུས་པ་བྱིན་གྱིས་རློབ་པ་ནི། བཤགས་ཡུལ་གྱི་དགེ་སློང་མ་རྙེད་ཅིང་གསོ་སྦྱོང་གི་དུས་ལ་བབ་ཅིང་དེའི་ཚེ། ལྟུང་བ་དྲན་ནམ་ཡིད་གཉིས་ཟ་བ་དང་རང་གཅིག་པུས་བྱིན་གྱིས་བརླབས་ཏེ། གསོ་སྦྱོང་ཡང་རང་གཅིག་པུས་བྱིན་གྱིས་བརླབ་པར་བྱའོ། ། དགེ་ཚུལ་གྱི་ཉེས་པ་གང་ཟག་གཞན་ལ་བྱིན་གྱིས་རློབ་པ་ནི་ཡོད་པ་མིན་ཏེ། བྱིན་གྱིས་རློབ་པའི་ཡུལ་དུ་འོས་པའི་དགེ་སློང་དེ་བཤགས་པ་བྱ་བའི་ཡུལ་དུ་ཡང་འོས་ལ། བྱིན་གྱིས་རློབ་པར་ནི་ནུས་ཤིང་བཤགས་མི་ནུས་པའི་ཁྱད་པར་ཡང་བཤགས་ཡུལ་མ་རྙེད་པ་ཁོ་ནའི་དབང་གིས་བཞག་པ་ཡིན་ནོ། ། གཉིས་པ་གླེང་དྲན་ལ་ལྟོས་པ་ཕྱིར་བཅོས་ནི།
རྩོད་པ་ཕྱིར་བཅོས་པའི་ཚུལ་ཡིན་ལ། འདི་ལ་གསུམ་སྟེ། ལྟུང་བ་གླེང་དྲན་ཇི་ལྟར་བྱ་བའི་གནས་སྐབས་ཀྱི་དབྱེ་བ། དེ་ལ་བརྟེན་ནས་མི་བསྡམས་པའི་ཕྱིར་གྱི་རྩོད་པ་དང༌། ལྟུང་ཕྱིར་གྱི་རྩོད་པ་འབྱུང་བའི་ཚུལ། དང་པོ་ལ། ལྟུང་བ་གླེང་བ་ལ་གཉིས་ཏེ། སྐབས་འབྱེད་དུ་མ་བཅུག་པར་གླེང་བ་དང༌། བཅུག་ནས་གླེང་བ་གཉིས། གཉིས་པ་ལ་ཡང་གཞི་མེད་པར་གླེང་བ་དང༌།
གཞི་ཡོད་པར་གླེང་བ་གཉིས། གཉིས་པ་ལ་ཡང་སྐབས་འབྱེད་དུ་བཅུག་ཀྱང་སྐབས་མི་འབྱེད་པ་དང༌། ཅུང་ཟད་མ་འབྱེད་པ་གཉིས། གཉིས་པ་ལ་བསྙེན་པར་མ་འབྱེད་པ་དང༌། ལྟུང་བ་གླེང་བའི་སྐབས་བསྙེན་པར་འབྱེད་པ་གཉིས། གཉིས་པ་ལ་ཡང་གླེང་བྱེད་ཡོན་ཏན་གསུམ་དང་ལྡན་པ་དང་མི་ལྡན་པ་གཉིས། (Dཡོན་ཏན་གསུམ་)ནི་(Eལུས་ངག་བསྡམས་པ་ཉིད་དང༌། སྡེ་སྣོད་མངོན་པར་ཤེས་པ་ཉིད་དང༌། ཆོས་དང་འདུལ་བ་ལོག་པར་མི་སྟོན་པ)འོ། ། ཡོན་ཏན་དང་ལྡན་པ་ལ་ཡང་བརྒལ་ཞིང་བརྟགས་པ་ན་གནས་གཞན་དུ་འཕོ་ཞིང་རྙོག་པ་ཅན་དུ་འགྱུར་བ་དང་མི་འགྱུར་བ་གཉིས།
ཕྱི་མ་འདིས་ལྟུང་བ་གླེང་ན་ཡང་ཆགས་ལ་གླེང་དྲན་བྱས་པ་བཞིན་ལྟུང་བ་ཁས་བླངས་ན། འདི་ལ་ཉེས་པ་རང་གི་ངོ་བོ་ཤེས་པ་ཞེས་བྱ་ཞིང༌། ངོ་ཤེས་པ་དེ་བརྗེད་དུ་མི་འཇུག་པར་སྔར་བཤད་པའི་ཕྱིར་བཅོས་ཚུལ་རྣམས་གང་རུང་གི་སྒོ་ནས་ཕྱིར་བཅོས་ན་ལྟུང་ཕྱིར་གྱི་རྩོད་པ་མི་འབྱུང་ཞིང༌། བྱུང་བ་ཡང་ཉེ་བར་ཞི་བར་འགྱུར་རོ། ། ཉེས་པ་ལན་ཅིག་ཁས་བླངས་ཀྱང་བར་སྐབས་སུ་བརྗེད་དུ་བཅུག་པའི་སྒོ་ནས་ཁྱད་དུ་གསོད་ཅིང༌། ལྟུང་བ་མེད་པར་ཁས་བླངས་ན་ལྟུང་ཕྱིར་གྱི་རྩོད་པ་བྱུང་བས། དེ་ཉེ་བར་ཞི་བར་བྱ་བའི་ཕྱིར་འདི་ལ་དེའི་ངོ་བོ་ཉིད་ཚོལ་བ་དང་མཐུན་པ་སྦྱིན་པ་བྱའོ། ། གཉིས་པ་ནི། སྐབས་འབྱེད་དུ་མ་བཅུག་པར་གླེང་ན་རྩོད་པ་འབྱུང་འབྱེད་དུ་བཅུག་ཀྱང་མི་འབྱེད་ན་དེ་ལ་བརྗོད་བྱས་ནན་ཏུར་བྱ། དེས་དུལ་བར་མི་འགྱུར་ན།
མི་བསྡམས་པ་ཉིད་དུ་བྱ། དེས་མ་དུལ་ན་གསོ་སྦྱོང་དང་དགག་དབྱེ་བཞག་པའི་ནན་ཏུར་བྱ། སྐབས་འབྱེད་ཀྱང་མཉེན་པར་མི་འབྱེད་ན་ཕུར་པ་དང་བཅས་པ་ཉིད་བྱ། རྩོད་པ་བར་པ་གཉིས་རྒྱུད་གཅིག་པར་སྣང་བས། སྐབས་འདི་དག་ཏུ་གདམས་ངག་བཞག་པ་སོགས་ཀྱི་རྒྱུ་ལ་བརྟེན་ནས། མི་བསྡམས་པའི་ཕྱིར་གྱི་རྩོད་པ་འབྱུང༌། འདི་ལ་ཡང་རྒྱུ་དང་བཅས་པ་དང་རྒྱུ་མེད་པའི་བྱེ་བྲག་གི་གཉིས་སོ། ། གཉིས་པ་ལའང༌། སྐབས་འབྱེད་ཀྱང་གཞི་མེད་པ་དང༌། གཞི་གཞན་རྗེས་སུ་སྒྲུབ་པའི་དབང་གིས་དང༌།
ཕྱིར་བཅོས་ལ་མི་ལྟོས་པའི་ཕྱིར་དང༌། སྨྱོན་པས་བྱས་པ་རྣམས་གླེང་ན་དངོས་པོའི་དེ་བཞིན་ཉིད་ལ་ལོག་པར་སྒྲུབ་པའི་དབང་གིས་རྒྱུ་དེ་ལ་བརྟེན་ནས་མི་བསྡམས་པའི་ཕྱིར་གྱི་རྩོད་པ་འབྱུང༌། ལྟུང་ཕྱིར་གྱི་རྩོད་པ་ལ་གཉིས་ཏེ་ཉེས་པ་རང་གི་ངོ་བོ་ཤེས་པ་དང་མི་ཤེས་པའོ། ། གཉིས་པ་ལ་གསུམ་སྟེ། རྒོལ་ཕྱིར་རྒོལ་གཉིས་ལས་གཞན་དུ་འཕྲོས་པ་མེད་པ་དང༌། འཕྲོས་པ་ལ་ཡང༌། དགེ་སློང་ཉི་ཚེ་བ་དང་འབྲེལ་བ་དང༌། དགེ་འདུན་མཐའ་དག་དང་འབྲེལ་བའོ། ། གསུམ་པ་ཞི་བྱེད་ཀྱི་ཆོས་བསྟན་པ་ལ། ལྟུང་ཕྱིར་གྱི་རྩོད་པ་དང་པོའི་ཞི་བྱེད་ལ།
ངོ་བོ་ཉིད་ཚོལ་བ་སྦྱིན། ཕྱིར་འཕྲོས་པ་མེད་པའི་ལྟུང་བྱེད་ཀྱི་རྩོད་པ་ནི་སྔར་བཤད་པ་ལྟར་ཁས་བླངས་པའི་བྱ་བས་ཕྱིར་བཅོས་པ་ན་ཞི་བར་འགྱུར་རོ། ། གཉིས་པ་ནི་མངོན་སུམ་གྱི་འདུལ་བས་རྩོད་པ་ཞི་བར་འགྱུར་རོ། ། གསུམ་པ་ནི་རྩྭ་བཀྲམ་པ་ལྟ་བུས་ཞི་བར་འགྱུར་རོ། ། དེའི་སྔགས་ཀྱི་ཆོ་ག་ནི། ཚེ་དང་ལྡན་པ་དག་བདག་ཅག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ནས། འཐབ་པར་འགྱུར་བ་ནི་ལེགས་པ་རྙེད་པ་མིན་ནོ། ། ཚེ་དང་ལྡན་པ་དག་གཞི་འདི་ལས་ཁྱེད་ལ་ལྟུང་བ་བྱུང་བ་གང་ཡིན་པ་དང༌། ཁོ་བོ་ལ་ལྟུང་བ་བྱུང་བ་གང་ཡིན་པ་དེ་དག་ཚེ་དང་ལྡན་པ་དག་གི་མདུན་དུ་བཤགས་པ་དང་མི་འཆབ་པ་ཁོ་བོ་སྤྲོའོ། ། ཞེས་སོགས་བརྗོད་པ་ཡིན་ནོ། །
དངོས་པོའི་དེ་བཞིན་ལ་ལོག་པར་བསྒྲུབས་པ་ལས་བྱུང་བ། འགྱེད་ཕྱིར་གྱི་རྩོད་པ་དང་མི་བསྡམས་པའི་ཕྱིར་གྱི་རྩོད་པ་གཞི་ཡོད་པ་ནི་རྒྱུད་གཅིག་ཏུ་བྱས་པས་ཞི་བར་འགྱུར་རོ། ། གཞི་མེད་པ་ལ་སོགས་བཞི་ལ་ནི་དག་པ་བྱིན་པས་ཞི་བར་འགྱུར་རོ། ། དག་པ་བྱིན་པ་ལ་ཡང་གཉིས་ཏེ། དང་པོ་ལ་དྲན་པས་འདུལ་བ་བྱིན་པ་དང༌། ཐ་མ་ལ་མ་མྱོས་པས་འདུལ་བ་བྱིན་པའོ། ། རྒྱུད་གཅིག་ཏུ་བྱས་པས་ཞི་བ་ནི། མངོན་སུམ་བརྒྱད་ཀྱི་ཞི་བྱེད་དང༌། གང་ཟག་གི་ཞི་བྱེད་ཅེས་གསུངས་པ་དེ་ཉིད་ཡིན་ནོ། ། ལས་ལ་མཐུན་པ་མི་བྱིན་པའི་རྩོད་པའམ་ལས་བྱེ་བ་ནི་གནས་སྐབས་ཀྱི་བྱེ་བྲག་ལས་ཞི་བྱེད་ཀྱི་ཆོས་བརྒྱད་ཀ་འཇུག་པར་ཞུ་བ་ལས་གསུངས་ཤིང༌།
ལས་ལ་མཐུན་པ་སྦྱིན་པ་ཉིད་ཀྱིས་ཉེ་བར་ཞི་བར་འགྱུར་རོ། ། མཐུན་པ་བྱིན་པའི་སྔགས་ནི། དགེ་འདུན་བཙུན་པ་རྣམས་གསན་དུ་གསོལ། ཀོའུ་ཤམ་བི་བའི་དགེ་སློང་འདི་ལ་དགེ་འདུན་གྱི་གནས་ནས་དབྱུང་བའི་ཕྲིན་ལས་མཛད་ལགས་པས། འདི་དགེ་འདུན་གྱི་གན་དུ་མཆིས་ཏེ། བཟོད་པ་གསོལ་ནས་དགེ་འདུན་གྱི་འདི་ལ་བཟོད་པའི་ཕྲིན་ལས་མཛད་ལགས་ཏེ། བཟོད་པའི་ཕྲིན་ལས་མཛད་ལགས་པ་འཁོར་དང་བཅས་པ་འདི། དགེ་འདུན་གྱི་གན་དུ་མཆིས་ནས་མཐུན་པ་གསོལ་ཏེ། དགེ་འདུན་གྱིས་འཁོར་དང་བཅས་པ་འདི་ལ་མཐུན་པ་སྩལ་ལགས་པས། ཀོའུ་ཤམ་བི་བའི་དགེ་སློང་འཁོར་དང་བཅས་པ་མཐུན་པ་སྩལ་བ་འདི་ལ།
མཐུན་པའི་གསོ་སྦྱོང་སྩོལ་ན་གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་ཀོའུ་ཤམ་བི་བའི་དགེ་སློང་འཁོར་དང་བཅས་པ། མཐུན་པ་སྩལ་བ་ལ་མཐུན་པའི་གསོ་སྦྱོང་སྩོལ་ཏོ། ། འདི་ནི་གསོལ་བའོ། ། ཞེས་བྱ་བ་ལ་སོགས་པ་སྦྱར་བར་བྱ་བ་ཡིན་ནོ། ། མཐུན་པའི་གསོ་སྦྱོང་བྱིན་པ་དེའི་སྔོན་རོལ་དུ་མཐུན་པ་བྱིན་པའི་སྔགས་ནི། དགེ་འདུན་བཙུན་པ་རྣམས་གསན་དུ་གསོལ་ནས། བཟོད་པ་མཛད་ལགས་ཏེ་ནས་འཁོར་དང་བཅས་པ་མཐུན་པ་གསོལ་ན་གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་ཀོའུ་ཤམ་བི་བའི་དགེ་སློང་བཟོད་པའི་ཕྲིན་ལས་མཛད་ལགས་པ་འཁོར་དང་བཅས་པ་ལ་མཐུན་པ་སྩོལ་ཏོ། ། འདི་ནི་གསོལ་བའོ་ཞེས་བྱ་བ་ལ་སོགས་པ་མཛངས་ཤིང་རིགས་པའི་ལས་ཀྱི་ཆོ་ག་བདུད་རྩིའི་རྒྱ་མཚོ་ཆེན་པོ་ལྟ་བུ་རྒྱ་ཆེར་གསུངས་པ་ཡིན་ནོ། །
འདི་ལ་དགོས་པའི་དོན་ནི། དགེ་འདུན་མཐའ་དག་ཐུགས་རྩེ་གཅིག་ཏུ་བསྡུས་ཏེ་འདུས་པ་རྒྱ་མཚོ་ལྟ་བུ་རིམ་གྱིས་འཕེལ་བར་འགྱུར་ལ། དེ་ལས་མཚོ་ཆེན་པོ་ངང་པའི་ཚོགས་ཀྱིས་གང་བ་བཞིན་དུ། ཕྱོགས་ཐམས་ཅད་ལས་རྣམ་པར་རྒྱལ་བའི་ཆོས་ཀྱི་ཁང་བཟང་མཐོ་ལ་ཡངས་པ་དག་ངུར་སྨྲིག་འཛིན་པའི་རྒྱལ་མཚན་གྱི་ཕྲེང་བ་ཚར་དུ་དངར་བ་དག་གིས་ཤིན་ཏུ་མདངས་གསལ་ཞིང་རབ་ཏུ་བརྗིད་ཆགས་པར་འཆར་བ་ཡིན་ནོ། ། འདུལ་བའི་ལག་ལེན་གྱི་ཆོ་ག་ཉེར་མཁོ་བསྡུས་པ་ལས་ལག་ལེན་གཞུང་ཇི་ལྟ་བ་བཞིན་དུ་བརྗོད་ནས། མཐའ་དཔྱོད་ཀྱི་རིགས་པ་བཤད་པ་སྟེ་ལེའུ་གཉིས་པའོ། ། གཉིས་པ་དེ་ལྟར་བསྟན་པའི་ཕན་ཡོན་ལུང་དང་སྦྱར་བས་མཇུག་བསྡུ་བ་ནི། འདིར་ཚིགས་སུ་བཅད་ནས་བརྗོད་པར་བྱ་སྟེ། སྟོན་པ་འཇིགས་མེད་དཔའ་བོ་དེ། ། མཆོག་ཚོགས་འདུས་པའི་ནགས་ཁྲོད་དུ། །
ཆོས་འདུལ་སེང་གེའི་སྐུར་སྟོན་པ། ། ལས་ཀྱི་ཆོ་ག་འདི་ཡིན་ནོ། ། སངས་རྒྱས་འཇིག་རྟེན་བྱོན་པ་བདེ། ། ཆོས་བསྟན་པ་ནི་དེ་བས་བདེ། དགེ་འདུན་མཐུན་པ་མཆོག་ཏུ་བདེ། ། འདི་ནི་དགེ་འདུན་མཐུན་པའི་རྒྱུ། ། དགེ་འདུན་མཐུན་པར་དམ་པའི་ཆོས། ། རིང་དུ་གནས་པའི་རྒྱུ་ཡིན་ནོ། ། དམ་ཆོས་གནས་པ་འཇིག་རྟེན་དུ། ། རྫོགས་སངས་རྒྱས་རྣམས་འབྱུང་བའི་རྒྱུ། །
གང་ཡང་འདི་ན་ཕན་པ་དང༌། ། བདེ་བའི་འབྱུང་གནས་བསྟན་པ་ཡིན། ། བསྟན་པ་བསྡུད་དང་འཛིན་པ་ཡི། ། རྩ་བ་དགེ་སློང་ཉིད་ཡིན་ནོ། ། དགེ་སློང་དག་གི་དགེ་འདུན་གྱི། ། འདུས་པའི་རྒྱ་མཚོ་གང་བ་ན། ། དེ་ན་ཐུབ་པའི་བསྟན་པ་དང༌། ། སྟོན་པ་ཉིད་ཀྱང་དེ་ན་བཞུགས། ། གང་ཞིག་ལས་ཀྱི་ཆོ་ག་ལ། ། ནན་ཏན་བགྱིད་པ་ཡོད་མིན་ན། །
ཚུལ་ཁྲིམས་རྣམ་པར་དག་མི་འགྱུར། ། དེ་མེད་དགེ་སློང་ཡོད་མིན་པ། ། དེ་ཕྱིར་ལས་ཀྱི་ཆོ་ག་ནི། ། དགེ་སློང་ཚོགས་ཀྱི་སྟོན་པ་ཞེས། ། རང་བྱུང་ཉིད་ཀྱིས་གུས་བཅས་པས། ། ནན་ཏན་དགེ་སློང་ཚོགས་མདུན་བསྟོད། ། སྡེ་སྣོད་གཞན་ནི་བསྟན་པ་ཙམ། ། ཉིད་ཡིན་འདི་ནི་སྟོན་པ་ཡང༌། ། ཡིན་ཕྱིར་སྡེ་སྣོད་མ་ལུས་པ། ། ཀུན་ལས་ཁྱད་པར་འཕགས་པའོ། །
འདུལ་བར་གཏོགས་པའི་ལས་ཀྱི་གཞིར། ། ནན་ཏན་བྱེད་པ་ཡོད་དེ་སྲིད། ། ལུང་དང་རྟོགས་པའི་བདག་ཉིད་ཀྱི། ། བསྟན་པ་བཞུགས་པར་བརྗོད་པ་ཡིན། ། དེ་མེད་དམ་ཆོས་གཞན་ཡོད་ཀྱང༌། ། བསྟན་པ་གནས་པར་བཞག་མི་ནུས། ། སྡེ་སྣོད་མང་པོའི་དོན་བསྒྲུབས་ཀྱང༌། ། འདུལ་བའི་བསླབ་པ་མི་སྦྱོང་ན། ། དགེ་སྦྱོང་ཚུལ་གྱི་འབྲས་བུ་ཡང༌། ། ཐོབ་པར་རུང་བ་མ་ཡིན་ནོ། །
བླ་མེད་ཐེག་པར་རབ་ཞུགས་ཀྱང༌། ། ཆོས་འདིའི་ཚུལ་དང་མི་ལྡན་ན། ། ཐར་པའི་གྲོང་ལས་རྒྱང་རིང་ཕྱིར། ། བསྟན་པ་འཛིན་པའི་གྲངས་མི་འགྲོ། ། རྒྱལ་བའི་ཆོས་ཚུལ་ཇི་སྙེད་པ། ། འདུལ་བའི་ཚུལ་དང་ལྡན་དེའི་ཕྱིར། ། ཆོས་ཀུན་གྱི་ནི་འདྲེན་པ་དང༌། ། ཆོས་ཀྱི་ཉིང་ཁུའང་འདི་ཡིན་ནོ། ། ཚུལ་ཁྲིམས་ལྡན་པ་ཡོན་ཏན་ཀུན། ། སྐྱེ་བའི་གཞིར་གསུངས་དེ་ཡི་ཕྱིར། །
འདུལ་བ་འདི་ནི་ཡོན་ཏན་ཀུན། ། སྐྱེ་བའི་ས་གཞི་བཟང་པོ་ཡིན། ། མ་ཐོབ་ཆོས་རྣམས་འཐོབ་པ་དང༌། ། ཐོབ་ཟིན་མི་ཉམས་པ་ཡི་རྒྱུ། ། ཚུལ་ཁྲིམས་བསྲུང་བ་ཡིན་དེའི་ཕྱིར། ། ཡོན་ཏན་རྣམས་ཀྱི་རྟེན་ཡིན་ནོ། ། མཆོག་ཏུ་དགའ་བ་མང་བ་དང༌། ། འགྱོད་པ་མེད་ཅིང་གྲགས་པར་ལྡན། ། ལྷ་རྣམས་ཀུན་གྱིས་བསྲུང་བྱེད་པ། ། དེ་ཕྱིར་ཕུན་ཚོགས་ཀུན་གྱི་གཞི། །
མང་ཐོས་རིག་པའི་གནས་ཤེས་ཀྱང༌། ། འདུལ་བར་གཏོགས་པའི་ཆོ་ག་ཡི། ། སྲབ་འདི་མེད་པར་འཕྱན་བྱེད་ན། ། ཉམ་ངའི་གནས་སུ་འཁྱམས་པར་འགྱུར། ། ལང་ཚོའི་ཆང་གི་རབ་མྱོས་པའི། ། འདོད་ལྡན་གླང་ཆེན་སྨྱོན་པའི་ཚོགས། ། མ་ལུས་འདུལ་ཞིང་སྦྱོང་བ་ཡང༌། ། ཆོས་ཚུལ་ལྕགས་ཀྱུ་འདི་ཁོ་ན། ། ལྷག་པའི་ཚུལ་ཁྲིམས་མི་ལྡན་ན། ། ལྷག་པའི་སེམས་དང་ཤེས་རབ་ཀྱང༌། །
མི་འབྱུང་དེ་ཕྱིར་རྟོགས་པ་ཡི། ། བསྟན་པའི་རྩ་བའང་འདི་ཡིན་ནོ། ། ཆོས་འདི་དགེ་འདུན་བསྡུ་བ་དང༌། ། འདུས་པའི་མཚོ་ཆེན་གང་བ་དང༌། ། ཁྲིམས་ལྡན་དགེ་སློང་ངང་པའི་ཚོགས། ། བདེ་བར་གནས་པའི་རྒྱུ་ཡིན་ནོ། ། གནོང་མི་འཁུར་བ་ཚར་གཅོད་ཅིང༌། ། ནད་པ་དབུགས་ཀྱང་དབྱུང་བ་དང༌། ། འཇིག་རྟེན་སྐྱོང་བ་བཞི་པོ་ཡང༌། ། ངང་གིས་འདུ་བ་འདི་ཡིན་ནོ། །
བསྟན་པའི་རྒྱ་མཚོར་ལེགས་ཞུགས་པའི། ། རབ་བྱུང་ཚོང་པའི་ཚོགས་རྣམས་ཀྱི། ། བསོད་ནམས་སྒོས་སྐལ་གྱིས་ཐོབ་པའི། ། ཟོང་ཆེན་རིན་ཆེན་འདི་ཁོ་ན། ། ཆོས་འདུལ་ཉེས་སྤྱོད་ཀུན་སྡོམ་པའི། ། གྲུ་ཆེན་འདི་དང་མི་ལྡན་ན། ། ཟབ་དོན་སྐྱ་བ་འཛིན་མཁས་ཀྱང༌། ། འཁོར་བའི་རྒྱ་མཚོ་རྒལ་མི་ནུས། ། ཏིང་ངེ་འཛིན་དང་ཤེས་རབ་ཀྱི། ། རྐང་པར་ལྡན་ཡང་ཉེས་སྤྱོད་ཀྱིས། །
ཆུ་ལོན་ཟམ་པ་འདི་མེད་ན། ། མངོན་མཐོའི་ཁང་བཟང་དེར་མི་བགྲོད། ། ཉེས་སྤྱོད་ཟློག་པའི་གོ་ཆ་ཡིས། ། རང་སེམས་དཔའ་བོ་མ་བསྲུང་ན། ། ཤེས་རབ་ཏིང་འཛིན་མཚོན་རྣོ་ཡང༌། ། ཉོན་མོངས་གཡུལ་ངོ་བཟློག་མི་ནུས། ། སྔགས་དང་ཕ་རོལ་ཕྱིན་གཞུང་གི ། ཆོས་ཚུལ་ཀུན་ལ་རབ་མཁས་ཀྱང༌། ། འདུལ་བའི་ཚུལ་དང་མི་ལྡན་ན། ། བསྟན་པའི་བདག་པོར་འོས་མ་ཡིན། །
བཤེས་གཉེན་བསྟེན་དང་ཉེས་པ་ལས། ། བཟློག་ཅིང་བསླབ་པ་སྦྱོང་བ་དང༌། ། བདེ་བར་གནས་པའི་རྐྱེན་བརྟེན་པ། ། ཆོས་འདིར་སློབ་པའི་ཚུལ་ཡིན་ནོ། ། མ་ཐོབ་ཐོབ་པར་བྱེད་པ་དང༌། ། ཚུལ་ཁྲིམས་འཆལ་པའི་ནད་སེལ་ཞིང༌། ། བག་ཡོད་པ་དང་དྲན་བསྟེན་པ། ། ཆོས་འདིར་སློབ་པའི་ཚུལ་ཡིན་ནོ། ། མང་དུ་ཐོས་པའི་ནགས་ཁྲོད་ན། ། ཚུལ་ཁྲིམས་དྲི་ཞིམ་དང་ལྡན་པའི། །
ལང་ཚོ་ཡོལ་བའི་དགེ་སློང་དེ། ། བསྟན་པ་འཛིན་པའི་བདག་པོར་འོས། ། ཆོས་འདུལ་རིན་ཆེན་ཁྲིར་འཁོད་པ། ། གང་དེ་ཟབ་དང་རྒྱ་ཆེ་བའི། ། ཆོས་ཀྱི་སྲིད་ལ་དབང་བསྒྱུར་ཕྱིར། ། ཆོས་ཀྱི་རྒྱལ་པོའི་སྡོམ་བརྩོན་དེ། ། གནས་མལ་འཁོར་ཡུག་ཡངས་པའི་དབུས། ། ཅི་འདོད་སྨན་གྱི་ཆུ་གཏེར་ཅན། ། ཆོས་གོས་རླབས་ཕྲེང་ཉེར་འཁྲུག་པའི། ། མཐའ་གཉིས་སྤངས་པའི་བདུད་རྩིའི་འཚོ། །
འདུལ་བའི་ལག་ལེན་གྱི་ཆོ་ག་ཉེར་མཁོ་བསྡུས་པ་ལས། ལས་ཀྱི་ཆོ་ག་ལ་ལུང་བཞིན་དུ་བསྟོད་པའི་ཚིག་ལེའུར་བྱས་པ་ཞེས་བྱ་བ་སྟེ་ལེའུ་གསུམ་པའོ། ། རྣམ་དཔྱོད་ལྷ་བརྒྱའི་གཙུག་གི་ཆོས་ཀྱི་ཁྲིར། ། དོན་བཟང་བཙོ་མའི་གསེར་གྱི་མདངས་གསལ་ཞིང༌། ། རབ་སྙན་ཚིག་གི་མཚན་དཔེའི་འོད་ཕྲེང་ཅན། ། སྲོལ་འབྱེད་གསར་པའི་ཐུབ་དབང་གདོང་ལྔ་པ། ། མཐོང་བའི་མོད་ལ་གསེར་གྱི་མངལ་ལྡན་ཡང༌། ། དྲེགས་པའི་གཙུག་རྒྱན་ས་ལ་འཕོ་འགྱུར་ཞིང༌། ། མཆོད་སྦྱིན་བརྒྱ་པའི་རལ་པའི་གངས་ཁྲོད་ན། ། ཕྱོགས་ལས་རྣམ་པར་རྒྱལ་བའི་རྔ་དབྱངས་ལེན། །
མདོ་ལུང་ཉི་ཟླ་ནུབ་པའི་སྔོ་སངས་མ། ། རང་བཟོའི་གོས་དམར་གྱོན་པའི་ཐུན་མཚམས་འདིར། ། འདི་ཙམ་ཁོ་ནར་ཤེས་པའི་དགེ་སློང་དེ། ། མཁས་པའི་གྲགས་དཀར་ཐོབ་པར་གདོན་མི་ཟ། ། འཆད་རྩོད་གྲོགས་ཀྱི་གདོང་པ་ལྟ་འདོད་པའི། ། རྣམ་དཔྱོད་སྒེག་འགྲོས་ཤེས་པའི་ཟུར་མིག་ལས། ། སྡེབ་སྦྱོར་ཤར་གྱི་རི་བོའི་འཁྱམས་ཆེན་དུ། ། གཞུང་བརྩོམ་ལང་ཚོ་ལྡན་པའི་མགྲོན་པོ་བོས། ། རང་བཟོའི་འཛུམ་དཀར་གཡོ་བའི་སྒེག་ལྡན་མ། ། ཉེས་པའི་ཆ་ཤས་བསགས་པའི་གནོང་ཁུར་ནས། །
ནུབ་རིའི་མལ་སྟན་འཛིན་པའི་ཟོལ་གྱིས་ནི། ། མི་མངོན་དབྱིངས་ཀྱི་རྒྱ་མཚོར་ཅི་མི་འཇུག ། རྣམ་དཔྱོད་ཤར་གྱི་རི་བོའི་བ་གམ་ལ། ། མགྱོགས་པར་འཛེགས་པའི་རྣམ་བཤད་འོད་བརྒྱ་པ། ། འཇིག་རྟེན་མེས་པོའི་ཐོད་ལ་ངལ་གསོ་ཞེས། ། ཀུན་ཁྱབ་གྲགས་པའི་རྔ་ཆེན་འདི་བརྡུངས་པས། ། དྲེགས་ལྡན་སྐར་མས་ཁེངས་པའི་ཟས་སྐྱུགས་ནས། ། མངོན་པར་རློམ་པའི་མདངས་ཀྱང་མ་ཤོར་རམ། ། ལེགས་བཤད་སྦྲང་རྩི་འཛིན་པའི་འདོད་ལྡན་ཀུན། ། དེ་རིང་ཆོས་ཀྱི་སྐྱེད་ཚལ་འདིར་སྤྱོན་དང༌། །
དམ་ཆོས་འདུལ་བའི་འཛུམ་དཀར་ཕྲེང་ལྡན་དེར། ། རྩེད་འཇོའི་ཟོལ་གྱིས་འགྲོགས་པ་ལྷུར་ལེན་ཏོ། ། མནའ་དུས་འདུལ་འཛིན་ཉིན་མོའི་མགོན་དེ་ཀུན། ། ནུབ་རིའི་ཁྲི་ལ་བཞུགས་ནས་རིང་ཞིག་ལོན། ། དེ་དུས་མདོ་ལུང་འོད་དཀར་གཡོ་ལྡན་པའི། ། བློ་བཟང་ཟླ་བ་ཉག་ཅིག་འདི་ན་ཤར། ། མང་ཐོས་གཉིས་འཐུང་རིག་པའི་མཆེ་བ་ཅན། ། གསུང་རབ་ཤེས་པའི་ཆང་གིས་རབ་མྱོས་ནས། ། ཟབ་དོན་བདེ་བའི་མལ་དུ་གཉིད་ལོག་ཚེ། ། རེ་འདོད་ལྕག་གིས་རིངས་པར་བསྐུལ་བ་ན། །
ལུང་མངས་གསེར་གྱི་དྲྭ་བས་གདོང་གཡོགས་ཤིང༌། ། ཡང་དག་རིགས་པའི་མཚོན་གྱི་འཁོར་ལོ་ཅན། ། ཡོངས་རྫོགས་བསྟན་པ་འདེགས་པའི་ཁུར་ཁྱེར་བའི། ། བློ་བཟང་གླང་ཆེན་བསྟན་པའི་ཚལ་ན་རྒྱུ། ། མཐའ་གཅོད་རིགས་པའི་སྒེག་འགྲོས་ཤེས་པ་དང༌། ། ལག་ལེན་ལུང་གི་ཐིག་ཕྲེང་འཛིན་པ་དང༌། ། བསྟོད་པའི་རྫ་རྔ་མགྲིན་པར་བརྡུང་བ་དང༌། ། ལེགས་བཤད་འོ་མའི་རྒྱ་མཚོར་རྩེ་འདོད་ན། ། མང་དུ་ཐོས་པའི་ཆུ་གཏེར་འགྲམ་ངོགས་སུ། ། ལེགས་བཤད་མགྲིན་པའི་རྔ་སྒྲ་མ་ཉམས་ཤིང༌། །
བསྟན་ལ་བསམ་པའི་ཐིག་ཕྲེང་མང་པོ་ཅན། ། བློ་བཟང་ངང་པ་དེ་དང་ཕྲད་པར་གྱིས། ། གཞན་ཟེར་གྱ་གྱུའི་འཁར་བ་ལ་རྟེན་འགའ། ། རང་བློའི་གོམས་སྟབས་འདོར་བའི་མཐུ་མེད་པས། ། མུན་ནག་ཅོང་རོང་སྦུབས་ན་ལྷུང་བཞིན་དུ། ། བླུན་པོས་བཅོས་པའི་སྨྱོ་ཆུའི་ཁུ་འཐུངས་པས། ། རང་བཟོར་བརྩོམ་པའི་སྤྲིན་གྱི་ནགས་ཁྲོད་དེར། ། ཕྲག་དོག་གླེང་ཕྲེང་རལ་པའི་ཁུར་ཁྱེར་བའི། ། དམ་པ་སྨོད་པའི་དབྱངས་ཀྱི་ང་རོ་ཅན། ། སྨྲ་བའི་སེང་གེ་དེ་དག་ངལ་གསོ་ཅིག །
ཐུབ་རྣམས་དགྱེས་པའི་ལེགས་བཤད་མགྲིན་པའི་དབྱངས། ། བསྟན་འཛིན་གྲོགས་པོའི་རྣ་བའི་ཆུ་གཏེར་དུ། ། རྩེ་དགའི་ཨུད་པལ་བཞད་པའི་ངོ་མཚར་འདིས། ། ལེགས་བཤད་སྦྲང་རྩི་སྐྱུགས་པའི་འདོད་ལྡན་མ། ། ཆོས་འདོད་དབྱིངས་ཀྱི་མཛའ་བོ་དང་འགྲོགས་པའི། ། ནོར་བུའི་བསིལ་ཡབ་འབབ་པའི་ལྡིང་ཁང་ན། ། མགྲིན་པའི་དྲིལ་དབྱངས་འཁྲོལ་བ་ཨེ་མ་མཚར། ། ཐོས་པའི་ཆུ་གཏེར་བསགས་པའི་འགྲམ་ཞིག་ན། ། ཚུལ་ཁྲིམས་དག་པའི་གྲུ་ཆེན་ཉམས་དགའ་བར། ། ལུང་དང་རིགས་པའི་རྔ་སྒྲས་ལེགས་འཁྱུད་པའི། །
ལག་ལེན་བ་དན་དཀར་པོ་མཚར་དུ་མངར། ། ཡོངས་ཀྱི་བཤེས་གཉེན་ཤཱཀྱ་རྒྱལ་མཚན་དཔལ། ། འདུལ་མངོན་རྒྱ་མཚོའི་ཡིད་བཞིན་རིན་ཆེན་ཞབས། ། བསོད་ནམས་ཆུ་གཏེར་ཚུལ་ཁྲིམས་རླབས་ཕྲེང་ཅན། ། དེ་སྲས་ཐུ་བོ་དོན་ཡོད་མཁྱེན་པའི་དཔལ། ། ཡོངས་འཛིན་རྣམ་བཞིའི་ཞབས་སེན་རི་བོང་གཟུགས། ། གཙུག་རྒྱན་ཟླ་བའི་དཔུང་པར་གར་མཛད་པའི། ། བློ་བཟང་བློ་མཚོའི་ཤེལ་དཀར་ཕོ་བྲང་ནས། ། ཁྲིམས་ལྡན་བདེ་འབྱུང་མང་པོའི་གཙུག་རྒྱན་དུ། ། ལག་ལེན་བདུད་རྩི་སྤྲོ་བྱེད་འདི་འཆར་གྱི། །
བསྟན་པའི་རྒྱ་མཚོ་གང་ཞིང་འཕེལ་བར་ཤོག ། ཅེས་པ་འདི་ནི་དབུ་རུ་བྱང་ཕྱོགས་ཀྱི་རྒྱུད་དུ་བྱུང་བའི་འདུལ་བ་འཛིན་པ། ཐུབ་པའི་བརྟུལ་ཞུགས་མཆོག་ལ་ལེགས་པར་གནས་པའི་དགེ་སློང༌། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། རབ་ཏུ་དགའ་བ་ཞེས་པ་ཆུ་ཕོ་འབྲུག་གི་ལོ་ས་གས་ཉ་བའི་ཡར་ཚེས་འགྲུབ་སྦྱོར་བཟང་པོ་ལ། གཙང་གཡས་རུ་ཤངས་ཀྱི་སའི་ཐིག་ལེ་གྲུབ་ཆེན་ཁྱུང་པོ་རྣལ་འབྱོར་གྱིས་འཕྲིན་ལས་བསྐྱངས་པའི་གནས་སུ་ལེགས་པར་གྲུབ་པ་ཡིན་ནོ། ། མངྒ་ལཾ་བྷ་ཝནྟུ།། །། དགེའོ།། །། ཤུ་བྷཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས།
བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
