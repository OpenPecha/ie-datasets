ས་སྐྱ་བཀའ་འབུམ།
པོད ༤༩
བདེ་མཆོག་རྩ་བརྒྱུད་ཀྱི་དཀའ་འགྲེལ།
༼ཁ༽ ༄༅། །བདེ་མཆོག་རྩ་བརྒྱུད་ཀྱི་དཀའ་འགྲེལ་བཞུགས།། ༄༅། །བླ་མ་དམ་པ་རྣམས་ལ་ཕྱག་འཚལ་ལོ། ། ལ་གྷུ་སཾ་བ་ར་ལེའུ་ལྔ་བཅུ་རྩ་གཅིག་པ་ལས། ལེའུ་དང་པོས་རྒྱུད་ཀྱི་དོན་མདོར་བསྟན། ལེའུ་བཞི་བཅུ་རྩ་དགུས་རྒྱས་པར་བཤད། ཐ་མས་མཇུག་བསྡུས་ནས་བསྟན་ཏོ། ། ལེའུ་དང་པོའི་ཡང་དེ་ནས་ཞེས་བྱ་བ་རྐང་པ་གཉིས་ཀྱིས་རྒྱུད་རྒྱས་པར་ནམ་མཁའ་དང་མཉམ་པ་དང་མཚམས་སྦྱར་བའི་སྒོ་ནས། རྒྱུད་བསྡུས་པ་བཤད་པར་གླེང་བསླང་བ་བསྟན་ཏོ། ། ཧེ་རུ་ཀ་དཔལ་ཞེས་བྱ་བ་ལ་སོགས་པ་རྣམས་ཀྱིས།
གླེང་བསླང་བའི་སྐབས་གྱིས་གསང་བའི་དོན་བཤད་དོ། ། དེ་ལ་དེ་ནས་ཞེས་བྱ་བ་བཀྲ་ཤིས་པའི་དོན་ཏེ། ཨ་ཐའི་ཨ་ནི་སྐྱེ་བ་མེད་པའི་དོན་ཡིན་པས། སྐྱེ་བ་མེད་པའི་རང་བཞིན་གྱིས་བཀྲ་ཤིས་པའོ་གསུང་ངོ༌། ། དེ་ཡང་ཨ་ཐ་འདུས་པ་ལས། ཨོཾ་འབྱུང་བ་ནི་བཀྲ་ཤིས་པའི་དོན་ཡིན་ནོ། ། ཞེས་གསུང་ངོ༌། ། གསང་བ་ཞེས་བྱ་བ་འདི་བརྗོད་བྱ་དང་རྗོད་བྱེད་དོ། ། དང་པོ་ནི་རིམ་པ་གཉིས་ལས་བསྐྱེད་རིམ་ནི། ཕ་རོལ་ཏུ་ཕྱིན་པའི་ཐེག་པ་ལ་གསང་བའོ། །
གཉིས་པ་ནི་རྒྱུད་སྡེ་འོག་མ་གསུམ་ལའང་གསང་བའམ། དེ་ཡང་དེ་ལས་སྐྱེས་པའི་དེ་ཁོ་ན་ཉིད་ནི་ས་བཅུའི་བྱང་ཆུབ་སེམས་དཔའི་སྤྱོད་ཡུལ་མ་ཡིན་པ་དང༌། སངས་རྒྱས་ཉག་གཅིག་གི་སྤྱོད་ཡུལ་ཡིན་པས་གསང་བའོ། ། གཉིས་པ་ལ་བརྒྱུད་པའི་གདམས་ངག་མེད་པ་རྣམས་ཀྱིས་གོ་བར་དཀའ་བའི་ཕྱིར་གསང་བའོ། ། ཚུལ་ཇི་ལྟར་བཤད་ཅེ་ན་མདོར་བསྡུས་པ་ཁོ་ན་ཡིན་ཏེ། སྒྲུབ་པ་པོའི་སྒོ་ནས་བསྟན་ལ། རྒྱས་པར་མིང་ཞེས་པ་དགག་པའི་སྒོ་ནས་བསྟན་ཏེ། རྒྱུད་རྒྱས་པའི་དོན་མ་ལུས་པར་སྟོན་པའོ། ། གསང་བའི་དོན་བསྟན་པ་ལ་གསུམ་སྟེ། ཚུལ་ཇི་ལྟར་གསང་བར་གཞག་པ་དང༌།
གསང་བར་བཤད་པ་དང༌། གསང་བར་བསྒྲུབ་པའོ། ། དང་པོ་གསུམ་སྟེ། གསང་བ་ལམ་ལ་གཞག་པ་དང༌། འབྲས་བུ་ལ་གཞག་པ་དང༌། གཉིས་ཀ་ལ་གཞག་པའོ། ། དེའི་དང་པོ་ལ་ཡང་གཉིས་ཏེ། བསྐྱེད་པའི་རིམ་པ་དང༌། རྫོགས་པའི་རིམ་པ་གཞག་པའོ། ། དང་པོ་ནི་ཧེ་རུ་ཀ་དཔལ་ཡང་དག་སྦྱོར་གྱིས་ཡབ་ཡུམ་དངོས་སུ་བསྟན།
གཞན་ཤུགས་ལས་ཤེས་པར་བྱའོ། ། ཡང་ཚོགས་པ་ལ་བཤད་པ་ལྟར་ཕྱིའི་དཀྱིལ་འཁོར་འབྲས་བུ་སྤྱི་ལ་དམིགས་པ་རུ་བྱང་ཆུབ་ཀྱི་དག་པ་ཆོས་སྐུ་ལ་དམིགས་པ། ཀ་ལུས་ཀྱི་དཀྱིལ་འཁོར་ལོངས་སྐུ་ལ་དམིགས་པ། དཔལ་གསང་བའི་མཆོད་པ་ལ་སྤྲུལ་སྐུ་ལ་དམིགས་པ། ཡང་འབྲས་བུ་སྤྱི་ལ་དམིགས་པ་གཅིག་པུའི་དབང་དུ་བྱས་ན། དཔལ་བདེ་བ་ཆེན་པོའི་ཙཀྲ། ཧེ་ཐུགས། རུ་གསུང༌། ཀ་སྐུ། ཡང་དག་སྦྱོར་དམ་ཚིག་གི་དཀྱིལ་འཁོར་ཏེ།
གཙོ་བོའི་ཕྱག་དང༌། སྤྱན་དང༌། སྔགས་དང་སྦྱོར་བའི་ཕྱིར་རོ། ། སློབ་མ་ལ་བཤད་པ་ལྟར་ན། དཀྱིལ་འཁོར་གཅིག་ལ་རྣམ་པར་གཞག་པ་དེ་ཡང་བསྐྱེད་རིམ་ལ་སྦྱར་ན། ཧེ་ཨཱ་ལི་ཀཱ་ལི་ལས་བྱུང་བའི་ཉི་ཟླ་ཁ་སྦྱོར་རྣལ་འབྱོར། རུ་རབ་ཏུ་ཧཱུྃ་རྗེས་སུ་རྣལ་འབྱོར། ཀ་སྐུ་རྫོགས་པ་ཤིན་ཏུ་རྣལ་འབྱོར། དཔལ་ཆོ་ག་ཐམས་ཅད་ཡོངས་སུ་རྫོགས་པ་རྣལ་འབྱོར་ཆེན་པོ། ཡང་དག་སྦྱོར།
སྐུ་གསུམ་གྱི་ཆོ་ག་ཏིང་ངེ་འཛིན་གསུམ་ལ་སྦྱོར་གསུང་ངོ༌། ། རྫོགས་པ་ལྟར་ན་དགའ་བ་བཞི་དང་སྐུ་བཞི་སྟེ་དཔལ་ལྷན་སྐྱེས། ཧེ་ཁྱད་པར་གྱི་དགའ་བ། རུ་མཆོག་དགའ། ཀ་དགའ་བ། ཡང་དག་སྦྱོར་ལམ་དུ་སྦྱར་བའོ། ། གསང་བའི་མཆོད་པ་མཆོག་ལས་བྱུང་བ་དགའ་བ་བཞི་པོ་དེ་ཉིད། སྐུ་བཞི་དང་སྦྱར་ན། དཔལ་བདེ་བ་ཆེན་པོའི་སྐུ། ཧེ་ཆོས་སྐུ།
རུ་ལོངས་སྐུ། ཀ་སྤྲུལ་སྐུ། ཡང་དག་སྦྱོར་བཞིར་སྦྱོར་བའི་འབྲས་བུ་ལ་སྦྱོར་བའོ། ། འདོད་པའི་དོན་ནི། ཀུན་གྱི་འབྲས་བུ་མཆོག་དང་ཐུན་མོང་ངོ༌། ། བླ་མ་ཞེས་པ་རྒྱུད་སྡེ་འོག་མ་གསུམ་གྱི་ལམ་མོ། ། ལས་ཀྱང་བླ་མ་ནི་རྣལ་འབྱོར་བླ་མ་མེད་པའི་ལམ་རིམ་གཉིས་སོ། ། མཁའ་འགྲོ་མའི་དྲྭ་བའི་སྡོམ་ནི་ཁྱད་པར་དུ་སམྦ་ར་སྟེ་ཁྱད་པར་དུ་གྲུབ་ཉེ་བའི་ཕྱིར་གསུང༌། ད་ནི་གསང་བ་ཞེས་པ་ལ་སོགས་པ་གསང་བ་བཤད་པ་ལ་གསུམ་སྟེ། དྲང་བའི་དོན་དང༌།
ཡི་གེའི་དོན་དང༌། ངེས་པའི་དོན་དུ་བཤད་པའོ། ། དང་པོ་ནི་ཆོས་འབྱུང་གི་རྒྱུ་ཕུན་སུམ་ཚོགས་པ་ལྔ་སྟེ། དེ་ཡང་གསང་བ་ཞེས་པས་འདི་སྐད་དེ། གསང་བའི་སྐད་འདི་ཁོ་ན་སྐད་ཐོས་ཞེས་བྱས་པས་མང་ཉུང་མེད་པ། སྒྲོ་སྐུར་དང་བྲལ་བ་བསྟན་ཏེ། གསང་བ་ཆོས་ཀྱི་རང་བཞིན་ནོ། ། མཆོག་ཅེས་པ་བདག་གིས་ཐོས་པ་སྟེ། གང་ཟག་མཆོག་ཏུ་གྱུར་པ་སྟེ་ས་བཅུའི་མངའ་བདག་བྱང་ཆུབ་སེམས་དཔའ་ཕྱག་ན་རྡོ་རྗེས་ཐོས་ཞེས་པས་བརྒྱུད་པ་བཀག་པ་སྟེ། གང་གིས་ཐོས་པའི་སྡུད་པ་པོའི་རང་བཞིན་ནོ། །
དགེས་པ་ཞེས་བྱ་བ་ཐོས་པའི་ཤེས་རབ་ཀྱིས་ཐོས་པ་སྟེ། ཟག་མེད་ཀྱི་དགའ་བ་ཁྱད་པར་ཅན་སྐྱེས་པས་ན་དགེས་པ་ཞེས་བྱ་ལ། ཐོས་པ་ཙམ་ཡིན་གྱི་དོན་ཇི་ལྟ་བ་བཞིན་དུ་མངོན་དུ་གྱུར་པ་མེད་པར་བསྟན་ཏེ་ཐོས་པའི་ཤེས་རབ་ཀྱི་རང་བཞིན་ནོ། ། དེ་ལྟར་གསུམ་པོ་དེས་རྒྱུད་ཀྱི་དོན་ཐོས་པ་དེ་ཁོ་ན་ལྟར་བདེན་པའི་རང་བཞིན་ཡིན་པས་ན་རང་བཞིན་ཕུན་སུམ་ཚོགས་པ་བསྟན་ཏོ། ། ཐམས་ཅད་བདག་ཉིད་ཅེས་པ་ནི་ཆོས་ཀྱི་དབྱིངས་ཀྱི་གནས་ཕུན་སུམ་ཚོགས་པ་སྟེ། དོན་ཆོས་ཐམས་ཅད་ཀྱི་བདག་ཉིད་རྣམ་ཐར་སྒོ་གསུམ་ཡིན་པ་རྣམ་པ་ཕྱི་ཆོས་འབྱུང་དུ་ཆུད་པའི་གཞལ་ཡས་ཁང་ལྷ་ཐམས་ཅད་ཀྱི་བདག་ཉིད་ཀྱི་རྩིག་པ་ལྔ་ལས་གྲུབ་པ་ཡིན་ནོ། ། རྟག་ཏུ་གཞུག་པ་བགྱིས་ན་བསམ་གྱིས་མི་ཁྱབ་པའི་དུས་ཏེ། དུས་གསུམ་མཉམ་པ་ཉིད་དུ་གྱུར་པའི་ཆོས་ཀྱི་དབྱིངས་ལ། ཆོས་སྐུ་དབྱིངས་དང་ཡེ་ཤེས་དབྱེར་མེད་ཀྱི་ཚུལ་གྱིས་བཞུགས་ལ། ལོངས་སྐུ་འོག་མིན་ན་གནས་ལ་སོགས་པ་ལྔ་མི་འགྱུར་བའི་ཚུལ་གྱིས་བཞུགས་ལ།
སྤྲུལ་པའི་སྐུ་གནས་སོགས་ངེས་པ་མེད་པ་སེམས་ཅན་གྱི་དོན་ལ། རྒྱུད་གྱི་རྟག་པར་བཞུགས་པའོ། ། སྟོན་པ་ཕུན་སུམ་ཚོགས་པ་ནི། མཁའ་འགྲོ་ཀུན་དངོས་སེམས་དཔའ་ནི། ། ཞེས་པ་རྒྱུ་རྡོ་རྗེ་སེམས་དཔའ་གདུལ་བྱ་ལ་སྐུ་མདོག་དཀར་པོར་སྣང་བ། རྡོ་རྗེ་སེམས་དཔའ་བདེ་བའི་མཆོག ། ཅེས་བྱ་བ་འབྲས་བུ་རྡོ་རྗེ་འཛིན་པ་སྟེ་སྐུ་མདོག་ནག་པོར་སྣང་བ། འདི་ནི་རང་བྱུང་ལ་སོགས་པ་ཡིན་གྱི་ཆོས་ཏེ་གོ་སླའོ། ། གཉིས་པ་ཡི་གེའི་དོན་དུ་བཤད་པ་ནི། ཧ་སྱེ་ལ་སོགས་པ་ཡི་གེ་གཅིག་ཏུ་སྟེ།
སཾ་པུ་ཊའི་བརྟག་པ་དང་པོའི་དང་པོར་བསྟན་ལ། དེའི་དོན་གཉིས་པ་ལས་བཤད་དེ། རྫས་བཅུའི་དང་པོ་དེ་ནི་བཅུད་ལེན་དུ་འགྱུར་རོ། ། བསྟེན་པའི་དུས་དྲུག་གམ་བརྒྱད་དུ་བསྟན་ཏེ། ཡང་ཐུན་མཚམས་སུ་དམ་ཚིག་བསྟེན་པའི་ཕན་ཡོན་ནི། མཁའ་འགྲོ་ཀུན་དངོས་ཞེས་པས་བསྟན་ཏེ། མཁའ་འགྲོ་ཀུན་དངོས་ནི་སེམས་ཅན་ཀུན་གྱི་བདག་པོར་གྱུར་པའོ། ། སེམས་དཔའ་ནི་ཚེ་རིང་བར་འགྱུར་པ་ལ་སོགས་པའོ། ། རྡོ་རྗེ་སེམས་དཔའ་ནི་རྟོག་པ་ཆུང་བ་དང༌། རྟོག་པས་མི་ཕྱེད་པར་འགྱུར་བའོ། །
བདེ་བའི་མཆོག་ནི་ལུས་དང་སེམས་བདེ་བའི་རང་བཞིན་དུ་འགྱུར་བའོ། ། རང་འབྱུང་ནི་འདོད་པ་མེད་པར་དམ་ཚིག་བསྟེན་པའི་ནུས་པ་ཙམ་གྱིས་འབྱུང་བའོ། ། བཅོམ་ལྡན་ནི་དབང་ཕྱུག་ལ་སོགས་པ་ཡོན་ཏན་དུ་མ་དང་ལྡན་པ་ཡིན་ལ། དེ་ལྟ་བུའི་ཡོན་ཏན་གྱི་ཆ་ཤས་དམ་ཚིག་ལས་འབྱུང་ཞེས་བྱའོ། ། དཔལ་ནི་གང་གིས་ཀྱང་མི་ཚུགས་པའི་སྟོབས་དང་ལྡན་པར་འགྱུར་བ་ལ་སོགས་པའོ། ། མཁའ་འགྲོ་དྲྭ་བའི་སྡོམ་གྱིས་མཁའ་འགྲོ་མ་ཐམས་ཅད་ཀྱིས་བསྙེན་བཀུར་བྱེད་པར་འགྱུར་བའོ། ། སྒྲའི་ཚུལ་ལས་བྱུང་བ་ནི་དེ་ལྟ་བུའི་རྫས་བཅུ་དྲུག་གི་བཅུད་ལེན་བསྟེན་པས་ལུས་ཟུངས་རྒྱས་པར་འགྱུར་ལ། དེའི་སྟོབས་ཀྱིས་སྒྲ་ཚུལ་ཞེས་པ་ལྟེ་བའི་ཨྃ་ལས་བྱུང་བའི་ཚུལ་གྱིས་དགའ་བ་བཞིའི་ཉམས་མྱོང་སྐྱེ་བའོ། ། དེ་ལྟ་བུའི་གང་ཟག་དེ་ནི་དམ་ཚིག་སྤྱོད་པའི་སྤྱོད་ཡུལ་ཅན་ཞེས་བྱའོ། ། གསང་བ་ངེས་པའི་དོན་དུ་བཤད་པ་ལ་གཉིས་ཏེ།
ལམ་དང་འབྲས་བུའོ། ། དང་པོ་བཤད་པ་ལ་གཉིས་ཏེ། བསྐྱེད་པའི་རིམ་པ་དང་སྦྱར་བ་ནི་གསང་བ་སྒོམ་པ་རྐང་པ་གཉིས་ཀྱིས་བརྟེན་པ་ལ་སྦྱར་བ་དང༌། རྟེན་ལ་སྦྱར་བའོ། ། རྟེན་ལ་ཡང་སྒྲུབ་པ་པོའི་རྟེན་དང་ལྷའི་རྟེན་གཉིས་ལས། འོག་ནས་འབྱུང་བའི་རི་བོ་ཚང་ཚིང་ཕུག་རྣམས་ཞེས་བྱ་བ་ལ་སོགས་པ། གནས་ལྔ་པོ་དེ་རྣམས་སྐྱེ་བོའི་རྒྱུན་ལུགས་ལ་སོགས་པ་ལ་གསང་བ་སྟེ། བསྐྱེད་པའི་རིམ་པ་ལ་བརྟེན་པ་ཐོབ་པའི་ཐུན་མོང་དང་མཆོག་སྒྲུབ་པའི་གནས་ཡིན་པས་ན་མཆོག་གོ ། མེ་ཏོག་དང་འབྲས་བུ་ལ་སོགས་པས་མཛེས་ཤིང་ཉམས་དགའ་བས་ན་དགེས་པའོ། ། རྩི་ཤིང་དང་ནགས་ཚལ་ལ་སོགས་པ་དང༌།
བྱ་སྐད་སྙན་པ་སྣ་ཚོགས་པ་ཡིད་དུ་འོང་བའི་ཆུ་ཡོད་པས་ཐམས་ཅད་བདག་ཉིད་དང༌། དེར་རྟག་ཏུ་གནས་པར་འོས་པས་ན་རྟག་ཏུ་བཞུགས་ཞེས་བྱའོ། ། གཉིས་པ་ལྷའི་རྟེན་ལ་བཤད་ནས་འཇིག་རྟེན་པ་དང་ཐུན་མོང་གི་རྟེན་ནི་ས་ལ་སོགས་པ་ནས་རི་རབ་ཀྱི་བར་ཡིན་ཏེ། དེ་ཡང་གསང་བ་ས་དང༌། མཆོག་གི་ཆུ་དང༌། དགེས་པ་མེ། ཐམས་ཅད་བདག་ཉིད་རླུང༌། རྟག་ཏུ་བཞུགས་པས་རི་རབ་རྟག་གསུང༌། གཉིས་པ་ལྟར་ན་ཆོས་འབྱུང་ལ་སོགས་པ་སྟེ། དེ་ཡང་གསང་བ་ཆོས་འབྱུང་སྟེ་གསང་བར་བྱས་སོ། །
མཆོག་སྣ་ཚོགས་རྡོ་རྗེ་སྟེ་ཕྱོགས་ཐམས་ཅད་དུ་ཕྲིན་ལས་མཆོག་སྣ་ཚོགས་ཀྱིས་སེམས་ཅན་གྱི་དོན་མཛད་པ་མཚོན་གསུང༌། དགེས་པས་པདྨ་སྟེ་པདྨ་འདམ་ནས་སྐྱེས་པ་སྟེ། འདམ་གྱི་ཉེས་པས་མ་གོས་པ་དང་འདྲ་བར་འཁོར་བའི་ཉེས་པས་མ་གོས་པའི་མཚན་ཉིད་དེ་ལྟ་བུ་ནི་དགེས་པའོ། ། ཐམས་ཅད་བདག་ཉིད་ནི་གཞལ་ཡས་ཁང་རིན་པོ་ཆེ་སྣ་ཚོགས་ལས་གྲུབ་པའི་རང་བཞིན་ཡིན་པས་སོ། ། དེ་ལྟ་བུའི་རྟེན་ནམ་གནས་སུ་འཇིག་རྟེན་ལས་འདས་པའི་ལྷ་རྣམས་རྟག་ཏུ་བཞུགས་ཞེས་བྱ་བའོ། ། ད་ནི་བརྟེན་པ་བསྐྱེད་པ་ལ། སྤྱིར་སེམས་ཅན་ལ་སྦྱང་གཞི་སྐྱེ་གནས་བཞི་ཡོད་པ་ལས་འདིར་མངལ་སྐྱེས་དང་སྒོང་སྐྱེས་གཉིས་དང་སྦྱར་རོ། ། དེ་ལ་མངལ་སྐྱེས་དང་སྦྱར་ན། ཚོགས་གཉིས་བསག་པ་དང་གཞལ་ཡས་ཁང་བསྐྱེད་པ་སྔ་མ་ལྟར་བྱས་ལ་དེའི་དབུས་སུ་སྣ་ཚོགས་པདྨའི་གཟུགས་བརྙན་གྱི་ཚུལ་དུ་བྱུང་བའི་ལྟེ་བར། ཨཱ་ལི་ལས་ཟླ་བ་མེ་ལོང་ལྟ་བུ།
ཀཱ་ལི་ལས་ཉི་མ་མཉམ་པ་ཉིད། བར་དུ་ཧཱུྃ་སོ་སོར་རྟོག་པ་དེ་ལས་འོད་བྱུང་བའི་ཚུལ་གྱིས་སྟེང་དུ། ཨོཾ་ཨཱཿཧཱུྃ་གསུམ་དང༌། པདྨ་ཟླ་བ་ཉི་མ་གསུམ་སྟེ་དྲུག་སྟེང་ནས་སྟེང་དུ་རིམ་གྱིས་བསྒོམས་ལ། དེ་ཡང་ཡས་མར་ནཱ་དའི་ནང་དུ་རིམ་གྱིས་ཐིམ་ནས། ནཱ་ད་དེ་ཡང་ཀ་ར་ཀ་ར་ལ་སོགས་པའི་སྒྲ་དང་བཅས་པས་ཉི་ཟླའི་བར་གྱི་ཧཱུྃ་ལ་ཐིམ་པས། དེ་གསུམ་གཅིག་ཏུ་གྱུར་པ་བྱ་བ་ནན་ཏན། སྐུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་ཏེ། དེ་ལྟ་བུའི་མངོན་བྱང་ལྔ་ལས་གཙོ་བོ་ཡབ་ཡུམ་བསྐྱེད་པ་ནི། མཁའ་འགྲོ་ཀུན་དངོས་ཞེས་པས་བསྟན་ཏེ།
འཁོར་ཐམས་ཅད་ཀྱི་སྐྱེད་བྱེད་དམ་གཙོ་བོ་ཡིན་པའི་ཕྱིར་རོ། ། དེ་ནས་རྡོ་རྗེ་པདྨ་བྱིན་གྱིས་བརླབས་ནས་སྙོམས་པར་ཞུགས་པ་ལས་ཐིག་ལེ་དཀར་དམར་གཉིས། རྡོ་རྗེ་དང་པདྨའི་བར་དུ་བབས་པ་ལས། བདེ་བ་སྐྱེས་པ་ནི་སེམས་དཔའ་འོ། ། རྡོ་རྗེ་འཛིན་པ་ཡབ་ཡུམ་འོད་དུ་ཞུ་བ་ནི། རྡོ་རྗེ་སེམས་དཔའ་བདེ་བའི་མཆོག་གོ ། དེ་ནས་ཨ་བྷི་དྷ་ན་ལས་འབྱུང་བའི་གླུས། ལྷ་མོ་རྣམས་ཀྱིས་བསྐུལ་བ་ལས་འབྲས་བུ་རྡོར་འཛིན་དུ་བཞེངས་པ་ནི། འདི་ནི་རང་བྱུང་བཅོམ་ལྡན་འདས་ཏེ། ཐིག་ལེ་ལས་རང་བྱུང་བ་དང༌།
དབང་ཕྱུག་ལ་སོགས་པ་དང་ལྡན་པས་བཅོམ་ལྡན་འདས་དང༌། ཐམས་ཅད་ལས་རྒྱལ་བས་དཔའ་བོ་ཡིན་པས་དཔའ་བོ་དང༌། འཁོར་གྱི་མཁའ་འགྲོ་མ་རྣམས་ཀྱི་གཙོ་བོ་ཡིན་པས་མཁའ་འགྲོ་དྲྭ་བའི་སྡོམ་པའོ། ། དེས་ནི་དང་པོའི་རྣལ་འབྱོར་གསུང་ངོ༌། ། དེ་ལྟར་འབྲས་བུ་རྡོ་རྗེ་འཆང་དུ་བཞེངས་པ་དེས། དཀྱིལ་འཁོར་རྒྱལ་མཆོག་སྤྲུལ་པ་ནི་སྒྲའི་ཞེས་བྱ་བ་ལ་སོགས་པ་སྟེ། ཡབ་ཡུམ་སྙོམས་པར་བཞུགས་པའི་སྒྲས་དེ་བཞིན་གཤེགས་པ་རྣམས་སྤྱན་དྲངས་ཏེ། ཞལ་དུ་ཞུགས་པས་ཞུ་སྟེ་ཡབ་ཡུམ་གྱི་པདྨར་ཐིག་ལེ་ལས་ལྷ་གསུམ་གྱི་དཀྱིལ་འཁོར་བསྐྱེད། དེ་ལས་ཡབ་ཡུམ་སོ་སོའི་རྩ་དབུ་མ་ནས་གྱེན་ལ་དྲངས་ཏེ་ཐུགས་ཀར་བསྟིམ། འཁོར་ལོ་རྣམས་སོ་སོའི་གནས་སུ་སྤྲོ་བ་ནག་པོ་པའི་མངོན་པར་རྟོགས་པ་ལྟར་དཀྱིལ་འཁོར་འབྱུང་བའི་ཚུལ་གྱིས་སྒྲའི་ཚུལ་ལས་བྱུང་བའོ། །
ཡང་སྒྲ་ནི་ཤེས་རབ་ཡིན་ལ། ཚུལ་ནི་ཐབས་ཏེ། ཡབ་ཡུམ་ཐབས་ཤེས་རབ་སྙོམས་པར་ཞུགས་པ་ལས་བྱུང་གསུང་ངོ༌། ། དེ་ལྟ་བུའི་བསྐྱེད་པའི་རིམ་པ་རྣམས་ཀྱང་དམ་ཚིག་ཉམས་པའི་གང་ཟག་གི་སྤྱོད་ཡུལ་མིན་པས། དམ་ཚིག་སྤྱོད་པའི་སྤྱོད་ཡུལ་ཅན། ། ཞེས་བྱའོ། ། འདི་ནས་བཤད་པ་འོག་མརྣམས་ལའང་ཤེས་པར་བྱའོ། ། དེ་ལྟར་མངལ་སྐྱེས་ཀྱི་དབང་དུ་བྱས་ཏེ་དམ་ཚིག་གི་དཀྱིལ་འཁོར་བསྐྱེད་པ་ཙམ་ཞིག་བསྟན་པར་བཞེད་དོ། ། སྒོང་སྐྱེས་ཀྱི་དབང་དུ་བྱས་ཏེ་མངོན་པར་རྟོགས་པ་ཕལ་ཆེར་རྫོགས་པར་བཞེད་དོ། ། རྟེན་གྱི་བར་དུ་སྔར་བཞིན་བསྒོམས་ལ་དེ་ནས་ནམ་མཁའ་ལ་སྔར་སྟོང་པར་བསམ་ལ་སེམས་ཉིད་དེ་ནཱ་དར་བསམ།
དེ་ལས་ཨཱ་ལི་བྱུང་སྟེ་པདྨའི་སྟེང་དུ་བསམས་པ་ལས་ཟླ་བ། ཀཱ་ལི་དམར་པོ་བྱུང་བ་ལས་ཟླ་བའི་སྟེང་དུ་འཕྲོས་ཏེ་ཟླ་བ་དེ་འོད་དམར་པོ་དང་བཅས་པར་བསྒོམ་སྟེ། དེ་ནས་ནཱ་ད་ལས་ཐིག་ལེ་ནས་རིམ་གྱིས་ཧཱུྃ་རྫོགས་པར་བསམ། དེ་ནས་དཀྱིལ་འཁོར་རྟེན་དང་བརྟེན་པ་དང་བཅས་འབྲས་བུ་སྤྱི་ལ་དམིགས་ཏེ། དཔལ་ནཱ་རོ་པས་ལཱུ་ཧི་པའི་དགོངས་པ་བསྐངས་པ་དང༌། རྒྱུད་ཀྱི་སྟེང་དུ་གསུངས་པ་དགོངས་པ་མི་འདྲ་བར་བཞེད་གསུང་ངོ༌། ། གཞུང་ནི་མས་རིམ་ནས་སྦྱར་ཏེ་སྒྲའི་ཚུལ་ལས་ཞེས་པ་རྐང་པ་གཉིས་དང་སྦྱར་རོ། ། སྒྲ་ཚུལ་ཞེས་པ་ནམ་མཁའི་ནཱ་ད་ཡིན་པ་དེ་ལས་བྱུང་བའོ། ། འདི་ནི་རང་བྱུང་གི་ནཱ་ད་ལས་བྱུང་བའོ། ། བཅོམ་ལྡན་དཔའ་བོ་ནི་གཙོ་བོ་མཁའ་འགྲོ་མའི་དཀྱིལ་འཁོར་གྱི་ལྷ་གསུམ་སྟེ།
སྡོམ་ཞེས་གཙོ་བོའི་ཚོགས་པ་ལས་བཤད་པ་ལྟར་ན། དེ་ཉིད་དམ་ཚིག་གི་དཀྱིལ་འཁོར་ཡིན་པས། མཁའ་འགྲོ་ཀུན་དངོས་ཞེས་བྱའོ། ། ལུས་ལ་ལྷ་རྣམས་དགོད་པ་ལོངས་སྤྱོད་རྫོགས་པའི་སྐུ་ལ་དམིགས་པ་ནི་སེམས་དཔས་བསྟན། བྱང་ཆུབ་ཀྱི་ཕྱོགས་ཀྱི་ཆོས་གསུམ། ཆོས་སྐུ་ལ་དམིགས་པ་ནི་རྡོ་རྗེ་སེམས་དཔས་བསྟན། སྤྲུལ་པའི་སྐུ་ལ་དམིགས་པའི་ཕྱོགས་གཅིག་བདེ་བ་ཆེན་པོ་རྟོགས་པར་བྱ་བའི་ཕྱིར་གསང་བའི་མཆོད་པ་ནི་བདེ་བ་མཆོག་གིས་བསྟན་ཏེ། དེ་ལྟར་མངལ་སྐྱེས་ཀྱི་ཚུལ་གྱིས་ནི། དཀྱིལ་འཁོར་རྒྱལ་མཆོག་བསྐྱེད་པ་ཙམ་ལས་མ་བསྟན་ལ། སྒོང་སྐྱེས་ལྟར་ན་བསྐྱེད་རིམ་གྱི་ལུས་སམ་མངོན་རྟོགས་ཕལ་ཆེར་རྫོགས་པར་བསྟན་ཏོ། །
རྫོགས་རིམ་ལ་སྦྱར་ཏེ་བཤད་པ་ལ་གསུམ་སྟེ། དོན་ལ་སྦྱར་བ་དང༌། དཔེ་དོན་གཉིས་ཀ་ལ་སྦྱར་བ་དང༌། དཔེ་ལ་སྦྱར་བའོ། ། དང་པོ་ནི་གསང་བ་མཆོག་ལ་སོགས་པ་རྐང་པ་གཉིས་ཀྱིས་རྒྱུད་རིམ་འཁོར་ལོ་བཞི་དང་རྩ་གསུམ་བསྟན་ཏེ། གསང་བ་སྤྲུལ་པའི་འཁོར་ལོ་སྟེ་གསང་བར་བྱ་བའི་ཕྱིར། མཆོག་སྙིང་ག་སྟེ་སེམས་ཀྱི་རྟེན་གནས་པས་མཆོག་ཡིན་པའི་ཕྱིར་རོ། ། དགྱེས་པ་ལོངས་སྤྱོད་འཁོར་ལོ་སྟེ་རོ་དུ་མར་ལོངས་སྤྱོད་ལ་དགེས་པའི་ཕྱིར་རོ། ། ཐམས་ཅད་བདག་ཉིད་ཅེས་པ་བདེ་བ་ཆེན་པོའི་འཁོར་ལོ་སྟེ་བྱང་སེམས་ཐམས་ཅད་ཀྱི་འབྱུང་གནས་ཡིན་པའི་ཕྱིར་རོ། ། རྟག་ཏུ་བཞུགས་ནི་རྩ་གསུམ་འབར་འཛག་མངོན་དུ་བྱེད་པ་གསུམ་མམ།
རླུང་ལྡང་འཇུག་གནས་པ་གསུམ་མམ། མགོ་ཟུག ལོངས་སྤྱོད། ཐིམ་པ་གསུམ་གནས་ཀྱི་ཚུལ་གྱིས་ཙཀྲ་བཞི་ལ་དབང་བྱེད་ཅིང་བརྟེན་དུ་བཞུགས་པའི་ཕྱིར་རོ། ། དེ་ལྟ་བུའི་རྒྱུད་རིམ་གསལ་བཏབ་ནས། སྒྲའི་ཚུལ་ཞེས་པ་རྐང་པ་གཉིས་ཀྱི་སྔགས་རིམ་ནི། ལྟེ་བའི་ཨཾ་ལས་རླུང་སྟོབས་རྒྱས་ཤིང་རླུང་གི་ནུས་པ་སྐྱེས་པས་རྟགས་ལྔ་མཐོང་བའི་མཐར་གཏུམ་མོའི་མེ་འབར་ཏེ་སྟོབས་སུ་གྱུར་ནས། ཙཀྲ་གོང་མ་རྣམས་བསྲེགས་ཏེ་གནད་ཀྱི་སྒོ་ཕྱེ། སྣ་བུག་གཡས་ནས་དེ་བཞིན་གཤེགས་པའི་ཤངས་བུག་གཡོན་དུ་ཞུགས་གནད་ཀྱི་སྒོ་ཕྱེ། གཡོན་གྱི་ཆ་ལ་བརྟེན་ཏེ་འཁོར་ལོ་བཞི་བཞུ་བའི་བར་སྔགས་ཀྱི་རིམ་པ་སྒྲ་ཞེས་པ་ཨཾ་འབར་བས།
ཚུལ་ལམ་ངེས་འབྱུང་ཞེས་པ་དེའི་དུས་ཉིད་ན་ཡང་ཧྃ་བྱང་ཆུབ་ཀྱི་སེམས་འབབ་པ། དམ་ཚིག་སྤྱོད་པ་ནི་དེ་བཞིན་གཤེགས་པའི་བདུད་རྩི་ལ་སྤྱོད་ཡུལ་ཅན་དེ་བསྲེག་ཅིང་ལེན་པས་ཙཎྜཱ་ལཱིའི་མེའོ། ། རླུང་རག་བྱ་དྲོད་ཀྱི་རང་བཞིན་ཅན་གྱི་གཏུམ་མོའི་ནུས་པ་དང་ཐ་མི་དད་པ་དེས། དེ་བཞིན་གཤེགས་པའི་བདུད་རྩི་སྔར་བཞིན་ཁྱེར་ནས་འོངས་ཏེ། ཡ་རྐན་སོའི་མཚམས་ཀྱི་བར་གང་བ། དགའ་བའི་ཡེ་ཤེས་ནི་མཁའ་འགྲོ་ཀུན་དངོས་ཞེས་བས་བསྟན་ཏེ། མཁའ་འགྲོ་སྟེ་དེ་བདུད་རྩིའི་ངོ་བོ་ཡིན་པའོ། ། སྙིང་གའི་འཁོར་ལོར་ཕྱིན་པ་ནི་མཆོག་དགའ་ནི་སེམས་དཔས་བསྟན་ཏེ། དེ་སྔར་བས་བདེ་བ་ཆེ་བའི་ཕྱིར་རོ། ། དེ་གཉིས་ནི་ལོངས་སྐུའོ། །
དེ་ནས་སྙིང་ག་ནས་ལྟེ་བར་ཕྱིན་པའི་དུས་སུ་རྡོ་རྗེ་སེམས་དཔའ་བསྟན་ཏེ་མི་རྟོག་པས་བརྒྱན་པའི་ཕྱིར་རོ། ། དེ་ནི་སྤྲུལ་པའི་སྐུའོ། ། དེ་ནས་ཐིག་ལེ་དང་བདེ་བས་ལུས་ཐམས་ཅད་ཁྱབ་པ་ནི། ལྷན་ཅིག་སྐྱེས་པའི་བདེ་བ་ཆེན་པོ་སྟེ་བདེ་བ་མཆོག་ཅེས་པས་བསྟན་ཏེ་བདེ་སྟོང་ཟུང་དུ་ཆུད་པའི་ཕྱིར་རོ། ། དེ་ནི་ཆོས་ཀྱི་སྐུའོ། ། དེ་དག་གིས་ནི་ཡེ་ཤེས་ཀྱི་རིམ་པ་ཡས་ཕབ་ཀྱི་དགའ་བ་བཞི་བསྟན་ཏོ། ། དེ་ནས་མས་བཟློག་པའི་དགའ་བའི་རིམ་པས་གསང་བའི་རིམ་པ་བསྟན་ཏེ། ཡར་བཟློག་པའི་དགའ་བ་བཞིའི་མཐར་ལུས་པྲ་སེ་ན་ལྟར་དྭངས་ཤིང་ཐོགས་པ་མེད་པ་དང༌། སེམས་རྟོག་མེད་རྣལ་མར་འགྱུར་རོ། ། དེ་ལ་མཁའ་འགྲོ་དྲྭ་བའི་སྡོམ་པ་ཡིན་ཞེས་བྱ་བས།
མཁའ་འགྲོ་དྲྭ་བ་སྟེ་རྩ་རླུང་རྣམས་དབུ་མར་སྡོམ་པའོ། ། སྙིང་གར་བསྟན་པ་ལས་མཆོག་དགའ་ནི་དཔའ་ཞེས་པས་བསྟན་ཏེ་བདེ་སྟོང་ཤས་ཆེ་བའི་ཕྱིར་དང༌། ལུས་སྟོབས་དང་ལྡན་པར་འགྱུར་བའི་ཕྱིར་དང༌། མགྲིན་པར་བརྟན་པས་དགའ་བྲལ་ནི། དབུ་མའི་གཙུག་ཏོར་ཕྱེད་སྐྱེས་སྨིན་མཚམས་ཀྱི་མཛོད་སྤུ་དང༌། ཐུགས་ཀའི་དཔལ་བེའུ་ལ་སོགས་པ་སངས་རྒྱས་ཀྱི་ཡོན་ཏན་གྱི་དངོས་པོ་ཐོབ་པའི་ཕྱིར་རོ། ། སྤྱི་བོར་བརྟན་པས་རླུང་སེམས་དབུ་མར་ཐིམ་པ་ལས་ལྷན་ཅིག་སྐྱེས་པའི་དགའ་བ། སྐུ་དང་ཡེ་ཤེས་ཟུང་དུ་འཇུག་པ་འདི་ནི་རང་བྱུང་ཞེས་པས་བསྟན་ཏོ། ། ཕྱཱ་དང་དབང་ཕྱུག་ལ་སོགས་པ་བྱེད་པ་པོ་སུས་ཀྱང་མ་བྱས་པར་རླུང་སེམས་དབུ་མར་ཐིམ་པ་ཙམ་ལས་བྱུང་བའི་ཕྱིར་རོ། ། དེ་དག་གིས་ནི་གསང་བ་དོན་ལ་སྦྱར་བའོ། །
ད་ནི་དཔེ་དོན་གཉིས་ཀ་ལ་སྦྱར་བ་ཚོགས་པ་ལ་བཤད་པ་ལྟར་ན། ཐོག་མ་འབྲས་བུ་སྤྱི་ལ་དམིགས་པ། དབུས་ལོངས་སྐུ་ལ་དམིགས་པ། ཐ་མ་ཆོས་ཀྱི་སྐུ་ལ་དམིགས་པ་སྟེ་དེ་ལྟ་བུ་དེ་འཇིག་རྟེན་གསུམ་དུ་སྤྲུལ་པའི་སྐུ་ལ་དམིགས་པའི་དུས་ཀྱི་བདེ་བ་རྙེད་པར་དཀའ་ཞེས་འཆད་དོ། ། སློབ་མ་ལ་བཤད་པ་ལྟར་ན་ལྔ་གསུམ་ཚང་བའི་དཀྱིལ་འཁོར་ཆེན་པོ་དམ་ཚིག་གི་དཀྱིལ་འཁོར་བསྒོམས་པའི་བདེ་བ་ལ་ཐོག་མ་ཞེས་བྱ། ལུས་ཀྱི་དཀྱིལ་འཁོར་བསྒོམ་པ་ལ་དབུས། དེ་ཁོ་ན་ཉིད་ཀྱིས་མཆོད་པ་ལ་བདེ་བ་ལ་དམིགས་པ་མ་མཐའ་ཞེས་བྱ་ལ། དེ་ལྟ་བུའི་བདེ་བ་དེ་འཇིག་རྟེན་གསུམ་གི་ངོ་བོ་ཅན་ཙཀྲ་ལྔ་མ་ཚང་བའི་སྐུ་གསུང་ཐུགས་ཀྱི་ཙཀྲ་གསུམ་ཙམ་བསྒོམ་པ་ལས་རྙེད་པར་དཀའ་སྟེ། མི་སྐྱེ་ཞེས་བྱ་བའི་ཐ་ཚིག་གོ ། གཉིས་པ་དཔེ་རྫོགས་པའི་རིམ་པ་ལ་སྦྱར་ན།
ཐོག་མ་དབུས་མཐར་ཡང་དག་གནས། ། ཅི་ཞེས་བྱ་སྟེ། ཐོག་མ་བདེ་བ་ཆེན་པོའི་ཙཀྲ་དགའ་བ། བར་དབུས་ལོངས་སྤྱོད་ཙཀྲ་ལ་མཆོག་དགའ། མཐར་ཆོས་ཀྱི་ཙཀྲ་ལ་དགའ་བྲལ་ཏེ་དེ་གསུམ་ལས་ལྷན་ཅིག་སྐྱེས་པའི་དགའ་བ་རྙེད་པར་དཀའོ། ། ཇི་ལྟར་ཞེས་བྱ་བ་ནི་དཔེ་ལ་སྦྱར་བ་སྟེ་བཤད་པ་ལ་རིམ་པ་བཞིའི་སྐབས་སུ་དགའ་བ་བཞིའི་ཉམས་སུ་མྱོང་བ་དེ་དཔེ་ཅི་འདྲ་ན། ཕྱག་རྒྱ་ལ་བརྟེན་པའི་བདེ་བ་དང་འདྲ་ཞེས་བྱ་སྟེ། དེ་ཡང་ཞག་གསུམ་ཕྲག་ལྔར་འཇམ་རླུང་སྦྱངས་ལ། དེ་ནས་ཕྱག་རྒྱ་དང་སྦྱོར་བ་ལས་བདེ་བ་མི་རྟོག་པས་བརྒྱན་པ་འབྱུང་སྟེ། མཚོན་ནུས་པའི་ཤེས་རབ་ཡེ་ཤེས་ཞེས་བྱའོ། །
དེ་དང་འདྲ་བ་ནས་དེ་བཞིན་ནོ། ། ཞེས་བྱའོ། ། སྔགས་བཟླས་ཞེས་བྱ་བ་གསང་བ་འབྲས་བུ་ལ་སྦྱར་ཏེ་བཤད་པ་ནི། རིམ་པ་གཉིས་ཀྱི་ཕན་ཡོན་བསྟན་ཏེ། དེ་ལ་རྣལ་འབྱོར་པ་རབ་ཀྱིས་བསམ་གཏན་ཙམ་གྱིས་ཐུན་མོང་གི་དངོས་གྲུབ་འགྲུབ་ལ། འབྲིང་གིས་བཟླས་པ་དང་གཉིས་ཀྱིས། ཐ་མས་སོགས་ཀྱིས་བསྡུས་པ་རྫས་སྦྱོར་དང་འཁྲུལ་འཁོར་གསུམ་གྱིས། ཤིན་ཏུ་ཐ་ཤལ་གྱིས་སྦྱིན་སྲེག་དང་བཞིས་འགྲུབ་པའི་ཆོ་གའི་སྦྱོར་བ་ཉིད་བསྟན་པར་གྱིས། ཞེས་བྱ་བ་དང༌། ཡེ་ཤེས་ཀྱང་ཞེས་བྱ་བ་ནི་མཆོག་གི་དངོས་གྲུབ་ཀྱི་ཐབས་རིམ་པ་གཉིས་རྒྱུད་རྒྱས་པ་ལས་གསུངས་པ་འདིར་བསྡུས་པ་ཙམ་བསྟན་པར་གྱིས་ཞེས་བྱ་བ་གདམས་པ་ཡིན་ནོ། །
དེ་ལྟ་བུའི་ཕན་ཡོན་འབྱུང་བའི་ཐབས་དེ་ཡང་རིགས་ལྡན་མར་མཆོད་པ་དང༌། དམ་ཚིག་བསྟན་པ་མེད་པར་མི་འགྲུབ་པས། དེ་གཉིས་ཀྱི་གསང་བ་དེ་བསྒྲུབ་པར་འཆད་པ་ནི། བར་མ་དབུགས་དབྱུང་ཞེས་བྱ་བ་ལ་སོགས་པའོ། ། དེ་ཡང་དང་པོ་རིགས་ལྡན་མར་མཆོད་པ་ལ་དྲུག་སྟེ། མཆོད་པའི་རྫས་དང༌། རྟེན་གྱི་གང་ཟག་དང༌། དུས་དང༌། ཡུལ་དང༌། ཚུལ་ཇི་ལྟར་མཆོད་པ་དང༌།
ཕན་ཡོན་ནོ། ། འདི་ལ་གཉིས་ཏེ། རང་དོན་དང་གཞན་དོན་འགྲུབ་པའོ། ། དང་པོ་རྫས་ནི་བར་མ་དབུགས་སོགས་ཏེ། བར་མ་རཀྟ། དབུགས་དབྱུང་ཤ་ཆེན། མཆོག་བྱང་ཆུབ་ཀྱི་སེམས། དྲི་དྲི་ཆེན། ཆུ་དྲི་ཆུ་བཅས་ཏེ་ལྔ་དང་བཅས་པ་གཉིས་ཡན་ཆད་རྙེད་ཚད་དང་བཅས་པ་སྟེ། མདོར་ན་དེ་ལྟ་བུའི་དམ་ཚིག་གི་རྫས་ཀྱིས་བསྲེས་པའི་ཚོགས་ཀྱི་ཁ་ཟས་ཀྱིས་མཆོད་པས་ལུས་ཟུངས་རྒྱས་པར་བྱས་པའོ། །
གང་ཟག་ནི་བདེ་བ་མཆོག་ཏུ་དབང་ཐོབ་ཅིང༌། དམ་ཚིག་དང་ལྡན་པའི་རྣལ་འབྱོར་པས་སོ། ། དུས་ནི་དུས་ཁྱད་པར་ཅན་དུ་ཞེས་བྱ་བ་ཡར་ངོ་མར་ངོའི་ཚེས་བཅུའམ། མ་འགྲུབ་ན་མར་ངོའི་ཚེས་བཅུ་དང༌། དེ་མ་འགྲུབ་ན་དགུན་ཟླ་འབྲིང་པོའི་ཚེས་བཅུ་ལ་མཆོད་པའོ། ། ཡུལ་ནི་རིགས་ལྡན་ཞེས་བྱ་བ་ལ་སོགས་པ་རྐང་པ་གསུམ་གྱིས་ཏེ། བསྡུ་ན་ཕྱི་ནང་གཉིས་སོ། ། རྒྱས་པར་བྱེད་ན་ཕྱིའི་རིགས་ལྡན་དང༌། ནང་གི་རིགས་ལྡན་ནོ། ། ཕྱིའི་རིགས་ལྡན་མ་ནི་ཞིང་ལས་སྐྱེས་པའི་མཁའ་འགྲོ་མའི་རྟགས་དང་མཚན་མས་རྒྱས་བཏབ་པ།
སྒྲུབ་པ་པོའི་རྒྱུད་བྱིན་གྱིས་རློབ་ནུས་པ། མིའི་བུ་མོ་དང་ཕྱི་དང་ནང་གི་རིགས་ལྡན་མ་ཞེས་བྱ་བ་སྒྲ་ཚུལ་གྱིས་བསྐྱེད་པའི་རྣལ་འབྱོར་པའི་བློ་ལ་སྣང་བའོ། ། ནང་གི་ཕྱི་ཡང་དེ་ཀ་ཡིན་ནོ། ། ནང་གི་རིགས་ལྡན་མ་ཞེས་བྱ་བ་ནི་ལུས་ལ་གནས་པའི་རྩ་རྣམས་སོ། ། དེ་ཡང་རིགས་ལྡན་ཞེས་བྱ་བ་ནི་ཕྱག་རྒྱ་ཆེན་པོ་སྒྲུབ་པའི་རིགས། རང་རང་གི་རིགས་དང་ལྡན་པའོ། ། གསུང་ངོ༌། ། དེ་ཉིད་ལ་ཕོ་ཉ་ཞེས་ཀྱང་བྱ་སྟེ། དངོས་གྲུབ་སྒྲུབ་པ་ལ་མགྱོགས་ཤིང་བདེ་བ་བསྐྱེད་པ་ལ་སོགས་པ་སྒྲུབ་པ་པོ་བྱ་བ་བྱེད་པའི་ཕོ་ཉ་ཞེས་བྱའོ། ། ལྷན་ཅིག་སྐྱེས་མ་ནི་བྷ་དནྟ།
འོག་མིན་ན་བཞུགས་པ་རང་བཞིན་གྱིས་གྲུབ་པའི་རྣལ་འབྱོར་མ་གསུམ་ལ་བྱ་གསུང༌། གྲུབ་པ་མོ་ནི་གཉིས་ཏེ་ཞིང་ལས་གྲུབ་པ་ཡུལ་སོ་གཉིས་ན་གནས་པ། སྔགས་ལས་གྲུབ་པ་ནི་མཁའ་འགྲོ་མ་རྣམས་ཀྱིས་སྔགས་བཟླས་པས་དངོས་གྲུབ་ཀྱི་གྲོགས་བྱེད་པ་ལ་བྱ་གསུང༌། བླ་མ་དུས་འཁོར་བ་ལ་སོགས་པ་མ་གསུམ་པོ་དེ་དཀྱིལ་འཁོར་གྱི་ལྷ་ལ་གཞག་པ་དང༌། རྣལ་འབྱོར་པ་གཅིག་གི་སྤྱོད་ཡུལ་ལ་གཞག་པ་དང༌། གཉིས་སུ་གསུངས་ཏེ། དཀྱིལ་འཁོར་གཅིག་ལ་གཞག་ན་སྙིང་པོའི་རྣལ་འབྱོར་མ་རྣམས་ལྷན་སྐྱེས། འཁོར་ལོ་གསུམ་གྱི་རྣལ་འབྱོར་མ་རྣམས་ཞིང་ན་བཞུགས་པས་ཞིང་སྐྱེས། སྒོ་མཚམས་མ་བརྒྱད་གདུལ་བྱའི་དོན་དུ་མགོ་བརྙན་གྱི་ཚུལ་དང༌། ཕྱེད་གཟུགས་སུ་བཞུགས་པས་སྔགས་ལས་སྐྱེས་པས་སྔགས་སྐྱེས་སོ། །
རྣལ་འབྱོར་པའི་སྤྱོད་ཡུལ་གཅིག་གི་དབང་དུ་བྱས་ནས། སྒྲུབ་པ་པོ་བསྐྱེད་པའི་རྣལ་འབྱོར་མ་གསུམ་པོ་ཐམས་ཅད་སྔགས་སྐྱེས། སྒོ་མཚམས་མ་བརྒྱད་དང་སྙིང་པོའི་བཞི་སྟེ་བཅུ་གཉིས་ཡབ་ཡུམ་བཅས་པའང་ཞིང་སྐྱེས་ཀྱི་སྡུད་བྱེད་ཡིན་པས་ཞིང་སྐྱེས་སུ་བཞག་ལ། ཡུལ་ཉེར་བཞིའམ། སོ་གཉིས་ན་གནས་པའི་སྤྲུལ་པའི་སྐུ་ཐམས་ཅད་ཞིང་སྐྱེས། འོག་མིན་ན་བཞུགས་པའི་ལོངས་སྐུ་དང་པོ་ནས་གྲུབ་པ་རྣམས་ལྷན་ཅིག་སྐྱེས་མའོ། ། དང་པོ་དེ་ནི་སྤྲུལ་སྐུ་ལོངས་སྐུ་དང་རིམ་གྱིས་སྦྱར་རོ། ། དེ་ཡང་སྔགས་སྐྱེས་ཀྱིས་ཞིང་སྐྱེས་བསྐུལ་ལ། ཞིང་སྐྱེས་ཀྱིས་ལྷན་སྐྱེས་བསྐུལ་ཏེ། སྒྲུབ་པ་པོ་ལ་དངོས་གྲུབ་སྩོལ་བའོ། །
མཆོག་དང་བཅས་པ་ལ་སོགས་པས་རྒྱས་པར་བཤད་དེ། ལྷན་སྐྱེས་ནི་མཆོག་སྟེ་སིདྡྷི་གཉིས་ཀ་སྩོལ་བས་སོ། ། ཞིང་སྐྱེས་འབྲིང་སྟེ་ཐུན་མོང་གི་སིདྡྷི་དང་མཆོག་གི་གྲོགས་བྱེད་པའོ། ། སྔགས་སྐྱེས་ཐ་མ་སྟེ་ཐུན་མོང་གི་ཡང་གྲོགས་ཙམ་ལས་མི་བྱེད་གསུང་ངོ༌། ། སྔགས་སྐྱེས་ལ་དབྱེ་ན་བཅུ་དྲུག་མ་མཆོག གཉིས་ཀ་འབྲིང༌། བཅུ་གཉིས་མ་ཐ་མའོ། ། རིགས་ཀྱིས་དབྱེ་ན་པདྨ་ཅན་དང༌། གླང་པོ་ཅན་དང༌། དུང་ཅན་མ་དང༌།
རི་དྭགས་ཅན་མ་དང༌། རི་མོ་ཅན་མ། སྣ་ཚོགས་ཅན་མ་རབ། མཁའ་འགྲོ་མ་རིགས་དྲུག་ལ་སོགས་པ་བཅུ་དྲུག་འབྲིང༌། ཐ་མལ་པའི་མིའི་བུ་མོ་ཐ་མ་སྟེའོ། ། ཚུལ་ཇི་ལྟར་མཆོད་ན་ཡིད་ནི་ནང་དུ་ཆུད་པ་ཡིས། ། ཞེས་པས་མཉམ་པར་གཞག་པས་མཆོད་པ་བསྟན་ཏེ། དེ་ཡང་ཕྱིའི་རིགས་ལྡན་མ་ནི་མཆོད་པའི་དུས་སུ་མཁའ་གསང་བྱིན་གྱིས་བརླབ་པ་དང༌། དགའ་བ་བཞིའི་ཉམས་མྱོང་བསྐྱེད་པ་ལ་མ་ཡེངས་པ་དང༌། དེ་ལྟར་བསྟེན་པ་ལ་གུས་ཤིང་ཐེ་ཚོམ་མེད་པའོ། །
རང་རྫས་ནི་སྙོམས་པར་ཞུགས་པའི་བྱང་ཆུབ་ཀྱི་སེམས་ཀྱི་ཐིག་ལེ་ཡིན་ལ། དེ་ནས་དང་པོ་རང་གི་ལྕེས་བླངས་ཏེ་དེ་ནས་མཐེབ་སྲིན་གྱིས་བླངས་ཏེ་མཆོད་གསུང་ངོ༌། ། སངས་རྒྱས་དང་བྱང་ཆུབ་སེམས་དཔའ་ནི་རིགས་ལྡན་མ་རྣམས་སོ། ། ཡང་ན་ཕྱིའི་རིགས་ལྡན་མ་ཡིད་ནི་ནང་དུ་ཆུད་པས། ཞེས་བྱ་བས་བྱིང་རྒོད་སྤངས་ཏེ་མཉམ་པར་བཞག་པས་རིགས་ལྡན་མ་རྣམས་སྔར་བསྟན་པའི་རྫས་རྣམས་ཀྱིས་མཆོད་ཅེས་བྱའོ། ། ཚིག་དེ་རྣམས་རྫོགས་རིམ་ལ་ནང་གི་རིགས་ལྡན་མའི་དབང་དུ་བྱས་ཏེ་བཤད་ན། བར་མ་ཞེས་བྱ་བ་སྒྲུབ་པ་པོ་རང་གི་ལུས་ལ་གནས་པའི་བདུད་རྩི་ལྔའོ། ། དུས་ཁྱད་པར་ཅན་དུ་ཞེས་བྱ་བ་ཡང་དགུན་ཟླ་འབྲིང་པོ་ནས་བརྩམས་ཏེ། རྩ་རྣམས་སུ་བྱང་ཆུབ་ཀྱི་སེམས་མགོ་ཟུག་པ་ལ་སོགས་པ་གསུམ་གྱིས་རྩ་རྣམས་མཆོད་པར་བྱེད་པ་སྟེ། དེ་སེམས་ཅན་ཐམས་ཅད་ལ་ཡང་དེ་ལྟར་གནས་པའི་དབང་དུ་བྱས་ན་ནི།
འཁོར་བའི་མཆོད་ལུགས་ཡིན་ལ། རྣལ་འབྱོར་པ་རླུང་ཆ་མཉམ་སྟེ་རྩ་རྣམས་བྱང་ཆུབ་ཀྱི་སེམས་ཀྱིས་རྒྱས་པར་བྱས་ནས། མཐར་བྱང་ཆུབ་ཀྱི་སེམས་རྩ་དབུ་མར་ཆུད་པ་ལས་རང་གི་ལུས་ཀྱི་ཕུང་པོ་ལ་སོགས་པ། ཟག་པ་མེད་པ་པྲ་སེ་ན་ལྟ་བུར་རྒྱས་པ་ནི་མྱ་ངན་ལས་འདས་པའི་མཆོད་ལུགས་སོ། ། དེ་ལ་ཕོ་ཉ་ནི་རྩའོ། ། ལྷན་ཅིག་སྐྱེས་གྲུབ་ནི་ལུས་ལ་དང་པོ་ནས་གྲུབ་པའི་རྩ་རྣམས་སོ། ། མཆོག་དྷཱུ་ཏཱི། འབྲིང་བྷ་གའི་རྩ་ནི་ཉི་ཤུ་རྩ་བཞིའོ། ། ཐ་མ་སྐུའི་སྒོ་དགུ་དང་འབྲེལ་བའི་རྩ་བརྒྱད་དོ། ། ཡིད་ནང་དུ་ཆུད་པས་ནི་རྩ་དང་བྱང་ཆུབ་ཀྱི་སེམས་ལ་སོགས་པ་ཐམས་ཅད་དབུ་མར་བཅུག་པ་སྟེ་སྟོང་པའོ། །
དེ་ལ་དངོས་གྲུབ་གཉིས་ཀ་འབྱུང་ངོ༌། ། རང་རྫས་ཐིག་ལེ་བྱང་ཆུབ་ཀྱི་སེམས་ཡིན་ལ། དེ་བཟློག་སྟེ་དྲངས་པས་མཆོད་པའོ། ། སངས་རྒྱས་བྱང་ཆུབ་སེམས་དཔའ་ནི་སྒྲུབ་པ་པོའོ། ། ཕུང་པོ་དང་ཆོས་ལ་སོགས་པ་ཟག་མེད་རྒྱས་ཤིང་འཕེལ་བར་བྱས་པའོ་གསུང་ངོ༌། ། མཐོང་བ་ཞེས་བྱ་བ་ལ་སོགས་པ་ནི་ཕྱི་ནང་གི་རིགས་ལྡན་མར་མཆོད་པའི་ཕན་ཡོན་ཐུན་མོང་བ་བསྟན་ཏེ། དེ་ཡང་སྒྲུབ་པ་པོ་བདག་གཞན་གྱིས་མཐོང་བ་ལ་སོགས་པ་བཞིས་བསོད་ནམས་ཀྱི་ཚོགས་གསོག་པ་དང༌། རྟོག་པ་དག་པར་འགྱུར་བ་གསུམ་འབྱུང་བའོ། ། བདག་ཉིད་ལ་ནི་ལྟ་ཅི་སྨོས་ཞེས་ཤེས་པར་བྱའོ། ། སྔགས་བཟླས་ཞེས་བྱ་བ་ནི་སྔགས་བཟླས་པ་ལ་སོགས་པ་དང༌།
རིགས་ལྡན་མ་མཆོད་པས་དངོས་གྲུབ་འགྲུབ་པའི་ལུགས་སྒྲུབ་པ་པོ་དབང་པོ་རབ་འབྲིང་གསུམ་གོང་དུ་བསྟན་པ་བཞིན་དུ་ཤེས་པར་བྱའོ། ། ཤིན་ཏུ་མཉམ་གཞག་ཅེས་བྱ་བ་ལ་སོགས་པས་ནི། གསང་བ་བསྒྲུབ་པའི་གཉིས་པ་དམ་ཚིག་བསྐྱང་བ་བསྟན་ཏེ། དེ་ཡང་བསྲུང་བ་དང་བཟའ་བ་གཉིས་ལས། བསྲུང་བ་ནི་ཐུན་མོང་བ་ཉི་ཤུ་རྩ་གཉིས། ཐུན་མོང་མ་ཡིན་པ་སམྦ་རའི་བརྒྱད་དེ་སུམ་ཅུ་མི་འབྱུང་བར་བྱེད་པ་དང༌། གལ་ཏེ་བྱུང་ན་རྩ་བ་བཅུ་བཞི་ནི་དབང་གིས་དག་པར་བྱེད་ལ། ལྷག་མ་བཅུ་དྲུག་ནི་ཚོགས་པ་ལ་བཤགས་པས་བསྲུང་ངོ༌། ། དེ་ཤིན་ཏུ་མཉམ་གཞག་ནི་བསྐྱེད་རྫོགས་གཉིས་ལའོ། ། དབང་གིས་དངོས་གྲུབ་མི་འཐོབ་པ་ནི་དམ་ཚིག་ཉམས་ན་སྔར་དབང་བསྐུར་ཡང་མི་འཐོབ་པའོ། །
སྦྲང་རྩི་ཞེས་བྱ་བ་ལ་སོགས་པས་བཟའ་བའི་དམ་ཚིག་བསྟན་ཏེ། དེ་ཡང་སྦྲང་རྩི་དྲི་ཆུ། མཚལ་ཆེན་རཀྟ། ག་པུར་ཤུ་ཀྲ། བཅས་ཤ་ཆེན། ཙནྡན་དམར་པོ་དྲི་ཆེན་ཏེ་རྫས་སོ། ། སྦྱར་ཞེས་པ་ནི་ཚོགས་ཀྱི་དུས་སུ་སྦྱར་གསུང༌། དུས་ནི་ཚོགས་ཀྱི་འཁོར་ལོའི་དུས་སོ། ། སྣོད་ནི་རྡོ་རྗེ་ཀུན་མཚན་ཏེ། ལྷ་ཐམས་ཅད་ཀྱི་ཕྱག་གཡོན་གྱི་ཐོད་པའོ། །
འདི་ལ་བརྟེན་ཏེ་བདུད་རྩི་དང་གཏོར་མ་བྱིན་གྱིས་བརླབ་པ་སོགས་བསྟན་གསུང་ངོ༌། སྦོམ་པོ་ཞེས་པ་ནི་བདུད་རྩི་མྱང་བ་བསྟན་ཏེ། ཞི་བའི་བཏུང་བ་ནི་ལྷ་རྣམས་བདུད་རྩི་འཐུང་བ་བཞིན་ཏེ། དེ་ཡང་དང་པོར་མཐེབ་སྲིན་གཉིས་རྩེ་མོ་སྦྱར་ཞིང་གཏོར་བའོ། ། དེ་ནས་བཏུང་བ་ནི་ལྔ་ལས་དང་པོར་ངལ་བར་མྱང་བ་དང༌། རོ་ཐོད་པར་མྱང༌། ཡུན་རིང་བར་མྱང༌། མཉམ་པར་བཞག་ལ་མྱང༌། དངོས་གྲུབ་ཀྱི་བྱ་བ་ལ་མྱང་བའོ། ། དངོས་གྲུབ་ཅེས་པ་ལ་སོགས་པས་ཕན་ཡོན་བསྟན་ཏེ།
དངོས་གྲུབ་རྟགས་ཞེས་པས་བདུད་རྩི་མྱང་བས་བཅུད་ལེན་དུ་འགྱུར་བས་ལུས་རྡོ་རྗེ་ལྟར་སྲ་བར་འགྱུར་རོ། ། གཞན་ཡང་བདུད་རྩི་ལྔས་དངོས་གྲུབ་ཐམས་ཅད་ཅེས་པ་མཆོག་ཐུན་མོང་གཉིས་ཀའི་གྲོགས་སུ་འགྱུར་བའོ། ། མཆོད་གཞི་ཞེས་བྱ་བ་ལ་སོགས་པ་ནི་སྔར་གསང་བའི་དོན་དུ་བཤད་པ་དེ་ལས་ཀྱང་རྫོགས་རིམ་དུ་བཤད་པའི་སྐབས་སུ། དཔེ་ལ་སྦྱར་བ་དང༌། དཔེ་དོན་གཉིས་ཀ་ལ་སྦྱར་བ་དང༌། དོན་ལ་སྦྱར་བ་གསུམ་གྱིས་རྫོགས་རིམ་བསྟན་པ་ལ། ཚུལ་གཞན་ཕྱག་རྒྱ་བཞིའི་ཚུལ་གྱིས་མ་བཤད་པ་འདིར་སྔར་གྱི་ཁ་སྐོང་གི་ཚུལ་གསུངས་ཏེ། དབང་པོ་ཐ་མས་བརྟགས་པའི་དམ་རྒྱ་དང༌། ལས་ཀྱི་ཕྱག་རྒྱ་གཉིས་བསྒོམས་ཏེ། དེ་ཡང་ལས་རྒྱ་ལས་མཚོན་པའི་ཚུལ་གྱིས་ཉམས་སུ་ལེན་ནོ། །
དབང་པོ་འབྲིང་གི་ཆོས་རྒྱ་བསྒོམ་པའི་ཚུལ་དུ་ཉམས་སུ་ལེན་ནོ། ། དབང་པོ་རབ་ཀྱིས་ཕྱག་རྒྱ་ཆེན་པོ་རྟོགས་པའི་ཚུལ་གྱིས་ཉམས་སུ་ལེན་ནོ། ། དངོས་ཀྱི་འབྲས་བུའོ་གསུང་ངོ༌། ། སློབ་དཔོན་ཀཾ་པ་ལས་ནི། བསྙེན་སྒྲུབ་བཞི་དང༌། བདེ་ཆེན་གྱི་བུམ་པའི་སྟེང་གི་ཐོད་པ་བཞི་དང༌། མཁའ་འགྲོ་མ་ལ་སོགས་པའི་རྣལ་འབྱོར་མ་བཞི་སྟེ། འདི་དག་གི་དཀྱིལ་འཁོར་གྱི་ཙཀྲའི་བདག་ཉིད་མཆོད་པ་བྱའོ། ། ཞེས་བཤད་དོ། ། དཔའ་བོ་ཆེན་པོ་ནི་ཕྱག་རྒྱ་བཞི་སྒྲུབ་པ་པོའོ། །
ཇི་ལྟར་འདོད་པ་ནི་ཕྱག་རྒྱ་བཞི། གང་བསྒོམ་པར་འདོད་པ་ནི་དབང་གསུམ། སྙོམས་པར་འཇུག་པ་ནི་སྒྲུབ་པ་པོ་བཞི་དང༌། ཕྱག་རྒྱ་བཞི་སྙོམས་པར་འཇུག་པའོ། ། དེ་ཉིད་འཛིན་ན་མཐར་ཕྱག་རྒྱ་ཆེན་པོ་དེ་ཁོ་ན་ཉིད་རྟོགས་པའོ་གསུང༌། དེ་ལྟ་བུའི་ཟག་པ་མེད་པའི་བདེ་བ་དམ་པ་དང༌། ལྷ་དང་མིའི་བདེ་བས་བཅུ་དྲུག་གི་ཆར་ཡང་མི་ཕོད། ཅེས་ཉེ་བར་མཚོན་པ་ཙམ་མོ། ། རི་བོ་ཞེས་བྱ་བ་ལ་སོགས་པ་ནི། སྔར་གསང་བ་ངེས་དོན་དུ་བཤད་པའི་བསྐྱེད་རིམ་གྱི་སྐབས་སུ་རྟེན་ལ་བཤད་པ་ལས།
རྣལ་འབྱོར་པའི་རྟེན་མ་བཤད་པ་དེ་གསལ་བར་བཤད་པའམ། དེ་ཁ་སྐོང་དུ་བཤད་གསུང་ངོ༌། ། འདི་ཡང་གྲོང་ལས་རྒྱང་གྲགས་སམ་དཔག་ཚད་ཡན་ཆད་རི་མཐོན་པོའམ་ཚད་དེ་རི་བོ་བས་དམའ་བའམ། དེའི་སུལ་ལམ། གངྒཱ་ལ་སོགས་པའི་ཆུ་འགྲམ་མོ། ། འཛམ་བུ་གླིང་ན་ཡོད་པའི་ཡུལ་ཉི་ཤུ་རྩ་བཞི་ན་ཡོད་པའི་དུར་ཁྲོད་བརྒྱད་དོ། ། དེར་རྣལ་འབྱོར་པ་དཀྱིལ་འཁོར་བསྒོམ་པ་འདི་མཚོན་ནས་དབང་བསྐུར་བ་མདོར་བསྟན་པར་ཡང་འགྲོ་སྟེ། དེ་ཁོ་ན་ཉིད་སྟོན་པའི་སྔོན་དུ་དབང་འགྲོ་དགོས་ལ། དེ་ལ་ཡང་དཀྱིལ་འཁོར་སྔོན་དུ་འགྲོ་དགོས་སོ། ། དེ་ལ་གནས་སྔོན་དུ་འགྲོ་དགོས་པས།
དཀྱིལ་འཁོར་གྱི་སྔོན་དུ་འགྲོ་བ་གནས་བསྟན་པའོ། ། ལེའུ་དང་པོ་བསྟན་ཏོ།། །། དེ་ལྟར་ལེའུ་དང་པོས་མདོར་བསྟན་ནས། གཉིས་པ་ལ་སོགས་པས་རྒྱས་པར་བཤད་པ་ལས། དེ་ལ་ལེའུ་དང་པོ་གསང་བ་མཆོག ། ཅེས་པ་ལ་སོགས་པ་དང༌། རི་བོ་ལ་སོགས་པས་དཀྱིལ་འཁོར་བྲི་བའི་གནས་བསྟན་ལ། དེ་རྒྱས་པར་བཤད་པའི་ཚུལ་གྱིས་གནས་དང་འབྲེལ་པའི་དཀྱིལ་འཁོར་བྲི་བ་ལ་སོགས་པ་བསྟན་ཏེ། ལེའུ་དང་པོར་ལམ་གྱི་གསང་བ་དང༌། གསང་བ་བསྒྲུབ་པ་ལ་སོགས་པ་དེའི་དེ་ཁོ་ན་ཉིད་ནི་ལེའུ་བཞི་པའི་རིམ་གཉིས་དེ་ཁོ་ན་ཉིད་བཞི་བཞི་བརྒྱད་དུ་བཤད་དོ། །
དེ་ལྟ་བུའི་དེ་ཁོ་ན་ཉིད་སྟོན་པ་ལ། དབང་སྔོན་དུ་འགྲོ་དགོས་པས། ལེའུ་གསུམ་པས་དབང་བཤད་ལ། དེ་ཡང་སྔོན་དུ་དཀྱིལ་འཁོར་བྲི་བས་གཉིས་པར་དཀྱིལ་འཁོར་བསྟན་ཏོ། ། དེ་ལ་ཡང་དོན་ལྔ་ལས་དང་པོ་ས་གཟུང་བ་བསྟན་ཏེ། དེ་ཡང་དང་པོ་དཀྱིལ་འཁོར་བའི་ལྕི་བ་ལ་སོགས་པ་ཐུན་མོང་དང༌། ཐུན་མོང་མ་ཡིན་པའི་རྫས་གཉིས་ཀྱིས་བྱུགས་ལ། དེ་ནས་རང་ཉིད་ཀྱང་སློབ་དཔོན་མཚན་ཉིད་ཅེས་བྱ་ལ་སོགས་པའི་ཚུལ་གྱིས་རྒྱན་གྱིས་བརྒྱན་ཅིང་བདག་ཉིད་ལྷར་བསྐྱེད་དེ། དེ་ནས་ཧེ་རུ་ཀ་དྲན་པར་བྱ་ཞེས་པ་ལུས་ལ་ལྷ་རྣམས་དགོད་པར་བྱ་ཞེས། འདུ་བའི་འབྲེལ་པའམ་རྩ་རྐྱང་གི་ལུགས་ལྟར་བཀོད་ལ།
དེ་ནས་སྙིང་གའི་འཁོར་ལོར་དགོད། ཅེས་པ་ཡེ་ཤེས་ཀྱི་དཀྱིལ་འཁོར་དགུག་གཞུག་བྱའོ། ། དེ་ཉིད་གོ་བགོས་པའོ། ། དེ་ནས་གཉིས་པ་ལ་སོགས་པ། ཞེས་བྱ་ལ་སོགས་པས་ནི་སྲུང་བའི་འཁོར་ལོ་བྱ་བ་སྟེ། འདིའི་བྱེད་ལུགས་ནི་ནག་པོ་དཀྱིལ་འཁོར་ཆོ་ག་ལྟར་བྱ་གསུང༌། དེ་ནས་དཀྱིལ་འཁོར་གྱི་འཁོར་ལོ་ནམ་མཁའ་ལ་སྤྱན་དྲངས་ལ། མཆོད་པ་ཙམ་ནི་ས་ཡོངས་སུ་གཟུང་བའོ། ། དེ་ནས་སེམས་མེད་ཅེས་བྱ་བ་ལ་སོགས་པས་ནི། དོན་གཉིས་པ་ཐིག་གི་བྱ་བ་བསྟན་ཏོ། །
དེའི་དབུས་སུ་པདྨ་ཞེས་བྱ་བ་དང༌། སྔར་བསྟན་པའི་རོ་བསྲེགས་པའི་སོལ་བའི་ཕྱེ་མས། ཞེས་བྱ་བ་ལ་སོགས་པ་དོན་ཕྱོགས་གཅིག་ཏུ་བསྡེབས་པས་དོན་གསུམ་པ་རྡུལ་ཚོན་བསྟན་ཏེ། ཐལ་ཆེན་དང་རྡོ་རྒྱུས་ཀྱིས་དཀར་པོ་དང༌། ཐལ་ཆེན་དང་བ་བླས་སེར་པོའོ། ། ཐལ་ཆེན་དང་སོ་ཕག་གིས་དམར་པོའོ། ། ཐལ་ཆེན་དང་དུར་ཁྲོད་ཀྱི་ཤིང་ལས་ལྗང་གུ་བྱའོ། ། དེ་ལྟ་བུའི་ཚོན་གྱིས་དཀྱིལ་འཁོར་བྲིས་ལ། ལྟེ་བར་དཀྱིལ་འཁོར་དགོད་ཅེས་བྱ་བ་ལ་སོགས་པས་ལྟ་དགོད་པ་བསྟན་ནོ། ། དེ་ནས་བུམ་པ་ཞེས་བྱ་བ་ལ་སོགས་པས་བུམ་པ་ལྷག་པར་གནས་པ་བསྟན་ཏེ།
དེ་ཡང་སུ་མ་ཏི་ནི་བུམ་པ་དགུར་བཞེད་ལ། དེ་གཙོ་བོ་ཡབ་ཡུམ་བུམ་པ་གཅིག་ལ་སོགས་པར་བཞེད། བགྲེས་པོ་རྣམས་ནི་བུམ་པར་བཅུར་བཞེད་དེ། སྒོ་མཚམས་མ་བརྒྱད། གཞན་གཙོ་བོ་ཡབ་ཡུམ་ལ་སོགས་པ་རྣམས་ལ་བུམ་པ་གཅིག ལས་ཐམས་ཅད་དང་བཅུར་བཞེད། ཡང་ལྷ་ཞུ་ཞིང་བཟླས་པ་བྱ་བ་ཡང༌། དཀྱིལ་འཁོར་མངལ་སྐྱེས་ཀྱི་ཚུལ་གྱིས་ནམ་མཁའ་ལ་དམིགས་ལ། དེ་དག་སྙོམས་འཇུག་བྱེད་པར་དམིགས་ལ། དེ་ལས་བྱུང་བའི་བྱང་ཆུབ་ཀྱི་སེམས་བུམ་པར་བྱུང་བར་བསམ་ཞིང་བཟླས་གསུང༌།
བགྲེས་པོ་རྣམས་ཕྱག་ལེན་དུ་དཀྱིལ་འཁོར་ཆོ་ག་ལྟར་མཛད་གསུང༌། གསེར་དང་དངུལ་ཞེས་བྱ་བ་ལ་སོགས་པས་ནི་ལྔ་པ་དཀྱིལ་འཁོར་སྒྲུབ་པ་བསྟན་ཏེ། ལྷ་གནས་ཀྱི་ལྷ་སྙིང་གར་བསྡུས་པ་དེ་སྤྲོས་ལ་ནམ་མཁའ་ལ་དམིགས་ཏེ། རྡུལ་ཚོན་ལ་བསྟིམ་སྟེ་སྦྱངས་ནས། མཆོད་པ་རྒྱས་པས་མཆོད་པ་བྱའོ། ། རྒྱུད་འདིའི་ཐོག་ཏུ་འདི་ཙམ་གང་ཡིན་ཞེས། བླ་མ་སུ་མ་ཏི་གསུང་ལ། ལག་ཏུ་ལེན་པའི་ཆོ་ག་ཐམས་ཅད་ནག་པོ་དཀྱིལ་འཁོར་ཆོ་ག་ལྟར་བྱ་ཞེས་བླ་མ་བགྲེས་པོ་རྣམས་གསུང་ངོ༌། ། དེ་ལྟར་བསྟན་པའི་དཀྱིལ་འཁོར་དང་འབྲེལ་པའི་ལེའུ་གསུམ་པས་དབང་བསྟན་ལ། དེ་ལ་ཡང་དྲུག་ལས་དང་པོ་དབང་ནོད་པའི་བླ་མ་མཉེས་དགོས་པས།
བླ་མ་མཉེས་པར་བྱ་བ་དང༌། དྲིལ་དཔྱངས་ཞེས་བྱ་བ་ལ་སོགས་པས་དཀྱིལ་འཁོར་ཡང་མཆོད་ཅིང་མཉེས་པར་བྱ་བ་བསྟན་ཏེ། དེའི་བུ་ཕུག་ཅེས་བྱ་བ་ལ་སོགས་པས་ནི། དོན་གཉིས་པ་དང་པོ་ལ་ལས་ཐམས་ཅད་པའི་བུམ་པའི་ཆུས་བསང་གཏོར་བྱས་ནས། གདོང་གཡོགས་བཅིངས་ཏེ་མེ་ཏོག་ཕྲེང་བ་ལག་ཏུ་བྱིན་ནས། ཁྱོད་ཅི་ལ་དགའ་ལ་སོགས་པ་ནག་པོ་ཆོ་ག་ལྟར་བྱ་སྟེ། འདི་དག་ནི་མཇུག་གི་ཆོ་ག་དངོས་སུ་བསྟན་ལ། འདིས་མཚོན་ནས་བུམ་དབང་བཅུ་ཤེས་པར་བྱ་སྟེ། ཞེས་བླ་མ་སུ་མ་ཏི་གསུང༌། བླ་མ་ཉིད་བུམ་དབང་དོན་དུ་བཞེད།
དེ་ནས་སློབ་དཔོན་ལེགས་པར་ནི་ཞེས་བྱ་བ་ལ་སོགས་པ་གསུམ་པ་གསང་བའི་དབང་བསྐུར་བ་སྟེ། དེ་ཡང་བླ་མ་ཕྱག་རྒྱ་དང་སྦྱོར་བ་ལས་བྱང་ཆུབ་ཀྱི་སེམས་བྱུང་སྟེ། པདྨ་ལས་དངོས་སུ་ལྕེས་ལེན་པ་ནི་དབང་པོ་རབ་བོ། ། དབང་པོ་འབྲིང་ནི་མཐེབ་སྲིན་གྱིས་སྟེར་ཞིང་ལེན་ནོ། ། རྟོག་པ་ཆེ་བ་དབང་པོ་ཐམས་ཅད་ལ་སོགས་པ་དང་སྦྱར་ཏེ་ལྕེས་བླང་ངོ༌། ། དེ་ནས་སློབ་མ་ཞེས་བྱ་བ་ལ་སོགས་པས་ནི་གསང་བའི་དབང་གི་རྗེས་ལ། སློབ་མ་བསྲུང་བའི་ཕྱིར་བྱང་ཆུབ་ཀྱི་སེམས་ལ་ཨོཾ་ཨཱཿཧཱུྃ་བཟླས་ཏེ། གནས་གསུམ་དུ་ཐིག་ལེ་བྱས་ལ་བསྲུང་བའོ། ། ཕྱིད་ཉིན་ཞེས་པའང་དབང་གི་རྗེས་ཉིད་ལ་བྱ་གསུང་ངོ༌། ། བླ་མ་ལ་ལ་དེ་ལྟར་བཞེད་དོ། །
བླ་མ་ཉིད་ནི་བགྲེས་པོ་རྣམས་ཀྱི་རྗེས་སུ་འབྲངས་ནས་ཕྱིད་ཉིན་ཞེས་བྱ་བ་ལ་སོགས་པ་པྲ་སེ་ནའི་སྔོན་དུ་སློབ་མ་བསྲུང་བར་བྱ་གསུངས་ཏེ། གསང་དབང་གི་ཕྱིད་ཉིན་ནམ་ནུབ་གཉིས་པ་ལ་གསུང༌། ཐིག་ལེ་བསྲུང་ལུགས་འདྲ། གདོང་གཡོགས་དང་གསང་དབང་གི་དུས་ཀྱིའམ། ཡང་ན་ཤེས་རབ་ཡེ་ཤེས་ཀྱི་དུས་སུ་གདོང་གཡོགས་བཅིངས་པའམ། དགྲོལ་བའོ། ། དཀྱིལ་འཁོར་བསྟན་ལ་ཕྱག་རྒྱའི་ལུས་ཀྱི་དཀྱིལ་འཁོར་དང་རྩ་བསྟན་པ་སྟེ། ཕྱག་རྒྱ་ནི་གསང་བའི་ཡུམ་དེ་ཉིད་དམ། ཡང་ན་གཞན་ལ་བྱའོ། ། ལྷའི་གནས་རྣམས་བསྟན་པ་ནི།
སྐད་ཅིག་དང་དགའ་བའི་དབྱེ་བ་བསྟན་པའོ། ། དེ་ནས་སློབ་མ་དང་སྙོམས་འཇུག་བྱེད་དུ་བཅུག་ལ། མཉམ་པའི་རོ་ལྷན་ཅིག་སྐྱེས་པ་སློབ་མའི་སྤྱོད་ཡུལ་དུ་ཉམས་སུ་མྱང་བར་བྱའོ། ། ཨཱ་ལི་ཀཱ་ལི་བརྗོད་པར་བྱ་བ་ཡང་བླ་མ་ལ་ལ་གསུང་ན་གཞན་དུ་ཤེས་པར་བྱའོ། ། སློབ་དཔོན་དང་ཞེས་བྱ་བ་ལ་སོགས་པས་ལྔ་པ་སློབ་དཔོན་ལ་ཡོན་དབུལ་བར་བསྟན་ཏོ། ། དེ་ལྟར་ངེས་པ་ཞེས་བྱ་བ་ལ་སོགས་པས། བླ་མ་ལ་ཡོན་ཕུལ་བའི་ཕན་ཡོན་བསྟན་ཏོ། ། སྔགས་པས་ཞེས་བྱ་བ་ལ་སོགས་པས་ལྡོག་པའི་སྒོ་ནས་དཀྱིལ་འཁོར་དུ་མ་ཞུགས་པའི་ཉེས་དམིགས་བསྟན་ཏོ། ། རྣལ་འབྱོར་འདི་ནི་ཞེས་བྱ་བས་ནི་མ་བླ་ན་མེད་པའི་བདེ་བ་མཆོག་གི་རྒྱུད་ཀྱི་ཆེ་བ་བསྟན་ཏོ། ། དགོད་དང་ཞེས་བྱ་བ་ལ་སོགས་པ་མི་དང་ལྷ་ལ་སྦྱར་བ་གཉིས་སུ་གསུངས་ཏེ་གཞན་དུ་གསལ་ལོ། །
དེ་ལྟར་དབང་བསྐུར་བ་དེ་དང་དེ་ཁོ་ན་ཉིད་བསྟན་པ་དང་འབྲེལ་ཏེ། དེ་བས་ན་ལེའུ་དང་པོས་བསྐྱེད་རྫོགས་གཉིས་མདོར་བསྟན་པ་དང༌། བཤད་པའི་དབང་དུ་བྱས་ཏེ་ལེའུ་བཞི་པས་དེ་ཁོ་ན་ཉིད་རྒྱས་པར་བཤད་དོ། ། དེ་ལས་དང་པོ་བསྐྱེད་པའི་རིམ་པའི་དབང་དུ་བྱས་པ་དེ་ཁོ་ན་ཉིད་བཞི་ལས། དེ་ནས་རྐང་པ་ལ་གཉིས་ཀྱིས་དཀྱིལ་འཁོར་གྱི་དེ་ཁོ་ན་ཉིད་བསྟན་ཏེ། རྣལ་འབྱོར་མ་ནི་སོ་བདུན་ཡིན་ལ། ས་ལ་ཞེས་པས་མཚོན་ནས་རླུང་ནས་གཞལ་ཡས་ཁང་བསྐྱེད་པའི་བར་གྱིས་བསྟན་ཏོ། ། བརྩོན་ཆེན་མ་ལ་སོགས་པས་ནི་ལྷའི་དེ་ཁོ་ན་ཉིད་བསྟན་ཏེ། རྣལ་འབྱོར་མ་སོ་བདུན་ལས་འདིར་སྐུ་གསུང་ཐུགས་ཀྱི་རྩ་ཉི་ཤུ་རྩ་བཞི་སྟེ། བརྩོན་འགྲུས་ཆེན་མོ་ནས་མས་དགོད་པ་ནི་ཀུན་སྤྱོད་ལྟར་རིམ་པ་བཟློག་པ་སྟེ།
དགོས་པ་ནི་བླ་མ་མེད་པར་འཇུག་པ་དགག་པའོ། ། རང་མིང་ཞེས་བྱ་བ་ལ་སོགས་པ་སྔགས་ཀྱི་དེ་ཁོ་ན་ཉིད་བཟླས་པའི་སྔགས་བསྟན་ཏོ། ། དཔའ་བོ་ཉིད་འགྱུར་ཞེས་བྱ་བས་ཡེ་ཤེས་ཀྱི་དེ་ཁོ་ན་ཉིད་བསྟན་ཏེ། ཡབ་ཡུམ་གནས་པར་བྱིན་གྱིས་བརླབ་པ་ལ་སོགས་པ་བྱེད་པ་སྟེ་སྙོམས་པར་འཇུག་པའི་བདེ་བས་མཆོད་པའོ། ། ཡང་རྫོགས་པའི་རིམ་པའི་དེ་ཁོ་ན་ལྟར་བཤད་ན་ས་ལ་རྣམ་པར་རོལ་པ་ཞེས་བྱ་བ་ལ་སོགས་པ་ནི་ལུས་ཉིད་རྟེན་གྱི་དཀྱིལ་འཁོར་དུ་གྲུབ་པར་བསྟན་ཏེ། རྐང་པའི་མཐིལ་དུ་གནས་པའི་རླུང༌། ། རྩོམ་ཆེན་གཞུ་ཡི་དབྱིབས་ཀྱིས་ནི། ། ཞེས་བྱ་བ་ལ་སོགས་པ་དཀྱིལ་འཁོར་གྱི་དེ་ཁོ་ན་ཉིད་དོ། ། བརྩོན་ཆེན་ཞེས་བྱ་བ་ལ་སོགས་པས་ནི་རྣལ་འབྱོར་མ་སོ་བདུན་གྱིས། ནང་དུ་རྩ་གསུམ་དུ་འདུས་པར་བསྟན་ཏེ།
དེ་ལྷའི་དེ་ཁོ་ནའོ། ། རང་མིང་ཞེས་བྱ་བ་ལ་སོགས་པས་རྩ་ཉི་ཤུ་རྩ་གསུམ་ལ་སོགས་པ་དགག་པའི་ཡིག་འབྲུ་བསྟན་ཏེ། དོན་གྱིས་བྱང་སེམས་རང་ཡིག་འབྲུའི་རྣམ་པར་ཡོད་པ་དེ་ལྟར་དམིགས་ཏེ་སྔགས་ཀྱི་དེ་ཁོ་ནའོ། ། དཔའ་བོ་སྟེ་འགྱུར་ཞེས་བྱ་བ་ལ་སོགས་པས་ནི། རྩ་རྣམས་བྱང་ཆུབ་ཀྱི་སེམས་སུ་གནས་པ་དེ་བསྒོམ་པའི་སྟོབས་ཀྱིས་འཕེལ་བར་འགྱུར་བ་ལས་དགའ་བ་བཞིའི་ཡེ་ཤེས་སྐྱེ་བ་ནི། ཡེ་ཤེས་ཀྱི་དེ་ཁོ་ནའོ། ། དེ་བས་ན་ལེའུ་འདི་ལྟ་བུའི་རྫོགས་པའི་རིམ་པ་བཤད་པས། ལེའུ་གསུམ་པ་ཤེས་རབ་ཡེ་ཤེས་བསྟན་པའི་དོན་བཤད་པས་དབང་བཞི་པའི་དོན་བཤད་པར་ཡང་འགྲོ་གསུང་ངོ༌།། །། ད་ནི་ལེའུ་ལྔ་པ་སྔར་དབང་སྔོན་དུ་སོང་བའི་འབྲས་བུའི་གསང་བ་བསྒྲུབ་པ་ལ་འཇུག་ལ། དེ་ཡང་གཉིས་ཏེ་འབྲས་བུའི་གསང་བ་དངོས་དང་དེ་ལ་འཇུག་པའོ། །
འབྲས་བུ་ནི་མཆོག་གི་སིདྡྷི་དང་ཐུན་མོང་གི་སིདྡྷི་ལས་ཀྱི་ཚོགས་གསོག་པ་རྣམས་སོ། ། དེ་བསྒྲུབ་པ་ལ་འཇུག་པ་ལའང་གཉིས་ཏེ། བསྒྲུབ་པ་ལ་འཇུག་པ་དངོས་དང༌། དེའི་ཡན་ལག་སྔགས་བཏུ་བའོ། ། དེའང་འབྲས་བུ་ལམ་གྱི་ཚོགས་བསྒྲུབ་པ་ལ་ནི་སྔགས་དགོས་ལ། དེ་ཡང་དག་པར་བྱ་དགོས་པས་ལྷག་ཆད་སྤང་བའི་ཕྱིར་སྔགས་བཏུ་བ་བསྟན་ཏེ། དེ་ཡང་ལེའུ་དང་པོ་སྔགས་བཟླས་ཞེས་བྱ་བ་ལ་སོགས་པའི་རྒྱས་པར་བཤད་པའོ། ། ལེའུ་ལྔ་པ་འདི་ཡང་འགྲོ་ཞེས་གསུང་ངོ༌། ། བཏུ་བའི་སྔགས་ཀྱང་ས་སྟེང་ན་ནི་རིན་ཆེན་བཞི་ཞེས་པས་ན། རྣམ་པ་བཞི་སྟེ་ཡབ་ཡུམ་གྱི་རྩ་སྔགས་གཉིས་སུ་མེད་པ་དང༌།
སྙིང་པོ་གཉིས་སུ་མེད་པ་དང༌། ཉེ་སྙིང་གཉིས་སུ་མེད་པ་དང༌། གོ་ཆ་གཉིས་སུ་མེད་པ་དང་བཞི་ཡིན་ཏེ། འདི་དག་གིས་དངོས་གྲུབ་རྣམས་འགྲུབ་པར་བྱེད་པས་རིན་པོ་ཆེ་བཞི་ཡིན་ནོ། ། ཧཱུྃ་བཞི་པ་ནི་གྲུབ་པའི་བར་ཆད་སེལ་བར་བྱེད་པ་ཡིན་ཏེ། དེ་རང་གིས་མི་འགྲུབ་པས་གྲོགས་ཡིན་པས་རིན་ཆེན་དུ་མ་གྲགས་གསུང༌། རྩ་བའི་སྔགས་བཏུ་བ་ནི་ལེའུ་ལྔ་པས་སྔགས་ཀྱི་ལུས་དང༌། བདུན་པས་ཡན་ལག་བཏུ་བ་དང༌། ཉི་ཤུ་རྩ་ལྔ་པས་བཏུས་པའི་སྔགས་བསྟན་གསུང༌། སྙིང་པོ་ལ་སོགས་པ་བཏུ་བ་ནི་དྲུག་པས་ཟུར་ཙམ་དང༌།
བརྒྱད་པས་བསྟན་ཏོ། ། ཉེ་སྙིང་བཏུ་བ་ནི་ལེའུ་བཅུ་གཉིས་པ་ལ་སོགས་པས་བསྟན། གཞུང་ལས་ཐམས་ཅད་ཅེས་པ། ཨཱ་ལི་ཀཱ་ལི་སྟེ་ཀུན་སྤྱོད་ལས། ཨཱ་ལི་ཀཱ་ལི་མ་གཏོགས་པ། ། འདི་ལྟར་ཆོས་གཞན་ཡོད་མ་ཡིན། ། ཞེས་གསུངས་པས་སོ། ། ཆོས་འབྱུང་གཞི་གྲུ་གསུམ་མོ། ། དེར་སྣ་ཚོགས་པདྨ་བྲིས་ལ། མི་ཤིས་པས་ཏེ་ཨ་བཀོད་ལ།
ཆོ་ག་བཞིན་ཞེས་པས་ཨཱ་ལི་ཀཱ་ལི་དགོད་པ་མཚོན་ཡང་མཆོད་པའོ། ། རྟེན་ཆོས་འབྱུང་ལ་བརྟེན་པ་ཨཱ་ལི་ཀཱ་ལི་བསྡུས་པའོ། ། བསྒྱུར་ཞེས་པ་ནི་བསྒྱུར་གཞི་ཀཱ་ལི་སྒྱུར་བྱེད་ཨཱ་ལི་སྟེ། ཀ་ལྟ་བུ་ལ་ཨ་བཞག་པས་ཀ་བྱ་བ་སྲོག་ཅན་རང་གཅིག་ཡིན་ལ། ཨཱ་རིང་པོ་བཞག་པས་ཀཱ་རིང་པོར་འགྱུར་བ་ལ་སོགས་པའོ། ། བཞི་བཞི་ནི་བཞི་ཚན་བཞི་སྟེ། སྒྱུར་བྱེད་ཨཱ་ལི་བཅུ་དྲུག་གོ ། ཨཱ་ལིས་བསྒྱུར་བའི་ཀཱ་ལིས། བགེགས་ལ་སོགས་པ་ཐམས་ཅད་ཐུབ་པས་ཐུབ་པ་བདུན་གྱིས་བསྟན་པ་ནི། བསྒྱུར་གཞི་ཀཱ་ལི་ཀ་ཚན་ལ་སོགས་པ་བདུན་ནོ། །
དཔའ་བོ་ནི་གཙོ་བོ་སྟེ་ཡབ་ཡུམ་གྱི་རྩ་སྔགས་བཏུ་བ་སྟེ། ཕན་ཡོན་ནི་འདོད་པའི་དོན་སིདྡྷི་བསྒྲུབ་པའོ། ། བཞི་པ་ཡི་ནི་ཞེས་བྱ་བ་ལ་སོགས་ཀྱིས་ནི། རྩ་བའི་སྔགས་ཀྱི་ལུས་བཏུ་བ་བསྟན་ཏོ། ། དེ་ནས་ལེའུ་བདུན་པ་དང་སྦྱར་བ་སྟེ། ཡན་ལག་བཏུ་བ་བསྟན་ཏོ།། །། དེ་ནས་ལེའུ་དྲུག་པས་ནི་དཔའ་བོའི་གོ་ཆ་བཏུ་བ་བསྟན་ལ། བཅོམ་ལྡན་འདས་ཀྱི་སྙིང་པོ་དང༌། ཉེ་བའི་སྙིང་པོ་ཡང་མདོར་བསྟན་པ་ཙམ་སྟེ། རྒྱས་པར་ནི་ལེའུ་བཅུ་གཉིས་པ་ལ་སོགས་པར་འཆད་དོ། །
འདིར་བསྟན་པ་ཙམ་བྱེད་པ་ཡང་རྩ་བའི་སྔགས་དང་ཕྱོགས་གཅིག་ཏུ་བསྟན་པར་བྱ་བའི་ཕྱིར་གསུངས་སོ། ། དེ་ནས་བརྒྱད་པ་དང་སྦྱར་ཏེ་སྙིང་པོའི་སྔགས་དང༌། ཡུམ་གྱི་གོ་ཆ་བསྟན་ཏོ། ། རིན་ཆེན་བཞི་ནི་རྩ་སྔགས་གཉིས་སུ་མེད་པ་ལ་སོགས་པ་སྟེ་སྔར་བརྗོད་པ་ཉིད་དོ། ། ད་ནི་ལེའུ་དགུ་པས་ལེའུ་དང་པོར་འདོད་པའི་དོན་ཀུན་སྒྲུབ་བྱེད་ལ་སོགས་པ་དང༌། སྔགས་བཟླས་པས་བསམ་གཏན་ལ་སོགས་འབྲས་བུའི་གསང་བ་བཤད་པ་དེའི་རྒྱས་བཤད་འབྲས་བུའི་གསང་བ་ལ་འཇུག་པ་དངོས་བསྟན་ཏེ། དེ་ཡང་རིན་ཆེན་བཞིས་འབྲས་བུ་སྒྲུབ་པ་ལ་འཇུག་པ་ལས་དང་པོ་རྩ་བའི་སྔགས་ཀྱིས་སྒྲུབ་པ་ལ་འཇུག་པ་བསྟན། དེ་ཡང་ཐུན་མོང་སྒྲུབ་པ་ལ་འཇུག་པའོ། ། དེ་ལ་ཡང་གཉིས་ཏེ། འཇིག་རྟེན་མནན་པ་དང་ལས་ཀྱི་ཚོགས་གཉིས་སུ་གསུང༌།
ལྷ་ཐམས་ཅད་ཅེས་པ་ནས་གསོད་པར་བྱེད་དོ། ། ཞེས་བྱ་བའི་བར་གྱིས་འཇིག་རྟེན་མནན་པ་བསྟན་ཏེ། དབང་པོ་རབ་བསམ་གཏན་ཙམ་མམ། འབྲིང་སྔགས་དང་གཉིས་སམ། ཐ་མས་འཁྲུལ་འཁོར་དང་གསུམ་མམ། དེ་བས་ཐ་ཤལ་གྱིས་སྦྱིན་སྲེག་དང་བཅས་པས་ལྷ་རྣམས་ཀྱི་མངལ་འཕོ་ཞིང༌། མངལ་འཇིག་པ་ལ་སོགས་པས་འཇིག་རྟེན་ཐམས་ཅད་འདུལ་ལོ། ། སྤྲིན་རྣམས་ཞེས་པ་ལ་སོགས་པ་ནི་ཙཀྲ་ལ་བརྟེན་པ་དང་མ་བརྟེན་པའི་ལས་དུ་མ་བསྟན་ཏོ།། །། ལེའུ་བཅུ་པས་ནི། ལེའུ་དང་པོའི་འབྲས་བུའི་གསང་བ་བཤད་པ་ལས།
མཆོག་ཐུན་མོང་གཉིས་ཀ་བསྒྲུབ་པར་བཤད་དོ། ། དེ་བས་ན་སྐུ་གསུམ་ལམ་དུ་བྱེད་པས་ན་ལམ་གྱི་གསང་བ་བཤད་པར་ཡང་འགྲོ་གསུང་ངོ༌། ། རིན་ཆེན་བཞི་པོས་ནི་བསྙེན་པའི་ལས་སྦྱོར་བསྒྲུབ་པའི་ལས་སྦྱོར་རོ། ། སྐུ་གསུམ་ལ་ཡང་གཉིས། རྟོགས་པ་འཆར་བའི་དབང་དུ་བྱས་པ་དང༌། ལམ་དུ་བྱེད་པའི་དབང་དུ་བྱས་པའོ། ། རྟོགས་པ་འཆར་བ་ན་དང་པོར་ཆོས་སྐུ་འཆར། དེ་ནས་ལོངས་སྐུ། དེ་ནས་སྤྲུལ་སྐུའོ། ། ལམ་དུ་བྱེད་པ་ན་དང་པོ་སྤྲུལ་སྐུ་ལམ་དུ་བྱེད།
དེ་ནས་ལོངས་སྐུ། དེ་ནས་ཆོས་སྐུའོ། ། དེ་ཡང་རིམ་པ་གཉིས་ལས་བསྐྱེད་པའི་རིམ་པའི་དབང་དུ་བྱས་ནས་ཀུན་སྤྱོད་དམ། ལཱུ་ཧི་པ་ལྟར་བྱང་ཆུབ་ཀྱི་ཕྱོགས་དྲན་པ་ཆོས་སྐུ། ལུས་ཀྱི་དཀྱིལ་འཁོར་ལོངས་སྐུ། གོ་ཆ་ལ་སོགས་པ་སྤྲུལ་སྐུར་བྱ་བའམ་དེ་ལྟར་ལམ་གྱི་སྐུ་གསུམ་པོར་ཆོས་སྐུ་དང་པོར་བཏང་ངོ༌། ། ཡང་ན་ཀཾ་པ་ལ་ལྟར་ཐུགས་ཀྱི་དཀྱིལ་འཁོར་ལ་སོགས་པ་གང་གིས་གཙོ་བྱས་པ་ནི་གཙོ་བོ་ཡིན་ལ། གཉིས་པོ་ཕལ་པར་བྱས་པའི་ཙཀྲ་གསུམ་ལ་སྐུ་གསུམ་གཞག་པའམ། ཨ་བྷི་དྷ་ན་ལྟར། ཡི་གེ་བཅུ་གཉིས་པའི་སྒྲུབ་ཐབས་ལྟར་རང་ལ་སྐུ་གསུམ་དུ་གཞག་པའོ་གསུང༌།
དེ་ཡང་ཕྱག་རྒྱ་བཞི་དང་སྦྱར་བ་དང༌། རིམ་པ་བཞི་དང་སྦྱར་བའི་ཕྱོགས་གཉིས་གསུང༌། དང་པོ་ལྟར་ན་སྤྲུལ་པ་མཚོན་པར་བྱེད་པ་ལམ་རྐྱང་གསུང༌། ལོངས་སྐུ་ཆོས་ཀྱི་ཕྱག་རྒྱ་བསྒོམ་པ་གསུང༌། ཆོས་སྐུ་མ་ཧཱ་མུ་དྲཱ་རྟོགས་པ་ལ་གསུང༌། ཨ་བྷི་དྷ་ན་ནས་བཤད་པ་གཞན་དུ་སྣང་སྟེ། རྡོ་རྗེ་དྲིལ་བུ་པའི་རིམ་པ་ལྔ་པ་ལྟར་ཤེས་པར་བྱ་བའམ། སཾ་པུ་ཊ་ལྟར་ཤེས་པར་བྱ་བའམ། རིམ་པ་བཞི་དང་སྦྱར་ན་ལོངས་སྐུ་སྤྱི་བོ་ནས་སྙིང་གའི་བར་གྱིས་བདེ་བའི་ཡེ་ཤེས། སྤྲུལ་པ་སྙིང་ག་ནས་ལྟེ་བའི་བར་རོ། །
ཆོས་སྐུ་ལུས་ཐམས་ཅད་ལ་ཁྱབ་པ་ལྷན་ཅིག་སྐྱེས་པ་ལ་བྱ་གསུང༌། དེ་ལྟ་བུའི་སྐུ་གསུམ་ལམ་དུ་བྱས་པས་ཧེ་རུ་ཀ་ཡི་དངོས་གྲུབ་ཐོབ་ཅེས་བྱའོ། ། གསང་སྔགས་འདིའི་སྙིང་པོ་ཞེས་བྱ་བ་ལ་སོགས་པས་ནི། སྔགས་ཀྱི་སྒོ་ནས་ཐུན་མོང་སྒྲུབ་པ་བསྟན་ཏོ།། །། ལེའུ་བཅུ་གཅིག་པས་ནི་ཐུན་མོང་གི་སིདྡྷི་སྒྲུབ་པའི་ཐབས་སྐྱེ་བ་བདུན་པ་བརྟག་པ་བསྟན་ཏེ། དེ་ཡང་ལེའུ་འདིས་བརྟག་པ་དངོས་བསྟན། ང་གཅིག་པས་རྒྱས་པར་བཤད། བཞི་པས་སྐྱེ་བ་གཅིག་པ་སྒྲུབ་པ་བསྟན་ཏོ།། །། ལེའུ་བཅུ་གཉིས་པས་ནི་ཉེ་བའི་སྙིང་པོའི་ལས་སྒྲུབ་པ་སྟོན་ལ། དེ་ཡང་ཕལ་ཆེར་འཁོར་ལོ་ལ་བརྟེན་ཏེ་སྒྲུབ་པ་སྟོན་ཏོ། །
ལྷག་མ་གཞུང་ཉིད་དུ་ཤེས་པར་བྱའོ། ། འཁོར་ལོ་འདི་དག་ལ་ཡི་གེ་འདི་དགོད་པ་ནི་ཇོ་བོ་བྷ་དནྟ་ཞི་བ་དང༌། དྲག་པོ་ལ་མགོ་འོག་ཏུ་སྟོན་ལ། རྒྱས་པ་ལ་སོགས་པ་མགོ་བོ་ཕྱིར་སྟོན་པར་གསུང༌། ཇོ་བོ་བགྲེས་པོ་རྣམས་ཞི་བ་ལ་སོགས་པ་ལ་མགོ་ཕྱིར་སྟོན་ལ་དྲག་པོ་ལ་ནང་དུ་སྟོན་པར་བཞེད་དོ། ། ཙཀྲ་ཐམས་ཅད་ཀྱི་རབ་ཏུ་གནས་པ་ནི། འཁོར་ལོའི་ལྟེ་བ་ལ་བཀོད་པའི་ཡི་གེ་ལས་འཁོར་ལོ་བསྐྱེད་པ། ཡེ་ཤེས་ཀྱི་འཁོར་ལོ་སྤྱན་དྲངས་ཏེ་བསྟིམ་ལ། མཆོད་བསྟོད་བྱས་པ་ཙམ་གྱིས་ཆོག་གསུང༌།། །། ལེའུ་བཅུ་གསུམ་པས་ནི་དཔའ་མོའི་གོ་ཆ་གཉིས་ཀྱིས་ལས་བསྒྲུབ་པ་བསྟན་ཏོ། །
འདི་ཡང་ཕལ་ཆེར་ནི་འཁོར་ལོ་ལ་བརྟེན་པའོ། ། འཁོར་ལོ་ཇི་ལྟར་བྱ་བའི་རིམ་པ་ནི་གཞན་དུ་གསལ་བས་འདིར་མ་བྲིས་སོ།། །། ལེའུ་བཅུ་བཞི་པས་ནི་སྔར་གྱི་ཚོགས་ཀྱི་སིདྡྷི་མྱུར་དུ་འགྲུབ་པར་བྱ་བའི་ཕྱིར། སྐྱེ་བ་བདུན་པ་བསྒྲུབ་པ་བསྟན་ཏོ། ། འདི་ཡང་ཨ་བྷི་དྷ་ན་ནས་འབྱུང་བའི་ཆོ་གའི་སྒྲུབ་ཐབས་ལྟར་བསྒོམས་ཏེ། སྔོན་དུ་བསྙེན་པ་ལ་རྟགས་ཕྱུང་ལ། དེ་ནས་ཀཾ་པ་ལ་ལྟར་དཀྱིལ་འཁོར་རྫོགས་པར་ཆུ་རིས་བྱས་ལ། དེའི་ལྷོ་ཕྱོགས་སུ་བསྒྲུབ་བྱའི་མི་སྐྱེ་བ་གཅིག་པ་ལ་སོགས་པའི་གཟུགས་འབྲས་ཕུབ་ལས་བྱ་བ་ལ་སོགས་པའི་ཆོ་ག་ལོགས་སུ་ཤེས་པར་བྱའོ། ། ད་ནི་དེ་ལྟར་བསམ་གཏན་གྱི་གསང་བ་དང་འབྲས་བུའི་གསང་བ་ལ་འཇུག་པའི་ཡན་ལག་རིགས་ལྡན་མ་མཆོད་པ་སྟོན་པ་ནི། ལེའུ་བཅུས་བསྟན་པ་ལས།
དེ་ཡང་ལེའུ་བཅོ་ལྔ་པས་ནི་རིགས་ལྡན་མར་མཆོད་པ་ལ། རིགས་ལྡན་མ་ངོ་ཤེས་དགོས་ལ། ངོ་ཤེས་པ་ལ་བརྡ་དགོས་པས་ཡི་གེ་སོ་སོའི་བརྡ་བསྟན་ཏེ། ངོ་མ་ཤེས་པར་མཆོད་ན་ནི་སྒྲུབ་པ་པོ་གདོན་ལ་སོགས་པས་བར་ཆད་དུ་འགྱུར་རོ། ། དེ་ཡང་ཡི་གེ་རེ་རེའི་བརྡས་ནི་སྤྱིར་རིགས་ལྡན་མའི་རྣལ་འབྱོར་པ་ཙམ་དུ་ངོ་ཤེས་པར་བྱེད་དོ།། །། ལེའུ་བཅུ་དྲུག་པས་ནི་སོ་སོའི་རིགས་ལྡན་ངོ་ཤེས་པར་བྱ་བའི་ཕྱིར་རིགས་བདུན་དུ་ཕྱེ་ལ། དེ་རེ་རེའང་ཁ་དོག་ལ་སོགས་པ་ལྔ་ལྔར་ཤེས་པར་བྱའོ། ། རིགས་བདུན་གྱི་ཡང་ཕག་མོ་རྡོ་རྗེ་སེམས་དཔའི་རིགས་དང༌། ཡང་འོག་ནས་དམར་ཞིང་སེར་ཞེས་བྱ་བ་ལ་སོགས་པས། རྡོ་རྗེ་སེམས་དཔའི་རིགས་བསྟན་པ་གཉིས་གཅིག་ཏུ་བྱས་ལ་རྡོ་རྗེ་སེམས་དཔའི་རིགས་ཏེ།
སྔ་མ་ནི་རྒྱུ་རྡོ་རྗེ་འཛིན་པའི་དབང་དུ་བྱས་པ་ཡིན་ལ། ཕྱི་མ་ནི་འབྲས་བུ་རྡོ་རྗེ་འཛིན་གྱི་དབང་དུ་བྱས་པའོ་གསུང༌། ཁ་དོག་ལ་སོགས་མཚན་ཉིད་ལྔ་པོའང་འོག་མ་འོག་མ་ལ་མེད་པ་རྣམས་རིགས་ཀྱི་རིགས་པ་ཞེས་བྱ་བ་ལ་སོགས་པས་རིགས་དྲུག་ཏུ་བྱས་པའི་རྟགས་བསྟན་པ་སྟེ། དེ་ཡང་རྡོ་རྗེ་སེམས་དཔའི་རིགས་ཀྱི་རྟགས་ཚང་ལ། ལྷག་མ་ལྔ་ནི་སོ་སོ་རང་རང་གི་ཁ་དོག་དང༌། ཕྱག་མཚན་འཆིང་བ་དང༌། སྔགས་ཟློས་པ་ལ་སོགས་པ་ལས་ཤེས་པར་བྱའོ།། །། ལེའུ་བཅུ་བདུན་པས་ནི་རིགས་ལྡན་མ་རྣམས་ཀྱི་འཇིག་རྟེན་དང་འཇིག་རྟེན་ལས་འདས་པ་རྣམས་ཀྱི་མིང་གི་རྣམ་གྲངས་ཀྱི་སྒོ་ནས་མཚན་ཉིད་བསྟན་ཏོ། ། འཇིག་རྟེན་ལས་འདས་པའི་མིང་གི་རྣམ་གྲངས་ནི་བརྒྱད་དེ། འཇིག་རྟེན་ལས་འདས་པ་ལོ་ཀ་ལ་གྲགས་པ་དང༌།
འཇིག་རྟེན་ལས་འདས་པའི་སྤྱོད་པ་དང་ལྡན་པས་སོ། ། འཇིག་རྟེན་པའི་མིང་གི་རྣམ་གྲངས་ནི་བདུན་ནོ། ། དེ་ཡང་ལོ་ཀ་ལ་གྲགས་ཤིང༌། ལོ་ཀ་པའི་སྤྱོད་པ་དང་ལྡན་པའོ། ། བདུན་པོའི་མཚན་ཉིད་སོ་སོར་བཤད་པའི་མངོན་སུམ་ཞེས་བྱ་བ་ལ་སོགས་པས་བཤད་དོ། ། མཁའ་འགྲོ་མ་རྣམས་ཀྱི་མཚན་ཉིད་བརྒྱད་བཤད་པ་ནི། མཆོད་པའི་རྟེན་བྲིས་སྐུ་ལ་སོགས་པའི་འབྱོར་པ་དང་མི་ལྡན་པ་ལ། རྣལ་འབྱོར་མ་སུམ་ཅུ་རྩ་བདུན་ལ་མཆོད་པའི་རྟེན། སྡུད་བྱེད་བརྒྱད་ཀྱི་མཚན་མ་བརྒྱད་བྲིས་ལ་མཆོད་པའོ། ། སྡུད་བྱེད་ལའང་ལུགས་གསུམ་སྟེ།
པྲཛྙཱ་རཀྵི་ཏས་ཀང་ཀ་ནའི་འབྲེལ་པ་མ་ཚང་བའི་དགོངས་པ་ཁ་བསྐངས་པ་དང༌། བྷ་དནྟ་གསུངས་པ་ནཱ་རོ་པའི་དགོངས་པ་གཉིས་ཡོད་དེ་ལོགས་སུ་ཤེས་པར་བྱའོ། ། བླ་མ་བགྲེས་པོ་རྣམས་ནི་གཟུགས་ཅན་མས་སྐུའི་ཕྱོགས་ཀྱི་བཞི་བསྡུས་ལ། ལཱ་མཱས་མཚམས་ཀྱི་བཞི་བསྡུས། ཡོངས་གྱུར་མས་གསུང་གི་ཆས་བཞི་བསྡུས། བྱིས་བཅས་མས་ཕྱོགས་ཀྱི་བཞི་བསྡུས། མི་ལྡོག་མས་ཐུགས་ཀྱི་བཞི་བསྡུས། ཨེ་ཧི་ཀཱ་ལ་མོས་མཚམས་ཀྱི་བཞི་བསྡུས་སོ། ། ལྷག་མ་ཧེ་རུ་ཀའི་རྣལ་འབྱོར་མ་མོ་ཞེས་བསྟན་པ་དང༌། ཙུམྦི་ཀཱ་མ་སྨོས་པས་ཙུམྦི་ཀཱས་སྙིང་པོའི་རྣལ་འབྱོར་མ་བཞི་བསྡུས་པ་ལས་མེད།
ཧེ་རུ་ཀས་སྒོ་མཚམས་མ་བརྒྱད་བསྡུས་པའོ། ། འོ་ན་འདས་པའི་མིང་གི་རྣམ་གྲངས་ན། སྡུད་པ་མོ་ཡོད་པས་སྡུད་པ་མོས་སྡུད་པ་མེད་དམ། ཞེ་ན། སྡུད་པ་མོ་དང་ཕག་མོ་དང་ཧེ་རུ་ཀ་ནི་དོན་གཅིག་སྟེ་རྣམ་གྲངས་ཡིན་ནོ་གསུང་ངོ༌། ། དེ་བས་ན་དེས་སྒོ་མཚམས་མ་བརྒྱད་བསྡུས་སོ། ། ལེའུ་དང་པོས་ནི་ཙུམྦི་ཀཱས་བསྡུས་པའི་མཁའ་འགྲོ་མ་ནང་ཚན་གྱིས་ཕྱེ་བས་རིགས་དྲུག་ཏུ་བསྟན་ཏོ།། །། བཅུ་དགུ་པས་ཙུམྦི་ཀཱས་བསྡུས་པའི་ལཱ་མཱ་ལ་ནང་ཚན་གྱིས་ཕྱེ་བའི་རིགས་ལྔར་བསྟན་ཏོ། ། གཉིས་ཀྱིས་མཚོན་ནས་ཁཎྜ་རོ་ཧཱ་ལ་སོགས་པ་རྣལ་འབྱོར་མ་ཉེར་ལྔ་ལ་ཡང་རིགས་དྲུག་དང་ལྔར་ཕྱེ་བས་བསྟན་པར་ཤེས་པར་བྱ་སྟེ། མཁའ་འགྲོ་རྒྱ་མཚོ་ལས་བསྟན་ཏོ་གསུང༌།། །།
ལེའུ་ཉི་ཤུ་པས་ནི་དེ་ལྟར་རིགས་ལྡན་གྱི་མཚན་མ་ཁ་དོག་གི་མཚན་མ་རྣམས་ཀྱིས་རིགས་ངོ་ཤེས་པ་དང༌། བརྡའི་ལན་གྱིས་རྣལ་འབྱོར་མ་མཉེས་པར་མ་བྱས་ན། བྱིན་གྱིས་རློབ་པར་མི་འགྱུར་བས་བརྡ་བསྟན་ཏོ། ། དེ་ཡང་ལེའུ་འདི་ལས་ནི་ལག་པའི་བརྡ་གཙོ་བོར་བྱས་ཏེ་སྟོན་ཏོ།། །། ལེའུ་ཉེར་གཅིག་པས་ནི་ལག་པའི་བརྡ་དང་དེ་གཞན་ལ་སྟོན་པ་གཙོ་བོར་བྱས་ནས་བསྟན་ཏོ།། །། ལེའུ་ཉེར་གཉིས་པས་ནི་ལག་པའི་བརྡ་འབའ་ཞིག་ཏུ་མ་ཟད་དེ། ལྕེ་དང་སྤྱི་བོ་ལ་སོགས་པ་ཡན་ལག་དུ་མ་གཙོར་བྱས་ནས་བསྟན་ཏོ།། །། ལེའུ་ཉེར་གསུམ་པས་ནི་དེ་ལྟར་ངོ་ཤེས་ནས་མཉེས་པ་དང༌། རྣལ་འབྱོར་མ་རྣམས་ཀྱང་གཅིག་ལ་ཆགས་པར་ཤེས་པར་བྱ་སྟེ་མཆོད་ནས་སིདྡྷི་མི་འབྱུང་བས། ཆགས་པའི་རྒྱུ་སོ་དང་སེན་མོ་བརྡབ་པ་ལ་སོགས་པ་དང༌།
ཆགས་པའི་རྟགས་དངོས་བཞིན་འགྱུར་བ་ལ་སོགས་པ་བསྟན་ཏེ། དེ་ལྟ་བུར་གསལ་བ་ཞེས་བྱ་བའི་གོས་ནི། རྣལ་འབྱོར་མ་རྣམས་ལ་སྙོམས་པར་ཞུགས་པ་ལས་བདེ་བ་མི་རྟོག་པ་སྐྱེ་སྟེ། དེ་ཡང་དང་པོ་པའི་ཡེ་ཤེས་རེག་བྱ་བདེ་བ་དང་བཅས་པ་སྐྱེ། དེ་བསྒོམས་པ་ལས་ཆོས་ཀྱི་སྐུའི་རྟོགས་པ་སྐྱེ་ལ། དེ་ལས་ལོངས་སྐུ་དང་སྤྲུལ་སྐུ་འབྱུང་ངོ༌། ། འདིའི་མཚན་མ་ཞེས་པས་མཚོན་པར་བྱེད་པ་དེ་ཕྱིས་ཕྲ་མོ་དང་ཐིག་ལེས་མཚོན་པ་སྟེ། དཔའ་བོ་ཡིན་ན་རྡོ་རྗེ་ནོར་བུར། རྣལ་འབྱོར་མ་ཡིན་ན་པདྨར། ཉི་མའི་དཀྱིལ་འཁོར་ཁ་སྦྱོར་བསྒོམས་ལ།
དེའི་བར་དུ་རྡོ་རྗེ་ཕྲ་མོ་ལ་སོགས་པ་བསྒོམས་ལ། དེ་ལ་དམིགས་པས་དང་པོ་རེག་བྱ་བདེ་བ། དེ་ནས་མི་རྟོག་པ་བདེ་བ་དང༌། དེ་བསྒོམས་པ་ལས་མཐར་ཆོས་སྐུ་འགྲུབ་བོ། ། སོགས་ཞེས་བྱ་བ་ནི་མཚན་མ་ལ་སོགས་པ་ཁོངས་སུ་བསྡུ་བ་ཡང༌། འཁོར་ལོ་དང༌། པདྨ་དང༌། རིན་པོ་ཆེ་དང༌། སྣ་ཚོགས་རྡོ་རྗེ་དང༌། དུང་ལ་སོགས་པ་བསྡུའོ། །
མཆོག་གཡོན་ཞེས་བྱ་བ་ནི་རྣལ་འབྱོར་མ་ལས་དང་པོ་དཔེའི་ཡེ་ཤེས་ཕྱག་རྒྱ་ཆེན་པོའི་ཡེ་ཤེས་སྐྱེ་ལ། དེ་ལས་དོན་གྱི་ཡེ་ཤེས་ཕྱག་རྒྱ་ཆེན་པོའི་རྟོགས་པ་སྐྱེ་བས་མཆོག་གོ་གསུང་ངོ༌།། །། ལེའུ་ཉེར་བཞི་པ་ལས་ནི་ལེའུ་དག་པའི་ཡི་གེ་རེ་རེའི་བརྡ་བསྟན་པའི་འཕྲོ་ཡི་གེ་འདུས་པའི་བརྡ་བསྟན་ཏེ། སློབ་དཔོན་མེད་པར་འཇུག་པ་དགག་པའི་དོན་དུ་དཀྲུགས་ཏེ་བསྟན་པའོ། ། སྡེ་ཚན་བཞི་ཞེས་བྱ་བ་ནི། གཟུགས་དང་ཁ་དོག་སྟོན་པའི་སྡེ་ཚན། མཁའ་འགྲོ་མ་དང་ལཱ་མཱ་གཉིས་ཀྱི་མཚན་ཉིད་བསྟན་པ་དང༌། དེ་ནས་ལག་པའི་བརྡའི་སྡེ་མཚན་དང༌། ངག་གི་བརྡའི་སྡེ་ཚན་བཞི་གསུང༌། དེ་ལྟར་ལེའུ་བཅུས་རིགས་ལྡན་མཆོད་པའི་རྒྱས་བཤད་བསྟན་ཏོ།། །།
ཉི་ཤུ་ལྔ་པས་ནི། འབྲས་བུའི་གསང་བ་ལ་འཇུག་པ་དང༌། དེའི་ཡན་ལག་ཏུ་ལེའུ་ལྔ་པས་རྩ་བའི་སྔགས་ཀྱི་ལུས་བསྟན་ལ། བདུན་པས་ཡན་ལག་བསྟན་པའི་འཕྲོས་འདིར་རྐང་བ་བརྒྱད་ཀྱི་རྣམས་དང༌། ཕཊ་བརྒྱད་ཀྱང་ཐུ་ལ། བཏུས་པའི་རྩ་བའི་སྔགས་རང་ཡང་བསྟན་ཏེ། འདི་ལྟར་འཁྲུགས་པ་ཡང་སློབ་དཔོན་མེད་པར་འཇུག་པ་དགག་པའི་ཕྱིར་རོ།། །། ལེའུ་ཉེར་དྲུག་པས་ནི་གོང་དུ་བསྟན་པའི་ཚུལ་གྱིས་རིགས་ལྡན་མ་རྣམས་ངོ་ཤེས་པར་བྱས་ཤིང་དཔའ་བོ་དང༌། རྣལ་འབྱོར་མ་གཅིག་ལ་གཅིག་རྗེས་སུ་ཆགས་པར་བསྟན་ཡང༌། ཚུལ་ཇི་ལྟར་བསྟེན་པར་བྱ་བ་མ་བསྟན་པས་བསྟེན་པའི་ཚུལ་བསྟན་པ་དང༌།
ལམ་གྱི་གྲོགས་ཐུན་མོང་མ་ཡིན་པའི་ཚིག་བརྒྱད་བསྟན་ཏོ། ། དེ་ཡང་ཕོ་ཉ་མོ་དེ་གྲུབ་སྟེར་ཡན་ཆད་ཀྱིས་ཕོ་ཉ་མོ་གསུམ་པོ་རང་བསྟན་ཏོ། ། མཐོང་ཞེས་བྱ་བ་ལ་སོགས་པས་སྔགས་སྐྱེས་ཀྱི་ཕོ་ཉ་མོ་བསྟེན་པའི་ཚུལ་བསྟན་ཏེ། དེ་ཡང་ཟླ་བ་ཕྱེད་དུ་འཇམ་རླུང་སྦྱང་ཞིང་བསླབས་ཏེ། མཐོང་བ་ནི་སྐར་ཁུང་ལ་སོགས་པ་ནས། ཕྱག་རྒྱའི་གཟུགས་མཐོང་བ་ཙམ་གྱིས་བདེ་བ་ལ་བསླབ་ཅིང་སྦྱང་ངོ༌། ། དེ་ནས་ལུས་ལ་རེག་ཅིང་ཞག་གསུམ་སྦྱང་ངོ༌། ། དེ་ནས་འོ་བྱ་ཞིང་ཞག་གསུམ་སྦྱང་ངོ༌། ། དེ་ནས་ལུས་ལ་འཁྱུད་པའི་བདེ་བ་ལ་བསླབ་ཅིང་རླུང་སྦྱང་ངོ༌། ། དེ་ནས་གནས་ཀྱི་ཁྱད་པར་ཞེས་བྱ་བ།
རྡོ་རྗེ་དང་པདྨ་བསྲུབས་ཏེ་ཐིག་ལེ་བྱུང་བ་ཡང་ཡང་སོ་སོར་དྲངས་ཏེ། ལུས་ལ་ཁྱབ་པར་བྱ་ཞིང་ཞག་གསུམ་དུ་བསླབས་ཏེ། བདེ་བས་བརྒྱལ་བ་བྱུང་ངོ༌། ། མ་དང་སྲིང་མོ་ཞེས་པའི་དོན་ནི་སེམས་བརྟན་པ་ཐོབ་པས་ཐ་མལ་པའི་མ་ལ་སོགས་པའི་བར་རྟོག་པ་མེད་པར་བསླབ་པའམ། ཡང་ན་ལས་དང་པོ་པས་རང་གི་རིགས་གང་ཡིན་པའི་བཙུན་མོ། ཌོཾ་བི་ནཱི་ལ་སོགས་པ་ཡོན་ཏན་ལྔ་དང་ལྡན་པར་བྱས་ཏེ་སྤྱད་པའོ། ། (Dཡོན་ཏན་ལྔ་)ནི་(Eཕན་པར་བྱེད་པ་དང༌། བརྩེ་བ་ཆེ་བ་དང༌། ངག་ཉན་པ་དང༌། བདེ་བ་བསྐྱེད་པ་དང༌།
བསྒྲུབ་པའི་བྱ་བ་བྱེད་པ)འོ། ། གང་ཞིག་ཅེས་བྱ་བ་རྐང་པ་གཉིས་ཀྱིས་ཕྱག་རྒྱ་དེ་ཡང་དང་པོར་དམ་ཚིག་ལ་བསླབ་པ་གོམས་པར་བྱས་ལ་བསྟེན་པར་བསྟན་ཏོ། ། དེ་ནས་ཞེས་བྱ་བ་ལ་སོགས་པ་ནི་བསྲུང་བའི་དམ་ཚིག་བསྟན་ཏོ། ། དམ་ཚིག་རྣམས་ཀྱང་བསྐྱང་བའི་བར་གྱི་གཡོན་གྱིས་ཀུན་ཏུ་སྤྱོད་པ་གཙོར་བྱས་ཏེ། དམ་ཚིག་སྤྱི་བསྟན་ཏོ། ། ལྷ་གནས་ཞེས་བྱ་བ་ལ་སོགས་པ་ཚིག་རྐང་རེ་རེ་ཐུན་མོང་མ་ཡིན་པའི་དམ་ཚིག་བརྒྱད་བསྟན་ཏོ། ། བློ་ཆུང་ཞེས་བྱ་བ་ལ་སོགས་པས་སྔགས་སྐྱེས་ཀྱི་ཕོ་ཉ་མོའི་གསང་རྩ་རྒྱས་པར་བྱ་བའི་ཐབས་བསྟན་ཏོ། ། དག་དང་ཞེས་བྱ་བས་ཕོ་ཉ་མོ་བསྟན་པ་དང༌། དམ་ཚིག་སྐྱོང་བའི་སྒྲུབ་པ་པོ་བསྐྱེད་པ་ལ་སློབ་པ་དང༌། རྫོགས་པ་ལ་སློབ་པ་དང༌།
བསྐྱེད་རྫོགས་གཉིས་ཀ་ལ་སློབ་པ་གསུམ་བསྟན་ཏོ།། །། ཉེར་བདུན་པས་ནི་དེ་ལྟར་དམ་ཚིག་སྐྱོང་བ་དེ་ཡང༌། སྤྱོད་པ་དང་ལྡན་པ་གཅིག་གིས་དམ་ཚིག་བསྟེན་པ་ཡིན་པས་སྤྱོད་པ་བསྟན་ལ། དེ་ལའང་བཞི་ལས་འདིར་སྤྲོས་བཅས་ཀྱི་སྤྱོད་པ་བསྟན་ཏེ། དེ་ལ་ཡེ་ཤེས་ཀྱི་རྒྱུས་སྐྱེས་བྱ་བ་ཡན་ཆད་ཀྱིས་ནི། སྤྱོད་པའི་གྲོགས་ཕོ་ཉ་མ་བཟུང་བ་བསྟན་ཏོ། ། བསམ་པའི་ཞེས་བྱ་བ་ལ་སོགས་པས་བསམ་པ་ལ་སོགས་པའི་ཁྱད་པར་བསྟན་ཏེ། བསམ་པའི་ཁྱད་པར་དང༌། ལུས་ཀྱི་ཁྱད་པར་དང༌། ངག་གམ་སྔགས་ཀྱི་ཁྱད་པར་དང༌།
དམ་ཚིག་གི་ཁྱད་པར་དང༌། དགོས་པའི་ཁྱད་པར་དང༌། ཁ་དོག་དང་གོས་ལ་སོགས་པའི་ཁྱད་པར་དང༌། མཆོད་ཕྱིར་ཐོགས་པ་ལ་སོགས་པའི་ཁྱད་པར་དང༌། གསང་བར་བྱ་བ་དང༌། གཙང་སྦྲ་ལ་སོགས་པའི་ཁྱད་པར་དང་བརྒྱད་དོ། ། རྣལ་འབྱོར་པས་ནི་ཞེས་བྱ་བ་ལ་སོགས་པས་ནི། སྤྱི་དོན་གསུམ་པར་སྤྱོད་པའི་ཕན་ཡོན་བསྟན་ཏོ། ། དེ་ལྟར་རྟག་ཏུ་ཞེས་པ་ལ་སོགས་པས་ནི། བསྒྲུབ་པའི་བྱ་བ་གཉིས་ལས་སངས་རྒྱས་ལ་མཆོད་པ་ལ་སོགས་ཚོགས་ཀྱི་འཁོར་ལོ་དང༌།
མཆོད་ནས་དམ་ཚིག་ཅན་ལ་གཏོར་མ་སྦྱིན་པ་བསྟན་ཏོ། ། དེ་ལ་ཡང་དང་པོར་ཆོ་ག་བསྟན། དེ་ནས་དུས་བསྟན། དེ་ནས་གཏོར་མ་དབུལ་བ་བསྟན། དེ་ནས་སྒྲུབ་པ་པོ་བསྟན། དེ་ནས་གཏོར་མ་བཏང་བའི་ཕན་ཡོན་བསྟན། དེ་ནས་དུས་དང་ཆ་ལུགས་བསྟན་ཏེ། དེ་ལྟར་དྲུག་ཏུ་གནས་སོ། ། གཉིས་པ་ནི་དེ་ལྟར་གོང་དུ་བསྟེན་པའི་སྤྲོས་བཅས་ཀྱི་སྤྱོད་པའི་བྱ་བ་དང་བྱ་བ་མ་ཡིན་པའི་བྱེ་བྲག་བསྟན་ཏེ། དེ་ཡང་དོན་དྲུག་ཏུ་གནས་ཏེ།
མ་དད་ཐམས་ཅད་སུན་འབྱིན་བྱེད། ། ཅེས་པའི་བར་གྱིས་བདག་གཞན་གཉིས་ཀ་མཆོད་པའི་བྱེ་བྲག་བསྟན་ཏེ། མཆོད་པའི་དགོས་པ་ནི་མྱ་ངན་ལས་འདས་པ་ཐོབ་པར་འགྱུར་བའི་དགོས་པའོ། ། མཆོད་པའི་ཡུལ་ནི་བདག་ཉིད་དང་གཞན་ཡང་བྱང་ཆུབ་སེམས་དཔའ་དང༌། ཉན་ཐོས་ལ་སོགས་པ་དང༌། རྟེན་དང་བརྟེན་པར་བཅས་པ་དང༌། རྣལ་འབྱོར་མ་དང་འཇིག་རྟེན་པའི་འབྲེལ་པ་ལ་སོགས་པ་རྣམས་ཏེ། དེ་ལ་ནི་ཟས་ལ་སོགས་པས་མཆོད་པ་བྱའོ། ། ཡང་རྣལ་འབྱོར་མ་རྣམས་ལ་ནི་བཟའ་བས་འདུས་པ་ཞེས་བྱ་བ་སྙོམས་འཇུག་གི་བདེ་བས་ཀྱང་མཆོད་པ་བྱའོ། ། ཡང་བྱ་བ་མ་ཡིན་པའི་བྱེ་བྲག་འཇིག་རྟེན་པའི་འབྲེལ་པ་རྣམས་དང་བདེ་སྡུག་ཐུན་མོང་དུ་སྤྱད་པར་བྱ་བ་ཡིན་གྱི།
བྱ་བ་སྔགས་དང་ཕྱག་རྒྱ་ལ་སོགས་པ་ནི། སྦྱིན་པར་མི་བྱ་ཞེས་བསྟན་ཏོ། ། དག་བྱེད་ཅེས་བྱ་བ་ལ་སོགས་པས་ནི་དོན་གཉིས་པ་དམ་ཚིག་གི་བྱེ་བྲག་བཟའ་བའི་དམ་ཚིག་བདུད་རྩི་ལྔ་བསྟན་ཏེ། བཟའ་བའི་དམ་ཚིག་བདུད་རྩི་ལྔ་བསྟེན་པ་ཡིན་ལ། དེ་ཉིད་དེ་བཞིན་གཤེགས་པའི་ངོ་བོ་ཡིན་པས་བསྲུང་བའི་དམ་ཚིག་ཏུ་འགྱུར་གསུང༌། ཕོ་ཉ་མ་གཏོགས་ཞེས་བྱ་བ་ལ་སོགས་པས་ནི་དོན་གསུམ་པ་ཕོ་ཉའི་བྱེ་བྲག་བསྟན་ཏེ། རང་གི་ཕོ་ཉ་ཌོཾ་བི་ནཱི་ལ་སོགས་པ་དབང་བསྐུར་ཞིང་དམ་ཚིག་དང་སྡོམ་པ་ཐོབ་པ་ལ་བསླབ་པ་མ་གཏོགས་པ། གཞན་དབང་ལ་སོགས་པ་མ་ཐོབ་པ་ནི། འདོད་པས་བསྟེན་པར་མི་བྱ་བ་བསྟན་ཏོ། ། གཞན་ཡང་ཕོ་ཉ་བསྟེན་པའི་འཐད་པ་དང༌།
ཕོ་ཉའི་མཚན་ཉིད་རྣམས་ནི་འདིར་མ་བྲིས་སོ། ། འཇིག་རྟེན་ན་རྟག་ཅེས་བྱ་བ་ལ་སོགས་པས་ནི། དུས་ཀུན་དུ་སྤྱོད་ལམ་ཇི་ལྟར་བྱ་བ་བསྟན་ཏེ། མདོར་ན་སྤྱོད་པ་ཐམས་ཅད་གཡོན་གྱིས་སྤྱོད་པས་བྱ། ཞེས་བྱ་བའི་དོན་ཏོ། ། གཞན་ཡང་སྤྱོད་པ་བྱེད་པའི་རྣལ་འབྱོར་པ་དེ་ལ་ཐ་མལ་པའི་རིགས་ནི་གཙོ་བོ་མ་ཡིན་ལ། དམ་ཚིག་གི་རིགས་གཙོ་བོ་ཡིན་པས་རིགས་ལྔ་ཞེས་བྱ་བ། རྒྱལ་རིགས་དང་བྲམ་ཟེ་དང༌། རྗེ་རིགས་དང༌། དམངས་རིགས་ཐ་མལ་པ་དང༌།
གདོལ་པ་སྟེ་ལྔ་ཡིན་ལ། དེ་བཞིར་བྱས་ཏེ། གདོལ་པ་མོ་དང་དམངས་རིགས་གཅིག་ཏུ་བྱའོ། ། དེ་ཡང་གསུམ་དུ་བྱ་སྟེ། རྒྱལ་པོ་དང་བྲམ་ཟེ་ཡང་གཅིག་ཏུ་བྱའོ། ། དེ་གསུམ་ཡང་རྡོ་རྗེ་སེམས་དཔའི་རིགས་གཅིག་ཏུ་བྱའོ། ། བ་ལང་ཤ་ཞེས་བྱ་བ་ལ་སོགས་པ་ནི་དོན་ལྔ་པ་སྦྱིན་སྲེག་གི་བྱེ་བྲག་བསྟན་ཏེ། དེ་ཡང་དང་པོར་ཕྱིའི་དྲག་པོའི་སྦྱིན་སྲེག་བསྟན། དེ་བཞིན་ཞེས་བྱ་བ་ལ་སོགས་པས་ནི་ནང་གི་སྦྱིན་སྲེག་ཁ་ཟས་སམ་ཚོགས་ལ་ལོངས་སྤྱོད་པའི་ཚུལ་བསྟན་ཏོ། ། ད་ནི་ཕོ་ཉ་ཞེས་བྱ་བ་ལ་སོགས་པས་ནི་བླ་ན་མེད་པའི་སྦྱིན་སྲེག་བསྟན་པར་འགྲོ་ལ།
དོན་དྲུག་པ་ཕོ་ཉ་བསྟེན་པ་དང༌། དེའི་དགོས་པ་བསྟན་ཏོ། ། འདི་ཐམས་ཅད་ཀྱིས་ཀྱང་ལམ་གྱི་གསང་བའི་ཡན་ལག་བསྟན་པར་ཤེས་པར་བྱའོ།། །། ལེའུ་ཉེར་དགུ་པ་འདིས་ནི་ལམ་གྱི་གསང་བ་ལྷན་ཅིག་སྐྱེས་པའི་ཡེ་ཤེས་ཀྱི་གྲོགས་སམ་ཡན་ལག ཕོ་ཉ་མོའི་མཚན་ཉིད་དང༌། དེ་བསྟེན་པའི་ཚུལ་ལས་དང་པོ་པའི་དབང་པོ་མིན་པ་ཅི་ནས་ཀྱང༌། ལས་ཀྱི་ཕྱག་རྒྱ་ལ་བརྟེན་ནས་དཔེའི་ཡེ་ཤེས་མྱོང་བར་བྱ་ལ། དེ་ལ་བརྟེན་ནས་དོན་གྱི་ཡེ་ཤེས་རྟོགས་པར་བསྟན་ཏེ། དེ་ཡང་གསང་ལ་བསྟེན་པའོ། ། ནུས་པ་ཐོབ་པས་ནི་ཕྱོགས་ལས་རྣམ་པར་རྒྱལ་བའི་སྤྱོད་པའི་དུས་སུ་མ་གསང་བར་བསྟེན་ཏོ། །
ནུས་པ་མ་ཐོབ་པར་འཇིག་རྟེན་པའི་མངོན་དུ་སྤྱོད་པ་སྤྱད་ན། འཇིག་རྟེན་པས་འཕྱ་བར་འགྱུར་བས་རྣལ་འབྱོར་པ་རང་ཉིད་ཀྱི་སྐྱེ་བོ་མི་གནས་པ་ལ་སོགས་པར་བསྟེན་ཏོ། ། རྣལ་འབྱོར་ཆེ་མཆོག་ཅེས་པ་ལ་སོགས་པས། དཔལ་ལྡན་བདེ་མཆོག་འཁོར་ལོའི་རྣལ་འབྱོར་བཞི་ལ་གནས་པའི་རྣལ་འབྱོར་ཆེན་པོའི་དེའི་ཆེ་བ་བསྟན་ཏོ། ། དེ་ནས་ལེའུ་སུམ་ཅུ་པས་སུཾ་བྷ་ནི་བཏུ་བའི་ཆོ་ག་བསྟན་ཏོ། ། ལེའུ་བཅུ་གསུམ་པ་སོགས་ཀྱིས་ནི་ལེའུ་དང་པོའི་གསང་བ་སྒྲུབ་པ་བཤད་པའི་སྐབས་སུ་བར་མ་དབུགས་དབྱུང་པ་ཞེས་བྱ་བ་ལ་སོགས་པ་བཟའ་བའི་དམ་ཚིག་བསྟེན་པ་བསྟན་པ་ནི། མདོར་བསྟན་པ་ཡིན་ལ། ཡང་ལེའུ་དང་པོར་ལམ་གྱི་གསང་བ་བཞག་པ་ཡང་གསང་བའི་བཤད་པའི་ལེའུ་འདི་དག་ལས་རྟོགས་པར་བྱའོ། ། དེ་ཡང་སུམ་ཅུ་སོ་གཅིག་པ་ལས་གསུམ་ལས། གྲུབ་པར་འགྱུར་ཞེས་བྱ་བའི་བར་གྱིས་བཟའ་བའི་རྫས་བསྟན།
དུང་དང་མུ་ཏིག་ཅེས་བྱ་བ་ལ་སོགས་པས་བཟའ་བ་འདོད་པ་བརྩད་པའི་སྐྱོན་སྤང་བ་བསྟན། བརྡ་ནི་ཞེས་བྱ་བ་ལ་སོགས་པས་ནི་སྔར་བསྟན་པའི་རྫས་རྣམས་ཀྱི། ཚོགས་ཀྱི་མཆོད་པ་ལ་སོགས་པའི་དུས་སུ་ལག་པའི་མཆོད་པ་ཇི་ལྟར་བྱ་བའི་ཆོ་ག་བསྟན་ཏོ། ། ལེའུ་སོ་གསུམ་པ་ལ་ཡང་དོན་གསུམ་ལས། འགྲུབ་པར་འགྱུར་ཞེས་བྱ་བའི་བར་གྱིས་ནི། བཟའ་བའི་དམ་ཚིག་གི་རྫས་བསྟེན་པའི་ཕན་ཡོན་དང་བཅས་པ་བསྟན་ཏོ། ། ཀྲྀཥྞ་ཞེས་བྱ་བ་ལ་སོགས་པས་ནི་སྔར་བསྟན་པའི་རྫས་རྣམས་དང༌། ཁྱི་མོ་ནག་མོའི་ཐུགས་ལ་སོགས་པའི་བསྲེག་རྫས་བྱ་སྟེ། རྩ་བའི་སྔགས་ལ་བསྙེན་པ་སྔོན་དུ་སོང་ནས་རོ་གཙང་མ་བླངས་ཏེ་རོ་ལངས་བསྒྲུབ་པ་བསྟན་ཏོ། ། བ་ལང་ལྷས་ཞེས་བྱ་བ་ལ་སོགས་པས་ནི་ལེའུ་དང་པོར་ཧེ་རུ་ཀ་ཡང་དག་སྦྱོར་བ་ལ་སོགས་པས་མདོར་བསྟན་པའོ། །
རྒྱས་པར་བཤད་པའི་དབང་དུ་བྱས་ཏེ། བརྟེན་པ་བསྐྱེད་པ་མངལ་སྐྱེས་ཀྱི་ཚུལ་དུ་རྒྱུ་རྡོ་རྗེ་འཛིན་པ་བསྐྱེད་པ་དང༌། འབྲས་བུ་རྡོ་རྗེ་འཛིན་པ་གཉིས་སུ་ཕྱེ་སྟེ་བསྟན་ཏོ། ། ལེའུ་སོ་བཞི་པ་ནས་རྩ་བདུན་པའི་བར་ལེའུ་བཞི་ནི་དྲང་དོན་དུ་ཁྱིའི་སྦྱིན་སྲེག་དང༌། བཟླས་པ་ལ་སོགས་པ་བསྟན་པ་ལས་ལམ་གྱི་གསང་བ་བསྒྲུབ་པའི་ཡན་ལག་བསྟན་ལ། ངེས་དོན་དུ་ཕྱག་རྒྱ་བཞི་བཤད་པས་ནི་ལེའུ་དང་པོའི་མཆོད་གཞི། དཔལ་ཆེན་པོ་ལ་སོགས་པའི་ལམ་གྱི་གསང་བའི་རྫོགས་རིམ་རྒྱས་པར་འཆད་དོ།། །། དེ་ཡང་ལེའུ་སོ་བཞི་པས་ནི་དྲང་དོན་དུ་ཕྱིའི་སྦྱིན་སྲེག་བསྟན་ལ། ངེས་དོན་བདེ་བ་སྔོན་དུ་སོང་བའི་སྟོང་པ། བདེ་བ་མི་རྟོག་པ་བསྒོམ་པ་ཕྱག་རྒྱ་ཆེན་པོ་བསྟན་ཏོ། །
དེ་ལ་དྲང་དོན་དུ་བཤད་ན། ཐེ་ཚོམ་མེད་པ་ཡན་ཆད་ཀྱིས་སྦྱིན་སྲེག་གི་སྔོན་དུ་བསྐྱེད་པའི་རིམ་པ་ལྷ་སོ་བདུན་རྫོགས་པར་བསྒོམ་པར་བསྟན་ཏོ། ། དཔའ་བོ་ཀུན་ལ་ཞེས་པ་རྐང་པ་གཉིས་ཀྱིས་ལོ་ཀའི་མེ་ལྷ་འབར་བར་ཐིམ་པར་བསམས་ལ། ཐིམ་པའི་བྱེ་བྲག་གིས་ལོ་ཀ་ལས་འདས་པའི་མེ་ལྷ་བསྐྱེད་པ་བསྟན་ཏོ། ། ཨ་ཝ་དྷཱུ་ཏཱི་ཞེས་པ་རྐང་པ་གཉིས་ཀྱིས། ཡེ་ཤེས་ཀྱི་དཀྱིལ་འཁོར་དགུག་གཞུག་བྱ་བ་བསྟན་ཏེ། དེ་ཡང་སྨིན་པ་ཞེས་པའི་རྐང་པ་དང་པོར་སྦྱར་ལ། ཕྱི་ནས་ཨ་ཝ་དྷཱུ་ཏཱི་སྦྱར་རོ། ། དཔའ་བོ་ཆགས་པ་ནི་འཇིག་རྟེན་ལས་འདས་པའི་མེ་ལྷ་བསྲེག་རྫས་ལ་ཆགས་པར་གསལ་བར་དམིགས་པའོ། ། ཞེས་བྱ་བ་ལ་སོགས་པས་བསྲེག་རྫས་བསྟན་ལ།
དེ་ནས་འབར་ཕྲེང་ཞེས་བྱ་བ་ལ་སོགས་པས་ལོ་ཀ་ལས་འདས་པའི་མེ་ལྷ་རྟེན་དང་བརྟེན་པར་བཅས་པ་རྒྱས་པར་བཤད་དོ། ། ཆོ་གའི་ཞེས་པས་ནི་སྦྱིན་སྲེག་གི་དུས་ལས་བཞིའི་བྱེ་བྲག་གི་ཁཎྜ་རོ་ཧཱ་བཞིས་བསྒྲུབ་བྱ་དགུག་ཅིང༌། དེའི་ལུས་ཀྱི་ནང་དུ་གཞུག་པའི་སྦྱོར་བས་ཞི་བར་བྱས་པ་དང༌། དབང་དུ་བྱས་པ་དང༌། རྒྱས་པར་བྱས་པ་དང༌། དེ་གསོད་པར་བྱེད་པ་རྣམས་སུ་བསྒོམ་པ་བསྟན་ཏོ། ། དྲག་པོ་ལ་ནི་གནས་པར་ཏེ་རོའི་ལུས་ཀྱི་རོ་དེ་བསྲེག་རྫས་ལ་བསྟིམ་སྟེ། སྦྱིན་སྲེག་བྱ་བ་ཡང་རྟོགས་པར་བྱའོ། ། དེ་ལྟར་འཁོར་ལོའི་དབུས་སུ་བྱས་པས་ཕན་ཡོན་དངོས་གྲུབ་གསུམ་འགྲུབ་པའོ། ། དེ་ཡང་རྒྱུད་རྒྱས་པ་ནམ་མཁའ་དང་མཉམ་པས་བསྡུས་ཏེ།
དེ་ལྟ་བུའི་ལུས་ཀྱི་སྦྱིན་སྲེག་གི་ཆོ་ག་གསུངས་པར་ཤེས་པར་བྱའོ། ། ངེས་པའི་དོན་དུ་བཤད་ན་ཐེ་ཚོམ་མེད་ཡན་ཆད་ཀྱིས་རྫོགས་པའི་རིམ་པ་ཕྱག་རྒྱ་ཆེན་པོ་བསྒོམ་པའི་སྔོན་དུ་བསྐྱེད་པའི་རིམ་པ་ལྷ་གསུམ་གྱི་དཀྱིལ་འཁོར་རྫོགས་པར་བསྒོམ་པ་བསྟན་ཏོ། ། དཔའ་བོ་ཀུན་དང་ཞེས་བྱ་བས་ཡབ་ཡུམ་གྱི་གནས་ལྔར་ཡིག་འབྲུ་བསྒོམ་པ་ཀུན་ཏུ་སྤྱོད་པ་ལྟར་ཤེས་པར་བྱ་སྟེ་དེ་བསྟན་ཏོ། ། ཨ་ཝ་དྷཱུ་ཏཱི་ཞེས་པ་རྐང་པ་གཉིས་ཀྱིས་སྙོམས་པར་བཞུགས་པ་ལས་བྱུང་བའི་ཐིག་ལེ་ཨཱ་ལི་བརྗོད་ཅིང་མར་དྲངས་ཏེ། དེའི་བདེ་བས་ཀྱང་དཀྱིལ་འཁོར་ཡང་བདེ་བར་བསྒོམ་པ་དང༌། དེ་ནས་དཀྱིལ་འཁོར་ཡང་རིམ་གྱིས་བསྡུ་བ་བཤད་དོ། ། ཆགས་བྱས་ལ་ཞེས་པས་ཡབ་ཡུམ་འོད་དུ་ཞུ་བ་བསྟན་ཏོ། ། ཐིག་ལེ་དམར་སྐྱ་བདེ་བའི་རང་བཞིན་དུ་བསྒོམ་པའོ། ། དེ་ནས་མེས་བསྲེགས་ཏེ་ཞེས་བྱ་བ་ལ་སོགས་པས་ནི། དེ་ལྟ་བུའི་བདེ་བ་མི་རྟོག་པ་ལ་བློ་གནས་པས་ཕུང་པོ་ལྔ་དང༌།
ཡང་ཕུང་པོ་ལྔ་དང༌། འབྱུང་བ་བཞིའི་རྟོག་པ་སྟེ། རྟོག་པ་བསྲེག་པ་བསྟན་ཏོ། ། དེ་ནས་འབར་ཞེས་བྱ་བ་ལ་སོགས་པས་ནི། བདེ་བའི་མི་རྟོག་པས་བློ་གཡེངས་ན་ཡང་དཀྱིལ་འཁོར་བློས་སྤྲོས་ཏེ་བསྒོམ་པར་བསྟན་ཏོ། ། ཡང་དཀྱིལ་འཁོར་ལ་ཤེས་པ་ཆེར་སྤྲོས་ཏེ་སོང་ཡང༌། བདེ་བ་མི་རྟོག་པ་བསྒོམ་མོ། ། ཆོ་གའི་རིམ་པའི་ཞེས་བྱ་བའི་དོན་ཡང་ཐིག་ལེ་ལ་དམིགས་ཏེ། བདེ་བའི་མི་རྟོག་པ་བསྒོམས་པས་དཀྱིལ་འཁོར་ལ་སོགས་པ་ཐམས་ཅད་བདེ་བ་མི་རྟོག་པར་བྱ་བར་བསྟན་ཏོ། ། ཞི་བ་ཚེགས་སུ་ནི་གཞུང་ཉིད་དུ་ཤེས་པར་བྱའོ།། །།
ལེའུ་སོ་ལྔ་པས་ནི་དྲང་དོན་དུ་སྔགས་ཀྱི་བཟླས་པ་བསྟན་ལ། ངེས་དོན་དུ་ནི་ཆོས་ཀྱི་ཕྱག་རྒྱ་རིམ་པ་བཞི་བསྒོམ་པ་བསྟན་ཏོ། ། དེ་ཡང་དེ་ནས་ཞེས་བྱ་བ་རྐང་པ་གསུམ་གྱིས་དྲང་དོན་དུ་བཟླས་པ་དང༌། ངེས་དོན་ཆོས་ཀྱི་ཕྱག་རྒྱ་རྫོགས་རིམ་གྱི་སྔོན་དུ་བསྐྱེད་པའི་རིམ་པ་བསྒོམ་པ་བསྟན་ཏོ། ། ལས་ནི་ཞེས་བྱ་བ་ལ་སོགས་པ་ནི་བསྐྱེད་པའི་རིམ་པའི་དེ་ཁོ་ན་ཉིད་མཆོད་པའི་བར་དུ་བྱས་ནས། དེ་ནས་སྙོམས་པར་ཞུགས་པ་ལས་བྱུང་བའི་བྱང་ཆུབ་སེམས་དེ་རིན་པོ་ཆེ་བཞི་གང་ཡང་རུང་བའི་སྔགས་སུ་བསམས་ལ། དེ་ནས་སྔགས་འཁོར་བའི་ལམ་དུ་བཟླས་པ་བྱས་ཏེ། ལས་བཞི་པོའི་བྱེ་བྲག་གིས་ཁ་དོག་དང་དབྱིབས་རྣམས་ཤེས་པར་བྱའོ། ། འདིར་ནི་ཞི་བ་དང་དྲག་པོའི་སྔགས་ཀྱི་བཟླས་ལུགས་གཉིས་ལས་མེད་དེ། དེ་རྩུབ་ཅིང་དྲག་པ་མ་ཡིན་ནོའི་བར་གྱིས་ཞི་བ་གཙོར་ཤེས་པར་བྱའོ། །
ཞི་བ་ལ་ནི་ཞེས་པ་རྐང་པ་གཉིས་བྷ་དནྟའི་དཔེ་ལ་མེད་ལ། བླ་མ་བགྲེས་པོ་རྣམས་ཀྱི་རྒྱ་དཔེ་ལ་ནི་སྣང་ངོ༌། ། ས་བོན་ཕྲེང་བ་ཞེས་བྱ་ལ་སོགས་པས་ནི་དྲག་པོའི་སྔགས་བཟླས་ལུགས་གཙོར་སྟོན་ཏེ། དེ་ཡང་དབུགས་ལ་མདའ་ནི་སྦྱར་བར་བྱའི་བར་གྱིས་ཚར་བཅད་པ། གསད་པའི་ལས་བསྒྲུབ་པ་བསྟན་ལ། དུས་མིན་ཞེས་པ་མན་ཆད་ཀྱིས་གསད་པའི་བསྒྲུབ་བྱ་དེ་རྗེས་སུ་གཟུང་བ་བསྟན་ཏེ། དེ་ཡང་སྤྱི་བོར་ཁ་ཊྭཱཾ་ག་བསྒོམ་པ་དང༌། ཐོད་པ་བསྒོམ་པའི་མན་ངག་གཉིས་སུ་ཤེས་པར་བྱའོ། ། ངེས་པའི་དོན་དུ་བཤད་ན་རིམ་པ་བཞི་ལས་ནི་ཞེས་བྱ་བས་དཀྱིལ་འཁོར་བསྡུས་ནས་རླུང་གཡོན་ནས་བཅུག་སྟེ། ལྟེ་བའི་བར་དུ་བཅུག་ནས།
ལྟེ་བ་ལ་སོགས་པ་འཁོར་ལོ་བཞི་དང༌། རྩ་གསུམ་དང་བཅས་པ་གསལ་བར་དམིགས་ཏེ། བརྒྱུད་རིམ་བསྟན་ཏོ། ། གཏུམ་མོའི་མེ་བདག་གི་འཁོར་ལོ་རྣམས་ལས་བརྒྱུད་དེ་སྣ་གཡས་ནས་སྤྲོས་པ་དང༌། ཏ་ཐཱ་ག་ཏའི་ཤངས་བུག་གཡོན་པར་འཇུག་པ་ལ་སོགས་པ་ནས་བདག་གི་སྣ་བུག་གཡོན་པར་ཡེ་ཤེས་ཀྱི་བདུད་རྩི་འཇུག་པའི་བར་ནི་སྔགས་ཀྱི་རིམ་པའོ། །

དུས་མིན་འཆི་ཞེས་བྱ་བ་རྐང་པ་གཉིས་ཀྱིས་སྣ་བུག་གཡོན་ནས་ཞུགས་པ་ནས་བཟུང་སྟེ། ལྟེ་བར་ཕྱིན་གྱི་བར་ལ་དགའ་བ་བཞི་སྐྱེ་བ་ནི་ཡེ་ཤེས་ཀྱི་རིམ་པ་སྟེ་དེ་བསྟན་ཏོ། ། ཐོད་པ་ཞེས་པ་རྐང་པ་གཉིས་ཀྱིས། བདག་གི་རྒྱུད་ལ་སངས་རྒྱས་ཀྱི་སྐུ་དང་ཡེ་ཤེས་འགྲུབ་སྟེ། སྐུ་དང་ཡེ་ཤེས་ཟུང་དུ་འཇུག་པ་ནི་གསང་བའི་རིམ་པ་སྟེ་དེ་བསྟན་ཏོ། ། འདི་དག་གི་ཡང་མངོན་པར་རྟོགས་པ་ཇི་ལྟ་བ་ནི་དཔྱིད་ཀྱི་ཐིག་ལེ་ལས་ཤེས་པར་བྱའོ། ། ཞེས་བླ་མ་གསུང་ངོ༌།། །། ལེའུ་སོ་དྲུག་པས་ནི་དམ་ཚིག་གི་ཕྱག་རྒྱ་དང༌། ལས་ཀྱི་ཕྱག་རྒྱ་དང་གཉིས་བསྟན་ཏེ། དེ་ཡང་དག་པའི་ཡུལ་ནི་དེ་བཞིན་དུ། ཞེས་བྱ་བའི་བར་གྱིས་ནི་དམ་ཚིག་གི་ཕྱག་རྒྱ་ལྟར་ན་འོད་ཀྱི་རིག་མ་དང༌།
ལས་ཀྱི་ཕྱག་རྒྱ་ལྟར་ན་རྐྱང་མའི་གནས་ལ་བྱིན་གྱིས་བརླབ་པ་ཀུན་ཏུ་སྤྱོད་པ་ལྟར་ཤེས་པར་བྱའོ། ། དཔའ་བོ་མཆོད་པའི་ཞེས་བྱ་བ་ལ་སོགས་པས་ནི་དམ་ཚིག་གི་ཕྱག་རྒྱ་ལྟར་ན་སྔགས་ལས་ཞི་བ་ལ་སོགས་པའི་ལས་བསྒྲུབ་པ་བསྟན་ཏོ། ། ལས་ཀྱི་ཕྱག་རྒྱ་དང་ལྡན་ན་དགའ་བ་བཞིའི་མངོན་པར་རྟོགས་པ་བསྐྱེད་པའི་ཚུལ་བསྟན་ཏོ།། །། ལེའུ་སོ་བདུན་པས་ནི་རྐྱང་མ་བདེ་བླག་ཏུ་མ་རྙེད་ན་དབང་དུ་བྱ་བའི་ཐབས་བསྟན་ཏེ། ཇི་སྲིད་འཆི་བར་དབང་དུ་འགྱུར། ཞེས་བྱ་བ་ཁ་ཟས་ཀྱི་སྒོ་ནས་བྱ་བ་མ་ཡིན་པ་བསྟན་ཏོ། ། ཏིལ་ནག་ཅེས་བྱ་བ་ལ་སོགས་པ་བྱུགས་པས་དབང་དུ་བྱ་བ་བསྟན། བ་ལང་ཤ་ཞེས་བྱ་བ་ལ་སོགས་པས་སྦྱིན་སྲེག་གིས་དབང་དུ་བྱ་བ་བསྟན། འཇིག་རྟེན་གསུམ་ན་ཞེས་བྱ་བའི་དེ་ལྟ་བུའི་ཐབས་ཀྱང་གཞན་ལ་སྦ་བ་བསྟན་ཏོ།། །། ལེའུ་སོ་བརྒྱད་པས་ནི་རང་དོན་དུ་སྤྱོད་པ་གསུམ་ལས་སྤྲོས་མེད་ཀྱི་སྤྱོད་པ་བྱ་བ་དང༌།
བྱ་བ་མ་ཡིན་པའི་ཆ་བསྟན་ཏོ། ། དེ་ཡང་ལྟུང་བ་ཞེས་བྱ་བའི་བར་གྱིས་ལྡོག་པའི་སྒོ་ནས་བྱ་བ་མ་ཡིན་པ་བསྟན་ཏོ། ། ཧེ་རུ་ཀ་དཔལ་ཞེས་བྱ་བ་ལ་སོགས་པས་འཇུག་པའི་སྒོ་ནས་བྱ་བའི་ཆ་བསྟན་ཏོ། ། རྟག་ཏུ་དཔའ་བོ་ཆེན་པོ་ཞེས་བྱ་བས་དེ་ལྟར་གནས་པའི་ཕན་ཡོན་བསྟན་ཏོ།། །། ལེའུ་སོ་དགུ་ནས་ཞེ་བརྒྱད་ཀྱི་བར་གྱིས་ནི། ལམ་གྱི་གསང་བ་བསྐྱེད་རྫོགས་གཉིས་ལ་གནས་པའི་མཚན་མའི་རྟགས་བསྟན་ཏེ། དེ་ཡང་ལེའུ་དགུ་པའི་སྒྲུབ་པ་པོ་ཧ་བརྒྱད་ཀྱི་ཆོ་ག་དང་ལྡན་པས་དུར་ཁྲོད་ལ་སོགས་པར་འཇིགས་པ་མེད་པར་གནས་ལ། ཐུན་མོང་གི་དངོས་གྲུབ་མཆོག་གི་སིདྡྷི་སྐུ་གསུམ་འགྲུབ་པར་བསྟན་ཏོ།། །། ལེའུ་བཞི་བཅུ་པས་ནི་ལམ་གྱི་གསང་བ་བསྒྲུབ་པའི་ལས་ཀྱི་ཕྱག་རྒྱ་རྐྱང་མ་དབང་དུ་བྱ་བ་བསྟན་ཏེ། དེ་ཡང་སྔར་ལེའུ་སོ་བདུན་པར་བསྟན་པའི་དབང་དུ་བྱས་ནས་དེའི་འབྲེལ་པར་རྗེས་སུ་ཆགས་པར་བྱ་བ་ཡིན་ལ།
འདིར་ནི་སྔར་དབང་དུ་མ་བྱས་པ་ཅིག་བསྟན་ཏོ། ། དེ་ཡང་ཤ་ལྔ་ལ་སོགས་པའི་སྦྱིན་སྲེག་གིས་རིགས་ལྔའི་བུ་མོ་དབང་དུ་བྱ་བ་བསྟན་ཏོ།། །། ཞེ་གཅིག་པས་ནི། སུཾ་བྷ་ནིའི་ལས་ཀྱིས་ཚོགས་ལས་ཆེན་བཅུ་གཉིས་བསྟན་ཏེ། འདི་ཡང་འཁོར་ལོ་ལ་བརྟེན་པའི་ལས་ཚོགས་ཏེ། དེ་ཡང་དཔལ་ནཱ་རོ་ཏས་ཀཾ་པ་ལ་དང་མཐུན་པར། འཁོར་ལོ་བཞིས་ལས་སོ་གསུམ་འགྲུབ་པར་བཞེད་དོ། ། མཁའ་འགྲོ་མ་ལས་བྷ་བས་འཁོར་ལོ་ལྔ་བཞེད་དོ། ། མཁའ་འགྲོ་རྒྱ་མཚོ་ལས། ལས་བཅུ་གཉིས་ལ་ཙཀྲ་བཅུ་གཉིས་ཡོད།
འདི་ཡང་དབང་པོ་རབ་སེམས་ལ་བརྟན་པ་ཐོབ་པའི་དབང་དུ་བྱས་ཏེ་དྲན་པ་ཙམ་གྱིས་འགྲུབ་བོ། ། ཤ་དང་བྱང་སེམས་བྱ་བ་ལ་སོགས་པ་ནི། དེ་ལྟ་བུའི་དངོས་གྲུབ་ཀྱང་རྣལ་འབྱོར་མ་རྣམས་ཀྱིས་རྩོལ་བས་མཁའ་འགྲོ་མ་རྣམས་བསྟན་ཏོ།། །། དེ་ཡང་སྔར་ལེའུ་བཅུ་བདུན་པར་ནི། རྣལ་འབྱོར་མ་བརྒྱད་གྱིས་སོ་བདུན་བསྡུས་པར་བསྟན་ལ། འདིར་ནི་རྣལ་འབྱོར་མ་དྲུག་གིས་བསྡུས་པར་དོན་གྱིས་བསྟན་ཀྱང་འགལ་བ་མེད་ཅིང་གཅིག་ཏུ་བསྡེབས་ཏེ་གོ་བར་བྱའོ།། །། ལེའུ་ཞེ་གཉིས་པས་ནི་རྣལ་འབྱོར་མ་རྣམས་བསྟན་པའི་དངོས་གྲུབ་ཀྱི་རྟགས་བསྟན་ཏེ། དེ་ཡང་དང་པོར་བདུད་རྩི་དང་ཤ་ལ་སོགས་པའི་བཟའ་བ་རྣམས་ཀྱིས་བདེ་བ་སྐྱེ་བའི་ཐབས། ལུས་ཟུངས་རྒྱས་པར་བྱ་བའི་ཐབས། རྐྱང་མ་གཉིས་ཀས་བསྟེན་པའི་ཐབས་བསྟན་ཏོ། །
ཐོག་མཐའ་ཞེས་བྱ་བ་ལ་སོགས་པས་ནི་རྐྱང་མ་ལས་དང་པོར་དཔེའི་ཡེ་ཤེས་བདེ་བ་ལས་མི་རྟོག་པ་རྟོགས་པར་བྱ་བ་དང༌། དེ་ནས་དོན་ཀྱི་ཡེ་ཤེས་རྟོགས་པ་བདེ་བ་མཐའ་གསུམ་གྱིས་མ་རེག་པ་ཉམས་སུ་མྱོང་བར་བྱ་བ་བསྟན་ཏོ། ། ཐོག་མ་ཐ་མ་ཞེས་བྱ་བ་སོགས་ནི་རྐྱང་མ་བསྟན་པའི་ཐོག་མ་དང་ཐ་མར། ཧ་ཧ་ལ་སོགས་པ་ཐུང་ངུ་བརྒྱད་བརྗོད་པར་ཤེས་པར་བསྟན་ཏོ། ། གཟུགས་དང་ཞེས་བྱ་བ་ལ་སོགས་པས་ནི། རྐྱང་མ་བསྟེན་པ་ལས་བདེ་བ་སྐྱེས་པའི་རྟགས་གཟུགས་དང་ལས་ཞེས་བྱ་བ་ཕྱིའི་རྟགས་དང༌། ནང་གི་རྟགས་གཉིས་སུ་བསྡུས་ལ་རྒྱས་པར་བྱས་ན་རེ་རེ་ལའང་ལྔ་ལྔ་སྟེ་བཅུའོ། ། དེ་ཡང་ཐུན་མོང་དུ་འགྲོ་བ་བཞད་པ་བརྒྱད་སོ་སོར་བགྲངས་ནའོ། ། དེ་ནི་ཐམས་ཅད་ཀྱི་དབང་དུ་བྱས་པའོ། ། ངུ་བར་བྱེད་པ་རྟགས་སུ་བསྔགས་ཞེས་བྱ་བ་ལ་སོགས་པ་ནི་ཕྱིའི་གསང་བ་ཤེས་རབ་རྐྱང་མ་སྦྱང་བ་ལྔ་བསྟན་ཏོ། །
ནང་གི་གསང་བ་ལྔ་ཡང་ཐབས་དང་འདྲ་བར་ཤེས་པར་བྱའོ། ། དེ་ལྟར་ན་གཉིས་ལ་རྟགས་ཉི་ཤུའོ།། །། ལེའུ་ཞེ་གསུམ་པ་ནི་འབྲས་བུའི་གསང་བ་རྒྱས་པར་བཤད་པ། ཡི་གེ་བདུན་པའི་ལས་ཀྱི་ཚོགས་བསྟན་ཏེ། དེ་ཡང་དང་པོར་ཤླཽ་ཀ་གཅིག་གིས་སྔོན་དུ་ཡི་གེ་བདུན་པ་ལ་བསྙེན་པ་སྔོན་དུ་སོང་བའི་རྣལ་འབྱོར་པ་ལ། མཁའ་འགྲོ་མ་ཐམས་ཅད་ཀྱི་སྤྱན་གྱིས་གཟིགས་ཤིང་བྱིན་གྱིས་རློབ་ལ། དེ་ཡང་གནས་ཁྱད་པར་ཅན་དུ་གནས་ན་བྱིན་གྱིས་རློབ་པས་གནས་མདོར་བསྟན་ཏོ། ། ལམ་གྱི་ཞེས་པ་ལ་སོགས་པས་ལམ་གྱི་ཁྱད་པར་བཤད་དོ། ། ཕྱག་རྒྱ་ཞེས་བྱ་བ་ལ་སོགས་པས་སྒྲུབ་པ་པོའི་ཆ་ལུགས་བསྟན་ཏོ། ། སྙིམ་པ་མེ་ཏོག་ཅེས་བྱ་བ་ལ་སོགས་པས་ཡི་གེ་བདུན་པ་ལ་སྔོན་དུ་བསྙེན་པ་འབུམ་ཕྲག་གཅིག་བྱ་སྟེ།
ཡང་དེའི་རྗེས་ལ་ཁྲི་ཕྲག་གཅིག་བཟླས་པ་བྱས་པས། ཀ་ར་བཱི་རའི་མེ་ཏོག་དམར་པོ་ལ་སྔགས་བཟླས་ལ་དངོས་གྲུབ་ཀྱི་ལྟས་བརྟག་པ་བསྟན་ཏོ། ། གནས་ཀྱི་ཞེས་བྱ་བ་ལ་སོགས་པས་ངག་གི་དབང་ཕྱུག་ལ་སོགས་པ་བསྟན། ཡུལ་དང་ཞེས་སོགས་བྱ་བས་མི་སྣང་བ་བསྒྲུབ་པ་བསྟན་ཞེས་བྱ་བ་ལ་སོགས་པ་ནི། སྔགས་ཀྱི་འོད་ཟེར་ཤིང་མྱ་ངན་མེད་ཀྱི་རྩེ་ལ་སྤྲོས་ཏེ། སྔགས་ཀྱི་རྡུལ་ཕྲ་རབ་རི་རབ་ལྟ་བུར་ལྕི་བར་བསམ་པ་ལས་ཤིང་ཆག་ཅིང་ལྟུང་བར་འགྱུར་རོ། ། དེས་གཞན་ལྟུང་བར་བྱ་རྒྱུ་ལྟུང་བར་ཡང་བྱའོ། ། བདག་གི་ལུས་ཞེས་བྱ་བ་ལ་སོགས་པས་ནི། ཡི་གེ་བདུན་པའི་བསྙེན་པ་སྔོན་དུ་སོང་པས་རྨི་ལམ་བརྟག་པ་བསྟན་ཏོ། ། དེ་བཞིན་དུ་སྔགས་བཟླས་ཞེས་བྱ་བ་ལ་སོགས་པས་རལ་གྲི་ལ་སོགས་པ་ལྔ་ལ་སྔོན་དུ་སྦྱང་བ་བྱ་སྟེ།
དེ་ནས་ཁྱེའུ་དང་བུ་མོ་གཙང་མ་ལ་ཁྲུས་བྱས་ཏེ། ཡི་གེ་བདུན་པ་བཟླས་པས་དམིགས་ཡུལ་དེ་བལྟར་གཞུག་གོ ། དེ་ལྟར་ཡང་ཉིན་པར་ཁྱིམ་ཤིན་ཏུ་མུན་པ་ནག་པ་ལ་བྱའོ། ། མཐེ་བོང་གི་དཔུང༌། མཐེ་བོང་སྣག་ཚ་དང་རྒྱ་སྐྱེགས་ལ་སོགས་པས་བསྐུས་ལ་སྦྱངས་ཏེ། དེ་ནས་བུམ་པ་གཙང་མར་བདུད་རྩི་ལྔ་ཅུང་ཟད་བླུགས་པར་ཡི་གེ་བདུན་པའང་དེ་ལ་བཟླས། དེའི་སྟེང་དུ་མར་མེ་བཞག་ལ་བལྟར་གཞུག དེ་ནས་དང་པོའི་ཞེས་བྱ་བ་ལ་སོགས་པས་ནད་གསོ་བར་བསྟན། དེ་ཟླ་བའི་དབུས་སུ་ཞེས་བྱ་བ་ལ་སོགས་པས་ཁྱད་པར་དུ་དུག་ལ་སོགས་པ་ཞི་བར་བྱ་བ་བསྟན་ཏོ། ། མཚན་མོ་ཞེས་བྱ་བ་ལ་སོགས་པས་ནི་སྦྱིན་སྲེག་གི་སྒོ་ནས་རྒྱས་པ་ལ་སོགས་པའི་ལས་བསྒྲུབ་པ་བསྟན་ཏོ། །
དཀར་པོ་ཞེས་བྱ་བ་ལ་སོགས་པས་ནི། ལག་པ་ལ་ཡི་གེ་བདུན་པ་བཀོད་པའི་སྦྱོར་བས། སྔར་ཚར་བཅད་པ་རྗེས་སུ་གཟུང་བ་དང༌། ཁྱད་པར་དུ་དུག་སྦྲུལ་གྱིས་ཟིན་པ་གསོ་བ་བསྟན་ཏོ། ། རིམས་ལ་ཞེས་རྐང་པ་གཉིས་ཀྱིས་རིམས་ཞི་བར་བྱ་བ་བསྟན། རྒྱན་པོ་ཞེས་བྱ་བས་ནི་ཙཀྲ་ལ་བརྟེན་ཏེ་ཤོ་མི་འཕམ་པར་བྱ་བ་བསྟན། དགྲ་བོ་ཞེས་བྱ་བ་ལ་སོགས་པས་དགྲ་ལས་རྒྱལ་བར་བྱ་བ་བསྟན། འབྲས་བུ་ཞེས་བྱ་བ་ལ་སོགས་པས་ནི་ལྷའི་རྣལ་འབྱོར་དང་ཡི་གེ་བདུན་པའི་གསང་སྔགས་ལ་སོགས་པ་རྣམས་ཀྱིས་ཟས་ལ་སོགས་པ་ཅི་དགར་བསྒྲུབ་པ་བསྟན་ཏོ། ། ས་གཞི་ཞེས་བྱ་བ་ལ་སོགས་པས་ནི་ཡི་གེ་བདུན་པའི་སྔགས་ཀྱིས། རྡུལ་ཕྲ་རབ་ཀྱི་ས་གཞི་ལ་སོགས་པ་བཏེག་ན་འཕར་ཞིང༌།
མནན་ན་ནེམ་པ་ལ་སོགས་པར་བྱ་བ་སྟེ་ཡིད་དུ་འོང་བར་བྱ་བ་དང༌། རྒྱ་མཚོ་ལ་ཅི་བདེར་ལམ་བྱ་བ་ལ་སོགས་པ་བསྟན་ཏོ།། །། ལེའུ་ཞེ་བཞི་པས་ཀྱང་འབྲས་བུའི་གསང་བ་ལ་འཇུག་པ་དཔའ་བོ་དྲུག་གི་གོ་ཆའི་ལས་བསྟན་ཏེ། དེ་ཡང་འཁོར་ལོ་ལ་བརྟེན་ཏེ་དགུག་པའི་ལས་དང༌། ཙནྡན་དམར་པོའི་སྦྱིན་སྲེག་གིས་སའི་བདག་པོ་ནོར་དང་བཅས་པ་དགུག་པའི་ལས་དང༌། ཡང་ཡི་གེ་བདུན་པ་དེ་ཉིད་ཀྱིས་ལྕགས་ཕྱེ་ལ་སོགས་པའི་རྫས་ལ་མནན་པ་བྱ་སྟེ། གསད་པའི་ལས་བསྒྲུབ་པ་དང༌། ཡང་སླར་རྗེས་སུ་གཟུང་བ་དང༌། མྱོས་བྱེད་ལྔ་ལ་སོགས་པས་སྨྱོ་བར་བྱ་བའི་ལས་རྗེས་སུ་གཟུང་བ་དང་བཅས་པ་གཅིག་བསྟན་ཏོ།། །། ལེའུ་ཞེ་ལྔ་པས་ནི་འབྲས་བུའི་གསང་བ་བསྟན་ཏེ།
འདི་ཡང་རྣལ་འབྱོར་མ་དྲུག་གི་སྔགས་འབའ་ཞིག་གི་ལས་བསྟན་ཏོ། ། དེ་ཡང་དང་པོར་གོ་ཆའི་སྔགས་ཀྱི་བསྙེན་པ་སྔོན་དུ་སོང་བས། ཡང་ཀ་ར་བཱི་རའི་མེ་ཏོག་དམར་པོ་ལ་སྔགས་བཟླས་ཏེ། དེ་འོ་མས་བཀྲུས་ནས། དེ་ནས་ཞག་བདུན་དུ་དབང་ཕྱུག་ཆེན་པོའི་ལིངྒ་ལ་གཏོར་ཞིང་སྔགས་བཟླས། དེ་ནས་ནུབ་གསུམ་ཚོགས་ཀྱི་མཆོད་པ་བྱ། དེ་ནས་ཉི་མ་དང་པོ་ལ་སྒྲུབ་གཡོག་ལྷའི་ང་རྒྱལ་དང་ལྡན་པས་སུམྦྷ་ནི་བརྗོད་ཅིང་རལ་གྲི་ཐོགས་པས་བར་ཆད་བསྲུང༌། རང་གིས་མེ་ཏོག་རེ་ལ་སྔགས་རེ་བརྗོད་ཅིང་ཆུ་ལ་བསྐུར་བས། མེ་ཏོག་ཡར་ལོག་པ་ན། ཆུ་དང་བཅས་པས་སོ་ལ་མ་རེག་པར་འཐུངས་ན།
ངག་གི་དབང་ཕྱུག་ཏུ་འགྱུར་རོ། ། དེ་ནས་སྐྱེ་གནས་ཞེས་བྱ་བ་ལ་སོགས་པས་རྣལ་འབྱོར་མ་དྲུག་གི་ཙཀྲ་བྲིས་ཏེ། དགུག་པའི་ལས་བསྒྲུབ་པ་བསྟན། ཙཀྲ་ནི་རྩིབས་དྲུག་པ་བྱ་ལ་གོ་ཆའི་སྔགས་དྲུག་དགོད་དོ། ། ལྟེ་བ་ལ་བསྒྲུབ་བྱའི་སྔགས་སྤེལ་ཚིག་དང་བཅས་པ་བྲི། ལྟེ་བའི་ཕྱིའི་མུ་ཁྱུད་ལ་ཨཱ་ལི་གཡོན་སྐོར། ཕྱི་རོལ་གྱི་མུ་ཁྱུད་ལ་ཀཱ་ལི་གཡས་སྐོར་དུ་བཀོད་ལ། དེ་ནས་རབ་ཏུ་གནས་པ་བྱ་སྟེ། དེ་རྐང་རྗེས་ལ་སོགས་པ་ལས་གཟུགས་བརྙན་བྱས་པའི་སྙིང་གར་བཅུག་སྟེ། ལིངྒའི་སྐྱེ་གནས་ནས་སྐུད་པ་དམར་པོ་བཏོན་ཏེ།
སྒྲུབ་པ་པོའི་མཐེའུ་ཆུང་ལ་བཏགས་ནས། དེ་བསྐུལ་ཞིང་སྔགས་བཟླས་ན་དགུག་པའི་ལས་འགྲུབ་བོ། ། ཙནྡན་དམར་པོ་ཞེས་བྱ་བ་ལ་སོགས་པས། ལིངྒ་མེས་གདུང་བར་བྱས་པས་དབང་དུ་བྱ་བའི་ལས་བསྟན་ཏོ། ། མི་ཡི་བདག་པོ་ཞེས་བྱ་བ་ལ་སོགས་པས་ལིངྒ་མེ་ལ་གདུངས་པའི་སྦྱོར་བས། རྒྱལ་པོ་འཁོར་དང་བཅས་པ་དབང་དུ་བྱ་བའི་ལས་བསྟན་ཏོ། ། བསྒྲུབ་པར་བྱ་བའི་རྐང་རྗེས་ལ་ཞེས་བྱ་བ་ལ་སོགས་པས་སྦྱིན་སྲེག་གི་ལས་ཐམས་ཅད་འགྲུབ་པར་བསྟན་ཏོ། ། རྡུལ་དེ་ཞེས་བྱ་བ་ལ་སོགས་པས་མནན་པའི་སྒོ་ནས་སེམས་རྨོངས་པར་བྱས་ནས་དགུག་པའི་ལས་བསྒྲུབ་པ་བསྟན་ཏོ། ། ཀ་ར་བཱི་རའི་ལྕུག་མ་ཞེས་བྱ་བ་ལ་སོགས་པའི་རྫས་ཀྱི་སྦྱོར་བས། སྐྱེས་པ་དང་བུད་མེད་དབང་དུ་འགྱུར་ཏེ་དགུག་པ་བསྟན་ཏོ། །
ཀ་ར་བཱི་ར་ཞེས་བྱ་བས་ངག་གི་དབང་ཕྱུག་སྒྲུབ་པའི་ཐབས་གཞན་བསྟན་ཏོ། ། དེ་ནས་གཞན་གྱི་ལས་ཞེས་བྱ་བའི་ཙནྡན་གྱི་ལིངྒ་ལ་བྱ་བའི་སྦྱོར་བས་དབང་དུ་བྱ་བའི་དོན་ཏོ།། །། ལེའུ་ཞེ་དྲུག་པས་ཧ་ལྔའི་འཁོར་ལོ་ལ་བརྟེན་ནས་ཁྲག་དགུག་པ་ལ་སོགས་པའི་ལས་བསྟན་ཏོ། ། འདི་ཡང་ཧེ་རུ་ཀ་ཡབ་ཡུམ་གང་ཡང་རུང་བའི་རྣལ་འབྱོར་ལ་གནས་ཏེ། རང་གི་སྙིང་གར་ཧ་ལྔའི་ཙཀྲ་བསྒོམས་ལ། ཧ་ལྔ་ལ་སྔོན་དུ་བསྙེན་པ་འབུམ་ཕྲག་ལ་སོགས་པ་སོང་བས་ལྷ་རྣམས་བསྒྲུབ་པར་བྱའོ།། །། ལེའུ་ཞེ་བདུན་པས་ནི་རྗེ་བཙུན་མའི་སྙིང་པོའི་ཡི་གེ་ཉེར་གཅིག་པ་ལ་བརྟེན་པའི་ལས་ཀྱི་ཚོགས་བསྟན་ཏེ། དེ་ཡང་དབང་པོ་རབ་ཀྱིས་བཀླགས་པ་དང་དྲན་པ་ཙམ་གྱིས་འགྲུབ་པར་བསྟན། མིང་རུས་ཞེས་བྱ་བ་ལ་སོགས་པས་སྔོན་དུ་བསྙེན་པ་སོང་བས་ལས་ཀྱི་སྦྱོར་བ་ཇི་ལྟ་བ་བཞིན་དུ་བྱས་ཏེ། དགྲ་རྣམས་གསད་པ་ལ་སོགས་པའི་ལས་འགྲུབ་པ་བསྟན།
དེ་ནས་རྒྱལ་པོའམ་ཞེས་བྱ་བ་ལ་སོགས་པས་ནི། རྗེ་བཙུན་མའི་ཙཀྲ་ལ་བརྟེན་ཏེ་དབང་དུ་བྱ་བའི་ལས་བསྟན། ལྷག་མ་དགུག་པ་ལ་སོགས་པའི་ལས་རྣམས་གཞུང་ཉིད་དུ་གསལ་བས་འདིར་མ་བྲིས་སོ།། །། ལེའུ་ཞེ་བརྒྱད་པས་ནི་ལས་དེ་དག་བསྒྲུབ་པའི་སྔགས་དང་པོར་བསྟན། སྔགས་འདི་ཞེས་བྱ་བ་ལ་སོགས་པས་རྗེ་བཙུན་མའི་སྙིང་པོའི་སྔགས་ཀྱི་ཆེ་བ་བསྟན། མེ་ཏོག་འབྲས་བུ་ཞེས་བྱ་བ་ལ་སོགས་པས་གོང་དུ་བསྟན་པའི་དངོས་གྲུབ་རྣམས་ཀྱང་བསྐྱེད་པའི་རིམ་པ་ལ་བརྟེན་ནས་འགྲུབ་པ་དེ་ཡང༌། ལྷ་སོ་བདུན་གྱི་དཀྱིལ་འཁོར་རྫོགས་པ་ལ་བརྟེན་ཏེ་བསྒྲུབས་ན་ལས་ཐམས་ཅད་འགྲུབ་པར་བསྟན་ཏོ།། །། ལེའུ་ཞེ་དགུ་པས་ནི་འབྲས་བུའི་གསང་བ་ལ་འཇུག་པ་སྐྱེ་བ་བདུན་པའི་བསྒྲུབ་པ་བསྟན་ཏེ། དེ་ཡང་ལེའུ་བཅུ་གཅིག་པར་སྐྱེ་བ་བདུན་པའི་མཚན་ཉིད་ལ་སོགས་པ་མདོར་བསྟན་ནས་བཅུ་བཞི་པས་རྒྱས་པར་བཤད། འདིར་བརྟག་པ་དང་སྒྲུབ་པའི་ཐབས་ལ་སོགས་པས་སོ་སོར་བཤད་དེ།
དེ་ལྟར་ན་ལེའུ་གསུམ་གྱིས་སྐྱེ་བ་བདུན་པ་བསྒྲུབ་པ་བསྟན་ཏོ། ། དེ་ཡང་དང་པོར་ཚིགས་བཅད་གཅིག་གིས་མཚམས་སྦྱར་བ་བསྟན། སཱ་ལུ་ཞེས་བྱ་བ་ལ་སོགས་པས་བརྟག་པའི་ཐབས་བསྟན། དེ་ཡང་སྔོན་དུ་བསྙེན་པ་སོང་བ་གཅིག་གིས་རྗེ་བཙུན་མའི་ཉེ་བའི་སྙིང་པོའི་འཁོར་ལོ་བཅས་ལ་དེའི་སྙིང་གར། ཕྱུགས་ལ་སོགས་པ་གང་ཡང་རུང་བའི་སྐྱེ་བ་བདུན་པ་སྟོན་པའི་སྤེལ་ཚིག་དང་བཅས་པ་བྲིས་ཏེ། དེ་ལ་རབ་གནས་བྱས་ལ། དེ་ནས་འབྲས་སཱ་ལུའི་ཟན་ལ། བོང་བུའི་གཟུགས་བརྙན་གཅིག་བྱས་ལ། དེའི་སྙིང་གར་འཁོར་ལོ་བཅུག་ལ། དེའི་མདུན་དུ་མེ་ལོང་ཚིལ་ཆེན་ལ་སོགས་པས་བྱུགས་པ་བཞག་ལ།
བོང་བུའི་གཟུགས་ཀྱི་ནང་ནས་བལྟས་ན་གང་གི་སྐྱེ་བ་བདུན་པ་ཡིན་པ་དེའི་གཟུགས་བརྙན་བདུན་འབྱུང་ངོ༌། ། དེ་ནི་བརྟག་པའོ། ། གཞན་ཁ་དྲི་ཞིམ་པོ་ལ་སོགས་པའི་རྟགས་ཀྱང་ཤེས་པར་བྱའོ། ། དེ་ལྟར་ངོ་ཤེས་ནས་རྣམ་ཤེས་འཕོ་བའི་ཐབས་ནི། བླ་མ་བགྲེས་པོ་རྣམས་བསྒྲལ་མི་དགོས་ཏེ། དེ་ནི་བྱང་ཆུབ་སེམས་དཔའ་མངོན་ཤེས་ཅན་ཡིན་པས་སྐྱེ་བ་ལ་དབང་ཐོབ་པ་ཡིན་པས། དེ་ལ་མཎྜལ་ལ་སོགས་པ་བྱས་ཏེ། བསྙེན་བཀུར་བྱས་པས་རང་གི་ལུས་འདོར་གསུང༌། བརྡ་བསྟན་པ་མི་སྐྱེ་བ་བསྟན་པ་ཡིན་ན། སཾ་བུ་ཊ་ལ་སོགས་པ་ནས་འབྱུང་བ་ལྟར།
ཧིཀ་ཟློས་སུ་བཅུག་པས་འཕོ་བར་བཞེད་དོ། ། དབུགས་ནང་དུ་འཇུག་པ་ན་ཧིཀ་ཞེས་མྱུར་བར་བཟླས་པས་དབུགས་ཐུང་དུ་འགྲོ་སྟེ། དབུགས་ཕྱིར་འབྱུང་ཙམ་ན། ཧིའི་གི་གུ་ཀ་ལ་སྤོས་ལ། ཧ་ཀི་ཞེས་པ་བཟླས་པས་འཕོ་གསུང༌། དུད་འགྲོ་ཡིན་ན་ལིངྒ་བྱས་ལ། སྔར་གྱི་འཁོར་ལོ་དང་འདྲ་བ་གཅིག་བྱས་ལ། ལྟེ་བར་རྣམ་ཤེས་འཕོ་བར་གྱིས་ཤིག་པའི་སྤེལ་ཚིག་དང་བཅས་པ་བྲིས་ཏེ། རབ་གནས་བྱས་ཏེ། གཟུགས་བརྙན་གྱི་སྙིང་ག་ནས་སྔར་སྔགས་བཟླས་པས་ཡི་གེ་ཉེར་གཉིས་པ་ལྟ་བུ་བཏོན་ལ་སྙིང་གའི་ཙཀྲ་ལ་བསྟིམ།
དེ་ནས་སྔགས་ཀྱི་འོད་ཀྱིས་བསྒྲུབ་བྱ་སྐྱེ་བ་བདུན་པ་དེའི་ཤེས་པ་ཧཱུྃ་གི་རྣམ་པས་བཀུག་ལ། འཁོར་ལོ་ལ་བསྟིམ་པས་འཕོ་གསུང༌། ཇོ་བོའི་གཞུང་འདི་བླ་མའི་ལས་ལོགས་པར་མཛད། དེ་ནི་ཟོས་པ་ཞེས་བྱ་བ་ལ་སོགས་པས་ཁ་ཟས་སུ་བྱ་བ་བསྟན་ཏེ། དེའི་ཤ་ལ་སོགས་པ་དང་རང་ལས་གང་འདོད་ཀྱི་རྫས་བསྲེས་ལ་བྱ་སྟེ། ཞི་བ་ལ་ཙནྡན་དཀར་པོ་དང༌། དབང་ལ་གུར་གུམ་ལ་སོགས་པ་དང༌། རྒྱས་པ་ལ་གི་ཝང་ལ་སོགས་པ་དང༌། དྲག་པོ་ལ་སྐེ་ཚེ་ལ་སོགས་པ་དང་བསྲེས་ལ། སྦྱང་བ་དང༌།
སྦར་བ་དང༌། རྟོག་པ་ལ་སོགས་པས་ཐ་མལ་པའི་དུག་སྦྱངས་ཏེ། དེ་ནས་ཁ་ཟས་སུ་བྱས་པས་མཁའ་སྤྱོད་ལ་སོགས་པ་འགྲུབ་པར་འགྱུར་རོ། ། ཡང་ཐིག་ལེའི་སྦྱོར་བས་ཀྱང་དངོས་གྲུབ་ཏུ་འགྱུར་རོ། ། ཡང་ན་ཤིང་ཡོངས་འདུ་ཞེས་བྱ་བའི་མེ་ཏོག་དམར་པོ་ཅན་དེའི་ཁུ་བ་དང༌། གོ་རོ་ཙ་ན་བསྲེས་པའི་ཐིག་ལེས་ཀྱང་གང་འདོད་པའི་གཟུགས་སུ་འགྱུར་རོ། ། དེ་ཡང་དེའི་གོ་རོ་ཙ་ན་དང་གོང་དུ་འདོད་པ་དེའི་སྤུ་བསྲེས་ལ། སྐུད་པ་བྱས་ཏེ་བཏགས་པས་ཀྱང་གང་འདོད་པའི་གཟུགས་འཛིན་པར་འགྱུར་རོ། ། དེ་ཡང་སྐྱེ་བ་བདུན་པའི་ཤ་དང༌། རུས་པ་དང༌།
པགས་པ་དང༌། སོ་དང༌། སེན་མོ་དང་ལྔའི་ཕྱེ་མ་དང༌། གང་འདོད་པའི་སྤུ་བསྲེས་ཏེ་སྐུད་པ་བྱས་ལ། སྤྱི་བོར་བཅིངས་པ་ལ་སོགས་པས་ཀྱང་དེ་བཞིན་དུ་འགྱུར་རོ། ། རྣལ་འབྱོར་ཞེས་བྱ་བ་ལ་སོགས་པས་སྐྱེ་བ་བདུན་པ་བསྒྲུབ་པ་འདི་གང་རུང་དུ་མི་བྱ་བར་བསྟན། གླང་པོ་ཞེས་བྱ་བ་ལ་སོགས་པས་སྐྱེ་བ་བདུན་པའི་ཤ་ལ་སོགས་པ། དུད་འགྲོ་གང་གིས་ཟོས་པ་དེ་ཡང་མཁའ་སྤྱོད་ལ་སོགས་པར་འགྱུར་བའི་ཕན་ཡོན་བསྟན་ཏོ།། །། ལེའུ་ལྔ་བཅུ་པས་ནི་རྗེ་བཙུན་མའི་ལས་བསྒྲུབ་པ་བསྟན་ཏོ། ། དེ་ལ་བསྐྱེད་པའི་རིམ་པ་ནི་དཀྱིལ་འཁོར་རྫོགས་པའི་བསྙེན་པ་བསྐྱལ་པ་ཡང་རུང༌།
ཨ་བྷི་དྷ་ན་ནས་འབྱུང་བ་བཞིན་ཡི་གེ་བཅུ་གསུམ་པ་འདི་ཉིད་ཀྱིས་སྒྲུབ་པའི་ཐབས་བསྒོམ་པས། སྔོན་དུ་བསྙེན་པ་འབུམ་ཕྲག་བཞི་བསྐྱལ་ཏེ། དེ་ནས་འདི་སྔར་དབང་དང་རྒྱས་པ་གཙོ་བོར་བསྟན་པ་དང༌། ལས་གང་བསྟན་པའི་འཁོར་ལོ་བཞི་དང༌། སྣ་ཚོགས་པ་ཤེས་པར་བྱས་ལ། བཛྲ་བཻ་རོ་ཙ་ནའི་འཁོར་ལོ་ཇི་ལྟ་བ་བཞིན་བྲིས་ཏེ། རབ་གནས་ལ་སོགས་པ་བྱས་ལ། དེ་བཏགས་པ་དང་ལྡན་པའི་ལག་པས་ཤ་ལྔ་བདུད་རྩི་ལྔ་ཟོས་ནས་སྐྱུགས་པ་ལ་སོགས་པའི་སྦྱིན་སྲེག་གིས་དབང་དུ་བྱ་བ་དང༌། དབྱེ་བ་དང་བསྐྲད་པ་ལ་སོགས་པ་རྣམས་འགྲུབ་པའང་གཞུང་ཉིད་དུ་གསལ་ལོ། ། དེ་ནས་གཞན་ཡང་བཤད་བྱ་བ། །
ཞེས་བྱ་བ་ལ་སོགས་པས་ཕྱིའི་དཀྱིལ་འཁོར་བསྐྱེད་པའི་རིམ་པ་ལུས་ཀྱི་དཀྱིལ་འཁོར་དང་བཅས་པ་དང༌། ཡང་ནང་རྩ་སོ་བདུན་ལ་བརྟེན་ནས་རྫོགས་པར་བསྒོམ་པས། ཚོགས་བསགས་པ་དང་སྒྲིབ་པ་སྦྱངས་པས། ཕ་རོལ་ཕྱིན་པ་ལ་གྲགས་པའི་ས་བཅུ་ཐོབ་པར་བཤད་དོ།། །། ལེའུར་གཅིག་པས་གོང་དུ་བསྟན་པའི་ལེའུ་ཞེ་དགུས་རྒྱས་པར་བཤད་པའི་ལམ་དང་འབྲས་བུའི་གསང་བ་རྣམས་འདིས་མཇུག་བསྡུས་ཏེ་བསྟན་ཏོ། ། དེ་ཡང་དེ་ཁོ་ན་ཉིད་བཅུ་བཞི་ནི་ལམ་གྱི་གསང་བའི་གཙོ་བོར་མཇུག་བསྡུས་ཏེ་བསྟན་ལ། ཡང་དེས་འབྲས་བུའི་གསང་བ་ཡང་མཇུག་བསྡུས་གསུང༌། མི་མཆོག་ཅེས་བྱ་བས་ནི་ལམ་གྱི་གསང་བའི་ཕན་ཡོན་གྱི་ཚུལ་གྱིས་འབྲས་བུའི་གསང་བ་མཇུག་བསྡུས་ཏེ་བསྟན་ཏོ། ། དེ་ཉིད་བཅུ་བཞི་ཡང་མངལ་སྐྱེས་ཀྱི་དབང་དུ་བྱས་ནས་བསྐྱེད་རིམ་འབའ་ཞིག་ཏུ་བཤད་ལ། སྒོང་སྐྱེས་ཀྱི་དབང་དུ་བྱས་ཏེ་བསྐྱེད་རྫོགས་གཉིས་ཀ་བསྟན་ཏེ།
དེ་ལྟར་ན་ལམ་གྱི་གསང་བ་ཐམས་ཅད་བསྡུས་ནས་བསྟན་ཏོ། ། དེ་ལ་མངལ་སྐྱེས་ལྟར་ན་གོས་ནི་འབྱུང་བ་ཆེན་པོ་སྔོན་དུ་སོང་བའི་གཞལ་ཡས་ཁང་བསྐྱེད་པའོ། ། རྗེས་སྤྱོད་དང་སྦྱར་ན་སྟག་གི་པགས་པའི་ཤམ་ཐབས་ལ་སོགས་པའོ། ། ཕྱག་རྒྱ་ལྔ་ནི་རྗེས་སྤྱོད་ཁོ་ན་སྟེ། རྗེ་ལ་རུས་པའི་རྒྱན་འདོགས་པའོ། ། ཤེས་རབ་ཡན་ལག་ནི་མཉམ་གཞག་ལ་ཡབ་ཡུམ་བསྟན་ཏོ། ། རྗེས་སྤྱོད་ལ་རྣམ་ཐར་སྒོ་གསུམ་གྱི་ངོ་བོ་ཁ་ཊྭཱཾ་གའོ། ། ཕུར་བུ་མཉམ་གཞག་སྲུང་བའི་འཁོར་ལོ། རྗེས་སྤྱོད་ལ་ཡང་ཚོམ་སྔགས་ཀྱིས་བསྲུང་བ་བྱའོ། ། ཨཱ་ལི་ཀཱ་ལི་ལ་སོགས་པ་མཉམ་གཞག་ཁོ་ན་ལ་སྦྱར་ཏེ།
ཉི་མ་དང་ཟླ་བ་དང༌། མེ་ལོང་ལྟ་བུ་དང་མཉམ་པ་ཉིད་དོ། ། རྒྱུ་སོགས་སྟོང་པ་ནི་བསོད་ནམས་དང་ཡེ་ཤེས་ཀྱི་ཚོགས་སོ། ། འདི་ནི་མངོན་བྱང་ལྔ་ལས་ལྷ་བསྐྱེད་པའི་སྔོན་དུ་བྱ་བ་སྟེ། ཨཱ་ལི་ལས་ཟླ་བ་ལ་སོགས་པ་དང་འདྲ་བར་ལྷ་བསྐྱེད་པའི་རྒྱུར་བྱས་ལ་ཁོངས་སུ་སྡུད་དེ། མངལ་སྐྱེས་ཀྱི་ལུགས་ལ་སོགས་པར་མི་བགྲངས་ན། སྔོན་དུ་འགྲོ་བ་སོ་སོར་རྟོག་པ་སྟེ། བར་གྱི་ས་བོན་ཧཱུྃ་འཇུག་པས། སྒྲ་ལ་སོགས་ཞེས་བྱ་བ་ཧཱུྃ་ལས་འོད་འཕྲོས་པས་བྱ་བ་གྲུབ་པའོ། ། འོད་སླར་བསྡུས་ཏེ་གཅིག་ཏུ་གྱུར་པ་ལས་རྒྱུ་རྡོ་རྗེ་འཛིན་པ་བསྐྱེད་ལ་ཆོས་ཀྱི་དབྱིངས་སོ། །
བདུད་རྩི་ནི་རྒྱུ་རྡོ་རྗེ་འཛིན་པ་འོད་དུ་ཞུ་བའོ། ། མྱང་འདས་འབྲས་བུ་རྡོ་རྗེ་འཛིན་པར་བཞེངས་པའོ། ། ལག་པའི་མཆོད་པ་ལག་མཆོད། དབང་བསྐུར་ནི་མཉམ་གཞག་གི་དབང་བསྐུར་དང་ཁྲུས་གཉིས་ཀ་བསྟན། གོ་ཆ་ཆེན་པོ་ནི་མཉམ་རྗེས་གཉིས་ཀ་ལ་སྦྱར། སྔགས་ཀྱི་མཆོད་པ་ནི་ རྩ་བའི་སྔགས་ལ་སོགས་པ་ཐམས་ཅད་དོ། ། སྒོང་སྐྱེས་དང་སྦྱར་ན་གོས་ཞེས་བྱ་བས་སྔགས་གཉིས་ཚངས་པའི་གནས་བཞི་བསྒོམ་པ་ལ་སོགས་པ་བསྟན་ཏེ། ཕྱག་རྒྱ་ལྔས་མཉམ་གཞག་གི་ལྷའི་རྒྱན་ནོ། ། ཤེས་རབ་ཡན་ལག་ནི་ཕུང་པོ་སོགས་ཀྱི་དག་པ་དྲན་པའོ། ། ཕུར་བུ་དྲྭ་བ་ནི་སྲུང་བའི་འཁོར་ལོའོ། །
ཨཱ་ལི་ཀཱ་ལི་ནི་འོག་མ་གཉིས་ལུས་ངག་ཡིད་གསུམ་དག་པར་ཤེས་པར་བྱའོ། ། རྒྱུ་སོགས་སྟོང་པ་སྔོན་འགྲོ་ནི་ཚོགས་གཉིས་བསགས་པའོ། ། འཇུག་པ་སྒྲ་ལ་སོགས་པ་བྱ་བ་ནི། ལཱུ་ཧི་པ་ལྟར་ཨཱ་ལི་ལས་ཟླ་བ་སྐྱེད་པ་ལ་སོགས་པ་རིམ་གྱིས་རྟེན་དང་བརྟེན་པ་དུས་གཅིག་བསྐྱེད་པའོ། ། ཅི་སྲིད་བསྡུས་པ་ཞེས་བྱ་བ་ནི། ལུས་ཀྱི་དཀྱིལ་འཁོར་བྱང་ཆུབ་ཀྱི་ཕྱོགས་ཀྱི་ཆོས་ལྷའི་རྣམ་པར་དྲན་པར་བྱས་པ་ལ་སོགས་པའོ། ། བདུད་རྩི་ནི་བདུད་རྩི་མྱང་བའོ། ། མྱང་འདས་ནི་ཕྱག་རྒྱ་བཞི་དང་རྡོ་རྗེ་སེམས་དཔའ་བསྡུས་པ་ལ་སོགས་པ་རྫོགས་པའི་རིམ་པ་རྣམས་སོ། ། དེ་དག་གིས་ནི་དོན་བསྡུས་མཉམ་གཞག་ཁོ་ན་བསྟན་ཏོ། ། ལག་པའི་མཆོད་པ་ལ་སོགས་པ་བཞི་ནི་རྗེ་སྤྱོད་ཁོ་ན་ལ་སྦྱང་བར་ལེགས་སོ། །
ལྷག་མ་རྣམས་ནི་གཞུང་ཉིད་དུ་ཤེས་པར་བྱའོ། ། རྗེ་བླ་མ་དམ་པའི་གདམས་ངག་གསུངས་པ་ལས་དཀའ་བ་རྣམས་རང་དོན་དུ་ཡི་གེར་བཀོད་པའོ། ། ས་མཱཔྟ་མི་ཐི།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
