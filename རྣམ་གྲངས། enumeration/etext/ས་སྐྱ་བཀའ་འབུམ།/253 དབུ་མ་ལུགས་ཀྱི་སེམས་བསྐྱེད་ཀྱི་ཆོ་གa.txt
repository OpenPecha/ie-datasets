ས་སྐྱ་བཀའ་འབུམ།
པོད ༢༥༣
དབུ་མ་ལུགས་ཀྱི་སེམས་བསྐྱེད་ཀྱི་ཆོ་གa
༼ད༽ ༄༅། །དབུ་མ་ལུགས་ཀྱི་སེམས་བསྐྱེད་ཀྱི་ཆོ་ག་བཞུགས།། ༄༅། །བླ་མ་དང་འཇམ་པའི་དབྱངས་ལ་གུས་པས་ཕྱག་འཚལ་ལོ། ། བྱང་ཆུབ་ཀྱི་མཆོག་ཏུ་སེམས་བསྐྱེད་པའི་ཆོ་གའོ། ། སྙིང་པོ་རབ་རྒྱས་ཟེའུ་འབྲུའི་ཕྲེང་ལྡན་ཆེར་བཀྲའི་ལོ་མ་ལས་འཕྲོས་དྲི། ། སྦྲང་བུ་སྒྲ་སྙན་སྦྲང་རྩིའི་དྲིས་རབ་དྲེགས་པའི་ང་རོ་དར་དིར་གྱི། ། ཕྲེང་བའི་དུམ་འཁྲུགས་འཁྲིགས་པའི་གདུགས་འཛིན་ཆུ་སྐྱེས་ཚལ་རབ་མདངས་དགའ་ལྟར། ། རྒྱལ་བ་རྒྱལ་སྲས་རང་རྒྱལ་གྱིས་བསྟེན་འཇམ་དབྱངས་རྒྱལ་བ་རྒྱལ་གྱུར་ཅིག ། གཙུག་ན་ཟླ་བ་ཡིད་ཀྱི་སྲུབ་ཤིང་སྡེ། ། དཔལ་མོ་ལ་དགའ་ལྷ་དབང་བྲམ་ཟེའི་རྫས། །
གང་གི་ཞབས་རྡུལ་ཉིན་རེ་གུས་མཆོད་པ། ། ཀུན་མཁྱེན་དེ་ལ་བདག་ཀྱང་སྤྱི་བོས་འདུད། ། དུས་གསུམ་རྒྱལ་བ་ཀུན་གྱི་གཤེགས་པའི་ཤུལ། ། རྒྱལ་སྲས་རྣམས་ཀྱི་བགྲོད་པ་གཅིག་པའི་ལམ། ། དཔལ་ལྡན་བྱང་ཆུབ་མཆོག་གི་གཞིར་གྱུར་པ། ། བློ་ལྡན་རྣམས་ཀྱི་སྡོམ་པ་བདག་གིས་བཤད། ། དཔལ་ལྡན་སྡོང་པོ་བཀོད་པའི་མདོ་དང༌། ནམ་མཁའི་སྙིང་པོ་ལ་སོགས་པའི་རྗེས་སུ་འབྲང་བ། རྒྱལ་བའི་སྲས་ཀྱི་ཐུ་བོ་བྱང་ཆུབ་སེམས་དཔའ་ཆེན་པོ་འཇམ་དཔལ་གཞོན་ནུར་གྱུར་པའི་བཀའ་སྲོལ། མདོ་སྡེ་དུ་མ་ལས་ལུང་བསྟན་པའི་བདག་ཉིད་ཆེན་པོ་འཕགས་པ་ཀླུ་སྒྲུབ་ཀྱི་ཕྱག་ལེན།
བརྩོན་པ་དམ་པའི་རྒྱན་དང་གོ་ཆས་མཛེས་པའི་དཔལ་ལྡན་ཞི་བའི་ལྷ་ལས་བརྒྱུད་པ། འཇམ་པའི་དཔལ་གྱིས་རྗེས་སུ་བཟུང་བའི་ཡོངས་སུ་རྫོགས་པའི་པཎྜི་ཏ་ཆེན་པོ་པུ་ཎྱ་ཤྲཱི་མི་ཏྲཱ་ལས་བརྒྱུད་པ། གཡེང་བ་མེད་པ་རྩེ་གཅིག་ཏུ་བསྒྲུབ་པའི་བརྟུལ་ཞུགས་ཀྱིས་རིང་པོར་མ་ལོན་པར་འཇམ་པའི་དབྱངས་ཀྱི་བྱིན་གྱིས་བརླབས་པས། ཕྱིན་ཅི་མ་ལོག་པའི་ཡེ་ཤེས་བརྙེས་པ་དཔལ་ས་སྐྱ་པ་ཆེན་པོའི་གསུང༌། བྱང་ཆུབ་ཀྱི་མཆོག་ཏུ་སེམས་བསྐྱེད་པའི་ཆོ་ག་འདི་བྲི་བར་བྱའོ། ། དེ་ལ་བཞི་སྟེ། སེམས་བསྐྱེད་པ་བླང་བའི་འཐད་པ་དང༌། དེའི་རང་བཞིན་གཏན་ལ་དབབ་པ་དང༌། ཇི་ལྟར་བླང་བའི་ཆོ་ག་དང༌། བླང་བ་ཇི་ལྟར་བསླབ་པའོ། །
དང་པོ་ལ་གཉིས་ཏེ། མ་བླངས་པའི་ཉེས་དམིགས་དང༌། བླངས་པའི་ཕན་ཡོན་ནོ། ། དང་པོ་སེམས་བསྐྱེད་མ་ཐོབ་ཅིང་སངས་རྒྱས་ཀྱི་བསྟན་པ་ལ་མ་ཞུགས་ན་འཁོར་བར་འཁྱམ། གལ་ཏེ་ཞུགས་ཀྱང་མྱ་ངན་ལས་འདའ་བ་ལས་འཚང་རྒྱ་མི་སྲིད་དོ། ། དེ་ལ་འཁོར་བར་སྐྱེ་བའི་ཚུལ་ཡང་ཞེ་སྡང་གིས་དམྱལ་བར་སྐྱེ་སྟེ། དེ་ཡང་གྲང་བའི་སེམས་ཅན་དམྱལ་བ་བརྒྱད། ཚ་བའི་དམྱལ་བ་བརྒྱད་ཀྱི་སྡུག་བསྔལ་དང་ཚེ་ཚད་བཤད་ལ། དེས་ཀྱང་མི་ཕན་པར་ད་དུང་འཁོར་བར་འཁྱམ་པ་ཡི་མུག མདོར་ན།
གཤིན་རྗེའི་སྐྱེས་བུས་པགས་པ་མ་ལུས་བཤུས་པས་རབ་ཏུ་ཉམ་ཐག་ཅིང༌། ། ཤིན་ཏུ་ཚ་བའི་མེ་ཡིས་བཞུ་བའི་ཟངས་ཞུན་ཁུ་བས་ལུས་ལ་བླུགས་གྱུར་པ། ། འབར་བའི་རལ་གྲི་མདུང་ཐུང་གིས་བསྣུན་ཤ་ཡི་དུམ་བུ་བརྒྱར་བརླགས་ཤིང༌། ། རབ་ཏུ་ཚ་བའི་ལྕགས་ཀྱི་ས་གཞིར་ལྟུང་བའི་མི་དགེ་མང་པོར་འགྱུར། ། ཞེས་བྱ་བ་ལ་སོགས་པའི་དོན་བཤད་དོ། ། འདོད་ཆགས་ཀྱིས་ཡི་དྭགས་སུ་སྐྱེ་སྟེ། དེའང་ཕྱིའི་སྒྲིབ་པ་ཅན་དང༌། ནང་གི་སྒྲིབ་པ་ཅན་གཉིས། ཕྱིའི་སྒྲིབ་པ་ཅན་གྱིས་སྐོམ་པས་ཆུ་ལ་བལྟས་པ་ཙམ་གྱིས་སྐམ། ནང་གི་སྒྲིབ་པ་ཅན་གྱིས་བལྟས་པ་ཙམ་གྱིས་རྣག་ཁྲག་ལ་སོགས་པ་མི་གཙང་བར་འགྱུར་ལ།
ལྟོགས་སྐོམ་གྱི་སྟོབས་ཀྱིས་ཟོས་ན་ཁ་ཁབ་མིག་ཙམ། མགྲིན་པ་ཁབ་ཙམ། ལྟོ་བ་རྒྱ་མཚོ་ཙམ། དེ་དག་ཏུ་ཁ་ཟས་མི་ཤོང་མི་ཐར། མི་ཁེངས་ཅུང་ཟད་ལྟོར་སླེབས་པ་རྣམས་མེ་མ་མུར་ལ་སོགས་པར་གྱུར་ནས་ཕྱིར་ཞིང་སྡུག་བསྔལ་སྣོན་པ་ལ་སོགས་པ་བཤད། གཏི་མུག་གིས་དུད་འགྲོར་སྐྱེ་སྟེ། དེའང་བྱིངས་ཀྱི་དུད་འགྲོ་རྒྱ་མཚོ་ཆེན་པོ་ན་གནས་པ་རྣམས། ཁང་པ་མེད། སྒོ་མེད། རྭ་བས་སྲུང་ས་མེད་པར་དགྲ་ཟིན་རྣམས་གཅིག་ལ་གཅིག་ཟ་བས་འཚེ་བ་ལ་སོགས་པ་སྐྱི་འབུང༌།
མིས་སྤྱོད་པའི་དུད་འགྲོ་ལ་མི་ཐེག་པར་བསྐུར་པ། མི་ནུས་པར་བསྐུལ་བ། ལས་བྱས་པའི་མཐར་རྒས་ནས་རང་གི་རྗེ་བོས་གསོད་པ། བཟོད་དཀའ་བའི་ཚུལ་བཤད། བསོད་ནམས་ཀྱི་ཆ་མཐུན་གྱི་དགེ་བའི་རྩ་བ་བསགས་པས་མཐོ་རིས་གསུམ་ཐོབ་ཀྱང་མི་ལ་འདོད་པ་མི་རྙེད། མི་འདོད་པ་མི་སྤོང༌། སྡང་བ་དང་ཕྲད་པའམ་ཕྲད་ཀྱིས་དོགས་པ། བྱམས་པ་དང་བྲལ་བའམ་བྲལ་གྱིས་དོགས་པ་ལ་སོགས་པའམ། མི་མང་པོ་མཐུན་ན་མྱ་ངན་མང་བས་སྡུག་བསྔལ། མི་མཐུན་ན་དགྲ་མང་བས་སྡུག་བསྔལ།
ནོར་མེད་ན་ཕོངས་པས་སྡུག་བསྔལ། ཡོད་ན་བསྲུང་བས་སྡུག་བསྔལ། ཚེ་ཐུང་ན་ཡུན་ཐུང་བས་སྡུག་བསྔལ། རིང་ན་རྒས་པས་སྡུག་བསྔལ། མདོར་ན་མི་སེམས་རགས་ལ་བསྒྲུབ་དཀའ་བས་སྡུག་བསྔལ་བ་རྣམས་བཤད། ལྷ་མ་ཡིན་ལ་རང་བཞིན་གྱིས་ཞེ་སྡང་བ་ཕྲག་དོག་གིས་ལྷ་ལ་སྡང་ཞིང་རང་ལ་མ་འབྱོར་པས་སྡུག་བསྔལ་བ་དང༌། ལྷ་ལ་འཆི་འཕོ་དང་ལྟུང་བ་ལ་སོགས་པའི་སྡུག་བསྔལ་ཏེ། མདོར་ན། ཇི་ལྟར་སྐྱིད་ཀྱང་མཐའ་བཞི་ལས་མི་འདའ་སྟེ། བསགས་པ་ཀུན་མཐའ་འཛད་པ་སྟེ། །
མཐོན་པོའི་མཐའ་ནི་དམའ་བ་ཡིན། ། འདུས་པའི་མཐའ་ནི་འབྲལ་བ་སྟེ། ། འཚོ་བའི་མཐའ་ནི་འཆི་བ་ཡིན། ། ཞེས་གསུངས་པ་ལྟར་བཤད་དོ། ། གཉིས་པ་གལ་ཏེ་སེམས་བསྐྱེད་མ་བྱས་ན། ཆོས་ཕྱིན་ཅི་མ་ལོག་པ་ཅིག་བྱས་ཀྱང༌། མྱ་ངན་ལས་འདས་པ་ཉན་ཐོས་སམ་རང་སངས་རྒྱས་ལས་མི་ཐོབ་ལ་དེ་ཐོབ་ཀྱང་རང་དོན་མི་རྫོགས། གཞན་དོན་མི་ནུས། མཐར་སངས་རྒྱས་འདོད་ཀྱང་བསྒྲུབ་དཀའ་བས་ལམ་གོལ་བ་ཡིན་ལ། མ་ཡི་གྲངས་ནི་རྒྱ་ཤུག་ཚིག་གུ་ཙམ། །
རི་ལུས་བགྲངས་ཀྱང་ས་ཡིས་ལང་མི་འགྱུར། ། ཞེས་གསུངས་པས་སེམས་ཅན་བོར་ནས་རང་གཅིག་པུ་གྲོལ་བར་འདོད་ཀྱང་གྲོལ་དུ་མི་རུང་བའི་ཕྱིར་རོ། ། སྤྱི་དོན་གཉིས་པ་བླངས་པའི་ཕན་ཡོན་ནི། གནས་སྐབས་ཀྱི་ཕན་ཡོན་དང༌། མཐར་ཐུག་གི་ཕན་ཡོན་གཉིས་ལས། དང་པོ་གནས་སྐབས་ནི། མཐོང་བའི་ཆོས་ལ་མིང་དང་དོན་འཕོ། འཇིག་རྟེན་ཕ་རོལ་དུ་ངན་སོང་འགོག་ཅིང་བདེ་འགྲོ་མཆོག་ཐོབ། མཐར་ཐུག་ཏུ་སའི་ཡོན་ཏན་རྣམས་རིམ་གྱིས་བསྐྱེད་ནས་འཚང་རྒྱ་བ་ན། གཟུགས་ཀྱི་སྐུའི་ཉེར་ལེན་བྱེད་པའི་ཕྱིར་རོ། །
གཉིས་པ་དེའི་རང་བཞིན་གཏན་ལ་དབབ་པ་ལ་གསུམ་སྟེ། སེམས་བསྐྱེད་པའི་ངོ་བོ་ངོས་གཟུང་བ་དང༌། དེ་གང་ལས་སྐྱེ་བའི་རྒྱུ་བརྟགས་པ་དང༌། སྐྱེས་པའི་འབྲས་བུ་ངེས་པར་བྱ་བའོ། ། དང་པོ་ལ་གསུམ་སྟེ། སེམས་བསྐྱེད་པའི་མཚན་ཉིད་དང༌། རབ་ཏུ་དབྱེ་བ་དང༌། སྐབས་དོན་ངོས་གཟུང་བའོ། ། དང་པོ་ལ་གཉིས་ལས་སེམས་བསྐྱེད་པའི་མཚན་ཉིད་ནི། མགོན་པོ་བྱམས་པས།
སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། ཅེས་གསུངས་པས་ཡུལ་གཞན་དོན་དུ། རྣམ་པ་སངས་རྒྱས་ལ་དམིགས་ནས། ། བསམ་པ་དེ་ཐོབ་པར་འདོད་པ་སྟེ་ཆོས་སུམ་ལྡན་ནོ། ། འདི་ཡང་དག་པར་བླངས་པ་བརྡ་ལས་བྱུང་བའི་སེམས་བསྐྱེད་ལ་དགོངས་ནས་གསུངས་ཀྱི། སེམས་བསྐྱེད་སྤྱིའི་མཚན་ཉིད་དུ་བྱེད་ན། དོན་དམ་སེམས་བསྐྱེད་དང༌། དོན་དམ་པ་ཆོས་ཉིད་ཀྱིས་ཐོབ་པ་དང༌། སྒྲིབ་པ་དག་པའི་སེམས་བསྐྱེད་ལ་མ་ཁྱབ་པའི་ཕྱིར་རོ། །
དེས་ན་སེམས་བསྐྱེད་སྤྱིའི་མཚན་ཉིད་ནི། རྫོགས་པའི་བྱང་ཆུབ་བསྒྲུབ་པའི་བསམ་པ་ཁྱད་པར་བ་ཞེས་བྱ་སྟེ། དེའི་རིགས་མི་མཐུན་འཁོར་བའི་སེམས་དང༌། མྱ་ངན་ལས་འདས་པའི་སེམས་གཉིས་བཅད་པས། མི་གནས་པའི་མྱ་ངན་ལས་འདས་པའི་སེམས་སུ་གྲུབ་བོ། ། དེ་ལྟ་བུའི་སེམས་དེ་སྔར་མ་ཐོབ་པ་ཐོབ་པར་བྱེད་པས་སེམས་བསྐྱེད་པ་ཞེས་བྱའོ། ། འོ་ན་སངས་རྒྱས་ཀྱི་སའི་སྒྲིབ་པ་དག་པའི་སེམས་བསྐྱེད་ལ་མ་ཁྱབ་བོ་ཞེ་ན། རྫོགས་པའི་བྱང་ཆུབ་ཀྱི་སྒྲུབ་པ་ཁྱད་པར་བ་སྟེ་བསྒྲུབ་བྱ་ལ་སྒྲུབ་པར་བཏགས་པ་བ་ཡིན་པས་ཉེས་པ་མེད་དོ། ། དེའི་མཚན་གཞི་ནི་སྟོང་ཉིད་སྙིང་རྗེའི་སྙིང་པོ་ཅན་ནོ། ། གཉིས་པ་རབ་ཏུ་དབྱེ་བ་ལ་སྒོ་ལྔ་སྟེ།
རང་གི་ངོ་བོས་དབྱེ་ན་སྨོན་འཇུག་གཉིས་དང༌། ཡུལ་གྱིས་དབྱེ་ན་ཀུན་རྫོབ་དོན་དམ་གཉིས་དང༌། སྐྱེ་ཚུལ་གྱིས་དབྱེ་ན་བརྡ་ལས་བྱུང་བ་དང༌། ཆོས་ཉིད་ཀྱིས་ཐོབ་པ་གཉིས་དང༌། ས་མཚམས་ཀྱིས་དབྱེ་ན་མོས་པས་ཐོབ་པ་དང༌། ལྷག་པའི་བསམ་པ་རྣམ་པར་དག་པ། རྣམ་པར་སྨིན་པ། སྒྲིབ་པ་དག་པ་སྟེ་བཞི་དང༌། རྟེན་གྱིས་དབྱེ་ན་ས་ལྟ་བུའི་སེམས་བསྐྱེད་ལ་སོགས་པ་ཉི་ཤུ་རྩ་གཉིས་སོ། ། གསུམ་པ་སྐབས་དོན་ངོས་གཟུང་བ་ནི།
དེ་ལྟར་སེམས་བསྐྱེད་པ་སྤྱིའི་རྣམ་གཞག་གོ་བར་བྱས་ནས་སྐབས་སུ་བབ་པའི་སེམས་བསྐྱེད་པ་འདི་ནི། ངོ་བོ་སྨོན་འཇུག་ཀུན་རྫོབ་ལས་བསྡུས་པ། ཡང་དག་པར་བླངས་པ། བརྡ་ལས་བྱུང་བའི་སེམས་བསྐྱེད་པ་མོས་པ་སྤྱོད་པའི་སེམས་བསྐྱེད་ས་ལྟ་བུའི་ཁོངས་སུ་གཏོགས་པ་དེ་ལེན་པ་ཡིན། དོན་དམ་སེམས་བསྐྱེད་དང་དོན་དམ་པ་ཆོས་ཉིད་ཀྱིས་ཐོབ་པ་དང༌། ལྷག་བསམ་དག་པ་ལ་སོགས་པ་ལ་ནི་སེམས་བསྐྱེད་པའི་ཆོ་ག་མི་བཞེད་དེ། གཞུང་ལུགས་ལས་མ་བཤད་པ་དང༌། ཀུན་རྫོབ་པའི་སེམས་བསྐྱེད་ནས་ལམ་བསྒོམས་ན་སོ་སོ་རང་གི་རིག་པའི་ཡེ་ཤེས་ལ་རང་གི་ངང་གིས་སྐྱེ་བ་མེད་པའི་ཚུལ་གྱིས་གཞན་རྐྱེན་གྱི་ཆོ་ག་ལ་མ་ལྟོས་པར་སྐྱེ་བའི་ཕྱིར་རོ། ། དཔེར་ན་ས་བོན་འདེབས་པ་ལ། ཞིང་པས་འབད་དགོས་ཀྱང་སྙེ་མར་ནས་འདེབས་པ་ལས་མི་ལ་བྱར་མེད་པ་བཞིན་ནོ། །
དེ་ལྟ་བུའི་སེམས་བསྐྱེད་པ་འདི་ལ་མི་མཐུན་པའི་ཕྱོགས་སྤོང་བའི་སེམས་རྒྱུན་ཆགས་ཡོད་ན་སྡོམ་པར་འགྱུར་བས། དེ་བཤད་ན་བྱང་ཆུབ་སེམས་དཔའི་སྡོམ་པར་འགྱུར་བ་སྤྱིའི་མཚན་ཉིད་དང༌། རབ་ཏུ་དབྱེ་བ་དང༌། བསླབ་པར་བྱ་བ་གསུམ་གྱིས་ངེས་པར་བྱའོ། ། དང་པོ་ནི་རྫོགས་པའི་སངས་རྒྱས་ཀྱི་བསྒྲུབ་པ་ཁྱད་པར་བ། མི་མཐུན་པའི་ཕྱོགས་སྤོང་བའི་སེམས་རྒྱུན་ཆགས་སོ། ། གཉིས་པ་རབ་ཏུ་དབྱེ་ན། སྨོན་པ་དང༌། འཇུག་པ་གཉིས་སོ། ། དེ་གཉིས་ཀྱི་མཚན་ཉིད་ལ།
འཇིག་རྟེན་པའི་བྱང་ཆུབ་ཀྱི་སེམས་སྨོན་པ་ཡིན་ལ། ས་ཐོབ་པ་ཡན་ཆད་འཇུག་པའོ། ། ཞེས་གསུངས་པ་ནི་ལུང་ཆོས་ལ་འདྲིས་ཆུང་བར་ཟད་དེ། བསླབ་བཏུས་སུ་འཇུག་པའི་སྡོམ་པ་སོ་སོའི་སྐྱེ་བོ་ཉིད་ལ་སྐྱེ་བར་བཤད་པས་སོ། ། དེས་ན་གཞན་དོན་དུ་སངས་རྒྱས་ཐོབ་པར་འདོད་པ་དང༌། དེའི་དོན་དུ་སྤྱོད་པ་བསྒྲུབ་པར་འདོད་པའོ། ། དེ་ལ་འགའ་ཞིག་སྨོན་པ་ལ་སྡོམ་པ་མེད་དེ། བྱང་ཆུབ་སྨོན་པའི་སེམས་ལ་ནི། ། འཁོར་ཚེ་འབྲས་བུ་ཆེ་འབྱུང་ཡང༌། ། ཇི་ལྟར་འཇུག་པའི་སེམས་བཞིན་དུ། །
བསོད་ནམས་རྒྱུན་ཆགས་འབྱུང་བ་མེད། ། ཅེས་བཤད་པས་སོ། ། ཞེས་གསུང་ངོ༌། ། བདག་གི་བླ་མ་དཔལ་ས་སྐྱ་པའི་ཞལ་སྔ་ནས་ནི། སྨོན་འཇུག་གཉིས་ཀ་ལ་སྨོན་པའི་སེམས། སྨོན་པའི་སེམས་བསྐྱེད་པ། སྨོན་པ་མི་ཉམས་པར་བསྲུང་བ་གསུམ་དང༌། འཇུག་པའི་སེམས། འཇུག་པའི་སེམས་བསྐྱེད་པ། འཇུག་པའི་སེམས་མི་ཉམས་པར་བསྲུང་བ་གསུམ་ཡོད་དོ། །
ཞེས་གསུངས་པ་ནི་མདོ་དང་རྒྱུད་ཀྱི་དགོངས་པ་ཕྱིན་ཅི་མ་ལོག་པར་ངེས་སོ། ། དེའི་རྗེས་སུ་འབྲངས་ནས་སྨོན་འཇུག་གི་སེམས་རྐྱང་པ་སྡོམ་པ་མ་ཡིན་ལ། སྨོན་འཇུག་གི་སེམས་བསྐྱེད་པ་ལ་མི་མཐུན་པའི་ཕྱོགས་གཞི་དང་བཅས་པ་སྤོང་སེམས་ཡོད་ན་གཉིས་ཀ་ཡང་སྡོམ་པར་འགྱུར་ཏེ་སྡོམ་པའི་མཚན་ཉིད་དང་ལྡན་པའི་ཕྱིར་རོ། ། སྡོམ་པའི་མཚན་ཉིད་དང་ལྡན་ཡང་སྡོམ་པར་མི་འགྱུར་ན་སྡོམ་པ་གཞན་ཐམས་ཅད་ཀྱང་སྡོམ་པར་མི་འགྱུར་རོ། ། སློབ་དཔོན་ཞི་བ་ལྷ་ནི། སྡོམ་པས་མ་ཟིན་པའི་སྨོན་པ་རྐྱང་པ་ལ་བསོད་ནམས་རྒྱུན་ཆགས་མི་བཞེད་པ་ཡིན་ནོ། ། སྤྱིར་སྡོམ་པས་མ་ཟིན་ཡང་བསོད་ནམས་རྒྱུན་ཆགས་འབྱུང་བ་ལ་འགལ་བ་མེད་དེ། སངས་རྒྱས་ལ་དམིགས་ནས་མེ་ཏོག་གཅིག་ཙམ་ཕུལ་བ་ལ་ཡང་བསོད་ནམས་རྒྱུན་ཆགས་བཤད་པའི་ཕྱིར་རོ། ། སློབ་དཔོན་ཛེ་ཏཱ་རི་ནི་སེམས་ཅན་ཐམས་ཅད་ལ་ཕན་བདེ་བསྒྲུབ་པའི་དོན་དུ་སེམས་བསྐྱེད་པར་ཁས་འཆེ་བ་ནི་སྨོན་པ། དེ་དུས་རྒྱུན་དུ་མི་ཉམས་པར་བསྲུང་བ་ཁས་འཆེ་བ་ནི་འཇུག་པ།
བྱང་ཆུབ་སེམས་དཔའི་བསླབ་པ་མཐའ་དག་བསྲུང་བར་ཁས་འཆེ་ན་སྨོན་པའི་སྡོམ་པ། ཇི་ལྟར་བསྲུང་བ་ལྟར་སྤྱོད་པར་ཁས་འཆེ་བ་ནི་འཇུག་པའི་སྡོམ་པར་བཞེད་པ་ཡིན་ནོ། ། དེས་ན་ཆོ་ག་ཡང་སེམས་ཅན་གྱི་དོན་དུ་བསྔོ་བའི་སྨོན་པ་སྔོན་དུ་བཏང་ནས། དེ་ནས་སྨོན་འཇུག་གཉིས་སྟབས་གཅིག་ཏུ་བླངས་ནས་བྱང་ཆུབ་སེམས་དཔའི་སྡོམ་པ་ལ་མོས་པ་བརྟན་པོ་ཡོད་ན་ཕྱིས་སྨོན་འཇུག་གི་སྡོམ་པ་གཉིས་ཀའང་སྟབས་གཅིག་ལེན་པའི་ལུགས་སུ་མཛད་དོ། ། སློབ་དཔོན་ཞི་བ་ལྷ་ནི་སེམས་བསྐྱེད་པ་ཉིད་ལས་སེམས་བསྐྱེད་པའི་སྡོམ་པ་ལེན་པའི་ཆོ་ག་ལོགས་པ་མི་བཞེད་ལ། སློབ་དཔོན་ཀླུ་སྒྲུབ་ཀྱང་སེམས་བསྐྱེད་དང་སྡོམ་པ་ཐུན་མོང་དུ་ལེན་པ་འདི་བཞེད་པ་ཡིན་ནོ། ། གསུམ་པ་བསླབ་པར་བྱ་བ་ལ་གསུམ་སྟེ། སྡོམ་པའི་ཚུལ་ཁྲིམས་དང༌། དགེ་བ་ཆོས་སྡུད་དང༌། སེམས་ཅན་དོན་བྱེད་དོ། །
དེ་དག་ལ་ཡང་སོ་སོའི་ངོ་བོ་ངོས་གཟུང་བ། གཅིག་དང་ཐ་དད་བསམ་པ། གསུམ་དུ་གྲངས་ངེས་པ། སློབ་པའི་གོ་རིམ་ངེས་པ། གསུམ་པོའི་བྱ་བ་དབྱེ་བ་ལྔ་ལས། དང་པོ་ནི་མི་དགེ་བ་གཞི་དང་བཅས་པ་སྤོང་བའི་སེམས་ནི་སྡོམ་པའི་ཚུལ་ཁྲིམས། དགེ་བའི་ཆོས་མཐའ་དག་བསྒྲུབ་པའི་སེམས་ནི་དགེ་བ་ཆོས་སྡུད། གཞན་གྱི་དོན་ཕྱིན་ཅི་མ་ལོག་པར་བརྩོན་པའི་སེམས་ནི་སེམས་ཅན་དོན་བྱེད་དོ། ། གཉིས་པ་ཐ་དད་བསམ་པ་ནི་ཤེས་པའི་ངོ་བོ་གཅིག་ལ་འཇུག་ཡུལ་ལྡོག་པ་གསུམ་ཐ་དད་དེ། དཔེར་ན་རིན་པོ་ཆེ་གཅིག་ཉིད་མུན་པ་སྤོང༌།
ནོར་སྡུད། རིམས་ནད་སེལ་བ་བཞིན་ནོ། ། གསུམ་པ་གྲངས་ངེས་པ་ནི། འཚང་རྒྱ་བ་ལ་བསླབ་བྱ་གསུམ་དུ་འདུས་ཏེ། སྐྱོན་མེད་ཡོན་ཏན་དང་ལྡན། གཞན་གྱི་དོན་བསྒྲུབ་པ་ལ་གསུམ་ལས་ཉུང་ན་མི་འདུས། མང་ན་མི་དགོས་པའི་ཕྱིར་རོ། ། བཞི་པ་གོ་རིམ་ངེས་པ་ཡང༌། སྐྱོན་སྤོང་ནས་ཡོན་ཏན་འཚོལ། ཡོན་ཏན་གྲུབ་ནས་གཞན་དོན་ལ་འཇུག་སྟེ།
དེའང་ལས་དང་པོ་པའི་ས་ལ་སྡོམ་པའི་ཚུལ་ཁྲིམས་གཙོ། མོས་སྤྱོད་ལ་དགེ་བ་ཆོས་སྡུད་གཙོ། ས་ཐོབ་ནས་སེམས་ཅན་དོན་བྱེད་གཙོ་བོ་ཡིན་པའི་ཕྱིར་རོ། ། ལྔ་པ་དེ་ལྟ་བུའི་སྡོམ་པ་ལ་བྱ་བ་ཡང་གསུམ་སྟེ། རང་གཞན་གྱི་ཉེས་པ་ཐམས་ཅད་སྤོང་བ་སྡོམ་པའི་བྱ་བ། རིག་པའི་གནས་ལྔ་ལ་སོགས་པ་སངས་རྒྱས་ཀྱི་ཡོན་ཏན་ཐམས་ཅད་བདག་གཞན་གྱིས་བསྒྲུབ་པ་དགེ་བ་ཆོས་སྡུད་ཀྱི་བྱ་བ། དངོས་དང་བརྒྱུད་པས་སེམས་ཅན་སྨིན་པར་བྱ་བ་སེམས་ཅན་དོན་བྱེད་ཀྱི་བྱ་བའོ། ། གཉིས་པ་དེ་གང་ལས་སྐྱེ་བའི་རྒྱུ་ལ་སེམས་བསྐྱེད་ཐོབ་པ་ལ་ཞིང་པའི་བྱ་བ་ཆགས་པའི་རྟེན་ཞིང་ས་ལྟ་བུ་སྟེ། སློབ་དཔོན་ཐོགས་མེད་སོ་སོར་ཐར་པ་རྟེན་དུ་དགོས་པས་གླིང་གསུམ་གྱི་སྐྱེས་པ་དང་བུད་མེད་ཡིན། འཕགས་པས་བརྡ་ཤེས་ཤིང་དོན་གོ་ན་ལྷ་ཀླུ་ལ་སོགས་པ་ཐམས་ཅད་ལ་སྐྱེ་བར་བཞེད།
བསམ་པའི་རྟེན་ཐོགས་མེད་སྐྱབས་འགྲོ་ཁྱད་པར་ཅན་ལས་སྐྱེ། འཕགས་པ་ཐོབ་པར་འདོད་པའམ། ཐ་ན་འཇིགས་སྐྱོབ་དང་ལེགས་སྨོན་ཙམ་ལས་ཀྱང་སྐྱེ་བ་སྲིད་པར་བཞེད། སྐྱེ་བའི་རྒྱུ་མདོ་ལས་འབྱུང་བ་ཐམས་ཅད་སློབ་དཔོན་ཐོགས་མེད་ཀྱིས་བྱང་ཆུབ་སེམས་དཔའི་སར་བསྡུས་ནས་རིགས་ཕུན་སུམ་ཚོགས་པ་དང༌། དགེ་བའི་བཤེས་གཉེན་གྱིས་ཟིན་པ་དང༌། སྙིང་རྗེ་ཆེ་བ་དང༌། འཁོར་བའི་སྡུག་བསྔལ་གྱིས་མི་འཇིགས་པའི་རྒྱུ་བཞི་དང༌། སངས་རྒྱས་དང་བྱང་ཆུབ་སེམས་དཔའི་ཡོན་ཏན་ལ་མོས་པ་དང༌། ཐེག་པ་ཆེན་པོའི་ཆོས་ཐོས་པ་བྱང་ཆུབ་སེམས་དཔའི་ཆོས་ནུབ་ཏུ་ཉེ་བར་མཐོང་བ། སེམས་ཅན་ཉོན་མོངས་པར་མཐོང་བའི་རྐྱེན་བཞི་དང༌།
རང་དང་གཞན་གྱི་བསམ་པ་དང་སྦྱོར་བའི་སྟོབས་བཞི་སྟེ་བཅུ་གཉིས་གསུངས་སོ། ། མགོན་པོ་བྱམས་པས། གྲོགས་སྟོབས་རྒྱུ་སྟོབས་རྩ་བའི་སྟོབས། ། ཐོས་སྟོབས་དགེ་བ་གོམས་པ་ལས། ། མི་བརྟེན་པ་དང་བརྟེན་འབྱུང་བ། ། གཞན་གྱིས་བརྟེན་པའི་སེམས་བསྐྱེད་འདོད། ། ཅེས་གསུང༌། སློབ་དཔོན་འཕགས་པ་ཡང་སྐྱེ་བའི་རྒྱུ་དེ་དག་དང༌། ཚེ་འདིར་འཇིགས་སྐྱོབ་བདུད་སྡིག་ཅན་ལ། ལག་ན་རྡོ་རྗེས་བསྡིགས་པ་དང༌།
འཕགས་པ་འཇམ་དཔལ་གྱིས་བསྐུལ་བས་གཡོ་སྒྱུས་ཀྱང་སྐྱེ་བར་གསུངས་པ་ལྟ་བུ་ཡང་བཞེད་དོ། ། དེ་ལྟར་རྒྱུ་དུ་མ་གསུངས་ཀྱང་ཆོ་ག་ལ་བརྟེན་ནས་སྐྱེ་བའི་རྒྱུ་ནི་དཀོན་མཆོག་སྒྲོན་མ་དང༌། སྤྱོད་འཇུག་ལ་སོགས་པའི་རྗེས་སུ་འབྲངས་ནས། སྙིང་རྗེ་ཆེན་པོ་དད་པ་བརྟན་པོ། སངས་རྒྱས་འདོད་པ་སྟེ་གསུམ་པོ་ཡོད་ན་སེམས་བསྐྱེད་ཀྱི་རྒྱུ་ཚོགས་པ་ཡིན་ནོ། ། འགའ་ཞིག་སྙིང་རྗེ་དང་དད་པ་གཉིས་ཡོད་ན་སེམས་བསྐྱེད་ཀྱི་རྒྱུ་ནུས་པ་ཐོགས་མེད་ཡིན་ནོ། ། ཞེས་གསུངས་པ་ནི་མ་ངེས་པ་ཡིན་ནོ། ། དེ་ནས་སངས་རྒྱས་དང་བྱང་ཆུབ་སེམས་དཔའི་བྱིན་རླབས་ཀྱི་མཐུས་སྐྱེ་བ་བསམ་གྱིས་མི་ཁྱབ། སེམས་བསྐྱེད་ཀྱི་ངོ་བོ་ཙམ་ཆོ་ག་ལ་མ་བརྟེན་པར་སྐྱེ་བ་ཡང་ཡོད་མོད་ཀྱི། སྡོམ་པས་བསྡམས་པའི་སེམས་ཡང་དག་པའི་ལམ་དུ་ཆུད་པ་ནི་ཆོ་ག་ཕུན་སུམ་ཚོགས་པ་ལས་སྐྱེ་བ་ཡིན་ནོ། །
གསུམ་པ་སྐྱེས་པའི་འབྲས་བུ་ལ་གསུམ་སྟེ། སྐྱེས་ཐོབ་ཀྱི་འབྲས་བུ། གནས་སྐབས་ཀྱི་འབྲས་བུ། མཐར་ཐུག་གི་འབྲས་བུའོ། ། དང་པོ་ལ་གཉིས་ལས། མིང་འཕོ་བ་དང༌། དོན་འཕོ་བའོ། ། གཉིས་པ་ལ་གསུམ་སྟེ། སངས་རྒྱས་མཉེས་པ། སེམས་ཅན་མགུ་བ།
རང་དོན་བསྒྲུབ་པ་སྟེ། སྤྱོད་འཇུག་ལས། འདི་ཉིད་དེ་བཞིན་གཤེགས་པ་མཉེས་བྱེད་ཡིན། ། སེམས་ཅན་སྨིན་པར་བྱེད་པའང་འདི་ཉིད་ཡིན། ། རང་དོན་ཡང་དག་བསྒྲུབ་པའང་འདི་ཉིད་དོ། ། ཞེས་གསུངས་པ་ལྟར་རོ། ། མཐར་ཐུག་གི་འབྲས་བུ་རྣམ་པ་ཐམས་ཅད་མཁྱེན་པ་ཉིད་མྱུར་དུ་ཐོབ་སྟེ། འབྲས་བུ་ལ་འདོད་པ་ཡོད་ན་རྒྱུ་ལ་འཇུག་པ་ཆོས་ཉིད་ཡིན་པ་དང༌། ས་བོན་བཏབ་པ་ལ་བདག་པོས་བསྲུང་བ་ལྟར། སེམས་བསྐྱེད་པ་ལ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་བསྲུང་བས་མཐར་ཕྱིན་པར་འགྱུར་ངེས་པས་སོ། །
གལ་ཏེ་ཉམས་ན་ཉེས་དམིགས་ཀྱི་འབྲས་བུའང༌། སྐྱེས་ཐོབ་ཀྱི་འབྲས་བུའང་རྒྱལ་པོ་རྒྱལ་སྲིད་ལས་ཉམས་པ་ལྟར་མིང་དོན་ཤོར་བ་དང༌། གནས་སྐབས་ཀྱི་འབྲས་བུ་སྔར་གྱི་ཕན་ཡོན་གྱི་འབྲས་བུ་གསུམ་གོ་ལྡོག་སྟེ། སངས་རྒྱས་མི་མཉེས། སེམས་ཅན་མི་མགུ། རང་དོན་ཉམས་པ་དང༌། མཐར་ཐུག་གི་འབྲས་བུ་འཁོར་བ་ལས་གཏན་མི་ཐར་བ་དང༌། གལ་ཏེ་ཐར་ཡང་ཉན་ཐོས་དང་རང་སངས་རྒྱས་སུ་ལྟུང་བའི་ཕྱིར་རོ། ། སྤྱི་དོན་གསུམ་པ་ལེན་པའི་ཆོ་ག་འདི་ལ་བཀའ་སྲོལ་ཆེན་པོ་གཉིས་ཏེ། ཐེག་པ་ཆེན་པོ་སེམས་ཙམ་པའི་ལུགས་དང༌།
དབུ་མ་པའི་ལུགས་སོ། ། དང་པོ་ནི་བྱང་ཆུབ་སེམས་དཔའི་སྡེ་སྣོད་འགའ་ཞིག་གི་རྗེས་སུ་འབྲངས་ནས་འཕགས་པ་བྱམས་པའི་གསུང༌། སློབ་དཔོན་ཐོགས་མེད་ལས་བརྒྱུད་པ། སློབ་དཔོན་ཙནྡྲ་གོ་མིའི་རྗེས་སུ་འབྲངས་ནས་ཇོ་བོ་རྗེ་ལ་སོགས་པའི་ཕྱག་ལེན། དགེ་བའི་བཤེས་གཉེན་བཀའ་གདམས་པ་ལ་སོགས་པས་མཛད་པ་དེ་ཡིན་ལ། ཐེག་པ་ཆེན་པོ་དབུ་མ་པའི་སེམས་བསྐྱེད་འདི་ནི་མདོ་སྡེ་སྡོང་པོ་བཀོད་པ་དང༌། ནམ་མཁའི་སྙིང་པོ་ལ་སོགས་པའི་རྗེས་སུ་འབྲངས་ནས། འཕགས་པ་འཇམ་དཔལ་གཞོན་ནུར་གྱུར་པའི་གསུང༌། སློབ་དཔོན་འཕགས་པ་ཀླུ་སྒྲུབ་ལ་སོགས་པ་ལས་བྱུང་བ། སློབ་དཔོན་ཞི་བ་ལྷའི་རྗེས་སུ་འབྲངས་ནས།
སློབ་དཔོན་ཛེ་ཏཱ་རི་དང༌། ཇོ་བོ་པུ་ཎྱ་ཤྲཱི་ལ་སོགས་པའི་ཕྱག་ལེན། དཔལ་ས་སྐྱ་པ་ལ་སོགས་པས་མཛད་པ་འདི་ཡིན་ནོ། ། འདི་གཉིས་ལྟ་བའི་ཁྱད་པར་བཞིན་དུ་སྤྱོད་པ་ལ་ཡང་ཁྱད་ཡོད་དེ། དེ་ལ་བླང་བར་བྱ་བའི་ཡུལ་མི་འདྲ། ལེན་པའི་གང་ཟག་མི་འདྲ། ལེན་པའི་ཆོ་ག་མི་འདྲ། བླངས་ནས་བསྲུང་ཚུལ་མི་འདྲ། ཉམས་ན་ཕྱིར་བཅོས་པ་མི་འདྲའོ། ། དང་པོ་ནི་མགོན་པོ་བྱམས་པས།
བཤེས་གཉེན་དུལ་ཞིང་ཞི་ལ་ཉེར་ཞི་བ། ། ཡོན་ཏན་ལྷག་པ་བརྩོན་བཅས་ལུང་གིས་ཕྱུག ། དེ་ཉིད་རབ་ཏུ་རྟོགས་པ་སྨྲ་མཁས་ལྡན། ། བརྩེ་བའི་བདག་ཉིད་སྐྱོ་བ་སྤངས་ལ་བརྟེན། ། ཞེས་གསུངས། དེ་མ་འབྱོར་ན། བླ་མ་སྡོམ་ལ་གནས་ཤིང་མཁས། ། ནུས་དང་ལྡན་ལས་བླང་བར་བྱ། ། ཞེས་གསུངས་ལ། སློབ་དཔོན་ཀླུ་སྒྲུབ་ཀྱིས།
དགེ་བའི་བཤེས་གཉེན་དེ་དག་གི ། མཚན་ཉིད་མདོར་བསྡུས་མཁྱེན་པར་མཛོད། ། ཆོག་ཤེས་སྙིང་རྗེའི་ཚུལ་ཁྲིམས་ལྡན། ། ཉོན་མོངས་སེལ་བའི་ཤེས་རབ་ཅན། ། དེ་དག་གིས་ནི་ཁྱོད་བསྟེན་ན། ། ཁྱོད་ཀྱི་མཁྱེན་གྱིས་གུས་པར་མཛོད། ། ཅེས་གསུངས་པ་དེ་བསྡུས་ནས། རྟག་པར་དགེ་བའི་བཤེས་གཉེན་ནི། ། ཐེག་ཆེན་དོན་ལ་མཁས་པ་དང༌། ། བྱང་ཆུབ་སེམས་དཔའི་བརྟུལ་ཞུགས་མཆོག །
སྲོག་གི་ཕྱིར་ཡང་མི་གཏང་ངོ༌། ། ཞེས་གསུངས་སོ། ། གཉིས་པ་ལེན་པ་པོའི་གང་ཟག་མི་འདྲ་སྟེ། སེམས་ཙམ་པའི་སྐབས་སུ་འཕགས་པ་ཐོགས་མེད་ཀྱི་རྗེས་སུ་འབྲངས་ནས། སོ་སོར་ཐར་པ་རིགས་བདུན་གྱི། ། རྟགས་སུ་སྡོམ་པར་ལྡན་པ་ལ། ། བྱང་ཆུབ་སེམས་དཔའི་སྡོམ་པ་ཡི། ། སྐལ་བ་ཡོད་ཀྱི་གཞན་དུ་མིན། ། ཅེས་གསུངས་པས། བྱང་ཆུབ་སེམས་དཔའི་སྡོམ་པ་ལེན་པ་ལ།
སོ་སོར་ཐར་པའི་རིགས་བདུན་གང་རུང་ཞིག་རྟེན་དུ་དགོས་པར་བཞེད་ལ། དབུ་མ་པ་ནི་ལྷ་དང་ལྷ་མ་ཡིན་ལ་སོགས་པ་རིགས་དྲུག་མཐའ་དག་དང༌། སོ་སོར་ཐར་པ་བསྲུང་མི་ནུས་པ་རྒྱལ་པོ་ནས་ཤན་པའི་བར་ཐམས་ཅད་ལ་སྐྱེ་བར་བཞེད་དོ། ། བསྐལ་པ་བཟང་པོ་ལས། རྒྱལ་བ་ཕན་བཞེད་གྲོང་དཔོན་གྱུར་པའི་ཚེ། ། དེ་བཞིན་གཤེགས་པ་རིན་ཆེན་དཔལ་དེ་ལ། ། ཉིན་གཅིག་སྲོག་གཅོད་སྡོམ་པ་བླངས་ནས་སུ། ། དང་པོར་བྱང་ཆུབ་མཆོག་ཏུ་སེམས་བསྐྱེད་དོ། ། ཞེས་གསུངས་པ་ལྟར་རོ། ། གསུམ་པ་ལེན་པའི་ཆོ་ག་མི་འདྲ་སྟེ།
དེའང་སྦྱོར་བ་ལ་སློབ་དཔོན་ཐོགས་མེད་སོ་སོར་ཐར་པ་རིགས་བདུན་གྱིས་ཟིན་པ་ཅིག སེམས་དགའ་བ་ལ་སྐྱེ་བའི་དབང་དུ་བྱས་ནས། ཕྱག་དང་མཆོད་པ་ཙམ་བྱས་ནས། སེམས་ཙམ་པ་ལྟ་བ་ཅུང་ཟད་དམན་པ། སྤྱོད་པའང་ཅུང་ཟད་དོག་པས་ཉན་ཐོས་ཀྱི་སྡོམ་པ་འབོགས་པ་ལྟར་བསླབ་པ་བརྗོད་པ་དང༌། བར་ཆད་དྲི་བ་ལ་སོགས་པ་མཛད་ལ། སློབ་དཔོན་ཀླུ་སྒྲུབ་ནི་ལྟ་བ་དབུ་མ་པ་མཐོ་བས། སྤྱོད་པའང་ཡངས་པས། གང་ཟག་སྡིག་པ་ཅན་སུ་རུང་རུང་སོ་སོར་ཐར་པ་རིགས་བདུན་དང་མ་འབྲེལ་ཡང་སེམས་བསྐྱེད་སྐྱེ་བ་ལ་དགོངས་ནས། སྡིག་པ་བཤགས་པ་ལ་སོགས་པ་ཡན་ལག་བདུན་པ་མཛད་ལ།
བསླབ་པ་བརྗོད་པ་དང་བར་ཆད་དྲི་བ་ལ་སོགས་པ་མི་མཛད་དོ། ། དངོས་གཞི་ལའང་སློབ་དཔོན་ཐོགས་མེད་སྨོན་པ་བླངས་ནས་ཕྱི་ནས་འཇུག་པ་མཛད་ལ། འཕགས་པ་ཀླུ་སྒྲུབ་སྨོན་འཇུག་གཉིས་ཀ་སྟབས་གཅིག་ཏུ་མཛད་ཅིང༌། སྡོམ་པ་འབོགས་པའི་བརྗོད་ཚུལ་ཡང་མི་འདྲའོ། ། མཇུག་ཀྱང་སློབ་དཔོན་ཐོགས་མེད་མཁྱེན་པར་གསོལ་བ་ལ་སོགས་པ་མཛད་ལ། འཕགས་པ་ཀླུ་སྒྲུབ་རང་དང་གཞན་དགའ་བ་བསྐྱེད་པ་ལ་སོགས་པ་མཛད་པས་མི་འདྲའོ། ། བཞི་པ་བླངས་ནས་བསྲུང་ཚུལ་མི་འདྲ་སྟེ། སློབ་དཔོན་ཐོགས་མེད་རྩ་བའི་ལྟུང་བ་བཞིར་བཞེད་ལ། འཕགས་པ་ཀླུ་སྒྲུབ་ནི་ནམ་མཁའི་སྙིང་པོའི་མདོ་ལྟར་བྱང་ཆུབ་སེམས་དཔའ་རྒྱལ་པོ་ལ་ལྟུང་བ་ལྔ། བློན་པོ་ལ་ལྔ།
ཕལ་པ་ལ་བརྒྱད། ཐུན་མོང་དུ་སྨོན་པའི་སེམས་བཏང་བ་དང་བཅུ་དགུར་བཞེད་པས་སོ། ། ལྔ་པ་ཕྱིར་བཅོས་མི་འདྲ་སྟེ། སློབ་དཔོན་ཐོགས་མེད་ཉན་ཐོས་དང་བསྟུན་ནས། སྡོམ་པ་སླར་ཡང་བླང་བར་བྱ། ། ཟག་པ་འབྲིང་ནི་གསུམ་ལ་བཤགས། ། གཅིག་གི་མདུན་དུ་ལྷག་མ་རྣམས། ། ཞེས་བཞེད་ལ། འཕགས་པ་ནི་ནམ་མཁའི་སྙིང་པོ་ལ་གསོལ་བ་གདབ་པ་དང༌། དེ་བཞིན་གཤེགས་པའི་ཡི་གེ་བརྒྱ་པ་ལ་སོགས་པས་ལྟུང་བ་འདག་པར་མཛད་པས་སོ། །
དེ་ལྟར་ལུགས་གཉིས་ལས། སློབ་དཔོན་ཐོགས་མེད་ཀྱི་ལུགས་ནི། རྗེ་བཙུན་ས་སྐྱ་པ་ཆེན་པོས་སྡོམ་པ་ཉི་ཤུ་པའི་འགྲེལ་པར་མཛད་པ་ལྟར་བྱའོ། ། འདིར་སློབ་དཔོན་ཀླུ་སྒྲུབ་ཀྱི་བཀའ་སྲོལ་ཐེག་པ་ཆེན་པོ་དབུ་མ་པའི་ལུགས་ཀྱི་ཆོ་ག་བྱེད་ན། ཐོག་མར་ཆོ་ག་སྤྱིའི་གནད་འདི་གོ་བར་བྱ་སྟེ། སློབ་དཔོན་ཞི་བ་ལྷས། སྡིག་པ་བཤགས་པར་བྱ་བ་དང༌། ། བསོད་ནམས་རྗེས་སུ་ཡི་རང་དང༌། ། སངས་རྒྱས་བསྐུལ་དང་གསོལ་གདབ་པ། ། གཞན་དང་བདག་གིས་ཕྱིར་བྱེད་དོ། །
ཡོངས་བསྔོ་བ་ཡང་དེ་བཞིན་ཏེ། ། བྱེ་བྲག་མེད་པར་རབ་ཏུ་འཇུག ། དེ་ལྟར་སེམས་ཅན་ཁམས་བཞིན་དུ། ། བསོད་ནམས་མཐའ་ཡས་རབ་ཏུ་འབྱུང༌། ། ཞེས་གསུངས་པས། ཡུལ་ནམ་མཁའི་མཐའ་དང་མཉམ་པ་ཐམས་ཅད་བླ་མ་དང་དཀོན་མཆོག་གིས་ཏིལ་གྱི་གང་བུ་ལྟར་གང་བར་བསྒོམ། གང་ཟག་བདག་དང་མཐའ་ཡས་པའི་སེམས་ཅན་ཐམས་ཅད་ཀྱིས་ལེན་པར་བསམ། ཆོ་ག་སྦྱོར་དངོས་རྗེས་གསུམ་ཀ་ལེན་པར་བསྒོམས་པས་སེམས་ཅན་མཐའ་ཡས་ཤིང་མི་ཟད་པ་བཞིན་དུ་བསོད་ནམས་ཀྱང་མཐའ་ཡས་ཤིང་མི་འཛད་པ་ཡིན་ནོ། ། དེ་ལྟར་ཤེས་པར་བྱས་པ་ཆོ་ག་དངོས་ལ་སྦྱོར་བ་དང་དངོས་དང་རྗེས་གསུམ་ལས། དང་པོ་སྦྱོར་བ་ལ་གསུམ་སྟེ།
རྟེན་བཤམ་པ། གསོལ་བ་གདབ་པ། ཡན་ལག་བདུན་པ་བྱ་བའོ། ། དང་པོ་ནི་གནས་བཟང་པོར་དཀོན་མཆོག་གསུམ་གྱི་རྟེན་བཤམ་ཁྲི་མཐོན་པོ་བཤམས་ལ་དགེ་བའི་བཤེས་གཉེན་བཞུགས། བྱང་ཆུབ་སེམས་པའི་དགེ་འདུན་ཇི་སྙེད་པ་གསོག ཅི་འབྱོར་བའི་མཆོད་པ་ཟོལ་ཟོག་མེད་པ་མཛེས་ཤིང་བློ་འཁུལ་པ་བཤམ་མོ། ། གཉིས་པ་ལ་ཡང་སྔར་བཤད་པའི་མཚན་ཉིད་ཅན་གྱི་བླ་མ་ལ་གསོལ་བ་གདབ་པ་སྟེ། དེ་ཡང་དགེ་བའི་བཤེས་གཉེན་ལ་ཞེ་ཐག་པས་སྟོན་པ་སངས་རྒྱས་ཀྱི་འདུ་ཤེས་བསྐྱེད། ཅི་འབྱོར་བའི་ཡོན་དབུལ་གུས་པས་ཕྱག་བྱས། མཎྜལ་ཕུལ།
ཐལ་མོ་སྦྱར་ལ་འདི་སྐད་དུ། རིགས་ཀྱི་བུ་བདག་ལ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་སྐྱབས་གསུམ་སྔོན་དུ་འགྲོ་བ་ཅན་གྱི་བྱང་ཆུབ་ཀྱི་མཆོག་ཏུ་སེམས་བསྐྱེད་པ་སྩལ་དུ་གསོལ། ཞེས་ལན་གསུམ་དུ་གསོལ་བ་གདབ་བོ། ། སློབ་དཔོན་གྱིས་ནུས་པ་ཇི་ལྟ་བ་བཞིན་དུ་སྦྱིན་ནོ་ཞེས་ཁས་བླང་ངོ༌། ། དེ་ནས་གསུམ་པ་ཡན་ལག་བདུན་གྱི་ཐོག་མ་མཆོད་པ་ལ་ལྔ་སྟེ། བཀུར་སྟིའི་མཆོད་པ་དང༌། ཡོ་བྱད་ཀྱི་མཆོད་པ་དང༌། ལུས་དབུལ་བའི་མཆོད་པ་དང༌། བློས་སྤྲུལ་པའི་མཆོད་པ་དང༌། བླ་ན་མེད་པའི་མཆོད་པའོ། །
དང་པོ་ནི་ཕྱག་དང་བསྟོད་པ་གཉིས་ཡིན་པ་ལས། འདི་སློབ་དཔོན་ཞི་བ་ལྷས་མཆོད་པའི་མཇུག་ཏུ་གསུངས་ཀྱང་བླ་མའི་ཕྱག་ལེན་ལ་ཐོག་མར་མཛད་པས། ཕྱོགས་བཅུའི་འཇིག་རྟེན་གྱི་ཁམས་མཐའ་དག་བླ་མ་དང་དཀོན་མཆོག་གསུམ་གྱིས་གང་བ་ལས། ཁྱད་པར་དུ་བླ་མ་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་བསྒོམ། དེ་ལ་བསྟན་པའི་གཙོ་བོ་དང༌། འཕགས་པ་འཇམ་དཔལ་དང༌། སྤྱན་རས་གཟིགས་དང༌། ཕྱག་ན་རྡོ་རྗེ་དང༌། བྱམས་པ་དང༌། ཀུན་ཏུ་བཟང་པོ་ལ་སོགས་པ་ཉེ་བའི་སྲས་བརྒྱད་ཀྱིས་གཙོ་བོ་བྱས་པའི་སངས་རྒྱས་དང་བྱང་ཆུབ་སེསམ་དཔའ་ཐམས་ཅད་ཀྱིས་སྤྲིན་བཞིན་དུ་འཇིག་རྟེན་གྱི་ཁམས་ཐམས་ཅད་གཏིབས་པར་བསྒོམ།
བདག་དང་སེམས་ཅན་ཐམས་ཅད་ཀྱང་དེ་སྙེད་ཀྱི་རྡུལ་དང་མཉམ་པར་བློས་སྤྲུལ་ལ་བདག་དང་སེམས་ཅན་ཐམས་ཅད་ཀྱིས་ཕྱག་འཚལ་བར་བསྒོམས་ཏེ། ངག་ཏུ་ན་མོ་བུདྡྷཱ་ཡ། ན་མོ་དྷརྨཱ་ཡ། ན་མ་སྶདྒྷཱ་ཡ། ན་མོ་མནྟྲ་དེ་བ་ཏཱ་བྷྱཿ ན་མོ་གུ་རུ་བྷྱཿཞེས་བརྗོད་ལ་ཕྱག་འཚལ་ལོ། ། དེ་ནས་བསྟོད་པ་ཅི་ཤེས་པས་བསྟོད། གཉིས་པ་ཡོ་བྱད་ཀྱི་མཆོད་པའི་རྫས་ཉེ་བར་བཀོད་པ་དང༌། བདག་པོས་མ་བཟུང་བ་གཉིས་སོ། ། སྤྱོད་འཇུག་ལྟར།
རིན་ཆེན་སེམས་དེ་གཟུང་བར་བྱ་བའི་ཕྱིར། ། དེ་བཞིན་གཤེགས་པ་རྣམས་དང་དམ་པའི་ཆོས། ། དཀོན་མཆོག་དྲི་མ་མེད་དང་སངས་རྒྱས་སྲས། ། ཡོན་ཏན་རྒྱ་མཚོ་རྣམས་ལ་ལེགས་པར་མཆོད། ། ཅེས་བྱ་བ་ལ་སོགས་པའི་མཆོད་པའི་སྐབས་ཀྱི་ཚིགས་བཅད་རྣམས་བཏོན་ལ་དེ་བཞིན་དུ་མོས་པ་བྱ། ལུས་དབུལ་བ་དང༌། བློས་སྤྲུལ་པ་དང༌། བླ་ན་མེད་པའང་དེ་བཞིན་དུ་བཏོན་ལ་བཤད། གལ་ཏེ་དེ་ཙམ་མ་གྲུབ་ན་དེའི་དོན་གོ་ཚང་བར་བཤད་ལ་མོས་པ་བྱེད་དུ་གཞུག དེ་ལྟར་བསམས་ལ་དངོས་སུ་བཤམས་པའི་མཆོད་པ་རྣམས་དམིགས་ལ་འདི་སྐད་དུ།
ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱི་ཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུཾ། དེ་བཞིན་དུ་ཨརྒྷཾ་གྱི་གནས་སུ་པཱ་དྱཾ། བཛྲ་པུཥྤེ། དྷཱུ་པེ། ཨཱ་ལོ་ཀེ གནྡྷེ། ནཻ་བི་དྱེ། བཛྲ་གྷཎྜེ་ར་ཎི་ཏ་པྲ་ར་ཎི་ཏ་སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ་པྲ་ཙ་ལི་ཏེ། པྲཛྙཱ་པཱ་ར་མི་ཏཱ་ནཱ་ད་སཾ་བྷ་ཝེ་ན།
བཛྲ་དྷརྨ་ཧྲྀ་ད་ཡ། སནྟོ་ཥ་ཡ་ཧཱུཾ་ཨཿཁཾ་སྭཱ་ཧཱ། ཞེས་བརྗོད་ལ་རོལ་མོ་རྣམས་དཀྲོལ། བསྟོད་པའི་དབྱངས་ཀྱང་བྱེད་དུ་གཞུག དེ་ནས་སྐྱབས་སུ་འགྲོ་བ་བྱ་སྟེ། ཐུན་མོང་མ་ཡིན་པའི་དཀོན་མཆོག་གསུམ་དྲན་དུ་བཅུག་ལ་བདག་དང་སེམས་ཅན་ཐམས་ཅད་སྐྱབས་སུ་འགྲོ་བ་ལེན་པར་བསྒོམས་ལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། སློབ་དཔོན་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བ་དང་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་སྙིང་པོ་བྱང་ཆུབ་ལ་མཆིས་ཀྱི་བར་དུ། རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། །
འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག་འཕགས་པ་ཕྱིར་མི་ལྡོག་པའི་བྱང་ཆུབ་སེམས་དཔའི་དགེ་འདུན་ལ་སྐྱབས་སུ་མཆིའོ། ། ཞེས་ལན་གསུམ་བརྗོད་དེ། དེ་ནས་སྡིག་པ་བཤགས་པ་ནི། བདག་དང་མཐའ་ཡས་པའི་སེམས་ཅན་ཐམས་ཅད་ཀྱི་སྡིག་པ་བློ་ཡུལ་དུ་བྱས་ལ་བདག་དང་མཐའ་ཡས་པའི་སེམས་ཅན་ཐམས་ཅད་ཀྱིས་བཤགས་པ་བྱེད་པར་བསྒོམས་ཏེ། དགོངས་སུ་གསོལ་སྔར་དང་འདྲ་བ་ལ་བདག་དང་མཐའ་ཡས་པའི་སེམས་ཅན་ཐམས་ཅད་ཀྱིས་ཚེ་ཐོག་མ་མེད་པ་ནས་འདོད་ཆགས་དང་ཞེ་སྡང་དང་གཏི་མུག་གི་དབང་གིས། ལུས་དང༌། ངག་དང༌། ཡིད་ཀྱི་སྒོ་ནས་སྡིག་པ་མི་དགེ་བའི་ལས་བགྱིས་པ་དང་བགྱིད་དུ་སྩལ་བ་དང༌། བགྱིད་པ་ལ་རྗེས་སུ་ཡི་རང་བ་དེ་ཐམས་ཅད་སོ་སོར་བཤགས་ཤིང་ཡང་མི་བགྱིད་དོ། །
ཞེས་བརྗོད་དོ། ། དེ་ནས་རྗེས་སུ་ཡི་རང་བ་བྱས་ཏེ། བདག་ཉིད་ཀྱིས་བྱས་པའི་དགེ་བའི་རྩ་བ་ལ་དགའ་བ་དང༌། གཞན་གྱིས་བྱས་པ་དེ་ལ་རྗེས་སུ་ཡི་རང་བ་བཅོས་མ་མ་ཡིན་པ་བསྒོམས་ལ་གཞན་གྱིས་ཀྱང་བསྒོམ་པར་བསམས་ལ། དགོངས་སུ་གསོལ་སྔར་དང་འདྲ་བ་ལ་སོ་སོ་སྐྱེ་བོ་དང༌། འཕགས་པ་ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་དང༌། བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་དགེ་བའི་རྩ་བ་ལ་དགའ་ཞིང་རྗེས་སུ་ཡི་རང་བར་བགྱིའོ། ། ཞེས་བརྗོད་དོ། །
དེ་ནས་ཆོས་ཀྱི་འཁོར་ལོ་བསྐོར་བར་བསྐུལ་བ་ནི། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་དྲུང་དུ་བདག་དང་གཞན་ཐམས་ཅད་ཀྱིས་ཀྱང་ཕྱིན་པར་བསྒོམས་ལ་ལུས་ལོངས་སྤྱོད་ཐམས་ཅད་ཡོན་དུ་དབུལ་བར་བསྒོམས་ཏེ། དགོངས་སུ་གསོལ་སྔར་དང་འདྲ་བ་ལ། གང་དག་ཕྱོགས་བཅུའི་འཇིག་རྟེན་གྱི་ཁམས་ན་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བླ་ན་མེད་པ་ལྷ་དང་མི་རྣམས་ཀྱི་སྟོན་པ་སྲས་དང་བཅས་པ་ཆོས་ཀྱི་འཁོར་ལོ་བསྐོར་བར་མི་བཞེད་པ་དེ་དག་ལ། སེམས་ཅན་ཐམས་ཅད་ཀྱི་དོན་དུ་ཆོས་ཀྱི་འཁོར་ལོ་བསྐོར་བར་གསོལ་བ་འདེབས་སོ་ཞེས་བརྗོད་དོ། ། དེ་ནས་མྱ་ངན་ལས་མི་འདའ་བར་གསོལ་བ་གདབ་པ་ནི། ཕྱོགས་བཅུའི་དེ་བཞིན་གཤེགས་པ་མྱ་ངན་ལས་འདའ་བ་དེ་དག་གི་དྲུང་དུ་བདག་དང་སེམས་ཅན་ཐམས་ཅད་ཀྱིས་ཕྱིན་པར་བསྒོམས་ལ་དགོངས་སུ་གསོལ། སྔར་དང་འདྲ་བ་ལ། ལུས་ལོངས་སྤྱོད་ཡོན་དུ་ཕུལ་ཏེ།
གང་དག་ཕྱོགས་བཅུའི་འཇིག་རྟེན་གྱི་ཁམས་ན་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡོངས་སུ་མྱ་ངན་ལས་འདའ་བར་བཞེད་པ་དེ་དག་ལ་ཡོངས་སུ་མྱ་ངན་ལས་མི་འདའ་བར་གསོལ་བ་འདེབས་སོ་ཞེས་བརྗོད་དོ། ། དེ་ནས་དགེ་བའི་རྩ་བ་བསྔོ་བ་བྱ་སྟེ། བདག་དང་གཞན་གྱིས་བྱས་པ་དུས་གསུམ་གྱིས་བསྡུས་པ་ཐམས་ཅད་བློའི་ཡུལ་དུ་བྱས་ལ་བདག་གཞན་ཐམས་ཅད་བསྔོ་བ་བྱེད་པར་བསྒོམས་ལ། དགོངས་སུ་གསོལ་སྔར་དང་འདྲ་བ་ལ། འཇམ་དཔལ་དཔའ་བོས་ཇི་ལྟར་མཁྱེན་པ་དང༌། ། ཀུན་ཏུ་བཟང་པོ་དེ་ཡང་དེ་བཞིན་ཏེ། ། དེ་དག་ཀུན་གྱི་རྗེས་སུ་བདག་སློབ་ཅིང༌། ། དགེ་བ་འདི་དག་ཐམས་ཅད་ཡོངས་སུ་བསྔོ། ། ཞེས་ལན་གསུམ་བརྗོད་དོ། ། དེ་དག་ནི་སྦྱོར་བའི་ཆོ་ག་སྟེ།
དཔེར་ན་གོས་ཚོས་བྱེད་པ་ལ་དྲི་མ་འཁྲུད་པའམ། ཞིང་ས་བོན་འདེབས་པ་ལ་ཐ་བ་འགྲུམས་པ་ལྟར། སེམས་རྫོགས་པའི་སངས་རྒྱས་སུ་བསྒྱུར་བ་ལ་སེམས་ཀྱི་ཐ་བ་སྦྱོང་བའི་མན་ངག་ཡིན་ནོ། ། གཉིས་པ་དེ་ནས་དངོས་གཞི་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ལ་གཉིས་ཏེ། ཐོག་མར་བསམ་པ་སྦྱང་བ་དང༌། བསམ་པ་ངེས་ནས་དམ་བཅའ་བ་ཚིག་ཏུ་བརྗོད་པའོ། ། དང་པོ་ནི་སྤྱོད་འཇུག་ལས། ལུས་དང་དེ་བཞིན་ལོངས་སྤྱོད་དང༌། ། དུས་གསུམ་དགེ་བ་ཐམས་ཅད་ཀྱང༌། ། སེམས་ཅན་ཀུན་གྱི་དོན་བསྒྲུབ་ཕྱིར། །
ཕོངས་པ་མེད་པར་གཏང་བར་བྱ། ། ཐམས་ཅད་གཏང་བས་མྱ་ངན་འདའ། ། བདག་བློ་མྱ་ངན་འདས་པ་བསྒྲུབ། ། ཐམས་ཅད་གཏོང་བར་ཆབས་གཅིག་ལ། ། སེམས་ཅན་རྣམས་ལ་བཏང་བ་མཆོག ། ཅེས་གསུངས་པ་ལྟར། བདག་གི་ལུས་ལོངས་སྤྱོད་དགེ་བའི་དངོས་པོ་དུས་གསུམ་གྱིས་བསྡུས་པ་ཐམས་ཅད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ལ་སྤྱི་མཐུན་དུ་ལྟོས་པ་མེད་པར་སྦྱིན། བྱིན་པའི་ནོར་ལ་བདག་ཁ་མི་འཇུག་པ་ལྟར། རང་གི་ལུས་ལོངས་སྤྱོད་དགེ་བ་རྣམས་སེམས་ཅན་དབང་བར་བསྒོམ། དེ་ནས་བདག་ལ་སེམས་ཅན་ཐམས་ཅད་ཀྱིས་ལུས་ཀྱི་བརྡེག་འཚོག་བྱེད་དམ།
ངག་གི་མི་སྙན་པར་བརྗོད་དམ། སེམས་ཀྱི་ཆགས་སྡང་ཅི་སྐྱེས་ཀྱང་རུང་སྟེ། ཐམས་ཅད་རྫོགས་པའི་ས་བོན་ཐེབ་པར་སྨོན། བདག་སེམས་ཅན་ཐམས་ཅད་ལ་ཅི་མཁོ་བའི་ལོངས་སྤྱོད་དང༌། ཇི་ལྟར་དགོས་པའི་བྲན་དང༌། གང་མཁོ་བའི་གྲོགས་དང༌། ཇི་ཙམ་དགོས་པའི་བར་དུ་ལྷུན་གྲུབ་ཏུ་འབྱུང་བར་སྨོན་པ་ཞེ་ཐག་པར་རྐང་གི་ཁོང་རུ་པའི་གཏིང་ནས་བསྒོམ་དུ་གཞུག དེ་ལྟར་བསམ་པ་ངེས་ནས་དམ་བཅའ་བ་ཚིག་ཏུ་བརྗོད་པ་ནི། བདག་དང་སེམས་ཅན་ཐམས་ཅད་སེམས་བསྐྱེད་ལེན་པར་བསྒོམས་ལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།
སློབ་དཔོན་བདག་ལ་དགོངས་སུ་གསོལ། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བླ་ན་མེད་པ་ལྷ་དང་མི་རྣམས་ཀྱི་སྟོན་པ་དེ་དག་གིས། སེམས་ཅན་ཐམས་ཅད་ལ་ཕན་པར་བྱ་བའི་ཕྱིར་དང༌། གྲོལ་བར་བྱ་བའི་ཕྱིར་དང༌། མུ་གེ་མེད་པར་བྱ་བའི་ཕྱིར་དང༌། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང༌། བླ་ན་མེད་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བའི་ཕྱིར་སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་མཆོག་ཏུ་ཐུགས་བསྐྱེད་པ་དེ་བཞིན་དུ། བདག་ཅག་གིས་ཀྱང་སེམས་ཅན་ཐམས་ཅད་ལ་ཕན་པར་བྱ་བའི་ཕྱིར་དང༌། ཞེས་སྔ་མ་ལྟར་སྦྱར་ལ།
སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་ཀྱི་མཆོག་ཏུ་སེམས་བསྐྱེད་པར་བགྱིའོ། ། ཞེས་ལན་གསུམ་གྱི་བར་དུ་བརྗོད། ཡང་ན་ཚིག་འདི་ལྟར་བརྗོད་ཀྱང་རུང་སྟེ། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམས་དང༌། བྱང་ཆུབ་སེམས་དཔའ་ཆེན་པོ་དེ་རྣམས་ཀྱི་ཇི་ལྟར་བྱང་ཆུབ་ཆེན་པོར་ཐུགས་བསྐྱེད་པ་དེ་བཞིན་དུ་བདག་གིས་ཀྱང་སེམས་ཅན་མ་བསྒྲལ་བ་རྣམས་བསྒྲལ་བ་དང༌། མ་གྲོལ་བ་རྣམས་དགྲོལ་བ་དང༌། དབུགས་མ་ཕྱུང་བ་རྣམས་དབུགས་དབྱུང་བ་དང༌། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་བཟླ་བའི་ཕྱིར་དུས་འདི་ནས་བཟུང་སྟེ། བྱང་ཆུབ་སྙིང་པོ་ལ་མཆིས་ཀྱི་བར་དུ་བྱང་ཆུབ་ཆེན་པོར་སེམས་བསྐྱེད་པར་བགྱིའོ། ། ཞེས་ལན་གསུམ་བརྗོད་དོ། །
བརྗོད་ཚུལ་གཉིས་པོ་འདི་ཇི་ལྟར་བརྗོད་ཀྱང་མི་འགལ་བ་ཡིན་ནོ། ། དངོས་གཞིའི་དུས་དེར་བླ་མ་དང་སློབ་མ་གཉིས་ཀ་སེམས་མ་ཡེངས་པར་རྩེ་གཅིག་པ་གལ་ཆེའོ་གསུང་ངོ༌། ། གསུམ་པ་མཇུག་གི་ཆོ་ག་ལ་གསུམ་སྟེ། དགའ་བ་བསྒོམ་པ་དང༌། བསླབ་བྱ་བརྗོད་པ་དང༌། གཏང་རག་དབུལ་བའོ། ། དང་པོ་ལ། རང་དགའ་བ་བསྒོམ་པ་དང༌། གཞན་དགའ་བ་བསྐྱེད་པ་གཉིས་ལས། དང་པོ་ནི་སྤྱོད་འཇུག་གི་ཕན་ཡོན་གྱི་སྐབས་ནས་འབྱུང་བ་ལྟར་མཛད་དེ།
མ་མཐོང་བའི་ཕན་ཡོན། མཐོང་བའི་ཕན་ཡོན། ཕན་ཡོན་དཔེས་བསྔགས་པ་རྣམས་རིམ་པ་བཞིན་དུ་བརྗོད་པའམ། ཡང་ན་འདི་ལྟར་མཛད་དེ། དེ་ལྟར་ཁྱེད་ཀྱིས་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ཐོབ་ཟིན་གྱིས། དེའི་ཕན་ཡོན་འདི་དག་ཡིད་ལ་གྱིས་ཤིག་ཅེས་བརྗོད་ལ། བྱང་ཆུབ་སེམས་བསྐྱེད་གྱུར་ན་སྐད་ཅིག་གིས། ། འཁོར་བའི་བརྩོན་རར་གྱུར་པའི་ཉམ་ཐག་རྣམས། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང༌། ། འཇིག་རྟེན་ལྷ་མིར་བཅས་པའི་ཕྱག་བྱར་འགྱུར། །
ཞེས་གསུངས་པ་ལྟར། སྔར་ཁྱོད་ཚེ་དང་ལྡན་པ་ཞེ་པའམ། ། ཁྱིམ་བདག་ཅེས་འབོད་པ་ལ། དེ་རིང་མིང་འཕོས་ནས་བྱང་ཆུབ་སེམས་དཔའ་འམ་རྒྱལ་བའི་སྲས་ཞེས་ཐོབ་སྟེ། ནོར་གཏད་པ་ལ་ཕྱུག་པོའམ། རྒྱལ་པོར་དབང་བསྐུར་བ་ལ་དེ་མ་ཐག་ཏུ་རྒྱལ་པོ་ཞེས་མིང་འཕོ་བ་བཞིན་ནོ། ། དོན་ཡང་འཕོ་སྟེ་སྔར་འཇིག་རྟེན་པའི་ལྷ་ལ་ཕར་ཕྱག་འཚལ་བ་ལ་སེམས་བསྐྱེད་པ་ན་ཚུར་འདུད་པའི་ཕྱིར་རོ། ། དེར་མ་ཟད་ཤར་གྱི་རི་བོའི་སྡེ་ལས་ཤཱ་རིའི་བུས་གསོལ་བ། བཅོམ་ལྡན་འདས་བདག་བྱང་ཆུབ་སེམས་དཔའ་སེམས་དང་པོ་བསྐྱེད་པ་ལ་ཕྱག་འཚལ་ལོ། ། ཐ་ན་བྱང་ཆུབ་ཏུ་སེམས་བསྐྱེད་པ་དུད་འགྲོར་གྱུར་པ་ལའང་ཕྱག་འཚལ་ལོ། །
ཞེས་གསུངས་པ་ལྟར་རོ། ། གཞན་ཡང་དམན་པའི་ལུས་མཆོག་ཏུ་བསྒྱུར་བས་གསེར་འགྱུར་རྩིའི་དཔེ་དང༌། རྙེད་དཀའ་ཞིང་ཕན་ཆེ་བ་རིན་པོ་ཆེའི་དཔེ་དང༌། འབྲས་བུ་ཟད་མི་ཤེས་པ་དཔག་བསམ་གྱི་ཤིང་གི་དཔེ་དང༌། སྡིག་པ་སྦྱོང་དཀའ་བ་ཟིལ་གྱིས་གནོན་པ་དཔའ་བོའི་དཔེ་དང༌། སྦྱར་སླ་བ་དྲུངས་ནས་འབྱིན་པ་དུས་མཐའི་མེའི་དཔེ་དང༌། དེས་ཤེས་བྱེད་ཀྱི་ལུང་དང་སྦྱར་བ་རྣམས་གསེར་འགྱུར་རྩིའི་རྣམ་པའི་མཆོག་ལྟ་བུ་ཞེས་བྱ་བ་ལ་སོགས་པའི་དོན་བཤད་དོ། ། ཤེས་བྱེད་ཀྱི་ལུང་དང་སྦྱར་བ་ནི། འཕགས་པ་སྡོང་པོ་བཀོད་པ་ལས། ལྷོ་ཕྱོགས་ཀྱི་རྒྱུད་གྲོང་ཁྱེར་སྐྱིད་པའི་འབྱུང་གནས་ཀྱི་ཚོང་དཔོན་ནོར་བརྟན་གྱི་བུ་ནོར་བཟང་འཕགས་པ་འཇམ་དཔལ་ལ་དད་དེ་བྱང་ཆུབ་ཏུ་སེམས་བསྐྱེད་ནས་བྱང་ཆུབ་སེམས་དཔའི་བསླབ་པ་བཙལ་བའི་ཕྱིར་རིམ་གྱིས་འཕགས་པ་བྱམས་པའི་དྲུང་དུ་སོང་བ་དང༌།
དེ་ཁང་པ་བརྩེགས་པ་རྣམ་པར་སྣང་མཛད་ཀྱི་རྒྱན་གྱིས་བརྒྱན་པའི་སྙིང་པོ་ཅན་ཞེས་བྱ་བའི་ཕྱོགས་གཅིག་ན་འཁོར་རྒྱ་མཚོ་ལྟ་བུ་ལ་ཆོས་སྟོན་པ་རྒྱང་རིང་པོ་ནས་མཐོང་བས་དགའ་མགུ་ཡི་རངས་ཏེ་ལན་བརྒྱ་སྟོང་དུ་མར་ཕྱག་འཚལ་ལོ། ། དེ་ནས་འཕགས་པ་བྱམས་པས་ཕྱག་གཡས་པ་གསེར་གྱི་མདོག་དང་ལྡན་པ་འཁོར་རྣམས་ལ་བསྟན་ནས་སྨྲས་པ། ལྟོས་ཤིག་བསམ་པ་ཡོངས་སུ་དག་པ་འདི། ། ནོར་བཟང་ནོར་རྣམས་རབ་ཏུ་བརྟན་པའི་བུ། ། བྱང་ཆུབ་སྤྱོད་པ་དམ་པ་ཡོངས་ཚོལ་ཞིང༌། ། མཁས་པ་ང་ཡི་དྲུང་དུ་ཉེ་བར་འོངས། ། ལེགས་པར་འོངས་སམ་སྙིང་རྗེ་བྱམས་འབྱུང་ཁྱོད། ། བྱམས་པའི་དཀྱིལ་འཁོར་ཡངས་པར་ལེགས་འོངས་སམ། ། ལེགས་པར་འོངས་སམ་བལྟ་ན་རབ་ཞི་བ། ། སྤྱད་པ་སྤྱོད་ཚེ་དུབ་པར་མ་གྱུར་ཏམ། །
རྣམ་དག་བསམ་ལྡན་ཚུར་ཤོག་འོངས་པ་ལེགས། ། སྐྱོ་མེད་ཡིད་བརྟན་ཚུར་ཤོག་འོངས་པ་ལེགས། ། དབང་པོ་མ་ཞུམ་ཚུར་ཤོག་འོངས་པ་ལེགས། ། སྤྱད་པ་སྤྱོད་ཚེ་དུབ་པ་མེད་གྲང་ངོ༌། ། ཞེས་བྱ་བ་ལ་སོགས་པ་གསུངས་པ་དང༌། ནོར་བཟང་གིས་ཐལ་མོ་སྦྱར་ཏེ་ཞུས་པ། འཕགས་པ་བདག་བླ་ན་མེད་པའི་བྱང་ཆུབ་ཏུ་ཞུགས་ན་བྱང་ཆུབ་སེམས་དཔའ་བྱང་ཆུབ་སེམས་དཔའི་སྤྱོད་པ་ལ་ཇི་ལྟར་བསླབ་པར་བགྱི་བ་དང་ཇི་ལྟར་ནན་ཏན་དུ་བགྱི་བ་མ་འཚལ་བས་བསྟན་དུ་གསོལ་ཞེས་ཞུས་པ་དང༌། རིགས་ཀྱི་བུ་ཁྱོད་ནི་དགེ་བའི་བཤེས་གཉེན་གྱིས་ཡོངས་སུ་བཟུང་ངོ༌། ། དེ་ཅིའི་ཕྱིར་ཞེ་ན། རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་ལྟ་བུའོ། །
འགྲོ་བ་ཐམས་ཅད་ཀྱི་དཀར་པོའི་ལོ་ཏོག་འཕེལ་བས་ཞིང་དང༌། འཇིག་རྟེན་ཐམས་ཅད་བརྟན་པས་ས་ལྟ་བུ། གཞན་ཡང་དོན་མ་གྲུབ་ན་མི་ལྡོག་པས་མདུང་ལ་སོགས་པ་དཔེ་དུ་མ་གསུངས་སོ། ། དེ་དག་གི་དོན་ཅི་རིགས་པར་བཤད་ལ་མདོར་ན་ཁྱོད་ཀྱིས་བྱང་ཆུབ་ཀྱི་སེམས་མ་བཏང་ན་བྱང་ཆུབ་སེམས་ཀྱིས་ཁྱོད་མི་གཏོང་བ་ལ་སོགས་པ་གོ་བ་ལེགས་པར་བསྐྱེད་ལ་སེམས་སྤྲོ་བ་སྐྱེས་པ་དང་ཆེད་དུ་བརྗོད་པ་འདི་ཆེད་དུ་བརྗོད་དུ་གཞུག་གོ ། དེང་དུ་བདག་ཚེ་འབྲས་བུ་ཡོད། ། མི་ཡི་སྲིད་པ་ལེགས་པར་ཐོབ། ། དེ་རིང་སངས་རྒྱས་རིགས་སུ་སྐྱེས། ། སངས་རྒྱས་སྲས་སུ་ད་གྱུར་ཏོ། ། ད་ནི་བདག་གིས་ཅི་ནས་ཀྱང༌། ། རིགས་དང་མཐུན་པའི་ལས་བརྩམས་ཏེ། །
སྐྱོན་མེད་བཙུན་པའི་རིགས་འདི་ལ། ། རྙོག་པར་མི་འགྱུར་དེ་ལྟར་བྱ། ། ཞེས་བརྗོད་ལ་དེའི་དོན་བཤད་པར་བྱའོ། ། མིའི་ལུས་ཐོབ་པ་དང་མ་ཤི་བ་དོན་ཅན་དུ་གྱུར་ཏེ། བྱང་ཆུབ་ཀྱི་སེམས་ཐོབ་པའི་ཕྱིར་རོ། ། ད་བྱང་ཆུབ་སེམས་དཔར་གྱུར་པས་བྱང་ཆུབ་སེམས་དཔའི་སྤྱོད་པ་དང་མཐུན་པའི་བྱ་བ་སྒྲུབས་ཤིག་ཅེས་བརྗོད་ལ། ལོང་བས་ཕྱག་དར་གྱི་ཕུང་པོ་ལས་རིན་པོ་ཆེ་སྟེས་དབང་གིས་རྙེད་པའི་དཔེ་དང༌། འགྲོ་བའི་འཆི་བདག་འཇོམས་པ་དང༌། དབུལ་བ་སེལ་བ་དང༌། ནད་ཞི་བ་ལ་སོགས་པ་སྤྱོད་འཇུག་ལྟར་ཅི་རིགས་པར་བཤད་ལ་རང་དགའ་བ་བསྒོམ་མོ། །
དེ་ནས་གཉིས་པ་གཞན་དགའ་བ་བསྒོམ་དུ་གཞུག་པའི་ཕྱིར་འདི་སྐད་བརྗོད་དུ་གཞུག་སྟེ། བདག་གིས་དེ་རིང་སྐྱོབ་པ་ཐམས་ཅད་ཀྱི། ། སྤྱན་སྔར་འགྲོ་བ་བདེ་གཤེགས་ཉིད་དག་གི ། བར་དུ་བདེ་ལ་མགྲོན་དུ་བོས་ཟིན་གྱི། ། ལྷ་དང་ལྷ་མིན་ལ་སོགས་དགའ་བར་གྱིས། ། ཞེས་བརྗོད་ལ། དེའང་བདག་གིས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དཔང་དུ་བཙུགས་པའི་སྤྱན་སྔར་བྱང་ཆུབ་ཀྱི་སེམས་བསྐྱེད་ནས་ནམ་མཁའི་མཐས་ཀླས་པའི་སེམས་ཅན་ཐམས་ཅད་གནས་སྐབས་ཀྱི་བདེ་བ་དང་མཐར་ཐུག་གི་སངས་རྒྱས་ཀྱི་བར་གྱི་ཕུན་སུམ་ཚོགས་པ་ལ་དགོད་ཀྱིས་དགའ་སྟོན་གྱི་སྙན་པ་ཐོས་པ་ལྟར་དགའ་བ་སྒོམས་ཤིག་པའོ། ། དེའི་ཞར་ལས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱང་བདག་ཅག་འདི་སྙེད་ཅིག་མངོན་པར་རྫོགས་པར་འཚང་རྒྱ་བས་རྨོངས་པོས་བུ་བཟང་མང་པོ་རྙེད་པ་ལྟར་དགྱེས་པ་བསྐྱེད་དུ་གསོལ་ཞེས་མཁྱེན་པ་གསོལ་བར་ཡང་འགྱུར་རོ། ། དེ་ནས་དོན་གཉིས་པ་བསླབ་པར་བྱ་བ་བརྗོད་དེ། དེའང་གང་ཟག་གི་བློའི་རིམ་པ་དང་སྦྱར་ལ་བསླབ་བྱ་རྒྱས་བསྡུས་ཅི་རིགས་ཤིག་བཤད་དོ་ཞེས་གསུང་ཡང༌།
བླ་མའི་ཕྱག་ལེན་ལ་ཐེག་པ་ཆེན་པོའི་བླ་མ་ལ་གུས་པ། ནག་པོའི་ཆོས་བཞི་སྤངས་པ། སེམས་ཅན་བློས་མི་སྤང་བ་གསུམ་དང༌། སྨོན་པའི་བསླབ་བྱ་བསྡུས་པ་སེམས་ཅན་ཐམས་ཅད་ཀྱི་དོན་དང༌། སངས་རྒྱས་ཐོབ་པར་བྱ་སྙམ་པའི་བསམ་པ་དང༌། འཇུག་པའི་བསླབ་བྱ་བསྡུས་པ། དོན་མེད་པའི་སྡིག་པ་མི་བྱེད་པ་དང༌། ཅི་ནུས་ཀྱིས་དགེ་བ་སྒྲུབས་ཤིག་ཅེས་བརྗོད་ལ་དེའི་དོན་གོ་བ་ལེགས་པར་བསྐྱེད་དོ། ། དོན་གསུམ་པ་གཏང་རག་དབུལ་བ་ནི། དོན་ཆེན་པོ་གྲུབ་པ་ཡིན་པས།
འཇིག་རྟེན་ན་གཡུལ་ངོ་ལེགས་པ་ཙམ་ལའང་ལྷ་མཆོད་པ་ཡོད་ན་འདིར་འཁོར་བའི་གཡུལ་ངོ་བཟློག རྫོགས་པའི་སངས་རྒྱས་ཀྱི་རྒྱལ་ཚབ་ཐོབ་པ་ཡིན་པས་གཏང་རག་ཅི་སྟེ་མི་བྱ། དེ་ནས་དཀོན་མཆོག་ལ་མཆོད་པ། བླ་མ་ལ་བསྙེན་བཀུར། དགེ་འདུན་ལ་རིམ་གྲོ། འབྱུང་པོ་ལ་གཏོར་མ་རྣམས་ཆེ་ཆུང་ཅི་འབྱོར་ཡང་རུང་སྟེ། ཁོང་ནས་ཟོལ་ཟོག་མེད་པར་མ་བཅོས་པར་བྱས་ལ་བྱང་ཆུབ་ཀྱི་སེམས་དང་འཁོར་གསུམ་ཡོངས་སུ་དག་པ་དང་བསྔོ་བའི་རྒྱས་གདབ་བོ། ། སྤྱི་དོན་བཞི་པ་བླངས་ནས་ཇི་ལྟར་བསླབ་པ་ལ་གཉིས། མི་འབྱུང་བར་བྱ་བ་དང༌། བྱུང་བ་ཕྱིར་བཅོས་པའོ། །
དང་པོ་ལ་སྨོན་འཇུག་ཐུན་མོང་གི་བསླབ་པར་བྱ་བ་དང༌། སོ་སོའི་བསླབ་པར་བྱ་བའོ། ། དང་པོ་ལ་གཉིས། བསྒྲུབ་པར་བྱ་བའི་ཆོས་གསུམ་དང༌། ཤེས་པར་བྱ་བའི་ཆོས་བཞི་ལས། དང་པོ་ནི་ཐེག་པ་ཆེན་པོའི་དགེ་བའི་བཤེས་གཉེན་ལ་གུས་པ། དཀོན་མཆོག་གསུམ་གྱི་གདུང་རྒྱུད་མི་གཅད་པ། སེམས་ཅན་བློས་མི་དོར་བ་ལ་བསླབ་བོ། ། གཉིས་པ་ནི། ལྟུང་བ་དང༌།
ལྟུང་བ་མེད་པ་དང༌། ལྟུང་བའི་གཟུགས་བརྙན་དང༌། ལྟུང་བ་མེད་པའི་གཟུགས་བརྙན་རྣམས་བཤད་དོ། ། གཉིས་པ་སོ་སོའི་བསླབ་བྱ་ལ་རྒྱས་པར་བསླབ་པ་དང༌། བསྡུས་པར་བསླབ་པ་གཉིས་ཡོད་པ་ལས། རྒྱས་པར་ན་སྨོན་པ་ལ་སྤང་བར་བྱ་བ་དང༌། བསྒྲུབ་པ་གཉིས་ལས། སྤོང་བ་ལ་གསུམ་སྟེ། ཞུམ་པ་དང༌། སྒྱིད་ལུག་པ་དང༌།
འཁོར་བའི་ཉེས་པས་སྐྲག་ནས་བྱང་ཆུབ་ཀྱི་སེམས་སྤོང་བ་སྟེ། མི་མཐུན་པའི་ཕྱོགས་གསུམ་དང༌། བླ་མ་དང་མཆོད་པར་འོས་པ་ལ་བསླུ་བ་ལ་སོགས་པ་ནག་པོའི་ཆོས་བཞི་དང༌། གྲོགས་མི་དགེ་བའི་བཤེས་གཉེན། ཆོས་དང་ཡོན་ཏན་ལ་གེགས་སུ་གྱུར་པ། བསམ་པ་ལ་ཕྲག་དོག རྒྱུ་འཁོན་དུ་འཛིན་པ། ཉེར་ལེན་མི་གསོད་པ། ཐམས་ཅད་དུ་དམན་པ་ལ་མོས་པ་སྟེ། མི་འཕེལ་བའི་རྒྱུ་དྲུག་སྤང་བ་ལ་བསླབ་བོ། །
གཉིས་པ་བསྒྲུབ་པ་ལ་རྫོགས་པའི་སངས་རྒྱས་ཐོབ་པར་བྱ་སྙམ་པ་འབྲས་བུ་ལ་སྨོན་པ། ས་དང་ལམ་ཐམས་ཅད་ལ་བསླབ་པར་བྱ་སྙམ་པ་ཐབས་ལ་སྨོན་པ། སེམས་ཅན་ཐམས་ཅད་ཀྱི་རེ་བ་ཐམས་ཅད་བསྐང་བར་བྱ་སྙམ་པ་ཕྲིན་ལས་ལ་སྨོན་པ་སྟེ། སྐྱེས་བུ་དམ་པའི་སྨོན་པ་གསུམ་ལ་བསླབ་བོ། ། གཞན་སྔར་གྱི་མི་མཐུན་ཕྱོགས་ཇི་སྙེད་ཡོད་པ་དེ་ལས་བཟློག་པའི་མཐུན་ཕྱོགས་དགེ་བའི་ཕྱོགས་ཐམས་ཅད་ལ་བསླབ་པར་བྱའོ། ། གཉིས་པ་འཇུག་པ་བྱང་ཆུབ་ཀྱི་བསླབ་པར་བྱ་བ་ལ་སྤང་བར་བྱ་བ་དང༌། བསྒྲུབ་པར་བྱ་བ་གཉིས་ལས། སྤོང་བ་ནི། སྤྱིར་འཇུག་པ་ནི་གཞན་དོན་གཙོ་བོར་བསྒྲུབ་པ་ཡིན་པས། གཞན་སྨིན་པར་བྱེད་པ་ལའང་སྨིན་དགོས་པས་རང་སྨིན་པའི་གེགས་ཐོས་པ་ལ་མི་མོས་པ་དང༌།
བསམ་པ་ལ་གཡེལ་བ་དང༌། བསྒོམ་པ་ལ་ལྷོད་པའི་གེགས་ཏེ། ཤེས་རབ་འཕེལ་བའི་གེགས་གསུམ་སྤང་བ་ལ་བསླབ། གཞན་སྨིན་པའི་གེགས་སྤྱོད་པ་གཞན་མ་དད་པ། སྦྱོར་བ་ལེ་ལོ་ཆེ་བ། དངོས་གཞི་ཕན་མི་འདོགས་པ། ཕན་འདོགས་ཀྱང་ཆོས་མ་ཡིན་པར་ཕན་འདོགས་པ། རྗེས་ལམ་གོལ་བ་ལ་སྦྱོར་བ་སྟེ། གཞན་དོན་མི་འགྲུབ་པའི་རྒྱུ་ལྔ་སྤང༌། བསྒྲུབ་པར་བྱ་བ་ལ་མི་ཉམས་པའི་རྒྱུ་ལ་བསླབ་པ་དང༌།
འཕེལ་བའི་རྐྱེན་ལ་བསླབ་པ་གཉིས་ལས། ཚེ་འདིར་མི་ཉམས་པའི་རྒྱུ་བྱང་ཆུབ་ཀྱི་སེམས་བླངས་པའི་ཕན་ཡོན་དྲན་པ། ཉམས་པའི་ཉེས་དམིགས་དྲན་པ། ཐམས་ཅད་དུ་རྙེད་དཀའ་བ་དྲན་པ་སྟེ། ཉེ་བར་སྦྱོར་བའི་དྲན་པ་གསུམ་ལ་བསླབ་པར་བྱ། ཚེ་ཕྱི་མར་མི་ཉམས་པའི་རྒྱུ་སྡིག་པ་བཤགས་པ་ལ་སོགས་པ་ཡན་ལག་བདུན་པ་དུས་གསུམ་དུ་བྱ། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་གསོལ་བ་གདབ། བདུད་ཀྱི་ལས་ཐམས་ཅད་ཤེས་པར་བྱས་ལ་འབད་པས་སྤངས་ཏེ་ཕྱིན་ཅི་མ་ལོག་པའི་ཐབས་གསུམ་ལ་བསླབ་པར་བྱའོ། ། གཞན་ཡང་སྲོག་གི་ཕྱིར་ཡང་བརྫུན་མི་སྨྲ་བ། གདུལ་བྱ་རྣམས་ཐེག་པ་ཆེན་པོ་ཉིད་ལ་སྦྱར་བ།
བྱང་ཆུབ་སེམས་དཔའ་ལ་སྟོན་པའི་འདུ་ཤེས་བསྐྱེད་པ། སེམས་ཅན་ཐམས་ཅད་ལ་ལྷག་པའི་བསམ་པ་ཉིད་སྤྱོད་པ་ཞེས་བྱ་བ་དཀར་པོའི་ཆོས་བཞི་ལ་བསླབ། ཐམས་ཅད་དུ་མི་ཉམས་པའི་རྒྱུ། བྱང་ཆུབ་ཀྱི་སེམས་ལ་ལུས་ལོངས་སྤྱོད་དགེ་བ་གཞན་ཐམས་ཅད་པས་གཅེས་པར་གཟུང་བ། སེམས་ཅན་ཐམས་ཅད་ལ་གཉེན་ཉེ་བ་དང་བཤེས་ཡིད་དུ་འོང་བ་བས་གཅེས་པར་གཟུང་བ། དམ་པའི་ཆོས་ལ་སྨན་ནམ་ནོར་ཆེན་པོ་བས་གཅེས་པར་གཟུང་བ། དགེ་བའི་བཤེས་གཉེན་ལ་སྨན་པའམ་དམིགས་བུའི་འདུ་ཤེས་བསྒོམ་པ། སངས་རྒྱས་ལ་བཀྲེས་པ་ཟས་སམ་སྐོམ་པ་ཆུ་འདོད་པ་བས་ཆེས་འདོད་པ་རྒྱུན་དུ་བསྒོམས་ཏེ་བླ་ན་མེད་པའི་འདུན་པ་ལྔ་ལ་བསླབ་པར་བྱའོ། ། གཞན་ཡང་(Dཚུལ་ཁྲིམས་གསུམ་)ལ་བསླབ་སྟེ། (Eསྡོམ་པའི་ཚུལ་ཁྲིམས།
དགེ་བ་ཆོས་སྡུད་ཀྱི་ཚུལ་ཁྲིམས། སེམས་ཅན་དོན་བྱེད་ཀྱི་ཚུལ་ཁྲིམས་)གསུམ་ལས། དང་པོ་རང་བཞིན་གྱིས་ཁ་ན་མ་ཐོ་བ་གང་སྤྱད་པ་ཉིད་ན་སྡིག་པར་འགྱུར་བ་དང་བཅས་པའི་ཁ་ན་མ་ཐོ་བ་བཅས་པ་དེ་ལ་ལྟུང་བར་འགྱུར་བ་གཉིས་སྤང་བ་ལ་བསླབ། དེ་ལའང་ཉན་ཐོས་ཀྱི་རང་བཞིན་དང་བཅས་པ་དང༌། བྱང་ཆུབ་སེམས་དཔའི་རང་བཞིན་དང་བཅས་པ་གཉིས་ཐ་དད་པས་འདིར་བྱང་ཆུབ་སེམས་དཔའི་གཙོ་བོ་ཡིན་ནོ། ། འོ་ན་བཅས་པ་ལ་རང་བཞིན་གྱིས་སྡིག་པ་མེད་ན་འཆའ་བ་དོན་མེད་དོ་སྙམ་ན། རང་བཞིན་བསྲུང་བའི་ཐབས་སུ་དེའི་མཐའ་འགོག་པ་སྟེ། དཔེར་ན་ཞིང་བསྲུང་བ་ལ་རགས་བསྲུང་བ་བཞིན་ནོ། ། དེ་ལྟར་མ་ཡིན་པར་བཅས་པ་ཐམས་ཅད་རང་བཞིན་གྱིས་སྡིག་ཡོད་ན། དགེ་བ་ལ་ལྟུང་བར་འཇོག་པ་མི་འཐད་པ་དང༌།
སངས་རྒྱས་རྣམས་ལ་བཅས་པ་མི་འདྲ་བ་ཕན་ཚུན་འགལ་བ་འདུ་བ་དུ་མ་ཡོད་པས་དགྲ་བཅོམ་པ་དང་བྱང་ཆུབ་སེམས་དཔའ་ཐམས་ཅད་ཀྱང་སྡིག་པ་དང་བཅས་པར་འགྱུར་རོ། ། གཉིས་པ་དགེ་བ་ཆོས་སྡུད་ལ་ཕ་རོལ་ཏུ་ཕྱིན་པ་དྲུག་གི་ཐབས་ལ་མཁས་པ་དང༌། རྒྱལ་བའི་སྲས་པོ་མི་སློབ་པའི། ། དངོས་དེ་གང་ཡང་ཡོད་མ་ཡིན། ། ཞེས་པས་འཇིག་རྟེན་དང་འཇིག་རྟེན་ལས་འདས་པའི་བསྟན་བཅོས་ཐམས་ཅད་ལ་འདྲིས་པར་བྱའོ། ། གསུམ་པ་སེམས་ཅན་དོན་བྱེད་ལ་སྒོ་གསུམ་གྱི་སྤྱོད་པ་སེམས་ཅན་ལ་ཇི་ལྟར་ཕན་པ་ལ་བསླབ་པར་བྱའོ། ། གཞན་དད་པ་དང༌། འདུན་པ་དང༌། མོས་པའི་སྤྱོད་པ་ལ་བསླབ་སྟེ། ལྟ་བ་དང༌།
འགྲོ་བ་དང༌། སྨྲ་བ་དང༌། ཉལ་བ་དང༌། ཟ་བ་ལ་སོགས་པ་ཐམས་ཅད་མཛེས་ཤིང་གཞན་དད་པ་དང་ཕན་པ་ལ་བསླབ་པར་བྱའོ། ། དེ་ལྟར་སྔར་བཤད་པའི་བསླབ་པ་ཐམས་ཅད་འགྲུབ་པའི་རྒྱུ་སེམས་བསྲུང་བ་ལ་བསླབ། སེམས་བསྲུང་བའི་ཐབས་སུ་དྲན་པ་དང་ཤེས་བཞིན་བསྐྱང༌། དེ་བསྒྲུབ་པའི་རྒྱུ་ཕྱིའི་དགེ་བའི་བཤེས་གཉེན་དང༌། ནང་གི་དགེ་བའི་བཤེས་གཉེན་རྒྱུན་དུ་བསྟེན་ནོ། ། འདི་དག་ནི་ཆེ་ལོང་ཙམ་སྟེ། རྒྱས་པར་སྤྱོད་འཇུག་དང་བསླབ་བཏུས་དང་སློབ་དཔོན་ཀླུ་སྒྲུབ་ཀྱི་རིན་ཆེན་ཕྲེང་བ་དང་མདོ་ཀུན་ལས་བཏུས་དང༌།
གཞན་ཡང་བྱང་ཆུབ་སེམས་དཔའི་ས་དང༌། སྡོམ་པ་ཉི་ཤུ་པ་ལ་སོགས་པ་ནས་བྱུང་བའི་ཐུན་མོང་བའི་བསླབ་བྱ་ཐམས་ཅད་དང༌། ནམ་མཁའི་སྙིང་པོ་དང༌། སྡོང་པོ་བཀོད་པ་དང༌། བྱང་ཆུབ་སེམས་དཔའི་སྡེ་སྣོད་དང༌། འཕགས་པ་སྤྱན་རས་གཟིགས་ཀྱིས་ཞུས་པ་ལ་སོགས་པའི་མདོ་དང༌། རྒྱུད་དཔུང་བཟང་དང༌། རྣམ་སྣང་མངོན་བྱང་ལ་སོགས་པ་རྣམས་ལས་བྱང་ཆུབ་སེམས་དཔའི་བསླབ་བྱ་གསུངས་པ་རྣམས་ལས་ཅི་ནུས་སུ་བསླབ་པར་བྱའོ། ། དེ་ལ་བྱང་ཆུབ་སེམས་དཔའི་རིགས་རྟེན་གྱིས་ཕྱེ་ན་ཁྱིམ་པ་དང་རབ་ཏུ་བྱུང་བ་གཉིས། སེམས་སྐྱེ་ཚུལ་གྱིས་ཕྱེ་ན་ས་བོན་གསར་འཇོག་དང་རྙིང་འཇོག་གཉིས་སོ། །
བསམ་པས་ཕྱེ་ན་མྱུར་དུ་སངས་རྒྱས་པར་འདོད་པ་དང་རིམ་གྱིས་འདོད་པ་གཉིས། མངོན་པར་ཤེས་པས་ཕྱེ་ན་མངོན་པར་ཤེས་པ་བུལ་བ་དང་མྱུར་བ་གཉིས། སྤྱོད་པས་ཕྱེ་ན་དངོས་སུ་དོན་བྱེད་པ་དང༌། བརྒྱུད་ནས་དོན་བྱེད་པ་གཉིས། བསླབ་པས་ཕྱེ་ན་སྨོན་པ་ལ་སློབ་པ་དང༌། འཇུག་པ་ལ་སློབ་པ་གཉིས། རྟོགས་པས་ཕྱེ་ན་ཀུན་རྫོབ་བསྒོམ་པ་དང་དོན་དམ་བསྒོམ་པ་གཉིས། སྦྱོང་ལུགས་ཀྱིས་ཕྱེ་ན་རིམ་གྱིས་སྦྱོང་བ་དང་ཐོད་རྒལ་དུ་སྦྱོང་བ་གཉིས། ཐབས་མཁས་པས་ཕྱེ་ན་ཕ་རོལ་ཏུ་ཕྱིན་པ་དང༌། རྡོ་རྗེའི་ཐེག་པ་གཉིས།
ལུང་བསྟན་པས་ཕྱེ་ན་ཕྱིར་མི་ལྡོག་པར་ལུང་མ་བསྟན་པ་དང༌། བསྟན་པ་གཉིས། བསྟན་པ་ལ་ལུང་སྟོན་པར་འགྱུར་བར་བསྟན་པ་དང༌། རང་གི་ལུང་བསྟན་པ། གསང་སྟེ་ལུང་བསྟན་པ། མི་ཕྱེད་པར་ལུང་བསྟན་པ་སྟེ་བཞིའོ། ། ས་མཚམས་ཀྱིས་ཕྱེ་ན་སོ་སོའི་སྐྱེ་བོ་དང་འཕགས་པ་གཉིས། སོ་སོའི་སྐྱེ་བོ་ལའང་ལས་དང་པོ་པ་དང༌། མོས་པ་སྤྱོད་པ་གཉིས། འཕགས་པ་ལའང་མ་དག་པའི་ས་དང་དག་པའི་ས་གཉིས།
བཟོད་པས་ཕྱེ་ན་སྒྲའི་རྗེས་སུ་འབྲང་བའི་བཟོད་པ། མི་སྐྱེ་བའི་ཆོས་ལ་བཟོད་པ་གཉིས་སོ། ། མི་སྐྱེ་བའི་ཆོས་ལའང་བཟོད་པ་ཆུང་ངུ་དང་ཆེན་པོ་གཉིས་སོ། ། ལྟ་བས་ཕྱེ་ན་འཇིག་ཚོགས་ཀྱི་ལྟ་བ་པ། ཉན་ཐོས་ཀྱི་ལྟ་བ་པ། སེམས་ཙམ་གྱི་ལྟ་བ་པ། དབུ་མ་པའི་ལྟ་བ་པ་བཞི་སྟེ། ལྟ་བ་འཇིག་ཚོགས་དང་ཉན་ཐོས་ཀྱི་ལྟ་བ་ལ་བརྟེན་ཀྱང་སེམས་བསྐྱེད་སྐྱེ་བར་གསུངས་པའི་ཕྱིར་རོ། ། དེ་ལྟར་ན་བྱང་ཆུབ་སེམས་དཔའི་རབ་ཏུ་དབྱེ་བ་དུ་མ་དང༌། དེ་དག་གི་བསླབ་བྱ་དང་ལྟུང་བའི་རྣམ་གཞག་མི་འདྲ་བ་དུ་མ་གསུངས་པ་ནི་ཞིང་ལས་ཀྱི་བྱ་བའི་རིམ་པ་ཐ་དད་རིམ་གྱིས་བྱེད་པ་ལྟར་བྱང་ཆུབ་སེམས་དཔའི་རྟོགས་པའི་མཐོ་དམན་གྱིས་བསླབ་པར་བྱ་བ་མི་འདྲ་བ་དུ་མ་གསུངས་པས་མི་འགལ་བར་ཤེས་པར་བྱ་སྟེ།
ལ་ལ་བྱང་ཆུབ་སེམས་དཔའ་ལས་དང་པོ་ལ། ལ་ལ་མོས་པ་སྤྱོད་པ། ལ་ལ་ས་ལ་སྤྱོད་པ། ལ་ལ་ས་ལ་བཞུགས་པ་ལ་སོགས་པ་མི་འདྲ་བའི་བསླབ་པར་བྱ་བ་ཡིན་པས་མི་འཚམ་པ་མེད་དོ། ། དེ་དག་ནི་བསླབ་པར་བྱ་བ་རྒྱས་པ་ཡིན་ལ། དེ་ཙམ་མ་ལྕོགས་ན། སྨོན་པ་མི་འདོར། ལོག་ལྟ་མི་སྐྱེད། ནག་པོའི་ཆོས་བཞི་སྤང་བ་ཙམ་ལ་བསླབ་བོ། ། དེ་ཙམ་ཡང་མི་འགྲུབ་པའི་ལས་དང་པོ་པ་རྣམས་ཀྱིས།
སྨོན་པ་དང་འཇུག་པ་གཉིས། དོན་བསྡུ་ན་བསམ་པ་དང་སྦྱོར་བ་ཡིན་པས། སྨོན་པ་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ་སྙམ་པའི་བསམ་པ་རྐྱང་པ་དང༌། འཇུག་པ་དོན་མེད་པའི་ལུས་ངག་ཡིད་གསུམ་གྱི་སྡིག་པ་སྤང་བ་དང༌། ཅི་ནུས་པའི་བསོད་ནམས་འབད་པས་བསགས་པ་ཙམ་གྱིས་མཐར་འཚང་རྒྱ་བ་རྒྱལ་པོ་ལ་གདམས་པའི་མདོ་དང༌། ལག་བཟངས་ཀྱིས་ཞུས་པ་དང༌། ཐབས་མཁས་པའི་མདོ་ལས་གསུངས་པ་ཡིན་ནོ། ། དེ་ལྟ་བུའི་བསླབ་པར་བྱ་བ་རྒྱས་བསྡུས་གསུམ་པོ་དེ། ལས་དང་པོ་པས་བསྡུས་པ་ལ་བསླབ། དེ་བས་བློ་ཅུང་ཟད་འབྱོངས་པ་ན་འབྲིང་ལ་བསླབ།
དེ་ནས་མོས་པ་སྤྱོད་པ་དང༌། ས་ཐོབ་པ་ཡན་ཆད་རང་རང་གི་བསླབ་པ་མཐའ་དག་ལ་བསླབ་བོ། ། འདི་ཤེས་ནས་གཞུང་དང་མི་འགལ་ལ་འཇུག་པ་བདེ་བས་མྱུར་དུ་འཚང་རྒྱའོ། ། སྤྱི་དོན་གཉིས་པ་བྱུང་བ་ཕྱིར་བཅོས་པའི་ཐབས་ནི། གལ་ཏེ་འབད་ཀྱང་ཐུན་ཚོད་འདས་ཏེ་རྩ་བའི་ལྟུང་བ་བྱུང་ན་སྔར་གྱི་ལ་འགྱོད་པས་བཤགས་པ་བྱས་ལ་ཕྱིས་སེམས་བསྐྱེད་སླར་བླང༌། དགེ་བའི་བཤེས་གཉེན་འགའ་ཞིག་ལན་བདུན་ལས་ཐལ་ན་མི་སྐྱེའོ་ཞེས་གསུངས་པ་ནི་ཧ་ཅང་ཁྲེལ་མེད་པར་གྱུར་པར་དོགས་ནས་གསུང་བར་ཟད་ཀྱིས། ཡང་དག་པར་ན་ལུང་དང་རིགས་པས་འཐད་པར་མ་སེམས་སོ། ། ཐུན་ཚོད་མ་འདས་པར་འགྱོད་པས་ཟིན་ན་མི་འཆོར་ཏེ། སྐབས་དེར་སེམས་ཀྱིས་བསྡམས་ལ་དུས་དེ་ཉིད་དམ་ཕྱིས་བཤགས་ཀྱང་རུང་སྟེ། ཉེས་པ་ལྟུང་བ་གང་དུ་འདུ་བ་ངོས་གཟུང༌།
སྔར་གྱི་ལའང་འགྱོད། ཕྱིས་མི་བྱེད་པར་སྡོམ་པས་ཉེས་པ་མེད་པའི་བྱང་ཆུབ་སེམས་དཔའ་འམ། དཀོན་མཆོག་གི་མདུན་དུ་ཐལ་མོ་སྦྱར་ལ། རིགས་ཀྱི་བུའམ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་བྱང་ཆུབ་སེམས་དཔའ་མིང་འདི་ཞེས་བགྱི་བ་ལ་ཉེས་པ་འདི་ལྟ་བུ་ཞིག་བྱུང་སྟེ། བདག་བྱང་ཆུབ་སེམས་དཔའ་མིང་འདི་ཞེས་བགྱི་བའི་ཉེས་པ་དེ་བྱང་ཆུབ་སེམས་དཔའ་ལའམ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་སྔར་མཐོལ་ཞིང་བཤགས་སོ། ། མཐོལ་ཞིང་བཤགས་ན་བདག་བདེ་བ་ལ་རེག་པར་གནས་པར་འགྱུར་གྱི། མ་མཐོལ་མ་བཤགས་ན་དེ་ལྟར་མི་འགྱུར་རོ། ། ཞེས་ལན་གསུམ་བརྗོད་དོ། ། ཡུལ་གྱིས་ཐབས་ཡིན་ནོ་ཞེས་བརྗོད།
འཆགས་པ་པོས་ལེགས་སོ་ཞེས་བརྗོད་དོ། ། འདི་ནི་ཐེག་པ་ཐམས་ཅད་ཀྱི་བཤགས་པ་ཐུན་མོང་ཡིན་ནོ། ། གཞན་དབུ་མ་པའི་ལུགས་ཀྱིས། ཉིན་དང་མཚན་མོ་ལན་གསུམ་དུ། ། ཕུང་པོ་གསུམ་པ་གདོན་བྱ་ཞིང༌། ། རྒྱལ་དང་བྱང་ཆུབ་སེམས་བརྟན་པས། ། ལྟུང་བའི་ལྷག་མ་དེས་ཞི་བྱ། ། ཞེས་པས་བྱང་ཆུབ་ལྟུང་བཤགས་དང༌། འཕགས་པ་ནམ་མཁའི་སྙིང་པོ་ལ་གསོལ་བ་གདབ་པ་དང༌། དེ་བཞིན་གཤེགས་པའི་ཡི་གེ་བརྒྱ་པ་ལ་སོགས་པ་ཐབས་ཁྱད་པར་ཅན་རྣམས་ཀྱིས་སྡིག་པ་བཤགས་པ་དང་ལྟུང་བ་འདག་པས།
མདོ་དང་བསྟན་བཅོས་རྣམས་ནས་ཇི་ལྟར་གསུངས་པ་རང་གིས་འཇུག་པ་བདེ་བ་དེ་དང་དེ་བྱས་པ་ལ་ལྟུང་བ་ལ་གསོག་འཇོག་མི་བྱའོ། ། དེ་ལྟར་སེམས་བསྐྱེད་པ་བླང་བའི་འཐད་པ་དང༌། རང་བཞིན་གཏན་ལ་དབབ་པ་དང༌། ལེན་པའི་ཆོ་ག་དང༌། བླངས་ནས་ཇི་ལྟར་བསླབ་པ་བཞིས་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་ཆོ་ག་བཤད་ཟིན་ཏོ། ། འདི་ལ་ཉེ་བར་མཁོ་བའི་ལུང་སྦྱོར་འགའ་ཞིག་ཁོ་བོས་ལོགས་སུ་བྲིས་པས་དེར་བལྟ་བར་བྱའོ། ། མ་ལུས་ཕྱོགས་བཅུའི་རྒྱལ་བའི་ཞིང་ཁམས་ན། ། རྒྱལ་དང་རྒྱལ་བའི་སྲས་པོ་ཇི་སྙེད་པ། ། དེ་དག་ཀུན་གྱིས་དང་པོར་བྱང་ཆུབ་ཐུགས། ། འཇམ་དཔའི་དཔལ་ལས་ཐོབ་ཅེས་སངས་རྒྱས་གསུང༌། །
འདས་པའི་དུས་ཀྱི་འཛམ་བུའི་གླིང་གི་ཆ། ། གྲོང་ཁྱེར་ཆེན་པོ་སྐྱེད་པའི་འབྱུང་གནས་ན། ། ནོར་བཟང་ནོར་རྣམས་རབ་ཏུ་བརྟན་པའི་བུ། ། དེ་ལ་འཇམ་པའི་དཔལ་གྱིས་ཐུགས་འདི་བསྐྱེད། ། དེ་ནས་དེ་ཡི་སྟོབས་ཀྱིས་བྱང་ཕྱོགས་འདིར། ། དམ་པའི་དོན་དུ་ངོ་བོ་མེད་གཟིགས་ཤིང༌། ། ཀུན་རྫོབ་བསྒྲུབ་པ་ཕྱིན་ཅི་མ་ལོག་པ། ། རྒྱལ་བའི་སྲས་པོ་འགལ་ལ་ཚུལ་འདི་བྱུང༌། ། དེ་ཡི་གཞུང་ལུགས་ཀུན་དགའ་རྒྱལ་མཚན་དཔལ། ། བཟང་པོས་ཡང་ཡང་ཐོས་ཤིང་ཐོབ་པ་དང༌། །
འདྲིས་ཤིང་ལེགས་པར་ཁོང་དུ་ཆུད་པ་ལས། ། བློ་གསལ་རྣམས་ཀྱིས་གསོལ་བ་བཏབ་ནས་བྲིས། ། དེང་སོང་བདེ་བར་གཤེགས་པ་ཡི། ། བསྟན་པ་སྟོན་ཀའི་སྤྲིན་བཞིན་དེངས། ། སྐྱེ་བོ་དམ་པའི་པདྨོ་ཡང༌། ། དུས་ཀྱི་བ་མོས་རྙིད་པར་གྱུར། ། ཡང་དག་ལམ་ལ་ཞུགས་པ་ཡི། ། འགྲོན་པོ་རྣམས་ཀྱི་མེལ་ཆེ་བས། ། སྤྱོད་པའི་ཆོམ་རྐུན་མ་མཐོང་བས། ། བསྒྲུབ་པ་དམ་པའི་རིན་ཆེན་འཆོར། །
ཕལ་ཆེར་ལྟ་བ་དབུ་མའི་ཚུལ། ། འཕགས་པ་ཀླུ་སྒྲུབ་ལུགས་རྗེས་འབྲང༌། ། སྤྱོད་པ་སེམས་ཙམ་སྨྲ་བའི་གཞུང༌། ། ཐོགས་མེད་བཞེད་པའི་སེམས་བསྐྱེད་མཛད། ། འདིར་ནི་ལྟ་སྤྱོད་མ་འཁྲུལ་ཞིང༌། ། ཕན་ཚུན་ཐུན་ཚེགས་མ་ཡིན་ལ། ། ཇི་ལྟར་བཤད་བཞིན་ཉམས་ལེན་པ། ། རྫོགས་པའི་སངས་རྒྱས་བསྟན་པ་ཡིན། ། སོ་སོར་ཐར་པའི་སྡོམ་པ་ལྡན། ། བྱང་ཆུབ་སེམས་དཔའི་སྡེ་སྣོད་ཤེས། །
དད་ཅིང་བསྒྲུབ་པར་ནུས་པ་ལ། ། རྣལ་འབྱོར་སྤྱོད་པའི་སེམས་བསྐྱེད་སྦྱིན། ། སེམས་ཅན་ཀུན་ལ་རྫོགས་པ་ཡི། ། སངས་རྒྱས་ས་བོན་གཞག་པའི་ཕྱིར། ། བླུན་པོ་སྡིག་ཅན་རྣམས་ལ་ཡང༌། ། དབུ་མའི་ལུགས་ཀྱི་སེམས་བསྐྱེད་གནང༌། ། དེ་ལྟར་གཞུང་ལུགས་རྣམ་པར་དབྱེ་བ་འདི། ། དེང་སང་སྐྱེ་བོ་ཕལ་ལ་ཡོངས་མ་གྲགས། ། འདི་ནི་མདོ་དང་བསྟན་བཅོས་ཐམས་ཅད་ཀྱི། ། དགོངས་པ་ཡིན་ཞེས་མཁས་རྣམས་ངེས་པར་བྱ། །
གསུང་རབ་གངས་རིའི་ངོས་ལས་ལེགས་བྱུང་ཞིང༌། ། རྒྱལ་སྲས་སྐལ་ལྡན་ཤིང་རྟ་དང་འདྲེས་ནས། ། ཐུབ་པའི་ཡེ་ཤེས་རྒྱ་མཚོའི་ནང་ཞུགས་པ། ། སེམས་བསྐྱེད་ཆུ་གཙང་དྲི་མ་མེད་པ་འདི། ། བསྡེབས་ལས་དགེ་བའི་རྩ་བ་གང་ཐོབ་པ། ། དེས་ནི་འགྲོ་བ་སྲིད་པའི་ལམ་ཞུགས་རྣམས། ། འཇམ་པའི་དཔལ་གྱི་དགོངས་དོན་ལེགས་སྤྱོད་དེ། ། རྫོགས་པའི་སངས་རྒྱས་མྱུར་དུ་ཐོབ་པར་ཤོག ། ཐེག་པ་ཆེན་པོ་དབུ་མའི་ལུགས་ཀྱི་སེམས་བསྐྱེད་པའི་ཆོ་ག ཤཱཀྱའི་དགེ་སློང་སྡེ་སྣོད་འཛིན་པ་དཔལ་ས་སྐྱའི་པཎྜི་ཏས་ལེགས་པར་སྦྱར་བའོ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
