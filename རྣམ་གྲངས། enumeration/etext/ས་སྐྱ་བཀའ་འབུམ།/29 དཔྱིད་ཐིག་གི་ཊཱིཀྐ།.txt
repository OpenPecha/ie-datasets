ས་སྐྱ་བཀའ་འབུམ།
པོད ༢༩
དཔྱིད་ཐིག་གི་ཊཱིཀྐ།
༼ཁ༽ ༄༅། །དཔྱིད་ཐིག་གི་ཊཱིཀྐ་བཞུགས།། ༄༅། །ན་མོ་གུ་རུ་བྷྱཿ ཤྲཱི་ཙཀྲ་སཾ་བ་ར་མཎྜ་ལཱ་ཡ། སློབ་དཔོན་སྤྱོད་པའི་རྡོ་རྗེའི་དགོངས་པས་འཁོར་ལོ་སྡོམ་པའི་དགོངས་པ། རིམ་པ་བཞིས་ལམ་འབྲས་བུ་དང་བཅས་པའི་སྟོན་པ་ལས། ཐུན་མོང་གི་རིམ་པ་བཞི་ནི་ཨོ་ལ་པ་ཏིར་བསྟན་ནས། ཐུན་མོང་མ་ཡིན་པ་འཁོར་ལོ་སྡོམ་པ་ལ་བརྟེན་ནས། དཔྱིད་ཀྱི་ཐིག་ལེ་ཞེས་བྱ་བས་རིམ་པ་བཞི་སྟོན་ཏེ། རྒྱུད་ལ་སོགས་པའི་སྒྲ་དོན་ནི།
བསྐྱེད་རིམ་གྱི་རྒྱུད་ཅེས་བྱ་བ་ནི། འདི་སྐད་བདག་གིས་ཐོས་པ་ལ་སོགས་པ་དང༌། སྔགས་ཨོཾ་ལ་སོགས་པ་དང༌། ཡེ་ཤེས་སྤྲོ་བསྡུ་ལ་སོགས་པ་དང༌། གསང་བའི་བདུད་རྩི་ལྔ་ལ་སོགས་པ་བསྟན་པའོ། ། དེ་བཞིན་དུ་རྫོགས་པ་ནི་རྒྱུད་རིམ་ལུས་ལ་གནས་པའི་རྩ་རླུང་བྱང་ཆུབ་ཀྱི་སེམས་ལ་སོགས་པའི་རང་བཞིན་ནོ། ། སྔགས་ཨོཾ་ལ་སོགས་པ་ཙཎྜཱ་ལཱི་སྦར་བའི་རང་བཞིན། ཡེ་ཤེས་དགའ་བ་བཞི་ལ་སོགས་པའི་རང་བཞིན། གསང་བ་སྟོང་པ་དང་སྙིང་རྗེ་དབྱེར་མེད་པའི་བདེ་བ་ཆེན་པོའི་རང་བཞིན་ནོ། ། དེ་རྣམས་ཀྱི་རིམ་པ་ཞེས་བྱ་བ་ནི།
དེ་རྣམས་རིམ་པ་བཞིན་དུ་དམིགས་ཤིང་བསྒོམ་པ་དང༌། རྒྱུན་མི་འཆད་པར་མངོན་དུ་བྱེད་ཅེས་པ་ལ་སོགས་པའོ། ། དེ་ལྟ་བུའི་རིམ་པ་བཞི་དཔྱིད་ཀྱི་ཐིག་ལེས་སྟོན་པ་ལས། ངག་དང་པོས་རིམ་པ་བཞིའི་ལུས་རྣམ་པར་གཞག་པ་དང༌། ཕྱག་འཚལ་བ་ལ་སོགས་པ་སྟོན། དེའི་ལྷག་མ་ལེའུ་དང་པོ་རྫོགས་པའི་བར་གྱིས་དེ་དག་གི་མཚན་ཉིད་བསྟན། ལེའུ་གཉིས་པ་ནས་བཅུ་པའི་བར་གྱིས་རིམ་པ་བཞིའི་བདག་ཉིད་རྒྱས་པར་སྟོན། དེའང་ལེའུ་གཉིས་པ་ནས་དགུ་པའི་བར་གྱིས་རྒྱུད་ཀྱི་རིམ་པ་སྟོན་ལ། ལེའུ་བཅུ་པས་ནི་སྔགས་ལ་སོགས་པའི་རིམ་པ་གསུམ་ཆར་སྟོན་ཏོ། ། དང་པོ་རྒྱུད་རིམ་ལ་གསུམ་སྟེ་མདོར་བསྟན།
རྒྱས་པར་བཤད། ཤིན་ཏུ་རྒྱས་པར་བཤད་པ་དང་གསུམ་མོ། ། དེ་ལ་ལེའུ་གཉིས་པས་ནི་ཕུང་པོ་ཁམས་དང་སྐྱེ་མཆེད་རང་བཞིན་གྱིས་ཆོས་ཐམས་ཅད་བསྡུས་པའི་སྒོ་ནས་མདོར་བསྟན། གསུམ་པ་ནས་བདུན་པའི་བར་གྱི་ལེའུ་ལྔས་སྒོ་བཞིའི་སྒོ་ནས་རྒྱས་པར་བཤད། ལེའུ་བརྒྱད་པ་དང་དགུ་པས་དཀྱིལ་འཁོར་དང་སྦྱིན་སྲེག་ལ་སོགས་པའི་སྒོ་ནས་ཤིན་ཏུ་རྒྱས་པར་བཤད་པའོ། ། སྒོ་བཞིའི་སྒོ་ནས་རྒྱས་པར་བསྟན་པ་ལ་གཉིས་ཏེ། སྐུ་གསུང་ཐུགས་ཀྱི་སྒོའི་དབྱེ་བ་བསྟན་པ་དང༌། ཡེ་ཤེས་སམ་བྷ་གའི་སྒོའི་དབྱེ་བ་བསྟན་པའོ། ། དེ་ལ་ལེའུ་གསུམ་པས་སྐུ་གསུང་ཐུགས་ཀྱི་སྒོའི་དབྱེ་བ་བསྟན་པ། བཞི་པ་ནས་བདུན་པའི་བར་གྱི་ལེའུ་བཞིས་ཡེ་ཤེས་སམ་བྷ་གའི་སྒོའི་དབྱེ་བ་བསྟན་ཏོ། །
དང་པོར་ལུས་རྣམ་གཞག་ལའང་བཞི་ལས། མཉམ་དང་མི་མཉམ་ཞེས་བྱ་བ་ནས། རང་སྙིང་དབུས་གནས་ཞེས་བྱ་བའི་བར་གྱིས་རྒྱུད་རིམ་བསྟན། ནམ་མཁའི་ངོ་བོ་ཞེས་བྱ་ནས་མྱ་ངན་འདས་པའི་ངོ་བོ་ཞེས་བྱ་བའི་བར་གྱི་གསང་རིམ་བསྟན། རབ་གསལ་ནས། འབར་བའི་འོད་ཅེས་བྱ་བའི་བར་གྱིས་ཙཎྜཱ་ལཱིའི་རང་བཞིན་སྔགས་རིམ་བསྟན། སྐུ་གསུམ་ན་མར་གྱིས་བྱང་ཆུབ་ཀྱི་སེམས་ཀྱི་རང་བཞིན་ཡེ་ཤེས་ཀྱི་རིམ་པ་བསྟན་ཏོ། ། དེ་རྣམས་ལས་གཅིག་ནི་རྒྱུ། གཅིག་ནི་འབྲས་བུ། གཉིས་ནི་ཐབས་སོ། །
དེ་གཉིས་པ་བརྗོད་བྱ་ལ་སོགས་ཀྱང༌། དཔྱིད་ཀྱི་ཐིག་ལེ་བཤད་ཅེས་པ་བརྗོད་བྱ། གསལ་བར་གོ་བྱའི་རྒྱུ་ཕྱིར་རོ། ། དགོས་པ་རྣལ་འབྱོར་གནས་ལ་སོགས་རང་བཟོ་སྤང་བར་བསྟན། ཤིན་ཏུ་ཉུང་བར་འདོད་ཀྱིས་ཟློས་སྐྱོན་སྤང་བར་འདོད་པའོ། ། འགྲོ་བའི་རང་བཞིན་ལ་སོགས་པས་མཆོད་པས་མཆོད་པ་བསྟན་ཏེ་དེ་ལྟར་ན་ལྔའོ། ། རྒྱུད་ཀྱི་རིམ་པའི་སྐབས་སུ། རྟེན་རྩའི་འཁོར་ལོ་བཞི་ལ་བརྟེན་པའི་རང་བཞིན་ཡི་གེ་རྣམས་བཀོད་པ་ནི་དང་པོ་ཆོས་ཀྱི་འཁོར་ལོ་ལ་ཕྱོགས་བཞི་དང་དབུས་སུ་དབྱངས་ཡིག་ལྔར་བཅས། ཞེས་བྱ་བ་སྟེ། མདུན་ནས་གཡོན་སྐོར་དུ།
ཨ་ཨི་ཨེ་ཨོ། དབུས་སུ་ཨུ་དང་བཅས་པའི་ཧཱུྃ་ངོ༌། ། དེ་ཉིད་ཁོ་ན་ལོངས་སྤྱོད་དུ། མདུན་ནས་ནང་འདབ་ལ། ཨཱ་ཨཱི་ཨུ་ཨེའོ། ། དབུས་སུ་ཨོཾ་དང་བཅས་པའི་ཨོཾ་མོ། ། དེའི་སྟེང་དུ་ཕྱིའི་འདབ་མ་བཅུ་གཉིས་ལ། བཅུ་གཉིས་དབྱངས་དོན་ཨཱ་ལི་དང༌། ཞེས་བྱ་བ་སྔ་མའི་སྟེང་དུ་བསྣན་པ་སྟེ། སྔར་གྱི་ཨ་ལ་སོགས་པ་ལ་རྀ་རཱྀ་ལྀ་ལཱྀ་བོར་བས་བཅུ།
ཨཾ་ཨ་གཉིས་ཏེ་བཅུ་གཉིས་སོ། ། དེ་བསྣན་པས་དེ་ལྟར་དབྱངས་ཡིག་འབའ་ཞིག་ཏུ་འགྱུར་ཏེ། ལུས་ཀྱི་ཨོཾ་དང་ཡི་གེ་བཅུ་བདུན་དུ་འགྱུར་རོ། ། བདེ་བ་ཆེན་པོའི་ཙཀྲ་ལ་ནི་འདབ་མའི་ངེས་པ་མེད་པར་སྤྱི་ཆོད་ཙམ་སྟེ། ཨི་ཨཱུ་ཨེ་ཨོ་རྣམས་དང་དབུས་སུ་ཨ་དང་བཅས་པའི་ཧཾ་རོ། ། བཅུ་གཉིས་དབྱངས་ཀྱི་དོན་ནི་བཞི་པོ་མ་བོར་བར་དེ་ཡང་ཡི་གེ་ནི་བཅུ་བདུན་ནོ། ། ཨཱ་ལི་རྣམས་གཡོན་སྐོར་དང༌། གཡས་སྐོར་གཉིས་སོ། ། སྤྲུལ་པར་ནི་ཨི་ཨུ་ཨཻ་ཨཽའོ། ། དབུས་སུ་ཨ་དང་བཅས་པའི་ཨཾ་སྟེ་བསྣན་པ་ནི་གོང་མའི་དབྱངས་ཀྱི་སྟེང་དུ་གསལ་བྱེད་ཀྱིས་ཀྱང་བརྒྱན་པའོ། །
དེ་ལྟར་ཡི་གེ་དེ་རྣམས་ནི་བྱང་ཆུབ་ཀྱི་སེམས་ཀྱི་ངོ་བོ་བརྟེན་པའོ། ། དེ་ལྟར་རྟེན་དང་བརྟེན་པ་གཉིས་པོ་ཡང༌། ལུས་ངག་ཡིད་ལ་བརྟེན་པས་སྐུ་གསུང་ཐུགས་ཀྱི་དབྱེ་བས་གནས་པའོ། ། དེ་ཡང་གནས་དང་ཉེ་བའི་གནས་ལ་སོགས་པའི་བྱེ་བྲག་གིས་གནས་པས། གནས་ལ་སོགས་ཞེས་གསུངས་སོ། ། ཕ་རོལ་ཏུ་ཕྱིན་པའི་སངས་རྒྱས་དང་བྱང་ཆུབ་སེམས་དཔའ་རྣམས་ས་བཅུ་ལ་ལོངས་སྤྱོད་པ་བཞིན་དུ། སྔགས་པ་ཡང་ལུས་ཀྱི་གནས་ལ་སོགས་པའི་ས་བཅུ་རྣམས་ལ་མགོ་ཟུག་པ་དང༌། ལོངས་སྤྱོད་པ་དང༌། ཐིམ་པའི་ཚུལ་གྱིས་ལོངས་སྤྱོད་དོ། ། དེ་བས་ན་ས་བཅུའི་དབང་ཕྱུག་གོ །
ཞེས་སོ། ། ལེའུ་གཉིས་པ་ནི་ཕུང་པོ་ཁམས་དང་སྐྱེ་མཆེད་རྣམས་ལྷ་དང་དེའི་ངོ་བོ་ལས་མ་འདས་ཤིང༌། དཔའ་བོ་དང་རྣལ་འབྱོར་མའི་རང་བཞིན་ཡིན་པར་ཤེས་པར་བྱ་བ་ཙམ་མོ། ། ལེའུ་གསུམ་པ་ནི། སྐུ་གསུང་ཐུགས་ཀྱི་སྒོའི་དབྱེ་བ་སྟེ། སྐུའི་སྒོ་དགུ། གསུང་གི་སྒོ་བཞི། ཐུགས་ཀྱི་སྒོ་གཉིས་སོ། ། དང་པོ་དགུ་ནི། མིག་གཉིས།
རྣ་བ་གཉིས། སྣ་བུག་གཉིས་ཏེ་དྲུག ཁ་དང་བཤང་གཅི་གཉིས་ཏེ་དགུའོ། ། གཉིས་པ་བཞི་ནི། དྷརྨ་ཙཀྲའི་འདབ་མ་བཞིའོ། ། གསུམ་པ་གཉིས་ནི། གནད་འབྱེད་པ་དང་གསེར་གྱི་སྒོའོ། ། དེ་དག་སྤྲུལ་བྱེད་ཀྱི་རྩ་ཡང་ཁྲིས་གསུམ་མ་ལ་སོགས་པ་ལྔ། ར་ས་ནཱ། ལ་ལ་ནཱ།
ཨ་ཝ་དྷཱུ་ཏཱི་སྟེ་གསུམ་མོ། ། དེ་ལྟར་བརྒྱད་ཀྱིས་ནི་སྐུའི་སྒོ་སྤྲུལ་ལ། སྒོ་དགུ་པོ་དེ་ཡང་གཟུགས་ལ་སོགས་པ་སྦོམ་པོ་འཛིན་པའི་ངོ་བོ་ཡིན་ཞིང༌། འཁོར་བ་འབའ་ཞིག་རྒྱུ་བ་ཅན་ཡིན་པས་ན། དེ་རྣམས་ནི་ཐ་མའི་སྒོ་ཞེས་བཤད་དོ། ། སྔ་མའི་རྩ་རྣམས་ལས་ལྔ་པོ་བོར་ནས། གསུམ་པོ་ལས་ཡན་ལག་འཕྲོས་པ་ནི་གསུང་གི་སྒོ་བཞིའི་རྩ་སྟེ། དེ་ལས་འཁོར་བ་དང་མྱ་ངན་ལས་འདས་པ་གཉིས་ཆར་རྒྱུ་བས་འབྲིང་དུ་བཤད་དོ། ། ཐུགས་ཀྱི་སྒོ་གཉིས་ནི་སྔ་མའི་རྩ་ཨ་ཝ་དྷཱུ་ཏཱི་ཡང་བོར་ནས་རྩ་གཉིས་ལས་སྤྲུལ་པ་སྟེ། དེ་ཡང་ར་ས་ནཱའི་རང་བཞིན་གནད་ཀྱི་སྒོ་དང༌།
ལ་ལ་ནཱའི་རང་བཞིན་གསེར་གྱི་སྒོའོ། ། དེ་གཉིས་ལས་ནི་མྱ་ངན་འདས་པའམ་བྱང་ཆུབ་ཀྱི་སེམས་བདེ་བ་ཆེན་པོ་འབའ་ཞིག་རྒྱུ་བས་ན་སྒོའི་དམ་པ་ཞེས་བྱའོ། ། སྒོ་དེ་རྣམས་ནས་རླུང་ཕྱིར་འབྱུང་བའི་དབང་དུ་བྱས་ནས། ཕྱོགས་གཅིག་ཉེ་བར་མཚོན་ན། གསུང་གི་སྒོའི་མེའི་རླུང་རྒྱུ་བའི་རྩ། པདྨའི་འདབ་མ་ལྟ་བུ་ནས་བྱུང་ནས། གཡས་པ་ར་ས་ནཱ་ནས་འབྱུང་ཞིང་གནད་འབྱེད་པའི་སྒོར་ཞུགས་ནས། སྤྱི་སྐུའི་སྒོ་དགུ་ཆར་ནས་ཕྱིར་འབྱུང་ཡང་གཙོ་བོར་སྣ་བུག་གཡས་པ་ནས་ཕྱིར་འབྱུང་སྟེ། དེ་ལྟར་ཕྱིར་འབྱུང་བ་ཡང་སྒོ་གསུམ་ཆར་ནས་ཕྱིར་འབྱུང་ངོ༌། ། དེ་བཞིན་དུ་འཇུག་པའི་དུས་སུ་ཡང་སྣ་བུག་གཡོན་པ་ལ་སོགས་པ་སྐུའི་སྒོ་དགུ་ནས་ཞུགས་ཤིང༌།
སྤྱི་གཙུག་གསེར་གྱི་སྒོ་ནས་ཞུགས་ཏེ། གཡོན་པ་ལ་ལ་ནཱ་ནས་སྔར་གྱི་མེའི་རླུང་ལ་ཞུགས་ཤིང༌། བྱང་ཆུབ་སེམས་ཀྱི་ཐིག་ལེ་རྒྱས་པས་འོག་གི་ཨྃ་དང་སྙོམས་པར་ཞུགས་པའི་ཚུལ་གྱིས་ཡང་སྟེང་དུ་འབྱུང་ཞིང༌། ཡང་ནང་དུ་འཇུག་པ་ལ་སོགས་པའི་ཚུལ་གྱིས་འདུས་ལ། འཕེལ་བ་དང་འགྲིབ་པའི་ཚུལ། བདེ་བ་དང་སྡུག་བསྔལ་གྱི་རང་བཞིན་གྱིས་རྟག་ཏུ་རྒྱུའོ། ། དེ་ལ་སྐུའི་སྒོ་དགུ་ནས་འབྱུང་འཇུག་གང་ཡང་ཅིག་ཅར་དུ་བྱེད་དོ། ། གསུང་གི་སྒོ་ནས་རེ་རེ་ནས་ཉིས་བརྒྱ་ཉི་ཤུ་རྩ་ལྔ་རིམ་གྱིས་བྱེད་དོ། ། ཐུགས་ཀྱི་སྒོ་གཉིས་ནས་ཕྱིར་འགྲོ་ལ་གནད་འབྱེད་ནས། ནང་དུ་འོངས་ན་གསེར་གྱི་སྒོ་ནས།
དེ་ལྟར་རིམ་གྱིས་རྒྱུ་བ་ནི་སོ་སོ་སྐྱེ་བོའི་དབང་དུ་བྱས་པའོ། ། རྣལ་འབྱོར་པས་ནི་ཙཎྜཱ་ལཱི། སྦར་བ་ལ་སོགས་པའི་སྒོ་ནས་བསྒོམས་པས། ན་ལི་གཉིས་འགགས་ནས་ཨ་ཝ་དྷཱུ་ཏཱི་ནས་རྒྱུ་བའོ། ། དེ་ཡང་ཙཎྜཱ་ལཱིའི་སྔགས་ཀྱི་རིམ་པ། བྱང་ཆུབ་ཀྱི་སེམས་ཡེ་ཤེས་ཀྱི་རིམ་པས་རྩ་དབུ་མ་བཀང་པ་ལས་ལྷན་ཅིག་སྐྱེས་པ་མངོན་དུ་འགྱུར་རོ། ། དེ་ལྟར་སྒོ་གསུམ་ནས་རྒྱུ་བ་ཡང་དགུ་བརྒྱ་ནས་ཉི་ཤུ་རྩ་ལྔ་རྒྱུ་བས། བཞི་ཆར་རྒྱུས་ཙམ་ན་འགྲོ་འོང་གཉིས་གཅིག་ཏུ་བྱས་པའི་དགུ་བརྒྱ་རྒྱུ་ལ། དེ་ཙམ་རྒྱུས་ཀྱི་བར་དུ་ཡེ་ཤེས་ཀྱི་སྒོའི་དབང་དུ་བྱས་ནས། པུལླཱི་ར་མ་གནས་ལ་སོགས་པའི་གནས་གཅིག་ཏུ་ཡང་ཡུན་དེ་ཙམ་དུ་རླུང་དང༌།
བྱང་སེམས་མགོ་ཟུག་པ་དང༌། ལོངས་སྤྱོད་པ་དང༌། ཐིམ་པའི་ཚུལ་གྱིས་གནས་སོ། ། དེ་ནས་གཞན་དུ་འཕོའོ། ། དེ་ལྟར་གནས་ཐམས་ཅད་ལ་ཡང་རྟོགས་པར་བྱའོ། ། འཁོར་ལོ་བཞི་ལ་དང་པོར་བདེ་ཆེན་ནི་སུམ་ཅུ་རྩ་གཉིས་ལ་ཧྃ། དེ་ནས་ལོངས་སྤྱོད་དུ་རྩ་སུམ་སྐོར་སོ་སོར་འོངས་ནས་དེར་འཛོམ་པ་ལས་འདབ་བརྒྱད་དབུས་སུ་ཧཱུྃ་དང་ལྡན་པ། དེ་ལས་ཐུར་དུ་སྦོམ་ཕྲ་མཐེ་བོང་གང༌། དཀྱུས་སོར་ཕྱེད་དང་གསུམ་ལ། མདོག་དམར་པོ་ཏིལ་གྱི་མར་མེ་དང་འདྲ་བ།
ཆུ་ཤིང་གི་མེ་ཏོག་ལྟ་བུ་ཁ་འོག་ཏུ་འཕྱང་བའི་རྩའོ། ། དེ་ལྟ་བུའི་རྩའི་ནང་བྱང་ཆུབ་ཀྱི་སེམས་ཀྱི་རང་བཞིན་གྱིས་གང་བའི་རྩ་ཧཱུྃ་གི་དབྱིབས་ཅན། དེའི་ཐིག་ལེ་ལས་བ་མོ་ལྟ་བུ་འཛག་པའོ། ། དེ་ནི་དཔྱིད་ཅེས་བྱའོ། ། དེའི་འོག་ཨྃ་གི་མེ་ལས་ཀྱི་རླུང་གིས་བསྐུལ་བས་འོད་དང་ཐིག་ལེ་སྙམ་པར་འཇུག་གོ ། དེ་ལྟ་བུའི་ཚུལ་གྱིས་སྙོམས་པར་འཇུག་པ་དེ་རྩ་གཡས་གཡོན་གྱི་སྒོ་ནས་སྐུ་གསུང་ཐུགས་ཀྱི་དབྱེ་བས་རྩ་ཐམས་ཅད་དུ་ཁྱབ་པར་རྒྱུ་བ་ནི། རྣལ་འབྱོར་མའི་གཟུགས་བླངས་ནས་ཞེས་པ་ལ་སོགས་པས་བསྟན་ནོ། ། དེ་དག་ཀྱང་བཞི་སྟེ་ཨ་ཐུང་ངུ་ཧུྃ་ཐུང་ངུ་གཉིས་ལས་གྲུབ་པ་དེས་ན་ཚད་གཉིས་པ། ཨ་དང་ཨུ་ཨཱུ་གཉིས་ཏེ་གསུམ་ལས་གྲུབ་པ་དེས་ན་ཚད་གསུམ་པ་ཨོཾ་མོ། ། བདེ་ཆེན་དུ་ནི་ཧྃ་མི་ཆོམས་པའོ། །
དེ་རྣམས་ཀྱང་ཨྃ་ནས་བཟུང་སྟེ་མེའི་རང་བཞིན་དུ་གནས་པ་ནི། ཡས་མར་གྱི་ཆུ་དང་ཉེ་བས་མེའི་ཆ་འགྲིབ་སྟེ། ལྟེ་བ་ལ་མེ་ཆ་བཞིར་གནས། སྙིང་གར་ཆ་གསུམ་གནས་ནས་གཅིག་འགྲིབ། ལོངས་སྤྱོད་དུ་ཆ་གཉིས་གནས་ནས་ཆ་གཅིག་འགྲིབ། བདེ་ཆེན་དུ་མེ་ཆ་གཅིག་ལས་མི་གནས་ཏེ། དེས་ཧྃ་ཆུའི་རང་བཞིན་མི་ཆོམས་པས། ཧྃ་ལ་མི་ཆོམས་པ་ཞེས་བྱའོ། ། སྙིང་གའི་ཧཱུྃ་ལ་མི་ཆོམས་པ་ཞེས་བྱ་བ་ནི། ཧྃ་གིས་འབྲས་བུ་ཡིན་པ་ཙམ་ལ་ཉེ་བར་བཏགས་ནས་ཡིན་གྱི་དངོས་སུ་ནི་མ་ཡིན་ནོ། །
ཧྃ་ནས་ཟུང་སྟེ་ཆུའི་རང་བཞིན་ཡང༌། མ་ཞར་གྱི་མེས་སྐེམས་ཏེ་དེ་ཡང་བདེ་ཆེན་དུ་ཐིག་ལེ་བཞི་ཆར་གནས། ལོངས་སྤྱོད་དུ་ཐིག་ལེ་གཅིག་བསྐམས་ནས་གསུམ་གནས། དྷརྨ་ཙཀྲར་ཐིག་ལེ་གཉིས་བསྐམས་ནས་གཉིས་གནས། ལྟེ་བར་ཐིག་ལེ་གཅིག་ལས་མི་གནས་སོ། ། དེ་ལྟར་ཐིག་ལེའི་ཆས་ཡི་གེའི་ཚད་དམ་ཆ་ཤེས་པར་བྱ་སྟེ། དེ་ཡང་ལྟེ་བའི་ཨ་ཐུང་བརྗོད་པའམ་ཐིག་ལེ་གཅིག་པ་ཡིན་པས་ཆ་གཅིག་པའོ། ། དེ་བཞིན་དུ་སྙིང་གའི་ཧཱུྃ་ཆ་གཉིས་ལ། ལོངས་སྤྱོད་ཀྱི་ཨོཾ་ཆ་གསུམ་པ། བདེ་ཆེན་གྱི་ཧྃ་ནི་མེ་གཅིག་ལས་མེད་པས་ཆོམས་པའོ། །
དེ་ལྟར་གནས་པ་ལ་བླ་མའི་གདམས་ངག་བསྒོམས་པའི་སྟོབས་ཀྱིས། ལ་ལ་ནཱ་དང་ར་ས་ནཱ་གཉིས་འགགས་ནས། བྱང་ཆུབ་སེམས་ཀྱིས་དབུ་མ་ཡོངས་སུ་གང་བ་ལ་བརྟེན་ནས་བདེ་བ་ཆེན་པོ་མངོན་དུ་འགྱུར་རོ། ། འཁོར་ལོ་བཞི་འབྱུང་བ་བཞིའི་རང་བཞིན་ལས་རླུང་ཐུན་བཞིར་རྒྱུ་བ་ལས། ཐུན་བཞིར་བྱིན་གྱིས་བརླབས་ནས་ནི། ཞེས་བྱ་བ་སྟེ་དེ་ཡང་འཁོར་ལོ་བཞི་ལ་རླུང་ཐུན་བཞིར་རྒྱུ་བ་ནི། ནིརྨ་ཙཀྲ་སའི་རང་བཞིན། དྷརྨ་ཙཀྲ་ཆུའི་རང་བཞིན། སཾ་བྷོ་ག་ཙཀྲ་མེའི་རང་བཞིན། མ་ཧཱ་སུ་ཁ་ཙཀྲ་རླུང་གི་རང་བཞིན་ནོ། །
དེ་ལ་འཁོར་ལོ་དང་པོའི་དབུས་ན་རྩ་བཞི་གནས་པའི་མདུན་ས། གཡོན་རླུང༌། རྒྱབ་མེ། གཡས་ཆུའོ། ། འཁོར་ལོ་གཉིས་པའི་མདུན་ཆུང་བྱས་ལ། དེ་ནས་གཡོན་སྐོར་དུ་བྱས་པས་གཡོན་ས། རྒྱབ་རླུང༌། གཡས་མེ། དེ་བཞིན་དུ་འཁོར་ལོ་གསུམ་པའི་མདུན་མེ། གཡོན་ཆུ།
རྒྱབ་ས། གཡས་རླུང་ངོ༌། ། འཁོར་ལོ་བཞི་པ་ཡང་དེ་བཞིན་དུ་བསྐོར་བས་མདུན་དུ་རླུང༌། གཡོན་མེ། རྒྱབ་ཆུ། གཡས་སའོ། ། དེ་ལྟར་ན་འཁོར་ལོ་ལས་རླུང་རྒྱུ་བ་ཡང་མདུན་དུ་བྱས་པ་དེ་གཙོ་བོ་བསྟན་པས་ཏེ། རྒྱུ་བ་ནི་བཞི་ཆར་ནས་ཀྱང་རྒྱུའོ། ། དེ་ལྟར་སྤྲུལ་པའི་འཁོར་ལོའི་དབང་དུ་བྱས་ནས། བཞི་ཆར་པ་ཉིས་བརྒྱ་ཉི་ཤུ་རྩ་ལྔ་རྒྱུས་པ་ནི་ཐུན་གཅིག་གོ །
དེ་ལྟ་བུ་བཞི་ལ་ནི་ཐུན་བཞི་ཞེས་བྱའོ། ། དེ་ལྟར་ཐུན་བཞིར་ཚང་བར་རྒྱུས་པ་ལས་ནི་དགུ་བརྒྱ་སྟེ། དེ་ཙམ་གྱི་བར་དུ་བྱང་སེམས་པུལླཱི་ར་མཱ་ལ་ཡ་ལ་སོགས་པར་གནས་ཤིང༌། སོ་དང་སེན་མོ་ལ་སོགས་པ་བསྐྱེད་པར་ཐམས་ཅད་དུ་བྱའོ། ། དེ་ལྟར་དཔྱིད་དང་ཐིག་ལེ་དང་བཅས་པའི་འཁོར་ལོ་བཞི་བསྟན་ནས། སྙིང་གའི་རྩ་ལྔ་རྩ་སུམ་ཅུ་རྩ་གཉིས་ལས་གཞན་པའི་སྒོ་ནས། རྩ་སུམ་ཅུ་རྩ་ལྔ་བསྒྲུབ་པ་བསྟན་ཏེ། དེ་ཡང་འདབ་མ་བཞི་པོ་ཕྱོགས་ཀྱི་ཡིན་ཞིང༌། དེ་ཉིད་འབྱུང་བ་བཞིའི་རྩ་ཡིན་ལ། དེ་ཡང་ཐུགས་རྡོ་རྗེའི་གནས་ཞེས་བྱ་བས་སྙིང་གར་ཡང་བསྟན་ལ།
མཚམས་ཀྱི་བཞི་པོས་ནི་མཆོད་པ་བཞིའི་རང་བཞིན་བདུད་རྩི་ལྔ་འབབ་པས་ཏེ། དེ་ཡང་རྩའི་འབྱུང་བའི་རྩ་ལས་མ་འདས་སོ། ། དེ་ཡང་དེ་ཉིད་གསལ་བར། ལུས་ཅན་སྙིང་གི་ནང་དུ་ནི། ། རྩ་རྣམས་ལྔ་ནི་ཡང་དག་གནས། ། ཞེས་བྱ་བ་དང༌། སློབ་དཔོན་ཤཱནྟི་པས་སྙིང་གའི་ལྔ་པོ་སུམ་ཅུ་རྩ་གཉིས་པོ་ལས་གཞན་དུ་མི་བཞེད་པའང༌། གནས་ཉི་ཤུའི་དབྱེ་བ་བསྟན་ནས། སྤྱི་བོར་ཡང་དག་བྱུང་བ་ཡི། ། རྩ་རྣམས་སྤྱི་བོར་སྐྱེས་ཞེས་བརྗོད། །
ཅེས་བྱ་བས་སྙིང་གར་གནས་པ་དང༌། སྤྱི་བོར་སྐྱེས་པའི་སྡེ་ཚན་སུམ་ཅུ་རྩ་གཉིས་པོ་ཐ་དད་དུ་བསྟན་ཏོ། ། དེས་ནི་སྙིང་གའི་ལྔ་པོ་ཐ་དད་དུ་བསྟན་ཅིང་གྲུབ་བོ། ། པུལླཱི་ར་མཱ་ལ་ཡ་ལ་སོགས་པའི་རྩའི་ཆ་ནི། བྱང་ཆུབ་ཀྱི་སེམས་འབའ་ཞིག་གི་ངོ་བོར་བསྐྱེད་པས་ན་མི་ཕྱེད་མ་ལ་སོགས་པར་ཀྱེའི་རྡོ་རྗེ་ལས་གསུངས་སོ། ། དེ་རྣམས་ཀྱི་རྩེ་མོ་ཆ་ཕྲ་བ་ལ་སོགས་པར་སོན་ཅིང་གནས་དེ་རྣམས་སུ་རླུང་བརྒྱ་ཕྲག་དགུ་དགུ་རེ་བྱང་ཆུབ་ཀྱི་སེམས་གནས་ནས། གནས་དེ་རྣམས་སུ་སོ་དང་སེན་མོ་ལ་སོགས་པ་བསྐྱེད་དོ། ། དེ་བཞིན་དུ་ཐམས་ཅད་ཤེས་པར་བྱའོ། ། གོང་གི་ངག་ལྡན་སྒོ་ལ་ནི། ། ཞེས་བྱ་བ་ལ་སོགས་པས་གོང་མ་དེ་ཉིད་གསུང་གི་སྒོར་ཡང་སྟོན་ཞིང༌།
གཞན་ཡང༌། རྩ་ཡི་སྒོར་ཡང་ཁ་གདོང་མ། ། ཞེས་བྱ་བ་ལ་སོགས་པས་སྐུའི་སྒོ་དགུ་ལ་སྣ་བུག་གཉིས་གཅིག་ཏུ་བརྩིས་ན་སྒོ་མཚམས་མ་བརྒྱད་ཀྱི་རྩ་ཡང་བསྟན་ཏོ། ། དེ་ལྟར་ན་སུམ་སྐོར་མ་ལ་སོགས་པ་ལྔ་དང༌། ལ་ལ་ནཱ། ར་ས་ནཱ། ཨ་ཝ་དྷཱུ་ཏཱི་གསུམ་གྱིས་ནི་སྐུའི་སྒོ་དགུ་བསྐྱེད་ཅིང༌། ལྷ་མོ་བརྒྱད་ཀྱི་ངོ་བོའོ། ། རྩ་གསུམ་པ་དེའི་འདབ་མ་བཞིར་འཕྲོས་པ་ལས་གསུང་གི་སྒོ་བཞི་དང༌། མཁའ་འགྲོ་མ་ལ་སོགས་པ་བཞིའི་རང་བཞིན་ནོ། །
གསུམ་པོ་དེ་ལས་ལ་ལ་ནཱ་དང༌། ར་ས་ནཱ་གཉིས་ནི་ཐུགས་ཀྱི་སྒོ་གཉིས་ཏེ། ལྟེ་བའི་ཡབ་ཡུམ་གཉིས་ཀྱི་རང་བཞིན་ནོ། ། སྐུ་གསུང་ཐུགས་སྒོའི་ཕྱི་ནང་དུ་བསྡུས་པའོ། ། ཡེ་ཤེས་ཀྱི་སྒོ་ནི་ཉི་ཤུ་རྩ་བཞི་སྟེ་དཔྲལ་བ་ལ་སོགས་པ་ན། གནས་པའི་ཚེ་རབ་ཏུ་གཏུམ་མོ་ལ་སོགས་པ་མཁའ་འགྲོ་མ་ཉི་ཤུ་རྩ་བཞིའི་རང་བཞིན་ཅན་ནོ། ། དེ་ལྟར་ལྷ་སུམ་ཅུ་རྩ་བདུན་སོན་ནས་ཨོྃ་ལ་རེག་ལ། ཡང་གཡོན་པ་ནས་ཞུགས་ནས་དྷརྨ་ཙཀྲར་ཧཱུྃ་ལ་རེག་ལ། དེ་བཞིན་དུ་ཡང་གཡོན་པ་ནས་སོང་སྟེ། སྤྲུལ་པའི་འཁོར་ལོ་སོང་སྟེ་ཨྃ་ལ་འོད་ཟེར་དེ་དག་ཐིམ་པར་བསམ་ཞིང་རླུང་ཡང་ཇི་ལྟར་ནུས་པ་དེ་ཙམ་དུ་བསྡམ་མོ། །
དེ་ནས་ངལ་གསོ་བའི་དོན་དུ་རླུང་ཕྱིར་བཏང་བ་ནི། ཡང་ཡས་མར་རླུང་ཁ་དོག་དཀར་པོ་ཨྃ་ལ་བསྟིམ་པ་ལས་འཐོན་ནས་རྩ་གཡས་ན་ཡར་ཞུགས་ཏེ། དྷརྨ་ཙཀྲར་སོང་ཞིང་ཧཱུྃ་ལ་རེག་པར་བསམས་ལ། དེ་བཞིན་དུ་སཾ་བྷོའི་ཨོཾ་དང༌། སུ་ཁའི་ཧྃ་གིས་བར་དུ་རེག་སྟེ། དེ་ནས་སྣ་བུག་གཡས་ནས་འབྱུང་བར་བསམ་སྟེ། རླུང་ཕྱིར་སྤྲོས་ལ། དེ་བཞིན་དུ་ཡང་སྣ་བུག་གཡོན་པ་ནས་བཅུག་ལ། ཨྃ་གི་བར་དུ་ཡི་གེ་རྣམས་ལ་རེག་པར་བསམ་ཞིང༌། ཨྃ་ལ་བསྟིམ་པའི་དུས་སུ་རླུང་ཅི་ནུས་སུ་དགག་ཅིང༌།
དེ་ལྟ་བུའི་ཚུལ་ཡང་དང་ཡང་དུ་བསྒོམས་པས་བརྟན་པར་གྱུར་པའི་རྟགས་ནི། དང་པོར་དྲོད་འབྱུང༌། དེ་ནས་དུ་བ། སྨིག་རྒྱུ། མཁའ་སྣང་དང༌། མར་མེ་སྟེ་ལྔའོ། ། མར་མེ་ལྟ་བུ་དེ་སོར་གཅིག་སོར་གཉིས་ལ་སོགས་པའི་ཚུལ་གྱིས་མགྲིན་པའི་བར་དུ། གོང་ནས་གོང་དུ་མེ་ལྕེས་སླེབས་པར་བསམ་ཞིང༌། རེག་བྱ་ཡང་མགྲིན་པའི་བར་དུ་ཚ་བ་སྐྱེས་ཙམ་ན། ཙཎྜཱ་ལཱིའི་ཤུགས་ཀྱིས་གཞན་གྱི་རྒྱུད་ལ་འགྲོ་སྟེ།
སེམས་ཅན་ཐམས་ཅད་ཀྱི་རྒྱུད་དུ་སྣ་བུག་གཡོན་པ་ནས་ཞུགས་ནས་སླར་ལོག་སྟེ། བདག་ལ་ཞུགས་པའི་བར་གྱིས་སྔགས་ཀྱི་རིམ་པ་སྟེ། དེ་ཡང་གཞུང་ནི། འདི་ནི་ཤེས་རབ་ལྷན་ཅིག་སྐྱེས། ། ཞེས་བྱ་བ་ནས། སྔོན་སྨྲས་ཉིད་ནི་བུ་ག་ནས། ། སྤྱི་བོ་ནས་ནི་ཡང་ཞུགས་པས། ། ཞེས་བྱ་བའི་བར་རོ། ། དེ་ལྟར་སེམས་ཅན་ཐམས་ཅད་ཀྱི་རྒྱུད་དུ་ཞུགས་ནས་ཚུར་ལྡོག་པའི་དུས་སུ་ཡང༌། དེ་བཞིན་གཤེགས་པ་ཐམས་ཅད་བསྲེགས་ཞེས་བྱ་བ་ལ།
རྩའི་རང་བཞིན་དུ་གནས་པ་རྒྱུད་ཀྱི་རིམ་པ་མི་དམིགས་པར་བྱས་སོ། ། དེ་ལྟ་བུའི་ཚུལ་གྱིས་བྱང་ཆུབ་ཀྱི་སེམས་ཁྱེར་ནས་འོངས་ནས། བདག་ཉིད་ཀྱི་སྤྱི་བོ་ན་མར་ཞུགས་ཏེ། མགྲིན་པའི་བར་དུ་སླེབ་པའི་ཚེ་སྔར་གྱི་ཚ་བ་འཇིལ་ཞིང་བདེ་བ་སྐྱེས་པའི་ཚེ། གནས་ན་དགའ་བ་དང་པོ་དང༌། སྐད་ཅིག་མ་དང་པོའོ། ། དྷརྨ་ཙཀྲར་ཕྱིན་ཙམ་ན་དགའ་བ་གཉིས་པ་དང་སྐད་ཅིག་མ་གཉིས་པའོ། ། དེ་ཉིད་ལ་སཾ་བྷོ་ག་ཞེས་ཀྱང་བྱའོ། ། དེ་ནས་དྷརྨ་ཙཀྲའི་ན་ལི་ཆུ་ཤིང་གི་མེ་ཏོག་ལྟ་བུ་ནས་བྱང་ཆུབ་ཀྱི་སེམས་ཁ་ཁྭ་མུ་ཁའི་རྩ་ལ་བརྟེན་ནས་སྤྲུལ་འཁོར་ལ་ཕྱིན་པའི་ཚེ། དགའ་བ་གསུམ་པ་རྣམ་ཉིད་དོ། །
དེ་ཉིད་ལ་སྤྲུལ་པའི་འཁོར་ལོ་ཞེས་བྱའོ། ། དེ་ནས་སྤྲུལ་པའི་སྐུ་ལ་ཡང་ནུས་པ་ཞེས་པས། ལུས་ཐམས་ཅད་ལ་ཁྱབ་པའི་གནས་སྐབས་ནི། ལྷན་ཅིག་སྐྱེས་པའི་དགའ་བ་དང༌། མཚན་ཉིད་དང་བྲལ་བའི་སྐད་ཅིག་མ་སྟེ། དེ་ཉིད་ལ་དྷརྨ་ཀཱ་ཡ་ཞེས་ཀྱང་བྱ་སྟེ། དེ་ལྟར་ན་དེ་དག་གིས་ནི་ཡེ་ཤེས་ཀྱི་རིམ་པ་བསྟན་ཏོ། ། དེ་དག་གི་གཞུང་ཡང༌། སངས་རྒྱས་རྣམས་ནི་རྣམ་བསྲེགས་ནས། ། སྔོན་བཞིན་དུ་ནི་གནས་པར་འགྱུར། །
ཞེས་པའི་བར་གྱིས་མདོར་བསྟན། ཡང་འཁྲུགས་ཀྱི་ཚུལ་དུ་ཡང༌། གང་ཚེ་མགྲིན་པར་འདོད་ཆེན་གྱི་ནས། དེ་ནི་རྫོགས་སངས་སེམས། ཞེས་པའི་བར་གྱིས་བསྟན་ཏོ། ། དེ་ནས་འགྲོ་བ་དང་འོང་བ་དང་བྲལ་བ། ཆགས་པ་དང་ཆགས་བྲལ་སྤངས་པ་ལ་སོགས་པའི་མཚན་ཉིད། ལ་སོགས་པ་དང་ལྡན་པའི་གསང་བའི་རིམ་པ་རྩ་སུམ་ཅུ་རྩ་བདུན་དུ་འཚམ་མོ། ། སློབ་དཔོན་ཤཱནྟི་པ་ལྟར་བྱས་ན་ནི་མཁའ་འགྲོ་མ་ལྔའི་རྩ་མ་ཚང་ཞིང༌། དེ་སཾ་པུ་ཊའི་ལུང་དང་ཡང་འགལ་ལོ། །
དེ་ལྟར་རྒྱུད་ཀྱི་རིམ་པ་མདོར་བསྟན་པ་དང༌། རྒྱས་པ་དང༌། རབ་ཏུ་རྒྱས་པ་གསུམ་གྱིས་སྟོན་པ་ལས། སྒོ་གསུམ་གྱི་སྒོ་ནས་རྒྱས་བཤད་སོང་ནས། ཡེ་ཤེས་ཀྱི་སྒོ་ནས་ཀྱང་རྒྱས་པར་བཤད་པ་ནི། གོང་དུ་ལེའུ་བཞི་པ་ནས་བདུན་པའི་བར་གྱིས་བསྟན་ཏེ། དེ་ཡང་ལེའུ་བཞི་པས་རྩའི་རང་བཞིན་དབྱེ་བ་བསྟན། ལྔ་པས་དེ་ཉིད་ཡུལ་གྱི་སྒོ་ནས་བསྟན། དྲུག་པས་དེ་ཉིད་འཁོར་ལོ་བཞི་དང༌། རྩའི་བྱེད་པའི་སྒོ་ནས་ཕྱེ་སྟེ་བསྟན་པ།
དེའི་གདམས་ངག་གི་རིམ་པ་ཡང་ཡིག་སྣ་འདི་ཉིད་ལས། གོང་དུ་འཁོར་ལོ་བཞི་ལས། དང་པོ་བདེ་ཆེན་ནི་ཞེས་པ་ལ་སོགས་པས་བསྟན་ཏོ། ། བདུན་པས་ནི་རྩ་དེ་དག་ཉིད་ཀྱི་རང་བཞིན་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ངོ་བོར་བསྟན་ཏེ། དེ་ལྟར་ན་ལེའུ་གཉིས་པ་ནས་བཟུང་སྟེ་བདུན་པའི་བར་གྱིས་མདོ་དང་རྒྱས་པར་བསྟན་པ་སོང་ནས། ཤིན་ཏུ་རྒྱས་པར་བསྟན་པ་ནི། ལེའུ་བརྒྱད་པ་དང་དགུ་པ་གཉིས་ཀྱིས་བསྟན་ཏེ། དེ་ཡང་ལེའུ་བརྒྱད་པས་ནི་གོང་དུ་བསྟན་པའི་སྒོ་བཞིའི་སྒོ་ནས། རང་གི་ལུས་ལ་རྩ་ལ་སོགས་པའི་གནས་ཐབས་ལ་དམིགས་ནས། བདག་ཉིད་ཀྱི་ལུས་རང་བཞིན་གྱི་དཀྱིལ་འཁོར་ལ་སོགས་པར་གྲུབ་པ་བསྟན།
ལེའུ་དགུ་པས་ཕྱི་རོལ་གྱི་དཀྱིལ་འཁོར་བསྒོམས་པས་དངོས་གྲུབ་འགྲུབ་པ་བཞིན་དུ། རང་བཞིན་གྱི་དཀྱིལ་འཁོར་བསྒོམས་པས་ཀྱང༌། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་འབྱུང་བར་བསྟན་ཏེ། དེ་ལྟར་ན་ལེའུ་གཉིས་པ་ནས་དགུ་པའི་བར་གྱིས་རྒྱུད་ཀྱི་རིམ་པ་མདོ་དང༌། རྒྱས་པ་དང༌། ཤིན་ཏུ་རྒྱས་པ་གསུམ་གྱིས་གཏན་ལ་ཕབ་ནས། སྔགས་ལ་སོགས་པའི་རིམ་པ་གསུམ་ནི་ལེའུ་བཅུ་པ་ནས་སྟོན་ཏེ། དེ་ཡང་དང་པོ་སྔགས་ཀྱི་ཚུལ་གྱིས་བསྒོམ་པ་ནི་གཉིས་ཏེ། སྟོང་པ་ཉིད་དང༌། བདེ་བ་ཆེན་པོར་བསྒོམ་པའོ། །
དེ་ལ་དང་པོ་སྟོང་པ་ཉིད་དུ་བསྒོམ་པ་ཙཎྜཱ་ལཱི་བསྒོམ་པ་སྟེ། དེ་ཡང་སྔོན་དུ་བསྒོམ་པའི་བསྐྱེད་པའི་རིམ་པའི་ལྷ་རྣམས་རྡོ་རྗེ་ཕག་མོའི་བར་དུ་བསྡུས་ལ། རྡོ་རྗེ་ཕག་མོ་ཡང་འོད་དམར་པོའི་རང་བཞིན་ཞུ་བར་བསྒོམས་ལ། འོད་ཟེར་དེ་ཡང་བདག་ཉིད་ཀྱི་སྣ་བུག་གཡོན་པ་ནས་ལྟེ་བའི་ཨྃ་གི་བར་དུ་བཅུག་ལ། དེའི་འོད་ཀྱིས་ནིརྨ་ཙཀྲ་སྣ་ཚོགས་པའི་མདོག་ཅན། རྩ་དང་ཡི་གེ་རྟེན་དང་བརྟེན་པའི་ཚུལ་དུ་གསལ་བར་བསམ། དེ་བཞིན་དུ་དྷརྨ་ཙཀྲ་ནག་པོ། སཾ་བྷོ་ཙཀྲ་དམར་པོ། སུ་ཁཾ་ཙཀྲ་དཀར་པོ་སྟེ། ཇི་ལྟར་གཞུང་ནས་འབྱུང་བ་བཞིན་དུ་འཁོར་ལོ་བཞི་རྟེན་དང་བརྟེན་པར་བཅས་པས་གསལ་བར་དམིགས་རྩ་གཡས་གཡོན་གཉིས་ཀ་ཡི་གེ་དང་བཅས་པ་གཡོན་དཀར་གཡས་དམར་བའི་རང་བཞིན་དུ་སྐད་ཅིག་གིས་གསལ་བར་བསམ་ཞིང༌།
རང་གི་ལུས་ཀྱང་འོད་ཟེར་དམར་པོས་ཁྱབ་པ་དེའི་རང་བཞིན་དུ་བསམ་པ་ནི་དམིགས་པའོ། ། དེ་ལྟར་བསྒོམས་པའི་རྗེས་ལ། ཡང་འཇུག་པའི་རླུང་ཨཱ་ལི་ཀཱ་ལི་དང་ལྡན་པ་བྱས་ལ་སྣ་བུག་གཡོན་པ་ནས་བཅུག་ལ། སྨིན་མཚམས་ཀྱི་མཛོད་སྤུ་ནས་ཧྃ་གི་བར་དུ་གཞུག་ཅིང་ཧྃ་ལ་རེག་པར་བྱས་ལ། ཡང་དེ་བཞིན་དུ་གཡོན་པ་ནས་རྒྱུས་ནས་ལོངས་སྤྱོད་ཀྱི་འཁོར་ལོ་སྟེ། དེ་དག་གི་གཞུང་ཡང༌། གོང་བུར་གྱུར་པ་རྙོག་པ་མེད། ། ཅེས་པ་ནས། རང་བྱུང་ངོ་བོ་ཉིད་འདི་ནི། ། ཆོས་ཀྱི་སྐུར་ནི་རབ་ཏུ་གྲགས། །
ཞེས་པའི་བར་རོ། ། དེ་ནས་དཔྱིད་ཀྱི་ཐིག་ལེར་ཆོས་དང༌། ཞེས་བྱ་བ་ལ་སོགས་པ་གཞུང་ཉེ་བར་བསྡུ་བ་བསྟན་ཏོ། ། དཔྱིད་ཀྱི་ཐིག་ལེ་ཞེས་བྱ་བའི་རྣམ་འགྲེལ་ཨི་ཐི། སློབ་དཔོན་སྤྱོད་པའི་རྡོ་རྗེས་མཛད་པ། ནག་པོ་གཞུང་དྲུག་ཏུ་གྲགས་པའི་ཐོ་ཡིག རྗེ་བཙུན་རྣལ་འབྱོར་གྱི་དབང་ཕྱུག ས་སྐྱ་པ་ཆེན་པོས་མཛད་པ། ཨི་ཐི། ཤུ་བྷ་མསྟུ་སརྦ་ཛ་ག་ཏཾ།
ཨོཾ་ཤྲཱི་བཛྲ་ཧེ་རུ་ཀ་ས་མ་ཡ་མ་ནུ་པ་ལ་ཡ། ཧེ་རུ་ཀ་ཏྭེ་ནོ་པ་ཏིཥྛ། དྲྀ་ཌྷོ་མེ་བྷ་བ། སུ་ཏཾ་ཥྱོ་མེ་བྷ་བ། ཨ་ནུ་རཀྟོ་མེ་བྷ་བ། སུ་པོ་ཥྱོ་མེ་བ། སརྦ་སདྡྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲེ་ཡཿཀུ་རུ་ཧཱུྃ། ཧ་ཧ་ཧ་ཧ་ཧོཿ
བྷ་ག་བཱན་བཛྲ་ཧེ་རུ་ཀ་མཱ་མེ་མུཉྩ་ཧེ་རུ་ཀོ་བྷ་བ། མ་ཧཱ་ས་མ་ཡ་ས་ཏྭ་ཨ་ཧཱུྃ་ཕཊ།། །། ༄༅། །རིམ་པ་བཞི་པའི་གདམས་ངག་བཞུགས།། ༄༅། །དཔལ་འཁོར་ལོ་སྡོམ་པ་ལ་ཕྱག་འཚལ་ལོ། ། སྲིད་པ་གསུམ་ན་མཚུངས་པ་མེད་པའི་འདྲེན་པ་གཅིག་པུ་ཡང་དག་པར་རྫོགས་པའི་སངས་རྒྱས་དེའི་གསུང་རབ་དྲི་མ་མེད་པའི་དགོངས་པ། ལྔ་བརྒྱ་པ་རྣམས་ཀྱི་ཐམས་ཅད་མཁྱེན་པ་གཞན་གྱི་ཐོད་དང་ཅོད་པན་གྱིས་ཞབས་ལ་བཏུད་པ། སངས་རྒྱས་ཀྱི་བཀའ་ལུང་ཐམས་ཅད་ཐུགས་སུ་ཆུད་པ། སློབ་དཔོན་ཆེན་པོ་ནཱ་རོ་པའི་ཞལ་གྱི་གདམས་པ། རིམ་པ་བཞི་ལམ་དུ་སློང་བ། འདི་ལ་དོན་བཞི་སྟེ།
ཤེས་བྱ་རྒྱུད་ཀྱི་རིམ་པ་དང༌། བསྒོམ་བྱ་སྔགས་ཀྱི་རིམ་པ་དང༌། སྐྱེ་བ་ཡེ་ཤེས་ཀྱི་རིམ་པ་དང༌། མཐར་ཐུག་གསང་བའི་རིམ་པའོ། ། དེ་ལ་དང་པོར་ནི། སྐྱེས་བུ་གཅིག་འཆི་གར་རང་སྣང་གི་རྟགས་རྣམ་པ་བཞི། གཞན་སྣང་གི་རྟགས་རྣམ་པ་བཞི་སྟེ་བརྒྱད་འོང་ངོ༌། ། དེ་ལ་དང་པོ་ས་ཆུ་ལ་ཐིམ་པའི་རྟགས་ལུས་ཀྱིས་ཟུངས་མི་ཐུབ་པ་དང༌། ཕྱི་རོལ་དུ་དུ་བ་ལྟ་བུའི་སྣང་བ་འབྱུང་ངོ༌། ། ཆུ་མེ་ལ་ཐིམ་པས་ཁ་སྣ་སྐམ།
ལྕེ་ལ་རི་མོ་ནག་པོ་འོང༌། ཕྱི་རོལ་དུ་སྨིག་རྒྱུ་ལྟ་བུའི་སྣང་བ་འབྱུང་ངོ༌། ། མེ་རླུང་ལ་ཐིམ་པས་རྐང་པའི་མཐིལ་ནས་དྲོད་གྱེན་དུ་ལྡོག་པ་དང༌། ཕྱི་རོལ་དུ་སྲིན་བུ་མེ་ཁྱེར་ལྟ་བུའི་སྣང་བ་འབྱུང་ངོ༌། ། རླུང་རྣམ་པར་ཤེས་པ་ལ་ཐིམ་པའི་དུས་སུ། དབུགས་ཤ་ཤ་ཝོར་འོང་བ་དང༌། ཕྱི་རོལ་དུ་མར་མེ་ལྟ་བུའི་སྣང་བ་འབྱུང་ངོ༌། ། གཉིས་པ་གཞན་སྣང་གི་རྟགས་རྣམ་པ་བཞི་ནི། རྣམ་པར་ཤེས་པ་སྣང་བ་ལ་ཐིམ་པའི་དུས་སུ་དཀར་ལམ་མེ་བ་འབྱུང༌། སྣང་བ་མཆེད་པ་ལ་ཐིམ་པའི་དུས་སུ་སྒྱུ་མ་ལྟ་བུ་འབྱུང༌།
མཆེད་པ་ཐོབ་པ་ལ་ཐིམ་པས་སྟོང་པ་ཉིད་ཕྱོགས་གཅིག་པ་མཐོང༌། ཐོབ་པ་འོད་གསལ་ལ་ཐིམ་པས་སྤྱི་གཙུག་ན་ཕའི་ཁུ་བའི་ཐིག་ལེ་ཡོད་པ་དང༌། ལྟེ་བ་ན་མའི་ཁྲག་གི་ཐིག་ལེ་ཡོད་པ་གཉིས་སྙིང་གར་རྩ་ཨ་ཝ་དྷཱུ་ཏཱིའི་ནང་དུ་འདུས་པས། དེའི་དུས་སུ་ཆོས་ཀྱི་སྐུ་སྤྲོས་པ་ཐམས་ཅད་དང་བྲལ་བ་རྒྱུད་ལ་སྐྱེ་སྟེ། གསང་སྔགས་ཀྱི་དབང་དུ་བྱས་ན་འཆི་བ་འོད་གསལ་ཆོས་ཀྱི་སྐུ། ཕ་རོལ་དུ་ཕྱིན་པའི་དབང་དུ་བྱས་ན་འཆི་བ་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱའོ། ། དེའི་དུས་སུ་འཆི་ཁ་མའི་གདམས་ངག་ཟབ་མོ་ཞིག་ཡོད་ན་ཆོས་ཀྱི་སྐུ་ལ་ཆོས་ཀྱི་སྐུར་ངོ་ཤེས་པས། འཆི་ཁ་དེ་ཉིད་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ནས་རྣམ་ཤེས་སྤྱི་གཙུག་ནས་ཕྱུང་སྟེ་ལོངས་སྤྱོད་རྫོགས་སྐུའི་ཞིང་ཁམས་སུ་འགྲོ་བར་འགྱུར་རོ། ། དེའི་རྟགས་སུ་ཕའི་ཁུ་བ་ཐིག་ལེ་སྣ་བུག་ན་ཚུར་འབྱུང༌། མའི་ཁྲག་གི་ཐིག་ལེ་གསང་བའི་རྡོ་རྗེའི་ལམ་དུ་འབྱུང་ངོ༌། །
དེའི་དུས་སུ་འཆི་ཁ་མའི་གདམས་ངག་མེད་ན་སྲིད་པ་བར་དོར་འགྲོ་སྟེ། དེའི་དུས་སུ་ཡང་སྣང་བ་ཚུར་འདུས་པས་རླུང་སོང༌། དེ་ཉིད་སྲོག་འཛིན་པའི་རླུང་ཞེས་བྱ། མཆེད་པ་ཚུར་འདུས་པས་མེ་དང་མཉམ་དུ་གནས་པའི་རླུང་ཐོབ་པ་ཚུར་འདུས་པས་ཁྱབ་བྱེད་ཀྱི་རླུང་འོད་གསལ་ཚུར་འདུས་པས་མ་རིག་པར་སོང་བ་དང༌། རླུང་གསུམ་གྱི་རྩ་བ་མ་རིག་པས་བཅིངས་ནས་དེ་ལ་རྣམ་ཤེས་ཞོན་ཏེ། སྒོ་དགུའི་བུ་ག་རབ་འབྲིང་གང་རུང་ནས་རྣམ་ཤེས་འབྱུང་སྟེ། སྲིད་པའི་བར་དོར་རྣམ་ཤེས་འགྲོ་བར་འགྱུར་རོ། ། ཚེ་འདིར་རླུང་བསྒོམས་ན་མཐོ་རིས་དང་ངན་སོང་གར་འགྲོ་ཡང་རྣམ་ཤེས་དབང་ཆེ་སྟེ། རླུང་མ་བསྒོམས་ན་རླུང་དབང་ཆེ་རྣམ་ཤེས་དབང་ཆུང་བ་སྟེ། དེ་ཡང་དཔེར་ན་རྟ་འདུལ་སྦྱང་བྱས་པ་དང་མ་བྱས་པ་ལ་ཞོན་པ་དང་འདྲའོ། །
རྒྱུད་འདིར་སྲིད་པའི་བར་དོར་མཁའ་སྤྱོད་དུ་འགྲོ་བར་གསུངས་ཏེ། རྒྱུ་གང་གིས་ཞེ་ན། རྒྱུད་འདིར་དབང་བཞི་རྫོགས་པར་བསྐུར་ནས། དམ་ཚིག་མ་ཉམས་ན་བསྐྱེད་རྫོགས་མ་བསྒོམས་ཀྱང་མཁའ་སྤྱོད་དུ་འགྲོ་སྟེ། དེ་ཡང་རྣམ་པར་ཤེས་པ་བར་མ་དོར་འདུག་པའི་དུས་སུ་སྲོག་འཛིན་པའི་རླུང་གིས་རྒྱུ་བྱས། མ་རིག་པས་རྐྱེན་བྱས་ནས་ནམ་མཁའ་ལས་བྲག་རྡིབ་པ་ལྟ་བུའི་སྒྲའི་སྣང་བ་འབྱུང་བ་དེ་ལ་བྲེད་པས་ཉེ་དུ་འབྲེལ་བའི་རྩར་བྲོས་པ་དང༌། ཉེ་དུ་འབྲེལ་པས་ངོ་མ་ཤེས་ཏེ་དེར་བར་དོའི་རྣམ་ཤེས་ཡིན་པར་ངོ་ཤེས་པ་དང༌། ངན་སོང་གསུམ་གྱི་སྡུག་བསྔལ་དྲན། དེར་གསང་མཚན་འདོགས་མཁན་གྱི་རྡོ་རྗེ་སློབ་དཔོན་དྲན་ནོ། ། དེ་ནས་སློབ་དཔོན་གྱིས་དཔལ་འཁོར་ལོ་སྡོམ་པའི་དཀྱིལ་འཁོར་དུ་དབང་བསྐུར་བ་དྲན་ནས།
དཀྱིལ་འཁོར་གྱི་ལྷ་ཚོགས་ལ་སྐྱབས་འགྲོ་བྱས་པ་དང༌། ཞལ་སྟོན་པར་འགྱུར་ཏེ། དེ་ནས་མཁའ་སྤྱོད་དུ་འགྲོ་བར་འགྱུར་རོ། ། དཔལ་འཁོར་ལོ་སྡོམ་པའི་ལམ་འདིར་མ་ཞུགས་པ་རྣམས་མའི་མངལ་དུ་འཇུག་སྟེ། དེ་ཡང་བར་དོའི་སྣང་བ་ལ་མི་གཅེར་བུ་ཆར་པས་འདས་པ་ལྟ་བུའི་སྣང་བ་འབྱུང་སྟེ། དེའི་དུས་སུ་མའི་མངལ་ལ་ཁང་བཟང་གི་སྣང་བ་འབྱུང་ལ། དེ་ཡང་ཕ་མ་གཉིས་ནད་མེད་པ་ཁུ་ཁྲག་དང་ལྡན་པའི་དུས་སུ་ཕའི་རྣམ་པར་སྣང་མཛད་ཀྱི་ལམ་དུ་རྣམ་ཤེས་ཞུགས་ཏེ་ཁུ་བ་འབྲུ་གསུམ་སྒྲ་དང་བཅས་པ་དང༌། མའི་ཁྲག་གི་ཐིགས་པ་གསུམ་སྒྲ་དང་བཅས་པའི་ནང་དུ་རྣམ་ཤེས་གྲིལ་ཏེ། ཞག་བདུན་ཟག་མེད་ཀྱི་བདེ་བ་དང་ཞག་བདུན་ཕྲག་དང་པོ་ལ་མེར་མེར་པོ། གཉིས་པ་ལ་ནུར་ནུར་པོ།
གསུམ་པ་ལ་ལྟར་ལྟར་པོ། བཞི་པ་ལ་གོར་གོར་པོ། ལྔ་པ་ལ་མཁྲང་འགྱུར། དྲུག་པ་ལ་ཁྱབ་འཇུག་ཉའི་གཟུགས་ཅན་ཏེ། དེའི་དུས་སུ་གཏུམ་མོའི་མེའི་དྲོད་ཅན་རི་དྭགས་ཨེ་ཎ་ལའི་མིག་ལྟ་བུ་ཞིག་འཆགས། བདུན་པ་ལ་ཁྱབ་འཇུག་རུས་སྦལ་གྱི་གཟུགས་ཅན་ཏེ། དཔུང་མགོ་གཉིས་དང༌། བརླ་གཉིས། མགོ་དང་ལྔ་འབུར་གྱིས་འབྱུང་ངོ༌། ། དེའི་དུས་སུ་བུ་ཡིན་ན་མའི་ཚིག་པ་ལ་ཁ་བལྟས་ནས་མ་ལ་འདོད་ཆགས་སྐྱེ་ལ།
ཕ་ལ་ཞེ་སྡང་སྐྱེ། བུ་མོ་ཡིན་ན་མའི་ཚིག་པ་ལ་རྒྱབ་བསྟན་ནས་མ་ལ་ཞེ་སྡང་སྐྱེས་ལ་ཕ་ལ་འདོད་ཆགས་སྐྱེའོ། ། དེ་ལ་ཡང་རྩ་དང་པགས་པ་དང༌། ཤ་དང་གསུམ་སྤྱི་བོ་ནས་ཡས་མར་འཆགས་པ་དང༌། རུས་པ་དང་རུས་མདུད་དང༌། ཆུ་བ་དང༌། ཆུ་རྒྱུས་རྣམས་རྐང་མཐིལ་ནས་མས་ཡར་ཆགས་པ་དང༌། སྤྱིར་རྩ་ལ་དབྱེ་ན་སྟོང་ཕྲག་བདུན་ཅུ་རྩ་གཉིས་དང༌། བསྡུ་ན་བརྒྱ་ཉི་ཤུ་དང༌། ཤིན་ཏུ་བསྡུ་ན་ལ་ལ་ནཱ།
ར་ས་ནཱ། ཨ་ཝ་དྷཱུ་ཏཱི་གསུམ་སྟེ། སྤྱི་བོར་མདུད་པའི་ཚུལ་དུ་ཆགས་པས་སུམ་ཅུ་སོ་གཉིས། དེ་ནས་ལ་ལ་ནཱ་གཡོན་ན་མར་སོང༌། ར་ས་ནཱ་གཡས་ན་མར་སོང༌། ཨ་ཝ་དྷཱུ་ཏཱི་དབུས་ན་མར་སོང་བ་མགྲིན་པར་མདུད་པའི་ཚུལ་དུ་ཆགས་པས་དབུས་སུ་རྩ་འདབ་བཞི། འདབ་མ་རེ་ལ་འདབ་ཆུང་གསུམ་གསུམ་སྟེ་བཅུ་གཉིས། དབུས་ཀྱི་དང་བཅུ་དྲུག་གོ ། ཡང་ལ་ལ་ནཱ་གཡོན་དང༌། ར་ས་ནཱ་གཡས་དང༌།
ཨ་ཝ་དྷཱུ་ཏཱི་དབུས་ན་སྔར་ལྟར་སོང་སྟེ། སྙིང་གར་མདུད་པའི་ཚུལ་དུ་ཆགས་པས་རྩ་པདྨ་འདབ་མ་བརྒྱད་པ་དང༌། ཡང་གོང་བཞིན་དུ་མར་སོང་བ་ལྟེ་བར་མདུད་པའི་ཚུལ་དུ་ཆགས་པས། འདབ་མ་བརྒྱད་འདབ་ཆུང་རེ་ལ་འདབ་ཆུང་བདུན་བདུན་ཏེ་ལྔ་བཅུ་རྩ་དྲུག་སྔར་གྱི་འདབ་བརྒྱད་དེ་དྲུག་ཅུ་རྩ་བཞིར་འཆགས་སོ། ། ཡང་སྔ་མ་ལྟར་མར་སོང་བས། དེ་རྣམས་ཀྱང་གསེར་གྱི་ཐུར་མ་གཤིབས་པ་བཞིན་དུ་སོང་སྟེ། ལྟེ་བ་ནས་སོར་བཞིའི་འོག་ཏུ་འདུག་པས། ཁ་ཁྭ་མུ་ཁ་བྱ་རོག་གིས་གདོང་ཞེས་བྱ་བ་ཟུར་གསུམ་པ་ཅིག་ཏུ་ཆགས་སོ། ། དེ་ནས་ཡང་ལྟེ་བའི་འོག་ནས་ར་ས་ནཱའི་ཡལ་ག་གཅིག་དྷཱུ་ཏཱིའི་ནང་དུ་ཟུག་པ་དང་དེས་ཁྲག་ཐུར་དུ་རྒྱུར་མི་སྟེར་ཏེ། དེ་ནི་རྩ་དུང་ཅན་མ་ཞེས་བྱའོ། །
ཡང་ལ་ལ་ནཱའི་ཡལ་ག་གཅིག་ཟུར་དུ་ཟུག་པས་དྲི་ཆུ་ཐུར་དུ་འཕུལ་པའི་རླུང་རྒྱུའོ། ། གཡོན་ལ་ལ་ནཱའི་ཡལ་ག་གཅིག་དྷཱུ་ཏཱིའི་ནང་དུ་ཟུག་སྟེ་བྱང་སེམས་ཀྱི་ཐིག་ལེ་འབབ་ཏུ་མི་སྟེར། ཡང་ཡལ་ག་གཅིག་ཐུར་དུ་ཟུག་སྟེ་དྲི་ཆེན་ཐུར་དུ་འཕུལ་བའི་རླུང་རྒྱུ་བར་བྱེད་དོ། ། དེ་ནས་གསང་བའི་རྡོ་རྗེའི་རྩ་བར་རྩ་དེ་གསུམ་ལུ་གུ་རྒྱུད་ཀྱི་ཆིངས་སུ་ཆགས་པས་རྩའི་རྒྱལ་པོ་བ་ལང་མིག་ཅེས་བྱའོ། ། དེ་ནས་ནས་གསུམ་བཅལ་བའི་སར་རིན་པོ་ཆེའི་གཞལ་ཡས་ཁང་ངོ༌། ། དེ་ནས་ཡང་ནས་གསུམ་བཅལ་བའི་སར་རྩ་འདབ་མ་ཁ་གསུམ་པའོ། ། དེས་ལ་ལ་ནཱ་དང༌། ར་ས་ནཱ་གཉིས་དེར་ཟད་ནས། དེ་ནས་ཨ་ཝ་དྷཱུ་ཏཱི་གསང་བའི་རྡོ་རྗེའི་རྩེ་མོ་ལ། རྩའི་རྒྱལ་པོ་གཞུ་ཅན་གྱི་དབྱིབས་ལྟ་བུར་ཆགས་ཏེ།
དེ་ཡང་ལེའུ་ལྔ་བཅུ་རྩ་གཅིག་པ་ལས། ཕ་རོལ་ཕྱིན་བཅུའི་ས་རྣམས་ལ། ། རྣལ་འབྱོར་མ་ཡི་ཀླ་ཀློའི་སྐད། ། པུ་ལ་སོགས་པ་ཅི་གསུངས་པ། ། ཕྱི་ནང་བདག་ཉིད་ཅན་དུ་བསམ། ། ཞེས་འབྱུང་བས། ཕྱི་བསྐྱེད་པའི་རིམ་པ་དང༌། ནང་རྫོགས་པའི་རིམ་པ་གཉིས་སྤྲད་ན། སྤྱི་བོ་བདེ་ཆེན་གྱི་འཁོར་ལོ་ན་རྩ་འདབ་སུམ་ཅུ་སོ་གཉིས་ཡོད་པ་དེ་ལ། རྩ་གསུམ་པོ་ནི་རྩའི་འཁོར་ལོ་བྱེད་མཁན་ཡིན་པ་དང༌།
ཤུལ་གྱི་ཉི་ཤུ་རྩ་བཞི་ནི་རྩ་རྣམས་ཕྱི་བསྐྱེད་པའི་རིམ་པའི་དབང་དུ་བྱས་ན་མཁའ་འགྲོ་མ་ཉི་ཤུ་རྩ་བཞི། ཤེས་རབ་མའིའོ། ། ཡང་ཕྱི་བསྐྱེད་པའི་རིམ་པའི་དབང་དུ་བྱས་ན་དཔའ་བོ་ཉེར་བཞི། ནང་རྫོགས་པའི་རིམ་པའི་དབང་དུ་བྱས་ན་རྩ་ཉེར་བཞིའི་ནང་ནས་བྱང་སེམས་ཀྱི་ཐིག་ལེ་འབབ་པ་ཐབས་སོ། ། ལྷག་མའི་རྩ་ལྔ་པོ་ནི་མིག་གཉིས་ལ་རྩ་འཁྲིས་མ། རྣ་བ་གཉིས་ལ་རྩ་འཁྲིས་གསུམ་མ། སྣ་ལ་རྩ་བདུད་རྩིའི་བུ་མོ། ཁ་ལ་རྩ་བདུད་འདྲལ་མ། ཆུ་སོ་དང་བཤང་ལམ་དུ་རྩ་ཁྱི་གདོང་མ་སྟེ། ཕྱི་བསྐྱེད་རིམ་གྱི་དབང་དུ་བྱས་ན་སྒོ་མཚམས་མ་བརྒྱད་ལ་ཡབ་མེད་པ་དང༌།
ནང་རྫོགས་རིམ་གྱི་དབང་དུ་བྱས་ན་བདུད་རྩི་མི་འབབ་སྟེ། མི་གཙང་བའི་རྫས་འབབ་པའོ། ། ཕྱི་བསྐྱེད་རིམ་གྱི་དབང་དུ་བྱས་ན་བདེ་ཆེན་གྱི་འཁོར་ལོའི་དབུས་ན་དཔལ་ཧེ་རུ་ཀའོ། ། ནང་རྫོགས་རིམ་གྱི་དབང་དུ་བྱས་ན་སྙིང་ག་ཆོས་ཀྱི་འཁོར་ལོའི་ནང་ན་ཧེ་རུ་ཀའི་རྩ་ཆུ་ཤིང་གི་སྙེ་མ་ལྟ་བུའོ། ། ཕྱི་བསྐྱེད་རིམ་གྱི་དབང་དུ་བྱས་ན་ཡུམ་རྡོ་རྗེ་ཕག་མོ། ནང་རྫོགས་རིམ་གྱི་དབང་དུ་བྱས་ན་གཏུམ་མོའི་མེའི་འཁོར་ལོ་ལྟེ་བའི་འོག་གི་རྩ་ཁ་ཁྭ་མུ་ཁ་ཟུར་གསུམ་མོ། ། ཕྱི་བསྐྱེད་རིམ་ལ་མཁའ་འགྲོ་མ་བཞི་ལ་ཡབ་མེད་པ། ནང་རྫོགས་རིམ་ལ་སྙིང་གའི་ཕྱོགས་བཞིའི་རྩ་བཞི་ནས་བྱང་སེམས་ཀྱི་བདུད་རྩི་མི་འབབ་པར་འབྱུང་བ་ལྔའི་རླུང་རྒྱུ་བའོ། ། ཕྱི་བསྐྱེད་རིམ་གྱི་དབང་དུ་བྱས་ན་མཚམས་ན་ཐོད་པ་བདུད་རྩིས་གང་བ་བཞི། ནང་རྫོགས་རིམ་གྱི་དབང་དུ་བྱས་ན་མཚམས་བཞིའི་རྩ་ནས་བདུད་རྩི་ལྔ་འབབ་པའོ། །
དེ་ཡང་སྤྱིར་རྩ་ལ་འདོད་ལུགས་རྣམ་པ་ལྔ་སྟེ། པཎྜི་ཏ་ཁ་ཅིག་རྩ་ཐམས་ཅད་ཐང་ཤིང་ལྟ་བུར་འདོད་པ་དང༌། ཁ་ཅིག་ཐམས་ཅད་གདུགས་ལྟ་བུར་འདོད་པ་དང༌། ཁ་ཅིག་ཐགས་བརྒྱངས་པ་ལྟ་བུར་འདོད་པ་དང༌། ཁ་ཅིག་ཐམས་ཅད་གྲུ་བུ་དྲིལ་བ་ལྟ་བུར་འདོད་པ་དང༌། ཁ་ཅིག་ཐམས་ཅད་སྐྲ་ཤད་འཛིངས་པ་ལྟ་བུར་འདོད་པ་ལས། སློབ་དཔོན་གནས་ལྔ་རིག་པ་གྲུབ་ཐོབ་ཆེན་པོ་དཔལ་ནཱ་རོ་ཏ་པའི་གསུང་གིས། རྩ་དེ་ཐམས་ཅད་ཀྱང་གང་ཟག་གཅིག་གི་ལུས་ལ་ཚང་སྟེ། པཎྜི་ཏ་དེ་རྣམས་ཐམས་ཅད་ཀྱིས་ཀྱང་རྩའི་ཕྱོགས་རེ་ལས་མ་རྟོགས་པ་ཡིན་གསུང༌། དེ་ཡང་རྩ་ཐང་ཤིང་ལྟ་བུར་འདོད་པ་རྣམས་ཀྱིས་ནི་རྩའི་ཟུགས་ཙམ་ཞིག་རྟོགས་པ་ཡིན་ཏེ།
ལྟེ་བར་ཟུག་ནས་ཡོད་པ་དེའི་ཡལ་ག་རྣམས་གྱེན་དུ་ཕྲབ་ཕྲབ་སོང་བས་སྙིང་ག་ཆོས་ཀྱི་འཁོར་ལོར་ཟུག་པའོ། ། དེ་ནས་ཡལ་ག་རྣམས་གྱེན་དུ་ཕྲབ་ཟེར་སོང་བས་མགྲིན་པ་ལོངས་སྤྱོད་ཀྱི་འཁོར་ལོར་ཟུག དེ་ནས་ཡང་ཡལ་ག་རྣམས་གྱེན་དུ་སོང༌། སྤྱི་བོ་བདེ་ཆེན་གྱི་འཁོར་ལོར་སོང་བས་དེ་རྟོགས་པའོ། ། གདུགས་ལྟ་བུར་འདོད་པ་རྣམས་ཀྱིས་རྩའི་དབྱིབས་རྟོགས་པ་སྟེ། དེའང་ལྟེ་བའི་རྩའི་ཡལ་ག་རྣམས་གྱེས་པ་གདུགས་ཁ་གྱེན་ལ་བསྟན་པ་ལྟ་བུར་ཡོད་པ་དང༌། སྙིང་གའི་རྩའི་ཡལ་ག་རྣམས་གྱེས་པ་གདུགས་ཁ་ཐུར་དུ་བསྟན་པ་ལྟ་བུར་ཡོད་པས། དེ་གཉིས་གདུགས་ཁ་སྤྲད་པ་ལྟ་བུའོ། ། དེ་བཞིན་དུ་མགྲིན་པ་དང་སྤྱི་བོ་ཁ་སྤྲད་ལྟ་བུར་ཡོད་པས་དེ་གཉིས་རྟོགས་པའོ་གསུང༌། ཐགས་ལྟ་བུར་འདོད་པ་རྣམས་ཀྱིས་ནི་རྩའི་ཚད་རྟོགས་པ་ཡིན་ཏེ།
སྤྱི་བོ་ནས་རྐང་མཐིལ་གྱི་བར་དུ་རྩ་རྣམས་ཐགས་བརྒྱངས་པ་ལྟར་ཡོད་པས་དེ་རྟོགས་པའོ། ། གྲུ་བུ་ལྟ་བུར་འདོད་པ་རྣམས་ཀྱིས་ནི། རྩ་རྣམས་ཀྱི་ནང་ན་བྱང་ཆུབ་ཀྱི་སེམས་ཡོད་པས། དེས་ལུས་ལ་གྲུ་བུ་བཅིངས་པ་བཞིན་དཀྲིས་པ་དེ་རྟོགས་པའོ། ། སྐྲ་ཤད་ལྟ་བུར་འདོད་པ་རྣམས་ཀྱིས་ནི་རྩའི་འབྲེལ་རྟོགས་པ་སྟེ། རྩ་རྣམས་སྤྱི་བོ་ནས་རྐང་མཐིལ་གྱི་བར་དུ་སྐྲ་ཤད་འཛིངས་པ་བཞིན་ཕར་འབྲེལ་ཚུར་འབྲེལ་དུ་ཡོད་པའོ། ། དེས་ཡི་གེ་བྷ་གའི་དཀྱིལ་འཁོར་རམ། རྩའི་ཚོགས་སོང་ནས། ད་ནི་བྱང་ཆུབ་ཀྱི་སེམས་ཐིག་ལེའི་དཀྱིལ་འཁོར་ནི། མའི་མངལ་དུ་ཕའི་ཁུ་བ་འབྲུ་གསུམ་དང༌།
མའི་ཁྲག་གི་ཐིགས་པ་འབྲུ་གསུམ་གྱི་ནང་དུ་རྣམ་པར་ཤེས་པ་གྲིལ་ཏེ་ཕའི་ཁུ་བ་ཐིགས་པ་གཅིག་དང༌། མའི་ཁྲག་ཐིགས་པ་གཅིག་ལུས་སུ་འགྱུར་ལ། ཕའི་ཁུ་བ་ཐིགས་པ་གཉིས་དང༌། མའི་ཁྲག་ཐིགས་པ་གཉིས་སྙིང་ག་ཆོས་ཀྱི་འཁོར་ལོའི་དབུས་སུ་ཨ་ཝ་དྷཱུ་ཏཱིའི་ནང་དུ་འདྲེས་ནས་གཅིག་ཏུ་གནས་ཏེ། སྟེང་གི་སྣ་བུག་གི་རླུང་ཐུར་དུ་ལོག་པས་དེ་ལ་ཟིན་པ་དང༌། ཐུར་སེལ་གྱི་རླུང་གཉིས་ཀྱང་གྱེན་དུ་ལོག་པས་དེ་ལ་ཟིན་ཏེ། དཔེར་ན་ལྕགས་སྐམ་པས་བཟུང་བ་ལྟ་བུའོ། ། རླུང་ཕྱི་ནང་དུ་མི་རྒྱུ་བས་དེའི་ཡོན་ཏན་གྱིས་འཚུབས་ནས་མི་འཆི་བ་དང༌། ཟས་བཟའ་མི་དགོས་པ་དང༌། བདེ་བའི་ཏིང་ངེ་འཛིན་ཡོད་པ་དང༌།
མངོན་ཤེས་ཕྲ་མོ་ཡང་ཡོད་པའོ། ། དེ་ནས་མས་སྤྱོད་ལམ་ཐང་ཅིག་བྱས་ཤིང་ཟས་ཐང་ཅིག་ཟོས་པས། ཟླ་བ་ཧྲིལ་པོ་དགུ་ངོ་དང་བཅུ་ན་མའི་མངལ་ནས་ཕྱིར་འབྱུང་སྟེ། དེ་ཡང་མངལ་སྒོར་མགོ་ཉུག་བྱུང་བ་དང༌། དེའི་དུས་སུ་ཕྱི་རླུང་སྣ་བུག་ཏུ་ཞུགས་པས་གྱེན་དུ་རྒྱུ་བའི་རླུང་གཉིས་བསྡུས་ཏེ། ཕ་མ་གཉིས་ཀྱི་ཁུ་ཁྲག་གི་ཐིག་ལེ་བྱེ་ནས། ཕའི་ཐིག་ལེ་གཉིས་པོ་གྱེན་དུ་རྒྱུ་བའི་རླུང་གིས་སྤྱི་གཙུག་ཏུ་བསྐྱལ་བ་དང༌། ཡང་རླུང་ནང་དུ་རྔུབས་པའི་དུས་སུ་འོག་ཐུར་སེལ་གྱི་རླུང་གིས་མའི་ཁྲག་གི་ཐིགས་པ་གཉིས་པོའི་གཅིག་ལྟེ་བའི་འོག་གི་གཏུམ་མོ་མེའི་དྲོད་ཅན་གྱི་གནས་སུ་བསྐྱལ་པས་གྲོལ་ལམ་གྱི་སྣ་ཟིན་པ་དང༌། ཐིགས་པ་གཅིག་གསང་བའི་རྡོ་རྗེའི་རྐེད་པར་རྩ་རིན་པོ་ཆེའི་གཞལ་ཡས་ཁང་དུ་བསྐྱལ་པས་ཆགས་ལམ་གྱི་སྣ་ཟིན་པའོ། ། དེ་ནས་ཟས་ཟོས་པས་སྤྱི་བོར་ཕའི་ཁུ་བའི་ཐིག་ལེ་འཕེལ་བས་བཞི་དང༌།
མགྲིན་པར་ཐིག་ལེ་ལས་ལྟེ་བའི་འོག་གི་གཏུམ་མོའི་ཡེ་ཤེས་ཀྱི་མེས་གཅིག་བསྐམས་པས་གསུམ་དང༌། སྙིང་གར་གཏུམ་མོས་གཉིས་བསྐམས་པས་གཉིས་དང༌། ལྟེ་བར་གསུམ་བསྐམས་པས་གཅིག་གོ ། དེ་ཡང་རྒྱུའི་སྐུ་བཞི་དང༌། ལམ་གྱི་སྐུ་བཞི་དང༌། འབྲས་བུའི་སྐུ་བཞིའོ། ། དེ་ལ་རྒྱུའི་སྐུ་བཞི་ནི། ལྟེ་བའི་གཅིག་པོ་སྤྲུལ་པའི་སྐུ་དང༌། སྙིང་གའི་གཉིས་པོ་ཆོས་ཀྱི་སྐུ་དང༌། མགྲིན་པའི་གསུམ་པོ་ལོངས་སྤྱོད་རྫོགས་པའི་སྐུ་དང༌།
སྤྱི་བོའི་བཞི་པོ་བདེ་བ་ཆེན་པོའི་སྐུའོ། ། དེ་ནས་ཐིག་ལེ་འཕེལ་བས་གཡོན་གྱི་རྩ་ལ་ལ་ནཱའི་ནང་ན། ཨཱ་ལི་བཅུ་དྲུག་གི་ཚུལ་དུ་མགོ་ཐུར་དུ་བསྟན་ནས་གནས་པ་ནི་མྱ་ངན་འདས་པ་བསྐྱེད་པའི་རྩ་ཡིག་གམ་ཐིག་ལེ་སྟེ། ལས་གསུམ་བྱེད། དེ་ཡང་རྣལ་འབྱོར་པའི་ལས་ནི་ཐིག་ལེ་ལ་བརྟེན་ནས་བསྒོམ་པས་བདེ་བ་སྐྱེ། བདེ་བ་ལ་བརྟེན་ནས་སྟོང་པ་ཉིད་རྒྱུད་ལ་སྐྱེའོ། ། འཇིག་རྟེན་པའི་ལས་ནི་སོ་དང་སེན་མོ་ལ་སོགས་པ་ནང་གི་ཁམས་ཉི་ཤུ་རྩ་བཞི་བསྐྱེད་པ་དང༌། འཕེལ་འགྲིབ་བྱེད་པའི་ལས་ནི་སྤྱི་བོ་ནས་པུས་མོའི་བར་དུ་ཉིན་ཞག་ཕྲུགས་གཅིག་ལ་རླུང་དགུ་བརྒྱ་པ་ཕྲག་ཉེར་བཞིའི་བར་དུ་འཕེལ་འགྲིབ་བྱེད་པ་སྟེ། དེ་ཡང་གཡས་ར་ས་ནཱའི་ནང་ནས་ཀཱ་ལི་སུམ་ཅུ་སོ་གཉིས་ཀྱི་ཚུལ་དུ་མགོ་གྱེན་དུ་བསྟན་ནས་གནས་ཏེ། བྱེད་པའི་ལས་འཁོར་བ་བསྐྱེད་པའི་ཐིག་ལེའོ། །
ཨཱ་ལི་དང་ཀཱི་ལི་དངོས་པོ་ལ་གནས་སམ་ཞེ་ན་མི་གནས་ཏེ། འོན་ཀྱང་དེ་ལྟར་སྟོན་པ་ནི་ཐ་མལ་གྱི་རྣམ་རྟོག་བརྟན་པར་བྱས་ནས་འཇོམས་པ་དང༌། མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བསྒྲུབ་པའི་ཕྱིར་ཏེ། དེ་ཡང་གཡོན་གྱི་རྩ་ལ་ལ་ནཱའི་ནང་གི་བྱང་སེམས་ཨཱ་ལི་བཅུ་དྲུག་གི་ཚུལ་དུ་ཡོད་པ་དེ་ཉིས་འགྱུར་དུ་བཏང་བས་མཚན་བཟང་པོ་སུམ་ཅུ་རྩ་གཉིས་ཀྱི་རྒྱུའོ། ། གཡས་ཀྱི་ར་ས་ནཱའི་ནང་ན་ཀཱ་ལི་སོ་བཞི་རིང་པོ་གཉིས་ཏེ། སོ་དྲུག་ཐུང་ངུ་གཉིས་ཏེ་སོ་བརྒྱད། ཡ་ལ་གཉིས་ཏེ་བཞི་བཅུ་ཐམ་པའོ། ། དེ་ཉིས་འགྱུར་དུ་བཏང་བས་དཔེ་བྱད་བཟང་པོ་བརྒྱད་ཅུའི་རྒྱུའོ། ། རྒྱུའི་དུས་ན་སྐུ་བཞི།
མཚན་བཟང་པོ་སུམ་ཅུ་སོ་གཉིས། དཔེ་བྱད་བཟང་པོ་བརྒྱད་ཅུ་ཚང་བ་ནི་ཐིག་ལེའི་དཀྱིལ་འཁོར་རོ། ། དེ་ནས་རླུང་གི་དཀྱིལ་འཁོར་ནི། སྤྱིར་རླུང་ལ་དབྱེ་ན་ཉི་ཁྲི་ཆིག་སྟོང་དྲུག་བརྒྱ། བསྡུ་ན་རྩ་བའི་རླུང་ལྔ། ཡན་ལག་གི་རླུང་ལྔ་སྟེ་བཅུ་དང༌། ཤིན་ཏུ་བསྡུ་ན་འབྱུང་བ་ལྔའི་རླུང་ལྔ་རུ་བསྡུའོ། ། དེ་ཡང་གནས་པ་སྙིང་ག་ཆོས་ཀྱི་འཁོར་ལོ་ན་གནས་ཏེ། རྒྱུ་བ་ནི་ལྟེ་བ་སྤྲུལ་བའི་འཁོར་ལོ་ནས་རྒྱུའོ། ། དེ་ཡང་དང་པོ་ལྟེ་བའི་ཤར་ཕྱོགས་ནས་འབྱུང་བ་ཆུའི་རླུང་ཁ་དོག་དཀར་པོ་རྒྱུ་སྟེ།
སྙིང་ག་ཆོས་ཀྱི་འཁོར་ལོའི་བྱང་ཕྱོགས་ནས། མགྲིན་པ་ལོངས་སྤྱོད་ཀྱི་འཁོར་ལོའི་ནུབ་ཕྱོགས་ནས། སྤྱི་བོ་བདེ་ཆེན་གྱི་འཁོར་ལོའི་ལྷོ་ཕྱོགས་ནས་སོང་བ་སྣ་བུག་གང་ཡང་རུང་བ་ནས་སོང་བ་སྣ་ནས་ཕྱིར་སོར་བཅུ་བཞི། ནང་དུ་སོར་བཅུ་དྲུག་རླུང་དགུ་བརྒྱ་པ་ཕྲག་གཅིག་གི་བར་དུ་རྒྱུའོ། ། ཡང་ལྟེ་བའི་བྱང་ཕྱོགས་སུ་འཕོས་ནས། རླུང་གི་རླུང་ཁ་དོག་ལྗང་སེར་སྙིང་གའི་ནུབ། མགྲིན་པའི་ལྷོ། སྤྱི་བོའི་ཤར་ནས་སྣའི་བར་ཤལ་ལ་འཁྲིས་ཏེ་རྒྱུའོ། ། ཡང་ལྟེ་བའི་ནུབ་ཕྱོགས་སུ་འཕོས་པ་དང༌། མེའི་རླུང་ཁ་དོག་དམར་པོ།
སྙིང་གའི་ཤར་དང༌། མགྲིན་པའི་གཡས། སྤྱི་བོའི་གཡོན་ནས་མཁུར་ཚོས་ལ་འཁྲིས་ཏེ་རྒྱུའོ། ། ཡང་ལྟེ་བའི་ལྷོ་ཕྱོགས་སུ་འཕོས་པ་དང༌། སའི་རླུང་ཁ་དོག་སེར་པོ། སྙིང་གའི་བྱང༌། མགྲིན་པའི་གཡོན། སྤྱི་བོའི་གཡས་ནས་ཐུར་དུ་རྒྱུའོ། ། ཡང་དབུས་སུ་འཕོས་པ་དང༌། ནམ་མཁའི་རླུང་ཁ་དོག་ནག་པོ།
འཁོར་ལོ་བཞིའི་གཞུང་ཤིང་ལ་འཁྲིས་ཏེ། སྣའི་དབུས་ནས་ཐད་སོར་རྒྱུའོ། ། དེ་རྣམས་ཀྱང་ཕྱིར་སོར་བཅུ་བཞི། ནང་དུ་སོར་བཅུ་དྲུག་རྒྱུ་ལ། གྲངས་ནི་དགུ་བརྒྱ་པ་ཁྲག་རེ་རེ་ཀུན་ལ་རྒྱུའོ། ། དེ་ལྟར་ལྟེ་བར་དགུ་བརྒྱ་པ་ཕྲག་ལྔ་རྒྱུས་ནས། སྙིང་ག་ཆོས་ཀྱི་འཁོར་ལོར་འཕོས་པའི་དུས་སུ། རླུང་ཨ་ཝ་དྷཱུ་ཏཱིར་རྒྱུ་སྟེ། དེ་ཡང་བཅུ་གཅིག་བཞི་ཆ་གཅིག་རྒྱུའོ། ། དེའི་རྟགས་ཀྱང་ཟི་ཐོམ་པ་དང༌།
རྣ་བར་སྒྲ་འབྱུང་ངོ༌། ། གཞན་ཡང་ཐ་མལ་པའི་བུད་མེད་དང་སྙོམས་པར་བཞུགས་པའི་དུས་དང་བརྒྱལ་བའི་དུས་དང༌། མའི་མངལ་དུ་འཇུག་པའི་དུས་དང༌། འཆི་ཁའི་དུས་དང་ལྔ་ན་རླུང་དྷཱུ་ཏཱིར་རྒྱུ་སྟེ། དེ་རྣམས་ཀྱིས་ཚེ་ཐུང་བ་དང༌། ནད་མང་བ་དང༌། རྒས་པ་དང༌། རྒུད་པར་བྱེད་པས་ངན་པའི་དུས་ཡིན་ནོ། ། བསྒོམ་པའི་དུས་སུ་དྷཱུ་ཏཱིར་རྒྱུ་བ་ནི་ཡོན་ཏན་གྱི་དུས་ཏེ། ཏིང་ངེ་འཛིན་འཕེལ་བར་བྱེད།
སྐྲ་དཀར་དང་གཉེར་མ་ཉུང་བ་དང་ཡེ་ཤེས་སྐྱེ་བར་བྱེད་པའོ། ། དེ་ཡང་སྙིང་གར་སྔ་མ་བཞིན་དུ་དགུ་བརྒྱ་པ་ཕྲག་ལྔ་རྒྱུས་ནས་མགྲིན་པར་འཕོ། དེར་ཕྲག་ལྔ་རྒྱུས་ནས་སྤྱི་བོར་འཕོ། དེར་ཕྲག་ལྔ་རྒྱུས་ནས་ཡང་ལྟེ་བར་འཕོ་སྟེ། ཕྱོགས་བཞི་དབུས་དང་ལྔར་དགུ་བརྒྱ་པ་ཕྲག་ལྔ་སྟེ། དེ་ལྟར་ན་གཞོན་པ་ལས་ལྷག རྒས་པ་ལ་མི་ཚང་བས། ལོ་ཉི་ཤུ་རྩ་ལྔ་ནས་ལྔ་བཅུ་རྩ་ལྔའི་བར་དུ་ནད་མེད་པ། བྱིས་པའམ་སྒོམ་ཆེན་མིན་པ་ཅིག་ལ་ཉིན་ཞག་ཕྲུགས་གཅིག་ལ་དགུ་བརྒྱ་པ་ཕྲག་ཉེར་ལྔ་སྟེ་ཉི་ཁྲི་ཆིག་སྟོང་དྲུག་བརྒྱ་རྒྱུ་བ་ཡིན་ནོ། ། དེ་རྣམས་ཀྱིས་རླུང་གི་དཀྱིལ་འཁོར་བསྟན་ཏེ།
དེ་ལྟར་ན་དེ་དག་གིས་ཤེས་བྱ་རྒྱུད་ཀྱི་རིམ་པས་སེམས་ཅན་ཐམས་ཅད་འཁོར་བར་འཇུག་པའི་ཚུལ་བསྟན་ཏོ། ། ད་ནི་འཁོར་བ་ལས་བཟློག་ནས་མྱ་ངན་ལས་འདས་པའི་གདམས་ངག་སྟོན་པ་ནི་བསྒོམ་བྱ་སྔགས་ཀྱི་རིམ་པས་སྟོན་ཏོ། ། འདི་ལ་བཞི་སྟེ། རྩ་ལ་བརྟེན་ཏེ་གཏུམ་མོའི་གདམས་ངག་གསུམ་དང༌། ཐིག་ལེ་ལ་བརྟེན་ཏེ་ཐིག་ལེའི་གདམས་ངག་གསུམ་དང༌། རླུང་ལ་བརྟེན་ཏེ་རླུང་གི་གདམས་ངག་གསུམ་དང༌། བསམ་མི་ཁྱབ་ལ་བརྟེན་ཏེ་ཕྱག་རྒྱ་ཆེན་པོའི་གདམས་ངག་གསུམ་མོ། ། དེ་ལྟར་བཅུ་གཉིས་ཀྱིས་གནད་དང་པོ་གཏུམ་མོའི་གདམས་ངག་ལ། དཔལ་ནཱ་རོ་ཏ་པའི་ཞལ་ནས། གཏུམ་མོ་ལ་སྤྱིར་སུམ་བརྒྱ་དྲུག་ཅུ་ཡོད་ཀྱང༌།
བསྡུ་ན་རྣམ་པ་གསུམ་སྟེ། ལྷན་ཅིག་སྐྱེས་པའི་གཏུམ་མོ་དང༌། ལམ་གྱི་གཏུམ་མོ་དང༌། སྦར་བའི་གཏུམ་མོའོ། ། དང་པོ་ནི། ལྟེ་བའི་ནང་ན་གནས་པའི་མའི་ཁྲག་ཐིགས་པ་གཅིག་པུ་དེའོ། ། གཉིས་པ་ནི་གསང་བའི་རྡོ་རྗེའི་རྐེད་པའི་ཁྲག་དེའོ། ། གསུམ་པ་ལ་གསུམ་སྟེ། ཐུགས་གསུང་སྐུའི་གཏུམ་མོའོ། ། དང་པོ་ལ་ཡང་གསུམ་ལས།
དམ་ཚིག་གི་ཕྱག་རྒྱའི་གཏུམ་མོས་དྲོད་བསྐྱེད། གཉིས་པ་ཆོས་ཀྱི་ཕྱག་རྒྱའི་གཏུམ་མོས་དྲོད་བདེ་བར་བཏང༌། གསུམ་པ་ཕྱག་རྒྱ་ཆེན་པོའི་གཏུམ་མོའི་བདེ་བ་སྟོང་པ་ཉིད་དུ་བཏང་བའོ། ། གསུང་དང་སྐུའི་གཏུམ་མོའི་དབྱེ་བ་འདིར་མི་གསུང་ངོ༌། ། གཉིས་པ་ཐིག་ལེའི་གསུམ་ནི། ཁ་དོག་ལ་བསླབ་པ་དང༌། དབྱིབས་ལ་བསླབ་པ་དང༌། འཕེན་རྒྱངས་ལ་བསླབ་པའོ། ། གསུམ་པ་རླུང་ལ་བསླབ་པ་ལ་གསུམ། ཞི་བ་དང༌།
དྲག་པོ་དང༌། དགང་དོན་དུ་བསླབ་པའོ། ། བཞི་པ་ཕྱག་རྒྱ་ཆེན་པོ་ལའང་གསུམ། བཙན་ཐབས་སུ་བསླབ་པ་དང༌། ཤེས་པ་ཞུད་དབྱུང་བ་དང༌། རྟོག་བཅས་ལ་བརྟེན་ཏེ་མི་རྟོག་པ་བསྐྱེད་པའོ། ། ཞེས་གསུང་ངོ༌། ། དེ་ལྟར་གདམས་ངག་གི་གནད་བཅུ་གཉིས་པོ་འདི་ལ། དཔལ་ནཱ་རོ་ཏ་པའི་གསུང་གིས། ཐེག་པ་ཆེན་པོ་གསང་སྔགས་ཀྱི་ལམ་དུ་འགྲོ་བ་ལ།
འབྲེལ་བ་རྣམ་པ་ལྔ་ཚང་དགོས་གསུང༌། དེ་ལ་དང་པོ་དབང་བཞི་ཡོངས་སུ་རྫོགས་པར་ཐོབ་པ་དང༌། དེ་ནས་གདམས་ངག་ཟབ་མོའི་གནད་བཅུ་གཉིས་ཤེས་པ་དང༌། དེ་རྣམས་བསྒོམས་པ་ལས་རྟགས་འབྱུང་བ་དང༌། དེ་ལམ་དུ་འགྲོ་བ་དང༌། དེ་ཡང་འབྲས་བུ་དང་འབྲེལ་པའོ། ། དེ་རྣམས་གང་བསྒོམ་ཡང་རུང་སྟེ་ལུས་སམ་གཏན་ལྔའི་སྦྱོར་བས་ཏེ། སྟེང་རླུང་དང་འོག་རླུང་བསྡེབས་ཏེ་བསྒོམས་པས་ཟིན་པའི་རྟགས་རྣམ་པ་བཞི་དང༌། བརྟན་པའི་རྟགས་རྣམ་པ་དྲུག་དང༌། འབྱོངས་པའི་རྟགས་རྣམ་པ་བཞིའོ། །
དང་པོ་ཟིན་པའི་རྟགས་རྣམ་པ་བཞི་ནི། མེའི་རླུང་ཟིན་པའི་རྟགས་དུ་བ་ལྟ་བུ་འབྱུང༌། ཆུའི་རླུང་ཟིན་པའི་རྟགས་སྨིག་རྒྱུ་ལྟ་བུ་འབྱུང༌། རླུང་གི་རླུང་ཟིན་པའི་རྟགས་མེ་ཁྱེར་ལྟ་བུ་འབྱུང༌། སའི་རླུང་ཟིན་པའི་རྟགས་སུ་མར་མེ་ལྟ་བུ་འབྱུང་ངོ༌། ། དེ་ནས་བརྟན་པའི་རྟགས་དྲུག་ནི། བཤང་ལམ་དུ་སའི་རླུང་བརྟན་པས། དེའི་རྟགས་སུ་མཚན་མོ་ཉི་མའི་དཀྱིལ་འཁོར་མཐོང་བ་དང༌། སོ་སོ་སྐྱེ་བོའི་སྣང་བ་འཁྲུལ་པ་ལ་སྤྱོད། རྣལ་འབྱོར་པའི་སྣང་བ་ཉམས་ཡིན་པས་དེའི་དུས་སུ་སྣང་བ་འདི་འཁྲུལ་དགོས་པ་ཡིན་པས།
ཉི་མ་དང་ཟླ་བར་མཐོང་བ་འཁྲུལ་པའི་རྟོག་པ་ཡིན། སངས་རྒྱས་ཀྱི་སྣང་བ་ཡེ་ཤེས་ཡིན་གསུང༌། ནང་རྣལ་འབྱོར་ཉམས་ཀྱི་སྣང་བ་ལ་ལུས་ལྕི་བ་དང༌། དཔུང་པ་ལ་སོགས་པའི་ལུས་ཐམས་ཅད་སྐྲངས་པ་སྙམ་བྱེད་པ་དང༌། རྨི་ལམ་དུ་འདྲེས་གནོན་པ་ལྟ་བུ་བྱུང་བའི་དུས་སུ་རླུང་དྷཱུ་ཏཱིར་ཆུད་པའི་རྟགས་ཡིན་པས། དེའི་དུས་སུ་མི་རྟོག་པ་སྐྱེ་སྟེ། ཕྱི་རྟགས་ནང་རྟགས་མ་མཐུན་ན་བར་ཆད་ཡིན་ལ། མཐུན་ན་བཅོམ་ལྡན་འདས་རིན་ཆེན་འབྱུང་ལྡན་གྱི་ཡེ་ཤེས་སོ། ། དྲི་ཆུའི་ནང་དུ་ཆུའི་རླུང་བརྟན་པས། དེའི་ཕྱི་རྟགས་སུ་ཉིན་མོར་ཟླ་བ་དང་སྐར་མའི་ཚོགས་མཐོང་བ་དང༌།
ནང་རྣལ་འབྱོར་གྱི་ཉམས་ཀྱི་སྣང་བ་ལ། རང་འོག་ཏུ་འགྲོ་བ་སྙམ་བྱེད་པ་དང༌། རྨི་ལམ་དུ་ཆུ་བོ་ཆེན་པོ་མཐོང་བ་ལ་སོགས་པའི་དུས་སུ་ཆུ་རླུང་དྷཱུ་ཏཱིར་ཆུད་པས་མི་རྟོག་པ་སྐྱེ་སྟེ། ཕྱི་ནང་གི་རྟགས་མ་མཐུན་ན་བར་ཆད་ཡིན་ལ། མཐུན་ན་བཅོམ་ལྡན་འདས་རྣམ་པར་སྣང་མཛད་ཀྱི་ཡེ་ཤེས་སོ། ། ཡང་གཡས་ར་ས་ནཱའི་ཡར་རྩེ་སྣ་བུག་གཡས་པའི་ཐད་སོའི་དཔྲལ་མདོ་ན་ཡོད་དེ། དེར་མེ་རླུང་བརྟན་པས་དེའི་ཕྱི་རྟགས་སུ་མེ་ཆེན་པོ་འབར་བ་མཐོང་བ་དང༌། ནང་རྣལ་འབྱོར་ཉམས་ཀྱི་སྣང་བ་ལུས་ནམ་མཁའ་ལ་འཕར་འགྲོ་བ་སྙམ་བྱེད་པ་དང༌། ལུས་དྲོད་ཚ་ཆིལ་བ་དང༌། རྨི་ལམ་དུའང་མེ་ཆེན་པོ་འབར་བ་མཐོང་བའི་དུས་སུ་མེ་རླུང་དྷཱུ་ཏཱིར་ཆུད་པའི་རྟགས་ཡིན་པས།
དེ་ལས་མི་རྟོག་པ་སྐྱེ་སྟེ། ཕྱི་ནང་གི་རྟགས་གཉིས་མ་མཐུན་ན་བར་ཆད་ཀྱི་རྒྱུ་ཡིན་ལ། མཐུན་ན་བཅོམ་ལྡན་འདས་སྣང་བ་མཐའ་ཡས་ཀྱི་ཡེ་ཤེས་སོ། ། ཡང་གཡོན་གྱི་ལ་ལ་ནཱའི་ཡར་རྩེ་སྣ་བུག་གཡོན་པའི་ཐད་སོའི་དཔྲལ་མདོ་ན་ཡོད་དེ། དེར་རླུང་གི་རླུང་བརྟན་པས་ཕྱི་རྟགས་གཞའ་ཚོན་གྱི་དཀྱིལ་འཁོར་ལྟ་བུ་འབྱུང་སྟེ། དེ་ཡང་བད་ཀན་ཤས་ཆེ་ན་དཀར་པོ་དང༌། མཁྲིས་པ་ཤས་ཆེ་ན་སེར་པོ་དང༌། ཁྲག་ཤས་ཆེ་ན་དམར་པོ་ལ་སོགས་པར་མཐོང་བའོ། ། ཁམས་འདུས་པ་ཤས་ཆེ་བའི་དུས་སུ་གཞའ་ཚོན་བཞིན་དུ་སྣ་ཚོགས་སུ་མཐོང་བ་སྟེ། རྣལ་འབྱོར་ནང་གི་ཉམས་ལ་ནམ་མཁའ་ལ་འཕོར་བ་སྙམ་བྱེད་པ་འབྱུང༌།
རྨི་ལམ་དུ་འཕུར་བ་དང༌། གཡང་ས་ཆེན་པོ་ལ་མཆོངས་པ་སྙམ་བྱེད་པའི་དུས་སུ། རླུང་གི་རླུང་དྷཱུ་ཏཱིར་ཆུད་པའི་རྟགས་ཡིན་པས་མི་རྟོག་པ་སྐྱེ་སྟེ། རྟགས་གཉིས་མ་མཐུན་ན་བར་ཆད་ཡིན་ལ། མཐུན་ན་བཅོམ་ལྡན་འདས་དོན་ཡོད་གྲུབ་པའི་ཡེ་ཤེས་སོ། ། ཡང་ར་ས་ནཱ་དང༌། ལ་ལ་ནཱ་གཉིས་ཀྱི་ཡར་རྩེ་དཔྲལ་མདོར་ཟད་པ་དང༌། ཡལ་ག་རེ་རེ་སྣའི་གཡས་གཡོན་ན་མར་ལ་ཡོང་པས་ཁར་ཟུག་པ་དང༌། ཨ་ཝ་དྷཱུ་ཏཱིའི་ཡལ་ག་དང་ལྕེ་ལྐོག་ཏུ་ཕྲད་དེ། ནམ་མཁའི་རླུང་རྩ་དབུ་མར་འཇུག་པའི་ནང་རྟགས་སུ་བྱད་སྐྲངས་པ་སྙམ་པའམ།
སྣའི་གཡས་གཡོན་ན་མར་སྦྲུལ་རྒྱུ་བ་སྙམ་པ་འབྱུང་ཞིང༌། རྣ་བའི་བུ་གར་བུང་བའི་སྒྲ་ལྟ་བུའི་སྒྲ་སྙན་པོ་འབྱུང་བ་དང༌། ལྕེའི་འོག་ཏུ་བདེ་བ་སྐྱེ་བ་དང༌། ལྟེ་བའི་འོག་ཏུ་ནམ་མཁའི་རླུང་བརྟེན་པས། ཕྱི་རྟགས་སུ་ཐིག་ལེ་ནག་པོ་སྒྲ་གཅན་གྱི་རྡོ་རྗེ་མཐོང་བ་དང༌། ནང་རྣལ་འབྱོར་ཉམས་རྟགས་སུ་ཟག་བཅས་ཀྱི་བདེ་བ་ཆེན་པོ་འབྱུང་བ་དང༌། ཟག་བཅས་ཀྱི་བདེ་བའོ་སྙམ་བྱེད་པ་དང༌། རྨི་ལམ་དུའང་ཟག་བཅས་ཀྱི་བདེ་བ་འབྱུང་བ་སྟེ། ཕྱི་ནང་གི་རྟགས་གཉིས་མ་མཐུན་ན་བར་ཆད་ཡིན། མཐུན་ན་བཅོམ་ལྡན་འདས་མི་བསྐྱོད་པའི་ཡེ་ཤེས་སོ། །
ལྟེ་བའི་འོག་ཏུ་རྩ་དུང་ཅན་མའི་གནས་སུ་ཡེ་ཤེས་ཀྱི་རླུང་བརྟན་ནས། ཕྱི་རྟགས་སུ་ནམ་མཁའ་ལ་ཨ་ཝ་དྷཱུ་ཏཱི་སྦྲུལ་མགོའི་གདེངས་ཀ་ལྟ་བུར་མཐོང་བ་དང༌། རྐྱེན་དད་པ་རླབས་པོ་ཆེ་སྐྱེས་ནས་ཡི་དམ་གྱི་ལྷ་ནམ་མཁའ་གང་བ་ཞལ་མཐོང་བའི་སྣང་བ་འབྱུང་སྟེ། དེ་ལ་ཡིད་ཆེས་པར་མི་བྱ། ཆོས་ཐམས་ཅད་སྟོང་པ་ཉིད་ལ་ལྷ་ཞེས་བྱ་བ་ག་ལ་ཡོད་སྙམ་དུ་བསམ། བདེན་ཞེན་བྱུང་ན་ནི་ཕུང་པོའི་བདུད་ཀྱིས་ཁྱེར་བ་ཡིན་གསུང༌། ནང་རྣལ་འབྱོར་གྱི་རྟགས་སུ་བདེ་བ་དང༌། སྟོང་པ་དང༌། གསལ་བའི་ཏིང་ངེ་འཛིན་འབྱུང་ཞིང༌། རྨི་ལམ་དུ་ཡང་དེ་ཉིད་འབྱུང་བའི་དུས་སུ་རླུང་རྩ་དབུ་མར་ཆུད་པས་མི་རྟོག་པ་སྐྱེ་སྟེ།
ཕྱི་ནང་གི་རྟགས་གཉིས་མ་མཐུན་ན་བར་ཆད་ཡིན་ལ། མཐུན་ན་བཅོམ་ལྡན་འདས་དྲུག་པ་རྡོ་རྗེ་འཆང་གི་ཡེ་ཤེས་སོ། ། དེ་ཡན་ཆད་ནི་ངེས་པ་ཅན་གསལ་སྣང་གི་རྟགས་སོ། ། མ་ངེས་པ་འཆོལ་བ་འཁྲུལ་སྣང་གི་རྟགས་ལ་ནི་ཅི་འབྱུང་གི་ངེས་པ་མེད་དེ། གཞན་ཡང་ལྟེ་བའི་འོག་ན་རིགས་དྲུག་གི་རྩ་ཡིག་ཡོད་དེ། དེར་རླུང་སེམས་འདུས་ན་དེ་དང་དེའི་སྣང་བ་འབྱུང་བའོ། ། དེ་བས་ན་རྟགས་འདི་རྣམས་སྔོན་ལ་གང་འབྱུང་དང་འདི་འབྱུང་གི་ངེས་པ་མེད་དེ། འོན་ཀྱང་བཤད་པའི་གོ་རིམ་ཡིན་ནོ། ། སྐྱེ་བ་སྔ་མ་ནས་ཀྱི་སྦྱངས་པ་ཅན་ལ་མགོ་བོ་ནས་རྟགས་ཐོན་པ་འོང་བ་ཡང་སྲིད་གསུང་ངོ༌། ། དེ་ནས་གསུམ་པ་འབྱོངས་པའི་རྟགས་རྣམ་པ་བཞི་ནི།
ར་ས་ནཱའི་ཡལ་ག་དྲི་ཆུ་ཐུར་དུ་འཕུལ་བའི་ཐུར་སེལ་གྱི་རླུང་གྱེན་དུ་ལོག་སྟེ། རྩ་དུང་ཅན་མའི་ནང་དུ་ཆུད་པ་དང༌། ལ་ལ་ནཱའི་ཡལ་ག་དྲི་ཆེན་ཐུར་དུ་འཕུལ་བའི་ཐུར་སེལ་གྱི་རླུང་གྱེན་དུ་ལོག་སྟེ། བྱང་ཆུབ་ཀྱི་སེམས་ཀྱི་ཐིག་ལེ་འབབ་པའི་རྩའི་ནང་དུ་ཞུགས་པས། རྩ་དེ་གཉིས་རྩེ་མོ་གྱེན་དུ་བལྟས་ཏེ་དྷཱུ་ཏཱིའི་ནང་དུ་ཡེ་ཤེས་ཀྱི་རླུང་ཟིན་ཏེ། ལྟེ་བར་འཁོར་བས་རྩ་རྡོ་རྗེ་སྐྱིལ་མོ་ཀྲུང་བཅས་པ་དང༌། ཡི་གེ་ཆའི་རྣམ་པ་ལྟ་བུའོ། ། དེའི་དུས་སུ་ལྟེ་བའི་འོག་ཏུ་རྩ་འབུར་བ་གཅིག་འབྱུང་སྟེ། ཡི་དམ་གྱི་ལྷ་ནམ་མཁའ་གང་བ་ཞལ་མཐོང་ཞིང་ཆོས་མཉན་དུ་ཡོང་བ་སྟེ། དེའི་ཕྱི་རྟགས་སུ་ལྟེ་བའི་འོག་ཏུ་འབུར་བ་དེའི་སྟེང་དུ་ལག་པའི་སོར་མོ་རྣམས་བཞག་པ་དང༌།
རང་ལྟ་བུ་བཅུ་དང༌། རང་དང་བཅུ་གཅིག་གི་ལུས་ཀྱི་བཀོད་པ་འབྱུང་ངོ༌། ། དེར་ལག་པ་ཡ་བ་གཅིག་བཞག་པས། རང་ལྟ་བུ་ལྔ་དང༌། རང་དང་དྲུག་གི་བཀོད་པ་འབྱུང་ངོ༌། ། དེར་སོར་མོ་གཅིག་བཞག་པས་རང་ལྟ་བུ་གཅིག་དང༌། རང་དང་གཉིས་ཀྱི་སྣང་བ་འབྱུང་ངོ༌། ། ནང་རྟགས་སུ་ཆུ་ལ་མི་འབྱིང་བྲག་ལ་མི་རྡུགས། མངོན་ཤེས་རྫུ་འཕྲུལ་ཡ་མ་ཟུང་སྟོན་ནུས་པ་འབྱུང་ངོ༌། ། ལྟེ་བའི་འོག་ཏུ་གཏུམ་མོ་ཡེ་ཤེས་ཀྱི་མེ་སོར་གཉིས་འབར་ནས་ཕྱིར་མཆི།
ཕྱིས་རེས་ལ་སོར་བཞི་འབར་ནས་ལྟེ་བར་སླེབ་སྟེ། ཉོན་མོངས་པའི་སྒྲིབ་པ་ཕྲ་རགས་གཉིས་ལས་རགས་པ་ལ་ཕུང་པོ་ལྔའི་རྣམ་རྟོག་ནུབ་སྟེ། ལྟེ་བའི་རྩ་མདུད་གྲོལ་ནས། ནང་རྟགས་སུ་གཏུམ་མོ་ཡེ་ཤེས་ཀྱི་མེ་རང་ཉིད་ཀྱིས་མཐོང་བར་འབྱུང་བ་དང༌། ཕྱི་རྟགས་སུ་འབྱུང་བ་རྣམ་པ་ལྔའི་རླུང་མཐོང་བར་འགྱུར་རོ། ། དེ་ཡང་ཆུའི་རླུང་ཁ་དོག་དཀར་པོ་ནམ་མཁའ་ལ་མཐོང་བས་ཞི་བའི་ལས་བསམས་པ་ཙམ་གྱིས་འགྲུབ་པ་དང༌། སའི་རླུང་སེར་པོ་ནམ་མཁའ་ལ་མཐོང་བས་རྒྱས་པའི་ལས་འགྲུབ་པ་དང༌། མེའི་རླུང་དམར་པོ་ནམ་མཁའ་ལ་མཐོང་བས་དབང་གི་ལས་འགྲུབ་བོ། ། རླུང་གི་རླུང་ལྗང་གུ་ནམ་མཁའ་ལ་མཐོང་བས་ལས་སྣ་ཚོགས་འགྲུབ་པ་དང༌། ནམ་མཁའི་རླུང་ནག་པོ་ནམ་མཁའ་ལ་མཐོང་བས།
ལྟ་སྟངས་ཀྱི་ལས་འགྲུབ་སྟེ། དེ་ཡང་མེ་ཞི་བ་དང༌། དུག་རེངས་པ་དང༌། སྟག་འཆི་བ་ལ་སོགས་པ་དང༌། ནགས་ལ་མེ་ཤོར་བ་ལྟ་སྟངས་བྱས་པས་གསོད་པ་ལ་སོགས་པ་དང༌། དུག་ཁུར་དུ་ལོངས་པ་ཟོས་ཀྱང་མི་འཆི་བ་དང༌། སྟག་དང་སེང་གེ་ལ་སོགས་པ་ལ་ལྟ་སྟངས་བྱས་པས་འཆི་ནུས་པ་དང༌། ཡང་རྨི་ལམ་དུ་སེམས་ཅན་མང་པོ་ངན་སོང་ནས་འདོན་པ་རྨི་བ་དང༌། སངས་རྒྱས་དང་ས་བཅུའི་བྱང་ཆུབ་སེམས་དཔའ་རྣམས་ལ་ཆོས་སྟོན་པ་དང༌། སེམས་ཅན་མང་པོའི་དོན་བྱེད་པ་རྨི་བའོ། །
སྤྱིར་རྒྱུད་ལས་གསུངས་པའི་ལས་ཚོགས་ཐམས་ཅད་བསྡུ་ན་རྣམ་པ་གསུམ་སྟེ། ཐུན་མོང་གི་དངོས་གྲུབ་བརྒྱད་དང༌། གྲུབ་ཆེན་བརྒྱད་དང༌། མཆོག་གི་དངོས་གྲུབ་སྐུ་བཞིའོ། ། དང་པོ་ནི། ཞི་བ་དང༌། རྒྱས་པ་དང༌། དབང་དང༌། མངོན་སྤྱོད་དང༌། དབྱེ་བ་དང༌།
བསྐྲད་པ་དང༌། དགུག་པ་དང༌། བསྒྲལ་བ་སྟེ་བརྒྱད་འགྲུབ་པའོ། ། དེ་ནས་གཉིས་པ་ནི་གཏུམ་མོ་ཡེ་ཤེས་ཀྱི་མེ་སོར་བརྒྱད་འབར་བ་ལན་གཉིས་ཕྱིར་མཆི། ཡང་སོར་བརྒྱད་འབར་ནས་སྙིང་གར་སླེབ་པའི་དུས་སུ། ཁམས་ལྔའི་རྣམ་རྟོག་ནུབ། སྙིང་གའི་རྩ་མདུད་གྲོལ། སྙིང་ལ་གནས་ལུགས་རྣམ་པ་གསུམ་ཡོད་དེ། སངས་རྒྱས་ཀྱི་སྙིང་པདྨ་འདབ་བརྒྱད་ཁ་གྱེན་དུ་བྱེ་བ་དང༌། བྱང་ཆུབ་སེམས་དཔའི་སྙིང་རྩེ་མོ་གྱེན་དུ་བལྟ་བ་དང༌།
སེམས་ཅན་གྱི་སྙིང་རྩེ་མོ་ཐུར་དུ་བལྟ་བ་སྟེ། སྙིང་གི་ལུང་ཐག་གྲོལ་ནས་སྙིང་གི་རྩེ་མོ་གྱེན་དུ་བལྟས་པ་ལ། སྙིང་གི་པདྨོ་ཁ་འབྱེད་པའི། ། ཞེས་གསུངས་ཏེ། དེའི་ཕྱི་རྟགས་སུ་མངོན་ཤེས་ལྔ་འབྱུང་ངོ༌། ། དེ་ནས་ཡང་སོར་བཅུ་དྲུག་འབར་ནས་ལན་གཉིས་ཕྱིར་ཤི ཡང་འབར་ནས་མགྲིན་པའི་རྩ་མདུད་གྲོལ་བས་མགྲིན་པའི་པདྨ་ཁ་ཕྱེ་སྟེ། སྐྱེ་མཆེད་དྲུག་གི་རྣམ་རྟོག་ནུབ་པས། ཕྱི་རྟགས་སུ་ལྕེ་བརྐྱངས་ན་དར་ལེ་བརྒན་བས་ཀྱང་སྲབ་པར་སོང་ནས་གདོང་ཁེབས་པ་དང༌། མིག་རྩ་དམར་བ་དང༌།
སེམས་ཅན་མཐོང་བ་ཐམས་ཅད་དབང་དུ་འགྲོ་བའོ། ། ནང་རྟགས་སུ་ངག་གི་དབང་ཕྱུག་འགྲུབ་སྟེ། སྡེ་སྣོད་ཀྱི་ཆོས་ཐམས་ཅད་མ་བསླབ་པར་ཤེས་པ་དང༌། བསྒོམས་བྱུང་གི་ཤེས་རབ་མཐར་ཕྱིན་ནོ། ། དེ་ནས་ཡང་འབྱོངས་པའི་རྟགས་བཞི་པ་ནི། གཏུམ་མོ་ཡེ་ཤེས་ཀྱི་མེ་འབར་བས་དཔྲལ་བའི་མདོ་དབུ་རྒྱན་གནད་འབྱེད་པའི་སྒོ་རུ་སླེབ་པའོ། ། དབུ་རྒྱན་ལ་གནད་འབྱེད་པའི་སྒོ་ཟེར་བའི་རྒྱུ་མཚན་ཅི་ཡིན་ཞེ་ན། སེམས་ཅན་འཆི་ཁར་ཅིས་ཀྱང་ཡེ་ཤེས་ཀྱི་མེ་སྨིན་མཚམས་སུ་སླེབ་ནས། དེར་ཐུག་པ་དང་སྒོ་དགུའི་བུ་ག་གང་རུང་ནས་ཕར་འགྲོ་བའོ། ། ད་རེས་ཀྱི་སྐབས་འདིར་བསྒོམས་པས་གཏུམ་མོ་ཡེ་ཤེས་ཀྱི་མེ་དཔྲལ་མདོ་དབུ་རྒྱན་དུ་ཐུག་པ་སྟེ།
སྣ་བུག་གཡས་པ་ནས་བྱུང་བ་དང༌། ཕྱོགས་བཅུའི་བདེ་བར་གཤེགས་པ་རྣམས་ཀྱི་ཤངས་བུག་གཡོན་པར་ཞུགས་ཏེ་འཁོར་ལོ་བཞིའི་རྣམ་པར་མི་རྟོག་པའི་ཡེ་ཤེས་སྤྱན་དྲངས་ནས། རང་གི་སྣ་བུག་གཡོན་པར་ཞུགས། སྤྱི་གཙུག་ཏུ་སླེབ་པ་དང༌། བསྒོམ་བྱུང་གི་ཤེས་རབ་མཐར་ཕྱིན་པའོ། ། དེ་རྣམས་ཀྱིས་བསྒོམ་བྱ་སྔགས་ཀྱི་རིམ་པ་སྟེ། བསྒོམ་པར་བྱ་བའི་ཐབས་སོ། ། དེ་ཡན་ཆད་དུ་ཡོན་ཏན་ཅི་བྱུང་ཡང་རང་གི་རྒྱུད་ཀྱིས་བསྡུས་པའི་ཡོན་ཏན་བཤད་པའོ། ། ད་ནི་སྐྱེ་ཚུལ་ཡེ་ཤེས་ཀྱི་རིམ་པ་སྟོན་པ་ནི། ཡོན་ཏན་ཅི་འབྱུང་ཐམས་ཅད་གཞན་གྱི་རྒྱུད་ཀྱིས་བསྡུས་པའི་ཡོན་ཏན་ཡིན་ལ།
དེ་ལ་གཉིས་ཏེ། ཕ་རོལ་ཏུ་ཕྱིན་པའི་དབང་དུ་བྱས་ནས་དག་པ་འཇིག་རྟེན་པའི་ཡེ་ཤེས་དང༌། འཇིག་རྟེན་ལས་འདས་པའི་ཡེ་ཤེས་སོ། ། གསང་སྔགས་ཀྱི་ལུགས་ཀྱིས་འཇུག་པ་ཀུན་རྫོབ་ཀྱི་ཡེ་ཤེས་དང༌། བཟློག་པ་དོན་དམ་པའི་ཡེ་ཤེས་གཉིས་ལས། དང་པོ་ནི། སྤྱི་བོའི་ཧྃ་ལ་གཏུམ་མོའི་མེ་ཕོག་པ་དང༌། ཧྃ་ཞུ་བའི་ཀུན་རྫོབ་བྱང་ཆུབ་སེམས་ཀྱི་ཐིག་ལེས་སོའི་མཚམས་ཡན་ཆད་གང་བས་རྟོག་བཅས་ཀྱི་དགའ་བ་སྟེ། དེའང་རྣལ་འབྱོར་ཉམས་ཀྱི་སྣང་བ་ལས་ཡུལ་དང་ཡུལ་ཅན་ཐམས་ཅད་བདེ་བར་མཐོང་ཡང༌། ཉོན་མོངས་པའི་སྒྲིབ་པ་ཆ་ཕྲ་མོས་བསྒྲིབས་ནས་མི་གསལ་བ་ཙམ་སྟེ།
ལྷའི་བུའི་བདུད་བཏུལ་བ་དང༌། དེའི་ཕྱི་རྟགས་སུ་རྡོ་རྗེ་ལྟ་བུའི་ཏིང་ངེ་འཛིན་ཆུང་ངུ་རྒྱུད་ལ་སྐྱེས་ནས་གླང་པོ་ཆེ་བརྒྱ་དང་སྟོབས་མཉམ། ནང་རྟགས་སུ་ཁམ་གྱི་ཟས་ལས་གྲོལ་ཞིང༌། ཟོས་ན་རི་རབ་ཙམ་ཡང་ཡོག མགྲིན་པ་ལོངས་སྤྱོད་ཀྱི་འཁོར་ལོ་ཡན་ཆད་ཀུན་རྫོབ་བྱང་ཆུབ་སེམས་ཀྱི་ཐིག་ལེས་གང་བས་མཆོག་དགའ་སྟེ། དེ་ལ་ཉམས་ཀྱི་སྣང་བ་ལ་ཡུལ་དང་ཡུལ་ཅན་བདེ་བར་མཐོང་བ་ལས། ཡུལ་ཉོན་མོངས་པའི་སྒྲིབ་པ་གཏན་སྤངས་ནས། ཡུལ་ཅན་ཤེས་པ་ལ་ཉོན་མོངས་པས་བསྒྲིབས་ནས་མི་གསལ་བ་ཙམ་དུ་སྒྲིབ་པ་ཆ་ཕྲ་མོ་ཡོད་དེ། ཉོན་མོངས་པའི་བདུད་བཏུལ། དེའི་ཕྱི་རྟགས་སུ་ནད་འདུ་བ་རྣམ་བཞི་ནམ་མཁའ་ལ་སྤྲིན་དེངས་པ་བཞིན་འགྲོ་ཞིང༌།
ནང་རྟགས་སུ་ཉོན་མོངས་པ་རྣམ་པ་ལྔ་གཏན་སྤོང་ངོ༌། ། ཡང་ཀུན་རྫོབ་བྱང་ཆུབ་སེམས་ཀྱི་ཐིག་ལེས་སྙིང་ག་ཆོས་ཀྱི་འཁོར་ལོ་ཡན་ཆད་གང་བའི་དུས་སུ་དགའ་བྲལ་ཏེ། ཡུལ་དང་ཡུལ་ཅན་ཐམས་ཅད་བདེ་བར་མཐོང༌། ཉོན་མོངས་པའི་སྒྲིབ་པ་ཕྲ་རགས་ཐམས་ཅད་སྤངས། ཕུང་པོའི་བདུད་བཏུལ། ཕྱི་རྟགས་སུ་འབྱུང་བ་ལྔས་མི་ཚུགས་སོ། ། གཟུགས་ཀྱི་ཕུང་པོ་ལ་འབྱུང་པ་ལྔས་མི་གནོད་པའོ། ། ཡང་ཀུན་རྫོབ་བྱང་ཆུབ་སེམས་ཀྱི་ཐིག་ལེས་ལྟེ་བ་སྤྲུལ་པའི་འཁོར་ལོ་ཡན་ཆད་གང་བས་ལྷན་ཅིག་སྐྱེས་པའི་དགའ་བ་སྟེ། ཡུལ་དང་ཡུལ་ཅན་ཐམས་ཅད་བདེ་བར་མཐོང་བ་ལས་སྟོང་པ་ཉིད་ཀྱི་རྒྱས་བཏབ་པའོ། ། འཆི་བདག་གི་བདུད་བཏུལ་ནས་ཕྱག་རྒྱ་ཆེན་པོ་ཚེའི་རིག་འཛིན་ཐོབ་སྟེ།
ཚེ་ཉི་ཟླ་དང་མཉམ་པའོ། ། དེའི་རྟགས་སུ་(Dཐུན་མོང་གི་གྲུབ་ཆེན་བརྒྱད་)འབྱུང་སྟེ། དེ་ཡང་དང་པོར་(Eནམ་མཁའ་ལ་འགྲོ་བ་དང༌། མི་སྣང་བ་དང༌། གཟུགས་སྣ་ཚོགས་སུ་བསྒྱུར་བ་དང༌། རྐང་མགྱོགས་དང༌། བཅུད་ཀྱིས་ལེན་དང༌། རིལ་བུ་དང༌། མིག་སྨན་དང༌། རལ་གྲི་དང་ས་འོག་གཅིག་ཏུ་བརྩིས་)པས།
བརྒྱད་ནི་བསམ་པ་ཙམ་གྱིས་འགྲུབ་བོ། ། དེ་ལ་ཀུན་རྫོབ་བྱང་ཆུབ་སེམས་ཀྱི་ཐིག་ལེས་གང་བྱ་བ་ཡང༌། བདེ་བའི་ཏིང་ངེ་འཛིན་གྱི་ཁྱད་པར་རྒྱུད་ལ་སྐྱེས་པ་ལ་ཐིག་ལེས་གང་བའི་ཐ་སྙད་བྱས་ལ། དོན་དམ་བྱང་ཆུབ་ཀྱི་སེམས་ཀྱི་ཐིག་ལེས་གང་བྱ་བ་ཡང་སྟོང་ཉིད་རྟོགས་པ་ལ་ཐ་སྙད་བྱས་ཀྱི། དངོས་པོ་ལ་ཀུན་རྫོབ་ཀྱི་ཐིག་ལེ་དང་དོན་དམ་གྱི་ཐིག་ལེས་གང་རྒྱུ་མེད་གསུང༌། དེ་ནས་ཡང་ཀུན་རྫོབ་བྱང་ཆུབ་སེམས་ཀྱི་ཐིག་ལེས་ལྟེ་བའི་འོག་རྩ་གསུམ་གཏུམ་མོའི་མེའི་དྲོད་ཅན་གྱི་ནང་དུ་གང་བས་ལོངས་སྤྱོད་རྫོགས་པའི་སྐུ་ནམ་མཁའ་གང་བ་ལ་ཆོས་ཉན་པ་དང༌། ཞིང་ཁམས་དཔག་ཏུ་མེད་པར་འགྲོ་བ་སྟེ། ནང་རྟགས་སུ་ལུས་ལ་འོད་ཀྱི་དཀྱིལ་འཁོར་འབྱུང་བ་དང༌། སྨྱོ་བ་དང༌། གར་བྱེད་སྙིང་འདོད་པ་འབྱུང་ངོ༌། །
དེར་ཟག་བཅས་ཀྱི་རླུང་ཉི་ཁྲི་ཆིག་སྟོང་དྲུག་བརྒྱ་འགགས་ཏེ། མའི་ཁྲག་གི་ཐིག་ལེ་རྐང་འོག་ཏུ་ཉི་མའི་དཀྱིལ་འཁོར་དུ་སོང་ནས། ཕའི་ཁུ་བའི་ཐིག་ལེ་ལྟེ་བའི་དཀྱིལ་འཁོར་དུ་འོངས་པ་དང༌། འཇུག་པ་ཀུན་རྫོབ་ཀྱི་ཡེ་ཤེས་མཐར་ཕྱིན་ནས། བཟློག་པ་དོན་དམ་པའི་ཡེ་ཤེས་ནི། ལྟེ་བ་མན་ཆད་དོན་དམ་བྱང་ཆུབ་སེམས་ཀྱི་ཐིག་ལེས་གང་བས། ལུས་སེམས་ཀྱི་ལུས་སུ་གྱུར་ནས་རྟོག་མེད་ཀྱི་དགའ་བ་སྐྱེ་སྟེ། དེ་ཡང་ཡུལ་དང་ཡུལ་ཅན་ཐམས་ཅད་སྟོང་པར་མཐོང་ཡང༌། ད་དུང་ཤེས་བྱའི་སྒྲིབ་པ་ཕྲ་མོ་ཡོད་པའོ། ། ལམ་སྤྲུལ་པའི་སྐུ་འབྱུང་སྟེ།
འཁོར་ལོ་སྡོམ་པའི་དཔའ་བོ་དང་དཔའ་མོར་སྤྲུལ་ནས་སེམས་ཅན་དཔག་ཏུ་མེད་པའི་དོན་བྱེད་པ་དང༌། སངས་རྒྱས་ཀྱི་ཞིང་ཁམས་དཔག་ཏུ་མེད་པར་འགྲོ་བ་དང༌། བྱང་ཆུབ་སེམས་དཔའ་རྣམས་ལ་ཆོས་འཆད་པ་དང༌། བ་སྤུའི་བུ་ག་རེ་རེ་ནས་སྤྲུལ་པ་བརྒྱ་འགྱེད་པ་འབྱུང་ངོ༌། ། སྙིང་ག་མན་ཆད་དོན་དམ་བྱང་ཆུབ་སེམས་ཀྱི་ཐིག་ལེས་གང་བས་རྟོག་མེད་ཀྱི་མཆོག་དགའ་སྟེ། དེ་ཡང་ཡུལ་དང་ཡུལ་ཅན་ཐམས་ཅད་སྟོང་པ་ཉིད་དུ་མཐོང་བ་ལ། ཡུལ་ལ་ཤེས་བྱའི་སྒྲིབ་པ་མེད་དེ། ཡུལ་ཅན་ཤེས་པ་ལ་ཤེས་བྱའི་སྒྲིབ་པ་ཆ་ཕྲ་མོ་ཡོད་པའོ། ། ལམ་ཆོས་ཀྱི་སྐུ་རྒྱུད་ལ་སྐྱེ་སྟེ། དེའི་དུས་སུ་ཞིང་ཁམས་སྟོང་དུ་འགྲོ་ཞིང་དེའི་སངས་རྒྱས་མཆོད་པ་དང༌།
སེམས་ཅན་གྱི་དོན་བྱེད་པ་དང༌། བ་སྤུའི་བུ་ག་རེ་རེ་ནས་སྤྲུལ་པ་སྟོང་སྟོང་འགྱེད་ཅིང༌། ཞིང་ཁམས་དེའི་བྱང་ཆུབ་སེམས་དཔའ་ལ་ཆོས་སྟོན་པའོ། ། མགྲིན་པ་མན་ཆད་དོན་དམ་པ་བྱང་ཆུབ་ཀྱི་སེམས་ཀྱིས་གང་ནས་རྟོག་མེད་ཀྱི་དགའ་བྲལ་ཏེ། ཡུལ་དང་ཡུལ་ཅན་ཐམས་ཅད་སྟོང་ཉིད་དུ་མཐོང་བས་ཤེས་བྱའི་སྒྲིབ་པ་གཏན་སྤངས་ནས། ལམ་ལོངས་སྤྱོད་རྫོགས་པའི་སྐུ་རྒྱུད་ལ་སྐྱེ་སྟེ། ཞིང་ཁམས་བྱེ་བར་འགྲོ་བ་དང༌། བ་སྤུའི་བུ་ག་རེ་རེ་ནས་སྤྲུལ་པ་བྱེ་བ་རེ་རེ་འགྱེད་པ་དང༌། དེའི་བྱང་ཆུབ་སེམས་དཔའ་རྣམས་ལ་ཆོས་འཆད་པ་སྟེ། མཚན་བཟང་པོ་སུམ་ཅུ་རྩ་གཉིས་དང༌།
དཔེ་བྱད་བརྒྱད་ཅུ་མི་གསལ་བ་ཙམ་དུ་འབྱུང་ངོ༌། ། སྤྱི་བོ་མན་ཆད་དོན་དམ་བྱང་ཆུབ་སེམས་ཀྱིས་གང་བས་རྟོག་མེད་ཀྱི་ལྷན་ཅིག་པའི་དགའ་བ་སྟེ། ཆོས་ཐམས་ཅད་སྟོང་པ་ཉིད་དུ་མཐོང་བས་ཟག་མེད་ཀྱི་བདེ་བ་དང་ལྷན་ཅིག་ཏུ་འབྱུང་བའོ། ། ལམ་བདེ་བ་ཆེན་པོའི་སྐུ་རྒྱུད་ལ་སྐྱེ་སྟེ། མའི་ཁྲག་གི་ཐིག་ལེ་རྐང་འོག་ཏུ་ཉི་མའི་དཀྱིལ་འཁོར་དུ་སོང་བ་དང༌། ལུས་གཞའ་ཚོན་ལྟ་བུར་འགྱུར། ཕའི་ཁུ་བའི་ཐིག་ལེ་སྤྱི་གཙུག་ཏུ་ཟླ་ཚེས་སུ་འགྱུར་ཏེ། ལུས་ཡེ་ཤེས་ཀྱི་ལུས་སུ་གནས་འགྱུར་བའོ། ། དེ་རྣམས་ཀྱིས་ནང་ཡེ་ཤེས་ཀྱི་རིམ་པའོ། ། ད་མཐར་ཐུག་གསང་བའི་རིམ་པ་ནི།
འབྲས་བུ་སྐུ་བཞི་ཡེ་ཤེས་ལྔའི་ངོ་བོ་ཉིད་དུ་གྱུར་པ་སྟེ། དེ་ཡང་ཡེ་ཤེས་ཀྱི་ལུས་ཅན་མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་བརྒྱན་པ་གང་ཡིན་པ་དེ་ནི་ལོངས་སྤྱོད་རྫོགས་པའི་སྐུ་ཡིན་ལ། དེའི་རང་བཞིན་སྟོང་པ་ཉིད་དུ་གནས་པ་ནི་ཆོས་སྐུ་ཡིན་ཞིང༌། དེའི་ནང་ནས་སེམས་ཅན་གྱི་དོན་སྣ་ཚོགས་འབྱུང་བ་ནི་སྤྲུལ་པའི་སྐུ་ཡིན་ལ། དེ་གསུམ་ངོ་བོ་གཅིག་ཏུ་གྱུར་པ་ནི་ངོ་བོ་ཉིད་ཀྱི་སྐུའོ། ། དེ་ལ་ནི་སྔགས་ཀྱི་ལུགས་ཀྱི་བདེ་བ་ཆེན་པོའི་སྐུ་ཟེར་རོ། ། ཡེ་ཤེས་རྣམ་པ་ལྔ་ནི་སྤྱི་གཙུག་གི་ཟླ་ཚེས་མེ་ལོང་ལྟ་བུའི་ཡེ་ཤེས་དང༌། རྐང་འོག་གི་ཉི་མ་མཉམ་པ་ཉིད་ཀྱི་ཡེ་ཤེས་དང༌། སྐུ་བཞིའི་ངོ་གཅིག་ལ་ལྡོག་པ་ཐ་དད་པ་སོ་སོར་རྟོག་པའི་ཡེ་ཤེས་དང༌།
སེམས་ཅན་གྱི་དོན་འབད་རྩོལ་མི་དགོས་པར་འགྲུབ་པ་བྱ་བ་གྲུབ་པའི་ཡེ་ཤེས་དང༌། དེ་རྣམས་ངོ་བོ་གཅིག་ཏུ་གྱུར་པ་ཆོས་ཀྱི་དབྱིངས་ཀྱི་ཡེ་ཤེས་ཏེ། དེ་ལྟར་སྐུ་བཞི་དང་ཡེ་ཤེས་ལྔ་གཅིག་ཏུ་གྱུར་པ་ནི་རྡོ་རྗེ་འཆང་ཡིན་པས་མཐར་ཐུག་གསང་བའི་རིམ་པའོ། ། རིམ་པ་བཞི་ཉམས་སུ་ལེན་པའི་མན་ངག བླ་མ་ཆེན་པོ་དཔལ་ནཱ་རོ་ཏ་པའི་གདམས་པ་རྫོགས་སོ།། །། རིམ་པ་ནི་མན་ངག་གི་རིམ་པའོ། ། བཞི་པ་ནི་སངས་རྒྱས་པར་བྱེད་པ་ལ། ལས་དང་པོ་པ་ནས་སངས་རྒྱས་ཀྱི་སའི་བར་ལ་བཞི་པོ་འདིར་འདུས་པས། མང་བ་དང་ཉུང་བ་ཁེགས་གསུང་ངོ༌། ། ཨི་ཐི།། །།
༄༅། །ན་མཿཤྲཱི་ཙཀྲ་སཾ་བ་ར་མཎྜལ་ལེ་བྷྱཿ སློབ་དཔོན་རྣལ་འབྱོར་གྱི་དབང་ཕྱུག་ནག་པོ་སྤྱོད་པའི་དགོངས་པ། རིམ་པ་བཞི་ལག་ཏུ་བླང་བའི་རིམ་པའི་ཐབས་ནི། དང་པོ་རྒྱུད་ཀྱི་རིམ་པ་ཐོས་བསམ་གྱིས་གཏན་ལ་ཕབ་ནས། བསྒོམ་པའི་དུས་སུ་གསལ་གདབ་པའི་དབང་དུ་བྱས་ན། ཐོག་མར་བསྐྱེད་པའི་རིམ་པ་སྔོན་དུ་སོང་ནས་དཀྱིལ་འཁོར་གྱི་འཁོར་ལོའི་ལྷ་རྣམས་ཕྱོགས་གཡོན་སྐོར་དང༌། མཚམས་གཡས་སྐོར་གྱིས་སྣ་གཡས་གཡོན་ནས་ཕྱེད་ཕྱེད་སྙིང་གའི་ཧཱུྃ་ལ་བསྡུའོ། ། ཡུམ་ཡང་ལྟེ་བའི་ཨྃ་ལ་བསྟིམ་ལ། ཨྃ་ལས་འཕྲོས་པའི་འོད་ཟེར་གྱིས་ལྟེ་བ་ལ་སོགས་པའི་འཁོར་ལོ་བཞི་དང༌། རྩ་གསུམ་གཡས་གཡོན་ཡི་གེས་དགག་པ་དང་བཅས་པ་གསལ་གདབ།
རླུང་དང་བསྟུན་པ་དང་དུས་ཀྱི་ངེས་པ་མི་བཞེད། རྒྱུད་རིམ་གསལ་གདབ་པའོ། ། དེ་ལྟར་འཁོར་ལོ་བཞི་དང༌། རྩ་གསུམ་ཡིག་འབྲུ་དང་བཅས་པ་གསལ་བ་དང༌། རླུང་ལྟེ་བའི་ཨྃ་ལས་བསྟིམ་ཞིང༌། ཤེས་པ་ཨྃ་ལ་གཏད་དེ་ཐུབ་ཚད་དུ་མནན། དེ་ལྟར་དྲག་ལ་ཡུན་ཐུང་བར་བྱས་ཏེ། ཡང་དང་ཡང་དུ་བསྒོམས་པས་ལྟེ་བའི་གནས་སུ་དུ་བ་ལ་སོགས་པའི་རྟགས་ལྔ་སྐྱེས་པའི་མཐར། ཨྃ་གི་མེ་སོར་གཉིས་ལ་སོགས་པ་མགྲིན་པའི་བར་དུ་འབར་བ་སྙམ་བྱེད་པ་ལ་སོགས་པ་ཙཎྜཱ་ལཱི་སྟོབས་སུ་གྱུར་པའི་བར་དུ་སྔགས་རིམ་གྱི་སྔོན་འགྲོའོ། ། དེ་ནས་འོག་རླུང་དྲག་ཏུ་བསྐུམ་ལ་ཨྃ་གི་མེ་དབུ་མ་ནས་སྦར་བས་འཁོར་ལོ་གོང་མ་རྣམས་ཀྱི་ཡིག་འབྲུ་རྣམས་ཞེན་ཐོགས་མེད་པར་བསྲེགས།
གནད་ཀྱི་སྒོ་ཕྱེ་ནས་སྣ་གཡས་ནས་ཕྱུང་སྟེ། དེ་བཞིན་གཤེགས་པ་ཐམས་ཅད་ཀྱི་ཤངས་ཀྱི་བུ་ག་གཡོན་དུ་ཞུགས། གནད་ཀྱི་སྒོ་ཕྱེ་སྟེ་རླུང་རེག་བྱ་དྲོད་ཀྱི་རང་བཞིན་ཅན་དེས་སྤྱི་བོ་ལ་སོགས་པའི་འཁོར་ལོ་རྣམས་རིམ་གྱིས་བཞུ་བཏུལ་བྱས་པའི་བྱང་ཆུབ་ཀྱི་སེམས་ཀྱི་བདུད་རྩི་ཤངས་ཀྱི་བུ་ག་གཡས་ནས་ཁྱེར་འོངས་པས་སྤྱི་གཙུག་གི་འཁོར་ལོ་ཁེངས། དེ་ནས་ཡང་རྐྱང་མ་ནས་སོང་བས་མགྲིན་པ་དང༌། སྤྱི་གཙུག་གི་འཁོར་ལོ་གསོས་ཏེ། ལྟེ་བའི་ཨྃ་ལ་ཕོག དེ་ནས་ཨྃ་དྲག་ཏུ་འབར་ཏེ་དབུ་མ་ཕྱེ་ནས་སྙིང་གའི་ཧཱུྃ་དང༌། མགྲིན་པའི་ཨྃ་ཡང་ཞེན་ཐོགས་མེད་པར་བཅོམ་ནས། ཧྃ་ལ་ཕོག་པས། དེ་ལས་བྱང་ཆུབ་ཀྱི་སེམས་འཛགས་པས་མེ་དང་གཉིས་འབར་འཛག་གི་རྩེ་སྤྲད་པས་ཇེ་དམའ་ཇེ་དམའ་འབྱུང་སྟེ།
ནས་གང་ཙམ་དུ་ཡིད་འཇུག་པ་རྩེ་སྤྲད་ལ། སེམས་གཏད་དེ་རླུང་ཅི་རིགས་པར་མནན། དེ་ལྟར་བྱས་པས་མཐར་ཕྱིན་པའི་ཚད་ནི་ལུས་འཕར་གཡོ་དང༌། ངག་ཀུ་ཅོ་འདོན་པ་ལ་སོགས་པ་འབྱུང༌། དེ་ཙམ་ན་ཡིག་མགོ་བཅད་པ་ནི། དབུགས་རྔུབ་ཅིང་དྲག་ཏུ་བུད་པ་ལན་གསུམ་བྱ། དེ་ནས་ཧྃ་མི་དམིགས་པར་བྱ། དེས་ཀྱང་མ་ཞི་ན་སྙིང་ག་ཡན་ཆད་ཀྱི་སྟོད་ཁ་ཡེད་དུ་བསམ། དེས་ཀྱང་མ་ཞི་ན་སེམས་སུ་དྲན་པར་བྱའོ། ། ཡེ་ཤེས་ཀྱི་རིམ་པ་ནི་བདེ་བ་བསྒོམ་པ་སྟེ།
རིམ་པ་ནི་བསྒོམ་པའི་རིམ་པའོ། ། སྤྱི་གཙུག་གི་ཧྃ་ལས་ཕབ་པའི་བྱང་ཆུབ་ཀྱི་སེམས་དབུ་མའི་ལམ་ནས་བྱུང་ནས་རྡོ་རྗེ་ནོར་བུའི་ནང་དུ་ཕབ་སྟེ། དེར་ཉམས་མྱོང་སྐྱེས་ནས་མས་བརྟན་པའི་དགའ་བ་བཞི་བསྒོམ་པ་ཡིན་ཏེ། རླུང་སེམས་དབུ་མར་ཐིམ་པ་ལས་མས་བརྟན་པའི་དགའ་བ་བཞི་ཉམས་སུ་མྱོང་བ་གདན་ཐོག་གཅིག་ཏུ་རང་ལ་སྐྱེ་བ་ཡང་སྲིད་གསུང༌། རིམ་པ་བཞིར་བསྒོམ་ན་གོ་རིམ་ནི། འཕྲོ་བཅད་ལ་བདེ་བ་ཆེན་པོ་ལ་ལྟེ་བའི་དཀྱིལ་དུ་སྲོག་གི་རླུང་བཅིངས་ལ། སེམས་རྩེ་གཅིག་ཏུ་བསྒོམས་ལ་ཡང་ནས་ཡང་དུ་གཏད་དོ། ། དེ་ལྟར་གཏད་པ་དང་ནོར་བུ་འགས་པ་སྙམ་བྱེད་ཅིང་མི་བཟོད་ན། རྡོ་རྗེ་རྐེད་པར་བདེ་བ་ལ་སེམས་གཏད་དོ། ། དེ་ཡང་བདེ་བས་མི་བཟོད་ན་རྩ་བར་བདེ་བ་ལ་སེམས་གཏད་དོ། །
དེར་ཡང་མི་བཟོད་ན་གྱེན་དུ་བཞི་ཆ་གཅིག་གི་གནས་སུ་བདེ་བ་ལ་སེམས་གཏད་དོ། ། དེར་ཡང་མི་བཟོད་ན་ལྟེ་བའི་བར་དུ་བདེ་བ་ལ་སེམས་གཏད་དོ། ། དེར་ཡང་མི་བཟོད་པར་སྙིང་འདར་ཞིང་སྤྲུག་པ་དང་འཕྱོ་ན། ཡང་གྱེན་དུ་བཞི་ཆ་གཅིག་གི་གནས་སུ་བདེ་བ་ལ་སེམས་གཏད་དོ། ། ཡང་མི་བཟོད་ན་གྱེན་དུ་བཞི་ཆ་གཅིག་གི་གནས་སུ། ཡང་མི་བཟོད་ན་གྱེན་དུ་བཞི་ཆ་གཅིག་གི་གནས་སུ། ཡང་མི་བཟོད་ན་གྱེན་དུ་བཞི་ཆ་གཅིག་བསྐྱེད་དེ་མགྲིན་པར་བདེ་བ་ལ། དེར་ཡང་མི་བཟོད་ན་གྱེན་དུ་བཞི་ཆ་གཅིག་གི་གནས་སུ། དེར་ཡང་མི་བཟོད་ན་གྱེན་དུ་བཞི་ཆ་གཅིག་གི་གནས་སུ། དེར་ཡང་མི་བཟོད་ན་སྨིན་ཕྲག་ཏུ་བདེ་བ་ལ་སེམས་གཏད་དོ། །
དེར་གཏད་པ་དང༌། སྨྱོ་བའམ་མྱོས་པའམ། འགྱེལ་བའམ། དངོས་པོ་གང་ལ་དམིགས་ཤིང་བལྟས་ཀྱང༌། མྱོས་པ་སྙམ་བྱེད་ན་ཡེ་ཤེས་ཀྱི་རིམ་པ་མཐར་ཕྱིན་པ་ཡིན་ཏེ། དེ་འཕྲོ་བཅད་ལ་གསང་བའི་རིམ་པ་བྱའོ། ། དེ་ཡང་སྣ་སྒོར་རླུང་བསམས་ལ་དེ་ལྟར་བསྒོམས་པས་ལུས་རས་བལ་གྱི་འདའ་བ་བཞིན་དུ་ཡང་ཞིང་མིག་སྨིག་རྒྱུ་ལྟ་བུ་ལ་སོགས་པའི་རྟགས་ལྔ་མངོན་དུ་གྱུར་པ་དང༌། གསང་བའི་རིམ་པ་སྔོན་དུ་མཐར་ཕྱིན་པ་ཡིན་ཏེ། ཆོས་ཐམས་ཅད་ནང་གི་སེམས་དང་སེམས་ལས་བྱུང་བར་འདུས་པས། ཕྱི་རོལ་གྱི་ཡུལ་ལ་མི་རྟོག་པར་ནང་གི་སེམས་ཀྱི་རྟོག་པ་བྱུང་ཚོར་ཐམས་ཅད་མི་དམིགས་པར་བསྒོམ།
དེ་ནས་ནང་གི་སེམས་དང་ཕྱི་རོལ་གྱི་ཡུལ་ཐམས་ཅད་དབྱེར་མི་ཕྱེད་ཅིང་གཉིས་སུ་མེད་པར་མི་དམིགས་པར་བསྒོམ་མོ། ། དེ་ལྟར་བསྒོམས་པས་མངོན་པར་ཤེས་པ་ལྔ་རིམ་གྱིས་ཐོབ་ནས་བདེ་བ་ཆེན་པོའང་རིམ་གྱིས་ཐོབ། རོ་སྨད་བཤལ་ཞིང་མི་ཐེག་པ་སྙམ་བྱེད་པ་དང༌། འགྲོ་འོང་གི་བར་དུ་ཟུག་ཅིང་ན་ན་ཐུར་དུ་སེལ་བའི་རླུང་ཟིན་པས་ཤིན་ཏུ་རྒྱས་པ་ཡིན་ཏེ། དེ་ཞི་བར་བྱ་བའི་ཕྱིར་སྨིན་ཕྲག་ཏུ་བདེ་བ་ལ་སེམས་གཏད། དེ་ལྟར་གཏད་པ་དང་སྣ་རུས་ན་བའམ། སྤྱི་གཙུག་ན་བའམ། རྣ་བ་ན་ཞིང་འུར་འུར་ཟེར་ན་གྱེན་དུ་རྒྱུ་བའི་རླུང་ཟིན་པས་རྒྱས་པ་ཡིན་ཏེ། དེ་ཞི་བར་བྱ་བའི་ཕྱིར་ལྟེ་བར་བདེ་བ་ལ་སེམས་གཏད་དོ། ། ཡང་ལྟེ་བར་ཟུག་ཅིང་སྦོ་བ་སྙམ་བྱེད་ན།
མེ་དང་མཉམ་དུ་གནས་པའི་རླུང་ཟིན་པས་རྒྱས་པ་ཡིན་ཏེ། མགྲིན་པར་བདེ་བ་ལ་སེམས་གཏད་དོ། ། ཡང་ཁ་དང་མཆུ་སྦྲིད་ཅིང་འགགས་པ་སྙམ་བྱེད་ན་ལྕེའི་དབང་པོ་ལ་ཟིན་པའི་རླུང་ཟིན་པས་རྒྱས་པ་ཡིན་ཏེ། དེ་ཞི་བར་བྱ་བའི་ཕྱིར་སྙིང་གར་བདེ་བ་ལ་སེམས་གཏད་དོ། ། ཡང་སྙིང་འཕྱོ་ཞིང་སྤྲུག་པ་སྙམ་བྱེད་ན་སྙིང་ལ་གནས་པའི་རླུང་ཟིན་པས་རྒྱས་པ་ཡིན་ཏེ། དེ་ཞི་བར་བྱ་བའི་ཕྱིར་ནོར་བུའི་དཀྱིལ་དུ་བདེ་བ་ལ་སེམས་གཏད་དོ། ། དེར་གཏད་པ་ལས་ལུས་ཀྱི་ཚིགས་ཐམས་ཅད་ན་ཞིང༌། སྒྲིད་པ་དང་ལུས་ཐམས་ཅད་ལ་བེར་ལངས། ཁྱབ་བྱེད་ཀྱི་རླུང་ཟིན་པས་རྒྱས་པ་ཡིན་ཏེ། དེ་ཞི་བར་བྱ་བའི་ཕྱིར་བདེ་བ་ལ་རང་བཞིན་མེད་པར་བསྒོམ་མོ། །

དེ་ལྟར་བསྒོམས་པ་དང༌། རྒོད་པ་དང་ཀུ་ཅོའི་སྒྲ་འདོན་སྙིང་འདོད་ན་ཤིན་ཏུ་བདེ་བ་རྒྱས་པ་ཡིན་ཏེ། ཤིན་ཏུ་ཡང་བསྒོམ་སྟེ་བདེ་བ་ལ་མི་དམིགས་པར་བསྒོམ་མོ། ། དེ་ལྟར་བསྒོམས་པས་ཤིན་ཏུ་མྱོས་ཤིང་རྨོངས་ན་ཞི་གནས་ཤས་ཆེ་བ་ཡིན་ཏེ། དེ་མེད་པར་བྱ་བའི་ཕྱིར། ནང་གི་ཆོས་ཐམས་ཅད་སྒྱུ་མར་བསྒོམ་མོ། ། དེ་ལྟར་ཆ་མཉམ་སྟེ་ཡང་དང་ཡང་དུ་བསྒོམས་པས་གསལ་ལ་རྟོག་པ་མེད་པ་སྐྱེས་ནས་བདེ་བ་ཆེན་པོ་ཐོབ་པར་འགྱུར་རོ། ། གོང་མ་དེ་ལྟར་བསྒོམས་པའི་ཚེ་མཁའ་འགྲོ་མ་རྣམས་ཉམས་སད་དུ་འོང་བས་དེའི་ཚེ་བརྡ་བྱའོ། ། དེ་ལྟར་མི་ཤེས་ན་དེའི་ཚེ་རྟོག་པ་མེད་པར་བསྒོམ་མོ། ། དེ་ལྟར་བསྒོམས་པས་མཁའ་འགྲོ་མས་བྱིན་གྱིས་རློབ་པར་འགྱུར་རོ། ། བསྒོམ་པའི་རིམ་པ་རྫོགས་སོ།། །།
༄༅། །ན་མོ་གུ་རུ་བྷ་དྲཱ་ཡ། སློབ་དཔོན་བརྟུལ་ཞུགས་སྤྱོད་པ་བའི་ལྟ་བ་ནི། ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་མཐའ་བཞི་ལས་རྣམ་པར་གྲོལ་བའི་དེ་བཞིན་ཉིད་ཡིན་ལ། དེ་རྟོགས་པར་བྱེད་པའི་ཐབས་ནི་ལམ་རིམ་པ་བཞིའམ་ལྔ་ཡིན་ནོ། ། དེ་ཡང་རྒྱུད་ཀྱི་རིམ་པ། སྔགས་ཀྱི་རིམ་པ། ཡེ་ཤེས་ཀྱི་རིམ་པ། གསང་བའི་རིམ་པ། གཉིས་སུ་མེད་པའི་རིམ་པ་སྟེ་ལྔ་ཀ་ཡང་བསྒོམ་བྱར་བཞེད་དོ། ། ལྔ་ཀས་ཀྱང་འཇིག་རྟེན་པའི་ལམ་ཆོས་མཆོག་མན་ཆད་ཆོད་པར་བཞེད་དོ། །
དང་པོ་རྒྱུད་རིམ་ལ། རྒྱུད་ནི་འཁོར་ལོ་བཞི་ལ་སོགས་པ་ཡེ་ནས་གནས་པ། རིམ་པ་ནི་དེ་རིམ་གྱིས་གསལ་འདེབས་པ། མཐར་ཕྱིན་པའི་ཚད་ནི་འཁོར་ལོ་བཞི་དང་རྩ་གསུམ་ཡིད་ལ་གསལ་བར་སྣང་བའོ། ། སྔགས་རིམ་ལ། སྔགས་ནི་ལྟེ་བའི་ཨྃ། རིམ་པ་ནི་རིམ་གྱིས་སྦར་ཏེ་རང་གི་འཁོར་ལོ་དང༌། དེ་བཞིན་གཤེགས་པའི་འཁོར་ལོའི་ཡིག་འབྲུ་རྣམས་བསྲེགས་པའི་བར་མཐར་ཕྱིན་པའོ། ། ཚད་ནི་འཕར་གཡོ་ལ་སོགས་པའོ། ། ཡེ་ཤེས་ཀྱི་རིམ་པ་ལ།
ཡེ་ཤེས་ནི་དགའ་བ་བཅུ་དྲུག་གི་མཐར་ལྷན་སྐྱེས་ཉམས་སུ་མྱོང་བ། རིམ་པ་ནི་དེ་བཞིན་གཤེགས་པའི་བདུད་རྩི་བྱིན་པ་གཡས་གཡོན་ནས་བྱོན་པ་ནས། རྡོ་རྗེ་ནོར་བུར་བདེ་བར་བསྒོམ་པ་དང༌། མཛོད་སྤུར་བདེ་བ་བསྒོམ་པའི་བར་དུ་རིམ་གྱིས་ཉམས་སུ་མྱོང་བའོ། ། མཐར་ཕྱིན་པའི་ཚད་ནི། བདག་གི་རྒྱུད་བདེ་བས་མྱོས་པ་ལ་སོགས་པའོ། ། གསང་བའི་རིམ་པ་ལ། གསང་བ་ནི་སྲོག་འཛིན་པའི་རླུང༌། རིམ་པ་ནི་རླུང་སྐྱོན་རྣམས་རིམ་གྱིས་སེལ་བ། མཐར་ཕྱིན་པའི་ཚད་ནི་ལུས་རས་བལ་གྱི་ཟེག་མ་ལྟར་ཡང་བ།
རྟགས་ལྔ་མཐོང་བའོ། ། དེ་ཙམ་ན་མཁའ་འགྲོ་མས་ཉམས་སད་པ་དང༌། ཆོ་འཕྲུལ་སྟོན་པའི་བར་ཆད་འབྱུང་བས། དེ་ལ་བརྡ་ཤེས་ན་བྱ། མི་ཤེས་ན་སྟོང་པ་ཉིད་དུ་ཤེས་པས་ཆོག དེ་ནས་གཉིས་སུ་མེད་པའི་རིམ་པ་བསྒོམ་སྟེ། དེ་ཡང་གཉིས་སུ་མེད་པ་ནི་སེམས་ཉིད་གཉུག་མ། རིམ་པ་ནི་ཕྱི་ནང་གི་ཆོས་ཐམས་ཅད་སེམས་ཉིད་ཡོངས་སུ་དག་པ་སྟོང་པ་ཉིད་གཅིག་གི་ངོ་བོ་ཤེས་ཤིང་བསྒོམ་པའོ། ། མཐར་ཕྱིན་པའི་ཚད་ནི་མངོན་ཤེས་ཐོབ་པའོ། ། དེས་འཇིག་རྟེན་པའི་ལམ་ཆོད་དོ། །
དེ་ནས་ཕྱག་རྒྱ་ལུང་བསྟན་པ་འབྱུང་ལ། དེ་ལ་བརྟེན་ནས་འཇིག་རྟེན་ལས་འདས་པ་ས་དང་པོའི་རྟོགས་པ་འཆར་རོ། ། དེ་ནས་གནས་དང་ཉེ་བའི་གནས་ལ་སོགས་པས་བསྟན་པའི་ས་བཅུའི་རྟོགས་པ་རིམ་གྱིས་འཆར་བར་འགྱུར་རོ་གསུང་ངོ༌། ། འབྲས་བུ་སྐུ་གསུམ་ཡན་ལག་བདུན་ལྡན་ནི། རང་བཞིན་མེད་པའི་ཡན་ལག རྒྱུན་མི་འཆད་པའི་ཡན་ལག འགོག་པ་མེད་པའི་ཡན་ལག་གསུམ་ནི་ཆོས་སྐུའི་ཡན་ལག ལོངས་སྤྱོད་རྫོགས་པ། ཁ་སྦྱོར། བདེ་ཆེན་གསུམ་ནི་ལོངས་སྤྱོད་རྫོགས་པའི་ཡན་ལག
སྙིང་རྗེས་ཡོངས་སུ་གང་བ་ནི་སྤྲུལ་སྐུའི་ཡན་ལག་གོ ། ཨི་ཐི།། ༄༅། །དང་པོར་རྒྱུད་ཀྱི་རིམ་པ་ནི། འཁོར་ལོ་དྲུག་སྟེ། བཤང་སྒོར་ཡྃ་ལས་རླུང་གི་དཀྱིལ་འཁོར་གཡོ་བའི་བ་དན་གྱིས་མཚན་པ། སུམ་མདོར་རྃ་ལས་མེའི་དཀྱིལ་འཁོར་གྲུ་གསུམ་འབར་བས་མཚན་པ། ལྟེ་བ་སྤྲུལ་པའི་འཁོར་ལོའི་ནང་སྐོར་རྩ་འདབ་མ་བརྒྱད་ལ་སྡེ་ཚན་བརྒྱད་ཀྱི་ཐོག་མ། ཕྱི་སྐོར་དྲུག་ཅུ་རྩ་བཞི་ལ་ཨཱ་ལི་ཕྲག་གཉིས་གཡོན་སྐོར། ཀཱ་ལི་ཕྲག་གཅིག་གཡས་སྐོར། ལྟེ་བར་ཨཾ་ཤིན་ཏུ་ཆ་ཕྲ་བ།
ཡི་གེ་རྣམས་མགོ་གྱེན་དུ་བལྟ་བའོ། ། སྙིང་གའི་ཡི་གེ་མགོ་ཐུར་དུ་བལྟ་བ། མགྲིན་པའི་ཡི་གེ་མགོ་གྱེན་དུ་བལྟ་བའོ། ། སྤྱི་བོའི་ཡི་གེ་མགོ་ཐུར་དུ་བལྟ་བའོ། ། རྩ་གཡས་རོ་མ་ཉི་མ་མེའི་རང་བཞིན་དམར་ཞིང་མགོ་གྱེན་ལ་བལྟ་བས། འཁོར་ལོའི་ཡི་གེ་རྣམས་བྱིན་གྱིས་རློབ་པའོ། ། གཡོན་རྐྱང་མ་ཟླ་བ་ཆུའི་རང་བཞིན་དཀར་ཞིང་མགོ་ཐུར་དུ་བལྟ་བས་འཁོར་ལོའི་ཡི་གེ་རྣམས་གསོས་འདེབས་པའོ། ། འོག་གི་ཡེ་ཤེས་ཀྱི་མེ་གསེབ་ཏུ་ཀྵ་ཡིག་དམར་ནག་གོ ། དེ་ལྟར་འཁོར་ལོ་དང་ཡིག་འབྲུ་ལ་སོགས་པ་ཐམས་ཅད་ཇི་སྲིད་གསལ་བར་མ་གྱུར་གྱི་བར་དུ་གསལ་གདབ་བོ། ། ཁྱད་པར་དུ་ཨྃ་གི་དམིགས་པ་གསལ་ཞིང༌།
སྟེང་རླུང་ཅུང་ཟད་མནན་པ་ལས་དུ་བ་ལ་སོགས་པའི་རྟགས་ལྔ་ཡང་འབྱུང་སྟེ། རྒྱུད་ཀྱི་རིམ་པ་མཐར་ཕྱིན་པའི་ཚད་དོ། ། སཾ་པུ་ཊའི་དཔྱིད་ཐིག་ལྟར་ན། ལྟེ་བའི་ནང་སྐོར་སྔར་དང་འདྲ། ཕྱི་སྐོར་ལྔ་བཅུ་རྩ་དྲུག་ལ་ཨཱ་ལི་བཅུ་དྲུག་གཡོན་སྐོར། ཀཱ་ལི་སུམ་ཅུ་རྩ་དྲུག་གཡས་སྐོར། མ་ནིང་བོར་བའི་དབྱངས་བཅུ་གཉིས་ལ་ཐུང་ངུ་དྲུག་བོར་བས་རིང་པོ་དྲུག་སྟེ་ལྔ་བཅུ་རྩ་དྲུག་གོ ། ཆོས་འཁོར་གྱི་ཕྱོགས་བཞིར་ཐུང་ངུ་བཞི། མཚམས་བཞིར་ཡ་ར་ལ་ཝ་བཞི། མགྲིན་པའི་ནང་སྐོར་ལ་རིང་པོ་བཞི།
ཕྱི་སྐོར་བཅུ་གཉིས་ལ་མ་ནིང་སྤངས་པའི་དབྱངས་བཅུ་གཉིས་སོ། ། སྤྱི་བོ་དང་ལྟེ་བའི་ཡི་གེ་འདྲའོ། ། རྒྱས་པར་གཞན་དུ་བཙལ་ལོ་གསུང་ངོ༌། ། ས་མཱཔྟ་མི་ཐི།། །། ཨོཾ་ ་་་་་ཨོཾ་རྡོ་རྗེ་ཁྲག་འཐུང་དམ་ཚིག་རྗེས་སུ་སྐྱོངས། བཛྲ་ཧེ་རུ་ཀ་ས་མ་ཡ་མ་ནུ་པཱ་ལ་ཡ། ཧེ་རུ་ཀ་ ་་་་་ཁྲག་འཐུང་ཉིད་ཀྱིས་ཉེ་བར་གནས་པར་མཛོད། ཏྭེ་ནོ་པ་ཏིཥྛ། དྲི་ཌྷོ་མེ་ ་་་་་བདག་ལ་བརྟན་པར་མཛད་དུ་གསོལ། བྷ་བ།
སུ་ཏོ་ཥྱོ་ ་་་་་བདག་ལ་ཤིན་ཏུ་དགེས་པར་མཛོད། མེ་བྷ་བ། ཨ་ནུ་རཀྟོ་ ་་་་་བདག་ལ་རྗེས་སུ་ཆགས་པར་མཛོད། མེ་བྷ་བ། སུ་པོ་ ་་་་་བདག་ལ་ཤིན་ཏུ་རྒྱས་པར་མཛོད། ཥྱོ་མེ་བྷ་བ། སརྦ་ ་་་་་བདག་ལ་དངོས་གྲུབ་ཐམས་ཅད་སྩོལ། སིདྡྷི་མྨེ་པྲ་ཡཙྪ། སརྦ་ ་་་་་ལས་ཀུན་ལ་ཡང་བདག་སེམས་ལ། ཀརྨ་སུ་ཙ་མེ།
ཙིཏྟཾ་ཤྲེ་ཡཿ ་་་་་ དགེ་ལེགས་སུ་མཛོད་ཧཱུྃ། ཀུ་རུ་ཧཱུྃ། ཧ་ཧ་ ་་་་་ཧ་ཧ་ཧ་ཧ་ཧོཿ ཧ་ཧ་ཧོཿ བྷ་ག་བཱན་བཛྲ་ཧེ་རུ་ཀ་མཱ་མེ་ ་་་་་བཅོམ་ལྡན་རྡོ་རྗེ་ཁྲག་འཐུང་བདག་མ་འདོར། མུཉྩ། ཧེ་རུ་ཀོ་བྷ་ ་་་་་ཁྲག་འཐུང་ཉིད་དུ་མཛོད། བ། མ་ཧཱ་ས་མ་ཡ་ས་ཏྭ་ཨ་ཧཱུྃ་ཕཊ ་་་་་དམ་ཚིག་སེམས་དཔའ་ཆེན་པོ་ཨ། །
ཅེས་ཨ་བྷི་དྷ་ནའི་ལེའུ་ཉི་ཤུ་རྩ་ལྔ་པ་ལས་འབྱུང་ངོ༌།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
