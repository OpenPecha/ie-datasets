ས་སྐྱ་བཀའ་འབུམ།
པོད ༡༣༥
བདེ་མཆོག་ལཱུ་ཧི་པའི་ལུགས་ཀྱི་མངོན་པར་རྟོགས་པ་བསྒོམ་པའི་རིམ་པ།a
༼ཉ༽ ༄༅། །སརྦཏཐཱགཏཱནཱཾཝཱགོགུཧྱདྷརཀོབྷཊྚཱརཀོརཏྣཿཀཱིརྟིདྷྭཛསྱཔྲཝཙནཾཔུསྟཀསྟྲྀཏཱིཡེབྷྱསྶམྦརལཱུཧྀཔཱདདྷརྨསྱཱབྷིསམཡཾབྷཱབྱངྐརམབིཛཧཱར།།
༄༅། །དེ་བཞིན་གཤེགས་པ་ཐམས་ཅད་ཀྱི་གསུང་གི་གསང་བ་འཛིན་པ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་གསུང་རབ་གླེགས་བམ་གསུམ་པ་ལས་བདེ་མཆོག་ལཱུ་ཧི་པའི་ལུགས་ཀྱི་མངོན་པར་རྟོགས་པ་བསྒོམ་པའི་རིམ་པ་བཞུགས།། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། ། དཔལ་ལྡན་རྡོ་རྗེ་འཆང་དབང་དང༌། ། བླ་མའི་ཞབས་ལ་ཕྱག་བྱས་ནས། ། དཔལ་ལྡན་འཁོར་ལོ་སྡོམ་པ་ཡི། ། མངོན་རྟོགས་གསལ་པོར་བྲི་བར་བྱ། ། སློབ་དཔོན་རྣལ་འབྱོར་གྱི་དབང་ཕྱུག་ཆེན་པོ་ལཱུ་ཧི་པས་མཛད་པའི་དཔལ་བཅོམ་ལྡན་འདས་འཁོར་ལོ་སྡོམ་པའི་མངོན་པར་རྟོགས་པ་བསྒོམ་པའི་རིམ་པ། བླ་མའི་མན་ངག་བཞིན་ཞིབ་ཏུ་བྲི་བ།
དེ་ལ་རྟེན་གྱི་གང་ཟག་དང༌། ལམ་མངོན་པར་རྟོགས་པ་དང༌། འབྲས་བུའོ། ། དང་པོ་རྣལ་འབྱོར་གྱི་དབང་ཕྱུག་སྟེ། བྱང་ཆུབ་ཀྱི་སེམས་བརྟན་པ། རྒྱུད་འདིར་དབང་ཐོབ་ཅིང་དམ་ཚིག་ལ་གནས་པ། སྔགས་རྒྱུད་རྣལ་འབྱོར་ཤེས་པ་ནི། སློབ་པའི་རྣལ་འབྱོར་ཡིན་པ་དེ་འདིར་འཇུག་ལ། སེམས་བརྟན་ནས་མི་སློབ་པའི་རྣལ་འབྱོར་ནི་རིམ་གྱིས་འབྱུང་བར་འགྱུར་རོ། ། གཉིས་པ་ལམ་མངོན་པར་རྟོགས་པ་ལ་བཞིས་བཅིངས་པ་སྟེ།
མཉམ་པར་གཞག་པའི་རྣལ་འབྱོར་དང༌། སྤྱོད་ལམ་གྱི་རྣལ་འབྱོར་དང༌། གཏོར་མའི་རྣལ་འབྱོར་དང༌། ཁ་ཟས་ཀྱི་རྣལ་འབྱོར་རོ། ། མཉམ་པར་གཞག་པའི་རྣལ་འབྱོར་ལ་གཉིས། བསྐྱེད་པའི་རིམ་པ་དང་རྫོགས་པའི་རིམ་པའོ། ། བསྐྱེད་པའི་རིམ་པ་ལའང་གཉིས་ཏེ། བདག་ཉིད་སངས་རྒྱས་སུ་བསྐྱེད་པ་ལ་མཆོད་པ་དང༌། བཟླས་པའི་རྣལ་འབྱོར་རོ། ། ཉལ་བའི་རྣལ་འབྱོར་ནི་རྫོགས་པའི་རིམ་པའི་ཁོངས་སུ་འདུ་ལ།
ལྡང་བའི་རྣལ་འབྱོར་དང་ཁྲུས་ཀྱི་རྣལ་འབྱོར་གཉིས་ནི་བསྐྱེད་རིམ་གྱི་སྔོན་འགྲོ་ཡིན་ཞིང༌། དག་པ་རྗེས་སུ་དྲན་པ་ནི་ཁ་ཅིག་སྤྱོད་ལམ་གྱི་ཁོངས་སུ་སྡུད་མོད་ཀྱི། འདིར་བསྐྱེད་རིམ་བརྟན་པར་བྱེད་པ་ཡིན་པས། མཉམ་གཞག་གི་ཁོངས་སུ་བསྡུའོ། ། གོང་དུ་བརྗོད་པའི་བདག་ཉིད་ལྷར་བསྐྱེད་པ་ལ་གསུམ། རྒྱས་པ་ལ་དགའ་བས་ཇི་སྙེད་པའི་ཆོས་ཇི་ལྟ་བ་བཞིན་དུ་བསྒོམ་པ་དང༌། འབྲིང་ལ་དགའ་བས་ཇི་ལྟ་བ་བཞིན་དུ་བསྒོམ་པ་དང༌། བསྡུས་པ་ལ་དགའ་བས་རང་གི་ལུས་ལ་ཇི་ལྟར་གྲུབ་པ་ཙམ་ཞིག་བསྒོམ་པའོ། ། སྤྱིའི་དོན་མདོར་བསྡུས་པ་ཙམ་བསྟན་ཟིན་ཏོ། ། དང་པོ་རྒྱས་པ་ལ་དགའ་བ་བརྗོད་པར་བྱའོ། །
དེ་ལ་གཉིས། རྒྱུ་ཚོགས་གཉིས་བསགས་པ་དང༌། འབྲས་བུ་ལྷ་བསྐྱེད་པའོ། ། དང་པོ་ལ་གཉིས། བསོད་ནམས་ཀྱི་ཚོགས་འཁོར་དང་བཅས་པ་དང༌། དོན་ཆེན་པོ་ཡེ་ཤེས་ཀྱི་ཚོགས་བསྒོམ་པའོ། ། དང་པོ་ལ་བཞི། གསོག་པར་འགྱུར་བའི་དགེ་བའི་རྩ་བ་ཐམས་ཅད་གཞན་དོན་དུ་འགྱུར་བར་བྱ་བའི་ཕྱིར་ཚངས་པའི་གནས་བཞི་བསྒོམ་པ་དང༌། ཚོགས་སོགས་པ་ལ་རྟེན་ཁྱད་པར་ཅན་ཞིག་དགོས་པས་ཕུང་པོ་ཁམས་དང་སྐྱེ་མཆེད་གཞི་སྦྱང་བསྒྱུར་དང༌། ཚོགས་བསགས་དངོས་དང་འབྲེལ་པས་ཚོགས་བསགས་བཅུ་གསུམ་གྱིས་ཚོགས་བསགས་པ་དང༌།
དོན་ཆེན་པོ་ཡེ་ཤེས་ཀྱི་ཚོགས་ལ་འཇུག་པ་ལ་བར་ཆད་མི་འབྱུང་བར་བྱ་བའི་ཕྱིར་སྲུང་བའི་འཁོར་ལོ་བསྒོམ་པའོ། ། འདི་ལ་སྔོན་དུ་སྲུང་བའི་འཁོར་ལོ་བསྒོམས་ནས་དེ་ནས་ཚོགས་བསགས་བཅུ་གསུམ་བྱས་ཀྱང་མི་འགལ་ཞེས་བདག་གི་བླ་མ་གསུངས་ཏེ། འདི་ནི་ལེགས་པར་གསུངས་པ་ཡིན་ནོ། ། དེ་ལ་ཐོག་མར་ཐོ་རངས་ཀྱི་དུས་སུ་ཚངས་པའི་གནས་བཞི་བསྒོམ་པའི་སྔོན་དུ་ལྡང་བའི་རྣལ་འབྱོར་ལ་འཇུག་ལ། དེའི་ཡང་སྔོན་དུ་ཉལ་བའི་རྣལ་འབྱོར་ལ་འཇུག་པས་རིམ་པ་བཞིན་དུ་བརྗོད་ན། དཔལ་འཁོར་ལོ་བདེ་མཆོག་བསྒོམ་པའི་རྣལ་འབྱོར་པས། མདང་ནུབ་མོར་ཉལ་བའི་རྣལ་འབྱོར་ཆོས་ཐམས་ཅད་བསམ་གྱིས་མི་ཁྱབ་པ་རྡོ་རྗེ་སེམས་དཔའ་བསྡུ་བའི་རྫོགས་པའི་རིམ་པ་སྟོང་པ་ཉིད་ཀྱི་ངང་ལ་ཉལ་བར་བྱ་སྟེ་ཉལ་བའི་རྣལ་འབྱོར་རོ། ། དེ་ནས་ལྡང་བའི་རྣལ་འབྱོར་ནི་ནམ་གྱི་བཞི་ཆའམ་བརྒྱད་ཆ་ན་ལྡང་བར་འདོད་པས། ནམ་མཁའ་ནས་ཌཱ་མ་རུའི་སྒྲ་ཀ་ར་ཀ་ར་ཀུ་རུ་ཀུ་རུ་ཞེས་བྱ་བ་ལ་སོགས་པ་དཔའ་བོ་ཉི་ཤུ་རྩ་བཞིའི་སྔགས་སུ་གྲགས་པས་བདག་གི་གཉིད་བསྐུལ་ནས། དེའི་སྐད་ཅིག་ལ་དཔལ་འཁོར་ལོ་བདེ་མཆོག་ཡབ་ཡུམ་གྱི་ང་རྒྱལ་དུ་ལྡང་བར་བྱ་སྟེ།
ལུས་ལྷར་བྱིན་གྱིས་བརླབས་པ་སྐུའི་དགའ་བའོ། ། ངག་ཏུ་ཤྲཱི་ཧེ་རུ་ཀ་ཨ་ཧཾ་ཞེས་བརྗོད་ནས་དཔལ་ཧེ་རུ་ཀ་ནི་ང་ཡིན་ནོ་ཞེས་བྱ་བ་སྟེ། དེའང་ཤྲཱི་ནི་གཉིས་མེད་ཡེ་ཤེས་ཏེ། ཞེས་བྱ་བ་ལ་སོགས་པ་ཡི་གེ་བཞིའི་དོན་དྲན་པར་བྱ་སྟེ། ངག་སྔགས་སུ་བྱིན་གྱིས་བརླབས་པ་སྟེ། གསུང་གི་དགའ་བའོ། ། རང་གི་སྙིང་གར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཡི་གེ་ཧཱུྃ་མཐིང་ནག་ཅིག་བསྒོམ་སྟེ། ཨ་ནི་རྣམ་པར་མི་རྟོག་པའི་ཡེ་ཤེས། ཟླ་བ་ནི་དག་པ་འཇིག་རྟེན་པའི་ཡེ་ཤེས་ཧཱུྃ་ནི་གཟུང་འཛིན་གཉིས་བྲལ་གྱི་ཡིད་ཀྱི་རང་བཞིན་དུ་མོས་པར་བྱ་སྟེ། སེམས་ཡེ་ཤེས་སུ་བྱིན་གྱིས་བརླབས་པ་ཐུགས་ཀྱི་དགའ་བའོ། །
དེ་དག་ནི་ལྡང་བའི་རྣལ་འབྱོར་རོ། ། དེ་ནས་བསམ་གཏན་གྱི་གྲོགས་སུ་འགྱུར་ན་ཆུ་གཙང་མའམ་རྡོ་རྗེའི་ཆུས་འོག་དབང་བསྐུར་གྱི་སྐབས་བཞིན་ཁྲུས་བྱའོ། ། དེ་ནས་སྟན་བདེ་བ་ལ་ཅི་བདེར་བསྡད། ཡོད་ན་བདུད་རྩིའི་རིལ་བུ་ཁར་བཅུག་ལ་ཚངས་པའི་གནས་བཞི་བསྒོམ་པར་བྱ་སྟེ། སྙིང་གའི་ཧཱུྃ་ལས་འོད་ཟེར་སྔོན་པོ་ཞིག་བྱུང་སྟེ་རྩ་བའི་ཞལ་སྔོན་པོ་ནས་ཕར་ལ་སོང་སྟེ། དང་པོ་ཤར་ཕྱོགས་ཀྱི་འཇིག་རྟེན་ཁམས་ཐམས་ཅད་ཁྱབ་དེ་ནས་ཕྱོགས་བཅུའི་ཁམས་གསུམ་གྱི་གནས་ཐམས་ཅད་ཁྱབ་སྟེ། འགྲོ་བ་རིགས་དྲུག་དང༌། སྐྱེ་གནས་བཞིས་བསྡུས་པའི་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་བསྒོམ་ལ། སླར་འོད་ཟེར་ཧཱུྃ་ལ་བསྡུས་ལ་བཞག་སྟེ་ཐུགས་བྱིན་གྱིས་བརླབས་པའོ། ། ངག་ཏུ་སུ་ཁེ་བྷ་ཝནྟུ་ཞེས་བརྗོད་དེ་གསུང་བྱིན་གྱིས་བརླབས་པའོ། །
ལུས་གཡོན་པའི་སྡིགས་མཛུབ་ཕྱོགས་བཅུར་བསྐོར་ཞིང་སེ་གོལ་བརྡབ་སྟེ་སྐུ་བྱིན་བརླབས་པའོ། ། དེ་ལྟར་སྐུ་གསུང་ཐུགས་ཀྱི་བྱིན་གྱིས་བརླབས་པ་གསུམ་དང་ལྡན་པའི་བྱམས་པ་ཚད་མེད་པའི་ཕ་རོལ་ཏུ་ཕྱིན་པའི་ཐེག་པའི་བྱམས་པ་ཚད་མེད་པ་ལས་ཁྱད་པར་དུ་འཕགས་པ་ཡིན་གསུངས་ཏེ། དེ་ལྟ་བུའི་བྱིན་རླབས་གསུམ་དང་ལྡན་ཞིང་ཕ་རོལ་ཏུ་ཕྱིན་པ་ལས་ཁྱད་པར་དུ་འཕགས་པའི་ཚུལ་དུ་འོག་མ་གསུམ་པོ་ལ་ཡང་ཤེས་པར་བྱའོ། ། དེ་ནས་སྙིང་རྗེ་ཚད་མེད་པ་ནི། ཡང་སྙིང་གའི་ཧཱུྃ་ལས་འོད་ཟེར་ལྗང་གུ་བྱུང་ནས་གཡོན་པའི་ཞལ་ལྗང་བ་ནས་ཕར་སོང་སྟེ། དང་པོ་བྱང་ཕྱོགས་ཀྱི་འཇིག་རྟེན་གྱི་ཁམས་ཐམས་ཅད་ཁྱབ་པར་བྱས། དེ་ནས་སྔར་བཞིན་འཇིག་རྟེན་གྱི་ཁམས་དང་སེམས་ཅན་གྱི་ཁམས་གཞན་རྣམས་ཀྱང་ཁྱབ་སྟེ། སེམས་ཅན་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུད་དང་བྲལ་བར་བསྒོམ་ལ་སླར་འོད་ཟེར་ཚུར་བསྡུས་ཏེ་ཐུགས་བྱིན་གྱིས་བརླབས་པའོ། ། སྐུ་དང་གསུང་བྱིན་རླབས་ནི་སྔར་དང་འདྲའོ། ། དེ་ནས་དགའ་བ་ཚད་མེད་པ་ནི་ཡང་སྙིང་གའི་ཧཱུྃ་ལས་འོད་ཟེར་དམར་པོ་བྱུང་སྟེ།
རྒྱབ་ཀྱི་ཞལ་དམར་པོ་ནས་ཕར་སོང་སྟེ། དང་པོ་ནུབ་ཕྱོགས་ཀྱི་འཇིག་རྟེན་གྱི་ཁམས་ཐམས་ཅད་ཁྱབ་པར་བྱས། དེ་ནས་སེམས་ཅན་གྱི་ཁམས་དང་འཇིག་རྟེན་གྱི་ཁམས་གཞན་རྣམས་ཀྱང་ཁྱབ་སྟེ། སེམས་ཅན་ཐམས་ཅད་བདེ་བ་དང་ལྡན་ཞིང་སྡུག་བསྔལ་དང་བྲལ་བའི་དགའ་བ་ཁྱད་པར་ཅན་དང་ལྡན་པར་བསྒོམས་ལ་སླར་འོད་ཟེར་ཧཱུྃ་ལ་བསྡུས་ལ་བཞག་སྟེ། ཐུགས་བྱིན་གྱིས་བརླབ་པའོ། ། སྐུ་དང་གསུང་བྱིན་གྱིས་བརླབས་པ་ནི་སྔར་དང་འདྲའོ། ། དེ་ནས་བཏང་སྙོམས་ཚད་མེད་པ་ནི་ཡང་སྙིང་གའི་ཧཱུྃ་ལས་འོད་ཟེར་སེར་པོ་བྱུང་སྟེ་གཡས་པའི་ཞལ་སེར་པོ་ནས་ཕར་སོང་སྟེ་དང་པོ་ལྷོ་ཕྱོགས་ཀྱི་འཇིག་རྟེན་གྱི་ཁམས་ཐམས་ཅད་ཁྱབ་དེ་ནས་སེམས་ཅན་གྱི་ཁམས་དང་འཇིག་རྟེན་གྱི་ཁམས་གཞན་རྣམས་ཀྱང་ཁྱབ་སྟེ་བདེ་བ་དང་ལྡན་ཞིང་སྡུག་བསྔལ་དང་བྲལ་ནས། དགའ་བ་དེའང་དགྲ་དང་གཉེན་དང་ཐ་མལ་པ་མེད་པར་ཐམས་ཅད་བཏང་སྙོམས་སུ་བསྒོམས་ལ་སླར་འོད་ཟེར་ཧཱུྃ་ལ་བསྡུས་ལ་བཞག་སྟེ་ཐུགས་བྱིན་གྱིས་བརླབ་པའོ། ། སྐུ་དང་གསུང་བྱིན་རླབས་ནི་སྔར་དང་འདྲ་སྟེ་བཏང་སྙོམས་ཚད་མེད་པའོ། ། དེ་དག་ནི་བསོགས་པར་འགྱུར་བའི་དགེ་བའི་རྩ་བ་ཐམས་ཅད་གཞན་དོན་དུ་འགྱུར་བར་བྱ་བའི་ཕྱིར་ཚངས་པའི་གནས་བཞི་བསྒོམ་པའོ། །
དེ་ནས་ཚོགས་བསོག་པ་ལ་རྟེན་ཁྱད་པར་ཅན་ཞིག་དགོས་པས་ན། ཕུང་པོ་ཁམས་དང་སྐྱེ་མཆེད་གཞི་སྦྱང་ཞིང་བསྒྱུར་བ་ནི། ཐུགས་ཀའི་ཧཱུྃ་ལས་འོད་ཟེར་འཕྲོས་པས་བདག་གི་སྤྱི་གཙུག་ནས་རྐང་མཐིལ་གྱི་བར་དུ་ལུས་ཐམས་ཅད་འོད་ཟེར་གྱིས་ཁྱབ་པས། བདག་གི་ཚེ་ཐོག་མ་མེད་པ་ནས་བསགས་པའི་སྡིག་པ་ཐམས་ཅད་དག་པར་བསྒོམ་སྟེ་དེ་ནི་བདག་གི་གཞི་སྦྱོང་བའོ། ། དེ་ནས་འོད་ཟེར་དེ་བདག་གི་བ་སྤུའི་བུ་ག་ནས་ཕར་སོང་ནས་འགྲོ་བ་རིགས་དྲུག་གི་བསྡུས་པའི་སེམས་ཅན་ཐམས་ཅད་ལ་ཕོགས་ནས་དེ་དག་གི་རྒྱུད་ལ་ཡོད་པའི་སྡིག་པ་ཐམས་ཅད་དག་པར་བསྒོམ་སྟེ་དེ་ནི་གཞན་གྱི་གཞི་སྦྱོང་བའོ། ། དེ་ནས་གཞི་བསྒྱུར་བ་ནི་སྔོན་ལ་གཞན་གྱི་གཞི་བསྒྱུར་བར་བྱ་སྟེ། དེའང་རིགས་དྲུག་གིས་བསྡུས་པའི་སེམས་ཅན་ཐམས་ཅད་འཁོར་ལོ་བདེ་མཆོག་དཔག་ཏུ་མེད་པ་བསྒོམ་པར་བྱའོ། ། དེ་ནས་བདག་གི་གཞི་བསྒྱུར་བ་ནི་རིགས་དྲུག་འཁོར་ལོ་བདེ་མཆོག་གི་རྣམ་པར་བྱས་པ་དེ་དག་འོད་ཟེར་གྱི་རྣམ་པར་བསྡུས་ཏེ། བདག་གི་བ་སྤུའི་བུ་ག་ནས་དེ་རྣམས་ཞུགས་ནས་བདག་གི་ཕུང་པོ་ཁམས་དང་སྐྱེ་མཆེད་ལྷའི་ང་རྒྱལ་དུ་བསྒོམ་པར་བྱ་སྟེ། དེའང་ཇོ་བོ་བྷ་དནྟའི་དགོངས་པས་ཨ་བྷི་ངྷ་ན་དང་མཐུན་པར་ལྷ་ཞལ་ཕྱག་གི་རྣམ་པ་ཅན་དུ་བསྒོམ་པ་ཡིན་པ་ལས།
འདི་ནི་བླ་མ་ཕམ་ཐིང་བའི་བཞེད་པས་ང་རྒྱལ་ལ་མ་མོས་པ་དྲན་པ་ཙམ་བྱེད་པ་ཡིན་ཏེ། དེའང་བདག་གི་མ་དག་པའི་གཟུགས་ཀྱི་ཕུང་པོ་ནི་གཟུགས་ཀྱི་ཕུང་པོ་མ་ཡིན་ལ། བཅོམ་ལྡན་འདས་རྣམ་པར་སྣང་མཛད་ཡིན་སྙམ་དུ་བསམ། ནམ་མཁའི་ཁམས་ནི་ནམ་མཁའི་ཁམས་མ་ཡིན་པ་པདྨའི་དྲྭ་བ་ཅན་ཡིན་ནོ་ཞེས་པའི་བར་དུ་བསམ་ཞིང་ངག་ཏུ། འདི་སྐད་བརྗོད་པར་བྱ་སྟེ། གཟུགས་ཀྱི་ཕུང་པོ་ནི་རྣམ་པར་སྣང་མཛད་དོ། ། ཚོར་བའི་ཕུང་པོ་ནི་རྡོ་རྗེ་ཉི་མའོ། ། འདུ་ཤེས་ཀྱི་ཕུང་པོ་ནི་པདྨ་གར་གྱི་དབང་ཕྱུག་གོ ། འདུ་བྱེད་ཀྱི་ཕུང་པོ་ནི་རྡོ་རྗེ་རྒྱལ་པོའོ། ། རྣམ་པར་ཤེས་པའི་ཕུང་པོ་ནི་རྡོ་རྗེ་སེམས་དཔའོ། །
དེ་བཞིན་གཤེགས་པ་ཐམས་ཅད་ཉིད་དུ་གྱུར་པ་ནི་དཔལ་ཧེ་རུ་ཀའོ། ། མིག་གཉིས་ལ་ནི་གཏི་མུག་རྡོ་རྗེའོ། ། རྣ་བ་གཉིས་ལ་ནི་ཞེ་སྡང་རྡོ་རྗེའོ། ། སྣ་གཉིས་ལ་ནི་སེར་སྣ་རྡོ་རྗེའོ། ། ཁ་ལ་ནི་འདོད་ཆགས་རྡོ་རྗེའོ། ། ལུས་ལ་ནི་ཕྲག་དོག་རྡོ་རྗེའོ། ། སྐྱེ་མཆེད་ཐམས་ཅད་ལ་ནི་དབང་ཕྱུག་རྡོ་རྗེའོ། ། སའི་ཁམས་ནི་ལྟུང་བར་བྱེད་མའོ། ། ཆུའི་ཁམས་ནི་གསོད་པར་བྱེད་མའོ། ། མེའི་ཁམས་ནི་འགུགས་པར་བྱེད་མའོ། །
རླུང་གི་ཁམས་ནི་གར་གྱི་དབང་ཕྱུག་མའོ། ། ནམ་མཁའི་ཁམས་ནི་པདྨའི་དྲྭ་བ་ཅན་ཏེ་ཞེས་བྱ་བའི་བར་དུ་བརྗོད་ཅིང་སེམས་ཀྱིས་མ་དག་པའི་ཕུང་པོ་ལ་སོགས་པ་བཅུ་བདུན་དག་པའི་ལྷ་བཅུ་བདུན་གྱི་རང་བཞིན་དུ་མོས་པར་བྱའོ། ། དེ་དག་གིས་ནི་རིགས་ངན་གྱི་ཁང་པ་མེས་བསྲེགས་པ་བཞིན་ཚོགས་བསོག་པའི་རྟེན་ཁྱད་པར་ཅན་དུ་བྱས་པ་ཡིན་ནོ། ། དེ་ནས་ གཞུང་མ་འཁྲུག་པར་སྲུང་བའི་འཁོར་ལོ་སྒོམ་ན་ལེགས་སོ་ཞེས་གསུངས་སོ། ། འདི་ཇོ་བོ་ནཱ་རོ་ཏ་པས་འཁྲུག་ཅན་དུ་བཞེད་ཅེས་གསུངས་ནས་ཚོགས་བསག་གོ ། དེ་ཡང་ ཚོགས་བསགས་པ་དངོས་དང་འབྲེལ་བས་ཚོགས་བསགས་བཅུ་གསུམ་གྱི་ཚོགས་བསགས་པ་ནི། དང་པོ་ཕྱག་དང༌། དེ་ནས་མཆོད་པ་དང༌། སྡིག་པ་བཤགས་པ་དང༌། སྐྱབས་སུ་འགྲོ་བ་དང༌།
དམ་ཚིག་དང་སྡོམ་པ་བཟུང་བ་དང༌། རྗེས་སུ་ཡི་རང་བ་དང༌། བྱང་ཆུབ་ཀྱི་མཆོག་ཏུ་སེམས་བསྐྱེད་པ་དང༌། ཆོས་ཀྱི་འཁོར་ལོ་བསྐོར་བར་བསྐུལ་བ་དང༌། མྱ་ངན་ལས་མི་འདའ་བར་གསོལ་བ་གདབ་པ་དང༌། ལམ་ལ་གནས་པ་དང༌། དགེ་བའི་རྩ་བ་བསྔོ་བ་དང༌། གནང་བ་ནོད་པ་དང༌། གཤེགས་སུ་གསོལ་བའོ། ། དེ་ལ་ཐོག་མར་ཚོགས་ཀྱི་ཞིང་སྤྱན་དྲང་བ་ལ་འཇིག་རྟེན་ཡུལ་ཆོས་དང་བསྟུན་ནས་ཕྱག་འབྱུང་བ་ཡིན་ནོ། །
དེའང་བདག་གི་སྙིང་གའི་ཧཱུྃ་ལས་འོད་ཟེར་འཕྲོས་ནས། མདུན་གྱི་ནམ་མཁར་རྩ་བའི་བླ་མ་ནི་རྗེ་བཙུན་རྡོ་རྗེ་ཆོས་ཀྱི་རྣམ་པ། སྐུ་མདོག་དམར་པོ་གཡས་རྡོ་རྗེ་གཡོན་དྲིལ་བུ་འཛིན་པ་ལ་ཕྱག་ན་རྡོ་རྗེ་ལ་སོགས་པ་རྒྱུད་པའི་བླ་མ་རྣམས་ཀྱིས་བསྐོར་བ་སྟེ་སློབ་དཔོན་ཀླུ་སྒྲུབ་རབ་ཏུ་བྱུང་བའི་ཆ་ལུགས་ཅན་ཡིན་ལ། གཞན་ཐམས་ཅད་ཀྱང་གཡས་ཌཱ་མ་རུ། གཡོན་ཐོད་པ། གྲུ་མོ་ན་ཁ་ཊྭཱཾ་ག་འཛིན་པ། རུས་པའི་རྒྱན་ཆ་ལྔ་དང་ལྡན་པའི་རྣལ་འབྱོར་པའི་ཆ་ལུགས་ཅན་དུ་སྟེང་གི་ཆ་ལ་སྤྱན་དྲངས། འོག་གི་ཆ་ལ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་སྤྱན་དྲངས་ལ། དེ་རྣམས་ཀྱི་ཞབས་ལ་ཕྱག་བྱེད་པར་བསམ་ཞིང༌། ངག་ཏུ།
ན་མོ་གུ་རུ་བྷྱཿཞེས་པས་བླ་མའི་ཚོགས་ལ་ཕྱག་བྱ། ན་མཿཤྲཱི་ཙཀྲ་སཾ་བ་ར་མཎྜལེ་བྷྱཿཞེས་པས་དཀྱིལ་འཁོར་གྱི་འཁོར་ལོ་ལ་ཕྱག་བྱའོ། ། དེ་ནས་མཆོད་པ་བྱ་བ་ནི་མཆོད་ཡོན་ཞབས་བསིལ་སྔོན་དུ་འགྲོ་བའི་ཕྱིའི་མཆོད་པ་དང༌། ཡིད་ལས་བྱུང་བའི་མཆོད་པ་གཉིས་དབུལ་ཏེ། དེ་ནི་མཆོད་པའི་སྐབས་སུ་ཤེས་པར་བྱའོ། ། དེ་ནས་འཁོན་གཅུགས་དག་པར་བྱེད་པ་དང་འདྲ་བར་སྡིག་བཤགས་པ་ནི་བདག་གི་ལུས་དང་ཚོགས་ཀྱི་ཞིང་གཉིས་ཀ་དཔག་ཏུ་མེད་པ་སྤྲུལ་ལ། ཚེ་ཐོག་མ་མེད་པ་ནས་བསགས་པའི་སྡིག་པ་ཐམས་ཅད་བློའི་ཡུལ་དུ་བྱས་ལ། ངག་ཏུ་བདག་གིས་ཚེ་ཐོག་མ་མེད་པ་ནས་ད་ལྟ་ལ་ཐུག་གི་བར་དུ་འདོད་ཆགས་དང་ཞེས་སྡང་དང་གཏི་མུག་གི་དབང་གིས། ལུས་དང་ངག་དང༌། ཡིད་ཀྱི་སྒོ་ནས་སྡིག་པའི་ལས་བགྱིས་པ་དང༌།
བགྱིད་དུ་སྩལ་བ་དང༌། བགྱིས་པ་ལ་རྗེས་སུ་ཡི་རང་བགྱིས་པ་དེ་དག་ཐམས་ཅད་བླ་མའི་ཚོགས་དང་དཀྱིལ་འཁོར་གྱི་འཁོར་ལོའི་སྤྱན་སྔར་བཤགས་ཤིང་ཡང་མི་བགྱིད་དོ། ། ཞེས་བརྗོད་དོ། ། དེ་ནས་སྐྱབས་སུ་འགྲོ་བ་ནི། གཙོ་བོ་དང་བླ་མའི་ཚོགས་རྗེས་སུ་ནི་སངས་རྒྱས་དཀོན་མཆོག སྔགས་རྣམས་ནི་ཆོས། འཁོར་གྱི་ལྷ་རྣམས་ནི་དགེ་འདུན་དུ་མོས་ལ། ངག་ཏུ། བདག་གིས་ཇི་སྲིད་འཁོར་ལོ་བདེ་མཆོག་གི་གོ་འཕང་མ་ཐོབ་ཀྱི་བར་དུ་སངས་རྒྱས་ལ་སྐྱབས་སུ་མཆིའོ། ། ཆོས་ལ་སྐྱབས་སུ་མཆིའོ། །
དགེ་འདུན་ལ་སྐྱབས་སུ་མཆིའོ། ། ཞེས་བརྗོད་དོ། ། དེ་ནས་སྡོམ་པ་བཟུང་བ་ནི། དམ་ཚིག་དང་སྡོམ་པའི་ཚོགས་ཐམས་ཅད་བླང་ཞིང་བསྐྱང་པའི་བསམ་པ་དང་ལྡན་པས། ངག་ཏུ་བདག་གིས་འཁོར་ལོ་བདེ་མཆོག་གི་དམ་ཚིག་དང་སྡོམ་པའི་ཚོགས་ཐམས་ཅད་བླངས་ཤིང་བསྐྱང་བར་བགྱིའོ། ། ཞེས་བརྗོད་དོ། ། དེ་ནས་རྗེས་སུ་ཡི་རང་བ་ནི། ཡང་དག་པར་རྫོགས་པའི་སངས་རྒྱས་ཇི་སྲིད་འཁོར་བ་མ་སྟོངས་ཀྱི་བར་དུ་སེམས་ཅན་གྱི་དོན་མཛད་པ་དང༌། བྱང་ཆུབ་སེམས་དཔའ་རྣམས་ལུས་དང་སྲོག་ལ་མི་ལྟ་བར་སེམས་ཅན་གྱི་དོན་མཛད་པ་དང༌། རང་སངས་རྒྱས་རྣམས་རྟེན་ཅིང་འབྲེལ་བར་འབྱུང་བ་ཐུགས་སུ་ཆུད་པ་དང༌།
འཕགས་པ་ཉན་ཐོས་བདེན་པ་བཞི་ཐུགས་སུ་ཆུད་པ་དང༌། སོ་སོའི་སྐྱེ་བོ་རྣམས་སྦྱིན་པ་སྣ་རེ་ཙམ་གཏོང་བའམ། ཚུལ་ཁྲིམས་སྣ་རེ་ཙམ་བསྲུང་བ་ལ་སོགས་པའི་དགེ་བའི་རྩ་བ་དེ་རྣམས་ཀུན་ལ་ཕྲག་དོག་མེད་པར་རྗེས་སུ་ཡི་རང་བར་བསྒོམས་ལ་དེ་དག་ངག་ཏུ་ཡང་བརྗོད་པར་བྱའོ། ། དེ་ནས་སེམས་བསྐྱེད་པ་ནི་བདག་གིས་སེམས་ཅན་མ་བསྒྲལ་བ་རྣམས་བསྒྲལ་བར་བགྱིའོ། ། མ་གྲོལ་བ་རྣམས་དགྲོལ་བར་བགྱིའོ། ། དབུགས་མ་ཕྱུང་བ་རྣམས་དབུགས་དབྱུང་བར་བགྱིའོ། ། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་བཟླ་བར་བགྱིའོ། ། ཞེས་བརྗོད་དོ། ། དེ་ལ་སེམས་ཅན་མ་བསྒྲལ་བ་བསྒྲལ་བ་ཞེས་བྱ་བ་ནི། སྲིད་པའི་རྒྱ་མཚོའི་སེམས་ཅན་ཐམས་ཅད་འཁོར་བ་ལས་སྒྲོལ་བར་འདོད་པའོ། །
མ་གྲོལ་བ་རྣམས་གྲོལ་བ་ནི་ཉན་ཐོས་དང་རང་སངས་རྒྱས་རྣམས་རང་རང་གི་མྱ་ངན་ལས་འདས་པའི་འཆིང་བ་དམ་པོས་བཅིངས་པ་རྣམས་དགྲོལ་བར་འདོད་པའོ། ། དབུགས་མ་ཕྱུང་བ་རྣམས་དབུགས་དབྱུང་བ་ནི། ངན་སོང་གསུམ་གྱིས་བསྡུས་པའི་སེམས་ཅན་བསྲན་ཐབས་མེད་པའི་སྡུག་བསྔལ་ལས་དབུགས་མ་ཕྱིན་པ་རྣམས་དབུགས་དབྱུང་བའོ། ། མྱ་ངན་ལས་མ་འདས་པ་མྱ་ངན་ལས་བཟླ་བ་ནི། ས་ལ་གནས་པའི་བྱང་ཆུབ་སེམས་དཔའ་རྣམས་མྱ་ངན་ལས་འདས་པ་ལ་འདོད་པ་མེ་འབར་བ་ལྟ་བུ་ཡོད་པ་རྣམས་མྱ་ངན་ལས་བཟླ་བར་འདོད་པ་སྟེ། བསམ་པ་དེ་དག་དང་ལྡན་པས་ཐམས་ཅད་ངག་ཏུ་བརྗོད་པར་བྱའོ། ། དེ་ལྟར་སེམས་ཅན་གྱི་དོན་བྱེད་པ་ལ་ཆོས་ཀྱི་འཁོར་ལོ་བསྐོར་དགོས་པས་ན་ཕྱོགས་བཅུའི་དེ་བཞིན་གཤེགས་པ་ཆོས་ཀྱི་འཁོར་ལོ་བསྐོར་བར་མི་མཛད་པ་དེ་དག་ཐམས་ཅད་ལ་ཆོས་ཀྱི་འཁོར་ལོ་བསྐོར་བར་བྱ་བའི་ཕྱིར་བསྐུལ་བར་བགྱིའོ། ། ཞེས་ངག་ཏུ་བརྗོད་པར་བྱའོ། ། དེའང་ཡུན་ཐུང་ན་མི་འོང་བས་ཕྱོགས་བཅུའི་དེ་བཞིན་གཤེགས་པ་ཡོངས་སུ་མྱ་ངན་ལ་འདའ་བར་བཞེད་པ་ཐམས་ཅད་ལ་ཡོངས་སུ་མྱ་ངན་ལས་མི་འདའ་བར་གསོལ་བར་འཚལ་ལོ། ། ཞེས་བརྗོད་དོ། །
དེ་ནས་ལམ་ལ་གནས་པ་ནི་བདག་གིས་དཔལ་འཁོར་ལོ་བདེ་མཆོག་གི་ལམ་རིམ་པ་གཉིས་ལ་གནས་པར་བགྱིའོ། ། ཞེས་བརྗོད་ཅིང༌། ཡིད་ཀྱིས་ཀྱང་བསམ་མོ། ། དེ་ནས་བསྔོ་བ་ནི། དེ་ལྟར་བྱས་པའི་དགེ་བའི་རྩ་བ་དེ་དག་གིས་བདག་དང་སེམས་ཅན་ཐམས་ཅད་ཀྱིས་འཁོར་ལོ་བདེ་མཆོག་གི་གོ་འཕང་མྱུར་དུ་ཐོབ་པར་གྱུར་ཅིག ཅེས་བརྗོད་ལ་བསྔོ་བར་བྱའོ། ། དེ་ནས་གནང་བ་ནོད་པ་ནི། ཚོགས་ཀྱི་ཞིང་དེ་དག་གི་ཞལ་ནས་རིགས་ཀྱི་བུ་ཁྱོད་ཀྱི་གནས་པ་འདི་ལེགས་པར་གནས་པ་ཡིན་གྱི་གནས་པ་འདིས་གནས་ན་མཆོག་འགྲུབ་པར་འགྱུར་རོ། ། ཞེས་གསུང་བར་བསམ་མོ། ། དེ་ནས་ཐུན་མཚམས་ཀྱི་གོ་རིམ་མི་འཁྲུག་པར་བྱ་བའི་ཕྱིར་མེ་ཏོག་ལ་སོགས་པའི་མཆོད་པ་ལྔ་ཙམ་གྱིས་མཆོད་ལ་གཤེགས་སུ་གསོལ་བར་བྱའོ། །
དེ་དག་གིས་ནི་ཚོགས་བསགས་དངོས་དང་འབྲེལ་བས་ཚོགས་བསགས་བཅུ་གསུམ་གྱིས་ཚོགས་བསགས་པའོ། ། དེ་ནས་ འཁྲུག་མེད་དུ་ཡེ་ཤེས་ཀྱི་ཚོགས་བསྒོམ་མོ་ཞེས་གསུང་ལ། ཇོ་བོ་ནཱ་རོ་པས་འཁྲུག་ཅན་དུ་བྱས་ནས་སྲུང་འཁོར་བསྒོམ་མོ། ། དེའང་ དོན་ཆེན་པོ་ཡེ་ཤེས་ཀྱི་ཚོགས་བསྒོམ་པ་ལ་བར་ཆད་མི་འབྱུང་བར་བྱ་བའི་ཕྱིར། སྲུང་བའི་འཁོར་ལོ་བསྒོམ་པ་ལ་གསུམ་སྟེ། ས་ཕྱོགས་བགེགས་དང་བྲལ་བར་བྱ་བ་དང༌། སྲུང་བའི་འཁོར་ལོ་བརྟན་པར་བསྒོམ་པ་དང༌། བགེགས་ཚར་བཅད་པའོ། ། དང་པོ་ནི་བདག་གི་སྙིང་གའི་ཧཱུྃ་ལས་གཤིན་རྗེའི་གཤེད་བཅུའམ། ཁཎྜ་རོ་ཧཱ་བཅུ་འམ་སྒོ་མཚམས་མ་བརྒྱད་དང༌།
ཁཎྜ་རོ་ཧཱ་གཉིས་ཏེ་བཅུ་གང་བློ་ལ་མོས་པ་སྤྲོ་གསུངས་ན། སྒོ་མཚམས་མ་བརྒྱད་དང་ཁཎྜ་རོ་ཧཱ་གཉིས་ཏེ་བཅུ་སྤྲོས་ཏེ་ཤར་གྱི་དང་སྟེང་གི་དུས་གཅིག ནུབ་ཀྱི་དང་འོག་གི་དུས་གཅིག་སྤྲོས་ལ་སའི་ཕྱོགས་དེའི་བགེགས་ཐམས་ཅད་བསྐྲད་པར་བསམ་ཞིང་ངག་ཏུ་གསང་སྔགས་བརྗོད། ལུས་ཀྱི་གཡོན་བའི་སྡིགས་མཛུབ་ཕྱོགས་བཅུར་བསྟན་ཅིང་སེ་གོལ་གཏོགས་ཏེ་དེའང་ཕྱོགས་རྣམས་ཤར་ནས་བཟུང་སྟེ་གཡོན་སྐོར་དུ། མཚམས་རྣམས་ནི་མེ་ནས་གཡས་སྐོར་དུ་ཞལ་བཞིའི་གསང་སྔགས་ལན་གཉིས་སུ་བལྟ་བ་ལ་བརྗོད་པར་བྱའོ། ། ཨོཾ་སུཾ་བྷ་ནི་སུཾ་བྷ་ཧུྃ་ཧཱུྃ་ཕཊ། ཨོཾ་གྲིཧྣ་གྲིཧྣ་ཧུྃ་ཧཱུྃ་ཕ་ཊ། ཨོཾ་གྲིཧྣཱ་པ་ཡ་གྲིཧྣཱ་པ་ཡ་ཧུྃ་ཧཱུྃ་ཕ་ཊ། ཨོཾ་ཨཱ་ན་ཡ་ཧོ་བྷ་ག་ཝཱཾ་བཛྲ་ཧཱུྃ་ཧཱུྃ་ཕ་ཊ་ཅེས་བྱའོ། ། དེ་ནས་གཉིས་པ་སྲུང་བའི་འཁོར་ལོ་བརྟན་པར་བསྒོམ་པ་ནི།
ས་ཕྱོགས་དེར་རྃ་ལས་ཉི་མའི་དཀྱིལ་འཁོར་བསྒོམ། དེའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཤར་གྱི་ར་སྔོ་བ། ལྷོའི་སེར་བ། ནུབ་ཀྱི་དམར་བ། བྱང་གི་ལྗང་བ་བསམ། དེའི་ལྟེ་བའི་ཧཱུྃ་ལས་འོད་བྱུང་བས་འོག་ཐམས་ཅད་རྡོ་རྗེའི་ས་གཞིར་བསྒོམ་ལ། ཨོཾ་མེ་དི་ནཱི་བཛྲཱི་བྷ་ཝ་བནྡྷ་ཧཱུྃ་ཧཱུྃ་ཧཱུྃ་ཕཊ། ཅེས་པ་ལན་གསུམ་གྱིས་བྱིན་གྱིས་བརླབས། ཡང་འོད་ཟེར་ཕྱོགས་བཅུར་འཕྲོས་པས་རྡོ་རྗེ་ནག་པོ་གདེངས་པ་འགྲེང་བུར་གྱུར་པའི་རྭ་བ་དང་ཡང་ཕྲད་ལ་སོང་བའི་དྲྭ་བ་བསྒོམ་ལ། ཨོཾ་བཛྲ་པྲཱ་ཀཱ་ར་ཧཱུྃ་བཾ་ཧཱུྃ་ཞེས་པ་ལན་གསུམ་གྱིས་བརྟན་པར་བྱའོ། །
ཡང་འོད་ཟེར་སྟེང་དུ་འཕྲོས་པས་རྡོ་རྗེ་རྭ་བ་དང་དྲྭ་བའི་ནང་དུ་རྡོ་རྗེའི་གུར་བསྒོམ་ལ། ཨོཾ་བཛྲ་པཉྫ་ར་ཧཱུྃ་ཡཾ་ཧཱུྃ་ཞེས་པས་བྱིན་གྱིས་བརླབས། ཡང་དེའི་འོག་ཏུ་རྡོ་རྗེའི་བླ་རེ་བསྒོམ་ལ། ཨོཾ་བཛྲ་བི་ཏཱ་ན་ཧཱུྃ་ཁཾ་ཧཱུྃ་ཞེས་པས་བྱིན་གྱིས་བརླབས། ཡང་འོད་ཟེར་ཕྱིར་འཕྲོས་པས་དེ་དག་གི་ཕྱི་རོལ་ཏུ་མདའི་དྲྭ་བ་མདེའུ་རྩེ་བསྣོལ་བ་ཕྱིར་བསྟན་པ་སྲིད་པའི་རྩེ་མོ་ལ་ཐུག་པར་བསྒོམ་ལ། ཨོཾ་བཛྲ་པྲཱ་ཀཱ་ར་ཛཱ་ལ་ཏྲ་སཾ་ཏྲཾ་ཞེས་པས་བྱིན་གྱིས་བརླབས། ཡང་འོད་ཟེར་ཕྱིར་འཕྲོས་པས་དེ་དག་ཐམས་ཅད་ཀྱི་ཕྱི་རོལ་ཏུ་བསྐལ་པའི་མེ་ལྟ་བུའི་མེ་རི་རབ་ཏུ་འབར་བར་བསྒོམ་ལ ཨོཾ་བཛྲ་ཛྭ་ལ་ཨ་ན་ལཱངྐ་ཧཱུྃ་ཧཱུྃ་ཧཱུྃ་ཞེས་པས་བྱིན་གྱིས་བརླབས། དེ་དག་ཐམས་ཅད་ལ་གསང་སྔགས་ལན་གསུམ་གསུམ་བརྗོད་ཅིང༌། ལུས་ཀྱི་གཡོན་པའི་སྡིགས་མཛུབ་ཕྱོགས་བཅུར་བསྐོར་ཞིང་སེ་གོལ་གདབ་པར་བྱའོ། ། དེ་ནས་གསུམ་པ་བགེགས་ཚར་གཅད་པ་ནི་སྔར་གྱི་སྒོ་མཚམས་མ་བརྒྱད་ཁཎྜ་རོ་ཧཱ་གཉིས་ཏེ་བཅུ་པོས་བགེགས་ཁ་ཅིག་ནི་སྐྱབས་སུ་འགྲོ་བ་དང་བྱང་ཆུབ་ཀྱི་སེམས་ལ་བཀོད།
ནག་པོའི་རིགས་ཅན་ཁ་ཅིག་ནི་བསྒྲལ་ཏེ་བདེ་བ་ཅན་ལ་སོགས་པའི་ཞིང་དུ་གནས་སྤར་བགེགས་ཀྱི་གཙོ་བོ་ཕྱོགས་སྐྱོང་བཅུ་ནི་བཀུག་སྟེ་འོངས་ནས་མེ་རིའི་ནང་རྡོ་རྗེ་རྭ་བའི་ཕྱི་རོལ་མདའི་དྲྭ་བའི་འོག་ཏུ་འོབས་གཅིག་ཡོད་པར་བསམ། དེའི་ཁ་ཁྱེར་ལ་ཕྱོགས་སྐྱོང་བཅུ་པོ་ཡོད་པར་བསྒོམས་ལ་བདག་གི་སྙིང་ག་ནས་ཕུར་བུ་བཅུ་སྤྲོས་ལ། སྒོ་མཚམས་མ་བརྒྱད་ཁཎྜ་རོ་ཧཱ་གཉིས་ཏེ་བཅུ་པོའི་ལག་ཏུ་གཏད་པར་བསྒོམ་ལ། ངག་ཏུ། ཨོཾ་གྷ་གྷ། གྷཱ་ཏ་ཡ་གྷཱ་ཏ་ཡ་སརྦ་དུཥྚཱན་ཕཊ། ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཧཱུྃ་ཕཊ། བཛྲ་ཀཱི་ལ་ཡ་བཛྲ་ངྷ་ར་ཨཱ་ཛྙཱ་པ་ཡ་ཏི། སརྦ་བི་གྷྣཱན་ཀཱ་ཡ་ཝཱཀྩིཏྟ་བཛྲ་ཀཱི་ལ་ཡ་ཧཱུྃ་ཕ་ཊ། ཅེས་བརྗོད་ལ་དེ་དག་གི་སྤྱི་བོར་ཕུར་བུ་བཙུགས་པར་བསམ།
ཡང་བདག་གི་སྙིང་ག་ནས་ཐོ་བ་བཅུ་སྤྲོས་ལ། དེ་དག་གི་ལག་པ་གཡས་པར་གཏད་པར་བསམས་ལ། ཨོཾ་བཛྲ་མུཏྐ་ར་བཛྲ་ཀཱི་ལ་ཡ་ཨཱ་ཀོ་ཊ་ཡ་ཧཱུྃ་ཕཊ། ཅེས་བརྗོད་དེ་བརྡུངས་པར་བསམ། ཕྱོགས་སྐྱོང་དེ་དག་གི་སྤྱི་གཙུག་ནས་རྐང་མཐིལ་གྱི་བར་དུ་ཐལ་བྱུང་བས་བསད་པར་བསྒོམ་ལ། དེ་དག་གི་རྣམ་པར་ཤེས་པ་མི་བསྐྱོད་པ་ལ་སོགས་པའི་ཞིང་དུ་སྐྱེ་བར་གྱུར་ཅིག་ཅེས་དང་སྐྱེས་པར་ཡང་བསམ། རོ་རྣམས་འོབས་ཀྱི་ནང་དུ་བསྐྱུར་བར་བསམ་སྟེ་བགེགས་ཚར་བཅད་པའོ། ། དེ་ནས་སྒོ་མཚམས་མ་ལ་སོགས་པ་བཅུ་པོ་དེ་རྣམས་ལས་རང་དང་འདྲ་བར་དཔག་ཏུ་མེད་པ་སྤྲུལ་ཏེ་མཚོན་ཆ་སྣ་ཚོགས་ཐོགས་ནས་རྡོ་རྗེའི་དྲྭ་མིག་ནས་ཕར་རོ་སྟོད་འཐོན་ནས་སྒྲུབ་པ་པོ་ཇི་སྲིད་བྱང་ཆུབ་མ་ཐོབ་བར་དུ་བར་ཆད་བསྲུང་བར་བསམ་མོ། ། སྲུང་བའི་འཁོར་ལོ་བསྒོམ་པའོ། ། འདི་ལ་སྔོན་ལ་སྲུང་བའི་འཁོར་ལོ་བསྒོམས་ནས།
དེ་ནས་ཚོགས་བསགས་པ་བཅུ་གསུམ་བྱས་ཀྱང་མི་འགལ་ཞེས་གསུང་ཞིང་གཞུང་འདི་ཉིད་དང་གཞུང་གཞན་ཕལ་ཆེ་བ་ནའང༌། དེ་ལྟར་སྣང་བས་གོང་ལྟར་བསྒོམས་ཀྱང་ཉེས་པ་མེད་དོ། ། བསོད་ནམས་ཀྱི་ཚོགས་བསགས་པའོ། ། དེ་ནས་བསྲུང་བའི་རྣམ་པ་སེམས་སུ་ཤེས་པར་བྱ་བའི་ཕྱིར་དོན་ཆེན་པོ་ཡེ་ཤེས་ཀྱི་ཚོགས་བསྒོམ་པ་ནི། ཕྱི་དང་ནང་གིས་བསྡུས་པའི་ཆོས་ཐམས་ཅད་རང་གི་སེམས་ཙམ་དང༌། སྒྱུ་མ་དང༌། སྨིག་རྒྱུ་དང༌། མིག་ཡོར་ལྟ་བུར་བསྒོམས་ལ། ངག་ཏུ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅་ཧཾ་ཞེས་བརྗོད་ལ་བརྟན་པར་བྱ།
ཡང་སྒྱུ་མ་ཡང་རང་བཞིན་མེད་པར་བསྒོམས་ལ། ཨོཾ་ཤུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ་ཞེས་བརྗོད་པས་བརྟན་པར་བྱའོ། ། རྒྱུ་ཚོགས་གཉིས་བསགས་པ་བསྟན་ཟིན་ཏོ། ། དེ་ནས་འབྲས་བུ་ལྷར་བསྐྱེད་པ་ལ་བཞི། དམ་ཚིག་སེམས་དཔའ་བསྐྱེད་པ་དང༌། ཡེ་ཤེས་ཀྱི་འཁོར་ལོ་དགུག་གཞུག་བྱ་བ་དང༌། གོ་ཆ་བཅིང་བ་དང༌། དབང་བསྐུར་ཞིང་རིགས་ཀྱི་བདག་པོའི་རྒྱས་གདབ་པའོ། ། དང་པོ་ལ་གཉིས། ཕྱིའི་དཀྱིལ་འཁོར་དག་པ་དང་བཅས་པ་བསྒོམ་པ་དང༌།
ལུས་ཀྱི་དཀྱིལ་འཁོར་སྔགས་ཀྱི་བྱིན་གྱིས་བརླབས་དང་བཅས་པ་བསྒོམ་པའོ། ། དང་པོ་ནི། སྟོང་པ་ཉིད་དུ་བསྒོམས་པའི་རྗེས་དེ་ཉིད་ལ་སའི་ཕྱོགས་དེར་ཡྃ་ལས་རླུང་གི་དཀྱིལ་འཁོར་གཞུའི་དབྱིབས་ལྟ་བུ་བ་དན་གྱིས་མཚན་པ་དང༌། དེའི་སྟེང་དུ་རྃ་ལས་མེའི་དཀྱིལ་འཁོར་གྲུ་གསུམ་འབར་བས་མཚན་པ་དང༌། དེའི་སྟེང་བྃ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པ་དང༌། དེའི་སྟེང་དུ་ལྃ་ལས་སའི་དཀྱིལ་འཁོར་གྲུ་བཞི་སེར་པོ་གྲྭ་བཞིར་རྡོ་རྗེ་རྩེ་གསུམ་པས་མཚན་པ་དང༌། དེའི་སྟེང་དུ་སུྃ་ལས་རིའི་རྒྱལ་པོ་རི་རབ་ཟུར་བཞི་ཤར་ཤེལ། ལྷོ་བཻ་ཌཱུརྻ། ནུབ་པདྨ་རཱ་ག བྱང་གསེར་ལས་བྱས་པ་སྟེ།
རཏྣ་བཞིའི་རང་བཞིན་ཅན་ལྕོག་བརྒྱད་དང་ལྡན་པ་བསྒོམ་མོ། ། དེའི་སྟེང་དུ་ཧཱུྃ་ལས་བྱུང་བའི་སྣ་ཚོགས་རྡོ་རྗེ་ཤར་གྱི་རྭ་སྔོ་བ། ལྷོ་སེར་བ། ནུབ་དམར་བ། བྱང་ལྗང་བ་བསྒོམ། དེའི་སྟེང་དུ་པྃ་ལས་པདྨ་འདབ་མ་བརྒྱད་པ་ཕྱོགས་བཞི་ཕྱོགས་ཚོན། མཚམས་བཞི་མཛེས་ཚོན་ནམ། ཡང་ན་ཕྱོགས་བཞི་དམར་པོ་ལ། མཚམས་བཞི་མཛེས་ཚོན་ནམ། འགྲེལ་པ་ལས་ནི་ཕྱོགས་བཞི་དམར་པོ་མེ་རླུང་གཉིས་སེར་པོ།
སྲིན་པོ་ལྗང་གུ། དབང་ལྡན་དུ་ནག་པོར་བསྒོམ་པ་ཡང་གསུང་ན་དེ་དག་གང་རུང་དུ་བསྒོམ་ལ། དེའི་ལྟེ་བར་ཨཱ་ལི་བཅུ་དྲུག་ཕྲག་གཉིས་གཡོན་སྐོར་མཚན་བཟང་པོ་སུམ་ཅུ་རྩ་གཉིས་སུ་མོས་པ་བྱ། དེ་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས་སུ་མོས་པ་བྱའོ། ། དེའི་སྟེང་དུ་ཀཱ་ལི་སུམ་ཅུ་སོ་བཞིའི་སྟེང་དུ། ཡ་ར་ལ་ཝ་ཌ་ཌྷ་དྲུག་བསྣན་པས་བཞི་བཅུ་ཐམ་པ་ཕྲག་གཉིས་གཡས་སྐོར་དཔེ་བྱད་བཟང་པོ་བརྒྱད་ཅུར་མོས་པ་བྱ། དེ་ཡོངས་སུ་གྱུར་པ་ལས་ཉི་མའི་དཀྱིལ་འཁོར་མཉམ་པ་ཉིད་ཀྱི་ཡེ་ཤེས་སུ་མོས་པ་བྱ། དེ་གཉིས་ཀྱི་བར་དུ་སྒོང་སྐྱེས་ཀྱི་དབང་དུ་བྱས་ན་རིགས་དྲུག་པ་རྡོ་རྗེ་འཆང་གི་ངོ་བོ་ཡིན་པས་ཡི་གེ་ཧཱུྃ་ཁ་དོག་དཀར་པོ་ཅིག་བསྒོམ་སྟེ་སོ་སོར་རྟོག་པའི་ཡེ་ཤེས་སུ་མོས་པ་བྱ། དེ་ནས་འོག་ནས་འབྱུང་བའི་སྒྲའི་ཚུལ་གྱི་རྟེན་འབྲེལ་གྱིས་གཅིག་ཏུ་འདྲེས་པ་ནི་བྱ་བ་ནན་ཏན་གྱི་ཡེ་ཤེས། རྟེན་དང་བརྟེན་པ་སྐུ་ཡོངས་སུ་རྫོགས་པ་ནི་ཆོས་ཀྱི་དབྱིངས་ཀྱི་ཡེ་ཤེས་ཡིན་པ་ལ།
སྒྲ་ཚུལ་གྱི་རྟེན་འབྲེལ་ནེ་ཉི་ཟླ་ཁ་སྦྱོར་གྱི་སྟེང་མཐོ་གང་ཙམ་གྱིས་མ་རེག་པར་ཐ་མལ་པའི་ལུས་ངག་ཡིད་གསུམ་གྱི་རང་བཞིན་མས་རིམ་གྱིས་ཨོཾ་ཨཱཿཧཱུྃ་དེའི་སྟེང་དུ་ཡུམ་གྱི་མཁའ་དག་པའི་རྟགས་སུ་པདྨ། ཡབ་ཀྱི་བྱང་ཆུབ་ཀྱི་སེམས་མཚོན་པ་ཟླ་བ། དེའི་སྟེང་དུ་སེམས་ཀྱི་རང་བཞིན་འོད་གསལ་བ་མཚོན་པའི་ཡེ་གེ་ཧཱུྃ་བསམ། དེ་ནས་མས་ཡར་རིམ་གྱིས་ཨོཾ་ཨཱཿལ། ཨཱ་ཧཱུྃ་ལ། ཧཱུྃ་པདྨ་ལ། པདྨ་ཟླ་བ་ལ། ཟླ་བ་ཧཱུྃ་གི་ཞབས་ཀྱུ་ལ། དེ་ཁོག་པ་ལ། དེ་མགོ་བོ་ལ།
དེ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་ཁ་དོག་དམར་སྐྱ་ལ་ཐིམ་སྟེ། ཀ་ར་ཀ་ར་ལ་སོགས་པ་ཡབ་ཀྱི་ཕྲེང་སྔགས་ཟློས་ཤིང་ཡས་མར་བྱོན་པ་ལ་ནི་སྒྲ་ཞེས་བྱ། ཉི་ཟླའི་བར་གྱི་ཡི་གེ་ཧཱུྃ་ལ་ནི་ཚུལ་ཞེས་བྱ། རྩ་བའི་རྒྱུད་ལས། སྒྲ་ཡི་ཚུལ་ལས་ངེས་འབྱུང་ཞིང༌། ། དམ་ཚིག་སྤྱོད་པའི་སྤྱོད་ཡུལ་ཅན། ། ཞེས་བྱ་བའི་དགོངས་པ་ཡང་འདི་ཉིད་ཡིན་ནོ། ། དེ་ལྟ་བུའི་སྒྲ་དེས་སྟེང་གི་ཉི་མ་ཕུག་ནས་བར་གྱི་ཚུལ་ལ་ཐིམ་པས་རྐྱེན་བྱས་ནས་ཉི་ཟླ་དང་བཅས་པ་ཐམས་ཅད་གཅིག་ཏུ་འདྲེས་པ་ལ།
རྟེན་དང་བརྟེན་པར་བྱས་པའི་དཀྱིལ་འཁོར་གྱི་འཁོར་ལོ་མེ་ལོང་ལ་བཞིན་གྱི་དཀྱིལ་འཁོར་བལྟས་པ་བཞིན་དུས་ཅིག་ཆར་ལ་ཝལ་གྱིས་བསྐྱེད་ལ། དབུས་ཀྱི་གཙོ་བོ་ནས་བཟུང་སྟེ་སྲུང་བའི་འཁོར་ལོའི་བར་དུ་རིམ་གྱིས་གསལ་གདབ་པར་བྱ་བ་ཡིན་ནོ། ། དེ་ལ་གཞལ་ཡས་ཁང་གི་དབུས་ན་འཁོར་ལོ་རིམ་པ་བཞི། མཆོད་རྟེན་ཟླུམ་པོའི་བང་རིམ་གྱི་དབྱིབས་ལྟ་བུ་ཅུང་ཟད་ཇེ་མཐོ་ཇེ་མཐོར་གྱུར་པའི་ལྟེ་བར་སྣ་ཚོགས་པདྨ་སྔར་བརྗོད་པ་ལྟ་བུའི་ལྟེ་བ་ལ་ཉི་ལ་མའི་སྟེང་དུ། བཅོམ་ལྡན་འདས་ཆོས་ཀྱི་དབྱིངས་ལས་མི་འགྱུར་བའི་བརྡར་སྐུ་མདོག་སྔོན་པོ། ཞལ་བཞི་པ། རྩ་བའི་ཞལ་ནི་ལུས་མདོག་དང་མཚུངས་པ། གཡས་ཞལ་ནི་ཤིན་ཏུ་སེར་བ། རྒྱབ་མ་དམར་བ། གཡོན་པ་ལྗང་བ་སྟེ།
ཚད་མེད་པ་བཞིའམ། འབྱུང་བ་བཞིའམ། རྣམ་པར་ཐར་པ་སྒོ་བཞིའམ། ཕྲིན་ལས་བཞི་གྲུབ་པའི་རྟགས་ཡིན་ནོ། ། ཁམས་གསུམ་ལ་གཟིགས་ཤིང་དུས་གསུམ་གྱི་དངོས་པོ་མཁྱེན་པའི་བརྡར་ཞལ་རེ་རེ་ལ་སྤྱན་གསུམ་གསུམ་མོ། ། རྟེན་ཅིང་འབྲེལ་བར་འབྱུང་བ་བཅུ་གཉིས་ལུགས་འབྱུང་དང་ལུགས་ལས་ལྡོག་པ་ཐུགས་སུ་ཆུད་པའི་བརྡར་ཕྱག་བཅུ་གཉིས་པ། ཐབས་དང་ཤེས་རབ་གཉིས་སུ་མེད་པའི་བརྡར་རྡོ་རྗེ་ཕག་མོ་ལ་འཁྱུད་པའི་ཕྱག་དང་པོ་གཉིས་ཀྱིས་ཡེ་ཤེས་ལྔ་རོ་གཅིག་པའི་བརྡར་རྡོ་རྗེ་དང༌། སྟོང་པ་ཉིད་ཀྱི་སྒྲ་སྒྲོགས་པའི་བརྡར་དྲིལ་བུ་བསྣམས་པ། འོག་མ་གཉིས་ཀྱིས་གཏི་མུག་སྤངས་པའི་བརྡར་གླང་པོ་ཆེའི་པགས་པ་མགོ་གཡས་སུ་བསྟན་ཏེ་བརྒྱངས་པའི་ཚུལ་གྱིས་བསྣམས་པ། མཆོག་ཏུ་དགའ་བའི་སྒྲས་སངས་རྒྱས་ཐམས་ཅད་བསྐུལ་བའི་བརྡར་གཡས་ཀྱི་གསུམ་པ་ན་ཌཱ་མ་རུ།
ཉེས་པ་ཐམས་ཅད་གཅོད་པའི་བརྡར་བཞི་པ་ན་དགྲ་སྟྭ། དངོས་པོ་དང་དངོས་པོ་མེད་པའི་རྣམ་པར་རྟོག་པ་ཐམས་ཅད་གཅོད་པའི་བརྡར་ལྔ་པ་ན་གྲི་གུག སྲིད་པ་གསུམ་གྱི་ཉེས་པ་འཇོམས་པའི་བརྡར་དྲུག་པ་ན་མདུང་རྩེ་གསུམ་པ་བསྒྲེང་བ། བྱང་ཆུབ་ཀྱི་སེམས་དང་མི་འབྲལ་བར་མཚོན་པས་ན་གཡོན་གྱི་གསུམ་པ་ན་ཁ་ཊྭཱཾ་ག་རྡོ་རྗེས་མཚན་པ། བདེ་བ་ཆེན་པོ་སྐྱོང་བའི་རྟགས་སུ་བཞི་པ་ན་ཁྲག་གིས་བཀང་བའི་ཐོད་པ། ཡང་དག་པའི་ཡེ་ཤེས་སེམས་ཅན་གྱི་རྒྱུད་ལ་འཆིང་བས་ན་ལྔ་པ་ན་རྡོ་རྗེ་ཞགས་པ། རྣམ་པར་རྟོག་པ་ཐམས་ཅད་འཇོམས་པའི་བརྡར་དྲུག་པ་ན་ཚངས་པའི་མགོ་བོ། པདྨ་དང་ཉི་མའི་གདན་གྱི་སྟེང་ན་ཞབས་གཡས་ཐུགས་རྗེ་ཆེན་པོའི་རང་བཞིན་བརྐྱང་བས་དུས་མཚན་མ་དམར་མོ་མྱ་ངན་ལས་འདས་པའི་མཐའ་མནན་པ། ཞབས་གཡོན་པ་ཤེས་རབ་ཀྱི་རང་བཞིན་བསྐུམ་པས་འཇིགས་བྱེད་ནག་པོ་འཁོར་བའི་མཐའ་མནན་པའོ། ། ཚོགས་ཡོངས་སུ་རྫོགས་པས་ན་རལ་པའི་ཐོར་ཚུགས་ཀྱིས་བརྒྱན་པ།
ཡེ་ཤེས་ལྔའི་རང་བཞིན་དབུ་རེ་རེ་ལ་ཐོད་པ་སྐམ་པོ་ལྔའི་ཐོད་ཅན། ཚོགས་རིམ་གྱིས་རྫོགས་ཤིང་བྱང་ཆུབ་ཀྱི་སེམས་མཚོན་པ་ནི་དབུ་གཙུག་གི་གཡོན་ལ་ཟླ་བ་ཕྱེད་པ་འཇོག་པ། ཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་མཛད་པ་ནི་སྣ་ཚོགས་རྡོ་རྗེས་སྤྱི་བོར་བརྒྱན་པ། ཞལ་རྣམ་པར་འགྱུར་བ་ནི་ལོག་པར་ལྟ་བ་སྤངས་པ། མཆེ་བ་རྣམ་པར་གཙིགས་པ་ནི་བདུད་བཞི་འཇོམས་པ། སྟག་གི་པགས་པའི་ཤམ་ཐབས་ཀྱིས་ནི་གཟུང་འཛིན་སྤངས་པ། མི་མགོ་རློན་པ་ཁྲག་འཛག་པ་ལྔ་བཅུ་ཐམ་པའི་དོ་ཤལ་གྱིས་ནི་ཡི་གེ་ཨཱ་ལི་ཀ་ལི་ལྔ་བཅུ་དག་པ། རྣ་རྒྱན་གཉིས་ནི་བཟོད་པའི་ཕ་རོལ་ཏུ་ཕྱིན་པ་གདུ་བུ་དྲུག་ནི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ། མགུལ་གྱི་ཕྲེང་བ་དང་དོ་ཤལ་ནི་སྦྱིན་པའི་ཕ་རོལ་ཏུ་ཕྱིན་པ། སྐ་རགས་ནི་བརྩོན་འགྲུས་ཀྱི་ཕ་རོལ་ཏུ་ཕྱིན་པ།
སྤྱི་བོའི་རྒྱན་རྣམས་ནི་བསམ་གཏན་གྱི་ཕ་རོལ་ཏུ་ཕྱིན་པ། ཐལ་བ་དང་མཆོད་ཕྱིར་ཐོགས་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། ཕ་རོལ་ཏུ་ཕྱིན་པ་དྲུག་རྣམ་པར་དག་པའི་ཕྱག་རྒྱ་དྲུག་གིས་རྒྱས་བཏབ་པའོ། ། (Eསྒེག་པ་དང༌། དཔའ་བ་དང༌། མི་སྡུག་པ་དང༌། དགོད་པ་དང༌། དྲག་ཤུལ་དང༌། འཇིགས་སུ་རུང་བ་དང༌། སྙིང་རྗེ་དང༌།
རྔམ་པ་དང༌། ཞི་བ་དང་ལྡན་པ་)སྟེ། (Dགར་གྱི་ཉམས་དགུ་)དང་ལྡན་པའོ། ། ཡུམ་རྡོ་རྗེ་ཕག་མོ་ནི་སྐུ་མདོག་དམར་ཞིང་སྐྲ་གྲོལ་བ་ནི་སེམས་ཅན་ལ་རྗེས་སུ་ཆགས་པ། ཞལ་གཅིག་པ་ནི་དེ་བཞིན་ཉིད་དུ་རོ་གཅིག་པ། སྤྱན་གསུམ་པ་ནི་སྔར་བརྗོད་པ་བཞིན་ནོ། ། གཅེར་བུ་ནི་ཉོན་མོངས་པའི་སྒྲིབ་གཡོགས་དང་བྲལ་བ། ཕྱག་གཡོན་པས་འཁྲུད་ནས་གདུག་པ་དང་བདུད་ལ་སོགས་པའི་ཁྲག་གིས་བཀང་པའི་ཐོད་པ་བསྣམས་པ་ནི་གདུག་པ་ལ་སོགས་པ་དེ་དག་ཉིད་འདུལ་བ། གཡས་པས་ཕྱོགས་ཐམས་ཅད་དུ་གདུག་ཅན་རྣམས་ལ་སྡིགས་མཛུབ་བྱེད་ཅིང་གྲི་གུག་རྡོ་རྗེས་མཚན་པ་བསྣམས་པ་ནི་ཉོན་མོངས་པ་ཚར་གཅོད་པ། ཐལ་བ་དང་མཆོད་ཕྱིར་ཐོགས་མ་གཏོགས་པའི་རྒྱན་ཆ་ལྔ་ནི་ཕ་རོལ་ཏུ་ཕྱིན་པ་ལྔ་སྟེ་ཤེས་རབ་ནི་ལྷ་མོ་ཉིད་ཡིན་པའི་ཕྱིར་རོ། །
ལྷ་མོ་འོག་མ་རྣམས་ཀྱི་རྒྱན་ཡང་དེ་བཞིན་དུ་ཤེས་པར་བྱའོ། ། བསྐལ་པའི་མེ་ལྟ་བུའི་གཟི་བརྗིད་དང་ལྡན་པ་ནི། བདུད་ཐམས་ཅད་སྐྲག་པར་བྱེད་པ། བདེ་བ་ཆེན་པོ་མཚོན་པའི་བརྡར་ཁྲག་གསོལ་བ་ལ་དགྱེས་ཤིང་བྷ་ག་ནས་ཁྲག་འཛག་པ། ཐབས་ཤེས་རབ་ཟུང་དུ་འཇུག་པ་མཚོན་པ་ནི་བྱིན་པ་གཉིས་ཀྱི་ལེགས་པར་འཁྱུད་པ་སྟེ། བཅོམ་ལྡན་འདས་ནི་ལྷག་མཐོང་དང་ཐུགས་རྗེ་ཆེན་པོའི་བརྡ་ཡིན་ལ། ཡུམ་ནི་ཞི་གནས་དང༌། བདེ་བ་ཆེན་པོའི་རང་བཞིན་ཡིན་ནོ། ། དེའི་འདབ་མ་བཞི་ལ་ཤར་ཕྱོགས་སུ་མཁའ་འགྲོ་མ་ནག་མོ། བྱང་ཕྱོགས་སུ་ལཱ་མཱ་ལྗང་གུ།
ནུབ་ཏུ་ཁཎྜ་རོ་ཧཱ་དམར་མོ། ལྷོར་གཟུགས་ཅན་མ་སེར་མོ། དེ་ཐམས་ཅད་ཀྱང་ཞལ་གཅིག་པ་སྤྱན་གསུམ་པ། ཚད་མེད་པ་བཞིའི་རང་བཞིན་གྱི་ཕྱག་བཞི་ན་གཡས་ཌཱ་མ་རུ་དང་གྲི་གུག གཡོན་ཁ་ཊྭཱཾ་ག་དང་ཐོད་པ། སྐྲ་གྲོལ་བ་གཅེར་བུ་གཡས་བརྐྱང་པའི་གནས་པས་བཞུགས་པ། ཞལ་མཆེ་བ་རྣམ་པར་གཙིགས་པ། ཕྱག་རྒྱ་ལྔས་བརྒྱན་པའོ། ། མཚམས་ཀྱི་འདྲ་བ་མ་བཞི་ལ་བདུད་རྩི་ལྔས་ཡོངས་སུ་གང་བའི་བུམ་པའི་སྟེང་ན་ཐོད་པ་སྟེ་བདེ་བ་ཆེན་པོ་མཚོན་པ་ཡིན་ནོ། ། དེ་ལྟ་བུའི་བདེ་བ་ཆེན་པོའི་འཁོར་ལོ་དེ་གྲི་གུག་གི་རྭ་བ་དང༌།
ཀ་བ་དང༌། གདུང་དང༌། ཐོག་ཕུབས་པ་ལ་སོགས་པས་མཛེས་པར་བྱས་པ་ཡིན་ནོ། ། དེའི་ཕྱི་རོལ་ཅུང་ཟད་ཀྱིས་དམའ་བར་ཐུགས་ཀྱི་གསང་བ་བསྟན་པར་བྱ་བའི་ཕྱིར་ཐུགས་ཀྱི་འཁོར་ལོ་ནི་རྩིབས་བརྒྱད་པ་མདོག་སྔོ་ནག་རྡོ་རྗེའི་རྭ་བ་དང༌། ཀ་བ་དང་གདུང་ལ་སོགས་པས་མཛེས་པར་བྱས་པ་སྟེ། ཐུགས་ཀྱི་རིགས་ཀྱི་སྐུ་མདོག་དང་ཕྱག་མཚན་མཚོན་པའི་ཕྱིར་རོ། ། དེའི་ཤར་ཕྱོགས་ཀྱི་རྩིབས་པུལླཱི་ར་མཱ་ལ་ཡར་ཁཎྜ་ཀ་པཱ་ལི་དང་རབ་ཏུ་གཏུམ་མོའོ། ། བྱང་ཕྱོགས་ཛཱ་ལནྡྷ་རར་མཧཱ་ཀཾ་ཀཱ་ལ་དང་གཏུམ་པའི་མིག་ཅན་མའོ། ། ནུབ་ཕྱོགས་ཨཽ་ཌྱན་དུ་ཀཾ་ཀཱ་ལ་དང་འོད་ལྡན་མའོ། ། ལྷོ་ཕྱོགས་ཀྱི་རྩིབས་ཨརྦུ་དར་མཆེ་བ་རྣམ་པར་གཙིགས་མ་དང་སྣ་ཆེན་མའོ། །
མེའི་མཚམས་གོ་དཱ་བ་རཱིར་སཱུ་རཱ་བཻ་རི་དང་བརྟན་པའི་བློ་ཅན་མའོ། ། བདེན་བྲལ་གྱི་རྩིབས་རཱ་མེ་ཤྭ་རཱིར་འོད་དཔག་མེད་དང་མིའུ་ཐུང་མའོ། ། རླུང་གི་ཕྱོགས་དེ་བཱི་ཀོ་ཊར་རྡོ་རྗེའི་འོད་དང་ལངྐའི་དབང་ཕྱུག་མའོ། ། དབང་ལྡན་གྱི་མཚམས་མཱ་ལ་ཝར་རྡོ་རྗེའི་སྐུ་དང་ཤིང་གྲིབ་མ་སྟེ། དེ་དག་ནི་ཐུགས་ཀྱི་འཁོར་ལོའོ། ། གཉིས་པ་གསུང་གི་གསང་བ་བསྟན་པར་བྱ་བའི་ཕྱིར། གསུང་གི་འཁོར་ལོ་ནི། འཁོར་ལོ་གོང་མ་ལས་ཅུང་ཟད་དམའ་བའི་ཕྱི་རོལ་ཏུ། ཁ་དོག་དམར་པོ་རྩིབས་བརྒྱད་པ་པདྨའི་རྭ་བ་དང༌། ཀ་བ་དང་གདུང་གིས་མཛེས་པར་བྱས་པ་སྟེ་གསུང་གི་རིགས་ཀྱི་ཁ་དོག་དང་མཚན་མ་ཡིན་པའི་ཕྱིར་རོ། །
དེ་དག་གི་ཤར་ཕྱོགས་ཀྱི་རྩིབས་ཀཱ་མ་རཱུ་པར་ཨཾ་གུ་རི་དང་ཨེ་ར་པ་ཏིའོ། ། བྱང་ཕྱོགས་ཨོ་ཊེར་རྡོ་རྗེ་རལ་པ་ཅན་དང་འཇིགས་བྱེད་ཆེན་མོའོ། ། ནུབ་ཕྱོགས་ཀྱི་རྩིབས་ཏྲི་ཤ་ཀུ་ནེར་དཔའ་བོ་ཆེན་པོ་དང་རླུང་གི་ཤུགས་ཅན་མའོ། ། ལྷོ་ཕྱོགས་ཀྱི་རྩིབས་ཀོ་ས་ལར་རྡོ་རྗེ་ཧཱུྃ་མཛད་དང་ཆང་འཐུང་མའོ། ། ཤར་ལྷོའི་རྩིབས་ཀ་ལིངྒར་རབ་ཏུ་བཟང་པོ་དང་ཤྱཱ་མ་དེ་ཝཱིའོ། ། ལྷོ་ནུབ་ཀྱི་རྩིབས་ལཾ་བཱ་ཀར་རྡོ་རྗེ་བཟང་པོ་དང་ཤིན་ཏུ་བཟང་མོའོ། ། ནུབ་བྱང་གི་རྩིབས་ཀཱཉྩིར་འཇིགས་བྱེད་ཆེན་པོ་དང་རྟ་རྣ་མའོ། ། བྱང་ཤར་གྱི་རྩིབས་ཧི་མཱ་ལ་ཡར་མིག་མི་བཟང་དང་ཁ་གཱ་ན་སྟེ། དེ་དག་ནི་གསུང་གི་འཁོར་ལོའོ། ། གསུམ་པ་སྐུའི་གསུང་བ་བསྟན་པར་བྱ་བའི་ཕྱིར།
སྐུའི་འཁོར་ལོ་ནི་གསུང་གི་འཁོར་ལོ་བས་ཅུང་ཟད་དམའ་བའི་ཕྱི་རོལ་ཏུ་ཁ་དོག་དཀར་པོ་རྩིབས་བརྒྱད་པ་འཁོར་ལོའི་རྭ་བ་དང༌། ཀ་བ་དང༌། གདུང་གིས་མཛེས་པར་བྱས་པ་ཡིན་ཏེ་སྐུའི་རིགས་ཀྱི་མཚན་མ་ཡིན་པའི་ཕྱིར་རོ། ། དེའི་ཤར་ཕྱོགས་ཀྱི་རྩིབས་པྲེ་ཏ་པུ་རིར་སྟོབས་པོ་ཆེ་དང་འཁོར་ལོའི་ཤུགས་ཅན་མའོ། ། བྱང་ཕྱོགས་གྲྀ་ཧ་དེ་བར་རིན་ཆེན་རྡོ་རྗེ་དང་ཁཎྜ་རོ་ཧཱའོ། ། ནུབ་ཕྱོགས་སཽར་རཱཥྚར་རྟ་མགྲིན་དང་ཤཽཎྜི་ནཱིའོ། ། ལྷོ་ཕྱོགས་སུ་བརཎྞ་དྭཱི་པར་ནམ་མཁའི་སྙིང་པོ་དང་འཁོར་ལོའི་གོ་ཆ་མའོ། ། ཤར་ལྷོ་ན་ག་རར་དཔལ་ཧེ་རུ་ཀ་དང་ཤིན་ཏུ་དཔའ་མོའོ། ། ལྷོན་ནུབ་སིནྡྷུར་པདྨ་གར་གྱི་དབང་ཕྱུག་དང་སྟོབས་ཆེན་མའོ། ། ནུབ་བྱང་མ་རོར་རྣམ་པར་སྣང་མཛད་དང་འཁོར་ལོས་སྒྱུར་མའོ། །
བྱང་ཤར་ཀུ་ལུ་ཏཱར་རྡོ་རྗེ་སེམས་དཔའ་དང་བརྩོན་འགྲུས་ཆེན་མོ་སྟེ། དེ་དག་ནི་སྐུའི་འཁོར་ལོའོ། ། ཁཎྜ་ཀ་པཱ་ལི་ལ་སོགས་པའི་དཔའ་བོ་རྣམས་ནི་ཞལ་གཅིག་ཕྱག་བཞི་པ་རལ་པའི་ཐོར་ཚུགས་ཀྱིས་མཚན་པའི་ཅོད་པན་ཅན། ཕྱག་དང་པོ་གཉིས་ཡུམ་ལ་འཁྱུད་པས་རྡོ་རྗེ་དང་དྲིལ་བུ་འཛིན་པ། གཡས་འོག་མ་ན་ཌཱ་མ་རུ། གཡོན་འོག་མ་ཁ་ཊྭཱཾ་ག འདི་ལ་བླ་མ་ཕམ་ཐིང་བའི་དགོངས་པས་ཁ་ཊྭཱཾ་ག་ནི་གྲུ་མོར་འོང་བ་གཡོན་ངོས་སུ་ནི་ཐོད་པ་འོང་སྟེ། རྩ་བའི་རྒྱུད་ཀྱི་ལེའུ་དང་པོ་ལས། མཆོད་བཞི་དཔའ་བོ་ཆེན་པོ་བཞི་ཞེས་བྱ་བའི་གཞུང་གི་དགོངས་པ་ཡིན་ནོ། ། ཞེས་གསུངས་ཏེ།
བསྒོམ་པའི་ཚེ་ནི་ཐོད་པ་བསྒོམ་ལ། འདྲི་བ་ལྟ་བུའི་དུས་སུ་ནི་མི་བྲི་སྟེ། གཞུང་ན་སྦས་པ་ཡིན་པའི་ཕྱིར་རོ། ། སྐུ་ལ་ཕྱག་རྒྱ་དྲུག་གིས་བརྒྱན་པ། གཡས་བརྐྱང་བའི་གནས་པས་བཞུགས་པའོ། ། རབ་ཏུ་གཏུམ་མོ་ལ་སོགས་པའི་ལྷ་མོ་རྣམས་ནི་ཕྱག་གཉིས་མ་ཞལ་གཅིག་མ། གཡོན་ཐོད་པ་བསྣམས་པའི་ཕྱག་གིས་འཁྱུད་པ། གཡས་སྡིགས་མཛུབ་དང་གྲི་གུག་བསྣམས་པ། སྤྱན་གསུམ་པ་དྲག་པོའི་གཟུགས་ཅན། སྐྲ་གྲོལ་བས་རྣམ་པར་མཛེས་པ།
གཉིས་སུ་མེད་པའི་སྦྱོར་བ་ལ་བརྩོན་པ། གཅེར་བུའི་མཆོག་རྒྱན་ལྔ་དང་ཚངས་པའི་སྐུད་པས་བརྒྱན་པ། མི་མགོའི་དོ་ཤལ་དང་སྐ་རགས་སིལ་སིལ་གྱི་སྒྲ་སྒྲོགས་པའོ། ། དེ་ནས་དམ་ཚིག་གི་འཁོར་ལོ་ནི་ཤར་སྒོར་ཁྭའི་གདོང་ཅན་ནག་མོ། བྱང་སྒོར་འུག་པའི་གདོང་ཅན་ལྗང་གུ། ནུབ་སྒོར་ཁྱིའི་གདོང་ཅན་དམར་མོ། ལྷོ་སྒོར་ཕག་གི་གདོང་ཅན་སེར་མོ། ཤར་ལྷོར་གཤིན་རྗེ་བརྟན་མ་གཡས་སྔོ་ལ་གཡོན་སེར་བ། ལྷོ་ནུབ་ཏུ་གཤིན་རྗེ་ཕོ་ཉ་མ་གཡས་སེར་བ་གཡོན་དམར་བ། ནུབ་བྱང་དུ་གཤིན་རྗེ་མཆེ་བ་མ་གཡས་དམར་གཡོན་ལྗང་བ།
བྱང་ཤར་དུ་གཤིན་རྗེ་འཇོམས་མ་གཡས་ལྗང་བ་གཡོན་སྔོ་བའོ། ། དེ་ལྟར་དེ་དག་ཐམས་ཅད་ཀྱང་ཞལ་གཅིག་ཕྱག་བཞི་མ། གཡས་ན་ཌཱ་མ་རུ་དང་གྲི་གུག གཡོན་ན་ཁ་ཊྭཱཾ་ག་དང་ཐོད་པ། གཅེར་བུ་རུས་པའི་རྒྱན་ལྔས་བརྒྱན་པ། ཡི་དྭགས་ཀྱི་གདན་ལ་གཡས་བརྐྱངས་པས་བཞུགས་ཤིང་སེམས་ཅན་གྱི་དོན་མཛད་པ་ལ་མངོན་པར་བརྩོན་པའོ། ། དཔའ་བོ་དང་རྣལ་འབྱོར་མ་ཐམས་ཅད་ཀྱི་དཔྲལ་བར་རྡོ་རྗེའི་ཕྲེང་བས་བརྒྱན་པ་ཡིན་ནོ། ། དེ་ལ་འཁོར་ལོ་བཞི་པོའི་ས་གཞི་ནི་སྔོན་པོ་ཡིན་ལ། ས་གཞིའི་སྟེང་ནས་ཡར་རྩིབས་ཀྱི་ངོ་བོ་ཅུང་ཟད་ཙམ་འཕགས་པ་ཡིན་ལ། སོ་སོའི་མཐོན་དམན་གྱི་ཁྱད་པར་ནི་ལྷ་རྣམས་རང་གི་པུས་མོའི་ཚད་ཙམ་རེ་འཕགས་པ་ཡིན་ལ།
རྡོ་རྗེ་ལ་སོགས་པའི་རྭ་བའི་དཔངས་ནི་ལྷ་དེ་དག་གི་སྐུའི་རྐེད་པ་ཙམ་སླེབ་པ་ཡིན་ཞིང༌། ཀ་བའི་དཔངས་ནི་ཡར་དབུའི་སྟེང་ནས་ཁྲུ་གང་ཙམ་གྱིས་འཕགས་པ་ཡིན་ལ། སྟེང་གི་ཕུབས་ཀྱིས་ནི་འོག་མའི་ཕུབས་ནོན་པས་ཏེ། བློའི་སྣང་བ་ལ་ཆར་གྱི་ཆུ་ལྟ་བུ་ཡང་གཅིག་གི་སྟེང་དུ་གཅིག་གི་ཆུ་བབས་ནས་དམ་ཚིག་གི་འཁོར་ལོའི་ཕུབས་ཀྱིས་འདོད་ཡོན་གྱི་སྟེང་གི་ཐད་སོ་ནོན་ཙམ་སྟེ་ཆུའང་འདོད་ཡོན་གྱི་ཕྱི་རོལ་འགྲོ་བ་ལྟ་བུའོ། ། དམ་ཚིག་གི་འཁོར་ལོ་ནི་དཀྱིལ་འཁོར་གྱི་གཞི་ལ་ཕེབས་པ་སྟེ། ཁ་དོག་ནི་ཤར་སྔོ་བ། ལྷོ་སེར་བ། ནུབ་དམར་བ། བྱང་ལྗང་བའོ། ། སྒོ་ནི་ས་གཞི་ལ་བྲིས་པ་བཞིན།
བརྩེགས་ནས་ཡོད་པར་ཡང་འདོད་དེ་ཡ་ཕུབ་ནི་སྒོའི་དངོས་གཞི་ཡིན་པའི་ཕྱིར་ཡ་ཕུབ་ཀྱི་རྩིག་པ་ནི་མེད་པར་འདོད་ལ། སྒོ་ཁང་གི་སྟེང་བཀབ་པ་ནི་རྟ་བབས་ཡིན་པས་ཀ་བ་བཞིས་མཐོ་བར་བཏེག་པ། རྩིག་པའི་དངོས་གཞི་དང༌། རྟ་བབས་ཀྱི་བར་ན་ནམ་མཁའ་སྟོང་པ་དང་བཅས་པའོ། ། ཕ་གུ་དང་མདའ་ཡབ་ཀྱི་བར་ན་དྲྭ་ཕྱེད་ཡོད་ལ། མདའ་ཡབ་ཀྱི་སྟེང་ནས་ཡར་ལ་པུ་ཤུ་ཞེས་བྱ་བ་རིན་པོ་ཆེའི་དྲྭ་བ་སིང་མ་ནང་ནས་ཕྱི་མཐོང་བ་མདའ་ཡབ་ཀྱི་དཔངས་དང་མཉམ་པ་ཡོད་དོ། ། འདོད་ཡོན་གྱི་སྣམ་བུའི་སྟེང་ན་ཕྱོགས་རེ་ན་རིགས་མའི་ལྷ་མོ་བཞི་བཞི་སྟེ་བཅུ་དྲུག་གིས་ཡོངས་སུ་བསྐོར་བ་ཡིན་ནོ། ། རྩིག་པ་ལྔ་ནི་ཡེ་ཤེས་ཀྱི་རིམ་པས་ནང་ནས་ནག་པོ་དང༌། དཀར་པོ་དང༌། སེར་པོ་དང༌།
དམར་པོ་དང༌། ལྗང་གུ་རྣམས་ཡིན་ལ། འདྲི་བའི་དུས་སུ་ནི་ནག་པོ་དང་ལྗང་གུ་ནས་བརྩམས་ཏེ་དཀར་པོ་ཕྱི་རོལ་ཏུ་བཏོན་ཡང་ཕྱོགས་ཀྱི་རིམ་པ་ཡིན་པའི་ཕྱིར་ཉེས་པ་མེད་དོ། ། དུར་ཁྲོད་ནི་ལཱུ་ཧི་པའི་གཞུང་དུ་ཇོ་བོ་ནཱ་རོ་ཏ་པས་ཁ་བསྐང་བས་སྲུང་བའི་འཁོར་ལོའི་ནང་དུ་བཤད་ལ། རྡོ་རྗེ་མཁའ་འགྲོ་ནས་ནི་སྲུང་བའི་འཁོར་ལོའི་ཕྱི་རོལ་ཏུ་དུར་ཁྲོད་བརྒྱད་ཀྱིས་བརྒྱན་པའོ། ། ཞེས་འབྱུང་ངོ༌། ། གང་ལྟར་ཡང་རུང་སྟེ་སྲུང་བའི་འཁོར་ལོ་ནི་སྟེང་ན་བླ་རེ་དང༌། དེའི་ཕྱི་རོལ་ན་རྡོ་རྗེའི་གུར་དང༌། དེའི་ཕྱི་རོལ་ན་རྡོ་རྗེའི་རྭ་བ་དང་དྲྭ་བ་དང༌། དེའི་ཕྱི་རོལ་གྱི་མིག་གང་ཙམ་གྱིས་ས་ལ་མ་རེག་པའི་སྟེང་ཡན་ཆད་མདའི་དྲྭ་བ་མདེའུ་རྩེ་བསྣོལ་བ་ཕྱིར་བསྟན་པ་རྡོ་རྗེའི་གུར་ལྟ་བུ་དང༌།
དེའི་ཐད་ཀའི་འོག་ཏུ་ནི་འོབས། ཕྱི་རོལ་ཏུ་ནི་མེ་རི་འབར་བའོ། ། འོག་ཐམས་ཅད་ནི་རྡོ་རྗེའི་ས་གཞི་སྟེ། དེ་དག་ནི་སྲུང་བའི་འཁོར་ལོའོ། ། དེ་ནས་སྲུང་བའི་འཁོར་ལོའི་ནང་ངམ་ཕྱི་རོལ་ཀྱང་རུང་སྟེ། དུར་ཁྲོད་ཆེན་པོ་རྣམ་པ་བརྒྱད་ནི། ཤར་ཕྱོགས་སུ་དྲག་ཏུ་གཏུམ་པའི་དུར་ཁྲོད་བྱང་ཕྱོགས་སུ་ཚང་ཚིང་འཁྲིགས་པ། ནུབ་ཕྱོགས་སུ་འུར་འུར་འབར་བ། ལྷོ་ཕྱོགས་སུ་འཇིགས་སུ་རུང་བ། མེའི་མཚམས་སུ་ནགས་ཚལ་ཕུན་སུམ་ཚོགས་པ།
སྲིན་པོའི་མཚམས་སུ་མུན་པ་མི་བཟད་པ། རླུང་གི་མཚམས་སུ་ཀི་ལི་ཀི་ལའི་སྒྲ་རབ་ཏུ་སྒྲོགས་པ། དབང་ལྡན་གྱི་མཚམས་སུ་ཧ་ཧ་དགོད་པ། དུར་ཁྲོད་དེ་དག་ཏུ་འཇིགས་པའི་གཟུགས་ཀྱི་རོ་ལངས་དང་འབྱུང་པོ་འདུས་པ་ཅེ་སྤྱང་གི་སྒྲ་སྒྲོགས་པའོ། ། རིམ་པ་དེ་ལྟར་གནས་པའི་དུར་ཁྲོད་བརྒྱད་པོ་དེར། ཤིང་དང༌། ཕྱོགས་སྐྱོང་དང༌། ཀླུའི་དབང་པོ་དང༌། སྤྲིན་གྱི་བདག་པོ་རྣམས་ལ། ཤི་རི་ཤ་དང༌།
ཨ་ཤྭཏྠ་དང༌། ཨ་ཀོ་ལེ་དང༌། ཙཱུ་ཏའི་ཤིང་སྟེ། ཤར་ལ་སོགས་པ་གཡོན་སྐོར་གྱི་རིམ་པས་སོ། ། ཀ་རཉྫ་དང༌། ལ་ཏ་པརྐ་ཏི་དང༌། བརྟི་པ་དང༌། བྷ་ཊ་སྟེ་མེ་ནས་བཟུང་སྟེ་གཡས་སྐོར་གྱི་རིམ་པས་སོ། ། དབང་པོ་དང༌། ནོར་སྦྱིན་དང༌།
ཆུ་ལྷ་དང༌། གཤིན་རྗེ་དང༌། དེ་བཞིན་དུ་བྱིན་ཟ་དང༌། སྲིན་པོ་དང༌། རླུང་བདག་དང༌། དབང་ལྡན་ཏེ་ཕྱོགས་སྐྱོང་བའོ། ། དེ་བཞིན་དུ་ནོར་རྒྱས་དང༌། འཇོག་པོ་དང༌། སྟོབས་ཀྱི་རྒྱུ་དང༌། པདྨ་དང༌།
དེ་བཞིན་དུ་མེར་ཧུ་ལུནྟ་དང༌། རིགས་ལྡན་དང༌། དུད་སྐྱོང་དང༌། པདྨ་ཆེན་པོ་སྟེ་ཀླུའི་དབང་པོའོ། ། དེ་བཞིན་དུ་ཤར་ནས་བརྩམས་ཏེ་གཡོན་སྐོར་གྱི་རིམ་པས། སྒྲ་གྲགས་པ་དང༌། རྨུགས་པ་དང༌། མུན་པ་ཅན་དང༌། ཀུན་ཏུ་འཁྱིལ་པ་དང༌། དེ་བཞིན་དུ་མེའི་མཚམས་ནས་གཡས་སྐོར་དུ།
གང་བ་དང༌། འབབ་པ་དང༌། དྲག་པོ་དང༌། འཁྲིག་པ་སྟེ་སྤྲིན་གྱི་བདག་པོ་རྣམས་སོ། ། དེ་དག་ཏུ་ཤིང་རྣམས་ལ་གནས་པའི་ཞིང་སྐྱོང་བ་རྣམས་ནི་སྒོ་མཚམས་མ་བརྒྱད་ཀྱི་གཟུགས་འཛིན་པ་དག་ཡིན་ནོ། ། གཞན་ཡང་དུར་ཁྲོད་དེ་དག་ཏུ་ཆུ་ཆེན་པོ་བརྒྱད་དང༌། མེ་ཆེན་པོ་བརྒྱད་དང༌། མཆོད་རྟེན་ཆེན་པོ་བརྒྱད་ལ་སོགས་པས་ཡོངས་སུ་གང་བ་ཡིན་ནོ། ། ཞེས་བླ་མས་གསུང་ངོ༌། ། དེ་ལྟར་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པར་བསྐྱེད་ནས་ཕོ་ཉ་བསྲེ་བ་ལས།
སྤྱིར་ཕོ་ཉ་ཞེས་བྱ་བ་ནི་རྒྱལ་པོའི་ཕོ་ཉ་དང་འདྲ་སྟེ། དངོས་གྲུབ་འགུགས་པ་ལ་ཤིན་ཏུ་མྱུར་བས་ན་ཕོ་ཉ་ཞེས་བྱའོ། ། དེའང་རྣམ་པ་གསུམ་སྟེ། ཕོ་ཉ་སྔགས་སྐྱེས་དང༌། ཞིང་སྐྱེས་དང༌། ལྷན་སྐྱེས་སོ། ། དེ་སྐད་དུ་ཡང་རྩ་བའི་རྒྱུད་ལས། ཕོ་ཉ་རྣམ་གསུམ་ལེགས་འདྲེས་ནས། ། སྒྲུབ་པ་པོ་ལ་དངོས་གྲུབ་སྟེར། ། ཞེས་འབྱུང་ངོ༌། །
དེ་ལ་སྒོམ་པ་དང་སྤྲོས་པ་བཅད་པ་གཉིས་ལས། དང་པོ་བརྗོད་ན་བློ་རྒྱ་ཆེ་ཆུང་གི་རིམ་པས་རྩིབས་དང་ལྷ་རེ་རེའི་སྟེང་ནས་བསྲེ་བ་དང༌། འཁོར་ལོ་རེ་རེའི་སྟེང་དུ་བསྲེ་བ་དང༌། དཀྱིལ་འཁོར་གྱི་འཁོར་ལོ་ཡོངས་སུ་རྫོགས་པ་ལ་བསྲེ་བའོ། ། དེ་རེ་རེ་ལའང་ཡུལ་ལ་ཡུལ་གྱི་ཞེན་པ་དང༌། ལྷ་ལ་ལྷའི་ཞེན་པ་བྱ་སྟེ། དེ་ལ་བདག་གིས་བསྒོམ་པའི་བློ་ལ་སྣང་བ་རྣམས་ནི་ཕོ་ཉ་སྔགས་སྐྱེས། འཛམ་བུའི་གླིང་གི་ཡུལ་རྣམས་ན་སྤྲུལ་པའི་སྐུ་ཉིད་དུ་དངོས་སུ་བཞུགས་པ་རྣམས་ནི་ཕོ་ཉ་ཞིང་སྐྱེས། འོག་མིན་ལོངས་སྤྱོད་རྫོགས་པའི་གནས་ན་བཞུགས་པ་ནི་ཕོ་ཉ་ལྷན་སྐྱེས་སོ། ། དེ་གསུམ་བསྲེ་བ་བློ་ཐ་མའི་དབང་དུ་བྱས་ནས་བརྗོད་ན་བདག་གི་བློ་ལ་སྣང་བའི་ཐུགས་ཀྱི་འཁོར་ལོའི་ཤར་ཕྱོགས་ཀྱི་རྩིབས་སུ་པུལླཱི་ར་མཱ་ལ་ཡ་འདི།
འཛམ་བུ་གླིང་ན་བཞུགས་པའི་ཡུལ་དེ་ཉིད་འདི་ཡིན་ལ། དེ་འོག་མིན་ན་བཞུགས་པའི་ཡུལ་དེ་ཉིད་ཡིན་ཞིང༌། དེའང་ཆོས་ཀྱི་སྐུ་ལས་བྱུང་བ་ཡིན་ནོ་སྙམ་དུ་ཡུལ་ལ་ཡུལ་གྱི་ཞེན་པ་བྱ། ཡང་བློ་སྣང་གི་ཐུགས་ཀྱི་འཁོར་ལོའི་ཤར་གྱི་རྩིབས་ལ་བཞུགས་པའི་ཁཎྜ་ཀ་པཱ་ལི་དང་རབ་ཏུ་གཏུམ་མོ་འདི་འཛམ་བུའི་གླིང་ན་བཞུགས་པའི་སྤྲུལ་པའི་སྐུའི་བཅོམ་ལྡན་འདས་དེ་ཉིད་ཡིན་ལ། དེ་ཉིད་འོག་མིན་ན་བཞུགས་པའི་ལོངས་སྐུའི་བཅོམ་ལྡན་འདས་ཡིན་ཞིང་དེ་ཉིད་ཆོས་ཀྱི་སྐུ་ལས་བྱུང་བའོ་སྙམ་དུ་ལྷ་ལ་ལྷའི་ཞེན་པ་བྱའོ། ། དེ་བཞིན་དུ་ཡུལ་སོ་སོ་དང་ལྷ་སོ་སོ་ཡོངས་སུ་རྫོགས་ཀྱི་བར་དུ་བསྲེ་བར་བྱའོ། ། དེ་དག་ཀྱང་བསྒོམ་པ་དང་བསྟུན་ནས། ལྷ་རེ་རེ་གསལ་བཏབ་པ་དང་བསྲེ་ཞིང་བསྒོམ་པ་ཡིན་ནོ། ། བློ་འབྲིང་གིས་འཁོར་ལོ་རེ་རེ་ནས་བསྲེ་ན་ཐུགས་ཀྱི་འཁོར་ལོའི་རྩིབས་བརྒྱད་པོ་འདི་ཉིད་འཛམ་བུ་གླིང་ན་བཞུགས་པའི་ཡུལ་བརྒྱད་པོ་ཡིན་ལ། དེ་ཉིད་འོག་མིན་ན་བཞུགས་པའི་ཡུལ་ཉིད་ཡིན་ཞིང༌།
དེ་ཆོས་ཀྱི་སྐུ་ལས་བྱུང་བ་ཡིན་ནོ་ཞེས་ཡུལ་ལ་ཡུལ་གྱི་ཞེན་པ་བྱའོ། ། རྩིབས་བརྒྱད་པོའི་དཔའ་བོ་དང་དཔའ་མོ་དེ་དག་འཛམ་བུའི་གླིང་ན་བཞུགས་པའི་སྤྲུལ་པའི་སྐུའི་དཔའ་བོ་དང་རྣལ་འབྱོར་མ་ཡིན་ལ། དེ་ཉིད་འོག་མིན་ན་བཞུགས་པའི་ལོངས་སྐུའི་དཔའ་བོ་དང་རྣལ་འབྱོར་མ་ཡིན་ཞིང༌། དེ་ཆོས་ཀྱི་སྐུ་ལས་བྱུང་བ་ཡིན་སྙམ་དུ་ལྷ་ལ་ལྷའི་ཞེན་པ་བྱའོ། ། དེ་བཞིན་དུ་འཁོར་ལོ་སོ་སོ་དང་ལྷ་རྣམས་ཡོངས་རྫོགས་ཀྱི་བར་དུ་བསྲེ་བར་བྱའོ། ། བློ་རྒྱ་ཆེན་པོ་ཐམས་ཅད་ཀྱང་དུས་གཅིག་ཏུ་བསྲེ་ལ་བློ་ལ་སྣང་བའི་གཞལ་ཡས་ཁང་སྲུང་བའི་འཁོར་ལོ་དུར་ཁྲོད་བརྒྱད་དང་བཅས་པ་འདི་ནི། ཕྱི་རོལ་སྣོད་ལ་བཞུགས་པའི་ཞིང་སྐྱེས་ཀྱི་ཡུལ་རྣམས་ཡིན་ལ། དེ་ཉིད་འོག་མིན་ན་བཞུགས་པའི་ལྷན་སྐྱེས་ཀྱི་གཞལ་ཡས་ཁང་ཡིན་པས། དེ་ཆོས་ཀྱི་སྐུ་ལས་བྱུང་བ་ཡིན་སྙམ་དུ་ཡུལ་ལ་ཡུལ་གྱི་ཞེན་པ་དང༌། ཡང་བློ་ལ་སྣང་བའི་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་སྔགས་སྐྱེས་འདི་ཉིད་འཛམ་བུ་གླིང་ན་བཞུགས་པའི་སྤྲུལ་པའི་སྐུ་ཞིང་སྐྱེས་ཡིན་ལ།
དེ་ཉིད་འོག་མིན་ན་བཞུགས་པའི་ལྷན་སྐྱེས་ཀྱི་ལྷ་དྲུག་ཅུ་རྩ་གཉིས་ཡིན་ཞིང༌། དེ་ཆོས་ཀྱི་སྐུ་ལས་བྱུང་བའོ་སྙམ་དུ་ལྷ་ལ་ལྷའི་ཞེན་པ་བྱའོ། ། བསྒོམ་པའི་རིམ་པའི་དབང་དུ་བྱས་ན་དེ་ཙམ་ཞིག་གིས་བཏུབ་བོ། ། གལ་ཏེ་སྤྲོས་པ་གཅོད་པར་འདོད་ན་དེ་ལྟར་ཕོ་ཉ་བསྲེས་པས་འདྲེ་བར་ག་ལ་འགྱུར་སྙམ་ན་འདྲེ་བར་འགྱུར་ཏེ། ཞེན་པས་འཇུག་ཅིང་འབྲེལ་པས་མི་བསླུ་བའི་ཕྱིར་རོ། ། དེ་འང་ཇི་ལྟར་ཞེ་ན། ལམ་བསྒོམ་པའི་དུས་སུ་བསྒོམ་པ་ཞེན་པ་ནི། ཞིང་སྐྱེས་དང་ལྷན་སྐྱེས་ལ་ཞེན་ཅིང་འཇུག་པ་ནི། སྔགས་སྐྱེས་ལ་ཞུགས་པས་འབྲེལ་པས་མི་བསླུ་སྟེ། དཔེར་ན་ནམ་མཁའ་ལས་ཟླ་བ་བྱུང་ན་ཆུ་ནང་དུ་འཆར་བ་བཞིན་དུ།
ཆོས་སྐུའི་བྱིན་གྱི་རླབས་ཀྱིས་འོག་མིན་དུ་ལོངས་སྐུ་བྱུང་ལ། དེའི་མཐུས་འཛམ་བུ་གླིང་དུ་སྤྲུལ་སྐུ་འབྱུང་ལ། དེའི་མཐུས་སྒྲུབ་པ་པོའི་བློ་ལ་སྣང་བ་ཡིན་ནོ། ། ཡང་འདིར་བསྒོམ་པ་མས་བསྒོམ་ཡང༌། བྱིན་གྱིས་ཡས་རློབ་ཅེས་བྱ་བ་དང༌། བསྒོམ་པ་མས་བསྒོམ་ལ་རྟོགས་པ་ཡས་འཆར་ཞེས་བ་ཡང་ཡིན་ཏེ། བསྒོམ་པ་མས་བསྒོམ་པ་ནི་སྔགས་སྐྱེས་ཁོ་ན་ལ་འཇུག་པ་ཡིན་ལ་བྱིན་གྱིས་ཡས་རློབ་སྟེ། སྔགས་སྐྱེས་ལ་ཞིང་སྐྱེས་ཀྱི་བྱིན་གྱིས་རློབ་ལ། ཞིང་སྐྱེས་ལ་ལྷན་སྐྱེས་ཀྱི་བྱིན་གྱིས་རློབ་ལ། དེ་ལ་ཡང་ཆོས་སྐུས་བྱིན་གྱིས་རློབ་པའི་ཕྱིར་རོ། །
རྟོགས་པ་ཡར་འཆར་བ་ནི་སྔགས་སྐྱེས་བསྒོམས་པས་སྔོན་ལ་ཞིང་སྐྱེས་ཀྱི་རྟོགས་པ་འཆར་བ་ལྟ་བུ་ནི་མ་ཡིན་ཏེ། ཐོག་མ་ཁོ་ནར་ཆོས་ཐམས་ཅད་ཀྱི་རང་བཞིན་ཆོས་ཀྱི་སྐུའི་རྟོགས་པ་སྐྱེ་ལ། དེས་ལྷན་སྐྱེས་ལོངས་སྤྱོད་རྫོགས་པའི་སྐུ་འགྲུབ་ཅིང༌། དེའི་ཐུགས་རྗེ་ཆེན་པོས་སེམས་ཅན་གྱི་དོན་འཇིག་རྟེན་དུ་སྤྲུལ་པའི་སྐུ་ཞིང་སྐྱེས་འབྱུང་ལ། དེ་དག་གིས་སྒྲུབ་པ་པོའི་རྒྱུད་བྱིན་གྱིས་རློབ་པས་ན་སྔགས་སྐྱེས་ཀྱི་སྣང་བ་འབྱུང་བ་ཡིན་ནོ། ། ཡང་འདིར་དེ་ལྟར་ཕོ་ཉ་གསུམ་འདྲེ་བར་མི་རྟོགས་ན། བསྲེ་བའི་ཡུལ་མ་ཚང་སྟེ། བློ་སྣང་སྔགས་སྐྱེས་ལ་ལྷ་ཐམས་ཅད་ཚང་ཡང་འཛམ་བུ་གླིང་ན་བདེ་བ་ཆེན་པོའི་འཁོར་ལོ་མི་བཞུགས་སོ་ཞེས་བྱ་བ་དང༌། འོག་མིན་ན་བདེ་བ་ཆེན་པོའི་འཁོར་ལོ་ཁོ་ན་ལས་གཞན་མི་བཞུགས་པར་གྲག་གོ་ཞེས་སྨྲ་ན། དེ་ལྟར་ནི་མིན་ཏེ།
འཛམ་བུའི་གླིང་ལ་སོགས་པ་ཕྱི་རོལ་ན་ཡང་རྟེན་དང་བརྟེན་པར་བཅས་པ་ཐམས་ཅད་ཚང་བར་བཞུགས་ལ། འོག་མིན་ན་ཡང་ཐམས་ཅད་བཞུགས་པ་ཉིད་ཡིན་ཏེ། རྒྱུ་ལ་ཆོས་ཅན་ཐམས་ཅད་ཚང་བར་ཉམས་སུ་བླངས་པས་འབྲས་བུ་ནི་གནས་འགྱུར་གྱི་ཚུལ་དུ་འབྱུང་བ་ཉིད་ཡིན་པས་ན་འདི་ལ་མ་ཚང་བ་ག་ལ་སྲིད། ཡང་ཁྱོད་སྨྲ་བ་བཞིན་ཡིན་དུ་ཆུག་ནའང༌། འཛམ་བུ་གླིང་ན་བཞུགས་པ་ནི་བསྡུ་བྱ་འཁོར་ཡིན་ལ། འོག་མིན་ན་བཞུགས་པ་ནི་སྡུད་བྱེད་གཙོ་བོ་ཡིན་པས་ན། འཁོར་ལ་བསྲེས་པས་ཀྱང་གཙོ་བོ་ལ་ཚང་ལ། གཙོ་བོ་ལ་བསྲེས་པས་ཀྱང་འཁོར་ལ་ཚང་སྟེ། དཔེར་ན་འཇིག་རྟེན་ན་འཁོར་མཉེས་ན་གཙོ་བོ་ཡང་མཉེས་ལ། གཙོ་བོ་མཉེས་ན་འཁོར་ཡང་མཉེས་པར་འགྱུར་བ་བཞིན་ནོ། །
གཞན་དུ་ཡང་ལྷ་རེ་རེའི་ལུས་ལ་ཡང་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་ཚང་བར་ཡོད་པས་ན། ལྷ་རེ་རེ་ལ་བསྲེས་པས་ཀྱང་ཐམས་ཅད་བསྲེས་པར་འགྱུར་བ་ཡིན་ནོ། ། དེ་ལྟར་དེ་དག་ཐམས་ཅད་ཀྱི་མིང་ནི་བློའི་ཡུལ་གཅིག་ལ་ཕོ་ཉ་གསུམ་བསྲེ་བ་ཞེས་བྱ་བ་ཡིན་ནོ། ། ཡང་མངོན་པར་རྟོགས་པ་གཅིག་ལ་ཕོ་ཉ་གསུམ་བསྲེ་བ་ཞེས་བྱ་བ་ནི། ཕྱིའི་དཀྱིལ་འཁོར་དག་པ་དང་བཅས་པ་ཕྱི་རོལ་ན་ཡོད་པ་དང་མཐུན་པས་ན་ཕོ་ཉ་ཞིང་སྐྱེས། ལུས་ཀྱི་དཀྱིལ་འཁོར་སྔགས་ཀྱི་བྱིན་གྱིས་རློབ་པ་དང་བཅས་པ་སྔགས་ལས་བྱུང་བས་ནི་ཕོ་ཉ་སྔགས་སྐྱེས། རྫོགས་པའི་རིམ་པ་སྤྱོད་པ་དང་བཅས་པ་རང་བཞིན་མེད་པའི་ངོ་བོ་ཡིན་པའི་ཕྱིར་ཕོ་ཉ་ལྷན་སྐྱེས་ཏེ་མངོན་པར་རྟོགས་པ་རྫོགས་པ་གཅིག་ལ་ཕོ་ཉ་གསུམ་བསྲེ་བ་ཞེས་བྱ་བ་ཡིན་ནོ། ། ཡང་དཀྱིལ་འཁོར་གྱི་འཁོར་ལོ་གཅིག་ལ་ཕོ་ཉ་གསུམ་བསྲེ་ན། བདེ་བ་ཆེན་པོའི་འཁོར་ལོ་ནི་ཕོ་ཉ་ལྷན་སྐྱེས། འཁོར་ལོ་གསུམ་ནི་ཕོ་ཉ་ཞིང་སྐྱེས་སྒོ་མཚམས་མ་བརྒྱད་ནི་ཕོ་ཉ་སྔགས་སྐྱེས་ཡིན་ནོ་ཞེས་ཤེས་པར་བྱའོ། །
དེ་ལྟར་བློའི་རིམ་པས་རིམ་གྱིས་བསྲེའམ་ཅིག་ཆར་དུ་བསྲེ་ཡང་རུང་སྟེ། ཕོ་ཉ་གསུམ་བསྲེ་བ་ལ་བློ་དད་པས་བརྟན་པར་བསྒོམ་པར་བྱའོ། ། དེ་ནས་བྱང་ཆུབ་ཀྱི་ཕྱོགས་ཀྱི་དག་པ་བརྗོད་པར་བྱ་སྟེ། དེ་ཡང་ལྷའི་སྐུ་རྡོས་པོའི་རྣམ་པ་ལྟ་བུར་མཐོང་སྟེ་ལྷ་ལ་མངོན་པར་ཞེན་པ་སྐྱེ་ན་ཚུར་དག་ཏུ་སྦྱར་བར་བྱ་སྟེ་ཡང་དག་པར་ན་མཁའ་འགྲོ་མ་ནི་ལུས་རྗེས་སུ་དྲན་པའོ། ། ཞེས་བྱ་བ་ལ་སོགས་པར་ཤེས་པར་བྱའོ། ། ལམ་ལ་སོམ་ཉི་ཟ་སྟེ། ཕ་རོལ་ཏུ་ཕྱིན་པའི་ཐེག་པ་ལ་ལམ་དམན་པའམ་ལོག་པ་ཞིག་ཏུ་གོ་ན་དེ་ནི་མ་ཡིན་ཏེ། ལུས་དྲན་པ་ཉེ་བར་གཞག་པ་ནི་མཁའ་འགྲོ་མའོ། ། ཞེས་བྱ་བ་ལ་སོགས་པ་སྟེ། དག་བྱ་བྱང་ཆུབ་ཀྱི་ཕྱོགས་ཀྱི་ཆོས་སུ་བྱས་ན་དག་བྱེད་ལྷས་དག་པར་བྱས་ཏེ།
ལམ་དམན་པའམ་གུད་དུ་མ་ལས་པར་ཤེས་པར་བྱའོ། ། དེ་ལྟར་ལྷ་ལ་ཞེན་པ་མི་སྐྱེ་ཞིང་ལམ་ལ་ལམ་སོམ་ཉི་མི་ཟ་ན་ནི་བྱང་ཆུབ་ཀྱི་ཕྱོགས་ཀྱི་དག་པ་ངག་ཏུ་བརྗོད་མི་དགོས་སོ། ། ཞེས་གསུངས་ཀྱང་བླ་མ་གོང་མ་རྣམས་ནི་ཅིས་ཀྱང་ཕྱག་ལེན་ལ་མཛད་དོ། ། དེའི་དོན་དེ་དག་འདི་ཡིན་ནོ་སྙམ་དུ་བསམ་ཞིང་ངག་ཏུ་འདི་སྐད་བརྗོད་པར་བྱ་སྟེ། ལུས་དྲན་པ་ཉེ་བར་གཞག་པ་ནི་མཁའ་འགྲོ་མའོ། ། ཚོར་བ་རྗེས་སུ་དྲན་པ་ནི་ལཱ་མཱའོ། ། ཆོས་རྗེས་སུ་དྲན་པ་ནི་ཁཎྜ་རོ་ཧཱའོ། ། སེམས་རྗེས་སུ་དྲན་པ་ནི་གཟུགས་ཅན་མའོ། ། འདུན་པའི་རྫུ་འཕྲུལ་གྱི་རྐང་པ་ནི་ཁཎྜ་ཀ་པཱ་ལི་དང་རབ་ཏུ་གཏུམ་མོའོ། ། བརྩོན་འགྲུས་ཀྱི་རྫུ་འཕྲུལ་གྱི་རྐང་པ་ནི་མ་ཧཱ་ཀཾ་ཀཱ་ལ་དང་གཏུམ་པའི་མིག་ཅན་མའོ། །
སྤྱོད་པའི་རྫུ་འཕྲུལ་གྱི་རྐང་པ་ནི་ཀཾ་ཀཱ་ལ་དང་འོད་ལྡན་མའོ། ། སེམས་ཀྱི་རྫུ་འཕྲུལ་གྱི་རྐང་པ་ནི་མཆེ་བ་རྣམ་པར་གཙིགས་པ་དང་སྣ་ཆེན་མའོ། ། དད་པའི་དབང་པོ་ནི་སུ་རཱ་བཻ་རི་དང་བརྟན་པའི་བློ་ཅན་མའོ། ། བརྩོན་འགྲུས་ཀྱི་དབང་པོ་ནི་འོད་དཔག་མེད་དང་མིའུ་ཐུང་མའོ། ། དྲན་པའི་དབང་པོ་ནི་རྡོ་རྗེའི་འོད་དང་ལངྐའི་དབང་ཕྱུག་མའོ། ། ཏིང་ངེ་འཛིན་གྱི་དབང་པོ་ནི་རྡོ་རྗེའི་སྐུ་དང་ཤིང་གྲིབ་མའོ། ། ཤེས་རབ་ཀྱི་དབང་པོ་ནི་ཨཾ་གུ་རི་དང་ཨཻ་རཱ་བ་ཏཱིའོ། ། དད་པའི་སྟོབས་ནི་རྡོ་རྗེ་རལ་པ་ཅན་དང་འཇིག་བྱེད་ཆེན་མའོ། ། བརྩོན་འགྲུས་ཀྱི་སྟོབས་ནི་དཔའ་བོ་ཆེན་པོ་དང་རླུང་གི་ཤུགས་ཅན་མའོ། ། དྲན་པའི་སྟོབས་ནི་རྡོ་རྗེ་ཧཱུྃ་མཛད་དང་ཆང་འཐུང་མའོ། །
ཏིང་ངེ་འཛིན་གྱི་སྟོབས་ནི་རབ་ཏུ་བཟང་པོ་དང་ཤྱཱ་མ་དེ་ཝཱིའོ། ། ཤེས་རབ་ཀྱི་སྟོབས་ནི་རྡོ་རྗེ་བཟང་པོ་དང་ཤིན་ཏུ་བཟང་མོའོ། ། ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་ནི་འཇིགས་བྱེད་ཆེན་པོ་དང་རྟ་རྣ་མའོ། ། བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་ནི་མིག་མི་བཟང་དང་ཁ་གཱ་ནའོ། ། དགའ་བ་ཡང་དག་བྱང་ཆུབ་ཀྱི་ཡན་ལག་ནི་སྟོབས་པོ་ཆེ་དང་འཁོར་ལོའི་ཤུགས་ཅན་མའོ། ། ཤིན་ཏུ་སྦྱང་བ་ཡང་དག་བྱང་ཆུབ་ཀྱི་ཡན་ལག་ནི་རིན་ཆེན་རྡོ་རྗེ་དང་ཁཎྜ་རོ་ཧཱའོ། ། ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་ནི་རྟ་མགྲིན་དང་ཤཽཎྜི་ནཱིའོ། ། དྲན་པ་ཡང་དག་བྱང་ཆུབ་ཀྱི་ཡན་ལག་ནི་ནམ་མཁའི་སྙིང་པོ་དང་འཁོར་ལོའི་གོ་ཆ་མའོ། ། བཏང་སྙོམས་ཡང་དག་བྱང་ཆུབ་ཀྱི་ཡན་ལག་ནི་དཔལ་ཧེ་རུ་ཀ་དང་ཤིན་ཏུ་དཔའ་མོའོ། ། ཡང་དག་པའི་ལྟ་བ་ནི་པདྨ་གར་གྱི་དབང་ཕྱུག་དང་སྟོབས་ཆེན་མའོ། །
ཡང་དག་པའི་རྟོག་པ་ནི་རྣམ་པར་སྣང་མཛད་དང་འཁོར་ལོས་སྒྱུར་མའོ། ། ཡང་དག་པའི་ངག་ནི་རྡོ་རྗེ་སེམས་དཔའ་དང་བརྩོན་འགྲུས་ཅན་མའོ། ། ཡང་དག་པའི་ལས་ཀྱི་མཐའ་ནི་བྱ་རོག་གི་གདོང་ཅན་མའོ། ། ཡང་དག་པའི་འཚོ་བ་ནི་འུག་པའི་གདོང་ཅན་མའོ། ། ཡང་དག་པའི་རྩོལ་པ་ནི་ཁྱིའི་གདོང་ཅན་མའོ། ། ཡང་དག་པའི་དྲན་པ་ནི་ཕག་གི་གདོང་ཅན་མའོ། ། ཡང་དག་པའི་ཏིང་ངེ་འཛིན་ནི་དཔལ་ཧེ་རུ་ཀ་དང་རྡོ་རྗེ་ཕག་མོའོ། ། དགེ་བའི་ཆོས་མ་སྐྱེས་པ་རྣམས་སྐྱེད་པ་ནི་ཡ་མ་དཱ་དྷིའོ། ། དགེ་བའི་ཆོས་སྐྱེས་བ་རྣམས་ཡང་དག་པར་བསྲུང་བ་ནི་གཤིན་རྗེ་ཕོ་ཉ་མའོ། ། མི་དགེ་བའི་ཆོས་སྐྱེས་པ་རྣམས་ཡང་དག་པར་སྤང་བ་ནི་གཤིན་རྗེ་མཆེ་བ་མའོ། །
མི་དགེ་བའི་ཆོས་མ་སྐྱེས་པ་རྣམས་མི་སྐྱེད་པ་ནི་གཤིན་རྗེ་འཇོམས་མའོ། ། ཞེས་བརྗོད་ཅིང་དྲན་པར་བྱའོ། ། དེ་ལྟར་གཞུང་ནས་ཡང་དག་པར་སྤང་བ་བཞི་འཇུག་ཏུ་སྨོས་པ་ནི་ལྷའི་གོ་རིམ་མི་འཁྲུག་པར་བྱ་བའི་ཕྱིར་ཡིན་ལ། དཔལ་ཧེ་རུ་ཀ་མཇུག་ཏུ་སྨོས་པ་ནི་བྱང་ཆུབ་ཀྱི་ཕྱོགས་ཀྱི་འཕགས་པའི་ལམ་ཡན་ལག་བརྒྱད་ཀྱི་གོ་རིམ་མི་འཁྲུག་པར་བྱ་བའི་དགོས་པ་ཡིན་ནོ། ། གཞུང་ནས་འཁོར་ལོ་གསུམ་གྱི་ཡུམ་འབའ་ཞིག་སྨོས་པ་ནི་ཤེས་རབ་ཀྱི་རྒྱུད་གཙོ་བོར་གྱུར་པ་དང་རྩ་རྣམས་ལྷ་མོ་ཡིན་པ་ལ་དགོངས་ལ། ཡབ་ཧེ་རུ་ཀ་ཙམ་ཞིག་སྨོས་པས་ནི་ཡུམ་བཞིན་དུ་ཡབ་དཔའ་བོ་རྣམས་ཀྱང་དག་གོ་ཞེས་བྱ་བ་ལ་དགོངས་ལ། དེས་ན་སྒོམ་པ་དང་བརྗོད་པ་གཉིས་ཀའི་དུས་སུ་ཟུང་འཇུག་ཏུ་ཤེས་པར་བྱ་བའི་ཕྱིར་འདིར་བསྡེབས་ཏེ་བྲིས་པ་ཡིན་ནོ། ། ཞར་ལས་བྱུང་བ་བྱང་ཆུབ་ཀྱི་ཕྱོགས་རྣམས་རྫོགས་པའི་རིམ་པ་དང་སྦྱར་ཏེ་བཤད་ན། ཐོག་མར་འབྱུང་བ་བཞིའི་རླུང་ཟིན་པའི་སྟོབས་ཀྱིས་ལུས་ལྡང་བ་ཡང་བ་དང༌། ཟོ་མདོག་བདེ་བ་ནི་ལུས་དྲན་པ་ཉེ་བར་གཞག་པ།
རླུང་དབུ་མར་ཚུད་པས་ཚོར་བ་བདེ་བ་སྐྱེས་པ་ནི་ཚོར་བ་དྲན་པ་ཉེ་བར་གཞག་པ། དེས་སེམས་མི་རྟོག་པར་འགྱུར་བ་ནི་སེམས་དྲན་པ་ཉེ་བར་གཞག་པ། དེས་ཆོས་ཐམས་ཅད་ཡིད་ལ་མི་བྱེད་ཅིང་མི་རྟོག་པ་སྐྱེས་པ་ནི་ཆོས་དྲན་པ་ཉེ་བར་གཞག་པའོ། ། དེ་བཞིན་དུ་ཡང་དག་པར་སྤོང་བ་བཞི་ལ་ཡང་ལས་དང་པོ་ནས་སངས་རྒྱས་ཀྱི་སའི་བར་གྱི་གནས་སྐབས་ཀྱི་ཆོས་ལ་སྦྱར་ཏེ། དེའང་དང་པོ་གཉིས་ནི་ལས་ཀྱི་རླུང་ཉི་ཁྲི་ཆིག་སྟོང་དྲུག་བརྒྱ་མ་སྐྱེས་པ་མི་སྐྱེད་པ་བསྐྱེད་པ་སྤང་བ། འོག་མ་གཉིས་ནི་ཡེ་ཤེས་ཀྱི་རླུང་མ་སྐྱེས་པ་སྐྱེད་སྐྱེས་པ་གོང་དུ་འཕེལ་བར་བྱེད་པའོ། ། དེ་ནས་འབྱུང་བ་བཞིའི་རླུང་ལ་བརྟེན་ནས་རྟོགས་པ་གོང་ནས་གོང་དུ་མྱུར་བ་ནི་རྫུ་འཕྲུལ་གྱི་རྐང་པ་བཞིའོ། ། དེ་བཞིན་དུ། ཡེ་ཤེས་ཀྱི་རླུང་ལྔ་ལ་ཅུང་ཟད་དབང་དུ་གྱུར་པ་ནི་དབང་པོ་ལྔའོ། ། ལས་ཀྱི་རླུང་ལྔར་འཛོམ་པ་ལ་སྟོབས་སུ་གྱུར་པ་ནི་སྟོབས་ལྔའོ། །
ཡུལ་ཉི་ཤུ་རྩ་བཞི་ལས་ཡུལ་བཞིའི་རླུང་འགག་པ་ལས་ས་དང་པོའི་རྟོགས་པ་སྐྱེས་པ་ནི་བྱང་ཆུབ་ཀྱི་ཡན་ལག་བདུན་ནོ། ། ཡུལ་ལྷག་མ་རྣམས་ཐིམ་པ་ལས་ས་བཅུའི་བར་གྱི་རྟོགས་པ་སྐྱེ་བ་ནི་འཕགས་པའི་ལམ་ཡན་ལག་བརྒྱད་དོ། ། ཞར་ལས་བྱུང་བ་རྫོགས་པའི་རིམ་པ་ལ་སྦྱར་བ་བསྟན་ཟིན་ཏོ། ། དེ་དག་གིས་ནི་ཕྱིའི་དཀྱིལ་འཁོར་དག་པ་དང་བཅས་པ་སྤྲུལ་པའི་སྐུ་ལམ་དུ་བྱེད་པའི་སྒྲུབ་ཐབས་ཞེས་བྱ་བ་བསྟན་ཟིན་ཏོ།། །། དེ་ནས་ལུས་ཀྱི་དཀྱིལ་འཁོར་སྔགས་ཀྱིས་བྱིན་གྱིས་བརླབས་པ་དང་བཅས་པ་ལོངས་སྤྱོད་རྫོགས་པའི་སྐུ་ལམ་དུ་བྱེད་པའི་མངོན་པར་རྟོགས་པ་རྒྱས་པ་ནི་འོག་འབྲིང་གི་རྣལ་འབྱོར་གྱི་སྐབས་སུ་འཆད་པར་འགྱུར་ལ། འདིར་ཅུང་ཟད་ཙམ་ཞིག་བསྟན་པར་བྱ་སྟེ། འོག་རླུང་དང་ལྟག་པའི་རླུང་གིས་སྤྱི་གཙུག་ཏུ་ཧཾ་དང་ལྟེ་བའི་ཨཾ་བསྐུལ་བས་སྙིང་གར་སྒྲ་ཚུལ་འདྲེས་པ་ལ་བརྟེན་ནས་རྒྱས་པའི་སྐབས་འདིར་ལུས་ཀྱི་རྟེན་ནི་གསལ་མ་བཏབ་ཀྱང་བཏུབ་བཏབ་ཀྱང་འགལ་བ་ནི་མེད་ལ། བརྟེན་པ་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་གྱི་འཁོར་ལོ་དུས་གཅིག་ཏུ་སྐྱེད་དེ། ཤིན་ཏུ་རྫོགས་པར་གསལ་བཏབ་ལ་སྔགས་ཀྱི་བྱིན་གྱིས་བརླབ་པར་བྱའོ། ། དེ་དག་ནི་ཡན་ལག་དང་པོ་དམ་ཚིགས་སེམས་དཔའ་བསྐྱེད་པ་ཞེས་བྱ་བ་ཡིན་ནོ། །
དེ་ནས་ཡེ་ཤེས་ཀྱི་དཀྱིལ་འཁོར་གྱི་འཁོར་ལོ་སྔགས་དང་ཕྱག་རྒྱ་དང་ཏིང་ངེ་འཛིན་གྱིས་མདུན་གྱི་ནམ་མཁར་སྤྱན་དྲངས་ལ། ཕྱི་མཆོད་ཡིད་མཆོད་གཉིས་ཀྱིས་མཆོད་དེ་ཛཿཧཱུྃ་བཾ་ཧོཿདགུག་གཞུག་བྱས་ལ་བསྟིམ། སྔགས་དང་ཕྱག་རྒྱ་བརྟན་པར་བྱ། དེ་ནི་ཡན་ལག་གཉིས་པ་ཉེ་བར་བསྒྲུབ་པའང་ཡིན་ནོ། ། དེ་ནས་དམ་ཚིག་པ་དང་ཡེ་ཤེས་པ་གཉིས་མི་འབྲལ་བར་བྱ་བའི་ཕྱིར་ཤིང་གཉིས་གཟེར་གྱིས་འདེབས་པ་དང་འདྲ་བར་དཔའ་བོ་དང་དཔའ་མོའི་གོ་ཆ་བཅིང་བར་བྱ་སྟེ། དེ་ནི་ཡན་ལག་གསུམ་པ་སྒྲུབ་པ་ཡིན་ནོ། ། འདི་གཉིས་ནི་གོ་ཆ་བཅིང་བ་སྔོན་ལ་བྱས་ནས་ཡེ་ཤེས་ཀྱི་དཀྱིལ་འཁོར་ཕྱིས་འཛུད་པ་ནི་ལོ་ཧི་པའི་གཞུང་ན་ཡང་ཡོད་ཅིང་སྒྲུབ་པའི་ཐབས་གཞན་ནས་ཀྱང་འབྱུང་བས་དེ་ལྟར་བྱས་ཀྱང་འགལ་བ་མེད་དོ། ། ཞེས་བདག་གི་བླ་མ་གསུང་མོད། ནཱ་རོ་པའི་དགོངས་པ་ནི་ཡེ་ཤེས་དགུག་གཞུག་སྔོན་ལ་བྱེད་པ་ཡིན་ནོ་ཞེས་གསུངས་སོ། ། དེ་ནས་སྔགས་དང་ཕྱག་རྒྱ་དང་ཏིང་ངེ་འཛིན་གྱིས་དབང་བསྐུར་གྱི་ལྷ་མདུན་དུ་སྤྱན་དྲངས་ལ།
ཕྱི་དང་ཡིད་ཀྱི་མཆོད་པས་མཆོད་དེ་གསོལ་བ་བཏབ་ནས་དབང་བསྐུར་ཏེ། རིགས་ཀྱི་བདག་པོའི་རྒྱས་གདབ་པར་བྱའོ། ། དེ་ནི་ཡན་ལག་བཞི་པ་བསྒྲུབ་པ་ཆེན་པོ་ཡང་ཡིན་ཏེ། བདག་ཉིད་སངས་རྒྱས་སུ་བསྐྱེད་པ་ཞེས་བྱ་བའི་མངོན་པར་རྟོགས་པའོ། ། དེ་ལ་མཆོད་པ་ནི་མངོན་པར་རྟོགས་པ་ནང་མའི་སྐབས་སུ་སྔགས་ཀྱི་མཆོད་པ། ཕྱིའི་དང༌། ནང་བདུད་རྩིའི་དང༌། མཉེས་པ་དང༌། ཡིད་ཀྱི་མཆོད་པ་དང༌། བསྟོད་པ་སྟེ་དྲུག་བྱེད་ལ།
ཚེས་བཅུའི་མཆོད་པ་ལ་སོགས་པའི་དུས་སུ་ནི་ཕྱི་མཆོད་ཀྱི་རྗེས་ལ་རིགས་མ་བཅུ་དྲུག་དང་རིན་པོ་ཆེ་སྣ་བདུན་དང་འདོད་ཡོན་ལྔ་སྟེ་དགུ་བྱེད་པ་ཡིན་ནོ། ། ཡན་ལག་འོག་མ་གསུམ་ནི་འོག་འབྲིང་གི་སྐབས་སུ་ཞིབ་ཏུ་བརྗོད་པར་བྱའོ། ། དེ་ལྟར་བདག་ཉིད་སངས་རྒྱས་སུ་བསྐྱེད་པ་ལ་མཆོད་ནས་བཟླས་པ་བྱ། དེའི་རྗེས་ལ་ཐུན་གོང་མ་གསུམ་ལ་ནི་རྡོ་རྗེ་སེམས་དཔའ་བསྡུ་བའི་ཚུལ་གྱིས་རྫོགས་པའི་རིམ་པ་བསྒོམ་པ་དང༌། དེ་ལས་ལྷའི་སྐུར་ལངས་ནས་དག་པ་རྗེས་སུ་དྲན་པར་བྱ་སྟེ། དེ་དག་ནི་མཉམ་པར་བཞག་པའི་རྣལ་འབྱོར་ཞེས་བྱ་བ་ཡིན་ནོ། ། དེ་ནས་སྤྱོད་ལམ་གྱི་རྣལ་འབྱོར་དང་ཁ་ཟས་ཀྱི་རྣལ་འབྱོར་གཉིས་འདྲེ་ཞིང་འབྱུང་བ་ཡིན་ལ། བླ་མ་ཁ་ཅིག་ནི་དག་པ་རྗེས་སུ་དྲན་པ་སྤྱོད་ལམ་གྱི་ཁོངས་སུ་འདུའོ། ། ཞེས་གསུང་ངོ༌། ། སྲོད་ཀྱི་ཐུན་ལ་ནི་ལཱུ་ཧི་པའི་གཞུང་ཇི་ལྟ་བ་བཞིན་དུ་བཟླས་པའི་རྗེས་ལ་གཏོར་མ་བཏང་ལ།
དེ་ནས་དག་པ་རྗེས་སུ་དྲན་པར་བྱ་སྟེ། དེ་ནས་གནས་སྐབས་ཁ་ཅིག་ཏུ་བྲེལ་བར་བྱུང་ན་སྤྱོད་ལམ་དང་ཁ་ཟས་ཀྱི་རྣལ་འབྱོར་བྱས་ལ་རྡོ་རྗེས་སེམས་དཔའ་བསྡུ་བའི་རྫོགས་པའི་རིམ་པ་བསྒོམ་པའི་ཚུལ་གྱིས་ཉལ་བའི་རྣལ་འབྱོར་བྱས་ཏེ་གཉིད་ལོག་པར་བྱའོ། ། ནང་པར་ལྡང་བའི་རྣལ་འབྱོར་བྱས་ཏེ་ལངས་ལ་ཆོ་ག་ཐམས་ཅད་སྔ་མ་བཞིན་དུ་རྗེས་སུ་སྤྱད་པར་བྱའོ། ། ཐུན་མཚམས་བཞི་ཀ་ལ་གཏོར་མ་བཏང་བར་འདོད་ན་བཟླས་པའི་རྗེས་ལ་རྫོགས་པའི་རིམ་པ་བསྒོམ་ལ་དེ་ལས་ལངས་ཏེ། གཏོར་མ་བཏང་ནས་དག་པ་རྗེས་སུ་དྲན་པ་དང༌། སྤྱོད་ལམ་དང་ཁ་ཟས་ཀྱི་རྣལ་འབྱོར་ལ་འཇུག་པ་ཡིན་ནོ། ། དེ་ལྟར་ན་ནི་དག་པ་རྗེས་སུ་དྲན་པ་སྤྱོད་ལམ་གྱི་ཁོངས་སུ་མཛེས་སོ། ། ཡང་ལུགས་གཞན་སྲོད་ཐུན་གྱི་སྐབས་སུ་བཟླས་པའི་རྗེས་ལ་གཏོར་མ་བཏང་ནས་རྫོགས་པའི་རིམ་པའི་ངང་ལ་ཉལ་ཏེ། ནང་པར་ལྡང་བའི་རྣལ་འབྱོར་གྱི་རྗེས་ལ་དག་པ་རྗེས་སུ་དྲན་པ་བྱས་ནས་དེའི་རྗེས་ལ་ཆོ་ག་ཐམས་ཅད་སྔ་མ་བཞིན་དུ་རྗེས་སུ་སྤྱད་པར་བྱའོ་ཞེས་ཀྱང་གསུངས་སོ། ། དེ་དག་ཀྱང་འོག་འབྲིང་གི་སྐབས་སུ་ཞིབ་ཏུ་བརྗོད་པར་བྱའོ། །
རྒྱས་པ་ལ་དགའ་ན་ཇི་སྙེད་ཡོད་པའི་ཆོས་ཐམས་ཅད་ཇི་ལྟ་བ་བཞིན་དུ་བསྒོམ་པའི་མངོན་པར་རྟོགས་པ་རྫོགས་པ་བསྟན་ཟིན་ཏོ།། །། འབྲིང་ལ་དགའ་བས་ཅི་ལྟ་བ་བཞིན་དུ་བསྒོམ་པས་ཞེས་བྱ་བའི་མངོན་པར་རྟོགས་པ་བསྒོམ་པར་བྱ་སྟེ། དེ་ཡང་མདང་ནུབ་མོ་ཉལ་བའི་རྣལ་འབྱོར་ཆོས་ཐམས་ཅད་བསམ་གྱིས་མི་ཁྱབ་པའི་ངང་ལ་ཉལ། ནང་པར་ལྡང་བའི་རྣལ་འབྱོར་ཌཱ་མ་རུའི་སྒྲ་དཔའ་བོ་ཉི་ཤུ་རྩ་བཞིའི་སྔགས་སུ་གྲགས་པས་གཉིད་བསླང༌། སྐད་ཅིག་གི་ཧེ་རུ་ཀར་བསྒོམ་སྟེ་སྐུའི་དགའ་བ་ལུས་ལྷར་བྱིན་གྱིས་བརླབ། ངག་ཏུ་ཤྲཱི་ཧེ་རུ་ཀ་ཨ་ཧཾ་ཞེས་བརྗོད་ལ་ཡི་གེ་བཞིའི་དོན་དྲན་པར་བྱས་ཏེ་གསུང་གི་དགའ་བ་ངག་སྔགས་སུ་བྱིན་གྱིས་བརླབ། སྙིང་གར་ཨ་རྣམ་པར་མི་རྟོག་པའི་ཡེ་ཤེས་དེ་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་བསྒོམ་སྟེ་དག་པ་འཇིག་རྟེན་པའི་ཡེ་ཤེས། དེའི་སྟེང་དུ་ཡི་གེ་ཧཱུྃ་བསམ་པ་ནི་སེམས་གཟུང་འཛིན་གཉིས་བྲལ་གྱི་ཡིད་ཀྱི་ངོ་བོ་སྟེ་སེམས་ཡེ་ཤེས་སུ་བྱིན་གྱིས་བརླབ། བསམ་གཏན་གྱི་གྲོགས་སུ་འགྲོ་ན་ཁྲུས་བྱས། སྟན་བདེ་བ་ལ་བསྡད་ནས་མངོན་པར་རྟོགས་པ་བསྒོམ་པ་ནི།
བདག་གི་སྟན་བདེ་བ་ལ་བསྡད་ལ། སེམས་ཅན་ཐམས་ཅད་ཀྱི་དོན་དུ་རྣམ་པ་ཐམས་ཅད་མཁྱེན་པའི་སངས་རྒྱས་འཁོར་ལོ་བདེ་མཆོག་གི་གོ་འཕང་ཐོབ་པར་བྱའོ་སྙམ་པའི་བྱང་ཆུབ་ཀྱི་སེམས་བསྒོམ་པ་ནི་ཚད་མེད་པ་བཞིའི་དོད་ཡིན་ནོ། ། དེ་ནས་བདག་བླ་མ་དམ་པས་དཀྱིལ་འཁོར་དུ་བཙུད་ཚུན་ཆད་དུ་བདག་གི་ལུས་ནི་རྟེན་གཞལ་ཡས་ཁང་པ་ཡིན་ལ། དེ་ལ་བརྟེན་པ་ལྷ་བཅུ་བདུན་དང༌། དྲུག་ཅུ་རྩ་གཉིས་ཀྱི་དཀྱིལ་འཁོར་ནི་ངོ་བོ་ཉིད་ཀྱིས་གནས་པ་ཡིན་སྙམ་པ་ནི་ཕུང་པོ་ཁམས་དང་སྐྱེ་མཆེད་གཞི་སྦྱང་བསྒྱུར་གྱི་དོད་ཡིན་ནོ། ། དེ་ནས་བླ་མའི་ཕྱག་གཉིས་སྤྱི་བོར་བསྒོམ་ལ། འདི་ཉིད་ཁོ་ན་སངས་རྒྱས་དང་ཆོས་དང་དགེ་འདུན་ཐམས་ཅད་ཀྱི་ངོ་བོ་ཡིན། བདག་གི་རྒྱུད་ལ་ཡོན་ཏན་རིན་པོ་ཆེ་སྐྱེད་པར་བྱེད་པ་ཡང་འདི་ཉིད་ཡིན་སྙམ་དུ་བསམ་ལ། མོས་གུས་དྲག་པོ་བྱས་ལ་སྤྱི་བོ་ནས་མར་བསྟིམ་སྟེ་ཚོགས་བསགས་བཅུ་གཉིས་ཀྱི་དོད་ཡིན་ནོ། ། དེ་ནས་ལས་དང་པོ་པ་ལ་བར་ཆད་འབྱུང་བར་འདྲ་བས་ན་སྲུང་བའི་འཁོར་ལོ་རྒྱས་པ་བཞིན་བསྒོམ་པར་བྱ་སྟེ།
དེ་ལ་གསུམ། ས་ཕྱོགས་བགེགས་དང་བྲལ་བར་བྱ་བ་དང༌། སྲུང་བའི་འཁོར་ལོ་བརྟན་པར་བསྒོམ་པ་དང༌། བགེགས་ཚར་གཅད་པའོ། ། དང་པོ་ནི་བདག་གི་སྙིང་གའི་ཧཱུྃ་ལས་གཤིན་རྗེའི་གཤེད་བཅུའམ། ཁཎྜ་རོ་ཧཱ་བཅུ་སྒོ་མཚམས་མ་བརྒྱད་དང་ཁཎྜ་རོ་ཧཱ་གཉིས་ཏེ་བཅུ་གང་བློ་ལ་མོས་པ་སྤྲོ་གསུངས་ནའང༌། སྒོ་མཚམས་མ་བརྒྱད་དང་ཁཎྜ་རོ་ཧཱ་གཉིས་ཏེ་བཅུ་སྤྲོས་ཏེ་ཤར་གྱི་དང་སྟེང་གི་དུས་གཅིག འོག་གི་དང་ནུབ་ཀྱི་དུས་གཅིག་སྤྲོས་ལ་སའི་ཕྱོགས་དེའི་བགེགས་ཐམས་ཅད་བསྐྲད་པར་བསམ་ཞིང་ངག་ཏུ་སྔགས་བརྗོད། ལུས་ཀྱི་གཡོན་པའི་སྡིགས་མཛུབ་ཕྱོགས་བཅུར་བསྟན་ཅིང་སེ་གོལ་བརྡབ་པར་བྱ་སྟེ། དེའང་ཕྱོགས་རྣམས་ནི་ཤར་ནས་བཟུང་ནས་གཡོན་སྐོར།
མཚམས་རྣམས་ནི་མེ་ནས་བཟུང་ནས་གཡས་སྐོར་དུ་ཞལ་བཞི་པའི་སྔགས་ལན་གཉིས་སུ་ལྡབ་ལ་བརྗོད་པར་བྱའོ། ། དེ་ལ་གསང་སྔགས་ནི། ཨོཾ་སུམྦྷ་ནི་སུམྦྷ་ཧུྃ་ཧཱུྃ་ཕ་ཊ། ཨོཾ་གྲིཧྣ་གྲིཧྣ་ཧུྃ་ཧཱུྃ་ཕཊ། ཨོཾ་གྲིཧྣཱ་པ་ཡ་གྲིཧྣཱ་པ་ཡ་ཧུྃ་ཧཱུྃ་ཕཊ། ཨོཾ་ཨཱ་ན་ཡ་ཧོ་བྷ་ག་ཝཱཾ་བཛྲ་ཧཱུྃ་ཧཱུྃ་ཕཊ། ཅེས་བྱའོ། ། དེ་ནས་སྲུང་བའི་འཁོར་ལོ་བརྟན་པར་བསྒོམ་པ་ནི། ས་ཕྱོགས་དེར་རྃ་ལས་ཉི་མའི་དཀྱིལ་འཁོར་བསམ། དེའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཤར་སྔོ་བ།
ལྷོ་སེར་བ། ནུབ་དམར་བ། བྱང་ལྗང་བ་བསམ། དེའི་ལྟེ་བའི་ཧཱུྃ་ལས་འོད་བྱུང་བས་འོག་ཐམས་ཅད་རྡོ་རྗེའི་ས་གཞིར་བསྒོམས་ལ། ཨོཾ་མེ་དེ་ནཱི་བཛྲཱི་བྷ་ཝ་བནྡྷ་ཧཱུྃ་ཧཱུྃ་ཧཱུྃ་ཕཊ་ཅེས་པ་ལན་གསུམ་གྱིས་བྱིན་གྱིས་བརླབས་ཅིང་བརྟན་པར་བྱ། ཡང་འོད་ཟེར་ཕྱོགས་སུ་འཕྲོས་པས་རྡོ་རྗེ་ནག་པོ་གདེངས་པ་འགྲེང་བུར་གྱུར་པའི་རྭ་བ་དང༌། ཡང་རྡོ་རྗེ་འཕྲེད་ལ་སོང་བའི་དྲྭ་བ་བསྒོམས་ལ། ཨོཾ་བཛྲ་པྲཱ་ཀཱ་ར་ཧཱུྃ་བཾ་ཧཱུྃ། ཞེས་པ་ལན་གསུམ་གྱིས་བརྟན་པར་བྱ། ཡང་འོད་ཟེར་སྟེང་དུ་འཕྲོས་པས་རྡོ་རྗེའི་རྭ་བ་དང་དྲྭ་བའི་ནང་དུ་རྡོ་རྗེའི་གུར་བསྒོམས་ལ།
ཨོཾ་བཛྲ་པཉྫ་ར་ཧཱུྃ་ཡཾ་ཧཱུྃ། ཞེས་པ་ལན་གསུམ་གྱི་བྱིན་གྱིས་བརླབ་ཡང་འོག་ཏུ་རྡོ་རྗེའི་བླ་རེ་བསྒོམས་ལ། ཨོཾ་བཛྲ་བི་ཏཱ་ན་ཧཱུྃ་ཁཾ་ཧཱུྃ། ཞེས་པས་བྱིན་གྱིས་བརླབ། ཡང་འོད་ཟེར་ཕྱིར་འཕྲོས་པས་དེ་དག་གི་ཕྱི་རོལ་ཏུ་མདའི་དྲྭ་བ་མདེའུ་རྩེ་བསྣོལ་བ་ཕྱིར་བསྟན་པ་སྲིད་པའི་རྩེ་མོ་ལ་ཐུག་པ་བསྒོམས་ལ། ཨོཾ་བཛྲ་ས་ར་ཛཱ་ལ་ཏྲཾ་སཾ་ཏྲཾ་ཞེས་པས་བྱིན་གྱིས་བརླབ། ཡང་འོད་ཟེར་ཕྱིར་འཕྲོས་པས་དེ་དག་ཐམས་ཅད་ཀྱི་ཕྱི་རོལ་ཏུ་བསྐལ་པའི་མེ་ལྟ་བུའི་མེ་རི་རབ་ཏུ་འབར་བར་བསྒོམས་ལ། ཨོཾ་བཛྲ་ཛྭ་ལ་ཨ་ན་ལཱརྐ་ཧཱུྃ་ཧཱུྃ་ཧཱུྃ་ཞེས་པས་བྱིན་གྱིས་བརླབས་ཏེ་དེ་དག་ཐམས་ཅད་ལ་གསང་སྔགས་ལན་གསུམ་གསུམ་བརྗོད་ཅིང་ལུས་ཀྱི་གཡོན་པའི་སྡིགས་མཛུབ་ཕྱོགས་བཅུར་བསྐོར་ཞིང་སེ་གོལ་གདབ་པར་བྱའོ། ། དེ་ནས་གསུམ་པ་བགེགས་ཚར་བཅད་པ་ནི་སྔར་གྱི་སྒོ་མཚམས་མ་བརྒྱད་ཁཎྜ་རོ་ཧཱ་གཉིས་ཏེ་བཅུ་པོས་བགེགས་ཁ་ཅིག་ནི་སྐྱབས་སུ་འགྲོ་བ་དང༌། བྱང་ཆུབ་ཀྱི་སེམས་ལ་བཀོད།
ནག་པོའི་རིགས་ཁ་ཅིག་ནི་བསྒྲལ་ཏེ་བདེ་བ་ཅན་ལ་སོགས་པའི་ཞིང་དུ་གནས་སྤར། བགེགས་ཀྱི་གཙོ་བོ་ཕྱོགས་སྐྱོང་བཅུ་ནི་བཀུག་སྟེ་འོངས་ནས་མེ་རིའི་ནང༌། རྡོ་རྗེ་རྭ་བའི་ཕྱི་རོལ། མདའི་དྲྭ་བའི་འོག་ཏུ་འོབས་གཅིག་ཡོད་པར་བསམ། དེའི་ཁ་ཁྱེར་ལ་ཕྱོགས་སྐྱོང་བཅུ་པོ་ཡོད་པར་བསྒོམས་ལ། བདག་གི་སྙིང་ག་ནས་ཕུར་བུ་བཅུ་སྤྲོས་ལ་སྒོ་མཚམས་མ་བརྒྱད་ཁཎྜ་རོ་ཧཱ་གཉིས་ཏེ་བཅུའི་ལག་ཏུ་གཏད་པར་བསྒོམས་ལ། ངག་ཏུ། ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ། སརྦ་དུཥྚཱན་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ་ཧཱུྃ་ཧཱུྃ། བཛྲ་ཀཱི་ལ་ཡ་བཛྲ་ངྷ་ར་ཨཱ་ཛྙཱ་པ་ཡ་ཏི་སརྦ་བིགྷྣཱ་ཀཱ་ཡ་ཝཱཀྩིཏྟ་བཛྲ་ཀཱི་ལ་ཡ་ཧཱུྃ་ཕཊ།
ཅེས་བརྗོད་པས་དེ་དག་གི་སྤྱི་བོར་ཕུར་བུ་གཙུབས་པར་བསམ། ཡང་བདག་གི་སྙིང་ག་ནས་ཐོ་བ་བཅུ་སྤྲོས་ལ་དེ་དག་གི་ལག་པ་གཡས་པར་གཏད་པར་བསམས་ལ། ཨོཾ་བཛྲ་མུཏྐ་ར་བཛྲ་ཀཱི་ལ་ཡ། ཨཱ་ཀོ་ཊ་ཡ་ཧཱུྃ་ཕཊ་ཅེས་བརྗོད་དེ་བརྡུངས་པས་ཕྱོགས་སྐྱོང་དེ་དག་གི་སྤྱི་གཙུག་ནས་རྐང་མཐིལ་གྱི་བར་དུ་ཐལ་བྱུང་བས་བསད་པར་བསྒོམས་ལ། དེ་དག་གི་རྣམ་པར་ཤེས་པ་མི་བསྐྱོད་པ་ལ་སོགས་པའི་ཞིང་དུ་སྐྱེ་བར་གྱུར་ཅིག ཅེས་ཀྱང་བརྗོད་སྐྱེས་པར་ཡང་བསམ། རོ་རྣམས་འོབས་ཀྱི་ནང་དུ་བསྒྱུར་བར་བསམ་ཏེ་བགེགས་ཚར་བཅད་པའོ། ། དེ་ནས་སྒོ་མཚམས་ལ་སོགས་པ་བཅུ་པོ་དེ་རྣམས་ལས་རང་དང་འདྲ་བ་དཔག་ཏུ་མེད་པ་སྤྲུལ་ཏེ། མཚོན་ཆ་སྣ་ཚོགས་ཐོགས་ནས་རྡོ་རྗེའི་དྲྭ་མིག་ན་ཕར་རོ་སྟོད་ཐོན་ནས་སྒྲུབ་པ་པོས་ཇི་སྲིད་བྱང་ཆུབ་མ་ཐོབ་ཀྱི་བར་དུ་བར་ཆད་ཐམས་ཅད་བསྲུང་བར་བསམ་མོ། ། དེ་ལྟར་སྲུང་བའི་འཁོར་ལོ་མངོན་པར་རྟོགས་པ་རྒྱས་པ་དང་འདྲ་བར་བསྒོམས་ནས།
དེའི་རྗེས་ལ་ལུས་ཀྱི་དཀྱིལ་འཁོར་རྟེན་དང་བརྟེན་པར་བཅས་པ་སྒོམ་པ་ནི། དེ་ནས་འོག་རླུང་གིས་ལྟེ་བའི་ཨཾ་མས་འཕུལ་བ་ནི་ཚུལ། ལྟག་པའི་རླུང་གིས་སྤྱི་གཙུག་གི་ཧཾ་ཡས་འཕུལ་བ་ནི་སྒྲ་སྟེ་དེ་ལྟར་སྒྲ་ཚུལ་གཉིས་སྙིང་གའི་གནས་སུ་དཀྲུག་གིས་འདྲེས་པས་རྐྱེན་བྱས་ནས། རྟེན་དང་བརྟེན་པ་ཕྱིའི་ཧེ་རུ་ཀ་དང་བཅས་པ་དུས་གཅིག་ཏུ་ཝལ་གྱིས་བསྐྱེད་ལ་རིམ་གྱིས་གསལ་གདབ་པར་བྱ་སྟེ། དེའང་རྐང་མཐིལ་རླུང་གི་དཀྱིལ་འཁོར། སུམ་མདོ་མེ། ལྟོ་བ་ཆུ། སྙིང་ག་ས། སྒལ་ཚིགས་རིའི་རྒྱལ་པོ་རི་རབ། མགོ་བོ་རི་རབ་ཀྱི་སྟོད་ཀྱི་ཆ།
དཔྲལ་བ་དང་ལྟག་པ་རྣ་བ་གཉིས་སྣ་ཚོགས་རྡོ་རྗེ། ཀླད་པ་དཀར་པོ་ཟླ་བ། ཀླད་ཁྱིམ་དམར་པོ་ཉི་མ།

དེ་གཉིས་ཀྱི་བར་ན་གནས་པའི་ཧཾ་ནི་ཡི་གེ་ཧཱུྃ་རྡོ་རྗེ་སེམས་དཔའི་རང་བཞིན། ལུས་འདོམ་གང་གྲུ་བཞི་ནི་གཞལ་ཡས་ཁང་གྲུ་བཞི། སྙིང་ག་ངྷརྨ་ཙཀྲ་ནས་འབྱུང་བ་བཞིའི་རླུང་རྒྱུ་བ་ནི་སྒོ་བཞི། རྐང་བརྒྱད་ནི་ཀ་བ་བརྒྱད། མིག་དང་སྣ་དང་ལྕེ་དང་མཆུ་དང་རྒྱུ་ལོང་ལ་སོགས་པ་ནི་གཞལ་ཡས་ཁང་གི་རྒྱན་ཡིན་ལ། དེ་ལྟར་རྟེན་གྱི་དཀྱིལ་འཁོར་གསལ་བཏབ། དེ་ནས་ཕྱིའི་ཧེ་རུ་ཀ་གསལ་གདབ་པར་བྱ་སྟེ། བཅོམ་ལྡན་འདས་སྐུ་མདོག་སྔོན་པོ་ཞལ་བཞི་པའི་རྩ་བའི་ཞལ་སྐུ་མདོག་དང་མཐུན་པ། གཡས་སེར་བ། གཡོན་ལྗང་བ། རྒྱབ་དམར་བ།
སྤྱན་གསུམ་པ། མཆེ་བ་གཙིགས་པའོ། ། ཕྱག་བཅུ་གཉིས་ཀྱི་དང་པོ་ནི་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། འོག་མ་གཉིས་ཀྱི་གླང་པོ་ཆེའི་པགས་པ་བརྒྱངས་ཏེ་འཛིན་པ། གཡས་ཀྱི་གསུམ་པ་ན་ཌཱ་མ་རུ། བཞི་པ་ན་དགྲ་སྟྭ། ལྔ་པ་ན་གྲི་གུག དྲུག་པ་ན་མདུང་རྩེ་གསུམ་པ་བསྒྲེང་བ། གཡོན་གྱི་གསུམ་པ་ན་རྡོ་རྗེ་མཚན་པའི་ཁ་ཊྭཱཾ་ག བཞི་པ་ན་ཁྲག་གིས་གང་བའི་ཐོད་པ།
ལྔ་པ་ན་རྡོ་རྗེ་ཞགས་པ། དྲུག་པ་ན་ཚངས་པའི་མགོ་བོ་བསྣམས་པ། པདྨ་དང་ཉི་མའི་གདན་གྱི་སྟེང་ན་ཞབས་གཡས་པ་ཐུགས་རྗེ་ཆེན་པོའི་རང་བཞིན་བརྐྱང་བས་དུས་མཚན་མ་དམར་མོ་མྱ་ངན་ལས་འདས་པའི་མཐའ་མནན་པ། ཞབས་གཡོན་པ་ཤེས་རབ་ཀྱི་རང་བཞིན་བསྐུམ་པས་འཇིགས་བྱེད་ནག་པོ་འཁོར་བའི་མཐའ་མནན་པའོ། ། རལ་པའི་ཐོར་ཚུགས་ཅན། སྣ་ཚོགས་རྡོ་རྗེ་དང༌། ཟླ་བ་ཕྱེད་པ་དང༌། རུས་པའི་འཁོར་ལོ་དང༌། ཐོད་པ་སྐམ་པོ་ལྔས་དབུར་བརྒྱན་པ། རྣ་ཆ་དང་མགུལ་རྒྱན་དང༌།
གདུ་བུ་དྲུག་དང༌། སྐ་རགས་དང༌། ཚངས་པའི་སྐུད་པ་དང༌། ཐལ་ཆེན་གྱིས་སྐུ་ལ་བརྒྱན་པ། མི་མགོ་རློན་པ་ལྔ་བཅུའི་དོ་ཤལ་ཅན། སྟག་གི་པགས་པའི་ཤམ་ཐབས་གྲོལ་བ། བསྐལ་པའི་མེའི་དབུས་ན་བཞུགས་པའོ། ། ཡུམ་རྡོ་རྗེ་ཕག་མོ་སྐུ་མདོག་དམར་མོ། ཞལ་གཅིག་མ། སྤྱན་གསུམ་མ།
ཕྱག་གཉིས་མ། གཡོན་པ་བདུད་དང་གདུག་པའི་ཁྲག་གིས་གང་བའི་ཐོད་པ་འཛིན་པས་ཡབ་ལ་འཁྱུད་པའི་ཚུལ་གྱིས་སྟོབས་པ། གཡས་པ་རྡོ་རྗེའི་གྲི་གུག་དང་སྡིགས་མཛུབ་ཀྱིས་ཕྱོགས་ཐམས་ཅད་དུ་བསྡིགས་པ། དབུ་སྐྲ་གྲོལ་བ། བྱིན་པ་གཉིས་ཀྱིས་བཅོམ་ལྡན་འདས་ལ་ལེགས་པར་འཁྱུད་ཅིང༌། གཅེར་བུའི་མཆོག་མི་མགོ་སྐོམ་པོ་ལྔ་བཅུ་ཐམ་པའི་དོ་ཤལ་དང༌། རུས་པའི་རྒྱན་ལྔས་བརྒྱན་པའོ། ། དེ་ལྟར་ཕྱིའི་ཧེ་རུ་ཀ་གསལ་གདབ་ལ། སྙིང་གའི་ཡི་གེ་ཧཱུྃ་ཡང་ཕྱིའི་ཧེ་རུ་ཀ་དེ་ཇི་ལྟ་བ་བཞིན་དུ་གསལ་གདབ་པར་བྱའོ། ། དེ་ནས་སྙིང་པོའི་རྣལ་འབྱོར་མ་བཞི་ནི་ཕྱིའི་ཧེ་རུ་ཀ་ཕྱག་བཅུ་གཉིས་པའི་གཡས་ཀྱི་དང་པོ་རྡོ་རྗེ་འཛིན་པ་ལ་མཁའ་འགྲོ་མ་ནག་མོ་གླང་པོ་ཆེའི་པགས་པ་འཛིན་པ་ལ་ལཱ་མཱ་ལྗང་གུ།
གཡོན་དང་པོ་དྲིལ་བུ་འཛིན་པ་ལ་ཁཎྜ་རོ་ཧཱ་དམར་མོ། གླང་པོ་ཆེའི་པགས་པ་འཛིན་པ་ལ་གཟུགས་ཅན་མ་སེར་མོ། དེ་ནས་དམ་ཚིག་གི་འཁོར་ལོའི་སྒོ་མ་བཞི་ནི་ཕྱག་གཡས་ཀྱི་འོག་མ་བཞི་ལ་བསྒོམ་སྟེ། ཁྭ་གདོང་མ་སྔོན་མོ། འུག་གདོང་མ་ལྗང་གུ། ཁྱི་གདོང་མ་དམར་མོ། ཕག་གདོང་མ་སེར་མོ། གཡོན་གྱི་འོག་མ་བཞི་ལ་མཚམས་མ་བཞི་སྟེ། གཤིན་རྗེ་བརྟན་མ་གཡས་སྔོ་ལ་གཡོན་སེར་བ། གཤིན་རྗེ་ཕོ་ཉ་མ་གཡས་སེར་ལ་གཡོན་དམར་བ་གཤིན་རྗེ་མཆེ་བ་མ་གཡས་དམར་ལ་གཡོན་ལྗང་བ།
གཤིན་རྗེ་འཇོམས་མ་གཡས་ལྗང་ལ་གཡོན་སྔོ་བ་སྟེ། མཁའ་འགྲོ་མ་བཅུ་གཉིས་པོ་དེ་དག་ཀྱང་ཞལ་གཅིག་སྤྱན་གསུམ་མ། རབ་ཏུ་ཁྲོས་ཤིང་ཕྱག་བཞི་མ་སྟེ། གཡས་ཌཱ་མ་རུ་དང་གྲི་གུག གཡོན་ཁ་ཊྭཱཾ་ག་དང་ཐོད་པ་འཛིན་པ། སྐྲ་གྲོལ་བ། མི་མགོ་སྐམ་པོ་ལྔ་བཅུ་ཐམ་པའི་དོ་ཤལ་དང༌། རུས་པའི་རྒྱན་གྱིས་བརྒྱན་པ། གཅེར་བུའི་མཆོག བསྐལ་པའི་མེའི་དབུས་ན་ཞབས་གཡས་བརྐྱང་བས་བཞུགས་པའོ། །
དེ་ནས་འཁོར་ལོ་གསུམ་གྱི་ལྷའི་རིམ་པ་ནི། སྤྱི་བོ་ལ་སོགས་པའི་རྩའི་ཡི་གེ་པུ་ལ་སོགས་པའི་དབྱིབས་སུ་གནས་པ་ནི་ཡུལ་ཡིན་པས་ཡུལ་དེ་དང་དེར་མོས་པར་བྱ་ཞིང༌། ཡི་གེའི་དབྱིབས་ཀྱི་རྩའི་ངོ་བོ་ནི་མཁའ་འགྲོ་མའི་རང་བཞིན་ཡིན་ལ། དེའི་ནང་ན་གནས་པའི་ཁམས་རྣམས་ནི་དཔའ་བོའི་རང་བཞིན་ཡིན་པས་སྤྱི་བོ་ལས་སོགས་པའི་ཡུལ་དེ་དག་ཏུ་དཔའ་བོ་དང་རྣལ་འབྱོར་མ་དེ་དག་མེ་ལོང་ལ་བཞིན་གྱི་དཀྱིལ་འཁོར་སྣང་བ་བཞིན་དུ་ཐུགས་ཀའི་གཙོ་བོ་ལ་ཞལ་གཟིགས་པའི་ཚུལ་དུ་བསྒོམ་པར་བྱའོ། ། དེའང་སྙིང་ག་ཡན་ཆད་ཀྱི་ལྷ་ནི་འོག་ཏུ་གཟིགས་པ། སྙིང་ག་མན་ཆད་ཀྱི་ལྷ་ནི་སྟེང་དུ་གཟིགས་ལ། ལུས་ཀྱི་བར་གྱི་ལྷ་རྣམས་ནི་ཐད་ཀར་གཟིགས་པ་ལྟ་བུའོ། འདི་ལ་ཁ་ཅིག་ཡི་གེ་གྱུར་པ་ལས་བསྒོམ་པ་དང༌། སྤྱིལ་བུའམ་ཕུབ་ལྟ་བུའི་ནང་དུ་བསྒོམ་པར་བཞེད་པ་ནི་འདིར་མི་བཞེད་དོ། ། ཡུལ་རྣམས་ཀྱི་མིང་གི་ཡི་གེ་ཐོག་མ་རྣམས་བསྡུས་པ་ནི།
པུ་ཛཱ་ཨོ་ཨ་གོ་རཱ་དེ་མཱ་ཀཱ་ཨོ་ཏྲི་ཀོ་ཀ་ལ་ཀཱ་ཧི་པྲེ་གྲྀ་སཽ་སུ་ན་སི་མ་ཀུ་ཞེས་བྱའོ། དེ་དག་ཀྱང་རྒྱས་པར་ནི་པུ་ཞེས་པ་ནི་པུལླཱི་ར་མཱ་ལ་ཡ་སྟེ་མགོ་བོ་ལ་ནི་ཁཎྜ་ཀ་པཱ་ལི་དང་རབ་ཏུ་གཏུམ་མོའོ། ། སྤྱི་གཙུག་ཛཱ་ལནྡྷ་རར་མ་ཧཱ་ཀཾ་ཀ་ལ་དང་གཏུམ་པའི་མིག་ཅན་མའོ། ། རྣ་བ་གཡས་པ་ཨཽ་ཌྱན་ལ་ཀཾ་ཀ་ལ་དང་འོད་ལྡན་མའོ། ། ལྟག་པ་ཨརྦུ་དར་མཆེ་བ་རྣམ་པར་གཙིགས་པ་དང་སྣ་ཆེན་མ་སྟེ་གནས་སོ། ། རྣ་བ་གཡོན་པ་གོ་དཱ་བ་རཱིར་སུ་ར་བེ་རི་དང་བརྟན་པའི་བློ་ཅན་མའོ། ། སྨིན་མའི་དབུས་རཱ་མེ་ཤྭ་རིར་འོད་དཔག་མེད་དང་མིའུ་ཐུང་མའོ། ། མིག་གཉིས་དེ་ཝཱི་ཀོ་་ཊར་རྡོ་རྗེའི་འོད་དང་ལངྐའི་དབང་ཕྱུག་མའོ། ། ཕྲག་པ་གཉིས་མཱ་ལ་བར་རྡོ་རྗེའི་སྐུ་དང་ཤིང་གྲིབ་མ་སྟེ་ཉེ་བའི་གནས་སོ། ། འདི་དག་ནི་ཐུགས་ཀྱི་འཁོར་ལོ་ཁ་དོག་ནག་པོ་སྟེ་ནམ་མཁའ་ལ་སྤྱོད་པའོ། །
མཆན་ཁུང་གཉིས་ཀཱ་མ་རཱུ་པར་ཨཾ་གུ་རི་དང་ཨཻ་ར་ཝ་ཏཱིའོ། ། ནུ་མ་གཉིས་ཨོ་ཏྲེར་རྡོ་རྗེ་རལ་པ་ཅན་དང་འཇིགས་བྱེད་ཆེན་མོ་སྟེ་ཞིང་ངོ༌། ། ལྟེ་བ་ཏྲི་ཤ་ཀུ་ནེར་དཔའ་བོ་ཆེན་པོ་དང་རླུང་གི་ཤུགས་ཅན་མའོ། ། སྣ་རྩེ་ཀོ་ས་ལར་རྡོ་རྗེ་ཧཱུྃ་མཛད་དང་ཆང་འཐུང་མ་སྟེ་ཉེ་བའི་ཞིང་ངོ༌། ། ཁ་ཀ་ལིངྒར་རབ་ཏུ་བཟང་པོ་དང་ཤྱཱ་མ་དེ་བཱིའོ། ། མགྲིན་པ་ལྃ་བཱ་ཀར་རྡོ་རྗེ་བཟང་པོ་དང་ཤིན་ཏུ་བཟང་མོ་སྟེ་ཚནྡོ་ཧའོ། ། སྙིང་ཀཱཉྩིར་འཇིག་བྱེད་ཆེན་པོ་དང་རྟ་རྣ་མའོ། ། འདོམས་བར་དུ་ཧི་མཱ་ལ་ཡར་མིག་མི་བཟང་དང་ཁ་གཱ་ན་སྟེ་ཉེ་བའི་ཚནྡོ་ཧའོ། ། འདི་དག་ནི་གསུང་གི་འཁོར་ལོ་ཁ་དོག་དམར་པོ་སྟེ་ས་ལ་སྤྱོད་པའོ། ། མཚན་མ་པྲེ་ཏ་པུ་རིར་སྟོབས་པོ་ཆེ་དང་འཁོར་ལོའི་ཤུགས་ཆེན་མའོ། །
བཤང་ལམ་གྲྀ་ཧ་དེ་བར་རིན་ཆེན་རྡོ་རྗེ་དང་ཁཎྜ་རོ་ཧཱ་སྟེ་འདུ་བའོ། ། བརླ་གཉིས་སཽ་རཱཥྚར་རྟ་མགྲིན་དང་ཤཽཎྜི་ནཱིའོ། ། བྱིན་པ་གཉིས་ལ་སུ་ཝརྞ་དྭཱི་པར་ནམ་མཁའི་སྙིང་པོ་དང་འཁོར་ལོའི་གོ་ཆ་མ་སྟེ་ཉེ་བའི་འདུ་བ་ཅན་ནོ། ། སོར་མོ་བཅུ་དྲུག་ན་ག་རར་དཔལ་ཧེ་རུ་ཀ་དང་ཤིན་ཏུ་དཔའ་མོ། རྐང་པའི་བོལ་གོང་གཉིས་སིནྡྷུར་པདྨ་གར་གྱི་དབང་ཕྱུག་དང་སྟོབས་ཆེན་མ་སྟེ་དེ་དག་ནི་དུར་ཁྲོད་དོ། ། མཐེ་བོང་བཞི་མ་རོར་རྣམ་པར་སྣང་མཛད་དང་འཁོར་ལོས་སྒྱུར་མའོ། ། པུས་མོ་གཉིས་ཀུ་ལུ་ཏཱར་རྡོ་རྗེ་སེམས་དཔའ་དང་བརྩོན་འགྲུས་ཆེན་མོ་སྟེ་ཉེ་བའི་དུར་ཁྲོད་དོ། ། དེ་དག་ནི་སྐུའི་འཁོར་ལོ་ཁ་དོག་དཀར་པོ་སྟེ་ས་འོག་ན་གནས་པའོ། ། དེ་ལ་ཁཎྜ་ཀ་པཱ་ལི་ལ་སོགས་པའི་དཔའ་བོ་རྣམས་ནི་ཞལ་གཅིག་པ། སྤྱན་གསུམ་པ།
ཕྱག་བཞི་པ། རལ་པའི་ཐོར་ཚུགས་ཀྱིས་བརྒྱན་པའི་ཅོད་པན་ཅན། ཕྱག་དང་པོ་གཉིས་ཀྱིས་རྡོ་རྗེ་དང་དྲིལ་བུ་འཛིན་པ། གཡས་ཀྱི་འོག་མ་ན་ཌཱ་མ་རུ། གཡོན་འོག་མར་ཐོད་པ། དེའི་གྲུ་མོར་ཁ་ཊྭཱཾ་ག རྒྱན་དྲུག་དང་མི་མགོའི་དོ་ཤལ་གྱིས་བརྒྱན་པ། ཞབས་གཡས་བརྐྱང་བས་བཞུགས་པའོ། ། རབ་ཏུ་གཏུམ་མོ་ལ་སོགས་པའི་ལྷ་མོ་རྣམས་ནི། ཞལ་གཅིག་པ།
སྤྱན་གསུམ་པ། ཕྱག་གཉིས་པ། གཡོན་པས་ཐོད་པ་དང་བཅས་པས་ཡབ་ལ་འཁྱུད་པ། གཡས་པས་གྲི་གུག་དང་བཅས་པའི་སྡིགས་མཛུབ་ཀྱིས་ཕྱོགས་བཅུར་བསྡིགས་པ། སྐྲ་གྲལ་བ། གཅེར་བུའི་མཆོག་རྒྱན་ལྔ་ལྔ་དང་ཚངས་པའི་སྐུད་པ་དང་མི་མགོ་སྐམ་པོ་ལྔ་བཅུའི་དོ་ཤལ་ཅན་གཉིས་སུ་མེད་པའི་སྦྱོར་བ་ལ་བརྩོན་པའོ། ། དཔའ་བོ་དང་རྣལ་འབྱོར་མ་ཐམས་ཅད་ཀྱི་དཔྲལ་བར་ཐོད་པའི་སྟེང་དུ་རྡོ་རྗེའི་ཕྲེང་བས་བརྒྱན་པའོ། ། དེ་ལྟར་རྟེན་དང་བརྟེན་པར་བཅས་པའི་ལུས་ཀྱི་དཀྱིལ་འཁོར་བསྐྱེད་ནས་སྔགས་ཀྱི་བྱིན་གྱིས་བརླབས་པར་བྱ་བ་ནི་ངག་ཏུ་ཨོཾ་ཨཱཿཧཱུྃ། ཞེས་ཨོཾ་སརྦ་བཱི་ར་ཡོ་གི་ནཱི་ཀཱ་ཡ་ཝཱཀྩི་ཏྟ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་དེ་དེའི་དོན་དྲན་པར་བྱ་བ་ནི།
ཨོཾ་ཞེས་བརྗོད་པའི་ཚེ། ལུས་ཀྱི་དཀྱིལ་འཁོར་གྱི་སྐུའི་འཁོར་ལོ་དང༌། རྒྱས་པའི་སྐབས་སུ་ཡིན་ན་ཕྱིའི་དཀྱིལ་འཁོར་གྱི་སྐུའི་འཁོར་ལོ་དང༌། འཛམ་བུའི་གླིང་ན་བཞུགས་པའི་སྐུའི་འཁོར་ལོ་དང༌། འོག་མིན་ན་བཞུགས་པའི་སྐུའི་འཁོར་ལོ་སྟེ་སྐུའི་འཁོར་ལོ་གསུམ་མམ་བཞི་དྲན་པར་བྱ། དེ་བཞིན་དུ་ཨཱཿཞེས་བརྗོད་པས་གསུང་གི་འཁོར་ལོ་གསུམ་མམ་བཞི་དྲན་པར་བྱ། ཧཱུྃ་ཞེས་བརྗོད་པས་ཐུགས་ཀྱི་འཁོར་ལོ་གསུམ་མམ་བཞི་དྲན་པར་བྱ། ཨོཾ་སརྦ་བཱི་ར་ཡོ་གི་ནཱི་ཞེས་པས་ནི་དཔལ་བོ་དང་རྣལ་འབྱོར་མ་ཐམས་ཅད་ཅེས་བྱ་བ་ཡིན་ནོ། ། རྟེན་དང་བརྟེན་པར་བཅས་པའི་དཀྱིལ་འཁོར་གྱི་འཁོར་ལོ་ལྷ་དྲུག་ཅུ་རྩ་གཉིས་པོ་ཐམས་ཅད་དྲན་པར་བྱ། ཀཱ་ཡ་ཞེས་བརྗོད་པས་སྐུ་གསུམ་མམ་བཞི་དབྱེར་མི་ཕྱེད་སྙམ་དུ་བསམ།
ཝཱཀ་ཅེས་བརྗོད་པས་གསུང་གི་འཁོར་ལོ་གསུམ་མམ་བཞི་དབྱེར་མི་ཕྱེད། ཙིཏྟ་ཞེས་བརྗོད་པས་ཐུགས་ཀྱི་འཁོར་ལོ་གསུམ་མམ་བཞི་དབྱེར་མི་ཕྱེད་སྙམ་དུ་དྲན་པར་བྱ། བཛྲ་སྭ་བྷ་ཝ་ཨཱཏྨ་ཀོ྅་ཧཾ་ཞེས་བརྗོད་པས་གཉིས་སུ་མེད་པ་དབྱེར་མི་ཕྱེད་བའི་རྡོ་རྗེའི་རང་བཞིན་དེ་ཉིད་ང་ཡིན་ནོ་སྙམ་དུ་བསམས་ལ། ཨོཾ་བཛྲ་ཤུདྡྷཿསརྦ་དྷརྨཱ་བཛྲ་ཤུདྡྷོ྅་ཧཾ་ཞེས་བརྗོད་པས་དངོས་པོ་ཐམས་ཅད་ཀྱང་ལྷའི་རང་བཞིན་ཡིན་ལ། དེ་དག་དང་བདག་གི་ལུས་ཀྱང་ཐ་མི་དད་ཅིང་དེ་དག་ཀྱང་སངས་རྒྱས་ཀྱི་སྐུ་གསུང་ཐུགས་རྡོ་རྗེའི་རང་བཞིན་དུ་དག་ལ། ཆོས་ཐམས་ཅད་ཀྱང་བརྗོད་པ་དང་བྲལ་བ་རྡོ་རྗེའི་རང་བཞིན་དུ་དག་གོ་ཞེས་དྲན་པར་བྱའོ། ། དེ་ལྟར་སྔགས་བརྗོད་པ་ལན་གསུམ་དང་དྲན་པར་བྱ་བ་ལན་གསུམ་གྱིས་ནི་ལུས་ཀྱི་དཀྱིལ་འཁོར་སྔགས་ཀྱི་བྱིན་གྱིས་བརླབ་པ་དང་བཅས་པ་བསྟན་ཟིན་ཏོ།། །། དེ་ནས་སྐབས་འདིར་ལྷ་ལ་ཞེན་པ་སྐྱེ་བ་དང༌། ལམ་ལ་སོམ་ཉི་ཟ་ན། བྱང་ཆུབ་ཀྱི་ཕྱོགས་ཀྱི་དག་པ་དྲན་པར་བྱ་བ་སྔར་རྒྱས་པའི་སྐབས་སུ་བསྟན་པ་ལྟར་བྱ།
ལྷ་ལ་ཞེན་པ་མི་སྐྱེ་བ་དང༌། ལམ་ལ་སོམ་ཉི་མི་ཟ་ན། མ་བྱས་ཀྱང་བཏུབ་ཅེས་ཀྱང་གསུང་ངོ༌། ། དེ་ནས་རྒྱུད་དང་བསྟན་བཅོས་གཞན་དང་ལཱུ་ཧི་པ་འདི་ཉིད་ཀྱི་གཞུང་ནའང་གོ་ཆ་བཅིངས་ནས་ཡེ་ཤེས་པ་གཞུག་པ་འབྱུང་ལ། བདག་གི་བླ་མའི་ཞལ་ནས་ཀྱང་དེ་ལ་མོས་ན་དེ་ལྟར་བྱས་པས་འགལ་བ་མེད་དོ་གསུང་ངོ༌། ། འདིར་ཇོ་བོ་ནཱ་རོ་པའི་མན་ངག་གིས་འཁྲུག་གི་ཚུལ་དུ་སྔོན་ལ་ཡེ་ཤེས་པ་བཅུག་ནས་གོ་ཆ་བཅིང་བ་མཛད་པས་དེ་བརྗོད་པ། ལུས་ཀྱི་ལག་པའི་མཛུབ་མོ་གཉིས་མདུད། གུང་མོ་གཉིས་སྦྱར། མཐེ་བོང་གཉིས་ཀྱང་སྦྱར། སོར་མོ་ལྷག་མ་རྣམས་འབར་བའི་ཚུལ་དུ་བྱས་པའི་ཕྱག་རྒྱ་དཔྲལ་བའི་དབུས་སུ་བཞག་ལ་གཡོན་སྐོར་དུ་བསྒྱུར།
མིག་གྱེན་དུ་བལྟ་བ་དང་བཅས་པས་གདོང་བསྒྱུར། རྐང་པ་གཡས་པས་གཡོན་པ་མནན་ལ་ངག་ཏུ་ཕཻཾ་ཞེས་བརྗོད། སེམས་ཀྱི་སྙིང་གའི་ཧཱུྃ་ལས་འོད་ཟེར་ལྕགས་ཀྱུ་ལྟ་བུ་སྤྲོས་ཏེ་ཐུགས་བསྐུལ་ནས་མདུན་གྱི་ནམ་མཁའི་གནས་སུ་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་སྤྱན་དྲངས་ལ་ཕྱི་མཆོད་དང་ཡིད་མཆོད་ཀྱིས་མཆོད་དེ། ཛཿཞེས་པས་ཉེ་བར་བྱོན། ཧཱུྃ་ཞེས་བརྗོད་པས་རྟེན་དང་བརྟེན་པ་སོ་སོ་ལ་ཐིམ། བྃ་ཞེས་བརྗོད་པས་ཡེ་ཤེས་པ་དང་དམ་ཚིག་པ་ཆུ་ལ་ཆུ་བཞག་པ་བཞིན་འདྲེས། ཧོཿཞེས་པས་བདག་དམ་ཚིག་སེམས་དཔའ་ཡེ་ཤེས་པའི་ངོ་བོར་གྱུར་ནས་བདག་ཉིད་སངས་རྒྱས་ཐམས་ཅད་ཀྱི་རང་བཞིན་ཡིན་ནོ་སྙམ་དུ་ང་རྒྱལ་བྱའོ། ། དེ་ནས་ངག་ཏུ། ཨོཾ་ཡོ་ག་ཤུདྡྷཿསརྦ་དྷརྨཱ་ཡོ་ག་ཤུདྡྷོ྅ཧཾ། ཞེས་བརྗོད་ཅིང་སེམས་ཀྱིས་སྔགས་དེའི་དོན་ཡེ་ཤེས་ཀྱི་རྣལ་འབྱོར་གྱི་ངོ་བོ་ཆོས་ཐམས་ཅད་དག་ལ་བདག་ཀྱང་དེའི་ངོ་བོར་དག་གོ་ཞེས་བསམ་ཞིང༌།
ལུས་ཀྱི་སྙིང་གར་རྣམ་ལྔ་འདོད་པའི་བསྐོར་བ་བྱས་ནས་མཐར་འཁྱུད་པའི་ཚུལ་དུ་བྱའོ། ། ཡེ་ཤེས་ཀྱི་འཁོར་ལོ་དགུག་གཞུག་བྱ་བའོ། ། དེ་ནས་དམ་ཚིག་པ་དང་ཡེ་ཤེས་པ་གཉིས་མི་འབྲལ་བར་བྱ་བའི་ཕྱིར་ཤིང་གཉིས་གཟེར་གྱིས་འདེབས་པ་དང་འདྲ་བར་གོ་ཆ་བཅིང་བ་ནི། ཨ་བྷི་དྷ་ནའི་དགོངས་པས་ནི་ལྷར་བསྒོམ་པ་ཡིན་མོད། དེ་ནི་ལོགས་ཤིག་ཏུ་བརྗོད་པར་བྱའོ། ། འདི་ཀུན་ཏུ་སྤྱོད་པའི་ལུགས་ཀྱི་ཡི་གེ་ཉིད་ལ་ལྷར་མོས་པ་བྱེད་པ་ཡིན་པས་ན། གནས་རྣམས་སུ་ཟླ་བའི་དཀྱིལ་འཁོར་རེའི་སྟེང་དུ་སྔགས་རྣམས་སུ་བསྒོམས་ལ། ལྷ་དེ་དང་དེར་མོས་པ་བྱ་ཞིང་ངག་ཏུ་ཡང་བརྗོད་པར་བྱའོ། ། དེ་དག་ཀྱང་གང་ཞེ་ན། བཅོམ་ལྡན་འདས་ཀྱི་སྙིང་གར་ཨོཾ་ཧ་དཀར་པོ་ནི་རྡོ་རྗེ་སེམས་དཔའོ། །
མཚོག་མར་ན་མ་ཧི་སེར་པོ་རྣམ་པར་སྣང་མཛད། སྤྱི་གཙུག་ཏུ་སྭཱ་ཧཱ་ཧུ་དམར་པོ་པདྨ་གར་གྱི་དབང་ཕྱུག ཕྲག་པ་གཉིས་སུ་བཽ་ཥཊ་ནག་པོ་དཔལ་ཧེ་རུ་ཀ མིག་གཉིས་ལ་ཧཱུྃ་ཧཱུྃ་ཧོ་སེར་པོ་ནི་རྡོ་རྗེ་ཉི་མ། ཚིགས་ཆེན་བརྒྱད་ལ་ཕཊ་ཧཾ་ལྗང་གུ་ནི་བཅོམ་ལྡན་འདས་རྟ་མཆོག་ཏུ་མོས་པར་བྱ། ཡབ་ཀྱི་བཞིན་དུ་ཡུམ་ལ་ཡང་བསམ་ཞིང༌། ལྷ་ཐམས་ཅད་ལ་ཡང་ཡོད་པར་མོས་པ་ཙམ་བྱའོ། ། ཡང་ཡུམ་གྱི་ལྟེ་བར་ཟླ་བའི་སྟེང་དུ་ཨོཾ་བྃ་དམར་མོ་ནི་རྡོ་རྗེ་ཕག་མོར་མོས་པ་བྱ། དེ་བཞིན་དུ་སྙིང་གར་ཧྃ་ཡྃ་སྔོན་མོ་ནི་གཤིན་རྗེ་མ། ཁར་ཧྲིཾ་མྃ་དཀར་མོ་ནི་རྨོངས་བྱེད་མ།
མགོ་བོར་ཧྲེཾ་ཧྲཱིཾ་སེར་མོ་ནི་སྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་གུ་ནི་སྐྲོད་བྱེད་མ། ཚིགས་ཆེན་བརྒྱད་དུ་ཕཊ་ཕཊ་དུད་ཁ་ནི་ཙཎྜི་ཀར་མོས་པ་བྱའོ། ། དེ་དག་ཡུམ་གྱི་བཞིན་ཡབ་ལ་ཡང་བསྒོམ་ཞིང༌། ལྷ་ཐམས་ཅད་ལ་ཡང་གནས་པར་མོས་པ་ཙམ་བྱའོ། ། དེ་དག་ཀྱང་རིམ་པ་བཞིན་དུ་རྡོ་རྗེ་སེམས་དཔའ་དང་རྡོ་རྗེ་ཕག་མོ་ནས་རྟ་མཆོག་དང་ཙཎྜི་ཀའི་བར་དུ་ཡབ་ཡུམ་གཉིས་སུ་མེད་པ་ཡིན་པས་ན། ཡབ་ཀྱི་ཡི་གེ་རྣམས་ཀྱི་གནས་སུ་ཡང་ཡུམ་གྱི་ཡི་གེ་གཉིས་སུ་མེད་པར་བཞུགས་པར་མོས་ཤིང་ཡུམ་གྱི་ཡི་གེ་རྣམས་ཀྱི་གནས་སུ་ཡང་ཡབ་ཀྱི་ཡི་གེ་རྣམས་བཞུགས་པར་མོས་པ་བྱའོ། ། གོ་ཆ་བཅིང་བ་བསྟན་ཟིན་ཏོ།། །། དེ་ནས་དབང་བསྐུར་བ་བརྗོད་པར་བྱ་བ་ནི། གོང་གི་ཡེ་ཤེས་ཀྱི་དཀྱིལ་འཁོར་སྤྱན་དྲངས་པའི་སྐབས་ཀྱི་ཕྱག་རྒྱ་དང་སྔགས་དང་ཏིང་ངེ་འཛིན་གྱི་དབང་བསྐུར་གྱི་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་མདུན་གྱི་ནམ་མཁར་སྤྱན་དྲངས།
ཕྱི་དང་ཡིད་ཀྱི་མཆོད་པས་མཆོད། ཁྱེད་རྣམས་ཀྱིས་བདག་ལ་དབང་བསྐུར་དུ་གསོལ། ཞེས་གསོལ་བ་བཏབ་པས། དེ་བཞིན་གཤེགས་པ་དེ་རྣམས་ཀྱི་ཕྱག་ན་ཡེ་ཤེས་ཀྱི་བདུད་རྩིས་གང་བའི་བུམ་པས་སྤྱི་གཙུག་ནས་མར་ལ་དབང་བསྐུར་ཞིང་ངག་ཏུ། ཇི་ལྟར་བལྟམས་པ་ཙམ་གྱིས་ཀྱང༌། ། དེ་བཞིན་གཤེགས་ཀུན་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་ཁྲུས་བྱའོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཞེས་བརྗོད་ཅིང་དབང་བསྐུར་བས་ལུས་ཐམས་ཅད་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་གང་སྟེ་ལུས་ངག་ཡིད་གསུམ་གྱི་དྲི་མ་སྦྱངས་ནས་ཆུ་ལྷག་མ་ཡར་ལུད་པ་ལས་རིགས་ཀྱི་བདག་པོས་དབུར་བརྒྱན་པར་བསམ་སྟེ།
དེ་ཡང་བདེ་བ་ཆེན་པོའི་འཁོར་ལོ་ལྷ་ལྔ་དང་སྒོ་མཚམས་མ་བརྒྱད་དེ་བཅུ་གསུམ་ལ་ནི་བཅོམ་ལྡན་འདས་ཞལ་བཞི་ཕྱག་བཅུ་གཉིས་པ་ཉིད་ཀྱིས་དབུར་བརྒྱན་པ་ཡིན་ལ། ཐུགས་ཀྱི་འཁོར་ལོ་རྣམས་ལ་ནི་མི་བསྐྱོད་པ། གསུང་གི་འཁོར་ལོ་རྣམས་ལ་ནི་འོད་དཔག་ཏུ་མེད་པ། སྐུའི་འཁོར་ལོ་རྣམས་ལ་ནི་རྣམ་པར་སྣང་མཛད་ཀྱིས་དབུར་བརྒྱན་པར་བྱའོ། ། དབང་བསྐུར་བ་དེ་དག་གི་དུས་སུ་དཀྱིལ་འཁོར་གྱི་འཁོར་ལོ་དེ་དག་གི་ཐུགས་ཀ་ནས་སྒོ་མཚམས་མ་བརྒྱད་དཔག་ཏུ་མེད་པ་སྤྲོས་ཏེ། བདག་གི་དཀྱིལ་འཁོར་མཆོད་པ་དང༌། བཀྲ་ཤིས་ཀྱི་གླུ་དང༌། བགེགས་བསྐྲད་པས་ནམ་མཁའི་ཁམས་ཐམས་ཅད་གང་བར་བསམ་པར་བྱའོ། ། རིགས་ཀྱི་བདག་པོའི་རྒྱས་གདབ་པའི་རྗེས་ལ་དབང་བསྐུར་གྱི་ལྷ་དེ་དག་གཤེགས་སུ་གསོལ་བའམ། མི་དམིགས་པར་བྱ་བའམ།
བདག་གི་ལུས་ལ་བསྡུ་བ་ནི། རང་གི་བློ་ལ་གང་བདེ་བ་ཉིད་ཡིན་ནོ། ། བདག་ཉིད་སངས་རྒྱས་སུ་བསྐྱེད་པ་ཞེས་བྱ་བའི་མངོན་པར་རྟོགས་པ་བསྟན་ཟིན་ཏོ།། །། དེ་ལྟར་བདག་ཉིད་སངས་རྒྱས་སུ་བསྐྱེད་པ་ལ་མཆོད་པ་བྱ་བ་ནི། བདག་གི་མངོན་པར་རྟོགས་པ་ནར་མའི་སྐབས་སུ་སྔགས་ཀྱི་མཆོད་པ་དང༌། ཕྱིའི་མཆོད་པ་དང༌། བདུད་རྩིའི་མཆོད་པ་དང༌། མཉེས་པའི་མཆོད་པ་དང༌། ཡིད་ལས་བྱུང་བའི་མཆོད་པ་དང༌། བསྟོད་པའི་མཆོད་པ་སྟེ་དྲུག་པོ་འབའ་ཞིག་བྱེད་པ་ཡིན་ལ།
ཚེས་བཅུའི་མཆོད་པ་ལ་སོགས་པའི་དུས་སུ་ནི། ཕྱི་མཆོད་ཀྱི་རྗེས་ལ་རིག་མ་བཅུ་དྲུག་དང༌། རིན་པོ་ཆེ་སྣ་བདུན་དང༌། འདོད་ཡོན་ལྔའི་མཆོད་པ་སྟེ་གསུམ་བསྣན་ནས་དགུ་ཡིས་མཆོད་པར་བྱེད་པ་ཡིན་ནོ། ། དེ་ལ་སྔགས་ཀྱི་མཆོད་པ་ནི། རྩ་སྔགས་གཉིས་སུ་མེད་པ་དང༌། སྙིང་པོ་གཉིས་སུ་མེད་པ་དང༌། ཉེ་སྙིང་གཉིས་སུ་མེད་པས་གཙོ་བོ་ཡབ་ཡུམ་གཉིས་གསལ་གདབ་པའི་ཚུལ་གྱིས་མཆོད། ཞལ་བཞི་པའི་སྔགས་དང་སྙིང་པོའི་རྣལ་འབྱོར་མ་བཞི་གཉིས་སུ་མེད་པ་དང༌། འཁོར་ལོ་གསུམ་ཡབ་ཡུམ་རྣམས་ཀྱི་སྔགས་གཉིས་སུ་མེད་པ་དང༌།
རྐང་པ་བརྒྱད་པ་དང༌། སྒོ་མཚམས་མ་བརྒྱད་གཉིས་སུ་མེད་པ་དཔའ་བོའི་གོ་ཆ་དང་དཔལ་མོའི་གོ་ཆ་གཉིས་སུ་མེད་པས་ལྷ་ཐམས་ཅད་གསལ་གདབ་པའི་ཚུལ་གྱིས་མཆོད་པར་བྱ་བ་ནི་སྔགས་ཀྱི་མཆོད་པའོ། ། དེ་ནས་ཕྱིའི་མཆོད་པ་དངོས་སུ་བཤམས་ན་ལེགས། མ་བཤམས་ན་ཡིད་ཀྱིས་སྤྲུལ་པ་ལ་ཡང་ཕྱི་མཆོད་དུ་མིང་འདོགས་ཏེ། མདུན་དུ་བཤམས་པའམ་ཡིད་ཀྱིས་བསམ་པ་དེ་ལ་ཞལ་བཞི་པའི་སྔགས་ཀྱིས་བསངས། སྭ་བྷཱ་ཝའི་སྔགས་ཀྱིས་སྟོང་པར་སྒོམ། ཨཱཿབདུན་ལས་ཐོད་པའི་སྣོད་བདུན། དེའི་ནང་དུ་ཧཱུྃ་ལས་མཆོད་ཡོན་ལ་སོགས་པ་དྭངས་ཤིང་ཐོགས་པ་མེད་པ་ཡེ་ཤེས་ཀྱི་བདུད་རྩིའི་རང་བཞིན་ཅན་གྱིས་གང་བར་བསམ། བཛྲ་ཨརྒྷཾ་ཞེས་བྱ་བ་ལ་སོགས་པ་རང་རང་གི་སྔགས་ཀྱིས་བྱིན་གྱིས་བརླབས། དེ་ནས་སྤྲོས་པ་ལ་དགའ་ན་པདྨའི་བསྐོར་བ་དང༌།
རང་རང་གི་ཕྱག་རྒྱ་དང༌། སྔགས་གསུམ་བརྗོད་ཅིང་དབུལ། གསང་སྔགས་ཙམ་གྱིས་ཕུལ་ཡང་བཏུབ། དེ་ལ་སྔགས་ནི། ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སཾ་བ་ར་མཎྜལ་ཙཀྲ་སརྦ་བཱི་ར་ཡོ་གི་ནཱི་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་པས་མཆོད་ཡོན་ཕྱག་ཏུ་ཕུལ། དེ་བཞིན་དུ་སྔགས་ཀྱི་དབུ་རྣམས་ནི་འདྲ་བ་ཡིན་ཏེ། པཱ་དྱཾ་པྲ་ཏཱིཙྪ་སྭཱ་ཧཱ་ཞེས་པས་ཞབས་བསིལ་གྱིས་ཞབས་བཀྲུ། བཛྲ་པུཥྤེ་ཨཱ་ཿཧཱུྃ་ཞེས་པས་མེ་ཏོག་དབུ་ལ་དབུལ། བཛྲ་དྷཱུ་པེ་ཨཱཿཧཱུྃ་ཞེས་པས་བདུག་སྤོས་ཤངས་ལ་དབུལ།
བཛྲ་དཱི་པཾ་ཨཱཿཧཱུྃ་ཞེས་པས་མར་མེ་སྤྱན་ལ་དབུལ། བཛྲ་གནྡྷེ་ཨཱཿཧཱུྃ་ཞེས་པས་དྲི་ཐུགས་ཀར་དབུལ། བཛྲ་ནཻ་ཝི་དྱ་ཨཱཿཧཱུྃ་ཞེས་པས་ཞལ་ཟས་ཞལ་དུ་དབུལ། དེ་ནས་རྡོ་རྗེ་དྲིལ་བུ་གསིལ་ཞིང༌། ཨོཾ་བཛྲ་གྷནྜེ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཀྴེ་ཏྲ་པྲ་ཙཱ་ལི་ཏེ། པྲཛྙཱ་པཱ་ར་མི་ཏཱ། ནཱ་ད་སཾ་བྷ་ཝེ་ཏ།
བཛྲ་དྷརྨཱ་ཧྲྀ་ད་ཡ། སནྟོ་ཥ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱ་ཧཱ། ཞེས་པའི་སྔགས་ཀྱིས་རོལ་མོ་སྙན་ལམ་དུ་དབུལ་ལོ། ། དེའི་རྗེས་སུ་བདུད་རྩིའི་མཆོད་པར་བྱ་སྟེ། བདུད་རྩི་དངོས་སུ་འབྱོར་རམ་བསམས་ཀྱང་རུང་སྟེ། འོག་ནས་འབྱུང་བའི་གཏོར་མ་བཞིན་བྱིན་གྱིས་བརླབས། ལག་པ་གཡོན་པའི་མཐེ་བོང་དང་སྲིན་ལག་གི་ཐོར་བས་དང་པོར་བདག་གི་རྩ་བའི་བླ་མ་གང་ཡིན་གྱི་མཚན་བརྗོད་པར་སྔོན་དུ་འགྲོ་བས་ཨོཾ་ཨཱཿཧཱུྃ་ཞེས་བརྗོད་ཅིང་མཆོད། དེ་ནས་བླ་མ་བརྒྱུད་པ་རྣམས་ཀྱི་མཚན་བརྗོད་པ་སྔོན་དུ་འགྲོ་བས་མཆོད་དེ། ཧེ་རུ་ཀ་དཔལ་དཀྱིལ་འཁོར་དང༌། ། གསང་བའི་བདག་པོ་རྡོ་རྗེ་འཆང༌། །
དཔལ་ལྡན་སློབ་དཔོན་ས་ར་ཧ། ། ཀླུ་སྒྲུབ་རི་ཁྲོད་མགོན་པོ་དང༌། ། ལཱུ་ཧི་པ་དང་དཱ་རི་ཀ ། ཨནྟར་པ་དང་ཏི་ལོ་པ། ། ནཱ་རོ་པ་དང་ཕམ་ཐིང་བ། ། བློ་གྲོས་གྲགས་པ་རྗེ་བཙུན་མཆོད། ། ཨོཾ་ཨཱཿཧཱུྃ་ཞེས་བརྗོད་ཅིང་མཆོད། དེ་ནས་ཡང་དཀྱིལ་འཁོར་གྱི་འཁོར་ལོ་རྣམས་ལ་སྔགས་མཆོད་ཀྱི་སྔགས་དང་མཐུན་པས་མཆོད་པར་བྱ་ཞིང༌། ཡི་གེ་གསུམ་བརྗོད་པས་ཆོས་སྐྱོང་བའི་སྲུང་མ་རྣམས་ལ་ཡང་མཆོད་དོ། ། དེ་དག་གི་དུས་སུ་མདུན་དུ་བསྐྱེད་པ་དེ་ལས་ཐོད་པ་བདུད་རྩིས་བཀང་བ་དུ་མ་ཆད་ཅིང༌།
གཙོ་བོ་ནས་བཟུང་སྟེ་ལྷ་ཐམས་ཅད་དང་དུར་ཁྲོད་ཆེན་པོ་རྣམས་ལ་ཕྱག་གཡོན་པར་ཐོད་པ་བདུད་རྩིས་བཀང་བ་རེ་ཕུལ་བར་བསམ། ཐོད་པ་བཞི་ལ་བྱང་ཤར་གྱི་ཐོད་པ་དེ་གཤིན་རྗེ་འཇོམས་མའི་ཕྱག་ཏུ་ཕུལ་བར་བསམ། གཏོར་མ་དང་བདུད་རྩི་གཉིས་ཀ་བྱང་ཤར་གྱི་དུར་ཁྲོད་དུ་སྐྱེད་པར་བྱེད་པ་ནི་མན་ངག་གོ ། ནང་བདུད་རྩིའི་མཆོད་པའོ། ། དེ་ནས་བདག་གིས་ལྕེ་ལ་བདུད་རྩི་མྱང་བ་བྱས་པས། ཕྱི་ནང་གི་ལྷ་ཐམས་ཅད་དགྱེས་པར་གྱུར་ནས། ཨོཾ་ཧྲི་ཧ་ཧ་ཧུྃ་ཧཱུྃ་ཕཊ་ཅེས་ལྷ་ཐམས་ཅད་ཀྱི་ཞལ་ནས་གསུང་བར་བསམས་ལ། བདག་གིས་ཀྱང་བརྗོད་ཅིང་ལག་པ་གཉིས་སྙིང་གར་རྣམ་ལྔ་འདོད་པས་བསྐོར་བ་བྱས་ཏེ། མཐར་འཁྱུད་པའི་སྟངས་ཀ་བྱས་ལ་བདེ་བ་ཆེན་པོ་མཉེས་པའི་མཆོད་པ་བྱའོ། ། དེ་ནས་ཡིད་ལས་བྱུང་བའི་མཆོད་པ་ནི།
སྤྱི་བོར་ནམ་མཁའ་མཛོད་ཀྱི་ཕྱག་རྒྱ་ཞེས་བྱ་བ་ཐལ་མོ་ཁོང་སྟོང་དུ་སྦྱར་ལ། མཆོད་པའི་སྤྲིན་བྱང་ཆུབ་སེམས་དཔའི་རྣམ་པར་ཐར་པ་ལས་བྱུང་བ་ལྟ་བུས་ནམ་མཁའི་ཁམས་ཐམས་ཅད་གང་བས་མཆོད་པར་བསམ་སྟེ། ངག་ཏུ། ན་མོ་ཆོས་ཀྱི་དབྱིངས་ཀྱི་བྱིན་རླབས་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་རྣམ་པར་དག་པའི་བྱིན་རླབས་དང༌། གསང་སྔགས་དང༌། ཕྱག་རྒྱའི་མཐུ་དང༌། བདག་གི་མོས་པ་དང༌། ཏིང་ངེ་འཛིན་དང༌། སྨོན་ལམ་གྱི་དབང་གིས།
འཇིག་རྟེན་གྱི་ཁམས་ན་བདག་པོས་ཡོངས་སུ་མ་བཟུང་བའི་མཆོད་པའི་བྱེ་བྲག་ཇི་སྙེད་ཡོད་པ་དང༌། གཞན་ཡང་བྱང་ཆུབ་སེམས་དཔའ་ཀུན་ཏུ་བཟང་པོའི་མཆོད་པའི་སྤྲིན་ལྟ་བུ་བསམ་གྱིས་མི་ཁྱབ་པ་ཞིག་བླ་མ་དང་དཀྱིལ་འཁོར་གྱི་འཁོར་ལོའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཅེས་བརྗོད་དེ། ཕྱག་རྒྱ་བཤིག་ལ་ལག་པ་གཉིས་ཀྱི་སེ་གོལ་བརྡབ། ཡང་ཕྱག་རྒྱ་བཅས་ལ། ཨོཾ་སརྦ་བིད་པུ་ར་པུ་ར། སུ་ར་སུ་ར། ཨཱ་བརྟ་ཨཱ་བརྟ་ཧོ། ན་མསྶ་མནྟ་བུདྡྷཱ་ནཱཾ། ཨ་བྷི་སྨ་ར་ཡེ།
སྥ་ར་ཎ་ཨི་མཾ་ག་ག་ན་ཁཾ། དྷརྨ་དྷཱ་ཏུ་ཨཱ་ཀཱ་ཤ་ས་མནྟ་མཱཾ། སརྦ་ཏ་ཐཱ་ག་ཏ་ཨ་པ་རི་ཤོ་དྷ་ཡེ། མཎྜ་ལེ་མ་མ་པྲ་ཎི་དྷི། པུ་ནྱ་ཛྙཱ་ན་བ་ལེ་ན། སརྦ་ཏ་ཐཱ་ག་ཏ་བ་ལནྡྷེ། བནྡྷ་སྭ་སྠཱ་ན། བ་ལེ་ན་ཙ་སྭཱ་ཧཱ། ཞེས་བརྗོད་ལ་ཕྱག་རྒྱ་བཀྲོལ་ལ་ལག་པ་གཉིས་ཀྱིས་སེ་གོལ་བརྡབ། ཡང་ལན་ཅིག་བཅས་ལ་བཀྲོལ་ཏེ་ལག་པ་གཉིས་ཀས་སེ་གོལ་བརྡབ་པར་བྱའོ། །
ཡིད་ཀྱིས་མཆོད་པའོ། ། དེ་ནས་རྡོ་རྗེ་དྲིལ་བུ་འཛིན་པས་བསྟོད་པར་བྱ་སྟེ། ཨོཾ་ན་མོ་བྷ་ག་ཝ་ཏེ་ཝིའ་རེ་ཤཱ་ཡ་ཧཱུྃ་ཧཱུྃ་ཕཊ། ཨོཾ་མ་ཧཱ་ཀལྤཱགྣི་སཾ་ནི་བྷཱ་ཡ་ཧཱུྃ་ཧཱུྃ་ཕཊ། ཨོཾ་ཛ་ཊཱ་མ་ཀུ་ཊོཏྐ་ཊཱ་ཡ་ཧཱུྃ་ཧཱུྃ་ཕཊ། ཨོཾ་དཾཥྚྲཱ་ཀ་རཱ་ལོ་གྲ་བྷཱི་ཥ་ན་མུ་ཁཱ་ཡ་ཧཱུྃ་ཧཱུྃ་ཕཊ། ཨོཾ་ས་ཧ་སྲ་བྷུ་ཛ་བྷཱ་སུ་རཱ་ཡ་ཧཱུྃ་ཧཱུྃ་ཕཊ། ཨོཾ་པ་ར་ཤུ་པཱ་ཤོ་དྱ་ཏ་ཤཱུ་ལ་ཁ་ཊྭཱཾ་ག་དྷཱ་རི་ཎེ་ཧཱུྃ་ཧཱུྃ་ཕཊ། ཨོཾ་བྱཱ་གྷྲ་ཛི་ནཱམྦ་ར་དྷ་རཱ་ཡ་ཧཱུྃ་ཧཱུྃ་ཕཊ། ཨོཾ་མ་ཧཱ་དྷཱུམྦཱནྡྷ་ཀཱ་ར་ཝ་ཡ་ཥཱ་ཡ་ཧཱུྃ་ཧཱུྃ་ཕཊ།
ཅེས་པ་ཡབ་ཀྱི་རྐང་པ་བརྒྱད་དང༌། ཨོཾ་ན་མོ་བྷ་ག་ཝ་ཏི་བཛྲ་བཱ་ར་ཧཱི་བཾ་ཧཱུྃ་ཧཱུྃ་ཕཊ། ཨོཾ་ན་མཿཨཱརྻ་ཨ་པ་རཱ་ཛི་ཏེ་ཏྲཻ་ལོ་ཀྱ་མཱ་ཏེ་མ་ཧཱ་བི་དྱེ་ཤྭ་རཱི་ཧཱུྃ་ཧཱུྃ་ཕཊ། ཨོཾ་ན་མཿསརྦ་བྷཱུ་ཏ་བྷ་ཡ་བ་ཧེ་མ་ཧཱ་བཛྲེ་ཧཱུྃ་ཧཱུྃ་ཕཊ། ཨོཾ་ན་མོ་བཛྲཱ་ས་ནེ་ཨ་ཛི་ཏེ་ཨ་པ་རཱ་ཛྭི་ཏེ་བ་ཤྱཾ་ཀ་རི་ནེ་ཏྲ་བྷྲ་མ་ནི་ཧཱུྃ་ཧཱུྃ་ཕཊ། ཨོཾ་ནམཿཤོ་ཥ་ནི་རོ་ཥ་ཎི་ཀྲོ་དྷེ་ཀ་རཱ་ལི་ནི་ཧཱུྃ་ཧཱུྃ་ཕ་ཊ། ཨོཾ་ན་མསྟྲཱ་ས་ནི་མཱ་ར་ཎི་པྲ་བྷེ་ད་ནི་པ་རཱ་ཛ་ཡེ་ཧཱུྃ་ཧཱུྃ་ཕཊ། ཨོཾ་ན་མོ་བི་ཛ་ཡེ་ཛམྦྷ་ནི་སྟམྦྷ་ནི་མོ་ཧ་ན་ཧཱུྃ་ཧཱུྃ་ཕཊ། ཨོཾ་ན་མོ་བཛྲ་བཱ་ར་ཧཱི་མ་ཧཱ་ཡོ་གི་ནཱི་ཀཱ་མེ་ཤྭ་རཱི་ཁ་གེ་ཧཱུྃ་ཧཱུྃ་ཕཊ། ཅེས་བྱ་བ་ཡུམ་གྱི་རྐང་པ་བརྒྱད་པ་སྟེ།
ཡབ་ཡུམ་གྱི་རྐང་པ་བརྒྱད་པ་གཉིས་ཀྱིས་བསྟོད་པར་བྱའོ། ། སྤྲོས་པ་ལ་དགའ་ན། ཆོས་དབྱིངས་རྣམ་དག་དབྱིངས་ལས་མ་གཡོས་ཤིང༌། ། ཞེས་པ་ལ་སོགས་པ་དང༌། རྒྱལ་བའི་སྤྲུལ་པ་དུས་མཐའི་མེ་ལྟར་རབ་ཏུ་འཇིགས་མཛད་ཅིང༌། ། ཞེས་པ་ལ་སོགས་པ་རྣམས་ཀྱིས་བསྟོད་པར་བྱའོ། ། གོང་དུ་སྨོས་པའི་སྔགས་ཀྱིས་མཆོད་པ་རྟག་ཏུ་དགོས་པ་དུས་ཁྱད་པར་ཅན་གྱི་ཚེ་དགོས་པའི་རིགས་མ་བཅུ་དྲུག་དང་རིན་ཆེན་བདུན་དང་འདོད་ཡོན་ལྔ་དང་བསྟོད་པ་རྒྱས་པ་དང་སྤྲོས་པ་ལ་དགའ་བ་རྣམས་ཀྱི་དོན་དུ་ཕྱི་མཆོད་སྡོམ་བ་བཟུང་བ་དང་བཅས་པ་དང༌། ཟས་ཀྱི་དུས་སུ་བྱེད་པར་འདོད་ན་ལག་པའི་མཆོད་པ་དང་བཅས་པ་རྣམས་ནི་འདིར་མངོན་པར་རྟོགས་པ་ནར་མ་དག་ལ་མེད་ཀྱང་བཏུབ་པའི་ཕྱིར་མ་བྲིས་པ་ཡིན་ལ། བྱས་ཀྱང་འགལ་བ་ནི་མེད་པས་ན་དེ་དོན་དུ་གཉེར་བ་རྣམས་ཀྱིས་རྗེ་བླ་མས་མཛད་པའི་མཆོད་པའི་ཕྲེང་བར་བལྟ་བར་བྱའོ། ། བདག་ཉིད་སངས་རྒྱས་སུ་བསྐྱེད་པ་ལ་མཆོད་པ་བྱ་བ་བསྟན་ཟིན་ཏོ།། །།
དེ་ནས་ཚེས་བཅུའི་མཆོད་པ་ལ་སོགས་པའི་དུས་སུ་ནི། མཆོད་པའི་རྗེས་ཁོ་ན་ལ་གཏོར་མ་ལ་འཇུག་པ་ཡིན་ལ། མངོན་པ་རྟོགས་པ་ནར་མའི་སྐབས་སུ་ནི་མཆོད་པའི་རྗེས་ལ་རྫོགས་རིམ་བསྒོམས་ནས་བཟླས་པ་བྱེད་པ་ཡིན་པས་དེ་བརྗོད་པར་བྱའོ། ། གསང་སྔགས་གང་ཟློས་པ་ཡབ་ཀྱི་ཐུགས་ཀའི་ཧཱུྃ་ལས་བྱུང་ནས། ཡབ་ཀྱི་ཞལ་ནས་འཐོན་ནས་ཡུམ་གྱི་ཞལ་དུ་ཞུགས། ཡུམ་གྱི་སྐུའི་དབྱིབས་བརྒྱུད། ཡུམ་གྱི་པདྨ་ནས་ཡབ་ཀྱི་གསང་རྩེའི་རྡོ་རྗེའི་བུ་གར་ཞུགས་སྐུའི་དབྱིབས་བརྒྱུད་དེ་ཐུགས་ཀའི་ཧཱུྃ་ལ་ཐིམ་པའི་ཚུལ་གྱིས་ཏེ། དེའང་ཞི་བ་ལ་ཁ་དོག་དཀར་པོ་སྔགས་གཅིག་གི་རྟིང་ལ་གཅིག་འབྲེང་བ་མདའི་ཤུགས་ཀྱིས་རབ་ཏུ་འགྲོ་བ་ཞེས་བྱ་བ་དང༌། རྒྱས་པ་ལ་ཁ་དོག་སེར་པོ་གསང་སྔགས་རྣམས་བུངས་བསྐྱེད་ནས་སྒྲོའི་ཆུན་ཕོ་ལྟ་བུའི་ཚུལ་གྱིས་འགྲོ་བ་ཞེས་བྱ་བ་དང༌། དབང་ལ་ནི་ཁ་དོག་དམར་པོ་སྔགས་གཅིག་གི་མཇུག་ལ་གཅིག་གི་མགོ་འཁྱུད་ནས་འགྲོ་བ་སྟེ་ལྕགས་སྒྲོག་ལྟ་བུ་ཞེས་བྱ་བ་དང༌།
དྲག་པོ་ལ་ནི་ཁ་དོག་ནག་པོ་ཡབ་ཡུམ་གྱི་སྔགས་བསྒྲིལ་བ་སྲད་བུ་ལྟ་བུ་ཞེས་བྱ་བའི་ཚུལ་གྱིས་ཏེ། དེའང་མཆོག་སྒྲུབ་པ་ལ་ནི་རིན་ཆེན་བཞི་ཞེས་བྱ་བ་རྩ་སྔགས་གཉིས་དང༌། སྙིང་པོ་གཉིས་དང༌། ཉེ་སྙིང་གཉིས་དང༌། གོ་ཆ་གཉིས་ཏེ། བཞི་པོ་དེ་གང་མོས་པ་གཉིས་སུ་མེད་པར་ཟློས་པ་ཡིན་ལ། འཁོར་ལོ་རྣམས་ཀྱི་སྔགས་ནི་ཐུན་མཇུག་ལ་ཅི་རིགས་པར་བཟླ་བ་ཡིན་ནོ། ། དབང་བསྐུར་རམ། རབ་གནས་སམ། སྦྱིན་སྲེག་གི་སྔོན་དུ་བསྙེན་པ་བྱེད་ན།
ཡབ་ཡུམ་གྱི་སྙིང་པོའི་སྔགས་གཉིས་ལ་ཁྲི་ཕྲག་གསུམ་རེ་དང༌། སྙིང་པོའི་རྣལ་འབྱོར་མ་བཞི་དང་སྒོ་མཚམས་མ་བརྒྱད་ལ་རང་རང་གི་སྔགས་སྟོང་ཕྲག་ལྔ་དང་ལྔ་བརྒྱ་པ་རེ་དང༌། འཁོར་ལོ་གསུམ་གྱི་ལྷ་རྣམས་ལ་ནི་ལྷ་རེ་རེ་ལ་རང་རང་གི་ཡབ་ཡུམ་གྱི་སྔགས་ཁྲི་ཕྲག་གསུམ་གསུམ་བཟླས་པ་བྱས་ནས་དབང་བསྐུར་ལ་སོགས་པ་གང་ཡིན་པ་ལ་འཇུག་པ་ཡིན་ནོ། ། འབྲིང་ལ་དགའ་བས་ཇི་ལྟ་བ་བཞིན་དུ་བསྒོམ་པ་ཞེས་བྱ་བའི་མངོན་པར་རྟོགས་པ་བསྟན་ཟིན་ཏོ།། །། བསྡུས་པ་ལ་དགའ་བས་ལུས་ལ་ཇི་ལྟར་གྲུབ་པ་ཙམ་ཞིག་བསྒོམ་པར་འདོད་ན། ཉལ་བ་དང༌། ལྡང་བ་དང༌། ཁྲུས་ཀྱི་རྣལ་འབྱོར་ནི། གོང་དུ་བསྟན་པ་ཉིད་དང་འདྲ་ལ། ལྷག་མ་རྣམས་ནི་བསྡུས་ཏེ་ཉམས་སུ་བླང་བ་ཡིན་ནོ། །
དེའང་སྟན་བདེ་བ་ལ་བསྡད་ལ། བདག་གིས་སེམས་ཅན་ཐམས་ཅད་ཀྱི་དོན་དུ་བཅོམ་ལྡན་འདས་འཁོར་ལོ་བདེ་མཆོག་གི་གོ་འཕང་ཐོབ་པར་བྱའོ། ། ཞེས་བྱང་ཆུབ་ཀྱི་སེམས་ཡུན་རིང་དུ་བསྒོམ། བླ་མའི་ཕྱག་གཉིས་སྤྱི་བོར་བསྒོམས་ལ། མོས་གུས་དྲག་པོ་བྱས་ལ་བསྟིམ། སྤྱི་གཙུག་གི་ཧྃ་དང་ལྟེ་བའི་ཨྃ་གཉིས་སྒྲ་ཚུལ་གྱི་རང་བཞིན་སྙིང་གར་འདྲེས་པར་གྱུར་པའི་རྟེན་འབྲེལ་གྱིས་རྟེན་དང་བརྟེན་པར་བཅས་པའི་ལུས་ཀྱི་དཀྱིལ་འཁོར་འབྲིང་གི་རྣལ་འབྱོར་བཞིན་གསལ་བཏབ་ལ། སྔགས་ཀྱིས་བྱིན་གྱིས་བརླབས་པ་དང་བརྟན་པ་ར་བྱ་བ་སྔར་དང་འདྲ། ལྷ་ལ་ཞེན་པ་སྐྱེ་བ་དང་ལམ་ལ་སོམ་ཉི་ཟ་བ་ན། བྱང་ཆུབ་ཀྱི་ཕྱོགས་ཀྱི་དག་པ་དྲན་པར་བྱ་བ་སྐབས་འདིར་བྱ། མི་སྐྱེ་ན་མི་དགོས།
འདི་རང་བྱུང་གི་དཀྱིལ་འཁོར་ཡིན་པའི་ཕྱིར་ཡེ་ཤེས་པ་གཞུག་པ་དང༌། གོ་ཆ་བཅིང་བ་དང༌། དབང་བསྐུར་བ་ནི་མི་དགོས་སོ། ། མཆོད་པ་ལ་སོགས་པ་མན་ཆད་ཀྱི་ཆོ་ག་རྣམས་ནི་འདྲ་བ་ཉིད་ཡིན་ཏེ། གོང་དུ་བསྟན་པ་བཞིན་འདིར་ཡང་ཉམས་སུ་བླང་བར་བྱའོ། ། བསྡུས་པ་ལ་དགའ་ནས་ཇི་ལྟར་གྲུབ་པ་ཙམ་ཞིག་བསྒོམ་པ་ཞེས་བྱ་བའང་བསྟན་ཟིན་ཏོ།། །། དེ་ལ་རྒྱས་བསྡུས་གསུམ་གའི་ཆོ་ག་ཐུན་མོང་བ་ནི། ལུས་ཀྱི་དཀྱིལ་འཁོར་སྔགས་ཀྱི་བྱིན་གྱིས་བརླབ་པ་དང་བཅས་པ་དང༌། བྱང་ཆུབ་ཀྱི་ཕྱོགས་ཀྱི་དག་པ་དྲན་པ་དང༌། མཆོད་པ་དང༌།
བཟླས་པ་དང༌། རྫོགས་རིམ་དང༌། གཏོར་མའི་རྣལ་འབྱོར་དང༌། ཁ་ཟས་ཀྱི་རྣལ་འབྱོར་དང༌། དག་པ་རྗེས་སུ་དྲན་པ་དང༌། སྤྱོད་ལམ་གྱི་རྣལ་འབྱོར་དང༌། ཉལ་བ་དང༌། ལྡང་བ་དང༌། ཁྲུས་ཀྱི་རྣལ་འབྱོར་དང༌། སེམས་བརྟན་ནས་བྱ་བའི་སྤྱོད་པ་དང་བཅས་པ་རྣམས་ཡིན་ནོ། །
རྒྱས་འབྲིང་གཉིས་ཀྱི་ཆོ་ག་ཐུན་མོང་བ་ནི། སྔོན་དུ་འགྲོ་བ་སྲུང་བའི་འཁོར་ལོ་དང༌། ཡེ་ཤེས་ཀྱི་དཀྱིལ་འཁོར་དགུག་གཞུག་བྱ་བ་དང༌། གོ་ཆ་བཅིང་བ་དང༌། དབང་བསྐུར་བ་དང་བཞི་ཡིན་ནོ། ། རྒྱས་པ་ལ་དགའ་བའི་ཆོ་གའི་ཁྱད་པར་ནི། སྔོན་དུ་འགྲོ་བ་ཚོགས་གཉིས་བསགས་པ་དང༌། ཕྱིའི་དཀྱིལ་འཁོར་ཡིན་ནོ། ། དེ་ལ་བསྒོམ་པའི་རིམ་པ་ནི། རྒྱས་པ་ལ་དགའ་བས་ཐུན་བཞི་ཀ་རྒྱས་པར་བསྒོམ་པའམ།
བར་པ་གཉིས་འབྲིང་དུ་བསྒོམ་པའོ། ། འབྲིང་ལ་དགའ་བས་ཐུན་བཞི་ཀ་འབྲིང་དུ་བསྒོམ་པའམ། བར་པ་གཉིས་བསྡུས་པར་བསྒོམ་མོ། ། བསྡུས་པ་ལ་དགའ་བས་ཐུན་བཞི་ཀ་བསྡུས་པ་ཁོ་ན་བསྒོམ་པར་བྱའོ། ། རྒྱས་འབྲིང་གསུམ་ཀའི་ཆོ་ག་ཐུན་མོང་བ་དང་བཅས་པ་སྟེ་བསྐྱེད་པའི་རིམ་པ་ཐམས་ཅད་བསྟན་ཟིན་ཏོ།། །། དེ་ནས་ཉིན་མོའི་ཐུན་གསུམ་གྱི་སྐབས་སུ་ནི། བར་འདིར་རྫོགས་པའི་རིམ་པ་བསྒོམ་པར་བྱ་བ་ཡིན་ལ། གཞུང་ནི་འོག་ཏུ་འབྱུང་ངོ༌། ། འོག་ཏུ་གསུངས་པ་ནི་ཐུན་མཇུག་ལ་དགོངས་ལ་འདིར་སྔོན་དུ་བསྟན་པ་ནི། མཉམ་གཞག་ཕྱོགས་གཅིག་བྱ་བའི་དགོས་པའོ། །
དེ་བས་ན་དེ་བརྗོད་པ་ལ་གསུམ་སྟེ། རྡོ་རྗེ་སེམས་དཔའ་བསྡུ་བ་དང༌། ཡི་གེ་བསྡུ་བ་དང༌། ཐིག་ལེ་བསྡུ་བའོ། ། དང་པོ་ནི་རྩ་བའི་དཔེ་ལྔ་དང༌། ཡན་ལག་གི་དཔེ་དུ་མས་མཚོན་པ་སྟེ། དེའང་བསྐྱེད་པའི་རིམ་པའི་ཐུན་གྱི་མཇུག་ཏུ། བཅོམ་ལྡན་འདས་ཀྱི་ལྟེ་བར་པདྨ་འདབ་མ་བརྒྱད་པ་ལ་ལྟེ་བར་ཟླ་བས་བརྒྱན་པ་བསྒོམ། དེར་ཧཱུྃ་ལས་བཅོམ་ལྡན་འདས་རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པའི་ཚུལ་གྱིས་བཞུགས་པ།
གཉིས་ཀའང་རུས་པའི་རྒྱན་ཆ་ལྔ་ཡིས་བརྒྱན་པའི་ཐུགས་ཀར་ཟླ་བའི་སྟེང་དུ་ཡི་གེ་ཧཱུྃ་བསྒོམ། ཧཱུྃ་དེ་ལས་འོད་ཟེར་འཕྲོས་པས་རྡོ་རྗེ་སེམས་དཔའ་ཡབ་ཡུམ་དང༌། ཕྱིའི་ཧེ་རུ་ཀ་ཡབ་ཡུམ་ནས་འཁོར་ལོ་ནང་མ་ནས་ཕར་རིམ་གྱིས་ཇེ་གསལ་ཇེ་གསལ་ཁམས་གསུམ་སྣོད་བཅུད་ཐམས་ཅད་གསལ་བར་བྱས་ལ། དེའི་སྟོབས་ཀྱིས་ཐམས་ཅད་ཕྲིག་ཕྲིག་གཡོ་བར་བསམ་སྟེ་དེ་ནི་རྡོ་ཁབ་ལེན་གྱིས་ལྕགས་གཡོ་བ་ཞེས་བྱ་བའི་དཔེ་དང་པོ་ཡིན་ནོ། ། དེ་ནས་ཁམས་གསུམ་སྣོད་བཅུད་ཐམས་ཅད་སྲུང་བའི་འཁོར་ལོ་ལ་བསྡུ། དེ་བཞིན་དུ་སྲུང་བའི་འཁོར་ལོ་དུར་ཁྲོད་བརྒྱད་ལ། དུར་ཁྲོད་བརྒྱད་གཞལ་ཡས་ཁང་ལ། གཞལ་ཡས་ཁང་དམ་ཚིག་གི་འཁོར་ལོ་ལ། དེ་སྐུའི་འཁོར་ལོ་ལ། དེ་གསུང་གི་འཁོར་ལོ་ལ།
དེ་ཐུགས་ཀྱི་འཁོར་ལོ་ལ། དེ་སྙིང་པོའི་རྣལ་འབྱོར་མ་བཞི་ལ། དེ་བཅོམ་ལྡན་འདས་ཀྱི་ཞལ་བཞི་ལ་བསྡུས་ཏེ་དཔེ་གཉིས་པ་ལྕི་བས་དངུལ་ཆུ་སྡུད་པ་ཞེས་བྱ་བའི་དཔེ་ཡིན་ནོ། ། འབྲིང་བསྡུས་གཉིས་ལ། ཕྱིའི་དཀྱིལ་འཁོར་མེད་པས་ཁམས་གསུམ་ལུས་ལ་བསྡུ་བ་ཉིད་དཔེ་གཉིས་པ་ཡིན་ནོ། ། དེ་ནས་བཅོམ་ལྡན་འདས་ཞལ་བཞི་ཕྱག་བཅུ་གཉིས་པ་ནི། ཞལ་གཅིག་ཕྱག་གཉིས་པར་བསྡུས་ཏེ། དཔེ་གསུམ་པ་རུ་སྦལ་ཡན་ལག་ལ་བུམ་པའི་ཞེས་བྱ་བ་ཡིན་ནོ། ། དེ་ནས་བདག་ཕྱིའི་ཧེ་རུ་ཀའི་ཡུམ་ཡབ་ལ་སྡུ། ཡབ་ལྟེ་བའི་རྡོ་རྗེ་སེམས་དཔའ་ཡབ་ཡུམ་ལ་བསྡུ།
རྡོ་རྗེ་སྙེམས་མའང་ཡབ་ལ། ཡབ་སྙིང་གའི་ཧཱུྃ་ལ། ཧཱུྃ་གི་གདན་ཟླ་བ། དེ་ཞབས་ཀྱུ་ལ། ཞབས་ཀྱུ་ཁོག་པ་ལ། ཁོག་པ་མགོ་བོ་ལ། མགོ་བོ་ཟླ་ཚེས་ལ། ཟླ་ཚེས་ཐིག་ལེ་ལ་བསྡུ་སྟེ། དེ་ནི་དཔེ་བཞི་པ་སྐར་མདའ་གཅིག་ལ་གཅིག་ཐིམ་པ་ཞེས་བྱ་བ་ཡིན་ནོ། ། དེ་ནས་ཐིག་ལེ་དེ་ཡང་ཇེ་ཕྲ་ཇེ་ཕྲར་མི་དམིགས་པ་བསམ་གྱིས་མི་ཁྱབ་པའི་ངང་ལ་གཞག་པར་བྱ་སྟེ།
དེའི་རྩ་བའི་དཔེ་ལྔ་པ་ལན་ཚྭ་ཆུ་ལ་ཐིམ་པ་ཞེས་བྱ་བ་ཡིན་ནོ། ། དེ་ནས་ཡན་ལག་གི་དཔེ་ནི། ངོ་བོ་དེ་ཉིད་ཀྱི་སྟེང་དུ་གཏན་ལ་དབབ་སྟེ་གོང་གི་སྤྲོས་པ་རྣམས་ནི་ཆ་ལུགས་སམ་འོད་ཟེར་རམ་རླབས་ཞེས་བྱ་བ་ཡིན་ལ། བསམ་གྱིས་མི་ཁྱབ་པའི་ངོ་བོ་འདི་ནི་གར་མཁན་དངོས་སམ་ཉི་མའམ། རྒྱ་མཚོ་ཉིད་དང་འདྲ་བ་ཡིན་པས་ན། གར་མཁན་དང༌། ཆ་ལུགས་དང༌། ཉི་མ་དང༌། འོད་ཟེར་དང༌། མཚོ་དང༌།
རླབས་དང༌། ངོ་བོ་ཉིད་ཀྱི་སྟེང་དུ་ནི། ཆུ་ལ་ཆུ་བཞག་པའམ། མར་ལ་མར་བཞག་པ་སྟེ་ཡན་ལག་གི་དཔེ་ལྔས་མཚོན་པ་ཡིན་ནོ། ། དེའི་ངང་ལ་བློ་ཇི་ཙམ་གནས་པ་ཅིག་བཞག་ལ། ལྡང་བར་འདོད་ན་གོང་དུ་བསྟན་པའི་ལྡང་བའི་རྣལ་འབྱོར་བྱིན་རླབས་གསུམ་དང་ལྡན་པའི་ཧེ་རུ་ཀར་ལངས་ཏེ། ཐུན་བཞི་ཀ་ལ་གཏོར་མ་ཡོད་ན་སྐབས་འདིར་བཏང་ལ་དག་པ་རྗེས་དྲན་བྱ། གཏོར་མ་མེད་ན་ལངས་པའི་རྗེས་ཁོ་ན་ལ་དག་པ་རྗེས་དྲན་བྱ་བ་ཡིན་ནོ། ། རྡོ་རྗེ་སེམས་དཔའ་བསྡུ་བ་ཞེས་བྱ་བའི་རྫོགས་པའི་རིམ་པ་འདི་ནི་བསྐྱེད་པའི་རིམ་པའི་རྗེས་ལ་ཅིས་ཀྱང་བསྒོམ་པ་ཡིན་ནོ། ། རྡོ་རྗེ་སེམས་དཔའ་བསྡུ་བའོ། །
ཡི་གེ་བསྡུ་བ་དང་ཐིག་ལེ་བསྡུ་བ་འདི་གཉིས་ནི། བསྐྱེད་པའི་རིམ་གྱི་རྗེས་ལ་ཅིས་ཀྱང་འབྱུང་བའི་རྫོགས་རིམ་མ་ཡིན་ཏེ། རྣལ་འབྱོར་པ་བསྐྱེད་རིམ་བརྟན་པའམ། ཡང་ན་ལས་དང་པོ་པ་ཉིད་ནས་ཀྱང་རུང་སྟེ། རླུང་དང༌། སེམས་ཀྱི་དམིགས་པ་ལ་བརྟེན་ནས་ཏིང་ངེ་འཛིན་གྱི་ཡེ་ཤེས་མྱུར་དུ་ཚོལ་བར་འདོད་པའི་རྟེན་འབྲེལ་ཡིན་པས། བསྐྱེད་པའི་རིམ་པ་རྒྱས་པར་བསྒོམས་པའི་རྗེས་ལ། འདི་ཉིད་གཙོ་བོར་བྱེད་པའི་དུས་སུ་སྐད་ཅིག་གིས་ཧེ་རུ་ཀ་ཡབ་ཡུམ་དུ་དྲན་པར་བྱས་པའི་ལྟེ་བར་པདྨ་འདབ་མ་བཞི་པའི་ཤར་དུ་ས་རླུང་གི་རང་བཞིན་ལ་སེར་པོ། གཡོན་དུ་ཆུ་རླུང་གི་རང་བཞིན་ཝ་དཀར་པོ། རྒྱབ་ཏུ་མེ་རླུང་གི་རང་བཞིན་ར་དམར་པོ།
གཡས་སུ་རླུང་རླུང་གི་རང་བཞིན་ཡ་ལྗང་གུ། དབུས་སུ་ནམ་མཁའི་རླུང་གི་རང་བཞིན་ཐིག་ལེ་ཁ་དོག་སྔོན་པོ་བསམས་ལ། རིམ་གྱིས་བློ་སྤྱང་བའི་ཕྱིར་དབུགས་ཕྱིར་རྒྱུ་བའི་དུས་སུ་མདུན་གྱི་ལ་སེར་པོ་ལས་འོད་ཟེར་ཁ་དོག་སེར་པོ་སྦོམ་ཕྲ་སྐུད་པ་འབྲིང་པོ་ཙམ་ཞིག་ལངས་ཏེ། གྱེན་དུ་བྱུང་ནས་སྣ་སྒོ་གཡོན་པ་ནས་བྱུང་སྟེ་མདུན་དུ་སོར་བཅུ་དྲུག་ཙམ་གྱི་ཚད་དུ་བྱུང་བར་བསམ། རླུང་ནང་དུ་འཇུག་པ་དང་བསྟུན་ལ་འོད་ཟེར་དེ་ནང་དུ་ལྡོག་སྟེ། ལ་སེར་པོ་དེ་ལ་བསྟིམ་ལ་ཡིད་ཀྱིས་ལ་སེར་པོ་དེ་ལ་བལྟ་ཞིང་རླུང་ཁ་སྦྱར་གྱི་དམིགས་པ་བྱའོ། ། དེས་དུ་བ་ལྟ་བུའི་རྟགས་མཐོང་བ་དེའི་ཚེ། ས་རླུང་དབང་དུ་གྱུར་པའི་རྟགས་ཡིན་པས་ལ་སེར་པོ་དེ་གཡོན་གྱི་ཝ་དཀར་པོ་ལ་བསྟིམ། ཝ་དཀར་པོ་ལས་འོད་ཟེར་དཀར་པོ་སྣ་བུག་གཡོན་པ་ནས་འབྱུང་བ་དང༌། འཇུག་པ་དང་རླུང་གི་རྣལ་འབྱོར་དང་བཅས་པ་སྔ་མ་བཞིན་བསྒོམས་པས།
སྨིག་རྒྱུ་ལྟ་བུ་མཐོང་བ་དེའི་ཚེ་ཆུ་རླུང་དབང་དུ་འདུས་པས་ཝ་དཀར་པོ་དེ་རྒྱབ་ཀྱི་ར་དམར་པོ་ལ་བསྟིམ་ར་དམར་པོ་ལས་འོད་ཟེར་དམར་པོ་སྣ་གཡོན་ནས་འབྱུང་བ་དང་འཇུག་པ་དང་རླུང་གི་རྣལ་འབྱོར་སྔ་མ་བཞིན་དུ་བསྒོམས་པས་སྲིན་བུ་མེ་ཁྱེར་ལྟ་བུའི་རྟགས་མཐོང་བ་དེའི་ཚེ། མེ་རླུང་དབང་དུ་འདུས་པ་ཡིན་པས་ར་དམར་པོ་དེ་གཡས་ཀྱི་ཡ་ལྗང་གུ་ལ་བསྟིམ་ལ་བཞག ཡ་དེ་ལས་འོད་ཟེར་ལྗང་གུ་སྣ་གཡོན་ནས་འབྱུང་བ་དང་འཇུག་པ་དང་རླུང་གི་རྣལ་འབྱོར་སྔ་མ་བཞིན་དུ་བསྒོམས་པས་མར་མེ་འབར་བ་ལྟ་བུའི་རྟགས་མཐོང་བ་དེའི་ཚེ། རླུང་གི་རླུང་དབང་དུ་འདུས་པའི་རྟགས་ཡིན་པས། ཡི་གེ་ཡ་ལྗང་གུ་དེ་དབུས་ཀྱི་ཐིག་ལེ་སྔོན་པོ་ལ་བསྟིམ་ལ་བཞག དེ་ནས་ཐིག་ལེ་སྔོན་པོ་དེ་ལས་འོད་ཟེར་འབྱུང་འཇུག་མེད་པར་ཐིག་ལེ་ལ་ཡིད་ཀྱིས་བལྟ་ཞིང་རླུང་ཁ་སྦྱོར་གྱི་རྣལ་འབྱོར་བྱས་པས། ནམ་མཁའ་སྤྲིན་མེད་ལྟ་བུ་མཐོང་བ་དེའི་ཚེ་ནམ་མཁའི་རླུང་དབང་དུ་འདུས་པ་ཡིན་པས། འདིའི་མཇུག་ཏུ་མཐོང་བའི་ལམ་གྱི་ཡེ་ཤེས་སྐྱེ་ཞེས་གསུངས་སོ། ། ཡི་གེ་བསྡུ་བའོ། ། ཐིག་ལེ་བསྡུ་བ་ནི།
ཡི་གེ་རྣམས་ཀྱིས་ཤུལ་དུ་ཐིག་ལེར་བསྒོམ་པ་སྟེ། ཤར་དུ་ཐིག་ལེ་སེར་པོ། གཡོན་དུ་དཀར་པོ། རྒྱབ་ཏུ་དམར་པོ། གཡས་སུ་ལྗང་གུ་རྣམས་བསྒོམས་ལ། འོད་ཟེར་གྱི་སྐུད་པའི་འབྱུང་འཇུག་དང༌། རླུང་གི་རྣལ་འབྱོར་ལ་སོགས་པ་སྔ་མའི་ཚུལ་དུ་བསྒོམས་པས་མཐར་ཕྱིན་པའི་ཚད་སྔ་མ་བཞིན་དུ་འབྱུང་བར་འགྱུར་རོ། ། དེས་ན་འདི་གཉིས་ཀྱང་རྣལ་འབྱོར་པ་རང་གི་བློ་ལ་གང་བདེ་བ་བསྒོམ་པ་ཡིན་ལ། གཅིག་གི་རྗེས་ལ་གཅིག་བསྒོམ་པ་ནི་མིན་ནོ། ། རྫོགས་པའི་རིམ་པ་བསྟན་ཟིན་ཏོ། །
རིམ་པ་གཉིས་ཀྱི་མངོན་པར་རྟོགས་པ་གཙོ་བོ་རྣམས་བསྟན་ཟིན་ཏོ།། །། ད་ནི་དག་པ་རྗེས་སུ་དྲན་པ་བསྟན་པར་བྱ་སྟེ། དེའང་གཏོར་མའི་རྗེས་ལ་འབྱུང་ན་ནི་རྗེས་སྤྱོད་ཀྱི་རྣལ་འབྱོར་དུའང་འགྲོ་ལ། རིམ་པ་གཉིས་ཁོ་ནའི་རྗེས་ལ་འབྱུང་ན་ནི་སྟན་གཅིག་གི་སྟེང་དུ་བརྗོད་པ་ཡིན་པའི་ཕྱིར་མཉམ་གཞག་གི་ཁོངས་སུ་འདུ་བ་ཡིན་ནོ། ། དེའང་ལག་ཏུ་ལེན་པར་འདོད་ན། གཏོར་མ་བཏང་བའམ་མ་བཏང་ཡང་རུང་སྟེ། མཉམ་གཞག་བསྒོམས་པའི་སྟན་དེ་ལས་མ་ལངས་པར་ལུས་ཀྱིས་ཌཱ་མ་རུའི་སྒྲ་དང་བཅས་པའམ། མེད་ཀྱང་བཏུབ་སྟེ་ངག་ཏུ་འོག་ནས་འབྱུང་བ་རྣམས་གསལ་བར་བརྗོད་ཅིང་སེམས་ཀྱིས་མ་དག་པའི་ཁམས་དང་རྒྱན་ཆ་ལ་སོགས་པ་དེ་དང་དེར་དག་པ་ལྷ་དང་སྔགས་དེ་དང་དེའི་ངོ་བོ་ཡིན་ནོ་སྙམ་དུ་མོས་པ་བས་ལྷ་དང་སྔགས་ཀྱི་རྣམ་པར་བསྒོམ་ནི་མི་དགོས་སོ། ། དེའང་བརྗོད་པར་བྱ་སྟེ། སོ་དང་སེན་མོ་དག་ལ་ནི་ཁཎྜ་ཀ་པཱ་ལའོ། །
སྐྲ་དང་བ་སྤུ་དག་པ་ལ་ནི་མ་ཧཱ་ཀཾ་ཀཱ་ལའོ། ། པགས་པ་དང་དྲི་མ་དག་པ་ལ་ནི་ཀཾ་ཀཱ་ལའོ། ། ཤ་ལ་ནི་མཆེ་བ་རྣམ་པར་གཙིགས་པའོ། ། རྩ་རྒྱུས་ལ་ནི་སུ་རཱ་བེ་རིའོ། ། རུས་པ་ལ་ནི་འོད་དཔག་ཏུ་མེད་པའོ། ། མཁལ་མ་ལ་ནི་རྡོ་རྗེའི་འོད་དོ། ། སྙིང་ལ་ནི་རྡོ་རྗེའི་སྐུའོ། ། མིག་དག་ལ་ནི་ཨཾ་གུ་རིའོ། ། མཁྲིས་པ་ལ་ནི་རྡོ་རྗེ་རལ་པ་ཅན་ནོ། ། གློ་བ་ལ་ནི་དཔའ་བོ་ཆེན་པོའོ། །
རྒྱུ་མ་ལ་ནི་རྡོ་རྗེ་ཧཱུྃ་མཛད་དོ། ། གཉེ་མ་ལ་ནི་རབ་ཏུ་བཟང་པོའོ། ། ལྟོ་བ་ལ་ནི་རྡོ་རྗེ་བཟང་མོའོ། ། ལྒང་པ་ལ་ནི་འཇིགས་བྱེད་ཆེན་མོའོ། ། འདོམ་བར་ལ་ནི་མིག་མི་བཟང་ངོ༌། ། བད་ཀན་ལ་ནི་སྟོབས་པོ་ཆེའོ། ། རྣག་ལ་ནི་རིན་ཆེན་རྡོ་རྗེའོ། ། ཁྲག་ལ་ནི་རྟ་མགྲིན་ནོ། ། རྡུལ་ལ་ནི་ནམ་མཁའི་སྙིང་པོའོ། ། ཚིལ་ལ་ནི་དཔལ་རྡོ་རྗེ་ཧེ་རུ་ཀའོ། །
མཆི་མ་ལ་ནི་པདྨ་གར་གྱི་དབང་ཕྱུག་གོ ། མཆིལ་མ་ལ་ནི་རྣམ་པར་སྣང་མཛད་དོ། ། སྣབས་ལ་ནི་རྡོ་རྗེ་སེམས་དཔའོ། ། ཞེས་བརྗོད་དེ། དེ་དག་ནི་ཁམས་རྣམས་ལྷའི་ངོ་བོར་དག་པའོ། ། དེ་ནས་དཔའ་བོ་ཉི་ཤུ་རྩ་བཞིའི་ལུས་ཀྱི་ཁམས་ལ་སོགས་པ་བརྟག ཅེས་པ་ཁམས་རྣམས་གསང་སྔགས་སུ་དག་པ་ནི། འདི་སྐད་བརྗོད་པར་བྱ་སྟེ། སོ་དང་སེན་མོ་དག་ལ་ནི། ཨོཾ་ཀ་ར་ཀ་ར་ཧཱུྃ་ཧཱུྃ་ཕཊ།
སྐྲ་དང་བ་སྤུ་དག་ལ་ནི། ཨོཾ་ཀུ་རུ་ཀུ་རུ་ཧཱུྃ་ཧཱུྃ་ཕཊ། པགས་པ་དང་དྲི་མ་དག་ལ་ནི། ཨོཾ་བནྡྷ་བནྡྷ་ཧཱུྃ་ཧཱུྃ་ཕཊ། ཤ་ལ་ནི། ཨོཾ་ཏྲཱ་ས་ཡ་ཏྲཱ་ས་ཡ་ཧཱུྃ་ཧཱུྃ་ཕཊ། རྩ་རྒྱུས་ལ་ནི། ཨོཾ་ཀྵོ་བྷ་ཡ་ཀྵོ་བྷ་ཡ་ཧཱུྃ་ཧཱུྃ་ཕཊ། རུས་པ་ལ་ནི། ཨོཾ་ཧྲཽཾ་ཧྲཽཾ་ཧཱུྃ་ཧཱུྃ་ཕཊ།
མཁལ་མ་ལ་ནི། ཨོཾ་ཧྲ་ཧྲཿཧཱུྃ་ཧཱུྃ་ཕཊ། སྙིང་ལ་ནི། ཨོཾ་ཕེཾ་ཕེཾ་ཧཱུྃ་ཧཱུྃ་ཕཊ། མིག་དག་ལ་ནི། ཨོཾ་ཕཊ་ཕཊ་ཧཱུྃ་ཧཱུྃ་ཕཊ། མཁྲིས་པ་ལ་ནི། ཨོཾ་ད་ཧ་ད་ཧ་ཧཱུྃ་ཧཱུྃ་ཕཊ། གློ་བ་ལ་ནི། ཨོཾ་པ་ཙ་པ་ཙ་ཧཱུྃ་ཧཱུྃ་ཕཊ།
རྒྱུ་མ་ལ་ནི། ཨོཾ་བྷཀྵ་བྷཀྵ་བ་ས་རུ་དྷི་རཱ་ན་ཏྲ་མཱ་ལཱ་བ་ལཾ་བི་ནེ་ཧཱུྃ་ཧཱུྃ་ཕཊ། གཉེ་མ་ལ་ནི། ཨོཾ་གྲིཧྣ་གྲིཧྣ་སཔྟ་པཱ་ཏཱ་ལ་ག་ཏ་བྷུ་ཛཱཾ་གཱཾ་སརྤཾ་བཱ་ཏ་རྫ་ཡ་ཏ་རྫ་ཡ་ཧཱུྃ་ཧཱུྃ་ཕཊ། ལྟོ་བ་ལ་ནི། ཨོཾ་ཨཱ་ཀཌྜྷ་ཡ་ཨཱ་ཀཌྜྷ་ཡ་ཧཱུྃ་ཧཱུྃ་ཕཊ། ལྒང་པ་ལ་ནི། ཨོཾ་ཧྲཱིཾ་ཧྲཱིཾ་ཧཱུྃ་ཧཱུྃ་ཕཊ། འདོམ་བར་ལ་ནི། ཨོཾ་ཛཎཽཾ་ཛཎཽཾ་ཧཱུྃ་ཧཱུྃ་ཕཊ།
བད་ཀན་ལ་ནི། ཨོཾ་ཀྵྨཱཾ་ཀྵྨཱཾ་ཧཱུྃ་ཧཱུྃ་ཕཊ། རྣག་ལ་ནི། ཨོཾ་ཧཱཾ་ཧཱཾ་ཧཱུྃ་ཧཱུྃ་ཕཊ། ཁྲག་ལ་ནི། ཨོཾ་ཧཱིཾ་ཧཱིཾ་ཧཱུྃ་ཧཱུྃ་ཕཊ། རྡུལ་ལ་ནི། ཨོཾ་ཧཱུྃ་ཧཱུྃ་ཧཱུྃ་ཧཱུྃ་ཕཊ། ཚིལ་ལ་ནི། ཨོཾ་ཀི་ལི་ཀི་ལི་ཧཱུྃ་ཧཱུྃ་ཕཊ།
མཆི་མ་ལ་ནི། ཨོཾ་སི་ལི་སི་ལི་ཧཱུྃ་ཧཱུྃ་ཕཊ། མཆིལ་མ་ལ་ནི། ཨོཾ་ཧི་ལི་ཧི་ལི་ཧཱུྃ་ཧཱུྃ་ཕཊ། སྣབས་ལ་ནི། ཨོཾ་དྷི་ལི་དྷི་ལི་ཧཱུྃ་ཧཱུྃ་ཕཊ། ཅེས་བརྗོད་པར་བྱ། ཁམས་རྣམས་ཀྱི་དག་པའོ། ། དེ་ནས་རྒྱན་ཆའི་དག་པ་ནི། རྩ་བའི་སྔགས་སོགས་དཔའ་བོ་གང༌། །
མཆོད་ཕྱིར་ཐོགས་ལ་སོགས་པས་བརྟག ། ཅེས་བྱ་བ་སྟེ། རྐང་པ་བརྒྱད་པ་ཀ་ར་ཀ་ར་ལ་སོགས་པ་ཕྲེང་བའི་སྔགས་དང་བཅས་བའི་རྩ་བའི་སྔགས་ལ་སོགས་པ་རྣམ་པ་རྒྱན་དྲུག་པོའི་སྤྱི་བོའི་འཁོར་ལོ་ལྟ་བུ་རེ་རེ་ལ་དམིགས་ཤིང་སྔགས་ཚར་རེ་བཟླས་པར་ནུས་སམ། དེ་ལྟར་མ་ནུས་ན་རྒྱན་དྲུག་པོ་སྤྱི་ལ་དམིགས་ཤིང་སྔགས་ཚར་གཅིག་བརྗོད་པར་བྱའོ། ། དེ་ནས། གོ་ཆའི་ཕྱག་རྒྱའི་དཔའ་བོ་དྲུག ། ཕྱག་རྒྱ་འདི་ཡི་ལུས་མཛེས་ཏེ། ། ཞེས་བྱ་བ་ཡིན་ལ། ཡང་སྤྱི་བོའི་འཁོར་ལོ་ལྟ་བུ་རྒྱན་རེ་རེའི་སྟེང་དུ་གོ་ཆའི་སྔགས་དྲུག་དྲུག་བཟླས་པའམ། དེ་ལྟར་མ་ནུས་ན་འདི་སྐད་དུ།
འཁོར་ལོ་ལ་ཨོཾ་ཧ། རྣ་རྒྱན་ལ་ནི་ན་མ་ཧི། མགུལ་རྒྱན་ལ་སྭཱ་ཧཱ་ཧུ། གདུབ་བུ་དྲུག་ལ་བཽ་ཥཊ་ཧེ། སྐ་རགས་ལ་ཧཱུྃ་ཧཱུྃ་ཧོ། ཐལ་བ་དང་མཆོད་ཕྱིར་ཐོགས་ལ་ཕཊ་ཧཾ། ཞེས་བརྗོད་ཅིང་དེ་དག་གི་ངོ་བོར་དྲན་པར་བྱའོ། ། རྡོ་རྗེ་ཕག་མོའི་སྔགས་གང་ཡིན། ། མགྲིན་པ་མགུར་ཆུས་བརྒྱན་པ་སྟེ། ། ཞེས་བྱ་བ་ནི།
མགྲིན་པའི་མགུར་རྒྱན་ནི་རྡོ་རྗེ་ཕག་མོའི་རྩ་བའི་སྔགས་ཡིན་ནོ། ། སྙམ་དུ་ཤེས་པར་བྱས་ནས། ཡུམ་གྱི་རྩ་བའི་སྔགས་རྫོགས་པར་ལན་ཅིག་འདོན་པར་བྱའོ། ། སྙིང་པོའི་སྔགས་ཀྱི་དཔའ་བོ་ནི། ། ཕྲེང་བ་བརྒྱ་ཡི་ཕྱེད་ཀྱིས་བརྒྱན། ། ཞེས་བྱ་བ་ནི་མི་མགོ་ལྔ་བཅུ་ཐམ་པའི་དོ་ཤལ་ནི། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧཱུྃ་ཧཱུྃ་ཕཊ། ཌཱ་ཀི་ནཱི་ཛྭ་ལ་སཾ་བ་ར་སྭཱ་ཧཱ། ཞེས་བརྗོད་ཅིང་དེའི་ངོ་བོར་དྲན་པར་བྱ། གསང་སྔགས་ཡི་གེ་བདུན་གྱིས་ནི། །
རྣ་ཆ་ཡིས་ནི་རྣམ་པར་བརྒྱན། ། ཞེས་བྱ་བ་ནི་རྣ་རྒྱན་ལ། ཨོཾ་ཧྲཱི་ཧ་ཧ་ཧཱུྃ་ཧཱུྃ་ཕཊ། ཅེས་བརྗོད་ལ་དེའི་ངོ་བོར་དྲན་པར་བྱའོ། ། སངས་རྒྱས་ཀུན་གྱི་མཁའ་འགྲོ་མ། ། པགས་པའི་གོས་ནི་འཛིན་པའི་མཆོག ། ཅེས་བྱ་བ་ནི་གླང་པོ་ཆེའི་པགས་པ་དང༌། སྟག་གི་པགས་པ་ལ། ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་ཧཱུྃ་ཧཱུྃ་ཕཊ། ཅེས་བརྗོད་ཅིང་དེའི་ངོ་བོར་དྲན་པར་བྱའོ། །
རྣལ་འབྱོར་མ་དྲུག་སྔགས་ཀྱི་ནི། ། སྐ་རགས་བྱས་པས་རྣམ་པར་བརྒྱན། ། ཞེས་བྱ་བ་ནི་སྐ་རགས་ལ། ཨོཾ་བཾ། ཧཾ་ཡོཾ། ཧྲིཾ་མཾ། ཧྲེཾ་ཧྲིཾ། ཧཱུྃ་ཧཱུྃ། ཕཊ་ཕཊ། ཅེས་བརྗོད་ཅིང་དེའི་ངོ་བོར་དྲན་པར་བྱའོ། །
འཁོར་ལོ་ཀུན་གྱི་རྣལ་འབྱོར་མའི། ། སྔགས་ཀྱི་བཏུང་བའི་ཐོད་པ་ཡིན། ། ཞེས་བྱ་བ་ནི་བཅོམ་ལྡན་འདས་ཀྱི་ཕྱག་གི་ཐོད་པ་བློ་ཡུལ་དུ་བྱས་ལ། ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་ཧཱུྃ་ཧཱུྃ་ཕཊ། ཨོཾ་ཌཱ་ཀི་ནཱི་ཡེ་ཧཱུྃ་ཧཱུྃ་ཕཊ། ཅེས་བྱ་བ་ནས་བརྩམས་ཏེ། ཨོཾ་ཡ་མ་མ་ཐ་ནཱི་ཡེ་ཧཱུྃ་ཧཱུྃ་ཕཊ། ཅེས་བྱ་བའི་བར་དུ་དཔའ་བོ་ཉི་ཤུ་རྩ་བཞིའི་སྔགས་མ་ཡིན་པ། རྣལ་འབྱོར་མ་སུམ་ཅུ་སོ་བདུན་པོ་འབའ་ཞིག་གི་སྔགས་རྫོགས་པར་གདོན་ཞིང་ཕྱག་གི་ཐོད་པ་ནི་དེ་དག་གི་ངོ་བོ་ཡིན་སྙམ་དུ་དྲན་པར་བྱའོ། ། རྣམ་སྣང་མཛད་སྔགས་གང་ཡིན་པ། །
ཐོད་པས་མགོ་བོ་རྣམ་པར་བརྒྱན། ། ཞེས་བྱ་བ་ནི། ཐོད་པ་སྐམ་པོ་ལྔ་ཡི་དབུ་རྒྱན་ནི། ཨོཾ་བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཕཊ། ཅེས་བརྗོད་ཅིང་དེའི་ངོ་བོར་དྲན་པར་བྱའོ། དེ་ལྟར་ཁམས་དང་རྒྱན་ཆ་དེ་དག་ཀྱང་གསང་སྔགས་དེ་དང་དེ་དག་གི་ངོ་བོ་ཡིན་ནོ་སྙམ་དུ་མོས་པ་བྱ་ཞིང་དེ་བརྟན་པའི་ཡན་ལག་གང་དུ་ངག་ཏུ་བརྗོད་པ་ལས་ལྷ་དང་སྡགས་ཀྱི་རྣམ་པར་བསྒོམ་པ་ལྟ་བུ་ནི་མ་ཡིན་ནོ། ། དེ་ཡང་བཅོམ་ལྡན་འདས་ཀྱི་དག་པར་དམིགས་ལ་བརྗོད་ནས། བཅོམ་ལྡན་འདས་ཀྱི་དག་པ་རེ་ཟིན་པའི་རྗེས་ཁོ་ན་ལ་ཡུམ་རྡོ་རྗེ་ཕག་མོ་ལ་སོགས་པ་ལྷ་ཐམས་ཅད་ཀྱི་དག་པ་ཡང་དེ་བཞིན་ཡིན་ནོ་སྙམ་དུ་དྲན་པར་བྱ་ཞིང༌། ལྷ་ཐམས་ཅད་ཀྱི་དག་པ་ཡང་དྲན་པར་བྱའོ། ། གཞན་ཡང་ཁ་ཊྭཱཾ་ག་ནི་ལྷའི་སྐུ་སྟེ་ཐབས་ཡིན་ལ།
ཌཱ་མ་རུ་ནི་ཤེས་རབ་སྟོང་པ་ཉིད་ཡིན་ལ། ཉིན་མོའི་སྣང་བ་དང༌། སྒྲུབ་པ་པོ་རྣམས་ནི་ཐབས་ཡིན་ལ། མཚན་མོའི་སྣང་བ་དང་ཕྱག་རྒྱ་ནི་རྡོ་རྗེ་ཕག་མོ་ཤེས་རབ་ཀྱི་རང་བཞིན་ཡིན་སྙམ་དུའང་དྲན་པར་བྱའོ། ། དག་པ་རྗེས་སུ་དྲན་པ་བསྟན་ཟིན་ཏོ།། །། དེ་ནས་སྤྱོད་ལམ་ལ་འཇུག་པའི་སྔོན་དུ། གོང་དུ་བསྟན་པ་ལྟར་དཔའ་བོའི་གོ་ཆ་དང་དཔའ་མོའི་གོ་ཆ་དང་གོ་ཆ་ཆེན་པོ་ནི་གོང་དུ་བསྟན་པ་ལྟར་པུ་ཛཱ་ཞེས་བྱ་བ་ལ་སོགས་པ་ཡི་གེ་ཉི་ཤུ་རྩ་བཞི་ངག་ཏུ་བརྗོད་པའི་སྟོབས་ཀྱིས་ལུས་ཀྱི་ལྷ་རྣམས་རང་གི་གནས་སུ་ཐིམ་པ་དེ་གོ་ཆ་ཆེན་པོས་བསྲུང་ལ། གོང་དུ་སྲུང་བའི་འཁོར་ལོའི་སྐབས་སུ་བཤད་པའི་སུཾ་བྷ་ནི་ལ་སོགས་པ་ཞལ་བཞི་པའི་སྔགས་ཀྱིས་ཕྱོགས་ཤར་ནས་བརྩམས་ཏེ་གཡོན་སྐོར། མཚམས་མེ་ནས་བཟུང་སྟེ་གཡས་སྐོར་གྱིས་སེ་གོལ་དང་བཅས་པས་ཚོམ་ངམ་སྔགས་ཀྱིས་བསྲུང་ལ། བདག་རང་ཡང་འཁོར་ལོ་བདེ་མཆོག
སྣང་བའི་དངོས་པོ་ཐམས་ཅད་ཀྱང་འཁོར་ལོ་བདེ་མཆོག སྒྲ་ཅི་གྲགས་པ་གསང་སྔགས་སུ་མོས་པ་བྱས་ལ། བཅོམ་ལྡན་འདས་ཀྱི་རྐང་པ་བརྒྱད་པའི་སྔགས་ཟློས་ཤིང་ལྷ་ལ་ལྷ་ཐིམ་པའི་ཚུལ་གྱིས་ཡུལ་རྣམས་ལ་ཉེ་བར་ལོངས་སྤྱད་པར་བྱའོ། ། སྤྱོད་ལམ་གྱི་རྣལ་འབྱོར་བསྟན་ཟིན་ཏོ།། །། དེ་ནས་གནས་སྐབས་དང་འབྲེལ་པའི་ཚེ། ཁ་ཟས་ཀྱི་རྣལ་འབྱོར་ནི། ཁ་ཟས་གཏོར་མ་བཞིན་བྱིན་གྱིས་བརླབས་པའམ། ལག་པ་གཡོན་པའི་མཐེབ་སྲིན་གྱིས་རེག་ནས། ཨོཾ་ཨཱཿཧཱུྃ། ཞེས་བརྗོད་པས་དེ་བདུད་རྩིའི་རང་བཞིན་དུ་བྱིན་གྱིས་བརླབས་ལ།
སྐབས་འདིར་ལག་པའི་མཆོད་པ་བྱེད་པར་སྤྲོ་ན་ལག་པའི་མཆོད་པ་ཇི་ལྟ་བ་བཞིན་བྱ་སྟེ། ཆོ་ག་ནི་གཞན་དུ་ཤེས་པར་བྱའོ། ། དཀོན་མཆོག་དང༌། འབྱུང་པོའི་ཕུད་ཀྱི་བྱ་བ་གཞན་ནས་འབྱུང་བ་བཞིན་བྱས་ལ། དེ་ནས་བདག་གི་ལུས་ཕྱིའི་ཧེ་རུ་ཀ་ལ་ལུས་ཀྱི་དཀྱིལ་འཁོར་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ཡིན་པར་མོས་པ་དང༌། ཁྱད་པར་དུ་ལྟེ་བ་ནས་མེ་སྙིང་ག་ན་ཡར་འབར་ཏེ་སྙིང་གའི་མེའི་དབུས་ན་བཅོམ་ལྡན་འདས་ཧེ་རུ་ཀ་ཡབ་ཡུམ་ཙམ་མམ། ལྷ་བཅུ་གསུམ་ཙམ་མམ། དཀྱིལ་འཁོལ་གྱི་འཁོར་ལོ་ཐམས་ཅད་རྫོགས་པ་གང་རུང་གསལ་པོར་དམིགས་ལ། ཁ་ནི་སྦྱིན་སྲེག་གི་ཐབ་ཁུང༌། ལུས་ནི་ལྷའི་དཀྱིལ་འཁོར།
ལག་པ་ནི་གཟར་བུ། ཁ་ཟས་ནི་བསྲེག་རྫས་སུ་བསམས་ལ། ལྷ་མཆོད་པའི་བསམ་པས་ཐོག་མར་ལག་པ་གཡོན་པས་ལོངས་སྤྱད་པར་བྱའོ། ། ལག་པ་གཡོན་པས་རྟག་ཏུ་མི་བྱེད་ནའང་གཡོན་གྱིས་ཀུན་ཏུ་སྤྱོད་པ་ཡིན་པའི་ཕྱིར་ཁམ་དང་པོ་ལ་སོགས་པར་གཡོན་པས་ལོངས་སྤྱད་ལ་དེ་ནས་ཅི་བདེར་སྤྱད་དོ། ། ཁ་ཟས་ཀྱི་རྣལ་འབྱོར་གྱི་དུས་སུ་ལས་བཞིའི་མཐའ་རྟེན་གྱི་སྔགས་དང༌། སྙིང་གའི་ཧེ་རུ་ཀའི་ཞལ་གྱི་ཁ་དོག་ཞི་བ་ལ་དཀར་པོ་ཞེས་བྱ་བ་ལ་སོགས་པར་བསྒྱུར་ཞིང་ཁ་ཟས་ཀྱི་མཆོད་པ་བྱས་ན་ལས་བཞི་པོ་གང་ལ་དམིགས་པ་འགྲུབ་པར་འགྱུར་རོ་ཞེས་གསུང་ངོ༌། ། ཟས་ཀྱི་རྗེས་ལ་ལྷག་མའི་གཏོར་མས་འབྱུང་པོ་ཚིམ་པར་བྱ་བ་དང༌། སྦྱིན་སྲེག་གི་རྗེས་དང་མཐུན་པར་བདག་མེད་པར་དྲན་པར་བྱས་ལ་ངལ་བསོ་བར་བྱའོ། ། ཁ་ཟས་ཀྱི་རྣལ་འབྱོར་བསྟན་ཟིན་ཏོ།། །། དེ་ལྟར་ཐུན་དང་པོའི་རྗེས་ལ་སྔ་དྲོའི་ཐུན་དང༌།
ཕྱེ་མ་རེད་ཀྱི་ཐུན་ལའང་དེ་བཞིན་དུ་ཀུན་ཏུ་སྤྱད་ལ། སྲོད་ཀྱི་ཐུན་ལ་ཚངས་པའི་གནས་བཞི་བསྒོམ་པ་ནས་བརྩམས་ཏེ་བདག་ཉིད་སངས་རྒྱས་སུ་བསྐྱེད་པ་ལ་མཆོད་ནས། བཟླས་བརྗོད་དང་བསམ་གཏན་གྱི་ནམ་ཕྱེད་ཚུན་ཆད་དུས་འདའ་བར་བྱས་ནས་མཚན་ཕྱེད་ཀྱི་དུས་སུ་གཏོར་མ་སྦྱིན་པར་བྱའོ། ། དེ་སྐད་དུ་ཨ་བྷི་དྷ་ན་ལས། ཇི་ལྟར་བདེ་བས་དཀྱིལ་འཁོར་དུ། ། ཆོ་ག་བཞིན་དུ་གཏོར་མ་ནི། ། ལྷོ་ཕྱོགས་ཁ་བལྟས་འདུག་པ་ཡིས། ། མཚན་ཕྱེད་དུས་སུ་སྤྱིན་པར་བྱ། ། ཞེས་འབྱུང་བ་ཡིན་ནོ། ། ཤིན་ཏུ་སྤྲོ་བ་དང་ལྡན་པས་ཐུན་བཞིར་སྦྱིན་པ་ཡང་མི་འགལ་ཏེ།
དེ་ཉིད་ཀྱི་ལེའུ་དགུ་པ་ལས། ཆོ་ག་འདི་ཡི་རིམ་པ་ཡིས། ། ཐུན་མཚམས་བཞི་རུ་སྦྱིན་པར་བྱ། ། ཞེས་འབྱུང་བ་ཡིན་ནོ། ། དེ་ལ་གཏོར་མའི་ཆོ་ག་ནི་འདི་ཡིན་ཏེ། འཇིག་རྟེན་དང་འཇིག་རྟེན་ལས་འདས་པའི་གཏོར་མ་གཉིས་སམ། མ་འབྱོར་ན་གཅིག་གིས་ཀྱང་རུང་སྟེ་མདུན་དུ་བཤམས་ལ། ཆང་ལ་སོགས་པས་སྦྱངས་ཏེ། སུཾ་བྷ་ནི་ལ་སོགས་པ་ཞལ་བཞི་པའི་སྔགས་བརྗོད་ཅིང་བདུད་རྩིས་གཏོར་བས་བགེགས་བསལ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ།
ཞེས་བརྗོད་པས་སྟོང་པ་ཉིད་དུ་སྦྱང༌། དེའི་ངང་ལས་ཡི་གེ་ཡྃ་ཡོངས་སུ་གྱུར་པ་ལས་རླུང་གི་དཀྱིལ་འཁོར་ཟླ་བ་ཕྱེད་པ་ལྟ་བུ་ཁ་དོག་སྔོན་པོ་ཡཾ་དང་བ་དན་གྱིས་མཚན་པའོ། ། དེའི་སྟེང་དུ་རཾ་ལས་བྱུང་བའི་མེའི་དཀྱིལ་འཁོར་རྃ་གྱིས་མཚན་པའོ། ། དེའི་སྟེང་དུ་ཨཱཿལས་ཐོད་པ་དཀར་པོ་དུམ་བུ་གསུམ་པ། དཔྲལ་པ་རང་ལ་བསྟན་པ་ཤིན་ཏུ་རྒྱ་ཆེ་བ་ཨཱས་མཚན་པའོ། ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར་དེའི་སྟེང་དུ་ཤ་ལྔ་བདུད་རྩི་ལྔ་དང༌། ཡེ་ཤེས་ལྔ་བསམ་པར་བྱ་སྟེ། དེ་ལ་ཇོ་བོ་ནཱ་རོ་པའི་གསུང་གིས་མན་ངག་གི་དབུས་སུ་གོ་ལས་གོ་རུ་བ་ལང་གི་ཤ། ཤར་དུ་ཀུ་ལས་ཀུ་ཀུ་ར་ཁྱིའི་ཤ། བྱང་དུ་ད་ལས་དཱནྟ་གླང་པོ་ཆེའི་ཤ།
ནུབ་ཏུ་ཧ་ལས་ཧ་ཡ་འགྲོ་མགྱོགས་རྟའི་ཤ། ལྷོ་རུ་ན་ལས་ན་ར་མིའི་ཤའོ། ། ཤ་རེ་རེའི་སྟེང་དུ་བདུད་རྩི་ལྔ་རེ་བསམ་པར་བྱ་སྟེ། དབུས་སུ་བི་ལས་བི་ཏྲ་དྲི་ཆེན། ཤར་དུ་མུ་ལས་མུ་ཏྲ་དྲི་ཆུ། བྱང་དུ་ཤུ་ལས་ཤུ་ཀྲ་བྱང་ཆུབ་ཀྱི་སེམས། ནུབ་ཏུ་མ་ལས་མྃ་ས་ཤ་ཆེན་པོ། ལྷོ་རུ་ར་ལས་རཀྟ་ཁྲག་ཆེན་པོའོ། ། འདི་ནི་ཅུང་ཟད་འཁྲུག་པར་སྣང་ཡང་ཇོ་བོ་ནཱ་རོ་ཏ་པ་ཉིད་ཀྱི་གསུང་ཡིན་པས་བླ་མ་གོང་མ་རྣམས་ཀྱི་ཕྱག་ལེན་འདི་ཉིད་ཡིན་ནོ། ། རྒྱུད་རྣམས་ནས་འབྱུང་བ་དང༌།
བླ་མ་གཞན་རྣམས་ཀྱི་མན་ངག་དང་བསྟུན་ན། ཤ་ཆེན་པོ་དང་དྲི་ཆུ་ནི་མི་བསྐྱོད་པའི་རང་བཞིན་དབུས་སུ་འབྱུང༌། བ་ལང་གི་ཤ་དང་དྲི་ཆེན་ནི་རྣམ་པར་སྣང་མཛད་ཀྱི་རང་བཞིན་ཤར་དུ་ཁྱིའི་ཤ་དང་རཀྟ་ནི་རིན་འབྱུང་གི་རང་བཞིན་ལྷོ་རུ་རྟའི་ཤ་དང་བྱང་སེམས་ནི་འོད་དཔག་མེད་ཀྱི་རང་བཞིན་ནུབ་ཏུ་གླང་པོ་ཆེའི་ཤ་དང་ཤ་ཆེན་དྭངས་མ་ནི་དོན་གྲུབ་ཀྱི་རང་བཞིན་བྱང་དུ་འོང་བར་གསུངས་སོ། ། དེའི་ལུགས་ལ་མོས་ན་དེ་བཞིན་དུ་བྱས་ཀྱང་འགལ་བ་མེད་དེ་ལེགས་སོ། ། དེ་ནས་ཡང་ཡེ་ཤེས་ཀྱི་ངོ་བོར་བྱིན་གྱི་བརླབ་པའི་ཕྱིར། དབུས་སུ་ཧཱུྃ་ནི་ཆོས་ཀྱི་དབྱིངས་ཀྱི་ཡེ་ཤེས། ཤར་དུ་བྷཱུྃ་ནི་མེ་ལོང་ལྟ་བུའི་ཡེ་ཤེས། བྱང་དུ་ཁཾ་ནི་བྱ་བ་གྲུབ་བའི་ཡེ་ཤེས། ནུབ་ཏུ་ཛྲཱིཾ་ནི་སོ་སོར་རྟོག་པའི་ཡེ་ཤེས། ལྷོ་རུ་ཨཱྃ་ནི་མཉམ་པ་ཉིད་ཀྱི་ཡེ་ཤེས་སུ་མོས་པ་བྱ།
དེའི་སྟེང་མཐོ་གང་ཙམ་གྱི་ནམ་མཁའ་ལ། ཨོཾ་དཀར་པོ་མགོ་ཐུར་དུ་བསྟན་པར་བསམ། དེའི་ཡང་སྟེང་དུ་ཨ་ལས་ཟླ་བའི་དཀྱིལ་འཁོར་ཨས་བརྒྱན་པའོ། ། དེའི་སྟེང་དུ་ཡི་གེ་ཧཱུྃ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་གིས་བརྒྱན་པའོ། ། ཧཱུྃ་དེ་ལས་འོད་ཟེར་འོག་ཏུ་འཕྲོས་པས་རླུང་གི་བ་དན་ལ་ཕོག་པས་རླུང་གཡོས། དེས་མེ་སྦར་ཏེ་ཐོད་པ་བསྲོས་པ་ལས་ཤ་ལྔ་བདུད་རྩི་ལྔ་དང་ཡེ་ཤེས་ལྔ་འོད་དུ་ཞུ་ཞིང་བསྐོལ་བར་གྱུར་པར་བསམ་མོ། ། དེའི་རླངས་ཀྱི་འོད་ཟེར་སྟེང་དུ་འཕྲོས་པས་ཨོཾ་མགོ་ཐུར་ལྟ་དང༌། ཟླ་བ་དང་སྣ་ཚོགས་རྡོ་རྗེ་ཡང་བསྐུལ་ཏེ། དེ་དག་ལས་ཀྱང་བདུད་རྩིའི་རྒྱུན་འཛག་པར་བསམ། སྣ་ཚོགས་རྡོ་རྗེའི་ལྟེ་བའི་ཧཱུྃ་ལས་ཀྱང་འོད་ཟེར་སྟེང་དུ་འཕྲོས་པའི་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་རང་བཞིན་ཐོད་པ་བདུད་རྩིས་གང་བ་དུ་མ་སྤྱན་དྲངས།
མདུན་གྱི་ཐོད་པ་ལ་ཐོད་པ་ཐིམ། བདུད་རྩི་ལ་བདུད་རྩི་ཐིམ་སྟེ། ཡེ་ཤེས་ཀྱི་བདུད་རྩི་དང་གཉིས་སུ་མེད་པར་བསམ། སྣ་ཚོགས་རྡོ་རྗེ་དང༌། ཟླ་བ་དང༌། ཨོཾ་ཡང་ལྷུང་སྟེ་ཞུ་ནས་གཉིས་སུ་མེད་པར་གྱུར་ནས་ཁ་དོག་དང་དྲི་དང་རོ་དང་ནུས་མཐུ་ཕུན་སུམ་ཚོགས་པར་བསམ་ཞིང༌། ཨོཾ་ཨཱཿཧཱུྃ་ཧ་ཧོ་ཧྲཱིཿ ཞེས་ལན་གསུམ་དུ་བཟླས་པར་བྱའོ། ། རྫས་སྦྱོང་བའི་ཏིང་ངེ་འཛིན་ཏོ། ། དེ་ནས་མགྲོན་བསྐྱེད་པ་ནི།
སྲོད་ཐུན་ལྟ་བུ་བདག་གི་དཀྱིལ་འཁོར་མ་བསྡུས་པའི་སྐབས་ཡིན་ན། གསལ་བར་བལྟས་པ་ཙམ་གྱིས་བཏུབ། དཀྱིལ་འཁོར་ལུས་ལ་བསྡུས་པའམ་འབྲིང་བསྡུས་ལྟ་བུ་ཕྱིའི་དཀྱིལ་འཁོར་མ་སྒོམ་པའི་སྐབས་ཡིན་ན། ཕྱིའི་དཀྱིལ་འཁོར་རྟེན་དང་བརྟེན་པར་བཅས་པ་དུར་ཁྲོད་ཆེན་པོ་དང་བཅས་པ་སྐད་ཅིག་གིས་བསྐྱེད་དེ་གསལ་བར་བྱས་ལ། བདག་གི་སྙིང་གའི་ཧཱུྃ་ལས་འོད་ཟེར་འཕྲོས་ཏེ་དུར་ཁྲོད་བརྒྱད་ལ་ཕོགས་པས། དཀྱིལ་འཁོར་གྱི་འཁོར་ལོ་ཆ་བརྒྱད་དུ་གྱུར་པར་བསམ། དེ་ནས་ལག་པས་འབར་བའི་ཕྱག་རྒྱ་དཔྲལ་བའི་གནས་སུ་གཡོན་དུ་བསྐོར་ཞིང༌། རྐང་པ་གཡས་པས་གཡོན་མནན་ལ། ངག་ཏུ་ཕཻཾ་ཞེས་བརྗོད་ཅིང་ཡིད་ཀྱིས་སྙིང་གའི་ཧཱུྃ་གི་འོད་ཀྱིས་ཡེ་ཤེས་ཀྱི་དཀྱིལ་འཁོར་འཁོར་ལོ་ཆ་དགུ་སྤྱན་དྲངས་ལ། ཛཿཧཱུྃ་བཾ་ཧོཿཞེས་བརྗོད་པས་བདག་གི་དཀྱིལ་འཁོར་དང་དུར་ཁྲོད་བརྒྱད་ཀྱི་དཀྱིལ་འཁོར་བརྒྱད་དེ་དགུ་པོ་ལ་དགུག་པ་དང་གཞུག་པ་དང་བཅིང་བ་དང་དབང་དུ་བྱས་ལ།
ཨོཾ་ཡོ་ག་ཤུདྡྷཿསརྦ་དྷརྨཱ་ཡོ་ག་ཤུདྡྷོ྅ཧཾ། ཞེས་བརྗོད་ཅིང་རྣམ་ལྔ་འདོད་པའི་བསྐོར་བ་བྱས་ཏེ་བརྟན་པར་བྱའོ། ། དེ་ནས་ཐམས་ཅད་ཀྱི་ལྗགས་ཧཱུྃ་ལས་བྱུང་བའི་རྡོ་རྗེ་དཀར་པོ་སྦུ་གུ་ཅན་ཧཱུྃ་གིས་མཚན་པར་བྱིན་གྱིས་བརླབས་ལ། གཏོར་མ་ལས་ཐོད་པ་བདུད་རྩིས་གང་བ་དུ་མ་ཆད་ཅིང༌། ཐམས་ཅད་ཀྱི་ཕྱག་དུ་རེ་རེ་བཞག་པས་གསོལ་བར་བསམ་ཞིང་ལག་པ་རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ངག་ཏུ། ཨོཾ་བཛྲ་ཨཱ་རལླི་ཧོཿཛཿཧཱུྃ་བཾ་ཧོཿབཛྲ་ཌཱ་ཀི་ནྱཿ ས་མ་ཡ་སྟྭཾ་དྲྀ་ཤྱ་ཧོ། ཨོཾ་ཨཱ་ཧཱུྃ། ཞེས་བརྗོད་པ་དང་པོས་བདེ་བ་ཆེན་པོའི་འཁོར་ལོ་ཚན་པ་དགུ་མཉེས་ཤིང་ཚིམ་པར་བསམ་མོ། །
དེ་བཞིན་དུ་གཉིས་པས་ཐུགས་ཀྱི་འཁོར་ལོ། གསུམ་པས་གསུང་གི་འཁོར་ལོ། བཞི་པས་སྐུའི་འཁོར་ལོ། ལྔ་པས་དམ་ཚིག་གི་འཁོར་ལོ་ཚན་པ་དགུ་མཉེས་ཤིང་ཚིམ་པར་བསམས་ཏེ། སྔགས་ལན་ལྔའི་བར་དུ་བརྗོད་ལ། དེ་ནས་གྲུབ་ན་ཀ་ར་ཀ་ར་ཞེས་བྱ་བ་ལ་སོགས་པ་ཕྲེང་བའི་སྔགས་བཟླས་པས་ཀྱང་མཉེས་པར་བྱ། རྐང་པ་བརྒྱད་པས་བསྟོད་པ་བྱས་ལ། ཡིད་ལ་ཇི་ལྟར་འདོད་པའི་དངོས་གྲུབ་བླང་ཞིང་གསོལ་བ་གདབ་པར་བྱའོ། ། འཇིག་རྟེན་ལས་འདས་པའི་གཏོར་མའོ། ། དེ་ནས་འཇིག་རྟེན་པའི་གཏོར་མ་ནི།
གཏོར་མ་གཅིག་ལས་མེད་ཅིང་མ་བཤམས་ན་དེ་ཉིད་ཀྱི་ལྷག་མས་ཆོག་པར་བྱ། སྣོད་གཉིས་བཤམས་ན་ཡང་བྱིན་རླབས་སྔར་དུས་གཅིག་ལ་བྱས་ཏེ། སྐབས་འདིར་བྱིན་རླབས་བྱ་མི་དགོས། དེ་ནས་དཔལ་མགོན་པོ་ནག་པོ་ལ་སོགས་པ་ཆོས་སྐྱོང་ཁྱད་པར་བ་ལ་གཏོར་མ་བཏང་ན་ཡང་འཇིག་རྟེན་པའི་གཏོར་མ་འདི་ཉིད་ཀྱི་ཕུད་ལ་གཏོར་མ་བཏང་ལ། འཇིག་རྟེན་པ་སྤྱི་སྤྱན་དྲང་བར་བྱའོ། ། དེ་ལ་འཇིག་རྟེན་པའི་མགྲོན་སྤྱན་དྲང་བ་ནི། ལུས་ཀྱི་འབར་བའི་ཕྱག་རྒྱ་ལ་སོགས་པ་སྔ་མ་བཞིན་དུ་བཅིངས་ལ། ངག་ཏུ་ཨོཾ་བཛྲ་ཨཱ་རལླི་ཧོ། ཛཿཧཱུྃ་བཾ་ཧོཿ བཛྲ་ཌཱ་ཀི་ནྱཿས་མ་ཡ་སྟྭཾ་དྲྀ་ཤྱ་ཧོཿ
ཞེས་བརྗོད་ཅིང་སྙིང་གའི་ས་བོན་གྱི་འོད་ཀྱིས་འཛམ་བུའི་གླིང་ན་གདོད་ནས་གྲུབ་པའི་དུར་ཁྲོད་བརྒྱད་གནས་པ་སྤྱན་དྲངས་ལ། བདག་གིས་བསྐྱེད་པའི་དུར་ཁྲོད་བརྒྱད་ལ་གཉིས་སུ་མེད་པར་བསྟིམ་པར་བྱའོ། ། དེ་ནས་སྔ་མའི་ཏིང་ངེ་འཛིན་ལྟ་བུ་དང་ལྡན་པས་དབུལ་བར་བྱ་ཞིང་རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་ཁ་ཁ། ཁཱ་ཧི་ཁཱ་ཧི། སརྦ་ཡཀྵ། རཱཀྵ་ས། བྷཱུ་ཏ། པྲེ་ཏ། པི་ཤཱ་ཙ།
ཨུནྨཱ་ད། ཨ་པསྨཱ་ར། ཌཱ་ཀ་ཌཱ་ཀི་ནྱཱ་ད་ཡཿ ཨི་མཾ་བ་ལིཾ་གྲིཧྣནྟུ། ས་མ་ཡ་རཀྵནྟུ། མ་མ་སརྦ་སིདྡྷི་མེ་པྲ་ཡཙྪནྟུ། ཡ་ཐཻ་བཾ། ཡ་ཐེཥྚཾ། བྷུཉྫ་ཐ། ཛི་གྷ་ཐ།
པི་ཝ་ཐ། མཱ་ཏི་ཀྲ་མ་ཐ། མ་མ་སརྦ་ཀཱརྟ་ཡ། སཏྶུ་ཁཾ་བི་ཤུདྡྷ་ས་ཧཱ་ཡི་ཀ་བྷ་ཝནྟུ་ཧཱུྃ་ཧཱུྃ་ཕཊ་སྭཱ་ཧཱ། ཞེས་ལན་གསུམ་བརྗོད་པས་དུར་ཁྲོད་ཀྱི་བདག་པོ་རྣམས་མཉེས་པར་བསམ་པར་བྱའོ། ། དེ་ནས་དྲིལ་བུ་དཀྲོལ་ཞིང་རྡོ་རྗེ་གསོར་བས་དུར་ཁྲོད་ཀྱི་བདག་པོ་རྣམས་ལ་ཕྲིན་ལས་བཅོལ་བར་བྱ་སྟེ། ལྷ་ཡི་ཚིགས་རྣམས་མ་ལུས་དང༌། ། ཀླུ་ཡི་ཚོགས་རྣམས་མ་ལུས་དང༌། ། གནོད་སྦྱིན་ཚོགས་རྣམས་མ་ལུས་དང༌། ། སྲིན་པོའི་ཚོགས་རྣམས་མ་ལུས་དང༌། །
འབྱུང་པོའི་ཚོགས་རྣམས་མ་ལུས་དང༌། ། ཡི་དྭགས་ཚོགས་རྣམས་མ་ལུས་དང༌། ། ཤ་ཟའི་ཚོགས་རྣམས་མ་ལུས་དང༌། ། སྨྱོ་བྱེད་ཚོགས་རྣམས་མ་ལུས་དང༌། ། བརྗོད་བྱེད་ཚོགས་རྣམས་མ་ལུས་དང༌། ། མཁའ་འགྲོའི་ཚོགས་རྣམས་མ་ལུས་དང༌། ། མ་མོའི་ཚོགས་རྣམས་མ་ལུས་དང༌། ། མ་ལུས་པ་ནི་ཐམས་ཅད་དག ། འདིར་གཤེགས་བདག་ལ་དགོངས་སུ་གསོལ། ། བསྟན་པ་བསྲུང་དང་འགྲོ་བའི་དོན་མཛད་ཕྱིར། །
ཐུགས་དམ་བཅས་ཤིང་ཞལ་གྱིས་བཞེས་པ་རྣམས། ། དཔལ་ཆེན་བཀའ་སྡོད་ཡིད་ལྟར་མགྱོགས་པ་ཡིས། ། འཇིགས་པའི་གཟུགས་ཅན་དྲག་གཏུམ་མི་ཟད་པ། ། གདུག་པ་འདུལ་མཛད་ནག་པོའི་ཕྱོགས་རྣམས་འཇོམས། ། རྣལ་འབྱོར་ལས་ལ་འབྲས་བུ་སྟེར་མཛད་ཅིང༌། ། མཐུ་སྟོབས་བྱིན་རླབས་བསམ་གྱིས་མི་ཁྱབ་པའི། ། གནོད་སྦྱིན་ཚོགས་སོགས་བརྒྱད་ལ་ཕྱག་འཚལ་བསྟོད། ། སྡེ་བརྒྱད་བཙུན་མོ་སྲས་དང་གཡོག་བཅས་པས། ། དངོས་གྲུབ་ཀུན་གྱི་བཀའ་དྲིན་བདག་ལ་སྩོལ། ། རྣལ་འབྱོར་འདི་ཞེས་བྱ་བ་འཁོར་བཅས་ལ། །
ནད་མེད་ཚེ་རིང་དབང་ཕྱུག་དང༌། ། དཔལ་དང་གྲགས་དང་སྐལ་བར་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། སྲུང་མས་རྟག་ཏུ་གྲོགས་མཛོད་ཅིག ། དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་ཞི་བ་དང༌། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཇོད། །
འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་རྒྱས་ཤིང་ཆོས་འཕེལ་ཞིང༌། ། བདེ་ལེགས་ཐམས་ཅད་འགྲུབ་པ་དང༌། ། ཡིད་ལ་འདོད་པ་ཀུན་འགྲུབ་ཤོག ། ཅེས་བརྗོད་པར་བྱའོ། ། དེ་ནས་ཡི་གེ་བརྒྱ་པས་བཟོད་པར་གསོལ་ཏེ། འཇིག་རྟེན་དང་འཇིག་རྟེན་ལས་འདས་པའི་མགྲོན་རྣམས་རང་བཞིན་གྱི་གནས་སུ་གཤེགས་སུ་གསོལ། མདུན་དུ་སྤྲུལ་པ་རྣམས་བདག་གི་ལུས་ལ་བསྡུ་བར་བྱའོ། ། གཅེར་བུར་གྱུར་པས་གཏོར་མ་ནི་ལྷོའི་ཕྱོགས་སུ་གཏང་བར་བྱའོ། ། ཡང་ན་གཏོར་མ་ཕྱི་རོལ་དུ་བཏང་བའི་ཚེ་གོང་གི་ཕྲིན་ལས་བཅོལ་བའི་ཚིགས་སུ་བཅད་པ་རྣམས་བརྗོད་ལ་ལོག་ནས་བཟོད་པར་གསོལ་ནས་གཤེགས་སུ་གསོལ་བ་དང༌།
སྤྲུལ་པ་བདག་གི་ལུས་ལ་བསྡུ་བར་བྱ་སྟེ། དེ་ལྟར་ནའང་འགལ་བ་མེད་དོ། ། དེ་ལྟར་གཏོར་མ་བཏང་བ་རྫོགས་ནས་སྟན་ལ་འདུག་སྟེ་དག་པ་རྗེས་སུ་དྲན་པར་བྱ། དེ་ནས་དཔའ་བོའི་གོ་ཆ་དང༌། དཔའ་མོའི་གོ་ཆ་དང༌། གོ་ཆ་ཆེན་པོ་དང༌། ཞལ་བཞི་པའི་ཚོམ་ངམ་སྔགས་ཀྱིས་བསྲུངས་ལ་སྤྱོད་ལམ་གྱི་རྣལ་འབྱོར་དྲན་པ་ཙམ་བྱ། སྐབས་དེར་ཁ་ཟས་དང་འབྲེལ་ན་ཁ་ཟས་ཀྱི་རྣལ་འབྱོར་བྱའོ། ། དེ་ནས་རྫོགས་པའི་རིམ་པ་རྡོ་རྗེ་སེམས་དཔའ་བསྡུ་པའི་ངང་ལ་ཉལ་བའི་རྣལ་འབྱོར་དང་ཐུན་མོང་དུ་བྱས་ཏེ་གཉིད་ལོག་ལ་ནང་པར་ལྡང་བའི་རྣལ་འབྱོར་གྱིས་ལངས་ཏེ། ཆོ་ག་ཐམས་ཅད་སྔ་མ་བཞིན་དུ་རྗེས་སུ་སྤྱད་པར་བྱའོ། །
རྣལ་འབྱོར་བཞི་ཡན་ལག་དང་བཅས་པའི་མངོན་པར་རྟོགས་པ་བསྟན་ཟིན་ཏོ།། །། དེ་ལ་སློབ་དཔོན་ལཱུ་ཧི་པའི་དགོངས་པ་ཇོ་བོ་ནཱ་རོ་ཏ་པས་བསྐངས་པས། མངོན་པར་རྟོགས་པ་འདི་སྐུ་གསུམ་ལམ་དུ་བྱེད་པའི་སྒྲུབ་ཐབས་ཡིན་ཏེ། དེའང་བློའི་སྤྱོད་ཡུལ་རྫོགས་པ་གཅིག་ལ་སྐུ་གསུམ་དུ་གཞག་པ་དང༌། དཀྱིལ་འཁོར་གྱི་འཁོར་ལོ་རྫོགས་པ་གཅིག་ལ་སྐུ་གསུམ་དུ་གཞག་པ་དང༌། མངོན་པར་རྟོགས་པ་རྫོགས་པ་གཅིག་ལ་སྐུ་གསུམ་དུ་གཞག་པའོ། ། དང་པོ་ནི། བདག་གི་བློ་སྣང་གི་དཀྱིལ་འཁོར་ནི་ཞིང་སྐྱེས་ཀྱིས་སྤྲུལ། ཞིང་སྐྱེས་ཉིད་ཀྱང་ལྷན་སྐྱེས་ཀྱིས་སྤྲུལ་པའི་ཕྱིར་དེ་གཉིས་ཀའང་སྤྲུལ་པའི་སྐུ་ཡིན་ནོ། ། ལྷན་སྐྱེས་ནི་གནས་འཕོ་བ་མེད་པའི་ཚུལ་གྱིས་ཟག་པ་མེད་པའི་བདེ་བ་དང༌།
ཆོས་ལ་ལོངས་སྤྱོད་པའི་ཕྱིར་ལོངས་སྤྱོད་རྫོགས་པའི་སྐུའོ། ། ཆོས་ཀྱི་སྐུ་ནི་ཆོས་ཀྱི་སྐུ་ཉིད་དོ། ། གཉིས་པ་དཀྱིལ་འཁོར་གྱི་འཁོར་ལོ་རྫོགས་པ་གཅིག་ལ་སྐུ་གསུམ་དུ་འཇོག་ན། བདེ་བ་ཆེན་པོའི་འཁོར་ལོ་ནི་ཆོས་ཀྱི་སྐུ། འཁོར་ལོ་གསུམ་ནི་ལོངས་སྐུ། སྒོ་མཚམས་མ་བརྒྱད་ནི་སྤྲུལ་པའི་སྐུའོ། ། མངོན་པར་རྟོགས་པ་རྫོགས་པ་གཅིག་ལ་སྐུ་གསུམ་དུ་འཇོག་ན། ཕྱིའི་དཀྱིལ་འཁོར་དག་པ་དང་བཅས་པ་སྤྲུལ་པའི་སྐུ་ལམ་དུ་བྱེད་པའི་སྒྲུབ་ཐབས། ལུས་ཀྱི་དཀྱིལ་འཁོར་སྔགས་ཀྱི་བྱིན་གྱིས་བརླབ་པ་དང་བཅས་པ་ལོངས་སྤྱོད་རྫོགས་པའི་སྐུ་ལམ་དུ་བྱེད་པའི་སྒྲུབ་ཐབས། རྫོགས་པའི་རིམ་པ་སྤྱོད་པ་དང་བཅས་པ་ཆོས་ཀྱི་སྐུ་ལམ་དུ་བྱེད་པའི་སྒྲུབ་ཐབས་སོ། །
དེ་ལ་འབྲིང་བསྡུས་ཀྱི་དབང་དུ་བྱས་ན་ཕྱིའི་དཀྱིལ་འཁོར་མེད་པས་ལུས་ལ་ལྷ་རྣམས་རྫོགས་པར་བསྐྱེད་པ་ཙམ་ནི་སྤྲུལ་པའི་སྐུ་ཡིན་ལ། བསྐྱེད་པ་གསལ་བཏབ་པ་དང་ཐིམ་པའི་ཚུལ་གྱིས་ལོངས་སྤྱོད་པ་ནི་ལོངས་སྤྱོད་རྫོགས་པའི་སྐུ་ཡིན་ལ། རྫོགས་པའི་རིམ་པ་སྤྱོད་པ་དང་བཅས་པ་ནི་ཆོས་ཀྱི་སྐུ་ལམ་དུ་བྱེད་པའི་སྒྲུབ་ཐབས་ཡིན་ནོ། ། དེ་ལ་སྔོན་དུ་འགྲོ་བ་ཚོགས་གཉིས་བསགས་པ་ནི། གཙོ་བོར་ཕྱིའི་དཀྱིལ་འཁོར་རྫོགས་པར་བྱེད་པའི་ཡན་ལག་ཡིན་ལ། ཡེ་ཤེས་ཀྱི་འཁོར་ལོ་དགུག་གཞུག་བྱ་བ་ནི་གཉིས་ཀ་རྫོགས་པར་བྱེད་པའི་ཡན་ལག་ཡིན་ཞིང༌། གོ་ཆ་བཅིང་བ་ནི་གཉིས་ཀ་ལ་བྱེད་ནའང༌། གཙོ་བོར་ལུས་ཀྱི་དཀྱིལ་འཁོར་རྫོགས་པར་བྱེད་པའི་ཡན་ལག་ཡིན་ལ། དབང་བསྐུང་ཞིང་རིགས་ཀྱི་བདག་པོའི་རྒྱས་གདབ་པའི་བར་ནི་གཉིས་ཀ་ལ་འཇུག་ནའང་གཙོ་བོར་ཕྱིའི་དཀྱིལ་འཁོར་རྫོགས་པར་བྱེད་པའི་ཡན་ལག་ཡིན་ནོ། ། ཡན་ལག་དེ་དག་ཀྱང་མངོན་པར་རྟོགས་པ་བསྡུས་པ་ལ་ནི་གང་ཡང་མི་དགོས་སོ། །
མངོན་པར་རྟོགས་པ་རྒྱས་འབྲིང་གཉིས་ཀ་ལ་དགོས་ཤིང༌། ཕྱི་དང་ལུས་གཉིས་ཀ་ལ་རྫོགས་པར་བྱེད་པའི་ཡན་ལག་ཐུན་མོང་བ་ནི། བྱང་ཆུབ་ཀྱི་ཕྱོགས་ཀྱི་དག་པ་དྲན་པ་དང༌། བདག་ཉིད་སངས་རྒྱས་སུ་བསྐྱེད་པ་ལ་མཆོད་པ་དང༌། བཟླས་པ་དང༌། དག་པ་རྗེས་སུ་དྲན་པ་དང༌། སྤྱོད་ལམ་གྱི་རྣལ་འབྱོར་དང༌། ཁ་ཟས་ཀྱི་རྣལ་འབྱོར་དང༌། གཏོར་མའི་རྣལ་འབྱོར་རྣམས་ཡིན་ནོ། ། རྫོགས་པའི་རིམ་པ་སྤྱོད་པ་དང་བཅས་པ་ལ་ནི་དེ་དག་ཉིད་ལས་ཡན་ལག་གཞན་མེད་དོ། །
དེ་ལ་རྫོགས་པའི་རིམ་པའི་རབ་ཏུ་དབྱེ་བ་ནི་གོང་དུ་བསྟན་ཟིན་ལ། སྤྱོད་པའི་རིམ་པ་ཅུང་ཟད་ཅིག་བརྗོད་ན། རང་དོན་གྱི་སྤྱོད་པ་དང༌། གཞན་དོན་གྱི་སྤྱོད་པ་ཞེས་བྱ་བ་གཉིས་ཡིན་ནོ། ། རང་དོན་གྱི་སྤྱོད་པ་ལ་གསུམ། བསྐྱེད་རིམ་བརྟན་པར་བྱེད་པ་སྤྲོས་བཅས་ཀྱི་སྤྱོད་པ་དང༌། རྫོགས་རིམ་བརྟན་པར་བྱེད་པ་སྤྲོས་མེད་ཀྱི་སྤྱོད་པ་དང༌། གཉིས་ཀ་བརྟན་པར་བྱེད་པ་ཤིན་ཏུ་སྤྲོས་མེད་ཀྱི་སྤྱོད་པའོ། ། དང་པོ་ནི་འབྱོར་པ་དང་བཅས་པས་ཀུན་ཏུ་སྤྱོད་ན་བསྐྱེད་པའི་རིམ་པ་ཅུང་ཟད་བརྟན་པ་དེས་ཚོགས་ཀྱི་ཁང་པ་སུམ་རིམ་བརྩིགས་ལ། ནང་མའི་ནང་དུ་ལྷ་དྲུག་ཅུ་རྩ་གཉིས་ཀྱི་ཆ་ལུགས་དང༌།
ང་རྒྱལ་འཛིན་པའི་དཔའ་བོ་དང་དཔའ་མོ་དྲུག་ཅུ་རྩ་གཉིས་ཀྱི་དཀྱིལ་འཁོར་གྱི་རིམ་པའི་རྣམ་པ་ལྟ་བུའི་ཚུལ་དུ་བཀོད་ལ་ཐམས་ཅད་ཀྱིས་ཀྱང་མངོན་པར་རྟོགས་པ་ཚུལ་གཅིག་ཏུ་བསྒོམ། རིམ་པ་གཉིས་པ་ལ་རོ་རྡོ་རྗེའི་ང་རྒྱལ་འཛིན་པ་གྲངས་ཅི་རིགས་པ་བཀོད་ལ་ཐམས་ཅད་ཀྱིས་ཚོགས་ཀྱི་འཁོར་ལོའི་ཁ་ཟས་ཀྱི་གཡོས་བྱས་ཤིང༌། ཐུན་མཚམས་རྣམས་སུ་ཕྱི་དང་ནང་ན་གནས་པ་རྣམས་ལ་ཚོགས་ཀྱི་འཁོར་ལོའི་སྟོན་མོ་དྲང་བར་བྱའོ། ། རིམ་པ་ཐ་མར་གླུ་ལེན་པ་དང་གར་བྱེད་པ་ལ་སོགས་པའི་རྣལ་འབྱོར་མ་བཅུ་དྲུག་རིག་མ་བཅུ་དྲུག་གི་ང་རྒྱལ་འཛིན་ཅིང་དཀྱིལ་འཁོར་མཆོད་པའི་བསམ་པ་དང་ལྡན་པ་དགོད་དོ། ། དེ་ལྟ་བུའི་ཚུལ་གྱིས་ཐུན་བཞིའམ་དྲུག་ཏུ་ཚོགས་ཀྱི་འཁོར་ལོ་བྱ་ཞིང་ལོའམ་ཟླ་བ་དུ་མར་བསྒྲུབས་ནས་བསྐྱེད་པའི་རིམ་པའི་དམིགས་པ་ཤིན་ཏུ་བརྟན་པར་བྱེད་པ་ཡིན་ནོ། ། ཡོ་བྱད་དང་འབྱོར་པ་དེ་ཙམ་མེད་པས་རང་ཉིད་ཧེ་རུ་ཀའི་ང་རྒྱལ་དང་ལྡན་པ་རྒྱན་དྲུག་བགོས་ལ་ཌཱ་མ་རུ་དང་ཁ་ཊྭཱཾ་ག་དང་ཐོད་པ་འཛིན་པས་ཐུན་དྲུག་གམ་གསུམ་དུ་བསྐྱེད་རིམ་བརྟན་པར་བྱ་ཞིང་བསྒོམ་པ་ཡིན་ནོ། ། རྫོགས་རིམ་བརྟན་པར་བྱེད་པ་སྤྲོས་མེད་ཀྱི་སྤྱོད་པ་ནི། མཉམ་གཞག་གི་དུས་སུ་འཇིག་རྟེན་གྱི་ཆོས་བརྒྱད་མགོ་སྙོམས་པ་སྙམ་བྱེད་ན། དེ་བརྟན་ནམ་མི་བརྟན་བརྟག་པའི་དོན་དུ་མཚན་མོ་ལམ་ཀའི་བཞི་མདོ་ལ་སོགས་པར་ཕྱིན་ཏེ། ཡུལ་རྣམས་ཉེ་བར་ལོངས་སྤྱད་ནས་རྣམ་པར་རྟོག་པ་སྐྱེའམ་མི་སྐྱེ་རྟོག་ཅིང་བརྟན་པར་བྱེད་པ་ཡིན་ནོ། །
ཉིན་མོའི་དུས་སུ་ནི་བྲམ་ཟེ་ལ་སོགས་པ་རང་གི་རིགས་དང་མཐུན་པའི་སྤྱོད་པས་གནས་པར་བྱེད་པ་ཡིན་ནོ། ། གཉིས་ཀ་བརྟན་པར་བྱེད་པ་ཤིན་ཏུ་སྤྲོས་མེད་ཀྱི་སྤྱོད་པ་ནི། སྤྲོས་མེད་ཀྱི་སྤྱོད་པས་ཐ་མལ་གྱི་རྣམ་རྟོག་མི་སྐྱེ་བར་ངེས་པར་བརྟན་པ་དང༌། རང་གི་ཡུལ་འཁོར་ཡོངས་སུ་སྤངས་ཏེ་རང་གི་རིགས་དང་རུས་དང་ཆོ་འབྲང་ལ་སོགས་པ་ཐམས་ཅད་གསང་ནས་སྨྱོན་པར་བརྫུས་ཏེ། སྨྱོན་པའི་སྦྱོར་བས་རང་གི་རྟོགས་པའི་ཡེ་ཤེས་ཀུན་ཏུ་སྐྱོང་ཞིང་བརྟན་པར་བྱེད་པ་ཡིན་ནོ། ། གཞན་གྱི་དོན་གྱི་སྤྱོད་པ་ནི་ཤིན་ཏུ་སྤྲོས་མེད་ཀྱི་སྤྱོད་པས་ཡེ་ཤེས་ཤིན་ཏུ་བརྟེན་ནས་ནུས་པ་ཆེན་པོ་སྐྱེས་པ་དེའི་ཚེ། སེམས་ཅན་ཐམས་ཅད་རྗེས་སུ་གཟུང་བའི་སྤྱོད་པས་རྣལ་འབྱོར་པ་ཁས་བླངས་ནས། སློབ་དཔོན་བིརྺ་པའམ། སློབ་དཔོན་ལཱུ་ཧི་པ་བཞིན་དུ་གཞན་དོན་གྱི་སྤྱོད་པ་བྱེད་པ་ཡིན་ནོ། ། རྫོགས་པའི་རིམ་པ་སྤྱོད་པ་དང་བཅས་པ་བསྟན་ཟིན་ཏོ།། །།
དེ་ལྟར་ཉམས་སུ་བླངས་པ་ལས། འབྲས་བུ་ནི་རྣམ་པ་གསུམ་སྟེ། ཞི་སོགས་བྱ་བ་དམན་པའི་དངོས་གྲུབ་དང༌། འབྲིང་གྲུབ་པ་ཆེན་པོ་བརྒྱད་དང༌། མཁའ་སྤྱོད་ཀྱི་དངོས་གྲུབ་དང༌། རབ་ཕྱག་རྒྱ་ཆེན་པོ་མཆོག་གི་དངོས་གྲུབ་སྐུ་གསུམ་གྱི་རང་བཞིན་སངས་རྒྱས་ཀྱི་ས་རྡོ་རྗེ་འཛིན་པ་ཉིད་འགྲུབ་པ་ཡིན་ནོ། ། དང་པོའི་ལས་ཅན་རྗེས་སུ་གཟུང་བ་དང༌། ། མང་དུ་གསོལ་བ་འདེབས་པའི་ངོར་བྱས་ནས། ། དགེ་བསྙེན་གྲགས་པ་རྒྱལ་མཚན་བདག་གིས་ནི། ། སྡེབ་སྦྱོར་སྤངས་ཏེ་ཤིན་ཏུ་ཞིབ་པར་བགྱིས། །
དེ་ལས་བྱུང་བའི་དགེ་བ་དྲི་མེད་དེས། ། ནམ་མཁའི་མཐས་གཏུགས་གྱུར་བའི་སེམས་ཅན་རྣམས། ། རིམ་གཉིས་ཟབ་མོའི་ལམ་འདིར་ཞུགས་གྱུར་ནས། ། རྡོ་རྗེ་འཆང་དབང་མྱུར་དུ་འགྲུབ་པར་ཤོག ། མངོན་པར་རྟོགས་པ་ལཱུ་ཧི་པའི་བསྒོམ་པའི་རིམ་པ་གསལ་བར་བྱེད་པ་ཞིབ་ཏུ་ཕྱེ་བ་ཞེས་བྱ་བ། ཤཱཀྱའི་དགེ་བསྙེན་གྲགས་པ་རྒྱལ་མཚན་གྱིས་ཉེ་བར་སྦྱར་བ་འདི་ཡོངས་སུ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
