ས་སྐྱ་བཀའ་འབུམ།
པོད ༥༦༥
རྒྱལ་པོ་ཧོ་ཀོ་ལ་གདམས་པ།
༼བ༽ ༄༅། །རྒྱལ་པོ་ཧོ་ཀོ་ལ་གདམས་པ་བཞུགས་སོ།། ༄༅། །སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། འདིར་རྒྱལ་བུ་ཧོ་ཀོའི་དོན་དུ། སངས་རྒྱས་ཀྱི་གསུང་ལས་འབྱུང་བའི་ཆོས་ཀྱི་ཚུལ་ཅུང་ཟད་བརྗོད་པར་བྱ་སྟེ། སྣོད་དང་བཅུད་ལ་སོགས་པའི་ཆོས་འདི་དག་ཐམས་ཅད་ནི་རྒྱུ་མེད་པ་མ་ཡིན་ཏེ། འདི་ལྟར་སྣང་བ་དང༌། སྣང་བ་དེ་དག་ཀྱང་རེས་འགའ་བ་ཡིན་པའི་ཕྱིར་རོ། ། དབང་ཕྱུག་དང་ཚངས་པ་ལ་སོགས་པའི་ལྷ་དང༌། གནམ་ལ་སོགས་པ་རྟག་པ་གཅིག་པུའི་བྱེད་པ་པོས་བྱས་པ་མ་ཡིན་ཏེ།
དེ་ལྟ་བུའི་བྱེད་པ་པོའི་སྒྲུབ་བྱེད་འགའ་ཡང་མ་དམིགས་པའི་ཕྱིར་དང༌། བྱ་བའི་ཆོས་དུ་མ་ཡོད་པའི་ཕྱིར་གཅིག་པུ་ཉིད་ཀྱང་མི་འཐད་ལ། དངོས་པོ་ཐམས་ཅད་རིམ་གྱིས་འགྲུབ་པའི་ཕྱིར་དུས་གཅིག་བྱེད་པར་ཡང་མི་རིགས་ཤིང༌། རིམ་གྱིས་བྱེད་ན་བྱེད་པ་པོ་ཉིད་ཀྱང་མི་རྟག་པར་འགྱུར་རོ། ། དེ་བས་ན་བྱེད་པ་པོ་མེད་དོ། ། སེམས་ཅན་རྣམས་ཀྱི་སེམས་ཀྱི་རྒྱུ་རིགས་པ་ལས་གཞན་མ་ཡིན་པའི་ཕྱིར། སེམས་ལ་ཐོག་མ་མེད་དོ། ། ལུས་ཀྱི་རྒྱུ་ནི་འབྱུང་བ་ཆེན་པོ་བཞིའོ། ། ལུས་དང་སེམས་ལྷན་ཅིག་ཏུ་ཚོགས་པར་བྱེད་པ་དང༌། དེའི་བདེ་བ་དང༌།
སྡུག་བསྔལ་བ་དང༌། འབྱོར་པ་དང་རྒུད་པ་ལ་སོགས་པའི་ཁྱད་པར་རྣམས་ནི། དེ་ཉིད་ཀྱིས་སྔོན་མངོན་པར་སྤྱད་པའི་ལས་དང༌། གནས་སྐབས་ཀྱི་རྐྱེན་རྣམས་ལས་འབྱུང་ངོ༌། ། སེམས་ཅན་དེ་དག་གནས་པའི་རྟེན་སྣོད་ཀྱི་འཇིག་རྟེན་ཆགས་པའི་གཞི་ནི་ནམ་མཁའོ། ། རྒྱུ་ནི་(Dའབྱུང་བ་ཆེན་པོ་བཞི་)སྟེ། (Eས་དང༌། ཆུ་དང༌། མེ་དང༌། རླུང་)ངོ༌། །
དེ་དག་འདུས་ཏེ་ཆགས་པ་དང༌། འཇིག་པ་ནི་དེར་སྐྱེ་བར་འགྱུར་བའི་སེམས་ཅན་རྣམས་ཀྱི་ལས་ཀྱི་མཐུ་ལས་འབྱུང་ངོ༌། ། ཆགས་པའི་ཚུལ་ནི་ཐོག་མར་རླུང་འདུས་པའི་གཞི་ཤིན་ཏུ་བརྟན་ཞིང་རྒྱ་ཆེ་བ་ཆགས་སོ། ། དེའི་སྟེང་དུ་རླུང་གཡོས་པའི་དྲོད་ལས་བྱུང་བའི་བླངས་པའི་ཚོགས་སྤྲིན་གྱི་ཕུང་པོར་གྱུར་པ་ལས་ཆར་གྱི་རྒྱུན་བབས་པས་རླུང་ལ་བརྟེན་ནས། གནས་པ་ནི་འོག་གི་རྒྱ་མཚོའོ། ། དེར་གསེར་གྱི་རྡུལ་སྤྲིས་མའི་ཚུལ་གྱིས་ཤིན་ཏུ་སྲ་བར་ཆགས་པ་ནི། དབང་ཆེན་གསེར་གྱིས་གཞིའོ། ། དེའི་སྟེང་དུ་སྔ་མ་ལྟར་སྤྲིན་ལས་ཆར་གྱི་རྒྱུན་བབས་པ་ནི་ཕྱིའི་རྒྱ་མཚོའོ། ། དེའི་ནང་དུ་རིན་པོ་ཆེའི་རྡུལ་གྱི་ཚོགས་འདུས་པ་ལས། རིའི་རྒྱལ་པོ་རི་རབ་གསེར་གྱི་རི་བདུན་དང་བཅས་པ་འགྲུབ་བོ། །
དེའི་ཕྱོགས་དང༌། མཚམས་རྣམས་སུ་རིན་པོ་ཆེའི་རྡུལ་དང་འདྲིས་པའི་རྡུལ་གཞན་ལས་གླིང་བཞི་དང༌། གླིང་ཕྲན་བརྒྱད་འགྲུབ་སྟེ། (Eཤར་ལུས་འཕགས་པོ། གཡས་དང༌། གཡོན་དུ་ལུས་དང༌། ལུས་འཕགས་པོ་དང་བཅས་པ་གསུམ་ནི་ཟླ་གམ་མོ། ། ལྷོ་འཛམ་བུ་གླིང༌། གཡས་དང༌། གཡོན་དུ་རྔ་ཡབ་དང༌།
རྔ་ཡབ་གཞན་དང་བཅས་པ་གསུམ་ནི་སོག་ཁའོ། ། ནུབ་བ་ལང་སྤྱོད། གཡས་དང༌། གཡོན་དུ་གཡོ་ལྡན། ལམ་མཆོག་འགྲོ་དང་བཅས་པ་གསུམ་ནི་ཟླུམ་པོའོ། ། བྱང་སྒྲ་མི་སྙན། གཡས་དང༌། གཡོན་དུ་སྒྲ་མི་སྙན་དང༌། སྒྲ་མི་སྙན་གྱི་ཟླ་དང་བཅས་པ་གསུམ་)ནི་གྲུ་བཞི་སྟེ། དེ་དག་ནི་(Dགླིང་བཅུ་གཉིས་)སོ། །
དེ་དག་གི་བར་རྣམས་སུ་གླིང་ཤིན་ཏུ་ཕྲ་བ་མང་དུ་ཆགས་པ་ནི་མིའི་འཇིག་རྟེན་ནོ། ། གསེར་གྱི་རི་བདུན་དང༌། རི་རབ་གྱི་ཁོང་སེང་རྣམས་ནི་ལྷ་མ་ཡིན་གྱི་གནས་སོ། ། རྒྱ་མཚོ་ཆེན་པོ་དང༌། མཚོ་བྲན་རྣམས་ཀླུའི་གནས་སོ། ། རི་རབ་ཀྱི་བང་རིམ་དང་ནམ་མཁའ་ལ་གཡས་སྐོར་དུ་འཁོར་བའི་རླུང་གི་དཀྱིལ་འཁོར་ནི། རྒྱལ་ཆེན་རིགས་བཞི་པ་རྣམས་ཀྱི་གནས་སོ། ། རི་རབ་ཀྱི་སྟེང་ན་སུམ་ཅུ་རྩ་གསུམ་པའི་གནས་སོ། ། དེའི་སྟེང་དུ་རིམ་པ་བཞིན་རླུང་གི་དཀྱིལ་འཁོར་ཤིན་ཏུ་བརྟན་པ་ལ་རིན་པོ་ཆེའི་རང་བཞིན་གྱི་གཞི་ཆགས་པ་རིམ་པ་བཞི་ནི་འདོད་པའི་ལྷ་གོང་མ་རྣམས་ཀྱི་གནས་སོ། ། དེ་དག་གི་སྟེང་དུ་དེ་ལྟར་རིམ་པ་གསུམ་ཆགས་པ་ནི་གཟུགས་ཁམས་བསམ་གཏན་དང་པོའི་གནས་ཏེ།
དེ་ལྟ་བུའི་འཇིག་རྟེན་སྟོང་ལ་སྟོང་སྤྱི་ཕུད་ཅེས་བརྗོད་དོ། ། དེ་ལྟ་བུ་སྟོང་ལ་སྟོང་གཉིས་པ་བར་མ་ཞེས་བརྗོད་དོ། ། དེ་ལྟ་བུ་སྟོང་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཞེས་བརྗོད་དེ། འཇིག་རྟེན་གྱི་ཁམས་འདི་ནི་མི་མཇེད་དོ། ། དེ་ནི་མཉམ་དུ་ཆགས་ཤིང་འཇིག་པ་ཡིན་ནོ། ། བསམ་གཏན་དང་པོའི་སྟེང་དུ་རིམ་པ་གསུམ་ཆགས་པ་ནི་བསམ་གཏན་གཉིས་པའི་གནས་སོ། ། དེའི་སྟེང་དུ་རིམ་པ་གསུམ་ཆགས་པ་ནི་བསམ་གཏན་གསུམ་པའི་གནས་སོ། ། དེ་དག་ནི་སྣོད་ཀྱི་འཇིག་རྟེན་ཆགས་པ་དང༌། འཇིག་པ་དང་བཅས་པའོ། ། དེའི་སྟེང་དུ་བསམ་གཏན་བཞི་པ་རྣམས་གནས་ཏེ་སྣོད་ཀྱི་འཇིག་རྟེན་ལོགས་སུ་ཆགས་པ་དང༌།
འཇིག་པ་ནི་མེད་ལ་སོ་སོའི་གཞལ་མེད་ཁང་ལུས་དང་ལྷན་ཅིག་བྱུང་བ་དང༌། གནས་པ་དང༌། འཇིག་པར་འགྱུར་ཞིང་གཞན་སྤྱོད་ཡུལ་གྱི་གནས་ནི་ནམ་མཁའ་ཉིད་དོ། ། གཟུགས་མེད་པའི་ཁམས་ནི་ལུས་མེད་པའི་ཕྱིར་གཞན་དུ་གྱུར་པའི་གནས་མེད་ལ། སྔ་མའི་སྲོག་གང་དུ་འགགས་པའི་ཕྱོགས་དེ་ཉིད་དུ། ཏིང་ངེ་འཛིན་གྱི་སེམས་ཐོབ་ནས་མི་གཡོ་བར་གནས་པ་ཉིད་དོ། ། དེ་ལྟ་བུའི་འཇིག་རྟེན་གྱི་ཁམས་ཕྱོགས་བཅུ་མཐའ་ཡས་པར་གནས་པ་སྟེ། འོན་ཀྱང་ཆེ་ཆུང་གི་ཚད་དང༌། རྣམ་པ་དང༌། གནས་པའི་དུས་གཅིག་ཏུ་མ་ངེས་ཤིང༌།
འཇིག་རྟེན་གྱི་ཁམས་ལ་ལ་རི་རབ་གླིང་བཞི་དང་བཅས་པ་དང༌། ལ་ལ་རི་རབ་གླིང་བཞི་མེད་པ་དང༌། ལ་ལ་ཉི་མ་དང་ཟླ་བའི་འོད་ལ་བརྟེན་པ་དང༌། ལ་ལ་རིན་པོ་ཆེའི་འོད་ལ་བརྟེན་པ་དང༌། ལ་ལ་དེ་བཞིན་གཤེགས་པའི་འོད་ལ་བརྟེན་པ་སྟེ། སྣ་ཚོགས་པའི་ཚུལ་གྱིས་གནས་སོ། ། དེ་དག་ནི་སྣོད་ཀྱི་འཇིག་རྟེན་ནོ། ། དེ་ལྟར་སྣོད་ཀྱི་འཇིག་རྟེན་ཆགས་པའི་རྗེས་ལ་ཁམས་གོང་མའི་ལྷ་དེར་གནས་པའི་ལས་ཟད་ནས་འདོད་པའི་ཁམས་སུ་སྐྱེ་བ་རྣམས་རིམ་པ་བཞིན་བབས་ནས། རིམ་གྱིས་བསམ་གཏན་གྱི་སེམས་འགགས་ནས་འདོད་པའི་ཁམས་ཀྱིས་འདོད་ཆགས་ཀྱི་ལས་སད་པའི་དབང་གིས་ཕོ་དང་མོར་གྱུར་པ་རྣམས་ནི། འདོད་ཁམས་ཀྱི་ལྷ་དང༌།
ལྷ་མ་ཡིན་དང༌། མི་རྣམས་སུ་འགྱུར་ཞིང༌། དེ་ནས་འཇིག་རྟེན་གྱི་ཁམས་གཞན་དུ་གནས་པའི་སེམས་ཅན་འདིར་སྐྱེ་བའི་ལས་བསགས་པ་རྣམས་དེ་དག་ཏུ་ཚེའི་དུས་བྱས་ནས་འདིར་གནས་པའི་ལྷ་དང༌། ལྷ་མ་ཡིན་དང༌། མི་རྣམས་ཀྱི་བུ་དང༌། གཞན་ཡང་དུད་འགྲོ་དང༌། ཡི་དྭགས་དང༌། མནར་མེད་པའི་སེམས་ཅན་དམྱལ་བའི་བར་དུ་སྐྱེ་བར་འགྱུར་ལ། དེ་དག་གི་(Dསྐྱེ་བའི་གནས་ནི་བཞི་)སྟེ། (Eབརྫུས་ཏེ་སྐྱེ་བ་དང༌།
དྲོད་གཤེར་ལས་སྐྱེ་བ་དང༌། སྒོ་ང་ལས་སྐྱེས་བ་དང༌། མངལ་ནས་སྐྱེ་བའོ)། ། ཞེ་སྡང་ཤས་ཆེ་བའི་མི་དགེ་བའི་དབང་གིས་དམྱལ་བར་འགྱུར་ཏེ། ས་ཆེན་པོའི་འོག་ན་གནས་པའི་ཚ་བའི་སེམས་ཅན་དམྱལ་བ་རྣམས་དང༌། གྲང་བའི་སེམས་ཅན་དམྱལ་བ་རྣམས་དང༌། སའི་སྟེང་སྣ་ཚོགས་སུ་གནས་པ་ཉི་ཚེ་བ་དང༌། ཉེ་འཁོར་བ་ཚ་བ་དང༌། གྲང་བ་དང༌། དམྱལ་ཞིང་གཏུབ་པའི་སྡུག་བསྔལ་མཐའ་ཡས་པ་དང་ལྡན་པའོ། །
འདོད་ཆགས་ཤས་ཆེ་བའི་མི་དགེ་བས་ཡི་དྭགས་སུ་འགྱུར་ཏེ། ས་འོག་དང༌། ས་སྟེང་དང༌། ནམ་མཁའ་ལ་རྒྱུ་བའི་ཕྱིའི་སྒྲིབ་པ་ཅན་དང་ནང་གི་སྒྲིབ་པ་ཅན་གྱིས་བསྡུས་པ་བཀྲེས་པ་དང༌། སྐོམ་པ་ལ་སོགས་པའི་སྡུག་བསྔལ་དུ་མ་དང་ལྡན་པའོ། ། གཏི་མུག་ཤས་ཆེ་བའི་མི་དགེ་བས་དུད་འགྲོར་འགྱུར་ཏེ། རྒྱ་མཚོ་ཆེན་པོ་དང༌། ཁ་འཐོར་བར་གནས་པ་བླུན་ཞིང་རྨོངས་ལ་འཇིགས་སྐྲག་དང་བཅས་པས་གཞན་གྱི་དབང་དུ་གྱུར་པའོ། ། ཀླུའི་རིགས་མཆོག་ཏུ་གྱུར་པ་ཕལ་ཆེར་འབྱོར་པ་དང་ལྡན་ཡང༌། དུད་འགྲོའི་ཁོངས་སུ་གཏོགས་པས་བླུན་ཞིང་ནམ་མཁའ་ལྡིང་གི་འཇིགས་པ་དང་བཅས་པའོ། །
དེ་དག་ནི་ངན་སོང་གསུམ་མོ། ། གཏི་མུག་དང་འདྲེས་པའི་དགེ་བས་མིར་སྐྱེ་སྟེ། གླིང་གི་དབྱེ་བ་བཅུ་གཉིས་སོ། ། ཤིན་ཏུ་ཕྲ་བའི་གླིང་རྣམས་ན་གནས་པའང༌། གང་དུ་ཉེ་བའི་གླིང་བཅུ་གཉིས་པའི་ཕྱོགས་སུ་འདུ་བ་ཉིད་དོ། ། མི་དེ་དག་འཇིག་རྟེན་ཆོས་བརྒྱད་ཀྱི་རྣམ་པར་རྟོག་པ་ཤས་ཆེ་ཞིང༌། ཡིད་ཀྱི་སྟོབས་ཆེ་ལ་ཧ་ཅང་བདེ་བ་དང༌། སྡུག་བསྔལ་བའི་དབང་དུ་མ་གྱུར་པས་ཡིད་ལས་སུ་རུང་བའི་ཕྱིར། སངས་རྒྱས་བཅོམ་ལྡན་འདས་རྣམས་ཀྱང་མིའི་རིགས་ལས་འབྱུང་ངོ༌། ། ཞེ་སྡང་དང་ཕྲག་དོག་འདྲེས་པའི་དགེ་བས་ལྷ་མ་ཡིན་དུ་སྐྱེ་སྟེ།
ལྷའི་འབྱོར་པ་ཕུན་སུམ་ཚོགས་པ་དང་མཚུངས་ཀྱང༌། ཅུང་ཟད་སྐལ་བ་དམན་པས་ལྷ་མ་ཡིན་ཞེས་བརྗོད་ལ། ལྷའི་འབྱོར་པ་ལ་ཞེ་སྡང་བའི་ཕྱིར་འཐབ་པ་དང༌། རྩོད་པ་དུས་འདའ་བའོ། ། འདོད་ཆགས་དང་འདྲེས་པའི་དགེ་བས་འདོད་པའི་ལྷ་རྣམས་སུ་འགྱུར་ཏེ། ཉི་ཟླ་ལ་སོགས་པ་ནམ་མཁའ་ལ་འགྲོ་བ་དང༌། རི་རབ་ཀྱི་བང་རིམ་ལ་བརྟེན་པ་རྣམས་ནི་རྒྱལ་ཆེན་རིགས་བཞི་ཞེས་བརྗོད་དོ། ། རི་རབ་ཀྱི་སྟེང་ན་གནས་པ་རྣམས་ནི་སུམ་ཅུ་རྩ་གསུམ་པའི་ལྷའོ། ། དེ་དག་ནི་ལྷ་མ་ཡིན་གྱི་འཇིགས་པ་དང་བཅས་པའོ། ། དེའི་སྟེང་ན་གནས་པ་ནི་འཐབ་བྲལ་ལོ། །
དེའི་སྟེང་ན་གནས་པ་ནི་དགའ་ལྡན་པ་སྟེ། མགོན་པོ་བྱམས་པ་ལ་སོགས་པས་ཆོས་སྟོན་པའི་བདེ་བ་ལ་སྤྱོད་དོ། ། དེའི་སྟེང་ན་གནས་པ་ནི་འཕྲུལ་དགའ་བའོ། ། དེའི་སྟེང་ན་གནས་པ་ནི་གཞན་འཕྲུལ་དབང་བྱེད་པ་སྟེ། འདོད་པའི་ལྷ་རིགས་དྲུག་གོ ། དེ་དག་ནི་འདོད་པའི་བདེ་བ་ལ་ཡིད་ཆགས་པའི་ཕྱིར་འདོད་པའི་ཁམས་ཞེས་བརྗོད་དོ། ། མི་གཡོ་བའི་ལས་ཀྱིས་ཁམས་གོང་མའི་ལྷ་རྣམས་སུ་སྐྱེ་སྟེ། གཞན་འཕྲུལ་དབང་བྱེད་ཀྱི་སྟེང་ན་རིམ་པ་བཞིན། ཚངས་རིས་དང༌། ཚངས་པའི་མདུན་ན་འདོན་དང༌།
ཚངས་ཆེན་པ་གསུམ་སྟེ། བསམ་གཏན་དང་པོའོ། ། དེ་དག་བསམ་གཏན་གྱི་དངོས་གཞི་ནི་རྟོག་པ་དང་བཅས་ཤིང་དཔྱོད་པ་དང་བཅས་པ་དབེན་པ་ལས་སྐྱེས་པའི་དགའ་བ་དང་བདེ་བ་ཁྱད་པར་ཅན་ནོ། ། དངོས་གཞི་ཁྱད་པར་ཅན་ནི། རྟོག་པ་མེད་ལ་དཔྱོད་པ་ཙམ་གྱི་ཏིང་ངེ་འཛིན་དང་ལྡན་པའོ། ། དེའི་སྟེང་དུ་རིམ་པ་གསུམ་ལ་འོད་ཆུང་དང༌། ཚད་མེད་འོད་དང༌། འོད་གསལ་གྱི་ལྷ་རྣམས་གནས་ཏེ། བསམ་གཏན་གཉིས་པའོ། ། དེ་དག་ནི་དགའ་བ་དང་བཅས་ཤིང༌།
བདེ་བ་དང་བཅས་པའི་ཏིང་ངེ་འཛིན་དང་བཅས་པའོ། དེའི་སྟེང་དུ་རིམ་པ་གསུམ་ལ་དགེ་ཆུང་དང༌། ཚད་མེད་དགེ་དང༌། དགེ་རྒྱས་ཀྱི་ལྷ་རྣམས་གནས་ཏེ། དགའ་བ་མེད་ལ་བདེ་བ་དང་བཅས་པའི་ཏིང་ངེ་འཛིན་ཏོ། ། བསམ་གཏན་གསུམ་པའོ། ། དེ་ནས་སྤྲིན་མེད་དང༌། བསོད་ནམས་སྐྱེས་དང༌། འབྲས་བུ་ཆེ་བའི་ལྷ་རྣམས་གནས་སོ། ། དེ་ནས་མི་ཆེ་བ་དང༌།
མི་གདུང་བ་དང༌། གྱ་ནོམ་སྣང་བ་དང༌། ཤིན་ཏུ་མཐོང་བ་དང༌། འོག་མིན་གྱི་ལྷ་རྣམས་གནས་ཏེ་ལྔ་པོ་དེ་དག་ནི་གནས་གཙང་མའི་རིས་ཀྱི་ལྷའོ། ། དེ་ལྟར་བརྒྱད་ནི་བསམ་གཏན་བཞི་པས་བསྡུས་པ་སྟེ། དགའ་བ་དང༌། བདེ་བའི་རྣམ་པར་རྟོག་པ་མེད་པ་བཏང་སྙོམས་ཡོངས་སུ་དག་པའི་ཏིང་ངེ་འཛིན་དང་ལྡན་པའོ། ། དེ་དག་ནི་འོད་ཀྱི་རང་བཞིན་གྱི་གཟུགས་ཤིན་ཏུ་བཟང་བ་དང་ལྡན་པའི་ཕྱིར་གཟུགས་ཀྱི་ཁམས་ཞེས་བརྗོད་དོ། ། ནམ་མཁའ་མཐའ་ཡས་སྐྱེ་མཆེད་དང༌། རྣམ་ཤེས་མཐའ་ཡས་སྐྱེ་མཆེད་དང༌།
ཅི་ཡང་མེད་པའི་སྐྱེ་མཆེད་དང༌། ཡོད་མིན་མེད་མིན་གྱི་སྐྱེ་མཆེད་རྣམས་ནི་ལམ་གྱི་གནས་སྐབས་སུ་ཏིང་ངེ་འཛིན་གྱི་ཚུལ་ལྟར་བསྒོམས་པས། འབྲས་བུའི་ཚེ་དེ་ལ་བརྟེན་པའི་ཡིད་ཉེ་བར་ཞི་བ་ཐོབ་པ་རྣམས་ལ་དེ་སྐད་ཅེས་བྱའོ། ། སེམས་ཀྱི་རྟེན་གཟུགས་མེད་པའི་ཕྱིར། གཟུགས་མེད་པའི་ཁམས་ཞེས་བརྗོད་དོ། ། དེ་ལྟར་སྣོད་དང་བཅུད་ཀྱི་འཇིག་རྟེན་དེ་དག་རྟེན་ཅིང་འབྲེལ་བར་འབྱུང་བའི་དབང་གིས་འབྱུང་བ་ཡིན་ཏེ། བེམས་པོ་རྣམས་ནི་རང་རང་གི་ཉེ་བར་ལེན་པའི་རྒྱུ་སྔ་མས་ཕྱི་མའི་འབྲས་བུའི་ངོ་བོ་བསྐྱེད་ལ། སྔ་མའི་ལྷན་ཅིག་བྱེད་པའི་རྐྱེན་རྣམས་ཀྱིས་འབྲས་བུའི་ཁྱད་པར་རྣམས་འཕེལ་བར་བྱེད་པ་ནི་ཕྱིའི་རྟེན་ཅིང་འབྲེལ་པར་འབྱུང་བ་ཞེས་གསུངས་སོ། ། སེམས་ཅན་རྣམས་འབྱུང་བའི་ཚུལ་ནི། སེམས་ཐོག་མ་མེད་པའི་ཕྱིར་བག་ཆགས་ཀྱི་སྒྲིབ་པའང་ཐོག་མ་མེད་ལ།
དེའི་དབང་གིས་ཡུལ་ཡང་དག་པ་ཇི་ལྟ་བ་བཞིན་མ་ཤེས་པ་ནི་མ་རིག་པ་སྟེ། དེའི་དབང་གིས་ཡུལ་ལ་རྟག་པ་དང་གཅིག་པུ་དང༌། བདེན་པར་བཟུང་ནས་ཡིད་དུ་འོང་བ་ལ་ཆགས་པ་དང༌། ཡིད་དུ་མི་འོང་བ་ལ་སྡང་བ་ལ་སོགས་པ་ཉོན་མོངས་པ་རྣམས་འབྱུང་ངོ༌། ། དེས་ཀུན་ནས་བསླངས་ནས་ལུས་དང་ངག་དང༌། ཡིད་ཀྱི་ལས་མངོན་པར་འདུ་བྱེད་པ་ནི་འདུ་བྱེད་དེ། དེ་གཉིས་ནི་སྔོན་གྱི་མཐའོ། ། མངལ་ལ་སོགས་པའི་མཚམས་སྦྱོར་བར་བྱེད་པའི་རིགས་ནི་རྣམ་པར་ཤེས་པའོ། ། ཕུང་པོ་ལྔ་གྲུབ་པ་ནི་མིང་དང་གཟུགས་སོ། ། མིག་ལ་སོགས་པ་ནང་གི་སྐྱེ་མཆེད་རྣམས་གྲུབ་པ་ནི་སྐྱེ་མཆེད་དྲུག་གོ །
ནང་གི་སྐྱེ་མཆེད་དེ་དག་ཉིད་ཕྱིའི་ཡུལ་དང་ཕྲད་པ་ནི་རེག་པའོ། ། བདེ་བ་དང༌། སྡུག་བསྔལ་ཉམས་སུ་མྱོང་བ་ནི་ཚོར་བའོ། ། ཡུལ་ཡིད་དུ་འོང་བ་ལ་ཆགས་པ་ནི་སྲེད་པའོ། ། དེ་ཐོབ་པར་འདོད་པའི་ཕྱིར་ཡོངས་སུ་ཚོལ་བ་ནི་ལེན་པའོ། ། དེའི་དབང་གིས་འབྲས་བུ་འགྲུབ་པར་འགྱུར་བ་ནི་སྲིད་པ་སྟེ། བརྒྱད་པོ་དེ་ནི་ད་ལྟར་བའོ། ། ཚེ་འདིའི་རྒས་པ་དང༌། འཆི་བའང་དེ་དག་ཏུ་བསྡུའོ། ། སྐྱེ་བ་ནི་ཕྱི་མར་ཉིང་མཚམས་སྦྱར་བའོ། །
སྦྱར་ནས་ཕྱི་མའི་གནས་སྐབས་ཡོངས་སུ་སྨིན་པ་དང༌། ཞིག་པ་ནི་རྒ་ཤི་སྟེ། དེ་གཉིས་ནི་ཕྱི་མའི་མཐའོ། ། དེ་ལྟར་ན་ཚེ་གསུམ་གྱིས་ཡན་ལག་བཅུ་གཉིས་རྫོགས་སོ། ། དེ་ཉིད་རྒྱུ་འབྲས་ཚར་གཉིས་ཀྱིས་བསྡུས་ཏེ་མ་རིག་པ་དང༌། འདུ་བྱེད་ནི་ད་ལྟར་གྱི་རྒྱུའོ། ། རྣམ་པར་ཤེས་པ་ནས་ཚོར་བའི་བར་ལྔ་ནི་འབྲས་བུ་ད་ལྟར་བའོ། ། སྲེད་པ་དང༌། ལེན་པ་དང༌། སྲིད་པ་ནི་ཕྱི་མའི་མཐའི་རྒྱུའོ། །
སྐྱེ་བ་དང༌། རྒ་ཤི་ནི་འབྲས་བུ་ཕྱི་མའི་མཐའ་ཉིད་དོ། ། དེ་ལྟར་ན་སྔ་མའི་འབྲས་བུར་གྱུར་བའི་རྟེན་ཅིང་འབྲེལ་པར་འབྱུང་བ་ཉིད་ཕྱི་མའི་རྒྱུར་འགྱུར་བའི་ཕྱིར་ཐོག་མ་དང་ཐ་མའི་ངེས་པ་མེད་པས། འཁོར་བའི་འཁོར་ལོ་རྒྱུན་མི་འཆད་པ་ཉིད་དོ། ། རྟེན་ཅིང་འབྲེལ་པར་འབྱུང་བ་དེ་དག་ཡོངས་སུ་རྫོགས་པ་ནི་འདོད་པའི་ཁམས་ཀྱི་སེམས་ཅན་ལ་ཡོད། གཟུགས་དང་གཟུགས་མེད་པ་དག་ལ་ཡང་བག་ཆགས་ཀྱི་ཚུལ་གྱིས་ཚང་བ་ཉིད་དོ། ། དེ་ལྟར་གྲུབ་པའི་སྣོད་དང༌། བཅུད་ཀྱི་འཇིག་རྟེན་དེ་དག་ཕུང་པོ་དང༌། ཁམས་དང༌། སྐྱེ་མཆེད་ཀྱིས་བསྡུས་པའོ། །
དེའང་སྤུངས་པའི་ཕྱིར་(Dཕུང་པོ)འོ། ། དེ་ནི་ལྔ་སྟེ་(Eགཟུགས་དང༌། ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པའི་ཕུང་པོ)འོ། ། (Dགཟུགས་ཀྱི་ཕུང་པོ་)ནི་གཟུགས་སུ་རུང་བའོ། ། དེའང་བཅུ་གཅིག་སྟེ། (Eམིག་དང༌། རྣ་བ་དང༌།
སྣ་དང༌། ལྕེ་དང༌། ལུས་དང༌། གཟུགས་དང༌། སྒྲ་དང༌། དྲི་དང༌། རོ་དང༌། རེག་བྱ་དང༌། རྣམ་པར་རིག་བྱེད་མ་ཡིན་པའི་གཟུགས་)སོ། ། དེ་ནི་སྡོམ་པ་ལ་སོགས་པ་ལ་བརྗོད་དོ། །
(Dཚོར་བ་)ནི་མྱོང་བའོ། ། དེའང་རྣམ་པ་གསུམ་སྟེ། (Eབདེ་བ་དང༌། སྡུག་བསྔལ་བ་དང༌། བཏང་སྙོམས་)སོ། ། དེ་དག་ཉིད་ཀྱང་མིག་ལ་སོགས་པ་ལ་བརྟེན་པའི་ཕྱིར་དྲུག་ཏུ་འགྱུར་རོ། ། འདུ་ཤེས་ནི་མཚན་མར་འཛིན་པའོ། ། དེའང་གསུམ། རྒྱ་ཆེ་བ་དང༌། བར་པ་དང༌།
ཆུང་ངུའོ། ། དེ་དག་ཀྱང་མིག་ལ་སོགས་པ་ལ་བརྟེན་ནས་འབྱུང་བའི་ཕྱིར་དྲུག་ཏུ་འགྱུར་རོ། ། འདུ་བྱེད་ནི་ལས་མངོན་པར་འདུ་བྱེད་པའོ། ། དེ་ལ་གཉིས་ཏེ། སེམས་ཀྱི་ཁྱད་པར་སེམས་ལས་བྱུང་བའི་འདུ་བྱེད་དང༌། གཟུགས་དང༌། སེམས་དང༌། སེམས་ལས་བྱུང་བ་དང་མི་ལྡན་པའི་འདུ་བྱེད་དོ། ། (Dརྣམ་པར་ཤེས་པ་)ནི་ཡུལ་རྣམ་པར་རིག་པའོ། ། དེ་ནི་དྲུག་སྟེ་(Eམིག་དང༌།
རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ཀྱི་རྣམ་པར་ཤེས་པ)འོ། ། (Dསྐྱེ་མཆེད་)ནི་རྣམ་པར་ཤེས་པ་སྐྱེ་བའི་སྒོར་གྱུར་པའོ། ། དེ་ནི་བཅུ་གཉིས་ཏེ། (Eམིག་དང༌། རྣ་བ་དང༌། སྣ་དང༌།
ལྕེ་དང༌། ལུས་དང༌། ཡིད་ཀྱི་སྐྱེ་མཆེད་དང༌། གཟུགས་དང༌། སྒྲ་དང༌། དྲི་དང༌། རོ་དང༌། རེག་བྱ་དང༌། ཆོས་ཀྱི་སྐྱེ་མཆེད་)དོ། ། (Dཁམས་)ནི་རིགས་ཀྱི་དོན་ནོ། །
དེ་ནི་བཅོ་བརྒྱད་དེ། (Eརྟེན་མིག་ལ་སོགས་པ་དྲུག་དང༌། དམིགས་པ་གཟུགས་ལ་སོགས་པ་དྲུག་དང༌། བརྟེན་པ་མིག་གི་རྣམ་པར་ཤེས་པ་ལ་སོགས་པ་དྲུག་)གོ ། ཆོས་ཀྱི་སྐྱེ་མཆེད་དང༌། ཆོས་ཀྱི་ཁམས་ཀྱི་རྫས་ནི་རྣམ་པ་བདུན་ཏེ། ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་རིག་བྱེད་མ་ཡིན་པའི་གཟུགས་དང༌།
འདུས་མ་བྱས་གསུམ་མོ། ། འདུས་མ་བྱས་གསུམ་ལས་མ་གཏོགས་པ་ཐམས་ཅད་ནི་འདུས་བྱས་སོ། ། འདུས་མ་བྱས་ནི་རྒྱུ་དང་རྐྱེན་གྱིས་མ་བསྐྱེད་པའོ། ། དེ་ནི་གསུམ་སྟེ། ནམ་མཁའ་དང༌། སོ་སོར་བརྟགས་པས་འགོག་པ་ཤེས་རབ་ཀྱིས་ཐོབ་པར་བྱ་བ་དང༌། སོ་སོར་བརྟགས་མིན་གྱི་འགོག་པ་རྐྱེན་མ་ཚང་བས་འབྲས་བུ་གཏན་དུ་མི་སྐྱེད་པའོ། ། འཇིག་རྟེན་གྱི་ཁམས་གཅིག་གི་རྣམ་པར་གཞག་པ་དེས། འཇིག་རྟེན་གྱི་ཁམས་གཞན་གྱི་ཚུལ་ཡང་ཤེས་པར་བྱ་སྟེ། མི་འདྲ་བའི་ཁྱད་པར་ནི་གོང་དུ་བཤད་ཟིན་ཏོ། །
དེ་ལྟར་ཆགས་པའི་འཇིག་རྟེན་འདི་ནི་ཚེ་དཔག་ཏུ་མེད་པ་ནས་ཚེ་ལོ་བཅུ་པ་ལ་ཐུག་པར་འགྲིབ་པའི་བར་ནི་ཡར་གྱི་དུས་རིང་མོ་ཡིན་ལ། དེ་ནས་བརྒྱད་ཁྲི་པ་ལ་ཐུག་པར་འཕེལ་ནས། ཡང་བཅུ་པའི་བར་དུ་འགྲིབ་པ་ནི་བར་གྱི་ཁུག་པ་སྟེ། དེ་ལྟ་བུའི་བཅོ་བརྒྱད་དང༌། ཡང་འཕེལ་ནས་དཔག་ཏུ་མེད་པར་གྱུར་པ་མར་གྱི་དུས་རིང་མོ་སྟེ། བསྐལ་པ་ཉི་ཤུར་གནས་སོ། ། དེ་ནས་སེམས་ཅན་རྣམས་ཚེའི་དུས་བྱས་ནས་འཇིག་རྟེན་གྱི་ཁམས་གཞན་དུ་སྐྱེས་ནས་འཇིག་རྟེན་འདི་སྟོངས་པ་དང༌། སྣོད་ཀྱི་འཇིག་རྟེན་འཇིག་པར་འགྱུར་རོ། ། འཇིག་པར་བྱེད་པའི་རྐྱེན་ནི་རྣམ་པ་གསུམ་སྟེ། ཉི་མ་བདུན་ཤར་ནས།
མེས་བསམ་གཏན་དང་པོ་མན་ཆད་འཇིག་གོ ། སྤྲིན་ལས་ཆར་གྱི་རྒྱུན་འབེབས་པའི་ཆུས་བསམ་གཏན་གཉིས་པ་མན་ཆད་འཇིག་གོ ། རླུང་གིས་བསམ་གཏན་གསུམ་པ་མན་ཆད་འཇིག་གོ ། འཇིག་པའི་ཡུན་ཡང་བསྐལ་པ་ཉི་ཤུའོ། ། བསྐལ་པ་ཉི་ཤུའི་བར་དུ་སྟོངས་སོ། ། ཆགས་པའི་ཡུན་ཡང་བསྐལ་པ་ཉི་ཤུའོ། ། གནས་པའང་བསྐལ་པ་ཉི་ཤུར་གནས་ཏེ། དེ་ལྟར་བརྒྱད་ཅུ་ལ་བསྐལ་པ་ཆེན་པོ་ཞེས་བརྗོད་དོ། ། དེ་ལྟར་ཆགས་པ་དང༌། འཇིག་པའི་འཇིག་རྟེན་དང༌།
སྐྱེ་བ་དང༌། འཆི་བའི་སེམས་ཅན་གྱི་ཁམས་ཚད་མེད་ཅིང་མཐའ་ཡས་པའི་སྡུག་བསྔལ་གྱི་རྒྱ་མཚོ་ཆེན་པོ་ལས་ཐར་བར་བྱེད་པའི་ཐབས་ཀྱི་ཚུལ་ལ། ཚངས་པ་དང༌། དབང་ཕྱུག་ལ་སོགས་པའི་ལྷ་དང༌། སེར་སྐྱ་དང༌། གཟེགས་ཟན་ལ་སོགས་པའི་དྲང་སྲོང་དང༌། མི་ཤ་ཧ་དང༌། ལ་བགིན་དང༌། མ་ཧ་མད་ལ་སོགས་པའི་ལུགས་མང་དུ་ཡོད་ཀྱང༌། དེ་དག་གིས་འཁོར་བ་ལས་གྲོལ་བར་བྱེད་པ་མ་ཡིན་ཏེ།
སྟོན་པ་འདོད་ཆགས་དང༌། ཞེ་སྡང་དང༌། གཏི་མུག་གི་ཀུན་དུ་སྤྱོད་པ་དང་ལྡན་པས་འཁོར་བ་ལས་མ་གྲོལ་བའི་ཕྱིར་དང༌། དེས་བསྟན་པའི་གཞུང་ལུགས་དག་ཀྱང་འགལ་བ་དང༌། འཁྲུལ་པ་དུ་མ་དང་ལྡན་ཞིང༌། འཁོར་བའི་རྩ་བ་ཉོན་མོངས་པའི་གཉེན་པོར་མི་འགྱུར་བའི་ཕྱིར་རོ། ། སངས་རྒྱས་བཅོམ་ལྡན་འདས་ནི་འཁོར་བའི་ཉེས་པ་ཐམས་ཅད་དང་བྲལ་ཞིང༌། ཐམས་ཅད་མཁྱེན་པའི་ཡེ་ཤེས་བརྙེས་པ་ཡིན་ཏེ། བདག་བདེ་བ་ལ་མ་ཆགས་ཤིང༌། སེམས་ཅན་ཐམས་ཅད་ལ་ཕན་པའི་ཕྱིར་ཉེ་བར་ཞུགས་པ་དང༌།
སྐུ་གསུང་ཐུགས་ཀྱི་མཛད་པ་ལ་སྨད་དུ་མེད་པའི་ཕྱིར་དང༌། དེའི་གསུང་རབ་ཀྱི་ཚིག་དང་དོན་ལ་འགལ་བ་དང༌། འཁྲུལ་པའི་ཉེས་པ་ཅུང་ཟད་ཀྱང་མེད་པའི་ཕྱིར་རོ། ། ཆོས་ཀྱི་ཚུལ་དེའང་རྣམ་པ་གཉིས་ཏེ། ཐེག་པ་ཆུང་ངུ་དང༌། ཐེག་པ་ཆེན་པོའོ། ། ཐེག་པ་ཆུང་ངུའི་ཚུལ་ནི་བདག་ཉིད་འཁོར་བའི་སྡུག་བསྔལ་ཞི་བར་འདོད་པའི་རིགས་ཅན་གྱི་དོན་དུ། གཞི་སོ་སོར་ཐར་པའི་སྡོམ་པས་སེམས་ཅན་ལ་གནོད་པ་གཞི་དང་བཅས་པ་ལས་ལྡོག་པ་ལ་བརྟེན་ནས་བདེན་པ་བཞི་དང༌། རྟེན་ཅིང་འབྲེལ་པར་འབྱུང་བ་བཅུ་གཉིས་ལམ་དུ་བྱེད་པ་སྟེ། དེའང་བདེན་པ་བཞི་ནི་སྡུག་བསྔལ་གྱི་བདེན་པ་འཁོར་བའི་འབྲས་བུ་འདུ་བྱེད་དང༌།
འགྱུར་བ། སྡུག་བསྔལ་གྱི་བདག་ཉིད་ཅན། གང་དུ་གནས་པའི་ཡུལ་སྣོད་ཀྱི་འཇིག་རྟེན་དང་བཅས་པ་ཤེས་པར་བྱ་བ་སྟེ། ནད་བཞིན་ནོ། ། ཀུན་འབྱུང་བདེན་པ་ནི་འཁོར་བའི་རྒྱུ་ལས་དང༌། ཉོན་མོངས་པ་སྤང་བར་བྱ་བ་སྟེ། ནད་ཀྱི་རྒྱུ་བཞིན་ནོ། ། འགོག་པའི་བདེན་པ་ནི་སྡུག་བསྔལ་གྱི་རྒྱུ་དང་བཅས་པ་འགགས་པས། ཞི་བར་གནས་པ་མངོན་དུ་བྱ་བ་སྟེ། ནད་མེད་པ་བདེ་བར་གནས་པ་བཞིན་ནོ། །
ལམ་གྱི་བདེན་པ་དེ་མངོན་དུ་བྱེད་པའི་ཐབས་འཇིག་རྟེན་དང༌། འཇིག་རྟེན་ལས་འདས་པའི་ལམ་གྱིས་བསྡུས་པ་རྒྱུད་ལ་བསྟེན་པར་བྱ་བ་སྟེ། སྨན་བཞིན་ནོ། ། འདི་ནི་གཙོ་བོར་ཉན་ཐོས་རྣམས་ཀྱི་ལམ་མོ། ། འཁོར་བའི་རྒྱུ་འབྲས་རྟེན་ཅིང་འབྲེལ་བར་འབྱུང་བ་ནི་གོང་དུ་བཤད་ཟིན་ལ། མྱ་ངན་ལས་འདས་པའི་རྟེན་ཅིང་འབྲེལ་བར་འབྱུང་བ་ནི་ཆོས་རྣམས་ལ་སོ་སོར་བརྟགས་ཤིང༌། མཉམ་པར་བཞག་པས་ཡུལ་ཡང་དག་པ་ཇི་ལྟ་བ་བཞིན་ཤེས་པས་མ་རིག་པ་གྲོགས་ཉོན་མོངས་དང་བཅས་པ་འགག་གོ ། དེ་འགགས་པས་ཉོན་མོངས་པས་ཀུན་ནས་བསླང་བའི་ལས་མངོན་པར་འདུ་མི་བྱེད་པའི་ཕྱིར་འདུ་བྱེད་འགག་གོ ། དེ་འགགས་པས་རྣམ་པར་ཤེས་པ་ཉིང་མཚམས་མི་སྦྱོར་བའི་ཕྱིར་རྣམ་པར་ཤེས་པ་འགག་གོ ། དེ་འགགས་པས་ལུས་མི་ལེན་པའི་ཕྱིར་མིང་དང་གཟུགས་འགག་གོ །
གཞི་མ་གྲུབ་པས་ཁྱད་པར་གྱི་ཆོས་མི་འགྲུབ་པའི་ཕྱིར་སྐྱེ་མཆེད་དྲུག་འགག་གོ ། དེ་འགགས་པས་ཕྱིའི་ཡུལ་དང་ཕྲད་པ་མེད་པའི་ཕྱིར་རེག་པ་འགག་གོ ། དེ་འགགས་པས་ཡུལ་ཉམས་སུ་མྱོང་བ་མེད་པའི་ཕྱིར་ཚོར་བ་འགག་གོ ། དེ་འགགས་པས་ཡུལ་ལ་ཆགས་པ་མི་འབྱུང་བའི་ཕྱིར་སྲེད་པ་འགག་གོ ། དེ་འགགས་པས་འདོད་པའི་དོན་ཡོངས་སུ་མི་ཚོལ་བའི་ཕྱིར་ལེན་པ་འགག་གོ ། དེ་འགགས་པས་རྒྱུའི་ནུས་པ་མི་འབྱུང་བའི་ཕྱིར་སྲིད་པ་འགག་གོ ། དེ་འགགས་པས་འབྲས་བུའི་ཆོས་མངོན་པར་མི་འགྲུབ་པའི་ཕྱིར་སྐྱེ་བ་འགག་གོ ། དེ་འགགས་པས་སྲིད་པའི་འབྲས་བུ་ཡོངས་སུ་སྨིན་པ་མི་འབྱུང་བས་རྒས་པ་དང༌། སྲིད་པ་ཞིག་པར་འགྱུར་བ་མི་འབྱུང་བའི་ཕྱིར་འཆི་བ་འགག་ཅིང་མྱ་ངན་དང༌། སྨྲེ་སྔགས་དང༌།
ཡིད་མི་བདེ་བ་ལ་སོགས་པ། སྲིད་པའི་སྡུག་བསྔལ་ཐམས་ཅད་མི་འབྱུང་བའི་ཕྱིར་མྱ་ངན་ལས་འདས་པ་ཞེས་བརྗོད་དེ། འདི་ནི་གཙོ་བོར་འཕགས་པ། རང་སངས་རྒྱས་ཀྱི་ལམ་མོ། ། དེ་ལྟར་ཉན་ཐོས་དང༌། རང་སངས་རྒྱས་ཀྱི་ལམ་དེ་དག་བསྒོམ་པ་ལས། འཕགས་པའི་སེམས་དང་པོ་ཐོབ་པ་ནི་རྒྱུན་དུ་ཞུགས་པ་སྟེ། ཇི་ལྟར་འགོར་ཡང་སྲིད་པ་ལན་བདུན་ན་དགྲ་བཅོམ་པའི་འབྲས་བུ་མངོན་དུ་བྱེད་དོ། ། འདོད་པའི་ཁམས་སུ་ལན་ཅིག་སྐྱེས་ནས་སླར་ཡང་དགྲ་བཅོམ་པའི་འབྲས་བུ་ཐོབ་པ་ནི་ལན་ཅིག་ཕྱིར་འོང་བའོ། ། ཁམས་གོང་མ་དེ་ཉིད་དུ་དགྲ་བཅོམ་པའི་འབྲས་བུ་ཐོབ་པ་ནི་ཕྱིར་མི་འོང་བའོ། །
ལུས་དེ་ཉིད་ཀྱི་ལམ་ལྔ་མཐར་ཕྱིན་པར་བྱས་ནས་ཡང་སྲིད་མི་ལེན་པ་ནི་དགྲ་བཅོམ་པ་སྟེ། དེ་དག་རེ་རེ་ལའང་ཞུགས་པ་དང༌། འབྲས་བུ་ལ་གནས་པ་གཉིས་གཉིས་ཡོད་པས། འཕགས་པའི་གང་ཟག་བརྒྱད་དུ་འགྱུར་རོ། ། (Dདགྲ་བཅོམ་པ་)དེ་ཡང་གསུམ་སྟེ། (Eཉན་ཐོས་དགྲ་བཅོམ་པ་དང༌། རང་སངས་རྒྱས་དགྲ་བཅོམ་པ་དང༌། སངས་རྒྱས་དགྲ་བཅོམ་པ)འོ། ། གསུམ་ཀའི་ཡང་ཉེར་ལེན་གྱི་ཕུང་པོ་མ་སྤངས་པའི་བར་དུ་ནི་ཕུང་པོ་ལྷག་མ་དང་བཅས་པའི་མྱ་ངན་ལས་འདས་པ་ཡིན་ལ། ཉེ་བར་ལེན་པའི་ཕུང་པོ་དང་བྲལ་ནས་སེམས་ཉེ་བར་ཞི་བ་ནི་ཕུང་པོ་ལྷག་མ་མེད་པའི་མྱ་ངན་ལས་འདས་པ་སྟེ།
དེ་ཉིད་མཐར་ཐུག་པའི་འབྲས་བུར་འདོད་དེ། དེ་དག་ནི་ཐེག་པ་ཆུང་ངུའི་ཚུལ་བརྗོད་པའོ། ། ཐེག་པ་ཆེན་པོའི་ཚུལ་ནི་རྒྱུ་དང་ལམ་དང༌། འབྲས་བུ་གསུམ་མོ། ། རྒྱུ་ནི་སེམས་ཏེ། སེམས་ཀྱི་རང་བཞིན་རྣམ་པར་དག་པ་ནི་རང་བཞིན་གྱི་རིགས་སོ། ། སྙིང་རྗེ་ཆེན་པོས་སེམས་ཅན་གྱི་དོན་དུ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ནི་རྒྱས་པའི་རིགས་ཞེས་བརྗོད་དོ། ། དེ་ནི་རྒྱུའོ། ། ལམ་གྱི་སྔོན་དུ་འགྲོ་བ་སྐྱབས་སུ་འགྲོ་བ་ནི་རྒྱུ་སྙིང་རྗེ་ཆེན་པོས་ཀུན་ནས་བསླངས་ནས། ཡུལ་སངས་རྒྱས་དང༌།
ཆོས་དང༌། དགེ་འདུན་ལ་དུས་རང་ཉིད་སངས་མ་རྒྱས་ཀྱི་བར་དུ། ཚུལ་སངས་རྒྱས་ལ་སྟོན་པ་དང༌། ཆོས་ལ་ལམ་དང༌། དགེ་འདུན་ལ་གྲོགས་ཀྱི་ཚུལ་དུ་སྐྱབས་སུ་སོང་ནས་དཀོན་མཆོག་གསུམ་གྱི་རྗེས་སུ་འཇུག་པའོ། ། ལམ་གྱི་དངོས་གཞི་ལ་གཉིས་ལས། བསམ་པ་ནི་བྱང་ཆུབ་མཆོག་ཏུ་སེམས་བསྐྱེད་པ་སྟེ། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བདེ་བ་དང་ཕྲད་པར་འདོད་པའི་བྱམས་པ་དང༌། སྡུག་བསྔལ་མཐའ་དག་དང་བྲལ་བར་འདོད་པའི་སྙིང་རྗེ་དང༌། དེ་དག་གི་དོན་དུ་སངས་རྒྱས་ཐོབ་པར་འདོད་པའི་བསམ་པས།
ཀུན་ནས་བསླངས་ནས་བདག་གིས་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་དུ་དམ་བཅའ་བ་ནི། སྨོན་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པའོ། ། སངས་རྒྱས་པའི་ལམ་དང་ཐབས་མཐའ་དག་བསྒྲུབ་པར་དམ་བཅའ་བ་ནི་འཇུག་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པའོ། ། དེ་མཐར་ཕྱིན་པར་བྱ་བའི་ཕྱིར། སེམས་ཅན་ཐམས་ཅད་འཁོར་བ་ཐོག་མ་མེད་པ་ནས་ཕ་དང་མ་དང༌། བུར་གྱུར་པའི་ཕྱིར། དེ་ལ་སྙིང་རྗེ་ཆེན་པོ་བསྐྱེད་པ་དང༌། འཁོར་བ་དང་མྱ་ངན་ལས་འདས་པའི་ཉེས་དམིགས་དྲན་པ་དང༌། སངས་རྒྱས་ཀྱི་ཡོན་ཏན་རྗེས་སུ་དྲན་པ་དང༌། སངས་རྒྱས་དང་བྱང་ཆུབ་སེམས་དཔའི་མདུན་དུ་ཁས་བླངས་པའི་དམ་བཅའ་ཉམས་ཀྱིས་དོགས་པའི་འདུ་ཤེས་ལྔ་ལ་གོམས་པར་བྱའོ། །
གཉིས་པ་སྦྱོར་བ་ལ་ལྟ་བ་དང༌། སྤྱོད་པ་དང༌། བསྒོམ་པ་གསུམ་ལས་ལྟ་བ་ནི་གོང་དུ་བསྟན་པའི་ཕུང་པོ་ཁམས་དང་སྐྱེ་མཆེད་དང༌། ལམ་དང་འབྲས་བུས་བསྡུས་པའི་ཆོས་ཐམས་ཅད་ཀུན་རྫོབ་ཇི་ལྟར་སྣང་བའི་རྨི་ལམ་ལྟ་བུ་དང༌། སྒྱུ་མ་ལྟ་བུ་དང༌། དེ་ཐམས་ཅད་ཀྱི་རང་བཞིན་དོན་དམ་པ་སྤྲོས་པ་དང་བྲལ་བ་ནམ་མཁའ་ལྟ་བུར་ཤེས་ཤིང་གོམས་པར་བྱའོ། ། གཉིས་པ་སྤྱོད་པ་ལ་གཉིས་ལས། རང་གི་དོན་ཡོངས་སུ་རྫོགས་པར་བྱ་བའི་ཕྱིར། ཕ་རོལ་ཏུ་ཕྱིན་པ་དྲུག་ནི་སེམས་ཅན་ཐམས་ཅད་ཀྱི་དོན་བསྒྲུབ་པའི་ཕྱིར། བདོག་པ་ཐམས་ཅད་ཡོངས་སུ་གཏོང་བ་ནི་(Dསྦྱིན་པ)འོ། །
དབྱེ་ན་བཞི་སྟེ་(Eཟང་ཟིང་དང་མི་འཇིགས་པ་དང༌། ཆོས་དང་བྱམས་པའི་སྦྱིན་པ)འོ། ། ལམ་གྱི་མི་མཐུན་ཕྱོགས་ཐམས་ཅད་སྤོང་བ་ནི་(Dཚུལ་ཁྲིམས་)སོ། ། དབྱེ་ན་གསུམ་སྟེ། (Eསྡིག་པ་ལས་ལྡོག་པ་སྡོམ་པའི་ཚུལ་ཁྲིམས། དགེ་བ་ལ་ནན་ཏན་དུ་བྱེད་པ་དགེ་བ་ཆོས་སྡུད་ཀྱི་ཚུལ་ཁྲིམས། དངོས་དང་བརྒྱུད་པས་སེམས་ཅན་གྱི་དོན་ཅི་ནུས་སུ་བསྒྲུབ་པ་སེམས་ཅན་དོན་བྱེད་ཀྱི་ཚུལ་ཁྲིམས་)སོ། ། ལམ་གྱི་མི་མཐུན་པའི་ཕྱོགས་ཀྱིས་ཡིད་མི་ལྡོག་པ་ནི་(Dབཟོད་པ)འོ། ། དབྱེ་ན་གསུམ་སྟེ། (Eསྡུག་བསྔལ་དང་དུ་ལེན་པ་དང༌།
གནོད་པ་ལ་ཇི་མི་མཇེད་པ་དང༌། ཆོས་ལ་ངེས་པར་སེམས་པ)འོ། ། ལམ་བསྒྲུབ་པ་ལ་ནན་ཏན་དུ་བྱེད་པ་ནི་(Dབརྩོན་འགྲུས་)སོ། ། དབྱེ་ན་གཉིས་ཏེ། (Eདགེ་བ་ལ་འདུན་པ་གོ་ཆའི་བརྩོན་འགྲུས་དང༌། འདུན་པ་བཞིན་ལུས་ངག་ཡིད་གསུམ་གྱིས་བསྒྲུབ་པ་སྦྱོར་བའི་བརྩོན་འགྲུས་)སོ། ། སེམས་རྩེ་གཅིག་ཏུ་མཉམ་པར་འཇོག་པ་ནི་(Dབསམ་གཏན་)ནོ། ། དབྱེ་ན་གཉིས་ཏེ། (Dམི་མཐུན་པའི་ཕྱོགས་ཞི་བར་བྱེད་པ་སྤོང་བའི་ཏིང་ངེ་འཛིན་དང༌། ཐོབ་བྱའི་ཡོན་ཏན་མངོན་དུ་བྱེད་པ་བསྒྲུབ་པའི་ཏིང་ངེ་འཛིན་)ཏོ། །
ཡུལ་ཇི་ལྟ་བ་བཞིན་ཤེས་པ་ནི་(Dཤེས་རབ་)བོ། ། དབྱེ་ན་གཉིས་ཏེ། (Eཆོས་ཅན་སོ་སོར་རྒྱུ་དང༌། འབྲས་བུའི་རྟེན་ཅིང་འབྲེལ་བར་འབྱུང་བ་ཤེས་པ་ཀུན་རྫོབ་ཤེས་པ་དང༌། དེ་དག་གི་ཆོས་ཉིད་སྤྲོས་པ་དང་བྲལ་བར་ཤེས་པ་དོན་དམ་ཤེས་པ)འོ། ། གཉིས་པ་སེམས་ཅན་ཡོངས་སུ་སྨིན་པར་བྱེད་པ་(Dབསྡུ་བའི་དངོས་པོ་བཞི་)ནི། (Eསེམས་ཅན་བསྡུ་བ་དང༌། གནས་སྐབས་ཀྱི་བདེ་བ་ལ་དགོད་པའི་ཕྱིར་ཅི་འབྱོར་བའི་ཡོ་བྱད་སྟེར་བ་ནི་ཟང་ཟིང་གིས་བསྡུ་བའོ། ། ཕ་རོལ་ཏུ་ཕྱིན་པ་དྲུག་དང་ལྡན་པའི་ཆོས་སྟོན་པ་ནི་སྙན་པར་སྨྲ་བར་བསྡུ་བའོ། ། ཇི་ལྟར་ཐོས་པའི་དོན་ཉམས་སུ་ལེན་དུ་འཇུག་པ་ནི་དོན་སྤྱོད་པས་བསྡུ་བའོ། །
གདུལ་བྱ་དེ་དག་ཡིད་ཆེས་པར་བྱ་བའི་ཕྱིར། རང་གི་སྤྱོད་པའང་དེ་དག་དང་ཚུལ་མཐུན་པར་འཇུག་པ་ནི་དོན་མཐུན་པས་བསྡུ་བའོ།) ། གསུམ་པ་བསྒོམ་པ་ནི། བྱམས་པ་དང༌། སྙིང་རྗེ་བསྒོམ་པའི་ཡུལ་སེམས་ཅན་དང༌། དད་པ་བསྒོམ་པའི་ཡུལ་བླ་མ་དཀོན་མཆོག་དང༌། ཡི་དམ་གྱི་ལྷ་ལ་སོགས་པ་རྣམས་ནི་དམིགས་པ་དང་བཅས་པ་སྟེ། གང་བསྒོམ་པར་བྱ་བའི་ཡུལ་དེ་སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་དང་འདྲ་བར་ཤེས་ནས། དེ་ལ་སེམས་རྩེ་གཅིག་ཏུ་མཉམ་པར་འཇོག་པའོ། ། ཆོས་ཐམས་ཅད་ཀྱི་རང་བཞིན་སྟོང་པ་ཉིད་བསྒོམ་པ་ནི་དམིགས་པ་མེད་པ་སྟེ།
ཕྱིའི་ཆོས་ཐམས་ཅད་རང་བཞིན་མེད་པ། རང་གི་སེམས་ཀྱང་རང་བཞིན་མེད་པའི་ཕྱིར་སྤྲོས་པ་དང་བྲལ་བའི་ཚུལ་གྱིས་མི་དམིགས་པའི་ངང་ལ་མཉམ་པར་འཇོག་པ་ནི་དམིགས་པ་མེད་པའི་ཏིང་ངེ་འཛིན་ཏེ་ཞི་གནས་སོ། ། ཚུལ་དེ་དག་བསྒོམས་པའི་རྗེས་ལ་བསྒོམ་པའི་ཚུལ་དེ་དག་ཉིད་ལ་སོ་སོར་དཔྱད་པས་བསྒོམ་པ་དང༌། བསྒོམ་བྱ་གང་ཡང་གཅིག་དང་དུ་མ་དང་བྲལ་བའི་ཕྱིར་ཏིང་ངེ་འཛིན་ཉིད་ལའང་དམིགས་པ་དང་ཞེན་པ་མེད་པར་འགྱུར་བ་ནི་ལྷག་མཐོང་ངོ༌། ། ཞི་གནས་དང་ལྷག་མཐོང་ཟུང་དུ་འབྲེལ་བ་ནི་བསྒོམ་པའོ། ། དེ་ལྟར་ལྟ་བ་དང༌། སྤྱོད་པ་དང་བསྒོམ་པའི་ཚུལ་ལ་ནན་ཏན་དུ་བྱས་པས། འཕགས་པའི་སེམས་ཐོབ་པར་འགྱུར་བའི་བསོད་ནམས་དང༌། ཡེ་ཤེས་ཀྱི་ཚོགས་ཕལ་ཆེ་བར་ཚང་བ་ནི་ཚོགས་ཀྱི་ལམ་ཞེས་བརྗོད་དོ། ། དེའི་རྗེས་སུ་ཏིང་ངེ་འཛིན་ཤིན་ཏུ་གོམས་པས་འཇིག་རྟེན་པའི་མངོན་པར་ཤེས་པ་དང༌།
རྫུ་འཕྲུལ་ལ་དབང་འབྱོར་ཞིང༌། འཇིག་རྟེན་ལས་འདས་པའི་ཡེ་ཤེས་ལ་མཚམས་སྦྱོར་བར་བྱེད་པའི་སེམས་ཐོབ་པ་ནི་སྦྱོར་བའི་ལམ་ཞེས་བྱའོ། ། དེའི་མཐར་ཆོས་ཐམས་ཅད་ཀྱི་དེ་བཞིན་ཉིད་སྤྲོས་པ་དང་བྲལ་བར་མཐོང་བ་ནི་མཐོང་བའི་ལམ་ཞེས་བྱའོ། ། མཐོང་བའི་དོན་དེ་ཁོ་ན་ཉིད་བསྒོམས་ཤིང་གོམས་པར་བྱས་པས་འཕགས་པའི་ཡོན་ཏན་གོང་ནས་གོང་དུ་རྒྱས་པར་འགྱུར་བ་ནི་བསྒོམ་པའི་ལམ་ཞེས་བྱའོ། ། དེ་ལ་རྟོགས་པའི་རིམ་པས་ཕྱེ་ན་ས་བཅུར་འགྱུར་ཏེ། མཐོང་བའི་ལམ་གྱི་ཡེ་ཤེས་སྐྱེས་པས་འཕགས་པའི་སེམས་ཐོབ་པ་ལ་དགའ་བར་འགྱུར་བ་ནི་རབ་ཏུ་དགའ་བ་སྟེ། སྐད་ཅིག་མ་གཅིག་ལ་རྫུ་འཕྲུལ་གྱིས་སངས་རྒྱས་ཀྱི་ཞིང་བརྒྱར་འགྲོ་བ་དང༌། འཇིག་རྟེན་གྱི་ཁམས་བརྒྱ་བསྒུལ་བ་དང༌། སངས་རྒྱས་བརྒྱའི་ཞལ་མཐོང་བ་དང༌། དེ་དག་གི་བྱིན་རླབས་མི་འདྲ་བ་བརྒྱ་འཇུག་པ་དང༌།
ཏིང་ངེ་འཛིན་མི་འདྲ་བ་བརྒྱ་ཐོབ་པ་དང༌། དེ་དག་ལ་འཇུག་པ་དང༌། ལུས་མི་འདྲ་བ་བརྒྱས་སེམས་ཅན་མི་འདྲ་བ་བརྒྱ་ལ་ཆོས་མི་འདྲ་བ་བརྒྱ་བསྟན་ནས་སྨིན་པར་བྱེད་པ་དང༌། བསྐལ་བ་བརྒྱར་གནས་པ་དང༌། བསྐལ་པ་བརྒྱའི་སྔོན་དང་ཕྱི་མའི་མཐའ་རིག་པ་སྟེ། ཡོན་ཏན་བརྒྱ་ཕྲག་བཅུ་གསུམ་འཐོབ་བོ། ། དེའི་རྗེས་སུ་སངས་རྒྱས་དགྱེས་པའི་ཚུལ་ཁྲིམས་ཐོབ་པར་འགྱུར་བ་ནི། ས་གཉིས་པ་དྲི་མ་མེད་པ་སྟེ། སྔར་གྱི་ཡོན་ཏན་དེ་དག་སྟོང་དུ་བསྒྲེས་པ་ཐོབ་པར་འགྱུར་རོ། ། དེའི་རྗེས་སུ་ལུང་གི་ཆོས་ཀྱི་སྣང་བ་བྱེད་པར་འགྱུར་བ་ནི།
ས་གསུམ་པ་འོད་བྱེད་པ་སྟེ། སྔར་གྱི་ཡོན་ཏན་དེ་དག་འབུམ་དུ་བསྒྲེས་པ་ཐོབ་པར་འགྱུར་རོ། ། དེའི་རྗེས་སུ་རྟོགས་པ་དམ་པའི་ཆོས་དང་ལྡན་པར་འགྱུར་བ་ནི་ས་བཞི་པ་འོད་འཕྲོ་པ་སྟེ། སྔར་གྱི་ཡོན་ཏན་དེ་དག་བྱེ་བ་བརྒྱར་བསྒྲེས་པ་ཐོབ་པར་འགྱུར་རོ། ། དེའི་རྗེས་སུ་གདུལ་དཀའ་བའི་སེམས་ཅན་གྱི་དོན་བྱེད་པའི་སྟོབས་ཐོབ་པར་འགྱུར་བ་ནི་ས་ལྔ་པ་སྦྱང་དཀའ་བ་སྟེ། སྔར་གྱི་ཡོན་ཏན་དེ་དག་བྱེ་བ་ཕྲག་སྟོང་དུ་བསྒྲེས་པ་ཐོབ་པར་འགྱུར་རོ། ། དེའི་རྗེས་སུ་ཀུན་རྫོབ་དང༌། དོན་དམ་པ་ཡང་དག་པར་ཤེས་པས་འཁོར་བ་དང༌། མྱ་ངན་ལས་འདས་པའི་ཆོས་གཉིས་ཀ་མངོན་དུ་གྱུར་པ་ནི་ས་དྲུག་པ་མངོན་དུ་གྱུར་པ་སྟེ། སྔར་གྱི་ཡོན་ཏན་དེ་དག་བྱེ་བ་ཕྲག་འབུམ་དུ་བསྒྲེས་པ་ཐོབ་པར་འགྱུར་རོ། །
དེའི་རྗེས་སུ་མཚན་མ་དང་བཅས་པའི་སེམས་ཀྱི་གཡེང་བ་ཕལ་ཆེ་བ་ཞི་ཞིང༌། ། བགྲོད་པ་གཅིག་པའི་ལམ་དུ་ཞུགས་པ་ནི་ས་བདུན་པ་རིང་དུ་སོང་བ་སྟེ། སྔར་གྱི་ཡོན་ཏན་དེ་དག་བྱེ་བ་ཁྲག་ཁྲིག་ཕྲག་འབུམ་དུ་བགྲེས་པ་ཐོབ་པར་འགྱུར་རོ། ། དེའི་རྗེས་སུ་མཚན་མའི་རྣམ་པར་གཡེང་བ་མཐའ་དག་དང་བྲལ་བས། ཆོས་ཐམས་ཅད་མཉམ་པ་ཉིད་དུ་རྟོགས་པའི་དོན་ལ་དབང་འབྱོར་བ་ནི་ས་བརྒྱད་པ་མི་གཡོ་བ་སྟེ། སྔར་གྱི་ཡོན་ཏན་དེ་དག་འཇིག་རྟེན་གྱི་ཁམས་འབུམ་གྱི་རྡུལ་ཕྲ་རབ་དང་མཉམ་པ་བསྒྲེས་པ་ཐོབ་པར་འགྱུར་རོ། ། དེའི་རྗེས་སུ་དོན་དང༌། ཆོས་དང༌། ཚིག་དང༌། སྤོབས་པ་སྟེ་སོ་སོ་ཡང་དག་པར་རིག་པ་བཞི་ལ་དབང་འབྱོར་པས།
ཆོས་སྨྲ་བའི་སྐྱེས་བུ་ཆེན་པོར་འགྱུར་བ་ནི་ས་དགུ་པ་ལེགས་པའི་བློ་གྲོས་ཏེ། སྔར་གྱི་ཡོན་ཏན་དེ་དག་འཇིག་རྟེན་གྱི་ཁམས་གྲངས་མེད་པ་འབུམ་ཕྲག་བཅུའི་རྡུལ་ཕྲ་རབ་དང་མཉམ་པ་བསྒྲེས་པ་ཐོབ་པར་འགྱུར་རོ། ། དེའི་རྗེས་སུ་ཏིང་ངེ་འཛིན་དང༌། གཟུངས་ཀྱི་སྒོ་ལ་དབང་འབྱོར་པས། སྤྲུལ་པའི་ལུས་སྟོན་པ་དང༌། ཆོས་ཀྱི་སྒོ་དུ་མ་འཆད་པ་ལ་ཐོགས་པ་མེད་པ་ནི། ས་བཅུ་པ་ཆོས་ཀྱི་སྤྲིན་ཏེ། སྔར་གྱི་ཡོན་ཏན་དེ་དག་འཇིག་རྟེན་གྱི་ཁམས་མཐའ་ཡས་པའི་རྡུལ་དང་མཉམ་པ་བསྒྲེས་པ་ཐོབ་པར་འགྱུར་རོ། ། དེ་དག་ནི་བསྒོམ་པའི་ལམ་མོ། ། དེའི་རྗེས་སུ་རྡོ་རྗེ་ལྟ་བུའི་ཏིང་ངེ་འཛིན་གྱིས་བག་ཆགས་དང་བཅས་པའི་སྒྲིབ་པ་རྩད་ནས་བཅོམ་ནས་འབྲས་བུ་མངོན་དུ་བྱེད་པ་ནི་མཐར་ཕྱིན་པའི་ལམ་སྟེ།
དེ་དག་ནི་ཐེག་པ་ཆེན་པོའི་ལམ་མོ། ། དེ་ལྟར་ཉོན་མོངས་པ་དང༌། ཤེས་བྱའི་སྒྲིབ་པ་བག་ཆགས་དང་བཅས་པ་དག་ནས་ནམ་མཁའ་ལ་སྤྲིན་དེངས་པ་ལྟར། དབྱིངས་དང་ཡེ་ཤེས་རོ་གཅིག་པར་གྱུར་པ་ནི་ཆོས་ཀྱི་སྐུ་ཞེས་བརྗོད་དོ། ། ཐུགས་ཆོས་ཀྱི་དབྱིངས་ལས་མ་གཡོས་བཞིན་དུ། སྔོན་གྱི་བསོད་ནམས་དང་སྨོན་ལམ་གྱི་དབང་གི་འཕགས་པ་ཁོ་ནའི་སྤྱོད་ཡུལ་དུ་གྱུར་པ་འོག་མིན་སྟུག་པོ་བཀོད་པའི་ཞིང་ཁམས་སུ། སྐུ་མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་བརྒྱན་ཞིང༌། གསུང་དབྱངས་ཡན་ལག་དྲུག་ཅུ་དང་ལྡན་པ། ཐུགས་ལ་ཟག་པ་མེད་པའི་ཆོས་ཐམས་ཅད་མེ་ལོང་གི་གཟུགས་བརྙན་ལྟར་སྣང་བ་མེ་ལོང་ལྟ་བུའི་ཡེ་ཤེས་དང༌།
འཁོར་བ་དང༌། མྱ་ངན་ལས་འདས་པ་ལ་ཐུགས་སྙོམས་པ་མཉམ་པ་ཉིད་ཀྱི་ཡེ་ཤེས་དང༌། ཆོས་ཅན་སོ་སོར་མ་འདྲེས་པ་ཡོངས་སུ་རྫོགས་པ་མཁྱེན་པ་སོ་སོར་རྟོག་པའི་ཡེ་ཤེས་དང༌། རྟོག་པ་མེད་བཞིན་དུ་སེམས་ཅན་གྱི་དོན་དུ་བསྒྲུབ་པ་བྱ་བ་གྲུབ་པའི་ཡེ་ཤེས་དང༌། ཆོས་ཀྱི་དབྱིངས་སྤྲོས་པ་དང་བྲལ་བ་ཐུགས་སུ་ཆུད་པ། ཆོས་ཀྱི་དབྱིངས་ཀྱི་ཡེ་ཤེས་ཏེ། ཡེ་ཤེས་ལྔ་དང་ལྡན་པ་ས་བཅུ་པའི་བྱང་ཆུབ་སེམས་དཔའ་ཁོ་ན་ལ་ཐེག་པ་ཆེན་པོའི་ཆོས་སྟོན་པ། རྟག་ཏུ་མྱ་ངན་ལས་མི་འདའ་བར་བཞུགས་པ་ནི་ལོངས་སྤྱོད་རྫོགས་པའི་སྐུའོ། ། ལོངས་སྤྱོད་རྫོགས་པའི་སྐུ་དེའི་མཐུས། སེམས་ཅན་གྱི་ཁམས་མཐའ་ཡས་པའི་ཡིད་ལ་རང་གི་མོས་པ་བཞིན་དུ་སྣང་བས།
སེམས་ཅན་གྱི་དོན་བྱེད་པ་སྤྲུལ་པའི་སྐུའོ། ། དེ་ལྟར་སྐུ་གསུམ་ཡེ་ཤེས་ལྔ་དང་ལྡན་པའི་སངས་རྒྱས་འཁོར་བ་ཇི་སྲིད་དུ་བཞུགས་ནས། སེམས་ཅན་གྱི་དོན་བྱེད་པ་ཐེག་པ་ཆེན་པོའི་འབྲས་བུའོ། ། དེ་ལྟར་ཐེག་པ་ཆུང་ངུ་དང༌། ཆེན་པོའི་ཆོས་ཀྱི་རྣམ་པར་གཞག་པ་ཅུང་ཟད་བརྗོད་པ་འདི་ནི། རྒྱལ་བུ་ཧོ་ཀོའི་དོན་དུ། འཕགས་པས་ཆུ་ཕོ་སྤྲེའུའི་ལོ་ཟླ་བ་ལྔ་པ་ལ་ཤིང་ཀུན་དུ་བསྡེབས་པའི་ཡི་གེ་བ་ནི་ཨ་ཙ་རའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
