འབྲི་ཁུང་པ་ཁུ་དབོན་གསུམ་གྱི་རྣམ་ཐར་དང་དགོངས་གཅིག་གི་སྐོར།
པོད ༩
དགོངས་གཅིག་ཀར་ཊཱིཀ་ལས།དུམ་བུ་ལྔ་པའི་རྣམ་བཤད།
)$
༄༅། །དགོངས་གཅིག་ཀར་ཊཱིཀ་ལས། དུམ་བུ་ལྔ་པའི་རྣམ་བཤད་ བཞུགས་སོ། ། ༄༅། །ན་མོ་བུདྡྷཱ་ཡ། འགྲོ་ཀུན་ཁམས་དབང་མོས་དང་སྐད་མཁྱེན་པས། ། དེ་སླད་སྒྲོལ་བྱེད་ཆོས་སྒོ་བགྲང་ཡས་ཀྱིས། ། ཅིག་ཅར་ཞིང་ཀུན་རྒྱུན་མི་འཆད་སྟོན་པ། ། བཅོམ་ལྡན་མི་བསྐྱོད་རྡོ་རྗེས་འགྲོ་འདི་སྲུངས། ། ཐུབ་པའི་གསུང་གི་གསང་བ་ནི། ། གདུལ་བྱའི་བློ་ལ་འབྱེད་བྱེད་པ། །
ཆོས་ཀྱི་འཁོར་ལོ་བསྐོར་བའི་ཚུལ། ། ཇི་བཞིན་གསལ་བར་བྱེད་པའི་གཏམ། ། བཀའ་སྩལ་གང་ཡིན་འདིར་འགོད་དོ། ། དེ་ལ་ཆོས་ཀྱི་འཁོར་ལོའི་ཚོམས་འདི་ལ་རྩ་ཚིག་སུམ་ཅུ་ལས། ༈ རྡོ་རྗེའི་གསུང༌། སངས་རྒྱས་ཀྱི་ཆོས་ཐམས་ཅད་བབས་ཀྱི་གནས་ལུགས་ཡིན། ཅེས་དག་པར་བཏོན་ན། སངས་རྒྱས་ཀྱིས་བདེན་གཉིས་ཀྱིས་བསྡུས་པའི་ཆོས་ཐམས་ཅད་ཀྱི་དངོས་པོའི་གནས་ཚུལ་ཆོས་ཉིད་ལ་ཇི་ལྟར་བཞུགས་པ་དེ་སྲིད་ལས་གཞན་དུ་སྟོན་མི་སྲིད། ཅེས་བྱ་བར་བཏོན་ན་ཤིན་ཏུ་དག་པར་འགྱུར་རོ། ། དེ་ཡང་ཁ་ཅིག་ན་རེ།
བདེན་པ་གཉིས་པོའི་བདེན་ཚུལ་སོགས་གནས་སྣང་གི་རྟེན་འབྲེལ་བསླུ་བ་མེད་པ་རྣམས་མཐའ་གཅིག་ཏུ་མི་བསླུ་བ་མ་ཡིན་ཏེ། སངས་རྒྱས་དབང་བཅུ་ལ་མངའ་བརྙེས་པ་དེས་རྒྱུ་དགེ་བའི་འབྲས་བུ་ལ་སྡུག་བསྔལ་དང་ཡིད་མི་འོང་བར་བསྒྱུར་བཏུབ་ཅིང༌། རྒྱུ་མི་དགེ་བ་ལས་འབྲས་བུ་བདེ་བ་འབྱུང་བར་མངའ་དབང་བསྒྱུར་བཏུབ་པའི་ཕྱིར། དེས་ན་ཐེག་དམན་གྱི་འདུལ་བར་མི་དགེ་བར་གྲགས་པ་དེ་སྔགས་སུ་དགེ་བར་སྟོན་པ་ཉིད་ཀྱིས་སྔགས་ཀྱི་རྣལ་འབྱོར་པས་མི་དགེ་བ་སྤྱད་ཀྱང༌། འབྲས་བུ་རྫོགས་བྱང་ཐོབ་པ་དེ་དེ་བཞིན་གཤེགས་པའི་བྱིན་རླབས་ཀྱི་མཐུ་ལས་ཡིན་པ་ལྟར་རོ་ཞེས་སྨྲ་བར་བྱེད་དོ། ། འདིར་ཞལ་སྔ་ནས། དེ་ལྟར་བརྗོད་པ་ནི་སྒྲུབ་བྱེད་ཉིད་མ་གྲུབ་ན་བསྒྲུབ་བྱ་གྲུབ་པ་ཤེས་བྱ་ལ་མི་སྲིད་ཅིང༌། མཐུན་དཔེ་ནི། སྲིད་པ་མ་ཡིན་པའི་ཆོས་ཤིག་བཟུང་བས། ཚུལ་འདི་ནི་སུས་སྨྲས་ཀྱང་ཐར་པ་དང་ཐམས་ཅད་མཁྱེན་པའི་ལམ་ལ་བསླུ་བར་བྱེད་པ་འབའ་ཞིག་ཏུ་ཟད་དོ། །
ཞེས་གདམས་པ་ཡིན་ཏེ། དེ་ཡང་བཅོམ་ལྡན་འདས་ཐུབ་པ་ཆེན་པོའི་ཡོངས་སུ་དག་པ་ཉིད་ཀྱི་ཁྱད་པར་ལ། ཇི་སྐད་དུ། ལེན་དང་གནས་དང་གཏོང་བ་དང༌། ། སྤྲུལ་དང་ཡོངས་སུ་བསྒྱུར་བ་དང༌། ། ཏིང་ངེ་འཛིན་དང་ཡེ་ཤེས་ལ། ། མངའ་བརྙེས་ཁྱོད་ལ་ཕྱག་འཚལ་ལོ། ། ཞེས་འབྱུང་བས། དབང་རྣམ་པ་བཞིས་བཅོམ་ལྡན་འདས་ཀྱི་ཡོངས་སུ་དག་པ་བཞི་བསྟན་ཏེ། རྟེན་ཡོངས་སུ་དག་པ་ནི་ལུས་དག་པ་སྟེ།
ལུས་ལེན་པ་དང༌། གནས་པ་དང་གཏོང་བ་ལ་མངའ་བརྙེས་པའོ། ། གཟུགས་སྒྲ་དྲི་རོ་རེག་བྱ་སོགས་སྤྲུལ་པ་དང༌། ཡོངས་སུ་བསྒྱུར་བ་ལ་མངའ་བརྙེས་པ་ནི་དམིགས་པ་དག་པའོ། ། ཏིང་ངེ་འཛིན་ལ་མངའ་བརྙེས་པས་ཐུགས་ཡོངས་སུ་དག་པའོ། ། ཡེ་ཤེས་ལ་མངའ་བརྙེས་པ་ནི་ཤེས་རབ་ཡོངས་སུ་དག་པའོ། ། ཡང་མདོ་ལས་ས་བརྒྱད་པ་ནས་ཐོབ་པར་བཤད་པའི་ཚེ་བསྐལ་པའི་བར་དུ་འདོད་པར་གནས་ནུས་པ་ཚེ་ལ་དབང་བ་དང༌། ཏིང་ངེ་འཛིན་གྲངས་མེད་པ་ལ་དབང་ཐོབ་པས་སེམས་ལ་དབང་བ་དང༌། ནམ་མཁའ་མཛོད་ལ་མངའ་བརྙེས་པས་ཡོ་བྱད་ལ་དབང་བ་དང༌། བཟོ་དང་སྒྱུ་རྩལ་ལ་སོགས་ལས་ཀྱི་འབྲས་བུ་སྟོན་པ་ལ་དབང་ཐོབ་པས་ལས་ལ་དབང་བ་དང༌།
ཇི་ལྟར་འདོད་པར་སྐྱེ་བ་ལ་དབང་བ་དང༌། འཇིག་རྟེན་གྱི་ཁམས་ཐམས་ཅད་ལ་སངས་རྒྱས་ཀྱི་སྐུས་གང་བར་སྟོན་ནུས་པ་སོགས་མོས་པ་ལ་དབང་བ་དང༌། བྱང་ཆུབ་ཆེན་པོའི་སྤྲུལ་པ་སྟོན་ནུས་པས་སྨོན་ལམ་ལ་དབང་བ་དང༌། དུས་གཅིག་ཏུ་གདུལ་བྱ་སྣ་ཚོགས་ལ་རྫུ་འཕྲུལ་མི་འདྲ་བ་དུ་མ་སྟོན་པ་རྫུ་འཕྲུལ་ལ་དབང་བ་དང༌། ཤེས་བྱ་ཐམས་ཅད་ཐོགས་མེད་དུ་མཁྱེན་པས་ཡེ་ཤེས་ལ་དབང་བ་དང༌། ཆོས་ཀྱི་ཚིག་དོན་ཐམས་ཅད་ལ་མཁས་པའི་དབང་ཐོབ་པས་ཆོས་ལ་དབང་བ་ཞེས་དབང་བཅུ་དང་ལྡན་པར་གསུངས་པའི་དབང་དེ་དག་གིས་རང་རང་གི་ཡུལ་དེ་དག་ལ་དབང་ཐོབ་པར་བཤད་པ་ལས་གཞན་དུ་དབང་དེ་དག་ཐོབ་པས། བདག་གཞན་གྱི་རྒྱུད་ཀྱི་དགེ་བ་དང་མི་དགེ་བའི་རྒྱུ་ལས་དེ་དང་དེའི་འབྲས་བུ་ཕྱིན་ཅི་ལོག་ཏུ་བཟློག་ནུས་པར་མ་བཤད་པ་ཉིད་ཀྱིས། དབང་བཞི་དང་དབང་བཅུ་ཐོབ་པ་དེས་དགེ་མི་དགེ་རྒྱུ་འབྲས་བསྒྲེར་ཐུབ་པར་ཇི་ལྟར་འགྱུར་ལེགས་པར་སོམས་ཤིག ། སངས་རྒྱས་དང་བྱང་ཆུབ་སེམས་དཔའ་ཆེན་པོ་དེ་དག་གིས་གནས་དང་ལོངས་སྤྱོད་དང་སྐུ་དང་གསུང་དང་ཏིང་ངེ་འཛིན་དང་ཤེས་རབ་སོགས་ཀྱིས་བསྡུས་པའི་ཐུགས་དང་ཡོན་ཏན་དང་རང་གཞན་གྱི་དོན་སྒྲུབ་པའི་ཕྲིན་ལས་ཐམས་ཅད་གདུལ་བྱ་དག་པའི་སྣང་ངོ་ན་ཇི་ལྟར་བཞེད་པ་ལྟར་སྟོན་པ་ལ་རང་དབང་དང་བྲལ་བའི་འཆིང་བ་ཐམས་ཅད་ལས་གྲོལ་ཏེ་ཇི་ལྟར་བཞེད་པ་ལྟར་སྟོན་པའི་མངའ་དབང་བརྙེས་པ་འདི་ནི་སྒྲིབ་པ་དང་བྲལ་བའི་སངས་རྒྱས་དང་བྱང་ཆུབ་སེམས་དཔའ་སྐྱེས་བུ་ཆེན་པོ་དག་གི་དངོས་པོའི་གནས་ཚུལ་གྱི་ཆོས་ཉིད་ལ་ཡོན་ཏན་ཇི་ལྟར་ཞུགས་པ་དེ་ལྟར་སྲིད་པའི་དབང་ལས། དེ་དག་ཉིད་དུ་སྟོན་ནུས་པ་ཡིན་གྱི།
དེ་ལས་གཞན་པའི་སྒྲིབ་བཅས་དབང་མ་ཐོབ་པའི་གང་ཟག་གི་དངོས་པོའི་གནས་ཚུལ་གྱི་ཆོས་ཉིད་ལ་ནི་ཡོན་ཏན་དེ་དག་མ་ཞུགས་པས་དེ་ལྟར་མི་སྲིད་པའི་དབང་ལས། དེ་ཀ་ཉིད་དུ་སྟོན་མ་ནུས་པ་ཡིན་ནོ། ། ཁྱོད་ཀྱི་འདོད་པ་དེ་ལྟ་ན། སངས་རྒྱས་དང་བྱང་ཆུབ་སེམས་དཔའ་ཆེན་པོ་དབང་ཐོབ་པ་དེ་དག་ནི་ལས་ཐམས་ཅད་ཀྱི་བྱེད་པ་པོར་ཡང་འགྱུར་ཏེ། བདེན་གཉིས་ཀྱིས་བསྡུས་པའི་ཆོས་ཐམས་ཅད་ཀྱི་ཆོས་ཉིད་རྟེན་ཅིང་འབྲེལ་འབྱུང་བསླུ་མེད་མི་བསླུ་བ་མ་ཡིན་པར། དེའི་བསླུ་མི་བསླུ་ཐམས་ཅད་ནི་དབང་ཐོབ་པའི་སངས་རྒྱས་དང་བྱང་ཆུབ་སེམས་དཔའ་ཆེན་པོ་དག་ལ་རག་ལུས་པའི་ཕྱིར། འདོད་པ་དེ་ལྟ་ན་སྡིག་སྤྱོད་ཀྱི་རྒྱལ་པོས་བྱ་བ་མ་ཡིན་པ་བྱེད་པ་ལ་བྱ་དགའ་ཆེན་པོ་སྟེར་བ་ལྟར་དབང་ཐོབ་པའི་སངས་རྒྱས་དང་བྱང་ཆུབ་སེམས་དཔའ་དེ་དག་གིས། སྔགས་ཀྱི་རྣལ་འབྱོར་པ་མི་དགེ་བ་བྱེད་པ་དེ་དག་ལ་མྱུར་དུ་མཆོག་གི་སངས་རྒྱས་ཀྱི་གོ་འཕང་སྩལ་བར་བྱེད་པར་འགྱུར་ཏེ། སངས་རྒྱས་དང་བྱང་སེམས་པ་དག་གི་དབང་བཅུའི་མཐུ་དང་བྱིན་རླབས་ཀྱིས་སྔགས་ཀྱི་རྣལ་འབྱོར་པ་དེ་དག་གི་མི་དགེ་བ་དེ་སངས་རྒྱས་ཀྱི་ཉེ་རྒྱུར་བྱེད་པ་ཁས་བླང་བའི་ཕྱིར། དེ་ཡང་འདོད་ན་སྔགས་ཀྱི་རྣལ་འབྱོར་པ་ལ་སྡོམ་པ་དང་དམ་ཚིག་ཇི་ཙམ་དུ་བཤད་པ་དེ་ཐམས་ཅད་དོན་མེད་པར་ཡང་འགྱུར་བས་ན་དེ་ལས་ཐ་ཆད་དུ་སྨྲ་བ་ཅི་ཞིག་ཡོད།
སངས་རྒྱས་དང་བྱང་ཆུབ་སེམས་དཔའ་དབང་ཐོབ་པའི་མཐུས་མི་དགེ་བའི་རྒྱུ་ལས་འབྲས་བུ་ཐར་པར་བསྒྱུར་ནས་རྣམ་གྲོལ་དུ་འགྱུར་བ་ཞིག་སྲིད་ན། སེམས་ཅན་ཐམས་ཅད་ཚེ་སྔོན་ཉིད་ནས་གྲོལ་ཟིན་པར་འགྱུར་ཏེ། སངས་རྒྱས་དང་བྱང་ཆུབ་སེམས་དཔའ་ཆེན་པོ་སྙིང་རྗེའི་གཞན་དབང་དུ་གྱུར་པ་དེ་དག་གིས་སེམས་ཅན་གྲོལ་བ་ལས་མཛད་པ་གཞན་དུ་མེད་ན། སྒྲོལ་ཐབས་ཟབ་ཁྱད་ཅན་དེས་སེམས་ཅན་རྣམས་ཡལ་བར་མི་འདོར་བར་སྔོན་ཉིད་ནས་སེམས་ཅན་གཅིག་ཀྱང་མ་ལུས་པར་འཁོར་བ་མཐའ་དག་གཏན་གྲོལ་དུ་མཛད་པ་ཉིད་ཀྱི་ཕྱིར། དེའང་འདོད་ན་འདི་ལྟའི་གྲོལ་བ་སྨྲ་བ་སྔོན་ཆད་ཕྱི་ནང་གི་སྡེ་པ་སུ་ཞིག་གིས་གླེང༌། ཡང་དབང་ཐོབ་པས་སྐད་ཅིག་མའི་དུས་ཀྱི་རྟེན་འབྲེལ་གྱི་ཆོས་ཉིད་བསྐལ་པའི་དུས་ཀྱི་རྟེན་འབྲེལ་གྱི་ཆོས་ཉིད་དང༌། དེ་བཞིན་རྡུལ་ཕྲན་གྱི་ཆོས་ཉིད་ཞིང་ཁམས་རྒྱ་མཚོའི་ཆོས་ཉིད་སོ་སོར་བསླུ་མེད་མ་ཡིན་པར་ངེས་མེད་དུ་བཟློག་ནུས་པ་ཡིན་ཏེ། དབང་ཐོབ་པ་དེས་སྐད་ཅིག་མ་གཅིག་ལ་བསྐལ་པ་རྒྱ་མཚོར་བྱིན་གྱིས་བརླབ་ཅིང་སྟོན་པ་དང༌། རྡུལ་ཕྲན་གཅིག་ལའང་ཞིང་ཁམས་རྒྱ་མཚོའི་སྤྲོ་བསྡུད་མཛད་པའི་ཕྱིར་སྙམ་ན། དབང་ཐོབ་པ་དེ་དག་གིས་དེ་ལྟར་སྟོན་པའི་ཚེ་སྐད་ཅིག་མའི་ཆོས་ཉིད་རང་ལྡོག་བསྐལ་པའི་ཆོས་ཉིད་ཀྱི་རང་ལྡོག་ཏུ་བསྒྱུར་བ་དང༌།
རྡུལ་ཕྲན་གྱི་རང་ལྡོག་ཞིང་ཁམས་རྒྱ་མཚོར་བསྒྱུར་ལྡོག་མཛད་དེ། དེ་ལྟར་སྟོན་པ་མ་ཡིན་ཏེ། སྐྱེས་བུ་ཆེན་པོའི་མཐུ་ཐོབ་པ་དེ་དག་གིས་སྐད་ཅིག་མ་བསྐལ་པ་སྟོན་པའི་ཏིང་ངེ་འཛིན་དང་ཤེས་རབ་དང༌། དེས་བསྐྱེད་པའི་དབང་ཐོབ་པའི་རྫུ་འཕྲུལ་དང་ཆོ་འཕྲུལ་ལ་སྙོམས་པར་འཇུག་པར་མཛད་པ་ལ་སྒྲིབ་བྱེད་ཀྱི་སྒྲིབ་པ་སྤངས་པའི་བྱེད་པ་ལས་དེ་ལྟར་སྟོན་པའི་མངའ་དབང་མཛད་ནུས་པ་ཉིད་ཀྱི་ཕྱིར་རོ། ། འོ་ན་དེ་ལྟའི་ཚེ་སྐད་ཅིག་ལ་བསྐལ་པར་སྟོན་པ་སོགས་དེ་སྐད་ཅིག་མའི་རང་ལྡོག་བསྐལ་པར་བསྒྱུར་བ་ལ་སོགས་པ་མ་ཡིན་པར། དབང་མ་ཐོབ་པ་ཐོབ་བྱེད་ཀྱི་སྙོམས་འཇུག་གི་སྒྲིབ་པ་ལས་གྲོལ་བར་བྱེད་པའི་བྱེད་པ་དེའི་མཐུ་དང་ནུས་པ་ཡིན་ན། དེའི་ནུས་པས་སྐད་ཅིག་མ་བསྐལ་པར་སྟོན་པའི་ཚུལ་དེ་བརྗོད་དགོས་སོ་ཞེ་ན། དེ་ནི་བདག་གིས་བརྗོད་ག་ལ་ནུས་ཏེ། སྐྱེས་བུ་ཆེན་པོ་དེ་དག་གི་དབང་དང་མཐུ་ནུས་ནི་ཚུ་རོལ་མཐོང་བ་དག་གི་བསམ་གྱིས་མི་ཁྱབ་པའི་ཡུལ་ཉིད་དུ་བཤད་པའི་ཕྱིར། དེ་ལྟ་ན་ཁྱོད་ལ་ཡང་འདི་འདྲི་བར་བགྱི་སྟེ།
སྒྱུ་མ་མཁན་པོས་སྐད་ཅིག་དང་ཐང་གཅིག་ཙམ་ལས་མ་སོང་བར་དེའི་རིང་ལོ་མང་པོར་སྟོན་པ་དང༌། དངོས་དོན་ལ་འཇིམ་པའི་ཆོས་ཉིད་མ་ལྡོག་བཞིན་དུ་ཁང་བཟང་དུ་སྟོན་ནས་བདག་གཞན་མང་པོ་ལྡང་བ་དང་འཇུག་པར་སྟོན་པའི་ནུས་པ་དེའི་ཚུལ་ཡང་འདི་ལྟ་བུ་ཞིག་གོ་ཞེས་ཁྱོད་ཀྱིས་ཀྱང་བརྗོད་པར་གྱིས་ཤིག ། དེས་ན་སྐད་ཅིག་གི་ཁོངས་སུ་བསྐལ་པ་རྒྱ་མཚོ་སྟོན་པའི་ཚེ་སྐད་ཅིག་མའི་དངོས་པོའི་ཆོས་ཉིད་བསྐལ་པ་རྒྱ་མཚོར་བསྒྱུར་བ་ཡིན་ན་སྐད་ཅིག་དེ་བསྐལ་པ་རྒྱ་མཚོར་སོང་བ་ཉིད་ཀྱི་ཕྱིར། སྐད་ཅིག་མའི་ཁོངས་སུ་ཞེས་སྐད་ཅིག་མ་ཞིག་རྟེན་དུ་བྱས་ནས་བསྐལ་པ་རྒྱ་མཚོ་བརྟེན་པར་བཞག་པའང་ཅི་ལྟར་འཐད་པར་འགྱུར། མདོར་ན་སྐྱེས་བུ་ཆེན་པོ་དབང་ཐོབ་པའི་ཆོ་འཕྲུལ་རྨད་དུ་བྱུང་བ་དེ་དག་ནི། དངོས་པོ་སྟོབས་ཞུགས་ཀྱི་ཆོས་ཉིད་ཐམས་ཅད་དང་ཡང་མི་འགལ་བཞིན་དུ། ཆོས་ཐམས་ཅད་ལ་ཇི་ལྟར་བཞེད་པ་ལྟར་མངའ་དབང་དུ་མཛད་པའི་མཐུ་བརྙེས་པ་འདིའང་རང་རྒྱུ་ཁྱད་པར་ཅན་སྔོན་དུ་སོང་བའི་དངོས་པོ་ཆོས་ཉིད་བསླུ་བ་མེད་པའམ། ཆོས་དེའི་བབས་ཀྱི་གནས་ལུགས་ཡིན་པར་ཤེས་དགོས་སོ། ། དེས་ན་ཆོས་ཐམས་ཅད་ལ་རང་བཞིན་བྱེད་པ་པོ་དང་གནས་པ་པོ་གང་ཡང་མེད་བཞིན་དུ། སྣང་ཙམ་པར་སོ་སོའི་མཚན་ཉིད་དམ་ཆོས་ཉིད་མ་འདྲེས་པ་སོ་སོར་བསླུ་བ་མེད་པ་འདི་ཐམས་ཅད་མཁྱེན་ནས་སྟོན་པ་ནི་རང་ཅག་གི་བླ་མ་ཤཱཀྱའི་ཏོག་ལ་སོགས་པའི་སངས་རྒྱས་བཅོམ་ལྡན་འདས་ཁོ་ན་ཡིན་པས།
དེ་ལ་མཆོག་ཏུ་དྭང་བ་ཕྲ་མོ་སྐྱེ་བའི་དགེ་བ་སྐད་ཅིག་རེས་ཀྱང་བསྐལ་པར་བསགས་པའི་དམ་པའི་ཆོས་སྤང་བ། རྩ་བ་བཞི་ཉམས་པ། མཚམས་མེད་ལྔ་བྱས་པ་སོགས་ཀྱི་ལས་སྒྲིབ་བྱང་བར་འགྱུར་རོ། ། དེས་ན་བདེན་པ་གཉིས་ཀ་ལའང་སོ་སོའི་མཚན་ཉིད་དམ་ཆོས་ཉིད་འཛིན་པ་ཉིད་ཀྱིས་བདེན་གཉིས་ཀྱི་ཆོས་ཙམ་དུ་འཇོག་བྱེད་དང་འཇོག་བྱའི་རྟེན་ཅིང་འབྲེལ་འབྱུང་ཙམ་ཞིག་ཐ་སྙད་ཀྱི་ངོར་མི་བསླུ་བ་ལས་གཞན་དུ་སྲིད་པ་མ་ཡིན་ཀྱང༌། རང་བཞིན་ནམ་གདོད་ནས་གྲུབ་པའི་བདེན་གཉིས་སོ་སོ་བའི་མཚན་ཉིད་འཛིན་པ་ཉིད་ཀྱིས་བདེན་པ་གཉིས་ཆོས་ཙམ་དུ་བསྐྱེད་པའི་རྒྱུ་འབྲས་རང་དབང་ཅན་ནི་གཞར་ཡང་གྲུབ་པ་ཡོད་པ་མ་ཡིན་པ་འདིའི་རིང་ལུགས་རྒྱས་པར་མཛད་པ་ནི། བདེ་བར་གཤེགས་པའི་བསྟན་པ་འདི་ལ། སློབ་དཔོན་ཀླུ་སྒྲུབ་དང་སྐྱོབ་པ་འབྲི་ཁུང་པ་ཉིད་མཆོག་ཏུ་འགྱུར་བ་ཡིན་ཏེ། ཇི་སྐད་དུ། ཆོས་རྣམས་སྟོང་པ་འདི་ཤེས་ནས། ། ལས་དང་རྒྱུ་འབྲས་བརྟེན་པ་ནི། །
ངོ་མཚར་བས་ཀྱང་འདི་ངོ་མཚར། ། རྨད་བྱུང་བས་ཀྱང་འདི་རྨད་བྱུང༌། ། ཞེས་བསྔགས་བསྟོད་མཛད་པ་དང༌། རྡོ་རྗེའི་གསུང་འདི་ལ་བརྩམས་ནས་དཔལ་ལྡན་ངད་ཕུ་བའི་ཞལ་ནས། འམ་བུ་ནི་ཚིག་འདི་གཅིག་པུའི་ཕྱིར་ཡང་འཇིག་རྟེན་མགོན་པོའི་ཞབས་དྲུང་དུ་གཏུག་རིན་ཆོག་གོ་ཞེས་གསུངས་སོ། ། འོ་ན་ཐ་སྙད་ཀྱི་ངོར་བསླུ་མེད་ཀྱི་ཆོས་ཤིག་སྲིད་པར་སྣང་ན་ཆོས་དེ་ཐ་སྙད་ཀྱི་ཚད་མས་གྲུབ་བམ་ཞེ་ན། དེར་ནི་མཐའ་གཅིག་ཏུ་མི་སྨྲ་སྟེ། ཐ་སྙད་པའི་ཚད་མ་ནི་ལྟོས་བཏགས་ཙམ་ལས་བཞག་པས། དེ་ལས་གཞན་པའི་ཚད་མ་སྟོབས་ལྡན་པས་དེ་ལ་གནོད་པར་མཐོང་བའི་ཕྱིར། ཁྱད་པར་རྒྱུ་མི་དགེ་བའི་འབྲས་བུ་སྡུག་བསྔལ་བསྒྱུར་ནས་བྱང་ཆུབ་ཀྱི་འབྲས་བུར་བྱེད་པ་ཞིག་ཡོད་ན།
སངས་རྒྱས་ཀྱི་སྟོབས་དང་པོ་མི་དགེ་བའི་ལས་ཀྱི་རྒྱུ་ལས་འབྲས་བུ་བདེ་བ་མི་འབྱུང་བར་མཁྱེན་པའི་སྟོབས་མངའ་བ་དེ་ཡང་དོན་ལ་མི་གནས་པར་འགྱུར་ལ། སྟོབས་དེ་མངའ་ཡང་སངས་རྒྱས་རང་ཉིད་ཀྱི་དབང་གི་སྟོབས་དེས་བསྒྱུར་བས་ཆོག་གོ་སྙམ་ན་ནི། སངས་རྒྱས་རང་ཉིད་ཐུན་མོང་མ་ཡིན་པའི་ཆོས་སྔར་ཐོབ་རང་ཉིད་ཀྱིས་ཉམས་པར་བྱེད་ན་ནི། སངས་རྒྱས་རང་ཉིད་ཀྱི་གོ་འཕང་ལས་ཀྱང་སངས་རྒྱས་རང་ཉིད་ཀྱིས་ཉམས་པར་བྱེད་པ་ཞིག་ཀྱང་ཡོད་པ་དོན་ལ་མཚུངས་པས་ཁས་ལེན་རིགས་དགོས་ལ། དེ་ལྟ་ན་བྱང་ཆུབ་ཆེན་པོ་ལ་ཡིད་བརྟན་དུ་མེད་དོ་ཞེས་ལོག་པར་ལྟ་བ་དང༌། དེས་ཀུན་ནས་བསླངས་པའི་སྒོ་གསུམ་གྱི་ལས་དེ་ལ་རྣམ་པར་སྨིན་པའི་འབྲས་བུ་ཅིར་འགྱུར་སོམས་ཤིག་ཅེས་བཀའ་སྩལ་ཏོ།། །། ༈ རྡོ་རྗེའི་གསུང༌། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཡང་སངས་རྒྱས་སྒྲུབ་པའི་ཐབས་སུ་གཅིག་བྱ་བ་འདི་དག་པར་བཏོན་ན། ཆོས་ཕུང་བརྒྱད་ཁྲི་བཞི་སྟོང་ལ་སོགས་པའི་ཆོས་སྒོ་ཇི་ཙམ་དུ་དབྱེ་བ་དེ་ཉིད་ཀྱི་གང་ཟག་རེ་རེ་ཞིང་རྒྱུད་ཀྱི་སྒྲིབ་གསུམ་སྦྱོང་བྱེད་དུ་བཀའ་སྩལ་པ་ཡིན་ཞེས་བཏོན་ན་དག་པར་འགྱུར་རོ། ། དེ་ཡང་ཁ་ཅིག་ཆོས་ཕུང་བརྒྱད་ཁྲི་བཞི་སྟོང་སོགས་ཆོས་སྒོ་ཇི་སྙེད་ཅིག་གསུངས་པ་དེ་ཐམས་ཅད་གང་ཟག་མཐའ་ཡས་པ་སྲིད་དོ་འཚལ་གྱི་དོན་ལ་བསྐོར་བ་ཡིན་གྱི།
གང་ཟག་རེ་རེ་ཞིང་བསགས་སྦྱོང་གི་ཆེད་ཁོ་ནར་བསྟན་པ་མ་ཡིན་པས། འཇུག་སྒོ་གང་མོས་ཀྱི་བློ་དང་འཚམ་པར་བསྟན་པས། གང་ཟག་མོས་པ་སོ་སོ་བ་དེས་ཆོས་ཕུང་རེ་རེའི་བརྗོད་བྱ་ཙམ་ཉམས་སུ་བླང་བས་ཀྱང་སྒྲིབ་གསུམ་སྦྱངས་པ་དང་ཚོགས་གཉིས་རྫོགས་པར་ནུས་ཏེ། བྱང་ཆེན་ལ་འགོད་པར་བྱེད་པ་ཡིན་ཟེར་རོ། ། འདིར་ཞལ་སྔ་ནས། སྤྱིར་སེམས་ཅན་ཐམས་ཅད་ལ་སྒྲིབ་གསུམ་རགས་ཕྲ་ཤིན་ཏུ་ཕྲ་བ་གསུམ་རྒྱུད་ལ་མི་ལྡན་པའི་སེམས་ཅན་ཡེ་མི་སྲིད་ལ། དེ་དག་གི་སྒྲིབ་པ་རགས་པ་འཁོར་བར་སྐྱེ་བ་ལེན་པའི་ཉེས་པ་ཙམ་སྦྱོང་བྱེད་དུ་ཉན་རང་གི་ཐེག་པ་བསྟན་པར་མཛད་ལ། ཉན་རང་དེ་དག་གི་རྒྱུད་ཀྱི་བསགས་སྦྱོང་གི་ཆེད་ཀྱི་ཆོས་སྒོ་དང་ཆོས་ཕུང་དེ་ཙམ་དུ་དབྱེ་བར་མཛད་ལ། སྒྲིབ་པ་ཕྲ་བ་འཁོར་བར་ལྟུང་བའི་ཉེས་པར་མ་ཟད་ཞི་བར་ལྟུང་བའི་ཉེས་པ་སྦྱོང་བྱེད་རྒྱུའི་ཐེག་པ་ཆེན་པོ་བསྟན་པར་མཛད་ལ། དེའང་ཐེག་པ་ཆེན་པོ་པ་དག་གི་རྒྱུད་ཀྱི་བསགས་སྦྱོང་གི་ཆེད་ཀྱི་ཆོས་སྒོ་དང་ཆོས་ཕུང་དེ་ཙམ་དུ་དབྱེ་བར་མཛད་ལ།
ཤིན་ཏུ་ཕྲ་བའི་སྒྲིབ་པ་རྡོ་རྗེ་འཆང་ཆེན་པོའི་གོ་འཕང་ཐོབ་བྱེད་ཀྱི་ཉེས་པ་སྦྱོང་བྱེད་འབྲས་བུ་རྡོ་རྗེའི་ཐེག་པ་བསྟན་པར་མཛད་ལ། གསང་ཆེན་གྱི་སྐལ་ལྡན་དེ་དག་གི་རྒྱུད་ཀྱི་བསགས་སྦྱོང་གི་ཆེད་ཀྱི་ཆོས་སྒོ་དང་ཆོས་ཕུང་དེ་ཙམ་དུ་དབྱེ་བར་མཛད་པ་ཡིན་པས། སངས་རྒྱས་ཀྱི་ཆོས་སྒོ་དང་ཆོས་ཕུང་དང་ཐེག་པའི་རིམ་པ་སྣ་ཚོགས་པ་གསུངས་སོ་ཅོག་དེ་ཐམས་ཅད་ཡིད་བཞིན་གྱི་ནོར་བུ་ལ་བཀྲུ་བ་གསུམ་དང་ཕྱི་བ་གསུམ་གྱིས་དྲི་མ་སྦྱང་བ་བཞིན་སེམས་ཅན་རེ་རེའི་རྒྱུད་ཀྱི་སྒྲིབ་པའི་དྲི་མ་ཕྲ་རགས་ཤིན་ཏུ་ཕྲ་བ་གསུམ་ག་སྦྱོང་བྱེད་དུ་གསུངས་པ་ཡིན་པས། སངས་རྒྱས་ཀྱི་ཐེག་པ་དང་ཆོས་སྒོའི་རྗོད་བྱེད་དེ་སྙེད་ཀྱི་བརྗོད་བྱའི་དོན་སྣ་གཅིག་ཀྱང་མ་ལུས་པར་ཉམས་སུ་མ་བླངས་ན་སྒྲིབ་བཅས་ཀྱི་སེམས་ཅན་དག ། སྒྲིབ་བྲལ་མཐར་ཐུག་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་མི་ཐོབ་ཅེས་བཀའ་སྩལ་ཏོ། །
འོ་ན་སངས་རྒྱས་ཀྱིས་རྗོད་བྱེད་དང་བརྗོད་བྱའི་ཆོས་ཀྱི་འཁོར་ལོ་མཐའ་ཡས་པ་དུས་གསུམ་དུ་ཟད་དུ་མེད་པར་བསྐོར་བས་དེ་ཐམས་ཅད་སེམས་ཅན་རེ་རེ་ཞིང་ཉམས་སུ་ལེན་པ་མི་ནུས་སོ་སྙམ་ན། སེམས་ཅན་གཞལ་མེད་ལ་སངས་རྒྱས་ཀྱིས་དུས་གསུམ་དུ་ཆོས་འཁོར་མཐའ་མེད་བསྐོར་བ་དེ་མཐར་བཅད་ནས་སེམས་ཅན་རེ་རེ་ཞིང་ཉམས་སུ་ལེན་པ་ནི་མི་བཞེད་ལ། དུས་གསུམ་དུ་བྱོན་པའི་སངས་རྒྱས་ཀྱི་སྒྲིབ་གསུམ་རགས་ཕྲ་ཤིན་ཏུ་ཕྲ་བ་ཇི་སྙེད་སྦྱོང་བྱེད་དུ་གསུངས་པའི་ཆོས་འཁོར་ཇི་སྙེད་པ་དེ་སེམས་ཅན་རེ་རེ་ཞིང་འཁོར་བ་ཐོག་མེད་ནས་བསགས་པའི་སྒྲིབ་པ་མཐའ་ཡས་པ་རང་རྒྱུད་ལ་ཡོད་པ་དེ་སྤོང་བྱེད་དུ་ཉམས་སུ་ལེན་པ་ལ་ནི་དེའི་རང་རྒྱུ་གདོན་མི་ཟ་བར་འཚོགས་ན། གེགས་གཞན་མ་མཐོང་བས་ཅི་སྟེ་ཉམས་སུ་ལེན་མི་ནུས། དེ་ལྟ་ནའང་ལེན་མི་ནུས་པར་འདོད་ན་ནི།
སངས་རྒྱས་ཀྱི་ཆོས་ཀྱི་འཁོར་ལོ་ཇི་སྙེད་བསྐོར་བ་དེ་ཐམས་ཅད་ཀྱང་ཀླུའི་གཙུག་གི་ནོར་བུ་ལེན་པའི་སྒྲུབ་བྱེད་ཀྱི་བསྟན་བཅོས་ལྟར་ངལ་བ་འབྲས་བུ་མེད་པར་ཡང་འགྱུར་རོ། ། ཡང་སངས་རྒྱས་ཀྱི་ཆོས་འཁོར་མཐའ་ཡས་པ་དེའི་བརྗོད་བྱ་སྡེབས་སུ་བྱས་ནས་གནད་དུ་དྲིལ་ཏེ་སེམས་ཅན་གྱིས་ཉམས་སུ་ལེན་ནུས་ཀྱང་རང་རྒྱུད་ལ་སྒྲིབ་པ་མཐའ་ཡས་པ་ཡོད་པས་སྒྲིབ་པ་གཞར་ཡང་སྤང་མི་ནུས་སོ་སྙམ་ན། འོ་ན་སངས་རྒྱས་ཀྱི་ཆོས་འཁོར་ཇི་སྙེད་ཀྱི་བརྗོད་དོན་སེམས་ཅན་གྱིས་ཉམས་སུ་བླངས་ཀྱང༌། སེམས་ཅན་གྱི་ཚོགས་མཐའ་ཡས་པའམ་ཟད་དུ་མེད་པ་ཡོད་པས་སེམས་ཅན་འཚང་རྒྱ་བར་གཞར་ཡང་མི་ནུས་པ་ཞིག་ཏུ་ཅིས་མི་མཚུངས། ཁོ་བོ་ཅག་ལྟར་ན། སེམས་ཅན་གྱི་རྒྱུད་ལ་སྒྲིབ་པ་མཐའ་ཡས་པ་ཡོད་ཀྱང༌། དེའི་འགལ་ཟླར་གྱུར་པའི་གཉེན་པོའི་ཡེ་ཤེས་སྐྱེས་པ་ན། སྤང་བྱ་མི་མཐུན་པའི་ཕྱོགས་སྐད་ཅིག་གིས་སྤང་བར་བྱེད་པ་ནི་རྟེན་འབྲེལ་གྱི་ཆོས་ཉིད་ཀྱིས་གྲུབ་སྟེ། བསྐལ་པ་མཐའ་ཡས་པར་བསགས་པའི་མུན་པའང་སྒྲོན་མེ་བཏེག་པའི་སྐད་ཅིག་ལ་བསལ་བ་བཞིན་ནོ། ། དེ་ཡང་ཁ་ཆེ་བ་ནི་ཆོས་ཀྱི་ཕུང་པོ་བརྒྱད་ཁྲིར་འདོད་ལ།
སྡེ་པ་གཞན་ནི་བརྒྱད་ཁྲི་བཞི་སྟོང་དུ་འདོད་དེ། ཀུན་ལས་བཏུས་ཀྱི་འགྲེལ་པ་ལས། ཉན་ཐོས་ཀྱི་ཐེག་པའི་སྐབས་སུ་གནས་བརྟན་ཀུན་དགའ་བོས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གང་དག་བཟུང་བ་རྣམས་ནི་སྡེ་སྣོད་གསུམ་པོ་འདི་དག་ཉིད་ཡིན་ནོ། ། ཞེས་འབྱུང་ངོ༌། ། འོ་ན་ཆོས་ཕུང་གི་ཚད་དེ་གང་ཞེ་ན། ཐེག་པ་ཐུན་མོང་བ་ལྟར་ན། ཁ་ཅིག་བསྟན་བཅོས་ཚད་ཅེས་ཟེར། ། ཕུང་པོ་ལ་སོགས་གཏམ་རེ་ཡིན། ། ཅེས་འབྱུང་བས། ཤཱ་རིའི་བུའི་བསྟན་བཅོས་ཆོས་ཀྱི་ཕུང་པོའི་གཞུང་ཚད་ཙམ་པ་སྟེ་ཤོ་ལོ་ཀ་དྲུག་སྟོང་ཡོད་དོ། །
དེའི་དབང་དུ་ན་ཆོས་ཕུང་བརྒྱད་ཁྲི་ལ་ཚིག་ལེའུར་བྱས་པ་དུང་ཕྱུར་ཕྲག་བཞི་དང་བྱེ་བ་ཕྲག་བརྒྱད་དུ་འགྱུར་རོ། ། ཚིག་ལེའུར་བྱས་པའི་ཚད་ནི། སློབ་དཔོན་ཆོས་ཀྱི་བཤེས་གཉེན་གྱིས་ཚིགས་སུ་བཅད་པ་རེ་རེ་ལ་ཡིག་འབྲུ་སོ་གཉིས་ཉིད་དོ་ཞེས་རྒྱ་གར་གྱི་ཡི་གེ་བརྒྱད་བཞི་སོ་གཉིས་ལ་བཤད་པས། བོད་ཀྱི་ཚེག་བར་ཉེར་བརྒྱད་དུ་འགྱུར་རོ། ། ཡང་ཕུང་ཁམས་སྐྱེ་མཆེད་སོགས་དོན་གྱི་སྡེ་ཚན་རེ་སྟོན་པའི་གཏམ་རྒྱུད་རེ་ཆོས་ཕུང་གི་ཚད་དུ་འཇོག་པའི་ཚེ་ན་ཚིགས་སུ་བཅད་པའི་གྲངས་ངེས་མི་བཟུང་ངོ༌། ། བརྒྱད་ཁྲི་བཞི་སྟོང་པ་ལྟར་ན་འདོད་ཆགས་སོགས་གསུམ་དང༌། དེ་དག་ཆ་མཉམ་པ་ཀུན་ནས་བསླངས་པའི་སྤྱོད་པ་ཉི་ཁྲི་སྟོང་རེ་ཡོད་པས་དེའི་གཉེན་པོར་ཆོས་ཕུང་བརྒྱད་ཁྲི་བཞི་སྟོང་ཡིན་ཏེ། དཀོན་མཆོག་ཏ་ལའི་གཟུངས་ལས། སྟོང་ཕྲག་བརྒྱད་ཅུ་རྩ་བཞི་གང་ཡིན་པ། ། རྒྱལ་བ་གང་དག་འགྲོ་བའི་དོན་མཛད་པའི། །
ཆོས་ཀྱི་བྱེ་བྲག་སྒོ་མོ་དེ་དག་གིས། ། བསམ་པ་ཇི་བཞིན་འཇིག་རྟེན་སེམས་ཅན་འདུལ། ། ཞེས་འབྱུང་ངོ༌། ། ཐེག་ཆེན་ལྟར་ན། བརྒྱད་ཁྲི་བཞི་སྟོང་དུ་མ་འདུས་པར་གསལ་ཏེ། སློབ་དཔོན་ཆོས་བཤེས་ཀྱིས་ཐེག་པ་བླ་ན་མེད་པའི་དབང་དུ་བྱས་ཏེ། ལྷའི་དབང་པོའི་གླང་པོ་ཆེ་རབ་བརྟན་གྱིས་འཁུར་བར་འོས་པའི་སྣག་ཚས་ནི་ཆོས་ཀྱི་ཕུང་པོ་གཅིག་བྲི་བར་ནུས་སོ། ། ཞེས་གསུངས་ཏེ། དེ་ལྟའི་དབང་དུ་བྱས་ཏེ། མདོ་དག་ལས།
ལྷས་བྱིན་གྱིས་གླང་པོ་ཆེ་ལྔ་སྟོང་གིས་བཀུར་བར་བྱས་པའི་གླེགས་བམ་རྣམས་ཁ་ཏོན་དུ་བརྗོད་པར་བྱེད་དོ། ། ཞེས་འབྱུང་བ་དང༌། དྲིན་ལན་བསབ་པའི་མདོ་ལས་ཀྱང༌། ལྷས་བྱིན་གྱིས་མདོ་སྡེ་སྤོས་ཀྱི་གླང་པོ་ཆེའི་ཁལ་དྲུག་ཁྲི་སྙེད་ཁ་ནས་ཐོན་ཞེས་འབྱུང་བ་ཐམས་ཅད་ཀྱིས་སངས་རྒྱས་ཐོབ་པར་བྱེད་པ་ལ་ཚིག་འབྲུ་གཅིག་གི་བརྗོད་བྱ་ཡང་ཉམས་ལེན་དང་མི་སྦྱོར་བར་རས་མར་འདོར་རྒྱུ་མེད་པ་འདི་ཤེས་དགོས་སོ། ། ཞེས་པ་ནི་རྡོ་རྗེའི་གསུང་འདིའི་སྙིང་པོའོ། ། ལྷས་བྱིན་ལའང་སྤྲུལ་པ་དང་རང་རྒྱུད་པ་གཉིས་ཡོད་པ་ལས། སྤྲུལ་པས་མདོ་སྡེ་འདི་ཙམ་ཁ་ཏོན་དུ་ཐོན་པ་ལ་ཡ་མཚན་རྒྱུ་མེད་ལ། འདི་ནི་སོ་སྐྱེའི་དབང་དུ་བྱས་ཏེ། འདི་ཙམ་ཐོན་པས་ང་རྒྱལ་ཏེ་རྒྱུད་ལོག་ལྟ་ཆེན་པོས་བཅོམ་ནས་སེམས་ཅན་དམྱལ་བ་ཆེན་པོར་སྐྱེ་ན། དེང་སང་སོ་སྐྱེ་འགའ་ཞིག་པོ་ཏི་བརྒྱ་ལྷག་ཙམ་རེ་ཚད་རྩོམ་ནུས་པ་ལ་མངོན་པའི་ང་རྒྱལ་གྱི་དབང་གིས་དམ་པའི་ཆོས་དང་ཆོས་སྨྲ་བ་ལ་སྡང་དབང་གི་སྨོད་པ་སྣ་ཚོགས་འདོར་བ་ནི་ཤིན་ཏུ་ཡ་ང་བ་ཡིན་ནོ། །
གསང་ཆེན་ཐེག་པ་པ་དག་གི་ལྟར་ན། ཨཱརྻ་ཀརྨ་ཀ་ལ་ལི་ཏ་བཛྲ་གི་གསུང་གིས། ཁྱད་པར་རྡོ་རྗེའི་ལུས་ལྡན་པའི། ། སྐྱེས་བུ་ལོ་བརྒྱའི་རླུང་ཇི་སྙེད། ། བསྡོམས་ན་བྱེ་བ་བདུན་ཅུ་བདུན། ། ས་ཡ་བདུན་དང་འབུམ་ཕྲག་དྲུག ། ཡོད་པས་སྦྱང་གཞི་དེ་སྦྱོང་བའི། ། ཆོས་སྒོ་དེ་དང་མཉམ་པ་ཡིན། ། བརྒྱད་ཁྲི་བཞི་སྟོང་རགས་རིམ་གྲངས། ། ཞེས་འབྱུང་ལ།
ཁྱད་པར་ལོ་བརྒྱའི་རྒྱུ་བ་དེ་དག་གི་ནང་ནས་ཡེ་ཤེས་ཀྱི་རླུང་ཇི་སྙེད་རྒྱུ་བ་རྣམས་ཀྱི་གྲངས་བསྡོམས་ན་ས་ཡ་ཉི་ཤུ་རྩ་བཞི་དང་འབུམ་ཕྲག་གསུམ་ཡོད་དེ། དེ་ནི་གསང་སྔགས་བླ་ན་མེད་པའི་རྒྱུད་ཀྱི་རྣམ་གྲངས་ཏེ། ཇི་སྐད་དུ། དེ་ལ་ཡེ་ཤེས་རླུང་ཇི་སྙེད། ། རྒྱུ་བ་མྱང་འདས་ལམ་ལྡན་པ། ། གཉེན་པོ་མཆོག་སྟེ་བླ་མེད་རྒྱུད། ། ཅེས་འབྱུང་ངོ༌།། །། ༈ རྡོ་རྗེའི་གསུང༌། སྡེ་སྣོད་གསུམ་དང་རྒྱུད་སྡེ་བཞི་ལམ་བསྐྱེད་རིམ་གྱི་སྐྱེ་བ་རིམ་པ་ཞེས་བྱ་བ་འདིའང་དག་པར་བཏོན་ན། སྡེ་སྣོད་གསུམ་ཡན་གར་བ་ཉམས་སུ་བླངས་པས་རྣམ་པར་གྲོལ་བའི་ལུས་ཡོངས་རྫོགས་མི་ཐོབ་ལ།
རྣལ་འབྱོར་བླ་ན་མེད་པར་རྒྱུད་སྡེ་འོག་མ་གསུམ་པོ་ཉམས་སུ་བླངས་པ་ཁོ་ནས་ཀྱང་རྡོ་རྗེ་འཆང་ཆེན་པོའི་གོ་འཕང་ཐོབ་པར་མི་ནུས་ཞེས་འདོན་པར་བྱ་བ་ཡིན་ལ། དེ་ཡང་ཁ་ཅིག་ཐེག་དམན་ལྟར་ན་འཁོར་བ་ནས་ཐར་བར་བྱེད་པ་ལ་སྡེ་སྣོད་གསུམ་གྱི་བརྗོད་དོན་བསླབ་པ་གསུམ་པོ་རེ་རེ་ཉམས་སུ་བླངས་པས་ཀྱང་རྣམ་པར་གྲོལ་ནུས་ཏེ། སྡེ་སྣོད་གསུམ་གྱི་བརྗོད་དོན་བསླབ་པ་གསུམ་ག་ཉམས་སུ་ལེན་པ་ནི་གདུལ་བྱ་སྤྲོས་པ་ལ་དགའ་བ་དབང་རྣོན་གྱི་དབང་དུ་བྱས་པ་ཡིན་གྱི། དབང་རྟུལ་ལ་ནི་དེ་ལྟར་མ་ཡིན་པའི་ཕྱིར། སངས་རྒྱས་ཀྱི་གསུང་རེའི་བརྗོད་དོན་ཉམས་སུ་བླངས་པས་གྲོལ་བ་ཡང་དཔེར་ན། བུ་རམ་ལ་དབྱིབས་སྣ་ཚོགས་བཅོས་ནས་ཟོས་ཀྱང་རོ་གཅིག་ཏུ་འབྱུང་བ་དང་འདྲ། དེ་བཞིན་ཐེག་པ་ཆེན་པོའི་སྡེ་སྣོད་གསུམ་པོའི་བརྗོད་དོན་བསླབ་པ་གསུམ་པོ་ཡན་གར་བ་རེ་ཉམས་སུ་བླངས་ཀྱང་རྫོགས་སངས་ཀྱི་གོ་འཕང་ཐོབ་པ་ཡིན་ཏེ། བསླབ་པ་རེ་རེའི་ནང་དུའང་གསུམ་ཀར་འདུ་བར་ཉམས་སུ་ལེན་ཆོག་པའི་ཕྱིར། རྒྱུད་སྡེ་འོག་མ་གསུམ་པོ་གང་ལ་ཞུགས་ཀྱང་རྡོ་རྗེ་འཆང་གི་གོ་འཕང་ཐོབ་པར་ནུས་ཏེ། རྒྱུད་སྡེ་འོག་མ་གསུམ་ཡང་སངས་རྒྱས་སྒྲུབ་པར་བྱེད་པ་ལ་ལམ་རང་དབང་ཅན་རྣམ་གྲོལ་གྱི་སྒོར་གྱུར་ཡིན་པའི་ཕྱིར་ཞེས་ཟེར་རོ། །
འདིར་ཞལ་སྔ་ནས། ཐེག་དམན་གྱི་སྡེ་སྣོད་གསུམ་གྱི་བརྗོད་དོན་བསླབ་པ་གསུམ་པོའང༌། སྔ་མ་སྔ་མ་རྒྱུད་ལ་མ་སྐྱེད་ན་ཕྱི་མ་ཕྱི་མ་རྒྱུད་ལ་མི་སྐྱེ་ལ། དེ་ཡང་ལྷག་པ་ཚུལ་ཁྲིམས་ཀྱི་བསླབ་པས་ནི། ངན་སོང་ལ་སོགས་མི་ཁོམ་པར་སྐྱེ་བའི་རྒྱུ་སྔར་ཡོད་རྣམས་ཆེས་རིང་དུ་བྱེད་ཅིང་ཕྱིས་དེར་སྐྱེ་བའི་རྒྱུ་བསོག་པར་མི་བྱེད་པར། མཐོ་རིས་འདོད་པའི་ལྷ་མིའི་ལུས་ཙམ་ཐོབ་པར་བྱེད་ཀྱི། རྒྱུར་བྱེད་པའི་བསླབ་པ་དེ་ཉིད་ཀྱིས་ནི་ཚངས་རིས་སུ་སྐྱེ་བའི་ཉེ་རྒྱུ་ཙམ་ཡང་བྱེད་མི་ནུས་ལ། ཏིང་ངེ་འཛིན་གྱི་བསླབ་པས་འཇིག་རྟེན་པའི་བསམ་གཏན་གཟུགས་མེད་འགོག་པ་ལ་གཏོགས་པའི་རྣམ་ཐར་ཟིལ་གནོན་ཟད་པར་མངོན་ཤེས་སོགས་ཐོབ་པར་བྱེད་ནུས་ཀྱང་སྲིད་རྩེ་ལས་ཆགས་བྲལ་ནི་བྱེད་མི་ནུས་ཏེ། ལྷག་པ་ཤེས་རབ་ཀྱི་བསླབ་པ་མེད་པའི་ཕྱིར་ཏེ། སྲིད་པས་སྲིད་རྩ་དྲུངས་འབྱིན་པར་མི་ནུས་པའི་ཕྱིར།
དེས་ན་བསླབ་པ་ཕྱི་མ་དག་ནི་བསླབ་པ་སྔ་མ་རྒྱུད་ལ་མི་ལྡན་པར་ཡན་གར་ཉམས་སུ་ལེན་པར་ཡང་བྱར་མེད་དོ། ། སངས་རྒྱས་ཀྱིས་གསུངས་པའི་ཚིག་དོན་རེ་ཉམས་སུ་བླངས་པས་ཀྱང་རྣམ་གྲོལ་གྱི་རྒྱུར་འགྱུར་བ་ཙམ་གྱི་རྣམ་གྲོལ་གྱི་གོ་འཕང་ཐོབ་པ་ལ་གསུང་ཚིག་འབྲུ་གཅིག་ཉམས་སུ་བླངས་པས་ཆོག་གོ་ཞེས་འཁྲུལ་པར་མི་བྱའོ། ། ཡང་ཏིང་ངེ་འཛིན་གྱི་བསླབ་པའི་སྐབས་འདིར་ནི་བསམ་གཏན་གྱི་དངོས་གཞི་མ་ཐོབ་ཀྱང༌། དང་པོའི་ཉེར་བསྡོགས་ལ་མི་ལྕོགས་མེད་པ་ཙམ་སེམས་རྟེན་དུ་བྱས་ནས། ཁམས་གསུམ་པ་དགུ་ལ་ཆགས་བྲལ་བྱེད་ནུས་པར་ཡང་བཤད་དེ། མཁས་མཆོག་དཔའ་བོས། ཁྱོད་ཀྱི་བསྟན་ལས་ཕྱིར་ཕྱོགས་པའི། ། སྐྱེ་བོ་གཏི་མུག་གིས་ལྡོངས་པ། ། སྲིད་རྩེའི་བར་དུ་སོང་ནས་ཀྱང༌། ། སྡུག་བསྔལ་ཡང་འབྱུང་སྲིད་པ་སྒྲུབ། །
ཁྱོད་ཀྱི་བསྟན་པའི་རྗེས་འབྲང་བ། ། བསམ་གཏན་དངོས་གཞི་མ་ཐོབ་ཀྱང༌། ། བདུད་ཀྱི་མིག་རས་བཙའ་བཞིན་དུ། ། སྲིད་པ་རྣམས་ནི་འདོར་བར་བྱེད། ། ཅེས་འབྱུང་ངོ༌། ། ཐེག་པ་ཆེན་པོར་ནི། ཤིན་ཏུ་རྒྱས་པའི་སྡེ་སྣོད་ཅེས་ཐེག་དམན་པ་དག་གིས་གློ་བར་ཆུད་པ་མ་ཡིན་པའི་སྡེ་སྣོད་ནས་འབྱུང་བའི་ཉམས་ལེན་བསླབ་པ་གསུམ་རྒྱུད་ལ་བསྟར་དགོས་པ་ཡིན་ལ། དེ་ཡང་རྫོགས་སངས་སྒྲུབ་པ་ལ་ཚུལ་ཁྲིམས་དང་ཏིང་ངེ་འཛིན་དང་ཤེས་རབ་ཉི་ཚེ་བ་དག་གི་ཚུལ་ཁྲིམས་དང་ཏིང་ངེ་འཛིན་ཤེས་རབ་ལ་སོགས་ཀྱི་ཕ་རོལ་ཏུ་ཕྱིན་པར་མི་འགྱུར་ལ། ཕ་རོལ་ཏུ་ཕྱིན་པ་དྲུག་གམ་བཅུ་རྫོགས་པར་མ་བྱས་པར་ནི་ཡང་དག་པར་རྫོགས་པའི་སངས་རྒྱས་སུ་འགྱུར་མི་སྲིད་པས། བསླབ་པ་གསུམ་ཡན་གར་བ་རེ་ཉམས་སུ་བླངས་པས་རྫོགས་བྱང་ཐོབ་པ་ལྟ་ཅི་སྨོས་པ་དང༌།
ཕྱོགས་སྔ་མས་བསླབ་གསུམ་ཡན་གར་བ་རེ་ཉམས་སུ་བླངས་པས་དོན་གྲུབ་པའི་སྒྲུབ་བྱེད་དུ། དེ་རེ་རེའི་ནང་དུའང་བསླབ་པ་གསུམ་ཚང་བར་ཉམས་ལེན་བྱེད་པ་བཀོད་པ་ནི་རང་ཚིག་རབ་ཏུ་འགལ་བ་ཉིད་དུ་ཡང་འགྱུར་རོ། ། རྒྱུད་སྡེ་འོག་མ་གསུམ་གྱི་རང་ལམ་ནས་རིགས་དྲུག་པ་རྡོ་རྗེ་འཆང་གི་གོ་འཕང་ཐོབ་བྱེད་ཀྱི་ལམ་ཆ་ཚང་བསྟན་པ་མ་ཡིན་ཏེ། བསྒྲུབ་བྱ་རིགས་དྲུག་པ་ལས་རིགས་ལྔ་པའི་སངས་རྒྱས་ཀྱང་དོན་མཐུན་བྱ་སྤྱོད་ཀྱི་རྒྱུད་དུ་བསྟན་པའང་ཆེས་འགྲུབ་དཀའ་ལ། རྣལ་འབྱོར་རྒྱུད་དུའང་བླ་མེད་ནས་བཤད་པའི་ཁྱད་ཆོས་དུ་མས་ཁྱད་པར་དུ་བྱས་པའི་ཁྱབ་བདག་རིགས་དྲུག་པའི་རྡོར་སེམས་བསྟན་པ་མི་འགྲུབ་ན། དེ་ལྟ་བུའི་བསྒྲུབ་བྱ་ཙམ་མ་གྲགས་ན་དེ་སྒྲུབ་བྱེད་ཀྱི་ལམ་ཡོངས་རྫོགས་རྒྱུད་སྡེ་དེ་དག་ལ་བསྟན་པས་ཆེས་མི་འགྲུབ་པའི་ཕྱིར། དེས་ན་རྒྱུད་སྡེ་འོག་མའི་དབང་བསྐུར་ཡོངས་སུ་རྫོགས་པ་རང་གིས་ཐོབ་ཅིང་གཞན་ལ་སྟོན་ནུས་པའི་གང་ཟག་གིས་ཀྱང་རྡོ་རྗེ་ཐེག་པ་བླ་ན་མེད་པའི་དབང་བསྐུར་བ་མ་ཐོབ་ན་ལུགས་དེའི་ཉམས་ལེན་ཅུང་ཟད་ཀྱང་བྱས་མི་ཆོག་ལ། རྡོ་རྗེ་ཐེག་པ་བླ་ན་མེད་པའི་བུམ་དབང་རྡོ་རྗེ་སློབ་དཔོན་གྱི་དབང་དང་བཅས་པ་ཐོབ་ནས་རྒྱུད་སྡེ་འོག་མ་གསུམ་གྱི་ཆོས་ཚིག་གཅིག་ཀྱང་མ་ཐོབ་ནའང་རང་གིས་ཉམས་སུ་ལེན་ཅིང་གཞན་ལ་བསྟན་པར་ཡང་རུང་བས་རྒྱུད་སྡེ་འོག་མ་གསུམ་དུ་སྦས་པའི་ཐབས་ཤེས་ཀྱི་ཟབ་ཁྱད་ཁྱད་པར་བས་རྡོ་རྗེ་འཆང་གི་སྒྲུབ་བྱེད་ཀྱི་མྱུར་ལམ་ནི་བླ་མེད་མ་གཏོགས་པ་གཞན་དུ་མེད་པ་ཉིད་དུ་ཤེས་དགོས་སོ། ། དེ་ཡང་བླ་མེད་ཀྱི་རིག་པའི་དབང་ལྔ་ཙམ་ཐོབ་ན་བྱ་སྤྱོད་ཉམས་ལེན་རང་གིས་བྱེད་པ་དང་གཞན་ལ་སྟོན་པར་དབང་བ་ནི། ཕྲེང་བ་མཁན་པོས།
ཕྲེང་བ་དང་ཆུ་ལ་སོགས་པ་དབང་དྲུག་པོ་འདི་རྣམས་ཀྱི་མ་རིག་པའི་གཉེན་པོ་ནུས་པ་ཉིད་དུ་སྒྲུབ་པར་བྱེད་པས་རིག་པའི་དབང་ཞེས་བརྗོད་དོ། ། དབང་འདི་རྣམས་བསྐུར་བའི་སློབ་མ་བྱ་བ་དང་སྤྱོད་པའི་རྒྱུད་མཉན་པ་དང་བཤད་པ་དང༌། སྔགས་སྒྲུབ་པ་རྣམས་ལ་དབང་བར་འགྱུར་རོ་ཞེས་འབྱུང་ལ། རྡོ་རྗེ་ཐེག་པ་བླ་མེད་ཀྱི་བུམ་པ་དང་ཕྱིར་མི་ལྡོག་པ་རྡོ་རྗེ་སློབ་དཔོན་གྱི་དབང་ལ་ཡང་ཐུན་མོང་བ་དང༌། ཐུན་མོང་མ་ཡིན་པ་གཉིས་ལས། ཐུན་མོང་བའི་རྡོ་རྗེ་སློབ་དཔོན་གྱི་དབང་ཙམ་ཐོབ་ཀྱང༌། རྣལ་འབྱོར་གྱི་རྒྱུད་རང་གིས་ཉམས་སུ་ལེན་པ་དང་གཞན་ལ་བསྟན་པར་རུང་གི ། ཐུན་མོང་མིན་པའི་བུམ་དབང་དང་ཕྱིར་མི་ལྡོག་པའི་དབང་དུ་བྱས་པ་མ་ཡིན་ནོ། ། དེ་ཡང་བླ་མེད་ཀྱི་ཐུན་མོང་མ་ཡིན་པའི་ཆུ་ཅོད་པན་གྱི་དབང་ཙམ་ཐོབ་ན་བྱ་རྒྱུད་དུ་བཤད་པའི་སྦྱོར་དངོས་རྗེས་ཀྱི་དབང་ཐམས་ཅད་ཀྱི་བྱ་བ་ཞར་ལ་གྲུབ་པ་ཡིན་ནོ། ། འདི་ཉིད་ཀྱི་འཐད་པ་ནི་སྔ་རབས་པ་དག །
ཕྱག་ཆེན་ཐིག་ལེ་ལས། ཆུ་ཡི་དབང་བསྐུར་ཅོད་པན་དག ། བྱ་བའི་རྒྱུད་ལ་རབ་ཏུ་གྲགས། ། རྡོ་རྗེ་དྲིལ་བུ་དེ་བཞིན་མིང༌། ། སྤྱོད་པའི་རྒྱུད་ལ་རབ་ཏུ་གསལ། ། ཕྱིར་མི་ལྡོག་པ་ཡི་ནི་དབང༌། ། རྣལ་འབྱོར་རྒྱུད་དུ་གསལ་བར་བྱེད། ། ཅེས་པའི་ལུང་གི་ཕྱོགས་གཅིག་ནི་འདིའང་དགོངས་ཏེ་གསུངས་སོ་ཞེས་ཟེར་རོ། ། དེ་ལྟར་གྱི་ཚེ་བླ་མེད་ཐུན་མོང་མ་ཡིན་པའི་ཕྱིར་མི་ལྡོག་པའི་དབང་ནི་རྣལ་འབྱོར་རྒྱུད་དུ་གསལ་བར་དབྱེ་ཞེས་རྡོ་རྗེ་འཆང་ཆེན་པོས་མི་དགོངས་ཏེ། ཐུན་མོང་མ་ཡིན་པའི་བུམ་དབང་ནི་རྣལ་འབྱོར་རྒྱུད་དུ་མ་གྲགས་པར་རྣལ་འབྱོར་ཆེན་པོའི་དབང་བཞིར་གྲགས་པའི་བུམ་དབང་ཉིད་ཡིན་པའི་ཕྱིར་ཏེ།
དེ་ལྟ་བུའི་བུམ་དབང་བསྐུར་བའི་བསྒྲུབ་བྱའང་ལྷ་ཡབ་ཡུམ་ཞལ་སྦྱོར་དང༌། དབང་རྫས་ཀྱང་ངོ་བོ་ལྷ་ཡབ་ཡུམ་ཞལ་སྦྱོར་དུ་བསྐྱེད་པ་རྣམས་དབང་རྫས་སུ་སྣང་བ་དང༌། བསྐུར་བ་པོ་རྡོ་རྗེ་སློབ་དཔོན་ཡང་ལྷ་ཡབ་ཡུམ་ཞལ་སྦྱོར་དུ་མཛད་ནས་དགའ་བཞི་ཡེ་ཤེས་བསྐྱེད་པའི་སྒོ་ནས་ཕུང་པོ་སོགས་ཀྱི་སྒྲིབ་པ་ལྷན་སྐྱེས་དང་ཀུན་བཏགས་ཀྱི་དྲི་མ་འཁྲུད་ཅིང་ཁ་སྦྱོར་གྱི་ཆོས་གཟུགས་ཀྱི་སྐུ་དང་ཡེ་ཤེས་ཀྱི་ནུས་པ་འཇོག་པའི་ཕྱིར། བརྟག་གཉིས་ལས། སློབ་དཔོན་གསང་བ་ཤེས་རབ་དང༌། ། བཞི་པ་དེ་ཡང་དེ་བཞིན་ཏེ། ། དབང་ནི་བཞི་ཡི་གྲངས་ཀྱིས་ནི། ། དགའ་བ་ལ་སོགས་རིམ་ཤེས་བྱ། ། ཞེས་འབྱུང་ལ། ཐུན་མོང་མ་ཡིན་པའི་བུམ་དབང་དང༌།
དེའི་མཐར་སློབ་དཔོན་གྱི་དབང་འབྱུང་བ་འདི་གཉིས་ཀ་ལའང་རིག་མ་ཕྱག་རྒྱ་ཆེན་པོའི་དངོས་ཀྱི་དམ་ཚིག་གི་བདེ་བ་ལམ་དུ་བྱེད་དགོས་པ་ཉིད་ཀྱི། ཐུན་མོན་མ་ཡིན་པའི་བུམ་དབང་ལ། རྡོ་རྗེ་སློབ་དཔོན་གྱི་དབང་དུ་བཏགས་ཏེ་དབང་བཞིའི་དང་པོར་བརྗོད་པ་ཆེས་མང་སྟེ། བཤད་མ་ཐག་པའི་ལུང་དང༌། ཕྱག་ཆེན་ཐིག་ལེར། དང་པོ་སློབ་དཔོན་དབང་དང་གཅིག ། གཉིས་པ་གསང་བའི་དབང་ནི་མཆོག ། ཤེས་རབ་ཡེ་ཤེས་བཅུ་གསུམ་པ། ། དེ་ལྟར་དེ་ནི་བཅུ་བཞི་པའོ། ། ཞེས་འབྱུང་ལ།
འདིར་རྒྱུད་སྡེ་གང་དག་ནས་བཤད་པའི་ལམ་སྒོམ་པས། ས་ལམ་ཇི་ཙམ་དུ་བགྲོད་པ་དང༌། རྒྱུད་ཇི་ཙམ་དུ་སྨིན་པ་དང༌། སྡོམ་པ་དང་དམ་ཚིག་ཇི་ཙམ་འཛིན་ནུས་ཞེ་ན། འདི་ལ་རྒྱ་བོད་འདིར་འདོད་པ་མི་འདྲ་བ་དུ་མ་སྣང་ཡང༌། ཨཱརྻ་ཀརྨ་ཀ་ལ་སམ་བྷ་བཛྲ་ཞབས་ཀྱི་བཞེད་པ། སྭ་མི་ནོ་ཝ་ཏི་སིདྡྷི་མནྡྷ་མཧཱའི་གསུང་གིས་བཅོམ་ལྡན་འདས་དུས་ཀྱི་འཁོར་ལོའི་དགོངས་པ་ལྟར་ན། སྔགས་བླ་མེད་ཀྱི་དཀྱིལ་འཁོར་དུ་ཞུགས་ཤིང་དབང་དང་འབྲེལ་བའི་བརྟུལ་ཞུགས་ཉེར་ལྔ་ཙམ་གྱི་བསླབ་པ་འཛིན་ནས་བསླབ་པ་དེ་ཉིད་ལ་གནས་ཤིང་བྱ་སྤྱོད་ཀྱི་ལམ་བསྒོམས་ན། བྱ་སྤྱོད་ཀྱི་རྒྱུད་ལས་བཤད་པའི་ཐུན་མོང་གི་དངོས་གྲུབ་དང༌། ཐུན་མོང་མ་ཡིན་པ་ཟག་མེད་རྗེས་མཐུན་པ་མཚན་མེད་ཀྱི་ཤེས་རབ་ཀྱིས་རྟོགས་པའི་ཆ་ནས་ཐར་པ་ཆ་མཐུན་གྱིས་བསྡུས་པའི་བར་བསྒྲོད་ཅིང་རྣམ་པར་དག་པ་ལྷའི་སྐུ་ལ་དམིགས་ནས་ཐུན་མོང་དང་ཐུན་མོང་མ་ཡིན་པའི་དངོས་གྲུབ་སྒྲུབ་ནུས་སུ་རྒྱུད་སྨིན་པ་དང༌།
བྱ་སྤྱོད་ཀྱི་རྒྱུད་སྡེ་ནས་བཤད་པའི་སྲུང་སྡོམ་དེ་ཐམས་ཅད་ཀྱང་དངོས་དང་བརྒྱུད་ཀྱི་སྒོ་ནས་འཛིན་ནུས་ལ། དེ་ཙམ་གྱི་སྔགས་སྡོམ་ཅན་དེ་ལ་ནི། སྔགས་ཀྱི་དགེ་བསྙེན་ཞེས་བརྗོད་ལ། འདི་ཙམ་ལ་བྱིས་པ་འཇུག་པའི་དབང་བདུན་ལས། ཆུ་དང་ཅོད་པན་རྡོར་དྲིལ་མིང་གི་དབང་བསྐུར་ཙམ་ཡང་རུང་ལ། འདི་ལ་ནི་རིགས་ལྔའི་སྡོམ་པ་གཟུང་བའི་སྐབས་ཀྱི་སངས་རྒྱས་རྣལ་འབྱོར་གྱི་སྡོམ་པ་སྟེ། རྣམ་པར་སྣང་མཛད་ཀྱི་སྡོམ་པ་བླང་ཡང་རུང་ལ་མ་བླང་ཡང་རུང་ལ། རིགས་ཕྱི་མ་བཞིའི་སྡོམ་པ་ནི་འཛིན་པ་མ་ཡིན་ཏེ། རྣལ་འབྱོར་རྒྱུད་ཀྱི་དབང་བསྐུར་བ་ཐོབ་པ་མ་ཡིན་པའམ། བླ་མེད་ཀྱི་ཕྱིར་མི་ལྡོག་པའི་དབང་མི་ལེན་པར་རྡོ་རྗེ་སློབ་མའི་བུམ་དབང་ཙམ་ལས་མི་ལེན་པའི་དབང་དུ་བྱས་པའི་ཕྱིར་རོ། །
བླ་མེད་ཀྱི་དཀྱིལ་འཁོར་དུ་ཞུགས་ཤིང་དབང་དང་འབྲེལ་བའི་རིགས་ལྔའི་སྡོམ་པ་འཛིན་ནས་བསླབ་པ་དེ་ཉིད་ལ་གནས་ནས་རྣལ་འབྱོར་རྒྱུད་ཀྱི་ལམ་བསྒོམ་ན། རྣལ་འབྱོར་རྒྱུད་ནས་བཤད་པའི་ཐུན་མོང་གི་དངོས་གྲུབ་དང༌། ཐུན་མོང་མ་ཡིན་པ་ཟག་མེད་རྗེས་མཐུན་པ་མཚན་མེད་ཤེས་རབ་ཀྱིས་རྟོགས་པའི་ཆ་ནས་ངེས་འབྱེད་ཆ་མཐུན་འོག་མ་གཉིས་ཅི་རིགས་པའི་བར་གྱིས་བསྡུས་པ་བགྲོད་ཅིང་ལུས་ངག་ཡིད་དག་པ་གསུམ་ལྡན་ལ་དམིགས་ནས་སོ་སོའི་ཕྱག་རྒྱས་བཅིངས་ནས་དམ་ཡེ་དབྱེར་མེད་ཀྱི་སྒོ་ནས་ཐུན་མོང་དང་ཐུན་མོང་མ་ཡིན་པའི་དངོས་གྲུབ་སྒྲུབ་ནུས་སུ་རྒྱུད་སྨིན་པ་དང༌། རྣལ་འབྱོར་གྱི་རྒྱུད་སྡེ་ནས་བཤད་པའི་སྲུང་སྡོམ་ཐམས་ཅད་ཀྱང་དངོས་བརྒྱུད་ཀྱི་སྒོ་ནས་འཛིན་ནུས་ལ། དེ་ཙམ་གྱིས་སྔགས་སྡོམ་ཅན་དེ་སྔགས་ཀྱི་དགེ་ཚུལ་ཞེས་བརྗོད་ལ། དེ་ལྟ་ན་འདི་ལ་རྡོ་རྗེ་སློབ་དཔོན་ཕྱིར་མི་ལྡོག་པའི་དབང་བསྐུར་བ་ན། སྔགས་བླ་མེད་ཀྱི་རིགས་ལྔ་དང་དྲུག་གི་སྡོམ་པ་ཐུན་མོང་མིན་པ་འཛིན་པ་མེད་པ་ཉིད་ཀྱི་ཕྱིར། ཐུན་མོང་མ་ཡིན་པའི་རྡོ་རྗེ་སློབ་དཔོན་གྱི་དབང་ནི་མི་སྦྱིན་ལ། ཡང་སྔགས་ཐུན་མོང་དང་ཐུན་མོང་མིན་པའི་རིགས་ལྔ་དང་དྲུག་པའི་སྡོམ་པ་འཛིན་པ་ཞིག་ཡིན་ན་ཐུན་མོང་མིན་པའི་རྡོ་རྗེ་སློབ་དཔོན་གྱི་དབང་ཡང་སྦྱིན་པ་ཡིན་ལ། ཐུན་མོང་དང་ཐུན་མོང་མིན་པའི་རིགས་ལྔ་སོགས་ཀྱི་སྡོམ་པའི་ཁྱད་པར་ནི།
སྡོམ་པ་བསྒྲགས་བཟུང་གི་སྐབས་ཀྱི་བསྒྲགས་པ་ན། ཕྱག་རྒྱ་དང་སྙོམས་པར་འཇུག་པ་ལས་སྐྱེས་པའི་བདེ་སྟོང་གི་སྡོམ་པ་འཛིན་དགོས་པ་དང་མི་དགོས་པར་བཤད་པ་ལས། བཟུང་བ་ན་དེ་ལྟར་བློས་བཟུང་བ་དང༌། མ་བཟུང་བ་ཉིད་ཀྱི་ཐུན་མོང་ཡིན་མིན་གྱི་རིགས་ལྔ་སོགས་ཀྱི་སྡོམ་པ་ཐོབ་པ་དང་མ་ཐོབ་པར་ཡང་ཤེས་དགོས་སོ། ། དེས་ན་ཕ་མའི་རྒྱུད་སྡེ་གཞན་ལྟར་ན་དབང་གོང་མ་ཐོབ་པའི་དུས་ཀྱི་སྲོག་གཅོད་པ་སོགས་བྱེད་པའི་ཁྱད་པར་གྱི་སྡོམ་པ་དང༌། ཡང་ན་བླ་མེད་ཀྱི་ཐུན་མོང་མ་ཡིན་པའི་དབང་བཞི་དང་པོ་རྡོ་རྗེ་སློབ་དཔོན་གྱི་དབང་བསྐུར་བ་ནས་དངོས་རིག་བསྟན་པ་ཡོད་པས་སྐབས་དེར་ཁྱད་པར་གྱི་སྡོམ་པ་དག་འཛིན་ཅིང༌། བསླབ་པ་དེ་ལ་གནས་པ་ན་བླ་མེད་ཀྱི་རྒྱུད་ནས་བཤད་པའི་མཆོག་དང་ཐུན་མོང་གི་འཇིག་རྟེན་དང་འཇིག་རྟེན་ལས་འདས་པའི་ས་ལམ་བགྲོད་ཅིང༌། གདོད་མ་ནས་འབྲལ་མི་ཤེས་སུ་གྱུར་པའི་དམ་ཡེ་རང་བཞིན་ཐ་མི་དད་པའི་ལྷའི་སྐུ་ལ་དམིགས་ནས་མཆོག་དང་ཐུན་མོང་གི་དངོས་གྲུབ་ཚེ་འདིར་སྒྲུབ་ནུས་སུ་རྒྱུད་སྨིན་ལ། བླ་མེད་ཀྱི་རྒྱུད་སྡེ་ནས་བཤད་པའི་སྲུང་སྡོམ་ཐམས་ཅད་ཀྱང་དངོས་སམ་བརྒྱུད་ནས་འཛིན་ནུས་ལ། དེ་ཙམ་ལ་སྔགས་ཀྱི་དགེ་སློང་ཞེས་བརྗོད་དེ།
དེ་སྐད་དུ། དང་པོར་ཆུ་ཡིས་ཀྱང་ནི་དགེ་བསྙེན་ཉིད་དུ་འགྱུར་ལ་བུམ་པ་ཡིས་ནི་དགེ་ཚུལ་ཉིད་དུ་འགྱུར། དགེ་སློང་གསང་བའི་དབང་བསྐུར་དག་གིས་འགྱུར་ལ་གནས་བརྟན་ཞེས་བྱར་གྱུར་པ་གོང་མའི་རྒྱུ་ཡིས་སོ། ། ཕྱག་རྒྱ་དར་དཔྱངས་དང་ནི་དབུ་རྒྱན་རྡོ་རྗེ་མཆོད་ཕྱིར་ཐོགས་རྣམས་བླ་མ་མཆོག་གིས་སྦྱིན་པར་བྱ། དེ་རྣམས་སློབ་དཔོན་བྱ་བའི་ཕྱིར་ཏེ་དེ་ཡི་རང་གི་དབང་གི་ལྷ་ཡི་ཕྱག་རྒྱ་རྣམ་པར་དག ། ཅེས་འབྱུང་ངོ༌། ། འོ་ན་སྡོམ་པ་དང་དམ་ཚིག་དངོས་བརྒྱུད་ཀྱི་སྒོ་ནས་བསྲུང་བ་ཞེས་པའི་དོན་གང་ཞེ་ན། སྔགས་བླ་མེད་ཀྱི་དགག་སྒྲུབ་ཀྱི་བསླབ་བྱའི་སྡོམ་པ་དང་དམ་ཚིག་ལ་མཚོན་ན་གཟུང་འཛིན་གྱི་མཚན་རྟོག་འགོག་པས་འགག་པ་དང༌། ཕྱག་རྒྱ་གསུམ་བསྟེན་པ་སྒྲུབ་པའི་བསླབ་སྡོམ་དམ་ཚིག་ནི་ཉན་ཐོས་སོ་ཐར་དང་བྱང་སྡོམ་གྱི་ན་བ་ཙམ་འཛིན་ནུས་དག་གི་བློར་མི་འཚམ་པས། སྡོམ་ལྡན་ཁྱད་ཅན་དེ་འཛིན་མི་ནུས་ལ།
བླ་མེད་རྡོ་རྗེ་ཐེག་པར་རིགས་སད་པའི་སྐལ་ལྡན་དག་གིས་སྡོམ་དམ་ཁྱད་ཅན་དེ་འཛིན་ནུས་པའི་དབང་དུ་ན། རླུང་ལ་དབང་མ་ཐོབ་ཅིང་བསྟན་པ་ལ་གནོད་པའི་དགག་བྱ་དང་བཅས་པར་རྟེན་དགེ་སློང་ལ་ཕྱག་རྒྱ་བསྟེན་པའི་སྡོམ་ལྡན་ནི་བསྟེན་པའི་ནུས་པ་ཐོབ་ཅིང་བསྟན་པ་ལ་མི་གནོད་པའི་དུས་སུ་སྡོམ་དམ་ཁྱད་ཅན་འཛིན་པར་བློས་འཕེལ་བ་ཉིད་ནི་བརྒྱུད་ནས་སྡོམ་དམ་འཛིན་པ་ཡིན་ལ། དེ་བཞིན་དུ་དུས་འཁོར་ནས་འཇིག་རྟེན་ལས་འདས་པའི་དབང་གོང་མ་ཆེན་པོ་ཡི་དངོས་ཀྱི་དབང་རྟེན་གྱི་ཡེ་ཤེས་དང་རྣམ་ཀུན་མཆོག་ལྡན་གྱི་ཕྱག་རྒྱ་བསྟེན་པའི་སྡོམ་དམ་ཡང་རང་ཅག་སོ་སྐྱེས་དངོས་སུ་འཛིན་ནུས་པ་ནི་མ་ཡིན་ཏེ། དེ་ནི་སྒྲ་དང་རྟོག་པའི་ཡུལ་ཙམ་ལས་དེ་ལྟ་བུ་དེ་མངོན་སུམ་ཡང་དག་པར་བསྟེན་པ་ནི་འཕགས་པ་ཁོ་ནའི་སྤྱོད་ཡུལ་ལས་གཞན་གྱི་སྤྱོད་ཡུལ་མ་ཡིན་པའི་ཕྱིར། གཞན་ཡང་སོ་སོ་སྐྱེ་བོ་ལ་གཟུང་བ་དང་འཛིན་པ་དང་བཅས་པའི་ཐ་མལ་ཕྱི་ནང་གི་སྐྱེ་མཆེད་ལ། རང་བཞིན་རྣམ་དག་གི་ལྷ་སྔགས་སུ་མི་འཆར་ཡང༌། ནམ་ཞིག་འཆར་བ་ནས་དེ་ལས་གཞན་དུ་སོམ་ཉི་ཟ་བར་མི་བྱེད་པར་བསྟར་ཆགས་པའི་དྲན་ཤེས་འཛིན་པའི་སྡོམ་དམ་འཛིན་པའང་བརྒྱུད་ནས་འཛིན་པའི་དབང་དུ་བྱས་ཀྱི་དངོས་སུ་ནི་མ་ཡིན་ཏེ། དངོས་སུ་ཐ་མལ་གཟུང་འཛིན་དང་བཅས་པའི་ཆོས་རྣམས་ལ། རང་བཞིན་རྣམ་དག་གི་ལྷ་སྔགས་ཡིན་པའི་ཐེ་ཚོམ་དང་བྲལ་བའི་ཤེས་རབ་དེ་ཁོ་ན་ཉིད་ཡིད་བྱེད་ཀྱི་ངོ་བོར་མ་སྐྱེས་པའི་ཕྱིར། རང་བཞིན་རྣམ་དག་ལ་སོམ་ཉི་དང་བྲལ་བའི་མོས་པ་ཡིད་བྱེད་ཙམ་བྱས་པས་སྡོམ་དམ་འཛིན་པས་ནི་དངོས་ཀྱི་རང་བཞིན་རྣམ་དག་ལ་སོམ་ཉི་དང་བྲལ་བའི་སྡོམ་དམ་འཛིན་ནུས་སུ་ཅུང་བཞག་དཀའ་སྟེ།
མོས་པ་ཡིད་ལ་བྱེད་པའི་ཕྱིར། སྟོང་ཉིད་ལ་མོས་པ་ཡིད་བྱེད་ཀྱི་སྟོང་པ་ཉིད་དེ་ཁོ་ན་ལ་དངོས་སུ་མི་རྟོག་པ་བཞིན་ནོ། ། ཞེས་བཀའ་སྩལ་པ་འདི་ཡང་ཞར་ལས་འོངས་པའི་ཆོས་ཀྱི་གནད་གསང་ཤིན་དུ་ཕྲ་བར་ཡོད་པས། སྐལ་ལྡན་དག་ལེགས་པར་བཤད་པ་འདི་ལྟ་བུ་ལ་དད་པའི་ཐལ་མོ་སྤྱི་བོར་སྦྱོར་བར་མཛོད་ཅིག། །། ༈ རྡོ་རྗེའི་གསུང༌། ཆོས་ཀྱི་འཁོར་ལོ་གསུམ་རྟོགས་པའི་ཁྱད་པར་བསྟན་པ་འདི་བཞུགས་ཞེས་པ་ནི་དག་པར་བཏོན་ན། གདུལ་བྱ་རིགས་ཅན་གསུམ་ལ་ཆོས་འཁོར་གསུམ་བསྐོར་བ་ཡང༌། གདུལ་བྱའི་སྒྲིབ་པ་རགས་ཕྲ་དང་ཤིན་ཏུ་ཕྲ་བ་གསུམ་རིམ་པ་ལྟར་ཕམ་པར་བྱས་ནས་རབ་ཏུ་རྒྱལ་བ་ཆེན་པོའི་རྣམ་གྲོལ་ཐོབ་པའི་ཆེད་ཡིན་པས། ཆོས་འཁོར་གསུམ་ག་ཚང་བར་གདུལ་བྱའི་རྒྱུད་ལ་མ་བསྐོར་ན། རེ་རེ་བས་རྫོགས་པའི་འཚང་རྒྱ་ཐོབ་བྱེད་ཀྱི་ཐབས་ཤེས་ཡོངས་རྫོགས་སུ་བསྟན་པར་ནུས་པ་མ་ཡིན་ཞེས་བཏོན་ན་ཆེས་གསལ་བར་འགྱུར་རོ། །
དེ་ཡང་ཁ་ཅིག་ཆོས་ཀྱི་འཁོར་ལོ་དང་མཐའ་བར་གསུམ་ལས་གང་ཡང་རུང་བ་རེས་རྫོགས་སངས་ཐོབ་པའི་ཐབས་ཤེས་ཀྱི་ལམ་ཆ་ཚང་རེ་ཡོད་པས། འཁོར་ལོ་གསུམ་གའི་དོན་ཉམས་སུ་ལེན་མི་དགོས་སོ་ཞེས་ཟེར་བ་ལ། ཞལ་སྔ་ནས། སྟོན་པས་ཆོས་ཀྱི་འཁོར་ལོ་རིམ་པ་གསུམ་དུ་བསྐོར་བ་འདི་ནི། གདུལ་བྱ་དག་རིམ་གྱིས་ཉན་རང་ལ་སོགས་ཀྱི་མོས་པ་དང་འཚམ་པར་དམན་པའི་མྱང་འདས་ལ་བཀྲིས་ནས་མཐར་ཐེག་པ་ཆེན་པོའི་ལམ་དུ་སྦྱོར་བར་མཛད་པ་ཡིན་ལ། ཐེག་པ་ཆེན་པོའི་ཆོས་ཀྱི་ཚུལ་ལའང་ཤེས་སྒྲིབ་ཕྲ་བ་སྤོང་བའི་ཆོས་ཀྱི་འཁོར་ལོ་དང་ཆེས་ཕྲ་བ་སྤངས་པའི་ཆོས་ཀྱི་འཁོར་ལོ་གཉིས་ཡོད་པས་འཁོར་ལོ་བར་མཐའ་གཉིས་སུ་འབྱུང་བས། འཁོར་ལོ་གང་རུང་རེའི་དོན་ཉམས་སུ་བླངས་ནས་གཞན་མ་གཉིས་འདོར་བར་བྱ་བ་ནི་མ་ཡིན་ཏེ། ཉམས་སུ་ལེན་པ་ནི་སྔ་མ་སྔ་མ་སྔོན་འགྲོ་དང་སྔ་མ་དེ་ལ་ལྟོས་ཏེ་ཕྱི་མ་ཕྱི་མ་དངོས་གཞིའི་ཚུལ་གྱིས་ལམ་ཉམས་སུ་ལེན་བྱར་གྲུབ་པ་ཡིན་ཏེ། དགོངས་འགྲེལ་ལས། བཅོམ་ལྡན་འདས་ཀྱིས་དང་པོར་ཡུལ་བ་ར་ཎ་སིར་དྲང་སྲོང་ལྷུང་བ་རི་དྭགས་ཀྱི་ནགས་སུ།
ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་རྣམས་ལ་འཕགས་པའི་བདེན་པ་བཞིའི་རྣམ་པ་བསྟན་པས། ཆོས་ཀྱི་འཁོར་ལོ་ངོ་མཚར་བ་རྨད་དུ་བྱུང་བ། སྔོན་ལྷར་གྱུར་པའམ་མིར་གྱུར་པ་སུས་ཀྱང་མཐུན་པར་འཇིག་རྟེན་དུ་མ་བསྐོར་བ་ཞིག་རབ་ཏུ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་རབ་ཏུ་བསྐོར་བ་དེ་ཡང་བླ་ན་མཆིས་པ། སྐབས་མཆིས་པ་དྲང་བའི་དོན་རྩོད་པའི་གཞིའི་གནས་སུ་གྱུར་པ་ལགས། བཅོམ་ལྡན་འདས་ཀྱིས་ཆོས་རྣམས་ཀྱི་ངོ་བོ་ཉིད་མ་མཆིས་པ་ཉིད་ལས་བརྩམས། སྐྱེ་བ་མ་མཆིས་པ་དང༌། འགག་པ་མ་མཆིས་པ་དང༌། གཟོད་ནས་ཞི་བ་དང༌། རང་བཞིན་གྱིས་མྱ་ངན་ལས་འདས་པ་ཉིད་ལས་བརྩམས་ནས་ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ལ་སྟོང་པ་ཉིད་སྨོས་པའི་རྣམ་པས་ཆེས་ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་གཉིས་པ་བསྐོར་ཏེ།
བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་དེ་ཡང་བླ་ན་མཆིས་པ། སྐབས་མཆིས་པ་དྲང་བའི་དོན་རྩོད་པའི་གཞིའི་གནས་སུ་གྱུར་པ་ལགས་ཀྱི། བཅོམ་ལྡན་འདས་ཀྱིས་ཆོས་རྣམས་ཀྱི་ངོ་བོ་ཉིད་མ་མཆིས་པ་ལས་བརྩམས། སྐྱེ་བ་མ་མཆིས་པ་དང༌། འགག་པ་མ་མཆིས་པ་དང༌། གཟོད་མ་ནས་ཞི་བ་དང༌། རང་བཞིན་གྱིས་མྱ་ངན་ལས་འདས་པ་ཉིད་ལས་བརྩམས་ནས། ཐེག་པ་ཐམས་ཅད་ལ་ཡང་དག་པར་ཞུགས་པ་རྣམས་ལ་ལེགས་པར་རྣམ་པར་ཕྱེ་བ་དང་ལྡན་པ་ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་གསུམ་པ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་འདི་ནི་བླ་ན་མ་མཆིས་པ་སྐབས་མ་མཆིས་པ་ངེས་པའི་དོན་ལགས་ཏེ། རྩོད་པའི་གཞིའི་གནས་སུ་གྱུར་པ་མ་ལགས་སོ། །
ཞེས་འབྱུང་བའི་ཕྱིར། འདི་ལ་ཁ་ཅིག་བསྒྲུབ་བྱ་དེ་ལ་སྒྲུབ་བྱེད་དུ་མདོ་དགོངས་འགྲེལ་གྱི་ལུང་འདྲེན་པ་ནི་ཆེས་མི་རིགས་ཏེ། མདོ་དེར་བཀའ་བར་པར་ཆོས་ཐམས་ཅད་གདོད་ནས་སྐྱེ་བ་མེད་པའི་དོན་ཅན་གྱི་སྟོང་པ་ཉིད་དྲང་དོན་དུ་བཤད་ནས་མཚན་ཉིད་གསུམ་གྱི་སྒོ་ནས་སྟོང་པ་ཉིད་ཡིན་པ་ལེགས་པར་ཕྱེ་སྟེ་བཤད་པ་ནི་ངེས་པའི་དོན་དུ་བསྟན་ལ། སློབ་དཔོན་ཐོགས་མེད་ཀྱིས་དེ་ལྟར་སྟོན་པའི་མདོ་འདི་ཉིད་ངེས་དོན་སྒྲ་ཇི་བཞིན་པ་དང༌། ཡུམ་གྱི་མདོའི་དངོས་བསྟན་སྒྲ་ཇི་བཞིན་པ་མ་ཡིན་པར་བཀྲལ་བའི་ཤིང་རྟའི་སྲོལ་འབྱེད་དབྱེ་བར་མཛད་ལ། དེ་ལྟ་ན་རྒྱལ་བའི་ཡུམ་གྱི་དངོས་བསྟན་དྲང་དོན་ཉིད་དུ་འཆད་ན་ཆོས་ཐམས་ཅད་སྟོང་ཉིད་ཡིན་པར་ཡང་བརྗོད་མི་ནུས་པར་འགྱུར་ལ། དེ་ལྟ་ན་ཐུབ་བསྟན་ཡོངས་རྫོགས་ཀྱི་ཉམས་ལེན་མཐར་ཐུག་དངོས་སྨྲ་བའི་ཉམས་ལེན་དུ་འགྱུར་བས་སོ། ། དེས་ན། སྟོན་པ་བཅོམ་ལྡན་འདས་ཀྱི་ཐེག་པ་ཆེན་པོར་གདུལ་བྱ་རིས་ཐ་དད་པ་ལ་བློ་དང་འཚམ་པར་གནས་སྐབས་སུ་མཚན་ཉིད་གསུམ་གྱི་སྒོ་ནས་སྟོང་པ་ཉིད་བསྟན་པ་དང༌། བདེན་པ་བཞི་ལས་བརྩམས་ནས་རྣམ་ཐར་གསུམ་བསྟན་པ་དང༌།
སྟོང་གཞིའི་རབ་ཏུ་དབྱེ་བས་སྟོང་ཉིད་ཉི་ཤུར་བཤད་པ་དང༌། སྟོང་གཞི་སེམས་རང་སྟོང་དུ་མ་ཡིན་པར་གཞན་སྟོང་དུ་བསྟན་པ་ཡོད་ཀྱང༌། མཐར་ཐུག་ཆོས་ཐམས་ཅད་གདོད་ནས་སྟོང་པའི་སྟོང་པ་ཉིད་དབུ་མར་མི་སྟོན་པ་ཡོད་པ་མ་ཡིན་པས། དགོངས་པ་ངེས་འགྲེལ་གྱི་མཐར་ཐུག་གི་མདོ་དོན་ཡང༌། གཟོད་ནས་སྟོང་པའི་དབུ་མ་ཆེན་པོ་ཉིད་དུ་གནས་པ་ཡིན་ཏེ། ཆོས་འཁོར་གསུམ་གྱི་རྣམ་པར་བཞག་པ་འདི་ནི་རིམ་པ་དང་པོ་རྣམས་ལས་ཆེས་ཕྲ་བའི་ཤེས་སྒྲིབ་གཅོད་པའི་སྒོ་ནས་མངོན་པར་རྟོགས་པ་ཁྱད་པར་བསྐྱེད་བྱེད་ཡིན་པའི་ཕྱིར། འོ་ན་འཁོར་ལོ་བར་པར་སྟོང་ཉིད་ལ་རྩོད་པ་དང་བཅས་ཞེས་གསུངས་པ་ཅི་ཞེ་ན། སྤྱིར་འཁོར་ལོ་བར་པར་སྟོང་ཉིད་ལེགས་པར་བཤད་མོད་དུ་ཟིན་ཀྱང༌། ད་དུང་བདེ་གཤེགས་སྙིང་པོ་ཁྱད་གཞིར་བྱས་ནས་ཆོས་ཀྱི་བདག་མེད་ཤིན་ཏུ་རྒྱས་པ་དེ་ཉན་རང་དགྲ་བཅོམ་དང་ས་བདུན་ལ་གནས་པའི་བྱང་སེམས་རྣམས་ཀྱིས་ཀྱང་གློ་བར་ཆུད་དཀའ་བས་རྩོད་བཅས་སུ་གྱུར་པ་ཡིན་ལ། དེ་ཉིད་རྩོད་མེད་དུ་འཁོར་ལོ་ཐ་མར་གཏན་ལ་དབབ་པར་མཛད་པ་ཡིན་ཅིང༌།
ཁྱད་པར་འཁོར་ལོ་བར་པར་ཆོས་ཐམས་ཅད་གདོད་ནས་སྟོང་ཉིད་ཁོ་ནར་བཤད་པ་ལ། འོ་ན་ཀུན་རྫོབ་ཀྱི་ཆོས་ཐམས་ཅད་རི་རྭ་ལྟར་འགྱུར་རོ་ཞེས་རྩོད་པ་འཇུག་པ་ལས། འཁོར་ལོ་ཐ་མར་དེར་མི་འགྱུར་ཏེ། ཆོས་ཐམས་ཅད་ཀྱི་རང་བཞིན་གདོད་ནས་སྟོང་ཉིད་དུ་ཡོངས་སུ་གྲུབ་པ་ལ། འཁྲུལ་པ་དང་མ་འཁྲུལ་བའི་ཀུན་ཏུ་བཏགས་པའི་སྟོབས་ཀྱིས་མ་དག་པ་དང་དག་པའི་གཞན་དབང་གི་སྣང་བ་རྟེན་ཅིང་འབྲེལ་བར་འབྱུང་བ་ཉིད་ཀྱི་ཀུན་རྫོབ་པའི་ཆོས་འདི་ཐམས་ཅད་འཐད་པ་ལ་རྩོད་པ་མེད་པར་མཛད་པའི་ལུང་འདི་བསྒྲུབ་བྱ་དེའི་སྒྲུབ་བྱེད་དུ་ཅིས་མི་རིགས་པར་འགྱུར་དཔྱོད་ལྡན་དག་དགོངས་ཤིག ། ཅི་སེམས་ཙམ་པས་དགོངས་འགྲེལ་གྱི་ལུང་དོན་དེ་ལས་གཞན་དུ་འགྲེལ་བས་ཁྱེད་ཀྱིས་བསྒྲུབ་བྱ་དེའི་སྒྲུབ་བྱེད་དུ་མི་རིགས་སོ་སྙམ་ན། ཁྱོད་ཀྱི་བརྗོད་པ་དེ་ལ་འབྲེལ་ཡོད་པ་མ་གོ་སྟེ། སངས་རྒྱས་ཀྱི་བཀའ་ནི་བརྗོད་བྱ་རྗོད་བྱེད་མཐའ་ཡས་པའི་སྙིང་པོ་ཅན་ཡིན་པས། གདུལ་བྱ་སོ་སོའི་བསམ་དབང་གིས་ཐ་དད་པ་མང་པོར་གོ་བར་འགྱུར་བས། ཇི་ལྟར་གོ་བ་བཞིན་དགོངས་པ་འགྲེལ་ཚུལ་གཞན་མེད་དོ་ཞེས་ནི་ཁོ་བོ་ཅག་མི་སྨྲ་ལ།
དེ་ལྟ་ནའང་དེ་བཞིན་གཤེགས་པའི་མཐར་ཐུག་གི་དགོངས་པ་ནི་བསྟན་བཅོས་མཁན་པོའི་བསམ་དབང་གི་རྗེས་སུ་འགྲོ་བ་མ་ཡིན་ཏེ། ཤེས་བྱའི་བབས་སམ་གནས་ཚུལ་ཉིད་སྟོན་པའི་ཕྱིར། འོ་ན་ཐེག་ཆེན་གྱི་བཀའ་ཐམས་ཅད་མཐར་ཐུག་གི་དོན་དབུ་མ་ཁོ་ནར་སྟོན་ན་སངས་རྒྱས་ཀྱི་གསུང་རབ་ལ་དྲང་ངེས་ཀྱི་དབྱེ་འབྱེད་བློ་གྲོས་མི་ཟད་པ་བསྟན་པ་དང་དགོངས་འགྲེལ་སོགས་ནས་བཤད་པ་དོན་མེད་དུ་འགྱུར་རོ་ཞེ་ན། དེ་དག་གི་དྲང་ངེས་ནི་གནས་སྐབས་ཀྱི་དབང་དུ་བྱས་པས་འགལ་བ་ཅི་ཡོད། འོ་ན་འཁོར་ལོ་དང་པོ་གནས་སྐབས་ཀྱི་དོན་དྲང་དོན་ཡིན་ཀྱང་མཐར་ཐུག་གི་དོན་དབུ་མར་སྟོན་པ་ཡིན་བྱས་ན་ཅི་སྟོ་ཞེ་ན། དེ་ནི་ཁོ་བོའི་འདོད་པ་ཉིད་ཁྱེད་ཅག་གི་སྨྲ་བ་ཉིད་དུ་བས་ཏེ། བདེ་བར་གཤེགས་པའི་གསུང་རབ་ཐམས་ཅད་ཀྱི་བརྗོད་དོན་མཐར་ཐུག་གནས་ལུགས་ཀྱི་དོན་ཉིད་ཀྱི་བབས་ལ་གཞོལ་ཅིང་དེ་ཉིད་གསལ་བའི་ཆེད་ཁོ་ནར་སྟོན་པའི་ཕྱིར། ལུང་ལས་ཀྱང་ཟབ་ཞི་སྤྲོས་བྲལ་སོགས་ཀྱི་ཚིགས་སུ་བཅད་པ་གསུངས་པ་ཉིད་ཀྱིས་ཀྱང་ཤེས་སོ། ། ཆོས་འཁོར་དང་བར་ཐ་གསུམ་ཡང་སྟོན་པའི་སྐུ་ཚེ་སྟོད་དཀྱིལ་སྨད་གསུམ་དང༌། སློབ་མ་འཚོགས་སྔ་ཕྱི་དང༌།
བསྐོར་སའི་གནས་ཀྱི་ཁྱད་པར་ལ་བཞག་པ་མ་ཡིན་ཏེ། གདུལ་བྱའི་རྒྱུད་ཀྱི་སྤང་བྱ་མི་མཐུན་པའི་ཕྱོགས་རགས་ཕྲ་སོགས་ལས། སྤང་བྱ་རགས་པ་དང་པོར་སྤོང་བྱེད་ཀྱི་གཉེན་པོར་གྱུར་པའི་དམ་ཆོས་དེ་ལ་ཆོས་འཁོར་དང་པོ་དང༌། སྤང་བྱ་ཕྲ་བ་སྤོང་བྱེད་ཀྱི་གཉེན་པོར་གྱུར་པའི་དམ་ཆོས་དེ་ལ་ཆོས་འཁོར་བར་པ་དང༌། སྤང་བྱ་ཆེས་ཕྲ་བ་སྤོང་བྱེད་ཀྱི་གཉེན་པོར་གྱུར་པའི་དམ་ཆོས་དེ་ལ་ཆོས་འཁོར་ཐ་མ་ཉིད་དུ་བཞག་པའི་ཕྱིར་ཏེ། ཇི་སྐད་དུ། བསོད་ནམས་མིན་པ་དང་པོར་བཟློག ། བར་དུ་བདག་ནི་བཟློག་པ་དང༌། ། ཐ་མར་ལྟ་ཞིག་ཀུན་བཟློག་པ། ། གང་གིས་ཤེས་དེ་མཁས་པ་ཡིན། །
ཞེས་དང༌། བདག་གོ་ཞེས་ཀྱང་བཏགས་གྱུར་ཅིང༌། ། བདག་མེད་ཅེས་ཀྱང་བསྟན་པར་གྱུར། ། སངས་རྒྱས་རྣམས་ཀྱིས་བདག་དང་ནི། ། བདག་མེད་འགའ་མེད་ཅེས་ཀྱང་བསྟན། ། ཅེས་བྱ་བ་སོགས་མང་དུ་འབྱུང་བ་རྣམས་ཀྱིས་གསལ་བར་བྱས་པ་ཡིན་ལ། ཆོས་འཁོར་གསུམ་གྱི་དབང་དུ་བྱས་པ་འདི་ནི། ཐེག་པ་གསུམ་མདོ་སྔགས་གཉིས་ཀྱིས་བསྡུས་པའི་བསྟན་པ་ཡོངས་སུ་རྫོགས་པ་ལ་སྡོམ་དུ་མཛད་པར་ཤེས་པར་བྱ་དགོས་ཏེ། ཆོས་ཀྱི་འཁོར་ལོ་རིམ་པ་གསུམ་དུ་བསྐོར་ཞེས་པ་ལས། རིམ་པ་བཞིར་བསྐོར་ཞེས་ཆེར་མ་གྲགས་པའི་ཕྱིར།
གཞན་ཡང་བདེན་བཞིའི་ཆོས་འཁོར་དང་པོ་ཉིད་ལའང༌། ངོ་བོ་དང་བྱ་བ་དང་མཐར་ཕྱིན་པར་ལན་གསུམ་དུ་བཟླས་ཤིང་རྣམ་པ་བཅུ་གཉིས་སུ་བསྐོར་བས་ལམ་ཕྱི་མ་གསུམ་གྱི་སྤང་བྱ་སྤངས་ནས་དགྲ་བཅོམ་པའི་གོ་འཕང་དུ་བཀོད་པ་ལའང༌། འཁོར་ལོ་གསུམ་གྱི་ཐ་སྙད་མཛད་པ་དང༌། ཡུམ་གྱི་མདོར་རྣམ་མཁྱེན་གྱི་མདོ་རྣམས་བསྟན་ནས་ལམ་ཤེས་འཆད་པ་ལ་ལྷ་རྣམས་ཀྱི་ཆོས་ཀྱི་འཁོར་ལོ་གཉིས་པ་ཡང་བསྐོར་རོ་ཞེས་པ་ལྟ་བུ་ཐ་སྙད་ཡོད་ཀྱང༌། བསྟན་པ་ཡོངས་རྫོགས་ཀྱི་གསུང་རབ་ཆོས་འཁོར་དུ་བསྡུ་བའི་དབང་དུ་བྱས་པ་ནི་མ་ཡིན་ནོ། ། སྤྱིར་ཆོས་ཀྱི་འཁོར་ལོའང་བསྐོར་བའི་ཡུལ་ལ་འཁོར་འདུས་པ་ སྤྱིར་ཆོས་ཀྱི་འཁོར་ལོ་གསུམ་དུ་བསྐོར་བྱ་བ་འདི། དགོངས་འགྲེལ་ལས། བཀའ་དང་པོ་ཉན་ཐོས། བར་པ་ཐེག་ཆེན། ཐ་མ་ཐེག་པ་གསུམ་ག་སྟོན་པ་སྟེ།
བསྟན་པའི་ཡུལ་ཉན་ཐོས། ཐེག་ཆེན། ཐེག་པ་ཐམས་ཅད་ལ་ཞུགས་པ་ལ་བསྟན་པར་གསུངས་པ་དེ་ཉིད་གྲགས་སོར་བཞག་པའི་དབང་དུ་བྱས་ལ། དེའི་ཚེ་ན་དུས་རིམ་ཅན་དུ་བསྟན་པ་ནི་མ་ཡིན་ཏེ། མདོ་སྡེ་རྒྱན་དུ། ལྷན་ཅིག་འབྱུང་ཞེས་གསུངས་པའི་ཕྱིར་ཞེས་པའང་ཤེས་དགོས་སོ། ། མཆན། དང་པོ་དང་གཉིས་པ་ལ་སོགས་ལ་སྦྱོར་བ་ནི་གཙོ་ཆེ་བའི་དབང་དུ་བྱས་པ་ཡིན་ལ། མངོན་མཐོ་དང་ཉན་རང་གི་ངེས་ལེགས་ཙམ་ལ་ནི་འཁོར་ལོ་དང་པོའི་ཆོས་ཚུལ་གྱི་སྦྱོར་བས་ཉན་རང་གི་གདུལ་བྱ་གཙོ་ཆེར་སྨོས་ཏེ། ཆོས་ཀྱི་ཚུལ་དེ་ཡང་གང་ཟག་གི་བདག་མེད་གཏན་ལ་དབབ་པ་གཙོ་ཆེ་བའི་ཕྱིར།
བྱང་ཆེན་གྱི་ངེས་ལེགས་ལའང་མ་དག་ས་བདུན་གྱི་བར་དུ་ནི་འཁོར་ལོ་གཉིས་པའི་ཆོས་ཚུལ་གྱི་སྦྱོར་བ་གཙོ་ཆེ་བས་གདུལ་བྱ་སྐྱེ་འཕགས་གཉིས་ཀ་སྤྱིར་བཏང་ཙམ་དུ་སྨོས་ཏེ། ཆོས་ཀྱི་བདག་མེད་གཏན་ལ་དབབ་པ་གཙོ་ཆེ་བའི་ཕྱིར། ངེས་ལེགས་མཆོག་དག་པའི་སར་ནི། འཁོར་ལོ་གསུམ་པའི་ཆོས་ཚུལ་གྱི་སྦྱོར་བ་གཙོ་ཆེ་བས་གདུལ་བྱ་ཕྱིར་མི་ལྡོག་པའི་འཕགས་པ་ཡང་གཙོ་བོར་སྨོས་ཏེ། སེམས་ཅན་ཐམས་ཅད་སངས་རྒྱས་ཀྱི་སྙིང་པོ་བདག་མེད་མཆོག་གི་རང་བཞིན་ཁྱད་ཅན་དང་མི་ལྡན་པ་མི་སྲིད་པས་མཐར་ཐུག་འཚང་མི་རྒྱ་བའི་སེམས་ཅན་གཅིག་ཀྱང་མི་སྲིད་པར་ལུང་བསྟན་ནས་རྒྱུ་འབྲས་རིས་མཐུན་གཏན་ལ་དབབ་པ་གཙོ་ཆེ་བའི་ཕྱིར། དེ་ཡང་འཁོར་ལོ་བར་པར་ཆོས་ཐམས་ཅད་སྟོང་པ་ཉིད་དུ་གཏན་ལ་དབབ་ནས་ལེགས་པར་སྒོམ་པ་ན་ཇི་སྲིད་ས་བརྒྱད་པ་མ་ཐོབ་ཀྱི་བར་རིག་པ་རྒྱུན་ཆད་ཀྱི་ཉན་ཐོས་དགྲ་བཅོམ་པ་ལྟར་བར་མ་དོར་འདའ་བའི་འཇིགས་པ་ཡོད་ལ། ས་བརྒྱད་པ་ཐོབ་པ་ན་ཟབ་མོ་སྟོང་པ་ཉིད་ཀྱི་དོན་ལ་མཚན་མ་དང་རྩོལ་བ་མེད་པས་ངང་གིས་སྙོམས་པར་འཇུག་པ་ལ་དབང་ཐོབ་ཅིང་སེམས་ཅན་གྱི་དོན་ལ་མི་ཕྱོགས་པའི་འགོག་པའམ་ཡང་དག་མཐའ་ཉིད་ལ་དགའ་བར་ཤེས་པ་ཡོད་པས། དེ་ལ་ནི་སྟོན་པས་ཁྱེད་ཀྱི་འགོག་པའི་ཏིང་ངེ་འཛིན་འདི་ནི་ཡང་དག་པ་མ་ཡིན་ཏེ། ཐབས་མཐའ་དག་གི་མཐར་མ་ཕྱིན་པར་ཤེས་རབ་ཡེ་ཤེས་ཡོངས་རྫོགས་ཀྱི་རྫོགས་སངས་སུ་མི་འགྱུར་རོ་ཞེས་འདོམས་ནས་སླར་དབང་ཐོབ་པའི་སེམས་དཔའ་དག་གིས་བསླབ་པར་བྱ་བའི་གནས་ཀྱི་ཆོས་ཚུལ་མཐའ་ཡས་པ་ཞིག་ཡོད་པ་དེ་ལ་སློབ་པའི་ཆོས་ཚུལ་དེ་ལ་ནི་ཆོས་འཁོར་གསུམ་པ་ཞེས་དང༌། ཕྱིར་མི་ལྡོག་པའི་གཏམ་ཞེས་གསུངས་ཏེ།
ཆོས་འཁོར་འདི་ནི་ཉན་རང་ལྷག་མ་མེད་པའི་དབྱིངས་སུ་སྙོམས་པར་གཞུག་ཟིན་པ་ལའང་སངས་རྒྱས་ཉིད་ཀྱི་འཕྲིན་ལས་ཀྱི་བྱེད་པས་རྒྱུད་བསྐུལ་ནས་ཁྱེད་ཀྱི་རྣམ་གྲོལ་འདི་ནི་གཙང་རྟག་བདག་བདེའི་རྣམ་གྲོལ་མ་ཡིན་པས། བྱང་ཆུབ་ཏུ་སེམས་བསྐྱེད་ནས་བྱང་ཆེན་གྱི་ལམ་འདི་ལ་སློབས་ཤིག་དང༌། ཁྱེད་ཅག་བསྐལ་པ་འདི་ཙམ་ན་འཚང་རྒྱ་བར་འགྱུར་རོ་ཞེས་སྟོན་པས་ལུང་སྟོན་པའི་འཁོར་ལོ་ཞེས་ཀྱང་བརྗོད་དེ། གཟུངས་དབང་གིས་ཞུས་མདོར། རིགས་ཀྱི་བུ་འདི་ལྟ་སྟེ། དཔེར་ན་ནོར་བུ་མཁན་མཁས་པ་ནོར་བུ་སྦྱོང་བའི་ཚུལ་ལེགས་པར་ཤེས་པ་དེས་ནོར་བུ་རིན་པོ་ཆེའི་རིགས་ནས་ཡོངས་སུ་མ་དག་པའི་ནོར་བུ་རིན་པོ་ཆེ་བླངས་ཏེ་ལན་ཚྭའི་ཆུ་རྣོན་པོས་སྦངས་ནས་སྐྲའི་རེ་བས་ཡོངས་སུ་སྦྱང་བས་སྦྱོང་བར་བྱེད་དོ། ། དེ་ཙམ་གྱི་བརྩོན་པ་འདོར་བ་ཡང་མ་ཡིན་ཏེ། དེའི་འོག་ཏུ་ཟས་ཀྱི་ཁུ་བ་རྣོན་པོས་སྦངས་ནས་བལ་གྱི་ལྭ་བས་ཡོངས་སུ་སྦྱང་བས་སྦྱོང་བར་བྱེད་དོ། ། དེ་ཙམ་གྱི་བརྩོན་པ་དོར་བ་ཡང་མ་ཡིན་ཏེ། དེའི་འོག་ཏུ་སྨན་ཆེན་པོའི་ཁུ་བས་སྦངས་ནས་རས་སྲབ་མོས་ཡོངས་སུ་སྦྱོང་བར་བྱེད་དོ། །
ཡོངས་སུ་བྱང་སྟེ་དྲི་མ་དང་བྲལ་བ་ན་བཻ་ཌཱུརྻའི་རིགས་ཆེན་པོ་ཞེས་བྱའོ། ། རིགས་ཀྱི་བུ། དེ་བཞིན་དུ་དེ་བཞིན་གཤེགས་པ་ཡང་ཡོངས་སུ་མ་དག་པའི་སེམས་ཅན་གྱི་ཁམས་མཁྱེན་ནས་མི་རྟག་པ་དང༌། སྡུག་བསྔལ་བ་དང༌། བདག་མེད་པ་དང༌། མི་གཙང་བ་དང༌། ཡིད་འབྱུང་བའི་གཏམ་གྱིས་འཁོར་བ་ལ་དགའ་བའི་སེམས་ཅན་རྣམས་སྐྱོ་བ་བསྐྱེད་པར་མཛད་དེ། འཕགས་པའི་ཆོས་འདུལ་བ་ལ་འཛུད་པར་མཛད་དོ། ། དེ་ཙམ་གྱིས་དེ་བཞིན་གཤེགས་པས་བརྩོན་པ་འདོར་བ་ཡང་མ་ཡིན་ཏེ། དེའི་འོག་ཏུ་སྟོང་པ་ཉིད་དང༌།
མཚན་མ་མེད་པ་དང༌། སྨོན་པ་མེད་པའི་གཏམ་གྱིས་དེ་བཞིན་གཤེགས་པའི་ཚུལ་རྟོགས་པར་མཛད་དོ། ། དེ་ཙམ་གྱིས་དེ་བཞིན་གཤེགས་པའི་བརྩོན་པ་འདོར་བ་ཡང་མ་ཡིན་ཏེ། དེའི་འོག་ཏུ་ཕྱིར་མི་ལྡོག་པའི་ཆོས་ཀྱི་འཁོར་ལོའི་གཏམ་འཁོར་གསུམ་ཡོངས་སུ་དག་པའི་གཏམ་གྱིས་རང་བཞིན་སྣ་ཚོགས་ཀྱི་རྒྱུ་ཅན་གྱི་སེམས་ཅན་དེ་དག་དེ་བཞིན་གཤེགས་པའི་ཡུལ་ལ་འཛུད་པར་མཛད་དོ། ། ཞུགས་པར་གྱུར་ཅིང་དེ་བཞིན་གཤེགས་པའི་ཆོས་ཉིད་རྟོགས་ན་ནི་བླ་ན་མེད་པའི་ཡོན་གནས་ཞེས་བརྗོད་དོ། ། ཞེས་འབྱུང་བའི་ཕྱིར་དང༌། དེ་དང་མཐུན་པར། མི་རྟག་སྡུག་བསྔལ་བདག་མེད་དང༌། ། ཞི་བའི་སྒྲ་ཡི་ཐབས་མཁྱེན་པས། ། སེམས་ཅན་སྲིད་གསུམ་སྐྱོ་བསྐྱེད་ནས། །
མྱ་ངན་འདས་ལ་རབ་འཇུག་མཛད། ། ཞི་བའི་ལམ་ལ་རབ་ཞུགས་པ། ། མྱ་ངན་འདས་ཐོབ་འདུ་ཤེས་ཅན། ། དམ་ཆོས་པད་མ་དཀར་ལ་སོགས། ། ཆོས་ཀྱི་དེ་ཉིད་བསྟན་པ་ཡིས། ། དེ་དག་སྔར་འཛིན་ལས་བཟློག་སྟེ། ། ཐབས་དང་ཤེས་རབ་ཡོངས་གཟུང་བས། ། ཐེག་པ་མཆོག་ཏུ་སྨིན་མཛད་དེ། ། བྱང་ཆུབ་མཆོག་ཏུ་ལུང་སྟོན་ཏོ། ། ཞེས་འབྱུང་ངོ༌། །
བོད་ཁ་ཅིག ། འཁོར་ལོ་བར་པར་ནི་སྟོང་ཉིད་དེ་རང་སྟོང་བདེན་མེད་དུ་བསྟན་པས་དེ་ནི་ཆུ་ཤིང་བཞིན་སྙིང་པོ་མེད་པས་མངོན་དུ་བྱར་མེད་པས་དྲང་དོན་ཡིན་ལ། འཁོར་ལོ་ཐ་མར་ནི་གཞན་སྟོང་བདེན་གྲུབ་བསྟན་པས་དེ་ནི་ཐར་པ་རྟག་པའི་དངོས་པོ་ཉིད་ཡིན་པས་མངོན་དུ་བྱར་ཡོད་པས་ངེས་པའི་དོན་ཡིན་པས་འཁོར་ལོ་བར་པ་ལས་ཐ་མ་ཆེས་མཆོག་ཏུ་གྱུར་པ་ཡིན་ནོ་ཞེས་སྨྲ་བར་བྱེད་དོ། ། དེས་ན་འཁོར་ལོ་བར་པར་བསྟན་པའི་ཟབ་མོ་སྟོང་པ་ཉིད་ཀྱི་ཚུལ་དེ་ལ་བྱང་ཆུབ་སེམས་དཔའ་དག་གིས་མཉམ་པར་བཞག་སྟེ་ཐབས་ཤེས་འབྲེལ་བ་ལེགས་པར་བསྒོམས་ཀྱང༌། མཐོང་བསྒོམ་སོགས་འཕགས་ལམ་མི་ཐོབ་པར་ཐལ། དེར་བཤད་པའི་སྟོང་ཉིད་དེ་མངོན་དུ་བྱར་མི་རུང་བ་ཆུ་ཤིང་ལྟ་བུའི་སྙིང་མེད་དེ་ཡིན་པའི་ཕྱིར་དང༌། འདོད་ན་འཁོར་ལོ་བར་པ་དེ་ལ་མགོན་པོ་བྱམས་པས་རབ་ཏུ་སྨིན་པའི་ཆོས་ཀྱི་འཁོར་ལོ་ཞེས་པ་དང༌། འཕགས་པ་ཡབ་སྲས་ཀྱིས་བདག་མེད་བསྟན་པ་དང་བདག་བཟློག་གི་ཆོས་ཀྱི་འཁོར་ལོ་ཞེས་གསལ་བར་གསུངས་པ་དེའང་ཚིག་ཙམ་ལས་དོན་ལ་མི་གནས་པར་འགྱུར་བ་དང༌། འཁོར་ལོ་ཐ་མས་ཐར་པ་རྟག་དངོས་དང་སྟོང་ཉིད་བདེན་གྲུབ་བསྟན་ན་སངས་རྒྱས་ཀྱང་ལོག་པའི་བཤེས་གཉེན་དུ་འགྱུར་ཏེ། ཕྱི་རོལ་པ་ལྟར་ཐར་པ་འགོག་བདེན་དུ་མི་སྟོན་པར་རྟག་དངོས་སུ་སྟོན་ཅིང་སྟོང་ཉིད་བདེན་གྲུབ་སོགས་ཆོས་ལ་ཀུན་བཏགས་པའི་བདག་ཏུ་ལྟ་བའི་རིང་ལུགས་ཆེན་པོ་དབྱེ་བར་མཛད་པའི་ཕྱིར།
འཁོར་ལོ་ཐ་མ་དེ་འཕགས་མཆོག་ཀླུ་སྒྲུབ་ཡབ་སྲས་ལྟར་ན་བདག་མེད་འགའ་མེད་དང་ལྟ་ཞིག་ཀུན་བཟློག་གི་ཆོས་འཁོར་དུ་བསྟན་པ་དེའང་དོན་ལ་མི་གནས་པར་ཐལ། སྟོང་ཉིད་བདེན་གྲུབ་ཀྱི་བདག་ལྟ་གསལ་བར་མཛད་པའི་ཆོས་འཁོར་དུ་གྲུབ་པའི་ཕྱིར།
ཅི་སྟོང་ཉིད་བདེན་གྲུབ་དེ་ནི་ཆོས་ཀྱི་བདག་ལྟར་འགྱུར་བ་འདི་སུ་ཞིག་གི་ལུགས་ཡིན་སྙམ་ན་ནི། བློ་གྲོས་ཤིན་ཏུ་དམུས་ལོང་དུ་གྱུར་པ་ཁྱེད་ཅག་བདེན་མོད། འདི་ནི་ཤེས་བྱ་ལ་རྟེན་འབྲེལ་གྱི་བབས་ཉིད་དུ་གྲུབ་པས། སངས་རྒྱས་བཅོམ་ལྡན་འདས་ཐམས་ཅད་མཁྱེན་པ་ཉིད་ལས་གཞན་དུ་སུ་ཞིག་གིས་ཤེས། ཡོད་པའི་ཆོས་སུ་སྣང་བ་དེ་ཐམས་ཅད་དེ་དེ་ལྟར་མ་གྲུབ་མ་སྐྱེས་དེས་མི་འགག ། དེས་མི་གནས་པ་ལ་སྟོང་ཉིད་དུ་བརྗོད་པ་ལ་སྟོང་པ་ཉིད་བྱ་བ་རྭ་ཟིང་ངེ་བ་ཞིག་ག་ལ་ཡོད་པ་ལས། སླར་དེ་ཉིད་ཁྱད་གཞིར་བཟུང་ནས་ཁྱད་ཆོས་བདེན་གྲུབ་གསལ་བར་དབྱེ་བ་ནི་རི་བོང་གི་རྭ་ལག་བཅོ་བརྒྱད་པ་ལས་དགུ་ནི་སྔོན་པོ་དགུ་ནི་དམར་པོ་ཞེས་བརྗོད་པ་དང་ཅིས་མི་མཚུངས། དོན་ལ་དཔྱོད་པའི་ཤེས་རབ་ཡོད་ཅིང་བསྟན་པ་མཆོག་ལ་འཇུག་པའི་སྐལ་པ་ཡོད་ན་ད་དུང་བརྩོན་པར་གྱིས་ཤིག །
ཅེས་བཀའ་སྩལ་ཏོ། ། ཡང་རྗེ་བཙུན་རས་པ་ཆེན་པོའི་ཞལ་སྔ་ནས། ཐེག་པ་ཆེན་པོའི་ཆོས་ཀྱི་འཁོར་ལོ་གཅིག་ཉིད་ལ་བར་མཐའ་གཉིས་སུ་བསྐོར་བའི་རྒྱུ་མཚན་ནི་དང་པོར་ཐེག་པ་ཆེན་པོའི་ཆོས་ཚུལ་ཟབ་མོ་སྟོང་པ་ཉིད་ཀྱི་འཁོར་ལོ་བསྟན་པ་འདི་ལ་བྱང་ཆུབ་སེམས་དཔའ་གང་དག་གཏིང་དཔག་དཀའ་བས་ཆེས་འཇིགས་པ་དང་བསྐལ་པ་གྲངས་མེད་མཐའ་ཡས་པ་ལ་སོགས་པའི་ལམ་ལ་སྒྱིད་ལུག་པ་དང༌། གོམ་པ་རེ་བོར་བའི་ཡུན་ལ་གཏན་པ་མེད་པའི་མགོ་བོ་གྲངས་མེད་དུ་སྦྱིན་པའི་བློ་གྲོས་ཀྱི་གོ་ཆ་སོགས་ལ་སྟོབས་དམན་པས། ཅི་བྱང་ཆུབ་ཆེན་པོའི་ལམ་འདིའང་རེ་ཞིག་སྒྲུབ་པར་མི་ནུས་སོ་སྙམ་པ་ལ། སླར་སྟོན་པ་བདེ་བར་གཤེགས་པ་ཉིད་ཀྱི་སྐུ་དང་ཡེ་ཤེས་ཀྱི་མཐུ་རྒྱས་པར་བཤད་ནས་དེའི་ཡོན་ཏན་ལ་ཆེད་དུ་དད་པ་བསྐྱེད་དུ་བཅུག་ཅིང༌། དེ་དག་རྒྱུ་ཚོགས་མཐའ་ཡས་པས་དུས་རིང་པོར་སྒྲུབ་དགོས་ཀྱང་མི་འགྲུབ་པ་ནི་མ་ཡིན་ཏེ། རྒྱུ་ཚོགས་མཐའ་ཡས་པ་དང་དུས་རིང་པོ་དེ་ཐམས་ཅད་ཀྱང་བྱང་ཆུབ་ཆེན་པོའི་སྒྲུབ་པ་མཆོག་གི་ཏིང་ངེ་འཛིན་དང་ཤེས་རབ་དང་ཡེ་ཤེས་ཀྱི་གསང་བ་བསམ་གྱིས་མི་ཁྱབ་པས་སྒྱུ་མ་དང་མིག་འཕྲུལ་ཙམ་དུ་སྐད་ཅིག་གིས་རྫོགས་པར་འགྱུར་བའི་ཐབས་ཤེས་དང༌། ཁྱད་པར་སེམས་ཅན་ཐམས་ཅད་ལ་རྒྱུ་བདེ་གཤེགས་སྙིང་པོ་ཉིད་འབྲས་བུ་བདེ་གཤེགས་སྙིང་པོར་རྟེན་ཅིང་འབྲེལ་འབྱུང་གི་གནས་འགྱུར་མཐའ་ཡས་པ་ཞིག་བཀའ་སྩལ་ནས་བྱང་སེམས་དེ་དག་བྱང་ཆེན་ལས་ཕྱིར་མི་ལྡོག་པར་བཀོད་པའི་ཆོས་ཚུལ་དེ་ལ་ནི་ཆོས་འཁོར་ཐ་མར་བཞག་ལ། སྐབས་འདིར་ནི་རིས་ཅན་གསུམ་གྱི་གནས་སྐབས་མ་ངེས་པའི་རིགས་ཅན་མཐའ་དག་ཀྱང་འཁོར་དུ་བསྡུས་ཏེ།
བྱང་ཆེན་གྱི་རྒྱུ་འབྲས་གསལ་བར་འཆད་པས་བྱང་ཆེན་ལ་ཆེས་དད་པ་ཐོབ་ནས་བྱང་ཆེན་དུ་སེམས་བསྐྱེད་པའི་དགོས་པ་ཡོད་ལ། འཁོར་ལོ་བར་པར་ནི། གནས་སྐབས་ཐེག་ཆེན་དུ་རིགས་ངེས་པའི་གདུལ་བྱ་གཙོ་ཆེ་བའི་དབང་དུ་བྱས་ནས་ཆོས་ཀྱི་འཁོར་ལོ་བསྐོར་བ་ཡིན་ཅེས་གསུངས་སོ། ། འདིར་འདི་ཤེས་དགོས་ཏེ། ཆོས་འཁོར་ཐ་མ་ནི་སྒྲིབ་པ་ཆེས་ཕྲ་བ་སྤོང་བའི་ཆོས་འཁོར་ཟབ་རྒྱས་མཐར་ཐུག་མ་ཡིན་ཏེ། འཁོར་ལོ་ཐ་མར་གྲགས་པའི་མདོ་འགའ་ཞིག་ཏུ་གཞན་དབང་བདེན་གྲུབ་ལ་སོགས་བཤད་པའི་ཕྱིར། དེས་ན་འཁོར་ལོ་ཐ་མ་ནི་དྲང་དོན་གཙོ་ཆེ་བས་ངེས་དོན་དང་འདྲེས་པ་ཉིད་ཀྱི། དྲང་ངེས་ལེགས་པར་འབྱེད་པའི་ཆོས་ཀྱི་འཁོར་ལོ་འཇོག་གོ་ཞེས་པ་ནི་གངས་ཅན་འདིར་གྲགས་མོད། ལེགས་པར་མ་གོ་སྟེ། ཆོས་འཁོར་དེར་ཕུང་སོགས་བདེན་གྲུབ་ལྟར་གསུངས་པ་ནི་ཆོས་འཁོར་དེ་བསྐོར་བའི་གདུལ་བྱ་ལ་རིགས་ཅན་གསུམ་ག་ཡོད་པས་དངོས་སྨྲ་བའི་གདུལ་བྱ་དྲང་བའི་སླད་དུ་རྣམ་རིག་བདེན་གྲུབ་ཏུ་བསྟན་པའི་ཆ་ནས་ཆོས་འཁོར་དེ་ཟབ་དོན་ཡིན་ཞེས་ཁོ་བོས་མ་སྨྲས་ལ།
བདེ་བར་གཤེགས་པའི་རྒྱུ་འབྲས་གཙང་རྟག་བདེ་བདག་དམ་པ་ནོར་མེད་དུ་བསྟན་པ་ལམ་འཁྲུལ་མེད་ལ་སློབ་པའི་ཆ་ནས་ཟབ་དོན་མཐར་ཐུག་གི་ཆོས་འཁོར་དུ་བཞག་པ་ཡིན། རྟག་བདག་ནི་རྟག་དངོས་དང༌། བདག་ནི་རང་དབང་གི་བྱེད་པོ་ལ་མི་གཟུང་ངོ༌། ། ཁྱོད་ཀྱི་རིགས་པ་དེ་ལྟ་ན་འཁོར་ལོ་བར་པའང་ངེས་དོན་དུ་མི་འགྱུར་ཏེ་རང་རྒྱུད་དུ་སྨྲ་བ་སོགས་དངོས་འཛིན་ཅན་དྲང་བའི་ཆེད་དུ་ཡུམ་ལས། དོན་དམ་པར་གཟུགས་སོགས་མེད་ཅེས་དོན་དམ་ལ་སྦྱར་ཏེ་གསུངས་པའི་ཕྱིར་དང༌། ཤེར་ཕྱིན་ལྔ་བརྒྱ་པ་ལས། མ་སྐྱེས་པ་དང་མ་འགགས་པ་དང་གཟོད་མ་ནས་ཞི་བ་སོགས་ནི་སྒྲ་ཇི་བཞིན་པ་ལྡེམ་པོར་དགོངས་པའི་ངག་ཡིན་ནོ། ། ཞེས་གསུངས་སོ། ། འདིར་འདི་ཤེས་དགོས་ཏེ། རྟོགས་པའི་ཆོས་འཁོར་ལ་བྱེ་སྨྲ་རྣམས་ངོ་བོ་མཐོང་ལམ་ཡིན་ཏེ་ལྔ་སྡེ་བཟང་པོ་ལ་མཐོང་ལམ་སྐྱེས་པའི་ཚེ་ལྷ་རྣམས་ཀྱིས་བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་ཞེས་སྒྲ་བསྒྲགས་པས་སོ། །
འཁོར་ལོ་ཞེས་བརྗོད་པ་ནི་འཁོར་ལོ་དང་ཆོས་མཐུན་པའི་ཕྱིར་ཏེ། མཐོང་ལམ་སྐད་ཅིག་བཅོ་ལྔ་པོ་སེམས་གཞན་གྱིས་བར་མ་ཆོད་པར་སྐྱེ་བས་མྱུར་དུ་འགྲོ་བ་དང༌། བར་ཆད་མེད་ལམ་གྱིས་བྲལ་ཐོབ་འཛིན་པས་རྒྱལ་བ་རྣལ་དུ་འགོད་པར་བྱེད། ཁམས་གོང་མའི་བདེན་པ་ལ་འཕར། འོག་མའི་བདེན་པ་ལ་འབབ་པའོ། ། བཙུན་པ་དབྱངས་སྒྲོགས་ནི། མཐོང་ལམ་ནི་འཕགས་ལམ་ཡན་ལག་བརྒྱད་ཀྱི་རང་བཞིན་ཡིན་ལ། དེ་ལ་ལྟ་བ་དང༌། རྟོག་པ་དང༌། རྩོལ་བ་དང༌།
དྲན་པ་རྣམས་ནི་ཤེས་རབ་ཀྱི་ངོ་བོ་རྩིབས་ལྟ་བུ་ཡིན་ཏེ། མཐོང་སྤང་གི་རྟོག་པ་གཅོད་པས་སོ། ། ངག་དང་ལས་ཀྱི་མཐའ་དང་འཚོ་བ་རྣམས་ཚུལ་ཁྲིམས་ཀྱི་རང་བཞིན་ལྟེ་བ་ལྟ་བུ་ཡིན་ཏེ། ཏིང་ངེ་འཛིན་དང་ཤེས་རབ་ཀྱི་རྟེན་བྱེད་པས་སོ། ། ཏིང་ངེ་འཛིན་མུ་ཁྱུད་ལྟ་བུ་ཡིན་ཏེ། དམིགས་པ་ལ་སེམས་འཛིན་པས་སོ། ། དེས་ན་འཁོར་ལོ་དང་འདྲ་བར་འདོད་དེ། ཐེག་པ་ཆེན་པོ་ནི་ལམ་ལྔ་ཅར་ལ་འདོད་དོ།། །། ༈ རྡོ་རྗེའི་གསུང༌། ཆོས་ཀྱི་འཁོར་ལོ་རེ་རེ་ལ་ཡང་གསུམ་ག་ཚང་བྱ་བ་འདི་ལ་དག་པར་བཏོན་ན།
ཆོས་ཀྱི་འཁོར་ལོ་རེ་རེ་ཞིང་ཡང་ཕྱག་རྒྱ་བཞི་དང་བསླབ་པ་གསུམ་མི་སྟོན་པའི་ཆོས་ཀྱི་འཁོར་ལོ་མེད་ཅེས་བཏོན་ན་རྗེའི་དགོངས་པར་འགྲོ་བ་ཡིན་ཏེ། བོད་གང་དག་ཆོས་འཁོར་དགུ་ཕྲུགས་སུ་འདོད་པ་ནི། ཆོས་འཁོར་གྱི་རིམ་པ་དང་བར་མཐའ་གསུམ་དུ་གདུལ་བྱའི་རྒྱུད་ཀྱི་དྲི་མ་དང་བར་མཐའ་གསུམ་སྦྱང་བ་ལ་མི་སྦྱོར་བར་སྟོན་པའི་སྐུ་ཚེ་དང་འདུས་པ་ཐོག་བར་མཐའ་གསུམ་ལ་སྦྱར་ནས། བདེན་བཞི་སྟོན་པའི་ཆོས་ཐམས་ཅད་ཆོས་འཁོར་དང་པོ་དང༌། བདེན་གཉིས་སྟོན་པའི་ཆོས་ཐམས་ཅད་ཆོས་འཁོར་བར་པ་དང༌། མཚན་ཉིད་གསུམ་སྟོན་པའི་ཆོས་ཐམས་ཅད་ཆོས་འཁོར་ཐ་མར་སྨྲ་ལ། ཚུལ་དེ་ནི་སྐྱོབས་པ་འདིས་མཐའ་གཅིག་ཏུ་བཞེད་པར་མ་གོ་བའི་ཕྱིར་ཏེ། དེ་ལྟ་ན་ནི་ཆོས་ཚུལ་རེ་རེ་ལའང་བརྗོད་བྱ་དེ་དག་ཚང་བ་རེ་གསུངས་སོ་ཅོག་ལའང་ཆོས་འཁོར་ཚང་བ་རེ་གསུང་བར་འགྱུར་བས་ཆོས་འཁོར་གསུམ་གྱི་སྡོམ་ཡང་ངེས་མེད་དུ་འགྱུར་ལ། སྤྱིར་བདེན་པ་བཞི་སྟོན་པའི་ཆོས་འཁོར་ཡིན་ན་འཁོར་ལོ་དང་པོའི་སྐབས་ཀྱི་བདེན་བཞི་ཙམ་པོ་བ་དེ་ཡིན་པས་མ་ཁྱབ་པའི་ཕྱིར། འཁོར་ལོ་བར་མཐའི་བདེན་བཞི་ཟབ་ཁྱད་ཅན་དེ་དག་འཁོར་ལོ་དང་པོའི་ཁོངས་སུ་ཆེས་སྡུད་པར་མི་ནུས་ལ།
འཁོར་ལོ་དང་པོར་བདེན་གཉིས་ཀྱི་རྣམ་གཞག་བྱས་ན་རུང་མོད་ཀྱང༌། འཁོར་ལོ་བར་པའི་བདེན་གཉིས་ཀྱི་ཆོས་ཚུལ་དང༌། འཁོར་ལོ་དང་པོའི་སྐབས་ཀྱི་བདེན་གཉིས་ཀྱི་འཇོག་ཚུལ་མི་མཐུན་པས། འཁོར་ལོ་དང་པོར་འཁོར་ལོ་བར་པ་བདེན་གཉིས་ཡར་འཕར་ནས་བསྐོར་བ་ཡང་མི་རིགས་ལ། མཚན་ཉིད་གསུམ་ནི་ཐེག་ཆེན་གྱི་ཆོས་ཤིན་ཏུ་ཟབ་པས་ཆོས་འཁོར་ཕྱི་མའི་བསྟན་དོན། དང་པོར་ལེགས་པར་སྦས་པ་ཡིན་ན། དང་པོའི་ཐ་མར་དེ་ཅི་ལྟར་བསྐོར་རིགས་པར་འགྱུར་ལ། འཆད་པོ་དེ་དག་གི་ལུགས་ལྟར་ན་ཆོས་འཁོར་དང་པོ་ལས་ཟབ་པའི་ཆོས་འཁོར་ཞིག་བར་མཐར་བསྟན་རྒྱུར་ཡང་མ་བྱུང་ན། དེ་ལྟ་ན་ནི་འཕགས་པ་གཟུངས་དབང་གིས་ཞུས་པའི་གཏམ་གསུམ་གྱི་དགོངས་པ་རྒྱལ་ཚབ་བྱམས་པས་རྒྱུད་བླར་ཆོས་འཁོར་གསུམ་དང་སྦྱར་ནས་ཟབ་ཁྱད་དུ་བསྐོར་བར་བཤད་པ་ལའང་གནོད་པས་ཚུལ་འདི་ནི་ཅིར་ཡང་མི་སེམས་སོ་ཞེས་རྒྱལ་བའི་དབང་པོ་ཆོས་གྲགས་རྒྱ་མཚོས་ཕར་ཕྱིན་ཊཱིཀ་ཆེན་འཇིག་རྟེན་གསུམ་སྒྲོན་དུ་རྒྱ་ཆེར་བཀའ་སྩལ་ཏོ། ། བདེ་བར་གཤེགས་པའི་ཟབ་རྒྱས་ཀྱི་རྣམ་ཐར་ལ་བློ་གྲོས་ཀྱི་སྤོབས་ཤེད་མ་རྒྱས་པ་དག་གིས་ཆོས་འཁོར་བར་མཐའི་སོགས་ཀྱི་རྣམ་གཞག་འདུལ་བའི་ལུང་ལ་སོགས་པ་ལས་མི་འབྱུང་བའི་ཕྱིར།
བར་མཐའི་ཆོས་འཁོར་དུ་གྲགས་པ་འདི་ནི་སྟོན་པའི་བཀའ་མ་ཡིན་ནོ་ཞེས་ཟེར་བ་ལ། ཞལ་སྔ་ནས། རྟོག་གེ་པ་དག་དེ་སྐད་དུ་ཟེར་ཡང༌། ཐེག་པ་ཆེན་པོ་སངས་རྒྱས་ཀྱི་བཀའ་འཁྲུལ་མེད་དུ། རྒྱལ་ཚབ་མ་ཕམ་གྱིས་ལེགས་པར་སྒྲུབ་ཅིང༌། རྟོག་གེ་འབར་བ་ལ་སོགས་ནས་ཀྱང་རྒྱས་པར་འབྱུང་ལ། ཐེག་པ་ཆེན་པོ་ནི་སངས་རྒྱས་ཀྱི་བཀའ་ཡིན་པའི་སྒྲུབ་བྱེད་ཀྱི་གཙོ་བོ་ནི། ཐར་པ་རྣམ་གྲོལ་གྱི་ཐབས་གང་ལ་ཡོད་པའི་ཆོས་དེ་ནི་དྲང་སྲོང་མཆོག་གི་བཀའ་ཡིན་ལ། རྣམ་གྲོལ་གྱི་ཐབས་ནོར་བ་མེད་པ་ནི་བསླབ་པ་གསུམ་ཡིན་ལ། བསླབ་པ་གསུམ་པོ་ནི་ཐེག་དམན་དུ་མ་གྲགས་པའི་ཚུལ་ཁྲིམས་དང་ཏིང་ངེ་འཛིན་དང་ཤེས་རབ་ཀྱི་ཆོས་ཚུལ་ཟབ་རྒྱས་མཐའ་ཡས་པ་ཞིག་ཐེག་ཆེན་གྱི་རིང་ལུགས་ལས་འབྱུང་བའི་ཕྱིར་ཞེས་བཀོད་པ་ཡིན་ཏེ།
ཇི་སྐད་དུ། རང་གི་ཉིད་ལ་འཇུག་པ་དང༌། ། རང་གི་འདུལ་ལ་སྣང་ཕྱིར་དང༌། ། ཟབ་པའི་ཕྱིར་དང་རྒྱ་ཆེའི་ཕྱིར། ། ཆོས་ཉིད་དང་ཡང་འགལ་བ་མེད། ། ཅེས་པའི་འགྲེལ་པར། དབྱིག་གཉེན་ཞབས་ཀྱིས། འདི་ནི་རང་གི་ཐེག་པ་ཆེན་པོའི་མདོ་སྡེ་ལ་ཡང་འཇུག་པ་ཁོ་ནའོ། ། རང་གི་ཉོན་མོངས་པ་ཐེག་པ་ཆེན་པོ་ལས་བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་འབྱུང་བ་གང་ཡིན་པ་འདུལ་བ་ལ་ཡང་སྣང་སྟེ་བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་ནི་རྣམ་པར་རྟོག་པ་ཡིན་ནོ། ། ཟབ་ཅིང་རྒྱ་ཆེ་བའི་ཕྱིར་ཆོས་ཉིད་དང་ཡང་མི་འགལ་ཏེ།
བྱང་ཆུབ་ཆེན་པོ་ཐོབ་པར་འགྱུར་བའི་ཆོས་ཉིད་ནི་འདི་ཁོ་ན་ཡིན་ནོ། ། དེ་ལྟ་བས་ན་མཚན་ཉིད་དང་འགལ་མེད་དོ། ། ཞེས་གསུངས་པས་འཕགས་པའི་བསྟན་པའི་མདོ་སྡེ་ལ་འཇུག ། ཉོན་མོངས་པ་འདུལ་བ་ལ་སྣང༌། རྟེན་འབྲེལ་གྱི་ཆོས་ཉིད་དང་མི་འགལ་བ་ཞིག་ལ་ཐེག་པ་ཐུན་མོང་བར་ཡང་སངས་རྒྱས་ཀྱི་བསྟན་པར་འཇོག་ལ་འཇོག་བྱེད་དེ་ཐེག་ཆེན་གྱི་བསྟན་པ་ལའང་ཡོད་པ་ཉིད་ཀྱི་ཕྱིར་རོ། ། ཁྱད་པར་བཀའ་བཏགས་ཀྱི་ཕྱག་རྒྱ་བཞིས་ལེགས་པར་ཐེབས་པའི་གསུང་རབ་དེ། བདེ་བར་གཤེགས་པ་ཉིད་ཀྱི་བཀར་འཇོག་བྱེད་དུ་གྲུབ་ཅིང་གྲགས་པ་ཉིད་ཀྱིས་ཀྱང༌། ཐེག་པ་ཆེན་པོའི་ཆོས་འཁོར་བར་མཐའ་གཉིས་ནི་སྟོན་པ་བླ་ན་མེད་པའི་བཀར་ཆེས་གྲུབ་ལ། དེ་ཡང་ཐེག་པ་ཆེན་པོར་འདུས་བྱས་མི་རྟག་པ་དང༌། ཟག་བཅས་སྡུག་བསྔལ་བ་དང༌།
ཆོས་ཀུན་བདག་མེད་པ་དང༌། མྱ་ངན་ལས་འདས་པ་ཞི་བ་ཉིད་ཀྱི་ཚུལ་ལའང་ཐེག་དམན་ལས་ཁྱད་པར་དུ་འཕགས་པ་མང་ཚར་ཞིག་བསྟན་པ་ཡིན་ཏེ། འདུས་མ་བྱས་ནི་རྟོག་བཏགས་ཀྱི་བློ་ཙམ་གྱི་ངོ་ཙམ་ལས། དོན་བྱེད་ནུས་སུ་སྣང་བའི་ཆོས་ལ་འདུས་བྱས་ཀྱི་ཁྱབ་ཅིང་དེ་ཡང་མི་རྟག་པ་དང༌། རྟག་པ་རང་དབང་གི་ཆོས་བདེན་པ་གཉིས་ཀར་མི་སྲིད་པ་དང༌། ཟག་པ་ལའང་ཉོན་མོངས་པ་ཅན་ལས་གཞན་པའི་ཉོན་མོངས་པ་ཅན་མ་ཡིན་པའི་མ་རིག་པའི་ཟག་པ་དང་དེ་དག་ཉན་རང་དགྲ་བཅོམ་པ་དང༌། དབང་ཐོབ་པའི་སེམས་དཔའི་རྒྱུད་ལའང་ཡོད་པས་སྡུག་བསྔལ་དང་བཅས་པར་འཇོག་པ་དང༌། ཆོས་ཐམས་ཅད་ལ་ཉི་ཚེ་བ་མ་ཡིན་པའི་ཁྱབ་པའི་བདག་མེད་པའི་སྟོང་ཉིད་དང་སྲིད་ཞི་གཉིས་ཀར་མི་གནས་པའི་མྱང་འདས་ཆེས་མཆོག་གྱུར་བསྟན་པ་ཉིད་ཀྱི་ཕྱིར་རོ། ། འོད་ལྡན་དུ། ཕྱག་རྒྱ་གསུམ་དང་ཡང་དག་ལྡན། །
ཞེས་འབྱུང་བ་ནི། མི་རྟག་པ་དེ་སྡུག་བསྔལ་དུ་གསུངས་པས་དང་པོ་ཤུགས་ཀྱིས་གོ་བའི་དབང་དུ་མཛད་དོ། ། ཐེག་པ་ཆེན་པོར་ནི། མི་རྟག་པ་ལ་སྡུག་བསྔལ་གྱིས་མ་ཁྱབ་སྟེ་སངས་རྒྱས་ཀྱི་སྐུ་དང་ཡེ་ཤེས་ཀྱིས་མ་ངེས་སོ། ། ཡང་ན་ཆོས་ཐམས་ཅད་བདག་མེད་པར་བསྟན་པས། སངས་རྒྱས་པ་དག་གི་མྱང་འདས་ནི་ཞི་བ་ལ་རྫས་སུ་གྲུབ་པ་མེད་པར་གོ་བའི་ཆེད་དུའོ། ། འདིའི་ཐད་ཀྱི་དགོངས་གཅིག་རྙིང་མར། ཀུན་འབྱུང་ལ་སྐྱེ་བའི་ཀུན་འབྱུང་དང༌། སེམས་ཀྱི་ཀུན་འབྱུང་དང༌། འདུ་ཤེས་གཉིས་འཛིན་གྱི་ཀུན་འབྱུང་དང༌།
ཆོས་ལ་བརྟེན་པའི་ཀུན་འབྱུང་དང༌། ཞེས་བྲིས་གདའ་བའང༌། གསུང་རབ་ཀྱི་བརྡ་ལ་ཆེར་མ་གྲགས་པས་ཅི་ལྟར་ཡིན་ཆ་མ་འཚལ་ཅིང༌། ཀུན་ལས་བཏུས་པར། ཀུན་འབྱུང་བའི་བདེན་པ་གང་ཞེ་ན། ཉོན་མོངས་པ་དང༌། དེའི་དབང་གིས་འབྱུང་བའི་ལས་སོ། ། ཞེས་འབྱུང་བས། ཉོན་མོངས་པའི་ཀུན་འབྱུང་དང༌། ལས་ཀྱི་ཀུན་འབྱུང་ཞེས་པ་ནི་རླུང་ལྟར་གྲགས་སོ། །
ཡང་དེར། ཞུགས་འབྲས་བརྒྱད་འགོག་བདེན་ཡིན་རྒྱུ་བ་ཞིག་ཀྱང་བྲིས་གདའ་བ། དེའི་གོ་བའང་ཅི་ལ་སྙེགས་བདག་གིས་ཆ་མ་འཚལ་ཏོ། ། ཡང་དེར། དག་ས་ལ་གནས་པས་འཁོར་བར་སྐྱེ་བའི་རྒྱུ་ཀུན་འབྱུང་སྤོང་དགོས་པར་བཤད་གདའ་བ་ནི་མི་འཐད་དེ། འཁོར་བར་སྐྱེ་བྱེད་ཀྱི་ལས་ཉོན་ནམ་ཀུན་འབྱུང་གི་ནུས་པ་ནི་ས་དང་པོ་ཐོབ་པ་ནས་སྤངས་ཟིན་བའི་ཕྱིར། ཇི་སྐད་དུ། འཕགས་པས་འཆི་དང་ན་བ་དང༌། ། རྒ་བའི་སྡུག་བསྔལ་རྩད་ནས་སྤངས། ། ལས་དང་ཉོན་མོངས་དབང་གིས་སྐྱེ། །
དེ་ལ་དེ་མེད་ཕྱིར་དེ་མེད། ། ཅེས་འབྱུང་ངོ་ཞེས་བཀའ་སྩལ་ཏོ།། །། ༈ རྡོ་རྗེའི་གསུང༌། ཆོས་འཁོར་ཕྱི་མ་ཕྱི་མའི་ས་བོན་སྔ་མ་སྔ་མ་ལ་གནས་བྱ་བ་འདི་དག་པར་བཏོན་ན། ཆོས་འཁོར་ཕྱི་མར་མཐར་ཐུག་གི་སངས་རྒྱས་ཀྱི་གཞི་ལམ་འབྲས་གསུམ་གྱི་བསྟན་དོན་དེ། ཆོས་འཁོར་དང་པོའི་སྐབས་རྣམས་སུ་མགོ་ཅུང་ཟད་སྨོས་ཏེ། རིམ་བཞིན་བློ་སྦྱངས་ནས་ཇི་སྲིད་བསྟན་པ་ན་དད་པ་མངོན་པར་འཕེལ་ཏེ། གསང་བ་རྡོ་རྗེ་ཐེག་པའི་ཆོས་ཀྱི་མཛོད་ཆེན་པོ་འཛིན་པའི་སྣོད་དུ་བྱེད་དོ། ། ཞེས་བྱ་བ་ཡིན་ཏེ། དེ་ཡང་ཁ་ཅིག །
འཁོར་ལོ་དང་པོར། སངས་རྒྱས་ཀྱི་རྒྱུའམ་ས་བོན་བདེ་གཤེགས་སྙིང་པོ་དེ་ཡེ་མ་བཤད་དེ། ཆོས་འཁོར་དེར་རིགས་ཆད་ཀྱི་རིགས་ཀྱང་བཤད་པའི་ཕྱིར་ཞེས་ཟེར་བ་ལ། ཞལ་སྔ་ནས། སངས་རྒྱས་ཐོབ་པ་ལ་ཆེས་འགོར་བའི་རིགས་ཅན་ཁ་ཅིག་ལ་གཏན་ཡོངས་སུ་མྱ་ངན་ལས་མི་འདའ་བའི་ཆོས་ཅན་ཞེས་སོགས་ཐེག་ཆེན་གྱི་མདོ་རྣམས་ལས་ཀྱང་རིགས་ཆད་ཀྱི་རིགས་ཡོད་པར་བཤད་པས་ཁྱེད་ཚུལ་ལས་ཀྱང་བདེ་གཤེགས་སྙིང་པོ་མ་བསྟན་པར་ཡང་འགྱུར་བས། ཁྱེད་ཀྱི་སྒྲུབ་བྱེད་དེ་ནི་མ་ངེས་པ་ཡིན་ནོ། ། དེས་ན་འཁོར་ལོ་དང་པོར་གདུལ་བྱ་གང་དག་ཉན་རང་དང་བྱང་ཆུབ་ཆེན་པོར་སེམས་བསྐྱེད་ཅིང༌། སེམས་སོ་སོར་བསྐྱེད་པ་ལ་ལམ་སོ་སོ་བ་སྟོན་པར་མཛད་ལ། དེ་ལྟ་ན་བྱང་ཆེན་དུ་སེམས་བསྐྱེད་པོ་དེའི་རྒྱུད་ལ་བདེ་གཤེགས་སྙིང་པོ་ཡོད་པར་དོན་གྱིས་འཕངས་པ་ཡིན་ཏེ། རྒྱུ་སངས་རྒྱས་ཀྱི་རིགས་མེད་ན་བྱང་ཆུབ་ཏུ་སེམས་བསྐྱེད་ཅིང་བརྩོན་པས་བསྒྲུབས་ཀྱང་ངལ་བ་ལ་འབྲས་བུ་མེད་པ་ཉིད་ཀྱི་ཕྱིར་རོ། །
དེས་ན་གཙོ་ཆེར་ཉན་རང་གི་གདུལ་བྱ་འདུལ་བའི་སླད་དུ་གཙོ་ཆེར་དགོངས་པའི་འཁོར་ལོ་དང་པོར་ཡང༌།

ཁྱད་པར་མ་ཕྱེས་པའི་མྱང་འདས་ཀྱི་རིགས་ཙམ་གསུངས་པས། བདེ་གཤེགས་སྙིང་པོ་ཡང་དབང་རྣོན་གྱི་གདུལ་བྱ་ལ་ཞར་བྱུང་དུ་རྟོགས་པ་བསྐྱེད་པར་དོན་གྱིས་འཕངས་པ་ཡིན་ཏེ། མྱང་འདས་ཀྱི་རིགས་ཇི་ལྟར་གསུངས་པ་ནི། ཉན་ཐོས་ཀྱི་ས་ལས། དེ་ལ་རིགས་གང་ཞེ་ན། སྨྲས་པ། རིགས་ལ་གནས་པའི་གང་ཟག་གི་ས་བོན་གྱི་ཆོས་གང་ཡིན་པ་སྟེ། གང་ཡོད་ཅིང་མེད་པ་མ་ཡིན་ལ། རིགས་ལ་གནས་པའི་གང་ཟག་རྣམས་ཀྱི་རྐྱེན་ཡང་རྙེད་ན་མྱ་ངན་ལས་འདས་པ་ཐོབ་པ་དང་རེག་པར་ནུས་ཤིང་མཐུ་ཡོད་པར་འགྱུར་བའོ། ། རིགས་དེའི་མིང་གི་རྣམ་གྲངས་དག་གང་ཞེ་ན། ས་བོན་དང་ཁམས་དང་རང་བཞིན་ཞེས་བྱ་བ་ནི་མིང་གི་རྣམ་གྲངས་དག་ཡིན་ནོ། །
འོ་ན་རིགས་དེའི་རང་བཞིན་ཇི་ལྟ་བུ་ཞེ་ན། དེ་ནི་ལུས་ལས་ཁྱད་པར་དུ་གྱུར་པ་དང༌། སྐྱེ་མཆེད་དྲུག་གིས་ཟིན་པ་དང༌། ཆོས་ཉིད་ཀྱིས་ཐོབ་པ་དང༌། ཐོག་མ་མེད་པའི་དུས་ནས་བརྒྱུད་དེ་འོངས་པ་དེ་ལྟ་བུ་ཡིན་ཏེ། གང་ལ་འདི་ལྟ་སྟེ། རིགས་དང༌། ས་བོན་དང༌། ཁམས་དང༌། རང་བཞིན་ཞེས་བྱ་བའི་མིང་གི་རྣམ་གྲངས་འདི་དག་ཡོད་པ་དེ་ནི་རིགས་ཞེས་བྱའོ་ཞེས་དང༌།
ཡང་དེར། ས་བོན་དེ་ནི་སྐྱེ་མཆེད་དྲུག་པོ་དེ་དག་ལས་ལོགས་ཤིག་ན་ཐ་དད་པའི་མཚན་ཉིད་མེད་དེ། ཐོག་མ་མེད་པའི་དུས་ནས་བརྒྱུད་དེ་འོངས་པ་དང་ཆོས་ཉིད་ཀྱིས་ཐོབ་པའི་སྐྱེ་མཆེད་དྲུག་པོ་དེ་ལྟར་གྱུར་པའི་གནས་སྐབས་དེ་ལ་རིགས་དང༌། ས་བོན་དང༌། ཁམས་དང༌། རང་བཞིན་ཞེས་བྱ་བའི་མིང་དང་ཐ་སྙད་དེ་དག་བཏགས་པར་ཟད་པས་དེའི་ཕྱིར་དེ་ནི་རྒྱུད་གཅིག་ཏུ་གཏོགས་པ་ཞེས་བྱའོ། ། ཞེས་འབྱུང་ངོ༌། ། ཤིན་ཏུ་ཕྲ་བའི་བདེ་ཆེན་ལྷན་ཅིག་སྐྱེས་པ་རྣམ་པ་གསུམ་གྱི་ངོ་བོའི་བདེ་གཤེགས་སྙིང་པོའི་རིགས་ཀྱི་སྟོང་པ་ཉིད་ཀྱི་ཆ་འཁོར་ལོ་བར་པར་ཡང་སངས་རྒྱས་ཀྱི་རྒྱུར་མགོ་སྨོས་ནས་བསྟན་པ་ཡིན་ཏེ། རྒྱན་གྱི་རྟེན་རིགས་འཆད་པ་ན། འཕགས་པ་གྲོལ་སྡེས།
འོ་ན་སྒྲུབ་པའི་རྟེན་གྱི་མཚན་ཉིད་གང་ཡིན་སྙམ་ན། རབ་འབྱོར་བྱང་ཆུབ་སེམས་དཔའ་ཆེན་པོ་རྟོག་པ་མེད་པ་དང་རྣམ་པར་རྟོག་པ་མེད་པས་ཆོས་ཐམས་ཅད་ཆགས་པ་མེད་པ་ཉིད་དང་ཡོད་པར་འགྱུར་བ་མ་ཡིན་པ་ཉིད་ལ་སློབ་པར་བྱ་སྟེ་ཞེས་གསུངས་སོ། ། དེ་མ་རྟོག་པ་དང་རྣམ་པར་རྟོག་པ་ནི་དངོས་པོ་དང་དེའི་མཚན་མ་ལ་མངོན་པར་ཞེན་པ་སྟེ། དེ་མེད་པའི་ཕྱིར་ཆགས་པ་མེད་པ་ཉིད་དུ་རིག་པར་བྱའོ། ། ཡོད་པར་མ་གྱུར་པ་ཉིད་ནི་ཆོས་ཐམས་ཅད་ཀྱི་དེ་བཞིན་ཉིད་དོ། ། དེས་ན་འདི་ནི་ཆོས་ཀྱི་དབྱིངས་ཉིད་འཕགས་པའི་ཆོས་རྣམས་ཀྱི་རྒྱུ་ཡིན་པའི་ཕྱིར་རང་བཞིན་དུ་གནས་པའི་རིགས་སྒྲུབ་པའི་རྟེན་ཡིན་ནོ་ཞེས་སྟོན་པར་བྱེད་དོ། ། སློབ་དཔོན་སེང་གེ་བཟང་པོས་ཀྱང༌། ཆོས་ཀྱི་དབྱིངས་རྒྱུའི་ངོ་བོར་རྣམ་པར་འཇོག་པའི་སྒོ་ནས་རིགས་ཉིད་དུ་ཐ་སྙད་དུ་འཇོག་གོ་ཞེས་སོ། ། གཞན་ཡང་འཁོར་ལོ་བར་པར། སངས་རྒྱས་ཀྱི་རིགས་ཀྱི་རྣམ་པར་བཞག་པ་མང་དུ་སྨོས་པར་སྣང་སྟེ།
ཉི་སྣང་ལས། འདིར་ཁ་ཅིག་ན་རེ། བདེན་པ་དང་གཏོང་བ་དང་ཤེས་རབ་དང་ཉེ་བར་ཞི་བ་ལ་བརྟེན་པ་རྣམས་ནི་སངས་རྒྱས་ཀྱི་རིགས་ཡིན་ནོ་ཞེས་ཟེར་རོ། ། གཞན་དག་ནི་མཐོང་བའི་ལམ་གྱིས་བསྡུས་པ་ལ་འཇུག་པའི་སེམས་ཡིན་ཏེ། འདི་ལྟར་གྱི་མདོ་ལས། གང་གི་ཚེ་སེམས་བསྐྱེད་པ་དང་ལྷན་ཅིག་སྐྱེས་པ་ན་བྱང་ཆུབ་སེམས་དཔའི་རིགས་སུ་གྱུར་པ་ནི་དེ་བཞིན་གཤེགས་པའི་རིགས་སོ་ཞེས་གསུངས་པ་ཡིན་པའི་ཕྱིར་རོ་ཞེས་ཟེར་རོ། ། གཞན་དག་ནི་ད་ལྟར་བྱུང་བའི་སངས་རྒྱས་ཐམས་ཅད་མངོན་དུ་ཕྱོགས་པར་གནས་པའི་ཏིང་ངེ་འཛིན་དང་སྙིང་རྗེ་ཆེན་པོ་གཉིས་ནི་སངས་རྒྱས་ཀྱི་རིགས་ཡིན་ནོ་ཞེས་འདོད་དོ། ། ལ་ལ་དག་ནི་སངས་རྒྱས་ཀྱི་བཅས་པའི་བསླབ་པ་ལ་བྱ་བར་འདོད་དོ། ། ཁ་ཅིག་ནི་ཕ་རོལ་ཏུ་ཕྱིན་པ་དྲུག་ལ་བྱའོ། ། ཞེས་ཟེར་རོ། །
གཞན་ནི་བྱང་ཆུབ་སེམས་དཔའ་རྣམས་ཀྱི་ཡུམ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ལ། ཡབ་ནི་ཐབས་ལ་མཁས་པ་ཡིན་པས་དེ་དག་ནི་སངས་རྒྱས་ཀྱི་རིགས་ཡིན་ནོ་ཞེས་འདོད་ཅེས་གསུངས་སོ། ། བདེ་ཆེན་ལྷན་ཅིག་སྐྱེས་པ་རྣམ་པ་གསུམ་གྱི་ངོ་བོའི་བདེ་གཤེགས་སྙིང་པོ་དེ་ལས། སངས་རྒྱས་ཀྱི་སའི་གནས་ལུས་ལོངས་སྤྱོད་ཡོངས་སུ་དག་པར་འགྱུར་བའི་རིགས་ནི་འཁོར་ལོ་ཐ་མར་མགོ་སྨོས་ཏེ་རབ་ཏུ་བཤད་པ་ཡིན་ཏེ། ལང་གཤེགས་ལས། བློ་གྲོས་ཆེན་པོ་དེ་ལ་དེ་བཞིན་གཤེགས་པའི་ཐེག་པ་མངོན་པར་རྟོགས་པར་འགྱུར་བའི་རིགས་ནི་རྣམ་པ་གསུམ་སྟེ། འདི་ལྟར་རང་བཞིན་གྱིས་རང་བཞིན་མེད་པའི་མངོན་པར་རྟོགས་པར་འགྱུར་བའི་རིགས་དང༌། ཁོང་དུ་ཆུབ་པ་དགོས་ཁོ་རང་གི་མངོན་པར་རྟོགས་པར་འགྱུར་བའི་རིགས་དང༌། སངས་རྒྱས་ཀྱི་ཞིང་ཕྱི་རོལ་ཡངས་པ་མངོན་པར་རྟོགས་པར་འགྱུར་བའི་རིགས་སོ། ། བློ་གྲོས་ཆེན་པོ་རྣམ་པ་གསུམ་པོ་འདི་དག་ལས་གང་ཡང་རུང་བ་ཞིག་བསྟན་པ་དང༌།
རང་གི་སེམས་སྣང་བའི་ལུས་དང་ཀུན་གཞི་དང་ལོངས་སྤྱོད་དང་གནས་བསམ་གྱིས་མི་ཁྱབ་པའི་ཡུལ་བསྟན་པ་ན་མི་འཇིགས་མི་སྐྲག་སྐྲག་པར་མི་འགྱུར་ན། དེ་ནི་དེ་བཞིན་གཤེགས་པའི་ཐེག་པ་མངོན་པར་རྟོགས་པར་འགྱུར་བའི་རིགས་ཅན་དུ་ཤེས་པར་བྱ་སྟེ། བློ་གྲོས་ཆེན་པོ་འདི་ནི་དེ་བཞིན་གཤེགས་པའི་ཐེག་པ་མངོན་པར་རྟོགས་པར་འགྱུར་བའི་རིགས་ཅན་གྱི་མཚན་ཉིད་དོ། ། ཞེས་འབྱུང་ལ། དེའི་རང་བཞིན་དེའང་ཇི་ལྟ་བུ་ཞིག་གོ་ཞེ་ན། རྒྱུད་བླ་མ་རྩ་འགྲེལ་ལས། དེ་ལ་སྟོང་པ་ཉིད་ཀྱི་ཚུལ་དུ་བརྗོད་པ་དེ་བཞིན་གཤེགས་པའི་སྙིང་པོ་གང་ཞེ་ན། འདི་ལ་བསལ་བྱ་ཅི་ཡང་མེད། ། བཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། །
ཡང་དག་མཐོང་ན་རྣམ་པར་གྲོལ། ། རྣམ་དབྱེར་བཅས་པའི་མཚན་ཉིད་ཅན། ། གློ་བུར་དག་གིས་ཁམས་སྟོང་གི ། རྣམ་དབྱེར་མེད་པའི་མཚན་ཉིད་ཅན། ། བླ་མེད་ཆོས་ཀྱིས་སྟོང་མ་ཡིན། ། འདིས་ཅི་བསྟན་ཞེ་ན། གང་གི་ཕྱིར་རང་བཞིན་གྱིས་ཡོངས་སུ་དག་པ་དེ་བཞིན་གཤེགས་པའི་ཁམས་འདི་ལ་བསལ་བར་བྱ་བ་ཀུན་ནས་ཉོན་མོངས་པའི་རྒྱུ་མཚན་ནི་འགའ་ཡང་མེད་དེ། གློ་བུར་བའི་དྲི་མ་དང་བྲལ་བ་ནི་འདིའི་རང་བཞིན་ཡིན་པའི་ཕྱིར། འདི་ལ་རྣམ་པར་བྱང་བའི་རྒྱུ་མཚན་ཅན་བཞག་པར་བྱ་བའང་ཅུང་ཟད་ཡོད་པ་མ་ཡིན་ཏེ། རྣམ་པར་དབྱེ་བ་མེད་པའི་ཆོས་དག་པའི་ཆོས་ཉིད་ནི་རང་བཞིན་ཡིན་པའི་ཕྱིར།
དེས་ན་དེ་བཞིན་གཤེགས་པའི་སྙིང་པོ་ནི་རྣམ་པར་དབྱེ་བ་ཡོད་པ་བྲལ་ཤེས་པ་ཉོན་མོངས་པའི་སྦུབས་ཐམས་ཅད་ཀྱིས་ནི་སྟོང་པ་ཡིན་ལ། རྣམ་པར་དབྱེ་བ་མེད་པར་བྲལ་མི་ཤེས་པ་བསམ་གྱིས་མི་ཁྱབ་པའི་སངས་རྒྱས་ཀྱི་ཆོས་གང་གཱའི་ཀླུང་གི་བྱེ་མ་ལས་འདས་པ་ནི་མི་སྟོང་ངོ༌། ། ཞེས་འབྱུང་བས། ཡོངས་སུ་དག་པའི་སེམས་ཀྱི་ཆོས་དབྱིངས་འོད་གསལ་བ་ཉིད་རིགས་སུ་བཞག་པས་དེ་སྦྱངས་པ་ལས་ཁྱད་པར་དུ་གྱུར་པའི་སངས་རྒྱས་ཀྱི་སྐུ་དང་ཡེ་ཤེས་སུ་རྣམ་པར་བཞག་པ་ནི་འཁོར་ལོ་ཐ་མའི་བསྟན་དོན་མཐར་ཐུག་ཡིན་ལ། འཁོར་ལོ་ཐ་མ་ལའང༌། མདོའི་དབང་དུ་ན་སྤྱི་ཙམ་དུ་བསྟན་ནས། སྔགས་ཀྱི་དབང་དུ་ན་སྔ་མར་སྦས་པའི་དོན་དེ་ཤིན་ཏུ་གསལ་བར་མགོ་སྨོས་པ་ཙམ་མ་ཡིན་པར་ལུས་ཡོངས་སུ་རྫོགས་པ་བསྟན་པ་ཡིན་ཏེ། དེ་ཡང་སེམས་ཅན་ཐམས་ཅད་ཀྱི་རྒྱུད་ལ་རྩ་སྤྲུལ་སྐུ། རླུང་ལོངས་སྐུ། ཐིག་ལེ་ཆོས་སྐུའི་བདག་ཉིད་ཅན་ཟག་པ་མེད་པ་བདེ་བ་ཆེན་པོ་ངོ་བོ་ཉིད་ཀྱི་སྐུ་རྒྱུ་ལམ་འབྲས་བུ་གསུམ་གར་རང་བྱུང་ལྷན་སྐྱེས་སུ་ཡོད་པ་ཉིད་དེ།
ཇི་སྐད་དུ། རྣམ་སྣང་མི་བསྐྱོད་དོན་ཡོད་དང༌། ། རིན་ཆེན་དཔག་མེད་སེམས་པ་པོ། ། ཚངས་པ་ཁྱབ་འཇུག་ཞི་བ་དང༌། ། ཐམས་ཅད་སངས་རྒྱས་དེ་ཉིད་བརྗོད། ། ཚངས་པ་སྒྲིབ་བྲལ་སངས་རྒྱས་ཉིད། ། འཇུག་ཕྱིར་ཁྱབ་འཇུག་བརྗོད་པར་བྱ། ། རྟག་ཏུ་དགེ་བས་ཞི་བ་ཉིད། ། ཐམས་ཅད་ཀུན་གྱི་བདག་ཉིད་གནས། ། དམ་པའི་བདེ་བས་དེ་ཉིད་དེ། །
བདེ་བ་རྟོགས་ཕྱིར་རྣམ་སངས་རྒྱས། ། གང་ཕྱིར་ལུས་ལས་བྱུང་བ་ཉིད། ། ལྷ་ཞེས་མངོན་པར་བརྗོད་པར་བྱ། ། ཞེས་དང༌། ལྷན་ཅིག་སྐྱེས་པ་གང་སྐྱེས་པ། ། ལྷན་ཅིག་སྐྱེས་པར་དེ་བརྗོད་བྱ། ། རང་བཞིན་ལྷན་ཅིག་སྐྱེས་ཞེས་བརྗོད། ། རྣམ་པ་ཐམས་ཅད་སྡོམ་པ་གཅིག ། ཅེས་དང༌། དཔལ་གསང་བ་གྲུབ་པར།
དེ་ནས་གསང་བ་བཤད་པར་བྱ། ། ཤེས་རབ་ཐབས་ནི་རྣམ་བསྒོམས་པས། ། ཐུགས་ཀྱི་རྡོ་རྗེ་དྲན་པ་ཉིད། ། གསང་བ་ལས་ཀྱང་གསང་བ་མཆོག ། རང་གི་ལུས་ལ་གནས་པ་ཡི། ། དག་པ་གང་ཞིག་ཤེས་གྱུར་ནས། ། གནས་བཟང་པོར་ནི་གནས་པར་འགྱུར། ། དེས་ན་བདག་གིས་ཡང་དག་བཤད། ། ཅེས་དང༌། དཔལ་ཡེ་ཤེས་གྲུབ་པར།
རྡོ་རྗེ་ཆེན་པོའི་ཀུན་ཁྱབ་ཅིང༌། ། ནམ་མཁའ་ཀུན་ལ་རབ་ཏུ་ཞུགས། ། སེམས་ཅན་ཀུན་གྱི་ཡིད་ཁྱབ་ཅིང༌། ། བསོད་ནམས་ཐམས་ཅད་འབྱུང་བ་ཆེ། ། ཕན་ཚུན་ཁྱབ་མཛད་རྡོ་རྗེ་ནི། ། ཀུན་རིག་འཇིག་རྟེན་འདྲེས་པ་པོ། ། དེ་ནི་རྡོ་རྗེ་འཛིན་རྒྱལ་པོས། ། རྒྱུད་རྣམས་ཀུན་ཏུ་གསུངས་པ་ཡིན། ། ཅེས་སོགས་མཐའ་ཡས་པར་གསུངས་ལ། དེའང་འཁོར་ལོ་ཐ་མར་ནི་བར་པ་ལས་ཆེས་ཟབ་པའི་ཆོས་དབྱིངས་སྟོང་ཉིད་རིགས་སུ་བཤད་པ་ལས།
རིག་པ་ཁྱད་ཅན་གྱི་དབྱིངས་རིག་དབྱེར་མེད་པ་ཉིད་རིགས་སུ་བཤད་པ་སྟེ། ཟག་པ་མེད་པའི་ཤེས་པ་སྦྲང་མའི་རྩི་འདྲ་བ། ཞེས་འབྱུང་བའི་ཕྱིར། སེམས་ཀྱི་ཁྱད་པར་ལ་རིགས་མཆོག་ཏུ་བསྟན་ལ། འདིར་ནི་བརྟེན་པ་སེམས་ལས་ཀྱང་དེའི་རྟེན་དུ་གྱུར་པའི་སྒྲིབ་བྲལ་མཆོག་གི་རྩ་དབུ་མ་དང༌། ཡེ་ཤེས་ཀྱི་རླུང་ཆེས་ཕྲ་བ་དང༌། བྱང་ཆུབ་ཀྱི་སེམས་དང་འབྲལ་མི་ཤེས་པའི་དཀར་དམར་གྱི་ཐིག་ལེ་དང༌། དེ་དག་ཕན་ཚུན་རེག་སྟོབས་ཀྱིས་སེམས་བྱུང་ཚོར་བདེ་སོགས་རྟེན་དང༌། བརྟེན་པར་གྱུར་པའི་སེམས་སེམས་ལས་བྱུང་བ་ཡོངས་རྫོགས་ཤིག་བདེ་གཤེགས་སྙིང་པོར་ཆེས་བསྟན་ནས། འཚོགས་པ་འདི་དག་ལས་སངས་རྒྱས་ཀྱི་སྐུ་དང་ཡེ་ཤེས་ཁྱད་པར་ཅན་འབྱུང་བ་ནི།
འཁོར་ལོ་བར་མཐའི་ལམ་གྱིས་མངོན་པར་བསྒྲུབས་པའི་རྫོགས་པའི་སངས་རྒྱས་ལ་ཡང་ཡོད་པ་མ་ཡིན་ནོ་ཞེས་བྱ་བ་འདི་ནི། རྡོར་གསུང་འདིའི་དགོངས་པ་མཐར་ཐུག་པའོ། །
དེས་ན་རྡོ་རྗེ་ཐེག་པ་བླ་ན་མེད་པ་མཐར་ཐུག་པར་བཤད་པའི་བདེ་གཤེགས་སྙིང་པོ་ཤིན་ཏུ་ཕྲ་བའི་རླུང་སེམས་དབྱེར་མེད་པ་ཆ་མེད་ཀུན་འགྲོ་རིགས་མེད་པ་འདི། ཉན་ཐོས་ཀྱི་ཐེག་པ་དང་གྲུབ་པ་ལའང་དེ་དག་གི་བློ་དང་འཚམས་པར་མགོ་སྨོས་ཏེ་བསྟན་པར་ཡང་མཛད་དེ། ཐེག་དམན་པ་ལས། མདོ་སྡེ་པས། ལུས་སེམས་ཀྱི་ས་བོན་ཅན་དུའང་སྨྲ་བར་བྱེད་དེ། མཛོད་འགྲེལ་ལས། ལམ་ནི་རིགས་མང་བའི་ཕྱིར་མཐོང་བས་སྤང་བར་བྱ་བའི་གཉེན་པོ་ཐམས་ཅད་སྒོམ་པར་མི་ནུས་པས་ཁྱད་པར་ཆེར་ཡོད་དོ། ། ཞེས་པའི་མཛོད་འགྲེལ་རྒྱལ་སྲས་མར།
རིགས་ནི། ལུས་ཀྱི་རྒྱུད་ཀྱི་ནུས་པའི་ཁྱད་པར་ཡིན་ནོ། ། ཞེས་གསུངས་ཏེ། འདིར་བསྟན་གྱི་ཟབ་མོའི་ཆོས་ཚུལ་སྟོན་པ་ལ་སྐྲག་པ་སྤོང་བའི་ཆེད་དུ་དང་པོར་རིགས་ཁྱད་ཅན་འདི་དང་ཆ་འདྲ་བའི་རིགས་སྔར་བསྟན་ཏེ་བློ་སྦྱང་བར་བྱས་པའི་རྗེས་ལ། ཕྱིས་ཆེས་ཟབ་པའི་དོན་བསྟན་པ་ན་བཟོད་པར་འགྱུར་བའི་ཚེ་གསང་བའི་ཆོས་ཚུལ་འདི་ལྟ་བུ་བསྟན་པ་ན། ཐེ་ཚོམ་དང་དངངས་སྐྲག་ཐམས་ཅད་དང་བྲལ་བའི་སྐལ་བ་མཆོག་གི་སྣོད་ལྡན་གྱི་རྡོ་རྗེ་སློབ་མར་བྱེད་པ་འདི་ནི། སྟོན་པ་བདེ་བར་གཤེགས་པ་ཉིད་ཐེག་པ་དང་ཆོས་ཀྱི་འཁོར་ལོ་བསྐོར་བའི་རིམ་པ་ལ་མཁས་པ་ཉིད་སློབ་ཚུལ་ནི་འདི་ལྟ་བུ་ཞིག་གོ་ཞེས་ཤེས་པར་གྱིས་ཤིག་ཅེས་བཀའ་སྩལ་ཏོ།། །། ༈ རྡོ་རྗེའི་གསུང༌། མདོ་དང་དོན་གྱི་གནད་ཀྱིས་འཁོར་ལོ་གསུམ་དུ་ངེས་བྱ་བ་འདི་བཞུགས་ཞེས་པ་འདི་དག་པར་བཏོན་ན། ཆོས་འཁོར་གསུམ་གྱི་རིམ་པ་ནི་སྟོན་པའི་སྐུ་ཚེ་སྟོད་བར་སྨད་ཁོ་ན་དང་སྦྱར་ཏེ་གསུངས་པའི་དབང་ལས་བཞག་པ་མིན།
ཅེས་པའོ། ། དེ་ལ་བོད་འདིར། སངས་རྒྱས་ནས་འཁོར་ལོ་དང་པོའི་ཆོས་འཁོར་ནི་ཁ་ཅིག་ལོ་དྲུག་དང་ཟླ་དྲུག་བསྐོར་ཟེར་བ་དང༌། འཆིམས་པ་ན་རེ་ལོ་བདུན་ཟེར། ཆག་ན་རེ་ལོ་བདུན་དུ་ཟླ་བ་གཉིས་ཀྱིས་མ་ཚང་བའོ། ། ཞེས་ཟེར་རོ། ། འཁོར་ལོ་བར་པ་ནི། ཁྲོ་ལོས་ལོ་སུམ་ཅུ་ཟེར། འཆིམས་ལོ་ཉེར་བདུན་ཟེར། ཆག་སོ་གཅིག་ཟེར།
འཁོར་ལོ་ཐ་མ་ནི། འཆིམས་ལོ་བཅུ་ཟེར། ཁྲོ་ལོ་བཅུ་གཉིས་ཟེར། ཆག་བདུན་ནམ་དགུ་ཟེར་ཏེ། དེ་འདྲའི་འདོད་པ་མང་དུ་བྱུང་བ་ལ། ཞལ་སྔ་ནས། ཆོས་འཁོར་རིམ་པ་གསུམ་པོ་དེ་སྐུ་ཚེ་སྟོད་སྨད་བར་གསུམ་ལ་སོགས་པའི་དབང་ལས་ཆོས་འཁོར་ཐ་དད་དུ་བཞག་པ་མ་ཡིན་ཏེ། དེ་ལྟ་ན་ཆོས་འཁོར་རང་གི་ངོ་བོ་ཟབ་མི་ཟབ་ཐམས་ཅད་འཆོལ་བར་འགྱུར་ཏེ། དེ་ལྟ་ནའང་སྟོན་པ་ལྷུམས་སུ་ཞུགས་པ་ནའང་ཐེག་ཆེན་གྱི་འཁོར་ལོ་བར་མཐའི་ཆོས་མང་པོ་གསུངས་པ་དང༌། སངས་རྒྱས་མ་ཐག་པ་ནས་གསང་སྔགས་ཀྱི་ཆོས་དུ་མ་གསུངས་པ་དང༌།
སྐུ་གཤེགས་ཁར་ཀུན་ཏུ་རྒྱུ་རབ་བཟང་སོགས་ཐེག་པ་དམན་པའི་འབྲས་བུ་ལ་བཀོད་པ་སོགས་མཐའ་ཡས་པར་མཐོང་བའི་ཕྱིར། འོ་ན་ཅི་ལྟར་ཞེ་ན། གོང་དུའང་བཤད་མོད། འཁོར་ལོ་དང་པོར་ནི་སྣང་བ་ཀུན་རྫོབ་ལྟོས་འབྱུང་ཙམ་དུའང་ལས་རྒྱུ་འབྲས་ཀྱི་འདོར་ལེན་ཚུལ་བཞིན་དུ་མི་བྱེད་པ་རྣམས་དང༌། དངོས་པོར་འཛིན་པ་རྒྱུད་ལ་བརྟན་པ་དག་ལ། གཟུགས་སོགས་དང་བདེན་བཞི་སོགས་དངོས་པོར་གྲུབ་པ་འཇིག་རྟེན་དང་བསྟན་བཅོས་ཀྱི་གྲགས་པ་སོར་བཞག་སྟེ། མངོན་མཐོ་དང་དམན་པའི་ངེས་ལེགས་ལ་བསླབ་པའི་ཆོས་ཀྱི་འཁོར་ལོ་བསྐོར་བ་ཡིན་ལ། འཁོར་ལོ་བར་པ་ནི། སྣང་ཙམ་གྱི་ལས་རྒྱུ་འབྲས་ལ་སོགས་པའང་ཇི་སྲིད་བདག་བདེན་དུ་འཛིན་པ་དེ་སྲིད་དུ་ཡིན་ལ། བསླད་པ་དེ་དག་སངས་པ་ན།
གཟུགས་དང་བདེན་བཞི་རྫས་གྲུབ་པ་སོགས་ཀྱི་གནས་ལུགས་རང་མཚན་པ་རྟོགས་བྱར་མེད་དོ་ཞེས། བྱང་ཆུབ་ཆེན་པོའི་ངེས་ལེགས་ལ་བསླབ་པའི་ཆོས་ཀྱི་འཁོར་ལོ་བསྐོར་བ་ཡིན་ལ། འཁོར་ལོ་ཐ་མ་ནི་འཁོར་ལོ་དང་པོར་གཟུགས་སོགས་ཡོད་པར་བཤད་པ་དེ་ཐམས་ཅད་ལམ་གྱི་རྟེན་ལ་འགོད་པའི་དབང་དུ་བྱས་ནས། མ་བརྟགས་པའི་གྲགས་པ་དང་མཐུན་པར་བསྟན་ལ། འཁོར་ལོ་བར་པར་འཇིག་རྟེན་ལས་འདས་པའི་ལམ་གྱི་ངོ་བོ་མཐོང་བ་དང་སྒོམ་པའི་མི་རྟོག་ཡེ་ཤེས་ཀྱི་མཉམ་པར་བཞག་ངོའི་གནས་ཚུལ་ལ་གཟུགས་སོགས་དང༌། བདེན་བཞི་རང་མཚན་གྱི་རྫས་གྲུབ་པ་སོགས་ཡོད་པ་མ་ཡིན་པའི་ཁྱད་པར་ལེགས་པར་ཕྱེ་ནས་བསྟན་ཏེ། ཁྱད་པར་ལམ་གྱི་འབྲས་བུ་སངས་རྒྱས་ཀྱི་ས་དེར་ནི་གཟུགས་སོགས་རང་མཚན་པའི་རྫས་གྲུབ་པ་ཡོད་མེད་ཀྱི་སྤྲོས་པ་ཐམས་ཅད་དང་བྲལ་བ་བསམ་གྱིས་མི་ཁྱབ་པའོ་ཞེས་པའི་ཆོས་ཀྱི་འཁོར་ལོ་ཉིད་བསྐོར་བའི་གོ་རིམ་གྱིས་ཆོས་འཁོར་གསུམ་དུ་བཞག་ལ། དེས་ན་འཁོར་ལོ་ཐ་མས་སྟོང་ཉིད་དང་གཞན་དབང་བདེན་གྲུབ་རྩལ་དུ་བཏོན་ནས་བཤད་ཟེར་བ་ནི། སེམས་ཙམ་པ་དག་གིས་གཟུ་བོར་མི་གནས་པའི་དབང་གིས་བརྗོད་པའི་རྗེས་སུ་རྒྱུག་པར་ཟད་དོ། ། འོ་ན་འཕགས་མཆོག་ཟླ་བས།
མགོན་པོ་ཀླུའི་དགོངས་པ་འགྲེལ་བ་ན་ཉན་རང་གི་གཞི་ཕུང་སོགས་ཀྱི་ཆོས་བདེན་མེད་དུ་མ་རྟོགས་ན་དེ་ལ་བརྟགས་པའི་བདག་ལྟ་བདེན་མེད་དུ་མི་རྟོགས་ཏེ། ཐག་པ་སྦྲུལ་གྱི་ངོ་བོར་མི་བདེན་པར་མ་རྟོགས་པར་ཐག་ཁྲ་ལ་སྦྲུལ་འཛིན་མི་ལྡོག་པ་དཔེར་མཛད་ཅིང༌། ཁྱད་པར་བདེ་བར་གཤེགས་པ་ཉིད་ཀྱིས་ཀྱང༌། གང་དག་བདེ་གཤེགས་ཉན་ཐོས་འགྱུར་བར་བྱ་སྙམ་དང༌། ། རང་སངས་རྒྱས་དང་དེ་བཞིན་ཆོས་རྒྱལ་འགྱུར་འདོད་པ། ། བཟོད་པ་འདི་ལ་མ་བརྟེན་ཐོབ་པར་མི་ནུས་ཏེ། ། ཞེས་དང༌། འཕགས་པས། གང་གིས་སྟོང་ཉིད་མི་ཤེས་པ། ། དེ་ལ་ཐར་པ་ག་ལ་ཡོད། །
འགྲོ་དྲུག་སྲིད་པའི་བཙོན་ར་རུ། ། རྨོངས་པ་དེ་དག་འཁོར་བར་འགྱུར། ། ཞེས་སོགས་འབྱུང་བས། འཁོར་ལོ་དང་པོར་བདེན་བཞི་རང་མཚན་རྫས་གྲུབ་སོགས་བསྟན་པས་དེ་ལ་དམིགས་ནས་ཉན་རང་གི་འཕགས་པ་ཐོབ་པ་འཐད་དོ་སྙམ་ན། སེམས་ཙམ་པ་གཞུག་པ་ལྡེམ་པོར་དགོངས་པའི་ཆེད་དུ། རྗེ་བཙུན་གྱིས་མངོན་པར་རྟོགས་པའི་རྒྱན་ལ་སོགས་པར། ཉན་རང་ཆོས་ཀྱི་བདག་མེད་མ་རྟོགས་ཀྱང༌། འཁོར་ལོ་དང་པོར་བསྟན་པའི་བདེན་བཞི་རང་མཚན་པར་བལྟ་བས་གང་ཟག་གི་བདག་མེད་རྟོགས་ནས་འཕགས་ས་ཐོབ་པ་ཡོད་པར་གསུངས་ལ། ཀླུ་སྒྲུབ་ཞབས་ཀྱི་ངེས་དོན་ལྟར་ན། ཐུན་མོང་བའི་ཆོས་མངོན་པར་སྟོན་པས་བདེན་བཞི་རྫས་གྲུབ་སོགས་གསུངས་ནས་ཐར་ལམ་དུ་བཀྲི་བ་ནི་བསམ་དབང་གི་ཆོས་སྟོན་ཚུལ་ལ་མངའ་དབང་འབྱོར་བས་དེ་ལྟར་འཁོར་ལོ་དང་པོར་མ་ཟད་བར་པ་དང་ཐ་མའི་སྐབས་སུ་གསུངས་པ་ཡོད་ཀྱང༌།
འཁོར་ལོ་བར་པའི་བསྟན་དོན་གྱི་གཙོ་བོ་ཆོས་ཐམས་ཅད་བདག་མེད་པར་བསྟན་པའི་འཁོར་ལོ་འདི་ཉིད་ཀྱི་རྟོགས་པ་ཁྱད་ཅན་མ་ཐོབ་ན་ཉན་རང་གི་འཕགས་པའང་མི་ཐོབ་པར་ཤེས་དགོས་སོ་ཞེས་འདོམས་པ་ཡིན་ལ། དེ་ལྟ་ན་བདེན་བཞིའི་ཆོས་འཁོར་དང་པོས་ཉན་རང་གི་རིགས་ཅན་དེའི་འབྲས་བུ་ལ་འགོད་པར་བཤད་པར་དང་འགལ་ཞེ་ན། མི་སྐྱོན་ཏེ། ཉན་རང་གི་རིགས་ཅན་ལ། དང་པོར་བདེན་བཞི་རྫས་གྲུབ་པའི་འཁོར་ལོ་སོགས་མ་བསྟན་ན་སྟོང་པ་བདག་མེད་ལ་ཆེས་སྐྲག་པས་ཐར་ལམ་ལ་མི་འཇུག་པའི་ཉེན་ཡོད་པས་ཆོས་དེ་ལྟར་བསྟན་ཏེ་ཁ་དྲང་པའི་སྒོ་ནས། འཁོར་ལོ་བར་པའི་བསྟན་དོན་གྱི་གཙོ་བོ་ཆོས་ཐམས་ཅད་བདག་མེད་པར་བསྟན་པའི་རྟོགས་པ་ཁྱད་ཅན་ཁོང་དུ་ཆུབ་པ་ན་ཉན་རང་གི་བྱང་ཆུབ་ཐོབ་པ་ལ་དགོངས་ཤིང་འཁོར་ལོ་དང་པོས་བདེན་བཞི་རྫས་གྲུབ་སོགས་ལ་དམིགས་ནས་ཞི་ལྷག་གི་རྣལ་འབྱོར་གྱི་ལམ་ནས་འཇུག་པ་ན་རང་ལམ་གྱི་ཚོགས་ལམ་ནས་སྦྱོར་ལམ་བཟོད་པའི་བར་གྱི་མངོན་རྟོགས་སྐྱེ་བ་ཡོད་ཅེས་དགོངས་ཏེ། དཔེར་ན་འདུལ་བ་ལུང་དུ་འབྱུང་བའི་བདེན་བཞིའི་བཟླས་པ་དང་པོའི་སྐབས་སུ་ལྔ་སྡེའི་ཀཽཎྜི་ནྱའི་ལྷག་མ་རྣམས་ལ་མཐོང་ལམ་མ་སྐྱེས་ཀྱང་བཟླས་པ་དང་པོ་དེ་ལྔ་སྡེ་ལྷག་མ་དེ་དག་གི་ངོར་ཡང་ཆོས་འཁོར་མ་ཡིན་པར་མི་འཇོག་པ་བཞིན། འཁོར་ལོ་དང་པོ་བསྟན་པ་ན་ཉན་རང་གི་རིགས་ཅན་གང་ཞིག་ཆོས་བདག་མེད་པའི་རྟོགས་པ་མ་སྐྱེས་པས་འཕགས་ལམ་དངོས་སུ་མ་ཐོབ་པ་དེའི་ངོར་བདེན་བཞི་རྫས་གྲུབ་བསྟན་པ་དེ་ཡང་ཆོས་འཁོར་དང་པོ་མ་ཡིན་པར་མི་འཇོག་པ་ནི་ཚུལ་དེ་ལྟ་བུའོ། ། ཡང་བཟླས་པ་ཐ་མའི་སྐབས་སུ་ལྔ་སྡེ་ལྷག་མ་ལ་དགྲ་བཅོམ་ཐོབ་ཅིང་ཀཽཎྜི་ནྱ་བཟླས་པ་དང་པོ་གཉིས་ཀྱི་སྐབས་སུ་བདེན་པ་དང་དགྲ་བཅོམ་ཐོབ་པས་བཟླས་པ་གསུམ་པས་ལམ་ལྔ་པོ་གང་ཡང་ཐོབ་པར་མ་བྱས་སུ་ཟིན་ཀྱང་དེའི་ངོ་བོར་བཟླས་པ་གསུམ་པ་དེ་ཆོས་འཁོར་དུ་མི་འཇོག་པ་མ་ཡིན་པ་བཞིན། འཁོར་ལོ་བར་པར་གདུལ་བྱ་གང་དག་བདག་མེད་པའི་རྟོགས་པ་ལ་བཀོད་ཟིན་ཀྱང་སླར་གདུལ་བྱ་དེའི་ངོར་འཁོར་ལོ་ཐ་མའི་བདག་མེད་པ་སྟོན་པའི་ཆོས་འཁོར་དེ་ཆོས་འཁོར་དུ་མི་འཇོག་པ་མ་ཡིན་པ་བཞིན་ནོ། །
ཞེས་པའང་ཤེས་པར་བྱ་དགོས་སོ། ། འོ་ན་འཁོར་ལོ་དང་པོའི་ལུང་ལྟ་བུར་ཡང་འཁོར་ལོ་བར་པའི་ཆོས་འཁོར་བསྐོར་བར་ཐལ། བདེན་བཞིའི་བཟླས་པ་དང་པོའི་སྐབས་སུ་ཀཽཎྜི་ནྱ་ལ་འཕགས་ལམ་སྐྱེས་པའི་ཕྱིར་ཞེ་ན། ཁྱབ་པ་ག་ལ་ཡོད་དེ། གསུང་གཅིག་ཉིད་དུ་གསུངས་མོད་ཀྱང༌། དུ་མ་ཉིད་དུ་སོ་སོ་གོ ། ཞེས་འབྱུང་པའི་ཕྱིར། ཞེས་པས་སྐབས་དེར་ཉན་རང་གི་རིགས་ཅན་ལ་གཙོ་ཆེར་བདེན་བཞི་རྫས་གྲུབ་ལས་བརྩམས་པའི་ཆོས་འཁོར་ཞིག་བསྟན་པར་སྣང་ཡང་བསྟན་བཞིན་པའི་གདུལ་བྱ་དེ་དག་འགའ་འགའ་ལ་འཁོར་ལོ་བར་པའི་བདེན་བཞི་སྐྱེ་མེད་དུ་སྟོན་པར་གོ་ཞིང་དེའི་རྟོགས་པ་སྐྱེས་པ་ལ་གནོད་པ་མ་མཐོང་བ་ཉིད་ཀྱི་ཕྱིར། འཁོར་ལོ་དང་པོའི་བདེན་བཞི་རྫས་གྲུབ་ཏུ་སྟོན་པའི་ལུང་ནི་ཁོ་བོ་ཅག་འཁོར་ལོ་བར་པར་ཆོས་འཁོར་གྱི་ལུང་དུ་ཅི་སྟེ་སྨྲ་བར་བྱེད། ། འདིར་འདི་ཤེས་དགོས་ཏེ།
བོད་ཁ་ཅིག ། སྤྱིར་ཆོས་ཀྱི་བདག་མེད་མ་རྟོགས་པ་དང་རྟོགས་པའི་གཞི་མཐུན་པའི་ཤེས་པ་འགལ་ཡང༌། ཉན་རང་ལ་དེ་གཉིས་ཀར་འཐད་དེ། རྗེ་བཙུན་དང༌། འཕགས་པ་ཡབ་སྲས་ཀྱི་དེ་དག་གིས་དེ་མ་རྟོགས་པ་དང་རྟོགས་པ་སོ་སོར་གསུངས་པས་དགོངས་པ་ནི་མི་འཁྲུལ་བའི་ཚད་མ་ཉིད་དུ་གྲུབ་པའི་ཕྱིར། མཐའ་གཅིག་ཏུ་སྨྲ་ན་འཕགས་པ་དེ་དག་གང་ཡང་རུང་བ་ཞིག་ལ་སྐུར་པ་བཏབ་པར་འགྱུར་བའི་སྡིག་སོག་ལོ། འོ་ན་སྤྱིར་བདེན་པར་གྲུབ་པ་དང་མ་གྲུབ་པ་གཉིས་འགལ་ཡང༌། གཞན་དབང་རྣམ་པར་རིག་པ་ལ་དེ་གཉིས་ཀར་འཐད་དེ། རྗེ་བཙུན་དང་འཕགས་པ་ཡབ་སྲས་ཀྱིས་གཞན་དབང་བདེན་པར་གྲུབ་པ་དང༌། མ་གྲུབ་པ་སོ་སོར་གསུངས་པས།
དགོངས་པ་ནི་མི་འཁྲུལ་བའི་ཚད་མ་ཉིད་དུ་གྲུབ་པའི་ཕྱིར། ཞེས་བརྗོད་ན་ཅིར་འགྱུར། ཁོ་བོ་ཅག་འཕགས་པའི་དགོངས་པ་དང༌། དེས་ཀུན་ནས་བསླངས་ཏེ་གསུངས་པ་ལ་འཁྲུལ་པ་མེད་པར་སྙམ་ཡང༌། གདུལ་བྱ་འདུལ་བའི་ཆེད་དུ་དྲང་བ་དང་ངེས་པའི་དོན་གྱི་དབྱེ་བ་བྱེད་པ་ཉིད་ཀྱིས་འགལ་བ་ལ་མི་འཁྲུལ་བའི་ཚད་མ་ཡོད་པར་ཡང་མི་སེམས་ལ། འཕགས་པའི་གསུང་ལ་དྲང་ངེས་འབྱེད་པས་ནི་སྐུར་པ་འདེབས་པར་ཡང་མི་འགྲོ་སྟེ། དྲང་དོན་ལ་མི་རྟོན་ངེས་དོན་ལ་རྟོན་ཅིག་པར་བཅོམ་ལྡན་འདས་ཀྱིས་བཀའ་སྩལ་པའི་ཕྱིར་རོ། ། ཆོས་འཁོར་དུས་ཚིགས་ཀྱིས་དབྱེ་བ་འདི་ལ་ནི། ཀུན་མཁྱེན་བུས་བསྟན་པ་སྤྱིའི་ཆོས་འབྱུང་དུ་ཁུངས་ཇི་ལྟ་བ་མེད་པ་ཉིད་དུ་བཤད་དོ།། །། ༈ ( རྡོ་རྗེའི་གསུང༌།
) འདུལ་བའི་སྡེ་སྣོད་ནི་བདེན་པ་བཞིའི་ཆོས་ཀྱི་འཁོར་ལོ་བྱ་བ་འདི་བཞུགས་ཅེས་པ་ལ་དག་པར་བཏོན་ན། དངོས་བསྟན་གཅིག་དང༌། དེ་ལས་འཕྲོས་པའི་རྡོར་གསུང་གཉིས་ལས། དང་པོ་ནི། གསུང་ཚོད་ལ་སྡེ་སྣོད་རེ་རེ་བསྟན་པར་སྣང་བས། གདུལ་བྱའི་ཁྱད་པར་ལས་བསླབ་པ་གསུམ་གའི་ཆོས་ཚུལ་ལ་རྟོགས་པ་བསྐྱེད་པ་ཡོད་ཅེས་དང༌། གཉིས་པ་ནི། འདུལ་བའི་ལུང་དེ་འདུལ་བ་ཁོ་ནར་མ་ཟད་མདོ་སྡེ་དང་མངོན་པའི་སྡེ་སྣོད་དུ་འཇོག་པའང་ཡོད་ཅེས་སོ། ། དེའི་དང་པོའི་དོན་འཆད་ན། སངས་རྒྱས་ཀྱི་གསུང་གཅིག་ཀྱང་གདུལ་བྱའི་གོ་ཚུལ་ཐ་དད་པས་རྗོད་བྱེད་སྡེ་སྣོད་དུ་མ་དང༌།
བརྗོད་བྱ་བསླབ་གསུམ་དུ་མའི་བདག་ཉིད་ཀྱི་སྒོ་ནས་མངོན་པར་རྟོགས་པ་མཐའ་ཡས་པ་བསྐྱེད་པ་ཡིན་ཏེ། ཇི་སྐད་དུ། ཇི་ལྟར་བསིལ་དང་ཞིམ་དང་འཇམ་པ་དང༌། ། ཡང་བའི་ཆུ་ནི་སྤྲིན་དེ་ལས་ཐོན་པ། ། ས་ལ་བ་ཚྭ་ལ་སོགས་གནས་འབྲེལ་བས། ། ཤིན་ཏུ་མང་པོའི་རོར་ནི་འགྱུར་བ་བཞིན། ། དེ་བཞིན་འཕགས་པའི་ཡན་ལག་བརྒྱད་ཆུའི་ཆར། ། རབ་ཡངས་བརྩེ་སྤྲིན་སྙིང་པོ་ལས་འཐོན་པ། ། འགྲོ་བའི་རྒྱུད་ཀྱི་གནས་ཀྱི་དབྱེ་བ་ལས། ། རྣམ་པ་མང་པོའི་རོ་དང་ལྡན་པར་འགྱུར། །
ཅེས་འབྱུང་ལ། འོ་ན་སངས་རྒྱས་ཀྱི་གསུང་རེ་རེ་ཞིང་རྣམ་པ་ཐམས་ཅད་པ་དབྱངས་མཐའ་ཡས་པའི་མཐའ་ཉིད་ཅན་དུ་འདྲ་བ་ལས། གནང་བཀག་གི་ཚིག་དོན་མི་འདྲ་བ་འགལ་བ་དུ་མ་ཞིག་སོ་སོར་འབྱུང་བ་ཅི་ཞེ་ན། གསང་བ་བསམ་གྱིས་མི་ཁྱབ་པ་ལས། འཁྲུལ་འཁོར་ལས་བྱས་སིལ་སྙན་ནི། ། རླུང་གིས་བསྐྱོད་པའི་སྒྲ་འབྱིན་ཅིང༌། ། དེ་ལ་བརྡུང་བ་འགའ་མེད་དོ། ། དེ་ལྟ་ན་ཡང་སྒྲ་འབྱུང་ལྟར། ། དེ་བཞིན་སྔོན་ལས་སྦྱངས་པའི་ཕྱིར། ། སེམས་ཅན་རྣམས་ཀྱི་བསམ་པ་ཡིས། །
བསྐུལ་བའི་སངས་རྒྱས་གསུང་འབྱུང་ངོ༌། ། དེ་ལ་འདིར་རྟོག་ཡོངས་མི་མངའ། ། ཞེས་འབྱུང་བས། སྔོན་སེམས་ཅན་བསམ་དབང་ཐ་དད་པའི་དོན་དུ་ཐུགས་བསྐྱེད་པ་དང༌། དེའི་ཆེད་ཀྱི་ཚོགས་དང་སྨོན་ལམ་གྱི་མཐུ་གྲུབ་པས། གསུང་གི་ཁྱད་པར་ལ་མཆོག་དམན་མེད་ཀྱང་གདུལ་བྱའི་སྐལ་པ་མཆོག་དམན་ལ་ཆོས་འཁོར་དང་བར་མཐའ་གསུམ་ལ་སོགས་པ་མཐའ་ཡས་པར་འབྱུང་བ་ཉིད་དུ་གྲུབ་པ་ཡིན་ཏེ། གསུང་གཅིག་ཡན་ལག་རྒྱ་མཚོའི་སྒྲ་སྐད་ཀྱིས། ། རྒྱལ་བ་ཀུན་དབྱངས་ཡན་ལག་རྣམ་དག་པ། ། འགྲོ་བ་ཀུན་གྱི་བསམ་པ་ཇི་བཞིན་དབྱངས། ། སངས་རྒྱས་གསུང་ལ་རྟག་ཏུ་འཇུག་པར་བགྱིད། །
ཅེས་སོ། ། གཉིས་པ་ནི། བྱེ་སྨྲས། འདུལ་བ་ལུང་ནི་འདུལ་བའི་སྡེ་སྣོད་དང༌། དྲན་པ་ཉེར་བཞག་ནི་འདུལ་བ་མདོ་སྡེ་གཉིས་ཀའི་སྡེ་སྣོད་ཡིན་ལ། མངོན་པ་སྡེ་བདུན་ནི་མངོན་པའི་སྡེ་སྣོད་ཡིན་ཟེར་བ་ལ། མདོ་སྡེ་པས། མངོན་པ་སྡེ་བདུན་ནི་བསྟན་བཅོས་ཡིན་ཅིང༌། འདུལ་བ་ལུང་དང་དྲན་པ་ཉེར་བཞག་གི་ནང་ན་བསླབ་གསུམ་སྟོན་པའི་རྗོད་བྱེད་གང་དག་དེ་དང་དེའི་སྡེ་སྣོད་ཡིན་པས་ལུང་དེ་དག་གི་མཚན་གཞི་འཛིན་པ་ན་ཁ་ཐོར་ཏེ་གནས་སོ། ། ཞེས་ཟེར་བ་དེའང་རྡོ་རྗེའི་གསུང་གི་ཞར་བྱུང་དུ་བཀའ་སྩལ་པ་ཡིན་ནོ། །
འདིའི་འཐད་ཀྱི་དགོངས་གཅིག་རྙིང་མར། འཁོར་ལོ་གསུམ་པོ་རེ་རེ་ཞིང་སྡེ་སྣོད་གསུམ་རིམ་ཅན་དུ་བསྟན་པ་ཡིན་ཅེས་འཆད་གདའ་བ་ཡང་མི་འཐད་དེ། འོ་ན་ཆོས་འཁོར་ཕྱི་མ་གཉིས་པོར་རིམ་བཞིན་འདུལ་བ་དང་མདོ་སྡེའི་སྡེ་སྣོད་མ་བསྟན་པར་ཡང་འགྱུར་ལ། དེར་མ་ཟད་དགོངས་གཅིག་རྙིང་མ་བས་རྡོར་གསུང་ལ། ཆོས་འཁོར་རེ་རེ་ལའང་ཆོས་འཁོར་གསུམ་ག་ཚང་བར་འདོན་པ་དང་ཡང་རང་ཚིག་འགལ་བའི་ཕྱིར། དེར་མ་ཟད་དེར་དགེ་སློང་ནོར་ཅན་གྱིས་མ་བྱིན་པར་ལེན་པ་སྤོང་ངོ་སྙམ་དུ་བཅས་པ་དང་མི་འགལ་བར་བསྲུང་སྡོམ་བྱེད་པ་དེ་ལམ་བདེན་ཡིན་ཅེས་པ་དང༌། དགེ་སློང་ནོར་ཅན་གྱིས་མ་བྱིན་ལེན་བྱས་ཀྱང་རྒྱལ་པོའི་ཆད་པ་ལས་ཐར་པ་འགོག་བདེན་ཡིན་བྱ་བ་དང༌། ངེས་པར་འབྱུང་བ་ཚུལ་ཁྲིམས་ཀྱི་སྒྲ་བཤད་ཀྱི་སྐབས་སུ། གང་བྱུང་ན་ཀུན་འབྱུང་འབྱུང་བ་ལྟ་བུར་བཤད་པ་དང༌། ལུང་རྣམ་འབྱེད་ཀྱི་སྡོམ་སྡུག་བསྔལ་དུ་ཤེས་པས་སྡུག་བསྔལ་བདེན་པ་ཞེས་དང༌།
འདུལ་བའི་སྡེ་སྣོད་ཁོ་ནར་བདེན་བཞིའི་ཆོས་འཁོར་བསྟན་ལ། དེར་མ་བསྟན་པར་སྡེ་སྣོད་གཞན་དུ་བསྟན་ན། འདུལ་བའི་སྡེ་སྣོད་ཆོས་འཁོར་གསུམ་པོ་གང་དུའང་མ་བསྟན་པས་ཁྱབ་པར་བཤད་པ་དེ་དག་ནི། ཅིར་ཡང་རུང་བ་མ་ཡིན་ཏེ། ཚིག་དོན་གང་ལའང་འབྲེལ་མེད་ཀྱི་མ་ངེས་པ་ཁོ་ནར་སྨྲས་ཤིང་ཚིག་ཙམ་ལའང་གཅོད་མཚམས་ཙམ་ཡང་གོ་མི་ནུས་པའི་མུན་སྤྲུལ་འབའ་ཞིག་ཏུ་ཟད་པའི་ཕྱིར། བརྗོད་ཚུལ་འདི་དག་ནི་སྐྱོབ་པ་མཆོག་གི་དགོངས་པར་ག་ལ་འགྲོ། དེ་ལྟ་ནའང་བཤད་པ་དེ་དག་གི་ཁྲོད་ན་ཚིག་གསལ་བར་ཡིག་ལམ་དུ་བཀོད་མ་ཐུབ་འདུག་ཀྱང༌། འདུལ་བའི་སྡེ་སྣོད་ཀྱི་ཁྲིམས་ཉིས་བརྒྱ་ང་གསུམ་གྱི་བསླབ་རྐང་རེ་རེ་ནས་བསྲུང་བའི་དགོས་པ་ནི། སྡུག་བསྔལ་ཤེས་པར་བྱ། ཀུན་འབྱུང་སྤོང་བར་བྱ།
འགོག་པ་མངོན་དུ་བྱ། ལམ་བསྟེན་པར་བྱ་བའི་ཆེད་དུ་ཡིན་བྱ་བར་དོན་གྱིས་དགོངས་འདུག་པ་ནི་རྒྱལ་བ་མཆོག་གི་དགོངས་པར་གནས་སོ་ཞེས་བཀའ་སྩལ་ཏོ།། །། ༈ རྡོ་རྗེའི་གསུང༌། ཐེག་པ་སྣ་ཚོགས་སྟོང་པ་ཉིད་ངེས་དོན་ཆོས་ཀྱི་འཁོར་ལོ་བྱ་བ་འདི་བཞུགས་ཅེས་པ་འདི་དག་པར་བཏོན་ན། ཐེག་པ་སྣ་ཚོགས་པ་ལ་མངོན་པར་ཞུགས་པ་ལ་བསྐོར་བའི་ཆོས་འཁོར་ཐ་མ་ནི་ཆེས་ངེས་པའི་དོན་ཅན་ཡིན་ཏེ། སྟོང་པ་ཉིད་ཀྱི་ཚུལ་གསལ་བར་ཆེས་དབྱེ་བའི་ཕྱིར་ཞེས་པའོ། ། དེ་ལ་ཁ་ཅིག་འཁོར་ལོ་ཐ་མ་ནི། ཆོས་ཐམས་ཅད་སེམས་ཙམ་དུ་གསུངས་པས་དྲང་བའི་དོན་ཉིད་དུ་ཆེས་གྲུབ་བོ། ། ཞེས་ཟེར་བ་ལ། ཞལ་སྔ་ནས།
ཐེག་པ་སྣ་ཚོགས་ལ་མངོན་པར་དགའ་བ་མཐའ་དག་ལ་པདྨ་དཀར་པོ་ལ་སོགས་པར་མཐར་ཐུག་ཐེག་པ་གཅིག་ཏུ་བསྟན་པ་ཉིད་ཀྱིས་ཐེག་པ་སྣ་ཚོགས་ལ་མོས་པ་བཟློག་ནས་བྱང་ཆུབ་ཆེན་པོ་ཉིད་ཀྱི་ཐེག་པ་ལ་འགོད་པར་མཛད་པ་ཡིན་ཏེ། ཐེག་པ་གཅིག་པའི་ལམ་ལས་ཐར་པ་མཚན་ཉིད་པ་མེད་པ་ཉིད་ཀྱི་ཕྱིར་ན། སྟོང་པ་ཉིད་ཡང་དག་པའི་ཚུལ་ཡང་འཁོར་ལོ་ཐ་མར་ཆེས་བསྟན་པར་གྲུབ་ལ། དེ་ལྟར་གྲུབ་ན་འཁོར་ལོ་ཐ་མའི་ཆོས་འཁོར་ངེས་དོན་ཡིན་པར་མཆོག་ཏུ་གྲུབ་བོ། ། འོ་ན་འཁོར་ལོ་ཐ་མར་སྟོང་པ་ཉིད་ཀྱི་ཚུལ་ཇི་ལྟ་བུ་ཞིག་བསྟན་ཅེ་ན། ལང་ཀར་གཤེགས་པ་ལས། བློ་གྲོས་ཆེན་པོ་དེ་ལ་མདོར་ན་སྟོང་ཉིད་རྣམ་པ་བདུན་ཏེ། འདི་ལྟར་མཚན་ཉིད་སྟོང་པ་ཉིད་དང༌། དངོས་པོའི་རང་བཞིན་སྟོང་པ་ཉིད་དང༌། སྲིད་པ་སྟོང་པ་ཉིད་དང༌།
མི་སྲིད་པ་སྟོང་པ་ཉིད་དང༌། ཆོས་ཐམས་ཅད་བརྗོད་དུ་མེད་པ་སྟོང་པ་ཉིད་དང༌། དོན་དམ་པ་འཕགས་པའི་ཡེ་ཤེས་སྟོང་པ་ཆེན་པོ་ཉིད་དང༌། གཅིག་གིས་གཅིག་སྟོང་པ་ཉིད་དང་བདུན་ནོ། ། ཞེས་སྟོང་པ་ཉིད་བདུན་དུ་གསུངས་པ་ལས། དེའི་སྟོང་ཚུལ་ཅུང་ཟད་བཤད་པར་བྱ་སྟེ། མཚན་ཉིད་སྟོང་པ་ཉིད་ནི་འདུས་པའི་སྤྱི་དང་དབྱེ་བའི་རང་གི་མཚན་ཉིད་གཅིག་དང་དུ་མས་སྟོང་པའི་ཕྱིར་ངོ་བོ་ཉིད་ཀྱིས་སྟོང་པ་སྟེ། ཡུམ་རྣམས་ལས་ཐེར་ཟུག་ཏུ་གནས་པ་མེད་པ་དང༌། འཇིག་པ་མེད་པའི་ཕྱིར་མིག་ནི་མིག་གིས་སྟོང་ངོ༌། ། དེ་ཅིའི་ཕྱིར་ཞེ་ན།
དེའི་རང་བཞིན་དེ་ཡིན་པའི་ཕྱིར། ཞེས་འབྱུང་བས། ཆོས་ཅན་ཐ་དད་པས་སྟོང་པ་ཉིད་ཀྱི་རབ་ཏུ་ཕྱེ་བའི་དབང་དུ་བྱས་ནས། ནང་སྟོང་པ་ཉིད། ཕྱི་སྟོང་པ་ཉིད། ཕྱི་ནང་སྟོང་པ་ཉིད། སྟོང་པ་ཉིད་སྟོང་པ་ཉིད། ཆེན་པོ་སྟོང་པ་ཉིད། དོན་དམ་པ་སྟོང་པ་ཉིད། འདུས་བྱས་སྟོང་པ་ཉིད།
འདུས་མ་བྱས་སྟོང་པ་ཉིད། མཐའ་ལས་འདས་པ་སྟོང་པ་ཉིད་དང༌། ཐོག་མ་དང་ཐ་མ་མེད་པ་སྟོང་པ་ཉིད་དང༌། དོར་བ་མེད་པ་སྟོང་པ་ཉིད་དང༌། རང་བཞིན་སྟོང་པ་ཉིད་དང༌། ཆོས་ཐམས་ཅད་སྟོང་པ་ཉིད་དང༌། རང་གི་མཚན་ཉིད་སྟོང་པ་ཉིད་དང༌། མི་དམིགས་པ་སྟོང་པ་ཉིད་དང༌། དངོས་པོ་མེད་པའི་ངོ་བོ་ཉིད་སྟོང་པ་ཉིད་དེ་སྟོང་ཉིད་བཅུ་དྲུག་དང༌། དེའང་མདོར་བསྡུ་ན།
དངོས་པོ་སྟོང་པ་ཉིད་དང༌། དངོས་པོ་མེད་པ་སྟོང་པ་ཉིད་དང༌། རང་གི་ངོ་བོ་སྟོང་པ་ཉིད་དང༌། གཞན་གྱི་ངོ་བོ་སྟོང་པ་ཉིད་དེ་བཞིར་བསྡུས་ནས་རྒྱལ་བའི་ཡུམ་སོགས་བར་མཐའི་ཆོས་འཁོར་རྣམས་སུ་རྒྱས་པར་འབྱུང་ལ། དེ་ལྟའི་སྟོང་པ་ཉིད་ཉི་ཤུ་པོ་དེ་ལའང༌། སྟོང་པ་ཉིད་ཀྱི་རང་བཞིན་བྱ་བའི་ཆོས་ཉིད་ཅིག་ཡུལ་གྱི་གནས་ཚུལ་ལ་གཤིས་བབས་ཀྱིས་གྲུབ་པ་ཞིག་ཡོད་དམ་སྙམ་ན། རྟོག་པ་དེ་བཟློག་པའི་ཆེད་དུ། དངོས་པོའི་རང་བཞིན་སྟོང་པ་ཉིད་ཅེས་བསྟན་ཏེ། སྟོང་པ་ཉིད་དེའང་རང་བྱུང་ངམ་རང་སྐྱེའི་རང་སྟོབས་ཀྱི་ཆོས་ཉིད་ཀྱིས་ཕྱེ་བ་མ་ཡིན་གྱི། སྟོང་པ་ཉིད་ཀྱི་རང་བཞིན་ཞེས་པའང་མི་སྟོང་པའི་རང་བཞིན་ལས་ལྟོས་ཏེ་བཞག་པ་ཉིད་ཀྱིས་སྣང་གྲགས་ཀྱི་ཆོས་ཐམས་ཅད་ལྟོས་ནས་བཞག་པའི་རྟེན་འབྱུང་འབའ་ཞིག་པར་ཟད་པ་ནི་འཁོར་ལོ་ཐ་མའི་དགོངས་དོན་ཡང་དག་པ་ཡིན་ལ།
སེམས་ཙམ་པ་དག་འདོད་པའི་རྟེན་འབྲེལ་གྱི་དོན་དངོས་པོར་གྲུབ་པའི་རྒྱུ་རྐྱེན་ལ་རགས་པའི་རྟེན་འབྱུང་དུ་དགོངས་སོ་ཞེས་བྱ་བ་ནི། སངས་རྒྱས་ཀྱི་བཀའ་ལ་མིང་གཅིག་ཀྱང་དོན་དུ་མའི་བདག་ཉིད་དུ་འགྱུར་བས། རྟོགས་ཚུལ་དེ་ལྟར་འབྱུང་བ་སྲིད་ཀྱང་ངེས་པའི་དོན་ནི་མ་ཡིན་ནོ། ། སྲིད་པ་ནི་འཁོར་བ་དང༌། མི་སྲིད་པ་ནི་མྱ་ངན་ལས་འདས་པ་ཡིན་ལ། དེ་སྟོང་པ་ཉིད་ནི་རིམ་པ་ལྟར་གང་ཟག་རང་དབང་དུ་གྲུབ་པ་དང༌། ཐར་པ་རང་དབང་དུ་གྲུབ་པའི་བདེན་པ་བ་བཟློག་པའོ། ། ཆོས་ཐམས་ཅད་བརྗོད་དུ་མེད་པ་སྟོང་པ་ཉིད་ནི་བུམ་པ་ལ་སོགས་མིང་དང་མཚན་མས་རྫས་སུ་བཏགས་པའི་ལྟོ་ལྡིར་བ་སོགས་སྟོང་པའི་སྟོང་ཉིད་དེ་སྒྲ་དོན་ཅན་གྱི་རྟོག་པ་ལ་སྣང་བའི་ཆོས་རང་དབང་ཅན་དུ་གྲུབ་པས་སྟོང་པ་ལ་དེར་བརྗོད་པའི་ཕྱིར། དངོས་པོ་ལ་སྒྲ་རྟོག་དང་འབྲེལ་པ་དོན་ལ་མེད་ཀྱང༌། རྟོག་ངོར་ཡོད་པ་ལྟར་བྱས་ནས་བྱ་བྱེད་ལས་གསུམ་བྱེད་པ་འདི་ནི་མདོ་སྡེ་པས་ཀྱང་རྟོགས་ལ།
དེས་ན་བུམ་པ་སོགས་ཀྱི་སྤྱི་མཚན་རྫས་སུ་མ་གྲུབ་ཀྱང༌། དངོས་པོར་སྡེ་པ་དག་གིས་ཀྱང་ཁས་ལེན་པ་ཡིན་ཏེ། བུམ་པ་ཞེས་པའི་སྒྲ་རྟོག་ལ་བརྟེན་ནས་ཆུ་ལེན་པའི་དོན་བྱེད་ནུས་པ་སོགས་རང་ཉམས་ཀྱིས་མྱོང་བའི་ཕྱིར། ཇི་སྐད་དུ། གལ་ཏེ་ཀུན་ལ་དེ་ཡོད་ན། ། སྤྱི་ཡི་མཚན་ཉིད་རྗེས་འགྲོ་ལྡོག ། བློ་ལ་མ་མཐོང་ཕྱིར་མིན་ཏེ། ། མིག་དང་གཟུགས་སོགས་བློ་བཞིན་ནོ། ། འདིས་ནི་བརྡ་དང་རྩོལ་བ་སོགས། ། ནང་གི་ཡན་ལག་རྗེས་འཇུག་ཕྱིར། །
བུམ་པ་འདེགས་དང་སྤྱི་དང་ནི། ། གྲངས་སོགས་བློ་ནི་བཤད་པ་ཡིན། ། ཞེས་སྤྱི་མཚན་ཡང་དངོས་པོར་འདོད་ལ། སེམས་ཙམ་པ་དག་རྟོག་པ་ལ་མིང་དོན་གཅིག་ཏུ་སྣང་ནས་དངོས་པོ་དོན་བྱེད་པར་སྣང་བ་ལས་བདག་ལྟ་དང་ཆགས་སྡང་སོགས་འབྱུང་བས་ལས་དང་ཉོན་མོངས་པ་ཐམས་ཅད་བསྐྱེད་པའི་གཞིར་གྱུར་ཅིང་ཐར་པ་དང་ཐམས་ཅད་མཁྱེན་པའི་གེགས་བྱེད་ཀྱི་གཙོ་བོ་ནི་ཀུན་བཏགས་བདེན་པར་འཛིན་པ་འདི་ཉིད་ཡིན་ལ། འདི་སྒྲིབ་གཉིས་ལས་ཤེས་བྱའི་སྒྲིབ་པ་ཡིན་པས། འདི་ཐམས་ཅད་མཁྱེན་པ་ཐོབ་པར་བྱ་བ་ལ་སྤང་བྱའི་གཙོ་བོར་གྲུབ་སྟེ། ཤེས་བྱ་གཞན་དབང་གི་གནས་ཚུལ་ལ། ཀུན་བཏགས་འདིའི་ཕྱིན་ཅི་ལོག་ཏུ་ཀུན་གཞི་ལ་བཏགས་པའི་བག་ཆགས་ཀྱི་དབང་ལས་ཕྱི་རོལ་གྱི་དོན་ལ་སོགས་པ་གཟུང་འཛིན་རྒྱང་ཆད་ཀྱི་སྣང་བ་འཁྲུལ་ཤེས་ཇི་སྙེད་འབྱུང་བའི་ཕྱིར། དེ་ལྟར་འབྱུང་བ་ནི། ཀུན་གཞི་རྣམ་སྨིན་གྱི་ཆ་ཉིད་ཡིན་ཞེས་སྨྲ་ཞིང༌།
དེས་ན་རྟོག་པ་ལ་མིང་དོན་གཅིག་ཏུ་སྣང་བ་སྣང་བཞིན་མ་གྲུབ་པར་སྒྲུབ་པའི་ཚུལ་ནི། མིང་གི་སྔ་རོལ་བློ་མེད་ཕྱིར། ། མང་བའི་ཕྱིར་དང་མ་ངེས་ཕྱིར། ། དེ་ཡི་བདག་ཉིད་བདག་མང་དང༌། ། བདག་འདྲེས་འགལ་བས་འགྲུབ་པར་འགྱུར། ། ཞེས་སོགས་རྒྱས་པར་འབྱུང་ལ། དབུ་མ་པ་དག་གི་རིགས་ཚུལ་དེས་ཆོས་ལ་བརྟེན་པའི་ཤེས་སྒྲིབ་རགས་པ་ཙམ་སེལ་བར་ནུས་སྲིད་ཀྱང༌། འཇིག་རྟེན་ལས་འདས་པའི་ཡེ་ཤེས་ཀྱི་སྟོབས་ཀྱིས་ཤེས་སྒྲིབ་ཏུ་གྱུར་པའི་ཆོས་ཀྱི་བདག་ལྟ་ཐར་པའི་གེགས་གྱུར་དེ་ནི་རྟོགས་པ་ཙམ་གྱིས་སྤོང་བར་བྱས་པ་མ་ཡིན་ཏེ། ཆོས་ཐམས་ཅད་ལ་ཁྱབ་པར་གྱུར་པའི་བདེན་འཛིན་ནི་སྤོང་བར་མ་བྱས་པའི་ཕྱིར་ཏེ། གཞན་དབང་བདེན་གྲུབ་ཏུ་འདོད་པའི་ཕྱིར།
དོན་དམ་པ་འཕགས་པའི་ཡེ་ཤེས་སྟོང་པ་ཉིད་ནི། དེ་ལྟར་ཆོས་ཅན་གྱི་ཆོས་ཐམས་ཅད་སྟོང་པ་ཉིད་ཡིན་ན། དེ་ལྟར་རྟོགས་པའི་ཡེ་ཤེས་བསླུ་བ་མེད་པ་བདེན་གྲུབ་ཞིག་ཡོད་དམ་སྙམ་ན། ཆོས་ཐམས་ཅད་སྟོང་པ་ཉིད་དུ་རྟོགས་པའི་ཆ་ནས་མི་བསླུ་བར་བདེན་ཡང༌། བདེན་པ་དེ་ཉིད་རང་གི་ངོ་བོས་གྲུབ་པའི་བདེན་པ་མ་ཡིན་པས་བདེན་མེད་སྟོང་པ་ཉིད་དུ་ཤེས་པར་བྱ་དགོས་སོ། ། གཅིག་གིས་གཅིག་སྟོང་པ་ཉིད་ནི་བ་ལང་ལ་རྟ་མེད་པ་ལྟ་བུ། གནག་རྫི་མོས་ཀྱང་ཁོང་དུ་ཆུད་པ་ཡིན་པས་ཐར་པ་དོན་དུ་གཉེར་བ་ལ་མཁོ་བྱ་མ་ཡིན་པས་སྟོང་ཉིད་ཐ་ཤལ་དུ་འཇོག་གོ ། མདོར་བསྡུ་ན་འཁོར་ལོ་དང་པོར་འཕགས་པའི་བདེན་པ་བཞི་བསྟན་ཅིང་ཆོས་ཀྱི་བདག་མེད་པ་མ་བསྟན་པས། ཉན་རང་དང་འཕགས་པ་དེ་དག་གིས་ཀྱང་བདེན་བཞི་མི་རྟག་སོགས་བཅུ་དྲུག་རིག་ཀྱང་དེས་ནི་ཟབ་མོ་སྟོང་པ་ཉིད་ཆོས་ཀྱི་བདག་མེད་པ་ཤིན་ཏུ་ཕྲ་བ་འདི་ནི་མ་རིག་པས། འཕགས་པ་ལ་གྲགས་པའི་ཀུན་རྫོབ་བདེན་པ་ཙམ་ལས།
དོན་དམ་བདེན་པ་རྣམ་མེད་དེ་དག་གིས་མངོན་དུ་མ་བྱས་པའི་རང་རྒྱུད་པའི་སློབ་དཔོན་དག་གིས་ཀྱང་གསུངས་ཏེ། རྟོག་གེ་འབར་བར། ཁྱོད་ཀྱི་སྡུག་བསྔལ་བདེན་འདོད་པ། ། ཡང་དག་ལྟ་བའི་བློ་འདོད་པ། ། བསླུ་བ་མེད་པ་ནི་བདེན་པ་ཡིན་པར་རིགས་ཀྱི། སྡུག་བསྔལ་གྱི་ངོ་བོ་ཅུང་ཞིག་ཡོད་པ་ནི་མ་ཡིན་ཏེ། འདི་ནི་ངོ་བོའི་སྟོང་པ་ཉིད་ནི་བསླུ་བ་མེད་པ་ཡིན་ཡང་འདི་ནི་སྡུག་བསྔལ་གྱི་བདེན་པ་ཉིད་དོ། ། ཞེས་སོགས་འབྱུང་བས། བདེན་བཞིའི་མི་རྟག་སོགས་བཅུ་དྲུག་དངོས་པོར་ལྟ་བ་ཉིད་ཀྱི་ཀུན་རྫོབ་ལས་དོན་དམ་པའི་མཆོག་ཤེས་པ་མ་ཡིན་ལ། འཁོར་ལོ་བར་པར་ནི།
ཆོས་ཅན་ཐམས་ཅད་སྟོང་པ་ཉིད་དུ་གསལ་བར་བཤད་པས་དོན་དམ་པའི་བདེན་པ་ཆེས་བསྟན་པ་ཡིན་ཏེ། བདེན་པ་བཞི་ལ་སོགས་པའི་ཆོས་ཅན་གྱི་རང་ལྡོག་ཐམས་ཅད་སྟོང་ཉིད་དུ་ཆེས་བཤད་པ་ཡིན་ཏེ། ཆོས་འཁོར་འདི་ལ་རྒྱུ་འབྲས་སྟོང་ཉིད་དུ་སྟོན་པའི་ཆོས་ཀྱི་འཁོར་ལོ་ཞེས་བརྗོད་པའི་ཕྱིར། རྟོག་གེ་འབར་བར། ཤེས་རབ་ཀྱི་ཕ་རོལ་ཏུ་ཕྱིན་པ་ལས། སྡུག་བསྔལ་བ་དང༌། ཀུན་འབྱུང་བ་དང༌། འགོག་པ་དང༌། ལམ་གྱི་མྱ་ངན་ལས་འདའ་བ་མ་ཡིན་གྱི། འོན་ཀྱང་འཕགས་པའི་བདེན་པ་བཞི་པོ་འདི་དག་ཉིད་ཀྱི་མཉམ་པ་ཉིད་གང་ཡིན་པ་དེ་ནི་ངས་མྱ་ངན་ལས་འདས་པའོ། །
ཞེས་བསྟན་ཏོ། ། ཞེས་གསུངས་པ་དང༌། ཚིག་གསལ་ལས། གང་གི་སྟོང་པ་ཉིད་རྟེན་ཅིང་འབྲེལ་བར་འབྱུང་བའི་མཚན་ཉིད་ཅན་ཡང་དག་པར་མཐོང་བ་དེས་ནི་འཕགས་པའི་བདེན་པ་བཞི་པོ་རྣམས་དེ་ཁོ་ན་ཉིད་དུ་ཡང་དག་པ་ཇི་ལྟ་བ་བཞིན་དུ་མཐོང་བ་ཡིན་ནོ། ། ཇི་སྐད་དུ། འཕགས་པ་ཆོས་ཐམས་ཅད་འཇུག་པ་མེད་པར་བསྟན་པའི་མདོ་ལས། འཇམ་དཔལ་གང་གིས་ཆོས་ཐམས་ཅད་སྐྱེ་བ་མེད་པར་མཐོང་བ་དེས་ནི་སྡུག་བསྔལ་ཡོངས་སུ་ཤེས་པ་ཡིན་ནོ། ། གང་གིས་ཆོས་ཐམས་ཅད་འབྱུང་བ་མེད་པ་ཉིད་དུ་མཐོང་བ་དེས་ནི་ཀུན་འབྱུང་སྤངས་པ་ཡིན་ནོ། ། གང་གིས་ཆོས་ཐམས་ཅད་ཤིན་ཏུ་མྱ་ངན་ལས་འདས་པར་མཐོང་བ་དེས་ནི་འགོག་པ་མངོན་དུ་བྱས་པ་ཡིན་ནོ། ། འཇམ་དཔལ་གང་གིས་ཆོས་ཐམས་ཅད་དངོས་པོ་མེད་པར་མཐོང་བ་དེས་ནི་ལམ་སྒོམ་པ་ཡིན་ནོ། །
ཞེས་འབྱུང་ངོ༌། ། འཁོར་ལོ་ཐ་མར་ནི་ཆོས་ཐམས་ཅད་སྟོང་ཉིད་དུ་བཤད་པས་སྟོང་པ་ཉིད་དེའང་འདི་ལྟ་བུའོ་ཞེས་སྨྲ་བསམ་བརྗོད་དུ་མེད་བཞིན་པར། རྟེན་ཅིང་འབྲེལ་འབྱུང་སྣ་ཚོགས་སུ་རུང་བར་ཆེས་བསྟན་ཏེ། ཆོས་འཁོར་འདི་ལ། སྟོང་ཉིད་རྒྱུ་འབྲས་སྟོན་པའི་ཆོས་ཀྱི་འཁོར་ལོ་ཞེས་བརྗོད་པའི་ཕྱིར་དང༌། ཆོས་འཁོར་འདིའི་ཁོངས་སུ་གསང་སྔགས་ཀྱི་ཆོས་འཁོར་འདི་སྐབས་སུ་བསྟན་ནས། ཟབ་མོ་སྟོང་ཉིད་ལ་ལྟ་བའི་དམིགས་པའི་དུག་ཐམས་ཅད་ཐབས་ཤེས་ཁྱད་ཅན་གྱིས་སྦྱང་བ་ཡིན་ཏེ། དེའང་ཤེས་རབ་ཀྱིས་ཅི་ལྟར་སྦྱོང་ཞེ་ན། རྣམ་སྣང་མངོན་བྱང་ལས། སེམས་ནི་རང་དངོས་མེད་ཕྱིར་དང༌། །
འབྲས་བུ་རྒྱུ་རྣམས་སྤང་ཕྱིར་དང༌། ། ཞེས་ཆོས་ཐམས་ཅད་ཀྱི་རང་གི་ངོ་བོ་དང་འབྲས་བུ་དང་རྒྱུས་སྟོང་པ་ལ་མཉམ་པར་གཞག་པའི་ཏིང་ངེ་འཛིན་དེ་དག་ཀྱང་སྟོང་པ་ཉིད་དུ་ཤེས་པའི་ཤེས་རབ་སྟེ། དེ་ཡང༌། ཀུན་བཏགས་གཞན་དབང་ཡོངས་གྲུབ་གསུམ་སྟོང་ཉིད་དུ་རྟོགས་པའི་ཤེས་རབ་ཟག་པ་དང་བྲལ་བ་དེ་ཡང་སྟོང་པ་ཉིད་ཀྱི་ངང་དུ་ཞི་བར་བྱེད་པ་ཡིན་ནོ། ། ཐབས་ཀྱིས་ཇི་ལྟར་སྦྱོང་ན། ཐ་མལ་གྱི་བདེན་ཞེན་ལྷ་དང་སྔགས་བདེ་ཆེན་དུ་རིམ་པ་གཉིས་ཀྱིས་བསྒྱུར་ནས་ཚེ་གཅིག་ཏུ་འཚང་རྒྱ་བར་བྱེད་ལ། དེ་ལྟར་བསྒྱུར་ནས་འཚང་རྒྱ་བར་བྱེད་རུང་བ་དེ་ཡང་ཆོས་ཐམས་ཅད་ཀྱི་ཆོས་ཉིད་བདེན་མེད་ཡིན་པ་དེར་རུང་བ་ཉིད་དུ་གྲུབ་པ་ཡིན་ནོ། ། དེས་ན་རྡོ་རྗེ་གུར་ལས། གལ་ཏེ་སྟོང་པ་ཐབས་ཡིན་ན། ། དེ་ཚེ་སངས་རྒྱས་ཉིད་མི་འགྱུར། །
རྒྱུ་ལས་འབྲས་བུ་གཞན་མེད་ཕྱིར། ། ཐབས་ནི་སྟོང་པ་ཉིད་མ་ཡིན། ། ལྟ་བ་རྣམས་ལས་ལོག་རྣམས་དང༌། ། བདག་ཏུ་ལྟ་བ་འཚོལ་རྣམས་ཀྱིས། ། བདག་ཞེན་བསམ་པ་བཟློག་པའི་ཕྱིར། ། སྟོང་པ་རྒྱལ་བ་རྣམས་ཀྱིས་བསྟན། ། དེ་ཕྱིར་དཀྱིལ་འཁོར་འཁོར་ལོ་ཞེས། ། ཐབས་ནི་བདེ་བའི་སྡོམ་པ་སྟེ། ། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་ནི་མྱུར་བར་འགྱུར། །
སྟོན་པ་སུམ་ཅུ་རྩ་གཉིས་མཚན། ། གཙོ་བོ་དཔེ་བྱད་བརྒྱད་ཅུར་ལྡན། ། དེ་ཕྱིར་ཐབས་དེས་བསྒྲུབ་བྱ་སྟེ། ། ཐབས་ནི་སྟོན་པའི་གཟུགས་ཅན་ནོ། ། ཞེས་འབྱུང་ངོ༌། ། ཅི་ཆོས་ཐམས་ཅད་སེམས་སུ་བསྟན་པས་ནི་དྲང་བའི་དོན་དུ་མི་འགྱུར་ཏེ། ཆོས་ཐམས་ཅད་སེམས་ཙམ་གྱི་སྣང་ངོ་ན་མ་བརྟགས་ཉམས་དགའ་བ་སྒྱུ་མ་ལྟར་སྣང་བ་རྟེན་ཅིང་འབྲེལ་བར་འབྱུང་བའོ་ཞེས་བསྟན་པའི་ཕྱིར། སེམས་ཙམ་པ་དག་ཕྱི་རོལ་གྱི་སྣང་བ་ནི་ཕྱི་དོན་དུ་མི་བདེན་ལ། སེམས་ཉིད་དུ་བདེན་པར་ཁས་བླངས་ན་འཁོར་ལོ་ཐ་མའི་མདོ་དོན་དེ་དྲང་དོན་དུ་འགྱུར་སྲིད་ཀྱང་ཁོ་བོ་དེ་ལྟར་ཁས་མི་ལེན་པས་སོ། ། དེར་མ་ཟད་ཆོས་ཐམས་ཅད་སེམས་ཙམ་དུ་བསྟན་པ་ནི།
འཇིག་རྟེན་ཐམས་ཅད་ལ་བྱེད་པ་པོའི་བདག་མེད་ཅིང༌། འཇིག་རྟེན་འབྱུང་བ་ཐམས་ཅད་ཀྱང་ལུས་ངག་གི་ལས་གཙོ་བ་མ་ཡིན་གྱི། སེམས་གཙོ་བ་ལ་དགོངས་ནས་དེ་སྐད་དུ་གསུངས་པ་ཡིན་ཏེ། ཇི་སྐད་དུ། དེ་ཉིད་རྒྱས་ལ་སངས་རྒྱས་བསྙད་ཇི་བཞིན། ། དེ་བཞིན་སེམས་ཙམ་གཙོར་གྱུར་འཇིག་རྟེན་ལ། ། མདོ་ལས་སེམས་ཙམ་ཞེས་གསུངས་གཟུགས་ནི་འདིར། ། འགོག་པ་དེ་ལྟ་མདོ་ཡི་དོན་མ་ཡིན། ། ཅེས་འབྱུང་ངོ༌། ། དེར་མ་ཟད་དེང་སང་བོད་འདིར་ཅལ་སྒྲོགས་ཀྱི་འཆལ་གཏམ་ལ་སྙིང་པོ་ཅི་ཡང་མེད་དེ།
སྣང་བ་སེམས་སུ་གསུངས་པ་དང་མཐར་ཐུག་ཐེག་པ་གཅིག་ཏུ་མ་གསུངས་པའི་གསུང་རབ་དེའི་དགོངས་དོན་རྣམ་རིག་པའི་ཕྱོགས་ཉིད་དུ་སྨྲ་བར་བྱེད་མོད། དེ་ལྟ་ན་རྒྱལ་བའི་ཡུམ་ཡང༌། ཁྱེད་ལྟར་ན་རྣམ་རིག་སྟོན་པའི་བཀའ་འགྱུར་ཏེ། ཉན་ཐོས་དང་རང་སངས་རྒྱས་དེ་དག་ལ་བླ་མེད་རྫོགས་པའི་བྱང་ཆུབ་ཏུ་སེམས་བསྐྱེད་པའི་མཐུ་མེད་དེ། དེ་དག་གི་འཁོར་བའི་རྒྱུད་ཀྱི་མཚམས་བཅད་པའི་ཕྱིར། ཞེས་འབྱུང་ངོ༌། ། ཞེས་བཀའ་སྩལ་ཏོ།། །། ༈ རྡོ་རྗེའི་གསུང༌། མཐའ་དྲུག་ཏུ་གསུངས་པ་ཐམས་ཅད་ངེས་དོན་འབའ་ཞིག་བྱ་བ་འདི་བཞུགས་ཞེས་པ་དག་པར་བཏོན་ན། རྒྱུད་དོན་མཐའ་དྲུག་གི་སྒོ་ནས་སྟོན་པས་འཆད་པ་དེ་དག་ལ།
སྟོན་པས་གདུལ་བྱ་བསླུ་བའི་རྫུན་ཚིག་གསུངས་པ་ནི་གཞར་ཡང་ཡོད་པ་མ་ཡིན་ཞེས་པའོ། ། དེ་ལ་ཁ་ཅིག་དྲང་དོན་དང་དགོངས་པ་ཅན་དང་སྒྲ་ཇི་བཞིན་པ་མ་ཡིན་པ་དག་ནི། གདུལ་བྱ་དེ་དག་གནས་སྐབས་ཀྱི་བློ་འཁྲིད་བྱེད་ཙམ་ལས། ཤེས་བྱ་ལ་ཡེ་མི་སྲིད་པ་ལྟར་བསྟན་ནས། དེ་དག་གདུལ་དགོས་བྱུང་བའི་ཕྱིར། ཐ་སྙད་དུ་ཡང་བདེན་པ་མ་ཡིན་པས་ཆེས་རྫུན་པ་སྟེ། སྒྲ་རྟག་སྟོན་ལྟ་བུའམ། སྟོན་པས་འཇིག་རྟེན་གྱི་གྲགས་པ་ཐད་སོར་འཇོག་པའི་སྐབས་སུ། གཟུགས་སོགས་ཕྱི་དོན་ཡོད་པར་འཆད་པ་ལྟ་བུའོ་ཞེས་ཟེར་རོ། ། ཞལ་སྔ་ནས།
དྲང་བའི་དོན་ཅེས་པ་ནི། རེ་ཞིག་ཐུན་མོང་གི་དངོས་གྲུབ་ཐོབ་པར་བྱས་ན་མཆོག་གི་དངོས་གྲུབ་ཐོབ་པར་བྱེད་པའི་ཆོས་ཚུལ་ལ་དེར་བརྗོད་པ་ཡིན་ཏེ། བསྐྱེད་པའི་རིམ་པ་ལ་བརྟེན་ནས་རྣལ་འབྱོར་དུ་བྱ་བའི་རིམ་པ་མཐའ་དག་ལ་དེར་བཤད་པའི་ཕྱིར། ཇི་སྐད་དུ། དེ་ན་ཇི་ལྟར་དཀྱིལ་འཁོར་གྱི། ། རིམ་པ་ཡང་དག་རབ་ཏུ་བཤད། ། ཅེས་དང༌། རྡུལ་ཚོན་དམ་པའི་ཚོན་དང་ནི། ། ཡང་ན་འབྲིང་པོ་ཉིད་ཀྱིག་ཞེས་པ་ལ་སོགས་པ་རྣམས་སོ། ། ངེས་པའི་དོན་ནི་སྐལ་བཟང་གི་སློབ་མ་ལ་མཆོག་གི་དངོས་གྲུབ་ཐོབ་བྱེད་ཀྱི་ཆོས་ཚུལ་ལ་དེར་བརྗོད་པ་ཡིན་ཏེ།
རྫོགས་རིམ་ལ་བརྟེན་ནས་རྣལ་འབྱོར་དུ་བྱ་བའི་རིམ་པ་མཐའ་དག་ལ་དེར་བརྗོད་པའི་ཕྱིར་ཏེ། ཇི་སྐད་དུ། ལུས་ལ་ཡེ་ཤེས་ཆེན་པོ་གནས། ། རྟོག་པ་ཐམས་ཅད་ཡང་དག་སྤངས། ། དངོས་པོ་ཀུན་ལ་ཁྱབ་པ་པོ། ། ལུས་གནས་ལུས་ལ་མ་སྐྱེས་པའོ། ། ཞེས་སོགས་ཀྱིས་བསྟན་པ་རྣམས་སོ། །
དགོངས་བཤད་ནི། དགོངས་གཞི་འདིར་མཉམ་པ་ཉིད་དང༌། དུས་དང༌།
དོན་དང༌། གང་ཟག་གི་བསམ་པ་ལ་དགོངས་ནས་དོན་གཞན་དུ་བསྒྱུར་ནས་འཆད་དགོས་པའི་ཆོས་ཚུལ་ལ་དེར་བརྗོད་པ་ཡིན་ཏེ། གཙོ་ཆེར་རྫོགས་རིམ་སྟོན་པ་ལ་འཇིག་རྟེན་པའི་དོན་དང་ཚིག་ཏུ་འགལ་བའམ། ཚིག་དང་དོན་དུ་འགལ་བའི་སྒོ་ནས་བསྟན་པ་ལ་དེར་བཤད་པའི་ཕྱིར། དཔེར་ན་སྒྱུ་ལུས་ཀྱི་སྐུ་འོད་གསལ་དུ་གཞུག་པ་དང༌། གཏུམ་མོའི་མེས་མ་དག་པའི་ཕུང་ཁམས་སྲེག་པ་ལ། དེ་བཞིན་གཤེགས་པའི་ཚོགས་བསད་ན། ། ཞེས་པ་དང༌། དེ་བཞིན་གཤེགས་པ་ལྔ་བསྲེགས་ན། ། ཞེས་འབྱུང་བ་རྣམས་སོ། །
དགོངས་མིན་ནི། དགོངས་གཞི་ལ་དགོངས་ནས་དོན་གཞན་དུ་བསྒྱུར་ནས་འཆད་དགོས་པའི་ཆོས་ཚུལ་ལ་དེར་བརྗོད་པ་ཡིན་ཏེ། གཙོ་ཆེར་བསྐྱེད་རིམ་སྟོན་པ་ལ་ཚིག་དོན་མི་འགལ་བའི་སྒོ་ནས་བསྟན་པ་ལ་དེར་བཤད་པའི་ཕྱིར། ཇི་སྐད་དུ། བསད་པར་འདི་ལ་བྱ་བ་མིན། ། དམ་ཚིག་ངེས་པར་ཉམས་པར་འགྱུར། ། ཞེས་སོགས་ཀྱིས་བསྟན་པ་ལྟ་བུའོ། ། དེར་མ་ཟད་རྫོགས་རིམ་སྟོན་པ་ལ་ཡང་ཚིག་དོན་གསལ་བར་སྟོན་པ་རྣམས་སོ། ། སྒྲ་ཇི་བཞིན་པ་ནི། རྗོད་བྱེད་ཀྱི་ཚིག་ལེགས་སྦྱར་སོགས་འཇིག་རྟེན་ན་གྲགས་པའི་སྒྲ་ཇི་བཞིན་པ་ཉིད་ཀྱི་ཆོས་ཚུལ་ལ་དེར་བརྗོད་པ་ཡིན་ཏེ།
གཙོ་ཆེར་བསྐྱེད་རིམ་གྱི་སྒྲ་དོན་གསལ་བར་བསྟན་པ་ལ་དེར་བཤད་པའི་ཕྱིར། སྒྲོན་གསལ་ལས། དཀྱིལ་འཁོར་སོགས་དང་ཆོག་ཞིབ་ལ། ། སྤྱོད་པ་ཇི་ལྟ་ཇི་ལྟར་གསུངས། ། དོན་རྒྱས་བཤད་པ་གང་ཡིན་པ། ། དེ་ནི་ཇི་བཞིན་སྒྲར་གསུངས་པའོ། ། ཞེས་གསུངས་སོ། ། སྒྲ་ཇི་བཞིན་པ་མ་ཡིན་པ་ནི། ལེགས་སྦྱར་སོགས་འཇིག་རྟེན་ན་མ་གྲགས་པ་དེ་བཞིན་གཤེགས་པ་ཉིད་ཀྱིས་བརྡར་བཞག་པའི་ཆོས་ཚུལ་ལ་དེར་བརྗོད་པ་ཡིན་ཏེ། གཙོ་ཆེར་རྫོགས་རིམ་གྱི་སྒྲ་དོན་གསལ་བར་བསྟན་པ་ལ་དེར་བཤད་པའི་ཕྱིར།
སྒྲོན་གསལ་ལས། ཀོ་ཊཱ་ཁྱ་ལ་སོགས་པའི་སྒྲ། ། འཇིག་རྟེན་བསྟན་བཅོས་ལ་མེད་ཅིང༌། ། དེ་བཞིན་གཤེགས་པའི་བརྡར་གྱུར་པ། ། དེ་ནི་ཇི་བཞིན་མིན་པར་བསྒྲགས། ། ཞེས་གསུངས་པས། སྟོན་པས་བསྐྱེད་རིམ་དྲང་དོན་ནི་གདུལ་བྱའི་བློ་འདྲིད་ན་བསླུ་བྱེད་ཀྱི་རྫུན་ཚིག་ཅིག་གསུངས་པ་མ་ཡིན་ཏེ། རྫོགས་རིམ་རྒྱུད་ལ་བསྐྱེད་པ་ལ་བསྐྱེད་རིམ་དེས་དེའི་རྒྱུད་སྨིན་པར་མ་བྱས་པ་ལ་མི་འབྱུང་བའི་ཕྱིར། འོ་ན་དྲང་དོན་དུ་འཇོག་བྱེད་ཅི་ཞེ་ན། རྫོགས་སངས་ཀྱི་ཉེ་རྒྱུ་རྫོགས་རིམ་ལ་ལྟོས་ནས་དེར་བཞག་པ་སྟེ།
ཕར་ཕྱིན་ཐེག་པར་ཡང་ཡེ་ཤེས་ཀྱི་ཚོགས་སོག་པའི་ཆོས་ཚུལ་ངེས་དོན་དུ་བྱས་ནས་བསོད་ནམས་ཀྱི་ཚོགས་སོག་པའི་ཆོས་ཚུལ་དྲང་དོན་དུ་བྱས་པ་ན་བསོད་ཚོགས་ཀྱི་ཆོས་ཚུལ་བསྟན་པ་དེ་རྫུན་ཚིག་ཏུ་མི་འགྱུར་བ་བཞིན་ནོ། ། དགོངས་པ་ཅན་གྱི་ཆོས་ཚུལ་དེའང༌། སྒྲས་ཟིན་དངོས་ལ་གནོད་བྱེད་ཡོད་པའི་ཆ་ནས་རྫུན་པ་ལྟར་སྣང་ཡང༌། དགོངས་གཞི་ལ་བརྟེན་ནས་དེ་ལྟར་བསྟན་པའི་དགོས་པའི་བསྟན་དོན་གྱི་གཙོ་བོ་ནི་ཆེས་བདེན་པ་འབའ་ཞིག་ཡིན་ཏེ། དགོས་པའི་བསྟན་དོན་ལྟར་གདུལ་བྱས་ཉམས་སུ་བླངས་པ་ན། སྤང་བྱ་སྤོང་བ་དང་རྟོགས་བྱ་རྟོགས་པ་ལ་བསླུ་བར་བྱེད་པ་མ་ཡིན་པའི་ཕྱིར། སྒྲ་ཇི་བཞིན་པ་མ་ཡིན་པས་བསྟན་པའི་ཆོས་ཚུལ་གྱིས་སྒྲ་ཇི་བཞིན་མིན་པའི་ཚིག་དེའང་རྫུན་ཚིག་ཏུ་གྱུར་པ་མ་ཡིན་ཏེ། སྒྲ་དོན་ལ་འབྲེལ་པ་མེད་པས། དོན་བདེན་པ་བ་ཞིག་འཇིག་རྟེན་དང་བསྟན་བཅོས་དང༌། དེ་བཞིན་གཤེགས་པ་ཉིད་ཀྱི་བརྡ་གང་གིས་བརྗོད་ཀྱང་དོན་བདེན་པ་བ་དེ་ངེས་བྱེད་དུ་རུང་བའི་ཕྱིར།
འོ་ན་ཉན་རང་ལ་མྱང་འདས་མཆོག་ཡོད་པ་མ་ཡིན་པ་བཞིན་དུ། བྱང་ཆེན་གྱི་གོ་འཕང་ལ་མཐར་ཐུག་འགོད་ཅིང༌། གནས་སྐབས་ཉན་རང་གི་རྣམ་གྲོལ་བ་ངལ་གསོར་འཇུག་པའི་ཆེད་དུ། དེར་མྱང་འདས་ཡོད་པར་བསྟན་པ་དེ་རྫུན་ཚིག་ཏུ་ཅི་ལ་མི་འགྱུར་ཞེ་ན། ཅི་དེ་ལྟར་བསྟན་པ་ནི་རྫུན་གྱི་ཚིག་མ་ཡིན་ཏེ། ཉན་རང་དེ་འཁོར་བ་ལ་ལྟོས་པའི་ཐར་པ་ཉིད་ཀྱི་ཕྱིར་མྱ་ངན་ལས་འདས་པར་གྱུར་པའི་ཕྱིར། མི་གནས་པའི་མྱང་འདས་ལ་ལྟོས་ནས་དེ་མྱང་འདས་ཡིན་པར་བསྟན་པ་དེ་རྫུན་ཚིག་གོ་སྙམ་ན་ནི། ཆེས་ཐལ་བར་གོ་སྟེ། འོ་ན་ཆོས་ཐམས་ཅད་བདེན་མེད་ལ་བསམས་ནས་སངས་རྒྱས་ཀྱི་གསུང་སོགས་བརྗོད་པ་ཐམས་ཅད་རྫུན་ཚིག་གོ་ཞེས་སྨྲ་རིགས་པ་ཡང་མཚུངས་པའི་ཕྱིར། སྐབས་མི་གཅིག་པས་མི་མཚུངས་སྙམ་ན།
ཁོ་བོ་ཅག་གིས་ཀྱང་འདོད་པ་གྲུབ་སྟེ། འདིར་སངས་རྒྱས་ཀྱི་གསུང་རྫུན་ཚིག་ཡིན་མིན་ནི་གསུང་རབ་གང་གདུལ་བྱས་ཉམས་སུ་བླངས་པ་ན་རྣམ་གྲོལ་ཐོབ་བྱེད་ཀྱི་ཐབས་ལ་མི་བསླུ་བར་བདེན་མི་བདེན་བརྗོད་པའི་སྐབས་ཡིན་ལ་དེའི་ཚེ་ཆོས་ཚུལ་དེ་དག་བདེན་ཚིག་ཏུ་གྲུབ་པའི་ཕྱིར། ཡང་སྟོན་པས་འཇིག་རྟེན་གྱི་གྲགས་པའི་གཟུགས་སོགས་ཡོད་པར་བསྟན་པས། སྟོན་པ་རྫུན་ཚིག་འཆད་པོར་མི་ཐལ་ཏེ། སྟོན་པ་རང་ཉིད་གཟུགས་སོགས་ཡོད་པར་གྲགས་པ་དེ་བརྗོད་ཀྱི། གཟུགས་སོགས་ཡོད་པར་འཇིག་རྟེན་ན་གྲགས་པ་ལྟར་བདེན་པར་བསྟན་པ་ཉིད་ཀྱི་ཕྱིར། དཔེར་ན་རབ་རིབ་ཅན་ལ་མིག་དག་པའི་སྐྱེས་བུས། ཁྱེད་ཀྱིས་མཐོང་བའི་སྐྲ་ཤད་སེལ་བར་བྱའོ་ཞེས་སྨྲས་པ་ན། མིག་དག་པ་བ་དེས་རྫུན་ཚིག་འཆད་པ་པོར་མི་འགྱུར་བ་བཞིན་ནོ། ། མདོར་ན་བཅོམ་ལྡན་འདས་ནི།
ཐེག་པ་གསུམ་མདོ་སྔགས་གཉིས་ཀྱི་གསུང་རབ་བདེན་པ་གཉིས་གང་ལ་བརྩམས་ནས་གདུལ་བྱ་ལ་བསྟན་ཀྱང་རུང༌། རྫུན་གྱི་ཚིག་རྣམ་པ་ཀུན་ཏུ་གསུངས་པ་མ་ཡིན་ཏེ། དེ་ལྟར་གསུང་བའི་རྒྱུའི་ཉེས་པ་ཕྲ་ཞིང་ཕྲ་བ་ཡང་ལྷག་མ་མ་ལུས་པར་བཅོམ་ཟིན་པའི་ཕྱིར། ཇི་སྐད་དུ། སྐྱོབ་པ་ཉིད་གཟིགས་ལམ་གསུངས་པ། ། འབྲས་མེད་ཕྱིར་ན་རྫུན་མི་གསུང༌། ། ཐུགས་བརྩེ་ལྡན་ཕྱིར་རྩོམ་ཀུན་ཡང༌། ། གཞན་གྱི་དོན་དུ་སྤྱོད་ཕྱིར་རོ། ། ཞེས་འབྱུང་ལ། གཞན་ཡང་སྟོན་པ་ནི་རྫུན་གསུངས་པ་མ་ཡིན་ཏེ།
རྫུན་ནི་འཇིག་རྟེན་ན་མི་བདེན་པ་ཞིག་འདུ་ཤེས་བསྒྱུར་ནས་བདེན་པ་ལྟར་སྨྲ་བ་ལ་གྲགས་ན། སངས་རྒྱས་ཀྱི་གསུང་ནི་གདུལ་བྱ་ལས་དག་པའི་གཞན་སྣང་ལ་སྐལ་པ་དང་ཇི་ལྟར་འཚམ་པའི་ཆོས་ཀྱི་སྣང་བ་ལས། ངས་འདི་ལ་ཆོས་ཚུལ་འདི་ལྟར་སྟོན་པའི་འདུ་ཤེས་ཀྱི་ཀུན་སློང་རྒྱུ་བ་ཐམས་ཅད་ལ་གནས་གྱུར་བརྙེས་པའི་ཕྱིར། དགོངས་གཅིག་རྙིང་མར། སངས་རྒྱས་ཆོས་ཐམས་ཅད་ཀྱི་ངོ་བོར་སངས་རྒྱས་ཞེས་དང༌། སྒྲ་ཇི་བཞིན་པ་དང་སྒྲ་ཇི་བཞིན་པ་མིན་པ་ནི། ཡུལ་དབུས་དང་མཐའ་འཁོབ་པའི་སྐད་ཀྱིས་གསུངས་མ་གསུང་ལ་བཞག་པ་དང༌། ཡང་མཐའ་དྲུག་སྟོན་པའི་གསུང་རབ་ཐམས་ཅད་ངེས་དོན་ཡིན་པའི་སྒྲུབ་བྱེད་དུ། མཐའ་དྲུག་ཆར་སེམས་ཅན་རྣམས་བདེ་ཆེན་གྱི་གནས་སུ་འདྲེན་བྱེད་ཀྱི་གསུང་ཡིན་པས། དེའི་ངོས་ནས་དྲང་དོན་ཡིན་པའི་ཕྱིར།
ཞེས་བཀོད་པ་ནི་སྐྱོབ་པ་མཆོག་གི་དགོངས་པ་ག་ལ་ཡིན་ཏེ། མུན་སྤྲུལ་ཉིད་དུ་འདུག་པའི་ཕྱིར་ཞེས་བཀའ་སྩལ་ཏོ། ། མདོར་ན་ཁོ་བོའི་རྡོ་རྗེ་སློབ་དཔོན་ཆེན་པོ་སྭཱ་མི་ནཽ་བརྟི་སིདྡྷི་ལབྡྷའི་ཞལ་སྔ་ནས། དྲང་ངེས་ཀྱི་གསུང་རབ་ཀྱི་འཇོག་མཚམས་ལ། དྲང་དོན་ནི། དོན་དེ་ལས་ལྟོས་ཏེ་ད་དུང་བདེན་པའི་དོན་ཅན་མཆོག་གོང་མར་གྱུར་པ་ཡོད་པས་ན་དྲང་དོན་དང༌། ངེས་དོན་ནི་དོན་དེ་ལ་ལྟོས་ཏེ་ད་དུང་བདེན་པའི་གོང་མ་ཞིག་མེད་པས་ན་ངེས་དོན་ཏེ། ནི་ཨརྠ་སྟེ་དྲང་བར་བྱ་བའི་དོན་ཅན་དང༌། ནི་ཏཱརྠ་སྟེ་དྲངས་ཟིན་པའི་དོན་ཅན་དུ་ཤེས་པར་བྱ་ལ། དེ་ལྟར་ན་ཀུན་རྫོབ་བདེན་པའམ་བསྐྱེད་རིམ་ལྟ་བུ་སྟོན་པའི་གསུང་རབ་དེ་དྲང་དོན་དུ་བཞག་ཀྱང༌།
དེ་རྫུན་ཚིག་ཏུ་མི་བརྗོད་དེ། ཀུན་རྫོབ་བདེན་པ་དང༌། བསྐྱེད་རིམ་བསྟན་པའི་ཆོས་ཚུལ་དེ་ཉེས་ཟད་ཀུན་མཁྱེན་གྱི་ལུང་ཡིན་པའི་ཕྱིར། ཞེས་བཀའ་སྩལ་ཏོ། ། གཞན་ཡང་སྔགས་ཀྱི་ཆོས་ཚུལ་སྟོན་པའི་ཚུལ་འདི་ནི་རྒྱུའི་ཐེག་པའི་ཆོས་སྟོན་ཚུལ་དང་ཆེས་འདྲ་བ་མ་ཡིན་ཏེ། ཟབ་དོན་གཅིག་ཉིད་སྐལ་ལྡན་དབང་རྣོན་ལ་དགོངས་པ་ཅན་ཏེ་འགལ་བའི་ཚིག་གིས་བསྟན་ལ། སྐལ་ལྡན་དབང་རྟུལ་ལ་དགོངས་མིན་ཏེ་དྲང་པོར་བསྟན་པ་ནི་དགོངས་པ་དང་དགོངས་པ་མ་ཡིན་པའི་བཤད་པ་ཞེས་བྱ་སྟེ། སྒྲོན་གསལ་ལས། མཆོག་འདོད་སེམས་ཅན་རྣམས་ཀྱི་ཕྱིར། ། ཆོས་ཀྱི་དེ་ཉིད་རབ་སྟོན་པར། །
འགལ་བའི་ཚིག་གི་སྦྱོར་བ་ཡིས། ། གསུང་པ་གང་ཡིན་དགོངས་བཤད་དེ། ། དབང་པོ་དམན་པའི་སེམས་ཅན་རྣམས། ། རྟོགས་ཕྱིར་མཆོག་ཏུ་གསལ་བ་ཡིས། ། དེ་ཉིད་ངེས་པར་སྟོན་པ་ནི། ། དགོངས་པ་ཡིན་པར་བཤད་པ་འོ། ། ཞེས་བསྟན་པས་རྡོ་རྗེའི་ཚིག་འགལ་བ་དུ་མ་འདུས་པའི་དོན་ཅན་འདི་ནི་ཆེས་ངེས་པའི་དོན་ཉིད་དུ་གནས་པས་ཉམས་སུ་བླང་བྱ་མཐར་ཐུག་པར་རིག་པར་བྱའོ། ། དེ་དག་ལས་འཕྲོས་ན་རྒྱུད་ཀྱི་འཆད་ཐབས་ཇི་ལྟར་ཡོད་དམ་སྙམ་ན། དཔལ་ལྡན་འདུས་པ་སོགས་ཕའི་རྒྱུད་རྣམས་ནི་ཡེ་ཤེས་རྡོ་རྗེ་ཀུན་བཏུས་ཀྱི་རྒྱུད་ཀྱི་རྗེས་སུ་འབྲངས་ནས་བཤད་ཐབས་ཀྱི་ཡན་ལག་རྒྱན་བདུན་གྱི་སྒོ་ནས་འཆད་དོ། ། སྒྲོན་གསལ་ལས།
དེ་བས་བླ་མའི་བཀའ་དྲིན་གྱིས། ། འབད་དེ་རྣམ་པར་ཤེས་ནས་ནི། ། སེམས་ཅན་རྗེས་བཟུང་འདོད་པ་ཡིས། ། དེ་ཡི་རྣམ་པར་དབྱེ་བར་བྱ། ། གླེང་བསླང་བ་ཡི་གྲངས་ནི་ལྔ། ། རིགས་པ་ཡང་ནི་རྣམ་པ་བཞི། ། རྒྱས་བཤད་མཐའ་ནི་རྣམ་པ་དྲུག ། བཤད་པ་ཡང་ནི་རྣམ་པ་བཞི། ། ལྔ་པའི་དབྱེ་བ་རྣམ་པ་གཉིས། ། དྲུག་པའི་དབྱེ་བ་ལྔ་དང་ལྡན། །
བདུན་པའི་དབྱེ་བ་རྣམ་གཉིས་ཏེ། ། རྒྱན་རྣམས་མདོ་རུ་བསྡུས་པའོ། ། ཞེས་འབྱུང་བས་གླེང་བསླང་བ་ལྔ་ནི་རྒྱུད་ཀྱི་མིང་གང་གི་དོན་དུ་མཛད་པ། བྱེད་པ་པོ་སུ། ཚད་ནི་གང༌། དགོས་པ་ནི་ཅི། (Dརིགས་པ་བཞི་)ནི་(Eརྒྱུད་དང་གླེང་གཞི་དང་ངེས་ཚིག་དང་རྒྱུ)འོ། ། མཐའ་དྲུག་ནི། དྲང་ངེས་གཉིས། དགོངས་ལྡེམ་དགོངས་གཉིས།
སྒྲ་ཇི་བཞིན་པ་ཡིན་མིན་གཉིས་སོ། ། བཤད་པ་བཞི་ནི་སྤྱི་དོན་སྦས་དོན་ཡིག་དོན་མཐར་ཐུག་གི་དོན་ཏོ། ། ལྔ་པའི་དབྱེ་བ་གཉིས་ནི་ཚོགས་བཤད་དང་སློབ་བཤད། དྲུག་པའི་དབྱེ་བ་ལྔ་ནི། ཨུཏྤ་ལ་དང་པད་དཀར་དང༌། པད་མ་དང༌། ཙན་དན་དང་རིན་ཆེན་ལྟ་བུའི་འཇུག་བྱའི་གང་ཟག་ལྔའོ། ། བདེན་པའི་དབྱེ་བ་རྣམ་གཉིས་ནི། ཀུན་རྫོབ་དང་དོན་དམ་པའི་བདེན་པ་གཉིས་ཏེ་འཆད་ཚུལ་རྒྱས་པར་རྒྱུད་འགྲེལ་གྱི་ཐོག་ནས་རྟོགས་པར་བྱ་ལ། མ་རྒྱུད་སོགས་ཀྱི་བཤད་ཐབས་གཞན་ཡང༌།
དཔལ་ནམ་མཁའ་དང་མཉམ་པ་ལས། སྔགས་དང་དབྱིབས་དང་ཆོས་བདག་ཉིད། ། སྦྱོར་བ་རྣམ་པ་གསུམ་གྱིས་ནི། ། སྲིད་པའི་ཉེས་པས་མི་གོས་ཤིང༌། ། རྒྱུད་ཀྱི་དོན་ལ་འཇུག་པར་བྱ། ། ཞེས་ལུས་ལ་བུམ་དབང་བསྐུར་ནས་ལུས་སྤྲུལ་པའི་སྐུར་བྱེད་པའི་བསྐྱེད་རིམ་དབྱིབས་ཀྱི་བདག་ཉིད་དང༌། ངག་ལ་གསང་དབང་བསྐུར་ནས་ངག་ལོངས་སྤྱོད་རྫོགས་སྐུར་བྱེད་པ་ཙཎྜ་ལི་སྔགས་ཀྱི་བདག་ཉིད་དང༌། སེམས་ལ་ཤེས་རབ་ཡེ་ཤེས་ཀྱི་དབང་བསྐུར་ནས་སེམས་ཉིད་ཆོས་སྐུར་བྱེད་པ་ཁ་སྦྱོར་ཆོས་ཀྱི་བདག་ཉིད་ལུས་ངག་ཡིད་གསུམ་རླུང་དང་བཅས་པ་ལ་དབང་བཞི་པ་བསྐུར་ནས་རླུང་ངོ་བོ་ཉིད་སྐུར་བྱེད་པ་མཐར་ཐུག་ཆོས་ཀྱི་བདག་ཉིད་དེ། དམན་པ་དབྱིབས། ཕྲ་བ་སྔགས།
ཟབ་པ་ཆོས་ཉིད་ཀྱི་བདག་ཉིད་གསུམ། ཡང་དེ་ཉིད་ལས། གོང་བུ་ཆུ་དང་གཟུགས་སུ་བཅས། ། དེ་བཞིན་གཟུགས་ལས་འདས་པ་དང༌། ། གནས་པ་རྣམ་པ་བཞི་རུ་ནི། ། རྒྱུད་རྣམས་ངེས་པ་ཁོ་ན་ཡིན། ། ཞེས་འབྱུང་བས་ལོངས་སྐུ་གོང་བུ། དེས་བདེ་སྟོང་གི་ཆ་ཆུ་ལ་ཆུ་བཞག་ལྟ་བུའི་ཆོས་སྐུ་ཆུ། དེ་ལ་ཞལ་ཕྱག་གི་སྤྲུལ་སྐུ་གཟུགས། ངོ་བོ་ཉིད་སྐུ་གཟུགས་ལས་འདས་པ་སྟེ།
སྐུ་དེ་བཞི་སྒྲུབ་བྱེད་ཀྱི་ལྷའི་བསྐྱེད་ཆོག་ལ་རྒྱུ་འབྲས་ཀྱི་ཧེ་རུ་ཀའི་བསྐྱེད་ཚུལ་བཞིར་བཞག་པའི་སྒོ་ནས་འཆད་པར་བྱེད་པའོ། ། ཡང་སམཊིའི་རྒྱུད་ཕྱི་མ་ལས། གསང་བ་ནི་མི་གསལ་བའོ། ། གསང་བ་ནི་དེ་ཁོ་ན་ཉིད་མདོར་བསྟན་པའོ། ། གསང་བ་ནི་ས་བོན་ལྔའོ། ། གསང་བ་ནི་དམ་པའི་དངོས་པོ་སྦས་པའོ། ། གསང་བ་ནི་གསང་བའི་པད་མའོ། ། གསང་བ་ནི་ལྟེ་བའི་དགའ་བའོ། ། གསང་བ་ནི་ཐམས་ཅད་དུ་འགྲོ་བས་བསྡུས་པའོ། ། གསང་བ་ནི་བདེ་བ་མཐའ་ཡས་པ་སྟེ་རྒྱུད་ཀྱི་གཞུང་གི་བཤད་པའོ། །
ཞེས་འབྱུང་བས། གསང་བ་བརྒྱད་གསུངས་ཀྱང་བརྒྱད་ནི་བརྗོད་དུ་མེད་པའི་མཚན་ཉིད་ཀྱི་གསང་བ་བདུན་གྱི་བཤད་པར་བྱ་བ་ལས། གསང་བ་མི་གསལ་བ་ནི་རྒྱུ་རྒྱུད་མི་གསལ་བར་སྤྱིར་བསྟན་ནས་དེ་ཁོ་ན་མདོར་བསྟན་ནི་སྨིན་བྱེད་ཀྱི་ལམ་དབང༌། ས་བོན་ལྔ་ནི་བསྐྱེད་རིམ་དམ་པའི་དངོས་པོ་སྦས་པ་ནི་རྟོགས་པའི་ལྟ་བ། གསང་བའི་པད་མ་ནི་དཀྱིལ་འཁོར་པའི་ཐབས། ལྟེ་བའི་དགའ་བ་ནི་རང་བྱིན་རླབས། ཐམས་ཅད་འགྲོ་བ་བསྡུས་པ་ནི་ལམ་གྱི་ཡན་ལག་རྣམས་བསྟན་ཏོ། ། ཡང་བཤད་ཐབས་ཀྱི་ཡན་ལག་ལྔ་ཡང་འབྱུང་སྟེ། སྔོན་འགྲོ་དབང་གི་ཡན་ལག ། ལམ་རིམ་པ་གཉིས་མངོན་པར་རྟོགས་པའི་ཡན་ལག །
ལམ་གྱི་གྲོགས་དམ་ཚིག་དང་སྡོམ་པའི་ཡན་ལག ། བརྟན་པར་བྱེད་པ་སྤྱོད་པའི་ཡན་ལག ། འབྲས་བུ་ལ་ཚོགས་ཀྱི་ཡན་ལག་དང་ལྔའོ། ། དེ་བཞིན་དུ་རྒྱུད་གསུམ་གྱི་སྒོ་ནས་འཆད་པ་སོགས་དང༌། བསྙེན་སྒྲུབ་བཞིའི་སྒོ་ནས་འཆད་པ་དང༌། གཞན་ཡང་གདམས་ངག་དྲུག་གི་སྒོ་ནས་འཆད་པ་ནི། དཔལ་ནམ་མཁའ་དང་མཉམ་པའི་རྒྱུད་ལས། ཡི་གེ་དང་ནི་ཡན་ལག་དང༌། ། བསྡུས་པའི་དོན་དང་སྤྱི་ཡི་དོན། ། སྦས་དང་དེ་བཞིན་མཐར་ཐུག་པ། །
རྒྱུད་རྣམས་ངེས་པ་ཁོ་ན་ཡིན། ། ཞེས་འབྱུང་བས། བརྗོད་བྱ་དོན་གྱི་བཤད་པའི་ཡན་ལག་གསུམ། བརྗོད་བྱེད་སྒྲའི་མན་ངག་གསུམ་ལས། དང་པོ་ལ་སྤྱི་སྦས་མཐར་ཐུག་གསུམ། གཉིས་པ་ལ་ཡན་ལག་ཡི་གེ་མན་ངག་གོ ། དང་པོ་སྤྱི་དོན་ནི་མདོ་དང་བསྐྱེད་རིམ་ལ་སོགས་སྤྱི་དང་མཐུན་པ་དང༌། སྦས་དོན་ནི་དབང་འོག་མར་སྦས་པ་མཆོག་དབང་གི་དོན་དང༌། མཐར་ཐུག་གི་དོན་ནི་ས་བཅུ་གསུམ་པ་དང་ཡན་ལག་གི་དོན་ནི་འཇིག་རྟེན་དང་བསྟན་བཅོས་ལ་གྲགས་པའི་སྒྲའོ། ། ཡི་གེའི་དོན་ནི་ཡི་གེའི་དབྱེ་བསྡུ་ལས་དྲངས་པའི་བཤད་པའོ། །
བསྡུས་པའི་དོན་ནི། འཇིག་རྟེན་ལས་འདས་པ་སངས་རྒྱས་ཀྱི་བརྡར་མཛད་པའོ། ། ཡང་བརྟག་གཉིས་ལས། ངེས་པར་དངོས་པོ་ཐམས་ཅད་ཀྱི། ། དག་པ་དེ་བཞིན་ཉིད་དུ་བརྗོད། ། ཕྱིས་ནས་རེ་རེས་དབྱེ་བ་ཡིས། ། ལྷ་རྣམས་ཀྱི་ནི་བརྗོད་པར་བྱ། ། རང་རིག་བདག་ཉིད་དག་པ་སྟེ། ། དག་པ་གཞན་གྱི་རྣམ་གྲོལ་མིན། ། དག་པ་གསུམ་ནི་དེ་བཞིན་ཉིད་དང༌།
ལྷ་སོ་སོ་དང༌། རང་རིག་པའི་དག་པའོ། ། དག་པ་གསུམ་པོ་དེ་ལའང་གཞིའི་དག་པ་གསུམ་དང༌། ལམ་གྱི་དག་པ་གསུམ་དང༌། འབྲས་བུའི་དག་པ་གསུམ་ལས། དང་པོ་ནི་རང་བཞིན་རྣམ་དག་ལས་ལུས་སེམས་འགྲུབ་ཅིང་དེའང་རང་སེམས་སུ་རིག་པ་དང༌། གཉིས་པ་ནི་མ་དག་པ་སྟོང་པར་སྦྱངས་པ་ལས་དག་པ་ལྷའི་གཟུགས་སུ་སྣང་བ་རང་རིག་གི་ཉམས་སུ་མྱོང་བའོ། ། གསུམ་པ་ནི་ངོ་བོ་ཉིད་སྐུ་ལས་གཟུགས་སྐུར་ལྡང་བ་ཆོས་སྐུ་རང་རིག་པའི་ངོ་བོར་མྱོང་བའོ། ། ཡང་དཔལ་དུས་ཀྱི་འཁོར་ལོ་ནས་འཆད་ཐབས་འདི་ལྟར་ཡང་གསུངས་ཏེ། འགྲེལ་ཆེན་ལས།
འཇིག་རྟེན་དང་འཇིག་རྟེན་ལས་འདས་པའི་བདེན་པ་ལ་བརྟེན་ནས་རྫོགས་པའི་བྱང་ཆུབ་རྣམ་པ་བཞི་དང་རྡོ་རྗེའི་རྣམ་པ་བཞིས་ཡོངས་སུ་དག་པ་དང༌། སྐུ་བཞི་དང༌། རིགས་དྲུག་དང༌། བདེན་པ་བཅུ་གཉིས་དང༌། དེ་ཁོ་ན་ཉིད་བཅུ་དྲུག་དང༌། སྟོང་ཉིད་བཅུ་དྲུག་དང༌། སྙིང་རྗེ་བཅུ་དྲུག་གི་བདག་ཉིད་ཀྱི་བརྗོད་པར་བྱ་བ་དང༌། རྗོད་པར་བྱེད་པ་དང༌། དབང་བསྐུར་བ་འཇིག་རྟེན་པའི་བཅུ་དང༌། འཇིག་རྟེན་ལས་འདས་པའི་བཅུ་གཅིག་དང༌།
རབ་ཏུ་གསལ་བར་བྱེད་པ་དང༌། ལས་དང་ཡེ་ཤེས་ཀྱི་ཕྱག་རྒྱ་དང༌། ཕྱག་རྒྱ་ཆེན་མོ་དང༌། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་རབ་ཏུ་གསལ་བར་བྱེད་པ། འཇིག་རྟེན་གྱི་ཁམས་དང་ནང་དང་མངོན་པར་དབང་བསྐུར་བ་དང༌། སྒྲུབ་ཐབས་དང་ཡེ་ཤེས་ཀྱི་ལེའུ་ལྔའི་བདག་ཉིད་དམ། བརྟགས་པ་ལྔའི་བདག་ཉིད་ནི་ཞེས་པ་ལ་སོགས་པའི་བཤད་ཐབས་རྒྱ་ཆེར་འབྱུང་ཡང་སྤྲོས་པ་ཆོག་གོ། །། ༈ རྡོ་རྗེའི་གསུང༌། སེམས་ཙམ་སྟོན་པའི་བཀའ་ཉིད་དབུ་མ་སྟོན་བྱ་བ་འདི་བཞུགས་ཅེས་པ་དག་པར་བཏོན་ན། ཐེག་པ་ཆེན་པོའི་བཀའ་ནི་སེམས་ཙམ་པའི་སློབ་དཔོན་དག་གིས་རྣམ་རིག་པའི་གྲུབ་པའི་རྒྱབ་ཏུ་འདྲེན་ཡང༌།
མཐར་ཐུག་གི་དགོངས་པ་སློབ་དཔོན་ཆེན་པོ་ནཱ་གརྫུ་ནས་བཀྲལ་བ་ཉིད་ཁོ་ནར་གནས་བྱ་བ་ཡིན། ཅེས་པ་ནི། ཁ་ཅིག་འཁོར་ལོ་བར་པའི་མདོ་རིལ་གྱིས་ནི་དབུ་མའི་བརྗོད་དོན་སྟོན་ལ། འཁོར་ལོ་ཐ་མའི་མདོ་རིལ་གྱིས་རྣམ་རིག་པའི་གྲུབ་མཐའ་སྟོན་ཏོ་ཞེས་ཟེར་རོ། ། ཞལ་སྔ་ནས། སྤྱིར་བདེ་བར་གཤེགས་པའི་བཀའ་ཐམས་ཅད་ལ་དྲང་ངེས་ཀྱི་རྣམ་དབྱེ་མེད་པར་མི་སྨྲ་ཡང༌། འཁོར་ལོ་བར་མཐར་ཆོས་ཀྱི་བདག་མེད་སྟོན་པའི་གསུང་རབ་ལ་ནི། ཟབ་མོ་སྟོང་པ་ཉིད་ཀྱི་རང་ལྡོག་བསྟན་པ་ལ་མཆོག་དམན་ནམ་ཟབ་ཁྱད་ཡོད་པར་མ་བསྟན་པར་གོར་མ་ཆག་སྟེ། ཏིང་རྒྱལ་ལས། འཇིག་རྟེན་ཁམས་ནི་སྟོང་ཕྲག་ཏུ། །
ང་ཡིས་ཆོས་རྣམས་གང་བཤད་པ། ། ཡི་གེ་ཐ་དད་དོན་གཅིག་སྟེ། ། ཡོངས་སུ་བསྒྲག་པར་ནུས་མ་ཡིན། ། དངོས་པོ་གཅིག་ནི་བསམ་བྱས་ན། ། དེ་དག་ཐམས་ཅད་གོམས་འགྱུར་ཏེ། ། སངས་རྒྱས་ཀུན་གྱི་ཆོས་མང་པོ། ། ཇི་སྙེད་རབ་ཏུ་བསྟན་པ་རྣམས། ། ཆོས་རྣམས་ཀུན་གྱི་བདག་མེད་ཡིན། ། མི་གང་དོན་ལ་མཁས་རྣམས་ཀྱིས། ། གནས་འདི་ལ་ནི་བསླབ་བྱས་ན། །
སངས་རྒྱས་ཆོས་རྣམས་རྙེད་མི་དཀའ། ། ཞེས་འབྱུང་བའི་ཕྱིར། ཁྱད་པར་བོད་འདིར་རྣམ་རིག་བསྟན་པར་འདོད་པའི་མདོ་དག་ལས་ཀྱང༌། ཆེས་རྣམ་རིག་པའི་ལུགས་དེ་མཆོག་མ་ཡིན་པར་བསྟན་པ་ནི་ཆེས་གསལ་ཏེ། ལང་གཤེགས་ལས། སེམས་ཙམ་ལ་ནི་བརྟེན་ནས་སུ། ། ཕྱི་རོལ་དོན་ལ་མི་རྟོག་གོ ། ཡང་དག་གནས་པ་ལ་བརྟེན་ནས། ། སེམས་ཙམ་ལས་ཀྱང་ཤིན་ཏུ་འདའ། ། ཞེས་འབྱུང་བའི་ཕྱིར།
ཡང་སེམས་ཙམ་གྱི་ཕྱོགས་འཛིན་པའི་སློབ་དཔོན་ཁ་ཅིག ། འཁོར་ལོ་ཐ་མས་རྣམ་རིག་བདེན་གྲུབ་པ་ཞིག་ངེས་དོན་དུ་བསྟན་པ་ཡིན་ཏེ། དོན་དམ་པ་སྟོང་པ་ཉིད་ཀྱི་མདོ་ལས། གང་ན་གང་མེད་པ་དེ་ནི་དེས་སྟོང་པ་ཉིད་ཡིན་ལ། འདི་ལ་ལྷག་མ་གང་ཡིན་པ་དེ་ནི་འདིར་ཡོད་པ་སྟེ། འདི་ནི་དབུ་མའི་ལམ་སྟོང་པ་ཉིད་ལ་ལྟ་བ་ཡང་དག་པར་ཕྱིན་ཅི་མ་ལོག་པའོ་ཞེས་འབྱུང་བའི་ཕྱིར་ཞེ་ན། སྤྱིར་སངས་རྒྱས་ཀྱི་བཀའ་ནི་བརྗོད་བྱ་དང་རྗོད་བྱེད་མཐའ་ཡས་པས། གང་ཟག་སོ་སོའི་བློ་དང་འཚམ་པའི་རྟོགས་པ་སྐྱེད་ཐབས་སུ་འགྱུར་བས། དེ་ལྟར་སྨྲ་བ་མ་བཀག་མོད་དེ་གསུང་རབ་ཀྱི་དགོངས་པ་ལེན་ལུགས་ལའང༌། དོན་གཅིག་ལ་མིང་མང་པོ་དང༌།
མིང་གཅིག་དོན་མང་པོ་ལ་འཇུག་པ་དང༌། སྒྲའི་ཟུར་གཅིག་ལས་དྲངས་ཏེ་འཆད་པ་དང༌། ཡི་གེ་བསྒྱུར་ནས་འཆད་པ་དང༌། དགག་པའི་སྒྲ་ཁོང་ནས་ཕྱུང་སྟེ་ཚིག་བསྒྱུར་ནས་འཆད་པ་སོགས་ཀྱི་གོ་བ་ལེན་དུ་རུང་བའི་ཕྱིར། དེ་ལྟ་ནའང་ལུང་དེའི་དོན་ནི་སློབ་དཔོན་ཐོགས་མེད་ཞབས་ཀྱིས། ཐོག་མ་མེད་པའི་དུས་ཅན་གྱི་ཟག་མེད་ཀྱི་ཤེས་པ་བདེན་པར་མེད་བཞིན་དུ་སྒྲིབ་བྲལ་རྫོགས་སངས་ཀྱི་རྒྱུ་བདེ་གཤེགས་སྙིང་པོའི་མིང་ཅན་ལ། སྒྲིབ་པ་ཐམས་ཅད་ཀྱི་རང་བཞིན་དེའི་གནས་ཚུལ་དང་འདྲེ་མི་རུང་བས་དབྱེར་ཡོད་ལ། སངས་རྒྱས་ཀྱི་སའི་སྟོབས་སོགས་ཀྱི་ཆོས་བསྐྱེད་པའི་རྒྱུས་ནི་ཐོག་མེད་ནས་འབྲལ་མི་ཤེས་པས་མི་སྟོང་བའི་དོན་དུ་འཆད་པར་སྣང་གི ། ཁྱོད་འདོད་པ་ལྟར་མ་བཤད་པར་གསལ་ཏེ། ཇི་སྐད་དུ།
དེ་ལ་སྟོང་པ་ཉིད་ཀྱི་ཚུལ་བརྗོད་པའི་དེ་བཞིན་གཤེགས་པའི་སྙིང་པོ་གང་ཞེ་ན། ཞེས་མཚམས་སྦྱར་ནས། དེས་ན་དེ་བཞིན་གཤེགས་པའི་སྙིང་པོ་ནི་རྣམ་པར་དབྱེ་བ་ཡོད་པས། བྲལ་ཤེས་པ་ཉོན་མོངས་པའི་སྦུབས་ཐམས་ཅད་ཀྱིས་ནི་སྟོང་པ་ཡིན་ལ། རྣམ་པར་དབྱེ་བ་མེད་པ་བྲལ་མི་ཤེས་པ་བསམ་གྱིས་མི་ཁྱབ་པའི་སངས་རྒྱས་ཀྱི་ཆོས་གང་གཱའི་ཀླུང་གི་བྱེ་མ་ལས་འདས་པས་ནི་མི་སྟོང་ངོ་ཞེས་གསུངས་སོ། ། དེ་ལྟ་ནའང་གང་ཞིག་གང་ན་མེད་པ་དེ་ནི་དེས་སྟོང་ངོ་ཞེས་ཡང་དག་པར་རྗེས་སུ་མཐོང་ལ། གང་ཞིག་དེ་ལྷག་མར་གྱུར་པ་དེ་ནི་དེ་ལ་རྟག་པར་ཡོད་དོ་ཞེས་ཡང་དག་པ་ཇི་ལྟ་བ་བཞིན་དུ་ཤེས་སོ། ། ཚིགས་སུ་བཅད་པ་འདི་གཉིས་ཀྱིས་ནི་སྒྲོ་འདོགས་པ་དང༌། སྐུར་པ་འདེབས་པའི་མཐའ་དང་བྲལ་བའི་ཕྱིར་ཕྱིན་ཅི་མ་ལོག་པའི་སྟོང་པ་ཉིད་ཀྱི་མཚན་ཉིད་བསྟན་ཏོ། ། དེ་ལ་གང་དག་སྟོང་པ་ཉིད་ཀྱི་ཚུལ་འདི་ལས་སེམས་ཕྱི་རོལ་དུ་རྣམ་པར་གཡེངས་ཤིང་རྣམ་པར་འཕྲོ་ལ་མཉམ་པར་འཇུག་ཅིང་རྩེ་གཅིག་ཏུ་མི་འཇུག་པ་དེས་ན་དེ་དག་སྟོང་པ་ཉིད་ལ་སེམས་རྣམ་པར་གཡེངས་པའོ་ཞེས་བརྗོད་དོ། །
དོན་དམ་པ་སྟོང་པ་ཉིད་ཀྱི་ཡེ་ཤེས་མེད་པར་ནི་རྣམ་པར་རྟོག་པ་མེད་པའི་དབྱིངས་རྟོགས་ཤིང་མངོན་དུ་བྱ་བར་མི་ནུས་སོ། ། འདི་ལ་དགོངས་ནས་གསུངས་པ་ནི། དེ་བཞིན་གཤེགས་པའི་ཡེ་ཤེས་ཉིད་ནི་དེ་བཞིན་གཤེགས་པའི་སྟོང་པ་ཉིད་ཀྱི་ཡེ་ཤེས་ཡིན་ལ། དེ་བཞིན་གཤེགས་པའི་སྙིང་པོ་ཡང་ཉན་ཐོས་དང་རང་སངས་རྒྱས་ཀྱིས་སྔར་མ་མཐོང་མ་རྟོགས་པའོ། ། དེ་བཞིན་གཤེགས་པའི་སྙིང་པོ་དེ་ཇི་ལྟར་ཆོས་ཀྱི་སྐུའི་སྙིང་པོ་ཡིན་པ་དེ་ལྟར་ནི་འཇིག་ཚོགས་ལ་ལྟ་བར་ལྷུང་བ་རྣམས་ཀྱི་སྤྱོད་ཡུལ་མ་ཡིན་པར་བརྗོད་དེ། ཆོས་ཀྱི་དབྱིངས་ནི་ལྟ་བའི་སྙིང་པོ་ཡིན་པའི་ཕྱིར། ཞེས་སོགས་འབྱུང་ངོ༌། ། ཡང་རྒྱལ་ཚབ་བྱམས་པས་ཀྱང༌། འཁོར་ལོ་ཐ་མའི་དགོངས་པ་འགྲེལ་བ་ན་གཞན་དབང་བདེན་གྲུབ་ཏུ་བཀྲལ་བ་ཉིད་ཀྱི་ཕྱིར། འཁོར་ལོ་ཐ་མའི་བཀའ་ནི་ངེས་པར་རྣམ་རིག་གི་སྒྲུབ་པ་ཁོ་ན་སྟོན་ཏེ།
དབུས་མཐའ་ལས། ཡང་དག་མ་ཡིན་ཀུན་རྟོག་ཡོད། ། དེ་ལ་གཉིས་པོ་ཡོད་མ་ཡིན། ། སྟོང་པ་ཉིད་ནི་འདི་ལ་ཡོད། ། དེ་ལ་ཡང་ནི་དེ་ཡོད་དོ། ། སྟོང་པ་མ་ཡིན་མི་སྟོང་མིན། ། དེ་ལྟ་བས་ན་ཐམས་ཅད་བཤད། ། ཡོད་པས་མེད་པས་ཡོད་པས་ན། ། དེ་ནི་དབུ་མའི་ལམ་ཡིན་ནོ། ། ཞེས་དྭོགས་པ་སྐྱེ་སྲིད་ཀྱང༌།
རྗེ་བཙུན་ནི། རྣམ་རིག་བདེན་གྲུབ་དབུ་མར་བསྟན་པར་བཞེད་ནས་དེ་སྐད་དུ་གསུངས་པར་མ་ངེས་ཏེ། གདུལ་བྱ་འདུལ་ཚུལ་མཐའ་ཡས་པ་ཉིད་ཀྱི་ཕྱིར་བཀྲི་བའི་ཚུལ་དུ་ཟད་དོ། ། དེས་ན། དེང་སང་བྱམས་ཆོས་བར་པ་གསུམ་གྱི་སེམས་ཙམ་ཁོ་ན་བརྗོད་བྱར་བྱེད་བྱ་བར་གྲགས་པ་ལ་ཡང་མཐའ་གཅིག་ཏུ་ཡིད་བརྟན་མི་རུང་སྟེ། མདོ་སྡེ་རྒྱན་ལས། སེམས་ལས་གཞན་མེད་པར་ནི་བློས་རིག་ནས། ། དེ་ནས་སེམས་ཀྱང་མེད་པ་ཉིད་དུ་རྟོགས། ། ཞེས་དང༌། དབུས་མཐའ་ལས།
དམིགས་པ་ལ་ནི་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། མི་དམིགས་པ་ལ་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། ཞེས་འབྱུང་བའི་ཕྱིར། རྣམ་རིག་ཡོད་པ་དང་དམིགས་པར་ཡང་བྱར་མེད་པ་ཆེས་གསལ་བར་བསྟན་པའི་ཕྱིར། ཅི་སློབ་དཔོན་དབྱིག་གཉེན་གྱིས་དབུས་མཐའི་ལུང་གིས་ཡོད་པས་ན་དབུ་མ་ཞེས་པ་དེར་ཡོད་པས་ན་ཞེས་བྱ་བ་ནི་ཡང་དག་མ་ཡིན་པའི་ཀུན་ཏུ་རྟོག་པ་ལ་སྟོང་པ་ཉིད་ཡོད་པ་དང༌། དེ་ལ་ཡང་དག་པ་མ་ཡིན་པ་ཀུན་ཏུ་རྟོག་པ་ཡོད་པའོ། ། དེ་ནི་དབུ་མའི་ལམ་ཡིན་ནོ་ཞེས་བྱ་བ་ནི་ཐམས་ཅད་གཅིག་ཏུ་སྟོང་པ་ཡང་མ་ཡིན་གཅིག་ཏུ་མི་སྟོང་བ་ཡང་མ་ཡིན་པ་གང་ཡིན་པའོ། ། ཞེས་འབྱུང་བའི་ཕྱིར་ན་འཁོར་ལོ་ཐ་མའི་མདོ་དོན་ཀྱང་རྣམ་རིག་བདེན་གྲུབ་སྟོན་པ་ཉིད་དུ་གནས་སོ་ཞེས་དྭོགས་ན།
སློབ་དཔོན་དབྱིག་གཉེན་སོགས་སེམས་ཙམ་པའི་སློབ་དཔོན་དག་གིས་མདོ་དོན་དེར་བཀྲལ་བས་མདོ་དོན་དེར་འགྱུར་ན། བཀའ་བར་པ་ཡང༌། རྣམ་རིག་བདེན་གྲུབ་ཡིན་པར་ཆེས་བསྟན་པར་འགྱུར་ཏེ། དེ་དག་གི་ཡུམ་དོན་ཀྱང་དེར་བཀྲལ་བའི་ཕྱིར་དྲངས་པའི་དབུས་མཐའི་འགྲེལ་པ་དེ་མ་ཐག་པའི་རྗེས་སུ། དེ་ལྟར་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པའི་ནང་ནས་འདི་དག་ཐམས་ཅད་ནི་སྟོང་པ་ཡང་མ་ཡིན་མི་སྟོང་པ་ཡང་མ་ཡིན་ནོ་ཞེས་འབྱུང་བ་དང་མཐུན་པར་བྱས་པ་ཡིན་ནོ་ཞེས་འབྱུང་བའི་ཕྱིར། ཡང་ཁ་ཅིག་འདི་ལྟར་དུ་དྭོགས་ཏེ། འཁོར་ལོ་ཐ་མ་ནི་རྣམ་རིག་ཉིད་བདེན་གྲུབ་ཏུ་བསྟན་ཏེ། འཕགས་པ་ཐོགས་མེད་ཀྱིས་ཀྱང་མདོ་དོན་དེ་དག་ལུགས་དེར་བཀྲལ་བའི་ཕྱིར། ཁྱབ་པ་ཡོད་དེ། སློབ་དཔོན་དེ་དྲང་ངེས་འབྱེད་པོར་ལུང་བསྟན་པས་དེ་འབྱེད་པ་ལྟར་དོན་ལ་ཡང་ཞུགས་ཏེ།
སློབ་དཔོན་ཆེན་པོ་ཀླུ་སྒྲུབ་ཐེག་པ་མཆོག་གི་བསྟན་པའི་གསལ་བྱེད་དུ་ལུང་བསྟན་པ་བཞིན་ནོ་སྙམ་ན། མི་འདྲ་སྟེ། སློབ་དཔོན་ཐོགས་མེད་ནི་དབུ་མའི་རྟོགས་པ་མཆོག་བློར་མ་ཆུད་པའི་ཐེག་པ་ཆེན་པོ་པ་དངོས་སྨྲ་བ་རྗེས་སུ་གཟུང་བའི་ཆེད་དུ་ཐེག་ཆེན་གྱི་མདོ་སྡེ་དག་ལ་དྲང་ངེས་འབྱེད་པར་ལུང་བསྟན་པ་ཡིན་པས་དེས་ཕྱེས་པའི་ངེས་དོན་ནི་བླ་དང་བཅས་པ་ཡིན་ལ། མགོན་པོ་ཀླུ་སྒྲུབ་ནི། འཁོར་ལོ་བར་མཐའི་བསྟན་དོན་ཐམས་ཅད་ཀྱི་ཟབ་མོ་སྟོང་པ་ཉིད་ཀྱི་ཆོས་ཚུལ་གསལ་བར་ཕྱེས་ཏེ་ཡོད་མེད་ཀྱི་དངོས་འཛིན་ཐམས་ཅད་སེལ་བ་སོགས་ལུང་བསྟན་པས་དེས་ཕྱེས་པའི་ངེས་དོན་ནི་བླ་ན་གཞན་གང་ཡང་ཡོད་པ་མིན་པའི་ཕྱིར། བོད་དུ་རྣམ་རིག་བདེན་གྲུབ་སྟོན་པར་གྲགས་པའི་ལང་གཤེགས་ཉིད་ལས། ལྷོ་ཕྱོགས་བཻ་ཏའི་ཡུལ་དུ་ནི། ། དགེ་སློང་དཔལ་ལྡན་ཆེར་གྲགས་པ། ། དེ་མིང་ཀླུ་ཞེས་འབོད་པ་སྟེ། ། ཡོད་དང་མེད་པའི་ཕྱོགས་འཇིག་པ། །
ང་ཡི་ཐེག་པ་འཇིག་རྟེན་དུ། ། བླ་མེད་ཐེག་ཆེན་རབ་བཤད་ནས། ། རབ་ཏུ་དགའ་བའི་ས་བསྒྲུབས་ཏེ། ། བདེ་བ་ཅན་དུ་དེ་འགྲོའོ། ། ཞེས་འབྱུང་བས། ཐེག་ཆེན་གྱི་ཆོས་ལ་དྲང་ངེས་འབྱེད་པ་ཙམ་དང༌། ཐེག་ཆེན་གྱི་ཆོས་ཀྱི་དངོས་འཛིན་ཐམས་ཅད་སེལ་བར་བསྟན་པའི་ཁྱད་ཀྱིས་ཤིང་རྟའི་སྲོལ་དབྱེ་བ་ལ་མཆོག་དམན་གྲུབ་སྟེ། གདུལ་བྱའི་བློའི་དྲི་མ་ཕྲ་རགས་སེལ་བ་ལ་ནུས་པ་ཆེ་ཆུང་དུ་གྱུར་པའི་ཕྱིར། ལང་གཤེགས་སོགས་འཁོར་ལོ་ཐ་མའི་མདོ་དག་གི་བརྗོད་བྱའི་སྙིང་པོ་རྣམ་རིག་བདེན་གྲུབ་ཏུ་སྟོན་པ་ཡིན་ན་མགོན་པོ་ཀླུ་སྒྲུབ་རྣམ་རིག་སོགས་ཡོད་ཆོས་ཀྱི་དངོས་འཛིན་འཇིག་པར་ཡང་ལུང་བསྟན་མི་རིགས་ཏེ། ཆོས་འཁོར་དེ་ནས་ཡོད་པའི་དངོས་པོ་ཞིག་བསྟན་པ་དེ་དབུ་མ་མཆོག་ཏུ་བཤད་པའི་ཕྱིར།
ཁྱབ་པ་ཡོད་དེ། ངས་བཤད་པའི་དབུ་མ་འདི་ལ་མ་འོངས་པ་ན་ཀླུ་ཞེས་གྲགས་པ་ཞིག་གི་རིགས་པས་གནོད་པར་བྱེད་པས་ཡང་དག་པ་མ་ཡིན་པ་ཤེས་དགོས་སོ་ཞེས་དོན་གྱིས་འཕངས་པར་ཐལ་བའི་ཕྱིར། དེ་ལྟ་ན་ནི། སངས་རྒྱས་ཀྱི་གསུང་རབ་ཐམས་ཅད་ལ། འཇིག་རྟེན་ན་ཆོས་མཐུན་གྱི་རྒོལ་བ་མེད་པར་མི་འཇིགས་པར་དམ་བཅས་པ་ཡང་ཉམས་སོ། ། ཅི་འོ་ན་མགོན་པོ་ཀླུ་སྒྲུབ་ཀྱིས་བཀྲལ་བའི་དབུ་མ་འདི་ལས་གཞན་གྱི་འདོད་པའི་དབུ་མ་ཀུན་དབུ་མ་མིན་པར་སྨྲ་བར་བྱེད་དམ་ཞེ་ན། དཔལ་ལྡན་ཟླ་བས་ནི་སྨྲ་བར་མཛད་དེ། ཇི་སྐད་དུ། གལ་ཏེ་གནས་བརྟན་དབྱིག་གཉེན་དང༌། ཕྱོགས་ཀྱི་གླང་པོ་དང༌།
ཆོས་སྐྱོང་ལ་སོགས་པ་བསྟན་བཅོས་རྣམས་ཀྱི་མཛད་པ་པོ་བྱོན་ཟིན་པར་གྱུར་པ་དེ་དག་གིས་ཀྱང་ཡི་གེ་ཙམ་ཐོས་པས་འཇིགས་ཏེ། རྟེན་ཅིང་འབྲེལ་བར་འབྱུང་བའི་དོན་ཕྱིན་ཅི་མ་ལོག་པར་སྟོན་པ་འདི་ཡོངས་སུ་སྤངས་སམ་ཞེ་ན། དེ་སྐད་དུ་སྨྲའོ། ། ཞེས་བྱ་བ་དང༌། གལ་ཏེ་འཐད་པ་དང་བྲལ་ཡང་འཇིག་རྟེན་གྱི་གནོད་པས་འཇིགས་ནས་ཁྱེད་ཀྱིས་ཀུན་རྫོབ་ཁས་བླངས་ན་ནི། ལུང་གི་གནོད་པས་འཇིགས་པས་སེམས་ཙམ་ཉིད་དུ་ཡང་ཁས་བླང་བར་བྱ་དགོས་ཏེ། ཇི་སྐད་དུ། དེ་འདི་སྙམ་དུ་སེམས་སྟེ། འདི་ལྟར་ཁམས་གསུམ་པ་འདི་ནི་སེམས་ཙམ་པ་སྟེ། ཞེས་གསུངས་པ་ལྟ་བུའོ། །
བརྗོད་པར་བྱ་སྟེ། བདེ་བར་གཤེགས་པའི་གསུང་གི་ནོར་བུ་ཨནྡ་རྙིལ་ལས་སྦྱར་བའི་མདོ་སྡེའི་ས་གཞི་ལས་བསྟར་བ་ལ། དེའི་རང་བཞིན་གྱི་ཁྱད་པར་མ་ཟིན་པར་བྱས་ནས་རྣམ་པར་ཤེས་པ་དངོས་པོར་སྨྲ་བའི་ཆུའི་རྣམ་པར་ཡོངས་སུ་འགྱུར་བར་འཁྲུལ་པ་ཁྱོད་ནི་རྣམ་པར་ཤེས་པ་དངོས་པོར་སྨྲ་བའི་ཆུ་ཙམ་ཞིག་བཅུ་བར་འདོད་པས་རང་གི་བློ་གྲོས་ཀྱི་བུམ་པ་སོ་མ་བཏང་བ་བཤལ་ཅིང་བསླུགས་ནས་དུམ་བུ་རྣམ་པ་བརྒྱར་རློག་པ་ན་བདག་ཉིད་དེའི་རང་བཞིན་དུ་རྣམ་པར་ཤེས་པ་རྣམས་ཀྱི་བཞད་གད་དུ་བྱ་བ་ཉིད་དུ་འགྱུར་བར་བྱེད་པ་ཡིན་ནོ། ། མདོའི་དགོངས་པ་འདི་ནི་ཇི་ལྟར་ཁྱོད་ཀྱི་བློ་ལ་སྣང་བ་དེ་ལྟར་མ་ཡིན་ནོ་ཞེས་གསུངས་སོ། ། འོ་ན་སློབ་དཔོན་དེ་དག་གིས་རྣམ་རིག་པའི་བསྟན་བཅོས་དེ་དག་མཛད་པའི་དུས་ན། ཐེག་པ་ཆེན་པོའི་དོན་མཆོག་དེ་ཐུགས་སུ་མ་ཆུད་ནས་དེ་སྐད་མངོན་པའི་ང་རྒྱལ་གྱིས་གསུངས་པ་ཡིན་ནམ་ཞེ་ན། དེ་ལྟ་བུ་སྐུར་པ་སུ་ཞིག་གིས་འདེབས་པར་བྱེད་དེ། གཏན་ལ་དབབ་པ་བསྡུ་བར། ཉན་ཐོས་ཀྱི་གང་ཟག་གི་དབྱེ་བ་ལ། སྤྲུལ་པ་དང༌།
ཞི་བ་བསྒྲོད་པ་ཕྱོགས་གཅིག་པ་དང༌། རྫོགས་པའི་བྱང་ཆུབ་ཏུ་འགྱུར་བ་དང༌། མངོན་པའི་ང་རྒྱལ་ཅན་གྱི་ཉན་ཐོས་བཞི་ཡོད་པར་བཤད་པ་ལྟར། སེམས་ཙམ་དུ་སྨྲ་བ་ལ་ཡང་དེ་ལྟར་ཡོད་ཅིང༌། ཉན་ཐོས་ལ་ཞི་བ་བསྒྲོད་པ་ཕྱོགས་གཅིག་པ་ལྟ་བུ་ནི་སེམས་ཙམ་རང་ལུགས་ཀྱི་དེ་བཞིན་ཉིད་ལ་ལྟ་ཚུལ་དེས་སྐྱེ་མེད་ཀྱི་ཆོས་ལ་བཟོད་པའི་དམིགས་པ་དག་པར་མི་བྱེད་པས། ཐེག་པ་ཆེན་པོའི་རྩེ་མོ་མན་ཆད་དུ་རྣམ་རིག་བདེན་གྲུབ་ཏུ་འཛིན་པ་ཡོད་ལ། དེ་གོང་དུ་མེད་པས། དེ་ཕྱིན་ཆད་ཀྱི་སེམས་ཙམ་པ་ལ་སེམས་ཙམ་པ་ཕྱོགས་གཅིག་པ་ཞེས་པ་ཙམ་བརྗོད་རུང་བས། སློབ་དཔོན་དེ་དག་ནི་བསྟན་བཅོས་དེ་མཛད་སྐབས་ལ་རྟོགས་པ་ཇི་ཙམ་ལ་གནས་ཞེས་གང་ཟག་གི་ཚོད་འཛིན་ག་ལ་ནུས་ཀྱང༌། མངོན་པའི་ང་རྒྱལ་ཅན་གྱི་སེམས་ཙམ་པ་གདུལ་བའི་ཕྱིར།
རྣམ་རིག་པའི་བསྟན་བཅོས་མཛད་པར་དགོངས་སོ། ། ཁ་ཅིག་ཕྱི་དོན་བདེན་མེད་དུ་སེམས་ཙམ་པས་ཀྱང་འདོད་པས། རང་རྒྱལ་གྱིས་ཀྱང་ཕྱི་དོན་བདེན་མེད་རྟོགས་པར་འདོད་པ་དེ་ལྟ་ན། སེམས་ཙམ་གྱི་སྟོང་པ་ཉིད་ཀྱི་མངོན་རྟོགས་ཀྱི་རང་རྒྱལ་གྱི་སྟོང་ཉིད་ཀྱི་ལྟ་བའི་མངོན་རྟོགས་དང་མདོ་མཉམ་པར་བརྗོད་པ་ཡོད་ཀྱང༌།

སེམས་ཙམ་པས་ཕྱི་དོན་བདེན་པར་མ་གྲུབ་ཀྱང་དོན་སྣང་ཡེ་མེད་དུ་ཁས་མི་ལེན་ལ། རང་རྒྱལ་བས་ཀྱང་དེ་ལྟར་ཁས་མི་ལེན་ན་སྟོང་ཉིད་ཀྱི་ལྟ་ཚུལ་ལ་དེ་གཉིས་མདོ་མཉམ་དུ་ཆུག་ཀྱང༌། རང་རྒྱལ་ཇི་ལྟར་འདོད་གསལ་ཁ་འཆད་དཀའ་བས་མཐའ་གཅིག་ཏུ་སྨྲ་བར་མི་ནུས་ཞེས་བཀའ་སྩལ་ཏོ། ། འོ་ན་འཁོར་ལོ་ཐ་མ་ལང་གཤེགས་སོགས་སེམས་ཙམ་སྟོན་པའི་མདོ་མ་ཡིན་ན། སློབ་དཔོན་ཟླ་བ་གྲགས་པའི་ཞབས་ཀྱིས། ལང་གཤེགས་སོགས་ལ་དགོངས་ཏེ། ཇི་སྐད་དུ། འདི་ནི་སྟོན་པས་དྲང་དོན་ཉིད་གསུངས་ཤིང༌། ། འདི་ནི་དྲང་དོན་ཉིད་དུ་རིགས་པས་འཐད། ། རྣམ་པ་དེ་ལྟར་མདོ་སྡེ་གཞན་ཡང་ནི། ། དྲང་དོན་ཉིད་དུ་ལུང་འདིས་གསལ་བར་བྱེད། །
ཅེས་མདོ་དེ་དག་སེམས་ཙམ་སྟོན་པའི་མདོར་འགྱུར་རོ་སྙམ་ན། རྣལ་འབྱོར་སྤྱོད་པའི་སློབ་དཔོན་དག་གིས་ལང་གཤེགས་སོགས་ནས་རྣམ་རིག་བདེན་གྲུབ་ཏུ་འདོད་པ་སངས་རྒྱས་ཀྱིས་ངེས་དོན་ཡིན་པར་དགོངས་ཞེས་པ་ལ། སློབ་དཔོན་འདིས་སངས་རྒྱས་ཀྱིས་དེ་ལྟར་གདུལ་བྱའི་དབང་གིས་བསྟན་པ་དེ་དྲང་དོན་ཡིན་ཅེས་བསྟན་པས། ལང་གཤེགས་སོགས་འཁོར་ལོ་ཐ་མའི་མཐར་ཐུག་གི་དགོངས་པ་སེམས་ཙམ་དུ་གནས་པར་སྒྲུབ་པ་ག་ལ་ཡིན། དྲང་དོན་བསྟན་པའི་མདོ་ཡིན་ནོ་ཅོག ། སེམས་ཙམ་སྟོན་ན་ནི་ཐེག་པ་ཆེན་པོའི་མདོ་རྒྱུད་དུ་མ་ལ་ཐལ་ཆེས་པར་ཡང་འགྱུར་རོ།། །། ༈ རྡོ་རྗེའི་གསུང༌། ལོག་པའི་ཀུན་རྫོབ་བདེན་པས་ཀྱང་དོན་བྱེད་ནུས་ཞེས་པ་འདི་དག་པར་བཏོན་ན། ཀུན་རྫོབ་བདེན་པ་ལ་ཐ་སྙད་དུ་ཡང་དག་པར་བདེན་པར་གྲུབ་པ་མེད་ཅེས་འདོན་པ་ནི་སྐྱོབ་པ་མཆོག་གི་དགོངས་པ་ཡིན་ནོ། ། དེ་ཡང་དབུ་མ་རང་རྒྱུད་པ་དག །
བློས་བྱས་མིང་རྐྱང་བཏགས་ཡོད་ལ། བྱ་བྱེད་འཇོག་པ་ཐུགས་ཡུལ་མ་བདེ་ནས། རྒྱུ་འབྲས་ཀྱི་བྱ་བྱེད་ནི། ཐ་སྙད་སྣང་བ་བདེན་པ་ཚད་མས་གྲུབ་པའི་རྟེན་འབྲེལ་ཙམ་ཞིག་མེད་ན། རྒྱུ་འབྲས་སོགས་བྱ་བྱེད་བསྙོན་མི་ནུས་པའི་སྣང་བཞིན་པ་འདི་ལ་སྐུར་པ་བཏབ་པར་འགྱུར་ལ། དེ་ལྟ་ན་ཆད་པར་སྨྲ་བའི་གཡང་སར་འཆོང་བར་འགྱུར་རོ་ཞེས་དགོངས་ཏེ། ཇི་ལྟར་སྣང་བཞིན་ངོ་བོའི་ཕྱིར། ། འདི་ལ་དཔྱད་པ་མི་འཇུག་གོ ། ཞེས་དང༌། རྒྱན་ལས།
མ་བརྟགས་གཅིག་པུ་ཉམས་དགའ་བར། ། སྐྱེ་དང་འཇིག་པའི་ཆོས་ཅན་ནོ། ། ཞེས་དང༌། དོན་གསལ་ལས། མ་བརྟགས་གཅིག་པུ་ཉམས་དགའ་བ་ཉིད་དུ་རྒྱུ་དང་འབྲས་བུ་འབྲེལ་བ་ཞེས་པ་སོགས་ཀྱིས། ཞེས་པ་ཐ་སྙད་སྣང་བ་བདེན་པ་ཞིག་ཞལ་གྱིས་བཞེས་ལ། དེའང༌། སྣང་བ་ལྟར་ཇི་ལྟར་བདེན་པའི་མཚན་ཉིད་ཅན་དེ་ལ་ཡང་དག་ཀུན་རྫོབ་ཏུ་འཇོག་ཅིང༌། དེ་ལས་གཞན་པ་ནི་ལོག་པའི་ཀུན་རྫོབ་ཏུ་འཇོག་ལ། དེའི་བདེན་པའི་མཚན་ཉིད་ནི་གསུམ་མམ་བཞིར་བཞག་སྟེ།
ཟླ་གཉིས་དང་སྐྲ་ཤད་སོགས་ལྟ་བུ་མ་ཡིན་པར་འཕྲལ་གྱི་འཁྲུལ་རྒྱུ་དང་བྲལ་བའི་གང་ཟག་མང་པོ་ལ་མཐུན་སྣང་དུ་གྲུབ་པ་དང༌། རྒྱུ་རྐྱེན་ལས་འབྱུང་བའི་རྟེན་འབྲེལ་ཡིན་པ་དང༌། གཙོ་རྟག་ལྟ་བུའི་བཏགས་པ་དང་བྲལ་བ་སྟེ། བདེན་གཉིས་ལས། བཏགས་པའི་དོན་གྱིས་དབེན་གྱུར་པའི། ། དངོས་ཙམ་བརྟེན་ནས་གང་སྐྱེས་དེ། ། ཡང་དག་ཀུན་རྫོབ་ཤེས་པར་བྱ། ། ཡང་དག་མ་ཡིན་ཀུན་བཏགས་ཡིན། ། ཞེས་དང༌། བཏགས་པའི་ངོ་བོས་བདེན་པ་ཡི། །
བརྟེན་ནས་སྐྱེས་པ་འདི་ཁོ་ན། ། ཇི་ལྟར་སྣང་བ་ཐམས་ཅད་ནི། ། ཐམས་ཅད་མཁྱེན་པས་མངོན་སུམ་གཟིགས། ། ཞེས་གསུངས་པས། ཐ་སྙད་ཙམ་དུ་བྱ་བྱེད་ཀྱི་ཀུན་རྫོབ་དངོས་པོར་ཚད་མས་གྲུབ་ཀྱང་ཡང་དག་པར་ན་བྱ་བྱེད་ཀྱི་ཀུན་རྫོབ་དངོས་པོར་གྲུབ་པ་ནི་ནམ་དུ་ཡང་མི་བཞེད་ལ། འོ་ན་དོན་དམ་པའི་བདེན་པ་དངོས་པོར་ཚད་མས་གྲུབ་པ་བདག་ཉིད་ཆེན་པོ་འདི་དག་གིས་བཞེད་དམ་ཞེ་ན། ནམ་དུ་ཡང་མི་བཞེད་དེ། དོན་དམ་བདེན་པའི་སྐྱེ་བ་བཀག་ཙམ་གྱི་སྐྱེ་མེད་ལ་བརྗོད་ལ། ཇི་སྲིད་དེ་དག་རྟོག་ཡུལ་དུ་འཛིན་སྟངས་ཀྱི་ཞེན་པ་དེ་ནི་རྣམ་གྲངས་པའི་དོན་དམ་བདེན་པ་ཡིན་ལ། སོ་སོར་རང་རིག་པའི་རྟོག་མེད་ཡེ་ཤེས་ཀྱི་ཡུལ་ནི་རྣམ་གྲངས་མིན་པའི་དོན་དམ་དུ་བཞེད་པས་དེའི་ངོར་ནི་སྐྱེ་བ་མེད་པ་སོགས་ལའང་དམིགས་པར་མི་བཞེད་པའི་ཕྱིར།
སྟོང་ཉིད་བདེན་གྲུབ་ཏུ་འདོད་པ་རྣམ་རྫུན་པ་ལ་དབུ་མར་བཏགས་པ་ལས། ལུགས་འདི་ཁྱད་པར་དུ་འཕགས་པར་གྲུབ་སྟེ། འདིས་ཡང་དག་པར་བདེན་མེད་སྟོང་པ་ཉིད་མ་ཡིན་པའི་ཆོས་ཁས་མི་ལེན་པའི་ཕྱིར་རྟག་མཐའ་སེལ་ལ། ཐ་སྙད་ཙམ་དུ་དངོས་པོ་དོན་བྱེད་ནུས་པའི་རྟེན་འབྲེལ་ཚད་གྲུབ་ཁས་ལེན་པའི་ཆད་མཐའ་བསལ་ནས་ལེགས་པར་དབུ་མ་ཉིད་དུ་ཞུགས་པར་མཛད་ལ། ལུགས་འདི་ལ་སྒྱུ་མ་རིགས་སྒྲུབ་པའི་དབུ་མར་ཡང་གྲག་གོ ། དེས་ན་བདེན་གཉིས་ལས། སྐྱེ་བ་ལ་སོགས་བཀག་པ་ཡང༌། ། ཡང་དག་པ་དང་མཐུན་ཕྱིར་འདོད། ། དགག་བྱ་ཡོད་པ་མ་ཡིན་པས། ། ཡང་དག་ཏུ་ནི་བཀག་མེད་གསལ། །
ཅེས་དང༌། ཡང་དག་ཉིད་དུ་གཉིས་མེད་དེ། ། དེ་ནི་སྤྲོས་པ་མེད་པ་ཡིན། ། འཇམ་དཔལ་གྱིས་ནི་ཡང་དག་དྲིས། ། རྒྱལ་བའི་སྲས་པོ་མི་གསུང་བཞུགས། ། ཞེས་བཞེད་པར་སྣང་ངོ༌། །
ཞལ་སྔ་ནས། བྱ་བྱེད་ལ་སོགས་སྣང་བ་གང་ལ་འཇོག་ན། ལྟོས་འབྱུང་ངམ་རྟེན་འབྱུང་ཡང་དག་ཀུན་རྫོབ་ཐ་སྙད་པའི་ཚད་མས་གྲུབ་པ་ཞིག་ལ་འཇོག་པ་ནི། གྲུབ་མཐའ་ཐམས་ཅད་ཀྱི་རྩེ་མོར་གཤེགས་པ་སློབ་དཔོན་བདག་ཉིད་ཆེན་པོ་ཀླུ་སྒྲུབ་ཀྱི་བཞེད་དོན་མཐར་ཐུག་པ་མ་ཡིན་ཏེ།
ཀླུ་སྒྲུབ་རྡོ་རྗེ་ཅན་ཞབས་ཀྱི་ཞལ་སྔ་ནས། གང་གི་སྟོང་དང་རྟེན་འབྱུང་དག ། དབུ་མའི་ལམ་དུ་དོན་གཅིག་པར། ། གསུང་མཆོག་མཚུངས་པ་མེད་པ་ཡི། ། ཐུབ་དབང་དེ་ལ་ཕྱག་འཚལ་ལོ། ། ཞེས་དང༌། རྟེན་ཅིང་འབྲེལ་བར་འབྱུང་བ་གང༌། ། དེ་ནི་སྟོང་པ་ཉིད་དུ་བཤད། ། དེ་ནི་བརྟེན་ནས་བཏགས་པ་སྟེ། ། དེ་ནི་དབུ་མའི་ལམ་ཡིན་ནོ། །
ཞེས་གསུངས་པས། ཐ་སྙད་ཙམ་དུའང་ཡུལ་སྟེང་ན་རྟོག་བརྟགས་ཙམ་ལས་གཞན་པའི་ཚད་གྲུབ་མི་བསླུ་བའི་བདེན་པ་ཡོད་ན། ལྟོས་པས་རྟེན་འབྲེལ་དུ་མི་འཐད་པས། ལྟོས་ཤིང་བརྟེན་ནས་གྲུབ་ན་བདེན་པར་མ་གྲུབ་པས། བྱ་བ་བྱེད་པ་ལ་སོགས་པའི་སྣང་བ་དང་རང་བཞིན་མེད་པའི་སྟོང་པ་ཉིད་གཉིས་གཞི་གཅིག་ལ་འདུ་བར་མ་ཟད། རྟེན་འབྲེལ་རྟོགས་པའི་གང་ཟག་ལ་སྣང་བས་སྟོང་པ་དང༌། སྟོང་པས་སྣང་བ་ལ་ངེས་པ་ཕན་ཚུན་དུ་འགྲོ་བ་ཞིག་འབྱུང་ན་རྟེན་ཅིང་འབྲེལ་བར་འབྱུང་བ་ཤེས་པས། ཟབ་མོ་སྟོང་པ་ཉིད་བདེ་བླག་ཏུ་རྟོགས་པར་འགྱུར་ལ། དེ་ལྟར་རྟོགས་པ་ན་དངོས་འཛིན་གྱི་རབ་རིབ་ཐམས་ཅད་དང་བྲལ་ནས་སྟོན་པ་བདེ་བར་གཤེགས་པའི་ཆོས་ཀྱི་བདུད་རྩི་རོ་མཆོག་ཕུལ་དུ་དབྱུང་དུ་མེད་པ་ཉམས་སུ་མྱོང་བར་བྱས་པ་ཡིན་ནོ། ། དེ་ཡང་རྟེན་འབྱུང་ལ་བྱ་བྱེད་ཇི་ལྟར་འཇོག་པ་ཅུང་ཟད་བརྗོད་པར་བྱ་སྟེ།
ཐ་སྙད་དུའང་དངོས་པོ་རང་བདེན་པས་བྱ་བ་བྱེད་པ་ལ་བསླུ་བ་མེད་པའི་ཚད་མ་ནི་གཞར་ཡང་མེད་པ་ཡིན་ཏེ། འོ་ན་བྱ་བྱེད་ལ་སོགས་པ་གང་ལ་འཇོག་ན་མིང་རྐྱང་བཏགས་ཡོད་ཙམ་ཁོ་ནའི་སྟེང་ནས་འཇོག་པས་གྲུབ་པ་ཉིད་ཀྱི་ཕྱིར་ཏེ། ཀུན་རྫོབ་ལ་ཐ་སྙད་དུའང་ཡང་དག་པར་གྲུབ་པ་བདེན་དོན་ཅན་གྱི་དངོས་པོ་ཡོད་པ་མ་ཡིན་པའི་ཕྱིར། གྲུབ་སྟེ་ཐ་སྙད་ཀུན་རྫོབ་པའི་བདེན་པ་ནི་བསླུ་ཆོས་འབའ་ཞིག་ལས་བདེན་པ་གཞར་ཡང་ཡོད་པ་མ་ཡིན་པའི་ཕྱིར། ཇི་སྐད་དུ། བཅོམ་ལྡན་འདས་ཀྱི་ཆོས་གང་ཞིག ། བསླུ་བ་དེ་ནི་རྫུན་ཞེས་བྱ། ། འདུས་བྱས་ཐམས་ཅད་བསླུ་བའི་ཆོས། ། དེས་ན་དེ་དག་རྫུན་པ་ཉིད། ། ཅེས་འབྱུང་བས་སོ། །
འོ་ན་ཀུན་རྫོབ་བདེན་པ་འཇལ་བའི་ཚད་མ་མེད་པར་ཐལ། དེ་འཇལ་བའི་བསླུ་བ་མེད་པའི་ཤེས་པ་འཁྲུལ་བྲལ་མེད་པའི་ཕྱིར་ཞེ་ན། མ་དཔྱད་པར་འཇིག་རྟེན་པའི་གྲགས་པ་ཐད་སོར་འཇོག་པ་ན། ཀུན་རྫོབ་བདེན་པ་དང༌། དེ་གཞལ་བའི་ཚད་མ་མེད་དོ་ཞེས་ནི་མི་བརྗོད་དེ། བསླད་ངོ་དང་བསྟུན་ནས་སྨྲ་ན། ཇི་སྐད་དུ། མ་བརྟགས་གྲགས་པར་གཏི་མུག་ལས་ཡིན་ནོ། ། ཞེས་དང༌། འབྲས་ཕྱིར་འདི་དག་མེད་ཀྱང་ཡོད་དོ་ཞེས། །
འཇིག་རྟེན་ངོར་བྱས་བདག་ནི་སྨྲ་བར་བྱེད། ། ཅེས་དང༌། སུ་ལ་སྙིང་རྗེ་བྱ་ཞེ་ན། ། འབྲས་བུའི་དོན་དུ་ཁས་བླངས་པའི། ། རྨོངས་པས་བཏགས་པ་གང་ཡིན་པའོ། ། ཞེས་དང༌། སེམས་ཅན་མེད་འབྲས་སུ་ཡི་ཡིན། ། བདེན་ཏེ་འོན་ཀྱང་རྨོངས་ལས་འདོད། ། ཅེས་འབྱུང་བའི་ཕྱིར། ཀུན་རྫོབ་ཀྱི་བདེན་པ་ནི་གཏི་མུག་གི་མིང་ཅན་འཇིག་རྟེན་ངར་འཛིན་ལྷན་སྐྱེས་ཀྱིས་འཇོག་ལ།
དག་པའི་ཡེ་ཤེས་ཀྱིས་ནི་མ་གཟིགས་སོ། ། ཞེས་བྱ་བ་འདི་ནི་དཔལ་ལྡན་ཟླ་བའི་ཞབས་ཀྱིས་བཞེད་པའོ། ། འོ་ན་ཀུན་རྫོབ་ཀྱི་གནས་ཚུལ་སེམས་པའམ་ཅུང་ཟད་དཔྱད་པ་ན་ནི། ཀུན་རྫོབ་བདེན་པ་ཐ་སྙད་དུའང་དངོས་པོ་དོན་བྱེད་པ་ཅན་གྱི་བདེན་པ་ཚད་མས་གྲུབ་པ་ནི་ཡོད་པ་མ་ཡིན་ཏེ། ཡོད་ན་ཚད་མ་དེས་ཀུན་རྫོབ་བདེན་པ་རྫུན་པར་འཇལ་ལམ་བདེན་པར་འཇལ། དང་པོ་ལྟར་ན་ཡུལ་དེ་རྫུན་ན་ཡུལ་ཅན་བསླུ་བས་བསླུ་བ་ཅན་གྱི་ཚད་མ་ནི་སུ་ཞིག་གིས་ཚད་མར་སྨྲ། བདེན་པར་འཇལ་ན་ཀུན་རྫོབ་རྫུན་པ་དེ་བདེན་པར་འཇལ་ན་འཇལ་བྱེད་ཚད་མར་རློམ་ཀྱང་ཚད་མིན་དུ་ཐལ། རྫུན་པ་བདེན་པར་འཇལ་བའི་འཁྲུལ་ཤེས་ཡིན་པའི་ཕྱིར། ཡང་ཀུན་རྫོབ་བདེན་པ་དེ་རྫུན་པའི་དོན་ཅན་མ་ཡིན་པར་ཐལ། དེ་བདེན་པའི་དོན་ཅན་དུ་གཞལ་བའི་ཕྱིར།
དེས་ན་སློབ་དཔོན་འཕགས་པ་ལྷས་མཛད་པའི་བཞི་བརྒྱ་པའི་འགྲེལ་པར། གང་ཡང་འདིས་དབང་པོའི་རྣམ་པར་ཤེས་པ་ནི་མངོན་སུམ་ཉིད་དུ་སྒྲོ་བཏགས་ནས་གདུལ་བྱ་ལ་ཚད་མ་ཉིད་དུ་རྟོགས་པ་དེ་ཡང་ཆེས་ཤིན་ཏུ་མ་འབྲེལ་བ་ཞིག་གོ ། མི་བསླུ་བའི་ཤེས་པ་ལ་འཇིག་རྟེན་ན་ཚད་མ་ཉིད་དུ་མཐོང་ན། རྣམ་པར་ཤེས་པ་ཡང༌། བཅོམ་ལྡན་འདས་ཀྱི་འདུས་བྱས་པའི་ཕྱིར། རྫུན་པ་བསླུ་བའི་ཆོས་ཅན་དང་སྒྱུ་མ་ལྟ་བུར་གསུང་པའོ། ། གང་ཞིག་རྫུན་པ་བསླུ་བའི་ཆོས་ཅན་དང་སྒྱུ་མ་ལྟ་བུ་ཡིན་པ་དེ་ནི་མི་བསླུ་བ་མིན་ཏེ། རྣམ་པ་གཞན་དུ་གནས་པའི་དངོས་པོ་ལ་རྣམ་པ་གཞན་དུ་སྣང་བའི་ཕྱིར། དེ་ལྟར་གྱུར་པ་ནི་ཚད་མ་ཉིད་དུ་བརྟགས་པ་རིགས་པ་མ་ཡིན་ཏེ། རྣམ་པར་ཤེས་པ་ཐམས་ཅད་ཀྱང་ཚད་མ་ཉིད་དུ་ཐལ་བར་འགྱུར།
ཞེས་དང༌། དེར་མ་ཟད་མངོན་རྗེས་དང་ལུང་དང་ཉེར་འཇལ་གྱི་ཚད་མ་བཞིའང་ཐལ་འགྱུར་བའི་རང་ལུགས་ལ་མ་ཡིན་ཏེ། ཚིག་གསལ་དུ། དེའི་ཕྱིར་དེ་ལྟར་ཚད་མ་བཞི་ལས་དོན་རྟོགས་པར་འཇིག་རྟེན་གྱིས་རྣམ་པར་བཞག་གོ ། ཞེས་འབྱུང་ངོ༌། ། འོ་ན་ཐ་སྙད་དུ་ཡང་དངོས་པོ་དོན་བྱེད་པ་ཚད་གྲུབ་མེད་པ་གཟུགས་སོགས་དངོས་པོར་སྣང་བ་འདི་མོ་གཤམ་གྱི་བུ་ལྟར་སྣང་དུའང་མི་རུང་བར་འགྱུར་རོ་ཞེས་རྒོལ་བའི་དྭོགས་པ་བསུས་ཏེ། གལ་ཏེ་དངོས་རྣམས་དེ་ཉིད་དུ་མེད་ན། ཐ་སྙད་དུ་ཡང་མོ་གཤམ་བུ་ཇི་བཞིན། ། དེ་དག་མེད་པ་ཉིད་འགྱུར་དེ་ཡི་ཕྱིར། ། དེ་དག་རང་བཞིན་གྱིས་ནི་ཡོད་པ་ཉིད། །
ཅེས་བཀོད་པ་ལ། འཇིག་རྟེན་པ་ལ་དེ་སྐད་དུ་རྒོལ་ན་མ་ཁྱབ་པ་དང༌། རྣལ་འབྱོར་པ་ལ་དེ་སྐད་རྒོལ་ན། མོ་གཤམ་གྱི་བུ་དང་གཟུགས་སོགས་རང་བཞིན་མེད་པར་སྣང་བ་ཉིད་མི་རིགས་པ་ལ་འདོད་ལན་སྦྱིན་པ་སྟེ། སྐྲ་ཤད་དང་མོ་གཤམ་བུ་གདོད་ནས་མ་སྐྱེས་པར་མཚུངས་ཀྱང༌། རབ་རིབ་ཅན་ལ་མོ་གཤམ་བུ་ལྟར་སྐྲ་ཤད་ཀྱང་མི་སྣང་བར་རིགས་ཞེས་རྒོལ་ནས་དེའི་འོག་ཏུ་མ་རིག་པས་བསླད་པའི་རབ་རིབ་རྗེས་སུ་འབྲེལ་བའི་འཇིག་རྟེན་པ་ལ་དེ་ལྟར་རྩོད་པར་རིགས་ཀྱི། ཁོ་བོ་དབུ་མ་པ་ལ་ནི་ཀླན་ཀ་དེ་འཇུག་པ་མིན་ཏེ། བདེན་པ་གཉིས་ཀར་དངོས་པོའི་རང་བཞིན་ཚད་མས་གྲུབ་པ་ནམ་ཡང་མ་མཐོང་བའི་ཕྱིར་ཞེས་ལན་བཏབ་པ་ནི། གང་དག་རབ་རིབ་ཅན་སོགས་ཡུལ་འགྱུར་བ། སྐྲ་ཤད་ལ་སོགས་དེ་དག་མ་སྐྱེས་པས། །
རེ་ཞིག་དེ་དག་ཉིད་ལ་བརྩད་བྱ་སྟེ། ། ཕྱིས་ནས་མ་རིག་རབ་རིབ་རྗེས་འབྲེལ་ལའོ། ། ཞེས་འབྱུང་ངོ༌། ། རྟོག་གེ་པ་ཁྱོད་ཀྱི་ཀླན་ཀ་དེ་རྟོག་གེ་པ་རང་ལ་འཇུག་སྟེ། རྨི་ལམ་གྱི་སྣང་བ་དང་མོ་གཤམ་བུ་མེད་མཚུངས་པས། སྣང་མི་སྣང་ཁྱད་མེད་པ་དེར་འགྱུར་དགོས་པ་ལས། ཁྱད་བྱུང་བ་དེ་ཆེས་མི་རིགས་པར་ཡང་འགྱུར་རོ་ཞེས་བཟློག་པ་ནི། གལ་ཏེ་རྨི་ལམ་དྲི་ཟའི་གྲོང་ཁྱེར་བཅས། ། རྨིག་རྒྱུའི་ཆུ་དང་མིག་འཕྲུལ་གཟུགས་བརྙན་སོགས། ། སྐྱེ་མེད་མཐོང་ན་ཡོད་ཉིད་མིན་མཚུངས་ཀྱང༌། །
ཁྱོད་ལ་ཇི་ལྟར་དེར་འགྱུར་དེ་མི་རིགས། ། ཞེས་འབྱུང་ངོ༌། ། འོ་ན་ཀུན་རྫོབ་བདེན་པ་ལ་ཐ་སྙད་དུའང་བདེན་པ་ཚད་མས་གྲུབ་པ་མེད་དམ་སྙམ་ན། ཟླ་བ་གཅིག་སྣང་ལ་ཡང་དག་ཀུན་རྫོབ་དང༌། ཟླ་བ་གཉིས་སྣང་ལ་ལོག་པའི་ཀུན་རྫོབ་བདེན་པའམ་ཀུན་རྫོབ་ཙམ་དུ་བྱེད་པས། དེ་གཉིས་ལ་དོན་བྱེད་ནུས་མི་ནུས་ཁྱད་ཆེ་བས་སོ་སྙམ་ན། ཁོ་བོ་ཅག་དབུ་མ་པ་ལ་དེ་གཉིས་བདེན་རྫུན་ཁྱད་མེད་དུ་རྫུན་པར་མཉམ་ཡང༌། འཇིག་རྟེན་པས་རྫུན་པ་གང་ཞིག་ལ་ཡང་ལོག་དབྱེ་བ་བྱེད་པར་མཐོང་ངོ་ཞེས་སྟོན་པ་ཡིན་ཏེ། མཐོང་བ་རྫུན་པའང་རྣམ་པ་གཉིས་འདོད་དེ། ། དབང་པོ་གསལ་དང་དབང་པོ་སྐྱོན་ལྡན་ནོ། །
སྐྱོན་ལྡན་དབང་ཅན་རྣམས་ཀྱི་ཤེས་པ་ནི། ། དབང་པོ་ལེགས་གྱུར་ཤེས་ལྟོས་ལོག་པར་འདོད། ། གནོད་པ་མེད་པའི་དབང་པོ་དྲུག་རྣམས་ཀྱིས། ། གཟུང་བ་གང་ཞིག་འཇིག་རྟེན་གྱིས་རྟོགས་ཏེ། ། འཇིག་རྟེན་ཉིད་ལས་བདེན་ཡིན་ལྷག་མ་ནི། ། འཇིག་རྟེན་ཉིད་ལས་ལོག་པར་རྣམ་པར་བཞག ། ཅེས་འབྱུང་བའི་ཕྱིར། འོ་ན་སད་དུས་ཀྱི་རྟ་གླང་དང་རྨི་ལམ་གྱི་རྟ་གླང་གཉིས་བདེན་རྫུན་ཁྱད་མེད་དུ་ཐལ། ཀུན་རྫོབ་བདེན་པའི་ཡང་ལོག་གཉིས་ཀར་རྫུན་མཉམ་ཡིན་པའི་ཕྱིར་ཞེ་ན། ཁྱོད་དེ་སྐད་འཇིག་རྟེན་པ་ལ་ཟེར་རམ།
ཁོ་བོ་དབུ་མ་པ་ལ་ཟེར། དང་པོ་ལྟར་ན་དེས་མ་གྲུབ་པའི་ལན་འདེབས་འོང༌། གཉིས་པ་ལྟར་ན་ཤིན་ཏུ་ནས་ཀྱང་འདོད་དེ། གཉིད་ཆུང་རྨི་ལམ་དུས་ཀྱི་རྟ་གླང་ཡང་དེར་སྣང་གཉིད་ཀྱིས་བསླད་པ་མ་སངས་ཀྱི་བར་དུ་ནི་བདེན་པར་དོན་བྱེད་དུ་སྣང་ཞིང༌། གཉིད་ཆེན་སད་དུས་ཀྱི་རྟ་གླང་ཡང་དེར་སྣང་མ་རིག་པའི་བསླད་པ་མ་སངས་ཀྱི་བར་དུ་ནི་བདེན་པར་དོན་བྱེད་དུ་སྣང་ཞིང༌། གཉིད་ཆེ་ཆུང་གཉིས་ཀ་སད་པ་ན། བདེན་དོན་ཅན་དུ་སྣང་བ་གཉིས་ཀར་བསླུ་ཞིང་མི་བདེན་པ་ཉིད་དུ་གྱུར་པའི་ཕྱིར། ཇི་སྐད་དུ། རྨི་ལམ་ཇི་ལྟ་དེ་བཞིན་སད་འདིར་ཡང༌། ། དངོས་རྣམས་རྫུན་ཡིན་སེམས་དེ་ཡོད་མ་ཡིན། །
སྤྱོད་ཡུལ་མེད་ཅིང་དབང་པོ་རྣམས་ཀྱང་མེད། ། འདི་ན་ཇི་ལྟར་སད་བཞིན་ཇི་སྲིད་དུ། ། མ་སད་དེ་སྲིད་དེ་ལ་གསུམ་པོ་ཡོད། ། སད་པར་གྱུར་ན་གསུམ་ཆར་ཡོད་མིན་ལྟར། ། གཏི་མུག་གཉིད་སད་ལས་དེ་དེ་བཞིན་ནོ། ། ཞེས་འབྱུང་ངོ། ། དེ་གཉིས་ལ་བདེན་རྫུན་མཉམ་པར་མི་རུང་སྟེ། སད་དུས་ཀྱི་རྟ་གླང་ནི་རྒྱུན་རིང་དུ་གནས་ལ། རྨི་ལམ་གྱི་རྟ་གླང་ནི་རྒྱུན་ཐུང་ངུ་ལས་མི་གནས་པའི་ཕྱིར་སྙམ་ན། འོ་ན་ཞག་གཅིག་ཏུ་གནས་པའི་སྒྱུ་མ་ནི་བདེན་ལ།
ཡུད་ཙམ་གནས་པའི་སེམས་ཅན་ནི་རྫུན་པར་ཐལ། རྟགས་ཁྱབ་དེའི་ཕྱིར་ཏེ། སྤྱོད་འཇུག་ལས། རྒྱུན་རིང་ཙམ་གྱི་ཇི་ལྟར་ན། ། སེམས་ཅན་བདེན་པར་ཡོད་པ་མིན། ། ཞེས་འབྱུང་ངོ༌། ། འོ་ན་དཔྱད་ངོར་མི་བསླུ་བའི་ཆོས་བདེན་པ་ཞིག་ཡོད་དམ་ཞེ་ན། དེའི་ངོར་ཀུན་རྫོབ་པའི་ཆོས་ཐམས་ཅད་བསླུ་བ་རྫུན་པ་འཁྲུལ་པ་ཉིད་ཀྱི་སྐྱེ་སོགས་སྐྱེ་བ་ལྟར་བསླུ་བར་རྟོགས་ནས་སྐྱེ་འགག་དང་བྲལ་བའི་ཞི་བ་མྱང་འདས་དེ་བློའི་འཛིན་སྟངས་མ་འཁྲུལ་བས་དེ་ཡུལ་བདེན་པ་དང༌། དེ་ལྟར་རྟོགས་པའི་བློ་མི་བསླུ་བས་ཚད་མར་འཇོག་སྟེ། མྱ་ངན་འདས་པ་བདེན་གཅིག་པུར། །
རྒྱལ་བ་རྣམས་ཀྱིས་གང་གསུངས་པ། ། དེ་ཚེ་ལྷག་མ་ལོག་མིན་ཞེས། ། མཁས་པ་སུ་ཞིག་རྟོག་པར་བྱེད། ། ཅེས་འབྱུང་ངོ༌། ། དེ་ལྟ་བུའི་ཡུལ་དང་ཡུལ་ཅན་གྱི་རང་ལྡོག་ནས་ནི། ད་དུང་སྐྱེ་འགག་དང་བྲལ་བའི་ཞི་བ་མྱང་འདས་ཉིད་མ་ཡིན་ཏེ། ཇི་སྲིད་སེམས་ཀྱི་རྣམ་གཡོ་བ། ། དེ་སྲིད་བདུད་ཀྱི་སྤྱོད་ཡུལ་བ། ། ཞེས་འབྱུང་བའི་ཕྱིར། དེས་ན་བདེན་པ་འདིའང་ལེགས་པར་དཔྱད་པའམ།
དཔྱད་པ་ཐམས་ཅད་དང་བྲལ་བའི་ངོར་བདེན་གྲུབ་པའི་དམིགས་མྱོང་དང་བྲལ་ཀྱང་རིགས་པས་དཔྱད་ངོའི་བདེན་པ་ནི་དེ་ལས་གོང་དུ་གྱུར་པ་མེད་དེ། ཡུལ་དང་ཡུལ་ཅན་འདི་ལ། རང་རྒྱུད་པར་འདོད་པའི་བོད་ཕལ་ཆེར་རྣམ་གྲངས་པའི་དོན་དམ་བདེན་པ་ཞེས་པའི་ཐ་སྙད་ཀྱང་བྱེད་ལ། ཐལ་འགྱུར་བ་དག་གིས་ནི། དེ་ཡུལ་གྱི་བདེན་སྟོང་དོན་དམ་བདེན་པ་དང༌། དེ་བདེན་པར་ཡོད་ཅེས་པ་ནི་རྣལ་འབྱོར་པའི་ཀུན་རྫོབ་སྟེ། ཐ་སྙད་བདེན་པར་ཡང་བཞེད་དོ། ། འོ་ན་བདེན་སྟོང་དོན་དམ་བདེན་པར་འཇོག་པ་འདི་བོད་ཁ་ཅིག་ཅུང་ཟད་དཔྱད་མཐའ་འམ། བརྟག་དཔྱད་དང་བྲལ་བའི་ངོར་ཡང་དེ་ལྟར་ཁས་ལེན་མེད་ཀྱང༌། དོན་དམ་བདེན་པ་གཞི་མ་གྲུབ་པར་སྨྲ་བའི་ཕྱོགས་ལ་ནི།
སྐབས་དེར་བདེན་སྟོང་ཀྱང་དོན་དམ་བདེན་པར་བརྗོད་མི་ནུས་པ་ནི། ཆེས་ཕུལ་དུ་བྱུང་བའི་ཟབ་གསང་སྟེ། གང་ཚེ་དངོས་དང་དངོས་མེད་དག ། བློ་ཡི་མདུན་ན་མི་དམིགས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པས་རབ་ཏུ་ཞི། ། ཞེས་འབྱུང་བ་ལྟར་རོ། ། དཔལ་ཙོང་ཁ་པ་ཆེན་པོས། ཡུལ་སྟེང་ནས་རང་བཞིན་ནམ་ངོ་བོ་གང་ཡང་མེད་ལ། མེས་སྲེག་པའི་བྱ་བ་སོགས་རྟོག་བཏགས་མིན་པར་ཡུལ་སྟེང་ནས་ཐ་སྙད་བསླུ་མེད་ཚུགས་ཐུབ་ཡོད་པ་གཉིས་ཕན་ཚུན་ངེས་པ་སྟོང་རྟེན་འབྱུང་གནད་གཅིག་ཏུ་འབབ་པའི་དོན་ཡིན་ལ།
བྱ་བྱེད་འཁྲུལ་ངོ་ཙམ་དུ་འཇོག་ན་ལས་འབྲས་ལ་ཡིད་རྟོན་དུ་མི་རུང་ངོ་ཞེས་གསུང་བར་གྲགས་པ་འདི་ནི། ཅི་ཞིག་ཐུགས་ལ་མ་བདེ་ནས་འདི་སྐད་གསུང་སྙམ་ན། ཀུན་རྫོབ་ཚད་གྲུབ་མེད་ན། ཀུན་རྫོབ་རྟེན་འབྲེལ་བསླུ་བ་མེད་པའི་ཆོས་ཉིད་ཀྱི་བདེན་པ་དང་བྱིན་བརླབས་ཞེས་པ་ལའང་བདེན་པ་དང་བྱིན་རླབས་མི་འབྱུང་བར་འགྱུར་དགོས་པ་དང༌། འཇིག་རྟེན་ན་བདེན་རྫུན་བླང་དོར་གང་ལའང་ཡིད་བརྟན་དུ་མི་རུང་ཞིང་ཐ་སྙད་རྒྱུན་ཆད་པར་འགྱུར་དགོངས་པར་སྣང་ཡང༌། ཀུན་རྫོབ་རྟེན་འབྲེལ་བསླུ་བ་མེད་པའི་ཆོས་ཉིད་ཀྱི་བདེན་པ་དང་བྱིན་རླབས་བསམ་མི་ཁྱབ་པ་ནི། བློས་བཏགས་ཀྱི་སྣང་ངོ་ཙམ་དུ་དོན་བྱེད་པ་ལ་འཇུག་རུང་ཡང༌། ཡུལ་སྟེང་ནས་བྱ་བྱེད་ཐ་སྙད་བསླུ་མེད་ཀྱི་ཚུགས་ཐུབ་གྲུབ་ན་ཚིག་ལ་འཛེམ་པ་མ་གཏོགས་དོན་ལ་ཀུན་རྫོབ་ཀྱི་བྱ་བྱེད་བདེན་གྲུབ་པར་ཁས་བླངས་སོང་བས་བདེན་གྲུབ་ལ་ཀུན་རྫོབ་རྟེན་འབྲེལ་བསླུ་བ་མེད་པའི་ཆོས་ཉིད་ཀྱི་བྱིན་རླབས་འཇུག་ཏུ་མི་རུང་སྟེ། རང་བཞིན་བདེན་གྲུབ་ལ་ཆོས་ཉིད་ཀྱི་ཅིར་ཡང་བྱར་མེད་པའི་ཕྱིར་ཏེ། རང་བཞིན་བདེན་གྲུབ་ནི་གཞན་གང་ལའང་ལྟོས་པ་མ་ཡིན་པའི་ཕྱིར་རོ། །
དཔྱད་པའི་སྐབས་འདིར་ཀུན་རྫོབ་ཀྱི་བྱ་བྱེད་ཚད་མས་གྲུབ་པའི་སྐྱེ་བ་མེད་ན། འཇིག་རྟེན་ན་བདེན་རྫུན་དང་བླང་དོར་གང་ལའང་ཡིད་བརྟན་དུ་མི་རུང་ཞིང་ཐ་སྙད་རྒྱུན་ཆད་པར་འགྱུར་རོ་ཞེས་དགོངས་པའི་ཁྱབ་པ་འདི་ལ་ནི་མ་ངེས་པ་ཉིད་དུ་སློབ་དཔོན་ཟླ་བ་ཉིད་ཀྱིས་སྔར་ནས་ལན་མཛད་པ་ཡིན་ཏེ། དེ་ཉིད་དུ་འདིར་ཇི་ལྟར་སྐྱེ་མེད་ཀྱང༌། ། མོ་གཤམ་བུ་ལྟར་གང་ཕྱིར་འཇིག་རྟེན་གྱི། ། མཐོང་བའི་ཡུལ་དུ་མི་འགྱུར་མ་ཡིན་པ། ། དེ་ཡི་ཕྱིར་ན་སྨྲ་འདི་མ་ངེས་པའོ། ། ཞེས་གསུངས་སོ། ། དེས་ན་ཉིད་ཀྱིས་ཀུན་རྫོབ་ཀྱི་བདེན་པ་འདི་ལ་ལྷག་པར་ཐུགས་དད་ཞེན་ཆེས་གྲགས་པ་ལ་བརྟེན་ནས། སྣང་གྲགས་ཀྱི་ཀུན་རྫོབ་པའི་ཆོས་འདི་ཚད་མའི་འཐད་པ་ཐམས་ཅད་དང་བྲལ་བའི་སྟོང་ཉིད་འདི་ཞལ་གྱིས་བཞེས་ཡེ་མ་འདོད་པར། ཀུན་རྫོབ་ཚད་གྲུབ་དབུ་མའི་ཁྱད་ཆོས་སུ་སྩལ་བཤད་མཛད་མོད།
དཔྱོད་ལྡན་སུ་ཞིག་གིས་ཡིད་ཆེས་པར་བྱེད་དེ། རང་ཚིག་འགལ་བའི་ངག་ལས་རྗེས་སུ་དཔག་པའི་ཚད་མ་མ་མཐོང་བའི་ཕྱིར། ཇི་ལྟར་རང་ཚིག་འགལ་ན། ཡུལ་སྟེང་ན་རང་བཞིན་ནམ་ངོ་བོས་གྲུབ་པའི་བྱ་བྱེད་མེད་ན། ཡུལ་སྟེང་ན་བྱ་བྱེད་ཀྱི་ཐ་སྙད་ཚུགས་ཐུབ་ཡོད་པ་བུད་དེ། དེས་ན། ཡུལ་སྟེང་ན་བྱ་བྱེད་ཀྱི་ཐ་སྙད་ཚུགས་ཐུབ་ཡོད་དེ། ཡུལ་སྟེང་ན་རང་བཞིན་ནམ་ངོ་བོས་གྲུབ་པའི་བྱ་བྱེད་མེད་པའི་ཕྱིར། ཞེས་པ་ནི་འགལ་ཁྱབ་བླ་ན་མེད་པ་ཞིག་ལ་ཡང་དག་པའི་ཁྱབ་པ་ཡིན་ནོ་ཞེས་གླེགས་བམ་བགྲང་བ་ལས་འདས་པའི་ཆོས་ཀྱི་སྡོམ་དང་རྩ་བར་བཞག་པར་གོར་མ་ཆག་གོ ། འོ་ན་ཁྱེད་ཅག་དཔྱད་པ་ན་གཟུགས་སོགས་ཀྱི་ཀུན་རྫོབ་འདི་ཐ་སྙད་ཙམ་དུའང་མོ་གཤམ་བུ་ལྟར་སྐྱེ་མེད་དུ་འདོད་དམ་ཞེ་ན།
དེ་ལྟར་སློབ་དཔོན་ཟླ་བ་གྲགས་པ་ཉིད་ཀྱི་སྔར་ནས་ཞལ་གྱིས་བཞེས་ཟིན་པས། ཁོ་བོ་ཅག་ཀྱང་དེ་ལྟར་བརྗོད་པ་ལས་འོས་མེད་དེ། ཇི་སྐད་དུ། མོ་གཤམ་བུ་ལ་རང་གི་བདག་ཉིད་ཀྱིས། ། སྐྱེ་བ་དེ་ཉིད་དུ་མེད་འཇིག་རྟེན་དུའང༌། ། ཡོད་མིན་དེ་བཞིན་དངོས་འདི་ཀུན་ངོ་བོ། ། ཉིད་ཀྱིས་འཇིག་རྟེན་དེ་ཉིད་དུ་མ་སྐྱེས། ། ཞེས་འབྱུང་ངོ༌། ། སྤྱིར་ཡང་དག་པར་དཔྱད་པའི་སྐབས་སུ། འཇིག་རྟེན་གྲགས་པའི་ཚད་མར་གྲགས་པ་དང་འགལ་བ་ཅི་སྟོ་སྟེ།
འཇིག་རྟེན་ལ་ཚད་མ་མེད་པའི་ཕྱིར། ཇི་སྐད་དུ། གལ་ཏེ་འཇིག་རྟེན་ཚད་མ་ཡིན་ན་ནི། ། འཇིག་རྟེན་དེ་ཉིད་མཐོང་བས་འཕགས་གཞན་གྱིས། ། ཅི་དགོས་འཕགས་པའི་ལམ་གྱིས་ཅི་ཞིག་བྱ། ། བླུན་པོ་ཚད་མར་རིགས་པའང་མ་ཡིན་ནོ། ། ཞེས་འབྱུང་ངོ༌། ། ཡང་ལས་འབྲས་ཚད་མས་མ་གྲུབ་ན། ལས་རྒྱུ་འབྲས་སོ་སོར་ངེས་མི་སྲིད་ཅེས་པའི་དངོས་འཛིན་གྲོལ་བར་མི་འགྱུར་བས་དེའི་ཆེད་དུ་བརྗོད་ན། སྐྲ་ཤད་རི་རྭ་རང་བཞིན་མེད་པར་མཉམ་ཡང་རབ་རིབ་ཅན་ལ་སྐྲ་ཤད་སྣང་རི་རྭ་མི་སྣང་བ་བཞིན།
དགེ་མི་དགེ་ལ་ཚད་གྲུབ་ཀྱི་རང་བཞིན་ནམ་བདེན་པ་མེད་པར་མཉམ་ཡང༌། རྒྱུ་དགེ་མི་དགེ་ལས་འབྲས་བུ་བདེ་སྡུག་ངེས་མེད་དུ་མི་འགྱུར་བ་ནི་མིང་རྐྱང་བཏགས་ཡོད་ཙམ་གྱི་རྟེན་འབྲེལ་ཉིད་ཀྱིས་གྲུབ་ལ། རྒྱུ་དགེ་མི་དགེ་དང་འབྲས་བུ་བདེ་སྡུག་གཉིས་ཀ་རང་བཞིན་མེད་པར་རྟོགས་པའི་བློ་ཅན་འཕགས་པ་ནི་མཚན་མར་འཛིན་པའི་སྒོ་གསུམ་གྱི་ལས་རྩོམ་པ་བཟློག་པས། དགེ་མི་དགེའི་བྱེད་པས་འཁོར་བར་སྐྱེ་བའི་རྒྱུ་ཟད་པ་ཉིད་ཀྱི་ཐར་པ་ཐོབ་པ་ཡིན་ལ། དེ་ལྟར་མ་རྟོགས་པའི་རྟོག་གེས། གཅིག་དུ་བྲལ་སོགས་ཀྱི་རིག་པས་ཀུན་རྫོབ་ཀྱི་བདེན་པའི་དགེ་མི་དགེའི་རྒྱུས་འབྲས་བུ་ཅི་ལྟར་བསྐྱེད་པ་ལ་སེམས་ནས་རྒྱུ་གང་གིས་ཀྱང་འབྲས་བུ་གང་ཞིག་བསྐྱེད་པར་མི་ནུས་སོ་སྙམ་པའི་གོ་བ་ལ་བློ་བཀལ་ནས་དགེ་སྤོང་སྡིག་སྒྲུབ་བྱེད་པའི་ཉེན་ཆེན་པོ་དང༌། ཡང་ཐར་པ་ཐོབ་པ་ལ་ནི་ཆོས་ཐམས་ཅད་རང་བཞིན་མེད་པར་རྟོགས་དགོས་འདུག་པས། དགེ་མི་དགེ་འདི་ནི་རང་བཞིན་མེད་པ་ཉིད་ཀྱིས། ད་ནི་སྡིག་སྤོང་དགེ་སྒྲུབ་ཀྱི་ལས་གང་ཡང་མི་རྩོམ་པར་ཡིད་ལ་མི་བྱེད་པར་འཇོག་པར་བྱའོ། ཞེས་སྔོན་ཧྭ་ཤང་གི་ལྟ་སྒོམ་ལྟ་བུ་ནི།
སྟོང་པ་ཉིད་ལ་བརྟེན་པའི་ལོག་ལྟ་ཆེན་པོ་ཡིན་པས། ཚུལ་དེ་དག་གིས་ནི་ཐར་པ་ལྟ་ཞོག ། མངོན་མཐོ་ཙམ་ཡང་མི་ཐོབ་པར་འོག་ནས་འོག་ཏུ་ལྟུང་བར་འགྱུར་བས། བག་དང་ལྡན་པ་གང་དག་ལས་འབྲས་ལ་དཔྱད་ངོ་དང༌། འཕགས་པའི་གཟིགས་ངོ་ན་རང་བཞིན་མེད་ཀྱང༌། ཀུན་རྫོབ་ཏུ་འབྲས་བུ་སོ་སོར་མི་བསླུ་བར་ངེས་པ་འདི་རང་ཅག་སོ་སྐྱེས་བསམ་གྱིས་མི་ཁྱབ་པའི་གནས་ཡིན་པས། འཇིག་རྟེན་ཀུན་རྫོབ་བདེན་པའི་ལས་འབྲས་ལ་བརྟེན་པའི་སྐུར་འདེབས་ཀྱི་སེམས་པ་འདི་ནི། བཅོམ་ལྡན་འདས་ཀྱིས་དགག་པ་མཛད་པ་ཡིན་ཏེ། ཇི་སྐད་དུ། དེ་ཕྱིར་རྣམ་སྨིན་མི་དགེ་ནག་པོའི་ལས། །
རྣམ་སྨིན་དགེ་ཉིད་དགེ་ལས་ཡིན་མཐོང་ཞིང༌། ། དགེ་མི་དགེ་མེད་བློ་ཅན་ཐར་འགྱུར་ཏེ། ། ལས་འབྲས་རྣམས་ལ་སེམས་པའང་དགག་པར་མཛད། ། ཅེས་འབྱུང་ལ། མདོར་ན། སྟོང་པ་ཉིད་ལ་ལྟ་ཉེས་ན། ། ཤེས་རབ་ཆུང་རྣམས་ཆུང་བར་འགྱུར། ། ཞེས་པ་ལྟར་བདག་ཕུང་ཞིང་བདག་ལ་བརྟེན་པ་ཐམས་ཅད་ཀྱི་མངོན་མཐོ་ངེས་ལེགས་ཀྱི་སྲོག་མིག་རླག་པ་ལ་འབད་པ་ནི་དཔྱོད་ལྡན་དག་གིས་བསྒྲུབ་པར་བྱ་བ་ཡིན་གྱི། དཔྱོད་དང་མི་ལྡན་པས་སྒྲུབ་པར་མི་ནུས་པ་ལ་ནི་བྱར་མེད་དོ། ། དེས་ན་ཇོ་བོ་དཱི་པཾ་ཀ་རས།
བོད་འདིར་བདེན་པ་གཉིས་ལ་རྟག་ཆད་དང་སྒྲོ་སྐུར་སྤངས་པའི་དབུ་མ་གོ་བ་མི་འབྱུང་བར་གདའ་སྟེ། དོན་དམ་སྟོང་ཉིད་ཡིན་བྱས་པ་ན་སྣང་ཙམ་གྱི་བྱ་བྱེད་ལ་སྐུར་པ་འདེབས། ཀུན་རྫོབ་མ་བཏགས་ཉམས་དགའི་བདེན་པ་བྱས་པ་ན་ནི། རྫས་དང་དངོས་པོ་རང་བདེན་པར་ཞེན་པར་སྣང་ཞེས་གསུངས་པ་འདི་ནི་རང་རེ་ཚུར་མཐོང་གི་བློའི་མདུད་པ་ཅི་ལྟ་བར་མཁྱེན་པའི་གསུང་དུ་གོའོ། །
རྡོར་གསུང་སྔ་མའི་འདོན་པ་ལྟར་ན་འདི་ལྟར་ཡང་འཆད་རུང་བ་ཙམ་ཡིན་ཏེ། དཔྱད་ངོ་ན་ནི་ཀུན་རྫོབ་ཀྱི་ཡང་ལོག་གཉིས་ཀ་ཚད་གྲུབ་ཀྱི་དོན་བྱེད་མི་ནུས་པར་ཁྱད་པར་མེད་ལ། ཁྱེད་དངོས་སྨྲ་བ་འཇིག་རྟེན་གྱི་གྲགས་པ་ལ་རིགས་པས་དཔྱད་ནས་བདེན་རྫུན་གྱི་དབྱེ་བ་བྱེད་པ་དེ་ལྟ་ན་ནི། ལོག་པའི་ཀུན་རྫོབ་ཀྱིས་ཀྱང་དོན་བྱེད་ནུས་པར་ཐལ། འཁྲུལ་སྣང་དེས་ཤེས་པ་དེ་འཁྲུལ་ནས་ཕྱིན་ཅི་ལོག་ཏུ་གྱུར་པའི་དོན་བྱེད་ནུས་པའི་ཕྱིར། ཞེས་དངོས་སྨྲ་བ་ལ་མི་འདོད་པ་ཐལ་བར་འཕེན་པར་མཛད་པ་ཡིན་ཏེ།
དབང་པོ་རབ་རིབ་བཅས་པ་བློ་གང་གིས། ། རབ་རིབ་མཐུ་ལས་སྐྲ་རྣམས་གང་མཐོང་བ། ། དེ་བློ་ལ་ལྟོས་གཉིས་ཆར་བདེན་པ་སྟེ། ། དོན་གསལ་མཐོང་ལ་གཉིས་ཀའང་རྫུན་པ་ཡིན། ། ཞེས་འབྱུང་ངོ༌། ། འོ་ན་ཁྱེད་རང་དབུ་མ་པས་ཀུན་རྫོབ་ལས་ཟླ་གཅིག་ཟླ་བ་གཉིས་སོགས་མ་འཁྲུལ་བ་དང་འཁྲུལ་ཤེས་བདེན་རྫུན་ཇི་ལྟར་འཇོག་ཅེ་ན། འཇིག་རྟེན་གྱི་གྲགས་པ་དང་བསྟུན་ཏེ་མ་དཔྱད་པའི་ངོར། འཇིག་རྟེན་པ་རང་ལ་ཟླ་བ་གཅིག་དང་ཟླ་བ་གཉིས་བདེན་རྫུན་འཇིག་རྟེན་ན་གྲགས་པ་ལྟར་བརྗོད་ཀྱི། རང་སྡེ་དངོས་སྨྲ་བ་ལྟར་དེ་ལ་རིགས་པས་འཐད་པ་བཅུག་ནས་བདེན་རྫུན་ཡོད་པར་ནི་མི་འདོད་ལ། དཔྱད་ན་ནི་དེ་གཉིས་རྫུན་མཉམ་ལས།
བདེན་པར་གྱུར་པ་ནི་ཅུང་ཟད་ཀྱང་མེད་དེ། འཇིག་རྟེན་དོན་ནི་འཇིག་རྟེན་གྲགས་ཉིད་ཀྱིས། ། གལ་ཏེ་སེལ་ན་འཇིག་རྟེན་གྱིས་གནོད་འགྱུར། ། ཞེས་དང༌། རྣམ་ཀུན་འཇིག་རྟེན་ཚད་མིན་དེ་ཡི་ཕྱིར། ། དེ་ཉིད་སྐབས་སུ་འཇིག་རྟེན་གནོད་པ་མེད། ། ཅེས་དང༌། རང་གིས་རང་ལྟ་ལ་གནས་འཇིག་རྟེན་ཚད་མར་འདོད་ན་ནི། ། འདིར་ནི་རིགས་པ་སྨྲས་པ་ཉིད་ཀྱི་ལྟ་གོ་ཅི་ཞིག་བྱ། ། ཞེས་འབྱུང་ངོ། །
དེ་ལྟ་ནའང་རྡོར་གསུང་གི་འདོན་པ་འདི་ནི་མི་བཟང་སྟེ། གནས་ཚུལ་སེམས་པའི་སྐབས་འདིར་ཆོས་ཐམས་ཅད་ལ་དོན་བྱེད་ནུས་ཀྱི་བདེན་པ་བ་ཐམས་ཅད་ཀྱི་སྟོང་པར་འཆད་པའི་སྐབས་སུ། ལོག་པའི་ཀུན་རྫོབ་ལ་དོན་བྱེད་བདེན་པ་བ་ཡོད་པར་འཆད་ན་དེ་ལས་མི་རིགས་པ་ཅི་ཞིག་ཡོད། དེས་ན་འདོན་པ་འདི་ཅིས་ཀྱང་འདོན་ན། ཁྱེད་རང་སྡེ་པའི་དངོས་སྨྲ་བ་ཐ་སྙད་ལ་རིགས་པས་འཐད་པ་བཅུག་ནས་བདེན་རྫུན་འཇོག་ན་ལོག་པའི་ཀུན་རྫོབ་ཀྱང་བདེན་པར་འགྱུར་ཏེ། འཁྲུལ་ངོར་དོན་བྱེད་པར་སྣང་བའི་ཕྱིར་ཞེས་བརྗོད་ན་ལེགས་པར་འགྱུར་རོ། ། བོ་དོང་པ་ཆེན་པོ་དཔལ་དབྱངས་ཅན་དགའ་བ་ན་རེ། འཁོར་བ་མཐའ་དག་ནི་ལོག་པའི་ཀུན་རྫོབ། ཐར་པའི་རྒྱུ་འབྲས་མཐའ་དག་ནི་ཡང་དག་ཀུན་རྫོབ། དེ་ལ་མ་དཔྱད་པ་ན་གཉིས་ཆར་ཡོད་ལ།
དཔྱད་ན་ལོག་པའི་ཀུན་རྫོབ་དོན་བྱེད་ནུས་སུ་མེད། ཡང་དག་ཀུན་རྫོབ་ཡོད། ཤིན་དུ་དཔྱད་པ་ན་ཡང་དག་ཀུན་རྫོབ་ཀྱང་དོན་བྱེད་ནུས་སུ་མེད་ཅེས་གསུང་བར་གྲགས་པ་ལ། ཁོ་བོའི་རྗེ་རས་པ་ཆེན་པོའི་གསུང་གིས། བརྡ་ཆད་གསར་འཇོག་དེ་ནི་དབུ་མའི་གཞུང་ལུགས་ལས་བྱིས་པའི་ཀུན་རྫོབ་དང༌། རྣལ་འབྱོར་པའི་ཀུན་རྫོབ་ཞེས་གཉིས་སུ་ཕྱེ་ནས་སྔ་མ་ལ་ཀུན་རྫོབ་བདེན་པ་ཞེས་བྱིས་པས་བཏགས་པ་ལྟར་བདེན་འཛིན་དང་བཅས་ལ། ཕྱི་མ་ཀུན་རྫོབ་ཙམ་ཞེས་འཕགས་པས་རྗེས་ཐོབ་ཏུ་དེ་ལ་བདེན་འཛིན་དང་བྲལ་བས་དེར་སྣང་ཙམ་ལས་གཞན་དུ་འཛིན་པ་མེད་པར་བཤད་པ་ལ་བརྟེན་ནས་མཛད་པ་ཡིན་འདུག་ཀྱང༌། དཔྱད་པ་ན། འཁོར་བ་དོན་བྱེད་མི་ནུས་ནས་བཏགས་བདེན་ལྟར་མེད་པར་རྟོགས་པ་ན་མྱང་འདས་ཀྱང་དེ་ག་ལྟར་རྟོགས་དགོས་པ་ལས། དེ་ཕྱིས་ཤིན་ཏུ་དཔྱད་པའི་སྐབས་སུ་དེ་ལྟར་རྟོགས་དགོས་པའི་ཁྱད་པར་ནི་འཐད་པ་མ་ཡིན་ཏེ།
གཉིས་ཀར་ཡང་ཀུན་རྫོབ་ཡིན་པ་ལ་ཁྱད་པར་མེད་ཅིང༌། འཁོར་བ་འཁོར་བར་བདེན་པར་འཛིན་པ་ལོག་པའི་བློ་སྐྱེ་བའི་སྐལ་བ་ཅན་དེ་ལ། མྱང་འདས་མྱང་འདས་སུ་བདེན་པར་འཛིན་པ་ལོག་པའི་བློ་སྐྱེ་བའི་སྐལ་པ་ཅན་དུ་ཡང་གྲུབ་པའི་ཕྱིར་ཏེ། བདེན་གྲུབ་ཏུ་འཛིན་པར་མཚུངས་པ་ལས། ཆོས་ཅན་གཅིག་གིས་བདེན་མེད་རྟོགས་ན་ཆོས་ཐམས་ཅད་ཀྱི་བདེན་མེད་རྟོགས་པའི་ཕྱིར་ཏེ། ཆོས་གཅིག་གི་མདོ་དོན་ཤེས་ན་ཆོས་ཐམས་ཅད་ཀྱི་མདོ་དོན་རྒྱས་པར་ཤེས་པར་འགྱུར་རོ་ཞེས་འབྱུང་བའི་ཕྱིར་དང༌། ཁྱེད་ཅག་རྗེ་བཙུན་ཆེན་པོ་མི་ལ་ལ་ཐུགས་མཐོང་ཆུང་ཡང་རྗེ་བཙུན་ཆེན་པོ་མི་ལས་འཁོར་འདས་བདེན་མེད་དུ་རྟོགས་པ་ལ་སྔ་ཕྱི་མེད་པར་གསུངས་པ་ཡིན་ཏེ། དོན་དམ་བདེན་པའི་དབང་དུ་ནི། ། བགེགས་ལས་སངས་རྒྱས་ཉིད་ཀྱང་མེད། ། སྒོམ་པ་པོ་མེད་བསྒོམ་བྱ་མེད། །
བགྲོད་བྱ་ས་དང་ལམ་རྟགས་མེད། ། འབྲས་བུ་སྐུ་དང་ཡེ་ཤེས་མེད། ། དེ་ཕྱིར་མྱ་ངན་འདས་པའང་མེད། ། མིང་དང་ཚིག་གིས་བཏགས་པ་ཙམ། ། ཁམས་གསུམ་རྟེན་དང་གཡོ་བར་བཅས། ། གདོད་ནས་མ་གྲུབ་སྐྱེ་བ་མེད། ། གཞི་མེད་ལྷན་ཅིག་སྐྱེས་པ་མེད། ། ལས་དང་ལས་ཀྱི་རྣམ་སྨིན་མེད། ། དེ་ཕྱིར་འཁོར་བའི་མིང་ཡང་མེད། ། ཅེས་འབྱུང་ངོ༌། །
དགོངས་གཅིག་རྙིང་མར། ཆུ་ནང་གི་ཟླ་བས་དོན་བྱེད་ནུས་པ་ལྟར་བཤད་གདའ་བ་ནི། གཏན་མ་གོ་བར་ཟད་དེ། ཆུ་ནང་དུ་སྣང་བའི་ཟླ་གཟུགས་དེ་ཟླ་བའི་གཟུགས་རྫས་སུ་མ་གྲུབ་པའི་ཆ་ནས་གཟུགས་བརྙན་དུ་བཞག་ལ། ཟླ་བའི་གཟུགས་བརྙན་དེ་ཟླ་གཟུགས་ཀྱི་རྫས་སུ་མེད་ཀྱང༌། འཇིག་རྟེན་ན་གདོང་བྱི་དོར་བྱ་བའི་ལས་ཀྱི་རྟེན་དུ་དོན་བྱེད་རུང་ལ། དེ་བཞིན་དུ་སྣང་བཏགས་ཀྱི་ཆོས་ཐམས་ཅད་སྣང་བ་དང་བཏགས་པ་ལྟར་གདོད་མ་ནས་མ་གྲུབ་ཅིང་མ་སྐྱེས་ཀྱང༌། སྣང་བཏགས་ཀྱི་ངོར་དོན་བྱེད་དུ་རུང་བའི་མཐུན་དཔེར་ཡང༌། གཟུགས་བརྙན་ཉིད་རྣམ་པར་བཞག་པ་ཡིན། འོ་ན་གཟུགས་བརྙན་དེ་གཟུགས་ཀྱི་རང་བཞིན་དུ་མེད་ན།
དེའི་སྣང་བ་དེ་ཅི་ལྟ་བུ་ཞིག་གོ་སྙམ་ན། བཏགས་ངོའི་འཁྲུལ་རྒྱུ་ཚོགས་པ་ལས་འཁྲུལ་པའི་ཤེས་པ་དེ་ལ་རྣམ་པ་དེ་སྣང་བས་ཤེས་རྣམ་ཁོ་ན་ལས་གཞན་དུ་ཡོད་པ་མིན་ཏེ། དེ་ནི་ཆུ་དང་ཟླ་བ་དང་ཤེས་པ་གང་གིའང་རྫས་སུ་གྲུབ་པ་མ་ཡིན་པའི་ཕྱིར། འོ་ན་སྣང་བ་དེ་ཤེས་རྣམ་ཡིན་པས་ཤེས་པ་དང་རྫས་གཅིག་དགོས་སོ་ཞེ་ན། ཁྱབ་པ་ག་ལ་ཡོད་དེ། སེམས་ཙམ་པས་ཀྱང་གཟུང་འཛིན་གྱི་རྣམ་པ་ཤེས་པ་ལ་སྣང་བའི་ཤེས་རྣམ་ཡིན་ཀྱང༌། གཉིས་སྟོང་གི་ཤེས་པ་དང་རྫས་གཅིག་མི་དགོས་པར་སྨྲ་བའི་ཕྱིར། དེས་ན་སངས་རྒྱས་ཆེན་པོ་མཉན་པ་གྲུབ་ཐོབ་ཀྱི་གསུང་མགུར་ལས། ཆོས་ཀུན་གཟུགས་བརྙན་ལྟ་བུའི་དོན། ། གཟུགས་བརྙན་གཟུགས་ཀྱི་རྫས་སུ་ནི། །
གྲུབ་པ་མེད་ཅིང་གཟུགས་ལྟ་བུར། ། སྣང་ཞིང་དོན་བྱེད་རུང་ཆ་ནས། ། གཟུགས་བརྙན་གྱིས་ནི་ཆོས་རྣམས་ཀུན། ། སྐྱེ་བ་མེད་པའི་མཐུན་དཔེར་བཞག ། འདི་ཡི་མཐུན་དཔེ་དོན་བྱེད་པ། ། རང་གི་ལུགས་ཀྱི་ཚད་གྲུབ་ཀྱི། ། སྨྲ་བའི་དབུ་མ་པ་དེ་ལ། ། རང་རྒྱུད་སྨྲ་བའི་སློབ་དཔོན་ཟེར། ། ཚད་གྲུབ་མིན་ཀྱང་གཞན་གྲགས་ཙམ། ། མཐུན་དཔེར་འགོད་མཛད་དབུ་མ་པའི། །
སློབ་དཔོན་རྣམས་ལ་ཐལ་འགྱུར་རམ། ། རབ་ཏུ་མི་གནས་པ་ཡི་ནི། ། དབུ་མ་ཆེན་པོར་མིང་ཐོགས་ཤིག ། འདི་ཤེས་པ་དེ་ཆོས་ཀུན་ལ། ། སྤྲོས་བྲལ་ངེས་པ་རྙེད་པར་འགྱུར། ། ཞེས་བཀའ་སྩལ་པ་འདི་ཁོ་ན་ལ་སྐལ་བ་མཆོག་སྙིང་ཁོང་རུས་པའི་གཏིང་ནས་མོས་པ་སྐྱེ་བར་རིགས་ཏེ། འཁྲུལ་བྲལ་གྱི་གསུང་འདི་ལྟ་བུ་ནི། ཕྱིས་ཕྱོགས་འདིའི་འདྲེན་པ་དམ་པར་ཁས་འཆེ་བའི་གང་ཟག་གིས་ངེས་པ་ག་ལ་ཞིག ། ཐོས་པ་ཙམ་གྱི་ཡུལ་དུའང་མ་གྱུར་པར་སྣང་བའི་ཕྱིར། ཆེས་དཀོན་པའི་ཆོས་ཀྱི་གནད་མཁྱེན་པས།
འདི་ལྟ་བུའི་གནད་ལ་ངེས་པ་སྟེར་བར་མཛད་པའི་བཀའ་དྲིན་ཇི་ལྟ་བུ་ཞིག་གིས་བློན་པར་བྱེད་ཅེས་རང་སྙིང་ལ་བརྒལ་དེ་འདུག་བཞིན་པ་འདིའོ། ། བོད་ཀྱི་སྒོམ་ཆེན་པ་འཇིག་རྟེན་གྱི་རྙེད་བཀུར་གྱིས་ཚིམ་ནས་ཆོས་ཀྱི་རྒྱལ་པོར་ཁས་ལེན་ཁ་ཅིག ། མདོ་རྒྱུད་ནས། ཆོས་ཐམས་ཅད་བདེན་མིན་རྫུན་མིན་ཆུའི་ཟླ་བ་ཞེས་པའི་དོན་ནི། གཟུགས་བརྙན་གྱི་རྫས་སུ་གྲུབ་ཅིང་དེར་བདེན་པས་དོན་བྱེད་ནུས་པས་ན་ཀུན་རྫོབ་ཀྱི་བདེན་པའང་བདེན་པའི་དཔེ་ཡིན་ལ། དེ་ཟླ་བར་མི་བདེན་པས་ཟླ་བའི་དོན་བྱེད་མི་ནུས་པས་ན། དོན་དམ་གྱི་བདེན་པ་མི་བདེན་པའི་དཔེའང་ཡིན་ལ། དོན་དེ་གཉིས་དཔེ་གཅིག་གིས་མཚོན་ནུས་པ་བཞིན། ཆོས་འདི་ཀུན་རྫོབ་ཏུ་དོན་བྱེད་ནུས་སུ་བདེན། དོན་དམ་པར་དོན་བྱེད་དང་བྲལ་བར་བདེན་པས།
བདེན་པར་ཡོད་མེད་གཉིས་ཀར་བདེན་ཅིང་དེ་གཉིས་མི་འགལ་བར་སེམས་ཀྱི་གཞི་གཅིག་ལ་གྲུབ་ལ། དེ་ལྟར་རྟོགས་པ་དེ་ནི་བདེན་གཉིས་རོ་གཅིག་ཏུ་རྟོགས་པའི་སྒོམ་ཆེན་པ་བཟང་པོའོ། ། ཞེས་ཟེར་རོ། ། གོ་བ་ཕྱིན་ཅི་ལོག་ཡིན་ཏེ། གཟུགས་བརྙན་རྫས་སུ་གྲུབ་པར་རྟོག་པ་ནི། བླུན་པོའི་མྱོང་བ་དང་ཡང་འགལ་ན་རྟོགས་པ་དང་ལྡན་པ་ལ་དྭོགས་པ་དེ་ག་ལ་སྐྱེ། གཟུགས་བརྙན་གྱི་གཞི་གཅིག་ལ་བདེན་གྲུབ་ཀྱི་དོན་བྱེད་ཅན་དང་མི་བདེན་པའི་མཐུན་དཔེ་གཉིས་འཛིན་པ་ཡིན་ན། ཆོས་ཐམས་ཅད་བདེན་མེད་དུ་སྟོན་པའི་མཐུན་དཔེ་ཡང་དག་ཏུ་ག་ལ་རུང་སྟེ། དེ་བདེན་གྲུབ་ཀྱི་མཐུན་དཔེར་ཡང་སོང་བའི་ཕྱིར། ཆོས་ཐམས་ཅད་དོན་བྱེད་ནུས་མི་ནུས་གཉིས་ཀར་བདེན་ན།
བདེན་པ་སྟོབས་མཉམ་ལ་ཀུན་རྫོབ་བདེན་པ་རྫུན་པར་ཅི་ཞིག་གིས་འཇོག ། དེ་ལ་འཇོག་ས་མ་རྙེད་པ་ན། ཀུན་རྫོབ་ཀྱི་བདེན་པ་དེ་ག་དོན་དམ་གྱི་བདེན་པའོ་ཟེར་སྙིང་འདོད་པའི་ངན་ཁུང་བཙལ་བའི་ཕྱིར། བདེན་གཉིས་མི་འགལ་བར་སེམས་ཀྱི་གཞི་གཅིག་ལ་གྲུབ་བོ་སྙམ་ན། ཅི་བླུན་པོ་དག ། བདེན་པ་གཉིས་མི་འགལ་བ་ཙམ་གྱིས་བདེན་གྲུབ་དང་བདེན་མེད་ཀྱང་འགལ་མེད་དུ་གྲུབ་བོ་ཟེར་ན། འོ་ན་ནི་སྐྱེ་བ་དང་མི་སྐྱེ་བ་གཉིས་ཀྱང་འགལ་མེད་ཡིན་པར་ཐལ། སྐྱེ་བ་ཀུན་རྫོབ་ཀྱི་བདེན་པ་དང༌། སྐྱེ་མེད་དོན་དམ་གྱི་བདེན་པ་གཉིས་མི་འགལ་བར་ངོ་བོ་གཞན་མ་ཡིན་པའི་ཕྱིར། མདོར་ན་ཆོས་དེ་སྐྱེས་པ་ཡང་ཡིན་མ་སྐྱེས་པ་ཡང་ཡིན་པར་ངེས་པ་དེ་ཤེས་པ་རང་བཞིན་དུ་མི་གནས་པ་ཞིག་ལས་སུ་ཞིག་ལ་འདི་ལྟ་བུ་རྟོག་པ་སྐྱེ།
དེས་ན་ཁྱེད་ཀྱི་བདེན་པར་གྲུབ་མ་གྲུབ་རོ་གཅིག་ངོ་བོ་གཅིག་ཅིང་དབྱེར་མེད་དུ་རྟོགས་པའི་གང་ཟག་དེ་ལ་ཕྱག་འཚལ་ལོ། ། འོ་ན་ཁྱོད་ཀྱི་ཀུན་རྫོབ་པའི་སྐྱེ་བ་དེ་ཀ་སྐྱེ་མེད་དུ་སྒྲུབ་པ་མ་ཡིན་ནམ་ཞེ་ན། ཁོ་བོའི་ཀུན་རྫོབ་ཀྱི་བདེན་པ་དང༌། སྐྱེ་བ་བདེན་མེད་དང་སྐྱེ་མེད་དུ་སྒྲུབ་པ་ནི་གཟུགས་ནས་རྣམ་མཁྱེན་གྱི་བར་དུ་ལྟ་ག་ལ་ཞིག་སྟེ། ཀུན་རྫོབ་ལ་ཐ་སྙད་དུའང་བདེན་པ་དང་སྐྱེ་བ་མེད་ཀྱང༌། དེ་ལྟར་མ་རྟོགས་ནས་འཁྲུལ་བ་རྣམས་ཀྱི་བདེན་པ་དང༌། སྐྱེ་བར་འཛིན་ཅིང་དེར་སྣང་བ་ལ་དེར་བདེན་པ་དང་སྐྱེ་བ་མེད་པར་ཁོ་བོ་ཅག་དབུ་མ་པས་བརྡ་སྤྲོད་པར་བྱེད་པ་ཡིན་ནོ། ། འོ་ན་ཁྱེད་ཅག་བདེན་པ་གཉིས་ངོ་བོ་གཅིག་གམ་ཐ་དད་ཞེ་ན། མ་དཔྱད་པའི་བློ་ངོར་ནི་སྣང་ཙམ་དུ་དོན་བྱེད་པར་བདེན་པ་ལས་བདེན་པ་གཉིས་ཀྱི་བདེན་པ་འདི་ལྟ་བུའོ་ཞེས་མི་བརྗོད་ལ། དཔྱད་ན་ནི་བདེན་པ་གཉིས་ཀ་གང་དུ་སྨྲ་བའི་སྐབས་སུའང་བདེན་གཉིས་ངོ་བོ་གཅིག་དང་ཐ་དད་པར་མི་སྨྲ་སྟེ།
སྨྲ་ན་བཅོམ་ལྡན་འདས་ཀྱིས་མདོ་སྡེ་དགོངས་འགྲེལ་ལས་གཅིག་དང་ཐ་དད་པའི་ཕྱོགས་རེ་རེ་ལའང་སྐྱོན་བཞི་བཞི་གསུངས་པའི་ཕྱིར། དེ་ལྟ་ནའང་བདེན་གཉིས་ལ་སྒྲོ་སྐུར་སེལ་བ་དེའི་ཚེ་ན་རྟོག་བཅས་ཀྱི་ཤེས་རབ་ཀྱིས་བདེན་གཉིས་ཀྱི་བཏགས་ལྡོག་ངོ་བོ་ཐ་དད་པར་མི་འཛིན་པར་བཏགས་ལྡོག་གཅིག་བཟུང་བས་ཆོག་སྟེ། ཀུན་རྫོབ་པའི་དོན་བྱེད་པའི་བཏགས་ཆའི་ལྡོག་པ་དེ་ཉིད་བཟུང་ནས་དེའི་སྟེང་གི་བདེན་གཉིས་ཀྱི་ཆོས་ལ་སྒྲོ་སྐུར་སྤངས་པ་ཉིད་ཀྱིས་ཡང་དག་པའི་རྟོག་པ་བསྐྱེད་པར་ནུས་པའི་ཕྱིར། དཔེར་ན་སྒྲའི་ཆོས་ལ་སྒྲོ་སྐུར་སྤོང་བ་ན་རྟག་མི་རྟག་གི་དོན་ལྡོག་ཐ་དད་པར་བཟུང་མི་དགོས་པར་སྒྲའི་དོན་ལྡོག་གཅིག་བློ་ཡུལ་དུ་བྱས་ཆོག་པ་བཞིན་ནོ། ། རྟོག་མེད་ཀྱི་ཡེ་ཤེས་ཀྱིས་བདེན་གཉིས་ཀྱི་ཆོས་ལ་སྒྲོ་སྐུར་སྤངས་པ་ན་ནི་རྫས་བཏགས་ཀྱི་དོན་དང་ལྡོག་པ་གང་ཡང་དམིགས་སུ་མེད་པའི་སྒོ་ནས་སྒྲོ་སྐུར་མཐའ་དག་སེལ་བར་བྱེད་དོ་ཞེས་བྱ་བ་འདི་ནི་རྗེ་བཙུན་རས་པ་ཆེན་པོའི་གསང་ཚིག་སྐལ་པ་མཆོག་མ་གཏོགས་པ་དག་ལ་ཆེས་སྦ་བར་བྱའོ། ། དགོངས་གཅིག་རྙིང་མར། མི་དགེ་བའི་རྒྱུ་འབྲས་ལོག་པའི་ཀུན་རྫོབ་དང༌། དགེ་བའི་རྒྱུ་འབྲས་ཡང་དག་ཀུན་རྫོབ་དང༌། རྣམ་གྲངས་པའི་དོན་དམ་བདེན་པ་སྟོང་པ་ཉིད་ཉི་ཤུ་ཡིན་ལ། རྣམ་གྲངས་མ་ཡིན་པའི་དོན་དམ་བདེན་པ་ནི་སྐྱེ་མེད་ཕྱག་རྒྱ་ཆེན་པོ་ཡིན་ཟེར་བ་བྲིས་གདའ་བ་ནི།
རིམ་བཞིན་མི་འཐད་དེ། ཀུན་རྫོབ་ཀྱི་ཡང་ལོག་གི་རྣམ་གཞག་ལ་དེ་འདྲའི་འཆད་སྲོལ་རྒྱ་བོད་དུ་སྔར་མ་གྲགས་པ་ཉིད་ཀྱི་ཕྱིར་རང་བཟོར་ཟད་པ་ལས་རིགས་པ་དང་འབྲེལ་བ་ཅི་ཡང་མེད་དོ། ། རྣམ་གྲངས་ཡིན་མིན་གྱི་དོན་དམ་ནི་རིམ་བཞིན་འཇིག་རྟེན་པ་སོ་སོ་སྐྱེ་བོ་དང་དེ་ལས་འདས་པ་འཕགས་པའི་སྒོམ་བྱུང་མཉམ་བཞག་གི་ཤེས་རབ་ཀྱིས་ཡུལ་གྱི་སྟོང་ཉིད་དོན་དམ་གྱི་བདེན་པ་ལ་བཞག་པ་དང༌། ཡང་ན་ཐོས་བསམ་གྱི་ཤེས་རབ་ཀྱི་ཡུལ་གྱི་སྟོང་ཉིད་ལ་རྣམ་གྲངས་པའི་དོན་དམ་དང༌། སྒོམ་བྱུང་གི་ཤེས་རབ་ཀྱི་ཡུལ་གྱི་སྟོང་ཉིད་ལ་རྣམ་གྲངས་མིན་པའི་དོན་དམ་བདེན་པར་འཇོག་པ་ལས། ཁྱེད་ཀྱི་འཆད་པ་དེ་འདྲ་ཚད་མར་བྱེད་པའི་དམ་པ་གང་གིས་ཀྱང་མ་བཤད་པའི་ཕྱིར་དང༌། སྟོང་ཉིད་ཉི་ཤུའི་སྟོང་ཉིད་དང༌། ཕྱག་ཆེན་གྱི་སྟོང་ཉིད་ལ་མཆོག་དམན་ཡོད་པར་འདོད་ནས་དེ་སྐད་སྨྲས་པར་སྣང་ཡང༌། དེའི་སྟོང་ཉིད་ཀྱི་མཆོག་དམན་དང་ཟབ་ཁྱད་ཀྱི་སྒྲུབ་བྱེད་ནི་ཁྱེད་ཀྱིས་སྨྲ་ཤེས་པའི་ཤེས་རབ་ཀྱང་ཡོད་ཤས་སུ་མི་སྣང་ངོ༌།། །། ༈ རྡོ་རྗེའི་གསུང༌།
ལམ་ཐམས་ཅད་ས་བཅུས་བགྲོད་བྱ་བ་འདི་ནི་དག་པར་བཏོན་ན། རྒྱུའི་ཐེག་པའི་སློབ་ལམ་ས་བཅུས་བགྲོད་ཀྱང༌། འབྲས་བུའི་ཐེག་པའི་སློབ་ལམ། ས་བཅུ་མ་ཟད་བཅུ་གཅིག་སོགས་ཅི་རིགས་པས་བགྲོད་པའང་ཡོད་དོ། ། ཞེས་འདོན་པར་བྱའོ། ། དེ་ཡང་ཅིག ། ཕར་ཕྱིན་ཐེག་པའི་རང་ལམ་གྱིས་སངས་རྒྱས་ཐོབ་མི་སྲིད་དེ་ས་བཅུ་གཅིག་ཀུན་ཏུ་འོད་ཀྱི་ས་ཐོབ་པར་བྱེད་པ་ལ་ནི་སྔགས་ལམ་ལ་མ་ལྟོས་པར་མི་འབྱུང་བའི་ཕྱིར། མདོ་སྔགས་གཉིས་ཀར་སློབ་ལམ་ལ་ས་བཅུ་ལས་གྲངས་ལྷག་པ་ཡང་མ་བཤད་ལ། ས་བཅུ་གཉིས་དང༌། བཅུ་གསུམ་སོགས་ཀྱི་བཤད་པ་འབྱུང་བ་ཐམས་ཅད་ཚོགས་སྦྱོར་གཉིས་ལ་དགོངས་པའམ།
རྒྱུན་མཐའི་བར་ཆད་མེད་ལམ་དང༌། ཁྱད་པར་གྱི་ལམ་ལ་སའི་མིང་གིས་བཏགས་པ་ཡིན་ཟེར་རོ། ། ཞལ་སྔ་ནས། ཕར་ཕྱིན་ཐེག་པའི་རང་ལམ་ལ་རང་ལུགས་ཀྱི་སངས་རྒྱས་ཤིག་ལུགས་དེ་ལ་མེད་ན། སྟོན་པས་རྒྱུའི་ཐེག་པས་བསྒྲུབས་པའི་སངས་རྒྱས་དེའི་སྐུ་དང་ཡེ་ཤེས་ལ་སོགས་པའི་ཡོན་ཏན་ཇི་སྐད་གསུང་བ་དེ་ཐམས་ཅད་ཀྱང་རྫུན་པ་ཉིད་དུ་འགྱུར་ཞིང༌། དེར་མ་ཟད་སྲིད་པ་འདིའི་ཁོང་དུ་གཏམ་དུ་གྲགས་པ་ལའང༌། ཕར་ཕྱིར་ཐེག་པའི་ལམ་གྱིས་སྒྲུབ་པའི་སངས་རྒྱས་དེ་ནི་དུས་བསྐལ་པ་གྲངས་མེད་པ་གསུམ་ལ་སོགས་པ་མཐའ་ཡས་པར་སྒྲུབ་དགོས་ཀྱི། རྡོ་རྗེ་ཐེག་པའི་ལམ་གྱིས་སྒྲུབ་པའི་སངས་རྒྱས་དེ་ནི་ཚེ་གཅིག་གིས་བསྒྲུབས་པས་ཀྱང་འགྲུབ་པར་གསུངས་པས། རྒྱུའི་ཐེག་པར་རང་ལམ་གྱི་སངས་རྒྱས་མི་ཐོབ་པར་བཤད་པ་འད་ནི་ཆེས་མི་འཐད་དོ། ། ཞེས་གསུངས་སོ། །
འོ་ན་རྒྱུའི་ཐེག་པ་ལའང་སངས་རྒྱས་ཡོད་ཅིང༌། རྡོ་རྗེ་ཐེག་པས་ཀྱང་སངས་རྒྱས་ཐོབ་ན། སངས་རྒྱས་དེ་གཉིས་ལ་མཆོག་དམན་མེད་པར་སངས་རྒྱས་གཅིག་གི་གོ་འཕང་དེ་ལམ་གཉིས་ཀས་ཐོབ་པར་ནུས་སམ་ཞེ་ན། རྡོ་རྗེ་ཐེག་པའི་ལམ་གྱིས་ནི་ལམ་དེ་ཉིད་ཀྱིས་བསྒྲུབས་པའི་སངས་རྒྱས་ཐོབ་པའི་ཞར་ལ། རྒྱུའི་ཐེག་པའི་ལམ་གྱིས་ཐོབ་བྱར་བྱས་པའི་སངས་རྒྱས་དེ་ཐོབ་ཀྱང༌། ཕར་ཕྱིན་ཐེག་པའི་ལམ་གྱིས་ཐོབ་པའི་སངས་རྒྱས་དེས་ནི། སྔགས་ལམ་གྱིས་ཐོབ་བྱའི་སངས་རྒྱས་དེ་མ་ཐོབ་པར་མ་ཟད་སླར་དེ་ཐོབ་བྱེད་དུ་སྔགས་ལམ་གྱི་ལམ་ལྔ་དང་སློབ་ལམ་ས་བཅུ་གཅིག་པ་ཡང་གདོད་སྒྲུབ་དགོས་པ་ཡིན་ནོ། ། དེས་ན་ཕར་ཕྱིན་གྱི་སློབ་ལམ་ས་བཅུར་ངེས་ཀྱང་རྡོ་རྗེ་ཐེག་པའི་སློབ་ལམ་ལ་ས་བཅུ་གཅིག་ལ་སོགས་པའི་སའི་དབྱེ་བ་མང་དུ་ཡོད་པ་འདི་གྲུབ་བོ། ། འོ་ན་རྒྱུད་སྡེ་ཁ་ཅིག་ཏུ་མི་སློབ་ལམ་གྱི་ས་བཅུ་གཉིས་པར་བཞག་པ་དང༌། བཅུ་གསུམ་པར་བཞག་པ་དང༌།
བཅུ་བཞི་པའི་ཕྱེད་ལ་བཞག་པ་དང༌། བཅུ་བཞི་བླ་མ་འོད་ཀྱི་ས་ཞེས་པར་བཞག་པ་དང༌། ཕྱག་ཆེན་ཐིག་ལེར། ཟུང་འཇུག་རྦ་རླབས་ཀྱི་ས་བཅུ་དྲུག་པ་ལ་སོགས་པ་ངེས་མེད་དུ་བཤད་གདའ་བས། རྡོ་རྗེ་ཐེག་པ་བླ་མེད་ཀྱི་སྒྲུབ་པའི་སངས་རྒྱས་དེ་ལའང་ཕ་རྒྱུད་མ་རྒྱུད་གཉིས་མེད་ཀྱི་རྒྱུད་སོ་སོ་ལ་བརྟེན་ནས་ཐོབ་པའི་སངས་རྒྱས་དེ་ལ་མཆོག་དམན་དང་བཟང་ངན་ཡོད་པར་གྲུབ་བོ་ཞེས་དྭོགས་ན། འདི་ལ་ཁོ་བོའི་རྗེ་བླ་མ་ནཻ་ཝརྟི་སིདྷཱི་ལབྡྷ་མ་ཧཱའི་གསུང་གིས། ཕར་ཕྱིན་ཐེག་པར་བཤད་པའི་ས་བཅུ་པོ་དེ། ཀྱེ་རྡོ་རྗེ་ལ་སོགས་པར་གནས་དང་ཉེ་བའི་གནས་ཀྱི་མིང་གིས་བཏགས་པའི་ས་དང་པོ་རྣམས་དང༌། རྡོ་རྗེ་སྙིང་རྒྱན་ལས། ཀུན་ཏུ་འོད་ཀྱི་ས་ཆེན་པོ། །
དེ་ཉིད་ཉི་མའི་དཀྱིལ་འཁོར་འདྲ། ། བདུད་རྩིའི་འོད་ནི་གཉིས་པ་ཡིན། ། ཞེས་འབྱུང་བ་རྣམས་ཀྱི་ཚིག་གི་བསྟན་བྱའི་གཙོ་བོའི་ས་ནི་མ་ཡིན་ལ། བསྟན་པར་བྱ་བ་ཕལ་པའམ་ཞར་གྱིས་མི་བརྗོད་ཅེས་ནི་མི་བྱ། དེ་ལྟ་ནའང་རྒྱུད་སྡེ་ནས་བཤད་པའི། གནས་ནི་རབ་ཏུ་དགའ་བའི་ས། ། དེ་བཞིན་ཉེ་གནས་དྲི་མ་མེད། ། ཅེས་དང༌། ཉི་མའི་དཀྱིལ་འཁོར་དང་བདུད་རྩིའི་འོད་ལ་སོགས་པའི་མིང་ཅན་གྱི་ས་བཅུ་པོ་ལ་སོགས་པར་བསྟན་བྱའི་གཙོ་བོ་འདི་ནི། ཕར་ཕྱིན་ཐེག་པར་བཤད་པའི་ས་དང་པོ་རབ་ཏུ་དགའ་བ་ལ་སོགས་པ་དང་བཟང་ངན་ཁྱད་པར་མེད་པ་མ་ཡིན་ཏེ།
དེ་ལས་འདི་དག་ཆེས་ཁྱད་པར་དུ་འཕགས་ན། ཕར་ཕྱིན་ཐེག་པའི་སངས་རྒྱས་ཀྱིས་ཀྱང་མ་སྤངས་པའི་སྤང་བྱ་འཕོ་བའི་བག་ཆགས་ཀྱི་སྒྲིབ་པ་ནི་རྡོ་རྗེ་ཐེག་པའི་ས་དང་ལམ་འདི་དག་བགྲོད་རིམ་ནས་སྤང་ཞིང༌། དེ་ལྟར་སྤངས་པ་ལས་བདེ་ཆེན་གྱི་ཡེ་ཤེས་ཁྱད་པར་བའི་རྟོགས་པ་གོང་ནས་གོང་དུ་མངོན་དུ་བྱེད་དགོས་པའི་ཕྱིར་དང༌། དེས་ན་ཇི་སྐད་དུ། དེ་ཕྱིར་འབད་པ་ཐམས་ཅད་ཀྱིས། ། འཕོ་བའི་བག་ཆགས་སྤོང་བར་གྱིས། ། ཞེས་འབྱུང་ལ། འཕོ་ཆགས་སྤོང་བ་དེ་ཡང་དྭངས་མ་ཡེ་ཤེས་ཀྱི་རྟེན་བྱེད་པའི་ཡེ་ཤེས་ཀྱི་རྩ་ཐམས་ཅད་དྲལ། ཡེ་ཤེས་དང་འཇུག་པ་གཅིག་པའི་རླུང་ཐམས་ཅད་ཕྱོགས་མེད་དུ་འགྲོ་ལྡོག་བྱེད་པ་ལ་དབང་ཐོབ། ཡེ་ཤེས་དམ་པ་བདེ་བའི་ངོ་བོར་བསྐྱེད་ནུས་ཀྱི་ཐིག་ལེ་ཞུ་བ་ལས།
འཕོ་ཆགས་སྡུག་བསྔལ་བའི་རྩ་བ་ཅན་གྱི་སྒྲིབ་པ་འཇོམས་པར་བྱེད་པ་ཡིན་ལ། དེའང་རང་ལུས་ཀྱི་འཁོར་ལོ་དྲུག་གི་ཐབས་ཤེས་ཀྱི་གནས་བཅུ་གཉིས་སུ་འཕོ་འཛག་འགྱུར་བཅས་ཐམས་ཅད་འགྱུར་མེད་འཛག་བྲལ་དུ་སྡོམ་པ་ལས་རིམ་པ་ལྟར་ས་བཅུ་གཉིས་པོ་མངོན་དུ་བྱ་བ་ཡིན་གྱི། དེ་ལས་གཞན་དུ། ཕ་རོལ་ཏུ་ཕྱིན་པའི་ལམ་གྱི་ཚོགས་གཉིས་བསགས་སྟོབས་ཀྱིས་སྒྲིབ་གཉིས་སྤངས་ནས་རབ་ཏུ་དགའ་བ་ནས་བཅུ་པ་ཆོས་ཀྱི་སྤྲིན་ལ་སོགས་པ་མངོན་དུ་བྱས་པས་འདིའི་ས་དང་པོ་ལ་སོགས་པ་ཐོབ་པར་ནུས་པ་མ་ཡིན་ནོ། ། རྒྱུ་མཚན་འདིས་ན་གྲུབ་མཆོག་ཀརྨ་པཀྴིའི་གསུང་རབ་ལས། ས་ཉི་ཤུ་རྩ་གསུམ་གྱི་རྣམ་གཞག་མཛད་པ་ལ། ཁ་ཅིག་གདུལ་བྱ་སྔགས་རྙིང་མ་བའི་ངོར་སྔགས་རྙིང་མ་ཁ་དྲང་བའི་ཆེད་དུ་གསུངས་པ་ཡིན་ཟེར་བ་ཡོད་ཀྱང༌། མ་ཡིན་ཏེ། འདི་ནི་རྗེ་དེས་གསང་སྔགས་གསར་མའི་དགོངས་པ་ཇི་ལྟ་བར་སྦས་པ་དམིགས་སུ་ཕྱུང་སྟེ་བསྟན་པར་མཛད་པའི་ཕྱིར། ཇི་ལྟར་ཕྱུངས་ན།
རྒྱུའི་ཐེག་པའི་མི་སློབ་ལམ་དང་བཅས་པའི་ས་བཅུ་གཅིག ། དེའི་ཁར་འབྲས་བུའི་ཐེག་པའི་སློབ་པའི་ས་བཅུ་གཅིག་དང་ཉེར་གཉིས། མི་སློབ་པའི་ས་བཅུ་གསུམ་པ་དང་བཅས་པས་ཉེར་གསུམ་དུ་རྣམ་པར་བཞག་པ་འདི་ནི་སྟོན་པ་རྡོ་རྗེ་འཆང་ཆེན་པོ་ཉིད་ཀྱིས་ཀྱང་རྒྱུད་སྡེ་ཀུན་ཏུ་ཆེས་གསང་བའི་ཆེད་དུ་མི་སློབ་པའི་ས་རེས་ས་བཅུ་གཉིས་པ་ལ་བཞག་པ་ལྟར་མཛད། རེས་ས་བཅུ་གསུམ་པ་ལ་འཇོག་པ་ལྟར་མཛད་པ་སོགས་ཆེས་མང་བ་ཞིག་བྱུང་ལ། འགྲེལ་པ་མཁན་པོ་རྣམས་ཀྱང་གནད་འདི་ཤིན་ཏུ་གཉན་པས་གསལ་བར་འགྲེལ་མ་ནུས་པར་སྣང་ངོ༌། ། འོ་ན་ཕར་ཕྱིན་ཐེག་པའི་ས་བཅུ་གཅིག་རྫོགས་པར་བྱས་ནས་རྡོ་རྗེ་ཐེག་པའི་ས་དང་པོ་ཐོབ་པའི་ས་བཅུ་གཉིས་ཐོབ་པ་དེ། ས་བཅུ་གཉིས་ཀྱི་དབང་ཕྱུག་ཏུ་གྱུར་པས་སྔགས་ལུགས་ཀྱི་སངས་རྒྱས་ཐོབ་པར་བཞག་གམ་ཞེ་ན། དེས་སྔགས་ལུགས་ཀྱི་སངས་རྒྱས་ཐོབ་པ་སྟེ་ལྟ་ག་ལ་ཞིག་རང་ལམ་གྱི་ས་དང་པོ་ལས་ཐོབ་པ་མིན་ཡང༌། རྒྱུའི་ཐེག་པའི་སངས་རྒྱས་ལས་དེ་ཆེས་ཁྱད་པར་དུ་འཕགས་ཏེ། དེས་འཕོ་ཆགས་ལ་ཆ་བཅུ་གཉིས་སུ་བྱས་པའི་ཆ་གཅིག་སྤངས་ལ།
གཅིག་ཤོས་ཀྱི་མ་སྤངས་ཤིང་སྤངས་པ་དེར་ལྟོས་ཀྱི་བདེ་བ་ཆེན་པོའི་ཡེ་ཤེས་ཀྱང་མངོན་དུ་མ་བྱས་པའི་ཕྱིར། འོ་ན་མདོ་སྔགས་ཐུན་མོང་དུ་འཚོགས་པ་ལ་བཤད་ན་ཚིག་ཟོར་ཡང་བའི་དབང་དུ་བྱས་ཏེ། རྒྱུའི་ཐེག་པས་རང་ལམ་གྱིས་རང་ལུགས་ཀྱི་སངས་རྒྱས་ས་བཅུ་གཅིག་གི་བར་ཐོབ་པ་དེ་སྔགས་སུ་ཞུགས་ནས། སྔགས་ལུགས་ཀྱི་སངས་རྒྱས་ས་བཅུ་གཅིག་པའི་གོ་འཕང་ཐོབ་པར་བྱེད་དོ། ། ཞེས་འཆད་ལ། དེ་ཉིད་ཞིབ་ཏུ་སློབ་བཤད་ཀྱི་དབང་དུ་ན། རྒྱུའི་ཐེག་པའི་ས་བཅུ་གཅིག་པའི་སངས་རྒྱས་དེས་འབྲས་བུའི་ཐེག་པའི་ས་བཅུ་གཅིག་པོ་བགྲོད་ནས་ས་བཅུ་གཉིས་པ་ལ་སྔགས་ལུགས་ཀྱི་ས་བཅུ་གཉིས་པའི་སངས་རྒྱས་ཐོབ་པ་ལ་བསམ་ནས་དེར་འཆད་དོ་ཞེས་འདོམས་པ་ཡིན་ནོ། ། ཡང་བཤད་པའི་ཚུལ་གཞན་ཡང་ཡོད་དེ། ཕར་ཕྱིན་ཐེག་པའི་སངས་རྒྱས་དེས་སྔགས་ལམ་གྱི་ས་དང་པོ་ཐོབ་པ་ན་ས་བཅུ་གཉིས་པ་དང༌། དེས་ཀྱང་སྔགས་ལམ་གྱི་ས་གཉིས་པ་ཐོབ་པ་ན་ས་བཅུ་གསུམ་པ་དང༌།
དེས་ཀྱང་སྔགས་ལམ་གྱི་ས་གསུམ་པ་ཐོབ་པ་ན་ས་བཅུ་བཞི་པར་འཇོག་པའང་ཡོད་ལ། དེ་ལྟའི་ཚེ་སྔགས་ལུགས་ཀྱི་ལམ་ཡོངས་རྫོགས་ཀྱི་སངས་རྒྱས་མིན་ཀྱང༌། རྒྱུའི་ཐེག་པའི་སངས་རྒྱས་ཀྱང་ཡིན་ལ། འབྲས་བུའི་སློབ་ལམ་གྱི་ས་འོག་མ་དག་ལ་ལྟོས་ནས་དེ་འདྲ་དེ་ལ་སྔགས་ལུགས་ཀྱི་སངས་རྒྱས་སུ་འཇོག་པའི་སྐབས་ཀྱང་ཡོད་དོ། །
ངག་དོན་འབྲས་བུའི་ཐེག་པར་ཡང་ཐུན་མོང་མིན་པའི་ས་བཅུ་གཉིས་ལས་ལྷག་པའི་སངས་རྒྱས་ཀྱི་ས་ནི་མེད་དོ། ། ཡོད་ན་གསང་སྔགས་ཀྱི་རྒྱུད་སྡེའི་མཐར་ཐུག་དུས་ཀྱི་འཁོར་ལོ་ཡིན་པས་དེར་གསུང་བར་རིགས་པ་ལས་མ་གསུངས་པའི་ཕྱིར། འོ་ན་ས་བཅུ་གཉིས་ལས་ལྷག་པའི་སངས་རྒྱས་ཤིག་ཡོད་དམ་ཞེ་ན། ཐུན་མོང་བའི་ས་བཅུ་གཅིག ། ཐུན་མོང་མ་ཡིན་པའི་ས་དང་པོ་ལས་ལྷག་པའི་ས་བཅུ་གཅིག་ཡོད་པའི་དབང་དུ་བྱས་ན། དེ་ལས་ལྷག་པའི་ཁྱད་པར་དུ་བྱས་པའི་སངས་རྒྱས་ཐོབ་པར་བྱར་ཡོད་ཀྱང༌།
ཐུན་མོང་མིན་པའི་ས་བཅུ་གཉིས་ལས་ལྷག་པའི་སངས་རྒྱས་ནི་མེད་དོ་ཞེས་སྤྱིར་སྨྲའོ། ། འོ་ན་ལམ་འབྲས་ལ་སོགས་པར་ས་བཅུ་གཉིས་པར་མ་ཐིམ་པའི་རྩ་རླུང་ཐིག་ལེའི་དྲི་མ་མང་པོ་ས་བཅུ་གསུམ་པར་ཐིམ་རྒྱུ་ཡོད་པར་བཤད་པས། ཐུན་མོང་མིན་པའི་ས་བཅུ་གཉིས་ཀྱི་གོང་དུ་དེ་ལས་ལྷག་པའི་སངས་རྒྱས་ཀྱི་ས་བཤད་དོ་སྙམ་ན། མཐའ་གཅིག་ཏུ་མེད་ཅེས་སྨྲ་བ་ནི་མི་ནུས་ཏེ། བཅོམ་ལྡན་འདས་ཀྱི་གསང་བའི་གནས་ནི་རང་ཅག་གིས་ཚད་གཟུང་བར་མི་ནུས་པའི་ཕྱིར། དེ་ལྟ་ནའང་དེ་ལྟར་གསུངས་པ་དེ་ནི་དགོངས་པ་ཅན་གྱི་བཤད་པ་ཡིན་ཏེ། སྔགས་ལམ་གྱི་སངས་རྒྱས་སྒྲུབ་པར་བྱེད་པ་ལ་འཁོར་ལོ་དྲུག་གི་གནས་ལས་མང་བའི་འཁོར་ལོ་རྡོ་རྗེ་ནོར་བུའི་རྩེ་དང༌། གཙུག་ཏོར་རྩེ་མོ་སྟེང་འོག་གི་འཁོར་ལོ་གཉིས་གསང་ལྟེ་སྙིང་མགྲིན་སྤྱི་དཔྲལ་ཏེ་འཁོར་ལོ་བརྒྱད་ལས། སྟེང་འོག་གི་རྩེ་མོ་གཉིས་ཀྱི་འཁོར་ལོའང་གསང་དཔྲལ་དུ་བསྡུས་ནས་འཁོར་ལོ་དྲུག་ཏུ་བྱས་པ་ལ་ཐབས་ཤེས་གཉིས་གཉིས་ཀྱི་གནད་བཅིངས་པས་ས་བཅུ་གཉིས་དང༌། ཡང་གཙུག་ཏོར་རྩེ་མོར་འཁོར་ལོ་གཅིག་ཡོད་པ་དེ་ལ་ཐབས་ཤེས་སུ་མ་ཕྱེ་བར་གནད་བཅིངས་པ་ལྷག་པོར་བྱས་ཏེ།
ཐབས་ཤེས་སྡོམ་པའི་གནད་གཅིག་ཏུ་བཅིངས་པས་ས་བཅུ་གསུམ་དུ་བཞག་པ་ཡིན་ལ། དེ་ལྟ་ནའང་འཕོ་ཆགས་སྤངས་པ་ལས། རྟོགས་པ་བསྐྱེད་པའི་ས་ནི་བཅུ་གཉིས་ལས་ལྷག་པར་བྱ་མི་དགོས་ཏེ། རྡོ་རྗེ་ནོར་བུའི་རྩེ་འཁོར་ནི་གསང་འཁོར་གནད་བཅིང་བ་ལས་ལྷག་པའི་རྟོགས་པ་ཁྱད་པར་ཅན་བསྐྱེད་དུ་མེད་ལ། གཙུག་རྩེའི་འཁོར་ལོའང་གཙུག་ཏོར་གྱི་འཁོར་ལོའི་གནད་བཅིང་བ་ལས་ལྷག་པའི་རྟོགས་པ་བསྐྱེད་དུ་མེད་པའི་ཕྱིར་ཏེ། སྔགས་ལུགས་ཀྱི་སངས་རྒྱས་དེ་རིགས་དྲུག་པ་ལས་ལྷག་པའི་སངས་རྒྱས་ནི་མེད་ལ། དེ་འཁོར་ལོ་དྲུག་གི་གནས་སུ་ཐབས་ཤེས་ཁྱད་ཅན་གྱི་བྱེད་པས་འཕོ་ཆགས་སྤོང་བའི་གནད་བཅིང་བ་ཉིད་ཀྱི་སྒྲུབ་ནུས་པའི་ཕྱིར། ཇི་སྐད་དུ། དུས་འཁོར་འགྲེལ་ཆེན་ལས། དེ་ནས་སྐད་ཅིག་གིས་མངོན་པར་རྫོགས་པར་བྱང་ཆུབ་པའི་མཚན་ནི་ཆགས་པ་དང་ཆགས་བྲལ་མཐའ་ཐོག་ལ་གནས་པ་སྐད་ཅིག་མ་ཞེས་པ་ནི་དཀར་ཕྱོགས་ཏེ།
དེའི་མཐར་གནས་པ་ནི་ཆ་བཅུ་དྲུག་པའི་མཚན་ཉིད་དོ། ། ཆགས་བྲལ་ནི་ནག་པོའོ། ། དེའི་དང་པོ་ལ་གནས་པ་ནི་ནག་པོའི་ཕྱོགས་ལ་མ་ཞུགས་པ་སྟེ། མངོན་པར་རྫོགས་པར་བྱང་ཆུབ་པའི་དུས་ཀྱི་མཚན་ཉིད་དོ། ། སྐད་ཅིག་མ་དེ་ཉིད་ཀྱང་དབུགས་ཀྱི་གྲངས་ཞེས་པ་ཉི་ཁྲི་ཆིག་སྟོང་དྲུག་བརྒྱའི་གྲངས་འཕེལ་ལོ། ། གསང་བར་རྡོ་རྗེ་ནོར་བུའི་རྩེ་མོ་ལས་སྐད་ཅིག་མ་བརྒྱ་ཕྲག་སུམ་ཅུ་རྩ་དྲུག་གིས་འཕེལ་ཏེ་དེའི་གྲངས་ཀྱིས་སྲོག་རྣམས་བསད་ནས་གསང་བའི་པདྨར་ཕྱིན་པ་དེས་ས་གཉིས་སུ་འགྱུར་རོ། ། དེ་བཞིན་དུ་ལྟེ་བ་དང་སྙིང་ག་དང་མགྲིན་པ་དང་དཔྲལ་བར་བཞི་དང་དྲུག་དང་བརྒྱད་དང་ས་བཅུ་རྣམས་སུ་འགྱུར་ཞིང་གཙུག་ཏོར་དུ་སྲོག་ཐམས་ཅད་ཟད་པས་ས་བཅུ་གཉིས་སོ། ། ཞེས་འབྱུང་ངོ༌། ། འོ་ན་དཔལ་རང་བྱུང་རྒྱལ་བ་མཆོག་ཀརྨ་པས། དང་པོར་བརྒྱ་ཕྲག་བཅོ་བརྒྱད་ཀྱི། །
རླུང་དང་རྟོག་པ་ལྷན་ཅིག་འགགས། ། དེ་ནི་འཇིག་རྟེན་པ་ཡི་ལམ། ། གཉིས་པར་ཐིག་ལེ་ལྷན་ཅིག་ཏུ། ། གསང་བར་འགགས་པ་མཐོང་བའི་ལམ། ། གསུམ་པར་དེ་ཉིད་དག་པ་སྟེ། ། ལྟེ་བར་དེ་བཞིན་བཞི་དང་ལྔ། ། དྲུག་དང་བདུན་པ་སྙིང་ག་སྟེ། ། བརྒྱད་དང་དགུ་པ་མགྲིན་པ་ལ། ། བཅུ་དང་བཅུ་གཅིག་སྤྱི་བོར་བཤད། ། ཅེས་པ་དང༌།
ཁྱེད་ཀྱི་འདོད་པ་དང་མི་མཐུན་པས་ནོངས་སོ་ཞེ་ན། མི་ནོངས་ཏེ། དེ་ལྟར་གསུངས་པ་ནི་དགོངས་པ་ཅན་གྱི་གསུང་ཡིན་པའི་ཕྱིར། དགོངས་པའི་གཞིའང་ཁམས་སླ་བའི་འཛག་པ་སྟོང་བརྒྱད་བརྒྱ་པ་སྡོམས་ནས་སྲིད་རྩ་འགགས་ཏེ། ས་དང་པོ་ཐོབ་པར་བྱེད་པའི་སྔོན་དུ་སྲོག་རྩོལ་ལམ་སེམས་དམིགས་ཀྱི་རིམ་པས་རླུང་དྷཱུ་ཏིར་བཙུད་པས་སྟོང་པ་དངོས་སུ་འདྲེན་པ་ལ། ཁམས་སྔ་མ་དེ་དག་དང་རྗེས་སུ་མཐུན་པའི་གར་བ་སྟོང་དང་བརྒྱད་བརྒྱ་པ་ཞིག་རླུང་དང་རྟོག་པ་བཅིང་དགོས་པ་ལ་དགོངས་པའོ། ། དགོས་པ་ནི་སྔགས་ལམ་ན་ས་བཅུ་གཉིས་གསུངས་པ་དྲང་དོན་ཡིན་པས་ཚོགས་སྦྱོར་གཉིས་བསྡོམས་ནས་ས་གཅིག་ཏུ་བཞག་སྟེ་ས་བཅུ་གཅིག་དང་བསྡོམས་ཏེ་ས་བཅུ་གཉིས་རྣམ་པར་བཞག་གོ ། ཞེས་མངོན་པར་ཞེན་པའི་གདུལ་བྱ་བཀྲི་བའི་ཆེད་དུའོ། ། དེ་ལྟར་གསུངས་པ་ལ་དངོས་ལ་གནོད་བྱེད་ཡོད་དེ། ས་བཅུ་གཅིག་པའི་དང་པོ་ཐོབ་པ་དེས་སྲིད་རྩ་འགགས་ན་མཐོང་ལམ་ཐོབ་དགོས་པ་དང༌།
དེ་ལྟ་བུའི་འཛག་པ་སྟོང་བརྒྱད་བརྒྱ་པ་འགགས་པ་དེ་ལས་འཇིག་རྟེན་པ་ལས་འདས་ཏེ་རྡོ་རྗེ་སེམས་དཔའི་གོ་འཕང་ཐོབ་ཅེས་རྡོར་སེམས་སུའང་བཏགས་པ་དེ་འཇིག་རྟེན་པའི་ལམ་དུ་མི་འཐད་པའི་ཕྱིར་ཏེ། དུས་འཁོར་རྩ་རྒྱུད་ལས། མཆོག་ཏུ་མི་འགྱུར་སྐད་ཅིག་ནི། ། སྟོང་ཕྲག་ཉི་ཤུ་རྩ་གཅིག་དང༌། ། དྲུག་བརྒྱས་རྫོགས་པའི་རྒྱལ་པོ་ཆེ། ། རྡོ་རྗེ་སེམས་པར་རང་ཉིད་འགྱུར། ། ཞེས་གསུངས་པ་ཡིན་ནོ་ཞེས་རྗེ་བཙུན་རས་པ་ཆེན་པོས་གསུངས་སོ། ། འོ་ན་འཇིག་རྟེན་པའི་ལམ་དུ་ཁམས་གར་བ་སྟོང་བརྒྱད་བརྒྱ་དང་དེ་འབྲེལ་གྱི་རླུང་སེམས་འགོག་ཅི་ལ་དགོས་ཞེ་ན། སྲོག་རྩོལ་གྱི་རླུང་དབུ་མར་བཙུད་ནས་སྣང་གསུམ་གྱི་སེམས་ལ་དམིགས་པའི་བདེ་བ་དང་གསལ་བ་མི་རྟོག་པའི་ཡེ་ཤེས་འདྲེན་པ་ལ་ཉི་ཁྲི་ཆིག་སྟོང་གི་རླུང་སེམས་རགས་པ་ཞིག་དགག་དགོས་པའི་དོན་གྱིས་ཏེ། སྲོག་རྩོལ་གྱི་སྐབས་སུ།
དུས་ཞབས་སྙན་བརྒྱུད་ལས། ཟླ་བ་དྲུག་ཏུ་བརྩོན་བྱས་པས། ། ཞག་རེར་རླུང་བཅུ་འགག་འགྱུར་ཏེ། ། ཉི་ཁྲི་ཆིག་སྟོང་དྲུག་བརྒྱ་འགགས། ། དེ་ཡི་ལྟེ་བར་རླུང་གཉིས་འདོམས། ། ཡེ་ཤེས་གཏུམ་མོ་འབར་བ་ཡིས། ། སངས་རྒྱས་ལྷ་མོ་བཅུ་བསད་ནས། ། ཁུ་བ་འབབ་པའི་བདེ་བ་འབྱུང༌། ། སྟེང་དང་འོག་ཏུ་གནས་གཉིས་འདོད། ། ཅེས་འབྱུང་བ་ཡིན་པས།
སྟོང་བརྒྱད་བརྒྱ་རགས་པ་ཞིག་མ་གཏོགས་ཉི་ཁྲི་ཆིག་སྟོང་དྲུག་བརྒྱ་ཡང་སྲོག་རྩོལ་གྱི་སྐབས་ནས་འགོག་དགོས་པ་དང་འགོག་ནུས་པར་ཡང་བཤད་དོ། ། འོ་ན་འདས་ལམ་དུ་ས་རེ་རེ། རླུང་སེམས་ཐིག་བཅས་སྟོང་བརྒྱད་བརྒྱ་པ་རེ་འགགས་པ་དང་འདིར་འགགས་པའི་ཁྱད་པར་ཅི་ལྟ་བུ་ཞེ་ན། དེར་ནི་རྟེན་འབྲེལ་ཡན་ལག་བཅུ་གཉིས་ཀྱི་ས་བོན་རྩ་བ་ནས་འགགས་པ་དང༌། མཆོག་མི་འགྱུར་གྱི་བདེན་དོན་བཅུ་གཉིས་མངོན་དུ་བྱེད་པའི་ཚུལ་གྱིས་འགགས་པ་ཡིན་ལ། འདི་ནི་བཙན་ཐབས་སམ་ཉི་ཚེ་བ་ཙམ་དུ་ཟག་བཅས་ཀྱི་ཐིག་རླུང་སེམས་གསུམ་མངོན་གྱུར་དུ་ཞི་བའི་ཚུལ་གྱིས་འགགས་པ་ཡིན་ལ། དེ་ལྟར་སྲོག་རྩོལ་གྱི་བུམ་ཅན་གྱི་སྦྱོར་བས་འཇིག་རྟེན་པའི་ལམ་དུ་རླུང་ཐིག་བཅིངས་ནས་ཕྱག་རྒྱ་དང་སྙོམས་པར་ཞུགས་ཀྱང་ངན་སོང་ལ་སོགས་པར་འགྲོ་བའི་མི་དགེ་བའི་ལས་སུ་མི་བཞག་སྟེ། སྐབས་དེར་ཟག་བཅས་ཀྱི་ཐིག་རླུང་སེམས་གསུམ་གྱི་ཉོན་མོངས་པའི་ཆ་མངོན་གྱུར་པ་ཐམས་ཅད་ཞི་བའི་ཕྱིར། དེས་ན་སོ་སོ་སྐྱེ་བོའི་སྐབས་སུའང་རླུང་བུམ་ཅན་ལ་བརྟན་པ་ཐོབ་པའི་ཕན་ཡོན་འཆད་པ་ན་བུ་སྟོན་རིན་པོ་ཆེའི་སྦྱོར་དྲུག་གི་ཁྲིད་ཡིག་ཏུ། དེ་ལྟའི་བུམ་པ་ཅན་དེ་ཉིན་ཞག་གཅིག་ཏུ་འཆིང་ནུས་ན།
དུས་མ་ཡིན་པའི་འཆི་བ་ཐམས་ཅད་བསླུ་ནུས་ཤིང༌། ཐིག་ལེ་དཔྲལ་བར་འཛིན་ནུས། ཟླ་བ་ཕྱེད་ནུས་ན་མགྲིན་པ། ཟླ་བ་གཅིག་ནུས་ན་སྙིང་ག ། ཟླ་བ་དྲུག་ནུས་ན་ལྟེ་བ། ལོ་གཅིག་ནུས་ན་གསང་གནས། ། རྟག་ཏུ་ནུས་ན་རྡོ་རྗེའི་རྩེ་མོར་འགོག་ནུས་སོ། ། ཞེས་འབྱུང་ངོ༌། ། དེས་ན་ས་བཅུ་བཞི་པ་ལ་བཅུ་གསུམ་པར་མ་སྤངས་པའི་སྒྲིབ་པ་དང༌། དེར་མ་བྱེ་བའི་རྩ་ཞལ་སོགས་སྤོང་བ་དང་བྱེ་བ་ཡོད་པས་ས་བཅུ་གསུམ་པའི་སངས་རྒྱས་ལས་ས་བཅུ་བཞི་པའི་སངས་རྒྱས་ཆེས་མཆོག་གོ་སྙམ་ན།
བཅུ་གཉིས་པར་མ་སྤངས་པའི་སྒྲིབ་པ་ནི་བཅུ་བཞི་པར་ཡང་མེད་ན་བཅུ་གསུམ་པར་མ་སྤངས་པའི་སྒྲིབ་པ་ནི་བཅུ་བཞི་པར་ག་ལ་ཡོད། འོན་ཀྱང་གཙུག་ཏོར་དང་ནོར་བུའི་རྩེ་མོ་འཁོར་ལོ་སོ་སོར་དབྱེ་བ་དང༌། དེ་གཉིས་ཀྱང་སོ་སོར་རྩེ་མོ་དང་མགྲིན་པ་གཉིས་གཉིས་ཏེ། རྡོ་རྗེ་ནོར་བུ་དང་གཙུག་ཏོར་གྱི་རྩེ་མོའི་རྩ་འཁོར་བཞི་ལ་རྦ་རླབས་ཀྱི་གནད་འཆིང་ཚུལ་ལ་དགོངས་ནས་ས་བཅུ་བཞི་པ་བཅུ་གསུམ་པ་ལས་ལྷག་པར་མ་བཤད་ཅེས་ནི་ཁོ་བོ་ཅག་ཀྱང་མི་སྨྲའོ། ། ཕྲ་གསང་གི་གནད་འདི་ལ་དཔལ་ཙོང་ཁ་པ་ཆེན་པོའི་གསུང་གིས། སྤྱིར་སྔགས་ཀྱི་ལམ་སྣོན་པར་མ་བཏབ་ན་རྒྱུའི་ཐེག་པའི་རང་ལམ་གྱི་རང་ལུགས་དེའི་སངས་རྒྱས་མི་ཐོབ་ཅིང༌། རྒྱུའི་ཐེག་པ་པ་སྔགས་ལམ་ན་འཇུག་པ་ན་མ་མཐའ་ངེས་པ་མེད་ཅིང༌། ཡ་མཐའ་ནི་ས་བཅུ་ལས་མཐོ་མི་སྲིད་དེ། ས་བཅུ་པའི་ཡེ་ཤེས་བརྙེས་པ་དེས་སྔགས་ནས་བཤད་པའི་ནང་གི་མངོན་པར་བྱང་ཆུབ་པའི་རིམ་པ་བསྒོམས་པས་འོད་གསལ་དང་ཟུང་འཇུག་གི་རིམ་པ་གཉིས་ཀྱིས་སྔགས་ལུགས་ཀྱི་མཐོང་སྒོམ་གྱི་ལམ་བསྒྲོད་ནས། མདོ་སྔགས་ཀྱི་ལམ་གྱི་ཐོབ་བྱར་གཅིག་པའི་སངས་རྒྱས་དེ་ཐོབ་པ་ཡིན་ལ།
དེའང་སྔགས་ལུགས་ཀྱི་ཚོགས་སྦྱོར་ནས་འཇུག་མི་དགོས་ཏེ། ས་བཅུ་ཕྱིན་གྱི་ལམ་གྱིས་དེའི་དོད་ཐུབ་པའི་ཕྱིར། འོན་ཀྱང་སྔགས་ལམ་སྣོན་དགོས་པའི་རྒྱུ་མཚན་ཡོད་དེ། རྒྱུའི་ཐེག་པར་བཤད་པའི་རྒྱུན་མཐའི་དྲི་མ་ཕྲ་མོ་དེ། ཕར་ཕྱིན་གྱི་སྒོམ་ལམ་ཆེན་པོའི་ཆེན་པོས་སྤང་མ་ནུས་པས། དེའི་ཆེད་དུ་དེ་སྤོང་བའི་ནུས་ཅན་གྱི་སྔགས་ལམ་སྣོན་མར་འདེབས་པའི་ཕྱིར་ཞེས་འཆད་མོད། དེ་ལ་དཔྱོད་པ་དང་ལྡན་པ་མང་པོས་མགྲིན་གཅིག་ཏུ་འདི་ལྟར་སྨྲ་བ་ཐོས་ཏེ། འཆད་ཚུལ་དེ་ནི་ལེགས་པར་བཤད་པ་མ་ཡིན་ཏེ། འོ་ན་རྒྱུའི་ཐེག་པས་བྱང་ཆུབ་ཏུ་སེམས་བསྐྱེད་པའང་ངལ་བ་ལ་འབྲས་བུ་མེད་པར་འགྱུར་ཏེ། རྒྱུའི་ཐེག་པ་རང་ལམ་གྱི་བྱང་ཆུབ་ཐོབ་པ་མེད་པའི་ཕྱིར།
ཡང་རྒྱུའི་ཐེག་པ་པ་དེ་རྒྱུའི་ཐེག་པར་བཤད་པའི་རྫོགས་སྨིན་སྦྱངས་གསུམ་མཐར་མ་ཕྱིན་པར་ཡང་དག་མཐའ་སྟེ། བྱང་ཆུབ་མངོན་དུ་བྱ་བར་མི་བྱེད་ཅེས་དགག་མི་རིགས་པར་ཐལ། ཕར་ཕྱིན་གྱི་རང་ལམ་གྱི་རྫོགས་སྨིན་སྦྱངས་གསུམ་མཐར་ཕྱིན་ཀྱང་སྔགས་ལམ་སྣོན་མར་མ་བཏབ་ན་བྱང་ཆུབ་མངོན་དུ་བྱེད་མི་ནུས་པ་གང་ཞིག ། དེ་བཏབ་ན་ནི་རྒྱུའི་ཐེག་པར་བཤད་པའི་རྫོགས་སངས་མཐར་ཕྱིན་མ་ཕྱིན་གང་ཡིན་རུང་སངས་རྒྱས་པའི་ཕྱིར། རྟགས་ཕྱི་མ་མ་གྲུབ་བོ་སྙམ་ན། མདོ་ལུགས་པ་དེ་སྔགས་ལམ་ནས་འཇུག་པ་ནི་མ་མཐའི་ས་མཚམས་ངེས་མེད་དུ་བཤད་པས། སྔགས་ལམ་ལ་འཇུག་པ་ལ་ངེས་པར་རྒྱུའི་ཐེག་པར་བཤད་པའི་ལམ་སྔོན་དུ་འགྲོ་མི་དགོས་པར་ཁྱེད་རང་གིས་ཁས་བླངས་ཟིན་པའི་ཕྱིར། རྟགས་མ་གྲུབ་པར་སྨྲས་ན། རྟགས་འགལ་བར་ཡང་འགྱུར་རོ། ། རྟགས་ཁྱབ་གྲུབ་པས་འདོད་དོ་ཞེ་ན།
དེ་ལྟ་ན་རྫོགས་པའི་སངས་རྒྱས་ལས་ཁྱེད་མཁས་པར་ཐལ་ཏེ། སངས་རྒྱས་ཀྱིས་དེ་ལྟར་དགག་པར་མཛད་པ་ལས། ཁྱེད་ཀྱིས་དགག་དབྱེའི་གནང་བ་སྦྱིན་པ་ལ་མངའ་བརྙེས་པར་སྣང་བའི་ཕྱིར། ཁྱེད་ཀྱི་སྟོན་པ་སངས་རྒྱས་འདི་མདོ་ལུགས་ཀྱི་ས་བཅུ་པ་ཞིག་སྔགས་ལམ་ལ་བརྟེན་ནས་སངས་རྒྱས་སོ། ། ཞེས་པའི་འཁྲུལ་པ་བསྐྱེད་པའི་ལུང་ནི། གྲོལ་ཐིག་ལས། ཅི་ཕྱིར་ཤཱཀྱ་ཐུབ་པ་ཡིས། ། གྲངས་མེད་བར་དུ་ཚོགས་བསགས་ཀྱང༌། ། འདི་དོན་མ་རྟོགས་ནཻ་རཉྫར། ། ཅི་ཡང་མ་ཡིན་ཏིང་འཛིན་གནས། །
དེ་ཚེ་བདེ་གཤེགས་ཀུན་གྱིས་ཀྱང༌། ། ཐལ་བྱུང་བློ་ཅན་དེ་བཟློག་སྟེ། ། ནམ་མཁའི་དཀྱིལ་ལྟར་རྣམ་དག་པའི། ། ཟབ་གསལ་དྲི་མེད་རབ་བསྟན་ཏོ། ། ནམ་ཕྱེད་དུས་སུ་བརྒྱལ་བ་ལྟར། ། འདི་ཉིད་བསྒོམས་པས་ཐོ་རངས་དུས། ། སྐད་ཅིག་གིས་ནི་ཡང་དག་རྟོགས། ། ཞེས་བྱ་བ་ལ་སོགས་པ་འདུས་པ་དང་ཡོ་གའི་སྐོར་ནས་མང་དུ་འབྱུང་བ་ལ་བརྟེན་པར་སྣང་ཡང༌། ལུང་དེ་དག་གིས་ཁྱེད་ཀྱི་འདོད་པ་དེ་བསྟན་པ་མ་ཡིན་གྱི། དེ་དག་གིས་ནི་རྒྱུའི་ཐེག་པའི་སངས་རྒྱས་དེ་སླར་སྔགས་ལམ་ནས་འཚང་རྒྱ་བ་ན་འདོད་པ་ཁམས་པའི་ཁམས་དྲུག་ལྡན་གྱི་ལུས་རྟེན་གྱི་སྤྲུལ་པའི་སྐུར་སྤྲུལ་ནས།
རྟེན་དེ་ལ་འཚང་རྒྱ་བའམ། ཡང་ན་སྔགས་ལུགས་ཀྱི་སངས་རྒྱས་ཟིན་པ་ཡང་འདིར་སྔགས་ཀྱི་གདུལ་བྱའི་ངོར་སྔགས་ལམ་གྱིས་འཚང་རྒྱ་ཚུལ་སྟོན་པ་ཡིན་ཏེ། དེ་སྐད་དུ། སྤྱོད་བསྡུས་ལས། འདོད་ཆགས་དང་བྲལ་བའི་གཟུགས་སུ་སྤྲུལ་ནས་དམན་པ་ལ་ལྷག་པར་མོས་པ་རྣམས་ལ་འཕགས་པའི་བདེན་པ་རྣམ་པ་བཞི་རྟོགས་པར་མཛད་ཅིང༌། འདོད་ཆགས་དང་བྲལ་བའི་ཆོས་སྟོན་པར་མཛད་པ་དང༌། ཡང་རྒྱ་ཆེ་བ་ལ་ལྷག་པར་མོས་པ་རྣམས་ལ་རྣམ་པར་ཤེས་པའི་ཚོགས་བརྒྱད་ལ་སོགས་པ་ཆོས་བདག་མེད་པར་རྟོགས་པར་མཛད་ཅིང་ས་དང་ཕ་རོལ་ཏུ་ཕྱིན་པའི་སྤྱོད་པ་སྟོན་པར་མཛད་པ་དང༌། ཡང་འཁོར་ལོས་བསྒྱུར་བའི་གཟུགས་སུ་མངོན་པར་སྤྲུལ་ནས་ཟབ་མོ་ལ་ལྷག་པར་མོས་པ་རྣམས་ལ་འདོད་ཆགས་ཀྱི་སྤྱོད་པ་རྟོགས་པར་བྱ་བའི་ཕྱིར་ཆོས་སྟོན་པར་མཛད་པ་ཡིན་ནོ་ཞེས་གསུངས་པའི་ཕྱིར། དེ་ལྟ་མིན་པར་ཁྱེད་དང་གཞན་ཡང་རྒྱ་བོད་ཀྱི་འདུས་པ་པ་དང་ཡོ་ག་བ་ཁ་ཅིག ། དཀའ་བ་སྤྱད་ཕན་ཆད་སེམས་ཅན་ཡིན་ལ་དེའི་ཚེ་སངས་རྒྱས་རྣམས་ཀྱི་བསྐུལ་ནས་རྣམ་སྨིན་གྱི་ལུས་དེར་བཞག །
ཡེ་ཤེས་ཀྱི་ལུས་འོག་མིན་དུ་བྱོན་ནས་སྔགས་ལམ་ལ་བརྟེན་ནས་ལོངས་སྤྱོད་རྫོགས་སྐུར་སངས་རྒྱས། སླར་རྣམ་སྨིན་གྱི་ལུས་ལ་ཞུགས་ནས་རྡོ་རྗེ་གདན་དུ་མཆོག་གི་སྤྲུལ་སྐུར་སངས་རྒྱས་སོ་ཟེར་བ་དེ་ལྟ་ན། མཆོག་གི་སྤྲུལ་སྐུ་ལས་དང་རྣམ་སྨིན་གྱི་སྒྲིབ་པ་ལས་མ་བྲལ་བར་ཐལ་བ་དང༌། གཞན་ཡང་མཆོག་གི་སྤྲུལ་སྐུར་སངས་རྒྱས་པ་དེ་ཆོས་ཅན། ཁྱོད་སངས་རྒྱས་མ་ཡིན་པར་ཐལ། བདུད་བཞི་ལས་ད་དུང་ཕུང་པོའི་བདུད་བཅོམ་མ་ཟིན་པའི་ཕྱིར། མ་གྲུབ་བོ་ཞེ་ན། གྲུབ་པར་ཐལ། རྡོ་རྗེ་གདན་དུ་མཆོག་གི་སྤྲུལ་སྐུར་སངས་རྒྱས་ནས་ཆོས་ཀྱི་འཁོར་ལོ་བསྐོར་བ་པོ་དེའི་ལུས་དེ་དཀའ་བ་སྤྱད་དུས་ཀྱི་རྣམ་སྨིན་གྱི་ལུས་དེའི་རྒྱུན་ཡིན་ལ་དེ་དོར་བར་མ་བྱས་པའི་ཕྱིར། དཔེར་ན་ལྷག་བཅས་དགྲ་བཅོམ་དང༌།
འདོད་རྟེན་ལ་ཐེག་པ་ཆེན་པོའི་མཐོང་ལམ་ཐོབ་པའི་ལུས་རྟེན་བཞིན་ནོ། ། ཡང་མཆོག་གི་སྤྲུལ་སྐུ་མཛད་པ་བཅུ་གཉིས་བསྟན་པའི་ཤཱཀ་ཐུབ་ཆོས་ཅན། མཆོག་གི་སྤྲུལ་སྐུ་མ་ཡིན་པར་ཐལ། མ་རིག་བག་ཆགས་ཀྱི་དབང་གིས་བསམ་གྱིས་མི་ཁྱབ་པར་བསྒྱུར་བའི་སྐྱེ་བ་དང་འཆི་བ་ཅན་གྱི་ལུས་ཅན་མ་ཡིན་པའི་ཕྱིར། གྲུབ་སྟེ། དག་ས་པ་འཁོར་བར་སྐྱེ་ན་རྒྱུ་དེས་སྐྱེ་དགོས་པ་གང་ཞིག ། དེ་ས་བཅུ་པ་ཡིན་པའི་ཕྱིར། རྩ་བར་མ་ཁྱབ་བོ་ཞེ་ན། སྐྱེ་འཆི་ཅན་གྱི་ལུས་ཅན་ཆོས་ཅན། ཁྱོད་མཆོག་གི་སྤྲུལ་སྐུ་མ་ཡིན་པར་ཐལ།
འཆི་བདག་གི་བདུད་མ་བཅོམ་པའི་ཕྱིར། འོ་ན་མཆོག་གི་སྤྲུལ་སྐུ་ཡང་མྱ་ངན་ལས་འདའ་བ་མ་ཡིན་ནམ་ཞེ་ན། དེ་ཚུལ་བསྟན་པ་ཡིན་ཏེ། དེས་མྱ་ངན་ལས་འདས་པས་འདས་གོ་ཆོད་ན་མཆོག་གི་སྤྲུལ་སྐུ་ཡང་ཞིང་འདིར་སངས་རྒྱས་པས་སངས་རྒྱས་པའི་གོ་ཆོད་དགོས་པར་ཐལ་བ་ལས། སངས་རྒྱས་གོ་ཆོད་པོ་འོག་མིན་དུ་སངས་རྒྱས་དགོས་པ་མཐོང་བའི་ཕྱིར་རོ། ། དེས་ན་ཁྱེད་ཀྱི་གཟུ་ལུམ་དེ་འདྲ་སྔར་ཡང་བྱུང་བར་སྣང་སྟེ། རྒྱ་བོད་ཁ་ཅིག ། མཆོག་གི་སྤྲུལ་སྐུ་ལྷག་བཅས་མྱང་འདས་དང༌། ལོངས་སྤྱོད་རྫོགས་སྐུ་དང་ཆོས་སྐུ་ལྷག་མེད་མྱང་འདས་ཡིན་ཟེར་རོ། ། དེ་ལྟ་ན།
མཆོག་གི་སྤྲུལ་སྐུ་མྱ་ངན་ལས་འདས་ནས་མཆོག་གི་སྤྲུལ་སྐུ་རྒྱུན་ཆད་པར་ཁས་ལེན་དགོས་ཏེ། ལྷག་བཅས་ལྷག་མེད་དུ་ཞུགས་ནས་ཕྱིས་མི་འབྱུང་བར་གྲགས་པའི་ཕྱིར། འདོད་མི་རིགས་ཏེ། ཐེག་ཆེན་པས་འཁོར་བ་མ་སྟོངས་ཀྱི་བར་མཆོག་གི་སྤྲུལ་སྐུ་རྒྱུན་མི་འཆད་པར་བཞེད་པའི་ཕྱིར། ལོངས་སྤྱོད་རྫོགས་སྐུ་ལྷག་མེད་མྱང་འདས་ཡིན་ན། དེ་གཟུགས་ཀྱི་སྐུ་མ་ཡིན་པར་ཐལ། དེ་གཟུགས་ཀྱི་ལྷག་མ་དང་བྲལ་བའི་མྱང་འདས་ཡིན་པའི་ཕྱིར། དེས་ན་ལུགས་དེ་ནི་ཆེས་ཤིན་ཏུ་ནོར་བའོ། །
ཡང་ས་བཅུ་པ་དེ་སྔགས་ཀྱི་མཐོང་ལམ་ནས་འཇུག་ཆོག་ས་བཅུ་ཕྱིན་དེས་སྔགས་ཀྱི་ཚོགས་སྦྱོར་གྱི་དོད་ཐུབ་ཟེར་བ་དེ་ལ་ཤེས་བྱེད་ཀྱི་ལུང་རྣམ་དག་མེད་པར་གོང་དུ་བཤད་ཟིན་ལ། རང་བློས་གསར་དུ་རྟོག་བཏགས་ཉིད་དུ་ཟད་ལ།
རྟོག་བཏགས་ཀྱི་རིགས་པ་ལྟར་བྱེད་ན། ཉན་རང་དགྲ་བཅོམ་སྔགས་ལ་འཇུག་པ་ན། བྱང་ཆུབ་ཆེན་པོར་སེམས་བསྐྱེད་ཅིང༌། དབང་བསྐུར་བ་དང༌། བསོད་ནམས་དང་ཡེ་ཤེས་ཀྱི་ཚོགས་གཉིས་བསག་མི་དགོས་པར་ཉན་རང་དགྲ་བཅོམ་གྱི་རྟོགས་པས་དེའི་དོད་ཐུབ་བྱས་ནས་རིམ་པ་བཞི་པ་ཉིད་ནས་འཇུག་སྟེ། མཐོང་སྒོམ་གྱི་ལམ་བགྲོད་དེ་བྱང་ཆེན་མངོན་དུ་བྱེད་པར་ཐལ། ས་བཅུ་རྒྱུན་མཐའ་པ་སྔགས་ལམ་ནས་འཇུག་པའི་ཚུལ་དེ་མཚུངས་པའི་ཕྱིར། རྟགས་ཁྱབ་གྲུབ། མི་འདོད་ཀ་མེད། དེ་ལྟ་ན་ས་བཅུ་རྒྱུན་མཐའ་པའི་བྱང་སེམས་ལས་སངས་རྒྱས་ཐོབ་པ་ལ་ཉན་ཐོས་དགྲ་བཅོམ་མྱུར་བར་ཐལ།
ཉན་ཐོས་མྱུར་བ་ཚེ་གསུམ་གྱིས་རང་གི་བྱང་ཆུབ་ཐོབ་ལ། དེ་ནས་སྔགས་ལམ་ནས་འཇུག་པས་ཚེ་གསུམ་གྱིས་སངས་རྒྱས་ཐོབ་ལ། བྱང་སེམས་ས་བཅུ་པ་དེ་བསྐལ་པ་གྲངས་མེད་དུ་མའི་མཐར་སངས་རྒྱས་དགོས་པར་མཐོང་བའི་ཕྱིར། རྒྱུའི་ཐེག་པར་བཤད་པའི་རྒྱུན་མཐའི་དྲི་མ་དེ་སྒོམ་ལམ་ཆེན་པོའི་ཆེན་པོས་སྤོང་མི་ནུས་ན། སྒོམ་སྤང་ལྷག་མ་བརྒྱད་ཀྱང་སྒོམ་ལམ་དེ་དག་གིས་སྤང་བར་མི་ནུས་པར་རྣམ་པ་ཀུན་ཏུ་མཚུངས་ལ། རྒྱུའི་ཐེག་པར་བཤད་པའི་རྡོར་ཏིང་གིས་དེར་བཤད་པའི་སྒྲིབ་གསུམ་བག་ཉལ་དང་བཅས་པ་སྤོང་བར་ནུས་པར་བཅོམ་ལྡན་འདས་མི་འཇིགས་པའི་དམ་བཅའ་མཛད་པ་དེའང༌། ཁྱེད་ཀྱིས་སུན་བྱུང་བར་མཛད་པས། སྟོན་པ་དང་དེ་ལྟར་གསུངས་པའི་གསུང་རབ་གང་དག་དང༌། རྡོར་ཏིང་ཉིད་དང་བཅས་ལ་སྐུར་པ་ཆེན་པོ་བླ་ན་མེད་པ་འདེབས་པར་མཛད་པ་འདི་ནི་བདག་ཅག་སེམས་ཆུང་རྣམས་ནི་སྙིང་ཁོང་དུ་མ་ཆུད་པ་ཙམ་དུ་འདར་ཞིང་བརྒྱལ་བ་ལ་གཏུགས་སོ། ། དེས་ན་སྔགས་ལམ་རང་ལ་ཞུགས་པས་ཀྱང་དབང་པོ་རབ་ཚེ་གཅིག་ཏུ་ཐུན་མོང་མ་ཡིན་པའི་ས་ལམ་རྣམས་བགྲོད་དེ་ཞར་ལ་ཐུན་མོང་བའི་ས་ལམ་ཡང་བགྲོད་ལ།
དེ་ལས་དམན་པས་སྔགས་ལམ་གྱི་དང་པོར་ཐུན་མོང་བའི་ས་ལམ་རྣམས་བགྲོད་དེ། བཅུ་གཅིག་ཀུན་ཏུ་འོད་ཀྱི་སའི་ཐམས་ཅད་མཁྱེན་པ་ཐོབ་པར་བྱས་ནས། སླར་སྔགས་ལམ་གྱི་སངས་རྒྱས་ཐོབ་པར་བྱེད་པའང་ཡོད་དེ། དེའི་ཚེ་ན། རྒྱུའི་ཐེག་པར་བཤད་པའི་ས་ལམ་རྒྱུའི་ཐེག་པའི་རང་ལམ་གྱིས་བསྒྲུབ་པ་མ་ཡིན་པས། དེ་སྔགས་ལམ་གྱིས་སྒྲུབ་པས་བསྐལ་པ་གྲངས་མེད་པ་ལ་སོགས་འགོར་བ་ནི་མ་ཡིན་པར་ཡང་གྲུབ་ལ། ས་བཅུ་རྒྱུན་མཐའ་ནས་ཡ་མཐའ་སྔགས་ལ་འཇུག་མཚམས་ཡིན་ནོ། ། ཞེས་པ་འདི་ལ་རྣམ་གྲངས་འདི་ལྟ་བུས་ཀྱང་མ་ངེས་པ་བསྟན་པ་ཡིན་ཏེ། དེ་སྐད་དུ། རྗེ་མར་པས་ཆོས་དྲུག་སྲས་དོན་མར།
དབང་པོ་ཡང་རབ་སྒྱུ་ལུས་འོད་གསལ་གྱིས་སེམས་སྦྱངས། དེ་ལས་ཟུང་དུ་འཇུག་པ་བཅུ་གསུམ་རྡོ་རྗེ་འཛིན་པ་མངོན་དུ་བྱེད་པའོ། ། དབང་པོ་རབ་ཀྱི་སྔགས་པས་བྱང་ཆུབ་སེམས་དཔའ་ཆེན་པོ་རྣམས་དང་མཐུན་པར་ས་བཅུ་གཅིག་པ་ལ་གནས་ཤིང༌། དེའི་ངང་ལ་ཏིང་ངེ་འཛིན་གྱི་རྩལ་སྦྱངས་པས་ཐམས་ཅད་མཁྱེན་པར་འགྱུར་བ་དང༌། འབྲིང་གིས་ལམ་རིམ་པ་ནས་རིམ་པར་བགྲོད་དེ་རིག་པ་འཛིན་པ་མཁའ་སྤྱོད་དུ་ལུས་འཇའ་ལུས་སེམས་ཡེ་ཤེས་སུ་ཞི་བ་དང༌། ཐ་མ་ལུས་ཀྱི་རྩོལ་བ་དང་ལྟ་བའི་གདེང་གིས་གར་འདོད་པའི་སར་འཕོས་པས་འོད་གསལ་དེ་ཉིད་རྟོགས་པའི་རྒྱུར་གྱུར་ནས་སངས་རྒྱ་བར་འགྱུར་བའོ། ། ཞེས་གསུངས་སོ། ། ཁ་ཅིག་བསྐྱེད་རིམ་དབེན་གསུམ་དང་བཅས་པས་རྒྱུའི་ཐེག་པའི་ས་བདུན་པའི་བར་སྦྱངས། སྣང་གསུམ་གྱི་འོད་གསལ་གྱིས་རྒྱུའི་ཐེག་པའི་དག་པ་གསུམ་སྦྱངས་ནས་འཚང་རྒྱ་བར་བྱེད་པས་མདོ་སྔགས་ཀྱི་ས་ལམ་ལྟོ་སྦྱར་ནས་བགྲོད་དགོས་པ་ཡིན་ཏེ། མ་སྦྱར་ན་ས་ལམ་བགྲོད་མི་ནུས་པའི་ཕྱིར།
གཉིས་མེད་རྣམ་རྒྱལ་ལས། བསྐྱེད་པའི་རིམ་པ་གནས་པ་ཡིས། ། རབ་ཏུ་དགའ་བ་ནས་བརྩམས་ཏེ། ། མངོན་དུ་གྱུར་པའི་བར་དུ་བགྲོད། ། རིང་དུ་སོང་བ་དྲུག་པ་ནས། ། མི་གཡོ་བ་ཡི་བར་དག་ཏུ། ། སྦྱོང་བ་གསུམ་གྱིས་ངེས་པར་སྦྱངས། ། ལས་ལ་སྦྱོང་བའི་ས་བརྒྱད་པོ། ། སྣང་བ་གསུམ་ལ་ཞུགས་པ་དག ། ས་བཅུ་ལ་ནི་ངེས་གནས་པ། །
ཞེས་འབྱུང་བའི་ཕྱིར་ཞེས་ཟེར་རོ། ། དེ་ལ་ཁོ་བོའི་ཕ་རས་གོས་འཛིན་པའི་གསུང་གིས། ལུང་དེ་དག་གི་མདོ་སྔགས་ཀྱི་ས་ལམ་ལྟོ་སྦྱར་ནས་བགྲོད་པའི་དགོངས་པ་མ་ཡིན་ཏེ། ལུང་དེས་རྡོ་རྗེ་ཐེག་པའི་འཕགས་པའི་རྣལ་འབྱོར་པས་འབྲས་བུ་ཐེག་པའི་མཐོང་སྒོམ་གྱི་ལམ་དང༌། རིམ་པ་ལྔ་སྦྱར་ནས་ཉམས་སུ་ལེན་ཚུལ་སྟོན་པ་ཡིན་གྱི། དེ་ལྟ་མ་ཡིན་པར་ས་ལམ་བགྲོད་པ་ལ་ནི་མདོ་སྔགས་ལྟོ་མ་སྦྱར་བར་ས་ལམ་བགྲོད་མི་ནུས་པ། དེ་ལྟ་ན་རྒྱུའི་ཐེག་པ་སྔགས་ལམ་དང་མ་སྦྱར་ན་རྒྱུའི་ཐེག་པ་པས་རྒྱུའི་ཐེག་པའི་མཐོང་ལམ་ཡང་མི་ཐོབ་པར་འགྱུར་ལ། དེ་ཡང་འདོད་ན་རྒྱུ་འབྲས་ཀྱི་ཐེག་པ་གཉིས་ལ་ཟབ་ཁྱད་མེད་པར་ཐལ་ཏེ། མདོའི་ལམ་བགྲོད་པ་ཡང་སྔགས་ལམ་ལ་ངེས་པར་ལྟོས་པར་སྨྲས་པའི་ཕྱིར། ཞེས་བཀའ་སྩལ་ཏོ། །
ཁྱད་པར་ཙོང་ཁ་པ་ཆེན་པོ་ནི་ཇོ་བོ་བཀའ་གདམས་པ་དག་ལ་ཐུགས་དད་ཆེ་ཞིང་དེ་དག་གི་གསུང་ལ་བདེན་འཛིན་ཆེས་མཛད་དུས། བཀའ་གདམས་ཀྱི་ལམ་རིམ་གླེགས་བམ་བགྲང་བ་ལས་འདས་པ་སྣང་ཞིང༌། བདག་གཅིག་པུས་ཀྱང་དགེ་བའི་བཤེས་གཉེན་སྐུ་མཆེད་གསུམ་ལས་འཕེལ་བའི་ལམ་རིམ་བཅུ་དྲུག་བཅུ་བདུན་ཞིག་མཐོང་བ་ཐམས་ཅད་དུ། མདོ་ལུགས་ཀྱི་ལམ་གཉིས་ཀས་ཀྱང་སངས་རྒྱས་ཐོབ་ཀྱང༌། སྒྲུབ་བྱེད་ཟབ་ཁྱད་ཀྱི་ལམ་ལ་ཉེ་རིང་ཡོད་ཟེར་བ་མ་གཏོགས། མདོ་ལུགས་ཀྱི་སྒོ་ནས་འཚང་རྒྱ་བ་ལ་ཡང་སྔགས་ལམ་སྣོན་མར་བཏབ་དགོས་ཟེར་བ་མི་སྣང་ངོ༌། ། འོ་ན་ཁྱེད་ཀྱང་བཀའ་གདམས་པས་གསུང་བ་ལྟར་ཁས་མི་ལེན་པས་ནོངས་སོ་སྙམ་ན། ལམ་རིམ་གྱི་སྐྱེས་བུ་གསུམ་གྱི་རྣམ་བཞག་ཀུན་ལ་ནི་དེར་བཤད་པ་ལྟར་གུས་པ་ཆེན་པོས་ལེན་པར་བྱེད་ཀྱང་ལམ་རིམ་ལ་ལར་གསང་སྔགས་ལས་ཕར་ཕྱིན་ལམ་མཆོག་ཡིན་ཅེས་པ་དང༌། ལ་ལར་གསང་སྔགས་ཀྱི་ལམ་བསྟན་པ་ཀུན་མུ་སྟེགས་བྱེད་འདུལ་ངོར་ཡིན་གྱི། དོན་ལ་སྔགས་ལམ་ལ་ཐར་ལམ་མེད་ཅེས་གསུང་བ་སོགས་ནི་གསང་སྔགས་གསང་བར་བཞེད་ནས་ཁ་འཕངས་པ་ཙམ་ལས་མ་བསྟན་པར་འདུག་པས།
གསུང་དེ་དག་ནི་སྒྲ་ཇི་བཞིན་མིན་པར་གི ། སྐྱེས་བུ་དམ་པ་དེ་དག་ནི་གསང་སྔགས་ཐུགས་སུ་མ་ཤོང་བ་ག་ལ་ཡིན་ཏེ། དཔལ་ལྡན་ཨ་ཏི་ཤའི་གསང་སྔགས་ཀྱི་ལམ་མཆོག་ཏུ་བཤད་པ་ལས་གྲུབ་པ་བརྙེས་པར་གྱུར་པ་ཁོ་ན་ཡིན་པའི་ཕྱིར་རོ། ། ཁ་ཅིག་རྗེ་བཙུན་མི་ལས། ལྷ་བཙུན་བྱང་ཆུབ་འོད་ལ་དགོངས་ནས། བོད་ཀྱི་སྙིང་ལ་འདྲེ་ཞུགས་པས་ཨ་ཏི་ཤ་ལ་གསང་སྔགས་འཆད་དུ་མ་བཅུག་པ་ཡིན་ཅེས་གསུང་ཟེར་བ་ཤིན་ཏུ་མི་བདེན་ཏེ། ལྷ་བཙུན་ལ་འདྲེ་ཞུགས་གསུང་པ་ག་ལ་ཡིན། བོད་ཀྱི་རྟོག་གེ་པ་ཁ་ཅིག་སྙིང་ལ་འདྲེ་ཞུགས་ནས་ཆོས་ཟབ་མོ་ལ་ལོག་ལྟ་སྐྱེས་ནས་དེའི་ཤན་བོད་པ་སྤྱི་ལ་ཕོག་ནས་གསང་སྔགས་བློར་མ་ཤོངས་པས་གསང་སྔགས་བསྟན་པའི་སྣོད་ལྡན་རྣམས་ལའང་ཆོས་ཀྱི་བར་ཆད་ཅུང་ཟད་བྱུང་ཞེས་གསུངས་པའོ། ། དགོངས་གཅིག་རྙིང་མར། རྒྱུའི་ཐེག་པའི་ས་དང་པོ་ན་ཡང་ས་བརྒྱད་པ་ཐོབ་པ་ཡོད་པས་ཕར་ཕྱིན་ལས་སྔགས་འཚང་རྒྱ་བ་ལ་ལམ་ཉེ་བར་མ་ངེས་པ་དང༌།
དེ་ལྟ་ན་ཡང་ས་གཉིས་པ་སོགས་མ་བགྲོད་པ་མ་ཡིན་ཟེར་བ་དང༌། ཐེག་པ་གསུམ་གྱི་ས་ལམ་ཐམས་ཅད་ས་བཅུས་དོན་ལ་བགྲོད་པ་ལ་ཁྱད་པར་མེད་ཅེས་བྲིས་གདའ་བ་སྐྱོབ་པའི་དགོངས་པ་ག་ལ་ཡིན་ཏེ། ས་དང་པོར་ས་བརྒྱད་པ་ཐོབ་པ་དེ། འོག་ས་དྲུག་རིམ་ཅན་དུ་རྒྱུད་ལ་བསྐྱེད་པའི་མཐར་ས་བརྒྱད་པ་མངོན་དུ་བྱས་པ་ཡིན་ན་ས་དང་པོར་ས་བརྒྱད་པ་ཐོབ་པར་འགལ་བའི་ཕྱིར་དང༌། ཉན་རང་ལ་ས་བཅུ་ཡོད་ན་ཉན་ཐོས་ས་བརྒྱད་དུ་གྲགས་པ་དང་འགལ་བའི་ཕྱིར་དང༌། གསང་སྔགས་ཀྱི་སློབ་ལམ་ལ་ས་བཅུ་ལས་ལྷག་པ་མེད་ན། ས་བཅུ་གཅིག་པ་སློབ་ལམ་དུ་བཤད་པ་དང་འགལ་བར་སྨྲས་སྣང་བའི་ཕྱིར། ཡང་ཟི་ལུང་པ་ཆེན་པོས། ཀུན་ཏུ་འོད་ཀྱི་ས་སོགས་མདོ་ལུགས་ཀྱི་ས་དང་པོ་སོགས་ལས་ཕུལ་དུ་བྱུང་བའི་སར་བཞག་པ་མ་ཡིན་ཏེ། སངས་རྒྱས་ཀྱི་ཡེ་ཤེས་གཅིག་ཉིད་ལ་ལྡོག་པས་ཕྱེ་བར་འཆད་དགོས་པའི་ཕྱིར།
སློབ་དཔོན་སྒེག་པའི་རྡོ་རྗེས། དོན་དམ་པའི་འཇམ་དཔལ་གཅིག་ཉིད་ལ་དེ་བཞིན་གཤེགས་པའི་ས་བཅུ་གཉིས་ཀྱི་དབྱེ་བས་དབྱངས་ཡིག་བཅུ་གཉིས་འབྱེད་པར་རྡོ་རྗེ་སྙིང་པོའི་རྒྱན་གྱི་ལུང་དྲངས་མ་ཐག་པས་སྒྲུབ་པའི་ཕྱིར་ཞེས་ཟེར་རོ། ། འདི་ནི་སྒྲུབ་བྱེད་དང་བསྒྲུབ་བྱ་ཕྱིན་ཅི་ལོག་ཏུ་སྨྲས་པར་གོ་སྟེ། སྔགས་ནས་བཤད་པའི་དོན་དམ་པའི་འཇམ་དཔལ་ཡེ་ཤེས་སེམས་དཔའ་དེ། གཏན་མདོར་མ་གྲགས་པའི་གསང་སྔགས་ཀྱི་དེ་བཞིན་གཤེགས་པར་འཇོག་ཆོས་ཀྱི་དབྱངས་ཡིག་བཅུ་གཉིས་ཀྱི་བདག་ཉིད་ས་བཅུ་གཉིས་བགྲོད་པ་ལ་བརྟེན་ནས་ཐོབ་དགོས་པར་བསྟན་པའི་ལུང་དེ། མདོ་ལུགས་སུ་བསྟན་པ་ལས་ལྷག་པའི་ས་བཅུ་སོགས་མེད་པའི་ལུང་དུ་འདྲེན་པར་སྣང་བ་ཉིད་ཀྱི་ཕྱིར། རྣམ་པར་དཔྱོད་པ་འདི་ནི་སྐབས་དོན་ལས་ཕྱིན་ཅི་ལོག་ཉིད་དུ་གྱུར་པ་གོར་མ་ཆག་གོ། །།

༈ རྡོ་རྗེའི་གསུང༌། ལས་ཐམས་ཅད་རིམ་གྱིས་འཇུག ། ཅེས་པ་ནི། རྒྱུ་འབྲས་ཀྱི་ཐེག་པ་གཉིས་ཀྱིས་སྒྲུབ་པའི་སངས་རྒྱས་དེ། རང་ལམ་གྱི་ལམ་ལྔ་ག་མ་བགྲོད་པར་ལམ་འོག་མ་དོར་ནས་གོང་མ་ལ་བཙན་འཇུག་བྱ་བའི་སྒོ་ནས་མྱུར་དུ་སངས་རྒྱས་པར་བྱེད་པ་མི་སྲིད། ཅེས་བྱ་བའོ། ། དེ་ཡང་ཁ་ཅིག ། ཉན་རང་དགྲ་བཅོམ་ཆོས་ཀྱི་བདག་མེད་རྟོགས་པའི་དབང་དུ་བྱས་པ་ཞིག་ཐེག་ཆེན་གྱི་ལམ་དུ་འཇུག་པ་ན། ས་བརྒྱད་པ་ནས་འཇུག་ཆོག་སྟེ། དེས་ཉོན་སྒྲིབ་མ་ལུས་པ་སྤངས་ཟིན་པའི་ཕྱིར་དང༌། བདག་མེད་གཉིས་ཀ་མངོན་སུམ་དུ་རྟོགས་ཟིན་པའི་ཕྱིར་དང༌།
ཉན་རང་གི་སྤངས་རྟོགས་ཀྱི་རིས་ཐེག་ཆེན་མཐོང་ལམ་གྱི་སྡུག་བསྔལ་ལ་ཆོས་བཟོད་པ་ན་རྫོགས་པ་ཉིད་ཀྱི་ཕྱིར་རོ། ། དེས་ཐེག་ཆེན་གྱི་ཚོགས་སྦྱོར་མཐོང་གསུམ་མ་དག་ས་བདུན་རྣམས་བགྲོད་མི་དགོས་སོ་ཞེས་སྨྲ་བར་བྱེད་ཅིང༌། ཕར་ཕྱིན་པའི་ས་བཅུ་པོ་དེའང་གསང་སྔགས་ཀྱི་ལམ་ནས་འཇུག་པ་ན། ཚོགས་སྦྱོར་མཐོང་ལམ་དང་སྒོམ་ལམ་དགུ་ལས་བརྒྱད་མན་དོར་ནས་སྔགས་ལམ་གྱི་སྒོམ་ལམ་དགུ་པ་ཉིད་ལ་འཇུག་སྟེ་སངས་རྒྱས་པར་བྱེད་དེ། རྒྱུའི་ཐེག་པའི་ལམ་བཞི་ཀ་ཤས་ཆེར་རྫོགས་མཚམས་སུ་འབྲས་བུའི་ཐེག་པའི་ལམ་རྣམས་སྣོན་མར་བཏབ་པ་གཅིག་པུས་མི་སློབ་པའི་ལམ་མངོན་དུ་བྱེད་པས། རྒྱུ་འབྲས་ཀྱི་ཐེག་པ་གཉིས་ཀར་བསྡོམས་ནས་བླ་མའི་རྫོགས་སངས་ཀྱི་ལམ་ལྔ་ཆ་ཚང་བ་ཞིག་སྒྲུབ་པར་བྱེད་པ་ཡིན་ལོ། ཞལ་སྔ་ནས། ཉན་རང་དགྲ་བཅོམ་པས་ཉོན་སྒྲིབ་མ་ལུས་པ་སྤངས་པ་མ་གྲུབ་སྟེ། ཉོན་སྒྲིབ་ཀྱི་བག་ཉལ་དང༌། བག་ཆགས་པར་གྱུར་གྱི་མ་རིག་པ་ཉན་རང་གིས་སྤང་བར་མ་བྱས་པ་ཉིད་ཀྱིས་དེ་ཉིད་སླར་ཡང་སྲིད་ལེན་བྱེད་ཀྱི་རྒྱུར་བཤད་པའི་ཕྱིར་དང༌།
ཁྱད་གཞི་བདེན་བཞིའི་ཆོས་ཙམ་ལ། ཁྱད་ཆོས་བདག་ཉིད་ཀྱི་སྟོང་པའི་སྟོང་ཉིད་ཙམ་མངོན་དུ་བྱས་ཀྱང༌། དེས་རྫོགས་པའི་སངས་རྒྱས་ཀྱི་ཆོས་ཀྱི་དབྱིངས་སམ་རྫོགས་སངས་ཀྱི་རྒྱུ་སྐྱེ་འཕགས་ཐམས་ཅད་ཀྱི་རྒྱུད་ལ་ཀུན་ཏུ་འགྲོ་བ་ཅན་གྱི་ཆོས་ཅན་བདེ་གཤེགས་སྙིང་པོ་ཁྱད་གཞིར་བྱས་པའི་ཆོས་ལ་ཁྱད་ཆོས་དེའི་ཆོས་ཉིད་སྟོང་པ་ཉིད་ཆེས་ཟབ་པ་དེ་མངོན་དུ་མ་བྱས་ལ། དེ་མངོན་དུ་མ་བྱས་པར་ནི་ཐེག་པ་ཆེན་པོའི་ཤེས་བྱ་བདེན་པ་གཉིས་ཀྱི་གནས་ལུགས་ཇི་ལྟ་བ་དེ་མཐོང་བའི་མཐོང་ལམ་དུ་འཇོག་པ་མ་ཡིན་ཏེ། ཇི་སྐད་དུ། རང་བྱུང་རྣམས་ཀྱི་དོན་དམ་ནི། ། དད་པ་ཉིད་ཀྱིས་རྟོགས་བྱ་ཡིན། ། ཉི་མའི་དཀྱིལ་འཁོར་འོད་འབར་བ། ། མིག་མེད་པས་ནི་མཐོང་བ་མེད། ། ཅེས་པའི་སྐབས་ཀྱི་དོན་དམ་བདེན་པ་དེ་བདག་གཉིས་ཀྱིས་སྟོང་པའི་སྟོང་ཉིད་ཙམ་ལ་མ་བཞག་པར་ཆོས་ཅན་བདེ་གཤེགས་སྙིང་པོ་དང་དེ་དང་དབྱེར་མེད་པའི་ཆོས་ཉིད་སྟོང་པ་ཉིད་ལ་དོན་དམ་བདེན་པར་བྱས་ནས་དེ་རྟོགས་བྱ་དང་མཐོང་བྱར་བྱས་ནས་དེ་ལྟར་མཐོང་བའི་ཡེ་ཤེས་ལ་མཐོང་ལམ་དུ་བྱས་ནས།
དེ་ལ་མཐོང་བ་ལོག་པའི་གང་ཟག་བཞི་དམིགས་ཀྱིས་བཀར་ནས་བཤད་པའི་ཕྱིར། ལུང་དེའི་འགྲེལ་པར། མདོར་བསྡུ་ན་གང་ཟག་བཞི་པོ་འདི་ནི་དེ་བཞིན་གཤེགས་པའི་སྙིང་པོ་མཐོང་བ་ལ་མིག་དང་མི་ལྡན་པར་རྣམ་པར་བཞག་པ་ཡིན་ཏེ། བཞི་གང་ཞེ་ན། སོ་སོ་སྐྱེ་བོ་དང༌། ཉན་ཐོས་དང༌། རང་སངས་རྒྱས་དང༌། ཐེག་པ་ལ་གསར་དུ་ཞུགས་པའི་བྱང་ཆུབ་སེམས་དཔའ་སྟེ། ཇི་སྐད་དུ། བཅོམ་ལྡན་འདས་དེ་བཞིན་གཤེགས་པའི་སྙིང་པོ་འདི་ནི་འཇིག་ཚོགས་ལ་ལྟ་བར་ལྷུང་བ་རྣམས་དང༌།
ཕྱིན་ཅི་ལོག་ལ་མངོན་པར་དགའ་བ་རྣམས་དང༌། སྟོང་པ་ཉིད་ལ་སེམས་གཡེང་བ་རྣམས་ཀྱི་སྤྱོད་ཡུལ་མ་ལགས་སོ། ། ཞེས་འབྱུང་ངོ༌། ། དེས་ན་དེ་བཞིན་གཤེགས་པའི་སྙིང་པོ་མཐོང་བ་དེ་ལ་ནི། འདིར་འཕགས་པ་ཉིད་དུ་འཇོག་ལ། དེ་མ་མཐོང་བ་ནི། ཐེག་པ་ཆེན་པོའི་འཕགས་པར་འཇོག་པ་མ་ཡིན་ཏེ། ཇི་སྐད་དུ། སོ་སོ་སྐྱེ་བོ་ཕྱིན་ཅི་ལོག ། བདེན་པ་མཐོང་བ་བཟློག་པ་སྟེ། །
ཅེས་པའི་འགྲེལ་པར། དེ་ལ་ཕྱིན་ཅི་ལོག་ནི་བྱིས་པ་རྣམས་ཀྱི་སྟེ་འདུ་ཤེས་དང་སེམས་དང་ལྟ་བ་ལ་ཕྱིན་ཅི་ལོག་པའི་ཕྱིར། བཟློག་པས་ཕྱིན་ཅི་མ་ལོག་པ་ནི་འཕགས་པ་རྣམས་ཀྱིས་ཏེ་དེ་སྤངས་པའི་ཕྱིར། ཞེས་འབྱུང་ངོ༌། ། དེས་ན་བདག་མེད་པ་གཉིས་ཀྱི་མི་སྐྱེ་བའི་དོན་ལ་འཇིག་རྟེན་པའི་སྒོམ་བྱུང་གི་གསལ་སྣང་གི་བཟོད་པ་ཐོབ་པ་ནི་སྦྱོར་བའི་ལམ་ནས་འབྱུང་ལ། བདེ་བར་གཤེགས་པའི་སྙིང་པོའི་ཆོས་ཉིད་ལ་མི་སྐྱེ་བའི་བཟོད་པ་ནི་ཐེག་ཆེན་གྱི་མཐོང་ལམ་ཐོབ་པ་ན་འབྱུང་བར་བསྟན་པས། ཐེག་པ་ཆེན་པོའི་མི་སྐྱེ་བའི་ཆོས་ལ་བཟོད་པ་ཐོབ་པའི་བཟོད་པ་ནི་ཉན་རང་དགྲ་བཅོམ་གྱིས་མངོན་དུ་བྱས་པ་མ་ཡིན་ལ། དེས་ན་ཉན་རང་དགྲ་བཅོམ་པས་ཀྱང་ཐེག་པ་ཆེན་པོའི་མཐོང་བའི་ལམ་གྱི་མི་སྐྱེ་བའི་ཆོས་ལ་བཟོད་པ་གདོད་ཐོབ་དགོས་པ་ཡིན་ཏེ། སློབ་དཔོན་སེང་གེ་བཟང་པོས་ཀྱང༌། ཁ་ཅིག་ནི་ཚོགས་ཀྱི་ས་ལ་སོགས་པར་བསོད་ནམས་དང་ཡེ་ཤེས་ཀྱི་ཚོགས་བསགས་པས་སྔོན་སྦྱང་བ་བྱས་ཤིང་བསྒྲུབས་པ་དེ་རྣམས་ཀྱི་སྒྱུ་མ་ལྟ་བུའི་ཆོས་ལ་བཟོད་པ་སྟེ་ལྷག་པར་མོས་པ་ཐོབ་པར་འགྱུར་བ་ཡིན་ནོ་ཟེར་རོ། །
གཞན་དག་ནི། ཆོས་དབྱིངས་ཀུན་ཏུ་འགྲོ་བར་རྟོགས་པས་མི་སྐྱེ་བའི་ཆོས་ལ་བཟོད་པ་རྟོགས་པ་ཡིན་ནོ་ཞེས་ཟེར་རོ། ། ཞེས་འབྱུང་ངོ༌། ། ཉན་རང་གི་སྤངས་རྟོགས་ཐེག་པ་ཆེན་པོའི་མཐོང་ལམ་ནས་རྫོགས་པས། ཉན་རང་གི་ཐེག་ཆེན་གྱི་ཚོགས་ལམ་སོགས་ལ་བསླབ་མི་དགོས་པ་དང༌། རབ་ཏུ་དགའ་བའི་ས་ལ་སོགས་པ་མངོན་དུ་བྱེད་མི་དགོས་པ་ལ་ནི། འབྲེལ་པ་ཅི་ཡང་ཡོད་པ་མ་ཡིན་ནོ། ། དེས་ན་ཆེས་གཅེས་པའི་གནད་འདི་ཤེས་པར་བྱ་དགོས་ཏེ། ཚོགས་གཉིས་བསགས་ནས་སྒྲིབ་གཉིས་གནས་ངན་ལེན་དང་བཅས་པ་མ་སྦྱངས་པར་ཡང་དག་པར་རྫོགས་པའི་སངས་རྒྱས་མི་འགྲུབ་ལ། ཚོགས་གཉིས་པོ་དེའང་ཐེག་པ་ཆེན་པོའི་ལམ་ལྔ་དང་ས་བཅུ་བགྲོད་པའི་རིམ་གྱིས་མ་བསགས་པར་ནི།
བསགས་པ་ཁྱད་པར་བ་གོང་ནས་གོང་དུ་རབ་ཀྱི་མཐར་ཕྱིན་པར་མི་འགྱུར་ལ། དོན་དེས་ན་མངོན་པར་རྟོགས་པའི་རྒྱན་ལས། ཚོགས་ཀྱི་སྒྲུབ་པ་བཅུ་བདུན་སྤྱིར་བཤད་ནས། བྱེ་བྲག་ཏུ་སྦྱིན་སོགས་ཕྱིན་དྲུག་ཏུ་འཇོག་པར་བྱེད་པའི་རྒྱུའི་གཙོ་བོ་ནང་ལ་སོགས་པ་ཉི་ཤུ་སྟོང་ཉིད་དུ་རྟོགས་པའི་ཡེ་ཤེས་ཀྱི་ཚོགས་ཆོས་ཀྱི་བདག་མེད་པ་རབ་ཏུ་རྒྱས་པ་མངོན་དུ་བྱ་བའི་ཚོགས་དང༌། ཚོགས་དེ་དང་འབྲེལ་བས་ལམ་ལྔ་དང་ས་བཅུ་རིམ་གྱིས་བསྐལ་པ་གྲངས་མེད་པར་བསོད་ནམས་ཀྱི་ཚོགས་ཀྱིས་གསལ་བའི་དབྱེ་བ་མཐའ་ཡས་པ་ལ་སློབ་ཅིང་བསགས་པའི་སྒོ་ནས་བགྲོད་པར་བྱེད་པས་སའི་ཚོགས་དང༌། དེ་ལྟར་ཚོགས་གཉིས་བསགས་པའི་མཐུ་ལས། མཐོང་སྒོམ་གྱི་ལམ་གྱི་གཉེན་པོ་བརྒྱད་ཡང་དག་པར་སྐྱེ་བས་གཟུང་འཛིན་གྱི་རྣམ་རྟོག་བརྒྱད་སྤོང་བའི་གཉེན་པོའི་ཚོགས་ཏེ། ཚོགས་གསུམ་གྱི་སྒྲུབ་པ་ནན་ཏན་ཏུ་གདམས་ལ། དེས་ན་སྤྱི་དང་བྱེ་བྲག་གི་ཚོགས་ཀྱི་རྒྱུ་ཚོགས་མ་ཚང་ན་འབྲས་བུ་རྣམ་པ་ཐམས་ཅད་མཁྱེན་པའི་ཡེ་ཤེས་མི་འབྱུང་བའི་ཕྱིར། ཉན་རང་རྟེན་ཐེག་ཆེན་གྱི་ལམ་དང་ས་འོག་མ་དང་དེ་ལ་བརྟེན་པའི་ཚོགས་གཉིས་རྣམས་དོར་ནས།
རྟེན་ལམ་དང་ས་གོང་མ་རྣམས་དང༌། དེ་ལ་བརྟེན་པའི་ཚོགས་གཉིས་བསགས་ནས་འབྲས་བུ་ཐོབ་པར་བྱེད་པ་ནི་སྲིད་པ་མ་ཡིན་ནོ། ། གལ་ཏེ་དེ་འདྲ་ཞིག་སྲིད་ན། ཚོགས་གཉིས་ཡོངས་སུ་མ་རྫོགས་པའི་དབང་ལས་དེས་སྨོན་ལམ་ཡང་ཡོངས་སུ་རྫོགས་པར་མི་འགྱུར་བས། དེ་འདྲའི་སངས་རྒྱས་དེ་ཉན་རང་གི་བྱང་ཆུབ་ལས་ཆེས་མཆོག་ཏུ་མི་འགྱུར་ཏེ། ཚོགས་གཉིས་མཐར་མ་ཕྱིན་པར་ཡང་དག་མཐའ་དུས་མིན་དུ་བྱས་པའི་ཞི་བ་ཕྱོགས་གཅིག་པར་ཡང་དོན་གྱིས་སོང་བའི་ཕྱིར་རོ། །
ཡང༌། རྟེན་ས་དང་ལམ་དོར་ཀྱང་དེ་ལ་བརྟེན་པའི་ཚོགས་གཉིས་ཀྱི་བསགས་པ་མི་འདོར་བས་ཉེས་པ་མེད་དོ་ཞེ་ན། རྟེན་དེ་དག་ལ་བརྟེན་ནས་བརྟེན་པ་ཚོགས་གཉིས་བསྒྲུབས་ན་འགྲུབ་པར་དངོས་སུ་བསྟན་ནས། བཟློག་པ་ཤུགས་ལས་རྟེན་ཐེག་པ་ཆེན་པོའི་ས་དང་ལམ་ལ་མ་བརྟེན་པར་བརྟེན་པ་ཚོགས་གཉིས་རྒྱ་ཆེན་པོ་སྒྲུབ་པར་རློམ་ཡང་མི་འགྲུབ་པར་བསྟན་ཏེ།
ཐེག་པ་ཆེན་པོ་མདོ་སྡེ་རྒྱན་གྱི་ཚོགས་རྣམ་པར་དབྱེ་བ་ལས། འཇུག་དང་མཚན་མ་མེད་པ་དང༌། ། ལྷུན་གྱིས་གྲུབ་པར་བྱ་བ་དང༌། ། དབང་བསྐུར་མཐར་ཐུག་བྱ་བའི་ཕྱིར། ། བརྟན་རྣམས་ཚོགས་ནི་སྒྲུབ་པར་བྱེད། ། ཅེས་འབྱུང་བའི་འགྲེལ་པར། འདི་ནི་ཚོགས་ཀྱི་རབ་ཏུ་དབྱེ་བ་སྟེ། དེ་ལ་མོས་པས་སྤྱོད་པའི་སའི་ཚོགས་ནི་ས་ལ་འཇུག་པའི་ཕྱིར་ཡིན་ནོ། ། ས་དྲུག་པོ་དག་ནི་མཚན་མ་མེད་པ་ས་བདུན་པས་བསྡུས་པའི་ཕྱིར་ཡིན་ཏེ། དེ་ན་མཚན་མ་ཀུན་ཏུ་མི་སྤོང་བའི་ཕྱིར།
ས་བདུན་པས་ནི་ལྷུན་གྱིས་གྲུབ་པའི་སྟེ། དེ་ལས་གཞན་པའི་ས་གཉིས་ཀྱིས་བསྡུས་པའི་ཕྱིར་ཡིན་ནོ། ། དེ་གཉིས་ཀྱི་ཚོགས་ནི་དབང་བསྐུར་བ་སྟེ་ས་བཅུ་པས་བསྡུས་པའི་ཕྱིར་ཡིན་ནོ། ། དེའི་ཚོགས་ནི་མཐར་ཐུག་པ་སྟེ། སངས་རྒྱས་ཀྱི་སས་བསྡུས་པའི་ཕྱིར་ཡིན་ནོ། ། ཞེས་འབྱུང་ངོ༌། ། ཡང་རྒྱུའི་ཐེག་པའི་ས་བཅུ་པ་དེ་སྔགས་ལམ་ནས་འཇུག་པ་ན། སངས་རྒྱས་ཀྱི་གོ་འཕང་ཞིག་སྒྲུབ་པ་ལ། མདོ་སྔགས་ཀྱི་ལམ་གྱི་བྱེད་སའི་གནད་གཅིག་པས། སྔགས་ཀྱི་སྒོམ་ལམ་ཆེན་པོའི་ཆེན་པོ་ནས་འཇུག་སྟེ།
རྫོགས་རིམ་རིམ་པ་བཞི་པའི་འོད་གསལ་ནས་འཇུག་པས། སྔགས་ཀྱི་ཚོགས་སྦྱོར་མཐོང་གསུམ་སྒོམ་ལམ་ལྷག་མ་བརྒྱད་འདོར་ཆོག་ཟེར་བ་འདི་ནི་རིམ་པ་བཞི་པའི་འོད་གསལ་ལ་འཇུག་ན། རིམ་པ་བཞི་པའི་དོན་གྱི་འོད་གསལ་བ་དེ་ལ་སློབ་པ་དང་མི་སློབ་པའི་འོད་གསལ་གཉིས་ལས་སྔ་མ་དེ་སྔོན་དུ་མ་སོང་བར་ནི་ཕྱི་མ་ལ་འཇུག་མི་ནུས་ལ། སྔ་མ་དེ་དང་པོར་བསྐྱེད་པ་ཡིན་ན་ནི་དེ་སྔགས་ཀྱི་མཐོང་ལམ་ཉིད་དུ་བཤད་པས། མཐོང་ལམ་དང་སྒོམ་ལམ་ལྷག་མ་རྣམས་དོར་ནས་སྒོམ་ལམ་ཆེན་པོའི་ཆེན་པོ་ནས་འཇུག་པར་སྨྲས་པ་དང་ཡང་འགལ་བ་བླ་ན་མེད་པར་སོང་བ་ཡིན་ལ། རིམ་ལྔ་དང་སྦྱོར་དྲུག་སོགས་ཟབ་མོའི་རྫོགས་རིམ་རྣམས་ས་ལམ་བགྲོད་ཚུལ་སྲོག་གཅིག་པས། རིམ་པ་བཞི་པའི་འོད་གསལ་རྒྱུད་ལ་སྐྱེས་པ་དང༌། མས་བརྟན་གྱི་རྗེས་དྲན་གྱི་སྦྱོར་བ་མགོ་བརྩམས་པ་གཉིས་གཅིག་ཏུ་སོང་ལ། རྗེས་ཏིང་གི་རྣལ་འབྱོར་ནི་ཐིག་ལེ་དག་པ་ཐུགས་རྡོ་རྗེའི་གོ་འཕང་སྒྲུབ་བྱེད་ཀྱི་རྣལ་འབྱོར་ཡིན་ལ། རྣལ་འབྱོར་དེ་དང་འོད་གསལ་བ་དང་ཟུང་འཇུག་གི་རིམ་པ་ཕྱི་མ་གཉིས་པོ་དེས་ནི།
དུས་སྦྱོར་བཅུ་གཉིས་ཀྱི་ཐིག་ལེ་རླུང་ནང་འཕོ་ཆགས་ཀྱི་དབང་དུ་བྱས། མ་རིག་པ་ལ་སོགས་རྟེན་འབྲེལ་བཅུ་གཉིས་ཀྱི་བག་ཉལ་ཤིན་ཏུ་ཕྲ་མོའི་རང་བཞིན་རྒྱུའི་ཐེག་པའི་སངས་རྒྱས་ཀྱིས་ཀྱང་མི་སྤོང་བའི་རང་བཞིན་ཅན་དེ། འཁོར་ལོ་དྲུག་གི་གནས་སུ་ཐབས་ཤེས་ཁྱད་ཅན་གྱིས་ལེགས་པར་སྦྱངས་ནས་ས་བཅུ་གཉིས་ཀྱི་གོ་འཕང་མངོན་དུ་བྱེད་པ་ཡིན་ཏེ། མཆོག་གི་དང་པོའི་སངས་རྒྱས་ལས། ཡན་ལག་བཅུ་གཉིས་འགགས་པ་ཡིས། ། དུས་སྦྱོར་རྣམས་ནི་མི་འབབ་ཕྱིར། ། ས་རྣམས་བཅུ་གཉིས་ཞེས་གྲགས་པ། ། གནས་ལ་སོགས་པ་དོན་དམ་མོ། ། ཞེས་འབྱུང་བའི་ཕྱིར། ། རིམ་པ་བཞི་པ་དང་རྗེས་དྲན་གྱི་རྣལ་འབྱོར་གྱི་སྔགས་རང་ལམ་ལས་མཐོང་སྒོམ་གྱི་ལམ་རིམ་ཅན་དུ་བགྲོད་པ་འདི་གྲུབ་བོ། །
རིམ་པ་བཞི་པའི་འོད་གསལ་དང་རྗེས་ཏིང་གིས་ཐིག་ལེ་དག་པ་ཐུགས་རྡོ་རྗེའི་གོ་འཕང་སྒྲུབ་པར་བྱེད་པ་ལའང༌། ཐིག་ལེ་སྤྲོ་བསྡུད་བྱེད་པའི་རླུང་དག་པ་གསུང་རྡོ་རྗེའི་གོ་འཕང་སྒྲུབ་བྱེད་ཀྱི་ལམ་རྡོར་བཟླས་སེམས་དམིགས་ཀྱི་རིམ་པ་དང་སྲོག་འཛིན་གྱི་རྣལ་འབྱོར་མངོན་དུ་མ་བྱས་པར་མི་འབྱུང་ལ། དེ་མངོན་དུ་བྱེད་པའང་རླུང་ལྡང་འཇུག་གནས་པའི་རྟེན་རྩ་དབུ་མ་དག་པ་སྐུ་རྡོ་རྗེ་སྒྲུབ་བྱེད་ཀྱི་ལམ་བསྐྱེད་རིམ་ལུས་དབེན་དང༌། སོར་བསམ་གྱི་རྣལ་འབྱོར་མངོན་དུ་མ་བྱས་པར་མི་འབྱུང་སྟེ། གསང་སྔགས་ཀྱི་ལམ་བགྲོད་པའི་ཚུལ་འདིར་ནི་རྟེན་ལུས་ཀྱི་ས་ལམ་གྱི་གནས་རྩ་རླུང་ཐིག་ལེ་རྣམས་རིམ་ཅན་དུ་མ་བཅིངས་པར། བརྟེན་པ་སེམས་ཀྱི་ཁྱད་པར་གྱི་ས་ལམ་བགྲོད་པར་མི་ནུས་པའི་ཕྱིར། དེ་སྐད་དུའང་མཆོག་གི་དང་པོའི་སངས་རྒྱས་ལས། དུ་བ་ལ་སོགས་བསྒོམ་བྱ་ཞིང༌། ། སེམས་ནི་གཡོ་བ་མེད་བྱས་ཏེ། ། དབུ་མ་སྦྱང་བ་བྱས་ནས་ནི། །
མཆོག་ཏུ་མི་འགྱུར་བསྒོམ་པར་བྱ། ། པདྨར་རྡོ་རྗེ་རབ་བཀོད་ནས། ། སྲོག་ནི་ཐིག་ལེར་གཞུག་པར་བྱ། ། འཁོར་ལོ་ཐིག་ལེ་ཐིག་ལེ་ཡིས། ། གཡོ་བའི་རྡོ་རྗེར་འགག་པར་བྱ། ། རྟག་ཏུ་རྟག་རེངས་རྣལ་འབྱོར་པས། ། རྟག་ཏུ་སྟེང་དུ་ཁུ་བར་འགྱུར། ། ཕྱག་རྒྱ་ཆེན་པོའི་སྦྱོར་བ་ཡིས། ། རྡོ་རྗེ་འབེབས་པས་བྱིན་གྱིས་བརླབས། ། མཆོག་ཏུ་མི་འགྱུར་སྐད་ཅིག་ནི། །
སྟོང་ཕྲག་ཉི་ཤུ་རྩ་གཅིག་དང༌། ། དྲུག་བརྒྱ་སོགས་ལས་རྒྱལ་པོ་ཆེ། ། རྡོ་རྗེ་སེམས་དཔའ་རང་ཉིད་འགྱུར། ། ཞེས་འབྱུང་ངོ༌། ། དེས་ན་བསྐྱེད་རིམ་དང་དབེན་གསུམ་སྒྱུ་ལུས་དང་སོར་བསམ་སྲོག་འཛིན་གྱི་རྩ་རླུང་དག་པར་བྱེད་པའི་ཚུལ་ནི་ཚོགས་སྦྱོར་གྱི་ལམ་ཡིན་པས། བྱང་སེམས་ས་བཅུ་པས་གསང་སྔགས་ཀྱི་ཚོགས་སྦྱོར་གྱི་ལམ་དོར་ནས་གསང་སྔགས་ཀྱི་སྒོམ་ལམ་ཆེན་པོའི་ཆེན་པོ་ནས་འཇུག་བྱ་བ་འདི་ནི་ཆོས་ཀྱི་གནད་ཕྱིན་ཅི་ལོག་ཏུ་འདྲེན་བྱེད་ཀྱི་བབ་ཅོལ་ཆེན་པོ་ཡིན་ཏེ། གསང་སྔགས་རང་ལམ་གྱི་རྩ་རླུང་ཐིག་ལེ་བདེ་བའི་ཁམས་དང་བཞིའི་རྟེན་ཁྱད་པར་བ་ལས་མདོར་མ་གྲགས་པའི་རྡོ་རྗེ་བཞིའི་བདག་ཉིད་ཀྱི་རྫོགས་སངས་སྒྲུབ་པར་བྱེད་པར་གསུངས་པ་ལས། རྡོ་རྗེ་སྔ་མ་གཉིས་སྒྲུབ་བྱེད་དོར་ནས་རྡོ་རྗེ་ཕྱི་མ་གཉིས་སྒྲུབ་བྱེད་ཀྱི་ལམ་ལ་བཙན་འཇུག་བྱེད་པར་འདོད་པས། དེ་ལྟ་ན་རྒྱུ་ཚོགས་མ་ཚང་བས་འབྲས་བུ་བསྐྱེད་པ་གེགས་བྱེད་པ་ཉིད་ཀྱིས་ན། དེ་ལྟ་བུའི་ཐབས་སྟོན་པ་ནི་ལམ་ལོག་པར་བསླུ་བ་ཉིད་ཀྱི་ཕྱིར་རོ། །
ཁྱེད་ཀྱི་འདི་དང་གནད་གཅིག་པར་སྔར་ཡང་གངས་ཅན་གྱི་ཁྲོད་འདིར་སྨྲ་བ་མང་པོ་བྱུང་བར་སྣང་སྟེ། ཕྱག་རྫོགས་ཀྱི་ལམ་ནི། ས་ལམ་བགྲོད་མི་དགོས་པར་ཐོད་པ་བོར་ཆོག ། ནམ་འཆི་ངེས་མེད་དུ་འཚང་རྒྱ་བའི་མྱུར་ལམ་ཞེས་ཟབ་ཟབ་མོའི་གཞུང་འཛུགས་པ་དང༌། ཚིག་གི་ཁྱད་པར་མ་གཏོགས་དོན་ལ་ས་ལམ་ཚང་བར་བགྲོད་མི་དགོས་པར་ཁས་ལེན་པ་ཉིད་ཀྱི་ཁྱད་པར་ཅི་ཡང་མ་རྙེད་དོ། ། ཡང་ཁྱེད་ཀྱི་འདོད་པ་འདི་ལྟ་ན། འདི་འདྲི་བར་བྱ་སྟེ། ཉན་རང་ཅི་ཡང་མེད་མན་ཆད་ལ་ཆགས་བྲལ་བྱས་ནས་ཉན་རང་དེས་སྲིད་རྩེའི་སྒོམ་སྤངས་ལ་ཆགས་བྲལ་བྱེད་པ་ལ་སྔགས་ལམ་སྣོན་མར་མ་བཏབ་ན། སྲིད་རྩེའི་སྒོམ་སྤང་སྤོང་མི་ནུས་པར་མཚུངས་སོ་ཞེས་སྨྲས་ན་ཅི་ཟེར། ཁྱེད་ཀྱི་དེས་དེ་སྤོང་བ་ལ་སྔགས་ལམ་སྣོན་མར་བཏབ་མི་དགོས་ཏེ།
སྤོང་བྱེད་ཀྱི་ལམ་གཞན་ཡོད་པའི་ཕྱིར་སྙམ་ན། འོ་ན་ཐེག་ཆེན་སྒོམ་སྤངས་ཆེན་པོའི་ཆེན་པོ་སྤོང་བྱེད་དུ་སྔགས་ལམ་སྣོན་མར་བཏབ་མི་དགོས་ཏེ། དེ་སྤོང་བྱེད་ཀྱི་སྒོམ་ལམ་རྩེ་སྦྱོར་དང་བར་ཆད་མེད་པའི་རྩེ་སྦྱོར་དང་སྐད་ཅིག་གཅིག་གིས་མངོན་པར་བྱང་ཆུབ་པའི་སྦྱོར་བ་རྣམས་ཡོད་པའི་ཕྱིར། དེ་ལྟར་བཤད་མོད། དེས་དེ་སྤོང་མི་ནུས་སོ་ཞེ་ན། དེས་དེ་སྤོང་བར་མི་ནུས་པར་རྒྱུའི་ཐེག་པ་ནས་ནི་མ་བཤད་ལ། སྔགས་ཀྱི་ཐེག་པར་བཤད་པ་ལས་འོས་ཅི་ཡོད། སྔགས་ཀྱི་ཐེག་པར་བཤད་ན། སྔགས་ཀྱི་རྒྱུད་དང་སྒྲུབ་པ་བརྙེས་པའི་འགྲེལ་མཛད་ཅི་འདྲ་ཞིག་གིས་དེས་དེ་སྤོང་མི་ནུས་པར་གང་དུ་བཤད་པའི་ཁུངས་གསལ་བ་ཞིག་སྟོན་དགོས་ཀྱི། ཁུངས་གང་ཡང་མེད་པར་ཁོ་བོ་ཅག་ལ་དེ་ལྟར་ལྷ་མོ་དབྱངས་ཅན་མས་ཟེར་རོ། །
འཇམ་པའི་དབྱངས་ཀྱིས་གསུང་ངོ་ཞེས་བྱ་བ་ལ་སོགས་པར་སྨྲ་ན་ནི། འབྲེལ་མེད་སྡོང་དུམ་གྱི་སྨྲ་བ་ལྟར་ཡིད་བརྟན་ཅི་ཡོད་ཅེས་བཀའ་སྩལ་ཏོ། ། ཡང་བོད་ཁ་ཅིག ། ཐེག་པ་རིམ་པ་དགུ་ལས། ཉན་རང་བྱང་སེམས་ཀྲྀ་ཡ་ཨུ་པ་ཡོ་ག་མ་ཧཱ་ཨ་ནུ་ཨ་ཏི་སྟེ་དགུ་པོ་རིམ་པ་ལྟར་བགྲོད་ནས་སངས་རྒྱས་པར་བྱེད་དགོས་ལ། ཐེག་དགུ་མཐར་མ་ཕྱིན་ན་ཆེ་མཆོག་ཧེ་རུ་ཀའི་གོ་འཕང་མངོན་དུ་བྱེད་མི་ནུས་ཤིང༌། དེས་ན་ཉན་རང་གི་ཐེག་པ་ལ་སོགས་རེ་རེ་ཞིང་དབང་བསྐུར་བ་ཡང་བྱེད་དགོས་སོ། ། ཞེས་ཟེར་རོ། ། འཚང་རྒྱ་བ་ལ་རིམ་པ་དེ་དག་རིམ་རིམ་དུ་ངེས་པར་བགྲོད་དགོས་ཟེར་བ་མི་འཐད་དེ། འཐད་ན་དེའི་ཕྱིར།
དམན་ལམ་གཉིས་ངེས་པར་སྔོན་དུ་མ་སོང་བར་སངས་རྒྱས་མི་ནུས་པར་ཡང་འགྱུར་ལ། འདོད་ན་འཚང་རྒྱ་བ་ལ་མི་ཁོམ་པའི་གནས་བརྒྱད་ལས་ཀྱང་ཉན་རང་གོལ་ས་ཆེ་བར་བཤད་དེ། ཇི་སྐད་དུ། དམྱལ་བར་འགྲོ་བས་བྱང་ཆུབ་ཀྱི། ། གཏན་གྱི་གེགས་བྱེད་མ་ཡིན་ཏེ། ། ཉན་ཐོས་དང་ནི་རང་སངས་རྒྱས། ། བྱང་ཆུབ་ཀྱི་ནི་གཏན་གེགས་བྱེད། ། ཅེས་དང༌། རྒྱལ་བའི་ཡུམ་ལས། ཉན་ཐོས་དང་རང་སངས་རྒྱས་ཀྱི་རྒྱུ་ཤེས་པར་བྱ།
ལམ་ཤེས་པར་བྱ། འབྲས་བུ་ཤེས་པར་བྱ། ཤེས་ནས་སྤོང་བར་བྱ། ཞེས་འབྱུང་བའི་ཕྱིར་དང༌། ཐེག་དགུ་མཐར་མ་ཕྱིན་པར་ཆེ་མཆོག་ཧེ་རུ་ཀའི་གོ་འཕང་མངོན་དུ་བྱེད་མི་ནུས་ན། སྔར་ཆོས་ཀྱི་སྒྲ་གཏན་མ་ཐོས་པའི་སྡིག་ཅན་ཨ་ཏི་ཐོས་པ་ཁོ་ནས་གྲོལ་བའི་སྙན་བརྒྱུད་ཀྱི་ཟབ་ཆོས་ཐེག་དགུའི་རྩེ་མོ་གསང་ལམ་སྙིང་ཐིག་གི་ཁྲིད་དུ་འདོད་པ་དང་ཡང་འགལ་བ་དང༌། དབང་བསྐུར་སོགས་གསང་སྔགས་ཀྱི་གསང་ཆོས་ཉན་རང་དང་ཐུན་མོང་དུ་སྨྲ་བ་ནི། སྟོན་པ་བསྟན་པ་དང་བཅས་པའི་རིང་ལུགས་ལ་སྒྲོ་འདོགས་དང་སྐུར་འདེབས་མི་ཟད་པར་བྱེད་པས་ཆོས་ཀྱི་ཚུལ་འདི་ལྟ་བུ་ནི་ཐར་པ་འདོད་པ་དག་གིས་བླང་བར་བྱ་བ་མ་ཡིན་ནོ་ཞེས་བྱ་བ་ནི་སྐྱོབ་པ་འབྲི་ཁུང་པ་ཆེན་པོས་སེང་གེའི་སྒྲ་ལེགས་པར་བསྒྲགས་པར་མཛད་པ་ཡིན་ནོ། ། ས་བོན་ཐེག་པ་རིམ་པ་དགུ་ཞེས་འབྱུང་བ་ཡང་འདི་ཁོ་ན་རང་འདྲ་བ་སྟེ། བསྟན་པ་ཉམས་པ་ལས་རང་དགར་གསར་རྩོམ་དུ་བླུན་པོ་འབྲིད་པའི་ཡང་ཟོང་དུ་བྱས་པའི་ཕྱིར་རོ། །
ཡང་བོ་དོང་པ་ཆེན་པོའི་གསུང་གིས། ཉན་རང་གི་རང་ལམ་གྱིས་རང་གི་སྦྱོར་ལམ་བར་ལས་བགྲོད་པར་མི་ནུས་ཤིང༌། རྒྱུའི་ཐེག་པའི་རང་ལམ་གྱིས་རང་གི་ཚོགས་ལམ་བར་ལས་བགྲོད་མི་ནུས་ཀྱི། དེས་ན་སྔགས་ལམ་ལ་མ་བརྟེན་པར་མཐོང་བ་དང་སྦྱོར་བའི་ལམ་ཡང་བགྲོད་མི་ནུས་པས་ཉན་རང་དང་རྒྱུའི་ཐེག་པར་བཤད་པའི་ས་ལམ་ཡོད་ཀྱང་འབྲས་བུའི་ཐེག་པ་ལ་མ་བརྟེན་པར་བགྲོད་པའི་ས་ལམ་མེད་དོ་ཞེས་གསུངས་སོ། ། དེ་ལྟ་ན་དགྲ་བཅོམ་པ་བསད་པའི་མཚམས་མེད་ཀྱི་ལས་མི་སྲིད་པར་ཐལ་བ་དང༌། རང་སངས་རྒྱས་ལ་བསོད་སྙོམས་ཕུལ་བས་བསོད་ནམས་ཀྱི་ཕུང་པོ་དཔག་མེད་ཐོབ་པ་མི་སྲིད་པར་ཐལ་བ་དང༌། ཉན་རང་ལྷག་མེད་ཀྱི་དབྱིངས་ལ་ཞུགས་པ་ཐེག་ཆེན་དུ་སྟོན་པས་བསྐུལ་བ་མི་སྲིད་པར་ཐལ་བ་ལས། ཐལ་བ་དང་པོ་གཉིས་འདོད་པ་དེ་ལྟ་ན། དགྲ་བཅོམ་བསད་པའི་མཚམས་མེད་ཀྱི་ལས་ཀྱིས་ངན་སོང་དུ་སྐྱེས་པ་དང༌། རང་རྒྱལ་ལ་བསོད་སྙོམས་ཕུལ་བས་བསོད་ནམས་ཀྱི་ཕུང་པོས་བདེ་འགྲོར་སྐྱེས་པའི་སྔོན་བྱུང་ཐམས་ཅད་ཐ་སྙད་དུའང་རྫུན་པར་འགྱུར་བ་དང༌།
དེའང་འདོད་ན་སངས་རྒྱས་ལ་ངན་སེམས་ཀྱི་ཁྲག་ཕྱུང་བ་དང༌། མེ་ཏོག་སོགས་མཆོད་པ་ལས། འབྲས་བུ་ངན་སོང་དང་མཐོ་རིས་ཀྱི་རྣམ་སྨིན་ཐ་སྙད་དུའང་འབྱུང་བ་རྫུན་པར་རྣམ་པ་ཀུན་དུ་མཚུངས་ལ། དེའང་འདོད་ན། ལས་རྒྱུ་འབྲས་ཀྱི་བླང་དོར་ཕྱིན་ཅི་ལོག་ཏུ་སྤྱད་ཀྱང་ཐ་སྙད་དུ་ཉེས་པ་ཅུང་ཟད་ཀྱང་མི་འབྱུང་བར་སྨྲ་དགོས་པ་འདི་ལྟ་བུ་ནི་ཀྱེ་མ་ཅི་ལྟ་བུའི་མཐུ་ལས་བྱུང་བ་ཡིན། ཐལ་བ་གསུམ་པའང་འདོད་དོ་ཞེ་ན། བཅོམ་ལྡན་འདས་ཀྱིས་གནས་སྐབས་ཐེག་པ་གསུམ་དུ་ཡོད་ཀྱང༌། མཐར་ཐུག་གི་ཐེག་པ་གཅིག་ཏུ་ངེས་པར་གསུངས་པའང་དོན་མེད་པར་འགྱུར་ཏེ། གནས་སྐབས་པའི་ཐེག་པ་དང་པོ་གཉིས་གཞི་མ་གྲུབ་ན། དེ་གཉིས་མཐར་ཐེག་པ་གཅིག་པ་ལ་འཇུག་པ་ཡང་མི་འགྱུར་བའི་ཕྱིར།
རྒྱུའི་ཐེག་པ་རང་ལམ་གྱིས་བགྲོད་པའི་མཐོང་ལམ་མེད་ན། དེ་པ་རང་ལུགས་ཀྱི་དགེ་འདུན་དཀོན་མཆོག་ཀྱང་མེད་པར་འགྱུར་ལ། དེའི་ཤུགས་ཀྱིས་རྒྱུའི་ཐེག་པའི་དཀོན་མཆོག་དང་པོ་གཉིས་ཀྱང་མི་འགྲུབ་པར་འགྱུར་ལ། དེ་ལྟ་ན་རྒྱུའི་ཐེག་པ་པ་དེ་རྒྱུའི་ཐེག་པའི་དཀོན་མཆོག་གསུམ་ལ་སྐྱབས་སུ་སོང་ཡང་དེས་སྐྱོབ་པར་ནུས་པ་མ་ཡིན་པར་འགྱུར་ཏེ། རྒྱུའི་ཐེག་པ་ལ་བརྟེན་པའི་དཀོན་མཆོག་གསུམ་དོན་ལ་མ་གྲུབ་པའི་ཕྱིར། རྒྱུའི་ཐེག་པ་པ་དེ་རྒྱུའི་ཐེག་པར་བཤད་པའི་དཀོན་མཆོག་གསུམ་སྐྱབས་ཡུལ་དང་བསགས་སྦྱང་གི་ཞིང་དུ་བཞག་ནས་བསགས་སྦྱང་ལེགས་པར་བྱས་ཀྱང་བསགས་སྦྱང་གི་ཚོགས་ཆེར་སོག་པར་མི་འགྱུར་བར་ཐལ། སྐྱབས་ཡུལ་དང་བསགས་སྦྱང་གི་ཞིང་གི་རྟེན་དཀོན་མཆོག་གསུམ་མ་གྲུབ་པའི་ཕྱིར་ཏེ། རྒྱུའི་ཐེག་པར་དཀོན་མཆོག་གསུམ་བཤད་པ་ཙམ་ལས། རྒྱུའི་ཐེག་པས་བསྒྲུབ་པའི་དཀོན་མཆོག་གསུམ་མེད་པའི་ཕྱིར། ཡང་རྒྱུའི་ཐེག་པ་པ་དེས་སྐྱབས་ཡུལ་དང་བསགས་སྦྱང་གི་ཞིང་གྱུར་གྱི་རྒྱུའི་ཐེག་པས་སྒྲུབ་པའི་དཀོན་མཆོག་གསུམ་མེད་ཀྱང་སྐྱབས་འགྲོ་དང་བསགས་སྦྱང་བྱས་ན་སྐྱོབ་མི་ནུས་པ་དང་བསགས་སྦྱང་གིས་ཚོགས་ཆེར་མི་རྫོགས་པར་མི་འགྱུར་ཏེ།
དེའི་སྐྱབས་དང་བསགས་སྦྱང་གི་ཞིང་ཡུལ་དེ་སྔགས་ཀྱི་དཀོན་མཆོག་གསུམ་ཡིན་པའི་ཕྱིར་སྙམ་ན། རྒྱུའི་ཐེག་པ་པ་སྔགས་ལ་ཞུགས་པ་ཞིག་གི་དབང་དུ་བྱས་ན་དེ་ལྟར་རུང་མོད། གཏན་སྔགས་ལ་མ་ཞུགས་པའི་རྒྱུའི་ཐེག་པ་སྔགས་ལུགས་ཀྱི་དཀོན་མཆོག་གསུམ་གྱི་མིང་ཙམ་ཡང་མ་ཐོས་པ་ཞིག་གིས། སྐྱབས་དང་བསགས་སྦྱང་གི་ཞིང་དུ་སྔགས་ལུགས་ཀྱི་དཀོན་མཆོག་གསུམ་ཅི་ལྟར་འགྱུར། དེ་ལྟར་འགྱུར་ན་ཉན་ཐོས་སེནྡ་པའི་སྐྱབས་ཡུལ་གྱི་དཀོན་མཆོག་གསུམ་པོ་དེའང་སྔགས་ལུགས་ཀྱི་དཀོན་མཆོག་གསུམ་དུ་ཅིས་མི་འགྱུར་ཏེ། འགྱུར་བར་རྣམ་པ་ཀུན་ཏུ་མཚུངས་པའི་ཕྱིར། མཚུངས་པ་ཉིད་འདོད་ན་ཅི་བྱར་ཡོད་ཅེ་ན། འོ་ན་ཉན་ཐོས་པ་དང་གསང་སྔགས་པ་གཉིས་སྐྱབས་འགྲོ་ལ་ཟབ་ཁྱད་མེད་པར་འགྱུར་ཏེ། ཐོབ་བྱའི་སྐྱབས་ཡུལ་དཀོན་མཆོག་གསུམ་ལ་མཆོག་དམན་གྱི་ཁྱད་པར་མེད་པའི་ཕྱིར། དེས་ན་ཐེག་པ་ཆེ་ཆུང་གི་གང་ཟག་ཟུང་བཞི་ཡ་བརྒྱད་རྫོགས་པའི་སངས་རྒྱས་དང་དེ་དག་སྒྲུབ་པའི་རིང་ལུགས་མཐའ་དག་ཐ་སྙད་དུའང་གཞི་མ་གྲུབ་བོ་ཞེས་པའི་སྐུར་འདེབས་འདི་ནི།
སྔོན་རྒྱ་བོད་དུ་གྲགས་པའི་མདོ་རྒྱུད་དགོངས་འབྲེལ་རབ་འབྱམས་ན་ཚིག་གཅིག་ཀྱང་མེད་པས། དམ་པའི་ལས་ལ་འཇུག་པ་དག་ལུགས་འདི་ལ་མ་བརྟགས་པར་ཚམ་ཚོམ་མེད་པར་དང་དུ་ལེན་པར་ནི་ཆེས་མི་བཟོད་པ་ཉིད་དེ། ཤིན་ཏུ་ཡ་ང་བའི་གནས་སུ་འགྱུར་བའི་ཉེན་དང་བཅས་པའི་ཕྱིར་རོ། ། འདིར་འདི་ཤེས་པར་བྱ་དགོས་ཏེ། སྐལ་དམན་རིམ་གྱིས་པ་དང་སྐལ་ལྡན་ཅིག་ཅར་བ་ཞེས་གྲགས་པའི་ཆོས་བརྡ་འདི་ཅི་ལྟ་བུ་ཞིག་གོ་སྙམ་ན། སེམས་ཅན་གྱི་ཁམས་འདིར་དང་པོ་ཉིད་ནས་དབང་པོ་རྣོན་པོའི་རིགས་གང་དག་ལམ་གཞན་མ་བརྒྱུད་པར་སྔགས་ལམ་ལ་འཇུག་ནུས་ཞིག་ལ་སྐལ་ལྡན་ཅིག་ཅར་བའོ་ཞེས་བརྡར་བཏགས་པ་ཞིག་དང༌། ཡང་དང་པོར་ལམ་གཞན་བརྒྱུད་ནས་དབང་རྣོན་དུ་སྨིན་ནས་སྔགས་ལམ་དུ་འཇུག་ནུས་སུ་གྱུར་ཏེ། ཚེ་གཅིག་གིས་སངས་རྒྱས་སྒྲུབ་རུང་གི་སྐྱེས་བུ་ལ་སྐལ་ལྡན་ཅིག་ཅར་བ་ཞེས་བཏགས་པའང་ཡོད་ལ། གཉིས་ཀ་ལྟར་ནའང་དགེ་རྩས་རྒྱུད་སྨིན་པའི་མཐུ་ལས་ཚེ་དེར་རྒྱུ་འབྲས་ཀྱི་ཐེག་པ་གང་རུང་གི་མཐོང་སྒོམ་གྱི་ལམ་སྐྱེ་རུང་ཞིག་ལ་གཙོ་ཆེར་སྐལ་ལྡན་ཅིག་ཅར་བའི་གང་ཟག་ཅེས་པའི་བརྡ་སྦྱར་བར་གསལ་ཏེ། འཕགས་པ་རྟག་ངུ་དང་དཔལ་ལྡན་ས་ར་ཧ་པ་བཞིན་ནོ། །
དེ་ལས་གཞན་དུ་ལམ་ལྔ་ས་བཅུ་སྟན་ཐོག་གཅིག་ཏུ་སྐད་ཅིག་ཏུ་བགྲོད་ནས་སྒྲིབ་གསུམ་སྐད་ཅིག་གཅིག་ལ་སྤང་བ་དེ་འདྲ་ཞིག་ལ་ནི་ཅིག་ཅར་བ་ཞེས་པའི་བརྡ་མི་སྦྱར་ཏེ། དེ་འདྲའི་ས་ལམ་བགྲོད་ཚུལ་དང་སྤང་བྱ་སྤོང་ཚུལ་མི་སྲིད་པའི་ཕྱིར། དེས་ན་མདོ་སྔགས་ཀྱི་ལམ་རིམ་པས་བགྲོད་པའི་མདོ་ལུགས་ཀྱི་སངས་རྒྱས་ཤཱཀ་ཐུབ་དང་རྡོ་རྗེ་འཆང་ལྟ་བུ་ལ་ནི་ཅིག་ཅར་བའི་གང་ཟག་ཅེས་བླུན་པོ་ལ་ལས་བརྡ་བྱེད་ཀྱང་མཁས་པ་ལ་གྲགས་པ་མ་ཡིན་ནོ། །
དགོངས་གཅིག་རྙིང་མར། ཐུབ་པ་ཆེན་པོ་རིམ་གྱིས་པའང་ཡིན་ཅིག་ཅར་བ་ཡང་ཡིན་ཏེ། བསྐལ་པ་གྲངས་མེད་པར་བསགས་སྦྱངས་མཛད་པ་དང༌། སྐད་ཅིག་གཅིག་གིས་བྱང་ཆུབ་བརྙེས་པའི་ཕྱིར་ཞེས་བཀོད་གདའ་བ་ནི། ཚིག་དོན་གཉིས་ཅར་ནང་འགལ་གྱི་སྐྱོན་དང་བཅས་པ་ཡིན་ཏེ། སྟོན་པ་ཅིག་ཅར་བ་ཡིན་པ་ལ་རིམ་གྱིས་པ་ཡིན་པའི་སྒྲུབ་བྱེད་ཀྱིས་གནོད་པ་དང༌། རིམ་གྱིས་པ་ཡིན་པ་ལ་ཅིག་ཅར་བ་ཡིན་པའི་སྒྲུབ་བྱེད་ཀྱིས་གནོད་པའི་ཕྱིར།
བཤད་ཚུལ་འདི་ནི་སྐྱོབ་པ་མཆོག་གི་དགོངས་པ་མ་ཡིན་ནོ། ། གཞན་ཅིག་ཅར་བའི་དགྲ་བཅོམ་པ་ཞེས་འབྱུང་བ་ནི། ཁམས་གསུམ་གྱི་ཉོན་མོངས་ཆེ་འབྲིང་ཆུང་གསུམ་ལ་རེ་རེ་ཞིང་ཆེ་འབྲིང་ཆུང་གསུམ་གྱི་དབྱེ་བས་དགུ་དགུར་ཡོད་པ་ལ། སྤོང་ཐེབས་དགུར་དྲིལ་ནས་སྤོང་བ་ལ་དེར་བཤད་པ་ཡིན་གྱི། ཐེག་ཆེན་པ་ལ་གྲགས་པའི་རིམ་གྱིས་པ་དང་ཅིག་ཅར་བའི་སྐབས་ཀྱི་བརྡ་དོན་སྦྱོར་བའི་ཚུལ་དང་མཚུངས་པ་མ་ཡིན་ནོ།། །། ༈ རྡོ་རྗེའི་གསུང༌། ཤེས་བྱའི་སྒྲིབ་པ་སྔོན་ལ་སྤང་བ་ཡང་ཡོད་བྱ་བ་འདི་བཞུགས་ཞེས་དག་པར་བཏོན་ན། འདོན་པ་བཞི་རུ་འགྱུར་ཏེ། བྱང་ཆུབ་སེམས་དཔའ་ནི་ཉོན་མོངས་པ་ལས་གཙོ་ཆེར་ཤེས་བྱའི་སྒྲིབ་པ་སྤང་བར་ལྷུར་བྱེད་ཅེས་བྱ་བ་དང༌། ཡང་ན།
སྔགས་ལམ་ནས་འཇུག་པ་ན་རྟེན་ཤེས་བྱ་རྩ་རླུང་ཐིག་ལེའི་དྲི་མ་སྤོང་བའི་གནད་བཅིངས་པས་བརྟེན་པ་སེམས་ཀྱི་ཉོན་མོངས་པའི་དྲི་མ་སྤོང་བར་བྱེད་ཅེས་བྱ་བ་དང༌། ཆོས་ཐམས་ཅད་ཀྱི་སྣང་བཏགས་ཀྱི་བྱ་བྱེད་སེམས་ལ་བརྟེན་པས། སེམས་བདེན་མེད་དུ་རྟོགས་ན་ཆོས་ཐམས་ཅད་བདེན་མེད་དུ་རྟོགས་པར་འགྱུར། ཞེས་བྱ་བའམ། ཡང་ན། ཉན་རང་གི་ཆོས་ཀྱི་བདག་མེད་རྟོགས་པའི་ཕྱོགས་ལྟར་ན། གང་ཟག་གི་བདག་ལྟ་ལ་བརྟེན་པའི་ཉོན་སྒྲིབ་སྤོང་བ་ལ། གདགས་གཞི་ཕུང་པོ་ལ་འཁོར་གསུམ་དུ་འཛིན་པའི་བདེན་འཛིན་ནམ་བདག་འཛིན་དུ་གྱུར་པའི་ཤེས་སྒྲིབ་མ་སྤངས་པར་དེ་སྤོང་བར་མི་ནུས་སོ། ། ཞེས་པའང་རྡོར་གསུང་གི་རྣམ་གྲངས་གཅིག་སྟེ་བཞི་ལས། དང་པོ་ནི།
འགྲེལ་པ་དོན་གསལ་ལས། བྱང་ཆུབ་ཏུ་སེམས་བསྐྱེད་པ་ནི་འཁོར་བ་ཇི་སྲིད་པར་སེམས་ཅན་གྱི་དོན་བྱེད་པར་ཞུགས་པ་ཉིད་ཀྱིས་ཉོན་མོངས་པ་རྣམ་པ་ཐམས་ཅད་དུ་མི་སྤང་བ་ནི་རང་བཞིན་ཡིན། ཞེས་འབྱུང་བས་བྱང་སེམས་འཕགས་པ་གཞན་དོན་དུ་སྲིད་པར་སྐྱེ་བའི་རྒྱུ་ཉོན་མོངས་པའི་སྒྲིབ་པའི་བག་ཉལ་ནི་ཆེད་དུ་གཉེར་ནས་མི་སྤོང་བ་ནི་དེའི་ངང་ཚུལ་ལམ་རང་བཞིན་ཡིན་ཏེ། འཁོར་བ་ཇི་སྲིད་པར་སེམས་ཅན་གྱི་དོན་ལ་བསམ་སྦྱོར་རྒྱ་ཆེན་པོ་ཞུགས་པ་ཉིད་ཀྱི་ཕྱིར་རོ། ། སྲིད་པར་སྐྱེ་བའི་རྒྱུ་ལའང༌། འཁོར་བར་འཆིང་བྱེད་དང༌། བག་ཉལ་གྱི་ངོ་བོ་ལས་དང་པོ་ནི་སོ་སྐྱེ་དང༌། ཉན་རང་གི་འཕགས་པ་སློབ་པ་འཁོར་བར་སྐྱེ་བའི་རྒྱུ་བྱེད་ལ། ཉན་རང་དགྲ་བཅོམ་དང་བྱང་འཕགས་སྐྱེ་བའི་རྒྱུ་མི་བྱེད། གཉིས་པས་ནི།
ཉན་རང་དགྲ་བཅོམ་དང༌། བྱང་འཕགས་གཞན་དོན་དུ་འཁོར་བར་སྐྱེ་བ་དོན་གཉེར་གྱི་བག་ཉལ་ཉོན་སྒྲིབ་ཀྱིས་བྱེད་དེ། བག་ཆགས་ཀྱིས་མཚམས་སྦྱོར་བ་མ་སྤངས་པའི་ཕྱིར་རོ། ། དེས་ན་སྟོང་ཕྲག་བརྒྱ་པའི་རྣམ་བཤད་ལས། དགྲ་བཅོམ་པས་ཉོན་མོངས་ཀུན་སྤངས་ཀྱང་མ་རིག་པའི་བག་ཆགས་མ་སྤངས་ལ། དེ་མ་སྤངས་པས་ཉོན་མོངས་པ་ཐམས་ཅད་ཀྱི་བག་ཆགས་མ་སྤངས་ཞེས་འབྱུང་ངོ༌། ། འོ་ན་བག་ཉལ་གྱི་ཉོན་སྒྲིབ་དེ་ས་བདུན་པ་ནས་སྤོང་བ་མ་ཡིན་ནམ་ཞེ་ན། དེ་ནས་སྤོང་བར་བཤད་པའང་ཡོད་མོད་ཀྱི། ཀུན་ལས་བཏུས་ལས། ཅིག་ཅར་ཉོན་མོངས་པའི་སྒྲིབ་པ་དང་ཤེས་བྱའི་སྒྲིབ་པ་སྤོང་ངོ༌། །
ཅིག་ཅར་དགྲ་བཅོམ་པ་དང་དེ་བཞིན་གཤེགས་པར་འགྱུར་རོ། ། ཞེས་གསུངས་ལ། གཙུག་ན་རིན་ཆེན་གྱིས་ཞུས་པ་ལས། ཉོན་མོངས་པ་རྣམས་ལ་སྡུག་བསྔལ་བསྐྱེད་པ་དང༌། གཉེན་པོའི་གེགས་བྱེད་པ་དང༌། སྐྱེ་བ་ལེན་པ་དང༌། རིགས་འདྲ་བསྐྱེད་པའི་ནུས་པ་བཞི་ལས། དང་པོ་གཉིས་སྤོང་ལ། ཕྱི་མ་གཉིས་མི་སྤོང་བར་བཤད་ཅིང་འཁོར་བར་འཆིང་བྱེད་ལ་ནུས་པ་བཞི་ག་ཡོད་ཅིང༌། བག་ཉལ་ལ་ཕྱི་མ་གཉིས་ཡོད་པར་བཤད་དོ། །
འཕགས་སེང་གིས་ཀྱང་མ་རིག་པ་དང་ལྟ་བའི་བག་ལ་ཉལ་འཇོམས་ཀྱི་འདོད་སྲེད་ཀྱི་བག་ལ་ཉལ་མི་འཇོམས་ཏེ། བསམ་བཞིན་དུ་སྲིད་པར་སྐྱེ་བ་ལེན་པའི་ཕྱིར་ཞེས་གསུངས་སོ། ། འོ་ན་བྱང་ས་ལས། ཉོན་མོངས་པ་སྤོང་བ་ལ། ཉན་ཐོས་ལས་བྱང་ཆུབ་སེམས་དཔའ་བྱེ་བར་འགྱུར་གྱིས་བརྩོན་པར་བཤད་པ་མ་ཡིན་ནམ་ཞེ་ན། དེ་ནི་སོ་སྐྱེ་འཁོར་བར་འཆིང་བྱེད་ཀྱི་ཉོན་མོངས་ཆེད་དུ་གཉེར་ནས་སྤོང་དགོས་པ་ལ་དགོངས་ཏེ། བདག་ཉིད་ཉོན་མོངས་པའི་དབང་གིས་འཁོར་བར་སྦྱོར་ན་གཞན་དོན་ལྟ་ག་ལ་ཞིག ། རང་དོན་ཀྱང་མི་འབྱུང་བའི་ཕྱིར། དེ་ལས་གཞན་དུ་གཞན་དོན་དུ་འདོད་སྲེད་ཀྱི་སྐྱེ་བ་ལེན་བཞེད་ཀྱི་བག་ཉལ་ལ་དགོངས་པ་མིན་ནོ། ། འཕགས་པས་ཀྱང་གཏན་མི་སྤོང་བ་མིན་ཏེ།
ཤེས་སྒྲིབ་ཀྱི་གཉེན་པོ་སྒོམ་པའི་ཞར་ལ་དེའི་རྒྱུ་ཅན་གྱི་ཉོན་མོངས་སྤངས་པའི་ཕྱིར་དང༌། དེ་བཞིན་གཤེགས་པས་བག་ཆགས་ཀྱི་མཚམས་སྦྱོར་བ་སྤོང་བའི་ཕྱིར་རོ། ། བག་ཉལ་གྱི་ཉོན་སྒྲིབ་ཆེད་དུ་གཉེར་ནས་ཅིས་མི་སྤོང་ཞེ་ན། ཉོན་མོངས་ཙམ་སྤངས་པའི་རྣམ་གྲོལ་འབའ་ཞིག་དོན་དུ་མི་གཉེར་བའི་ཕྱིར་དང༌། གཞན་དོན་དུ་སྲིད་པར་སྐྱེ་བའི་རྒྱུ་ཡིན་པའི་ཕྱིར། འོ་ན་གཞན་དོན་དུ་འཁོར་བར་སྐྱེ་བ་ལེན་བཞེད་དེ་ཉོན་སྒྲིབ་ཀྱི་བག་ཉལ་དུ་འཇོག་པ་དེའི་རྒྱུ་མཚན་ཅི་ཞེ་ན། འཁོར་བ་ལ་མངོན་པར་དགའ་བའི་ཆགས་པ་དང་འབྲེལ་བའི་ཆ་ཉིད་ཀྱི་སྒོམ་སྤང་གི་ཆགས་པས་བསྡུས་པས་དེར་བཞག་པའོ། ། འོ་ན་ཉོན་མོངས་པ་མི་སྤོང་བས་འཁོར་བ་སྐྱེ་བ་ལེན་པ་དེས་ལས་སུ་བྱ་བ་ཅི་ཞིག་ཡོད་དམ་སྙམ་ན། འགྲེལ་ཆུང་ལས། དེའི་འོག་ཏུ་དེ་ལྟ་བུའི་རང་བཞིན་ཅན་གྱི་ལས་ནི་ཡང་དག་པའི་མཐའ་མངོན་དུ་མི་བྱེད་པ་དང༌།
ཤེས་རབ་དང༌། ཐབས་ལ་མཁས་པས་སེམས་ཅན་ཡོངས་སུ་མ་བསྡུས་པ་ཡོངས་སུ་སྡུད་པ་ལ་སོགས་པ་ཡིན་པས་བྱེད་པ་ཡིན་ནོ་ཞེས་འབྱུང་ངོ༌། ། འདོན་པ་གཉིས་པ་ལྟར་ན། སྔགས་ལམ་དུ་ཞུགས་པ་ན་ཉོན་སྒྲིབ་ཀྱི་ས་བོན་སྤངས་མ་ཟིན་པའི་སོ་སྐྱེས་ཀྱང་དང་པོར་དབང་གོང་མ་བསྐུར་བའི་དུས་ན་གཉུག་མ་ལྷན་ཅིག་སྐྱེས་པའི་རྩ་རླུང་ཐིག་ལེ་གསུམ་རང་བཞིན་ལྷུན་གྲུབ་ཀྱི་ལྷ་ཡབ་ཡུམ་སྙོམ་འཇུག་གི་བདེ་བ་དང་ལྡན་པའི་བྱིན་རླབས་ཀྱིས་ཤེས་བྱ་གཟུང་འཛིན་གྱི་མཚན་སྣང་གློ་བུར་དྲི་མའི་སྒྲིབ་ཆའི་སྣང་བ་ནུབ་པར་བྱས་པའི་སྟོབས་ལས། སྒྲིབ་གཉིས་དང་བྲལ་བའི་འཕོ་མེད་ཀྱི་དཀར་དམར་མཆོག་དང་དེ་འཛིན་སྡུད་བྱེད་པའི་ཡེ་ཤེས་ཀྱི་རླུང་གི་རྟེན་ཤེས་སྒྲིབ་ཀྱི་ངོ་བོའི་སྙིགས་མའི་དཀར་དམར་དང་ལས་རླུང་གི་འགྲོ་འོང་འགོག་པ་བྱས་པའི་སྟོབས་ལས། བརྟེན་པ་སེམས་ལ་ཆགས་སོགས་ཀྱི་ཉོན་མོངས་པ་ཆུང་འབྲིང་ཆེན་པོ་ཆེས་ཆེན་པོ་བཞི་དགའ་བཞིའི་ཡེ་ཤེས་སྐྱེས་པས་འཇོམས་པར་བྱེད་ལ། དེའི་རྒྱུ་མཚན་དེ་ཉིད་སོ་སོ་སྐྱེ་བོའི་དུས་ན་ཤེས་བྱ་དང་ཉོན་མོངས་པའི་སྒྲིབ་པ་རྣམས་རིམ་གྱིས་སེལ་བའི་མགོ་བརྩམས་ཏེ། ལམ་འབྲས་སུ། ཡེ་ཤེས་ཀྱི་འགྲོ་ལྡོག་ཅེས་གསུངས་ཏེ། དེའང་ལས་དང་པོ་པ་ལ་ཁམས་འདུས་པ་དང་པོ་ལ་སོགས་པར་སྒྲིབ་གཉིས་སེལ་བའི་མི་རྟོག་པའི་ཏིང་ངེ་འཛིན་དང་ཡེ་ཤེས་སྐྱེ་ཡང་ཤུགས་ཆུང་སྟེ།
དཔེར་ན་གར་སྦྱིན་གྱི་ཕུང་པོ་ལ་རེག་པ་ལྟ་བུའི་ཏིང་ངེ་འཛིན་ཡོད་ཀྱང་རྟོག་པ་ལ་དབང་བྱེད་པའི་ཡེ་ཤེས་འགྲོ་ལྡོག་བྱེད་ལ། ཏིང་ངེ་འཛིན་དང་དེའི་ཕན་ཡོན་འབྱུང་ཡང་ཤུགས་ཆུང་ཞིང་སྤང་བྱ་རྣམ་རྟོག་གནོད་པ་ཆེ་སྟེ། དཔེར་ན་སྤྲིན་གསེབ་ཀྱི་ཉི་མ་ཕན་འདོགས་ཆུང་བ་བཞིན་ཞེས་འབྱུང་ལ། བཀའ་བརྒྱུད་ཀྱི་ཞལ་ནས། སོ་སྐྱེའི་སྐབས་སུའང་ཐོད་རྒལ་དུ་ལྷག་མཐོང་སྤྲིན་བར་གྱི་ཉི་མ་ལྟ་བུ་རེས་གསལ་ཙམ་རེས་མི་གསལ་ཙམ་འབྱུང༌། ཞེས་དགོངས་པ་ལྟ་བུའོ། ། དེ་ཡང་ཤེས་སྒྲིབ་ཀྱི་ངོ་བོ་མ་ཡིན་པ་རྣལ་འབྱོར་པ་ཡབ་ཡུམ་གྱི་མཆོག་གི་རྩ་དབུ་མའི་རླུང་ཐིག་འཕོ་བྲལ་དུ་ལེགས་པར་བསྡམས་པ་ལས། ཕལ་པའི་རླུང་ཐིག་བསྐྱེད་པའི་ནུས་པ་ཉམས་པའི་ཚེ། བདེ་ཆེན་ཡེ་ཤེས་མཉམ་པ་མེད་པ་མངོན་དུ་བྱེད་པ་ན་ཐམས་ཅད་མཁྱེན་པ་ལ་སྒྲིབ་བྱེད་ཀྱི་ཤེས་སྒྲིབ་དང༌། ཐར་པ་ལ་སྒྲིབ་བྱེད་ཀྱི་ཉོན་སྒྲིབ་འཇོམས་པར་བྱེད་དེ།
ཇི་སྐད་དུ། དེ་ལྟར་སེམས་ནི་རྣམ་བཞི་སྲིད་པ་གསུམ་ལ་གནས་པའི་སྲོག་ཆགས་རྣམས་ཀྱི་ཐིག་ལེའི་དབུས་སུ་སྟེ། ། རྣལ་འབྱོར་དབང་པོ་རྣམས་ཀྱི་བདེ་མཉམ་འབྲས་སྟེར་ཁྱབ་བྱེད་དག་ནི་ཐར་པའི་སླད་དུ་བསྲུང་བར་བྱ། ། ཐིག་ལེ་བཏང་ན་རྣལ་འབྱོར་རྣམས་ཀྱི་སྐྱེ་བའི་ས་བོན་མཆོག་གི་བདེ་བ་སོང་ལ་ཐར་པ་གང༌། ། དེ་ཕྱིར་འཁོར་བའི་བདེ་བ་སྐད་ཅིག་འདིར་ནི་སྡོམ་བརྩོན་རྣམས་ཀྱིས་ཐམས་ཅད་དུས་སུ་དོར་བར་བྱ། ། ཞེས་འབྱུང་ངོ༌། ། དེས་ན་ཟག་མེད་ཀྱི་རྩ་དང་ཡི་གེ་དང་ཁམས་དང་བདུད་རྩི་དང༌། རླུང་གི་དཀྱིལ་འཁོར་བཞི་སྟོབས་སུ་སོང་ནས་ཟག་བཅས་ཀྱི་རྩ་སོགས་བཞི་པོའི་ས་བོན་འཇོམས་ནས་ལམ་ལྔ་ས་བཅུའི་རྟོགས་པ་ཁྱད་པར་ཅན་བགྲོད་པ་ཡིན་པས། སྔགས་ལམ་དུ་ཐུན་མོང་མིན་པའི་ཤེས་སྒྲིབ་སྤོང་བ་གཙོར་བྱེད་པའི་ཞར་ལ་ཉོན་སྒྲིབ་རང་སྤོང་དུ་འགྱུར་བའི་གནད་གསང་འདི་ནི། རྗེ་བཙུན་མི་ལ་མཆོག་གིས་རྗེ་སྒམ་པོ་པ་ལ་གདམས་པའི་ལེགས་བཤད།
རྗེ་བཙུན་སངས་རྒྱས་རས་ཆེན་གྱི་ཞལ་ལུང་དྲི་མ་ཐམས་ཅད་དང་བྲལ་བའོ། ། འདོན་པ་གསུམ་པ་ལྟར་ན། ཆོས་འདི་ཐམས་ཅད་ལ་ཕྱི་རོལ་པས་བྱེད་པོ་སོགས་ཀྱི་བདག་ཡོད་པར་འདོད་ལ། རང་སྡེ་དག་དོན་བྱེད་ནུས་ཀྱི་དངོས་པོ་བདེན་པ་བ་ཡོད་པར་འདོད་ཀྱང༌། དབུ་མ་པ་དག་གིས་དོན་བྱེད་ནུས་སུ་སྣང་བའི་ཆོས་འདི་ཐམས་ཅད་སེམས་ཙམ་གྱི་བཏགས་ངོ་ནས་བཞག་པ་ཙམ་ལས་རང་གི་བདག་ཉིད་དུ་གྲུབ་བདེན་ཅུང་ཟད་ཀྱང་མེད་དེ། འཇུག་པར། ཇི་བཞིན་རང་གི་བསྟན་བཅོས་དེ་དེ་ལས། ། མུ་སྟེགས་རྣམས་ཀྱི་གང་ཟག་སོགས་དེ་དག ། སྨྲས་པ་དེ་དག་བྱེད་པོར་མ་གཟིགས་ནས། ། རྒྱལ་བས་སེམས་ཙམ་འཇིག་རྟེན་བྱེད་པོར་གསུངས། །
ཞེས་འབྱུང་བའི་ཕྱིར། ཆོས་ཐམས་ཅད་ལ་བདེན་པར་བཏགས་པའི་སྒྲོ་འདོགས་གཅོད་ཚུལ་ལའང༌། བདེན་གྲུབ་ཀྱི་ཞེན་ཡུལ་སུན་ཕྱུང་ནས་བདེན་འཛིན་འགོག་པའི་ཚུལ་མཁས་པ་པཎྜི་ཏའི་ལུགས་སྒྲོ་འདོགས་ཕྱིར་གཅོད་པར་བྱ་བ་དང༌། ཡང་ཆོས་ཐམས་ཅད་སེམས་ཙམ་གྱིས་བཏགས་པ་ལས་ཡན་གར་རང་དབང་དུ་མེད་ཅིང་བདེན་པར་འཛིན་པར་བྱེད་པའི་སེམས་དེ་ཉིད་ཡོད་མེད་ཡིན་མིན་གྱི་བདེན་པ་ཐམས་ཅད་དང་བྲལ་བར་རྟོགས་པས། དེའི་དམིགས་གཏད་ཀྱི་ཡུལ་ཐམས་ཅད་བདེན་གྲུབ་ཀྱི་འཛིན་སྣང་ལས་གྲོལ་བའི་རྟོགས་པ་རིམ་བཞིན་བསྐྱེད་པ་ལ། རྣལ་འབྱོར་པ་ཀུ་ས་ལིའི་ལུགས་ཀྱི་སྒྲོ་འདོགས་ནང་ནས་གཅོད་པ་ཞེས་བྱ་ལ། ཕྱི་མ་འདི་ཐོས་པ་ལ་སོགས་པའི་སྦྱངས་པ་ཆེར་མ་བྱས་པ་ལ་མདོ་སྔགས་ཀྱི་གནས་ལུགས་ཀྱི་དོན་ལ་ལྟ་སྒོམ་བྱེད་པའི་ཐོས་བསམ་སྒོམ་པའི་མན་ངག་ཟབ་མོར་ཆེས་བསྔགས་པ་ཡིན་ཏེ། ཚུལ་འདིའི་ལྟ་སྒོམ་གྱི་ཚུལ་ནི། ཇོ་བོ་ཨ་ཏི་ཤའི་དབུ་མའི་མན་ངག་ལས། ཤེས་པས་ཅིར་ཡང་མི་འཛིན།
ཅིར་ཡང་མི་རྟོག ། དྲན་པ་དང་ཡིད་ལ་བྱེད་པ་རྣམས་སྤངས་ཏེ། ཇི་སྲིད་དུ་མཚན་མ་དང་རྣམ་པར་རྟོག་པའི་དགྲ་དང་ཆོམ་རྐུན་མ་ལངས་ཀྱི་བར་དུ་དེ་ལྟ་བུ་ལ་ཤེས་པར་བྱའོ། ། ཞེས་དང༌། གསེར་གླིང་པས་གསུངས་པའི་མཐའ་འཁོབ་འདུལ་བའི་ཆོས་བཞི་ལས། རྒྱངས་ཀྱིས་སྐྱུར་ལ་ལྷོད་ཀྱིས་གློད། ། ཤིགས་ཀྱིས་ཤིག་ལ་འབོལ་ལེ་ཞོག ། ཅེས་དང༌། དེའི་འགྲེལ་པ་ཇོ་བོས་མཛད་པ་ལས། གཟུང་འཛིན་གྱི་རྟོག་པ་ཐམས་ཅད་ཕར་སངས་རྒྱངས་ཀྱི་སྐྱུར་ལ།
སྤྲོས་བྲལ་ཆོས་ཀྱི་དབྱིངས་སུ་ཤེས་པ་རྟོག་པ་མེད་པར་ལྷོད་ཀྱིས་གློད་ལ། གང་གིས་ཀྱང་མ་བཅིངས་པར་བཞག་པར་བྱའོ། ། དེའང་ཤེས་བྱ་སྔ་མའི་རྗེས་སུ་མི་འབྲང༌། མ་འོངས་པའི་སྔུན་མི་བསུ། ད་ལྟ་བས་མ་བཅིངས་པར་ཤིགས་ཀྱིས་བཤིག ། བཅས་བཅོས་དང་སྒྲོ་སྐུར་མེད་པར་འབོལ་ལེ་གློད་ལ་བཞག་སྟེ། ཞེས་གསུངས་སོ་ཞེས་གསུངས་པ་དང༌། དགེ་བའི་བཤེས་གཉེན་སྟོན་པ་ཆེན་པོའི་གསུང་གིས་ཀྱང༌། ཁོ་བོའི་དབུ་མའི་ལྟ་བ་ཅི་ཡང་མ་ཡིན་པའོ། ། ཞེས་དང༌།
ལ་ཁའི་ཕ་བོང་སྟོང་དགའ་མི་སྟོང་དགའ་གང་དགའ་བར་གྱིས། རང་སེམས་སྟོང་དགོས་ཅེས་དང༌། དགེ་བཤེས་བྱ་ཡུལ་བ་ལ། རྗེ་སྒམ་པོ་པས། རང་རེས་སྒྲོ་འདོགས་ནང་ནས་གཅོད་པ་ལགས་སམ་ཕྱི་ནས་གཅོད་པ་ལགས་ཞུས་པས། ཐབ་ཀའི་མེ་བསད་ན་སྐར་ཁུང་གི་དུ་བ་རང་འགགས་ལ་འགྲོ་བ་ཡིན། རྐུན་མ་ནགས་ལ་སོང་བའི་རྗེས་སྤང་ལ་བཅད་པས་མི་ཡོང༌། མདེའུ་རྨ་ཕུགས་སུ་བཅུག་ནས་རྨ་ཁ་ལ་ཚིལ་བུ་བཀུས་པ་དང་འདྲ་བའི་ཆོས་ཀྱིས་འཚང་མི་རྒྱ། སྒྲོ་འདོགས་ནང་ནས་གཅོད་པ་ཡིན་ཅེས་གསུངས་སོ། ། དེ་ལྟ་ནའང་སྤྲོས་བྲལ་གྱི་ལྟ་སྒོམ་འདི་ལྟ་བུ་ལ་ཁ་ཅིག་ཚིག་ཙམ་ལ་འཁྲུལ་ནས་ལོག་པར་ལྟ་བ་ཡོད་དེ།
གཟུང་འཛིན་ཐམས་ཅད་དང་བྲལ་བའི་སོ་སོ་རང་རིག་པའི་ཡེ་ཤེས་ཞེས་བརྗོད་པ་ན། ད་ལྟ་ཚུར་མཐོང་གི་བློ་རྣམ་མེད་ཙམ་ཞིག་གཟུང་འཛིན་ཐམས་ཅད་དང་བྲལ་བའི་སོ་སོ་རང་རིག་ཡེ་ཤེས་སུ་གོ་བ་དེ་ནི་ཅིར་ཡང་རུང་བ་མ་ཡིན་ཏེ། དེ་ལྟ་བུའི་དོན་དམ་གྱི་ལྟ་སྒོམ་ཡིན་པ་ནི་རྣམ་རྫུན་པ་དག་གི་གྲུབ་མཐའ་བཏགས་པ་ཡིན་གྱི། འཇིག་རྟེན་མ་རིག་ལྷན་སྐྱེས་དང་དེ་སྤངས་པའི་འཕགས་པའི་མཉམ་རྗེས་ཀྱི་ཚད་མ་གང་གིའང་དེ་བདེན་གྲུབ་ཏུ་མྱོང་བ་མེད་པའི་ཕྱིར། དབུ་མ་རྒྱན་ལས། དེ་མེད་ན་ནི་ཤེས་དེ་ཡང༌། ། རྣམ་པ་མེད་པ་ཉིད་ཀྱིས་འགྱུར། ། ཤེལ་སྒོང་དག་པ་འདྲ་བ་ཡི། ། ཤེས་པ་རབ་ཏུ་ཚོར་བ་མེད། ། ཅེས་དང༌།
ཇི་སྐད་དུ། གལ་ཏེ་གཟུང་མེད་འཛིན་པ་ཉིད་བྲལ་ཞིང༌། ། གཉིས་ཀྱིས་སྟོང་པའི་གཞན་དབང་དངོས་ཡོད་ན། ། འདི་ནི་ཡོད་པ་གང་གིས་ཤེས་པར་འགྱུར། ། མ་བཟུང་བར་ཡང་ཡོད་ཅེས་བྱར་མི་རུང༌། ། དེ་ཉིད་ཀྱིས་དེ་མྱོང་བར་གྲུབ་མ་ཡིན། ། ཞེས་འབྱུང་བས། དངོས་པོ་དང་དངོས་པོར་མེད་པའི་སྒྲོ་སྐུར་གྱི་གཅོང་ནད་ཆེན་པོ་འབྱིན་པའི་སྨན་ཉིད་ཀྱང་འགའ་ཞིག་ལ་བསྐལ་པས་དུག་ཏུ་མ་སོང་བ་ཆེས་གཅེས་སོ། ། ཁྱད་པར་ཅིར་སྣང་ལ་བདེན་པར་མ་གཟུང༌། གང་ཤར་གྱི་རིག་པ་ལ་འཛིན་པ་དང་ཕྲལ།
འགྱུ་བ་གཞི་མེད་རྩ་བྲལ་གྱི་ལྟ་སྒོམ་ཉམས་སུ་བླངས་པ་ན། ཆོས་དང་གང་ཟག་གི་བདག་བདེན་གྱི་ལྟ་བ་ཐམས་ཅད་ནམ་མཁའ་ལ་སྤྲིན་དྭེངས་པ་ལྟར་འགྱུར་ཏེ། དེ་ཡང་ཇི་ལྟར་འགྱུར་ན། དེ་ལྟར་རྟོགས་པའི་ཐོས་བསམ་གྱི་ཤེས་རབ་ཀྱི་ངེས་པ་མི་བཟློག་པ་རྙེད། སྒོམ་བྱུང་གི་ཤེས་རབ་ཀྱིས་གསལ་བར་ཉམས་སུ་མྱོང་བ་ཡིན་ཏེ། ཁ་ཆེ་པཎ་ཆེན་གྱི་གསུང་གིས། ཅིར་སྣང་རང་སར་བཞག་ན་བྱ་བྲལ་ལྷུན་གྲུབ་ཡིན། ། གང་ཤར་ངོ་ཡིས་བཟུང་ན་རིག་པ་རང་སར་གྲོལ། ། འགྱུ་བ་རྩད་རྗེས་བཅད་ན་དྲན་རྟོག་དབྱིངས་སུ་ཡལ། ། འདི་གསུམ་རང་སེམས་གནས་ལུགས་ཡིན་པས་དངོས་གཞིར་བསྒོམ། །
ཞེས་འབྱུང་ངོ༌། ། རྗེ་བཙུན་མར་པའི་ཞལ་ནས་ཀྱང༌། ནང་རིག་པ་སེམས་ཀྱི་འདུག་ཚུལ་དེ། ། འོད་གསལ་སྐྱེ་འགག་མེད་པའི་ཕྱིར། ། གཞི་མ་བཅོས་གཉུག་མའི་ངོ་བོ་བརྟན། ། གློ་བུར་རྣམ་རྟོག་དབྱིངས་སུ་ཐིམ། ། ཟག་མེད་བདེ་བའི་ངང་དུ་ཤར། ། ཞེས་དང༌། རྗེ་མི་ལས། མ་བཅོས་ངང་ལ་བཞག་ན་འགྱུར་མེད་རང་སར་དག་པའི་རྣལ་འབྱོར་ནམ་ཡང་བདེ། །
བྱུང་ཚོར་རྗེས་སུ་འབྲངས་ནས་ཆགས་སྡང་རང་སར་སོག་པའི་ཆོས་པ་ནམ་ཡང་སྡུག ། ཅེས་འབྱུང་བ་དང༌། རྗེ་སྒམ་པོ་པས་ཀྱང༌། རྗེ་སྤྱི་བོར་ཁུར་ཡིན་གསོལ་བ་ཐོབ། ། བྱིན་རླབས་ཞུགས་པས་བདེ་ཆེན་འབར། ། སེམས་གཉུག་མར་ཞོག་ལ་ལྟད་མོ་ལྟོས། ། དེ་སྤྲོས་བྲལ་ངང་ལ་ལྟ་བ་ཡིན། ། དེ་སོ་མར་ཞོག་ལ་ཉམས་སུ་ལོང༌། ། དེ་རྒྱུན་ཆད་མེད་ན་སྒོམ་པ་ཡིན། ། ཅེས་དང༌།
སེམས་ཉིད་འོད་གསལ་སྟོང་པ་ཉིད། ། ལྟ་བ་ཡིན་པར་ད་གཟོད་ཤེས། ། ཐ་མ་ཤེས་པ་ཡེངས་མེད་འདི། ། སྒོམ་པ་ཡིན་པར་ད་བཟོད་ཤེས། ། འཛིན་མེད་རིག་པ་རྟེན་འབྲེལ་འདི། ། ཉམས་མྱོང་ཡིན་པར་ད་གཟོད་ཤེས། ། ཅེས་དང༌། རྗེ་དུས་གསུམ་མཁྱེན་པས། ནམ་མཁའ་བསྡུས་པས་མི་འདུས་ཀྱི། ། སྐྱིབ་སེར་བཟུང་བས་མི་ཟིན་གྱི། །
སེམས་ཉིད་བལྟས་པས་མི་མཐོང་གི ། ཚོགས་དྲུག་བཀག་པས་མི་ཁེགས་ཀྱི། ། སྒོམ་ནས་ཤེས་པ་རང་ལུགས་ཞོག ། ཞེས་འབྱུང་བས། རང་ལུགས་རང་བབས་ལ་རང་ཡན་དུ་བཞག་པ་འདི་ལས་ལྷག་པའི་ཐར་པ་དང་ཐམས་ཅད་མཁྱེན་པ་སྒྲུབ་བྱེད་མེད་པ་འདི་ལ། ཁ་ཅིག་འདི་ལ་འོ་ན་ཅི་ཡིན་འདི་ཡིན་གང་ཡང་དགག་སྒྲུབ་མེད་པ་དེ་ལྟ་ན་གློད་བྱ་བ་དང༌། བསྐྱུར་བྱ་བ་དང༌། སྐྱོང་བྱ་བ་དང༌། བོར་བྱ་བ་སོགས་གང་དུ་བརྗོད་ཀྱང་ཚིག་གི་ཟོལ་དུ་སོང་བས་ཁྱེད་ཀྱིས་དེ་ཇི་ལྟར་ཉམས་སུ་ལེན་ཞེ་ན། དེ་དེ་བཞིན་ཏེ་བརྗོད་པ་ཅི་ཡང་འདོན་མི་ཤེས་པར་ཟད་པའི་ཕྱིར།
དཔལ་ལྡན་ཟླ་བ་གྲགས་པས་ཇི་སྐད་དུ་མགྲོན་པོ་ལ། ཆུ་མེད་པར་མངོན་སུམ་འགྱུར་ཞེས་སྨྲས་པ་དེ་བཞིན་དུ་མེད་པ་དང༌། མི་དམིགས་པར་ཡང་འཇིག་རྟེན་ན་མངོན་སུམ་ཞེས་ཐ་སྙད་འདོགས་ཏེ། དེ་ཕྱིར་འཇིག་རྟེན་གྱི་ཀུན་རྫོབ་བདེན་པས་མི་དམིགས་པའི་ཤེས་པ་ལ་མངོན་སུམ་ཞེས་བྱ་བར་འགལ་བ་མེད་དོ། ། ཞེས་འབྱུང་བའི་བཞག་ཐབས་འདི་ལ། དཔལ་དྭགས་པོ་བཀའ་བརྒྱུད་པ་དག་གིས་ཐ་མལ་གྱི་ཤེས་པ་རང་ལུགས་སུ་སྐྱོང་བ་བྱ་བ་དེ་ཡང་འདི་ཁོ་ན་ཡིན་པས། ཁྲིད་སྲོལ་འདི་ཉིད་ཀྱིས་འཇིག་རྟེན་དང་འཇིག་རྟེན་ལས་འདས་པའི་ཞི་གནས་དང་ལྷག་མཐོང་རྣམ་པར་དག་པ་རྒྱུད་ལ་བསྐྱེད་ནས་མཁའ་མཉམ་གྱི་འགྲོ་དོན་མཛད་པ་ནི་བྱང་ཕྱོགས་ཀྱི་རྒྱུད་འདིར་བགྲང་བ་ལས་འདས་པ་ཞིག་བྱུང་བ་ཡིན།
མདོ་སྔགས་ཐུན་མོང་དུ་ཞི་ལྷག་སྒྲུབ་པའི་འཇོག་ཚུལ་འདི་ལས། ས་སྐྱ་པཎྜི་ཏ་ཆེན་པོའི་གསུང་གིས། ཐུབ་པ་དགོངས་གསལ་དུ།
བྲམ་ཟེ་སྐུད་པ་འཁེལ་བ་ལྟར། སོ་མའི་ངང་ལ་མ་བཅོས་པ། ལྷུག་པ་འབེལ་ལེ་ཤིགས་སེ་འཇོག་པ་ཡིན་ནོ་ཞེས་ཟེར་རོ་ཞེས་སོ། ། སྤྱིར་ཞི་ལྷག་སྒྲུབ་པའི་འཇོག་ཚུལ་མིན་པ་དང༌། ཁྱད་པར་རྣལ་འབྱོར་ཆེན་པོའི་ཕྱག་རྒྱ་ཆེན་པོ་ཞི་ལྷག་སྒྲུབ་ཚུལ་མ་ཡིན་ནོ་ཞེས་རྒྱ་ཆེར་གསུང་མོད། འཐད་པར་མ་གོ་སྟེ། འདོད་པའི་ཉོན་མོངས་པ་ཐམས་ཅད་ལ་ཉེས་དམིགས་སུ་བལྟ་བ་ལ་སོགས་པས་ཆགས་སྡང་གི་མཚན་མ་རྣམས་བཀག་ནས་སེམས་ལས་རུང་དུ་གྱུར་པ་ན་དེ་ག་ལས་གཞན་དུ་འདུ་མི་བྱེད་པར་མ་བཅོས་པར་འཇོག་པ་ནི་ཉེས་པ་ལྔ་སྤོང་བའི་གཉེན་པོ་འདུ་བྱེད་བརྒྱད་སྒོམ་པར་བཤད་པའི། ཧ་ཅང་རྩོལ་བའི་གཉེན་པོར་བྱིང་རྒོད་དང་བྲལ་བའི་སེམས་བཏང་སྙོམས་ཉིད་སྒོམ་པར་བཤད་པས་ཀྱང་གྲུབ་སྟེ། ཇི་སྐད་དུ། ཞི་ཚེ་རྣལ་དུ་འཇུག་པར་བྱ། །
ཞེས་པའི་འགྲེལ་པར་ཡང༌། བྱིང་བ་དང་རྒོད་པ་ཉེ་བར་ཞི་བར་གྱུར་པ་ན་རྣལ་དུ་འཇུག་པ་ནི་སེམས་བཏང་སྙོམས་སུ་བྱེད་པའོ། ། ཞེས་དང༌། དེ་ལྟར་ཞི་གནས་ཀྱི་སེམས་དང་མི་མཐུན་པའི་སེམས་སྐྱེ་བའི་རྒྱུ་ཚོགས་བཀག་ནས་ཡིད་དགེ་བའི་སེམས་རྩེ་གཅིག་པ་ལ་མ་བཅོས་པར་བཞག་དགོས་པ་ནི་ཀ་མ་ལ་ཤཱི་ལས། ཞེས་དཔྱད་ནས་རྣམ་པར་རྟོག་པ་མེད་ཅིང་བརྗོད་དུ་མེད་པའི་ངང་གཅིག་ཏུ་གྱུར་པའི་ཚེ་ཡིད་ཀྱིས་དེ་ཁོ་ན་སྒོམ་ཞིང་ཇི་སྲིད་འདོད་པར་འདུག་པར་བྱའོ། ། ཞེས་འབྱུང་བའི་ཕྱིར། ཞི་ལྷག་སྒྲུབ་པའི་འཇོག་ཚུལ་འདི་ལས་བརྩམས་ཏེ། རྗེ་བཙུན་སྒམ་པོ་པའི་ཡང་དག་པའི་གནས་ལུགས་མ་ནོར་བ་མངོན་དུ་བྱེད་ཚུལ་ལ་རབ་མངོན་སུམ་ལམ་བྱེད། འབྲིང་རྗེས་དཔག་ལམ་བྱེད། ཐ་མ་མོས་པ་ལམ་བྱེད་གསུམ་ལས།
དང་པོ་ནི། འཕགས་པའི་མཉམ་རྗེས་ཀྱིས་བསྡུས་པའི་ཞི་ལྷག་དང༌། གཉིས་པ་ནི་བདེན་པའི་རྣམ་པ་ཅན་གྱི་རིགས་ཤེས་ཚད་མས་དྲངས་པའི་ཞི་ལྷག་དང༌། ཐ་མ་ནི་ཆགས་སོགས་རྣམ་གཡེང་སྟེ་སེམས་ཤིན་ཏུ་སྦྱངས་པ་ཞི་གནས་ཀྱི་མི་མཐུན་ཕྱོགས་ཡིན་པ་དང༌། དངོས་འཛིན་ལྷག་མཐོང་གི་མི་མཐུན་ཕྱོགས་ཡིན་པར་རྒྱལ་བ་སྲས་བཅས་ཀྱི་ལུང་ཙམ་ལ་ཡིད་ཆེས་མོས་པའི་རྗེས་སུ་འབྲངས་ཏེ་ཆགས་སོགས་ཉོན་མོངས་བདེན་འཛིན་དང་དངོས་འཛིན་ལ་སོགས་པ་གང་ལའང་མི་རྟོག་པར་འཇོག་པའོ་ཞེས་གསུངས་ལ། སྒོམ་ཚུལ་ཕྱི་མ་འདི་ནི་སློབ་དཔོན་ཆེན་པོ་ཀ་མ་ལ་ཤཱི་ལའི་དགོངས་པར་གྲུབ་སྟེ། སྒོམ་རིམ་ལས། ཅི་སྟེ་གང་གི་ཚེ་བྱིང་བ་དང་རྒོད་པ་ལས་དབེན་པའི་ཕྱིར་སྙོམས་པར་ཞུགས་ཤིང་རང་གི་ངང་གིས་འཇུག་པས། དེ་ཁོ་ན་ཉིད་ལ་སེམས་ཤིན་ཏུ་གསལ་བར་གྱུར་པ་དེའི་ཚེ་རྩོལ་བས་གློད་པས་བཏང་སྙོམས་སུ་བྱ་སྟེ། དེའི་ཞི་གནས་དང་ལྷག་མཐོང་ཟུང་དུ་འབྲེལ་བའི་ལམ་གྲུབ་པ་ཡིན་པར་རིག་པར་བྱའོ། །
ཞེས་གསུངས་པའི་ཕྱིར། དེ་ལྟར་སྟོན་པ་བདེ་བར་གཤེགས་པ་དང་བླ་མ་དགེ་བའི་བཤེས་གཉེན་དབང་དུ་གྱུར་པ་དག་གིས། ཆོས་ཐམས་ཅད་སྐྱེ་མེད་སྟོང་པ་ཉིད་ཡིན་པར་གསུངས་པ་ལ་མོས་པ་བརྟན་པོས་དེ་གའི་ངང་ལ་མ་བཅོས་པར་བཞག་པ་ནི་གནས་ལུགས་ལ་མཉམ་པར་གཞག་པའི་ལྟ་སྒོམ་རྣམ་དག་ཡིན་ཏེ། ཤེས་བྱའི་གནས་ཚུལ་དང་བློ་འཛིན་སྟངས་མི་འགལ་བའི་ངེས་ཤེས་ཡིན་པའི་ཕྱིར། བསྐྱེད་རིམ་བསྒོམས་པའི་སྐབས་ཀྱིས་དོན་དམ་པའི་སྲུང་འཁོར་དང༌། སྭ་བྷཱ་ཝའི་སྔགས་དོན་བསམ་པའི་སྟོང་ཉིད་བཞིན་ནོ། ། འདི་ནི་ཟབ་མོ་སྟོང་པ་ཉིད་ཀྱི་ཡུལ་ལ་བལྟ་ཚུལ་གྱི་འཇོག་ཐབས་བླ་ན་མེད་པ་ཡིན་པའང༌། དཔལ་ལྡན་མར་མེ་བྱེད་པས། ཤེས་བྱ་སྤྲོས་དང་བྲལ་བ་ལ། ། ཤེས་པའང་སྤྲོས་དང་བྲལ་བར་འཇོག །
ཅེས་འབྱུང་བའི་ཕྱིར། དེ་ལ་རིགས་པ་དཔྱད་མཐར་སྤྲོས་བྲལ་གྱི་ངེས་པ་ལ་མ་བཅོས་པར་འཇོག་པ་གནས་ལུགས་ལ་ལྟ་བའི་སྒོམ་པ་མཚན་ཉིད་པ་ཡིན་ཀྱང༌། རང་གར་མ་བཅོས་པར་བཞག་པའི་གནས་ལུགས་ལ་ལྟ་བའི་སྒོམ་མ་ཡིན་ནོ་ཞེ་ན། ཐོས་བསམ་གྱི་ངེས་ཤེས་བསྐྱེད་པའི་སྒོ་ནས་གནས་ལུགས་ཀྱི་ལྟ་བ་ལ་ངེས་པ་འདྲེན་པའི་སྒོམ་ཚུལ་ལ། ལུང་དང་རིགས་པའི་རྗེས་སུ་འབྲངས་ནས་ངེས་ཤེས་རྙེད་པ་ན་མཉམ་པར་འཇོག་པའི་ཚུལ་གྱིས་བསྒོམ་པ་ལས་ལུང་ཙམ་ལས་ངེས་པ་རྙེད་དེ། ཟབ་མོ་སྟོང་པ་ཉིད་ལས་གཞར་ཡང་གཡོ་བ་མེད་པའི་ངེས་པ་ཅན་དེ་ནི་སྐྱེ་བ་དུ་མའི་གོང་རོལ་ནས། གཏན་ཚིགས་འཐད་ལྡན་གྱིས་དྲངས་པའི་སྟོང་ཉིད་ལ་ངེས་ཤེས་བསྐྱེད་ཟིན་ཚེ་འདིར་གསལ་གདབ་པ་ཙམ་དུ་ཟད་དེ། ཇི་སྐད་དུ། སོ་སོ་སྐྱེ་བོའི་དུས་ནའང་སྟོང་པ་ཉིད་ཐོས་ནས། ། ནང་དུ་རབ་ཏུ་དགའ་བ་ཡང་དང་ཡང་དུ་འབྱུང༌། །
རབ་ཏུ་དགའ་བ་ལས་བྱུང་མཆི་མས་མིག་བརླན་ཞིང༌། ། ལུས་ཀྱི་བ་སྤུ་ལྡང་བར་འགྱུར་བ་གང་ཡིན་པ། ། དེ་ལ་རྫོགས་པའི་སངས་རྒྱས་བློ་ཡི་ས་བོན་ཡོད། ། དེ་ཉིད་ཉེ་བར་བསྟན་པའི་སྣོད་ནི་དེ་ཡིན་ཏེ། ། དེ་ལ་དམ་པའི་དོན་གྱི་བདེན་པ་བསྟན་པར་བྱ། ། ཞེས་འབྱུང་བའི་ཕྱིར་རོ། ། ཁྱད་པར་ལས་དང་རྣམ་པར་སྨིན་པའི་བདག་ཉིད་ཀྱི་རླུང་སེམས་བཅིངས་པ་ལས་མི་རྟོག་ཡེ་ཤེས་སུ་གྱུར་པའི་ཞི་ལྷག་རང་བཞིན་ལྷུན་གྲུབ་ཏུ་འཆར་བས་དེ་ལ་མ་བཅོས་པར་འཇོག་པ་ནི། རྣལ་འབྱོར་ཆེན་པོ་ཕྱག་རྒྱ་ཆེན་པོའི་སྒྲུབ་ཐབས་བླ་ན་མེད་པ་ཡིན་ཏེ། ཕྱག་རྡོར་སྟོད་འགྲེལ་ལས། དེའི་ཕྱིར་ཡོད་པ་དང་མེད་པའི་བློ་ཡོངས་སུ་སྤངས་ཏེ།
ཞེན་པ་མེད་པར་བྱས་ནས་ཟབ་མོ་སྟོང་པ་ལ་དམིགས་པ་མེད་པའི་སྒོམ་པ་སྟེ། རྣལ་འབྱོར་པས་དུ་བ་ལ་སོགས་པའི་རྟགས་འབྱུང་བ་མཐོང་བ་འགྱུར་རོ། ། ཞེས་པ་ནི་དེ་བཞིན་གཤེགས་པའི་ངེས་པའོ། ། ཞེས་དང༌། དཔལ་ཆེན་ས་ར་ཧས། བཅིངས་པ་ཕྱོགས་བཅུར་བརྒྱུགས་ནས་འགྲོ། ། བཀྲོལ་ན་གཡོ་མེད་གནས་པ་བཞིན། ། མཛའ་མོ་བདག་གི་རྔ་མོ་མཐོང༌། ། བདག་ལ་ཕྱིན་ཅི་ལོག་པར་སྣང༌། ། ཞེས་དང༌།
འཇུར་བུས་བཅིངས་པའི་སེམས་ཉིད་འདི། ། གློད་ན་གྲོལ་བར་ཐེ་ཚོམ་མེད། ། བྲམ་ཟེ་སྐུད་པ་འཁེལ་བ་བཞིན། ། རྣལ་འབྱོར་ཤེས་པ་གློད་ན་བདེ། ། ཞེས་འབྱུང་བ་དང༌། སམྦུ་ཊི་ལས། གང་ལ་སྒོམ་པ་པོ་གང་མེད། ། གང་ཡང་རྣམ་པར་སྒོམ་པའང་མེད། ། བསྒོམ་བྱ་ཉིད་ཀྱང་ཡོད་མིན་པས། ། དེ་ཡིས་དེ་ཉིད་སྒོམ་པར་བརྗོད། །
ཅེས་འབྱུང་བའི་ཕྱིར། ཡང་ཁྱེད་ཅག་གནས་ལུགས་ཀྱི་དོན་སྒོམ་པ་ལ་སྟོང་ཉིད་དུ་འཛིན་པའི་འཛིན་བློ་དང་མ་བྲལ་བ་དགོས་སོ་ཞེ་ན། དེ་ལྟར་ཙོང་ཁ་པ་ཆེན་པོ་གསུང་མོད། བཅོམ་ལྡན་འདས་ནི་མི་བཞེད་དེ། ཇི་སྐད་དུ། སྟོང་པ་བསྒོམ་པར་མི་བྱ་ཞིང༌། ། སྟོང་མིན་བསྒོམ་པར་མི་བྱ་འོ། ། ཞེས་སོགས་རྒྱ་ཆེར་འབྱུང་བ་དང༌། ས་སྐྱ་པ་ཆེན་པོས། འཛིན་པ་བྱུང་ན་ལྟ་བ་མིན། །
ཞེས་དང༌། ས་པཎ་རང་གིས་ཀྱང༌། གཉིས་མེད་ཀྱི་ངང་ལ་རང་གར་ཞོག ། སྣང་བ་རྒྱུ་མའི་རང་བཞིན་དང༌། ། རྟེན་ཅིང་འབྲེལ་བར་འབྱུང་བ་ལ། ། གནས་ལུགས་བརྗོད་པ་མ་ཤེས་ཀྱི། ། བརྗོད་བྲལ་གྱི་ངང་ལ་རང་གར་ཞོག ། ཅེས་འབྱུང་བའི་ཕྱིར། ། འདི་ནི་མི་ཏྲ་ཛོ་གིས་ཀྱང༌། གང་ཤར་སོར་བཞག་དྲན་པ་ཡིན། །
དྲན་པ་རང་སར་བྲལ་བ་སྟེ། ། བྲལ་བ་རོ་མཉམ་ལྷུན་གྱིས་གྲུབ། ། གང་ཤར་ངོ་བོ་མ་བཅོས་པ། ། གཉུག་མའི་དེ་ཉིད་ཡུལ་དབང་གིས། ། སྣ་ཚོགས་འགྱུ་བ་སྟོང་པ་ནི། ། སེམས་ཉིད་ཟབ་མོ་འོད་གསལ་ཡིན། ། འོད་གསལ་གང་ཡིན་དེ་ཡི་རོ། ། བརྩེ་ཆེན་རབ་འབྱམས་བྱང་ཆུབ་སེམས། ། དེ་ཡི་འབྲས་བུ་རྫོགས་སངས་རྒྱས། ། ཞེས་འབྱུང་བ་སོགས་མགོ་སྨོས་པ་ཡིན་གྱིས།
སྒྲིབ་གཉིས་སྤངས་བའི་ཡེ་ཤེས་ཀྱི་ཚོགས་ལྷུར་བྱེད་པའི་འཇོག་ཚུལ་འདི་ནི་མདོ་སྔགས་ཀྱི་གསུང་རབ་རབ་འབྱམས་ན་བཞུགས་པས་སུ་ཞིག་གིས་བརྩད་ཀྱང༌། ཚུལ་འདི་ལ་ནི་ནོར་བའི་དྲི་མ་གཞར་ཡང་ཡོད་པ་མིན་ནོ། ། མདོར་ན་ཕྱི་ནང་གི་སྣང་རིག་གི་ཆོས་འདི་ཀ་ཆོས་ཉིད་སྟོང་པ་ཉིད་ཀྱི་རང་བཞིན་ལས་གཞན་དུ་མ་དམིགས་པའི་རང་ཞལ་ལྟ་བ་དེ་ཉིད་ལྷག་མཐོང་གི་ཤེས་རབ་མཆོག་ཡིན་ལ། དེ་ལས་གཞན་ཙོང་ཁ་པའི་བཞེད་པ་ལྟར་ཆོས་འདི་དག་ཐ་སྙད་ཚད་གྲུབ་པས་མི་སྟོང་བར་འདོད་པ་ལྟར་མིན་ཏེ། ཨ་རོའི་ཐེག་ཆེན་རྣལ་འབྱོར་ལས། ཅི་ཕྱིར་ཞེ་ན་ཕྱི་ནང་ཆོས་འདི་ལ། ། དངོས་འདི་སྤངས་ནས་སྟོང་ཉིད་མི་བཙལ་གྱི། ། སྣང་བ་ཉིད་ནས་སྟོང་པ་ཉིད་ཡིན་ཕྱིར། བཤིག་བཅོམ་མི་རྟག་ཙམ་ལ་སྟོང་མིང་བཏགས། ། སྣང་བ་ཉིད་ན་གང་ལའང་དངོས་པོ་མེད། །
སྨིག་རྒྱུ་སྣང་བ་ཉིད་ན་མེད་པ་བཞིན། ། སྣང་ཡང་ངོ་བོ་ཉིད་ཀྱིས་མེད་པས་ན། ། ཡོད་མེད་གང་དུའང་བསམ་ཞིང་བརྗོད་དུ་མེད། ། ཅེས་འབྱུང་བའི་ཕྱིར། ཅི་ཐེག་ཆེན་རྣལ་འབྱོར་གྱི་ལུང་འདི་ཁྱེད་ཅག་ལ་ཚད་མར་འགྱུར་ཏེ། ཇོ་བོས་བོད་ཀྱི་བསྟན་བཅོས་ལ་ཨ་རོའི་ཐེག་ཆེན་རྣལ་འབྱོར་ཁོ་ནར་བསྔགས་པའི་ཕྱིར། ཁྱེད་ཇོ་བོ་ལ་ཆེས་ཚད་མར་བྱེད་པས་སོ་སྙམ་ལ། དེ་ལྟ་ནའང་ཁྱེད་ལྟ་བའི་སྐབས་འདིར་ཇོ་བོ་ལ་ཐུགས་མཐོང་ཆེར་མཛད་པའི་ངེས་པ་ཡང་མི་སྣང་སྟེ། ཉིད་ལ་འཁྲུངས་པའི་ཐལ་འགྱུར་བའི་ལྟ་བ་དེ་ཇོ་བོ་ལྟ་བུ་བྱམས་འཇམ་སྒྲོལ་མ་ལ་དངོས་ཀྱི་ཐེག་པ་ཆེན་པོའི་ཆོས་སྒྲོར་ཡོད་པ་ལའང་རྟོགས་པ་དེ་མ་སྐྱེས་པར་ཁྱེད་རང་གི་ཐུགས་སྲས་དགེ་ལེགས་པས་དོན་གྱིས་སྨྲས་འདུག་པའི་ཕྱིར། ཡང་ཙོང་ཁ་པས།
གནས་ལུགས་ཀྱི་དོན་ལ་ཐོས་བསམ་སྒོམ་པས་དཔྱད་པ་རྫོགས་ནས་སྤྲོས་བྲལ་གྱི་ངང་ལ་འཇོག་པ་ནི་ཧྭ་ཤང་གི་ལྟ་སྒོམ་ལྟ་བུའོ་ཞེ་ན། ལྟ་སྒོམ་དེ་སྐྱོན་ཅན་ཡིན་ན་རྫོགས་པའི་སངས་རྒྱས་ཤཱཀ་ཐུབ་དང་བྱམས་མགོན་དང༌། འཕགས་པ་ཀླུ་སོགས་ཀྱི་ལྟ་སྒོམ་དེའང་ཧྭ་ཤང་གི་ལུགས་དེར་འགྱུར་ཏེ། མདོ་སྡུད་པར། གང་ཚེ་འདུས་བྱས་འདུས་མ་བྱས་དང་དཀར་ནག་ཆོས། ། ཤེས་རབ་རྣམ་པར་བཤིག་ནས་རྡུལ་ཙམ་མི་དམིགས་ཚེ། ། འཇིག་རྟེན་དག་ན་ཤེས་རབ་ཕོ་རོལ་ཕྱིན་གྲངས་འགྲོ། ། ཞེས་མ་དམིགས་པའི་ཚེ་སླར་དམིགས་ནས་དཔྱད་སྒོམ་དགོས་པ་འགར་ཡང་མ་གསུངས་པ་དང༌། མངོན་རྟོགས་རྒྱན་ལས། གཟུགས་སོགས་ཕུང་པོ་སྟོང་ཉིད་དང༌། །
དུས་གསུམ་གཏོགས་པའི་ཆོས་རྣམས་དང༌། ། སྦྱིན་སོགས་བྱང་ཆུབ་ཕྱོགས་རྣམས་ལ། ། སྤྱོད་པའི་འདུ་ཤེས་མི་མཐུན་ཕྱོགས། ། ཞེས་དང༌། བྱང་ཆུབ་སེམས་འགྲེལ་ལས། སྐྱེ་མེད་དང་ནི་སྟོང་ཉིད་དང༌། ། བདག་མེད་ཅེས་བྱར་སྟོང་པ་ཉིད། ། བདག་ཉིད་དམན་པ་གང་བསྒོམ་པ། ། དེ་དེ་སྒོམ་པར་བྱེད་མ་ཡིན། ། ཞེས་དང༌།
བདག་དང་བདག་མེད་ལྟ་བ་དག ། དེ་ནི་ཐུབ་པ་ཆེན་པོས་བཟློག ། ཅེས་འབྱུང་བ་ལ་སོགས་པའི་ཕྱིར་དང༌། བོད་གངས་ཅན་གྱི་དབུ་མའི་ཤིང་རྟ་ཆེན་པོ་སྔར་བྱོན་རྩོད་བྲལ་དེ་དག་གི་ལྟ་སྒོམ་ཀྱང་ཧྭ་ཤང་གི་ལྟ་བསྒོམ་དུ་འགྱུར་ཏེ། རྔོག་ལོ་ཆེན་པོས་ཀྱང༌། དེས་ན་ཤེས་བྱའི་མཚན་མ་ལས། ། བློ་ཡི་གཡོ་བ་རྣམས་བཟློག་སྟེ། ། སྤྲོས་ཚོགས་ཉེར་ཞིའི་བདག་མེད་པའི། ། དོན་ལ་བློ་ནི་ལེགས་བཞག་བྱ། ། དེ་ལྟར་སྟོང་ཉིད་གོམས་པ་ལས། །
དངོས་འཛིན་རབ་ཏུ་ཞི་བ་དང༌། ། བདག་མེད་ཉིད་ཀྱང་འཛིན་མེད་པ། ། དེ་ཚེ་ཡང་དག་མཐོང་ཞེས་བྱ། ། ཞེས་དང༌། དབུ་མ་པ་ཆེན་པོ་རྨ་བྱ་བ་བྱང་ཆུབ་བརྩོན་འགྲུས་ཀྱིས། བདག་དང་གཙོ་བོ་ལ་སོགས་བདག་དངོས་དང༌། ། གཟུང་བ་རྡུལ་དང་འཛིན་པ་སྐད་ཅིག་དང༌། ། གཟུང་འཛིན་གཉིས་མེད་ཤེས་པ་སྐད་ཅིག་མ། ། ཆོས་ཙམ་རྫས་སུ་ཡོད་པ་ཁ་ཅིག་སྨྲ། ། དེ་ཡི་སྟོང་ཉིད་རིག་པའི་ཡུལ་ཡིན་ཞེས། །
སྟོང་པ་མཚན་མར་ལྟ་བ་ཁ་ཅིག་སྨྲ། ། ཞེས་སོགས་འཁྲུལ་བྲལ་གྱི་སྐྱེས་ཆེན་མཐའ་ཀླས་པ་དེ་དག་གིས་ལུང་གཞལ་དུ་མེད་ཀྱང་སྤྲོས་པ་ཆོག་གོ ། མདོར་ན་ལས་དང་པོ་པས་ཐོས་བསམ་གྱི་ཤེས་རབ་ཀྱིས་སྤྲོས་པའི་སྒྲོ་སྐུར་ཐམས་ཅད་བཅད་ཟིན་ནས་སྤྲོས་མཚན་གྱི་ཟུག་རྔུ་མ་ལངས་པའི་བར་སྤྲོས་མེད་ཀྱི་མཉམ་བཞག་སླར་སྤྲུགས་ནས་ལྟ་སྒོམ་བྱེད་ན་ཐུག་པ་མེད་པར་འགྱུར་བའི་ཕྱིར་ཐར་པའི་སྲོག་གཅོད་པའི་ཉམས་ལེན་གྱི་གནད་ཕྱིན་ལོག་ཏུ་སྟོན་པར་ཟད་དོ། ། མདོར་ན་ཚོགས་སྦྱོར་བའི་རྒྱུད་ཀྱི་ཐོས་བསམ་སྒོམ་པའི་ཤེས་རབ་ཡུལ་ཡུལ་ཅན་གྱི་འཛིན་སྟངས་དང་བཅས་པའི་ལྟ་སྒོམ་དེ་དག་ཀྱང་འཕགས་པའི་དེ་ཉིད་ལ་མཉམ་པར་བཞག་པའི་ལྟ་སྒོམ་ལ་ལྟོས་ན་དེ་བཞིན་ཉིད་ཀྱི་ལྟ་སྒོམ་ཡང་དག་པར་མི་འགྲོ་བར་བསྟན་པ་ཡིན་ཏེ། ཇི་སྐད་དུ། འོད་སྲུངས་ཤིང་གཉིས་དྲུད་པ་ལས་མེ་འབྱུང་སྟེ་བྱུང་ནས་ཤིང་ཉིད་སྲེག་པ་དེ་བཞིན་དུ་འོད་སྲུངས་ཡང་དག་པར་སོ་སོར་རྟོག་པ་ཡོད་ན་འཕགས་པའི་ཤེས་རབ་ཀྱི་དབང་པོ་སྐྱེས་ཏེ་དེ་སྐྱེས་པས་ཡང་དག་པར་སོ་སོར་རྟོག་པ་དེ་ཉིད་སྲེག་པར་བྱེད་དོ། ། ཞེས་འབྱུང་བས། བློས་བྱས་ཀྱི་སྟོང་པ་བདག་མེད་བདེན་མེད་ཀྱི་ལྟ་སྒོམ་ནི་སྤྲོས་འཛིན་ཕྱོགས་རེའི་མཉེན་པོ་ཡིན་ཀྱང༌། ཕྱོགས་རེའི་ལྟ་སྒོམ་ལ་མཆོག་ཏུ་འཛིན་པ་ནི་སྟོང་ཉིད་ཀྱི་ལྟ་སྒོམ་ལ་ཤོར་གོལ་གྱི་མཐའ་ཆེན་པོར་སྟོང་ངོ་ཞེས། རྗེ་མི་ལས་རྗེ་སྒམ་པོ་ལ་གསུངས་པའང་འདི་ལྟ་བུ་ལ་དགོངས་སོ། །
འདོན་པ་བཞི་པ་ལྟར་ན། ལང་གཤེགས་ལས། ཉོན་མོངས་པའི་སྒྲིབ་པ་ནི་གང་ཟག་གི་བདག་ཏུ་འཛིན་པའི་རྩ་བ་ཅན། ཤེས་བྱའི་སྒྲིབ་པ་ནི་ཆོས་ཀྱི་བདག་ཏུ་འཛིན་པའི་རྩ་བ་ཅན་ཞེས་འབྱུང་ལ། འདིའི་དགོངས་པ་ལེན་པའི་ཚུལ་ལའང་གཉིས་བྱུང་སྟེ། སློབ་དཔོན་ཟླ་བ་གྲགས་པས་རྗེ་བཙུན་ཀླུ་སྒྲུབ་ཀྱི་ལུགས་གསལ་བར་མཛད་པ་ན་ཤེས་བྱའི་སྒྲིབ་པའང་བདག་འཛིན་གཉིས་ཀྱི་བག་ཉལ་ཆེས་ཕྲ་བ་ཡིན་པ་དང༌། ཕུང་ལྔ་ལ་བདག་བདེན་དུ་འཛིན་པ་མ་ལྡོག་ན་གང་ཟག་ལ་ཡང་བདག་བདེན་དུ་ལྟ་བ་མི་བཟློག་པ་དང༌། རྒྱུ་མཚན་དེས་ན་ཆོས་གང་ཟག་ལ་བདེན་པར་འཛིན་པ་ལས། ཉོན་སྒྲིབ་ཤས་ཆེར་བསྐྱེད་པ་དང༌། ཆོས་གང་ཟག་ལ་བདེན་འཛིན་དང་བྲལ་ཡང་དངོས་འཛིན་གྱི་ཉོན་མོངས་པའི་སྒྲིབ་པ་ཆེར་མི་བསྐྱེད་ཀྱང་ཤེས་སྒྲིབ་ཤས་ཆེར་བསྐྱེད་པ་ཡོད་པས་འཕགས་པར་དངོས་འཛིན་ཤེས་སྒྲིབ་ཀྱི་གཉེན་པོར་སླར་ཆོས་ཀྱི་བདག་མེད་སྔར་མཐོང་ཡང་དང་ཡང་དུ་གོམས་པའི་སྒོ་ནས་ལམ་དུ་བྱེད་པར་བཞེད་དོ། །
ཡང་བྱམས་ཆོས་ལ་སོགས་པ་ནས། གང་ཟག་གི་བདག་ལྟ་ལའང་ཀུན་བཏགས་ལྷན་སྐྱེས་གཉིས་ཡོད་ལ། ཆོས་ཀྱི་བདག་བདེན་དུ་ལྟ་བ་ལའང་ཕྱི་ནང་གི་གྲུབ་པས་ཀུན་ཏུ་བཏགས་པ་དང༌། ཐོག་མེད་ནས་ལྷན་སྐྱེས་གཉིས་ཡོད་པས། གཉིས་ཀའང་ཐེག་ཆེན་གྱི་ས་དང་པོ་ནས་སྤོང་བར་བཞེད་དོ། ། དེའི་ཚེ་ཆོས་ཀྱི་བདག་འཛིན་སྤངས་པས་ཤེས་སྒྲིབ་མ་ལུས་པ་མི་སྤངས་ཀྱང་ཕྱོགས་གཅིག་སྤོང་སྟེ། མཐོང་སྤངས་ཤེས་སྒྲིབ་ཀྱི་ཕྱོགས་སྤོང་བར་བཞེད་པའི་ཕྱིར་ཏེ། འཁོར་གསུམ་རྣམ་པར་རྟོག་པ་གང༌། ། དེ་ནི་ཤེས་བྱའི་སྒྲིབ་པར་འདོད། ། ཅེས་འབྱུང་བའི་ཕྱིར།
ལུགས་འདི་ལ་ཆོས་ཀྱི་བདག་དང་བདེན་འཛིན་ལས་གཞན་པའི་ཤེས་སྒྲིབ་ནི་གཟུང་འཛིན་དུ་རྟོག་པའི་གཉིས་སྣང་གི་སྤྲོས་པ་སྒོམ་པས་སྤང་བར་བྱ་བ་ཞིག་ལ་འཆད་པ་ཡིན་ལ། གཉིས་སྣང་དེ་ལ་སོ་སོ་སྐྱེ་བོ་དག་དེ་དང་དེར་འཁོར་གསུམ་གྱི་མཚན་མ་བདེན་དུ་འཛིན་པའི་ཆོས་ཀྱི་བདག་ཏུ་འཛིན་པར་ཡང་བྱེད་ལ། དེའི་དབང་གིས་བདག་གཞན་དུ་བལྟ་བའི་འཇིག་ལྟ་དང་ཆགས་སོགས་ཉོན་མོངས་པའི་སྒྲིབ་པ་ཀུན་ཡང་བསྐྱེད་པར་བྱེད་དོ། ། དེས་ན་འཕགས་པར་གཉིས་སྣང་གི་ཤེས་སྒྲིབ་ཀྱི་སྤྲོས་པ་རིམ་གྱིས་སྤོང་བ་ན་དེ་ལ་བརྟེན་པའི་ཉོན་སྒྲིབ་ཀྱི་བག་ཉལ་ཡང་རྟེན་སྤོང་བའི་ཞར་ལ་བརྟེན་པ་རང་འགག་ཏུ་སྤོང་བར་འགྱུར་རོ། ། ཞེས་བྱ་བ་འདི་ནི་རྗེ་བཙུན་རས་པ་ཆེན་པོའི་གསུང་འཁྲུལ་པ་དང་བྲལ་བའོ། ། ཡང་རྗེ་ཆེན་པོ་མི་ལས། ཁོ་བོ་ནི་ཤེས་སྒྲིབ་སྔར་སྤངས་ནས་ཉོན་སྒྲིབ་ཕྱིས་སྤང་ཞེས་གསུང་བ་འདི་ལ་བཀའ་བརྒྱུད་ཀྱི་བསྟན་པའི་ཤིང་རྟ་ཁ་ཅིག་འདི་ལྟར་ཡང་གསུངས་པ་ཐོས་ཏེ། གཞན་དབང་རྣམ་པར་རིག་པ་དོན་དམ་པའི་དངོས་པོར་མངོན་པར་ཞེན་པའི་ཉོན་མོངས་པ་ཅན་མིན་པའི་མི་ཤེས་པའམ་མ་རིག་པ་མངོན་པར་མ་ཟློག་ན་ཀུན་བཏགས་ཀྱི་བདག་དང་གཟུང་འཛིན་གྱི་མཚན་ཉིད་ཀྱིས་གྲུབ་པར་ཞེན་པའི་ཉོན་མོངས་པ་ཅན་གྱི་མི་ཤེས་པ་དང་མི་རིག་པ་སྤང་མི་ནུས་ཏེ། ཁྱད་གཞི་གཞན་དབང་རྣམ་རིག་དོན་དམ་པའི་དངོས་པོར་རྫུན་པ་ཉིད་དུ་མ་རྟོགས་ན་དེའི་ཁྱད་ཆོས་སུ་བཏགས་པའི་བདག་འཛིན་ཀུན་བཏགས་སོགས་ཡང་དག་པའི་ཀུན་རྫོབ་པའི་ངོ་བོར་ཡང་རྫུན་པ་ཉིད་དུ་རྟོགས་པར་མི་འགྱུར་བས། ཕྱོགས་དེ་ལ་སྲིད་རྩའི་མ་རིག་པ་འགག་པར་ཡང་མི་བྱེད་པའི་ཕྱིར།
ཁྱབ་སྟེ། ཁྱབ་པའི་དོན་དམ་པའི་དངོས་པོར་བདག་བདེན་གྱི་ཞེན་རྟོག་མ་བཟློག་ན་ཉི་ཚེ་བའི་ཀུན་རྫོབ་པའི་དངོས་པོར་བདག་བདེན་གྱི་ཞེན་རྟོག་བཟློག་པས་དངོས་པོའི་བདག་བདེན་གྱི་མཚན་མ་དཔྱིས་ཕྱིན་པར་བཟློག་མི་ནུས་པའི་ཕྱིར། ལུགས་དེར་བདག་ལྟ་སྤངས་པའི་ཐར་པ་ཆེས་རྙེད་པར་དཀའོ། ། དེས་ན་སེམས་ཙམ་པ་དག་ཀུན་བཏགས་ཀྱིས་བསླད་པའི་གཞན་དབང་གི་ངོ་བོ་དོན་དམ་པར་བདེན་པར་གྲུབ་པ་མི་རྫུན་ཞིང་བསླུ་བ་མེད་པར་ཡོད་དོ་ཞེས་འདོད་པ་ངན་པ་དེའང་ཆེས་གསལ་བ་ཡིན་ཏེ། ཚུལ་འདི་དབུ་མ་རང་རྒྱུད་པ་དག་ཆེས་རྩལ་དུ་བཏོན་ནས་བཤད་པར་སྣང་བའི་ཕྱིར་ཏེ། དེ་ཡང་བདག་ལྟ་ཉོན་མོངས་སོགས་ཀུན་བཏགས་དོན་དམ་པའི་དངོས་པོར་མེད་ཅིང་རྫུན་པར་དབུ་སེམས་ཐུན་མོང་དུ་འདོད་པ་ཅི་ལྟ་བ་དེ་ལྟར་ཤུགས་ལས་གཞན་དབང་རྣམ་རིག་ཀྱང་དོན་དམ་པའི་དངོས་པོར་མ་སྐྱེས་ཏེ། ཀུན་རྫོབ་རྫུན་པ་ཉིད་དུ་གྲུབ་བོ། ། ཞེས་དབུ་མ་པས་བསྟན་པ་ཉིད་དེ། དབུ་མ་སྣང་བར། འཕགས་པ་བདེན་པ་གཉིས་བསྟན་པ་ལས་ཀྱང་ལྷའི་བུ་ཇི་ལྟར་བདག་དོན་དམ་པར་བདག་མ་ཡིན་པ་དེ་བཞིན་དུ་ལྷའི་བུ་ཉོན་མོངས་པ་ཅན་རྣམས་ཀྱང་དོན་དམ་པར་ཉོན་མོངས་པ་ཅན་མ་ཡིན་ནོ། །
ལྷའི་བུ་གལ་ཏེ་དོན་དམ་པར་བདག་དེ་ཁོ་ན་ཉིད་ཡིན་པར་གྱུར་ན་ལྷའི་བུ་དེའི་ཕྱིར་ཉོན་མོངས་པ་ཡང་དོན་དམ་སྟེ་དེ་ཁོ་ན་ཉིད་ཡིན་པར་འགྱུར་ཞེས་གསུངས་སོ། ། འདིས་ནི་འདི་སྐད་དུ། བདག་ལ་སོགས་པའི་རྫུན་པའི་རྣམ་པ་ཉེ་བར་འཛིན་པར་གཞུག་པ་ཡིན་པའི་ཕྱིར། བདག་ལ་སོགས་པ་བཞིན་དུ་ཉོན་མོངས་པ་ཐམས་ཅད་རྫུན་པའི་ངོ་བོ་ཉིད་ཁོ་ནའོ་ཞེས་བསྟན་པར་འགྱུར་རོ། ། དེ་ལྟར་ན་ཤུགས་ཀྱི་ཁམས་གསུམ་པའི་སེམས་དང་སེམས་ལས་བྱུང་བ་ཐམས་ཅད་རྫུན་པའི་རྣམ་པ་ཉེ་བར་འཛིན་པར་གཞུག་པའི་ཕྱིར། རང་གི་རྣམ་པ་བཞིན་དུ་དེ་དང་ཐ་མི་དད་པ་ཉིད་ཀྱིས་རྫུན་པའི་ངོ་བོ་ཉིད་ཁོ་ནའོ་ཞེས་བསྟན་པ་ཉིད་དོ། ། ཞེས་འབྱུང་ངོ༌། ། ཡང་རང་རྒྱུད་པ་དག ། ཡང་དག་མིན་རྟོག་གི་ཤེས་སྒྲིབ་ཉིད་ལ་ཉོན་མོངས་པར་ཡང་མིང་བཏགས་ནས་ཤེས་སྒྲིབ་དེ་ལྟ་བུ་དེ་མ་སྤངས་པར་ཉོན་སྒྲིབ་ཀྱང་མི་སྤང་ངོ་ཞེས། དེར་བྱང་ཆུབ་སེམས་དཔའ་ལ་ནི་ཁྱད་པར་དུ་མངོན་པར་རྟོགས་པ་ཐམས་ཅད་ཉོན་མོངས་པ་ཅན་ཡིན་པས་དེའང་རྫུན་པ་ཉིད་ཡིན་རྣམ་པར་རྟོག་པ་ཐམས་ཅད་རྫུན་པ་ཉིད་ཁོ་ནའོ། །
ཞེས་དངོས་སུ་བསྟན་པ་ཉིད་དོ་ཞེས་འབྱུང་ལ། ཉན་རང་གིས་ཡང་དག་མིན་རྟོག་གི་ཤེས་སྒྲིབ་སྤོང་བ་ལྷུར་མི་བྱེད་ལ་བྱང་སེམས་ཀྱིས་དེ་སྤོང་བ་ལྷུར་བྱེད་པས་ཡང་དག་མིན་རྟོག ། གཞན་དབང་རྣམ་རིག་ཀྱང་བདག་ལྟ་ལྟར་ཀུན་མཁྱེན་ཐོབ་པ་ལ་ཉོན་མོངས་པ་དང༌། འཚེ་བ་དང༌། བར་དུ་གཅོད་པའི་རྒྱུར་བྱེད་ཅིང་གཞན་དབང་ཡང་དག་མིན་རྟོག་ནི་དོན་ཇི་ལྟར་གནས་པ་ལྟར་འཛིན་པའི་ཤེས་པ་དོན་དམ་པ་མ་ཡིན་པར་རྫུན་ཞིང་བསླུ་བ་སྒྱུ་མ་ལྟ་བུའི་དོན་ཅན་ཁོ་ནར་འཆད་པ་ཡིན་ནོ། ། ཞེས་བྱ་བ་འདི་ཡང་རྣམ་པར་བཞག་པ་གཅིག་གོ། །། ༈ རྡོ་རྗེའི་གསུང༌། ཚད་མ་སངས་རྒྱས་ཀྱི་མཁྱེན་པའི་ཡེ་ཤེས་ཞེས་བྱ་བ་འདི་དག་པར་བཏོན་ན། སངས་རྒྱས་ཀྱི་གཟུགས་སོགས་ཇི་སྙེད་མཁྱེན་པའི་ཡེ་ཤེས་ནི་ཚད་མ་ཡིན་ཏེ་ཤེས་བྱ་གནས་ཚུལ་གཟིགས་པ་ལ་སྒྲིབ་བྱེད་ཀྱི་སྒྲིབ་པ་མཐའ་དག་དང་བྲལ་བའི་ཕྱིར། ཞེས་གསུངས་སོ། །
དེ་ཡང་གཟུགས་སོགས་ཀྱི་ཆོས་དུས་གསུམ་པ་མཁྱེན་ཚུལ་ལ། བྱེ་སྨྲ་ཁ་ཅིག ། སེམས་ཅན་གྱི་རྒྱུད་ལ་མ་འོངས་པར་དེ་ལྟར་འབྱུང་བའི་འབྲས་རྟགས་ལྡན་མིན་འདུ་བྱེད་ཀྱི་རྫས་ཤིག་ཡོད་པ་དེ་མཁྱེན་པ་ཉིད་ཀྱིས་མ་འོངས་པའི་རིམ་པ་རྣམས་ཀྱང་མཁྱེན་ལ། རྫས་དེ་མཁྱེན་པ་ནི་བསམ་གཏན་གྱི་མངོན་ཤེས་མངོན་དུ་མ་མཛད་ཀྱང་མཁྱེན་པ་ཡིན་ནོ། ། ཞེས་ཟེར་བ་ལ། མདོ་སྡེ་པས་འོ་ན་བཅོམ་ལྡན་འདས་ཀྱིས་མཚན་མ་ལས་གནས་ཚུལ་རྟོགས་དགོས་པའི་ཕྱིར། སངས་རྒྱས་མཚན་མ་མཁན་དུ་ཐལ་ཞེས་འགོག་ནས་དེ་ནི་བཞེད་པ་ཙམ་གྱིས་ཐམས་ཅད་མཁྱེན་པས་སོ་སྐྱེས་བསམ་གྱིས་མི་ཁྱབ་བོ་ཞེས་སྨྲ་ལ། དེ་ལྟ་ནའང་ཅིག་ཅར་མངོན་སུམ་གྱིས་མཁྱེན་པར་ནི་མི་འདོད་དེ། མཛོད་འགྲེལ་ལས། ཁོ་བོ་ཅག་ནི་ཐམས་ཅད་ལ་མཁྱེན་པ་མངོན་སུམ་དུ་གྱུར་པའི་ཕྱིར།
སངས་རྒྱས་ཐམས་ཅད་མཁྱེན་པ་ཡིན་པར་ནི་ང་མི་སྨྲའོ། ། འོ་ན་ཇི་ལྟ་བུ་ཞེ་ན། མཐུ་ཡོད་པའི་ཕྱིར་ཏེ། སངས་རྒྱས་ཞེས་བྱ་བའི་རྒྱུད་གང་ཡིན་པ་དེ་ལ་གང་དུ་བཞེད་པ་གཏད་པ་ཙམ་གྱིས་ཕྱིན་ཅི་མ་ལོག་པའི་མཁྱེན་པ་སྐྱེ་བ་གང་ཡིན་པའི་མཐུ་འདི་ནི་མངའོ། ། འདིར་སྨྲས་པ། རྒྱུན་གྱི་སྤྱོད་པའི་ཕྱིར་ན་དཔེར། ། མེ་ཡིས་ཐམས་ཅད་སྲེག་འདོད་ལྟར། ། དེ་བཞིན་ཐམས་ཅད་མཁྱེན་འདོད་བྱའི། ། ཅིག་ཅར་ཐམས་ཅད་མཁྱེན་ཕྱིར་མིན། ། ཅེས་འབྱུང་ལ།
དཔལ་ཆོས་ཀྱི་གྲགས་པས་ཀྱང༌། མདོ་སེམས་ཐུན་མོང་བའི་རིགས་པ་ལེགས་ཆས་སྟོན་པའི་མཁྱེན་པ་ཚད་མར་གྲུབ་པའི་ཚུལ་ནི་བདེན་བཞིའི་གནས་ལུགས་ལྟ་བུ་ཡུལ་དངོས་སྟོབས་ཀྱིས་གྲུབ་པའི་དེ་ཁོ་ན་ཉིད་རྟོགས་པའི་ཇི་ལྟ་བ་མཁྱེན་པའི་ཡེ་ཤེས་ནི། གཞན་དོན་དུ་བརྩེ་བ་ཆེན་པོས་ཀུན་ནས་བསླངས་ཏེ་གོམས་རྐྱེན་དང་མ་བྲལ་བར་ཡུན་རིང་དུ་གོམས་པས་གསལ་སྣང་རབ་ཀྱི་མཐར་ཕྱིན་པར་འབྱུང་བར་ཚད་མས་གྲུབ་པའི་སྒོ་ནས་སྟོན་པ་བསྟན་པ་ལ་ཤིན་ཏུ་ཡིད་ཆེས་པར་གྲུབ་སྟེ། ཇི་སྐད་དུ། བླང་དང་དོར་བྱའི་དེ་ཉིད་ནི། ། ཐབས་དང་བཅས་པ་རིག་མཛད་པ། ། གང་དེ་ཚད་མ་ཉིད་འདོད་ཀྱི། ། ཐམས་ཅད་རིག་འདོད་མ་ཡིན་ནོ། ། རིང་པོ་མཐོང་ངམ་མིན་ཡང་རུང༌། ། འདོད་པའི་དེ་ཉིད་མཐོང་བ་ཡིན། །
གལ་ཏེ་རིང་མཐོང་ཚད་ཡིན་ན། ། ཚུར་ཤོག་བྱ་རྒོད་བསྟེན་པར་གྱིས། ། ཞེས་འབྱུང་བའི་ཕྱིར་རོ། ། གཞན་ཡང་ཐར་པའི་ཐབས་མཁྱེན་པའི་མཁྱེན་པ་ཚད་མ་ནི་ཚད་མ་ཀུན་གྱི་མཆོག་ཡིན་ཏེ། དེ་ཕྱིར་དེ་ཡི་བསྒྲུབ་བྱ་རུ། ། གྱུར་པའི་ཡེ་ཤེས་རྣམ་དཔྱད་བྱའི། ། དེ་ཡིས་སྲིན་བུའི་གྲངས་མཁྱེན་པ། ། ངེད་ལ་འགར་ཡང་ཉེར་མཁོ་མེད། ། ཅེས་འབྱུང་བའི་ཕྱིར། ཇི་སྙེད་མཁྱེན་པའི་ཡེ་ཤེས་ནི་གནས་གྱུར་པས་འཁྲུལ་པའང་མིན་པས་ཤེས་བྱ་མཁྱེན་ཚུལ་ནི་བསམ་གྱིས་མི་ཁྱབ་སྟེ།
གཟུགས་སོགས་དང་ནི་སེམས་དེ་ལྟར། ། གཟུང་བའི་མཚན་ཉིད་དཔྱོད་པ་འདི། ། མ་དག་བློ་ཅན་ལ་ཡིན་གྱི། ། རྣལ་འབྱོར་རྟོགས་པ་བསམ་མི་ཁྱབ། ། ཅེས་འབྱུང་ལ། བསམ་གྱིས་མི་ཁྱབ་པར་བྱ་རྒྱུའང༌། མཁྱེན་པའི་སྐད་ཅིག་གཅིག་གིས་ནི། ། ཤེས་བྱའི་དཀྱིལ་འཁོར་ཀུན་ཁྱབ་པ། ། ཞེས་པ་ལྟ་བུའི་རྟོགས་པར་དཀའ་བའི་གནད་དེ། རྒྱུད་གཞན་གྲུབ་པར།
བཅོམ་ལྡན་འདས་ཀྱི་དོན་ཐམས་ཅད་ཐུགས་སུ་ཆུད་པ་ནི་བསམ་གྱིས་མི་ཁྱབ་སྟེ། ཞེས་གསུངས་པའི་འགྲེལ་བྱེད་དུལ་བ་ལྷས། མཉམ་པར་བཞག་པའི་འཇིག་རྟེན་ལས་འདས་པའི་རྗེས་ལས་ཐོབ་པ་སོ་སོར་རྟོག་པའི་ཡེ་ཤེས་ཀྱིས་གཞན་གྱི་སེམས་མཁྱེན་ལ། ཡེ་ཤེས་གཞན་གྱིས་ནི་མ་ཡིན་ནོ། ། ཡེ་ཤེས་དེ་ནི་གཟུང་འཛིན་དང་བཅས་ཀྱང་དེ་ཉིད་ཀྱིས་ལོག་པ་ཉིད་དུ་གཟིགས་པའི་ཕྱིར། ཞེས་འབྱུང་ལ། ཀུན་རྫོབ་མཁྱེན་ཚུལ་གྱི་ལུགས་འདི་ནི་སེམས་ཙམ་པ་ལས་རྣམ་པ་དྲི་བཅས་པའི་ཕྱོགས་ཞེས་བྱའི་འདོད་པ་དེ་ཡིན་ལ། རང་རྒྱུད་པས་ཀྱང་དེ་ལྟར་བཞེད་པ་དང་མཐུན་པར་ཆོས་ཀྱི་རྗེ་རང་བྱུང་རྡོ་རྗེས་ཀྱང༌། འཁྲུལ་དང་མ་འཁྲུལ་གཉིས་པོ་ཡང༌། ། སྣང་བའི་ཁྱད་པར་ཅི་ཡང་མེད། །
གཉིས་འཛིན་ཡོད་མེད་ཁྱད་པར་ཡིན། ། ཅེས་འབྱུང་བའི་ཕྱིར་རོ། ། དེས་ན་རང་རྒྱུད་པ་དག་འཕགས་པའི་ཆོས་ཉིད་ལ་མཉམ་པར་བཞག་པའི་ཡེ་ཤེས་ལའང༌། ཀུན་རྫོབ་མ་དག་པའི་གཉིས་སྣང་འཆར་བར་བཞེད་པ་ཡིན་ཏེ། སློབ་དཔོན་སེང་གེ་བཟང་པོས། གང་གི་ཕྱིར་དངོས་པོར་མངོན་པར་ཞེན་པ་ལས་གྲོལ་བ་མི་འཐད་པ་དེའི་ཕྱིར། ཆོས་གང་ལའང་སྐུར་པ་འདེབས་པ་དང་སྒྲོ་འདོགས་པའི་ངོ་བོས་བསལ་བ་དང་བཞག་པ་མ་བྱས་པར་གཟུགས་ལ་སོགས་པ་རྟེན་ཅིང་འབྲེལ་བར་འབྱུང་བ་ཀུན་རྫོབ་ཏུ་ཡང་དག་པར་ཡོད་པའི་ངོ་བོ་འདི་ལ་རང་བཞིན་མེད་པ་ལ་སོགས་པའི་ངོ་བོ་བརྟགས་པར་བྱ་སྟེ། དེ་ལྟར་ན་སྒྱུ་མའི་གླང་པོས་སྒྱུ་མའི་གླང་པོ་གཞན་ཞིག་ཕམ་པར་བྱས་པ་བཞིན་དུ། ཕྱིན་ཅི་ལོག་ལྡོག་པས་དེ་ཁོ་ན་ཉིད་མཐོང་ན་རྣམ་པར་གྲོལ་བར་འགྱུར་རོ། ། ཞེས་འབྱུང་བའི་ཕྱིར་རོ། །
ཡང་ཇི་སྙེད་མཁྱེན་པས་མ་དག་པའི་ཀུན་རྫོབ་གཟིགས་ན་འཁྲུལ་པ་ཉིད་ཀྱི་ཕྱིར། ཚད་མ་མེད་དོ་ཞེས་བཞེད་པའང་ཡོད་དེ། འཕགས་པ་བྱམས་པས། དེ་ནི་རྣམ་པར་མི་རྟོག་པ། ། ཡེ་ཤེས་ཡུལ་མེད་དམིགས་མེད་ཅིང༌། ། མཚན་མ་ཐམས་ཅད་མི་དམིགས་པས། ། རབ་ཕྱེ་བ་ནི་ཡིན་ཕྱིར་རོ། ། ཞེས་དང༌། འཕགས་པ་ཐོགས་མེད་ཀྱིས། མི་རྟོག་ཡེ་ཤེས་རྒྱུ་བ་ལ། །
དོན་ཀུན་སྣང་བ་མེད་པའི་ཕྱིར། ། དོན་མེད་ཁོང་དུ་ཆུབ་པར་བྱ། ། དེ་མེད་པས་ན་རྣམ་རིག་མེད། ། ཅེས་དང༌། ཞི་བ་འཚོས། ཚད་མའི་དེ་ཉིད་བསྡུས་པར། དམིགས་པ་ཅན་གྱི་གཞུང་ལུགས་ལ། ། གཞན་གྱི་འདོད་ཆགས་སོགས་རིག་ན། ། སྒྲིབ་པ་ཡོད་པ་འཐོབ་འགྱུར་ཏེ། ། རྒྱལ་བ་ཐམས་ཅད་མཁྱེན་པ་ནི། །
དེ་ན་གཟིགས་པ་མེད་པར་བསྟན། ། ཅེས་དང༌། རྒྱན་མཁན་པོས། ད་ལྟའི་སྐྱེ་བོ་ལ་ལྟོས་ནས། ། གནོད་བྱེད་ཤེས་པ་མེད་པ་ལ། ། མ་འཁྲུལ་བར་བཤད་དོན་དམ་དུ། ། དམིགས་པ་ཐམས་ཅད་འཁྲུལ་པ་ཡིན། ། ཅེས་འབྱུང༌། སེམས་ཙམ་པ་ལས་རྣམ་པ་དྲི་མ་མེད་པའི་ལུགས་ཞེས་བྱ་བ་དེ་ཉིད་ཀྱི་འདོད་པར་སྣང་ལ། མཐའ་བྲལ་དབུ་མ་ཐམས་ཅད་ཀྱི་ཡང་རྩེ།
དཔལ་ལྡན་ཟླ་བ་གྲགས་པའི་ཞབས་ཀྱིས་ནི། སྤྱིར་ཀུན་རྫོབ་འཇལ་བའི་ཚད་མ་ཡང་དག་པ་མི་སྲིད་ན་སྟོན་པ་སྒྲིབ་གཉིས་ཐམས་ཅད་སྤངས་ཟིན་པས་བདེན་པར་མེད་བཞིན་བདེན་སྣང་ཀུན་རྫོབ་པའི་འཁྲུལ་པ་འཇལ་བའི་ཡེ་ཤེས་ཚད་མར་གྱུར་པ་ནི་ནམ་ཡང་མི་བཞེད་པར་གསལ་ཏེ། ཀུན་རྫོབ་པའི་ཆོས་ནི་གཉིས་སུ་སྣང་བའི་ཆོས་འདི་ལ་དོན་གྱི་ངོ་བོ་དང་ཁྱད་པར་རིག་བྱེད་ཀྱི་སེམས་དང་སེམས་ལས་བྱུང་བ་ཞིག་གིས་འཇལ་དགོས་ན། རྫོགས་པའི་སངས་རྒྱས་ལ་སེམས་དང་སེམས་ལས་བྱུང་བའི་རྒྱུ་བ་གཏན་ལོག་པར་བཞེད་པའི་ཕྱིར་ཏེ། ཇི་སྐད་དུ། སངས་རྒྱས་རྣམས་ལ་ནི་ཆོས་ཐམས་ཅད་དུ་མངོན་པར་རྫོགས་པ་བྱང་ཆུབ་པའི་ཕྱིར། སེམས་དང་སེམས་ལས་བྱུང་བའི་རྒྱུ་བ་གཏན་ལོག་པར་འདོད་པ་ཡིན་ནོ། ། ཞེས་འབྱུང་ལ། དེས་ན་གཞན་དབང་དང་ཀུན་ཏུ་བཏགས་པའི་ཀུན་རྫོབ་པའི་ཆོས་འདི་ཐམས་ཅད་ཐག་པའི་སྟེང་གི་སྦྲུལ་ལྟར་མིག་དག་པས་མཐོང་བ་མེད་བཞིན་མ་གཟིགས་པར་སྟོང་པ་ཉིད་ཡོངས་སུ་གྲུབ་པ་ཁོ་ནར་གཟིགས་པར་གསུངས་པ་ཡིན་ཏེ། ཇི་སྐད་དུ།
དཔེར་ན་སྦྲུལ་ནི་ཐག་པ་བསྡོགས་པ་རྟེན་ཅིང་འབྲེལ་བར་འབྱུང་བ་ལ་བཏགས་པ་ཡིན་ཏེ། དེ་དེ་ལ་ཡོད་པ་མ་ཡིན་པའི་ཕྱིར། དེ་སྦྲུལ་དངོས་ལ་ནི་ཡོངས་སུ་གྲུབ་པ་ཡིན་ཏེ། ཀུན་ཏུ་མ་བཏགས་པའི་ཕྱིར་རོ། ། དེ་བཞིན་དུ་རང་བཞིན་ཡང་གཞན་གྱི་དབང་བྱས་པ་ཅན་ལ་ནི་ཀུན་ཏུ་བཏགས་པ་ཡིན་ཏེ། རང་བཞིན་དག་ནི་བཅོས་མིན་དང༌། ། གཞན་ལ་ལྟོས་པ་མེད་པ་ཡིན། ། ཅེས་འབྱུང་བས་ངོ་བོ་ཉིད་ནི་བྱས་པ་ཅན་མ་ཡིན་ནོ། ། གཟུང་བཞིན་པའི་རྟེན་ཅིང་འབྲེལ་བར་འབྱུང་བ་བྱས་པ་ཅན་གཟུགས་བརྙན་དང་འདྲ་བ་ལ་བཏགས་པ་གང་ཡིན་པ་དེ་ནི་སངས་རྒྱས་ཀྱི་སྤྱོད་ཡུལ་ལ་དངོས་ཡིན་ཏེ། ཀུན་ཏུ་མ་བཏགས་པའི་ཕྱིར་ཏེ།
དངོས་པོ་བྱས་པ་ཅན་ལ་མ་རེག་པར་རང་བཞིན་འབའ་ཞིག་མངོན་སུམ་དུ་མཛད་པས་དེ་ཉིད་ཐུགས་སུ་ཆུད་པའི་ཕྱིར་སངས་རྒྱས་ཞེས་བརྗོད་དོ། ། ཞེས་འབྱུང་བའི་ཕྱིར། དེང་སང་དབུ་མ་པ་རང་རྒྱུད་པས་སངས་རྒྱས་ལ་རང་རྒྱུད་ཀྱིས་བསྡུས་པའི་ཡེ་ཤེས་ཡོད་པར་སྨྲའོ། ། ཞེས་གྲགས་ཀྱང༌། ཁོ་བོས་བསམ་ན། སློབ་དཔོན་ཆེན་པོ་ལེགས་ལྡན་འབྱེད་ཀྱི་དབུ་མ་སྙིང་པོར། ཤེས་བྱ་རྣམ་ཀུན་མ་གྲུབ་ཕྱིར། ། གང་ལ་རྣམ་པར་མི་རྟོག་པའི། ། བློ་ཡང་སྐྱེ་བར་མི་འགྱུར་བ། ། དེ་ཉིད་མཉམ་མེད་མཁྱེན་ཅན་གསུངས། །
དེ་རྟོགས་ཕྱིར་ན་གང་ཞིག་ལ། ། བློས་སྐྱེས་མེད་པར་སངས་རྒྱས་ངོས། ། རྣམ་རྟོག་ཉིད་ནི་སངས་ཕྱིར་དང༌། ། རྟོག་པ་མེད་པ་རྒྱས་ཕྱིར་རོ། ། ཞེས་འབྱུང་བས་རྣམ་པར་མི་རྟོག་པའི་བློ་དང་ཡེ་ཤེས་ཀྱང་སངས་རྒྱས་ལ་མི་མངའ་ན་རྣམ་རྟོག་དང་བཅས་པའི་རྒྱུ་བ་ལྟ་ཅི་སྨོས་པའི་ཕྱིར། དེས་ན་སངས་རྒྱས་ཞེས་པ་བློའི་འཇུག་པ་སྐྱེ་བ་མེད་པའི་ཆ་ནས་དེར་བཞག་གོ ། ཞེས་ལེགས་པར་བཤད་གདའ་བས། ལུང་འདིའི་མཐར་ཐུག་གི་དགོངས་པའང་སངས་རྒྱས་ལ་རང་རྒྱུད་ཀྱིས་བསྡུས་པའི་ཡེ་ཤེས་མེད་པ་ཉིད་ཐུགས་ལ་རྣག་པ་ཡིན་ཞེས་རྟོག་པར་བྱེད་དོ། ། འོ་ན་སངས་རྒྱས་ཀྱིས་ཀུན་རྫོབ་པའི་ཤེས་བྱ་ཇི་སྙེད་པ་ཐམས་ཅད་མཁྱེན་ནས་གདུལ་བྱ་ལ་བླང་དོར་ཕྱིན་ཅི་མ་ལོག་པར་སྟོན་པ་མ་ཡིན་ནམ་ཞེ་ན། སངས་རྒྱས་རང་ངོ་ནས་ཀུན་རྫོབ་ཀྱི་ཤེས་བྱ་གཟིགས་པ་དང་མཁྱེན་ནས་དེ་ལྟར་སྟོན་པ་ནི་མ་ཡིན་ཀྱང༌།
གདུལ་བྱ་གཞན་སྣང་ལ་དེ་ལྟར་གཟིགས་པ་དང་མཁྱེན་པའི་ཚད་མ་མངའ་བར་སྣང་བ་ནི། སྔོན་གྱི་སྨོན་ལམ་དང་ཐུགས་རྗེའི་དབང་གིས་རྟེན་ཅིང་འབྲེལ་བར་འབྱུང་བ་ཙམ་གྱི་མཐུ་ལས་ཡིན་ཏེ། ཇི་སྐད་དུ། ཇི་ལྟར་རྫ་མཁན་སྟོབས་ཆེན་ལྡན་པས་འདིར། ། ཡུན་རིང་ཆེས་འབད་པས་བསྐོར་འཁོར་ལོ་ནི། ། དེའི་རྩོལ་ད་ལྟར་སྐྱེས་པ་མེད་བཞིན་དུའང༌། ། འཁོར་ཞིང་བུམ་པ་ལ་སོགས་རྒྱུར་མཐོང་ལྟར། ། དེ་བཞིན་ད་ལྟར་སྐྱེས་རྩོལ་མེད་བཞིན་དུ། ། ཆོས་ཀྱི་བདག་ཅན་སྐུ་ཉིད་ལ་བཞུགས་དེའི། ། འཇུག་པ་སྐྱེ་བོའི་དགེ་དང་སྨོན་ལམ་གྱི། །
ཁྱད་པར་གྱིས་འཕངས་ལས་ཆེས་བསམ་མི་ཁྱབ། ། ཅེས་འབྱུང་བ་ཡིན་ནོ། ། བོད་ཁ་ཅིག་དཔལ་ལྡན་ཟླ་བས་སངས་རྒྱས་ལ་རང་རྒྱུད་ཀྱིས་བསྡུས་པའི་ཡེ་ཤེས་མི་བཞེད་པ་མ་ཡིན་ཏེ། ཀརྨ་པ་ཆེན་པོ་རང་བྱུང་རྡོ་རྗེའི་ཞལ་སྔ་ནས་ཀྱང༌། གང་ཕ་རོལ་ཏུ་ཕྱིན་པར་གསུངས་པའི་ཡོན་ཏན་དེ་དག་ཐོབ་པ་མེད་པར་སེམས་རྣམ་པར་གྲོལ་བའི་ཞི་བ་ཐོབ་ནས་རང་ལ་ཡོན་ཏན་མེད་ཀྱང་གཞན་ལ་སྣང་བར་འགྱུར་རོ་ཞེས་སྟོན་པ་ནི་ཕྱིན་ཅི་ལོག་སྟེ། བདག་ཉིད་ལ་བཟའ་བ་མེད་པར་གཞན་དག་ལ་བཟའ་བ་དཔག་ཏུ་མེད་པའི་ཆར་འབབ་པར་འགྱུར་རོ་ཞེས་པ་དང་ཡང་མཚུངས་སོ། ། ཞེས་བཀོད་པ་མཛད་པའི་ཕྱིར་ཞེ་ན།

ཁོ་བོ་ཅག་སངས་རྒྱས་ལ་མདོ་སྔགས་ནས་བཤད་པའི་ཡོན་ཏན་དང་མི་ལྡན་པར་ག་ལ་སྨྲ། ལུང་དེས་རང་ཉིད་མངོན་པར་རྫོགས་པ་སངས་མ་རྒྱས་ན། གདུལ་བྱ་གཞན་ངོར་རྫོགས་པའི་སངས་རྒྱས་ཀྱི་སྣང་བ་བསྐྲུན་དུ་མེད་པའི་དགོངས་པ་ཡིན་གྱི། སངས་རྒྱས་ལ་རང་རྒྱུད་ཀྱི་ཡེ་ཤེས་ཡོད་པ་ནི་ལུང་དེ་དག་གིས་སྒྲུབ་པར་མཛད་པ་མིན་ལ། སྤྱིར་ཆོས་ཀྱི་རྗེ་ཆེན་པོ་རང་བྱུང་རྡོ་རྗེའི་དགོངས་པའི་བཞེད་པ་ནི། ཐེག་པ་ཆེན་པོ་དབུ་སེམས་གཉིས་ཀར་ཡང་མཐར་ཐུག་མཐའ་བྲལ་གྱི་ལྟ་བའི་ངོས་འཛིན་ལ་མཆོག་དམན་མེད་པ་དང༌། དབུ་མ་ཐལ་རང་སོགས་ཀྱི་ཐ་སྙད་མི་མཐུན་པ་ཐམས་ཅད་ཀྱི་ལེགས་ཆ་གང་ཡིན་པ་དེ་དག་ཐམས་ཅད་ཐལ་རང་གི་སློབ་དཔོན་དེ་ཐམས་ཅད་ཀྱི་མཐར་ཐུག་གི་བཞེད་པ་ཡིན་པ་དང༌། ཐ་སྙད་ཀྱི་འཇོག་མཚམས་རྟོག་བཏགས་ཅུང་མི་ལེགས་པ་ཐམས་ཅད་སློབ་དཔོན་དེ་དག་སྔོན་ཉན་ཐོས་དངོས་པོར་སྨྲ་བའི་སྡེ་སོ་སོར་བསྙེན་པར་རྫོགས་པའི་མཁན་བརྒྱུད་སོ་སོ་བའི་གྲུབ་མཐའ་དང་མཐུན་པར་གསུངས་པ་ཡིན་གྱི། མཐར་ཐུག་པའི་དགོངས་པ་ནི་མིན་ནོ། ། ཞེས་དགོངས་ཏེ། ཟབ་མོ་ནང་དོན་གྱི་རང་འགྲེལ་ལས།
ལུང་འདི་རྣམས་སྨོས་པའི་དོན་ནི། སྔགས་ཀྱི་ཚུལ་དང་སློབ་དཔོན་འཕགས་པ་ཐོགས་མེད་དང༌། བདག་ཉིད་ཆེན་པོ་འཕགས་པ་ཀླུ་སྒྲུབ་དང༌། ཟླ་བ་གྲགས་པ་ལ་སོགས་པ་རྣམས་ཀྱིས་སངས་རྒྱས་ཀྱི་འབྲས་བུ་རྣམ་པར་བཞག་པ་མི་མཐུན་ནོ་སྙམ་པའི་སྐྱེ་བོ་རྣམས་ཀྱི་ལོག་རྟོག་བསལ་བའི་དོན་དུ་སྨོས་པར་ཟད་ཀྱི། བདག་ལ་ཐེ་ཚོམ་འགའ་ཡང་མེད་དོ། ། ཞེས་འབྱུང་ངོ༌། ། མདོར་ན་ཀུན་རྫོབ་ཀྱི་ཆོས་འདི་ཐམས་ཅད་ནི་རྫུན་པ་བསླུ་བ་ཉིད་ཡིན་ལ། དེ་འཇལ་བྱེད་ཀྱི་ཤེས་པའང་དེ་ལ་ལྟོས་པ་ཉིད་ཀྱི་རྫུན་པ་དང་བསླུ་བ་ཉིད་དུ་གྲུབ་ལ་བསླུ་བ་ཅན་གྱི་ཤེས་པ་ནི་འགར་ཡང་ཚད་མར་རུང་བ་མ་ཡིན་ལ། དེས་འཕགས་པ་གསུམ་གྱི་སྣང་བཅས་ཀྱི་ཤེས་པའང་འཁྲུལ་ཤེས་སུ་འཇོག་སྟེ། འཁྲུལ་པའི་རྒྱུ་ནི་བདེན་པར་ཞེན་པའི་བག་ཞད་ཀྱི་མཚན་ཉིད་ཅན་ཉོན་མོངས་པ་ཅན་མ་ཡིན་པའི་མ་རིག་པ་སྟེ་ཀུན་རྫོབ་པ་དེ་ལ་གནས་ཚུལ་དུ་གྲུབ་པའི་རང་བཞིན་མེད་པར་རྟོགས་བཞིན་དུ་བྱ་བྱེད་དང་སྐྱེ་འགག་ལ་སོགས་པར་སྣང་བའི་ཤེས་པར་བསྐྱེད་པ་ཉིད་ཀྱི་ཕྱིར།
དེས་ན་རྨ་བྱ་བ་བྱང་བརྩོན་སོགས་དབུ་མ་པ་ཆེན་པོ་དག ། ཚུ་རོལ་མཐོང་བ་དག་གི་ནི་ཤེས་བྱ་མཐའ་ཡས་པ་ཉིད་ཀྱི་ཀུན་རྫོབ་པའི་ཆོས་ཐམས་ཅད་མཐོང་བ་མིན་ལ། འཕགས་པའི་ས་ཐོབ་པ་ན་ཤེས་བྱ་མཐའ་ཡས་པའི་ཀུན་རྫོབ་པའི་སྣང་བ་ཆེར་རྒྱས་པ་ལ་མཁྱེན་པའང་འཇུག་པས། འཁྲུལ་པའི་སྣང་བ་ནི་འཕགས་པ་དག་ལ་ཆེས་རབ་འབྱམས་སུ་འགྱུར་ལ། དེ་ལྟར་ཀུན་རྫོབ་འཁྲུལ་པའི་སྣང་བ་རྒྱས་སོང་ཡང་ཇི་ཙམ་དུ་རྒྱས་པ་དེ་ཙམ་གྱི་སྟེང་གི་གཉིས་སུ་སྣང་བ་ཤེས་བྱའི་སྒྲིབ་པ་དེ་ནི་སྒོམ་ལམ་ས་དགུར་སྤོང་སྟེ་མཐར་ཐུག་སངས་རྒྱས་པ་ན་ཀུན་རྫོབ་ཀྱི་སྣང་བ་ཅུང་ཟད་ཀྱང་མི་འཆར་བར་བཞེད་ལ། སྤྱིར་ཀུན་རྫོབ་ཡིན་ན་བདེན་པ་དང་མི་བསླུ་བའི་ཆོས་ཡིན་པ་མེད་པའི་ཆ་ནས་བདེན་རྫུན་གྱི་ཡང་ལོག་མི་འབྱེད་ཀྱང༌། རྫུན་པ་དང་བསླུ་བ་གཞིར་བྱས་ལ། ཡང་འཁྲུལ་དང་ཉིང་འཁྲུལ་དུ་མས་རྫུན་ཅིང་འཁྲུལ་པར་བྱས་པའི་ཀུན་རྫོབ་ནི་སོ་སྐྱེ་དང་འཕགས་པ་འོག་མ་གཉིས་དང་བྱང་འཕགས་ཕྱིན་ལ་སྣང་བ་ཡིན་ལ། ཡང་འཁྲུལ་དང་ཉིང་འཁྲུལ་ཐམས་ཅད་དང་བྲལ་བའི་ཀུན་རྫོབ་བསླུ་བ་དང་འཁྲུལ་པའི་ཆོས་ལ། དེ་ཡན་དུ་ཡང་འཁྲུལ་དུ་མི་འགྱུར་བའི་གནོད་མེད་ཀྱི་ཀུན་རྫོབ་ནི།
བྱང་སེམས་ས་བཅུ་པའི་རྗེས་ཐོབ་ཀྱི་སྣང་བ་དེ་ཁོ་ན་ཡིན་ལ། དེ་ཡིས་ཀྱང་སངས་རྒྱས་ནི་ཆོས་ཉིད་སྤྲོས་པ་ཐམས་ཅད་དང་བྲལ་བ་ཆོས་ཀྱི་སྐུ་ཤེས་པ་གང་གིས་ཀྱང་ཤེས་པར་མི་ནུས་པ་དེ་ལ། རང་གི་ཚོགས་གཉིས་བསགས་སྟོབས་ཀྱི་ཤེས་རབ་བདེན་ཞེན་གྱི་སྤྲོས་པའི་དྲི་མ་དང་བྲལ་བ་ལ། སྐྱེ་འགག་དང་བཅས་པའི་མཚན་དཔེ་ལྡན་པའི་ལོངས་སྤྱོད་རྫོགས་པའི་སྐུ་ཞིག་དེར་སྣང་བ་ཡིན་ཏེ། ཞི་སྐུ་དཔག་བསམ་ཤིང་ལྟར་གསལ་གྱུར་ཅིང༌། ། ཡིད་བཞིན་ནོར་བུ་ཇི་བཞིན་རྣམ་མི་རྟོག ། འགྲོ་སྒྲོལ་བར་དུ་འཇིག་རྟེན་འབྱོར་སླད་རྟག ། འདི་ནི་སྤྲོས་དང་བྲལ་ལ་སྣང་བར་འགྱུར། ། ཞེས་འབྱུང་བའི་ཕྱིར། དེ་ལྟ་ན་ལོངས་སྤྱོད་རྫོགས་པའི་སྐུ་ནི་འཁྲུལ་པ་ཉིད་དུ་ཐལ།
ལོངས་སྤྱོད་རྫོགས་སྐུར་སྣང་བའི་སྣང་ཆ་དེ་ཀུན་རྫོབ་པའི་ཆོས་སུ་སྣང་གི་དོན་དམ་པ་སྣང་མེད་ཀྱི་ཚུལ་དུ་མ་གྱུར་པའི་ཕྱིར། འདོད་ན་ལོངས་སྐུ་དེ་སྒྲིབ་པ་ཉིད་དུ་ཐལ། དེ་འཁྲུལ་པ་ཉིད་དུ་ཐལ་བའི་ཕྱིར་སྙམ་ན། ཆོས་སྐུའི་མཐུ་ལས་གདུལ་བྱ་རྒྱུད་དག་པ་ལ་ལོངས་སྤྱོད་རྫོགས་པའི་སྐུའི་སྣང་བ་བསྐྱེད་པའི་རྟེན་འབྲེལ་གྱི་སྐུའི་རང་ལྡོག་ནས་འཁྲུལ་པ་དང་སྒྲིབ་པ་ཡིན་པར་མི་སྨྲ་ཡང༌། གདུལ་བྱའི་ཁ་དོག་དང་བོང་ཚོད་ལ་སོགས་པའི་སྐུའི་སྣང་བ་འཆར་བ་གང་ཡིན་པ་དེའི་ལྡོག་ཆ་ནས་ནི་འཁྲུལ་པ་ཡིན་པར་སྨྲ་ནའང་མི་སྟོ་སྟེ་ཇི་ལྟར་སྣང་བའི་སྐུ་དེ་གནས་ཚུལ་གྱི་སྐུ་དང་མཐུན་པ་མ་ཡིན་པའི་ཕྱིར། འོ་ན་ས་བཅུ་རྒྱུན་མཐའ་པ་ལ་སྣང་བའི་ལོངས་སྐུ་དེ་སངས་རྒྱས་མ་ཡིན་པར་ཐལ། འཁྲུལ་པའི་སྣང་བ་ཡིན་པའི་ཕྱིར་སྙམ་ན། མ་གྲུབ་སྟེ། གདུལ་བྱ་བློའི་མེ་ལོང་དག་པ་ལ་གཟུགས་སོགས་སྐྱེ་འགག་གི་སྣང་བ་བསྐྱེད་པའི་རྟེན་ཅིང་འབྲེལ་བར་འབྱུང་བའི་ལོངས་སྤྱོད་རྫོགས་པའི་སྐུ་དེ་འཁྲུལ་པའི་སྣང་བ་མ་ཡིན་པའི་ཕྱིར་དང༌། དེས་དེ་ལྟར་སྣང་བ་བསྐྱེད་པའི་སྣང་བ་དེ་གདུལ་བྱའི་རྒྱུད་ལ་འཆར་བ་ན།
གདུལ་བྱ་དེའི་ཤེས་པའི་སྣང་ཆ་དེ་འཁྲུལ་པར་འགྱུར་ཡང་ལོངས་སྐུ་འཁྲུལ་པར་མི་འགྱུར་བ་ཉིད་ཀྱི་ཕྱིར་རོ། ། དེ་ལྟ་ནའང་ལོངས་སྐུ་དེ་ནི་དོན་དམ་པ་ཆོས་ཉིད་ཀྱི་སྐུ་ལ་སངས་རྒྱས་འཇོག་པའི་སངས་རྒྱས་སུ་མི་བརྗོད་དེ། ཆོས་ཅན་ཀུན་རྫོབ་པའི་སྐུ་ལ་སངས་རྒྱས་སུ་འཇོག་པའི་སངས་རྒྱས་སུ་བརྗོད་པ་ཉིད་ཀྱི་ཕྱིར་རོ། །
འོ་ན་ཀུན་རྫོབ་པའི་སྐུ་ཡིན་ན་བསླུ་བ་དང་རྫུན་པས་ཁྱབ་པས། བསླུ་བ་དང་རྫུན་པའི་སངས་རྒྱས་དེ་སངས་རྒྱས་ཚད་མ་མ་ཡིན་པར་འགྱུར་རོ་སྙམ་ན། འདི་ལྟར་དཔྱད་པ་ན་ཟབ་མོ་སྔགས་ཀྱི་ལུགས་ཀྱིས་ཁ་བསྐང་ནས་བཤད་པར་བྱ་སྟེ། འདིའི་ཆོས་ཅན་ཀུན་རྫོབ་པའི་སྐུ་དེ་ནི་སེམས་ཅན་གྱི་རྒྱུད་ཀྱིས་བསྡུས་པའི་བསླུ་རྫུན་གྱི་སྐུ་མ་ཡིན་ལ། ཤིན་ཏུ་རྣམ་པར་དག་པའི་ཆོས་ཅན་རྟེན་ཅིང་འབྲེལ་བར་འབྱུང་བ་ལ་ཀུན་རྫོབ་པར་བཏགས་ ཤིན་ཏུ་རྣམ་པར་དག་པའི་རྟེན་འབྲེལ་གྱི་སྐུ་འདིའང༌། ཀུན་རྫོབ་པའི་སྐུ་ཡིན་ན་ཀུན་རྫོབ་འཁྲུལ་པ་ཡིན་པར་ཁས་སླངས་པས་ད་དུང་འཁྲུལ་པ་ཡིན་པའི་ཉེས་པ་སྤང་མ་ནུས། དོན་དམ་པ་ཡིན་བྱས་ན་ནི།
སྐུ་འདི་ཆོས་ཉིད་ཀྱི་བདག་ཉིད་ཀྱི་ཆོས་སྐུ་ཡིན་པར་ཡང་སྨྲ་མ་ནུས། བདེན་གཉིས་ཕུང་གསུམ་པ་ནི་མེད། འོ་ན་འདི་ཇི་ལྟ་བུ་ཞིག་གོ་ཞེས་པ་ལ། ཁོ་བོའི་རྗེ་རས་པ་ཆེན་པོའི་ཞལ་སྔ་ནས། རྟེན་འབྲེལ་གྱི་སྐུ་འདི་ལའང༌། བདེན་པ་གཉིས་ཀར་རང་གི་ངོ་བོས་གྲུབ་པའི་ཡིན་པ་མེད་ཀྱང༌། གཉིས་ཀར་བཏགས་རུང་སྟེ། བདེན་པ་གཉིས་ཀའང་འཁྲུལ་པ་ཐམས་ཅད་དང་བྲལ་བ་དང་མ་བྲལ་བའི་གཟིགས་ངོ་དང་བཏགས་ངོ་ཙམ་ལས་བཞག་པའི་ཕྱིར། དེས་ན་རྟེན་ཅིང་འབྲེལ་བར་འབྱུང་བ་ཙམ་ལ་བདེན་པ་གཉིས་ཀར་འཐད་པས། སྟོང་པས་རྟེན་འབྱུང་དང་རྟེན་འབྱུང་གི་སྟོང་ཉིད་དུ་གྲུབ་པའི་འཐད་པ་མཐོང་བའི་ཕྱིར།
དེས་ན་བདེན་པ་གཉིས་ངོ་བོ་རྫས་གཞན་མ་ཡིན་ཀྱང༌། བདེན་གཉིས་ཀྱི་དོན་ལྡོག་སོ་སོར་བརྟགས་སྣང་དུ་རུང་བ་མི་འགལ་བ་ལྟ་བུའོ་ཞེས་གསུངས་པས་གནད་གསང་འདི་ལྟ་བུ་ནི་མཁས་གྲུབ་རྨོངས་གསུམ་ཕལ་གྱིས་མ་རྟོགས་པའི་གསང་ཆེས་ཕྲ་བ་ཞིག་ཡོད་དོ། ། མཆན། པའི་སྐུ་ཡིན་པའི་ཕྱིར། བསླུ་རྫུན་དང་ཚད་མིན་དུའང་མི་འགྱུར་རོ། ། དེས་ན་ཤིན་ཏུ་རྣམ་པར་དག་པའི་རྟེན་ཅིང་འབྲེལ་འབྱུང་གི་སྐུ་དེ་ལ། བསླུ་མི་བསླུ་དང་བདེན་རྫུན་དང༌། ཚད་མ་དང་ཚད་མ་མ་ཡིན་པ་དང༌། བདེན་པ་གཉིས་སུ་བཏགས་པའི་སྤྲོས་པའི་བདེན་པ་ཐམས་ཅད་ཀྱིས་དབེན་ཞིང་སྤྲོས་པ་ཐམས་ཅད་དང་བྲལ་བའི་བདེན་གཉིས་དབྱེར་མེད་དམ་ཟུང་འཇུག་གི་སྐུར་ཡང་བརྗོད་དེ། ཟུང་དུ་འཇུག་པའི་སྐུ་དང་ཡེ་ཤེས་ཀྱི་རྣམ་པར་བཞག་པ་འདི་ནི་མདོའི་ཕྱོགས་ཀྱི་བཀའ་དང་བསྟན་བཅོས་གང་ལས་ཀྱང་རྒྱ་ཆེར་མི་གསལ་ཡང་རྒྱ་ཆེར་སྔགས་ཀྱི་ཐེག་པར་འབྱུང་བའི་གནད་ཤིན་ཏུ་གསལ་བར་འཕགས་པ་ཡབ་སྲས་ཀྱིས་འདུས་པའི་དགོངས་འགྲེལ་དུ་གསལ་བར་བཤད་པས་རྣམ་དཔྱོད་དང་ལྡན་པ་དག་གི་ལེགས་པར་རྟོགས་ཤིག། །།
༈ རྡོ་རྗེའི་གསུང༌། ཚད་མའི་འབྲས་བུ་ཆོས་ཉིད་སྟོང་པ་ཉིད་སྟོན་བྱ་བ་འདི་བཞུགས་ཞེས་པ་དག་པར་བཏོན་ན། མཐའ་བྲལ་ཟབ་མོ་སྟོང་པ་ཉིད་རྟོགས་པའི་དབང་དུ་ན་ཚད་འབྲས་གཞལ་གསུམ་གྱི་རྣམ་པར་བཞག་པའི་སྤྲོས་པ་ཐམས་ཅད་དང་བྲལ་བའོ་ཞེས་འཆད་པ་ན། སྐྱོབ་པ་འབྲི་ཁུང་པ་མཆོག་གི་དགོངས་པ་བླ་ན་མེད་པར་འགྲོ་བ་ཡིན་ནོ། ། བོད་ཁ་ཅིག་རྒྱན་མཛད་པས། འབྲས་རྟོག་གསུམ་པོ་ལ་རིམ་བཞིན། ། ཕྱི་རོལ་དོན་དུ་སྨྲ་བའི་དང༌། ། རྣམ་པར་རིག་པར་སྨྲ་བའི་དང༌། ། དབུ་མའི་ཚད་འབྲས་ཀྱི་རྣམ་གཞག ། ཅེས་གསུངས་པའི་དབུ་མ་ནི་མགོན་པོ་ཀླུ་སྒྲུབ་ཀྱི་ལུགས་སོ་ཞེས་ཟེར་བ་དེའོ། །
དེ་ལ་ཞལ་སྔ་ནས། འདི་ལྟར་གསུང་བར་རིགས་པ་ནི། སྤྱིར་བསྟན་བཅོས་རྣམ་འགྲེལ་དུ་བཤད་པའི་ཚད་མ་དང་འབྲས་བུའི་རྣམ་པར་བཞག་པའི་དགོངས་པ་ཡིན་པ་དང༌། སྐབས་དོན་གྱི་དྭོགས་སེལ་དང༌། མདོ་སེམས་ཀྱི་བསྟན་བཅོས་ལས་གྲགས་པའི་ཚད་མ་དག་དེ་ཁོ་ན་ཉིད་དཔྱོད་བྱེད་ལ་ཚད་མར་མི་འགྱུར་བ་དང༌། དེ་ལས་འཕྲོས་དོན་བཞི་ཡིས་ཤེས་པར་བྱེད་དགོས་པ་ལས། དང་པོ་ནི། སྤྱིར་ཚད་མ་ལ་ཡང་མངོན་རྗེས་གཉིས་ལས། མངོན་སུམ་ལ་དབང་ཡིད་རང་རིག་རྣལ་འབྱོར་མངོན་སུམ་དང་བཞི་ལས། ཕྱི་མ་སྟོང་པ་ཉིད་བདག་མེད་པ་རྟོགས་བྱེད་ཀྱི་ཤེས་པའི་དབང་དུ་བྱས་ན།
དེ་ལ་གཞལ་བྱ་ཡོངས་གཅོད་ཀྱི་ཡུལ་དང་ཡུལ་ཅན་བཞག་དཀའ་བས། ཚད་མ་དང་འབྲས་བུ་འདིའོ་ཞེས་རྣམ་པར་བཞག་པ་མ་མཛད་ནས། ཚད་མ་དང་པོ་གསུམ་གྱི་དབང་དུ་བྱས་ན་གཞལ་བྱའི་ཡུལ་ལ་ཚད་མར་ཇི་ལྟར་འགྱུར་བ་དང༌། དེའི་འབྲས་བུའི་རྣམ་པར་བཞག་པ་ལ་རང་སྡེ་གཉིས་དང༌། སེམས་ཙམ་རྣམ་བདེན་རྫུན་གྱི་ལུགས་དང་བཞི་ལས། དེའི་ཚུལ་ཅུང་ཟད་སྨོས་ན། ཕྱི་རོལ་པས་ཚད་མ་དང་འབྲས་བུ་དོན་གཞན་པའི་དོན་སྣང་གི་ཤེས་པ་རྟོག་མེད་ཚད་མ། དེའི་འོག་ཏུ་དོན་གྱི་ངོ་ཁྱད་ངེས་པར་རྟོགས་པ་ཚད་འབྲས་སུ་འཇོག་པ་ལ་སོགས་པ་དང༌། ཉན་ཐོས་བྱེ་བྲག་ཏུ་སྨྲ་བས། དབང་པོ་ཉིད་ཡུལ་རྣམ་འཇོག་གི་ཚད་མར་སྨྲ་བ་ལ་དགག་པ་རྒྱ་ཆེར་མཛད་ནས་རིམ་བཞིན་གྲུབ་མཐའ་དང་སྒོ་བསྟུན་པའི་ཚུལ་ནི།
བྱེ་སྨྲས་གཟུགས་སོགས་ཤེས་པ་ཐུག་འཕྲད་དུ་སྣང་བའི་དོན་དངོས་གཞལ་བྱ། དོན་མཐོང་བ་ཚད་མ། དོན་རྟོགས་པ་མཚན་ཉིད་པའི་ཐ་སྙད་འབྲས་བུར་སྨྲ་བས་གཞལ་བྱ་དང་ཚད་འབྲས་གཉིས་ཐ་དད་དུས་མཉམ་པར་འདོད། མདོ་སྡེ་པས། དོན་ལྐོག་ན་མོ་གཞལ་བྱ། དོན་དང་འདྲ་བར་སྐྱེས་པའི་ཤེས་པ་ཚད་མ། དོན་རྟོགས་བཏགས་པ་བའི་ཐ་སྙད་འབྲས་བུར་འདོད་པས་གཞལ་བྱ་དང་ཚད་འབྲས་གཉིས་དུས་དང་ངོ་བོ་ཐ་དད་ཡིན་ནོ། ། སེམས་ཙམ་རྣམ་བཅས་པ་ནི། གཟུང་བར་སྣང་བ་རང་གཞལ་བྱ། དེ་འཛིན་པར་སྣང་བ་ཚད་མ།
རང་རིག་མཚན་ཉིད་པ་འབྲས་བུར་འདོད་པས་གཞལ་བྱ་དང་ཚད་འབྲས་བདེ་སྡུག་མྱོང་བ་ལྟར་དུས་དང་ངོ་བོ་གཅིག་ཏུ་འདོད། རྣམ་རྫུན་པ། དོན་དུ་སྣང་བའི་སྒྲོ་བཏགས་གཞལ་བྱ། དེ་འཛིན་པའི་ཤེས་པ་ཚད་མ། རང་རིག་བཏགས་པ་བའི་ཐ་སྙད་འབྲས་བུར་འདོད་པས་གཞལ་བྱ་དང་ཚད་འབྲས་གཉིས་སྐྲ་སོགས་སྣང་བ་ལྟར་གཅིག་པ་བཀག་པར་འདོད་དོ། ། དེ་ལྟ་ནའང་དོན་རིག་ལས་རང་རིག་འབྲས་བུར་བཞག་པ་ནི་ཤེས་བྱའི་གནས་ཚུལ་དང་མཐུན་ནོ་ཞེས་དགོངས་ཏེ། རང་གི་ངོ་བོ་དཔྱོད་པ་ན། ། རང་རིག་འབྲས་བུ་ཡིན་པར་བཞེད། ། ཅེས་འབྱུང་ལ། གང་ལྟར་ཡང་བློ་ཚུལ་གཉིས་པ་ཡིན་ཏེ།
དོན་རིག་ལྟར་ན་ཡང༌། ཕྱི་རོལ་དོན་ལ་བརྟེན་ནས་ནི། ། ཚུལ་གཉིས་བརྗོད་ཡིན་ཅེས་པས་དོན་ཤེས་པ་དང་བློ་ཤེས་པའི་ཚུལ་གཉིས་ཡིན་ལ། རྣམ་རིག་ལྟར་ན། ཕྱི་རོལ་དོན་ལ་ལྟོས་མ་ཡིན། ། དེ་ཕྱིར་གཅིག་ལ་ཚུལ་གཉིས་ཡོད། ། ཅེས་གསུངས་པས། བློ་གཅིག་ལ་མ་རིག་པས་བསླད་པས་ཡུམ་དང་ཤེས་པའི་ཚུལ་གཉིས་ཡིན་ནོ། ། རྗེས་དཔག་གི་ཚད་འབྲས་ལའང་དོན་རིག་པའི་ལུགས་ནི། གཞན་སེལ་ལ་དོན་རང་མཚན་གྱིས་མེར་འཁྲུལ་བ་གཞལ་བྱ།
དུ་བའི་རྟགས་ལས་དེ་རྟོགས་པའི་བློ་ཚད་མ། དེ་ལས་མེའི་རང་མཚན་རྟོགས་པའི་རྗེས་དཔག་གི་ཐ་སྙད་ཚད་མའི་འབྲས་བུ་ཡིན་ནོ། ། རྣམ་རིག་པའི་ལུགས་ལ། མེར་སྣང་གི་བག་ཆགས་སད་པ་ལས་མེར་སྣང་བ་གཞལ་བྱ། དེ་དང་འབྲེལ་བའི་དུ་བའི་རྟགས་ལས་དེ་རྟོགས་པའི་བློ་ཚད་མ། དེ་ལས་མེར་སྣང་རྟོགས་པའི་རྗེས་དཔག་ཚད་མའི་འབྲས་བུར་འཇོག་པ་ཡིན་ནོ། ། གཉིས་པ་ནི། བཤད་མ་ཐག་པའི་ཚད་འབྲས་བཞི་པོ་དེ་རྣམ་འགྲེལ་གྱི་དགོངས་པ་དོན་གྱིས་བླངས་ནས་བཤད་པ་ཡིན་ལ། སྒྲས་ཟིན་ནི་བཤད་མ་ཐག་པའི་ཚད་འབྲས་གཉིས་པ་དེ་འབྲས་རྟོག་དང་པོ་དང༌། གསུམ་པ་དེ་འབྲས་རྟོག་གཉིས་པར་བཞག་ནས།
བཤད་མ་ཐག་པའི་འབྲས་རྟོག་བཞི་པ་དོན་དུ་སྣང་བའི་སྒྲོ་བཏགས་གཞལ་བྱ་ཞེས་དོན་གྱི་དགོངས་པ་བླངས་ཏེ་སྦྱར་བའི་ལུགས་ལྟར་འབྲས་རྟོག་གསུམ་པ་རྣམ་རྫུན་པའི་ལུགས་སུ་སྦྱོར་བ་ཡིན་པས། དེ་ལྟ་ན་ནི་གཞན་རིག་གི་སེམས་དང་སེམས་བྱུང་ཙམ་ཡང་མེད་པའི་གཉིས་སྟོང་གི་དེ་ཉིད་འགྱུར་མེད་ཡོངས་གྲུབ་འདུས་མ་བྱས་པ་དང༌། རང་རིག་པའི་ཡེ་ཤེས་རྫས་གཞན་མ་ཡིན་པའི་རང་བཞིན་འོད་གསལ་གཅིག་ཉིད་ལ་ཚད་འབྲས་གཞལ་གསུམ་འཐད་ལྡན་མི་འགྲུབ་བཞིན་སྣང་ངོ་ཙམ་དུ་བཞག་པ་ཡིན་ཏེ། མདོ་ལས། གང་ཚེ་སྣང་བ་དེ་གཞལ་བྱ། ། ཚད་མ་དང་དེའི་འབྲས་བུ་ནི། ། འཛིན་རྣམ་རིག་པའོ་དེའི་ཕྱིར། ། དེ་གསུམ་ཐ་དད་དུ་མ་བྱས། ། ཞེས་འབྱུང་བ་ཡིན་ནོ། ། དེ་ལྟར་གྱི་ཚེ་ནའང་གཉིས་སྟོང་གི་རང་རིག་པའི་ཡེ་ཤེས་དེ་བཞིན་ཉིད་བདེན་པ་དང་ཚད་མར་གྲུབ་པར་སྨྲ་བའི་ལུགས་འདི་ནི་དབུ་མ་ཆེན་པོ་ཀླུ་སྒྲུབ་ཞབས་ཀྱི་དགོངས་པར་གནས་སྐབས་ཐམས་ཅད་དུ་འགྲོ་བ་མ་ཡིན་ཏེ།
རྣམ་ཤེས་དེ་དང་དོན་དམ་དུ། ། ཡོད་པར་མཁས་རྣམས་མི་འདོད་དེ། ། ཞེས་འབྱུང་བའི་ཕྱིར། ཡང་གཞུང་རང་གི་སྒྲས་ཟིན་གྱི་འབྲས་རྟོག་གསུམ་དང་སྦྱོར་བའི་ཚུལ་འཆད་ན། ཚད་མ་དང་འབྲས་བུ་དོན་གཅིག་གཞིར་བྱས་ལ་འབྲས་རྟོག་དང་པོར་གཞལ་བྱ་གཙོ་བོ་ཕྱི་དོན་དུ་བསམ་ནས་བྱ་བྱེད་ལས་གསུམ་དང༌། གཉིས་པར་དེ་བཀག་ནས་རྣམ་བདེན་པས་ཤེས་པའི་གཟུང་བྱ་གཞལ་བྱར་བྱས་པའི་ཤེས་པ་ཉིད་ཀྱི་བྱ་བྱེད་ལས་གསུམ་བཞག་ལ། དེའི་ཚེ་ལུགས་དེས་གཟུང་འཛིན་ཐ་དད་དུ་འཇོག་པ་ལའང་བརྩད་པར་བྱ་བ་མ་ཡིན་ཏེ། གཟུང་འཛིན་བདེན་པ་བ་བཀག་ཅིང་སྣང་བའི་དབང་ཙམ་ལས་འཇོག་པའི་ཕྱིར་ཏེ། གང་ཚེ་གཟུང་འཛིན་རྣམ་ཕྱེ་བའི། ། མཚན་ཉིད་རྣམ་པར་བསླད་པ་ཅན། །
ཇི་ལྟར་འཁྲུལ་པས་མཐོང་འགྱུར་ལ། ། དེ་ལྟར་འདི་རྣམས་གཞལ་བྱས་པས། ། དེ་ཚེ་གཟུང་དང་འཛིན་པ་ཡི། ། མཚན་ཉིད་ལ་ནི་དཔྱད་པ་མིན། ། དེས་ན་གཞན་རིག་མེད་པའི་ཕྱིར། ། རང་རིག་འབྲས་བུ་ཡིན་པར་འདོད། ། ཅེས་འབྱུང་ལ། གཉིས་པའི་སྐབས་སུ་དབུ་མ་ཐལ་འགྱུར་བས་དཔྱད་ན་རྟོག་གེས་བཞག་པ་ཐམས་ཅད་མི་འཐད་ལ། མ་བརྟགས་ན་འཇིག་རྟེན་རང་དགའ་བ་འདོད་པ་ཐམས་ཅད་ཀྱང་འཁྲུལ་ངོར་ཁས་ལེན་པས་རྣམ་གཞག་མཆོག་ཏུ་གྱུར་པ་བཞིན་དོན་ལ་འབྲས་རྟོག་གཉིས་པ་མ་གྲུབ་ཅིང༌། རྟོག་ངོར་སྔ་མ་ཡང་མ་གྲུབ་པས་གཉིས་ཀ་མི་འཐད་པར་གཟིགས་ཏེ།
སྤྱིར་གཞན་རིག་དང་དེའི་བྱ་བྱེད་ཚད་མས་གྲུབ་པ་བཞིན་ནན་གྱིས་འཇོག་པ་ལ་བཞད་གད་བྱ་བར་དགོངས་ཏེ། རིག་བྱ་དང་རིག་ཚུལ་ཤིན་ཏུ་མི་མཐུན་པས། ཕྱི་དོན་གཞལ་བྱ། གཟུང་རྣམ་ཚད་མ། རང་རིག་འབྲས་བུའི་རྣམ་བཞག་མཛད་པ་ལ། འདི་ནི་འབྲས་བུ་དང་ཚད་མའི་རྣམ་བཞག་འཐད་ལྡན་སུས་ཀྱང་མི་འགྲུབ་པར་བསྟན་པར་བཞེད་ནས། ཇི་སྐད་དུ། ཇི་ལྟར་རྣམ་པ་འགའ་ཞིག་ལྟར། ། དོན་དངོས་མེད་པར་སྣང་ཅན་དེ། ། ཇི་ལྟར་དོན་འཛིན་ཞེ་ན་བདེན། །
དེ་འདྲ་ངས་ཀྱང་མི་ཤེས་སོ། ། ཞེས་གསུངས་ལ། ། འོ་ན་འདི་འདྲ་བའི་ཚད་འབྲས་གཞལ་གསུམ་བཞག་པས་ཅི་ཞིག་བྱ་སྟེ། དོན་ལ་མི་འཐད་བཞིན་བཞག་པའི་ཕྱིར་སྙམ་ན། དེ་ལྟའི་ཚད་འབྲས་དོན་ལ་མི་འཐད་པ་འདོད་ཀྱང་འཁྲུལ་ངོའི་སྣང་བ་དང་བསྟུན་ནས་བཞག་པའོ་ཞེས་པའི་གཞུང་འཛུགས་པ་ནི། ཇི་སྐད་དུ། བློ་བདག་རྣམ་པར་དབྱེར་མེད་ཀྱང༌། ། མཐོང་བ་ཕྱིན་ཅི་ལོག་རྣམས་ཀྱིས། ། གཟུང་དང་འཛིན་པ་མྱོང་བ་དག ། ཐ་དད་ལྡན་ཅིང་རྟོགས་པར་འགྱུར། །
དཔེར་ན་དབང་པོ་སྔགས་སོགས་ཀྱིས། ། བསླད་པ་རྣམས་ལ་འཛིན་དུམ་སོགས། ། དེ་ཡི་གཟུགས་དང་བྲལ་བ་ཡང༌། ། རྣམ་པ་གཞན་དུ་སྣང་བ་བཞིན། ། དེ་དག་མ་བསླད་མིག་ཅན་གྱིས། ། དེ་ལྟར་མཐོང་བ་མེད་པའི་ཕྱིར། ། དཔེར་ན་ཐག་རིང་མྱ་ངམ་ན། ། ཆུང་ངུ་ཆེན་པོར་སྣང་བ་བཞིན། ། གཟུང་དང་འཛིན་པ་རིག་པ་དག ། ཡོད་པ་མིན་ཀྱང་གཞལ་ལུགས་དང༌། །
འཇལ་བྱེད་འབྲས་བུར་གནས་པ་འདི། ། ཇི་ལྟར་སྣང་བཞིན་རྗེས་སུ་བྱས། ། ཞེས་འབྱུང་ངོ༌། ། འཁྲུལ་པའི་སྣང་ངོ་དང་བསྟུན་པའི་ཚད་འབྲས་གཞལ་གསུམ་དེ་དོན་ལ་བདེན་པ་མ་ཡིན་ནོ། ། ཞེས་འགོག་པ་ནི། དེ་ལྟ་མིན་ན་སྣ་ཚོགས་ཀྱི། ། ངོ་བོར་སྣང་ཅན་དངོས་གཅིག་ལ། ། རྣམ་པ་ཇི་ལྟར་བདེན་གྱུར་ཏེ། ། གཅིག་པ་ཉིད་དེ་ཉམས་ཕྱིར་རོ། ། གཞན་ལས་གཞན་ཉིད་ཉམས་ཕྱིར་རོ། །
རང་བཞིན་མཐོང་མེད་ཕྱིར་གཅིག་མིན། ། བློ་དངོས་ཐ་དད་མེད་མཐོང་ཕྱིར། ། ཐ་དད་མེད་པ་ངེས་པར་འགྱུར། ། གང་གི་དངོས་པོ་རྣམ་དཔྱད་ན། ། དེ་ཉིད་དུ་ནི་དེ་དངོས་མེད། ། གང་གི་ཕྱིར་ནི་དེ་དག་ལ། ། གཅིག་དང་དུ་མའི་རང་བཞིན་མེད། ། ཅེས་འབྱུང་ངོ༌། ། འབྲས་རྟོག་གསུམ་པར་ཕྱི་དོན་གཞལ་བྱར་འཇོག་པར་ཟད་ཀྱང་ཕྱི་དོན་དོན་ལ་ཡོད་པ་ཞིག་སྣང་ནས་གཞལ་བྱར་བཞག་པ་མ་ཡིན་ཏེ། ཡིན་ན་སྣང་ཡུལ་ཐ་དད་པ་རང་གི་ངོ་བོས་སོ་སོར་མི་མྱོང་བའི་སྐྱོན་ཡོད་པའི་ཕྱིར་ཞེས་དགོངས་ནས།
ཕྱི་རོལ་དོན་ནི་ཡོད་ན་ཡང༌། ། ཇི་ལྟར་ཉམས་སུ་མྱོང་ཉིད་དེ། ། ངེས་པའི་བདག་ཉིད་རང་ངོས་སོ། ། མ་ཡིན་དུ་མའི་བདག་སྐྱོན་ཕྱིར། ། ཁས་བླངས་ན་ཡང་གཉིས་པོ་དག ། ཐ་དད་པར་ནི་མྱོང་མི་འགྱུར། ། ཞེས་སོགས་ཀྱི་ཕྱི་དོན་གཞལ་བྱར་བྱེད་པ་ཡང་དོན་གྱིས་ལེགས་པར་བཀག་པ་ཡིན་ལ། དེས་ན་འབྲས་རྟོག་གསུམ་པའི་མཐར་ཐུག་གི་དགོངས་པ་ནི། དེ་ལ་གཅིག་ཉིད་མེད་པས་ཀྱང༌། ། གཉིས་གའང་ཉམས་པར་འགྱུར་བ་ཡིན། །
དེ་ཕྱིར་གཉིས་སྟོང་གང་ཡིན་པ། ། དེ་ཡང་དེ་ཡི་དེ་ཉིད་ཡིན། ། ཅེས་འབྱུང་བའི་གཉིས་སྟོང་གི་ཤེས་པ་རང་རིག་གཉིས་འབྲས་བུར་བཞེད་པར་གསལ་བས། དེ་ཉིད་རྣམ་རྫུན་པའི་ལུགས་ལ་དོན་དམ་བདེན་པར་ཡང་བཞེད་པས། ལུགས་དེའི་ཕྱོགས་ལ་མོས་པ་རྣམས་ཀྱིས་དེ་ཉིད་དབུ་མར་གནས་སོ་ཞེས་ཕྱོགས་འཛིན་ནས་ངོ་བོ་ཉིད་མེད་པར་སྨྲ་བའི་དབུ་མ་པ་ལ་ཆད་སྨྲ་བའོ་ཞེས་བརྗོད་པའི་དབང་དུ་མཛད་ནས་སློབ་དཔོན་རྒྱན་མཁན་པོས་ཀྱང་འབྲས་རྟོག་གསུམ་པ་ལ་དབུ་མ་པའི་ལུགས་ཀྱི་ཚད་འབྲས་ཞེས་གསུངས་པ་ཡིན་གྱི། དེ་ལས་གཞན་དུ་ལུགས་དེ་ཀླུ་སྒྲུབ་བཞེད་པའི་དོན་དམ་བདེན་པའི་འཆད་ཚུལ་དབུ་མ་པར་གྲགས་པའི་དགོངས་པར་བསྐྱལ་ན་ཆེས་མི་རུང་སྟེ། དཔའ་བོས། བདེན་པའི་དེ་ཉིད་སེམས་དེ་ལ། ། འདིར་ནི་ཅུང་ཟད་རྣམ་བརྟགས་ན། ། བདག་ལས་མ་ཡིན་གཞན་ལས་མིན། །
གཉིས་ལས་མ་ཡིན་རྒྱུ་མེད་མིན། ། ཡོད་པ་ཡོད་ཕྱིར་སྐྱེ་མི་རིགས། ། ཡང་ན་སྐྱེ་བ་ཐུག་མེད་འགྱུར། ། མེད་པ་མེད་ཕྱིར་སྐྱེ་མི་རིགས། ། ཡང་ན་སྐྱེ་བ་རྒྱུ་མེད་འགྱུར། ། ཞེས་སོ། ། འོ་ན་རྣམ་རྫུན་པའི་ལུགས་མཐར་ཐུག་ལ་རང་རིག་པའི་ཡེ་ཤེས་ཀྱི་ངོ་བོ་གཅིག་ལ་ཚད་འབྲས་གཞལ་གསུམ་མེད་བཞིན་དུ་འཇོག་པ་འདི་འབྲས་རྟོག་གི་རྣམ་གཞག་སྨྲ་བ་གཞན་ལ་བཞད་གད་དུ་བྱ་བ་ཁོ་ན་ལས་མཐའ་གཞན་འགོག་པའི་དགོས་པ་ཁྱད་ཅན་ཇི་ལྟ་བུ་ཡོད་ཅེ་ན། བོད་ཀྱི་རྟོག་གེ་པ་ཆེན་པོ་བློ་གྲོས་མཚུངས་མེད་ཀྱི་འབྲས་རྟོག་གསུམ་པའི་འགྲེལ་པར་དོན་བསྡུར་འདི་སྐད་དུ་གསུངས་པས་དགོས་པའང་ཤེས་པར་འགྱུར་བ་ཡིན་ཏེ། ཤེས་བྱ་ནང་གི་སྨྲ་བས་རང་ལུགས་ལ། ། གཟུང་འཛིན་རྫས་སུ་གྲུབ་པ་མེད་ན་ཡང༌། །
འཁྲུལ་པའི་བློ་ནི་རྫས་གྲུབ་ཉིད་ཡིན་པས། ། དེ་ལ་ཇི་ལྟར་སྣང་བཞིན་གཟུང་འཛིན་སོགས། ། ཐ་སྙད་རྣམ་བཞག་དུ་མ་བྱེད་པ་ལ། ། རྫུན་པར་འདོད་ཕྱིར་རིགས་པས་གནོད་པ་མེད། ། དམ་པའི་དོན་ལ་འཇིག་རྟེན་གཞུག་པའི་ཕྱིར། ། མཁས་པས་མཛད་པའི་རྣམ་བཞག་རྨད་དུ་བྱུང༌། ། ཞེས་འབྱུང་ངོ༌། ། གསུམ་པ་ནི། རྣལ་འབྱོར་མངོན་སུམ་གྱི་དབང་དུ་བྱས་པའི་ཚད་འབྲས་གཞལ་གསུམ་གྱི་རྣམ་པར་བཞག་པ་ཡོད་དམ་ཞེ་ན། རྣལ་འབྱོར་མངོན་སུམ་ནི།
རང་རྒྱུ་ཞི་ལྷག་གི་རྣལ་འབྱོར་ལ་ནན་ཏན་དུ་བྱས་པས་དངོས་པོའི་གནས་ཚུལ་ལ་གསལ་སྣང་བསླུ་བ་མེད་པའི་ཚད་མ་ཞིག་ལ་བཞེད་པར་གསལ་ཏེ། རྣལ་འབྱོར་ཤེས་པ་སྔར་བཤད་པ། ། དེ་དག་གིས་ནི་སྒོམ་བྱུང་ཡིན། ། རྟོག་པའི་དྲྭ་བ་རྣམ་པར་གསལ། ། གསལ་བ་ཉིད་དུ་སྣང་བ་ཡིན། ། ཅེས་དང༌། གང་གང་ཤིན་ཏུ་སྒོམ་གྱུར་པ། ། སྒོམ་པ་ཡོངས་སུ་རྫོགས་པ་ན། ། དེ་གསལ་མི་རྟོག་བློ་འབྲས་ཅན། ། དེ་ལ་སྔར་བཤད་དངོས་པོ་བཞིན། །
བསླུ་བ་མེད་ཅན་གང་ཡིན་དེ། ། སྒོམ་བྱུང་མངོན་སུམ་ཚད་མར་འདོད། ། ཅེས་འབྱུང་བས། སྡེ་པ་ལྟར་ན་བདེན་བཞི་རང་གི་མཚན་ཉིད་གསལ་བར་མངོན་སུམ་དུ་གྱུར་པ་ལ་རྣལ་འབྱོར་མངོན་སུམ་དུ་འཇོག་ཅིང༌། དེ་ལྟ་ན་བདེན་པ་བཞི་པོ་ཆོས་ཀྱི་སྐྱེ་མཆེད་པ་གཞལ་བྱར་བྱས་པའི་སྒོ་ནས་ཚད་འབྲས་གཞལ་གསུམ་འཇོག་ཏུ་བཏུབ་པ་ལ་བསམས་ཏེ། བོད་ཁ་ཅིག ། རྣལ་འབྱོར་རྣམས་ཀྱི་བླ་མས་བསྟན། ། མ་འདྲེས་པ་ཡི་དོན་ཙམ་མཐོང༌། ། ཞེས་པའི་མ་འདྲེས་པའི་རྫས་དངོས་པོ་ལ་འཆད་པའང་ཡོད་མོད་ཀྱི། ཁྱད་པར་ཐེག་པ་ཆེན་པོ་པ་དང༌།
ལྷག་པར་དབུ་མ་པ་དག་གིས། ཀུན་རྫོབ་པའི་དངོས་པོ་དེ་ཆོས་ཐམས་ཅད་ཀྱི་གནས་ལུགས་འཁྲུལ་མེད་ཡིན་ན་དེ་མཐོང་བ་ལ་རྣལ་འབྱོར་པའི་མངོན་སུམ་དུ་འཇོག་ཅི་དགོས་ཏེ། འཇིག་རྟེན་པ་ཐམས་ཅད་ཀྱིས་མངོན་དུ་བྱས་པའི་ཕྱིར། དེ་ལྟ་ན་འཕགས་པ་དག་གིས་ཆོས་རྣམས་ཀྱི་ཆོས་ཉིད་སྟོང་པ་ཉིད་མངོན་དུ་བྱས་པ་ལའང་ཕན་ཡོན་མེད་པར་འགྱུར་རོ། ། ཞེས་སློབ་དཔོན་འཕགས་པ་ལྷས། དངོས་པོ་རང་བཞིན་གྱིས་ཡོད་ན། ། སྟོང་མཐོང་ཡོན་ཏན་ཅི་ཞིག་ཡོད། ། རྟོག་པ་མཐོང་བས་འཆིང་བ་སྟེ། ། དེ་ཉིད་འདིར་ནི་འགོག་པ་ཡིན། ། ཞེས་འབྱུང་བས།
རྣལ་འབྱོར་མངོན་སུམ་ཞེས་བྱ་བ་དེ་ནི་ཆོས་སྟོང་པ་ཉིད་དོན་དམ་པའི་བདེན་པ་ཞེས་པ་དེ་ཐུགས་སུ་ཆུད་པའི་མིང་གི་བླ་དྭགས་ཡིན་ལ། དེའི་ཚེ་ན་སྟོང་པ་ཉིད་དོན་དམ་བདེན་པ་དེ་གཞལ་བྱར་བྱེད་ན་རྣམ་དཔྱོད་ཡོངས་གཅོད་གང་རུང་ཞིག་གི་སྒོ་ནས་གཞལ་བ་ལས་ཐབས་མེད་པ་ལ། དེ་ལྟར་གཞལ་ན་ཡོད་མེད་གང་རུང་ཞིག་ཏུ་གཞལ་བ་ལས་འོས་མེད་ཅིང༌། དེ་ལྟ་ན་དེ་ཡོད་མེད་གང་རུང་དུ་རྟོགས་པའི་བློ་ཚད་མ་ཞིག་བསྐྱེད་པར་འགྱུར་ལ། དེ་ལྟ་ན་ཡོད་པ་དང་མེད་པ་ལ་ཚད་མར་སོང་ན། ཡོད་མེད་དུ་རྟོགས་པའི་སྤྲོས་པ་ལས་མ་གྲོལ་བར་ཟབ་མོ་སྟོང་པ་ཉིད་ཀྱི་ཚུལ་དེ་རྣལ་འབྱོར་མངོན་སུམ་གྱིས་ཇི་ལྟར་ཁོང་དུ་ཆུད་པར་འགྱུར། དེས་ན་ཟབ་མོ་སྟོང་པ་ཉིད་ཐུགས་སུ་ཆུད་པའི་རྣལ་འབྱོར་མངོན་སུམ་འདི་ལ་ནི་ཚད་འབྲས་གཞལ་གསུམ་རྣམ་པར་བཞག་ཏུ་མེད་དེ། རིག་བྱ་རིག་བྱེད་ཇི་ལྟར་རིག་པ་དང༌། རྟོགས་བྱ་རྟོགས་བྱེད་ཇི་ལྟར་རྟོགས་པ་ཐམས་ཅད་དང་བྲལ་བའི་ཕྱིར་ཏེ། ཇི་སྐད་དུ།
ཕུང་པོའི་རང་བཞིན་དབེན་ཞིང་སྟོང་པ་ཉིད། ། བྱང་ཆུབ་རང་བཞིན་སྟོང་ཞིང་དབེན་པ་ཉིད། ། གང་སྤྱོད་དེ་ཡང་རང་བཞིན་སྟོང་པ་སྟེ། ། ཡེ་ཤེས་ལྡན་པས་ཤེས་ཀྱི་བྱིས་པས་མིན། ། ཡེ་ཤེས་རང་བཞིན་སྟོང་པར་རིག་གྱུར་ཏེ། ། ཤེས་བྱའི་རང་བཞིན་སྟོང་པར་རིག་གྱུར་ནས། ། ཤེས་པ་པོ་དང་འདྲ་བར་རྟོགས་གྱུར་ན། ། བྱང་ཆུབ་ལམ་ལ་དེ་དག་སྤྱོད་ཅེས་བྱ། ། ཞེས་འབྱུང་ལ། འོ་ན་སྟོང་པར་རིག་བྱ་བ་དེ་ཇི་ལྟ་བུ་ཞིག་གོ་ཞེ་ན།
དམིགས་པ་དང་མཐོང་བ་ཐམས་ཅད་ཉེ་བར་ཞི་བའི་སྟོབས་ཀྱི་དེ་དག་ཤེས་པ་དང་རྟོགས་པའི་ཚད་མ་དང་ཚད་མ་དེས་བཀག་པའི་ཚད་མིན་ལ་སོགས་པའི་དགག་སྒྲུབ་སྤང་བླང་ཐམས་ཅད་ལས་གྲོལ་བའི་སྤྲོས་པ་མེད་པའི་རང་བཞིན་ཉིད་ཐུགས་སུ་ཆུད་པ་ལ་དེར་བརྗོད་པ་སྟེ། འཇུག་འགྲེལ་ལས། དེ་ཅིའི་སླད་དུ་ཞེ་ན། རྨི་ལམ་ན་ཡང་དེ་དག་མ་རྙེད་ན་ཉལ་བ་ལས་སད་པའི་ཚེ་ལྟ་སྨོས་ཀྱང་ཅི་འཚལ་ཏེ། འདིའི་གནས་མ་མཆིས་སོ། ། དེ་བཞིན་དུ་དབང་པོ་རྣམས་ནི་རྨི་ལམ་ལྟ་བུ་སྟེ། དེ་བཞིན་དུ་ཆོས་ཐམས་ཅད་ཀྱང་ངོ་བོ་ཉིད་ཀྱི་དམིགས་སུ་མ་མཆིས་པ་སྟེ། དེའི་དེ་དག་ནི་བརྗོད་དུ་མ་མཆིས་པ་ཞེས་བགྱི་སྟེ། ཞེས་འབྱུང་ལ། དེ་དང་མཐུན་པར་འཕགས་པ་སྡུད་པར།
གཟུགས་རྣམས་མི་མཐོང་ཚོར་བ་དག་ཀྱང་མི་མཐོང་ཞིང༌། ། འདུ་ཤེས་མཐོང་བ་མེད་ལ་སེམས་དཔའང་མི་མཐོང་ཞིང༌། ། གང་ལ་རྣམ་པར་ཤེས་དང་སེམས་ཡིད་མཐོང་མེད་པ། ། འདི་ནི་ཆོས་མཐོང་ཡིན་ཞེས་དེ་བཞིན་གཤེགས་པས་བསྟན། ། ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་པ། ། ནམ་མཁའ་ཇི་ལྟར་མཐོང་ཞེས་དོན་འདི་བརྟག་པར་གྱིས། ། དེ་ལྟར་ཆོས་མཐོང་བ་ཡང་དེ་བཞིན་གཤེགས་པས་བསྟན། ། མཐོང་བ་དཔེ་གཞན་གྱིས་ནི་བསྙད་པར་ནུས་མ་ཡིན། ། གང་གིས་དེ་ལྟར་མཐོང་བ་དེ་ཡིས་ཆོས་ཀུན་མཐོང༌། ། ཞེས་གསུངས་སོ། །
དེས་ན་དབང་ཡིད་དང་གནས་མ་གྱུར་པའི་སོ་སོ་སྐྱེ་བོའི་རྒྱུད་ཀྱི་རང་རིག་པའི་མངོན་སུམ་ཚད་མར་གྲགས་པ་ནི། དེ་ཁོ་ན་ཉིད་ལ་ཚད་མ་མ་ཡིན་ཏེ། གནས་ལུགས་ཀྱི་དོན་ལས་མཐོང་བ་ཕྱིན་ཅི་ལོག་ཏུ་གྱུར་པའི་ཤེས་པ་ཡིན་པའི་ཕྱིར། སྤྱོད་འཇུག་ལས། གཟུགས་སོགས་མངོན་སུམ་ཉིད་ཀྱང་ནི། ། གྲགས་པས་ཡིན་གྱི་ཚད་མས་མིན། ། དེ་ནི་མི་གཙང་ལ་སོགས་པས། ། གཙང་སོགས་གྲགས་པ་བཞིན་དུ་བརྫུན། ། ཞེས་དང༌། རེ་བར་འཕགས་པ་ཆོས་ཡང་དག་པར་སྡུད་པ་ལས་ཀྱང༌།
ཆོས་ཐམས་ཅད་མཐོང་བ་མེད་པ་ནི་མཐོང་བ་དམ་པ་ཡིན་ནོ། ། ཞེས་གསུངས་སོ། ། དེའི་ཕྱིར་མངོན་སུམ་གྱི་ཡུལ་ནི། ཡང་དག་པའི་དངོས་པོ་ཡིན་པར་མ་གྲུབ་བོ། ། ཞེས་དང༌། གཟུགས་སོགས་དངོས་གྱུར་ཡང་དག་པའི་མཁྱེན་བྱར་དམིགས་པ་མིན་པར་ཇི་སྐད་དུ། གལ་ཏེ་མངོན་སུམ་ལ་སོགས་པའི། ། དོན་ནི་འགའ་ཞིག་དམིགས་ན་དེ། ། སྒྲུབ་པའང་བཟློག་པར་བྱ་ན་ནི། ། མེད་ཕྱིར་ང་ལ་ཀླན་ཀ་མེད། །
ཞེས་དང༌། འཇུག་འགྲེལ་ལས། དངོས་པོ་གཟུགས་བརྙན་དང་འདྲ་བ་དེ་དག་ཐམས་ཅད་ལ་རང་གི་མཚན་ཉིད་མེད་ཅིང་སྤྱིའི་མཚན་ཉིད་ཀྱང་མེད་ལ་མངོན་སུམ་མམ་རྗེས་སུ་དཔག་པའང་ཇི་ཞིག་ཡོད། འདིར་ནི་མངོན་སུམ་གཅིག་ཁོ་ནར་ཟད་དེ་གང་ཐམས་ཅད་མཁྱེན་པའི་ཡེ་ཤེས་སོ། ། ཞེས་འབྱུང་ལ། ཐམས་ཅད་མཁྱེན་པའི་ཡེ་ཤེས་ནི་ཡུལ་ཡུལ་ཅན་གྱི་རང་རིག་དང་གཞན་རིག་ཐམས་ཅད་བྲལ་བ་ཡིན་ཏེ། འཇུག་འགྲེལ་དུ། དངོས་པོ་བྱས་པ་ཅན་ལ་མ་རིག་པར་རང་བཞིན་འབའ་ཞིག་མངོན་དུ་མཛད་པས་དེ་ཉིད་ཐུགས་སུ་ཆུད་པའི་ཕྱིར་སངས་རྒྱས་ཞེས་བརྗོད་དོ། ། ཡང་དེར། དེའི་ཕྱིར་བཏགས་པ་ལས་དེ་ཁོ་ན་ཉིད་རྟོགས་སོ་ཞེས་རྣམ་པར་བཞག་གི་དངོས་སུ་ན་འགའ་ཞིག་གིས་ཤེས་པ་ནི་མིན་ཏེ།
ཤེས་པ་དང་ཤེས་བྱ་གཉིས་ཀ་ཡང་མ་སྐྱེས་པ་ཉིད་ཀྱི་ཕྱིར། ཞེས་འབྱུང་ངོ༌། ། བཞི་བརྒྱ་པ་ལས། གཟུགས་མཐོང་ཚེ་ན་བུམ་པ་ནི། ། ཐམས་ཅད་ཁོ་ན་མཐོང་མི་འགྱུར། ། བུམ་པ་མངོན་སུམ་ཞེས་བྱ་བ། ། དེ་ཉིད་རིག་པ་སུ་ཞིག་སྨྲ། ། གལ་ཏེ་གཟུགས་མཐོང་བ་ཡིས་དེ། ། ཐམས་ཅད་མཐོང་བར་འགྱུར་བ་ནི། ། མ་མཐོང་བ་ཡི་གཟུགས་མཐོང་བ། །
མཐོང་བ་མིན་པར་ཅིས་མི་འགྱུར། ། གཟུགས་ནི་འབའ་ཞིག་ཁོ་ན་ལའང༌། ། མངོན་སུམ་ཉིད་ནི་ཡོད་མ་ཡིན། ། གང་ཕྱིར་དེ་ལ་ཕ་རོལ་གྱི། ། ཆ་དང་ཚུ་རོལ་དབུས་ཡོད་ཕྱིར། ། རྡུལ་ལ་ཆ་ཤས་ཡོད་མེད་ཅེས། ། དཔྱད་པ་དེར་ཡང་འཇུག་པར་འགྱུར། ། དེ་ཕྱིར་བསྒྲུབ་པར་བྱ་བ་ཡིས། ། བསྒྲུབ་བྱ་གྲུབ་པར་མི་འཐད་དོ། ། ཞེས་སོ། །
ཇོ་བོས་བདེན་གཉིས་ལས། མངོན་སུམ་དང་ནི་རྗེས་སུ་དཔག ། སངས་རྒྱས་པ་ཡིས་དེ་ཉིད་གཟུང༌། ། གཉིས་པོས་སྟོང་ཉིད་རྟོགས་སོ་ཞེས། ། ཚུར་རོལ་མཐོང་བའི་རྨོངས་པ་སྨྲ། ། མུ་སྟེགས་ཉན་ཐོས་རྣམས་ཀྱིས་ཀྱང༌། ། ཆོས་ཉིད་རྟོགས་པ་ཐལ་བར་འགྱུར། ། རྣམ་རིག་པ་དེ་སྨོས་ཅི་དགོས། ། དབུ་མ་པ་ལ་མི་མཐུན་མེད། ། དེས་ན་གྲུབ་མཐའ་ཐམས་ཅད་ཀྱང༌། །
ཚད་མས་གཞལ་ཕྱིར་མཐུན་པར་འགྱུར། ། རྟོག་གེ་ཐམས་ཅད་མི་མཐུན་པ། ། ཚད་མས་གཞལ་བས་ཆོས་ཉིད་ཀྱང༌། ། མང་པོ་ཉིད་དུ་མི་འགྱུར་རམ། ། མངོན་སུམ་རྗེས་དཔག་དགོས་པ་མེད། ། མུ་སྟེགས་རྒོལ་བ་བཟློག་པའི་ཕྱིར། ། མཁས་པ་རྣམས་ཀྱིས་བྱས་པ་ཡིན། ། ལུང་ལས་ཀྱང་ནི་གསལ་པོ་རུ། ། རྟོག་བཅས་རྟོག་པ་མེད་པ་ཡི། ། ཤེས་པ་ཉིད་ཀྱིས་མི་རྟོག་ཅེས། །
སློབ་དཔོན་མཁས་པ་བྷཱ་བྱ་གསུངས། ། སྟོང་ཉིད་གང་གིས་རྟོགས་ཞེ་ན། ། དེ་བཞིན་གཤེགས་པས་ལུང་བསྟན་ཅིང༌། ། ཆོས་ཉིད་བདེན་པ་གཟིགས་པ་ཡི། ། ཀླུ་སྒྲུབ་སློབ་མ་ཟླ་གྲགས་ཡིན། ། དེ་ལས་བརྒྱུད་པའི་མན་ངག་གིས། ། ཆོས་ཉིད་བདེན་པ་རྟོགས་པར་འགྱུར། ། ཞེས་འབྱུང་ལ། རྒྱུ་མཚན་འདིས། ཏིང་རྒྱལ་ལས།
མིག་དང་རྣ་བ་སྣ་ཡང་ཚད་མ་མིན། ། ལྕེ་དང་ལུས་དང་སེམས་ཀྱང་ཚད་མ་མིན། ། གལ་ཏེ་དབང་པོ་འདི་དག་ཚད་ཡིན་ན། ། འཕགས་པའི་ལམ་གྱིས་སུ་ལ་ཅི་ཞིག་བྱ། ། ཞེས་འབྱུང་ལ། ཞིབ་མོ་རྣམ་འཐག་ལས། མར་མེ་མུན་པ་ཕྲད་ནས་སེལ་ལམ། མ་ཕྲད་པར་སེལ་ཞེས་བརྟགས་ན་མི་རྙེད་པ་བཞིན་དུ། ཚད་མ་དང་གཞལ་བྱ་ལའང་མཚུངས་སོ། ། ཞེས་དང༌།
བློ་ནི་ཚད་མ་མ་ཡིན་ཏེ། ། གཞལ་བྱ་མིན་པར་བརྗོད་པའི་ཕྱིར། ། ཞེས་དང༌། དོན་དམ་སྤྱོད་པའི་སྐབས་ཡིན་པའི་ཕྱིར་རོ། ། ཞེས་དང༌། རྩོད་བཟློག་ལས་ཀྱང༌། གལ་ཏེ་རང་ལས་ཚད་མ་གྲུབ། ། གཞལ་བྱ་རྣམས་ལ་མ་ལྟོས་པར། ། ཁྱོད་ཀྱི་ཚད་མ་འགྲུབ་འགྱུར་འདིར། ། གཞན་ལ་མི་ལྟོས་རང་འགྲུབ་འགྱུར། །
ཞེས་དང༌། ཚིག་གསལ་ལས་ཀྱང༌། དེ་དག་ཀྱང་ཕན་ཚུན་ལྟོས་པར་འགྲུབ་པར་འགྱུར་ཏེ་ཚད་མ་དག་ཡོད་ན་གཞལ་བྱའི་དོན་དག་ཏུ་འགྱུར་ལ། གཞལ་བྱའི་དོན་དག་ཡོད་ན་ཚད་མ་དག་ཏུ་འགྱུར་གྱི། ཚད་མ་དང་གཞལ་བྱ་གཉིས་ངོ་བོ་ཉིད་ཀྱིས་གྲུབ་པ་ནི་མ་ཡིན་ནོ། ། ཞེས་སོ་ཞེ་ན། གཞན་རིག་དབང་ཡིད་ཀྱི་ཚད་མ་དེ་ཁོ་ན་ཉིད་ལ་ཚད་མར་མ་སོང་བ་བདེན་ཏེ། གཟུང་འཛིན་གྱི་འཁྲུལ་པ་འཇལ་བའི་ཕྱིར། དེ་དཔྱད་པ་ན། སེམས་ཙམ་པས་ཀྱང་ཚད་མར་མི་འདོད་པ་བདེན་ཡང་རང་རིག་མངོན་སུམ་ནི་ཚད་མིན་ཏེ།
གཟུང་འཛིན་གྱི་འཁྲུལ་པ་གཉིས་ཀྱིས་སྟོང་པའི་དོན་དམ་བདེན་པ་རང་གིར་ཉམས་སུ་མྱོང་བའི་ཕྱིར་སྙམ་ན། མྱོང་བྱ་མྱོང་བྱེད་སོགས་ཀྱི་མཚན་སྤྲོས་ཇི་ཙམ་དུ་མྱོང་རུང་དེའི་ཆ་ནས་ནི་དེ་ཁོ་ན་ཉིད་ཟབ་མོ་སྟོང་པ་ཉིད་དང་ཟབ་མོ་སྟོང་པ་ཉིད་ལ་ཚད་མར་སོང་བ་མ་ཡིན་ཏེ། འཇམ་དཔལ་ཞལ་ལུང་ལས། གཟུང་འཛིན་སྤངས་པའི་རྣམ་ཤེས་ཆེ། ། དོན་དམ་ཤེལ་ལྟར་དག་པ་རུ། ། རྣལ་འབྱོར་སྤྱོད་པས་རབ་ཏུ་རྟོགས། ། སོ་སོར་སྣང་བའི་གཞུང་ཐམས་ཅད། ། དོན་དམ་མིན་ཏེ་གཅིག་པ་དང༌། ། དུ་མའི་རང་བཞིན་བྲལ་བའི་ཕྱིར། ། ཞེས་འབྱུང་ངོ༌། །
འཁྲུལ་པ་ཐམས་ཅད་བྲལ་བ་དེ་ལ་ཚད་མའི་འཇུག་པ་མི་རྙེད་པ་འདི་ནི་རང་རྒྱུད་སྨྲ་བའི་དབུ་མའི་སློབ་དཔོན་ཆེན་པོ་རྣམས་ཀྱི་དགོངས་པར་ཡང་གནས་པ་ཡིན་ཏེ། རྟོག་གེ་འབར་བར། ཡང་དོན་དམ་པར། གཏན་ཚིགས་དང་ནི་དཔེ་ཡང་མེད། ཕྱོགས་ཀྱང་རྣལ་འབྱོར་པ་ལ་མེད། བདག་ཅག་གི་དོན་དམ་ནི་ངག་ཐམས་ཅད་ཀྱི་སྤྱོད་ཡུལ་ལས་འདས་པར་གྱུར་པ་ཡིན་པས་ཡོད་པ་དང་མེད་པ་དང་གཉིས་ཀའི་ཕྱོགས་ལ་དམིགས་པ་མེད་པའི་ཕྱིར་དེ་ཁོ་ན་ཉིད་ཕྱོགས་ཀྱང་མེད་པ་ཡིན་ནོ། ། ཕྱོགས་མེད་ན་དོན་དམ་པ་རིག་པའི་རྣལ་འབྱོར་པ་ལ་གཏན་ཚིགས་དང་དཔེ་གཉིས་ཡོད་པར་ག་ལ་འགྱུར། གལ་ཏེ་དེ་ནི་མ་ཡིན་ཏེ་ཀུན་རྫོབ་ནི་འཇིག་རྟེན་པ་དང་ཐུན་མོང་བའི་ཤེས་པས་རྟོགས་པར་བྱ་བ་ཡིན་པའི་ཕྱིར་ཚད་མ་མ་ཡིན་ལ། རྣལ་འབྱོར་པས་རྟོགས་པར་བྱ་བ་དོན་དམ་བདེན་པ་ནི་ངག་གི་བརྗོད་པ་ལས་འདས་པ་ཡིན་ཏེ། དེས་ན་གང་ཁྱོད་ཀྱིས་ཀུན་ཏུ་བཏགས་པའི་དངོས་པོའི་དོན་དགག་པའི་ཕྱིར་རྗེས་སུ་དཔག་པ་བསྟན་པ་དེ་ལ།
བསྒྲུབ་བྱ་སྒྲུབ་པའི་ནུས་པ་ཡོད་པར་ཇི་ལྟར་འགྱུར་ཞེ་ན། བརྗོད་པར་བྱ་སྟེ། བདག་གི་དོན་དམ་པ་ནི་རྣམ་པ་གཉིས་ཡོད་དེ། དེ་ལ་གཅིག་ནི་མངོན་པར་འདུ་བྱེད་པ་མེད་པས་འཇུག་པ། འཇིག་རྟེན་ལས་འདས་པ་ཟག་པ་མེད་པ་སྤྲོས་པ་དང་བྲལ་བའོ། ། གཉིས་པ་ནི་མངོན་པར་འདུ་བྱེད་པ་དང་བཅས་པར་འཇུག་པ། དག་པ་འཇིག་རྟེན་པའི་ཡེ་ཤེས་ཞེས་བྱ་བ་ཟག་པ་དང་བཅས་པ་སྤྲོས་པ་དང་བཅས་པའོ། ། དེ་ཉིད་ནི་ཐམས་ཅད་དུ་དམ་བཅའ་ཁྱད་པར་ཅན་ཉིད་དུ་ཉེ་བར་གཟུང་བས་བསྒྲུབ་བྱ་སྒྲུབ་པ་ཡིན་ནོ། ། ཞེས་འབྱུང་བས་རྣམ་གྲངས་པའི་དོན་དམ་བདེན་པ་ལ་རྗེས་དཔག་ཚད་མའི་འཇུག་པ་ཡོད་ཀྱང་རྣམ་གྲངས་པའི་དོན་དམ་བདེན་པ་ནི་དོན་དམ་བདེན་པ་མཐར་ཐུག་མ་ཡིན་ནོ། ། སློབ་དཔོན་འཕགས་པ་ལྷས་མངོན་པར་བྱང་ཆུབ་པའི་རིམ་པ་ལས་ཀྱང༌།
གསང་སྔགས་མཐར་ཐུག་བལྟ་དུས་སུ། ། ཡིད་དང་དབང་པོའི་མངོན་སུམ་དང༌། ། རྗེས་སུ་དཔག་པ་མི་ཚད་དེ། ། ལུང་ཟབ་མན་ངག་ཚད་མར་བྱ། ། ཞེས་འབྱུང་ལ། ལུང་ཟབ་མན་ངག་ཚད་མ་དེ་ཇི་ལྟ་བུ་ཞིག་གོ་སྙམ་ན། དབང་པོ་དང་ཡིད་དང་གནས་མ་གྱུར་པའི་སོ་སྐྱེའི་རྒྱུད་ཀྱི་རང་རིག་མངོན་སུམ་རྣམས་དང༌། རྗེས་སུ་དཔག་པའི་ཚད་མ་རྟོག་པ་དང་བཅས་པ་རྣམས་ལྡོག་བྱེད་ཀྱི་མི་རྟོག་ཡེ་ཤེས་སྐྱེད་བྱེད་ཀྱི་ཞི་ལྷག་གི་རྣལ་འབྱོར་དང༌། དེ་སྟོན་བྱེད་ཀྱི་མན་ངག་ལ་ཚད་མའི་མིང་གིས་བཏགས་པ་སྟེ། བདེ་བར་གཤེགས་པའི་དཀའ་མ་ནོར་བ་ལུང་ཚད་མ་དང༌།
རྡོ་རྗེ་སློབ་དཔོན་མན་ངག་ལག་ལེན་གྱི་ཚད་མ་ཞེས་འབྱུང་བ་དེ་ཡིན་ལ། དེ་ལ་བརྟེན་ནས་སློབ་མ་ཉམས་མྱོང་རྗེས་སུ་དྲན་པའི་རིག་པའི་ཚད་མ་ཞེས་ཀྱང་བརྗོད་ལ། དེ་ཐམས་ཅད་ལ་གནས་སྐབས་སུ་ཚད་མའི་སྒྲས་བརྗོད་ཀྱང༌། ཚད་མ་ཞིག་འཇོག་ན་རྣལ་འབྱོར་མངོན་སུམ་ཞེས་གྲགས་པའི་རྫོགས་པའི་སངས་རྒྱས་དང་འཕགས་པ་དག་གི་མཁྱེན་པ་ཉིད་ལ་ཐ་སྙད་ཙམ་དུ་འཇོག་པར་བྱ་སྟེ། འཇུག་འགྲེལ་ལས། དངོས་པོ་གཟུགས་བརྙན་དང་འདྲ་བ་དེ་དག་ཐམས་ཅད་ལ་རང་གི་མཚན་ཉིད་ཀྱང་མེད་ཅིང་སྤྱིའི་མཚན་ཉིད་ཀྱང་མེད་ལ། མངོན་སུམ་དང་རྗེས་སུ་དཔག་པའང་ཅི་ཞིག་ཡོད། འདིར་ནི་མངོན་སུམ་གཅིག་ཉིད་ཁོ་ན་ཟད་དེ་གང་ཐམས་ཅད་མཁྱེན་པའི་ཡེ་ཤེས་སོ། ། ཞེས་པ་དང༌། རིན་ཆེན་ཕྲེང་བ་ལས།
དོན་འདི་ལ་ནི་རྒྱལ་བ་ལས། ། ལྷག་པའི་ཚད་མ་གཞན་སུ་ཡོད། ། ཅེས་འབྱུང་ལ། འོ་ན་དེ་ལྟ་བུའི་མཁྱེན་པ་ཚད་མ་དེའང་ཇི་ལྟ་བུ་ཞེ་ན། ཡུལ་སྤྲོས་པ་ཐམས་ཅད་དང་བྲལ་བ་ལ་ཡུལ་ཅན་གྱི་འཇུག་པ་ཐམས་ཅད་ཞི་བ་ལ། ཐམས་ཅད་མཁྱེན་པའི་སོ་སོ་རང་རིག་པའི་ཡེ་ཤེས་ཚད་མར་བཞག་གི ། གཞལ་བྱ་དངོས་པོ་ཞིག་བློས་ཉེ་བར་འཇལ་ནས་རྟོགས་པའི་མཁྱེན་པའི་ཆ་ནས་རྣལ་འབྱོར་མངོན་སུམ་མཆོག་དེ་ཚད་མར་བཞག་པ་མ་ཡིན་ཏེ། འཕགས་མཆོག་ཀླུས། མདོར་ན་སངས་རྒྱས་ཐམས་ཅད་ཀྱིས། ། མ་གཟིགས་གཟིགས་པར་མི་འགྱུར་ཏེ། །
རང་བཞིན་མེད་པའི་ངོ་བོ་ལ། ། ཇི་ལྟ་བུ་ཞིག་གཟིགས་པར་འགྱུར། ། དངོས་པོ་ཞེས་བྱ་རྣམ་རྟོག་སྟེ། ། རྣམ་རྟོག་མེད་པ་སྟོང་ཉིད་ཡིན། ། གང་ལ་རྣམ་རྟོག་སྣང་ཡོད་པ། ། དེ་ལ་སྟོང་ཉིད་ག་ལ་ཡོད། ། རྟོགས་བྱ་རྟོགས་པའི་རྣམ་པར་སེམས། ། མ་གཟིགས་པ་ནི་དེ་བཞིན་གཟིགས། ། གང་ལ་རྟོགས་བྱ་རྟོགས་བྱེད་ཡོད། ། དེ་ལ་བྱང་ཆུབ་ག་ལ་ཡོད། །
ཅེས་འབྱུང་ངོ༌། ། དེས་ན་སོ་སོ་རང་རིག་པའི་ཡེ་ཤེས་ཀྱི་ཚད་མ་ཞེས་པ་དེའང༌། བདག་གཞན་གྱི་ཤེས་སྤྲོས་དང་ཡུལ་ཡུལ་ཅན་གྱི་མཚན་མ་ཐམས་ཅད་ཉེ་བར་ཞི་བ་ལ་དེར་བཏགས་པ་ཡིན་ཏེ། བདག་རིག་གཞན་རིག་ཐམས་ཅད་ལ། ། ཞེས་དང༌། ཇི་ལྟར་ཆུ་ལ་ཆུ་བཞག་དང༌། ། ཇི་ལྟར་མར་ལ་མར་བཞིན་དུ། ། རང་གིས་རང་རིག་ཡེ་ཤེས་ནི། ། ལེགས་མཐོང་གང་ཡིན་འདིར་ཕྱག་ཡིན། ། ཅེས་འབྱུང་བ་ཡིན་ནོ། །
ལྷག་པར་རྒྱུད་སྡེ་རིན་པོ་ཆེ་ལ་སོགས་པར་སོ་སོ་རང་རིག་པའི་ཡེ་ཤེས་ཚད་མ་ཞེས་གསུངས་པ་དེ་རིག་བྱ་རིག་བྱེད་ཇི་ཙམ་ལ་འཇོག་ན་སོ་སོ་རང་རིག་གི་སོ་སོ་རང་སྒྲ་དོན་མེད་པར་ཐལ་ལོ་སྙམ་ན། མི་ཐལ་ཏེ། སོ་སོ་ནི་ཡུལ་དང་ཡུལ་ཅན་སོ་སོ་བའི་འཇུག་པ་ཞི་བ་དང༌། རང་སྒྲ་ནི་ཞི་བ་སྟེ་རྣལ་འབྱོར་པ་རང་ཉིད་ཀྱི་ཁོང་དུ་ཆུད་པའི་དོན་ཏེ་བེམས་པོ་ལ་སོགས་པ་ལ་ཡུལ་དང་ཡུལ་ཅན་གྱི་འཇུག་པ་མེད་པ་ལྟ་བུ་ཡིན་པར་བསལ་བའི་ཆེད་དུ་རང་སྒྲ་སྦྱར་བའོ། ། དེ་ལས་གཞན་དཔལ་ཙོང་ཁ་པ་ཆེན་པོའི་བཞེད་པ་ལྟར་སོ་སྐྱེ་དང་ཁྱད་པར་འཕགས་པས་ཇི་ལྟ་བའི་དོན་དམ་བདེན་པ་ལ་མཉམ་པར་གཞག་པ་ལ་གཉིས་སྣང་ནུབ་པའི་སྒོ་ནས་དོན་དམ་འཇལ་བྱེད་ཀྱི་ཚད་མ་ཡོད་པར་འདོད་པ་དེ་ལྟ་ནི་མི་རུང་སྟེ་རུང་ན་དེ་ལྟ་བུའི་ཚད་མ་དེ་སེམས་ཡིད་རྣམ་ཤེས་ཀྱི་རྒྱུ་བ་ལས་འོས་མེད་ལ། སེམས་ཡིད་རྣམ་ཤེས་ཀྱི་རྒྱུ་བའི་དྲི་མ་མ་དག་ས་བདུན་གྱི་མཉམ་བཞག་གི་བར་དུ་རྗེས་སུ་འབྲངས་ཀྱང་དག་པ་ནས་མཉམ་པར་གཞག་རྒྱུ་དེ་དག་དེ་དག་གི་རྒྱུ་བ་མེད་པར་གསུངས་པས་མཉམ་གཞག་ཡིད་ལ་བྱེད་པ་བློ་ལས་འདས་པ་ཉིད་ཁོ་ནར་གསུངས་པ་ཡིན་ཏེ། སློབ་དཔོན་ཟླ་གྲགས་བཞེད་པའི་དབུ་མ་ཐལ་འགྱུར་བའི་ངེས་དོན་གྱི་མདོ་ལུང་མདོ་སྡེ་ས་བཅུ་པ་ནས་རྒྱས་པར་འབྱུང་བའི་ཕྱིར། དེ་ཇི་སྐད་དུ། ཀྱེ་རྒྱལ་བའི་སྲས་དག་དེ་བཞིན་དུ་བྱང་ཆུབ་སེམས་དཔའི་ས་མི་གཡོ་བ་ལ་གནས་པའི་བྱང་ཆུབ་སེམས་དཔའ་ཡང་སེམས་དང་ཡིད་དང་རྣམ་པར་ཤེས་པའི་ཡོངས་སུ་རྒྱུ་བ་རྣམ་པ་ཐམས་ཅད་དུ་ཡོངས་སུ་མི་རྒྱུ་བ་ཡིན་ཏེ། དེ་སངས་རྒྱས་ལ་རྒྱུ་བའམ།
བྱང་ཆུབ་ལ་ཡོངས་སུ་རྒྱུ་བའམ། བྱང་ཆུབ་སེམས་དཔའ་ལ་ཡོངས་སུ་རྒྱུ་བའམ། རང་སངས་རྒྱས་ལ་ཡོངས་སུ་རྒྱུ་བའམ། ཉན་ཐོས་ལ་ཡོངས་སུ་རྒྱུ་བའམ། མྱ་ངན་ལས་འདས་པར་ཡོངས་རྒྱུ་བའམ། ཕྱིར་མི་འོང་བ་ལ་ཡོངས་སུ་རྒྱུ་བའམ། ལན་ཅིག་ཕྱིར་འོང་བ་ལ་ཡོངས་སུ་རྒྱུ་བའམ། རྒྱུན་དུ་ཞུགས་པ་ལ་ཡོངས་སུ་རྒྱུ་བ་ཡང་ཡོངས་སུ་མི་རྒྱུ་ན་འཇིག་རྟེན་པའི་ཡོངས་སུ་རྒྱུ་བ་ཡོངས་སུ་མི་རྒྱུ་བ་ལྟ་ཅི་སྨོས་ཀྱི། ཀྱེ་རྒྱལ་བའི་སྲས་དག་དེ་ལྟར་མི་གཡོ་བའི་ས་ལ་གནས་པའི་ས་བྱང་ཆུབ་སེམས་དཔའ་སྔོན་གྱི་སྨོན་ལམ་གྱི་སྟོབས་དང་ཤུགས་ལ་གནས་པ་དེའི་ཆོས་ཀྱི་སྒོའི་རྒྱུད་དེ་ལ་སངས་རྒྱས་བཅོམ་ལྡན་འདས་རྣམས་དེ་བཞིན་གཤེགས་པའི་ཡེ་ཤེས་ཀྱི་ཉེ་བར་སྒྲུབ་པར་མཛད་དེ། དེ་ལ་འདི་སྐད་ཅེས་བཀའ་སྩལ་ཏོ། །
རིགས་ཀྱི་བུ་ལེགས་སོ་ལེགས་སོ་ཞེས་རྒྱས་པར་འབྱུང་བའི་ཕྱིར་རོ། ། གང་དེ་ལྟ་བུ་ལ་ཚད་མར་གྱུར་པའི་བློའི་རྒྱུ་བ་ཞིག་ཡོད་ན་བློ་ལ་རྟོག་པ་རྟོག་མེད་ཀྱི་བློ་གཉིས་སུ་ངེས་པར་གྲགས་པ་ལས་དེ་གཉིས་གང་མཉམ་པར་བཞག་པས་སངས་རྒྱས་མི་ཐོབ་པར་གསུངས་པ་སྟེ། དཔལ་སམ་ཊི་ལས། རྣམ་མི་རྟོག་ལས་སངས་རྒྱས་མིན། ། རྣམ་རྟོག་བཅས་ལས་དེ་བཞིན་མིན། ། ཤིན་ཏུ་རྣམ་དག་ཡོངས་ཞེ་ན། ། མཁས་པ་རྣམས་ནི་འགྱུར་བ་ཉིད། ། ཅེས་སོགས་རྒྱས་པར་འབྱུང་བས། འདི་ལྟ་བུའི་དོན་གསལ་བར། སངས་རྒྱས་བྱང་སེམས་ཐམས་ཅད་ཀྱིས་དབྱངས་གཅིག་མགྲིན་གཅིག་ཏུ་གསུངས་པ་ལས།
བོད་འདིར་ཕྱིས་བྱོན་གྱི་བསྟན་འཛིན་དག་དེ་ལྟ་བུ་ལས་ཕྱིར་གཅུས་ཏེ་ནན་ཏན་དུ་འཆད་པ་འདི་ཉིད་ཅི་ཞིག་ལ་དགོངས། དེས་ན་བདག་གཞན་གྱི་རིག་པ་ཐམས་ཅད་ཉེ་བར་ཞི་བ་ལ་སོ་སོ་རང་རིག་པའི་ཡེ་ཤེས་སུ་བཏགས་པ་ལས་འཁྲུལ་ནས་སེམས་ཙམ་དུ་སྨྲ་བའི་ཤིང་རྟ་ཆེན་པོ་དག་གིས་རང་ཉིད་གསལ་བར་ཉམས་སུ་མྱོང་བའི་ཡེ་ཤེས་མི་བསླུ་བ་དོན་དམ་པའི་བདེན་པ་ཡིན་གྱི། དེ་ལས་གཞན་པའི་ཀུན་རྫོབ་པའི་ཆོས་ཐམས་ཅད་ནི་འཁྲུལ་པའོ་ཞེས་ཟེར་ཀྱང༌། གཞན་གྱིས་སྟོང་པ་ལ་རང་གིས་མི་སྟོང་པའི་སྟོང་ཉིད་ནི་སྟོང་པ་ཉིད་ཀྱི་ཚུལ་ཡང་དག་པ་མ་ཡིན་ཏེ། འཇུག་འགྲེལ་ལས། གཅིག་ལ་གཅིག་མེད་པའི་སྟོང་པ་ཉིད་ཀྱི་དངོས་པོ་མེད་པ་ཉིད་དུའང་རིགས་པ་མ་ཡིན་ཏེ། བློ་གྲོས་ཆེན་པོ་གཅིག་ལ་གཅིག་མེད་པའི་སྟོང་ཉིད་ནི་སྟོང་པ་ཉིད་ཐམས་ཅད་ཀྱི་ཐ་ཤལ་ཡིན་ནོ། ། ཞེས་ལུང་ལས་འབྱུང་བའི་ཕྱིར། བ་ལང་རྟ་མ་ཡིན་པའི་ཕྱིར་ཡོད་པ་མ་ཡིན་ནོ་ཞེས་པར་བརྗོད་པ་ནི་རིག་པ་ཡང་མ་ཡིན་ཏེ། རང་གི་བདག་ཉིད་ཀྱི་ཡོད་པའི་ཕྱིར་ཞེས་བྱ་བ་ལ་སོགས་པ་བརྗོད་པར་བྱའོ། །
ཞེས་འབྱུང་ངོ༌། ། དེས་ན་ཟབ་མོ་སྟོང་པ་ཉིད་ལ་གཞལ་བྱ་རང་མཚན་གཅིག་དང་ཐ་དད་པ་དུ་མ་མེད་པས། དེ་མཐོང་བའམ་མཐོང་ལམ་ལའང་ཆོས་ཉིད་དོན་དམ་པ་རྟོགས་པའི་སྐད་ཅིག་དུ་མ་དབྱེར་མེད་དོ་ཞེས་སློབ་དཔོན་ཆེན་པོ་ཟླ་བ་གྲགས་པ་བཞེད་པར་གསལ་ཏེ། དེ་ཉིད་ཕན་ཚུན་བློ་གྲོས་འདི་ཡང་ཐ་དད་འགྱུར་བ་མ་ཡིན་པ། ཞེས་དང༌། ཆོས་ཤེས་པ་ཡི་འོག་ཏུ་ནི། ། འདི་ལ་བྱེ་བྲག་དབྱེར་ཡོད་ན། ། ཤིན་ཏུ་ཕྲ་བའི་དངོས་རྣམས་ལ། ། གང་གིས་སྐྱེ་བ་རྣམ་བརྟགས་པ། ། རྣམ་པར་མི་མཁས་དེ་ཡིས་ནི། །
རྐྱེན་ལས་བྱུང་བའི་དོན་མ་མཐོང༌། ། ཞེས་འབྱུང་ལ། དེ་དང་མཐུན་པར་བསྡུ་བ་ལས། དེ་བཞིན་ཉིད་ཤེས་པ་དང་མཚུངས་པར་ལྡན་པ་གཅིག་ཁོ་ནའི་སེམས་ཀྱི་རང་བཞིན་ལས་བརྩམས་ཏེ་མཐོང་བའི་ལམ་ཡོངས་སུ་རྫོགས་པར་འགྱུར་རོ། ། ཞེས་འབྱུང་བའི་ཕྱིར་རོ། ། བཞི་པ་ནི། འོ་ན་སྔགས་ཀྱི་ཐེག་པར་གྲགས་པའི་སོ་སྐྱེའི་རྒྱུད་ཀྱི་ཉམས་མྱོང་ཚད་མ་དེ། མངོན་སུམ་བཞི་ལས་གང་ཡིན། རྣལ་འབྱོར་མངོན་སུམ་ཡིན་ན་དེ་རྒྱུད་ལྡན་ཡིན་ན་འཕགས་པར་ཐལ་སྙམ་ན། མདོ་ཕྱོགས་ལྟར་ན་རྣལ་འབྱོར་མངོན་སུམ་རྒྱུད་ལྡན་གྱི་སོ་སྐྱེ་མེད་པར་བཤད་ཀྱང༌།
སྔགས་ཀྱི་ལུགས་སུ་ནི་དེ་ལྟར་མེད་པར་མཐའ་གཅིག་ཏུ་མི་སྨྲ་སྟེ། ཆོས་ཉིད་སྟོང་པ་ཉིད་ཀྱི་རང་བཞིན་གྱི་དུ་སོགས་སོ་སྐྱེས་ཀྱང་མཐོང་བ་ཡོད་ལ། དེ་ལྟ་ནའང་དེ་འཕགས་པར་མི་ཐལ་ཏེ། གཞི་གྲུབ་ཀྱི་ཆོས་ཐམས་ཅད་བདག་མེད་ཡིན་པས་གཟུགས་སྒྲ་སོགས་གཞི་གྲུབ་ཀྱི་ཆོས་བདག་མེད་སོ་སྐྱེས་མཐོང་ཡང༌། དེས་མཐོང་སྤང་སྤངས་པས་ཁྱད་པར་དུ་བྱས་པའི་བདག་མེད་མངོན་སུམ་དུ་མཐོང་བ་མ་ཡིན་པ་བཞིན་དུ་འདིར་ཡང་ཤེས་དགོས་ལ། དེ་ལྟ་ན་དུ་སོགས་ཀྱི་ཡུལ་ཅན་ཤའི་མིག་ལ་སོགས་པ་རྣམས་རྣལ་འབྱོར་མངོན་སུམ་ཡིན་ན་རྡོ་རྗེ་སྙིང་འགྲེལ་སོགས་ལས། དབང་པོ་དང་ཡིད་དང་རྣལ་འབྱོར་དང་རང་རིག་མངོན་སུམ་བཞི་དང་འབྱོར་བ་ཡན་ལག་དྲུག་སྦྱར་ནས་གསུངས་པ་དང་འགལ་ལོ་ཞེ་ན། མི་འགལ་ཏེ། འདི་ནི་མདོ་སེམས་ལ་གྲགས་པའི་མངོན་སུམ་བཞི་དང་མིང་མཐུན་པ་ཙམ་དུ་ཟད་ཀྱི་དོན་མི་གཅིག་སྟེ། འདིར་གསུངས་པའི་མངོན་སུམ་བཞི་ག་ཡང་གཞན་དུ་གྲགས་པའི་རྣལ་འབྱོར་མངོན་སུམ་ཉིད་ཡིན་ལ།
དེ་ལྟ་ནའང་དེ་ལྟར་འབྱེད་པའི་རྒྱུ་མཚན་ནི་དང་པོར་མངོན་ཤེས་མེད་པར་ཤའི་མིག་གིས་སྟོང་གཟུགས་མཐོང་བའི་མིག་དེ་ལ་དབང་པོའི་མངོན་སུམ་ཞེས་བཞག ། དེ་ནས་མངོན་ཤེས་ཐོབ་པའི་ཚེ་ལྷའི་མིག་ལ་ཡིད་ཀྱི་མངོན་སུམ་ཞེས་བཞག་སྟེ། སོར་སྡུད་དང་བསམ་གཏན་གཉིས་ཀྱི་སྐབས་སུ་དབང་པོའི་མངོན་སུམ་དང༌། སྲོག་འཛིན་གཉིས་ཀྱི་སྐབས་སུ་ཡིད་ཀྱི་མངོན་སུམ་མོ། ། མངོན་སུམ་ཕྱི་མ་གཉིས་ལ་རྡོ་རྗེ་སྙིང་འགྲེལ་དུ་རྣལ་འབྱོར་མངོན་སུམ་སྔོན་ལ་གསུང་ལ། ཁྲིད་ཀྱི་ཡི་གེ་རྙིང་པ་ཕལ་ཆེ་བར་རང་རིག་མངོན་སུམ་སྔོན་དུ་གསུངས་ལ། རྡོ་རྗེ་སྙིང་འགྲེལ་ལྟར་ན། འདི་ལྟར་དགོངས་པར་གསལ་ཏེ། མངོན་ཤེས་ཐོབ། ཆགས་པ་དང་བྲལ་ནས་བྱང་ཆུབ་སེམས་དཔར་གྱུར་པས་ཐེག་པ་ཐུན་མོང་བའི་ལུགས་ཀྱིའང་རྣལ་འབྱོར་མངོན་སུམ་དུས་དེའི་ཚེ་ནས་སྐྱེ་བས་དེའི་ཚེ་རྣལ་འབྱོར་མངོན་སུམ་དུ་བཞག་སྟེ།
རྗེས་དྲན་གྱི་སྐབས་སོ། ། དེ་ནས་བདེ་སྟོང་དབྱེར་མེད་དུ་འཆར་བས་དེ་རང་རྒྱུད་ལ་མྱོང་འཛིན་ཐམས་ཅད་དང་བྲལ་བའི་ཚུལ་གྱི་སོ་སོ་རང་རིག་པ་སྟེ། ཏིང་ངེ་འཛིན་གྱི་སྐབས་སོ་ཞེས་བྱ་བ་འདི་ནི། ཆོས་ཀྱི་རྗེ་རང་བྱུང་རྡོ་རྗེས་ལེགས་པར་གདམས་པའི་སྦྱོར་བ་ཡན་ལག་དྲུག་པའི་ཁྲིད་ལས་འབྱུང་བ་བཞིན་རྗེ་རས་པ་ཆེན་པོའི་དགོངས་པ་བླ་ན་མེད་པའོ། །
འདིར་འདི་ཤེས་དགོས་ཏེ། ཆོས་ཉིད་སྟོང་པ་ཉིད་ཀྱི་རང་བཞིན་དུ་སོགས། དེ་སྟོང་ཉིད་དོན་དམ་བདེན་པ་ཡིན་ན་དུ་སོགས་ཀྱི་མཚན་མར་མི་རུང་བ་དང༌། དེ་རྣལ་འབྱོར་མངོན་སུམ་གྱི་ཁོང་དུ་ཆུབ་པར་བྱས་ན་མཐོང་བྱའམ་གཞལ་བྱའི་སྤྲོས་པ་ལས་གྲོལ་དགོས་སོ་ཞེ་ན། རྡོ་རྗེ་ཐེག་པ་འདིར་རྩ་རླུང་ཐིག་ལེའི་གནད་བཅིང་རྟེན་འབྲེལ་ལས་ཟབ་མོ་སྟོང་པ་ཉིད་དོན་དམ་པའི་བདེན་པ་ཐུགས་སུ་ཆུད་པ་དེའི་ཚེ། རྣམ་མེད་ཀྱི་སྟོང་ཉིད་གཅིག་པུར་མ་ཟད་སྟོང་ཉིད་རྣམ་བཅས་ཀྱི་ཚུལ་དུའང་ཐུགས་སུ་ཆུད་མི་རུང་བ་མ་ཡིན་ཏེ།
སྟོང་པ་ཉིད་རྟོགས་པའི་ཚུལ་གྱི་རྟེན་ཅིང་འབྲེལ་འབྱུང་ལ་མཐའ་གཅིག་ཏུ་རྣམ་པར་ཆད་པ་མ་ཡིན་པའི་ཕྱིར། དེ་ལྟ་ནའང༌། རྣམ་བཅས་དུ་སོགས་ཀྱི་སྟོང་ཉིད་དེ། དུ་སོགས་ཀྱི་མཚན་བཅས་མཚན་མེད། རྟག་མི་རྟག ། དངོས་པོ་དངོས་མེད། ཡོད་མེད་ཀྱི་སྒྲོ་སྐུར་ཐམས་ཅད་དང་བྲལ་བའི་སྒོ་ནས་ཐུགས་སུ་ཆུད་པའི་ཕྱིར། འོ་ན་སྒྲོ་འདོགས་དང་བྲལ་བ་མ་ཡིན་ཏེ། དུ་སོགས་ཀྱི་རྣམ་པ་ཅན་ཡིན་པའི་ཕྱིར་སྙམ་ན། དུ་སོགས་ཀྱི་རྣམ་པ་ལྟ་བུར་ཐུགས་སུ་ཆུད་བྱས་པས་སྟོང་ཉིད་དོན་དམ་བདེན་པ་དེ་དུ་སོགས་ཀྱི་རྣམ་པ་དང་བཅས་པའི་རང་བཞིན་དུ་གྲུབ་པར་ཡོད་མིན་དུ་ཁས་བླངས་མི་དགོས་པའི་ཕྱིར།
འོ་ན་དུ་སོགས་རྣམ་བཅས་ཀྱི་ཚུལ་དུ་ཐུགས་སུ་ཆུད་ན་རྣམ་པ་དང་བཅས་པ་ཡིན་པར་གྲུབ་སྣང་གི་རྟོག་པས་ཁྱད་པར་དུ་བྱ་མི་དགོས་ན་དུ་སོགས་ཀྱི་རྣམ་པ་དེ་ཐུགས་སུ་ཇི་ལྟར་ཆུད་ཅེ་ན། དེ་ནི་རྣལ་འབྱོར་དང་མི་ལྡན་པ་དག་གི་བསམ་པར་ཅི་ལྟར་ནུས་ཏེ། རྣམ་པར་ཤེས་པ་བསམ་མི་ཁྱབ། ། ཅེས་འབྱུང་བའི་ཕྱིར་རོ། ། དེས་ན་རྣམ་བཅས་དུ་སོགས་ཀྱི་སྟོང་ཉིད་རྣལ་འབྱོར་མངོན་སུམ་གྱི་ཁོང་དུ་ཆུབ་པའི་ཚེའང་ཚད་འབྲས་གཞལ་གསུམ། མཐོང་བྱ་མཐོང་བྱེད་ཇི་ལྟར་མཐོང་བའི་ཚུལ་གྱིས་ཁོང་དུ་ཆུབ་ཅིང་མཁྱེན་པར་ནི་ཁོ་བོ་ཅག་གིས་ཀྱང་མི་བཞག་སྟེ། དེའི་ཚེ་ན་མཐོང་བྱ་མཐོང་བྱེད་གཞལ་བྱ་ཚད་མ་སོགས་རང་ལས་ཐ་དད་པ་དང་གཅིག་པའི་སྤྲོས་པ་ཐམས་ཅད་བྲལ་བའི་སྒོ་ནས། ཤར་ཕྱོགས་ཀྱི་ནམ་མཁས་ནུབ་ཕྱོགས་ཀྱི་ནམ་མཁའ་གཞལ་བ་ལྟ་བུའི་ཚུལ་གྱིས་མཁྱེན་པར་བཞག་པའི་ཕྱིར། རྒྱལ་བ་སྤོམ་བྲག་པ་ཆེན་པོའི་གསུང་ལས། ཆོས་ཐམས་ཅད་ཀྱི་རང་བཞིན་ལྟ་འདོད་ན། །
མི་རོ་ལ་ནམ་མཁའ་སྒོམ་དུ་ཆུག ། དེ་ལྟར་སྒོམ་དུ་ཤེས་ཙ་ན། ། སྟོང་ཉིད་ཀྱི་ལྟ་བ་སྒོམ་པར་ནུས། ། ཅེས་འབྱུང་བའི་རིང་ལུགས་འདི་ཉིད་འཁྲུལ་པ་ཐམས་ཅད་དང་བྲལ་བས། དད་པའི་སྤྱི་བོར་ནོད་པར་གྱིས་ཤིག ། དེ་ལྟར་མང་དུ་སྨྲས་པ་དེ་དག་གི་གྲུབ་དོན་ནི། ཆོས་དང་ཆོས་ཅན་དག་མ་དག་གི་བླང་དོར་ཚད་མ་ཚད་མིན་གྱི་བསལ་བཞག་དགག་སྒྲུབ་དང་བྲལ་བ་ཡིད་ལ་མི་བྱེད་པ་འདི་ཉིད། དཔལ་ལྡན་དྭགས་པོ་བཀའ་བརྒྱུད་བཞེད་པའི་མ་བཅོས་ཕྱག་རྒྱ་ཆེན་པོའི་ཕྱོགས་གཅིག་ཀྱང་མཚོན་པར་ནུས་ལ། རྗེ་བཙུན་ཀླུ་སྒྲུབ་ཟླ་གྲགས་ཨ་ཏི་ཤ་རྣམས་ཀྱིས་བཀྲལ་བའི་དབུ་མའི་གནད་ཀྱང་ཕྱེ་བར་འགྱུར་བ་ཡིན་ཏེ། བྱང་ཆུབ་ལམ་སྒྲོན་གྱི་རང་འགྲེལ་དུ་འདི་ལྟར་འབྱུང་བའི་ཕྱིར་ཏེ།
ཇི་སྐད་དུ། ཡང་དག་ཏུ་ནི་རྣམ་བཅད་ན། ། སྣང་བའི་ཆོས་ཅན་ཐམས་ཅད་དང༌། གྲུབ་མཐའ་སོགས་ཀྱིས་བརྟག་པ་ཀུན། ། འཁྲུལ་ཏེ་རྫུན་ཉིད་ཡིན་པར་འདོད། ། དཔེར་ན་མིག་ནད་ན་སྐྱོན་གྱིས། ། ཁབ་འཛག་པ་དང་སྐྲ་ཤད་དང༌། ། ཟླ་གཉིས་སྒྱུ་མའི་ཕུང་པོར་མཐོང༌། ། དེར་འཛིན་པ་ཡི་ཤེས་པའང་ཡོད། ། དཔེར་ན་གཉིད་ལོག་གཉིད་དབང་གིས། །
བག་ཆགས་ཀྱིས་ནི་བདེ་སྡུག་དང༌། ། གཟུགས་ལ་སོགས་པ་ཉམས་སུ་མྱོང༌། ། དེར་འཛིན་པ་ཡི་ཤེས་པའང་ཡོད། ། དེ་བཞིན་ཐོག་མ་མེད་པ་ནས། ། མ་རིག་མིག་ནི་ནད་སྐྱོན་གྱིས། ། ཕྱི་དང་ནང་གི་དངོས་པོ་མྱོང༌། ། དེར་འཛིན་པ་ཡི་ཤེས་པའང་ཡོད། ། ཡང་ན་ཐོག་མ་མེད་པ་ནས། ། མ་རིག་གཉིད་འཐུག་ཆེན་པོ་ལོག ། བག་ཆགས་བཞི་ཡི་རྨི་ལམ་དེས། །
དེར་འཛིན་ཉམས་སུ་མྱོང་བ་ཡོད། ། དོན་དབང་ཉིད་ལ་རྣམ་དཔྱད་ན། ། ཆོས་རྣམས་ཀྱིས་ནི་ཆོས་ཉིད་པས། ། ལོག་པར་རྟོག་པ་དེ་དག་གིས། ། ཡོད་དང་མེད་པར་སྒྲུབ་མི་ནུས། ། ཇི་སྲིད་གཉིས་ནི་མ་སངས་བར། ། རྨི་ལམ་མེད་པར་བྱ་མི་ནུས། ། དཔེར་ན་མིག་ནད་མ་ཕྱུང་བར། ། སྐྲ་ཤད་མེད་པར་བྱ་མི་ནུས། ། གང་ཚེ་མིག་ནད་བྱུང་བ་ན། །
སྐྲ་ཤད་ཡོད་པར་བྱ་མི་ནུས། ། དཔེར་ན་མ་རིག་གཉིད་སངས་ན། ། རྨི་ལམ་མཐོང་བར་བྱ་མི་ནུས། ། གང་ཚེ་རབ་རིབ་ནད་སངས་དང༌། ། གཉིད་ལོག་པ་ལས་སད་ཙམ་ན། ། སྐྲ་ཤད་སོགས་དང་རྨི་ལམ་དང༌། ། དེར་འཛིན་པ་ཡི་ཤེས་པའང་མེད། ། དེ་བཞིན་མ་རིག་མིག་ནད་དང༌། ། མ་རིག་གཉིད་འཐུག་སད་པ་ན། ། སྣང་དང་བརྟགས་པ་ཐམས་ཅད་དང༌། །
ཉམས་སུ་མྱོང་བའི་ཤེས་པའང་མེད། ། རྒྱུན་ཆད་མ་ཆད་ཅེས་བརྗོད་པ། ། གང་ཞིག་ཡོད་ན་དེ་རྒྱུན་ཆད། ། ཆོས་ཉིད་ལ་ནི་དེ་མེད་དེ། ། གློ་བུར་བྱིས་པས་བཏགས་པར་ཟད། ། དེ་བས་སློབ་དཔོན་ཞི་བ་ལྷས། ། རྒྱུན་ཆད་པར་ནི་འདིར་མི་བཞེད། ། དེ་ཡི་གདམས་ངག་མེད་པ་དག ། རྒྱུན་ཆད་པ་ཡི་གཞུང་ཡིན་ཟེར། ། འདི་ལ་བསལ་བྱ་ཅི་ཡང་མེད། །
བཞག་པ་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ན་གྲོལ་བར་འགྱུར། ། བདག་དང་གཞན་གྱི་གྲུབ་པའི་མཐའ། ། ཁ་ཅིག་ཆོས་རྣམས་ཡོད་པར་སྒྲུབ། ། གཞན་དག་ཆོས་རྣམས་མེད་ཅེས་ཟེར། ། ཡང་དག་ཉིད་ལ་རྣམ་དཔྱད་ན། ། ཡོད་ཅེས་པ་དང་མེད་ཅེས་པ། ། ཡང་དག་མཐའ་ལ་དེ་དག་མེད། ། དེ་བས་གང་ཡང་སྒྲུབ་མི་ནུས། །
བླ་མའི་བརྒྱུད་པ་བྲལ་བ་དག ། རྗེས་སུ་དཔག་པའི་ཤེས་རབ་ཀྱིས། ། ཡོད་མེད་རྟག་ཆད་སོགས་སྒྲུབ་ཀྱང༌། ། ངལ་འགྱུར་དོན་ལ་རེག་མི་འགྱུར། ། ཆོས་གྲགས་ཆོས་མཆོག་ལ་སོགས་པས། ། གཞུང་མང་བྱས་པ་ཇི་ལྟ་བུ། ། མུ་སྟེགས་རྒོལ་བ་བཟློག་པའི་ཕྱིར། ། མཁས་པ་རྣམས་ཀྱིས་བྱས་པ་ཡིན། ། དེ་བས་དོན་དམ་སྒོམ་པ་ལ། ། ཚད་མ་དགོས་པ་མེད་དོ་ཞེས། །
བདག་གིས་གཞན་དུ་བཀོད་པས་ན། ། རེ་ཞིག་འདིར་ནི་བརྗོད་མི་དགོས། ། དེ་བས་རྗེས་དཔག་གཙོར་བྱེད་པའི། ། རྟོག་གེའི་གཞུང་རྣམས་དོར་བྱས་ལ། ། འཕགས་པ་ཀླུ་སྒྲུབ་གཞུང་ལུགས་ཀྱི། ། བརྒྱུད་པའི་མན་ངག་བསྒོམ་པར་བྱ། ། ཡོད་མིན་མེད་མིན་ཡོད་མེད་མིན། ། གཉིས་ཀ་མིན་པའང་མིན་པ་ཡི། ། མཐའ་བཞི་ལ་ནི་རྣམ་གྲོལ་བའི། ། དེ་ཉིད་དབུ་མ་པ་ཡིས་རིག །
རྟག་མིན་ཆད་མིན་རྟག་ཆད་མིན། ། གཉིས་ཀ་མིན་པའང་མ་ཡིན་པའི། ། མུ་བཞི་ལས་ནི་རྣམ་གྲོལ་བའི། ། དེ་ཉིད་དབུ་མ་པ་ཡིས་རྟོགས། ། ཡོད་མེད་ལྟ་བུ་ལས་འདས་ཤིང༌། ། རྟག་དང་ཆད་པ་རྣམ་པར་སྤངས། ། ཤེས་དང་ཤེས་བྱ་ལས་རབ་གྲོལ། ། འདི་ནི་དབུ་མ་ཆེན་པོའི་གཞུང༌། ། རྗེས་སུ་དཔག་པ་གཙོར་བྱས་ནས། ། ཡོད་མེད་རྟག་ཆད་སོགས་སྨྲས་ཀྱང༌། །
ཆོས་ཉིད་དེ་ཡི་རྗེས་མི་འབྲང༌། ། སྒྲོ་འདོགས་པ་དང་སྐུར་བར་ཟད། ། དཔེར་ན་གསེར་དང་ནམ་མཁའ་དང༌། ། ཆུ་སོགས་རང་བཞིན་དག་མོད་ཀྱི། ། སྐྱོན་དང་འགྲོགས་པ་ལྟར་སྣང་ཡང༌། ། དེ་དག་སྐྱོན་གྱི་རྗེས་མི་འབྲང༌། ། སྒྲོ་འདོགས་སྐུར་འདེབས་རྣམས་སྤངས་ཤིང༌། ། སྒྲོ་བཏགས་ཀུན་ལས་ངེས་གྲོལ་བའི། ། དེ་ཉིད་ཁོ་ན་བསྒོམ་བྱས་ལ། ། གྲུབ་པའི་མཐའ་ལ་གནས་མི་བྱ། །
འཕགས་པ་ཀླུ་སྒྲུབ་འཕགས་པ་ལྷ། ། ཟླ་གྲགས་ལེགས་ལྡན་ཞི་བ་ལྷ། ། བརྒྱུད་པའི་མན་ངག་འབའ་ཞིག་སྒོམ། ། གལ་ཏེ་བརྒྱུད་པ་མེད་གྱུར་ན། ། དེ་དག་རྣམས་ཀྱིས་བཀོད་པ་ཡི། ། གཞུང་རྣམས་ཡང་དང་ཡང་དུ་བལྟ། ། ཆོས་ཀུན་ཨ་ཡི་སྒོ་ཅན་དེ། ། གདོད་ནས་སྐྱེ་མེད་འགག་པའང་མེད། ། ངོ་བོ་ཉིད་ཀྱིས་མྱ་ངན་འདས། ། རང་བཞིན་གྱིས་ནི་རྣམ་པར་དག །
མཐོང་ན་མཐོང་བའང་མ་ཡིན་ཏེ། ། མཐོང་བར་བྱ་དང་མཐོང་བྱེད་དང༌། ། མཐོང་བ་ཞེས་བྱ་འགའ་ཡང་མེད། ། ཐུབ་པ་རྟག་ཏུ་རྣམ་པར་བཞག ། རྣམ་པར་རྟོག་པ་ཀུན་སྤངས་ཤིང༌། ། ཆོས་ཀྱི་དབྱིངས་ལ་གནས་པ་ན། ། རྣལ་འབྱོར་ཆེན་པོའི་ཡེ་ཤེས་ལ། ། འབྱུང་དང་འཇུག་པ་ངེད་མི་འདོད། ། དེ་བས་མཉམ་བཞག་རྗེས་ཐོབ་དག ། སངས་རྒྱས་པ་ལ་ངེད་མི་འདོད། །
ས་ལ་གནས་པ་ཡིན་པར་ནི། ། རྣམ་པར་མི་རྟོག་གཟུངས་ལས་བཤད། ། འདི་དོན་འདིར་ནི་རྒྱས་མ་བྱས། ། བདག་གི་གདུང་འཛིན་བླ་མ་ལ། ། བསྙེན་བཀུར་སོགས་ཀྱིས་མཆོད་བྱས་དེ། ། ཡང་དང་ཡང་དུ་ཞུ་བར་བྱས། ། ཐམས་ཅད་མཁྱེན་པས་ལུང་བསྟན་པའི། ། འཕགས་པ་ཀླུ་སྒྲུབ་ནས་བརྒྱུད་པའི། ། བྱང་ཆུབ་བཟང་པོའི་རྗེས་འབྲངས་ནས། ། གྲུབ་མཐའ་གང་ཡང་བཟུང་མི་བྱ། །
ཞེས་འབྱུང་བས། རང་ཅག་སེམས་ཅན་ལ་སྣང་མྱོང་ཞེན་གསུམ་གྱི་ཆོས་འདི་ཐམས་ཅད་ཀུན་རྫོབ་བསླུ་ཆོས་འཁྲུལ་ཆ་སྒྲོ་སྐུར་ཁོ་ན་ལས་མ་འདས་ཤིང༌། འདི་ཉིད་གནས་སྣང་གང་དུའང་བསལ་བཞག་རང་གི་ངོ་བོ་ཉིད་ཀྱི་གྲུབ་པ་ཐམས་ཅད་ཀྱིས་དབེན་པ་ཟབ་མོའི་དོན་འདི་ལྟ་བུ་ཁོང་དུ་ཆུད་པའི་ཆེད་དུ་རྫོགས་པའི་སངས་རྒྱས་སྲས་བཅས་རྣམས་ཀྱི་བཀའ་བསྟན་རབ་འབྱམས་འདི་ལྟར་གསུངས་བཞིན་པ་ལ། སེམས་ཙམ་པ་ཁ་ཅིག་གིས་དཔྱད་པ་ན་ཤེས་བྱ་ཀུན་བཏགས་གནས་ལུགས་ལ་མེད་པ་དང༌། གཞན་དབང་ཡོངས་གྲུབ་ཡང་དག་པར་ཡོད་པ་དང༌། ཁ་ཅིག་ཀུན་བཏགས་དང་མ་དག་གཞན་དབང་གནས་ལུགས་ལ་མེད་པ་དང༌། དག་པ་གཞན་དབང་དང་ཡོངས་གྲུབ་ཡང་དག་པར་ཡོད་པ་དང༌། ཁ་ཅིག་ཀུན་བཏགས་གཞན་དབང་གནས་ལུགས་ལ་མེད་པ་དང༌། ཡོངས་གྲུབ་ཡང་དག་པར་ཡོད་པ་དང༌། དེ་དག་ཡོད་མེད་ཚད་མས་སོ་སོར་མི་བསླུ་བའི་དོན་ཅན་དུ་འདོད་པ་དང༌།
ཇོ་ནང་པས་དོན་དམ་བདེན་ཡོད་དང༌། ཀུན་རྫོབ་བདེན་མེད་དང༌། དེ་དག་ཚད་མས་གྲུབ་པ་དང༌། དགེ་ལྡན་པས་ཀུན་རྫོབ་དོན་བྱེད་པར་བདེན་པའི་ཐ་སྙད་ཚད་གྲུབ་ཏུ་ཡོད་པ་དང༌། དོན་དམ་བདེན་སྟོང་བདེན་པར་མེད་པས་མེད་པ་ཅན་གྱི་ཡོད་མེད་དུ་ལྟ་སྒོམ་དུ་བྱེད་ལ། དེ་ལྟར་དུ་ལྟ་སྒོམ་དུ་བྱེད་པ་དེ་དག་ནི་ཆོས་ཉིད་ཀྱི་ཚུལ་རྣམ་པར་ཐར་པའི་སྒོ་ཆེན་པོ་ལ་ཕྱེད་དུ་མེད་པའི་ལྕགས་སྒྲོག་ཆེན་པོས་བསྡམས་པར་བྱ་བ་ཡིན་ཏེ། ཇི་སྐད་བཤད་ཟིན་པའི་ལུང་རིགས་མུ་མེད་པ་དུ་མས་གནོད་ཅིང༌། ཁྱད་པར་ཟླ་བ་སྒྲོན་མ་ལས། ཐམས་ཅད་སྟོང་པའི་རང་བཞིན་དོན་དམ་ནི། ། ཆོས་ཅན་མི་དགོས་ཆོས་ཉིད་ཡོད་པ་མིན། །
ཞེན་པ་བཟློག་ཕྱིར་རྐྱེན་བཤད་མ་གཏོགས་པ། ། ཆོས་ཀྱི་ངང་ལ་ཚིག་མེད་བརྗོད་དུ་མེད། ། ཅེས་འབྱུང་བས་ཆོས་ཅན་ཀུན་རྫོབ་དང་ཆོས་ཉིད་དོན་དམ་ལ་ཡོད་མེད་ཀྱི་ཚད་མས་མི་བསླུ་བར་ཁོང་དུ་ཆུད་བྱའི་འཁོར་གསུམ་དུ་རྟོགས་པ་དེ་དག་གིས་ནི་མཚན་མཐའི་སྤྲོས་གཟེབ་ཀྱི་མུན་པ་ལས་སད་པའི་སྐབས་ཡོད་རེ་ཀན་དུ་ངེས་པའི་ཕྱིར་རོ། ། དགོངས་གཅིག་རྙིང་མར། རྗེས་དཔག་ཚད་མའི་དབྱེ་བ་ལ། འབྲས་རང་མ་དམིགས་པའི་རྟགས་གསུམ། དེའི་ཁར་རྒྱུའི་རྟགས་དང་བཞི། རྒྱུའི་རྟགས་ཀྱི་མ་ངེས་པ་སྒྲུབ་པའི་རྟགས། འབྲས་བུའི་རྟགས་ཀྱི་ཡང་དག་པ་སྒྲུབ་པའི་རྟགས། ཡོད་པས་ཡོད་པ་སྒྲུབ་པ་རང་བཞིན་གྱི་རྟགས།
མེད་པས་མེད་པ་སྒྲུབ་པ་མི་དམིགས་པའི་རྟགས་ཞེས་སོགས་འབྱུང་བ་ནི་རིགས་ཚུལ་མི་ཤེས་པ་ཞིག་གིས་བྲིས་པར་ཟད་ལ། ཞྭ་དམར་བ་བཞི་པ་ཆོས་ཀྱི་གྲགས་པས་མཛད་པའི་དགོངས་གཅིག་གསལ་བྱེད་བྱ་བ་དེར་ཡང་ཐ་སྙད་དེ་ག་ཐད་སོར་བཞག་སྟེ་བཤད་པ་མཛད་འདུག་པས་ཚད་མའི་རིང་ལུགས་ལ་སྦྱངས་པ་མ་མཛད་དོ། ། ཞེས་གསལ་བར་བསྟན་པ་ཉིད་ཀྱིས་མི་མཁྱེན་པར་མི་རྫུ་བ་འདི་ཡང་སྐྱེས་བུ་དམ་པའི་མཛད་པར་ཆེས་ཁུམས་མོད་ཀྱི། དེའང་མི་མཁྱེན་པའི་ཚུལ་སྟོན་པར་ཟད་དེ། དོན་ལ་རྟོགས་ལྡན་གྱི་དབང་ཕྱུག་ལ་རིག་པའི་གནས་ཐམས་ཅད་ལ་ནོར་བ་མེད་པའི་ཤེས་རབ་ཕུན་ཚོགས་ལ་མངའ་བརྙེས་པའི་ཕྱིར་རོ།། །། ༈ རྡོ་རྗེའི་གསུང༌། གྲུབ་མཐའ་འཛིན་པ་རང་རྒྱུད་ཅེས་པ་དག་པར་བཏོན་ན། ཆོས་ཐམས་ཅད་མི་སྟོང་བར་འཛིན་པའི་ལོག་རྟོག་བཟློག་པའི་སྐབས་སུ་ཚུལ་གསུམ་དངོས་སྟོབས་ཀྱིས་གྲུབ་པའི་གཏན་ཚིགས་རང་རྒྱུད་པ་གྲུབ་པ་ཞིག་ཡོད་ན། བསྒྲུབ་བྱ་ཟབ་མོ་སྟོང་པ་ཉིད་ཀྱང་རང་རྒྱུད་དུ་གྲུབ་པ་ཡོད་པར་འགྱུར་ལ། དེ་ལྟ་ན་དོན་དམ་པའི་བདེན་པ་སྟོང་ཉིད་ཀྱང་རང་བཞིན་གྱིས་གྲུབ་པར་འགྱུར་བས།
རང་རྒྱུད་ཀྱི་གཏན་ཚིགས་ཀྱི་སྒོ་ནས་ཆོས་ཐམས་ཅད་སྟོང་ཉིད་དུ་སྒྲུབ་པར་མི་བྱེད་ཀྱི། ཆོས་ཐམས་ཅད་མི་སྟོང་བར་བལྟ་བའི་དངོས་སྨྲ་བ་ལ་ནང་འགལ་སྟོན་པའི་ཐལ་འགྱུར་གྱིས་སྒོ་ནས་ལོག་རྟོག་བཟློག་པས་དེ་ཙམ་གྱིས་དོན་གྲུབ་པར་འགྱུར་བ་ཡིན། ཞེས་བཏོན་ན་ལེགས་པར་འགྱུར་རོ། ། དེ་ཡང་སྤྱིར་ངོ་བོ་ཉིད་མེད་པར་སྨྲ་བའི་དབུ་མའི་ལུགས་འདི་ལ། དོན་དམ་པར་ཆོས་ཐམས་ཅད་གདོད་ནས་སྐྱེ་བ་ལ་སོགས་ཀྱི་སྤྲོས་པ་ཐམས་ཅད་དང་བྲལ་བར་ཞལ་གྱིས་བཞེས་པས་དོན་དམ་པ་སྟོང་པ་ཉིད་ཀྱི་ལྟ་བ་དང་དེ་ལ་མཉམ་པར་བཞག་པའི་སྨྲ་བསམ་བརྗོད་མེད་ཀྱི་ཉམས་ལེན་དང༌། ཉམས་ལེན་དེའི་ཐོབ་བྱའི་ཐར་པ་ལ་མཆོག་དམན་གྱི་ཁྱད་པར་ཅུང་ཟད་མེད་ཀྱང་སྟོང་ཉིད་ཀྱི་དོན་དེ་གཏན་ལ་འབེབས་པའི་རིག་པའི་ཚུལ་ལ་མི་འདྲ་བ་ཅུང་ཟད་ལས། ཐལ་འགྱུར་དང་རང་རྒྱུད་དུ་གྲགས་པའི་སྲོལ་གཉིས་བྱུང་བའི་གྱེས་མཚམས་ནི། རྩ་བ་ཤེས་རབ་ལས། བདག་ལས་མ་ཡིན་གཞན་ལས་མིན། ། གཉིས་ལས་མ་ཡིན་རྒྱུ་མེད་མིན། །
དངོས་པོ་གང་དང་གང་ན་ཡང༌། ། སྐྱེ་བ་ནམ་ཡང་ཡོད་མ་ཡིན། ། ཅེས་པའི་དོན་འཆད་པ་ན། དང་པོར་སློབ་དཔོན་སངས་རྒྱས་བསྐྱངས་ཀྱིས་དམ་བཅའ་བཞི་པོའི་ཕྱོགས་ལ་གནོད་བྱེད་ཀྱི་ཐལ་འགྱུར་འཕེན་པར་བྱེད་ལ། ཕྱོགས་གཅིག་ལ་སྒྲུབ་བྱེད་འགོད་པར་མི་མཛད་དོ། ། དེའི་རྗེས་སུ་སློབ་དཔོན་ལེགས་ལྡན་འབྱེད་ཀྱིས་ནི། རྩ་བའི་གཏན་ཚིགས་རང་རྒྱུད་དུ་བཀོད་ནས་དེའི་ཕྱོགས་ཆོས་རང་རྒྱུད་ཀྱི་སྒོ་ནས་སྒྲུབ་པར་མཛད་ཅིང༌། ལུགས་སྔ་མ་དེ་ལུང་དང་རིགས་པས་སུན་འབྱིན་པར་མཛད་ལ། རྩ་བའི་གཏན་ཚིགས་འགོད་དགོས་པར་བཤད་དོ། ། དེའི་འོག་ཏུ་དཔལ་ལྡན་ཟླ་བས།
སངས་རྒྱས་བསྐྱངས་ལ་ལེགས་ལྡན་གྱི་སྐྱོན་བརྗོད་རྣམས་མི་འཇུག་པའི་ཚུལ་དང༌། ལེགས་ལྡན་འབྱེད་ཉིད་སྐྱོན་དང་བཅས་པའི་ཚུལ་རྒྱས་པར་བརྗོད་པ་ཡིན་ལ། དེ་ཡང་སློབ་དཔོན་སངས་རྒྱས་བསྐྱངས་ཀྱི་ལུགས་དགོད། དེ་ལ་ལེགས་ལྡན་འབྱེད་ཀྱིས་སྐྱོན་བརྗོད་པའི་ཚུལ། ཟླ་བས་དེ་ལ་སྐྱོན་སྤོང་ཇི་ལྟར་མཛད་པའོ། ། དང་པོ་ནི། ཚིག་གསལ་ལས། སློབ་དཔོན་སངས་རྒྱས་བསྐྱངས་ཀྱིས་ཀྱང༌། དངོས་པོ་རྣམས་བདག་ལས་སྐྱེ་བ་མེད་དེ། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང༌།
ཤིན་ཏུ་ཐལ་བར་འགྱུར་བའི་ཕྱིར་དང༌། དངོས་པོ་བདག་གི་བདག་ཉིད་དུ་ཡོད་པ་རྣམས་ལ་ཡང་སྐྱེ་བ་དགོས་པ་མེད་དོ། ། ཅི་སྟེ་ཡོད་ཀྱང་སྐྱེ་ན་ནམ་ཡང་མི་སྐྱེ་བར་མི་འགྱུར་རོ། ། ཞེས་གསུངས་སོ། ། དེའི་དོན་དངོས་པོ་རྣམས་ཆོས་ཅན། སྐྱེ་བ་དོན་མེད་དུ་ཐལ། རང་གི་རྒྱུ་དུས་སུ་གྲུབ་ཟིན་པའི་ཕྱིར། མ་ཁྱབ་ན། དེ་ཆོས་ཅན། སྐྱེ་བ་ཐུག་མེད་དུ་ཐལ།
གྲུབ་ཟིན་སླར་ཡང་སྐྱེ་དགོས་པའི་ཕྱིར། ཞེས་པའོ། ། གཉིས་པ་ནི། འདི་ལ་ཁ་ཅིག་གིས་དེ་ནི་རིགས་པ་མ་ཡིན་ཏེ། གཏན་ཚིགས་དང་དཔེ་མ་བརྗོད་པའི་ཕྱིར་དང༌། གཞན་གྱིས་སྨྲས་པའི་ཉེས་པ་མ་གསལ་བའི་ཕྱིར་རོ། ། ཐལ་བར་འགྱུར་བའི་ཚིག་ཡིན་པའི་ཕྱིར། སྐབས་ཀྱི་དོན་ལས་བཟློག་པས་སྒྲུབ་པར་བྱ་བ་དང༌། དེའི་ཆོས་བཟློག་པའི་དོན་མངོན་པས་དངོས་པོ་རྣམས་གཞན་ལས་སྐྱེ་བར་འགྱུར་བ་དང༌། སྐྱེ་བ་འབྲས་བུ་དང་བཅས་པ་ཉིད་དུ་འགྱུར་བ་དང༌།
སྐྱེ་བ་ཐུག་པ་ཡོད་པར་འགྱུར་བའི་ཕྱིར། གྲུབ་པའི་མཐའ་དང་འགལ་བར་འགྱུར་རོ་ཞེས་སྐྱོན་སྨྲས་ཏེ། ཞེས་གསུངས་པའི་དོན་ངག་ཏུ་དྲིལ་ན། སློབ་དཔོན་སངས་རྒྱས་བསྐྱངས་བདག་སྐྱེ་འགོག་པའི་རིགས་པ་དེ་ལྟ་དེ་ལྟར་སྔ་རྒོལ་གྱི་དབང་དུ་བྱས་ན་ནི། སློབ་དཔོན་སངས་རྒྱས་བསྐྱངས་ཚར་བཅད་ཀྱི་གནས་སུ་འགྱུར་བ་ཡིན་ཏེ། གྲངས་ཅན་དང་བདག་སྐྱེ་ཡོད་མེད་རྩོད་པ་བྱེད་པའི་ཚེ། རང་གི་དམ་བཅའ་སྒྲུབ་བྱེད་ཀྱི་གཏན་ཚིགས་དང་དཔེ་མ་བརྗོད་པའི་ཕྱིར། གཞན་གྱིས་སྨྲས་པའི་ཉེས་པ་རྟགས་ཀྱི་ཚེར་མ་དང་འགལ་བ་མ་གྲུབ་པ་གཉིས་མ་བྱུང་བའི་ཕྱིར། དེ་ཡང་གཞན་གྱི་སྨྲས་པའི་ཉེས་པ་ནི་བདག་ལས་སྐྱེ་བ་མེད་པའི་དོན་རྒྱུའི་དུས་སུ་འབྲས་བུ་མི་གསལ་བའི་ཚུལ་གྱིས་ཡོད་པ་སྐྱེ་བ་མེད་དེ་ཞེས་པའི་དོན་ལ་གཏན་ཚིགས་གང་བཀོད་ཀྱང་ཁྱབ་པ་འགལ་ལ། དེ་དེར་མངོན་པར་གསལ་བའི་ཚུལ་གྱིས་གྲུབ་ཟིན་པ་སྐྱེ་བ་མེད་དེ་ཞེས་པའི་དོན་ལ་གཏན་ཚིགས་བཀོད་ན་ནི།
གྲུབ་ཟིན་པའི་ཕྱོགས་ཆོས་མ་གྲུབ་པ་ཉིད་དོ་ཞེས་བརྗོད་པ་དེའོ། ། རྟགས་ཀྱི་ཚེར་མ་ཕྱུང་བ་ལས་ཚར་བཅད་ཀྱི་གནས་སུ་འགྱུར་བ་ནི། རྩོད་རིགས་ལས། སྒྲུབ་པའི་ཡན་ལག་མི་བརྗོད་དང༌། ། སྐྱོན་མི་བརྗོད་པ་གཉིས་པོ་དག ། ཚར་བཅད་པ་ཡི་གནས་ཡིན་ཏེ། ། ཞེས་འབྱུང་བས་གྲུབ་བོ། །
ཡང་སློབ་དཔོན་སངས་རྒྱས་བསྐྱངས་ཕྱི་རྒོལ་གྱི་དབང་དུ་བྱས་པ་ཡིན་ན་ནི། སྔ་རྒོལ་གྲངས་ཅན་ལ་བདག་ལ་སྐྱེ་བ་འགོག་བྱེད་དུ་འཕངས་པའི་ཐལ་འགྱུར་དེས་སྒྲུབ་བྱེད་མི་འཕེན་ན། སློབ་དཔོན་སངས་རྒྱས་བསྐྱངས་ཕྱི་རྒོལ་ཚར་བཅད་ཀྱི་གནས་སུ་ཐལ།
སྔ་རྒོལ་ཁོ་རང་གི་དམ་བཅའ་དེའི་ལོག་ཕྱོགས་རྟོགས་པའི་རྗེས་དཔག་ཚད་མའི་རྟེན་དུ་གྱུར་པའི་ཚུལ་གསུམ་དྲན་ལམ་དུ་འཕེན་ནུས་པའི་ཐལ་འགྱུར་བརྗོད་པའི་ནུས་པ་ཡོད་བཞིན་དེ་མ་བརྗོད་པའི་ཕྱིར། དཔེར་ན་སྔ་རྒོལ་གྲངས་ཅན་དུ་སྒྲ་རྟག་པར་ཁས་ལེན་པ་ལ། ཕྱི་རྒོལ་སངས་རྒྱས་པས་སྒྲུབ་བྱེད་ཡང་དག་འཕེན་པའི་ཐལ་འགྱུར་འཕེན་པའི་ནུས་པ་ཡོད་བཞིན་མ་འཕངས་ན་ཚར་བཅད་ཀྱི་གནས་ཡིན་པ་བཞིན་ནོ། ། ཡང་སྒྲུབ་བྱེད་འཕེན་པའི་ཐལ་འགྱུར་བརྗོད་དོ་ཞེ་ན་ནི། སྐབས་ཀྱི་དོན་གྱི་རྟགས་ཆོས་དེ་བཟློག་ན་འདིར་འགྱུར་ཏེ། དངོས་པོ་རྣམས་ཆོས་ཅན། སྐྱེ་བ་དོན་མེད་དང་ཐུག་མེད་དུ་ཐལ། བདག་ལས་སྐྱེ་བའི་ཕྱིར་ཞེས་འཕེན་དགོས་ལ། དེའི་བཟློག་དོན་ཁས་ལེན་ན་སྐྱེ་བ་དོན་ཡོད་དང་ཐུག་ཡོད་ཁས་ལེན་དགོས་ལ། དེ་ལྟ་ན་སློབ་དཔོན་སངས་རྒྱས་བསྐྱངས་ཆོས་ཅན།
ཕྱི་རྒོལ་ཚར་བཅད་ཀྱི་གནས་ཡིན་པར་ཐལ། སྔ་རྒོལ་གྱི་དམ་བཅའ་སུན་འབྱིན་པའི་ཆེད་དུ་རྒོལ་བ་རང་གི་གྲུབ་མཐའ་དང་འགལ་བའི་སུན་འབྱིན་བརྗོད་པའི་ཕྱིར། རང་གི་གྲུབ་མཐའ་དང་ཇི་ལྟར་འགལ་བ་ནི། དངོས་པོ་རྣམས་མཐའ་བཞི་གང་ལ་སྤྱོད་པའི་རིགས་ངོར་དངོས་པོའི་སྐྱེ་བ་ཁས་བླངས་ལ། དེའང་མཐའ་གཞན་གསུམ་ལས་སྐྱེ་བར་མི་འདོད་པས་ཤུགས་ལས་གཞན་སྐྱེ་ཁས་བླངས་པས་རང་ཚིག་དངོས་ཤུགས་འགལ་ཅིང༌། རིགས་ངོའི་སྐྱེ་བ་ཁས་བླངས་པས་འཕགས་མཆོག་ཀླུ་སྒྲུབ་ཀྱི་གྲུབ་མཐའ་དང་འགལ་ལོ་ཞེས་སྐྱོན་བརྗོད་མཛད་དོ། ། གསུམ་པ་སངས་རྒྱས་བསྐྱངས་ལ་ལེགས་ལྡན་གྱི་སྐྱོན་བརྗོད་མི་འཇུག་པའི་ཚུལ་ལ། གཏན་ཚིགས་དང་དཔེ་མ་བརྗོད་པའི་ཕྱིར་ཞེས་པ་དེ་རང་རྒྱུད་དང་གཞན་གྲགས་ཀྱི་དེ་མ་བརྗོད་པ་གང་ཡིན། དང་པོ་ལྟར་ན་ཕྱི་རྒོལ་དུ་ཁས་བླངས་ནས་གཞན་གྱི་དམ་བཅའ་འགོག་པའི་ཚེ་སྒྲུབ་བྱེད་འཕེན་པའི་ཐལ་འགྱུར་གྱི་སྒོ་ནས་དེ་མ་བརྗོད་པའི་ཕྱིར་ཟེར་བ་ཡིན་ནམ། སྔ་རྒོལ་དུ་ཁས་བླངས་ནས་རང་ལུགས་ཀྱི་དམ་བཅའ་སྒྲུབ་པའི་ཚུལ་གྱི་དེ་མ་བརྗོད་པའི་ཕྱིར་ཟེར་བ་ཡིན།
དང་པོ་ལྟར་ན་ཕྱི་རྒོལ་དབུ་མ་པས་སྔ་རྒོལ་གྲངས་ཅན་གྱི་དམ་བཅའ་སུན་འབྱིན་པ་དེའི་ཚེ། སྔ་རྒོལ་གྱི་བདག་སྐྱེ་ཁས་ལེན་གྱི་ལོག་རྟོག་བཟློག་པ་ཆེད་གཉེར་ཡིན་གྱི། དེའི་རྒྱུད་ལ་བདག་སྐྱེ་མེད་པར་རྟོགས་པའི་རྗེས་དཔག་བསྐྱེད་པ་ཆེད་དུ་གཉེར་བྱ་མ་ཡིན་ལ། ལོག་རྟོག་བཟློག་པ་ལ་ནི་འགལ་བརྗོད་ཀྱི་ཐལ་འགྱུར་ཙམ་གྱིས་ཆོག་པ་ཡིན་གྱི། དེ་འཕངས་པའི་བཟློག་དོན་ལ་ནུས་པ་ལྷག་པོ་མེད་པའི་ཕྱིར། ཞེས་པ་ནི་ཇི་སྐད་དུ། སྐྱོན་འདི་དག་ཐམས་ཅད་ནི་རིགས་པ་མ་ཡིན་པར་ཁོ་བོ་ཅག་གིས་མཐོང་ངོ༌། ། ཇི་ལྟར་ཞེ་ན། དེ་ལ་རེ་ཞིག་གཏན་ཚིགས་དང་དཔེ་མ་བརྗོད་པའི་ཕྱིར་ཞེས་སྨྲས་པ་གང་སྨྲས་པ་དེ་ནི་མི་རིགས་སོ། ། དེ་ཅིའི་ཕྱིར་ཞེ་ན།
གང་གི་ཕྱིར་བདག་ལས་ཞེས་བྱ་བས་ནི་ཡོད་པ་རྒྱུ་ཉིད་དུ་དེ་ཉིད་སྐྱེས་སོ་ཞེས་སྨྲས་པ་ཡིན་ལ། ཡོད་པ་ནི་སྐྱེ་བ་ལ་དགོས་པ་མ་མཐོང་ཞིང༌། ཐུག་པ་མེད་པར་ཡང་མཐོང་ལ། ཁྱོད་ཀྱི་སྐྱེ་བ་སླར་ཡང་སྐྱེ་བར་མི་འདོད་ཅིང་ཐུག་པ་མེད་པར་ཡང་མི་འདོད་དོ། ། དེའི་ཕྱིར་ཁྱེད་ཅག་གི་རྩོད་པ་ནི་འཐད་པ་དང་བྲལ་བ་དང༌། རང་གིས་ཁས་བླངས་པ་དང་འགལ་བ་ཡིན་ནོ་ཞེས་ཕ་རོལ་པོ་བདག་ལས་སྐྱེ་བར་འདོད་པ་ལ་འདྲི་བར་བྱེད་པ་ཡིན་ཏེ། གང་ལས་གཏན་ཚིགས་དང་དཔེ་བཀོད་པ་འབྲས་བུ་དང་བཅས་པར་འགྱུར་བ་འདི་དག་ཙམ་ཞིག་གིས་བརྩད་པ་ན་ཅི་ཕ་རོལ་པོ་ཁས་ལེན་པར་མི་བྱེད་དམ། འོན་ཏེ་ཕ་རོལ་པོ་རང་གིས་ཁས་བླངས་པ་དང་འགལ་བས་བརྩད་པས་ཀྱང་མི་བཟློག་ན་ནི་དེའི་ངོ་ཚ་མེད་པ་ཉིད་ཀྱིས་གཏན་ཚིགས་དང་དཔེ་གཉིས་ཀྱང་བཟློག་པར་མི་འགྱུར་བ་ཉིད་དོ། ། ཁོ་བོ་ཅག་ནི་སྨྱོན་པ་དང་ལྷན་ཅིག་རྩོད་པ་ཡང་མ་ཡིན་ནོ། ། ཞེས་གསུངས་པའི་ངག་དོན།
སློབ་དཔོན་སངས་རྒྱས་བསྐྱངས་ཆོས་ཅན། ཁྱོད་ཀྱིས་ཕྱི་རྒོལ་དུ་ཁས་བླངས་ནས་བདག་སྐྱེ་འགོག་པ་དེའི་ཚེ། བཟློག་དོན་འཕེན་པའི་ཐལ་འགྱུར་འཕེན་རིགས་པ་ལ། དེ་མ་འཕངས་པའི་རྒྱུ་མཚན་གྱིས་ཚར་བཅད་ཀྱི་གནས་སུ་སོང་བ་མ་ཡིན་ཏེ། དེའི་ཚེ་ཁྱོད་བདག་སྐྱེ་འགོག་པའི་རྒོལ་བ་ཡིན་གྱི། བདག་ལས་སྐྱེ་མེད་སྒྲུབ་པའི་རྒོལ་བ་མ་ཡིན་པའི་ཕྱིར། གཉིས་པ་ལྟར་སློབ་དཔོན་སངས་རྒྱས་བསྐྱངས་ཀྱིས་སྔ་རྒོལ་དུ་ཁས་བླངས་པ་དེའི་ཚེ། དངོས་པོ་རྣམས་བདག་ལས་སྐྱེ་མེད་སྒྲུབ་པ་ལ། རང་རྒྱུད་ཀྱི་གཏན་ཚིགས་དང་དཔེ་མ་བརྗོད་པའི་རྒྱུ་མཚན་གྱིས་སློབ་དཔོན་ཚར་བཅད་ཀྱི་གནས་སུ་གྱུར་པ་མ་ཡིན་ཏེ། གནས་ཚུལ་སེམས་པ་ལ་ཞུགས་པ་དེའི་ཚེ་ཡོད་མེད་ལ་སོགས་པའི་སྤྲོས་མཐའ་གང་ཡང་ཁས་ལེན་པར་མི་རིགས་པའི་ཕྱིར་ཞེས་འཆད་པ་ནི།
ཇི་སྐད་དུ། དེའི་ཕྱིར་སློབ་དཔོན་ནི་གནས་མ་ཡིན་པར་ཡང་རྗེས་སུ་དཔག་པ་འཆད་པར་བྱེད་པ་ན་བདག་ཉིད་རྗེས་ འཆད་པའམ་ཚད་མར་བྱེད་གང་ཡིན་རྒྱ་དཔེ་ལ་བརྟགས༌། སུ་དཔག་པ་ལ་དགའ་བ་ཉིད་མངོན་པར་བྱེད་པ་ཡིན་ནོ། ། དབུ་མ་པ་ཡིན་ན་རང་རྒྱུད་ཀྱི་རྗེས་སུ་དཔག་པར་བྱ་བ་རིགས་པ་མ་ཡིན་ཏེ། ཕྱོགས་གཞན་ཁས་བླངས་པ་མེད་པའི་ཕྱིར། དེ་སྐད་དུའང་འཕགས་པ་ལྷས། ཡོད་དང་མེད་དང་ཡོད་མེད་ཅེས། ། ཕྱོགས་ནི་གང་ལའང་ཡོད་མིན་པ། ། དེ་ལ་ཡུན་ནི་རིང་པོ་ནའང༌། ། ཀླན་ཀ་བརྗོད་པར་ནུས་མ་ཡིན། །
ཞེས་བཤད་དོ། ། རྩོད་བཟློག་ལས་ཀྱང༌། གལ་ཏེ་ངས་དམ་བཅའ་འགའ་ཡོད། ། དེས་ན་ང་ལ་སྐྱོན་དེ་ཡོད། ། ང་ལ་དམ་བཅའ་མེད་པས་ན། ། ང་ནི་སྐྱོན་མེད་ཁོ་ན་ཡིན། ། གལ་ཏེ་མངོན་སུམ་ལ་སོགས་པའི། ། དོན་གྱི་འགའ་ཞིག་དམིགས་ན་ནི། ། སྒྲུབ་པའམ་བཟློག་པར་བྱ་ན་དེ། ། མེད་ཕྱིར་ང་ལ་ཀླན་ཀ་མེད། །
ཅེས་གསུངས་སོ། ། རྒྱུ་མཚན་དེས་ན་རྟགས་ཀྱི་ཚེར་མ་འབྱིན་མི་དགོས་པར་བསྟན་པའི་ཚུལ་ནི། སློབ་དཔོན་སངས་རྒྱས་བསྐྱངས་ཀྱིས་དངོས་པོ་རྣམས་བདག་ལས་སྐྱེ་མེད་དུ་སྒྲུབ་པའི་རང་རྒྱུད་ཀྱི་གཏན་ཚིགས་ལ་འགལ་བ་མ་གྲུབ་པའི་སྐྱོན་སེལ་དགོས་པ་ལས་མ་སེལ་བའི་རྒྱུ་མཚན་གྱིས་སློབ་དཔོན་ཚར་བཅད་ཀྱི་གནས་སུ་སོང་བ་མ་ཡིན་ཏེ། གནས་ཚུལ་སེམས་པ་ལ་ཞུགས་པ་དེའི་ཚེ་རང་རྒྱུད་ཀྱི་གཏན་ཚིགས་འགོད་པ་དབུ་མ་པའི་ལུགས་མ་ཡིན་པའི་ཕྱིར། ཞེས་བརྗོད་པ་ནི་ཇི་སྐད་དུ། གང་གི་ཚེ་དེ་ལྟར་དབུ་མ་པས་རང་གི་རྒྱུད་ཀྱི་རྗེས་སུ་དཔག་པ་མི་བརྗོད་པ་ཉིད་ཡིན་པ་དེའི་ཚེ་གང་ལ་གྲངས་ཅན་པ་དག་གིས་དམ་བཅའ་བའི་དོན་འདི་གང་ཡིན། ཅི་བདག་ལས་ཞེས་བྱ་བ་འབྲས་བུའི་བདག་ཉིད་ལས་སམ། འོན་ཏེ་རྒྱུའི་བདག་ཉིད་ལས་ཡིན་དྲངས། དེ་ལས་ཅིར་འགྱུར། གལ་ཏེ་འབྲས་བུའི་བདག་ཉིད་ལས་ཡིན་ན་ནི་གྲུབ་པ་ལ་སྒྲུབ་པ་ཡིན་ལ།
རྒྱུའི་བདག་ཉིད་ལས་ཡིན་ན་ནི། འགལ་བའི་དོན་ཉིད་དུ་འགྱུར་ཏེ། སྐྱེ་བ་དང་ལྡན་པ་ཐམས་ཅད་ནི་རྒྱུའི་བདག་ཉིད་དུ་ཡོད་པ་ཁོ་ན་སྐྱེ་བའི་ཕྱིར་རོ། ། ཞེས་བྱ་བ་གང་ལ་གྲངས་ཅན་གིས་ཕྱིར་བཟློག་པར་བྱེད་པར་འགྱུར་བ་ནང་གི་སྐྱེ་མཆེད་རྣམས་བདག་ལས་སྐྱེ་བ་མེད་དེ་ཞེས་བྱ་བའི་རང་གི་རྒྱུད་ཀྱི་དམ་བཅའ་བ་ལྟ་ག་ལ་ཡོད། ཁོ་བོ་ཅག་ལ་ནི་གང་ཞིག་གྲུབ་པ་ལ་སྒྲུབ་པ་ཉིད་དམ། འགལ་བའི་དོན་ཉིད་དུ་འགྱུར་ཞིང་གྲུབ་པ་ལ་སྒྲུབ་པ་ཉིད་གང་ཡིན་པ་དང་འགལ་བའི་དོན་ཉིད་གང་ཡིན་པ་དེ་སྤང་བར་བྱ་བའི་ཕྱིར་འབད་པར་བྱེད་པར་འགྱུར་བ་ཡོད་པའི་ཕྱིར། ཞེས་བྱ་བའི་གཏན་ཚིགས་ཀྱང་ག་ལ་ཡོད། དེ་ཕྱིར་གཞན་གྱིས་སྨྲས་པའི་ཐལ་བར་མི་འགྱུར་བར་ཉིད་ཀྱི་ཕྱིར། སློབ་དཔོན་སངས་རྒྱས་བསྐྱངས་ཀྱིས་དེའི་ལན་བརྗོད་པར་བྱ་བ་མ་ཡིན་ནོ། ། ཞེས་གསུངས་སོ། །
གཉིས་པ་གཞན་གྲགས་ཀྱི་གཏན་ཚིགས་དང་དཔེ་མ་བརྗོད་པའི་རྒོལ་བ་ཚར་གཅོད་ཀྱི་གནས་སོ་སྙམ་ན། སློབ་དཔོན་སངས་རྒྱས་བསྐྱངས་ཕྱི་རྒོལ་དུ་ཁས་བླངས་ནས་སྔ་རྒོལ་གྲངས་ཅན་གྱི་ལོག་རྟོག་བཟློག་པ་གཙོ་བོར་བྱེད་པ་དེའི་ཚེ། དེ་ལ་བརྗོད་པས་དེར་འགྱུར་ཟེར་བ་ཡིན་ནམ། སློབ་དཔོན་དེས་སྔ་རྒོལ་དུ་ཁས་བླངས་ནས་ཕྱི་རྒོལ་གྲངས་ཅན་གྱི་རྒྱུད་ལ་ཚད་མ་བསྐྱེད་པ་གཙོ་བོར་བྱེད་པ་དེའི་ཚེ། དེ་མ་བརྗོད་པས་དེར་འགྱུར་བ་ཡིན་ཞེས་ཟེར་བ་ཡིན། དང་པོ་ལྟར་ན་སློབ་དཔོན་སངས་རྒྱས་བསྐྱངས་ཆོས་ཅན། ཁྱོད་ཀྱིས་སྔ་རྒོལ་གྲངས་ཅན་སུན་འབྱིན་པའི་ཚེ། གཞན་གྲགས་ཀྱི་གཏན་ཚིགས་ཡང་དག་གི་སྔ་རྒོལ་གྱི་རྒྱུད་ལ་ཚད་མ་ངེས་པར་བསྐྱེད་དགོས་པ་ལས་དེ་མ་སྐྱེས་པའི་རྒྱུ་མཚན་གྱིས་ཚར་བཅད་ཀྱི་གནས་སུ་སོང་བ་མ་ཡིན་ཏེ། སྔ་རྒོལ་དུ་ཁས་བླངས་ནས་རང་གིས་དམ་བཅའ་སྒྲུབ་པའི་གཏན་ཚིགས་མ་བཀོད་ན། ཚར་བཅད་ཀྱི་གནས་ཡིན་ཀྱང༌།
ཁྱོད་ཀྱིས་ནི་ཕྱི་རྒོལ་དུ་ཁས་བླངས་ནས། སྔ་རྒོལ་གྱི་དམ་བཅའ་སྒྲུབ་པའི་ནུས་པ་བཅོམ་པས་ཕྱི་རྒོལ་སྐྱོན་མེད་ཁོ་ན་ཡིན་པའི་ཕྱིར། གཉིས་པ་ལྟར་ན། སློབ་དཔོན་སངས་རྒྱས་བསྐྱངས་ཆོས་ཅན། སྔ་རྒོལ་དུ་ཁས་བླངས་ཕྱི་རྒོལ་གྲངས་ཅན་གྱི་རྒྱུད་བདག་ལས་སྐྱེ་བ་བཀག་ཙམ་རྟོགས་པའི་ཚད་མ་བསྐྱེད་པ་གཙོ་བོར་བྱེད་པ་དེའི་ཚེ་གཞན་ལ་གྲགས་ཀྱི་གཏན་ཚིགས་དང་དཔེ་མ་བརྗོད་པའི་རྒྱུ་མཚན་གྱིས་སྔ་རྒོལ་ཚར་བཅད་ཀྱི་གནས་སུ་སོང་བ་མ་ཡིན་ཏེ། ཁྱོད་ཀྱི་དེའི་ཚེ་གཞན་ལ་གྲགས་ཀྱི་གཏན་ཚིགས་དང་དཔེ་སྐྱོན་མེད་ངེས་པར་བརྗོད་པའི་ཕྱིར། ཇི་ལྟར་བརྗོད་ན། དངོས་པོ་རྣམས་ཆོས་ཅན། བདག་ལས་སྐྱེ་བ་མེད་དེ། རང་གི་བདག་ཉིད་དུ་ཡོད་པའི་ཕྱིར།
དཔེར་ན་མངོན་གསལ་གྱི་བུམ་པ་བཞིན་ནོ། ། མངོན་གསལ་གྱི་བུམ་པ་རང་གི་བདག་ཉིད་དུ་ཡོད་པས་ཀྱང་སྐྱེ་བ་ལ་དགོས་པ་མེད་པ་དེ་བཞིན་དུ་འཇིམ་གོང་གི་གནས་སྐབས་ཀྱི་བུམ་པ་ཡང་རང་གི་བདག་ཉིད་དུ་ཡོད་པའི་ཕྱིར་སྐྱེ་བ་ལ་དགོས་པ་མེད་དོ་ཞེས་ངག་ཡན་ལག་ལྔ་ལྡན་བརྗོད་པ་ནི། ཇི་སྐད་དུ། ཅི་སྟེ་ཡང་རང་གི་རྗེས་སུ་དཔག་པས་འགལ་བ་གདོན་མི་ཟ་བར་བརྗོད་པར་བྱ་བ་ཡིན་ནོ་ཞེ་ན། དེ་ཡང་སློབ་དཔོན་སངས་རྒྱས་བསྐྱངས་ཀྱིས་བརྗོད་པ་ཉིད་ཡིན་ནོ། ། ཞེས་པ་ནས། གཏན་ཚིགས་དང་དཔེ་མ་བརྗོད་པའི་ཕྱིར། ཞེས་ཅི་སྟེ་བརྗོད་པར་བྱེད་ཅེས་པའི་བར་རྒྱས་པར་གསུངས་སོ། ། དེས་ན་གཞན་གྲགས་ཀྱི་གཏན་ཚིགས་ལ། གཞན་གྱིས་སྨྲས་པའི་ཉེས་པ་མ་བསལ་བའི་སྐྱོན་ཡང་མེད་པར་བསྟན་པ་ནི།
ཇི་སྐད་དུ། གཏན་ཚིགས་དང་དཔེ་མ་བརྗོད་པ་མ་ཡིན་པ་འབའ་ཞིག་ཏུ་མ་ཟད་ཀྱི་གཞན་གྱིས་སྨྲས་པའི་ཉེས་པ་མ་བསལ་བ་ཡང་མ་ཡིན་ནོ། ། ཞེས་པ་ནས། དེའི་ཕྱིར་སུན་འབྱིན་པ་འདི་དག་ནི་འབྲེལ་པ་མེད་པ་ཉིད་དོ། ། ཞེས་པའི་བར་གསུངས་པས། གཞན་གྲགས་ཀྱི་གཏན་ཚིགས་དེ་ལ། གྲུབ་ཟིན་སྒྲུབ་པའི་སྒོ་ནས་མ་གྲུབ་པའི་སྐྱོན་ཡོད་པ་མ་ཡིན་ཏེ། གྲངས་ཅན་གྱིས་ཁས་བླངས་པའི་རྒྱུ་དུས་སུ་འབྲས་བུ་མི་གསལ་བའི་ངོ་བོར་ཡོད་པ་དེ་ཉིད་བཀག་པ་ཡིན་གྱི།

གྲུབ་ཟིན་མ་སྒྲུབས་པའི་ཕྱིར། ཡང་གཏན་ཚིགས་དེ་འགལ་བ་མ་ཡིན་ཏེ། གཞན་གྲགས་ཀྱི་མཐུན་དཔེ་ལ་རྗེས་འགྲོ་ཡོད་པའི་ཕྱིར། འདི་ལ་རྩོད་པ་སྤོང་བ་ནི། སློབ་དཔོན་ལེགས་ལྡན་འབྱེད་ན་རེ། སངས་རྒྱས་བསྐྱངས་ཀྱིས་གྲངས་ཅན་ལ་འཕངས་པའི་ཐལ་འགྱུར་འདིའི་ཐལ་ཆོས་ལ་ཚད་མའི་བསལ་བ་ཞུགས་སམ་མ་ཞུགས། མ་ཞུགས་ན་ཐལ་འགྱུར་ཡང་དག་ཏུ་མི་རུང་ལ། ཞུགས་ན་ཐལ་བ་དེའི་བཟློག་ཕྱོགས་སངས་རྒྱས་བསྐྱངས་ཀྱིས་ཁས་བླངས་པས། གྲུབ་མཐའ་དང་འགལ་བའི་ཉེས་པ་སོ་ན་འདུག་གོ་སྙམ་ན། འདི་འགལ་བ་བརྗོད་པའི་ཐལ་འགྱུར་ཡིན་པས། ཐལ་ཆོས་ལ་སྔ་རྒོལ་གྲངས་ཅན་གྱི་ཁས་བླངས་ཀྱི་བསལ་བ་ལ་འཇུག་པ་ཡིན་གྱི།
དབུ་མ་རང་གི་ཚད་བསལ་འཇུག་པ་མ་ཡིན་ནོ་ཞེས་པ་ནི། ཇི་སྐད་དུ། ཐལ་བར་འགྱུར་བ་བཟློག་པའི་དོན་དང་ཕ་རོལ་ཉིད་འབྲེལ་བ་ཡིན་གྱི། ཁོ་བོ་ཅག་ནི་མ་ཡིན་ཏེ། རང་ལ་དམ་བཅའ་བ་མེད་པའི་ཕྱིར་རོ། ། དེའི་ཕྱིར་ཁོ་བོ་ཅག་ལ་གྲུབ་པའི་མཐའ་དང་འགལ་བ་ག་ལ་ཡོད་ཅེས་གསུངས་སོ། ། དེ་ལྟ་ན། ཐལ་ཆོས་དེའི་བཟློག་དོན་ཁས་བླངས་པ་ལ་ཉེས་པ་གང་ཡོད་པ་དེ་གྲངས་ཅན་ལ་ཡོད་པ་ཡིན་གྱི། སློབ་དཔོན་སངས་རྒྱས་བསྐྱངས་ལ་མེད་དོ། ། ཞེས་པ་ནི།
ཐལ་བ་ལས་བཟློག་པ་བསྒྲུབས་པས་ཕ་རོལ་པོ་ལ་ཉེས་པ་མང་པོ་ཇི་ཙམ་དུ་འགྱུར་བ་དེ་ཙམ་ཁོ་བོ་ཅག་མངོན་པར་འདོད་པ་ཁོ་ན་ཡིན་པས། གང་ལས་འདི་ལ་གཞན་གྱིས་གླགས་རྙེད་པར་འགྱུར་བ་སློབ་དཔོན་ཀླུ་སྒྲུབ་ཀྱི་ལུགས་ཕྱིན་ཅི་མ་ལོག་པ་རྗེས་སུ་འབྲང་བ་སློབ་དཔོན་སངས་རྒྱས་བསྐྱངས་ལ་གླགས་དང་བཅས་པའི་ཚིག་གསུང་བ་ག་ལ་ཡོད། ཅེས་གསུངས་སོ། ། དེས་ན་ལུགས་འདི་ལ་འཁོར་གསུམ་རྒོལ་བ་གཞན་གྱིས་ཁས་བླངས་པའི་ཐལ་འགྱུར་ཙམ་གྱིས་ཕ་རོལ་པོའི་དམ་བཅའ་འགོག་ནུས་པ་དེ་ཙམ་ཞིག་དགོས་པའི་གཙོ་བོ་ཡིན་གྱི། གཞན་ཕྱོགས་ཀྱི་དམ་བཅའི་ལོག་ཕྱོགས་ལ་སྒྲུབ་བྱེད་འགོད་པར་མི་འདོད་པའི་ཕྱིར། དེས་ན་ལེགས་ལྡན་འབྱེད་ཀྱི་རང་རྒྱུད་ཀྱི་སྦྱོར་བ་འགོད་ཚུལ་མི་འཐད་པའི་ཚུལ་ལ། དོན་དམ་པར་ཞེས་པའི་ངེས་བཟུང་གི་ཚིག་དེ་ཆོས་ཀྱི་ཁྱད་པར་དུ་སྦྱོར་བ་མི་འཐད་པ་ལ་དྲི་བ་བརྗོད་ནས་ལན་བཏབ་པ་རྣམས་རིམ་པ་ལྟར་མི་འཐད་པའི་ཚུལ་བཤད་ན། དང་པོ་དྲི་བ་ནི། ཇི་སྐད་དུ། རྟོག་གེ་པ་འདིས་བདག་ཉིད་རྟོག་གེའི་བསྟན་བཅོས་ལ་ཤིན་ཏུ་མཁས་པ་ཙམ་ཞིག་བསྟན་པར་འདོད་པས།
དབུ་མའི་ལྟ་བ་ཁས་ལེན་བཞིན་དུ་ཡང༌། རང་རྒྱུད་ཀྱི་སྦྱོར་བ་གང་དག་ཡིན་པ་དེ་ནི་ཤེས་བཞིན་དུ་ཉེས་པ་དུ་མའི་ཚོགས་ཀྱི་གནས་སུ་རྟོགས་ཏེ་ཞེས་པ་ནས། འདི་དོན་དམ་པ་ཞེས་པའི་ཁྱད་པར་ཅིའི་ཕྱིར་ཏེ་བཀོད་པ་ཡིན་ཞེས་པའི་བར་ནི་འདྲི་བ་ཡིན་ལ། ལན་ལ་ཀུན་རྫོབ་ཏུ་བདག་སྐྱེ་མི་འགོག ། གྲངས་ཅན་གྱི་དོན་དམ་པར་བདག་སྐྱེ་ཁས་བླངས་པའི་ལན་དང༌། འཇིག་རྟེན་པས་བདག་སྐྱེ་མི་འདོད་པས་དེ་མི་འགོག་གོ ། ཞེས་སྨྲས་པ་ལ། རིམ་བཞིན་མི་འཐད་དེ། དབུ་མ་པས་གནས་ལུགས་སེམས་པའི་ཚེ། བདག་ལས་སྐྱེ་བ་ཀུན་རྫོབ་ཏུ་ཡང་ཁས་མི་ལེན་པའི་ཕྱིར་དང༌།
གྲངས་ཅན་གྱི་དོན་དམ་པར་བདག་ལས་སྐྱེ་བ་དེའི་རྣམ་བཞག་ནི་དབུ་མ་པས་ཀུན་རྫོབ་ཏུ་ཡང་ཁས་མ་བླངས་པའི་ཕྱིར་དང༌། འཇིག་རྟེན་པས་བདག་གཞན་གྱི་སྐྱེ་བ་གང་ལའང་མི་དཔྱོད་པར་རྒྱུ་ཙམ་ལ་འབྲས་བུ་འབྱུང་ངོ་ཞེས་རྟོག་པར་བྱེད་ཀྱི་བདག་སྐྱེ་མི་འདོད་ནས་གཞན་སྐྱེ་འདོད་པའི་རྣམ་བཅད་མེད་པའི་ཕྱིར། ལུང་ཚིག་རྣམས་ཡི་གེས་འཇིགས་ཏེ་བཞག་གོ ། དོན་དམ་པར་ཞེས་པ་ཆོས་ཀྱི་ཁྱད་པར་དུ་སྦྱོར་བ་མི་འཐད་པ་ནི། ཤེས་འདོད་ཆོས་ཅན་གཞི་མ་གྲུབ་པས་ཕྱོགས་ཀྱི་ཉེས་པ་དང༌། དེ་མེད་པའི་གཏན་ཚིགས་ཀྱི་ཉེས་པ་ནི། རང་རྒྱུད་སྨྲ་བ་ཉིད་ལ་འཇུག་གོ ། ཡང་དོན་དམ་པར་ཞེས་པ་དེ་ཆོས་ཆོས་ཅན་གང་གིའང་ཁྱད་པར་མ་ཡིན་གྱི། ཀུན་རྫོབ་པའི་མིག་སོགས་ཆོས་ཅན་དུ་འཛིན་ལ། སྐྱེ་བ་འགོག་པ་དེ་ནི་དོན་དམ་པའི་དབང་དུ་བྱས་པ་གོ་བའི་ཕྱིར་རོ་སྙམ་ན།
དེ་ལྟ་ན་ཀུན་རྫོབ་པའི་མིག་ཆོས་ཅན་དུ་སོང་བས་ཆོས་ཅན་མཐུན་སྣང་བ་མེད་པའི་ཉེས་པ་རང་རྒྱུད་པ་ལ་འཇུག་པ་ཡིན་ནོ། ། དེས་ན་ཐ་སྙད་དུ་ཡོད་པའི་དགག་བྱ་སྐྱེ་བ་ལྟ་བུ་འགོག་པའི་ཚེ་དོན་དམ་པ་ཞེས་པའི་ཁྱད་པར་སྦྱོར་བ་དང༌། ཐ་སྙད་དུ་ཡང་མེད་པའི་དགག་བྱ་མཐའ་བཞིའི་སྐྱེ་བ་ལྟ་བུ་འགོག་པའི་ཚེ། དོན་དམ་པར་ཞེས་པའི་ཁྱད་པར་གྱི་ཚིག་སྦྱར་ན་ཐ་སྙད་དུ་བདག་སྐྱེ་ཁས་བླངས་པར་སོང་བས། རང་རྒྱུད་ཀྱི་སྦྱོར་བ་འགོད་ཚུལ་འདི་ནི་སྐྱོན་དང་བཅས་པའོ་ཞེས་དགོངས་སོ། ། ཡང་དེ་ལྟར་སྐྱོན་བརྗོད་པ་ལ། ལེགས་ལྡན་གྱིས་སྒྲ་མི་རྟག་པར་སྒྲུབ་པ་ལ་བྱས་པ་རྟགས་སུ་བཀོད་པ་དེའི་ཚེ། ཆོས་ཅན་དང་ཆོས་དང་རྟགས་གསུམ་ག་ཡང་གྲུབ་མཐས་བརྟགས་པའི་ཁྱད་པར་སོ་སོ་བ་དོར་ནས་སྤྱི་ཙམ་འཛིན་པ་དེ་བཞིན་དུ། མཐའ་བཞིའི་སྐྱེ་བ་འགོག་པའི་སྐབས་འདིར་ཡང་མིག་སོགས་ཙམ་ཆོས་ཅན་དུ་འཛིན་པ་ཡིན་ལ། ཆོས་ཅན་དེའི་སྟེང་དུ་ཆོས་དང་གཏན་ཚིགས་གྲུབ་པ་ཡིན་ནོ་ཞེས་ཟེར་ལ།
གནས་ཚུལ་སེམས་པའི་ཚེ་སྤྱིར་རང་རྒྱུད་ཀྱི་གཏན་ཚིགས་མི་རུང་སྟེ། དོན་དམ་ལ་དཔྱོད་པའི་སྐབས་སུ་མིག་ལ་སོགས་པའི་ཆོས་ཅན་ཀུན་རྫོབ་པ་རྣམས་དབུ་མ་པ་ཉིད་ཀྱི་ཚད་མས་མི་འགྲུབ་པའི་ཕྱིར་ཏེ། གང་ཀུན་རྫོབ་ཀྱི་བདེན་པ་ཡིན་ན་ཕྱིན་ཅི་ལོག་མཐོང་བ་རྫུན་པས་རྙེད་དགོས་ལ། མཐོང་བ་རྫུན་པ་ཡིན་ན་ཕྱིན་ཅི་མ་ལོག་པའམ་ཚད་མ་ཡིན་པར་འགལ་བའི་ཕྱིར། དེས་ན་ཇི་སྐད་དུ། གང་གི་ཕྱིར་དེ་ལྟར་ཕྱིན་ཅི་ལོག་པ་དང༌། མ་ལོག་པ་དག་ཐ་དད་པ་དེའི་ཕྱིར། ཕྱིན་ཅི་མ་ལོག་པའི་གནས་སྐབས་ན་ཕྱིན་ཅི་ལོག་ཡོད་པ་མ་ཡིན་པའི་ཕྱིར་ན། གང་ཞིག་ཆོས་ཅན་དུ་འགྱུར་པའི་མིག་ཀུན་རྫོབ་པ་ག་ལ་ཡོད། ཅེས་གསུངས་སོ། །
ཆོས་ཅན་མ་གྲུབ་པའི་ཚུལ་བཤད་ནས་གཏན་ཚིགས་མ་གྲུབ་པའི་ཚུལ་ཡང༌། ཇི་སྐད་དུ། གཞི་མ་གྲུབ་པའི་ཕྱོགས་ཀྱི་ཉེས་པ་བརྗོད་པའི་ཚུལ་འདི་ཉིད་ནི་ཡོད་པའི་ཕྱིར་ཞེས་བྱ་བའི་གཏན་ཚིགས་འདི་ལ་མ་གྲུབ་པའི་སྐྱོན་བརྗོད་པ་ལ་ཡང་སྦྱར་བར་བྱའོ། ། དེ་ཉིད་ལེགས་ལྡན་འབྱེད་རང་ཉིད་ཀྱིས་ཀྱང་ཁས་བླངས་པ་ཡིན་ཏེ། ཇི་སྐད་དུ། གང་གི་ཕྱིར་ཇི་སྐད་བསྙད་པའི་དོན་འདི་ནི་རྟོག་གེ་པ་འདིས་རང་ཉིད་ཀྱིས་ཁས་བླངས་པ་ཡིན་ནོ། ། ཇི་ལྟར་ཞེ་ན། ནང་གི་སྐྱེ་མཆེད་རྣམས་བསྐྱེད་པར་བྱེད་པའི་རྒྱུ་ལ་སོགས་པ་ནི་ཡོད་པ་ཁོ་ན་ཡིན་ཏེ། དེ་ལྟར་དེ་བཞིན་གཤེགས་པས་གསུངས་པའི་ཕྱིར། གང་དེ་བཞིན་གཤེགས་པས་ཇི་སྐད་གསུངས་པ་དེ་ནི་དེ་བཞིན་ཏེ།
དཔེར་ན་མྱ་ངན་ལས་འདས་པ་ནི་ཞི་བའོ། ། ཞེས་བྱ་བ་གཞན་གྱིས་བཀོད་པའི་སྒྲུབ་བྱེད་འདི་ལ་ཁྱོད་ཀྱི་གཏན་ཚིགས་ཀྱི་དོན་དུ་འདོད་པ་གང་ཡིན། དེ་བཞིན་གཤེགས་པས་ཀུན་རྫོབ་ཏུ་དེ་སྐད་གསུངས་པའི་ཕྱིར་རམ། འོན་ཏེ་དོན་དམ་པར་གསུངས་པའི་ཕྱིར་ཡིན། གལ་ཏེ་ཀུན་རྫོབ་ཏུ་ན་ནི། རང་ལ་གཏན་ཚིགས་ཀྱི་དོན་མ་གྲུབ་པ་ཉིད་དོ། ། གལ་ཏེ་དོན་དམ་པར་ན་ནི། གང་ཚེ་ཆོས་ནི་ཡོད་པ་དང༌། ། མེད་དང་ཡོད་མེད་མི་འགྲུབ་པ། ། ཇི་ལྟར་སྒྲུབ་བྱེད་རྒྱུ་ཞེས་བྱ། །
དེ་ལྟ་ཡིན་ན་མི་རིགས་སོ། ། དེའི་ཕྱིར་ན་དོན་དམ་པར་ན་བསྒྲུབ་པར་བྱ་བ་དང་སྒྲུབ་པར་བྱེད་པ་ཉིད་མ་གྲུབ་པའི་ཕྱིར་གཏན་ཚིགས་མ་གྲུབ་པའི་དོན་ཉིད་དང༌། འགལ་བའི་དོན་ཉིད་དོ། ། ཞེས་འདིས་སྐྱོན་འདི་སྨྲས་པ་ཡིན་ནོ། ། ཞེས་གསུངས་པའི་དོན་ནི། ལེགས་ལྡན་འབྱེད་ཀྱིས་དངོས་སྨྲ་བ་ལ་སྨྲས་པ་མིག་སོགས་རྒྱུ་ལས་སྐྱེས་པར་དེ་བཞིན་གཤེགས་པས་གསུངས་ཞེས་པ་ཀུན་རྫོབ་ཀྱི་དབང་དུ་བྱས་ནས་སམ། དོན་དམ་པའི་དབང་དུ་བྱས་ནས་གསུངས། དང་པོ་ལྟར་ན་ནི་ཁྱེད་ཀྱིས་མི་འདོད་ལ། གཉིས་པ་ལྟར་ན་ཁོ་བོ་ཅག་དབུ་མ་པས་ཀྱང་མི་འདོད་ཅེས་གནས་ཚུལ་སེམས་པའི་སྐབས་སུ་མྀག་སོགས་རྣམས་ཡོད་མེད་གང་དུའང་ཁས་མི་ལེན་ནོ་ཞེས་འདོད་པར་སྣང་ངོ༌། ། ཅི་ཐ་སྙད་ཀྱི་བདེན་པ་འཇོག་པའི་ཚེ་རང་རྒྱུད་འཐད་ཀྱང་དཔེ་དོན་མཚུངས་པ་མ་ཡིན་ཏེ།
སངས་རྒྱས་པས་གྲངས་ཅན་གྱི་ངོར་བྱས་པའི་རྟགས་ཀྱིས་སྒྲ་མི་རྟག་པ་སྒྲུབ་པ་དེའི་ཚེ། རྟགས་ཆོས་དོན་གསུམ་པོ་སྔ་རྒོལ་ཕྱི་རྒོལ་གཉིས་ཀ་ལ་མཐུན་སྣང་དུ་གྲུབ་པའི་ཚད་མ་འཇོག་ནུས་པའི་ཕྱིར་ན་རང་རྒྱུད་ཀྱི་གཏན་ཚིགས་ཡང་དག་ཏུ་རུང་བ་ཡིན་ཏེ། དཔེར་ན་དུ་བ་ལ་མེ་ལྡན་དུ་སྒྲུབ་པ་བཞིན་ནོ། ། དབུ་མ་པས་དངོས་པོར་སྨྲ་བའི་ངོར་དོན་དམ་དཔྱོད་བྱེད་ཀྱི་རིགས་པ་སྨྲས་པ་དེའི་ཚེ་ནི་ཆོས་ཅན་མཐུན་སྣང་དུ་གྲུབ་པ་ནི་མ་ཡིན་ཏེ། དབུ་མ་པས་ཆོས་གཅིག་དཔྱད་གཞིར་གཟུང་ནས་གནས་ཚུལ་ལ་སེམས་པའི་རིགས་པས་གང་དུ་གྲུབ་དཔྱོད་པ་ན་ཆོས་གཅིག་པོ་དེ་གྲུབ་པར་འགྱུར་ན་དེ་རིགས་པས་དཔྱད་བཟོད་དུ་ཐལ་བའི་ཕྱིར་ཞེས་པའོ། ། མདོར་ན་འགལ་ཟླ་དམིགས་པའི་དབུ་མའི་གཏན་ཚིགས་ཐམས་ཅད་ལ་རང་རྒྱུད་དམ་རང་ལུགས་ཚད་མ་མི་འཐད་པ་དང་མི་འགྲུབ་པ་ནི་ལེགས་ལྡན་རང་ཉིད་ཀྱིས་ཀྱང་ཞལ་གྱིས་བཞེས་པ་ཡིན་ཅེས་འཆད་པ་ནི་ཇི་སྐད་དུ། གང་གི་ཕྱིར་དེ་ལྟར་འདིས་རང་ཉིད་ཀྱི་ཚུལ་འདིས་གཏན་ཚིགས་མ་གྲུབ་པར་ཁས་བླངས་དེའི་ཕྱིར། དངོས་པོའི་ཆོས་གཏན་ཚིགས་སུ་བཀོད་པའི་རྗེས་སུ་དཔག་པ་ཐམས་ཅད་ལ་གཏན་ཚིགས་ལ་སོགས་པ་རང་ལ་མ་གྲུབ་པའི་ཕྱིར། གྲུབ་པར་བྱེད་པ་ཐམས་ཅད་རྣམ་པར་འཇིག་པར་འགྱུར་རོ། ། ཞེས་སོགས་རྒྱས་པར་གསུངས་སོ། །
འོ་ན་རང་ལ་མཚུངས་སོ་ཞེ་ན་མ་ཡིན་ཏེ། ཇི་སྐད་དུ། གལ་ཏེ་གཞན་གྱི་རྗེས་སུ་དཔག་པ་དག་ལ་སྐྱོན་ཇི་སྐད་དུ་སྨྲས་པ། དེ་བཞིན་དུ་རང་གི་རྗེས་སུ་དཔག་པ་དག་ལ་ཡང་ཇི་སྐད་སྨྲས་པའི་ཉེས་པར་ཐལ་བས་གཞི་མ་གྲུབ་པ་དང་གཏན་ཚིགས་མ་གྲུབ་པ་ལ་སོགས་པའི་སྐྱོན་དེ་ཉིད་དུ་འགྱུར་བ་མ་ཡིན་ནམ། དེའི་ཕྱིར་གང་གཉིས་ཀ་ལ་སྐྱོན་དུ་འགྱུར་བ་དེ་ནི་གཅིག་ལ་འགལ་བར་མི་བྱ་སྟེ། དེས་ན་སྐྱོན་འདི་དག་ཐམས་ཅད་མི་རིགས་པར་འགྱུར་རོ་ཞེ་ན། བརྗོད་པར་བྱ་སྟེ། རང་རྒྱུད་ཀྱི་རྗེས་སུ་དཔག་པ་སྨྲ་བ་དག་ལ་ཉེས་པ་འདིར་འགྱུར་གྱི། ཁོ་བོ་ཅག་ལ་ནི་རང་རྒྱུད་ཀྱི་རྗེས་སུ་དཔག་པ་མི་སྦྱོར་ཏེ། རྗེས་སུ་དཔག་པ་དག་ནི་གཞན་གྱི་དམ་བཅའ་བ་འགོག་པའི་འབྲས་བུ་ཅན་ཡིན་པའི་ཕྱིར་རོ། །
ཞེས་སོགས་རྒྱས་པར་གསུངས་སོ། ། ཚད་མ་བསྐྱེད་པ་ལ་རང་རྒྱུད་ཀྱི་གཏན་ཚིགས་དང་རྟགས་ཚིག་རྣམས་ངེས་པ་ཁོ་ནར་མེད་མི་རུང་མ་ཡིན་ཏེ། གཞན་གྲགས་ཉིད་མཆོག་ཏུ་གྱུར་པ་ཡིན་པ་ནི། ཇི་སྐད་དུ། ཡང་ཅི་གང་ཡང་རུང་བ་ལ་གྲུབ་པའི་རྗེས་སུ་དཔག་པས་གནོད་པ་ཡོད་དམ་ཞེ་ན་ཡོད་དེ། དེ་ཡང་རང་ཉིད་ལ་གྲུབ་པའི་གཏན་ཚིགས་ཉིད་ཀྱིས་ཡིན་གྱི། གཞན་ལས་གྲུབ་པས་ནི་མ་ཡིན་ཏེ། འཇིག་རྟེན་ན་ནི་རེ་འགའ་དཔང་པོ་རྒོལ་བ་དང་ཕྱི་རྒོལ་བ་གཉིས་ཀྱིས་ཚད་མར་བྱས་པའི་ཚིག་གིས་རྒྱལ་བའམ་ཕམ་པར་འགྱུར་ལ། རེས་འགའ་ནི་རང་གི་ཚིག་ཁོ་ནས་འགྱུར་གྱི་གཞན་གྱི་ཚིག་གིས་ནི་རྒྱལ་བ་དང་ཕམ་པར་འགྱུར་བ་མ་ཡིན་ནོ། ། འཇིག་རྟེན་ན་ཇི་ལྟར་ཡིན་པ་དེ་བཞིན་དུ་རིགས་པ་ལ་ཡང་ཡིན་ཏེ།
འཇིག་རྟེན་པའི་ཐ་སྙད་ཁོ་ན་རིགས་པའི་བསྟན་བཅོས་སྐབས་སུ་བབ་པ་ཡིན་པའི་ཕྱིར། ཞེས་པ་ནས། སངས་རྒྱས་རྣམས་ཀྱིས་རང་ལ་ཇི་ལྟར་གྲགས་པའི་འཐད་པ་དེ་ཁོ་ན་མི་ཤེས་པའི་གདུལ་བྱ་སྐྱེ་བོ་ལ་ཕན་གདགས་པའི་ཕྱིར་ཤིན་ཏུ་སྤྲོས་པ་ཆོག་གོ་ཞེས་བྱ་བའི་བར་རྒྱས་པར་གསུངས་པའི་དོན་ནི་དབུ་མ་ཐལ་འགྱུར་བས་ནི་ལྟ་བ་གཏན་ལ་འབེབས་པའི་སྐབས་སུ་རང་རྒྱུད་ཀྱི་གཏན་ཚིགས་ཁས་ལེན་པ་མ་ཡིན་ཏེ། དེའི་དུས་སུ་གཞི་ཆོས་ཅན་དུ་གང་གཟུང་ཡང་ཀུན་རྫོབ་ཀྱི་བདེན་པ་ལས་མ་འདས། དེ་གཞན་གྲགས་ཀྱི་ཚད་མས་གྲུབ་ཀྱང་དབུ་མ་པ་ཉིད་ཀྱི་དཔྱད་ངོའམ་འཕགས་པའི་མཉམ་གཞག་གི་གཟིགས་ངོའི་ཚད་མས་མ་གྲུབ་པའི་ཕྱིར། ཡང་སྟོང་ཉིད་དཔྱད་གཞིར་བཟུང་ནས་རང་བཞིན་གྱིས་ཡོད་པ་འགོག་པ་དེའི་ཚེ་ན་ནི། དེ་ཡང་དབུ་མ་པ་ཉིད་ཀྱི་ཚད་མས་གྲུབ་པར་མི་བཞག་སྟེ། དེ་ལྟར་གྲུབ་ན། སྟོང་པ་ཉིད་དེ་དཔྱད་བཟོད་ཅན་དུ་ཐལ་བའི་ཕྱིར་རོ། ། དེས་ན་རང་རྒྱུད་ཀྱི་གཏན་ཚིགས་ཞིག་ཁས་བླངས་ན་རང་རྒྱུད་ཀྱི་བསྒྲུབ་བྱ་ཞིག་ཀྱང་ཁས་ལེན་པར་རིགས་ཏེ།
མཚུངས་པ་ཉིད་ཀྱི་ཕྱིར། དེའང་འདོད་ན། སྟོང་པ་ཉིད་ལ་དམིགས་མཚན་གྱི་རང་བཞིན་དུ་ཁས་བླངས་པས་སྟོང་པ་ཉིད་བསྒྲུབ་བྱར་བྱས་པ་ཅི་སྟེ་འགྲོ། དེས་ན་ཆོས་ཅན་ཇི་ལྟ་བུ་ཞིག་གི་སྟེང་དུ་ཡང་བདེན་མེད་ལ་སོགས་པའི་བསྒྲུབ་བྱ་གང་ཡང་སྒྲུབ་པ་མ་ཡིན་ཏེ། ལྟ་བ་གཏན་ལ་འབེབས་པའི་ཚེ་བསྒྲུབ་བྱ་སྒྲུབ་པ་དང༌། ཞེ་འདོད་ཀྱི་གྲུབ་མཐའ་དམ་བཅས་ན་སྤྲོས་པའི་མཐར་ལྟུང་བ་ཉིད་ཀྱི་ཕྱིར།
ཡང་བོད་གང་དག་དགག་བྱ་བཀག་པ་དང་བསྒྲུབ་བྱ་སྒྲུབ་པ་དོན་གཅིག་ལ་འདུ་ཞེས་ཟེར་བ་ཡོད་ཀྱང༌། དེ་ནི་དགག་སྒྲུབ་ཀྱི་ལྡོག་པ་སོ་སོ་བ་བློ་ལ་སྤུ་རིས་ཀྱི་འཇུག་པ་ཐ་དད་པ་དུ་མ་འཆར་རུང་བའི་དབུ་ཚད་ཀྱི་རིགས་པའི་རྣམ་གཞག་ཞིབ་པར་མ་རྟོགས་པ་ཉིད་དུ་གསལ་ཏེ། རྣམ་འགྲེལ་ལ་སོགས་པར་མི་སྣང་བ་མ་དམིགས་པའི་གཏན་ཚིགས་ཀྱིས་དགག་བྱ་འགོག་ཀྱང་བསྒྲུབ་བྱ་མི་སྒྲུབ་པར་བཤད་པ་དང༌། སྣང་རུང་མ་དམིགས་པའི་གཏན་ཚིགས་རྣམས་དགག་བྱ་འགོག་པ་ལ་ལྟོས་ནས་དགག་པའི་གཏན་ཚིགས་དང༌།
བསྒྲུབ་བྱ་སྒྲུབ་པ་ལ་ལྟོས་ནས་སྤྱིར་སྒྲུབ་པའི་གཏན་ཚིགས་དང༌། བྱེ་བྲག་ཏུ་རང་བཞིན་གྱི་གཏན་ཚིགས་ཡིན་པར་བཤད་པའི་ཕྱིར་དང༌། གནས་ཚུལ་སེམས་པའི་སྐབས་འདིར་སྤྲོས་མཐའ་ཇི་ལྟར་འགོག་ཚུལ་ཡང་མ་ཤེས་པར་སྣང་བའི་ཕྱིར་ཏེ། ལེགས་ལྡན་གྱིས་ཀྱང༌། ཡོད་པ་སྒྲོ་འདོགས་ཀྱི་མཐའ་སེལ་བའི་རང་རྒྱུད་ཀྱི་གཏན་ཚིགས་ཇི་སྙེད་པ་རྣམས་ཀྱི་དགག་བྱ་འགོག་པ་ཙམ་ཡིན་གྱི་བསྒྲུབ་བྱ་སྒྲུབ་པར་མི་བཞེད་པའི་ཕྱིར་ཏེ། དགག་བྱ་བཀག་ཤུལ་དུ་བསྒྲུབ་བྱ་སྒྲུབ་ན་སྒྲུབ་པའི་གཏན་ཚིགས་སུ་འགྱུར་བས་ཤིན་ཏུ་མི་རུང་བ་ཉིད་ཀྱི་ཕྱིར་རོ། ། དེས་ན་དབུ་མ་ཐལ་འགྱུར་བས་རང་རྒྱུད་ཀྱི་གཏན་ཚིགས་དང་རྗེས་སུ་དཔག་པ་ཁས་མི་ལེན་ན། གདུལ་བྱ་གཞན་གྱི་བདེན་འཛིན་གྱི་ལོག་རྟོག་ཇི་ལྟར་བཟློག་སྙམ་ན། ཐ་སྙད་དུ་ཕྱོགས་གཉིས་ཀྱི་དགག་སྒྲུབ་ནི་འཇིག་རྟེན་ལ་གྲགས་པའི་ཚད་མ་བཞི་དང་གཏན་ཚིགས་བཞིས་བྱེད་དེ། དེ་ལ་ཚད་མ་ནི་མངོན་སུམ་རྗེས་དཔག་ལུང་དཔེ་ཉེར་འཇལ་ལོ། །
གཏན་ཚིགས་ནི་གཞན་ལ་གྲགས་པའི་རྗེས་དཔག་དང༌། འགལ་བ་བརྗོད་པའི་ཐལ་འགྱུར་དང༌། རྒྱུ་མཚན་མཚུངས་པའི་མགོ་སྙོམས་དང༌། སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་བཞིའི་སྒོ་ནས་ལོག་པའི་ལྟ་བ་བཟློག་ནས་ཡང་དག་པའི་དོན་ལ་རྗེས་སུ་འཛིན་པར་བྱེད་པས། དེ་ལ་རེ་ཞིག་ཚད་མ་ནི། དངོས་པོའི་སྟོབས་ཀྱི་སྐྱེས་པས་དངོས་པོ་ལ་མི་བསླུ་བའི་རྟོག་གེ་པ་ལྟར་ནི་མི་འདོད་ཀྱི། འཇིག་རྟེན་པ་ལ་ཡུལ་བདེན་རྫུན་དང༌། བློ་འཁྲུལ་མ་འཁྲུལ་ཇི་ལྟར་གྲགས་པ་བཞིན་ཁས་ལེན་པ་སྟེ། རྟགས་ཀྱི་ཚུལ་ཐམས་ཅད་ཀྱང་དེ་ལྟར་འདོད་དོ། ། ཚད་མ་མཆོག་ནི།
འཕགས་པའི་རྣལ་འབྱོར་མངོན་སུམ་སྟེ། སྨྲ་བསམ་བརྗོད་པ་ཐམས་ཅད་དང་བྲལ་བའི་སྣང་མེད་ཀྱི་ཡེ་ཤེས་ཏེ། དཔྱད་པ་ཐམས་ཅད་ཀྱི་ཡུལ་ལས་འདས་པའོ། ། གཞན་ལ་གྲགས་པའི་རྗེས་དཔག་ནི། ཚུལ་ཕ་རོལ་པོ་ལ་གྲུབ་པས་བསྒྲུབ་བྱའང་ཕ་རོལ་གྱི་བློ་ངོར་སྒྲུབ་པའོ། ། འགལ་བ་བརྗོད་པའི་ཐལ་འགྱུར་ནི། ཚུལ་ཕ་རོལ་ལ་གྲུབ་པ་སུན་འབྱིན་པའི་ཐལ་འགྱུར་ཁོ་ན་འདོད་ཀྱི་བཟློག་ན་ཚུལ་གསུམ་ཚང་བའི་སྒྲུབ་བྱེད་འཕེན་པ་ནི་འདོད་དོ། ། དེའང་འདི་ལྟར་འཕེན་ཏེ། དངོས་པོར་སྨྲ་བ་དག་དངོས་པོ་ལ་ཆ་ཤས་མེད་པའི་གཅིག་ཀྱང་མི་འདོད་ལ། དོན་བྱེད་པ་དང་རྒྱུ་ལས་སྐྱེས་པར་ཡང་འདོད་པ་ལས།
རྒྱུ་ལས་སྐྱེས་པའི་ཕྱིར་ཆ་དང་བཅས་པར་འགྱུར་རོ། ། ཞེས་པ་དང༌། ཆ་མེད་པའི་ཕྱིར་དོན་བྱེད་པས་སྟོང་པ་དང༌། རྒྱུ་ལས་མ་སྐྱེས་པར་འགྱུར་ཞེས་པ་ལ་སོགས་ལྟ་བུའོ། ། རྒྱུ་མཚན་མཚུངས་པའི་མགོ་སྙོམས་ནི། རྒྱུ་མཚན་མཚུངས་ན་རྒྱུ་མཚན་ཅན་ཡང་མཚུངས་པར་འཕེན་པ་སྟེ། གཞན་ཙམ་དུ་འདྲ་བས་མེ་ལྕེ་ལས་མུན་པ་སྐྱེ་བར་འཕེན་པ་ལ་སོགས་པའོ། ། སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པ་ནི། རང་བཞིན་མེད་ན་ལས་འབྲས་ཀྱང་མེད་པར་འགྱུར་རོ་ཞེ་ན། དོན་དམ་དུ་ནི་རང་བཞིན་མེད་པར་སྨྲ་བ་ཐ་སྙད་ཀྱི་ཚེ་ན།
ལས་འབྲས་ཀྱང་མེད་པར་ཅི་སྨྲ་མི་ནུས། ཀུན་རྫོབ་ཏུ་གཟུགས་བརྙན་ལ་སོགས་པས་མ་ངེས་ཞེས་པས་སྐྱོན་སྤངས་པའོ། ། དོན་གཉིས་ཀྱང༌། རྩ་བ་ལས། སྟོང་པ་ཉིད་ཀྱིས་བརྩད་བྱས་ཚེ། ། གང་ཞིག་ལན་འདེབས་སྨྲ་བྱེད་པ། ། དེ་ཡིས་ཐམས་ཅད་ལན་བཏབ་མིན། ། བསྒྲུབ་པར་བྱ་དང་མཚུངས་པར་འགྱུར། ། སྟོང་པ་ཉིད་ཀྱིས་བཤད་བྱས་ཚེ། ། གང་ཞིག་སྐྱོན་འདོགས་སྨྲ་བྱེད་པ། །
དེ་ཡིས་ཐམས་ཅད་སྐྱོན་བཏགས་མིན། ། བསྒྲུབ་པར་བྱ་དང་མཚུངས་པར་འགྱུར། ། ཞེས་འབྱུང་ལ། དོན་ལ་ནི་དགག་བྱ་ཅི་ཡང་མེད་པས་འགོག་པ་ཉིད་ཀྱང་མི་འགྲུབ་ལ། དེ་ལ་ཕྱོགས་དང་མཐར་འཛིན་ལ་སོགས་པ་གང་ཡང་ཡོད་པ་མ་ཡིན་པས། དགག་བྱ་འགོག་བྱེད་དགག་པ་བསྒྲུབ་བྱ་སྒྲུབ་བྱེད་སྒྲུབ་པ་ཐམས་ཅད་ཀྱི་སྤྲོས་པའི་ལོག་རྟོག་བཟློག་ནས་མཚན་མ་ཉེ་བར་ཞི་བའི་ཟབ་དོན་འདི་ཉིད་ཁོང་དུ་ཆུབ་པའི་རྩོམ་པ་རྫོགས་པ་ལས་གཉེར་བྱ་གཞན་ནི་ཡོད་པ་མ་ཡིན་ཏེ། རྩོད་བཟློག་ལས། དགག་བྱ་ཅི་ཡང་མེད་པས་ན། ། ང་ནི་ཅི་ཡང་མི་འགོག་གོ ། དེ་ཕྱིར་འགོག་པར་བྱེད་དོ་ཞེས། །
སྐུར་པ་དེ་ནི་ཁྱོད་ཀྱིས་བཏབ། ། ཅེས་དང༌། རིགས་པ་དྲུག་ཅུ་པར། རྩོད་མེད་ཆེ་བའི་བདག་ཉིད་ཅན། ། གང་རྣམས་ལ་ནི་ཕྱོགས་ཉིད་མེད། ། གང་ལ་ཕྱོགས་ནི་ཡོད་མིན་པ། ། དེ་ལ་གཞན་ཕྱོགས་ག་ལ་ཡོད། ། ཅེས་འབྱུང་ངོ༌། ། འོ་ན་ཆོས་ཐམས་ཅད་སྐྱེ་བ་མེད་པར་སྒྲུབ་པར་བྱེད་པ་ལ་རང་རྒྱུད་ཀྱི་སྒྲུབ་བྱེད་བཀོད་ན་ཉེས་པ་ཅི་ཡོད་ཅེ་ན། རང་རྒྱུད་པ་དག །
དབུ་མ་སྣང་བ་ལས། ཁོ་བོ་ཅག་ཐལ་འགྱུར་ཁོ་ནས་ཆོས་ཐམས་ཅད་སྟོང་ཉིད་དུ་མི་སྒྲུབ་ཀྱི། འོན་ཀྱང་ཡང་དག་པའི་ཚད་མས་གྲུབ་བོ་ཞེ་ན། དེ་ལྟ་ན་སྒྲུབ་བྱེད་ཀྱི་རང་བཞིན་ཡང་དག་པའི་ཚད་མ་ཞིག་གིས་བསྒྲུབ་བྱ་དེ་སྒྲུབ་ན་སྒྲུབ་བྱེད་ཀྱི་གཏན་ཚིགས་རང་རྒྱུད་པ་དེ་ཐ་སྙད་པའི་བདེན་པ་ཡིན་ལ། དེ་གནས་ཚུལ་སེམས་པ་ན་ཚད་མས་མི་འགྲུབ་པ་ཉིད་ཀྱིས་མ་གྲུབ་པས་མ་གྲུབ་པ་བསྒྲུབ་བྱར་སོང་བས་ཐ་སྙད་ཀྱི་བསྒྲུབ་བྱ་སྒྲུབ་བྱེད་ཀྱི་རྣམ་གཞག་ལའང་སྐྱོན་དང་བཅས་པ་ཡིན་ལ། དེར་མ་ཟད་སྒྲུབ་བྱེད་དེ་དོན་དམ་པར་མ་གྲུབ་ཀྱང་ཀུན་རྫོབ་སྒྱུ་མ་ཙམ་དུ་ཚད་མས་གྲུབ་པས་བསྒྲུབ་བོ་སྙམ་ན། འོ་ན་བསྒྲུབ་བྱ་སྟོང་པ་ཉིད་ཀྱང༌། སྒྱུ་མ་ཙམ་དུ་ཚད་མས་གྲུབ་པར་འགྱུར་ལ། དེ་ལྟ་ན་སྟོང་ཉིད་ཀྱང་གཞི་གྲུབ་དང་བྱ་བྱེད་སོགས་ཀྱི་ཡུལ་དུ་འགྱུར་ལ། དེའང་འདོད་དེ།
ལུགས་འདི་ལ་སྒྱུ་མ་རིགས་སྒྲུབ་པའི་དབུ་མ་པའོ་ཞེས་ཟེར་ན་ནི། ཆོས་ཐམས་ཅད་སྒྱུ་མ་ཙམ་དུ་གྲུབ་པར་སྨྲ་ན་ནི། སྒྱུ་འཛིན་གྱི་སྤྲོས་པ་མི་ལྡོག་པས། ཟབ་མོའི་དོན་མི་མངོན་མི་སྣང་བའི་ཆོས་ཉིད་འཇམ་དབྱངས་མི་མཐོང་ཞེས་དཔའ་བོས་དོན་དམ་བྱང་སེམས་བསྒོམ་པའི་མན་ངག་ཏུ། དེས་ན་མ་བརྟགས་ཉམས་དགའ་བར། ། སེམས་ནི་སྒྱུ་མའི་རྣམ་པ་སྟེ། ། བྱང་ཆུབ་ཀྱང་ནི་སྒྱུ་མ་འདྲ། ། སྒྱུ་མ་ཙམ་དུ་བཏགས་པས་བསླུས། ། འདིས་ཀྱང་ཚིག་ཏུ་བརྗོད་སྤངས་པའི། ། སྤྲོས་བྲལ་འཇམ་དབྱངས་མཐོང་མ་ཡིན། །
སྒྱུ་མ་སྒྱུ་མ་ཙམ་མིན་ཏེ། ། གལ་ཏེ་ཡིན་ན་དེ་མི་འགྲུབ། ། གྲུབ་ན་གཞན་གྱི་གཞུང་ལུགས་ཀྱང༌། ། སྒྱུ་མའི་ཆོས་སུ་ཐལ་བར་འགྱུར། ། དེས་ན་སྒྱུ་མའི་རང་བཞིན་ནི། ། སྒྱུ་བཞིན་འདི་ཞེས་བརྗོད་དུ་མེད། ། ཅེས་དགག་ནས། སྒྱུ་མ་ཙམ་དུ་མི་གནས་པར་གྲུབ་པ་ན་ཟབ་མོའི་དོན་འཇམ་དཔལ་གྱི་མཚན་ཅན་མཐོང་བ་ནི། དཔའ་བོས། འོན་ཀྱང་ཐུགས་རྗེ་ལྡན་པ་ཡིས། །
བདེན་པ་གཉིས་ཀྱི་ཚུལ་གནས་ཏེ། ། ཐ་སྙད་ལ་ནི་རབ་བརྟེན་ནས། ། བདག་མེད་སེང་གེའི་སྒྲ་ཆེན་བསྒྲགས། ། སྟོང་པ་ཉིད་སོགས་རྣམ་གྲངས་སྒོ། ། མི་གནས་དབུ་མ་ཉེ་བར་མཚོན། ། མཚོན་ཀྱང་མཚོན་བྱ་མ་ཡིན་ཏེ། ། འདི་ལ་བསལ་བྱ་ཅི་ཡང་མེད། ། སྟོང་པ་ཉིད་ཀྱང་སྟོང་པ་ཡིན། ། འདི་ལ་སངས་རྒྱས་སེམས་ཅན་མེད། ། བདག་གཞན་སྣང་ཞིང་སྲིད་པའི་ཆོས། །
རྣམ་པར་བཅིངས་དང་རྣམ་གྲོལ་ཡང༌། ། མིང་ཙམ་མིང་ཡང་ཡོད་མ་ཡིན། ། ཐམས་ཅད་ནམ་མཁའ་འདྲ་བ་སྟེ། ། དེ་ལྟར་ཆོས་རྣམས་མཐོང་མེད་ན། ། མི་མངོན་མི་སྣང་འཇམ་དབྱངས་མཐོང༌། ། ཞེས་འབྱུང་ངོ༌། ། དེ་ལྟ་ན་གནད་གསང་འདི་ཤེས་དགོས་ཏེ། རང་རྒྱུད་པའི་སློབ་དཔོན་དག་གིས་རང་རྒྱུད་ཀྱི་རྟགས་ཀྱིས་སྟོང་པ་ཉིད་སྒྲུབ་པའི་ཐ་སྙད་བྱེད་པའི་ཚེ་ཡང་སྤྲོས་བྲལ་མེད་དགག་ཉིད་སྒྲུབ་པར་བྱེད་ཀྱི། སྟོང་ཉིད་དེ་སྒྱུ་མ་ལྟ་བུའི་རང་བཞིན་ཡིན་པ་ནི་མི་སྒྲུབ་སྟེ། ཆོས་ཐམས་ཅད་ལ་དོན་དམ་པར་ངོ་བོ་ཉིད་དམ་རང་བཞིན་ཡོད་པར་རྟོགས་པ་ཉིད་ཆེས་བཟློག་པའི་སྐབས་ཡིན་པ་ཉིད་ཀྱི་ཕྱིར་རོ། །
སྤྱིར་རང་རྒྱུད་དུ་སྨྲ་བའི་དབུ་མ་པ་ལ། རང་ལ་འཐད་པ་སྒྲུབ་པའི་རིགས་སྨྲ་དང༌། ཐལ་འགྱུར་བ་ལ། གཞན་ལ་ནང་འགལ་སྟོན་པའི་རིགས་སྨྲ་ཞེས་ཀྱང་གྲགས་ཤིང༌། ཁྱད་པར་རང་རྒྱུད་པ་ལ། བསྒྲུབ་བྱ་ལ་མ་བསམ་པར་སྒྲུབ་བྱེད་ཀྱི་རྟགས་ཁྱབ་ཐ་སྙད་དུ་སྒྱུ་མ་ལྟ་བུ་རིགས་པས་སྒྲུབ་པ་ལ་བསམ་ནས་སྒྱུ་མ་རིགས་སྒྲུབ་ཀྱི་དབུ་མ་པ་ཞེས་པར་མིང་འདོགས་ན་རུང་གི ། བསྒྲུབ་བྱ་ལ་བསམ་ནས་དེར་མིང་གི་བཏགས་ན་མི་རུང་སྟེ། དབུ་མ་པ་ཡིན་ན་ཆོས་ཐམས་ཅད་སྟོང་པ་ཉིད་ལས་ཕྱིན་ཅི་ལོག་ཏུ་རྟོག་པ་འཇིག་རྟེན་དང་བསྟན་བཅོས་ལ་གྲགས་པའི་རང་རྒྱུད་དམ་གཞན་གྲགས་ཀྱི་ཚད་མས་སེལ་བར་བྱེད་པ་ཡིན་གྱི། དེ་ལས་རང་རྒྱུད་དང་གཞན་གྲགས་ཀྱི་རིགས་པས་སྟོང་ཉིད་ཀྱི་རང་བཞིན་ཡོངས་གཅོད་དུ་སྒྲུབ་པར་མི་རིགས་པའི་ཕྱིར་ཏེ། རང་བཞིན་དུ་གྲུབ་པའི་ཆོས་རིགས་པས་དགག་སྒྲུབ་ཀྱི་ཡུལ་དུ་ཇི་ཙམ་གྱུར་པ་དེ་ཉིད་སྟོང་པ་ཉིད་ལས་ཕྱིན་ཅི་ལོག་སྤྲོས་མཚན་འབའ་ཞིག་ཏུ་ཟད་པའི་ཕྱིར།
རྒྱུ་མཚན་འདི་ཉིད་ཀྱིས་ན་སྟོང་ཉིད་སྒྱུ་མ་ལྟ་བུའི་རང་བཞིན་ཡིན་པར་སྨྲ་བའི་དབུ་མ་པ་དེ་ནི་དབུ་མ་པའི་དབྱེ་བ་མི་རུང་ངོ་ཞེས་རྔོག་ལོ་ཙཱ་བ་ཆེན་པོས་ཀྱང༌། སྤྲིངས་ཡིག་བདུད་རྩིའི་ཐིགས་པར་གསུངས་པས། སྒྱུ་མ་རིགས་སྒྲུབ་ཀྱི་དབུ་མ་པ་དེའང་རང་རྒྱུད་སྨྲ་བའི་དབུ་མ་པ་ཉིད་ལ་འདོགས་པ་དང༌། དེའི་མིང་ཅན་ལ་འདོགས་པ་གཉིས་སྣང་བས་ཕྱི་མ་འདི་ནི་ངོ་བོ་ཉིད་མེད་སྨྲའི་དབུ་མ་པ་ཡིན་པར་གསལ་ཡང་བོད་འདིར་ཕྱག་རྒྱ་པ་སོགས་རྟོགས་པ་མཐོ་མཐོ་མར་འདོད་པ་ཕལ་ཆེ་བ་དག ། སྟོང་པ་ཉིད་དེ་ནི་བདེན་མིན་རྫུན་མིན་ཕུང་གསུམ་པ་ཆུ་ནང་གི་ཟླ་བ་དང་སྒྱུ་མའི་རང་བཞིན་ལྟར་གནས་པ་ལ་སྒྲོ་སྐུར་གྱི་མཐའ་སེལ་བར་བྱེད་དོ་ཞེས་ལུགས་འདི་ལ་རྩིས་སུ་བྱེད་ཅིང་འདི་ལས་ལྷག་པའི་ལྟ་སྒོམ་མཐར་ཐུག་པ་མེད་པར་འདོད་པ་མང་པོའང་སྣང་མོད། ཁོ་བོ་ནི་ཚུལ་དེ་ལྟ་བུ་ལ་འགྲུན་དུ་མེད་པའི་རྣམ་དཀར་གྱི་དད་པ་ནི་འགར་ཡང་སྐྱེ་བར་མ་གྱུར་ཏོ། ། ཡང་ཐལ་འགྱུར་བས་ཀྱང་དོན་དམ་ལ་དཔྱོད་པའི་སྐབས་མ་ཡིན་པར། སྤྱོད་པ་བསོད་ནམས་ཀྱི་ཚོགས་ལ་འཇུག་པ་ན་མེད་པ་སྐུར་འདེབས་ཀྱི་མཐའ་སེལ་བ་རང་སྡེ་དང་མཐུན་པར་རང་རྒྱུད་ཀྱི་གཏན་ཚིགས་བརྗོད་པར་མི་མཛད་པའང་གཏན་མ་ཡིན་ཏེ། རིགས་པ་དྲུག་ཅུ་པ་ལས། ཉེས་པ་ཐམས་ཅད་འབྱུང་བའི་གནས། །
མེད་ཉིད་རྣམ་པར་བཟློག་ཟིན་གྱི། ། རིགས་པ་གང་གིས་ཡོད་ཉིད་ཀྱང༌། ། བཟློག་པར་འགྱུར་བ་མཉན་པར་བྱོས། ། ཞེས་འབྱུང་བ་ལྟར་རོ། ། འདིར་ཡང་རང་རྒྱུད་ངེས་པར་དགོས་པ་ནི་མ་ཡིན་ཏེ། གཞན་གྲགས་ཀྱི་གཏན་ཚིགས་ཀྱིས་ཀྱང་ཐ་སྙད་བདེན་པ་ལྐོག་གྱུར་འགའ་ཞིག་རྟོགས་པར་བྱེད་དུ་གཞུག་པ་ཡིན་ཏེ། ཇི་སྐད་དུ། འཇིག་རྟེན་ཕ་རོལ་འགོག་པའི་དུས་སུ་བདག་ཉིད་ནི། ། ཤེས་བྱའི་རང་བཞིན་ཕྱིན་ཅི་ལོག་ཏུ་ལྟ་བར་རྟོགས་བྱས་ཏེ། ། དེ་ཡི་ལྟ་བའི་རྣམ་པའི་རྟེན་མཚུངས་ལུགས་དང་ལྡན་ཉིད་ཕྱིར། །
གང་ཚེ་འབྱུང་བའི་བདག་ཉིད་ཡོད་ཉིད་ཁས་ལེན་དེ་ཚེ་བཞིན། ། ཞེས་སོ། ། དེ་ལྟར་གཞན་གྲགས་ཀྱི་ཚད་མས་གཞན་གྲགས་ཀྱི་ལོག་རྟོག་སེལ་བའང༌། རང་བཞིན་གྱིས་མ་གྲུབ་པའི་གྲགས་པས་རིམ་གྱིས་གྲུབ་པའི་གྲགས་པ་སེལ་བ་ཡིན་ཏེ། རྩོད་བཟློག་ལས། ཇི་ལྟར་སྤྲུལ་པ་སྒྱུ་མ་དང༌། ། སྒྱུ་མའི་སྐྱེས་བུས་སྒྱུ་མ་ལ། ། དགག་པ་བྱེད་པ་ཅི་འདྲ་བ། ། དགག་པ་འདི་ཡང་དེ་འདྲར་འདོད། ། ཅེས་འབྱུང་ལ།
དེ་ཙམ་གྱི་ངོར། གཞན་ཕྱོགས་འགོག་པ་དང་རང་ཕྱོགས་སྒྲུབ་པ་ཞེས་པའི་ཐ་སྙད་བྱེད་པ་ཙམ་ཡང་དགག་དགོས་པ་མ་ཡིན་ཏེ། མ་རིག་ནས་བརྩམས་རྒ་ཤིའི་བར། ། མཐར་ཐུག་ཡན་ལག་བཅུ་གཉིས་ཀྱི། ། བརྟེན་ནས་འབྱུང་བའི་བྱ་བ་ནི། ། ཁོ་བོས་རྨི་ལམ་སྒྱུ་འདྲར་འདོད། ། ཅེས་དང༌། རྩོད་བཟློག་ལས། ཐ་སྙད་ཁས་ནི་མ་བླངས་པར། ། ངེད་ཅག་འཆད་པར་མི་བྱེད་དོ། །
ཞེས་དང༌། ཐ་སྙད་ལ་ནི་མ་བརྟེན་པར། ། དམ་པའི་དོན་བསྟན་མི་ནུས་འགྱུར། ། ཞེས་སོ། ། ཡང་བོད་ཁ་ཅིག་དབུ་མ་ཐལ་འགྱུར་བས། བདག་ལས་མ་ཡིན་ཞེས་སོགས་ལ། གཞན་གྲགས་ཀྱི་ཐལ་འགྱུར་ལས། རང་རྒྱུད་ཀྱི་གཏན་ཚིགས་མི་སྦྱོར་རོ་ཟེར་བ་ལ་འདི་འདྲི་སྟེ། བདག་ལས་མ་ཡིན་པའི་གཞན་གྲགས་ཀྱི་དབུ་མ་པ་ལས་གཞན་པའི་གྲངས་ཅན་ལ་གྲགས་པ་ཡིན་ནམ། དབུ་མ་པ་ལ་གྲགས་པ་ཡིན།
དང་པོ་ལྟར་ན་གྲངས་ཅན་བདག་སྐྱེ་འདོད་པ་དང་འགལ། གཉིས་པ་ལྟར་ན་རང་རྒྱུད་ཀྱི་གཏན་ཚིགས་མ་བསྟན་པར་ཡང་འགལ་ལོ་ཞེས་ཟེར་བ་དེ་དག་གི་དགག་བྱ་བཀག་ན་ངེས་པར་བསྒྲུབ་བྱ་སྒྲུབ་དགོས་སོ་སྙམ་པ་ཞེ་ལ་བཞག་ནས་བརྗོད་པར་ཟད་ཀྱི། གྲངས་ཅན་བདག་སྐྱེ་འདོད་པ་མི་རིགས་ཏེ། རང་གི་བདག་ཉིད་དུ་ཡོད་པའི་ཕྱིར། ཞེས་པའི་རྟགས་ཁྱབ་ཀྱི་འབྲེལ་པ་ནི་རྗེས་དཔག་ཚད་མར་སྨྲ་བའི་ཕྱི་ནང་གི་བསྟན་བཅོས་པ་དག་ལ་གྲགས་པ་ཙམ་ཞིག་བཟུང་ལ། དེའི་ཚེ་བདག་སྐྱེ་ཡོད་པ་ནི་འགོག་པར་བྱེད་ཀྱི་མེད་པར་ནི་མི་སྒྲུབ་པས། དབུ་མ་པས་བདག་སྐྱེ་མེད་པར་སྒྲུབ་པའི་གཞན་གྲགས་ཀྱི་གཏན་ཚིགས་ཀྱང་མ་བཀོད་ལ། བདག་སྐྱེ་འགོག་པའི་གཞན་གྲགས་ཀྱི་གཏན་ཚིགས་བཀོད་ན་གྲངས་ཅན་པའི་གཞན་གྲགས་ཀྱི་གཏན་ཚིགས་མ་བཀོད་ན་དབུ་མ་པའི་གཞན་གྲགས་ཀྱི་གཏན་ཚིགས་བཀོད་པས་ཁྱབ་པའི་ཁྱབ་འབྲེལ་འདི་ནི། ཤེས་བྱའི་ཁྲོད་ན་རྒོལ་བ་གྲངས་ཅན་པ་དང་དབུ་མ་པའི་གང་ཟག་གཉིས་ལས་མེད་ན་འགྲུབ་རུང་ཀྱང་གཞན་དུ་ན་མི་རུང་བར་གོའོ། ། དགོངས་གཅིག་རྙིང་པར།
ཕྱི་རོལ་མུ་སྟེགས་བྱེད་ཀྱང་རང་ཉིད་ཀྱི་རྒྱུད་འདི་ལ་ཡོད་པ་ཡིན་ཅེས་པ་དང༌། ཕྱི་ནང་གི་ཁྱད་པར་གང་ཟག་གི་བདག་མེད་རྟོགས་མ་རྟོགས་ལ་བྱེད་ཟེར་བ་གཉིས་བཀོད་པའི་དང་པོའི་དོན་ནི། ཁ་ཅིག་སྒྲིབ་གཉིས་ལ་ལྷན་སྐྱེས་ཀྱི་ཆ་ནི་སེམས་ཅན་ཡོད་ཀྱང༌། ཀུན་བཏགས་ཀྱི་ཆ་ནི་ཕྱི་ནང་གི་གྲུབ་མཐའ་འཛིན་པའི་རྒྱུད་ཁོ་ན་ལ་ཡོད་ཀྱི་དེ་ལས་གཞན་དུ་མེད་དོ་ཞེས་སྨྲ་བ་ལ། མགོན་པོ་འབྲི་ཁུང་པ་ཆེན་པོའི་གསུང་གིས། སེམས་ཅན་ཐམས་ཅད་ལ་དང་པོར་སྒྲིབ་པ་གཉིས་པོ་ལ་ལྷན་སྐྱེས་སུ་མ་ཟད་ཀུན་བཏགས་ཐམས་ཅད་དང་ཡང་མི་ལྡན་པ་མི་སྲིད་དེ། ལྷན་སྐྱེས་ཀྱི་བག་ཆགས་ཐམས་ཅད་ལས་ཀུན་བཏགས་ཀྱི་དྲི་མ་སྣ་ཚོགས་པ་སྐྱེ་ཞིང༌། དེ་ཉིད་ཀྱིས་ཀྱང་སྔར་གྱི་བག་ཆགས་ལྷན་སྐྱེས་དེ་ཉིད་གསོ་ཞིང་རྒྱས་པར་བྱེད་ལ། འཁོར་བ་ཐོག་མེད་ནས་བདག་མེད་པའི་ཚུལ་ལས་ཕྱི་རོལ་དུ་གྱུར་པའི་ཕྱི་ནང་གི་གྲུབ་མཐའ་ལའང་མ་ཞུགས་བྱ་བའི་ཚད་གཟུང་དུ་མེད་པའི་ཕྱིར། ཞེས་དགོངས་པ་ཡིན་གྱི།
འཆད་ཚུལ་རྙིང་པ་དེ་སོར་བཞག་ན་སེམས་ཅན་ཐམས་ཅད་མུ་སྟེགས་བྱེད་ཡིན་པར་སོང་སྟེ། ཕྱི་རོལ་མུ་སྟེགས་བྱེད་ཀྱང་རང་རེ་སེམས་ཅན་གྱི་རྒྱུད་འདི་ལ་ཡོད་པར་སྨྲས་སྣང་བའི་ཕྱིར་རོ། ། གཉིས་པའི་དོན་ནི། གང་ཟག་གི་བདག་ཏུ་ལྟ་བ་ཅན་ལ་ཐར་པ་མེད་པ་ཡིན་ཅེས་སྐྱོབ་པའི་དགོངས་པ་ཡིན་ལ། འཆད་ཚུལ་གཉིས་པ་སོར་བཞག་ན། ཐེག་པ་གསུམ་གྱི་ལམ་ཞུགས་ཀྱི་ཚོགས་སྦྱོར་བ་ཐམས་ཅད་སངས་རྒྱས་པ་མ་ཡིན་པར་འཆད་དགོས་པར་འགྱུར་བ་དང༌། ཡང་གང་ཟག་གི་བདག་ལྟ་ཁས་ལེན་མི་ལེན་ལས་ཕྱི་ནང་གི་ཁྱད་འབྱེད་དོ་ཞེས་པའང་མཐའ་གཅིག་ཏུ་སྐྱོབ་པའི་དགོངས་པར་འཆད་ན་མི་རུང་སྟེ། གནས་མ་བུ་པའི་སྡེ་པས་ཀྱང་གང་ཟག་གི་བདག་ཁས་ལེན་པར་བྱེད་པར་སྣང་བའི་ཕྱིར། དེས་ན་ནོར་འཁྲུལ་གྱི་བཤད་པ་དག་ལ་རྨོངས་ཞེན་གྱིས་སྙིང་པོར་གཟུང་བར་མི་བྱའོ། ། སྤྱིར་སེམས་ཅན་གྱི་རིས་ན་ཐར་པའི་ཐབས་མི་འཚོལ་བ་དང༌།
འཚོལ་ཡང་ཐབས་མིན་ཐབས་སུ་རློམས་ནས་བརྩོན་པ་བྱེད་པ་གཉིས་ཡོད་པ་ལས། ཕྱི་མ་ལ་མུ་སྟེགས་བྱེད་དུ་དོན་གྱིས་སོང་བར་བརྗོད་པ་དང༌། སངས་རྒྱས་ཀྱི་བསྟན་པ་ལས་ཕྱིན་ཅི་ལོག་ཏུ་སྤྱོད་པ་ཀུན་ལ་མུ་སྟེགས་པར་དོན་གྱིས་སོང་བར་བརྗོད་པའི་སྐབས་གཉིས་ཀྱང་མཐོང་ལ། ཕྱི་མ་ལ་དགོངས་ཏེ། ཇོ་བོས་རྡོག་བྱང་ཡེ་ལ། དགེ་འདུན་གྱི་གནས་བརྟན་གྱི་གནས་བཞིའི་འཛིན་སྐྱོང་བྱེད་པ་འདི་ག་མུ་སྟེགས་པ་ཡིན་གསུང་བ་ལྟ་བུའོ།། །། ༈ རྡོ་རྗེའི་གསུང༌། མུ་སྟེགས་པ་ལའང་གཤིས་ཀྱི་དགེ་བའི་བསྒྲུབ་བྱ་མང་པོ་ཡོད་བྱ་བ་འདི་བཞུགས། ཞེས་དག་པར་བཏོན་ན། ཕྱི་ནང་གི་བསྟན་པ་མཐའ་དག་སངས་རྒྱས་ཀྱི་ཕྲིན་ལས་ཡིན་བྱ་བ་འདི་བཞུགས་ཞེས་བཏོན་ན་དག་པར་འགྱུར་རོ། །
འདི་ལ་ཁ་ཅིག ། ཕྱི་རོལ་པ་ལ་སོགས་པ་དཀོན་མཆོག་གཞན་གྱུར་ནི། སངས་རྒྱས་ཀྱི་བསྟན་པ་ལ་འཁོན་དུ་འཛིན་ཅིང་ཞེ་འགྲས་པས་ལོག་པའི་ལྟ་བས་རྒྱས་འགྱུར་གྱི་དགེ་རྩ་བཅད་ནས་ཐར་པ་ཐོབ་མི་སྲིད་པའམ་སྲིད་ཀྱང་ལམ་ཞུགས་གཞན་ལས་རྣམ་གྲོལ་ཐོབ་པ་ལ་ཆེས་བུལ་ལོ་ཞེས་ཟེར་རོ། ། ཞལ་སྔ་ནས། རྒྱས་འགྱུར་གྱི་རིགས་ཆད་རིགས་ཡོད་པར་གསུངས་པ་ཀུན་དྲང་དོན་ཡིན་ལ། མུ་སྟེགས་བྱེད་སོགས་གཞན་འགྱུར་ཀུན་ཀྱང་ཉན་རང་རིགས་ཅན་ལས་བྱང་ཆུབ་ཆེན་པོ་ཐོབ་པ་ལ་བུལ་བའམ། དེ་འདྲ་དེ་མཚམས་མེད་ཅན་སོགས་ལས་རྣམ་གྲོལ་ཐོབ་པ་ལ་བུལ་བའི་བཤད་ཁུངས་ནི་ཅི་ཡང་ཡོད་པ་མ་ཡིན་ལ། སྤྱིར་ཕྱི་ནང་གི་མདོ་རྒྱུད། རྒྱུད་སྡེ་བཞི་ལ་སོགས་པའི་དངོས་བསྟན་ལ་ཟབ་རྒྱས་མཆོག་དམན་ཡོད་མོད་ཀྱི། ཀུན་ཀྱང་དེ་བཞིན་གཤེགས་པས་གདུལ་བྱའི་ཁམས་དང་བག་ཉལ་གཟིགས་ནས་གང་ལ་གང་མཚམས་ཀྱི་ཆོས་བསྟན་པ་ཁོ་ན་ཡིན་པས།
དེ་བཞིན་གཤེགས་པ་ཐབས་མཁས་པ་དད་པ་སྒོམ་པར་བྱའི། གཅིག་ཏུ་རྒྱུ་མཚན་བྱས་ནས་གཞན་ལ་སྡང་ཞུགས་ཀྱིས་སྨོད་པ་ནི་རྣམ་པ་ཀུན་ཏུ་མི་བྱ་སྟེ། དཔལ་དུས་ཀྱི་འཁོར་ལོར། རང་གཞན་རིས་སུ་གྱུར་པའི་ཆོས་ནི་འགའ་ཡང་རྣལ་འབྱོར་པས་ནི་སུན་མི་དབྱུང༌། ། ཞེས་འབྱུང་ལ། དེ་ཡང་མོས་པ་དམན་པ་ལ་ཐབས་མཁས་ཀྱི་གསུངས་པའི་མི་རིགས་པའི་ཆ་རིགས་པ་ཚད་ལྡན་གྱིས་འདོར་དུ་མི་གཞུག་པའི་དོན་མིན་གྱི། སྡང་དབང་གིས་ལུགས་དེ་དག་ལ་སྐྱོན་བརྗོད་ན། ལུང་ཚིག་དེའི་གོང་དུ་མུ་སྟེགས་སོགས་ཀྱི་འདོད་པ་བཤད་པ་དེ་ཐམས་ཅད། དེ་བཞིན་གཤེགས་པའི་ཐབས་མཁས་སུ་གསུངས་ཤིང༌། ཁམས་ལེར།
ཐིག་ལེའི་ནུས་པ་མིག་སྨན་སོགས། གདུལ་བྱ་ལ་ཕན་པའི་གཟུགས་སྣ་ཚོགས་བཟུང་ནས་ས་ལ་འཇུག་ཅིང༌། བྱུང་བར་གྱུར་དང་བྱུང་དང་འབྱུང་འགྱུར་རིག་བྱེད་རྟོག་གེ་ལ་སོགས་བསྟན་བཅོས་མཐའ་དག་རབ་ཏུ་གསུང༌། ཞེས་ཕྱི་ནང་གི་བསྟན་བཅོས་མཐའ་དག་གསུང་བ་པོར་བཤད་པས། སངས་རྒྱས་ཀྱི་གསུང་ལ་མོས་པ་དམན་པའི་རྒྱུ་བྱེད་པ་སྲིད་པའི་སྐབས་ཡོད་ལ། དེ་ལྟ་ནའང་དངོས་བསྟན་གྱི་བསྟན་པ་མཐའ་དག་མཆོག་དམན་ཁྱད་མེད་དུ་གཟུང་བར་བྱ་བ་མ་ཡིན་ཏེ། ཁྱད་པར་འཕགས་བསྟོད་སོགས་སུ་ཕྱི་ནང་གི་བསྟན་པའི་མཆོག་དམན་རྒྱས་པར་བཤད་པ་བཞིན་དུ། འདུལ་བ་དང་མདོ་སྡེ་རྣམ་འགྲེལ་སོགས་སུ་རྒྱས་པར་གསུངས་ལ། དུས་ཀྱི་འཁོར་ལོ་ཉིད་དུ་ཡང༌། ཡན་ལག་དང་བཅས་རིག་བྱེད་ཅེས་སོགས་ཀྱིས།
གདུལ་བྱ་དེ་དང་དེའི་ངོར། རིག་བྱེད་སོགས་རྣམས་རྒྱས་པ་དང༌། མེ་སྦྱིན་དང༌། ཁྱབ་འཇུག་སོགས་སྟོན་པ་གཞན་གྱིས་བྱས་པ་དང༌། དེ་རྣམས་རིག་པ་རྣམ་དག་མ་ཡིན་པར་བཤད་ཅིང༌། ལྟ་བ་བརྟགས་པའི་མདོར་བསྡུས་སུ། རང་གཞན་གྱི་ལྟ་བ་དམན་པ་རྣམས་བཀག་ནས། དབུ་མ་ཆེན་པོའི་ལྟ་བ་རྡོ་རྗེའི་རྣལ་འབྱོར་གྱིས་སྒོམ་ཉིད་མཆོག་ཏུ་ལེགས་པར་བསྟན་པ་ཡིན་ནོ། ། འོ་ན་མུ་སྟེགས་བྱེད་ཀྱི་ཆོས་ནས་དབུ་མའི་བར་གྱི་ཆོས་ཚུལ་གྱི་གདུལ་བྱའི་བློ་བཀྲི་ཚུལ་དེ་ཇི་ལྟ་བུ་ཞིག་གོ་སྙམ་ན། གདུལ་བྱ་རིག་གནས་ལ་མཁས་པ་ཙམ་འདོད་ཀྱི།
དགེ་སྡིག་གི་བླང་དོར་བྱེད་མི་འདོད་པ་ལ། མུ་སྟེགས་རྒྱང་འཕེན་གྱི་བསྟན་བཅོས་རྣམས་བསྟན་ནས། ཐོག་མར་སྐྱེ་བ་སྔ་ཕྱི་དང༌། ལས་རྒྱུ་འབྲས་མེད་པའི་ལོག་ལྟའི་གཏན་ཚིགས་ལ་བརྟེན་ནས་སྐྱེད་པར་བྱེད་དོ། ། འདི་ནི་ཤིན་ཏུ་ཡ་ང་བའི་ལྟ་བ་ཡིན་པས་དེ་ལྟ་བུ་སྐྱེད་པ་དེ་བཞིན་གཤེགས་པའི་ཐབས་མཁས་སུ་གཏན་མི་རིགས་སོ་སྙམ་ན། རིགས་ཏེ། འདི་ཡང་ཉོན་མོངས་ཆེན་པོའི་རིགས་ཅན་གྲུབ་མཐའ་ལ་ཡེ་མ་ཞུགས་པའི་བླུན་པོ་ལས། ཡང་དག་པའི་ལྟ་བ་སྐྱེ་བ་ལ་ཉེ་བའི་ཕྱིར་ཏེ། དེ་རིགས་པ་དུ་མས་ཁས་ལེན་པས་ནམ་ཞིག་ན། ཐལ་འགྱུར་རྣམ་དག་འགོད་མཁན་གྱི་རྒོལ་བའི་གསུང་རབ་དང་ཕྲད་པའི་ཚེ།
ཐོག་མར་ཐེ་ཚོམ་དང༌། དེ་རྟིང་ཟློག་ཕྱོགས་ཀྱི་སྒྲུབ་བྱེད་རྣམ་དག་མཐོང་ནས་ཡང་དག་པའི་ཚད་མ་རྣམ་དག་སྐྱེ་བའི་ཕྱིར་རོ། ། དེ་རྗེས་གདུལ་བྱ་སྐྱེ་བ་སྔ་ཕྱི་ཡོད་པར་མཐོང་ནས་ལམ་ལ་བླང་དོར་བྱེད་ཀྱང་ཐར་པ་བློར་མི་ཤོང་བ་རྣམས་ལ། མུ་སྟེགས་སྤྱོད་པ་པའི་བསྟན་བཅོས་ལ་སོགས་པ་ཐར་པའི་རྣམ་གཞག་མེད་པ་མཐོ་རིས་ཀྱི་རྣམ་གཞག་ཡོད་པ་རྣམས་སྟོན་ཏེ། དེ་རྗེས་ཐར་པ་བློར་ཆུད་ཀྱང༌། སྡུག་བསྔལ་འགག་པའི་བྲལ་བ་ཙམ་ལ་ཐར་པ་འཇོག་མི་ནུས་པ་རྣམས་ལ་གྲངས་ཅན་དང་གཅེར་བུ་ལ་སོགས་པའི་བསྟན་བཅོས་ཐར་པ་གཟུགས་ཅན་དངོས་པོར་གྲུབ་པའི་རྣམ་གཞག་ཡོད་པ་རྣམས་སྟོན་ཏོ། ། དེ་ལྟ་བུའི་མཐོ་རིས་དང་ཐར་པ་ལ་ཐོབ་འདོད་ཡོད་ཀྱང༌། ཐོབ་བྱེད་ཀྱི་ལམ། ཐོབ་བྱ་དང་མ་འབྲེལ་བ་དུ་མ་བཤད་པ་རྣམས་ཀྱང་གདུལ་བྱ་དེ་དག་གི་བློ་དང་འཚམས་པར་བསྟན་པ་ཙམ་དུ་ཟད་དོ། ། དེ་རྗེས་ཐར་པ་འདུས་མ་བྱས་ཤིང་བྲལ་བའི་འབྲས་བུ་དང༌།
སྡུག་བསྔལ་ཐམས་ཅད་ཟད་པའི་མྱང་འདས་སུ་ཁས་ལེན་ནུས་ཤིང༌། དེ་ཐོབ་པའི་ཕྱིར་དུ་བདག་མེད་པའི་ལྟ་བ་སྒོམ་ནུས་ཀྱང་ཆོས་ཀྱི་བདག་མེད་བློར་མི་ཤོང་བ་རྣམས་ལ་ཉན་ཐོས་སྡེ་གཉིས་ཀྱི་གྲུབ་མཐའ་སྟོན་པར་མཛད་དོ། ། དེ་ལ་ཡང་ཐར་པ་མེད་དགག་ཏུ་ཁས་ལེན་མི་ནུས་ཤིང༌། དེ་དང་དེ་སྒྲུབ་བྱེད་ཀྱི་ལམ་ལ་སོགས་པ་དང༌། དེ་དག་རྒྱུད་ལྡན་གྱི་གང་ཟག་སྦྲེལ་བར་བྱེད་པའི་སྐལ་ལྡན་པ་དོན་གཞན་མེད་ན་གང་ཟག་དང་དེའི་ཐོབ་བྱ་འཇོག་མི་ཤེས་པ་རྣམས་ལ། བྱེ་བྲག་ཏུ་སྨྲ་བའི་གྲུབ་མཐའ་བསྟན་ལ། དེ་ལས་བཟློག་པར་ཁས་བླངས་ནས་བསྒྲུབ་བྱ་དང་སྒྲུབ་བྱེད་སོགས་ཀྱི་བྱ་བྱེད་ལས་གསུམ་ཡུལ་གྱི་སྟེང་ནས་མ་གྲུབ་པའི་བློ་བཏགས་ཙམ་དུ་ཁས་ལེན་ནུས་པ་ལ་མདོ་སྡེ་པའི་གྲུབ་མཐའ་བསྟན་ཏོ། ། ཆོས་ཀྱི་བདག་མེད་ཁས་ལེན་ནུས་ཀྱང་ཤེས་རིག་ཙམ་ཞིག་བདེན་པར་གྲུབ་པའི་སྟེང་ནས་བྱ་བྱེད་འཇོག་དགོས་ཀྱི། དེ་བདེན་པར་མ་གྲུབ་ན་འཁོར་འདས་གང་ཡང་མ་གྲུབ་པར་འཛིན་པ་ལ། ཕྱི་དོན་དགག་ནས་གཟུང་འཛིན་གཉིས་སྟོང་གི་ཤེས་པ་བདེན་གྲུབ་ཏུ་སྟོན་པའི་སེམས་ཙམ་གྱི་གྲུབ་མཐའ་སྟོན་པར་མཛད་དོ། །
བདེན་གྲུབ་ཀྱི་ཆོས་ཅུང་ཟད་མེད་པ་ཉིད་ཀྱི་བྱ་བྱེད་འཐད་ཀྱི། བདེན་གྲུབ་ལ་དེ་མི་འཐད་པར་འཛིན་པའི་བློ་གྲོས་མཆོག་དང་ལྡན་པ་རྣམས་ལ་དབུ་མའི་གྲུབ་མཐའ་བསྟན་ཏེ། དེ་ཡང་ཐ་སྙད་ཀྱི་འཇོག་ཚུལ་ལ་ལྟོས་ནས། མདོ་སྡེ་སྤྱོད་པ་དང༌། རྣལ་འབྱོར་སྤྱོད་པ་དང༌། གྲགས་སྡེ་སྤྱོད་པ་རྣམས་སུ་གྲགས་པ་རྣམས་སོ། ། སྤྱིར་མུ་སྟེགས་ལའང་མིང་བཏགས་པ་དང༌། དེར་སྤྲུལ་པ་དང༌། རང་རྒྱུད་པའི་མུ་སྟེགས་པ་གསུམ་དུ་སྔོན་རབས་ཀྱི་མཁས་པ་དག་གིས་རྣམ་པར་བཞག་པ་མཛད་སྣང་སྟེ། ལང་གཤེགས་ལས།
ཇི་སྲིད་སེམས་ནི་འཇུག་པའི་བར། ། དེ་སྲིད་འཇིག་རྟེན་རྒྱང་འཕེན་ཡིན། ། ཅེས་རྣམ་རྟོག་མ་ཟད་ཀྱི་བར་ལ་རྒྱང་འཕེན་གྱི་སྒྲས་གདགས་པར་གསུངས་ཤིང༌། བདེན་སྨྲའི་མདོ་ལས། ཡིད་བཞིན་ནོར་དང་འཆིང་བུ་ཕྲད་གྱུར་པ། ། བདེན་པའི་ཚུལ་དུ་ནམ་ཡང་འབྱུང་བ་མེད། ། དེ་བཞིན་སངས་རྒྱས་རིན་ཆེན་མུ་སྟེགས་ཅན། ། ཞིང་གཅིག་ཏུ་ནི་ནམ་ཡང་འབྱུང་བ་མེད། ། མུ་སྟེགས་ཅན་སྒོ་འདི་ཀུན་བསམ་གཏན་དང༌། ། མངོན་ཤེས་དབང་བསྒྱུར་ཐབས་མཁས་ཡིན་ཤེས་གྱིས། །
ཤེས་རབ་ཐབས་ཀྱི་སྤྱོད་པས་བློ་ལྡན་རྣམས། ། རྣམ་པར་འཕྲུལ་པ་སྣ་ཚོགས་སྟོན་པར་བྱེད། ། ཅེས་དང༌། རབ་ཏུ་ཞི་བ་རྣམ་པར་ངེས་པའི་ཆོ་འཕྲུལ་གྱི་མདོ་ལས་ཀྱང༌། སེང་གེ་ཆེན་པོའི་མདུན་དུ་རི་དྭགས་ཕྲ་མོ་མི་གནས་པ་བཞིན་དུ། དེ་བཞིན་གཤེགས་པའི་མདུན་དུ་མུ་སྟེགས་གནས་པར་མི་ནུས་མོད་ཀྱི། སེམས་ཅན་སྨིན་པར་བྱ་བའི་དོན་དུ་དེ་བཞིན་གཤེགས་པ་ཉིད་ཀྱིས་བྱིན་གྱིས་རླབས་པ་ནི་མ་གཏོགས་སོ། ། ཞེས་ཟབ་མོ་ལ་དངོས་སུ་བཀྲིར་མི་རུང་བ་དག་རིམ་གྱིས་གཞུག་པའི་ཕྱིར་དུ་སངས་རྒྱས་དང་བྱང་ཆུབ་སེམས་དཔའ་མང་པོས་དེའི་སྟོན་པར་སྤྲུལ་ནས་རིགས་པའི་སྒོ་དུ་མ་སྟོན་པར་གསུངས་པ་ལྟ་བུ་སྟེ། ཚངས་པ་དང་དབང་ཕྱུག་དང་ཁྱབ་འཇུག་ལ་སོགས་ལ། ཕྱི་པ་དག་གིས་ཀྱང་སྟོན་པར་བཞག་ལ།
ནང་པ་དག་གིས་ཀྱང་རྒྱུད་སྡེ་ཆེན་པོ་རྣམས་སུ་དེ་གསུམ་ལ་སྐུ་གསུང་ཐུགས་རྡོ་རྗེ་གསུམ་གྱི་ལྷག་པའི་ལྷར་བཞག་པ་ལྟ་བུའོ། ། དེ་དག་གི་གདུལ་བྱ་མང་པོ་རང་རྒྱུད་པ་ཡིན་པ་ལ་དགོངས་ནས། ཆོས་འདི་ལས་ཕྱི་རོལ་དུ་གྱུར་པ་ལ་དགེ་སྦྱོང་གི་ཚུལ་དང་འཕགས་པའི་ལམ་མེད་དོ། ། ཞེས་དང༌། ཀུན་ཏུ་རྒྱུ་ཀླན་ཀ་འཚོལ་བའི་བསམ་པས་འོངས་པ་དེ་དག་ལ་དཀར་པོའི་ཆོས་གཅིག་ཙམ་ཡང་མ་མཐོང་ངོ༌། ། ཞེས་གསུངས་སོ། ། དགོངས་གཅིག་རྙིང་མར། གཤིས་ཀྱི་དགེ་བ་ཞེས་འབྱུང་བ་དེ་ནི། སློང་བའི་དགེ་བ་ཞེས་ཆོས་མངོན་པ་གོང་མར་གསུངས་པ་དེ་ཉིད་དུ་མངོན་ཏེ། ལུས་ངག་གི་ལས་སྲོག་གཅོད་པ་སྤོང་བ་ལ་སོགས་པ་སྡོམ་པ་ལྔ་བརྟུལ་ཞུགས་ལྔ་དང་སྤྱོད་པ་བཅུ་གསུམ་ཅི་རིགས་པ་ཕྱི་རོལ་པ་དག་གིས་ཀྱང་བྱེད་པའི་ཕྱིར།
སློང་བའི་དགེ་བ་དེ་ཡང་ཇི་ལྟ་བུ་ཞིག་གོ་ཞེ་ན། ཇི་སྐད་དུ། ངོ་བོ་ཉིད་ཀྱི་དགེ་བ་གང་ཞེ་ན། དད་པ་ལ་སོགས་པ་སེམས་ལས་བྱུང་བའི་ཆོས་བཅུ་གཅིག་གོ ། འབྲེལ་པའི་དགེ་བ་གང་ཞེ་ན། དེ་དང་མཚུངས་པར་ལྡན་པའི་ཆོས་རྣམས་སོ། ། རྗེས་སུ་འབྲེལ་བའི་དགེ་བ་གང་ཞེ་ན། དེ་དག་ཉིད་ཀྱི་བག་ཆགས་གང་ཡིན་པའོ། ། སློང་བའི་དགེ་བ་གང་ཞེ་ན། དེས་ཀུན་ནས་བསླངས་པའི་ལུས་དང་ངག་གི་ལས་སོ། །
ཞེས་འབྱུང་ངོ༌། ། དགོངས་གཅིག་རྙིང་མར། ཕྱི་རོལ་པའི་གསོ་སྦྱོང་དང་དབྱར་གནས་ཡོད་པ་དེ་དགེ་བ་ཡིན་པས་གསོ་སྦྱོང་དང་དབྱར་གནས་དེ་སྟོན་པས་རྗེས་འཇུག་ལ་བྱེད་དུ་བཅུག་ཟེར་བ་ལྟ་བུ་ཞིག་བྲིས་གདའ་བ་ཡང་ཧ་ཅང་ལེགས་པ་མ་ཡིན་ཏེ། ཕྱི་རོལ་པའི་གསོ་སྦྱོང་སོགས་ཕལ་ཆེར་རང་གཞན་ལ་འཚེ་བ་ཆོས་སུ་སྨྲ་བ་རྒྱུད་ལ་བསྟར་བའི་གཞི་བྱེད་པས་མི་དགེ་བ་དང་འབྲེལ་ཆེ་ཞིང༌། ཡང་ན་ལུང་མ་བསྟན་ལ། མཐའ་གཅིག་ཏུ་དགེ་བར་ཡང་འཆད་དཀའ་ལ། ཕྱི་རོལ་པའི་གསོ་སྦྱོང་གི་ཆོ་གའི་ཚུལ་དེ་སྟོན་པས་རྗེས་འབྲང་ལ་བཅས་པ་ག་ལ་ཡིན་ཏེ། སྟོན་པས་བཅས་པའི་གསོ་སྦྱོང་ནི་ལྷག་པའི་བསླབ་པ་གསུམ་ལ་ཉེས་པ་སྦྱང་བར་བྱེད་པའི་མཐུན་པའི་གསོ་སྦྱོང་དང་ཞི་གནས་ཀྱི་གསོ་སྦྱོང་དེ་མུ་སྟེགས་སོགས་ལ་མེད་པས་བསྟན་པ་ཐུན་མོང་མིན་པ་དེ་རང་གི་རྗེས་འབྲངས་ལ་བཅས་པར་གདམས་པའི་ཕྱིར། དེ་ལྟར་གདམས་པའི་གླེང་གཞི་ནི་མུ་སྟེགས་པའི་གསོ་སྦྱོང་བྱས་པ་སོགས་ཀྱི་འབྱུང་བ་ལ་བརྟེན་པ་ཡིན་པས་མ་འཁྲུལ་བར་ཤེས་དགོས་སོ།། །། ༈ རྡོ་རྗེའི་གསུང༌།
ཕྱི་ནང་གི་ཁྱད་པར་སྐྱབས་སུ་འགྲོ་བ་བྱ་བ་འདི་བཞུགས། བྱ་བ་ཡང་དག་པར་བཏོན་དགོས་པར་མི་སྣང་སྟེ། རྡོ་རྗེ་གསུང་དྲི་མ་ཐམས་ཅད་དང་བྲལ་བའི་ཕྱིར། ཁ་ཅིག་ཕྱི་ནང་གི་ཁྱད་པར་བདག་ཡོད་མེད་དུ་སྨྲ་བ་དང༌། སྒོམ་པ་ཞི་ལྷག་ཆ་མཉམ་པའི་ཏིང་འཛིན་ཁྱད་པར་ཅན་མེད་པ་དང་ཡོད་པ་དང༌། སྤྱོད་པ་སེམས་ཅན་ཐམས་ཅད་ལ་འཚེ་བ་ཡོད་མེད་ཀྱིས་འབྱེད་པ་ཡིན་ནོ། ། ཞེས་ཟེར་རོ། ། འདི་ལ་ཞལ་སྔ་ནས། ཕྱི་ནང་དུ་འཇོག་བྱེད་དེ་དག་ཀྱང་མཐའ་གཅིག་ཏུ་མ་ངེས་ཏེ། རིམ་པ་བཞིན།
རང་སྡེ་གནས་མ་བུ་པ་ལ་སོགས་ཀྱིས་མ་ངེས་པ་དང༌། མུ་སྟེགས་ལའང་བསམ་གཏན་དང་གཟུགས་མེད་ཀྱི་དངོས་གཞིའི་ཏིང་ངེ་འཛིན་དང་མངོན་ཤེས་ལ་སོགས་པ་ཡོད་པས་མ་ངེས་པ་དང༌། མུ་སྟེགས་གཅེར་བུ་པ་དང༌། བོད་པའི་སངས་རྒྱས་པ་འཚེ་བ་ཆོས་སུ་སྨྲ་བས་མ་ངེས་པ་དང༌། མུ་སྟེགས་གྲངས་ཅན་པ་དང་གཅེར་བུ་པས་ཀྱང་ཐར་པ་དང་ཐམས་ཅད་མཁྱེན་པ་ཐོབ་བྱར་འདོད་པས་མ་ངེས་པ་དག་གི་ཕྱིར། ལྟ་བ་བཀར་བཏགས་ཀྱི་ཕྱག་རྒྱ་བཞི་དང་སྒོམ་པ་སྲིད་རྩེའི་གཉེན་པོ་དང༌། སྤྱོད་པ་ལ་ངལ་ཞིང་དུབ་པའི་མཐའ་དང་འདོད་པ་བསོད་ཉམས་ཀྱི་མཐའ་སྤོང་བ་དང༌། འབྲས་བུ་ཐར་པ་སྤང་བྱ་ཟད་པའི་བྲལ་བ་ཁྱད་ཅན་འགོག་བདེན་ལ་སྐྱབས་སུ་འགྲོ་བའི་སྒོ་ནས་དོན་གཉེར་བ་སྟེ། དེ་དག་ལས་མི་འདོད་པ་དང༌། འདོད་པ་ལས་རིམ་བཞིན་ཕྱི་རོལ་པ་དང་ནང་པར་འཇོག་པ་ཡིན་ནོ། །
དེའང་རང་སྡེ་བྱེ་སྨྲར་གཏོགས་པ་འགའ་ཞིག་བདག་འདོད་ཅིང་སྐད་ཅིག་གིས་མི་འཇིག་པའི་འདུས་བྱས་ཁས་ལེན་པའང་ཡོད་མོད། ཕུང་པོ་ལས་དོན་གཞན་དང་རྟག་པར་མི་འདོད་ཅིང༌། གཏན་འཇིག་མི་སྲིད་པའི་རྟག་དངོས་སུ་ཁས་མི་ལེན་པས་མུ་སྟེགས་པ་དང་ཁྱད་པར་ཆེས་ཆེ་བས། ཕྱི་ནང་གི་འཇོག་བྱེད་དོ། ། སྲིད་རྩེའི་གཉེན་པོ་ནི་མུ་སྟེགས་ལ་མེད་དེ། བདག་མེད་བདེན་པའི་རྣམ་པ་ཅན་གྱི་ལམ་ལ་རྒྱབ་ཕྱོགས་ཤིང་གོང་ན་ས་གཞན་མེད་པས་ཞི་རགས་ཀྱི་རྣམ་པ་ཡང་མེད་པའི་ཕྱིར། ཡང་རྙེད་བཀུར་ལ་ཆགས་པས་ངན་པ་དང་ཉུང་ངུས་མི་ཆོག་པར། བཟང་པོ་དང་མང་པོ་འདོད་ཞེན་གྱིས་སྒྲུབ་ཅིང་སྤྱོད་པ་དང༌། རང་ཚུལ་ཁྲིམས་རྣམ་དག་དང་ལྡན། བདག་མེད་ཀྱི་ལྟ་བས་དངོས་འཛིན་རགས་པ་ལས་གྲོལ་བ་ཞིག་གིས།
སྒྲུབ་པའི་ཚེ་ཆོས་ལ་གནོད་པ་འབད་རྩོལ་མི་དགོས། སྤྱོད་པའི་ཚེ་ཆགས་ཞེན་དང་མངོན་ཞེན་དྲག་པོ་མི་སྐྱེ་ན་བཟང་ཞིང་མང་བ་སྤྱོད་པ་ལ་བག་འཁུམས་མི་དགོས་ཀྱང༌། དེ་ལྟར་བྱེད་པས་ལུས་སེམས་གདུང་བ་གཉིས་ནི། རིམ་པ་བཞིན་དུ་རྒྱང་འཕེན་པ་དང་གཅེར་བུ་པ་ལ་གཙོ་བོར་ཡོད་ལ། སངས་རྒྱས་བཅོམ་ལྡན་འདས་ཀྱིས་ནི་གོས་དང་ཟས་དང་གནས་མལ་དང་སྨན་ཏེ་བཞི་པོ་མཐའ་གཉིས་སུ་མི་ལྟུང་བ་ལ་བསླབ་པར་ནན་གྱིས་གསུངས་སོ། ། འབྲས་བུ་ལ། རྒྱང་འཕེན་ནི་འབྱུང་བཞི་སེམས་དང་བཅས་པ་དང་དེ་དང་བྲལ་བ་གཉིས་འཁོར་འདས་སུ་འདོད་པས། ཐར་པ་དང་འབྱུང་བཞིའི་གཞི་མཐུན་འདོད་ལ། ནེ་ཙོས་ཉི་མ་བཏོལ་ནས་ནི། ། ཐར་པ་མཆིས་པར་བཤད་ཅེས་གྲགས། །
ཞེས་ཉི་ཟླ་ཐར་པར་འདོད་པ་དང༌། གཅེར་བུ་པས་ནམ་མཁའི་དབྱིངས་ན་ཐར་པ་གདུགས་བཀན་པ་ལྟ་བུར་འདོད་པ་སོགས་ཀྱིས་ཐོབ་བྱའི་ཐར་པ་ལ་རྨོངས་ལ། རྒྱལ་བའི་བསྟན་པ་ནི། ཐར་པའམ་མྱ་ངན་ལས་འདས་པ་འགོག་བདེན་དུ་བཞེད་པས་སོ། ། འོ་ན་འགོག་པའི་བདེན་པ་དེ་ཆོས་དཀོན་མཆོག་ཡིན་ལ། དེ་གང་གི་མངོན་དུ་མཛད་པའི་སྟོན་པ་སངས་རྒྱས་དང༌། གོ་འཕང་དེ་དོན་གཉེར་གྱི་སྐྱེ་འཕགས་ཀྱི་དགེ་འདུན་དུ་རང་ཉིད་སྒྲུབ་པར་བྱེད་པའི་དོན་གཉེར་ཆེན་པོས་ཡུལ་གསུམ་པོ་དེ་དག་ལ་སྐྱབས་སུ་འགྲོ་བ་མེད་པ་དང་ཡོད་པ་ནི། ཕྱི་ནང་འབྱེད་པར་བྱེད་པའི་བྱེད་ཆོས་མཐར་ཐུག་པ་ཡིན་ཏེ། ནང་པ་དག་ནི་ཐར་པ་དང་ཐམས་ཅད་མཁྱེན་པའི་ལམ་འཁྲུལ་མེད་ལ་གནས་པ་ལ་དོན་གྱིས་བརྗོད་ལ། ཕྱི་རོལ་པ་དག་ནི་དེ་མི་འདོད་པ་དང་འདོད་ཀྱང་དེའི་ལམ་འཁྲུལ་བཅས་ལ་དོན་གྱིས་གནས་པར་བརྗོད་པ་གང་ཞིག །
དོན་དུ་གཉེར་བྱའི་ཐོབ་བྱའི་འབྲས་བུ་དང་དེ་ཐོབ་བྱེད་ཀྱི་སྐྱབས་སོགས་ལམ་རྣམ་དག་ཉམས་སུ་ལེན་མི་ལེན་ལས་ཕྱི་ནང་སོ་སོར་འཇོག་བྱེད་དུ་གྲུབ་བོ། ། དེའང་སངས་རྒྱས་ཀྱི་བསྟན་པ་ལ་ངེས་ལེགས་སྒྲུབ་པའི་མངོན་མཐོའི་རྒྱུའི་ཚུལ་ཁྲིམས་ལས། སོ་ཐར་རིས་བརྒྱད་གང་ཡང་རུང་བ་རེ་ནོད་པ་ལའང༌། སྐྱབས་སུ་འགྲོ་བ་རྩོམ་བྱེད་དང་མ་བྲལ་ན་སྡོམ་པ་སྐྱེ་ཡི། བྲལ་ན་མི་སྐྱེ་སྟེ། བསྙེན་གནས་ཀུན་ལ་ཡོད་མོད་ཀྱང༌། ། སྐྱབས་སུ་མ་སོང་བ་ལ་མེད། ། ཅེས་འབྱུང་བ་དང༌། དེས་ན་འཁོར་བ་ལས་ཐར་པ་དོན་གཉེར་གྱི་སོ་ཐར་གྱི་སྡོམ་པ་ལ་ནི་ངེས་པར་སྐྱབས་ཡུལ་གསུམ་པོ་དེ་ཐོབ་པ་དོན་གཉེར་གྱི་སྐྱབས་སུ་འགྲོ་བ་ཡོད་མེད་ཁོ་ན་ལ་རག་པས། ངེས་པར་འབྱུང་བ་ཚུལ་ཁྲིམས་ཀྱི་དབང་དུ་བྱས་ཏེ།
ཞེས་པའི་ངེས་འབྱུང་གི་སྡོམ་པ་རྣམ་པར་དག་པ་འདི་ལ་ནི་གསུམ་ལ་ཞེ་ཐག་པ་ནས་སྐྱབས་སུ་མ་སོང་བ་ལ་ཡོད་པ་མ་ཡིན་ནོ། ། དེས་ན་ཚུལ་ཁྲིམས་ཙམ་ལ་འཇིགས་སྐྱོབ་ལེགས་སྨོན་ངེས་འབྱུང་གི་ཚུལ་ཁྲིམས་ཏེ་གསུམ་དུ་དབྱེར་རུང་ཡང༌། སོ་ཐར་གྱི་སྡོམ་པ་ལ་མི་རུང་སྟེ། དང་པོ་གཉིས་ཚུལ་ཁྲིམས་དང་ལེགས་སྤྱད་ཙམ་ཡིན་གྱི་སྡོམ་པ་ནི་མ་ཡིན་པས། དང་པོ་གཉིས་ལ་བསམ་ནས་འདུལ་བ་ལུང་སོགས་ལས་ཀྱང༌། མགོ་རེག་ལ་བྱང་ཆུབ་ག་ལ་ཡོད། ཅེས་སོགས་འབྱུང་པའི་ཕྱིར་ཞེས་ཕྱིས་ཀྱི་རྣམ་དཔྱོད་ཅན་དུ་བྱེད་པ་མང་པོས་ཀྱང་གླེང་ལ། དེས་ན་ཆོས་འདི་པ་དག་གི་འདོད་པ་ན་དཔྱོད་པའི་ཚུལ་ཁྲིམས་དང་པོ་གཉིས་བསྲུངས་པའི་རྣམ་སྨིན་གྱི་འབྲས་བུ་ནི་ལྷ་མིའི་ལུས་ཕུན་ཚོགས་ཐོབ་ཀྱང་ངེས་ལེགས་བསྟན་པ་སྒྲུབ་ནུས་ཀྱི་དལ་འབྱོར་རྣམ་དག་ཐོབ་པར་མི་ནུས་ཞེས་པའང་བཀའ་གདམས་ཀྱི་ཡི་གེ་ལ་ལར་སྣང་ངོ༌། །
འདིར་བོད་ཁ་ཅིག ། གསུམ་ལས་གཞན་ལ་སྐྱབས་སུ་འགྲོ་བ་ཕྱི་རོལ་མུ་སྟེགས་ཀྱི་འཇོག་བྱེད་དུ་ཁ་ཅིག་འདོད་པའང་འཐད་དོ་ཞེ་ན།
དེ་ལྟ་ན་བོད་ཀྱི་གཤེན་རབ་རྗེས་འབྲངས་དང་བཅས་པ་རྣམས་དེར་འགྱུར་ལ། འདོད་མི་ནུས་ཏེ། བདག་མེད་གཉིས་ཀྱི་རྣམ་གཞག་རྒྱས་པར་ཁས་ལེན་ལ། བདག་མེད་དང་ཕྱག་རྒྱ་བཞི་འདོད་པའི་མུ་སྟེགས་ནི་མི་སྲིད་པས་འདི་ནི་བློས་བཏགས་གཉིས་མིན་དུ་རིགས་སོ་ཞེས་ཟེར་བ་ཡང་མི་འཐད་དེ། བོན་པོ་དེ་གདོད་ནས་ཕྱི་ནང་གཉིས་སུ་གྱེས་པའི་ཕྱི་པའི་གྲུབ་མཐའ་ཁས་མི་ལེན་ཀྱང༌། སངས་རྒྱས་པའི་གཞི་ལམ་འབྲས་བུའི་བསྟན་པའི་རྣམ་གཞག་ཐམས་ཅད་ལས་ཕྱིན་ཅི་ལོག་ཏུ་སྤྱོད་ཅིང༌། མངོན་མཐོ་དང་ངེས་ལེགས་ཀྱི་བར་ཆད་བྱེད་པས་མིང་ཅིར་བཏགས་ཀྱང་སླའི་ཆོས་འདི་པ་ལས་ཕྱི་རོལ་ཏུ་གྱུར་པ་ཁོ་ནའོ། ། དེས་བདག་མེད་དང་ཕྱག་རྒྱ་བཞི་སོགས་ཁས་ལེན་ཟེར་བ་ཡང༌། སངས་རྒྱས་པའི་ལུགས་འཁྲུལ་མེད་ཀྱི་བདག་མེད་སོགས་ཁས་ལེན་པའང་མ་ཡིན་ཏེ། འདྲ་མིན་བསྡུས་པའི་ཡིག་ཁྱམས་དང་ཁ་གསག་བསྲེས་པའི་ཚིག་རིས་ཅུང་ཟད་མཐུན་པ་ཙམ་ལས་ལུགས་དེ་ལ་དོན་དུ་གྱུར་པ་ཅུང་ཟད་ཀྱང་མི་སྣང་བའི་ཕྱིར།
ཡང་བོད་འདིར། སྟོན་པ་སངས་རྒྱས་ཤཱཀྱ་ཐུབ་པ་ལྟ་བུའི་སངས་རྒྱས་མ་ཡིན་ཀྱང་དེ་འདྲ་བའམ་དེ་ལས་ལྷག་པའི་སྐྱབས་ཡུལ་གསར་རྩོམ་དུ་བྱས་ནས་བློས་བཏགས་ལ། ཀུན་བཟང་འོད་མི་འགྱུར་དང༌། ཆེ་མཆོག་ཆེན་པོ་ལ་སོགས་པར་མིང་བཏགས་ནས་སྐྱབས་ཡུལ་དང༌། སྐྱབས་འགྲོ་བྱེད་པའང་ཆོས་འདི་པ་ལས་ཕྱི་རོལ་དུ་གྱུར་པ་ཡིན་ཏེ། གྲངས་ཅན་གྱིས་གཙོ་བོར་བཏགས་པ་དང་འདྲ་བར་ཐ་སྙད་དུ་དེ་འདྲའི་སྐྱབས་ཡུལ་མེད་ལ། བོད་རྒན་རབས་ཀྱི་ཁ་དངགས་ལ་ཨ་ཕོ་སྤྱང་དང་ཕྱ་རྒན་པོ་ལ་བྱ་བ་ཐམས་ཅད་རག་གོ་ཞེས་བརྗོད་པ་ལ་སྙིང་པོ་མེད་པ་ལྟར་འདིར་ཡང་ཤེས་དགོས་སོ། ། འོ་ན་དཀོན་མཆོག་གསུམ་གྱི་ངོ་བོ་ཇི་ལྟ་བུ་ཞིག་གོ་ཞེ་ན། ཐེག་པ་ཐུན་མོང་བའི་ལུགས་ནི་མི་སློབ་ལམ་དུ་གྱུར་པའི་ཟད་མི་ཤེས་པའི་ཡེ་ཤེས་གང་གིས་བརྙེས་པའི་ཆོས་སྐུ་དེ་ལ་སངས་རྒྱས་ཞེས་བརྗོད་དེ། སངས་རྒྱས་སུ་འཇོག་བྱེད་ལ་དེ་ཉིད་གཙོ་བ་ཉིད་ཀྱི་ཕྱིར་རམ།
ཡང་ན་ཟད་མི་སྐྱེ་ཤེས་པ་འཁོར་བཅས་ཟག་མེད་ཀྱི་ཕུང་ལྔ་དང་བཅས་པ་སངས་རྒྱས་སུ་བརྗོད་པ་ཡིན་ཏེ། དེ་ཐམས་ཅད་ཐུགས་སུ་ཆུད་པར་སྤྱོད་པའི་ཕྱིར། གཟུགས་ཀྱི་སྐུ་ལ་ནི་སྐྱབས་སུ་མི་འགྲོ་སྟེ། རྣམ་སྨིན་གྱི་རང་བཞིན་འདོད་པ་ན་སྤྱོད་པ། བྱང་སེམས་དོན་གྲུབ་ཀྱི་གཟུགས་དང༌། སྟོན་པ་སངས་རྒྱས་ཀྱི་གཟུགས་ལ་བཟང་ངན་ནམ་བྱེ་བྲག་མེད་པའི་ཕྱིར་རོ། ། སློབ་པ་དང་མི་སློབ་པའི་ལམ་གཉིས་ཀའང་དགེ་འདུན་དུ་འཇོག་བྱེད་ཀྱི་ཆོས་ཡིན་ལ། ལམ་དེ་དག་ཐོབ་པའི་འཕགས་པའི་གང་ཟག་བརྒྱད་པོ་དེ་ནི་ལྷ་དང་བཅས་པའི་འཇིག་རྟེན་གྱི་ལམ་ལས་བཟློག་ཀྱང་མི་ཕྱེད་པའི་མྱ་ངན་ལས་འདས་པའི་ཆེད་དུ་ཚོགས་པའི་ངོ་བོར་གྱུར་པས་དགེ་འདུན་ཞེས་བྱ་སྟེ། སཾངྒྷ་ཞེས་པ་སྲ་བ་དང་མི་ཕྱེད་པའི་དོན་ཉིད་ཀྱི་ཕྱིར་རོ། ། སོ་སོར་བརྟགས་འགོག་ཏུ་གྱུར་པའི་མྱང་འདས་ཐམས་ཅད་ཆོས་དཀོན་མཆོག་གི་འཇོག་བྱེད་དེ།
རང་གཞན་རྒྱུད་ཀྱི་ཉོན་མོངས་པའི་འགོག་པ་ལྷག་བཅས་ཀྱི་མྱང་འདས་ཞི་བ་དང༌། སྡུག་བསྔལ་འགོག་པ་ལྷག་མེད་ཀྱི་མྱང་འདས་ཞི་བར་མཚན་ཉིད་གཅིག་པའི་ཕྱིར། དེ་སྐད་དུ། གང་ཞིག་གསུམ་ལ་སྐྱབས་འགྲོ་དེ། ། སངས་རྒྱས་དགེ་འདུན་བྱེད་པའི་ཆོས། ། མི་སློབ་པ་དང་གཉིས་ཀ་དང༌། ། མྱ་ངན་འདས་ལ་སྐྱབས་སུ་འགྲོ། ། ཞེས་འབྱུང་ངོ༌། ། ཐེག་པ་ཆེན་པོའི་ལུགས་ནི། སངས་རྒྱས་དཀོན་མཆོག་དེ་རྒྱུད་བླར།
འདུས་མ་བྱས་ཤིང་ལྷུན་གྱིས་གྲུབ། ། གཞན་གྱི་རྐྱེན་གྱིས་རྟོགས་མིན་པ། ། མཁྱེན་དང་བརྩེ་དང་ནུས་པར་ལྡན། ། དོན་གཉིས་ལྡན་པའི་སངས་རྒྱས་ཉིད། ། ཅེས་འབྱུང་བས། རང་གཞན་གྱི་དོན་གཉིས་ཀྱིས་བསྡུས་པ་ཡོན་ཏན་དྲུག་དང་ལྡན་པའི་སངས་རྒྱས་ཏེ། ཡོན་ཏན་དྲུག་པོ་ལ་འདུས་མ་བྱས་པ་ནི། ཆོས་དབྱིངས་རང་བཞིན་རྣམ་དག་སྟེ། སྐྱེ་འཇིག་གནས་གསུམ་དང་བྲལ་བའི་ཕྱིར། ཆོས་དབྱིངས་དྲི་མ་དང་བྲལ་བ་ནི་ལྷུན་གྱིས་གྲུབ་པ་སྟེ།
ཆོས་སྐུའི་བདག་ཉིད་ཡིན་པའི་ཕྱིར། དེ་ཉིད་སོ་སོ་རང་གིས་རིག་པར་བྱ་བ་ཡིན་པའི་ཕྱིར་གཞན་གྱི་རྐྱེན་གྱིས་རྟོགས་པ་མ་ཡིན་པ་སྟེ་འདི་གསུམ་ནི་རང་དོན་ནོ། ། གསུམ་པོ་དེ་ཉིད་རང་བྱུང་གི་ཡེ་ཤེས་ཀྱི་ཐུགས་སུ་ཆུད་པ་ནི་མཁྱེན་པ་ཡིན་ལ། རང་གིས་མཁྱེན་པ་ལྟར་གཞན་གྱིས་རྟོགས་པར་བྱ་བའི་ཕྱིར་སྟོན་པ་ནི་བརྩེ་བའོ། ། མཁྱེན་བརྩེ་གཉིས་ཀྱིས་གཞན་གྱི་སྡུག་བསྔལ་རྒྱུ་དང་བཅས་པ་འཇོམས་པ་ནི་ནུས་ཏེ། གཞན་གྱི་དོན་ཡང་གསུམ་མོ། ། ཆོས་དཀོན་མཆོག་ནི། བསམ་མེད་གཉིས་མེད་རྟོགས་མེད་པ། ། དག་གསལ་གཉེན་པོའི་ཕྱོགས་ཉིད་ཀྱིས། ། གང་ཞིག་གང་གི་ཆགས་བྲལ་བ། །
བདེན་གཉིས་མཚན་ཉིད་ཅན་དེ་ཆོས། ། ཅེས་པ་ལྟར། ཡོན་ཏན་དྲུག་དང་ལྡན་པའི་རྣམ་བྱང་གི་བདེན་པ་གཉིས་ཀྱི་མཚན་ཉིད་ཅན་ནོ། ། དེ་ལ་འགོག་བདེན་ནི། བསམ་དུ་མེད་པ་ལ་སོགས་ཡོན་ཏན་གསུམ་དང་ལྡན་ཏེ། རྟོག་གེའི་བློས་མུ་བཞིར་བརྟགས་པར་མི་ནུས་པའི་ཕྱིར་དང༌། ལས་དང་ཉོན་མོངས་གཉིས་མེད་པའི་ཕྱིར་དང༌། རྒྱུ་ཚུལ་བཞིན་མ་ཡིན་པའི་རྣམ་རྟོག་ཞི་བའི་ཕྱིར། མམ་གྱི་བདེན་པ་ནི། དག་གསལ་གཉེན་པོའི་ཕྱོགས་གསུམ་དང་ལྡན་ཏེ།
ཉེ་བའི་ཉོན་མོངས་ཀྱི་དྲི་མས་དག་པ་དང༌། ཇི་ལྟ་ཇི་སྙེད་ཀྱི་ཡེ་ཤེས་སྣང་བར་བྱེད་པ་དང༌། དེ་ཁོ་ན་ཉིད་མཐོང་བ་ལ་སྒྲིབ་བྱེད་ཀྱི་གཉེན་པོ་བྱེད་པའི་ཕྱིར་རོ། ། དགེ་འདུན་དཀོན་མཆོག་ནི། ཇི་ལྟ་ཇི་སྙེད་ནང་གི་ནི། ། ཡེ་ཤེས་གཟིགས་པ་དག་པའི་ཕྱིར། ། བློ་ལྡན་ཕྱིར་མི་བཟློག་པའི་ཚོགས། ། བླ་མེད་ཡོན་ཏན་དང་ལྡན་ཉིད། ། ཅེས་པ་ལྟར་རིག་གྲོལ་གཉིས་དང་ལྡན་པ་སློབ་པ་ཕྱིར་མི་ལྡོག་པའི་དགེ་འདུན་ནོ། ། དེ་ལ་རིག་པ་ནི།
སེམས་རང་བཞིན་གྱིས་འོད་གསལ་བར་རྟོགས་པ་ཇི་ལྟ་བ་རིག་པ་དང༌། འགྲོ་བ་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་མཐོང་བ་ནི་ཇི་སྙེད་པ་རིག་པའོ། ། གྲོལ་བ་ལ། མཉམ་གཞག་ཡེ་ཤེས་ཀྱི་ཆགས་པའི་སྒྲིབ་པ་ལས་གྲོལ་བ་དང༌། རྗེས་ཐོབ་ཡེ་ཤེས་ཀྱིས་ཐོགས་པའི་སྒྲིབ་པ་ལས་གྲོལ་བའོ། ། (Dགསང་ཆེན་རྡོ་རྗེ་ཐེག་པ་བླ་ན་མེད་པའི་དཀོན་མཆོག་གསུམ་)ནི། (Eཁ་སྦྱོར་ཡན་ལག་བདུན་ལྡན་གྱིས་ཁྱད་པར་དུ་བྱས་པའི་ལྷན་ཅིག་སྐྱེས་པའི་སྐུ་རྒྱལ་བ་རིགས་དྲུག་པའི་རྡོ་རྗེ་འཆང་ནི་སངས་རྒྱས་དཀོན་མཆོག ། དེའི་ཐུགས་རྒྱུད་ཀྱི་བདེ་སྟོང་གཉིས་མེད་ཀྱི་ཡེ་ཤེས་ཉིད་སྒྲིབ་གསུམ་བག་ཉལ་དང་བཅས་པ་སྤངས་པའི་ཆ་ནས་ལམ་བདེན། སྤངས་ནས་སླར་མི་སྐྱེ་བར་བྱས་པའི་སྤངས་པ་ཕྱིར་མི་ལྡོག་པ་ཉིད་འགོག་བདེན། འགོག་ལམ་དེ་གཉིས་ཆོས་དཀོན་མཆོག །
འགོག་ལམ་དེ་གནས་དང་ཉེ་བའི་གནས་ཀྱི་མིང་ཅན་གྱི་ས་ལ་བཞུགས་པའི་དཔའ་བོ་དང་རྣལ་འབྱོར་མ་རྣམས་ནི་དགེ་འདུན་དཀོན་མཆོག་)དང༌། ཡང་ན་དཀྱིལ་འཁོར་གྱི་འཁོར་ལོ་གཅིག་ལ་མཚོན་ན། དཀྱིལ་འཁོར་གྱི་གཙོ་བོ་གང་ཡིན་པ་དེ་སངས་རྒྱས་དཀོན་མཆོག ། འཁོར་གྱི་ཚུལ་དུ་བཞུགས་སོ་འཚལ་དགེ་འདུན་དཀོན་མཆོག ། གཙོ་འཁོར་དེ་དག་གི་ཐུགས་རྒྱུད་སྤངས་པ་དང་རྟོགས་པའི་ཡོན་ཏན་ཐམས་ཅད་ཆོས་དཀོན་མཆོག་ཏུ་བཞག་གོ ། དཀོན་མཆོག་གསུམ་པོ་དེ་ལ་ཇི་ལྟར་སྐྱབས་ཞུ་ན། སེམས་ཅན་ཐམས་ཅད་སངས་རྒྱས་དཀོན་མཆོག་གི་གོ་འཕང་ཐོབ་པར་བྱ་བའི་ཕྱིར། བདག་ཉིད་དང་བློ་སྦྱངས་ཏེ་མཁའ་མཉམ་སེམས་ཅན་ཐམས་ཅད་དཀོན་མཆོག་དེ་ལ་སྐྱབས་ཞུ་བར་བྱ་སྟེ། དེ་ཡང་འགོག་ལམ་གྱི་ཆོས་དཀོན་མཆོག་དེ་ལུང་དང་རྟོགས་པའི་སྒོ་ནས་ཉམས་སུ་ལེན་ཅིང་དེ་ཇི་ལྟར་ཉམས་སུ་ལེན་རིམ་ནས་རང་རེའང་དགེ་འདུན་དཀོན་མཆོག་ཏུ་གྱུར་པ་ཉིད་ཀྱི་སྲིད་ཞིའི་མཐའ་ལས་སྐྱོབ་པར་སོང་བས་སྐྱབས་དང་བཅས་པར་འགྱུར་བ་ལས། དེ་ནས་ཤེས་བྱའི་དྲི་མ་ཐམས་ཅད་སྦྱང་བའི་རྟོགས་པའི་ཆོས་ལ་ནན་ཏན་དུ་ཉམས་སུ་བླངས་པས།
ཤེས་བྱའི་དྲི་མ་ཐམས་ཅད་དང་བྲལ་བ་ན། བདག་ཉིད་སངས་རྒྱས་དཀོན་མཆོག་ཏུ་གྱུར་པ་ཉིད་ཀྱིས་སྒྲིབ་གསུམ་བག་ཆགས་བདུད་བཞིའི་གཡུལ་ཐམས་ཅད་ལས་སྐྱོབ་པར་སོང་བས་དེའི་གོང་དུ་སྐྱོབ་བྱེད་གཞན་མི་དགོས་ཤིང༌། དེ་ནས་རང་ཉིད་ཀྱང་སེམས་ཅན་སྐྱབས་མེད་པ་ཐམས་ཅད་ཀྱི་སྐྱབས་དང༌། དཔུང་གཉེན་མེད་པ་རྣམས་ཀྱི་དཔུང་གཉེན་དང༌། མགོན་མེད་པ་རྣམས་ཀྱི་མགོན་དུའང་གྲུབ་པ་ཡིན་ནོ། ། ཁྱད་པར་བརྒྱུད་པ་རིན་པོ་ཆེ་འདི་དག་གིས། དཔལ་ལྡན་བླ་མ་དེ་ལ་སྐྱབས་གསུམ་ག་གཅིག་ཏུ་བསྡོམས་ནས་མོས་གུས་ཉིད་ལམ་གྱི་སྙིང་པོར་བྱེད་པའི་དབང་དུ་ན། མཆོག་གི་དཔལ་ལྡན་བླ་མ་དམ་པ་ལས་དཀོན་མཆོག་གསུམ་གཞན་དུ་ཡོད་པར་མི་སེམས་ཏེ། དུས་ཀྱི་འཁོར་ལོར། སློབ་དཔོན་དག་ནི་སངས་རྒྱས་ཉིད་དེ་རབ་མཆོག་ས་ཡི་གཞི་ལ་ཆོས་ནི་དེ་ཡིས་བསྟན་པའོ། །
དགེ་འདུན་གང་ཞིག་དེར་གནས་རབ་ཏུ་དགའ་བའི་ཐུགས་ལྡན་སེམས་ཅན་ཀུན་ལ་རྗེས་སུ་བརྩེ་བ་སྟེ། ། ཞེས་དང༌། རྡོ་རྗེ་ཕྲེང་བར་ཡང༌། དྲི་མེད་སེམས་ནི་སངས་རྒྱས་འགྱུར། ། ཆོས་ནི་ངག་ཏུ་ཡང་དག་གཟུང༌། ། སྐུ་ནི་དགེ་འདུན་ཞེས་བྱ་སྟེ། ། བྱང་ཆུབ་སེམས་དཔའ་ཚོགས་ཀྱི་གནས། ། ཞེས་འབྱུང་ངོ༌། ། དགོངས་ཅིག་རྙིང་མར། ཕྱི་རོལ་མུ་སྟེགས་པ་ལ་དབུ་མའི་ལྟ་བ་ཡོད་པའི་སྒྲུབ་བྱེད་དུ།
འཇིག་རྟེན་མཐའ་དང་ལྡན་པའང་མ་ཡིན། མི་ལྡན་པའང་མ་ཡིན་པ་ལ་སོགས་ཀྱི་ལུང་དུ་མ་བསྟན་པའི་ལྟ་བ་བཅུ་བཞི་ཡོད་དོ་ཞེས་བྲིས་གདའ་བ་ནི་ནོར་བ་ཡིན་ཏེ། ལུང་དུ་བསྟན་དུ་མི་གཏུབ་པའི་དྲི་བ་ལ་ལུང་དུ་གང་ཡང་རུང་བ་ཞིག་བསྟན་པ་དེ་དག་གིས་ནི་ལན་ལོག་པར་བཏབ་པས། ལན་དེ་ལྟར་དུ་རྟོག་ཅིང་ལྟ་བ་ནི་ལོག་པར་ལྟ་བ་ཡིན་པས། འཇིག་རྟེན་ཐམས་ཅད་མཐའ་དང་ལྡན་པའམ། མི་ལྡན་པའམ། གཉིས་ཀ་ཡིན་པའམ། གཉིས་ཀ་མིན་པ་སྟེ། ཕྱོགས་གང་དུ་ཡང་རུང་བ་ཞིག་ཏུ་ལྟ་བ་དེ་ལ་སྤྲོས་པ་ཐམས་ཅད་དང་བྲལ་བའི་ཆོས་ཀྱི་དབྱིངས་དབུ་མ་རྣམ་པར་དག་པར་སུ་ཞིག་འདོད་ལ། དེར་ལྟ་པོ་དེ་དབུ་མ་པ་ཡིན་པར་ཡང་དཔྱོད་ལྡན་སུ་ཞིག་གིས་དྭོགས།
ཡང་དགོངས་གཅིག་རྙིང་མར། འདུས་བྱས་མི་རྟག་པར་སྨྲ་བ་དེ་ཆད་ལྟ་བ་ཡིན་ཟེར་བ་བྲིས་གདའ་བ་མི་འཐད་དེ། མི་རྟག་པ་ནི་ཡོད་པ་ཉིད་ལ་འབྲེལ་གྱི་མེད་པ་དང་འབྲེལ་བ་མེད་པའི་ཕྱིར། ཡང་དེར་མུ་སྟེགས་པས་སྲིད་པ་འཁོར་བ་སྡུག་བསྔལ་དུ་མཐོང་ཞེས་བྲིས་གདའ་བ་ཡང༌། སྲིད་པ་ཉི་ཚེ་བ་ཡིན་ན་རུང་གི ། འཁོར་བ་མཐའ་དག་མ་ཡིན་ཏེ། སྲིད་རྩེ་ལ་ཐར་པར་ལྟ་བའི་ཕྱིར། ཡང་དེར་དཀོན་མཆོག་གསུམ་ལ་སྐྱབས་སུ་འགྲོ་ན་རྟགས་དང་གྲུབ་མཐའ་ཇི་ལྟར་བཟུང་ཡང་ནང་པ་སངས་རྒྱས་པར་རིམ་གྱིས་འགྲོ་བ་ལྟ་བུར་བཤད་གདའ་བ་ནི་ལེགས་པར་བཤད་པ་ཆེན་པོ་ཡིན་ཏེ། སྐྱབས་གནས་དཀོན་མཆོག་གསུམ་ལ་འཛིན་ཕྱིན་ཆད། དཀོན་མཆོག་གསུམ་ལ་དད་པ་རྣམ་པར་དཀར་བ་དང་ལྡན་ལ།
དད་པ་དང་ལྡན་པའི་དགེ་ཚོགས་དེའི་སྟོབས་ལས་སྟོན་པ་དང་བསྟན་པ་གཞན་ལ་མོས་པའི་ལོག་པར་ལྟ་བའི་ལས་སྒྲིབ་འཛད་ལ། འཛད་པ་ན་དཀོན་མཆོག་གི་བྱིན་རླབས་འཇུག་པས་སྐྱེ་བ་ནས་སྐྱེ་བ་ཚེ་རབས་ནས་ཚེ་རབས་ཐམས་ཅད་དུ་དཀོན་མཆོག་ལས་གཞན་པའི་ཡང་དག་པ་མ་ཡིན་པའི་སྟོན་པ་དང་བསྟན་པ་སྟེ་བདུད་ཀྱི་དབང་དུ་མི་འགྲོ་བར་གྲུབ་པ་ནི་ཆོས་ཉིད་ཀྱི་ཕྱིར་རོ།། །། ༈ རྡོ་རྗེའི་གསུང༌། ཐེག་པ་ཆེ་ཆུང་གི་ཁྱད་པར་བྱང་ཆུབ་ཆེན་པོར་སེམས་བསྐྱེད་པ་དང་མི་བསྐྱེད་པའི་དབང་ལས་ཡིན་བྱ་བ་འདི་བཞུགས་ཞེས་པ་ནི་དག་པར་འདོན་བྱར་དགོས་པ་མི་སྣང་བས་བཤད་པར་བྱ་སྟེ། ཞལ་སྔ་ནས། ཐེག་པ་ཆེ་ཆུང་ཞེས་པ་ནི། སེམས་ཅན་ཐམས་ཅད་བླ་ན་མེད་པ་ཡང་དག་པར་རྫོགས་པའི་འབྲས་བུའི་ཐེག་པ་དེར་འགོད་པ་ལ་ཐེག་པ་ཆེན་པོ་ཞེས་བརྗོད་ལ། ཐེག་པ་དེ་ནི་གང་དུ་འབྱིན་པའི་ཐེག་པ་ཡིན་ལ། གང་གིས་འབྱིན་པ་རྒྱུའི་ཐེག་པ་ནི་དེ་དག་སྒྲུབ་པར་བྱེད་པའི་ཀུན་རྫོབ་དང་དོན་དམ་པའི་བདག་ཉིད་ཅན་གྱི་བྱང་ཆུབ་སེམས་ཀྱི་སེམས་བསྐྱེད་ནས་ཐབས་ཤེས་ཟུང་འབྲེལ་གྱི་ཕ་རོལ་ཏུ་ཕྱིན་པ་དྲུག་གི་ཐེག་པ་ཆེན་པོ་སྟེ། དེ་གང་གིས་ཉམས་སུ་བླངས་པ་དེ་ནི་སྐྱེས་བུ་ཆེན་པོ་ཞེས་བརྗོད་ཀྱི།
གང་ཟག་དེས་ཚུལ་དེ་ཉིད་ལ་བསླབས་ན་མྱུར་དུ་མངོན་པར་འཚང་རྒྱ་བ་ཡིན་གྱི། དེ་ལས་རང་ཉིད་འཁོར་བ་ལས་ཐར་པ་དོན་གཉེར་གྱི་ཉན་རང་གི་ལམ་དང་བརྩོན་ཤེས་ལ་སོགས་པའི་སྒྲུབ་པ་དེས་ནི་སེམས་ཅན་ཐམས་ཅད་རྫོགས་སངས་སུ་འགོད་པ་ལྟ་ཅི་སྨོས། རང་ཉིད་ཀྱང་ཐེག་པ་ཆེན་པོའི་ཚོགས་ལམ་ཙམ་རྒྱུད་ལ་རྫོགས་པར་མི་ནུས་པའི་ཕྱིར་ཏེ། རྣམ་སྣང་མངོན་བྱང་ལས། ཐམས་ཅད་མཁྱེན་པའི་ཡེ་ཤེས་དེ་ནི་སྙིང་རྗེའི་རྩ་བ་ལས་བྱུང་བ་ཡིན། བྱང་ཆུབ་ཀྱི་རྒྱུ་ལས་བྱུང་བ་ཡིན། ཐབས་ཀྱི་མཐར་ཕྱིན་པ་ཡིན། ཅེས་འབྱུང་ལ། སློབ་དཔོན་ཀླུས། བྱང་ཆུབ་སེམས་ནི་མ་བསྐྱེད་པར། །
སངས་རྒྱས་ནམ་ཡང་མི་ཐོབ་སྟེ། ། སྲིད་ན་བདག་གཞན་དོན་སྒྲུབ་པའི། ། ཐབས་གཞན་ཡོད་པ་མ་ཡིན་ནོ། ། ཞེས་སོ། ། བྱང་ཆུབ་ཀྱི་སེམས་དེའང་དཀོན་མཆོག་གསུམ་ལ་དད་པ་དང་བྱང་ཆུབ་ཆེན་པོ་དོན་དུ་གཉེར་བ་ལས་སྐྱེ་སྟེ། མདོ་ལས། རྒྱལ་དང་རྒྱལ་བའི་ཆོས་ལ་དད་བྱེད་ཅིང༌། ། རྒྱལ་སྲས་རྣམས་ཀྱི་སྤྱོད་ལ་དད་བྱེད་ལ། ། བྱང་ཆུབ་བླ་ན་མེད་པར་དད་གྱུར་ནས། ། སྐྱེས་བུ་ཆེན་པོ་རྣམས་ཀྱི་སེམས་སྐྱེའོ། །
ཞེས་འབྱུང་ལ། སེམས་བསྐྱེད་པ་རང་གི་ངོ་བོ་ནི། སྤྲོས་པ་ཆེན་པོས་དོན་ཟབ་མོ་དང་ཡུན་རིང་པོའི་དཀའ་སྤྱད་ལ་གོ་ཆ་བགོས་ཏེ། རྩོམ་པ་ཆེན་པོས་གོ་ཆ་ཇི་ལྟ་བ་བཞིན་དུ་སྦྱོར་བའི་བརྩོན་འགྲུས་ཀྱིས་ཀྱང་ཞུགས་ནས་དོན་ཆེན་པོས་རང་དང་གཞན་ལ་ཕན་པ་རྒྱ་ཆེན་པོས་སྒྲུབ་པ་ལས་འབྱུང་བ་ཆེན་པོ་རྫོགས་པའི་བྱང་ཆུབ་ཡང་དག་པར་འགྲུབ་པ་སྟེ། མདོར་ན་བྱང་ཆུབ་ཆེན་པོའི་དོན་དང༌། སེམས་ཅན་གྱི་དོན་བྱ་བ་གཉིས་ལ་དམིགས་པའི་སེམས་དཔའ་ཁྱད་པར་ཅན་ལ་བྱང་ཆུབ་སེམས་པའི་སེམས་བསྐྱེད་ཅེས་གསུངས་ཏེ། རྒྱན་ལས། སྤྲོ་བ་ཆེ་དང་རྩོམ་པ་ཆེ། ། དོན་ཆེ་བ་དང་འབྱུང་བ་ཆེ། ། བྱང་ཆུབ་སེམས་དཔའ་སེམས་དཔའ་སྟེ། །
དོན་གཉིས་ལྡན་པའི་སེམས་འབྱུང་བ། ། ཞེས་འབྱུང་ངོ༌། ། འོ་ན་སེམས་ཅན་ཐམས་ཅད་ལ་གཏན་དུ་བའི་ངེས་ལེགས་དང་མངོན་མཐོ་སྦྱིན་པའི་ཐབས་བྱང་ཆུབ་ཀྱི་སེམས་ཀྱི་སྒྲུབ་པ་འདི་ལས་སྟོན་པས་ཐབས་གཞན་གྱིས་བཀྲི་ཚུལ་ཡོད་དམ་ཞེ་ན། མེད་དེ། ཇི་སྐད་དུ། བསྐལ་པ་དུ་མར་རབ་དགོངས་མཛད་པ་ཡི། ། ཐུབ་དབང་རྣམས་ཀྱིས་འདི་ཉིད་ཕན་པར་གཟིགས། ། འདིས་ནི་ཚད་མེད་སྐྱེ་བོའི་ཚོགས་རྣམས་ཀྱིས། ། བདེ་མཆོག་བདེ་བླག་ཉིད་དུ་ཐོབ་པར་བྱེད། ། ཅེས་འབྱུང་ངོ༌། །
དེ་ལྟ་བུའི་བྱང་ཆུབ་ཏུ་སེམས་བསྐྱེད་པའི་ཚུལ་ལའང༌། དང་པོར་སྨོན་པའི་སེམས་བསྐྱེད་པ་དང༌། ཕྱིས་ནས་འཇུག་པའི་སེམས་བསྐྱེད་པ་གཉིས་ཡོད་དེ། མདོ་ལས་ཀྱང༌། སེམས་གང་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྨོན་པ་དེ་དག་ནི་དཀོན་ནོ། ། དེ་བས་ཀྱང་སེམས་ཅན་གང་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འཇུག་པ་དེ་དག་ནི་ཤིན་ཏུ་དཀོན་ནོ། ། ཞེས་འབྱུང་ལ། དེ་ལའང་སྨོན་པའི་སེམས་བསྐྱེད་པ་ལ་ནི་སྡོམ་པས་ཟིན་པ་དང་མ་ཟིན་པ་ཅི་རིགས་པ་ལས་མ་ཟིན་པ་ཉིད་ཤས་ཆེ་ལ། འཇུག་པའི་སེམས་བསྐྱེད་པ་ལ་ནི་སྡོམ་པས་ཟིན་པ་དང་མ་ཟིན་པ་གཉིས་ལས་ཟིན་པ་ཤས་ཆེ་སྟེ། དེས་ན་སེམས་དེས་དྲངས་པའི་སྡོམ་པ་ཐོབ་པ་དེས་བྱང་ཆུབ་སེམས་དཔའི་ཚུལ་ཁྲིམས་ལ་སོགས་པའི་བསླབ་བྱ་རྣམས་ལ་བསླབས་ཏེ།
བྱང་ཆུབ་ཆེན་པོའི་ལམ་ལ་འཇུག་དགོས་པ་ཉིད་ཀྱི་ཕྱིར། སློབ་དཔོན་པད་མའི་ངང་ཚུལ་གྱིས། དེ་ལ་འགྲོ་བ་མཐའ་དག་ལ་ཕན་པའི་ཕྱིར་སངས་རྒྱས་སུ་གྱུར་ཅིག་ཅེས་གང་ཐོག་མར་དོན་དུ་གཉེར་བ་དེ་ནི་སྨོན་པའི་སེམས་སོ། ། གང་ཕན་ཆད་སྡོམ་པ་བཟུང་སྟེ་ཚོགས་རྣམས་ལ་ཞུགས་པ་འཇུག་པའི་སེམས་སོ། ། སྡོམ་པ་ནི་ཕ་རོལ་པོ་མཁས་པ་བྱང་ཆུབ་མཐུ་དང་ལྡན་པ་སྡོམ་པ་ལ་གནས་པ་ལ་ནོད་དོ། ། མཐུ་མེད་ན་སངས་རྒྱས་དང་བྱང་ཆུབ་སེམས་དཔའ་རྣམས་མངོན་དུ་བྱས་ལ། འཕགས་པ་འཇམ་དཔལ་རྒྱལ་པོ་ནམ་མཁའ་ཞེས་བྱ་བར་གྱུར་པ་ན་བྱང་ཆུབ་ཏུ་སེམས་བསྐྱེད་པ་བཞིན་དུ་བསྐྱེད་པར་བགྱིའོ། ། ཞེས་འབྱུང་ལ།
འདི་ཙམ་ལ་འཁྲུལ་ནས། བོད་རོང་ཊིཀ་པས་གང་དག་སྨོན་པ་སེམས་བསྐྱེད་པ་སྤྱིར་ཆོ་གས་ལེན་པ་མེད་པ་དང༌།
ཁྱད་པར་སྨོན་པ་སེམས་བསྐྱེད་ལ་སྡོམ་པ་ཐོབ་པར་མེད་པར་འདོད་པ་ནི། རང་གི་བླ་མ་གོང་མ་དག་ལས་རིམ་བཞིན་བརྒྱུད་དེ་ཐོབ་པའི་སྨོན་པ་སེམས་བསྐྱེད་པའི་སྡོམ་པའི་རྣམ་པར་བཞག་པ་ལ་སོགས་པ་ཀུན་ལའང་སྐུར་པ་བཏབ་པར་འགྱུར་ཞིང༌། ཁྱད་པར་སློབ་དཔོན་ཞི་བ་ལྷའི་ལུགས་སྨོན་འཇུག་གི་སེམས་བསྐྱེད་པ་དང་སྡོམ་པ་སྟབས་སུ་བླང་བའི་སྲོལ་རླུང་ལྟར་དུ་གྲགས་ཤིང་ཉམས་སུ་ལེན་པ་འདི་ལའང་སུན་འབྱིན་པར་བྱེད་པ་ཉིད་དུ་མཐོང་བས་ལུགས་དེ་ནི་རྣམ་པར་འཁྱམ་མོ་ཞེས་ཟེར་བའང་སྣང་ལ། འོ་ན་སློབ་དཔོན་ཆོས་ཀྱི་བཤེས་གཉེན་གྱིས། སྨོན་པ་ནི་སྨོན་པ་ཙམ་སྟེ་སེམས་བསྐྱེད་པའི་ཆོ་ག་ཙམ་ཡང་མ་བླངས་པར་བྱས་པའོ། ། ཞེས་འབྱུང་བ་མ་ཡིན་ནམ་ཞེ་ན། དེ་ནི་སྨོན་པ་ཙམ་པོའི་དབང་དུ་བྱས་ཀྱི། སྨོན་པའི་སེམས་བསྐྱེད་པའི་དབང་དུ་མ་བྱས་པས། སྨོན་པ་སེམས་བསྐྱེད་ཆོ་གའི་སྒོ་ནས་ལེན་པ་ལ་གནོད་བྱེད་དུ་ཇི་ལྟར་འཇུག ། དེས་ན་སྤྱིར་སྨོན་འཇུག་གི་སེམས་བསྐྱེད་པའི་སྡོམ་པ་གཉིས་ལ།
འགྲོ་བར་འདོད་པ་དང་འགྲོ་བའི་ཁྱད་པར་གྱི་དགེ་རྩ་ལས་བསོད་ནམས་རྒྱུན་ཆགས་འབྱུང་བ་དང་མི་འབྱུང་བའི་ཁྱད་པར་ཡིན་གྱི། སྨོན་སེམས་བསྐྱེད་པ་ལས་སྡོམ་པ་ཐོབ་པ་མེད་པའི་རྒྱུ་མཚན་གྱིས་བསོད་ནམས་རྒྱུན་ཆགས་འབྱུང་བ་མེད་དོ། ། ཞེས་སྨྲ་བ་ནི་མ་ཡིན་ནོ། ། འོ་ན་ཇི་སྐད་དུ། སྤྱོད་འཇུག་ལས། བྱང་ཆུབ་སྨོན་པའི་སེམས་ལ་ནི། ། འཁོར་ཚེ་འབྲས་བུ་ཆེར་འབྱུང་ཡང༌། ། ཇི་ལྟར་འཇུག་པའི་སེམས་བཞིན་དུ། ། བསོད་ནམས་རྒྱུན་ཆགས་འབྱུང་བ་མིན། ། ཞེས་པ་དེ་ཇི་ལྟར་ཞེ་ན།
བཤད་མ་ཐག་པ་ཉིད་ཀྱི་དོན་དང༌། ཡང་ན་སྨོན་སེམས་ཀྱི་སྡོམ་པ་དང་འབྲེལ་པ་ཡིན་པའི་སེམས་ཙམ་གྱི་དབང་དུ་བྱས་པ་ཉིད་ཀྱིས་འགལ་བར་མི་སེམས་སོ། ། གཞན་ཡང་བྱང་ཆུབ་ཏུ་སེམས་བསྐྱེད་པ་དང་འབྲེལ་པའི་བསླབ་པར་བྱ་བ་ནི། ། ཉན་རང་དང་ཐུན་མོང་བ་མ་ཡིན་ཏེ། རིན་ཆེན་ཕྲེང་བར། ཉན་ཐོས་ཐེག་པ་དེ་ལས་ནི། ། བྱང་ཆུབ་སེམས་དཔའི་སྨོན་ལམ་དང༌། ། སྤྱོད་པ་ཡོངས་བསྔོ་མ་བཤད་དེ། ། བྱང་ཆུབ་སེམས་དཔར་ག་ལ་འགྱུར། ། བྱང་ཆུབ་སྤྱོད་ལ་གནས་པའི་དོན། །
མདོ་སྡེ་ལས་ནི་བཀའ་མ་སྩལ། ། ཐེག་པ་ཆེ་ལས་བཀའ་སྩལ་པ། ། དེ་ཕྱིར་མཁས་པ་རྣམས་ཀྱི་བཟུང༌། ། ཞེས་གསུངས་སོ། ། དགོངས་གཅིག་རྙིང་མར། ཐེག་པ་ཆེ་ཆུང་གཉིས་ཀ་བྱང་ཕྱོགས་སོ་བདུན་དུ་གཅིག་ཅེས་བྲིས་གདའ་བ་མི་འཐད་དེ། ཐེག་པ་ཆེ་ཆུང་གི་བྱང་ཕྱོགས་ཟབ་རྒྱས་ཀྱི་མཆོག་དམན་ཆེས་ཆེ་བས་གཅིག་ཏུ་མི་འགྲུབ་བོ། ། ཡང་དེར། ཐེག་པ་ཆེ་ཆུང་གི་ཁྱད་འབྲས་བུས་མི་འབྱེད་དེ། སངས་རྒྱས་དང་བྱང་སེམས་ཉན་རང་དུ་སྤྲུལ་ནས་འགྲོ་བའི་དོན་བྱེད་པའི་ཕྱིར།
ཞེས་བྲིས་གདའ་བ་མི་འཐད་དེ། སངས་རྒྱས་དང་བྱང་སེམས་ཀྱིས་འགྲོ་བ་འདུལ་བའི་ཆེད་དུ་ཉན་རང་གི་སྐུར་བསྟན་པ་དེ་ཉན་རང་མ་ཡིན་པའི་ཕྱིར། ཡང་དེར། ཐེག་པ་ཆེ་ཆུང་གི་ཁྱད་བདག་མེད་རྟོགས་མ་རྟོགས་ལ་བྱེད་པ་ཡིན་ན་ཐེག་ཆེན་པ་བདག་མེད་གཉིས་ལ་བློ་གྲོས་འཇུག་པས་མ་ཁྱབ་སྟེ། ངེས་པ་དང་མ་ངེས་པ་ལ་འཇུག་པའི་མདོ་ལས། བྱང་ཆུབ་སེམས་དཔའ་ལ་རིས་ལྔ་ཡོད་པའི་དང་པོ། རའམ་ཕྱུགས་ཀྱི་ཤིང་རྟ་འདྲེན་པ་ལྟ་བུའི་བྱང་ཆུབ་སེམས་དཔའ་དེས་བདག་མེད་གཉིས་རྟོགས་པ་ལྟ་ཅི་སྨོས། སངས་རྒྱས་ལས་རིང་དུ་འགྲོ་བ་ཡིན་ཞེས་བྲིས་གདའ་བ་ཡང་མི་འཐད་དེ། བྱང་སེམས་བདག་མེད་གཉིས་ལ་བློ་གྲོས་ཀྱི་འཇུག་པ་མ་རྒྱས་པ་དེ་ཐེག་པའི་སྐྱོན་མ་ཡིན་གྱི་གང་ཟག་གི་སྐྱོན་ཡིན་པའི་ཕྱིར། ཐེག་པ་ཆེན་པོའི་ཆོས་ཚུལ་ལ་བདག་མེད་རྣམ་པ་གཉིས་ལེགས་པར་མ་བསྟན་པར་ཡང་མི་འགྲུབ་པའི་ཕྱིར་རོ། །
ཡང་དེར། ཕར་ཕྱིན་དྲུག་ཐེག་པ་ཆེ་ཆུང་ཐུན་མོང་ཡིན་ཅེས་བྲི་གདའ་བ་ཡང་མི་འཐད་དེ། ཕ་རོལ་ཏུ་ཕྱིན་པ་དྲུག་གི་ཐེག་ཆེན་གྱི་ལམ་ཐམས་ཅད་བསྡུས་པས་ཐུན་མོང་མ་ཡིན་པ་ཉིད་ཀྱིས་ཉན་རང་དང་ཐུན་མོང་མ་ཡིན་པའི་ཕྱིར་ཏེ། རྒྱན་རྩ་འགྲེལ་ལས། དེ་ལྟ་ན་རང་དང་གཞན་གྱི་དོན་མཐའ་དག་གི་སྐབས་ཀྱི་ཕ་རོལ་ཏུ་ཕྱིན་པ་དྲུག་གོ ། ལོངས་སྤྱོད་མངོན་པར་མི་དགའ་དང༌། ། རབ་གུས་ཉིད་ལས་མི་སྐྱོ་དང༌། ། རྣལ་འབྱོར་རྣམ་པར་མི་རྟོག་དང༌། ། ཐེག་པ་མཐའ་དག་འདིར་ཟད་དོ། ། ཞེས་བྱ་བ་ནི་བཞི་པ་སྟེ།
སྦྱིན་པས་ནི་བྱང་ཆུབ་སེམས་དཔའི་ལོངས་སྤྱོད་རྣམས་ལ་མི་ལྟ་བའི་ཕྱིར་མངོན་པར་མི་དགའོ། ། ཚུལ་ཁྲིམས་ཡང་དག་པར་བླངས་པས་ནི་བྱང་ཆུབ་སེམས་དཔའི་བསླབ་པ་དག་ལ་ཤིན་ཏུ་གུས་པ་ཉིད་དོ། ། བཟོད་པ་དང་བརྩོན་འགྲུས་ཀྱིས་ནི་གོ་རིམ་བཞིན་དུ་སེམས་ཅན་དང་སེམས་ཅན་མ་ཡིན་པས་བྱས་པས་སྡུག་བསྔལ་དང་དགེ་བ་ལ་རབ་ཏུ་སྦྱོར་བ་གཉིས་ལ་སྐྱོ་བ་མེད་དོ། ། བསམ་གཏན་དང་ཤེས་རབ་དག་གིས་ནི་ཞི་གནས་དང་ལྷག་མཐོང་དག་གིས་བསྡུས་པའི་རྣལ་འབྱོར་རྣམ་པར་མི་རྟོག་པ་སྟེ། ཐེག་པ་ཆེན་པོ་མཐའ་དག་ནི་འདི་ཙམ་དུ་ཟད་དོ། ། དེའི་ཕྱིར་ཐེག་པ་ཆེན་པོ་ཀུན་བསྡུས་པའི་དབང་དུ་བྱས་ནས་ཕ་རོལ་ཏུ་ཕྱིན་པ་དྲུག་གོ་ཞེས་འབྱུང་ངོ༌། ། དེས་ན་སྦྱིན་སོགས་ཕར་ཕྱིན་དུ་འཇོག་པ་ལ་འཇོག་བྱེད་ནི། ཐབས་ཤེས་གཉིས་ཀྱི་ཆ་ནས་ཏེ། ཐབས་སེམས་བསྐྱེད་ཀྱི་ཆ་ནས་འཇོག་པ་མདོ་ལས། སྦྱིན་པ་འདིས་བླ་ན་མེད་པའི་བྱང་ཆུབ་ཏུ་གྱུར་ཅིག་ཅེས་དེ་ལྟར་སེམས་བསྐྱེད་པར་བྱའོ། །
གལ་ཏེ་དེ་ལྟར་ཡོངས་སུ་བསྔོ་བར་བྱེད་ན་སྦྱིན་པའི་ཕ་རོལ་ཏུ་ཕྱིན་པ་ཞེས་བྱ་བའི་གྲངས་སུ་འགྲོའོ། ། སྦྱིན་པ་དེ་རྣམ་པ་ཐམས་ཅད་མཁྱེན་པ་ཉིད་དུ་ཡོངས་སུ་བསྔོ་བ་ན་སྦྱིན་པའི་ཕ་རོལ་ཏུ་ཕྱིན་པའོ། ། གལ་ཏེ་དེ་ལྟར་ཡོངས་སུ་བསྔོ་བར་མི་བྱེད་ན་དེ་ནི་སྦྱིན་པ་ཡིན་གྱི། སྦྱིན་པའི་ཕ་རོལ་ཏུ་ཕྱིན་པ་མ་ཡིན་ནོ། ། ཞེས་སོ། ། ཤེས་རབ་ཀྱི་ཆ་ནས་འཇོག་པ་ནི། འཇུག་པ་ལས། སྦྱིན་པ་སྦྱིན་བྱ་ལེན་པོ་གཏོང་པོས་གཏོང༌། ། འཇིག་རྟེན་འདས་པའི་ཕ་རོལ་ཕྱིན་ཅེས་བྱ། ། ཞེས་པ་ལྟར་རོ། །
ཡང་འཇིག་རྟེན་པ་ལ་ཕར་ཕྱིན་ཡོད་དེ། དེར། གསུམ་པོ་དག་ལ་ཆགས་སྐྱེ་གྱུར་པ་དེ། ། འཇིག་རྟེན་པ་ཡི་ཕ་རོལ་ཕྱིན་ཅེས་བྱ། ། ཞེས་འབྱུང་བའི་ཕྱིར་སྙམ་ན། དེ་ནི་ཕར་ཕྱིན་བཏགས་པ་བ་སྟེ། དེ་འདྲ་ལ་དགོངས་ནས་སྡུད་པར་ཡང༌། ཤེས་རབ་མེད་ན་མིག་མེད་ཕ་རོལ་ཕྱིན་ལྔ་འདི། ། ཞེས་འབྱུང་བ་ལྟ་བུའི་ཕྱིར། མདོར་ན་དམ་པ་དྲུག་དང་ལྡན་ན་ཕར་ཕྱིན་དྲུག་ཡིན་ལ།
མི་ལྡན་ན་མ་ཡིན་ཏེ། ཐེག་བསྡུས་ལས། གནས་པ་ནི་བྱང་ཆུབ་ཀྱི་སེམས་གནས་ཡིན་པའི་ཕྱིར་རོ། ། ཆེད་དུ་བྱ་བ་ནི་སེམས་ཅན་ཐམས་ཅད་ལ་ཕན་པ་དང་བདེ་བའི་ཆེད་དུ་བྱ་བའི་ཕྱིར་རོ། ། ཐབས་ལ་མཁས་པ་དམ་པ་ནི་རྣམ་པར་མི་རྟོག་པའི་ཡེ་ཤེས་ཀྱིས་ཡོངས་སུ་ཟིན་པའི་ཕྱིར་རོ། ། ཡོངས་སུ་བསྔོ་བ་དམ་པ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བའི་ཕྱིར་རོ། ། རྣམ་པར་དག་པ་དམ་པ་ནི་ཉོན་མོངས་པ་དང་ཤེས་བྱའི་སྒྲིབ་པ་མེད་པར་ཡང་དག་པར་གྲུབ་པའི་ཕྱིར་རོ། ། ཞེས་འབྱུང་བ་ཉིད་ཀྱི་ཕྱིར། དེས་ན་ཇི་སྐད་དུ། བསེ་རུ་ལྟ་བུ་རྣམས་ལ་ནི། །
ཕ་རོལ་ཕྱིན་དྲུག་མིང་ཡང་མེད། ། བཅོམ་ལྡན་ཉག་གཅིག་ཕ་རོལ་ཕྱིན། ། དྲུག་གི་སྤྱི་ལ་ཞུགས་པ་ལགས། ། ཞེས་འབྱུང་ངོ༌། ། ཡང་དེར་ཐེག་ཆེན་ལས་ཐེག་དམན་པ་སྙིང་རྗེ་ཆེ་སྟེ། རང་རེ་ལྟ་བུ་བས་ཉན་རང་རྣམས་འབུམ་འགྱུར་གྱིས་སྙིང་རྗེ་ཆེ་ཟེར་བ་བྲིས་གདའ་བའི་རང་རེ་དེ་སུ་ཡིན། སྐྱོབ་པ་ཡབ་སྲས་ནི་ཡིན་ཐབས་མེད། དེ་དག་ཡབ་སྲས་མགོན་པོ་ཀླུ་དང་ཟླ་གྲགས་ཡིན་པས། དེ་ཡབ་སྲས་ལས་ཉན་རང་གི་སྙིང་རྗེ་ཆེ་མི་སྲིད་ལ། དེ་ལྟ་མིན་པའི་རང་རེ་དེ་འབྲི་ཁུང་པའི་ཧོར་བཙུན་ཁ་ཤས་གཅིག་ལ་ཟེར་ན་ནི།
དེ་དག་ལས་ཉན་རང་གི་གང་ཟག་སྙིང་རྗེ་ཆེ་ཡང་ཐེག་ཆེན་པ་ལས་ཐེག་དམན་པ་སྙིང་རྗེ་ཆེ་བར་ག་ལ་འགྲུབ། ཡང་དེར། ཐེག་ཆེན་པ་ལས་ཐེག་དམན་པ་གཞན་དོན་ཆེ་བའི་སྒྲུབ་བྱེད་དུ། ཉན་རང་གི་འགྲོ་དོན་བག་ཙམ་རེ་བྱེད་པ་བྲིས་གདའ་བ་ཡང༌། འཁོར་ལོ་བསྒྱུར་རྒྱལ་ལས་མཁར་གྱི་རྒྱལ་པོ་མངའ་ཐང་ཆེ་བའི་སྒྲུབ་བྱེད་དུ། མཁར་གྱི་རྒྱལ་པོ་རང་གི་འབངས་ལ་དཔྱད་བསྡུ་བར་བྱེད་དོ་ཞེས་པ་དང་མཚུངས་སོ། ། ཡང་དེར། ཇོ་བོས་བྱང་ཆུབ་ཀྱི་སེམས་ཀྱི་ཉམས་ལེན་ཡོད་ན་ཉན་རང་གི་ལམ་དེས་ཀྱང་རྫོགས་བྱང་ཐོབ་བྱ་བ་བྲིས་གདའ་བ་ཡང༌། ཇོ་བོས་གསུངས་པ་མ་ཡིན་ཏེ། བྱང་ཆུབ་ཀྱི་སེམས་ཀྱི་ལམ་གྱི་རིམ་པ་གང་ལ་ཡོད་པ་དེ་ཉན་རང་གི་ལམ་དང་དེ་རྒྱུད་ལྡན་གྱི་གང་ཟག་མ་ཡིན་ཏེ།
ཐེག་པ་ཆེན་པོ་པར་གྲུབ་པའི་ཕྱིར་རོ། ། ཡང་དེར། མི་སྐྱེ་བའི་ཆོས་ལ་བཟོད་པ་ཐོབ་ནས་ཞག་བདུན་ནས་སངས་རྒྱས་པར་བྱེད་ཀྱང་བྱེད་ཆོག་ཅེས་པའི་སངས་རྒྱས་དེ་སྤངས་རྟོགས་མཐར་ཕྱིན་གྱི་སངས་རྒྱས་ཞིག་ལ་བློ་རྩེ་གཏད་འདུག་པའང་མི་འཐད་དེ། དེ་འདྲའི་སངས་རྒྱས་དེ་ཡང་དག་མཐའ་དུས་མིན་དུ་མངོན་དུ་བྱས་པའི་ཉི་ཚེ་བའི་མྱང་འདས་ཞིག་ལ་སངས་རྒྱས་ཞེས་བརྡ་བྱས་པ་ཡིན་ལ། བྱང་སེམས་དབང་རྟུལ་ཏེ་ལྟར་བྱས་དེ་ཞི་བའི་མཐར་ལྟུང་དྭོགས་ནས་དེ་འགོག་པར་བསྟན་པ་ཡིན་གྱི། དོན་ལ་མི་སྐྱེ་བའི་ཆོས་ལ་བཟོད་པ་ཐོབ་ནས་ཞག་བདུན་ནས་སངས་རྒྱས་པའི་མིང་ཅན་གྱི་ཉི་ཚེ་བའི་མྱང་འདས་མངོན་དུ་བྱ་བའང་མ་ཡིན་ནོ། ། ཡང་དེར། བདག་ནི་བྱང་ཆུབ་རིང་ཚུལ་དུ། ། འཚང་རྒྱས་མོས་ཤིང་སྤྲོ་བ་མེད། ། ཕྱི་མཐའ་གཏུགས་ཀྱི་བར་དུ་ཡང༌། །
སེམས་ཅན་གཅིག་ཕྱིར་སྤྱད་པར་བྱ། ། ཞེས་པའི་དོན་བདག་ད་དུང་སངས་རྒྱས་པར་མི་བྱེད་དེ། སེམས་ཅན་གཅིག་གི་དོན་གྱི་ཕྱིར་ཡང་འཁོར་བར་འཁོར་བར་བྱེད་པའི་ཕྱིར། ། ཞེས་པ་ལ་བློ་རྩེ་གཏད་འདུག་ཀྱང༌། ལུང་དོན་ལོག་པར་བཤད་པ་ཡིན་ཏེ། སེམས་ཅན་གྱི་དོན་སངས་རྒྱས་ནས་ཆེ་བ་ཉིད་ཀྱི་ཕྱིར་དང༌། ལུང་དེའི་དོན་ནི། བདག་སངས་རྒྱས་པ་ན་སེམས་ཅན་མཐའ་དག་སྟོང་པར་ནུས་པའི་རྒྱུ་ཡི་ཚོགས་པ་ལ་ལམ་གྱི་གནས་སྐབས་ནས་སྒྲུབ་པར་བྱའི། དེ་ལྟར་མ་གྲུབ་བཞིན་དུ་ཡང་དག་མཐའ་དུས་མིན་དུ་མངོན་དུ་མི་བྱའོ། །

ཞེས་དམ་བཅའ་བའི་ངག་ཡིན་པའི་ཕྱིར་རོ། ། ཡང་དེར། བྱང་ཆུབ་ཏུ་སེམས་བསྐྱེད་པ་ཙམ་གྱི་ནན་ཏན་གྱིས་སྒྲུབ་པ་དང་བྲལ་ཡང་བྱང་ཆུབ་སེམས་དཔར་འཇོག་གོ་ཞེས་བྲིས་གདའ་བ་ནི་འཐད་དེ། ཇི་སྐད་དུ། རིགས་ཀྱི་བུ་འདི་ལྟ་སྟེ། དཔེར་ན་རྡོ་རྗེ་རིན་པོ་ཆེ་ཆག་ཀྱང༌། གསེར་གྱི་རྒྱན་ཁྱད་པར་དུ་འཕགས་པ་ཐམས་ཅད་ཟིལ་གྱིས་གནོན་ཏེ། རྡོ་རྗེ་རིན་པོ་ཆེ་མིང་ཡང་མི་འདོར་ཞིང་དབུལ་བ་ཐམས་ཅད་བཟློག་གོ ། རིགས་ཀྱི་བུ་དེ་བཞིན་དུ་ཐམས་ཅད་མཁྱེན་པ་ཉིད་དུ་སེམས་བསྐྱེད་པའི་རྡོ་རྗེ་རིན་པོ་ཆེ་སྒྲུབ་པ་དང་མི་ལྡན་ཡང་ཉན་ཐོས་དང་རང་སངས་རྒྱས་ཀྱི་གསེར་གྱི་རྒྱན་ཐམས་ཅད་ཟིལ་གྱིས་གནོན་ཏེ། བྱང་ཆུབ་སེམས་དཔའི་མིང་ཡང་མི་འདོར་ཞིང་དབུལ་བ་ཡང་བཟློག་པར་བྱེད་དོ། ། ཞེས་འབྱུང་བའི་ཕྱིར་རོ། །
ཡང་དེར། སངས་རྒྱས་ཀྱིས་སེམས་བསྐྱེད་པའི་གང་ཟག་ལ་ཕྱག་འཚལ་བར་མཛད་ཅེས་བྲིས་གདའ་བ་ཡང་ཐལ་ཆེས་ཏེ། གཞན་དུ་སེམས་དང་པོར་བསྐྱེད་པ་དེ་ལ་ཕྱོགས་བཅུའི་སངས་རྒྱས་ཐམས་ཅད་ཀྱིས་ཆེ་བརྗོད་དང་བསྔགས་པ་མཛད་པར་ཡང་གསུངས་ལ། དེར་མ་ཟད་སངས་རྒྱས་ལས་སེམས་ཅན་དང་པོར་བསྐྱེད་པའི་སེམས་དང་སེམས་དཔའ་དང་བཅས་པ་ལ་ཕྱག་བྱ་བར་ཡང་རིགས་པར་གསུངས་ཏེ། ཇི་སྐད་དུ། རྒྱུ་ལ་མཆོད་པར་བརྗོད་པས་ཀྱང་འབྲས་བུ་ལ་མཆོད་པ་དོན་གྱིས་འཕངས་པར་དགོངས་ཏེ། སངས་རྒྱས་བཅོམ་ལྡན་འདས་དེ་དག་གིས་སྨན་གྱི་ལྗོན་ཤིང་ཆེན་པོ་འབྲས་བུ་ངེས་པ་དཔག་ཏུ་མེད་པ་སྟེར་བ་མྱུ་གུ་ལ་སོགས་པ་མཐོང་ཞིང་ལོ་མ་འཇམ་པའི་གནས་སྐབས་སུ་གྱུར་པ་ལྟར། བསྒྲིམས་ཏེ་ཡོངས་སུ་བསྐྱང་བར་བྱ་བ་ཉིད་དུ་བསྟན་པར་བྱ་ཞིང༌། དུས་དེར་ཉེ་བར་གྱུར་ཅིང་ཐེག་པ་གསུམ་ལ་བཀོད་པའི་སེམས་ཅན་གྱི་ཕུང་པོ་ཐེག་པ་ཆེན་པོ་ཉིད་ལ་ངེས་པར་སྦྱར་བའི་ཕྱིར། བྱང་ཆུབ་སེམས་དཔའ་རྣམས་ལ་བསྔགས་པ་མཛད་པ་ཡིན་ནོ། །
ཇི་སྐད་དུ། འཕགས་པ་དཀོན་མཆོག་བརྩེགས་པའི་མདོ་ལས། འོད་སྲུང་འདི་ལྟ་སྟེ། ཟླ་བ་ཚེས་པ་ལ་ཕྱག་འཚལ་བ་ལྟར་ཉ་བ་ལ་མ་ཡིན་ནོ། ། འོད་སྲུང་དེ་བཞིན་གང་དག་ང་ལ་རབ་ཏུ་དད་པ་དེ་དག་གིས་བྱང་ཆུབ་སེམས་དཔའ་རྣམས་ལ་ཕྱག་བྱའི། དེ་བཞིན་གཤེགས་པ་རྣམས་ལ་དེ་ལྟ་མ་ཡིན་ནོ། ། དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་རྣམས་ལས་ནི་དེ་བཞིན་གཤེགས་པ་རྣམས་འབྱུང་ངོ༌། ། དེ་བཞིན་གཤེགས་པ་རྣམས་ལས་ནི་ཉན་ཐོས་དང་རང་སངས་རྒྱས་ཐམས་ཅད་འབྱུང་ངོ༌། ། ཞེས་གསུངས་ལ།
བྱང་སེམས་ཀྱི་བླ་མ་རྒན་པོས་སློབ་མ་ལ་ཡིད་ཀྱི་ཕྱག་བྱ་རིགས་ཀྱང༌། ཕྱག་བྱ་ཡུལ་བསགས་སྦྱང་གི་གནས་ཡིན་པ་ལ་སངས་རྒྱས་ཀྱིས་སེམས་ཅན་ལ་ཕྱག་བྱ་བར་རིགས་ན་ཞིང་མཆོག་དམན་ཀྱང་ཐུག་མེད་དུ་འགྱུར་ཞིང༌། ཡོན་ཏན་གྱི་གནས་ལ་ཕྱག་བྱ་བའི་དབང་དུ་ན། སངས་རྒྱས་ཀྱིས་སེམས་ཅན་ལ་ཕྱག་བྱ་རིགས་ན་སངས་རྒྱས་ཡོན་ཏན་དམན་པར་འགྱུར་བས། སངས་རྒྱས་ཀྱིས་བྱང་སེམས་ལ་ཕྱག་མཛད་པ་མ་ཡིན་ཏེ། བསླབ་བཏུས་ལས། ཕ་རོལ་ལ་ཕྱག་འཚལ་བའི་ཚེ་འདི་གསར་བུ་ཡིན་ཡང༌། བྱང་ཆུབ་ཀྱི་སེམས་སྟོབས་བསྐྱེད་པས་ཕྱག་བྱ་བའི་འོས་ཡིན་ནོ་སྙམ་དུ་བསམས་ལ། ཡིད་ཀྱིས་ཕྱག་བྱ་སྟེ། དཔེར་ན་དྲ་བྱི་ལ་སྤྲིན་བྱང་ཆུབ་སེམས་དཔའ་ཡིན་ཡང་གསར་བུ་འཕགས་པ་ནོར་བཟང་ལ་ལུས་ཐམས་ཅད་ཀྱིས་གཏུགས་ནས་ཕྱག་བྱས་པ་ལྟ་བུ་དང༌།
ལྷག་པའི་བསམ་པ་བསྐུལ་བ་ལ་སོགས་པ་ལས་ཀྱང༌། བྱང་ཆུབ་སེམས་དཔའ་ཐེག་པའི་གང་ཟག་ཐམས་ཅད་ལ་ཕྱག་བྱ་བར་གསུངས་པ་ལྟ་བུ་ཡིན་ཏེ། འདི་ནི་ངེས་པའི་དོན་ཡིན་ནོ། ། ཕྱག་བྱ་བ་དང་བྱེད་པ་གཉིས་གཅིག་ལ་བསྡུ་བ་མི་འགལ་ཞེ་ན། ཕན་ཚུན་ཕྱག་བྱ་བར་དམིགས་པའི་ཕྱིར་རོ། ། ཉམས་སུ་བླངས་པ་མེད་པས་བསོད་ནམས་མ་ཡིན་པར་ཡང་མི་འགྱུར་རོ། ། ཅི་སངས་རྒྱས་བཅོམ་ལྡན་འདས་རྣམས་ཀྱང་དེ་ལྟ་བུའམ་ཞེ་ན། མ་ཡིན་ཏེ། ཐུག་པ་མེད་པ་དང༌། གཅིག་དམའ་བར་འགྱུར་བའི་ཕྱིར།
ཞེས་འབྱུང་བའི་ཕྱིར། ཞེས་ཟེར་རོ། ། བསླབ་བཏུས་ཀྱི་གནའ་མཆན་ལས། རིན་ཆེན་མང་གི་མཆོད་རྟེན་གསོས། སྤྱན་ཆབ་ཕྱུང། ཕྱག་ཀྱང་བྱས་སོ་ཞེས་བྱ་བ་ནི་དྲང་དོན་ཡིན་ནོ། ། ཞེས་འབྱུང་ངོ༌། ། གཞན་དུ་རབ་ཏུ་བྱུང་བ་དང་ཉན་རང་དགྲ་བཅོམ་སོགས་ཀྱིས་བྱང་ཆུབ་ཏུ་སེམས་བསྐྱེད་ཙམ་གྱི་མཁྱེན་པ་ལའང་ཕྱག་བྱ་དགོས་སོ་ཞེས་འཐད་པ་དུ་མའི་སྒོ་ནས་སློབ་དཔོན་ཆེན་པོ་ལེགས་ལྡན་འབྱེད་ཀྱི་རྟོག་གེ་འབར་པར་ཐེག་ཆེན་བཀའ་སྒྲུབ་ཀྱི་སྐབས་སུ་རྒྱས་པར་འབྱུང་བས་དེར་བལྟ་བར་གྱིས་ཤིག། །། ༈ རྡོ་རྗེའི་གསུང༌། མདོ་སྔགས་གཉིས་ལམ་གྱི་ཟབ་ཁྱད་ཀྱི་དང་པོ་འཇུག་སྒོ་དབང་བསྐུར་གྱིས་རྒྱུད་སྨིན་པར་བྱེད་པ་མེད་པ་དང་ཡོད་པ་ནས་འབྱེད་པ་ཡིན་བྱ་བ་འདི་བཞུགས།
འདི་ལ་ཁ་ཅིག ། ལྷ་སྒོམ་པ་ཡོད་མེད་ལ་མདོ་སྔགས་ཀྱི་ཟབ་ཁྱད་དུ་འདོད་པ་དང༌། སྔགས་ཡོད་མེད་ལ་མདོ་སྔགས་ཀྱི་ཟབ་ཁྱད་དུ་འདོད་པ་དང༌། ཆོ་ག་ཡོད་མེད་ལ་མདོ་སྔགས་ཀྱི་ཟབ་ཁྱད་དུ་འདོད་པ་དང༌། དཀྱིལ་འཁོར་ཡོད་མེད་ལ་མདོ་སྔགས་ཀྱི་ཟབ་ཁྱད་དུ་འདོད་པ་ལ་མང་བར་སྣང་ངོ༌། ། དེ་ལ་ཞལ་སྔ་ནས། སྤྱིར་ལྟ་སྒོམ་པ་ཙམ་པོ་བ་དང༌། སྔགས་ཙམ་པོ་བ་དང༌། ཆོ་ག་ཙམ་པོ་བ་དང༌། དཀྱིལ་འཁོར་ཙམ་པོ་བ་སོགས་ཀྱིས་འབྱེད་པ་ནི་མ་ཡིན་ཏེ།
མདོར་ཡང༌། ཐམས་ཅད་རྒྱལ་བ་དག་གིས་གང་བར་མོས། ། ཞེས་སོགས་དང༌། འདུལ་བ་ལུང་ལས། དགེ་སློང་ས་རིའི་དུག་སེལ་བའི་སྔགས་མང་དུ་འབྱུང་བ་སོགས་དང༌། ཡན་ལག་བདུན་པའི་ཆོ་ག་དང༌། སྤྲིན་ཆེན་པོར་ཆར་དབབ་པའི་ཆོ་ག་ལ་སོགས་མང་དུ་བཤད་པ་དང༌། སྨན་བླ་ལ་གྲུ་བཞི་སྒོ་བཞི་ལྷ་སྣམ་གསུམ་རིམ་པ་སོགས། གནས་བརྟན་བཅུ་དྲུག་ལ། རིན་ཆེན་ལས་གྲུབ་གྲུ་བཞི་སྒོ་བཞི་པ། །
ཞེས་སོགས་འབྱུང་བའི་ཕྱིར། དེ་ལྟ་ནའང་ལྷ་སྒོམ་པ་སོགས་དེ་ཐུན་མོང་མིན་པ་དག་ཡོད་མེད་ཀྱིས་མི་འབྱེད་པར་ནི་མི་སྨྲ་སྟེ། རྒྱུད་སྡེ་བཞིའི་ལྷའི་བསྐྱེད་ཆོག་གི་རྣམ་གཞག་མདོར་མ་གསུངས་པ་དང༌། མདོར་མ་གྲགས་པའི་སྔགས་དང་ཆོ་ག་གསང་བ་ཉིད་དུ་བསྟན་པ་རྣམས་དང༌། མདོར་དཀྱིལ་འཁོར་ལ་མཐའ་རིན་པོ་ཆེ་ཕ་གུ་གྲུ་བཞིར་བརྩིགས་པ་ཙམ་ལས་རྡོ་རྗེའི་ར་བ་མ་བཤད་ཅིང༌། འདིར་རྡོ་རྗེ་བཙུན་མོའི་བྷ་གའི་དོན་ཅན་གྱི་རྡོ་རྗེ་རྭ་བ་བཤད་པའི་ཕྱིར།
འོ་ན་མདོ་སྔགས་ཀྱི་ལམ་གྱི་ཟབ་ཁྱད་དེ་ཇི་ལྟ་བུ་ཞིག་གོ་སྙམ་ན། གང་དུ་དག་པ་དང་མ་དག་པའི་སྦྱང་གཞི་ཐུན་མོང་མིན་པའི་རྒྱུ་རྒྱུད་གསལ་བར་མ་བསྟན་པ་དང་བསྟན་པའི་ཁྱད་པར་ལས། གང་དེ་བསྟན་པ་དེར། ལམ་རྒྱུད་ཁྱད་ཅན་གྱི་དག་པའི་སྦྱང་གཞི་སྐུ་བཞི་ཡེ་ཤེས་ལྔའི་ངོར་ལམ་དུ་སློང་ལ།
མ་དག་པའི་སྦྱང་གཞི་གློ་བུར་གྱི་དྲི་མ་གསེར་གྱི་གཡའ་དང་ཆུའི་རྙོག་མ་ལྟར་སྦྱོང་བྱེད་ཀྱི་སྨིན་གྲོལ་གྱི་ལམ་རྒྱུད་མ་བསྟན་པ་དང་བསྟན་པའི་ཁྱད་པར་ལས་འཇོག་དགོས་ཏེ། ལམ་རྒྱུད་དེས་གྲངས་པའི་འབྲས་རྒྱུད་ཁྱད་པར་ཅན་དེ་ནི་མདོ་ལུགས་ཀྱི་སངས་རྒྱས་ཀྱིས་ཀྱང་མ་བརྙེས་པའི་ཕྱིར། འོ་ན་སྦྱང་གཞིའི་རྒྱུ་རྒྱུད་དག་པ་ལམ་དུ་སློང་ཞིང་དེའི་གློ་བུར་གྱི་དྲི་མར་གྱུར་པའི་མ་དག་པའི་རྒྱུ་རྒྱུད་སྦྱོང་བྱེད་ལམ་རྒྱུད་དེ་དང༌། རྒྱུ་རྒྱུད་གཉིས་པོ་དག་བྱ་དག་བྱེད་དུ་ཇི་ལྟར་འཇུག་པ་ནི། ལུས་ངག་ཡིད་ཡེ་ཤེས་བཞི་ལ་དག་པ་དང་མ་དག་པའི་ཆ་གཉིས་ལས་མ་དག་པ་རྣམས་ནུས་པ་སྟོབས་བསྐྱེད་པའི་མཐུ་ཅན་དུ་བྱས་ནས་མ་དག་པ་རྣམས་ཀྱི་དྲི་མ་རྣམས་མཐུ་མེད་དུ་སྦྱོང་བར་བྱེད་པའི་སྒོ་ནས་ཡིན་ལ། དེ་ལྟར་བྱེད་པའི་ཐབས་ནི་དང་པོར་རྒྱུད་སྡེ་གང་ལ་ཞུགས་པ་དེའི་དབང་བསྐུར་བ་ནས་བྱེད་དགོས་ཀྱི། དབང་བསྐུར་བ་དེས་ནི་ཞིང་བཟང་པོ་ལ་ས་བོན་བཏབ་པ་ཆུ་ལུད་ཀྱི་བྲན་པ་ལྟར་དག་པའི་རྒྱུ་རྒྱུད་གསོས་བཏབ་སྟེ་གོང་འཕེལ་དུ་བྱེད། མ་དག་པའི་རྒྱུ་རྒྱུད་མཐུ་ནུས་བཅོམ་སྟེ། སྐྱེ་བའི་གོ་ཐམས་ཅད་འགོག་པར་བྱེད་དོ། ། འོ་ན་དབང་དེ་ལ་དབྱེ་ན་དུ་ཡོད་ཅེ་ན།
ལུས་རགས་པ་དང་ངག་རྩ་རླུང་གི་རང་བཞིན་དང་ཐིག་ལེ་དང་ཡིད་རྟེན་བརྟེན་པ་དབྱེར་བྱར་མི་བཏུབ་པ་དང༌། ཆ་མཉམ་དུ་འཇུག་པ་ཟག་མེད་ཡེ་ཤེས་ཏེ་བཞི་པོའི་དག་པ་དང་མ་དག་པའི་ནུས་པ་སྟོབས་ལྡན་དུ་བསྐྱེད་པ་ཉམས་སུ་འཇུག་པའི་དབང་བཞིར་ཡོད་པ་ལས། བྱ་སྤྱོད་ཀྱི་རྒྱུད་དུ་ནི་བུམ་དབང་གི་ཡན་ལག་ཅི་རིགས་པ་དང༌། རྣལ་འབྱོར་གྱི་རྒྱུད་ལ་ནི་རང་ལུགས་ཀྱི་བུམ་དབང་ཡོངས་རྫོགས་དང༌། བླ་མེད་ཀྱི་རྒྱུད་ལས་ནི་དབང་བཞི་ཡོངས་སུ་རྫོགས་པར་བསྟན་པ་ཡིན་ནོ། ། འོ་ན་དབང་བསྐུར་བ་དེས་ལམ་རྒྱུད་ཁྱད་པར་ཅན་ཅི་ལྟ་བུ་ཞིག་བསྐྲུན་པ་ཡིན་ཅེ་ན། མདོའི་ལམ་དུ་ནི། ཐབས་སྙིང་རྗེ་ཆེན་པོ་དང༌། སྟོང་ཉིད་རྟོགས་པའི་ཤེས་རབ་གཉིས་བློ་རྫས་སོ་སོར་གཅིག་གིས་གཅིག་ལ་རྩིས་ཟིན་པར་བྱས་པའི་ཐབས་ཤེས་དབྱེར་མེད་ཀྱི་ཐ་སྙད་འབྱུང་ཡང༌། དོན་ལ་ཐབས་ཤེས་ཟུང་འབྲེལ་དུ་སྒོམ་པའི་སྟོབས་ཀྱིས་བརྟེན་པ་ལས་ཡན་གར་དུ་དབྱེར་རུང་དུ་བརྟེན་པའི་སེམས་ཀྱི་རྒྱུད་ཀྱི་དྲི་མ་རགས་པ་ཙམ་ཞིག་སྦྱང་བར་བྱེད་ཀྱི།
སྔགས་ཀྱི་ཐེག་པ་འདིར་ནི། ཐབས་སྙིང་རྗེ་ཆེན་པོ་དང་སྟོང་ཉིད་རྟོགས་པའི་ཤེས་རབ་གཉིས་བློ་རྫས་གཅིག་གི་ངོ་བོར་དབྱེར་མི་ཕྱེད་པ་རྡོ་རྗེའི་དོན་ཅན་དུ་བསྒོམས་ལ། དེའང་རྟེན་སྦྱང་གཞི་རྒྱུ་ལྷན་ཅིག་སྐྱེས་པའི་ལུས་ལས་ཡན་གར་དབྱེར་མི་རུང་བའི་ལུས་སེམས་རྫས་གཅིག་ལས་གཙོ་བོར་ལུས་ཀྱི་དྲི་མ་སྦྱོང་བའི་སྒོ་ནས་སེམས་ཀྱི་དྲི་མ་ཕྲ་མོ་སྦྱོང་བ་བྱེད་ལ། དེ་ལྟར་སྦྱོང་བྱེད་ཀྱི་ལམ་ཐབས་ཤེས་དབྱེར་མེད་ཀྱི་རྡོ་རྗེའི་རྣལ་འབྱོར་ཁྱད་ཅན་སྒོམ་པ་ལ་དབང་ཞིང་ཇི་ལྟར་བསྒོམས་པ་བཞིན་གྱི་འབྲས་བུ་འབྱུང་བའི་ལམ་རྒྱུད་གཅིག་རྒྱུད་ལ་བསྐྲུན་པར་བྱེད་པ་ཡིན་ནོ། ། འོ་ན་སྦྱང་གཞི་རྒྱུ་ལྷན་ཅིག་སྐྱེས་པའི་ལུས་ཀྱི་དྲི་མ་དེ་གང་ཞེ་ན། ཁམས་གསུམ་པའི་ཁྱབ་པ་འདུ་བྱེད་ཀྱི་སྡུག་བསྔལ་གྱི་རྩ་བ་ཆེས་ཕྲ་བ་ཟག་པ་དང་བཅས་པ་དང་ཟག་པ་མེད་པའི་རགས་ལུས་ཀྱི་ཕུང་པོ་ཁམས་སྐྱེ་མཆེད་པ་སྐྱེ་འཆི་འདོར་ལེན་མཐའ་དག་གི་གནས་ངན་ལེན་གྱི་བག་ཉལ་འཕོ་ཆགས་ཀྱི་སྡུག་བསྔལ་བདེན་པའི་ངོ་བོ་དང་དེ་སྐྱེད་བྱེད་ཀྱི་ཀུན་འབྱུང་བདེན་པ་དང་གྲུབ་བདེ་གཅིག་པ་དེ་ཡིན་ལ། དེ་སྦྱོང་བྱེད་ནི། མཆོག་ཏུ་མི་འགྱུར་བའི་བདེ་བ་དང༌། འཁོར་བའི་འཆིང་བས་མ་བསྡུས་པའི་ཡུལ་ཡིད་འོང་ལ་བརྟེན་ནས་སྐྱེ་བ་དེ་ཡིན་ལ། བདེ་བ་དེ་ནི་རགས་ལུས་ཀྱི་དབང་ཤེས་བརྒྱུད་ནས་འདྲེན་པར་བྱེད་ཀྱང་དོན་དུ་རགས་ལུས་ཀྱི་དབང་ཤེས་ཀྱི་ཚོར་བ་བདེ་བར་འགྱུར་བཅས་ཐམས་ཅད་འཇོམས་པར་བྱེད་པ་ཤིང་སྲིན་གྱིས་ཤིང་ཉིད་འཇིགས་པར་བྱེད་པ་ལྟ་བུ་སྟེ།
རྒྱུ་ལྷན་ཅིག་སྐྱེས་པའི་ཕྲ་ལུས་ཀྱི་ཚོར་བ་བདེ་མཆོག་དེ་ནི་རང་གི་ངོ་བོ་ཁྱབ་པ་འདུ་བྱེད་ཀྱི་སྡུག་བསྔལ་དུ་མི་གནས་ཤིང་གནས་འགྱུར་མཐར་ཐུག་པའི་བདག་ཉིད་དུ་འགྲོ་བ་ཉིད་ཀྱི། ལས་དང་ཉོན་མོངས་པའི་རྒྱུད་ལྡན་གྱི་ལུས་སེམས་ཀྱི་དབང་ཡིད་འཁོར་བཅས་ཀྱིས་བསྡུས་པའི་ཚོར་བའི་ཕུང་པོར་ནི་འཇོག་དཀའ་ལ། དེ་ལྟ་ནའང༌། ལས་ཉོན་རྒྱུད་ལྡན་གྱི་རྣལ་འབྱོར་པ་དེའི་རྒྱུད་ལ་རྒྱུ་ལྷན་ཅིག་སྐྱེས་པའི་རྒྱུད་ཀྱི་ཚོར་བདེ་དེ་མི་འཆར་བ་ནི་མ་ཡིན་ཏེ། སོ་སྐྱེ་ལས་དང་པོ་པའི་རྒྱུད་ལའང་དཔེའི་ཡེ་ཤེས་ཉོན་མོངས་པའི་དྲི་མ་དང་བྲལ་བ་སྐྱེ་བཏུབ་པ་ལྟ་བུའོ། ། འོ་ན་བདེ་བ་མཆོག་དེ་འདོད་པའི་ཡུལ་ཇི་ལྟ་ཞིག་ལ་བརྟེན་ནས་སྐྱེ་ཞེ་ན། བྱ་སྤྱོད་ཀྱི་ལམ་གྱིས་ནི། ལྷའི་བདག་ཉིད་ཅན་གྱི་ཡུལ་གཟུགས་སོགས་ལ་རྒོད་པ་དང་བལྟ་བ་ཙམ་མྱོང་བའི་སྒོ་ནས་འདྲེན་ལ། རྣལ་འབྱོར་རྒྱུད་དང་བླ་མེད་ཀྱི་ལམ་དུ་ནི། ལྷའི་བདག་ཉིད་ཅན་གྱི་ཡུལ་གཟུགས་སོགས་ཀྱི་རེག་པ་ལ་འཁྱུད་པ་ཙམ་དང༌།
ནང་གི་ན་ར་རཱ་སི་ཀའི་རྩའི་རེག་པ་ཁྱད་པར་བ་ཉམས་སུ་མྱོང་བས་འདྲེན་པར་བྱེད་དོ། ། དེས་ན་འདོད་པའི་ཡོན་ཏན་དེ་ཐམས་ཅད་བསྟེན་པ་ལས་ཉོན་མོངས་པ་ལ་སོགས་པའི་སྒྲིབ་ཚོགས་ཀྱི་དུག་ཞི་བར་བྱེད་པ་དང་ཚོགས་གཉིས་ཀྱི་བདུད་རྩིས་རྒྱུད་དག་པར་བྱེད་པ་ནི་རྒྱུ་ལམ་གྱི་དབང་ཉིད་ལམ་དུ་བྱེད་པས་ཏེ། དེ་ལྟ་བུའི་ལམ་ནི་དབང་དང༌། དེ་དང་འབྲེལ་བའི་འདོད་པའི་ཡོན་ཏན་མཆོག་བསྟེན་པ་ལས་སྐྱེས་པའི་བདེ་སྟོང་གི་ཡེ་ཤེས་མེད་པར་སྔགས་ཀྱི་ལམ་ལ་ནན་ཏན་དུ་བྱེད་པར་རློམ་ཡང་སྔགས་ལམ་གྱི་སྤང་བྱ་སྤོང་བ་དང་རྟོགས་བྱ་རྟོགས་པར་འགྱུར་བའི་རྫོགས་པའི་སངས་རྒྱས་འབྱུང་བ་མ་ཡིན་ཏེ། ཇི་སྐད་དུ། དབང་བསྐུར་མེད་པར་རྒྱུད་འཆད་པ། ། སྒྲུབ་པོས་སྔགས་ཀྱི་དོན་ཤེས་ཀྱང༌། ། སློབ་དཔོན་སློབ་མ་མཚུངས་པར་ནི། ། ཤི་ནས་ངུ་འབོད་ཆེན་པོར་འགྱུར། ། ཞེས་དང༌།
ཇི་སྐད་དུ། དཀའ་ཐུབ་དཀའ་སྤྱད་མི་ཟད་པས། ། བསྟེན་ན་འགྲུབ་པར་མི་འགྱུར་གྱི། ། འདོད་པ་ཀུན་ལ་ལོངས་སྤྱོད་པས། ། བསྟེན་ནས་མྱུར་དུ་འགྲུབ་པར་འགྱུར། ། ཞེས་སོ། ། དེས་ན་རྒྱུ་ལྷན་ཅིག་སྐྱེས་པའི་ལུས་ལ་ཡོད་པའི་བདེ་བ་དེ་ཉིད་ཀྱི་རྒྱུ་ལྷན་ཅིག་སྐྱེས་པའི་སེམས་ཀྱི་བདེ་བའང་བྱིན་གྱིས་བརླབ་པར་བྱས་ནས་ཟག་པ་དང་བཅས་མ་བཅས་ཀྱི་རགས་པའི་ལུས་སེམས་ཀྱི་དྲི་མ་རྨེང་ནས་འདོན་པ་འདི་ནི་འབྲས་བུ་རྡོ་རྗེ་ཐེག་པ་ལས་ཐེག་པ་གཞན་དུ་མེད་པ་ནི། དུས་ཀྱི་འཁོར་ལོར། དེས་ན་གཙོ་བོ་གང་ཞིག་འཕོ་མེད་ལྷན་སྐྱེས་ལུས་ཀྱི་བདེ་བ་འདི་ནི་སྔགས་ཀྱི་ཐེག་པར་བསྟན། ། ཅེས་དང༌།
དེའི་ཡུལ་གྱི་བདེ་བ་དེའང་དག་པ་རྣམ་ཀུན་མཆོག་ལྡན་གྱི་སྟོང་གཟུགས་ཀྱི་ཡུལ་ཁྱད་པར་ཅན་ཉམས་མྱོང་ལས་འབྱུང་བ་དང༌། གང་ཞིག་མཁའ་ཡི་ཤེས་རབ་ལ་འཁྱུད་ལྷན་སྐྱེས་བདེ་ལ་གནས་པ་རང་སེམས་འདི་ནི་ཐར་པ་སྟེ། ཞེས་འབྱུང་བས་སོ། ། འོ་ན་རྒྱུད་སྡེ་གོང་མ་གཉིས་ལ་དབང་བསྐུར་བ་མེད་པར་གསང་སྔགས་ཀྱི་རང་ལམ་སྒོམ་པ་མེད་པར་གྲུབ་ཀྱང༌། རྒྱུད་སྡེ་འོག་མ་ལ་ཇི་ལྟར་ཞེ་ན། དེ་ལ་བྱ་རྒྱུད་ལ་སྤྱི་དང་སོ་སོ་བ་གཉིས་ལས། སྤྱི་ནི་ལེགས་གྲུབ་སོགས་ཡིན་ལ། སོ་སོ་བ་ལ་འཇིག་རྟེན་ལས་འདས་པའི་རིགས་གསུམ་དང༌། འཇིག་རྟེན་པའི་རིགས་གསུམ། དང་པོ་ལ་དམ་ཚིག་བཀོད་པ་དང་འཇམ་དཔལ་རྩ་རྒྱུད་སོགས་དེ་བཞིན་གཤེགས་པའི་རིགས་དང༌།
ཚེ་དཔག་མེད་དང་དོན་ཞགས་སོགས་པདྨའི་རིགས་དང༌། མི་འཁྲུགས་པ་དང་ཕྱག་རྡོར་རིགས་མཆོག་སོགས་རྡོ་རྗེའི་རིགས་ཡིན་པས་སྔ་མར་དབང་ཐོབ་ན་གསུམ་ག་དང༌། བར་པར་ཐོབ་ན་གཉིས་དང༌། ཐ་མར་ཐོབ་ན་རང་ཉིད་ལས་གཞན་དུའང་མི་ཐོབ་པར་གསུངས་པས། མདོར་ན་རིགས་གསུམ་སྤྱི་དང་སོ་སོ་བའི་དབང་གང་ཡང་རུང་བ་མ་ཐོབ་པར་བྱ་བའི་རྒྱུད་ཀྱི་རང་ལམ་རྫོགས་པར་ཉམས་སུ་ལེན་པར་མི་རུང་ལ། སྤྱོད་རྒྱུད་ཀྱང་ཚུལ་དེ་ཉིད་ཀྱིས་ཤེས་པར་བྱ་དགོས་སོ། ། དེའང་ལེགས་གྲུབ་རྒྱུད་ལས། དབང་བསྐུར་མ་བྱས་པ་དག་ལས། ། ཆོ་ག་ཤེས་པས་སྔགས་མི་སྦྱིན། ། རྒྱུད་ཤེས་མཁས་པས་གསང་སྔགས་དང༌། །
ཕྱག་རྒྱ་ཆོ་ག་ཞིབ་མོ་དང༌། ། རྒྱུད་དང་དཀྱིལ་འཁོར་བཤད་པ་དག ། དཀྱིལ་འཁོར་མ་ཞུགས་ལ་མི་སྦྱིན། ། ཞེས་དང༌། དཔུང་བཟང་ལས་ཀྱང༌། གང་དག་རིགས་དང་དབང་བསྐུར་ཆོ་ག་མེད། ། གང་དག་དཀྱིལ་འཁོར་དུ་ནི་མ་ཞུགས་དང༌། ། གང་དག་བྱང་ཆུབ་སེམས་ནི་མ་བསྐྱེད་དང༌། ། ང་ཡི་གསང་སྔགས་བཟླས་ན་ཕུང་བར་འགྱུར། ། ཞེས་དང༌།
འཇམ་དཔལ་རྩ་རྒྱུད་ལས། དབང་བསྐུར་མ་བྱས་པ་དག་ལ་ཡང་སྔགས་པའི་ཐ་སྙད་མེད་པར་རིགས་པར་བྱའོ། ། ཞེས་འབྱུང་ལ། འདིར་འདི་ཤེས་དགོས་ཏེ། སྔོན་དུ་རྒྱུད་སྡེ་གང་ཡིན་པའི་དཀྱིལ་འཁོར་དུ་ཞུགས་ནས་དབང་བསྐུར་ཐོབ་ལ་དེ་ལ་མ་དད་པའི་ཐེ་ཚོམ་ཟ་བའམ་སྒྲུབ་པར་མི་ནུས་པ་དག་གིས་བདག་གི་རྒྱུད་ལ་དབང་བསྐུར་གྱིས་ཅི་བྱ་ཞེས་གཏོང་བ་ན། གང་ཟག་དེ་གསང་སྔགས་ཀྱི་སྒྲུབ་པ་པོ་མ་ཡིན་པར་འགྱུར་ཏེ། དེར་ཀྱེ་རྒྱལ་བའི་སྲས་དེའི་དབང་བསྐུར་བ་བཏང་ན་དེ་མ་ཐག་ཏུ་སྔགས་པའི་དམ་ཚིག་མཐར་ཐུག་ཅིང་ཐུན་མོང་མ་ཡིན་པ་ཐམས་ཅད་ལས་རྣམ་པར་ཉམས་ཤིང་ལྟུང་བར་བསྟན་ཏོ། ། བྱང་ཆུབ་སེམས་དཔའ་རྣམས་ཀྱིས་སྨྲས་པ། ཀྱེ་རྒྱལ་བའི་སྲས་ཇི་ལྟར་ན་དབང་བསྐུར་བ་གཏོང་བར་བྱེད་པ་ཡིན། འཇམ་དཔལ་གྱིས་སྨྲས་པ།
ཀྱེ་རྒྱལ་བའི་སྲས་དབང་བསྐུར་བ་གཏོང་བ་དེ་ན་རྣམ་པ་གསུམ་ཁོ་ནར་ཤེས་ཏེ། འདི་ནི་ཁ་ཅིག་མི་དགེ་བའི་བཤེས་གཉེན་བསྟེན་པའམ་བདུད་ཀྱིས་བྱིན་གྱིས་རླབས་ཏེ་གེགས་ཀྱི་སྤྱོད་པ་ལ་ཡིད་ཕྱིར་ཕྱོགས་ཤིང་དབང་བསྐུར་བ་བླངས་པ་ལ་སྨོད་པས་སྤང་ཞིང་བཤུང་པར་བྱེད་པ་དང༌། གཞན་ཡང་ཁ་ཅིག་བླ་མ་སྤོང་ཞིང་སྨོད་ལ་སུན་འབྱིན་པར་བྱེད་པ་དང༌། གཞན་ཡང་ཁ་ཅིག་ཆད་པར་ལྟ་བ་ཁས་ལེན་པའམ་དཀོན་མཆོག་གསུམ་སྤོང་བ་དང་བྱང་ཆུབ་ཀྱི་སེམས་འདོར་བ་སྟེ། དེ་ལ་དང་པོ་ནི་རང་གིས་བཏང་བར་བརྗོད་དོ། ། ལྷག་མ་རྣམས་ནི་བཙན་ཐབས་སུ་ཤོར་བར་ཤེས་པར་བྱའོ། ། ཀྱེ་རྒྱལ་བའི་སྲས་དེའི་ཕྱིར་ངས་འདིར་ཆད་པར་ལྟ་བ་དང༌། དཀོན་མཆོག་གསུམ་སྤོང་བ་དང༌། བྱང་ཆུབ་ཀྱི་སེམས་སྤོང་བ་དང༌། དབང་བསྐུར་བ་སྤོང་བ་དང༌།
བླ་མ་ལ་འཁུ་བ་ཞེས་བྱ་བ་ལྔ་པོ་འདི་ནི་རྩ་བའི་ལྟུང་བ་ཡིན་པར་བསྟན་ཏེ། ཆོས་དེ་དག་ལས་གང་ཡང་རུང་བ་ཞིག་སྤྱོད་ན། དེ་སླར་སྤྱད་པར་མ་བྱས་ན་སྔགས་པའི་ཐ་སྙད་མེད་ཅིང་དངོས་གྲུབ་ཀྱི་ས་བོན་ཉམས་པ་དང་ཚིག་པ་དང་རུལ་པར་བརྗོད་དོ། ། ཅིའི་ཕྱིར་རྩ་བའི་ལྟུང་བ་ཞེས་བྱ་ཞེ་ན། ཇི་ལྟར་ཤིང་ལྗོན་པ་རྩ་བ་ཆད་ཅིང་བསྐམས་པ་ན་ཡན་ལག་ཉིང་ལག་ཐམས་ཅད་སྐམ་པར་བརྗོད་པ་དེ་བཞིན་དུ་ཆོས་ལྔ་པོ་འདི་དག་སྤྱད་ན་ཡང་བཟླས་པ་དང༌། བསྡམས་པ་དང༌། གཙང་སྦྲ་ལ་སོགས་པའི་ཆོས་རྣམས་འབྲས་བུ་ཁྱད་པར་ཅན་མི་བསྐྱེད་ཅིང་སྐམ་པས་ན་རྩ་བའི་ལྟུང་བར་བརྗོད་དོ། ། ཞེས་འབྱུང་ངོ༌། ། དེ་ལྟ་ནའང་སེམས་བསྐྱེད་མ་བྱས་ཤིང་བྱ་རྒྱུད་ཀྱི་དབང་མ་ཐོབ་པས་དེའི་རང་ལམ་རྫོགས་པར་ཉམས་སུ་ལེན་རུང་གི་སྐལ་མེད་ཀྱིས་ཀྱང་དོན་ཞགས་དང་གཙུག་ཏོར་རྣམ་རྒྱལ་སོགས་ནས་བཤད་པའི་སྨྱུང་གནས་སོགས་ནུས་ན་རྒྱུན་པར་རུང་སྟེ། ཇི་སྐད་དུ།
དུད་འགྲོའི་རྣ་ལམ་དུའང་སྒྲོགས་ཤིག་ཅེས་དང༌། སེམས་ཅན་རྣམས་ལ་ནུས་མི་ནུས་དྲིས་ཏེ་སྦྱིན་ཞེས་གསུངས་པ་དང༌། འཇུག་པ་སེམས་བསྐྱེད་ཐོབ་པ་ན། དབང་མ་ཐོབ་ཀྱང་དམ་ཚིག་གསུམ་བཀོད་ནས་བཤད་པའི་ཞི་དྲག་གི་ཕྲིན་ལས་འགའ་ཞིག་སྒྲུབ་པའི་ཆེད་དུ་དེའི་གོ་ཆ་ཤེས་ན་སྒྲུབ་པར་སྣང་སྟེ། དེས་དེ་འགྲུབ་པའི་ཕྱིར། དམ་ཚིག་གསུམ་བཀོད་ལས། གང་ཞིག་བྱང་ཆུབ་སེམས་བརྟན་ཅིང༌། ། བློ་གྲོས་ཆགས་པ་མེད་པ་དང༌། ། ཐེ་ཚོམ་དག་ཀྱང་མི་བྱེད་པ། ། དེ་ནི་ངེས་པར་འགྲུབ་པར་འགྱུར། །
ཞེས་འབྱུང་ངོ༌། ། ས་ལུགས་པས། བྱ་བའི་རྒྱུད་ལ་ནི་སེམས་བསྐྱེད་དང་དབང་མ་ཐོབ་ཀྱང་རང་ལམ་ཉམས་སུ་ལེན་ཆོག་པ་དང༌། སེམས་བསྐྱེད་ཐོབ་ཅིང་དབང་མ་ཐོབ་པར་རང་ལམ་ཉམས་སུ་ལེན་ཆོག་པ་དང༌། དབང་མ་ཐོབ་པར་རང་ལམ་ཉམས་སུ་ལེན་མི་ཆོག་པ་གསུམ་ཡོད་ལ། ལྷག་མ་རྒྱུད་སྡེ་གསུམ་པོ་ལ་ནི་དབང་བསྐུར་མེད་པས་རང་ལམ་ཉམས་སུ་ལེན་མི་ཆོག་ཏེ། བྱ་བའི་རྒྱུད་ལ་རྣམ་གསུམ་ཡོད། ། ཅེས་སོགས་ཀྱི་ལུང་འདྲེན་པར་བྱེད་དོ། ། དེ་ལྟ་ན་ནི་གཞུང་དེར། གསང་སྔགས་ཀྱི་ནི་དབང་བསྐུར་བ། །
མེད་ཀྱང་གསང་སྔགས་སྒོམ་རུང་ཟེར། ། རྡོ་རྗེ་འཆང་གིས་བཀག་པས་ན། ། འདི་ཡང་གནད་རྣམས་བཅོས་པར་དྭོགས། ། ཞེས་བྱ་བས་གནོད་པར་བྱས་པ་མ་ཡིན་ནམ། འོ་ན་དོན་ཞགས་སོགས་ནས་བཤད་པའི་སྨྱུང་གནས་སོགས་དབང་མ་ཐོབ་པར་བྱེད་ཆོག་པ་དེ་གསང་སྔགས་ཀྱི་ཉམས་ལེན་ཡིན་ནམ་མ་ཡིན། ཡིན་ན་ནི་དབང་བསྐུར་མ་ཐོབ་པར་སྒྲུབ་མི་རུང༌། མིན་ན་ནི་བྱ་རྒྱུད་ནས་བཤད་པའི་ཉམས་ལེན་ཡིན་པའི་ཕྱིར། བྱ་རྒྱུད་ནས་བཤད་པའི་ཉམས་ལེན་ཡིན་ན་བྱ་རྒྱུད་རང་ལམ་གྱི་གསང་སྔགས་ཀྱི་ཉམས་ལེན་ཡིན་པའི་ཁྱབ་པ་སུ་ཞིག་གིས་ཁས་ལེན། དེས་ན་བླ་མེད་རྒྱུད་དུ། ཐེག་པ་ཐུན་མོང་བའི་སྐྱབས་འགྲོ་བཤད་ཀྱང་དེ་བླ་མེད་ཐུན་མོང་མིན་པའི་སྐྱབས་འགྲོར་ཁས་ལེན་པར་མི་བྱེད་པ་ལྟ་བུའོ། །
གནད་འདིའི་དབང་དུ་མཛད་ནས་བུ་སྟོན་རིན་པོ་ཆེས་རྒྱུད་སྡེ་སྤྱི་རྣམ་བྱུང་བ་ལས་ཁ་ཅིག་རྒྱུད་སྡེ་གོང་འོག་ནས་བཤད་པའི་བསྐྱེད་རྫོགས་ཀྱི་དོན་སྒོམ་ཞིང་ཉན་བཤད་བྱེད་པ་ལ་དབང་བསྐུར་ཐོབ་མི་དགོས་ཏེ། སྨོན་འཇུག་གི་སེམས་བསྐྱེད་ཐོབ་པས་ཆོག་པར་ཇོ་བོ་རྗེས་བཤད་དོ། ། ཞེས་ཟེར་བ་ནི་ཇོ་བོ་རྗེ་ལ་སྐུར་པ་འདེབས་པ་སྟེ། ཇོ་བོ་རྗེས་དེ་ལ་དམིགས་ཀྱིས་བསལ་བའི་དགག་པ་ནན་ཆེན་པོ་གསུངས་པའི་ཕྱིར་ཏེ། ལམ་སྒྲོན་གྱི་རང་འགྲེལ་ལས། གལ་ཏེ་བྱ་བའི་རྒྱུད་ལ་སོགས་པའི་སྔགས་ཀྱི་ཐེག་པ་ལ་སྤྱོད་པར་འདོད་པ་ཡིན་ན་ནི། སློབ་དཔོན་གྱིས་དབང་བསྐུར་བ་ཞེས་བྱ་བ་བུམ་པའི་དབང་ཐོབ་པར་མ་བྱས་པར་སྨོན་པ་དང་འཇུག་པའི་སེམས་བསྐྱེད་པ་ལ་ལྟོས་པར་མི་བྱ་སྟེ། གསང་སྔགས་རང་ཉིད་ལེན་པར་འགྱུར་བའི་ཕྱིར། ཞེས་རྒྱུ་མཚན་དང་བཅས་པ་གསལ་བར་གསུངས་པའི་ཕྱིར། ཞེས་འབྱུང་ལ།
ལུང་འདི་ཉིད་ཀྱི་བྱ་སྤྱོད་ལ་སློབ་དཔོན་གྱི་དབང་མེད་པར་འདོད་པའང་ཆེས་བཀག་པ་ཡིན་ནོ། ། དེས་ན་གསང་སྔགས་ཀྱི་དངོས་གྲུབ་ནི་སློབ་དཔོན་མཉེས་པའི་རྟེན་འབྲེལ་ཁོ་ན་ལས་རག་སྟེ། སློབ་དཔོན་མཚན་ཉིད་དང་ལྡན་པས་སློབ་མ་ལ་དངོས་གྲུབ་འགྲུབ་རུང་མི་རུང་བརྟག་པ་ལ་མཁས་ཤིང་འགྲུབ་རུང་ལ་ལྷ་དང་ཕྱག་རྒྱ་རིགས་མཐུན་སད་བྱེད་ཀྱི་ཆོ་གའི་སྒོ་ནས་བྱིན་གྱིས་བརླབས་པར་བྱེད་དགོས་ལ། དེ་འདྲའི་བྱིན་རླབས་མེད་པར་ནི་སྔགས་ཀྱི་ནུས་པའི་ཕན་ཡོན་མི་འཇུག་པས་ཆེས་བདེན་པར་གསལ་ཏེ། ལམ་སྒྲོན་རང་འགྲེལ་ལས། དེ་ཡང་རྒྱུད་ལས། སློབ་དཔོན་མཉེས་པར་མ་བྱས་ཤིང༌། ། དབང་རྣམས་ཐོབ་པར་མ་བྱས་པར། ། ཉན་པ་ལ་སོགས་བརྩོན་པ་ཡང༌། ། འབྲས་བུ་མེད་པ་ཉིད་དུ་འགྱུར། །
ཞེས་གསུངས་པ་དང༌། ཡང་རྒྱུད་ལས། དབང་བསྐུར་རྗེས་གནང་མེད་པར་ཡང༌། ། གསང་སྔགས་རང་ཉིད་ལེན་པར་བྱེད། ། ཅེས་གསུངས་ཏེ། དཀྱིལ་འཁོར་དུ་འཇུག་པ་དང༌། དབང་བསྐུར་བ་དང༌། བླ་མ་དེ་ཉིད་ཀྱིས་རྗེས་སུ་གནང་བ་མ་བྱས་པར། ཐེག་པ་ཆེན་པོ་མདོ་སྡེའི་དོན་ཕ་རོལ་ཏུ་ཕྱིན་པའི་ལམ་གྱི་ཆོ་ག་ལ་བརྟེན་ནས་གཟུངས་ཀྱི་ཆོ་ག་བྱེད་པ་དང༌། གཞན་ཡང་རྗེ་བཙུན་སྒྲོལ་མ་སོགས་ཀྱི་སྒྲུབ་ཐབས་དག་ཉན་ནས་སྒོམ་པ་དང༌།
བཟླས་པ་དང༌། སྦྱིན་སྲེག་དང༌། གཏོར་མ་དང༌། དཀྱིལ་འཁོར་ལ་སོགས་པ་བྱེད་པ་ནི་གསང་སྔགས་རང་ཉིད་ལེན་པ་ཡིན་ཏེ། དཀྱིལ་འཁོར་དུ་འཇུག་པ་དང་དབང་བསྐུར་བ་བྱས་ཏེ། སློབ་དཔོན་གྱིས་འདི་སྐད་དུ། ཁྱོད་ཀྱི་ལྷ་ནི་འདི་ཡིན་ནོ། ། བཟླས་པ་ནི་འདི་བྱ་དགོས་སོ། ། ཞེས་རྗེས་སུ་གནང་བ་མ་ཐོབ་པའི་ཕྱིར། དེ་བས་ན་རྒྱུད་ལས།
གསང་སྔགས་རང་ཉིད་ལེན་པ་ནི། ། འགྲོ་བ་དམྱལ་བ་འབའ་ཞིག་སྟེ། ། སྔགས་ཀྱང་འགྲུབ་པར་མི་འགྱུར་ཞིང༌། ། ལུས་ཉོན་མོངས་པ་ཁོ་ནར་ཟད། ། ཅེས་གསུངས་སོ། །
དེ་དག་གིས་གསུངས་པའི་ཚིག་དོན་ནི་འདི་ཡིན་ཏེ། རྒྱུད་ཐམས་ཅད་དང་སྔོན་གྱི་སློབ་དཔོན་ཐམས་ཅད་དང༌། ད་ལྟ་ཉིད་ཀྱི་བླ་མ་ཐམས་ཅད་ཀྱིས་དེ་སྐད་གསུངས་ཞེས་པའོ། ། ཡང་ན་འཇིག་རྟེན་པ་དང༌། དེ་ལས་འདས་པའི་ལྷའི་པྲ་ཕབ་པ་དང༌།
རྨི་ལམ་དག་ཏུ། གང་ཟག་འདི་ནི་སྐྱེ་བ་སྔ་མ་ལ་གསང་སྔགས་སྤྱོད་པ་དག་ཡིན་ནོ། ། ཞེས་ཟེར་ནས། དེས་བླ་མ་ཡོངས་སུ་མཉེས་པར་བྱས་ལ་བྱིན་གྱིས་བརླབས་པར་བྱ་སྟེ། འདི་ལྟར་སྒྲུབས་ཤིག་ཅེས་གནང་བ་བྱིན་ལ། སྒྲུབ་པའི་ཆོ་གའི་ཐབས་སྦྱིན་པར་བྱའོ། ། ཆོ་ག་དེའང་འདི་ཡིན་ཏེ། འཕགས་པ་དམ་ཚིག་གསུམ་བཀོད་པའི་ཆོ་ག་དང༌། ནོར་བུ་རྒྱས་པའི་གཞལ་མེད་ཀྱི་ཆོ་ག་དང༌། བཅོམ་ལྡན་འདས་སྨན་གྱི་བླའི་ཆོ་གས་སྡིག་པ་སྦྱང་བ་དང་ཚོགས་བསག་པར་བྱས་ལ།
ལྟས་བཟང་པོ་བྱུང་ན་གང་ཟག་དེ་གསང་སྔགས་ཀྱི་ཐེག་པ་ལ་འཇུག་པར་སྣང་གི ། འདི་ལྟར་སྐྱེ་བ་སྔ་མ་ལ་གསང་སྔགས་སྤྱད་པ་མ་ཡིན་པ་དང༌། ཡང་ན་གསུམ་ལ་སྐྱབས་སུ་འགྲོ་བ་དང༌། སྨོན་འཇུག་གི་བྱང་ཆུབ་ཀྱི་སེམས་བསྐྱེད་བྱས་པ་ཙམ་ལ་ནི་གསང་སྔགས་བསྟན་པ་དང༌། དེ་སྒྲུབ་པ་དང༌། ལྟ་བ་དང༌། ཉན་པ་མ་གནང་སྟེ། འཇུག་པའི་ལམ་སོ་སོ་བ་ཡིན་པས། ཐེག་པ་དག་གི་རྣམ་པར་ཐར་པ་བསྲེ་བར་མི་བྱ་སྟེ། བཅོམ་ལྡན་འདས་ཀྱིས་གང་ཟག་གི་དབང་པོ་དང་ཁམས་དང༌།
བག་ལ་ཉལ་མཁྱེན་པས་ཐེག་པའི་ལམ་སོ་སོར་གསུངས་པ་ཡིན་ནོ། ། དེས་ན་ཕ་རོལ་ཏུ་ཕྱིན་པའི་ལམ་དུ་འཇུག་འདོད་ན་སྔར་བརྗོད་པའི་བསླབ་པ་གསུམ་ལ་བསླབ་པར་བྱ་ལ། གལ་ཏེ་གསང་སྔགས་སྤྱོད་འདོད་ཅིང་རྗེ་བཙུན་སྒྲོལ་མ་སོགས་སྒྲུབ་འདོད་ན་ནི་སློབ་དཔོན་གྱི་དབང་ཞེས་པ་བུམ་པའི་དབང་བསྐུར་བ་ཞུ་བར་བྱའོ། ། ཞེས་འབྱུང་ལ། འདིའི་ཚིག་ཟུར་ལྟར་ན་སློབ་དཔོན་གྱི་དབང་ལའང་ངེས་པར་དྲི་མ་འཁྲུད་པ་ཆུའི་བྱ་བ་འཇུག་པས་བུམ་དབང་གི་ངེས་བཟུང་མཛད། དེ་ལྟ་ནའང་དྲི་མ་འཁྲུད་པའི་ཆུ་ལ་རྫས་འབྱུང་བ་ཆུ་ཕལ་པ་དང༌། དེའི་སྣོད་གསེར་བཟང་སོགས་བུམ་པ་ཕལ་པ་ཁོ་ན་དགོས་པའི་ངེས་བཟུང་ནི་མ་ཡིན་ཏེ། བླ་མེད་ཀྱི་རྒྱུད་ལ་ཤེས་རབ་མའི་ནུ་མ་བུམ་པ་དང༌། དེ་ཉིད་པའི་རེག་བྱ་དང༌། དེའི་འོ་མ་འཇིབ་པའི་རོས་དྲི་མ་འཁྲུད་པའི་ཆུའི་བྱ་བ་བྱེད་པ་སོགས་རྒྱས་པར་གསུངས་པས།
དེ་འདྲའི་རིགས་ཅན་གྱི་ཆེས་ཟབ་པ་མང་དུ་ཡོད་པའང་རྡོ་རྗེ་ཐེག་པའི་མཁྱེན་ཅན་གྱི་གཞལ་བྱ་ལས། བླུན་པོ་དཔེ་ཙམ་མཐོང་བས་ང་རྒྱལ་བ་དག་གིས་ག་ལ་ཤེས། དེར་མ་ཟད་ཞི་གནས་དང་ལྷག་མཐོང་གི་ཉམས་ལེན་ཡང་བླ་མ་དེའི་མྱོང་བ་དང་ལྡན་པའི་མན་ངག་མེད་པར་ཞི་ལྷག་སྟོན་པའི་ལུང་ཙམ་ལ་ཐོས་བསམ་བྱས་ཏེ་བསྒོམས་པས་ནི་རང་གི་འདོད་པའི་དོན་གྲུབ་པ་མ་ཡིན་ཏེ། ལམ་སྒྲོན་རང་འགྲེལ་ལས། བླ་མའི་མན་ངག་མེད་པར་གཞུང་ཐོས་པ་ཙམ་ལ་བརྟེན་ནས་སྒོམ་པར་བྱེད་པ་ཡང་འདིར་ཞར་ལ་བཀག་སྟེ། དེ་ལྟ་བུའི་རྣལ་འབྱོར་ལ་བརྩོན་པར་བྱས་ཀྱང་མངོན་པར་ཤེས་པ་ཡང་སྐྱེ་བར་མི་འགྱུར་ཞིང་རྫོགས་པའི་བྱང་ཆུབ་ཆེན་པོ་ཡང་མི་ཐོབ་པའི་ཕྱིར་རོ། ། དོན་འདི་ལ་དགོངས་ནས་བྲམ་ཟེ་ཆེན་པོ་ས་ར་ཧས་དོན་དམ་པའི་རིག་པ་ལས། བླ་མའི་མན་ངག་ཞེས་བྱ་བདུད་རྩིའི་རོ། ། གང་གིས་ངོམས་པར་འཐུངས་པར་མ་གྱུར་པར། ། བསྟན་བཅོས་མང་པོའི་མྱ་ངམ་ཐང་དཀྱིལ་དུ། །
སྐོམ་ཉིད་དུ་ནི་ངེས་པར་འཆི་བར་འགྱུར། ། ཞེས་གསུངས་པ་དང༌། འཕགས་པ་ཀླུ་སྒྲུབ་ཀྱི་ཞལ་ནས། རྒྱུད་མང་རབ་ཏུ་ཐོས་ཤིང་ལུང་ལ་ལེགས་སྦྱངས་ཀྱང༌། ། བླ་མའི་བསྙེན་བཀུར་མེད་ཅིང་དེ་ཉིད་ལུང་ཐོབ་མ་གྱུར་པ། ། དེ་ནི་བདག་ཕན་ཙམ་ལ་དབང་མེད་བསྟན་བཅོས་ཆུ། ། དེ་ནི་བསྟན་བཅོས་སྐྱོ་བའི་རྒྱུ་ཙམ་འབའ་ཞིག་གོ ། ཞེས་འབྱུང་ངོ༌། ། དགོངས་གཅིག་རྙིང་མར། ལམ་ལ་དཀའ་སྤྱད་ཀྱི་སྡུག་བསྔལ་གྱི་སྒོ་ནས་ལམ་བགྲོད་པ་ལའང༌།
མདོར་མ་ཟད་སྔགས་སུའང་དགོས་ཏེ། ནཱ་རོ་པས་དཀའ་ཆེན་བཅུ་གཉིས་སྤྱད་པ་དང༌། རྗེ་མི་ལས་དཀའ་སྤྱད་ཀྱི་སྡུག་བསྔལ་མཛད་པའང་ཡོད་པ་དང༌། སྟོན་པ་ཤཱཀྱ་ཐུབ་པ་སྔགས་ལུགས་ཀྱི་སངས་རྒྱས་ཡིན་ཀྱང་ཤིང་གཅིག་གི་དྲུང་དུ་དབུ་སྟོང་བཏང་བའི་དཀའ་བ་སྤྱད་པའི་ཕྱིར་དང༌། ལམ་བདེ་བས་བགྲོད་པའང་སྔགས་སུ་མ་ཟད་མདོའི་ལམ་པས་ཀྱང་བགྲོད་དགོས་ཏེ། བྱམས་པས་མགོ་གཏོང་བའི་དཀའ་སྤྱད་དང༌། ལྷའི་བུའི་བདུད་བཏུལ་བ་སོགས་ཀྱི་དཀའ་དགུ་མ་སྤྱད་པར་སངས་རྒྱས་པ་དང༌། འཕགས་པ་ཆོས་འཕགས་ཀྱང་དེ་དང་ཚུལ་འདྲ་བ་ཉིད་ཀྱི་ཕྱིར་ཞེས་བྲིས་གདའོ། ། ནཱ་རོ་དང་མི་ལ་སོགས་དམ་པའི་ཆོས་ཀྱི་ཕྱོགས་སུ་སྤྲོ་བ་དང་གུས་པ་ཆེན་པོས་ལུས་དང་སེམས་འབད་པ་ཆེན་པོས་བརྩོན་འགྲུས་བརྩམས་པ་ཡིན་གྱི། དེས་རྡོ་རྗེ་འཆང་གི་གོ་འཕང་ཐོབ་བྱེད་ཀྱི་ལམ་གྱི་གཙོ་བོར་ལུས་སེམས་དཀའ་སྤྱད་དང་སྡུག་བསྔལ་དྲག་པོས་གདུངས་ཏེ་བསགས་སྦྱང་མཛད་པ་མ་ཡིན་པའི་ཕྱིར།
ཡིན་ན། ཕུང་པོ་སངས་རྒྱས་ལྔ་བདག་ལ་བརྙས་པ་ཅན་གྱི་ལས་རྩོམ་པ་པོ་དེ་ཚེ་གཅིག་གི་སངས་རྒྱས་པར་ཇི་ལྟར་འགྱུར། ཤཱཀ་ཐུབ་སྔགས་ལམ་ནས་སངས་རྒྱས་ཀྱང་ཤིང་གཅིག་གི་དྲུང་དུ་དབུ་སྟོང་བཏང་བ་སོགས་ཀྱི་དཀའ་སྤྱད་ཀྱི་ལམ་དེ་གསང་སྔགས་རྡོ་རྗེ་ཐེག་པའི་ལམ་མ་ཡིན་པར་སུ་ཞིག་གིས་འཁྲུལ། འཕགས་པ་ཆོས་འཕགས་སོགས་འདོད་པའི་ཡོན་ཏན་ལ་བརྟེན་ཅིང་ལུས་སེམས་བདེ་བར་འཚོ་བཞིན་པའི་སྒོ་ནས་ཕར་ཕྱིན་གྱི་ལམ་གྱི་རང་ལམ་གྱི་སངས་རྒྱས་ཐོབ་པར་བྱེད་པ་ཙམ་ཞིག་གིས་གསང་སྔགས་རྡོ་རྗེ་ཐེག་པ་རང་ལམ་གྱི་སངས་རྒྱས་ལམ་བདེ་བས་བསྒྲུབ་པར་བྱ་ཞེས་པའི་བདེ་བ་མ་ཡིན་པའི་ཕྱིར་ཏེ། རྒྱུའི་ཐེག་པར་འདོད་པའི་ཡུལ་གྱི་ལོངས་སྤྱོད་ཉམས་སུ་མྱོང་བས་ཐབས་ཤེས་ཁྱད་ཅན་གྱིས་དེ་ལ་བརྟེན་པའི་ཉོན་མོངས་པ་ཟིལ་གྱིས་གནོན་པ་དང༌། ཡུལ་དེ་ཉིད་སྒྱུ་མ་དང་རྨི་ལམ་ལྟ་བུར་བལྟ་བའི་ཚོགས་སོགས་ཀྱིས་རང་གཞན་གྱི་རྒྱུད་སྨིན་པར་བྱེད་པས་བདེ་བར་འཚོ་བ་ཙམ་ཡིན་ལ། འབྲས་བུའི་ཐེག་པར་ནི་ནང་རེག་གི་འདོད་པའི་ཡུལ་ཐུན་མོང་མིན་པའི་ལོངས་སྤྱོད་ཞིག་མྱོང་བ་ཙམ་གྱིས་ཐབས་ཤེས་གཞན་ལ་མ་ལྟོས་པར་སྒྲིབ་གཉིས་འཇོམས་པ་དང༌། དེའི་ཐབས་ཀྱི་ཆོས་ཐམས་ཅད་རྣམ་པ་ཀུན་གྱི་མཆོག་དང་ལྡན་པའི་སྟོང་པ་ཉིད་དུ་མངོན་སུམ་པར་གསལ་བར་སྣང་ནས་རང་གཞན་གྱི་རྒྱུད་སྨིན་པར་བྱེད་པའི་བདེ་བ་ཆེན་པོ་ལམ་དུ་བྱེད་པ་སྟེ། རྟེན་འབྲེལ་ལུས་ལ་བསྒྲིགས་ནས་རྟོགས་པ་སེམས་ལ་འཆར་བར་བྱེད་པའི་བདེ་ལམ་འདི་ནི་རྒྱུའི་ཐེག་པར་མིང་ཙམ་ཡང་མ་གྲགས་པས། བདེ་བའི་ལམ་ཞེས་པ་ཙམ་ལས་འཁྲུལ་བར་མི་བྱའོ། །
ཡང་དེར་བསྐལ་པ་ལ་སོགས་པ་དུས་རིང་པོ་དང་ཚེ་གཅིག་ལྟ་བུས་དུས་ཐུང་ངུས་སངས་རྒྱས་འགྲུབ་པའི་ཁྱད་པར་གྱིའང་མདོ་སྔགས་ཟབ་ཁྱད་མི་འགྲུབ་སྟེ། བྱང་སེམས་ནོར་བཟང་ལོ་བཅུ་གཉིས་སུ་ལམ་ཉམས་སུ་བླངས་པས་འཕགས་པ་ཀུན་དུ་བཟང་པོ་དང་སྤང་རྟོགས་མཉམ་པར་སོང་བ་དང༌། བྱང་སེམས་རྟག་ཏུ་ངུ་ཚེ་གཅིག་ལ་ཚོགས་ལམ་ནས་ས་བཅུ་པའི་བར་མངོན་དུ་བྱས་པའི་ཕྱིར་དང༌། དེས་ན་ཏཻ་ལོ་པ་དང་ཨིནྡྲ་བྷུ་ཏི་རྣམས་སྔགས་ལ་བརྟེན་ནས་ཚེ་གཅིག་གི་གྲུབ་ཐོབ་ཡིན་ཀྱང༌། ཏཻ་ལོ་པ་ནོར་བཟང་ལས་རྟོགས་པ་མི་མཐོ་སྟེ། ཏཻ་ལོ་པས་ཆོས་ཉིད་ཀྱི་བདེན་པ་མཐོང་བ་ཙམ་ལས་ཁྱད་དུ་མ་གྱུར་པའི་ཕྱིར་དང༌། ཨིནྡྲ་བྷུ་ཏི་རྟག་ངུ་ལས་ལྷག་པའི་ཡོན་ཏན་ཐོབ་པ་མེད་པའི་ཕྱིར་དང༌། བྱང་སེམས་ཀུན་བཟང་གི་མངོན་རྟོགས་ལས་རྡོ་རྗེ་འཆང་གི་མངོན་རྟོགས་མི་མཐོ་བར་ཡང་གྲུབ་བོ་ཞེས་བྲིས་གདའ་ལ། འབྲེལ་ཡོད་པར་མ་གོ་སྟེ། བྱང་སེམས་ནོར་བཟང་ལོ་བཅུ་གཉིས་ཀྱི་འབད་པས་ཀུན་བཟང་གི་གོ་འཕང་དང་མཉམ་པའི་གོ་འཕང་ལ་གནས་པ་དེ།
དེའི་རྒྱུ་ཚོགས་ཚང་བས་གོ་འཕང་དེ་ཐོབ་པ་ཡིན་གྱི། དེ་ཙམ་གྱི་མདོ་ལུགས་ཀྱི་སངས་རྒྱས་དེ་ལོ་བཅུ་གཉིས་ཀྱི་འབད་པས་ཐོབ་པར་དོན་གྱིས་འཕེན་ནས་སྒྲུབ་མི་ནུས་པའི་ཕྱིར་དང༌། རྟག་ངུ་ཚེ་གཅིག་གིས་ཚོགས་ལམ་ནས་ས་བཅུ་པའི་བར་གྱི་ལམ་རྫོགས་པ་ཡིན་ཀྱང་སླའི། ཕར་ཕྱིན་གྱི་སངས་རྒྱས་དེ་རྩོད་དུས་ཀྱི་ཚེ་ལོ་བརྒྱ་པའི་ཚེ་གཅིག་རིང་ལ་ཐོབ་པར་ནུས་པའི་ཤེས་བྱེད་དུ་མི་འགྲོ་ལ། གཞན་དུ་ཉན་རང་ལྷག་བཅས་དབང་པོའི་ལུས་སུ་བྱིན་གྱིས་བརླབས་པ་དེས་ཀྱང་རྒྱུའི་ཐེག་པའི་སངས་རྒྱས་དེ་ཚེ་གཅིག་པོ་དེར་བསྒྲུབ་ནུས་ཀྱང༌། དེ་ལ་བསྐལ་པ་གྲངས་མེད་པ་ལ་སོགས་པར་བསག་སྦྱང་མི་དགོས་པ་མ་ཡིན་པ་བཞིན་ནོ། ། འདིར་ཁ་ཅིག ། ཕར་ཕྱིན་ཐེག་པ་རང་ལམ་གྱི་རབ་བསྐལ་པ་གྲངས་མེད་གསུམ། འབྲིང་པོ་བདུན། ཐ་མས་བསྐལ་པ་བསམ་གྱིས་མི་ཁྱབ་པར་ཡང་བཤད་དོ། །
ཞེས་པ་འདི་ལ་ངེས་པ་མེད་དེ། ཚོགས་སོག་ཚུལ་ཁྱད་པར་བ་རེས་བསྐལ་པ་འབུམ་ཁྲིའི་ཚོགས་བཟླུམས་པས། གྲངས་མེད་གསུམ་ཙམ་ཡང་མྱུར་མཐར་བརྗོད་མི་དགོས་ཏེ། དེ་ལས་མྱུར་བ་ཡོད་པའི་ཕྱིར། ཞེས་ཟེར་བ་ལ། དཔྱོད་པ་དང་ལྡན་པ་དག ། ཚོགས་བསག་ཚུལ་གྱི་ཁྱད་པར་བ་རེས་བསྐལ་པ་འབུམ་ཁྲིའི་ཚོགས་བཟླུམས་ཟེར་བ་དེ་ཚོགས་རང་གི་ཕན་ཡོན་གྱི་ཆ་ནས་བརྗོད་པ་ཡིན་ཀྱང༌། དེས་སངས་རྒྱས་པའི་ལམ་གྱི་དུས་བཤད་པ་དེ་ལས་དུས་ཐུང་ངུ་བྱེད་མི་དགོས་ཏེ། ཚོགས་ཕལ་པ་བསྐལ་པ་འབུམ་ཁྲི་ཙམ་དུ་བྱས་པ་ལས་བསོད་ནམས་ཆེ་བའི་བྱང་ཆེན་གྱི་ཚོགས་བསག་རེ་རེ་སྟོབས་ཆེ་ཡང་བྱང་ཆེན་གྱི་རང་ལམ་ཇི་ལྟར་མྱུར་ཡང་གྲངས་མེད་གསུམ་ལས་མྱུར་བར་སངས་རྒྱས་པར་མི་རིགས་པའི་ཕྱིར་ཏེ། མདོ་སྡེ་རྒྱན་དང་བྱང་ས་སོགས་ལས་ཚོགས་སྦྱོར་དང༌།
མ་དག་ས་བདུན་དང་དག་པ་རྣམས་ལ་གྲངས་མེད་རེ་སྦྱར་ནས་དུས་ངེས་པར་བགྲོད་དགོས་སུ་བཤད་སྣང་བའི་ཕྱིར་ཞེས་ཟེར་བའང་སྣང་ངོ༌། ། ཁྱོད་ཀྱི་དེ་ལྟ་ན་ནོར་བཟང་སངས་རྒྱས་དང་མཉམ་པ་ལ་བློ་རྩེ་གཏད་ནས། ཏཻ་ལོ་པས་ཆོས་ཉིད་ཀྱི་བདེན་པ་མཐོང་བ་དེ་ནོར་བཟང་ལས་མི་ལྷག་ཅེས་ཟེར་བར་སྣང་ཡང༌། ནོར་བཟང་དེ་རྒྱུའི་ཐེག་པའི་སངས་རྒྱས་དང་མཉམ་པ་ཙམ་གྱིས། ཏཻ་ལོ་པ་སྔགས་ཀྱི་ཆོས་ཉིད་ཀྱི་བདེན་པ་མཐོང་བ་དང་གོ་འཕང་མཉམ་པར་སྒྲུབ་བྱེད་དུ་བྱེད་པ་ལ་འབྲེལ་ཅི་ཡོད། ཡང་མདོ་ལུགས་ཀྱི་བྱང་སེམས་ནོར་བཟང་དང་ཀུན་བཟང་རྣམས་སྔགས་ལུགས་ཀྱི་རྡོ་རྗེ་འཆང་ལས་དམན་པར་མི་འཇོག་ཅེས་བློ་རྩེ་གཏད་ནས་དེ་སྐད་གསུང་བར་གདའ་ནའང༌། རྡོ་རྗེ་འཆང་དུ་འཇོག་བྱེད་ཀྱི་འཇོག་ཆོས་མདོ་ལུགས་ཀྱི་ནོར་བཟང་སོགས་ལ་ཡོད་ན་དེས་འགྲུབ་ཏུ་ཆུག་ཀྱང༌། འཇོག་ཆོས་དེ་མེད་པས་དེ་དག་རྣམས་ཨ་མཉམ་ཆ་མཉམ་དུ་ཡང་ཇི་ལྟར་འགྱུར། ཨིནྡྲ་བྷུ་ཏི་སྔགས་ལུགས་ཀྱི་ཚེ་གཅིག་གིས་སངས་རྒྱས་པ་དེ་དང༌། ཁྱེད་རང་རྟག་ངུ་མདོ་ལུགས་ཀྱི་ས་པར་ཁས་ལེན་པ་གཉིས་ལ་ཡོན་ཏན་མཆོག་དམན་མེད་པར་འདོད་པ་ནི་རང་གི་ནང་སྟོན་པ་ཉིད་དུ་ཟད་དོ། །
ཡང་དེར། འབྲས་བུ་ལམ་བྱེད་སྔགས་ཀྱི་ཐེག་པར་འཇོག་བྱེད་མ་ཡིན་ཏེ། རྒྱུད་བླ་མར་འབྲས་བུ་ལམ་བྱེད་བཤད་པའི་ཕྱིར་ཞེས་པ་ཞིག་བྲིས་གདའ་བའང་མི་རིགས་ཏེ། ཁྱེད་དེ་དག་གསུང་བའི་འཁྲུལ་གཞི་རྒྱུད་བླར་སངས་རྒྱས་ཀྱི་འབྲས་བུ་སེམས་ཅན་ཐམས་ཅད་ལ་ཡོད་པར་བསྟན་མཉམ་པ་ལས་འཁྲུལ་བར་སྣང་ཡང༌། རྒྱུད་བླར་སེམས་ཅན་ཐམས་ཅད་ལ་རིས་མེད་པར་སངས་རྒྱས་ཀྱི་རྒྱུ་ཡོད་པར་གསུངས་ཀྱི། སངས་རྒྱས་ཀྱི་འབྲས་བུ་ཡོད་པར་གསུངས་པའི་ཚིག་སྒྲོས་ཙམ་ཡང་མེད་ལ། ཡོད་དུ་ཆུག་ཀྱང་དེ་ཙམ་ཞིག་གིས་འབྲས་བུ་ལམ་དུ་བྱེད་པར་མི་འགྲུབ་པའི་ཕྱིར་ཏེ། འབྲས་བུ་ལམ་བྱེད་ནི་དག་པ་གཉིས་ལྡན་གྱི་ལྷག་པའི་ལྷ་འབྲས་བུ་རྡོ་རྗེ་འཛིན་པ་དེས་མ་དག་པའི་འཁྲུལ་སྣང་ཐམས་ཅད་སྦྱང་བར་བྱེད་པའི་ཆེད་དུ་རྣལ་འབྱོར་པ་རང་ལ་གང་སྣང་རྣམ་པར་དག་པའི་ལྷ་དེ་ཉིད་ཀྱི་སྐུ་གསུང་ཐུགས་ཡེ་ཤེས་བདེ་བ་རྡོ་རྗེ་དམ་པའི་ངོ་བོར་བྱིན་གྱིས་བརླབས་པ་ལ་བྱ་བ་ཡིན་པས། དེའི་ཉམས་ལེན་རྒྱུའི་ཐེག་པར་སྒྲོས་ཙམ་ཡང་མི་འབྱུང་ལ། དེས་ན་ཁྱེད་ཅག་ལ་འབྲས་བུ་ལམ་བྱེད་ཀྱི་གོ་བ་མ་ཆགས་པར་དེའི་རྣམ་གཞག་འཆད་པ་ལ་རིང་བ་ཉིད་དུ་ཟད་པའི་ཕྱིར་རོ། །
ཡང་དེར། རང་རེའི་སྟོན་པ་འདིའི་བསྟན་པ་མ་གཏོགས་པ་སངས་རྒྱས་གཞན་གྱི་བསྟན་པ་ལ་གསང་སྔགས་མི་འབྱུང་ཞེས་བྲིས་གདའ་བ་ཡང་མི་འཐད་དེ། དེ་དག་དྭོགས་པའི་འཁྲུལ་གཞི་ནི། འདུས་པ་རྩ་རྒྱུད་དང༌། དུས་འཁོར་འགྲེལ་ཆེན་དུ་མར་མེ་མཛད་ནས་ཤཱཀ་ཐུབ་ཀྱི་བར་སངས་རྒྱས་གཞན་གྱིས་སྔགས་མ་གསུངས་པར་བཤད་པས་སངས་རྒྱས་འཇིག་རྟེན་དུ་འབྱུང་བ་བས་གསང་སྔགས་འཇིག་རྟེན་དུ་འབྱུང་བ་དཀོན་པར་གསུངས་པ་ལ་བརྟེན་ནས་མི་ཤེས་པ་ཁ་ཅིག་སྔགས་སངས་རྒྱས་རེ་རེ་གཅིག་གཅིག་གི་དགོས་ཆོས་སུ་སྨྲ་བ་ལ་བརྟེན་པའི་རྗེས་ཟློས་སུ་ཟད་པས་སྙིང་པོ་མེད་པའི་ཕྱིར་ཏེ། འདས་པའི་སངས་རྒྱས་རྣམས་ཀྱིས་གསུངས། ། མ་འོངས་རྣམས་ཀྱང་གསུང་འགྱུར་ལ། ། ཞེས་གསང་སྔགས་མི་གསུང་བའི་སངས་རྒྱས་མེད་པ་དང༌། འོན་ཀྱང་སྔགས་ལུགས་སྔ་མ་ནི། ཨོ་རྒྱན་དང་ཤམྦྷ་ལ་ལྟ་བུ་ལྷ་མིའི་ཡུལ་དུ་སྤྲུལ་སྐུའི་ཚུལ་གྱིས་གསུངས་པའི་སངས་རྒྱས་ནི་རེ་རེ་ཙམ་ལས་མེད་པ་ལ་དགོངས་ཏེ་དེ་སྐད་གསུངས་པའི་ཕྱིར་རོ།། །།
༈ རྡོ་རྗེའི་གསུང༌། སྔགས་མཚན་ཉིད་གང་མེད་ཀྱང་རྫོགས་པའི་བྱང་ཆུབ་མི་ཐོབ་བྱ་བ་འདི་བཞུགས། ཞེས་དག་པར་བཏོན་ན། བླ་ན་གནས་པར་གྱུར་པ་དང་བྲལ་བའི་སངས་རྒྱས་ཡོངས་རྫོགས་ཐོབ་པར་བྱེད་པ་ལ། རྒྱུའི་ཐེག་པའི་སངས་རྒྱས་ཐོབ་པའི་གོང་རོལ་དུ་འབྲས་བུའི་ཐེག་པའི་སངས་རྒྱས་ཐོབ་དགོས་སོ་ཞེས་བཏོན་ན་དག་པར་འགྱུར་རོ། ། འདིར་ཞལ་སྔ་ནས། སྤྱིར་རྒྱུ་འབྲས་ཀྱི་ཐེག་པ་གཉིས་ཀའི་སངས་རྒྱས་དེ་རང་གཞན་གྱི་དོན་བྱེད་པའི་སྐུ་གཉིས་ཀྱི་རྣམ་གཞག་དང༌། དེ་སྒྲུབ་བྱེད་ཀྱི་ཚོགས་གཉིས་ཀྱི་རྣམ་གཞག་དང༌། དེས་བགྲོད་བྱར་བྱེད་པའི་ལམ་ལྔ་ས་བཅུ་དང༌། དེ་ཐོབ་པའི་གཟུགས་ཀྱི་སྐུ་ལའང་མཚན་དཔེ་དང༌།
ཆོས་སྐུ་ལ་སྟོབས་སོགས་ཀྱི་ཡོན་ཏན་གྱི་རྣམ་གཞག་སོགས་ཐུན་མོང་དུ་གྲགས་པའི་རྒྱུ་འབྲས་ཀྱི་རྣམ་གཞག་མིང་མཐུན་པ་དུ་མ་ཞིག་མདོ་རྒྱུད་ཐམས་ཅད་ལས་འབྱུང་བ་ལ་བརྟེན་ནས། རྒྱ་བོད་ཀྱི་སྐྱེས་བུ་དམ་པ་དང་དམ་པ་མིན་པ་མང་པོས་མདོ་སྔགས་ནས་བཤད་པའི་ཚོགས་དང་སྐུ་ལ་སོགས་པ་ཐམས་ཅད་ལ་མཆོག་དམན་གྱི་དབྱེ་བ་མེད་པར་བཤད་པ་ཡོད་ཀྱང་ཟབ་གསང་གི་གནད་མ་རྟོགས་པ་སྟེ། རྒྱུའི་ཐེག་པས་ཐོབ་པའི་སངས་རྒྱས་དེས་སྒྲིབ་གཉིས་རགས་པ་སྤངས་ཤིང༌། ཤེས་བྱ་ལ་མཁྱེན་གཉིས་ཕལ་ཆེར་རྒྱས་པ་ཙམ་ཡིན་ཀྱང༌། ཤིན་ཏུ་ཕྲ་བའི་སྤང་བྱ་མ་སངས་ཤིང༌། ཤེས་བྱ་ལ་མཁྱེན་གཉིས་མ་ལུས་པ་རྒྱས་པ་མ་ཡིན་པའི་ཕྱིར་དང༌། སོ་སོ་སྐྱེ་བོ་ནས་རྒྱུའི་ཐེག་པའི་བླ་བཅས་ཀྱི་སངས་རྒྱས་ཀྱི་བར་གྱིས་འབྲས་བུའི་ཐེག་པའི་ཚུལ་མི་ཤེས་ཤིང༌། དེས་ན་འདིའི་ཚུལ་ཤེས་པ་ལ་སློབ་དགོས་པར་བསྟན་པ་ནི། འཕགས་པ་འཇམ་དཔལ་གྱི་ཞལ་ལུང་ལས། དེ་འདྲའི་རབ་མཆོག་ཡེ་ཤེས་ནི། །
སོ་སོ་སྐྱེ་བོས་ག་ལ་ཤེས། ། ཉན་ཐོས་རྣམས་ཀྱི་མི་ཤེས་སོ། ། རང་སངས་རྒྱས་ཀྱིས་ཀྱང་མི་ཤེས། ། རྣལ་འབྱོར་སྤྱོད་དང་དབུ་མ་པ། ། བྱང་ཆུབ་སེམས་དཔས་མི་ཤེས་སོ། ། བླ་བཅས་སངས་རྒྱས་ཀུན་གྱིས་ཀྱང༌། ། འདི་ནི་ཅུང་ཟད་མི་ཤེས་སོ། ། འདི་ཡི་དོན་ཤེས་མ་འོངས་པའི། ། རྡོ་རྗེ་འཛིན་པ་མཉེས་བྱས་ནས། ། རང་གི་བསོད་ནམས་ཆེན་སྟོབས་ཀྱིས། །
ཡི་གེ་མེད་པར་རྣམ་པར་འཕོ། ། དེ་ལ་དཀྱིལ་འཁོར་སྦྱིན་སྲེག་དང༌། ། གཏོར་མ་བཟླས་པས་གྲང་ཕྲེང་དང༌། ། སྐྱིལ་མོ་ཀྲུང་དང་སྟང་སྟབས་སོགས། ། སྤྲོས་བྲལ་རྣམ་པར་བསླུ་བ་སྟེ། ། བྱ་བ་མ་ཡིན་དགག་པ་མིན། ། ལྷག་པའི་ལྷ་ཡིས་སྤྲུལ་ཕྱིར་རོ། ། བྱ་བ་རྣམས་ལ་རྣལ་འབྱོར་པ། ། ལམ་ཆེན་དག་ཏུ་ཡོངས་འཛིན་པ། ། རི་དྭགས་སྨིག་རྒྱུ་སྙེག་པ་ལྟར། །
རྟག་ཏུ་སྣང་བ་མ་ཟིན་ནོ། ། བྱ་བའི་ནད་ཅན་གྱིས་ཟིན་ལ། ། ཡེ་ཤེས་གཡོ་མེད་སྨན་ཆེན་གྱིས། ། གསོ་བྱེད་སྐྱེས་བུ་དམ་པའོ། ། ཞེས་སོ། ། འོ་ན་འབྲས་བུའི་ཐེག་པའི་སངས་རྒྱས་སྒྲུབ་བྱེད་ཀྱི་རབ་མཆོག་ཡེ་ཤེས་དེ་གང་ཞེ་ན། ཐོག་མེད་པའི་དུས་ནས་སེམས་ཅན་ཐམས་ཅད་ལ་རང་བྱུང་དུ་རང་ཆས་སུ་ཡོད་པའི་རྒྱུ་ལྷན་ཅིག་སྐྱེས་པའི་ལུས་སེམས་ལས་བྱུང་བའི་ཟག་མེད་ཀྱི་ཆགས་པ་དང་སྡང་བ་དང་རྨོངས་པ་ཆེན་པོ་སྟེ། དེ་ཉིད་ལམ་དུ་བྱས་པས་ཉོན་མོངས་པ་དང་ཤེས་བྱའི་སྒྲིབ་པས་བསྡུས་པའི་ཆགས་པ་དང་སྡང་བ་དང་རྨོངས་པ་ཐམས་ཅད་འཇོམས་པར་བྱེད་པའི་ཡེ་ཤེས་ཏེ། གང་གི་ལམ་གྱི་སྙིང་པོ་དེ་ཉིད་མ་ཤེས་པ་ན་འཁོར་བའི་རྒྱུ་དང་ལྷན་ཅིག་པར་འཇུག་ལ། ཐབས་ཤེས་ཀྱིས་ལེགས་པར་ཟིན་པའི་སྒོ་ནས་སྒྲོ་འདོགས་སྐུར་འདེབས་དང་བྲལ་བའི་གནས་ཚུལ་ཡང་དག་པར་ཤེས་ན་ཕུལ་དུ་དབྱུང་དུ་མེད་པའི་མྱང་འདས་ཀྱི་རྒྱུ་བྱེད་པ་སྟེ།
དེར་ཇི་སྐད་དུ། དེ་བས་དེ་དག་ཐམས་ཅད་ཀྱང༌། ། ཡང་དག་མིན་པས་བླ་དང་བཅས། ། འོག་མ་འོག་མའི་རྣལ་འབྱོར་བློས། ། གོང་མ་གོང་མ་ཁྱད་པར་འཕགས། ། འོག་མའི་བློ་ནི་གོང་མ་ཡི། ། ཤེས་རབ་ཀྱིས་ནི་སུན་འབྱིན་ཏོ། ། དེ་བས་གོང་མའི་རིམ་པ་ཡིས། ། བྱིན་གྱིས་བརླབས་པ་ཡང་དག་བཤད། ། གསལ་ཞིང་རབ་དགའ་ནམ་མཁའ་འདྲ། །
རང་བྱུང་ལྷག་པའི་ལྷ་ཆེན་པོ། ། ལྷན་ཅིག་སྐྱེས་པའི་ཡེ་ཤེས་ཀྱིས། ། བླ་མའི་ཁ་ལས་རྟོགས་པར་བྱ། ། དེ་ལྟར་དམ་ཚིག་སྡོམ་ལྡན་པའི། ། སྣོད་དུ་རྩེ་གཅིག་ཆུ་འདྲ་ལས། ། ཡེ་ཤེས་གཟུགས་བརྙན་ལྟ་བུ་རུ། ། རྣལ་འབྱོར་པ་ཡིས་རབ་ཏུ་བརྟགས། ། དེ་ཐོབ་ཕྱིན་ཆད་རྣལ་འབྱོར་པ། ། འཁོར་བ་ཉིད་ན་གནས་པའི་ཕྱིར། ། དེ་ཡིས་ཉེས་པས་མི་གོས་སོ། །
ཇི་ལྟར་སྔགས་དང་སྨན་ལྡན་པས། ། སྦྲུལ་ནག་གསོད་པར་བྱེད་པ་བཞིན། ། དེ་འདྲའི་རྣལ་འབྱོར་དབང་ཕྱུག་ཆེ། ། ཡེ་ཤེས་སྨན་གྱིས་རྒྱས་བཏབ་པས། ། ཉོན་མོངས་སྦྲུལ་གྱིས་ཅི་བྱར་ཡོད། ། གང་ཞིག་ལག་ན་གདུགས་ཐོགས་ལ། ། དེ་ལ་ཆར་པས་ཅི་བྱར་ཡོད། ། དེ་བཞིན་གཉིས་མེད་ཡེ་ཤེས་ཀྱི། ། གདུགས་ཐོགས་ལ་ནི་རྟོག་པ་ཡི། ། ཆར་པ་རབ་ཏུ་འབབ་འགྱུར་ཡང༌། །
དེ་ལ་དེ་ཡིས་ཇི་ལྟར་གནོད། ། ཅེས་དང༌། འདུས་པ་རྒྱུད་ཕྱི་མར། ཨེ་མ་འོ་འཁོར་བ་དག་གི་རྒྱུན། ། ཨེ་མ་འོ་མཆོག་ཏུ་མྱ་ངན་འདས། ། ཞེས་དང༌། དེར་མ་ཟད་མདོ་ཕྱོགས་ཀྱི་བསྟན་བཅོས་རྣམ་དག་ལས་ཀྱང་གནད་འདི་སྦས་དོན་དུ་དོན་གྱིས་འཕངས་ཏེ་བསྟན་པ་ནི་ཆེས་མང་སྟེ། འཕགས་པ་ཀླུས། གང་ཞིག་འཁོར་བའི་རྒྱུར་གྱུར་པ། ། དེ་ཉིད་སྦྱང་བར་བྱས་པ་ལས། །
དག་པ་དེ་ཉིད་མྱ་ངན་འདས། ། ཆོས་ཀྱི་སྐུ་ཡང་དེ་ཉིད་དོ། ། ཞེས་འབྱུང་ལ། ཆེས་ཕྲ་བའི་གཉུག་མ་བྱང་ཆུབ་ཀྱི་སེམས་ཨ་བ་དྷཱུ་ཏི་རྣམ་དག་ལས་གཞན་དུ་འཛག་པ་དང༌། དེ་ཉིད་དུ་སྡོམ་པའམ་འདུས་པའམ་དགྱེས་དགུར་རོལ་པའམ། དུས་ཐམས་ཅད་དུ་འཁོར་བ་ཡོད་མེད་ལས། འཁོར་བ་དང་བླ་ན་མེད་པར་ཤིན་ཏུ་རྣམ་པར་དག་པའི་མྱང་འདས་ཉིད་དུ་བཞག་ལ། དེའང་རྒྱུ་རྒྱུད་རྣམ་དག་གཉུག་མའི་བྱང་སེམས་གློ་བུར་གྱི་དྲི་མ་དང་བཅས་ཏེ། འཁོར་བའི་རྒྱུན་གྱིས་འཇུག་པ་དང་ལྷན་ཅིག་པར་འགྲོ་བའི་དོན་འདི་ཉིད་སྦས་དོན་དུ་འཕངས་ཏེ་བསྟན་པ་ནི་མདོར་ཡང་ཆེས་མང་སྟེ། ཇི་སྐད་དུ།
བཅོམ་ལྡན་འདས་ཀྱིས། ཤཱ་རིའི་བུ་ཆོས་ཀྱི་སྐུ་དེ་ཉིད་ཉོན་མོངས་པའི་སྦུབས་བྱེ་བ་མཐའ་ཡས་པས་གཏུམས་པ། འཁོར་བའི་རྒྱུན་གྱིས་ཁྱེར་བ། ཐོག་མ་དང་ཐ་མ་མེད་པའི་འཁོར་བའི་འགྲོ་བར་འཆི་བ་དང་སྐྱེ་བ་དཔག་ཏུ་མེད་པར་འཁོར་བ་ནི་སེམས་ཅན་གྱི་ཁམས་ཞེས་བརྗོད་དོ་ཞེས་སོ། །
ལུང་འདི་ལ། ཟི་ལུང་ནས་ཆོས་རྗེ་མཆོག་ལྡན་པས། དོན་དམ་པའི་སེམས་ཅན་ཡོད་པར་སྟོན་པའི་ལུང་ཡིན་ལ། དོན་དམ་པའི་སེམས་ཅན་ཡང་ཆོས་ཀྱི་དབྱིངས་རང་བཞིན་སྟོང་པ་ཉིད་དང་དེ་དང་རོ་གཅིག་པའི་ཡེ་ཤེས་ཞིག་ཡིན་ཞེས་ཁོ་རང་གི་རྩོམ་པ་པོ་ཏི་སུམ་ཅུ་ཙམ་བྱས་པའི་གྲུབ་མཐའི་སྲོག་སྙིང་དུ་བྱས་སྣང་ཡང༌། སྤྱིར་རྒྱལ་བའི་ཡུམ་ངེས་དོན་ཡིན་པའི་དབང་དུ་བྱས་པ་དང༌། ལྷག་པར་ཁྱེད་ཅག་ས་སྐྱ་པའི་བསྟན་འཛིན་ཆེན་པོར་ཞལ་བཞེས་པ་ན་ཆོས་དབྱིངས་སྟོང་ཉིད་དོན་དམ་པའི་སེམས་ཅན་དུ་འཆད་ན་མི་རུང་སྟེ།
ས་པཎ་པས། ཤེས་རབ་ཕ་རོལ་ཕྱིན་པ་ལས། ། ཆོས་ཀྱི་དབྱིངས་ནི་དུས་གསུམ་དང༌། ། ཁམས་གསུམ་དང་ནི་དགེ་སྡིག་ལས། ། རྣམ་པར་གྲོལ་བ་ཡིན་ཅེས་གསུང༌། ། ཞེས་འབྱུང་བའི་ཕྱིར། དེར་མ་ཟད་ཆོས་དབྱིངས་སྟོང་ཉིད་རྟོགས་པ་ན་ཐར་པ་དམ་པར་འགྱུར་གྱི། བདེ་འགྲོ་དང་ངན་འགྲོའི་སེམས་ཅན་གྱི་སྐབས་མ་ཡིན་པ་ཉིད་ཤེས་དགོས་ཏེ། མགོན་པོ་ཀླུས། ཤེས་པ་ཡོད་དང་མེད་ཞིའི་ཕྱིར། །
སྡིག་དང་བསོད་ནམས་ལས་འདས་པ། ། དེ་ཡི་བདེ་འགྲོ་ངན་འགྲོ་ལས། ། དེ་ནི་ཐར་པ་དམ་པར་བཞེད། ། ཅེས་འབྱུང་བའི་ཕྱིར། ཡང་ཁྱེད་ཅག་སྟོང་ཉིད་དང་དེ་རྟོགས་པའི་ཡེ་ཤེས་དབྱེར་མེད་རྡོ་རྗེའི་དོན་ཅན་དེ་དོན་དམ་པའི་སེམས་ཅན་དེ་དོན་དམ་པའི་སེམས་ཅན་ཡིན་ཀྱང་བདེ་འགྲོ་ལ་སོགས་པའི་སེམས་ཅན་ཡིན་མི་དགོས་ཤིང༌། དབུ་མ་རང་སྟོང་པའི་ལུགས་ལ་རྣམ་གཞག་དེ་མི་འཐད་ཀྱང༌། དབུ་མ་གཞན་སྟོང་པའི་ལུགས་ལ་འཐད་དོ་ཞེས་དགོངས་ན། དབུ་མ་གཞན་སྟོང་པ་ཞེས་བྱ་བའི་ཐ་སྙད་དང་དེའི་གྲུབ་མཐའ་འདིའོ་ཞེས་པ་ནི་བོད་འདིར་ཇོ་ནང་པ་བྱོན་པ་ཚུན་ཆད་ལས་དེ་ཕན་དུ་རྒྱ་བོད་གང་དུའང་མ་བྱུང་བས་དཔྱོད་ལྡན་སུ་ཞིག་ཚད་མར་འཛིན། བདེ་འགྲོ་ལ་སོགས་པའི་སངས་རྒྱས་མ་ཡིན་ཅིང་སེམས་ཅན་ཡིན་པ་དེའི་ཚེ་ན་དེ་ཐེག་པ་ཆེན་པོའི་ལམ་ཞུགས་ཡིན་ནམ་མིན། མིན་ན་བདེ་འགྲོ་སོགས་ཀྱི་སེམས་ཅན་ལས་མ་འདས།
ཡིན་ན་ཉན་རང་དགྲ་བཅོམ་དང༌། ས་ཐོབ་པའི་སེམས་དཔའ་ལས་འོས་མེད་དེ། སེམས་ཅན་ལ་ཐེག་ཆེན་གྱི་ལམ་ལ་ཞུགས་མ་ཞུགས་གཉིས་ལས་འོས་མེད་པས་དེ་བདེ་འགྲོ་སོགས་ལས་ཉོན་གྱི་དབང་གིས་འཁོར་བར་འཁོར་བའི་སེམས་ཅན་མིན་པར་ཁས་བླང་བའི་ཕྱིར། འདོད་ན། ཉན་རང་དགྲ་བཅོམ་དང་ས་ཐོབ་པའི་སེམས་ཅན་ཡིན་པ་ཉིད་ཀྱིས་དོན་དམ་སྟོང་ཉིད་ཀྱི་སེམས་ཅན་བདེན་གྲུབ་པ་ཡོད་པའི་རྩ་བའི་གྲུབ་མཐའ་ཤོར་ཏེ། སེམས་ཅན་དེ་དག་ནི་དགེ་འདུན་ཉི་ཤུའི་རྣམ་གཞག་བྱེད་པ་ན་སྐྱེས་བུ་ཟུང་བཞི་གང་ཟག་ཡ་བརྒྱད་དུ་རྣམ་པར་གཞག་པའི་ཀུན་རྫོབ་བསླུ་ཆོས་ཉིད་ཡིན་པའི་ཕྱིར། ཡང་དེ་འདྲའི་སེམས་ཅན་དེ་ལམ་ཞུགས་ཀྱི་སེམས་ཅན་ཡིན་པ་དང་མིན་པ་གང་དུའང་བརྗོད་མི་ནུས་ཏེ། རིས་མེད་པའི་སེམས་ཅན་ཆེན་པོ་ཡིན་པའི་ཕྱིར་ཞེས་སྨྱོན་ཧབ་ཀྱི་རྒྱས་འགེབས་བྱེད་སྲིད་པས། དེ་ལྟ་ན་ནི། དམ་པའི་ཆོས་ལ་ཟོང་ཆེན་པོ་བསྲེ་བར་བྱེད་པ་ཉིད་དུ་ཟད་པས།
གྲངས་ཅན་གྱིས་བཏགས་པའི་གཙོ་བོ་དང་བདག་ཤེས་རིག་གི་སྐྱེས་བུ་ལྟར་འཇོག་ན་ཁོ་བོ་ཅག་སངས་རྒྱས་པའི་ལུགས་སོ་ཞེས་སྨྲ་བར་མ་བྱེད་པར་བདག་ཉིད་རང་གི་དྲན་པའམ་གཞུང་གཞན་ལས་བྱུང་བ་ཡིན་ཅེས་ཁུངས་དང་བཅས་ནས་སྨྲོས་ཤིག་དང༌། རང་དང་སྐལ་མཉམ་གྱི་དབང་རྟུལ་གྱི་རྗེས་འཇུག་ཀྱང་མང་བར་འབྱུང་ཉེན་ཆེའོ། ། འོ་ན་བཅོམ་ལྡན་འདས་ཀྱི་སྟོང་པ་ཉིད་ཉི་ཤུར་བཤད་པའི་གཞན་སྟོང་གི་སྟོང་ཉིད་དེ་ཁྱེད་ཅག་ཁས་མི་ལེན་ནམ་ཞེ་ན། ག་ལ་ཡིན་ཏེ། གཞན་སྟོང་གི་དོན་ནི་ཚུ་རོལ་འཁོར་བ་གདོད་ནས་མ་སྐྱེས་པ་ཉིད་ཀྱི་འཁྲུལ་རྒྱུན་གྱི་འཇུག་པ་ཞི་བ་ལ་ཡང་དག་མཐའ་དང་མྱང་འདས་སོགས་སུ་བཏགས་པའི་ཕ་རོལ་གཞན་དོན་དམ་པའི་མྱང་འདས་ཀྱི་དངོས་པོ་ཞེས་གྲགས་པ་དེའང་གདོད་ནས་སྟོང་པ་ཉིད་དུ་གྲུབ་པའི་ཚུལ་དེ་ལ་ཁོ་བོ་ཅག་གཞན་སྟོང་དུ་འཇོག་པར་བྱེད་པའི་ཕྱིར། ཇི་སྐད་དུ། སངས་རྒྱས་རྣམས་ནི་འབྱུང་བའམ། ། མ་བྱུང་ཡང་རུང་དངོས་སུ་ན། ། དངོས་པོ་ཀུན་གྱི་སྟོང་པ་ཉིད། ། གཞན་གྱི་དངོས་པོར་རབ་ཏུ་བསྒྲགས། །
ཡང་དག་མཐའ་དང་དེ་བཞིན་ཉིད། ། དེ་གཞན་དངོས་པོའི་སྟོང་ཉིད་དོ། ། གཞན་གྱི་དངོས་པོ་ནི་མཆོག་ཏུ་བྱུང་བའི་དེ་ཁོ་ན་ཉིད་དོ། ། དེའི་མཆོག་ཏུ་བྱུང་བ་ཉིད་ནི་རྟག་ཏུ་ཡོད་པ་ཉིད་དོ། ། རྣམ་པ་གཅིག་ཏུ་ན་གཞན་གྱི་དངོས་པོ་ནི་ཡེ་ཤེས་ཕུལ་དུ་བྱུང་བས་རྟོགས་པར་བྱ་བའི་དངོས་པོ་སྟེ། དེ་ནི་དེ་ཉིད་ཀྱིས་སྟོང་ངོ༌། ། ཡང་ཕ་རོལ་ན་ཡོད་པ་ནི་གཞན་གྱི་དངོས་པོའོ། ། འཁོར་བ་ལས་འདས་པའི་ཕྱིར་གཞན་གྱི་དངོས་པོ་ཞེས་བྱ་བ་ནི་ཡང་དག་པའི་མཐའ་སྟེ། རྣམ་པར་འགྱུར་བ་མེད་པས་དོན་དེ་བཞིན་སྟོང་པ་ཉིད་ཀྱི་མཚན་ཉིད་ཅན་གྱི་སྟོང་པ་ཉིད་ནི་གཞན་གྱི་དངོས་པོ་སྟོང་པ་ཉིད་དོ། ། ཞེས་སོ། །
དེས་ན་རྒྱུའི་ཐེག་པས་བསྐལ་པ་གྲངས་མེད་གསུམ་དུ་བགྲོད་པའི་བླ་བཅས་ཀྱི་སངས་རྒྱས་དེས་ཀྱང་རྡོ་རྗེ་ཐེག་པའི་ལམ་བསྒོམས་ནས་ངེས་པར་གདོད་སྔགས་ལུགས་ཀྱི་སངས་རྒྱས་སྒྲུབ་པར་བྱེད་དགོས་པ་ནི། ཞལ་ལུང་ལས། དེ་ལྟར་རབ་ཏུ་ཤེས་པར་བྱས་ནས་སུ། ། རྫོགས་པ་ཆེན་པོ་ཡེ་ཤེས་སྤྱི་ཡི་གཟུགས། ། ཡོངས་སུ་དག་སྐུ་རྡོ་རྗེ་འཆང་ཆེན་པོ། ། དཔལ་ལྡན་ཀུན་གྱི་ངོ་བོར་རིམ་གཉིས་འདི། ། སྡུག་བསྔལ་ལམ་བཅས་བསྐལ་པ་གསུམ་དུ་ཡང༌། ། རང་གི་རྗེས་མཐུན་བྱང་ཆུབ་བླ་དང་བཅས། ། ཐོབ་ནས་དེའི་བདེ་ཅུང་ཟད་རབ་ཆགས་པའི། ། རྣལ་འབྱོར་དེ་ཡིས་ཅི་ཕྱིར་འདི་མི་སྒོམ། །
དད་དང་བརྩོན་འགྲུས་ཏིང་འཛིན་ཤེས་རབ་དང༌། ། དྲན་པའི་བློ་ཡི་གང་གི་རིམ་པ་ལྟར། ། ཡིད་དགའི་གནས་བསྟེན་ཀུན་ཏུ་བཟང་པོ་མཆོག ། ལམ་འདི་བསྒོམ་པར་བྱ་བ་ཁོ་ནའོ། ། ཞེས་འབྱུང་ངོ༌། ། འོ་ན་དཔལ་ལྡན་ཀརྨ་པ་རང་བྱུང་རྒྱལ་བ་མཆོག་གིས། བསམ་གཏན་གྱི་མན་ངག་བྱང་ཕྱོགས་དང་མཐུན་པར་མདོའི་ཚོགས་ལམ་དང་སྔགས་ཀྱི་ཚོགས་ལམ་ལྷན་ཅིག་པར་བཤད་ནས་དེ་གཉིས་ཐོབ་མཉམ་དུ་མཛད་ཅིང་སྦྱོར་ལམ་སོགས་ལམ་ལྷག་མ་བཞི་ལའང་དེ་ལྟར་སྦྱར་ཏེ་རྒྱས་པར་བཤད་པ་མ་ཡིན་ནམ་ཞེ་ན། ཡིན་མོད་མི་སྟོ་སྟེ། རྗེ་བཙུན་མཉན་པ་རས་ཆེན་གྱི་གསུང་གིས། དེ་ལྟར་གསུངས་པའི་དགོངས་དོན་ཟབ་རྒྱས་གཞན་ཡང་མང་རབ་ཡོད་མཆིས་ནའང༌།
དེར་བཤད་པ་དེ་ནི་དངོས་སུ་སྔགས་ཀྱི་ལམ་ལྔ་བགྲོད་པ་ལས་མདོའི་ལམ་ལྔ་ཞར་ལ་ཆོད་པའི་ཚུལ་གྱིས་རྒྱས་པར་བསྟན་པ་ཡིན་ནོ། ། འོ་ན་རྒྱུའི་ཐེག་པ་པའི་ལམ་གནས་དེ་སྔགས་ལམ་ལ་གང་ནས་འཇུག་ཅེ་ན། རྒྱལ་བ་འབྲི་ཁུང་པ་ཆེན་པོའི་གསུང་གིས། རྒྱུའི་ཐེག་པ་ལ་བྱང་སེམས་དབང་པོ་རབ་སྟེ་ཚོགས་ལམ་ཆུང་འབྲིང་ཆེ་གསུམ་ཅི་རིགས་པ་ནས་སྔགས་ལམ་ལ་འཇུག་སྟེ། ཆོས་ཡོངས་སུ་ཚོལ་བ་ལ་བརྩོན་པ་དང་པོར་འབྱུང་བས། ཆོས་ཚོལ་བ་ལ་རྒྱ་མཚོ་ནོར་བུས་གང་བ་བཞིན་དུ་ཡོན་ཏན་ཐམས་ཅད་འབྱུང་བས་སྔགས་ཀྱི་ཐེག་པའི་ཕན་ཡོན་ཀྱང་ཡོངས་སུ་ཤེས་པར་འགྱུར་བའི་ཕྱིར་ཏེ། རྒྱན་ལས། དེ་ལྟར་བློ་གྲོས་དགེ་བ་བརྩོན་འགྲུས་དྲག་བསྟེན་ནས། ། དེ་བཞིན་ཉིད་བཅས་གཉིས་ཀྱི་ཆོས་ཉིད་ཡོངས་བཙལ་བ། ། དེ་ཕྱིར་རྟག་ཏུ་སྐྱེ་དགུ་རྣམས་ཀྱིས་སྟོན་པར་འགྱུར། །
དེ་ནི་རྒྱ་མཚོ་བཞིན་དུ་ཡོན་ཏན་རྣམས་ཀྱིས་གང༌། ། ཞེས་འབྱུང་ངོ༌། ། ཇི་ལྟར་དབང་འབྲིང་ཡང་ས་བརྒྱད་པ་ནས་སྔགས་ལམ་ལ་འཇུག་སྟེ། དེས་སྤྱིར་སངས་རྒྱས་པའི་ཡོན་ཏན་ཐམས་ཅད་མྱུར་དུ་ཐོབ་བྱེད་དུ་སྡུད་ལ། དེའི་ཚེ་ན་སྔགས་ཀྱི་ཕན་ཡོན་ཤེས་པའི་སྒོ་ནས་དོན་གྱི་སྡུད་པར་ཡང་འགྱུར་བའི་ཕྱིར། ཇི་སྐད་དུ། རྒྱལ་པོ་གྲོང་དུ་མི་འགྲོ་ཡུལ་འཁོར་མི་འགྲོ་བར། ། རང་གི་ཡུལ་ནས་འདུ་བ་ཐམས་ཅད་འདུ་བ་ལྟར། ། བྱང་ཆུབ་སེམས་དཔའི་ཆོས་ཉིད་གང་དུའང་མི་འགྲོ་བར། ། སངས་རྒྱས་པ་ཡི་ཡོན་ཏན་གང་ཡིན་ཐམས་ཅད་སྡུད། །
ཅེས་འབྱུང་ལ། དབང་པོ་ཐ་མ་ནི་རྒྱུའི་ཐེག་པའི་ཚུལ་གྱིས་སངས་རྒྱས་ནས་ཀྱང་སྔགས་ལུགས་ཀྱི་ལམ་སྟེར་སྦྱིན་བསྒོམས་པས་ཕྱི་ནང་གི་མངོན་པར་བྱང་ཆུབ་པའི་སྒོ་ནས་གདོད་འཚང་རྒྱ་དགོས་ཏེ། སྤྱོད་བསྡུས་ལས། ཕྱི་དང་ནང་གི་ཞེས་སུ་བཤད། ། ཕྱི་ནི་མདོ་སྡེ་རྣལ་འབྱོར་རྒྱུད། ། ཐུབ་པ་མི་གཡོ་ལ་བཞུགས་ལ། ། རྒྱལ་བ་ཀུན་གྱིས་འདི་སྐད་བསྐུལ། ། འདིས་ནི་མཐར་ཐུག་མི་ཐོབ་སྟེ། ། ནམ་མཁའི་དཀྱིལ་ལྟར་མཆོག་གྱུར་པ། ། འོད་གསལ་བ་ཡི་གནས་ཐོབ་ནས། །
རབ་དགའི་གཟུགས་སུ་སྐྱེ་བར་འགྱུར། ། དེ་ལྟར་ཐམས་ཅད་སྟོང་བསྒོམས་པས། ། བྱང་ཆུབ་སྙིང་པོར་མངོན་སངས་རྒྱས། ། བྱང་ཆུབ་སེམས་པ་དོན་འགྲུབ་ལ། ། རིགས་བཞིའི་བདེ་བར་གཤེགས་པ་ཡིས། ། མངོན་པར་བྱང་ཆུབ་ལྔ་བཏགས་པས། ། དེ་བཞིན་བྱང་ཆུབ་སེམས་དཔའ་དེས། ། མངོན་པར་བྱང་ཆུབ་ལྔ་བསྒོམས་པས། ། འོག་མིན་གནས་དང་རི་རབ་རྩེར། ། རྣམ་པར་སྣང་མཛད་རྡོར་དབྱིངས་སུ། །
མངོན་པར་སངས་རྒྱས་ཕྱི་ཡི་ཚུལ། ། ནང་གི་གསང་སྔགས་ནང་ཚུལ་ཏེ། ། སྐྱེ་བོ་འདོད་ཆགས་ཅན་དོན་དུ། ། བཅོམ་ལྡན་རྣམ་པར་སྣང་མཛད་ཀྱི། ། འདོད་ཆགས་ཆེན་པོའི་ཚུལ་ཉིད་ཀྱིས། ། ཏིང་ངེ་འཛིན་ལ་སྙོམས་ཞུགས་ཏེ། ། ཉིད་ཀྱི་འཁོར་བསྡུས་གཟུགས་སྤྲུལ་ཏེ། ། བདེ་བའི་རྣམ་པར་སྣང་བ་གསུམ། ། ཟིལ་མནན་འོད་གསལ་མི་རྟོག་པས། ། བདག་བྱིན་རླབས་པའི་གཞལ་ཡས་བསྐྱེད། །
སྔགས་ཀྱི་བདག་པོར་བྱིན་རླབས་ཏེ། ། ཞལ་གསུམ་ལྟ་བུ་དབུས་སུ་བཞུགས། ། ཆོས་བཤད་འཁོར་རྣམས་རིམ་ཕྱུང་བ། ། ནང་གི་མངོན་པར་བྱང་ཆུབ་པའོ། ། ཡང་ན་ནང་གི་ཕྱི་ཉིད་ནི། ། ཕྱག་རྒྱ་མོ་ལ་རབ་བརྟེན་ཏེ། ། སྣང་གསུམ་རིམ་མྱོང་ལས་འདས་པའོ། ། ཐམས་ཅད་སྟོང་པ་འོད་གསལ་བ། ། བླ་མའི་མན་ངག་ལས་རྙེད་པ། ། དེ་ནི་ནང་གི་ཕྱི་ཞེས་བཤད། །
ནང་གི་ནང་ནི་ཕྱག་རྒྱ་བྲལ། ། དང་པོ་སྨིག་རྒྱུའི་འོད་ལྔའི་ཚུལ། ། བདེ་བ་རྟོག་བྲལ་ཉམས་མྱོང་གསུམ། ། གསུམ་པོ་ལས་འདས་གསུམ་པོ་ཉིད། ། ཐམས་ཅད་སྟོང་པའི་རང་བཞིན་དག ། བླ་མའི་མན་ངག་ལས་རྙེད་པ། ། དེ་བཞིན་རྗེས་འཇུག་རྣལ་འབྱོར་པའོ། ། ཞེས་འབྱུང་བའི་ཕྱིར། ཞེས་བཀའ་སྩལ་ཏོ། ། འདི་ལ་ཁ་ཅིག་རྒྱུའི་ཐེག་པའི་ས་ཐོབ་ལ་སོགས་པའི་བྱང་སེམས་དེ་དག །
གསང་སྔགས་ཀྱི་གཟུངས་ཆེན་པོ་ལ་སོགས་པ་ཐོབ་པ་ཉིད་ཀྱིས་སྔགས་ཀྱི་ཆོས་ཚུལ་མ་དཔོགས་པར་ནི་མི་འགྲུབ་ལ། དེ་ལྟར་དཔོགས་བཞིན་ལམ་སླ་བ་གསང་སྔགས་ཀྱི་ལམ་ནས་མི་འཇུག་པར། རྒྱུའི་ཐེག་པའི་འབྲས་བུ་རྫོགས་རྫོགས་ཀྱི་བར་དུ་བསྡད་དེ། སྔགས་ལམ་ནས་འཇུག་པ་མི་རིགས་ཏེ། ལམ་སླ་བ་ཡོད་བཞིན་དཀའ་བ་ཉིད་ནས་བརྩམ་མི་རིགས་པའི་ཕྱིར་ཞེས་ཟེར་བ་ལ། དེ་ལྟ་ན་གནས་སྐབས་ཉན་རང་དུ་རིགས་ངེས་དག་ཀྱང་ཐེག་ཆེན་གྱི་ཆོས་ཚུལ་དཔོགས་བཞིན་པར་ཉན་རང་གི་དགྲ་བཅོམ་ཐོབ་པར་བྱས་ནས་ཐེག་ཆེན་དུ་འཇུག་པར་མཐོང་བས་མ་ངེས་པ་ཉིད་དང༌། གང་ཟག་གི་བློའི་འདོད་ཚུལ་མི་མཐུན་པ་མཐའ་ཡས་པ་རིགས་པའི་ཚུལ་གཅིག་ཏུ་ཞུགས་པ་ནི་མཐའ་གཅིག་ཏུ་མ་ངེས་པའི་ཕྱིར་དང༌། སྤྱིར་ཡང་རྒྱུའི་ཐེག་པའི་སངས་རྒྱས་དང་བྱང་ཆུབ་སེམས་དཔའི་དགོངས་པ་ཇི་ལྟ་བུའོ་ཞེས་སོ་སོ་སྐྱེ་བོས་བསམ་གྱིས་མི་ཁྱབ་པའི་ཕྱིར། རྒྱུའི་ཐེག་པའི་སྐྱེས་ཆེན་དེ་དག་ལམ་སླ་བ་དོར་ནས་དཀའ་བ་ལ་འཇུག་པ་ཐབས་མི་མཁས་སོ་ཞེས་སྨྲ་ན་ནི། དེ་དག་ལ་སྐུར་པ་བཏབ་པར་འགྲོ་ཞིང༌།
དེ་ལྟར་སེམས་པར་ཡང་མི་བྱ་སྟེ། འཇིག་རྟེན་པའི་ཁ་དངགས་ལས་ཀྱང༌། སངས་རྒྱས་ཀྱི་དགོངས་པ་ལ་ཐེའུ་རང་གི་སྤར་ཆོད་མི་ཐིངས་ཞེས་བརྗོད་པ་ལྟ་བུའོ། ། དགོངས་གཅིག་རྙིང་མར། གསང་སྔགས་ཕ་རོལ་ཕྱིན་པ་ལ། ། བརྟེན་ནས་བྱང་ཆུབ་སྒྲུབ་པར་གསུངས། ། ཞེས་པའི་དོན་གསང་སྔགས་ཀྱི་རང་ལམ་ཁོ་ན་ནས་ཞུགས་པས་འཚང་མི་རྒྱ་བ། གསང་སྔགས་ཀྱི་ལམ་པ་དེའང༌། སླར་མདོའི་ལམ་དུ་བསྟེན་དགོས་པ་འདྲ་བ་ཞིག་བྲིས་གདའ་བ། ཇོ་བོའི་དགོངས་པར་མི་འགྲོ་སྟེ།
གསང་སྔགས་རང་ལམ་ལ་བྱང་ཆུབ་ཀྱི་སེམས་གཉིས་དང་འབྲེལ་བའི་ཕ་རོལ་ཏུ་ཕྱིན་པའི་ཚོགས་ཟབ་རྒྱས་སྤྱད་བཞིན་པས་བྱང་ཆུབ་སྒྲུབ་པར་དགོངས་པའི་ཕྱིར་དང༌། མདོའི་ལམ་གྱི་ཕྱིན་སོགས་ནི། སྔགས་ལམ་གྱི་ཕྱིན་སོགས་ལ་ཡོན་ཏན་ཡར་ལྡན་དུ་འདུ་བས་སླར་མདོ་ལུགས་ཀྱི་ལམ་ལ་ཆེད་དུ་བརྟེན་མི་དགོས་པའི་ཕྱིར། ཡང་དེར། ས་བརྒྱད་པ་ལ་སྔགས་མཚན་ཉིད་གཅིག་ཏུ་འདྲེས་པའི་སྒྲུབ་བྱེད་ལ་རང་རེའི་སྟོན་པ་ས་བཅུ་རྒྱུན་མཐར་འོག་མིན་དུ་རྣམ་སྣང་ལ་དབང་ཞུས་ཟེར་བ་བཀོད་པའང་མ་འབྲེལ་ལ། མདོ་སྔགས་ཀྱི་ཉམས་སུ་ལེན་བྱ་གཉིས་གང་ཟག་གཅིག་གི་འདོར་ལེན་གྱི་ཚུལ་དུ་མི་བྱ་བར་ཕྱོགས་གཅིག་ཏུ་སྒྲུབ་པ་ལ་སྔགས་མཚན་ཉིད་གཅིག་ཏུ་འདྲེས་པའི་བློ་རྩེ་གཏད་འདུག་ནའང་ཚིག་གི་བརྗོད་ཚུལ་དེ་ལ་ནི་གོ་བ་སྟོང་པ་ཉིད་དུ་སྣང་ངོ༌། ། དགོངས་གཅིག་རྙིང་མར། གཤིན་རྗེ་གཤེད་ཀྱི་རྣལ་འབྱོར་པ་ཞེས་དཔེར་བཀོད་བྱས་པ་ནི། བྱང་ཆུབ་ཀྱི་སེམས་སོགས་དང་བྲལ་བར་ཞེ་སྡང་གིས་ལྷ་ལ་སོགས་པ་སྒོམ་བཟླས་བྱས་པས་ཡི་དྭགས་རྫུ་འཕྲུལ་ཅན་དུ་སྐྱེས་པར་གསུངས་པ་དང༌། དེ་བཞིན་སྔོན་བྱུང་བ་ན་དགེ་སློང་ནག་པོ་བྱ་བས་སྔགས་ལ་ཉོན་མོངས་པ་རང་ག་བ་ཉིད་ལམ་བྱེད་དུ་རློམ་པས།
ངན་སོང་དུ་སྐྱེས་ནས་མཐར་མ་ཏྲཾ་རུ་དྲར་སྐྱེས་བྱ་བ་དང༌། རྙིང་མ་བ་དག་འདི་ལ་རྩོམ་གདན་བྱས་ནས་མ་ཏྲཾ་རུ་ཏྲས་དམ་པ་ཏོག་དཀར་བསད། དེ་ལ་སངས་རྒྱས་ཐམས་ཅད་ཀྱིས་དམག་བསྡུས་ནས། རྟ་ཕག་གཉིས་མ་ཏྲཾ་རུ་ཏྲ་ཕོ་མོའི་བླུད་པུར་ཞུགས་ནས་སྲོག་བཅད་པ་ཡིན་ཟེར་བ་ནི་གསར་བཟོ་ཡིན་གྱི་ཁུངས་ཡོད་པ་མ་ཡིན་ནོ། ། འོ་ན་སྔོན་བྱུང་གི་ལོ་རྒྱུས་དེ་གང་ཞེ་ན། མཉམ་སྦྱོར་ལས། འདས་པའི་དུས་ན་སྔོན་བྱུང་བ། ། བདག་ཉིད་ཆེན་པོ་རྟག་པ་ཡི། ། དེ་བཞིན་གཤེགས་པའི་གསུང་རབ་ལ། ། འགྲོ་བའི་ཚུལ་ནི་སྔོན་བྱུང་བ། །
དེ་ཚེ་སེམས་ཅན་ཐམས་ཅད་ནི། ། ཤིན་ཏུ་སྟོང་པ་ཉིད་ལ་བརྩོན། ། འགོག་པའི་ཆོས་ཉིད་ལ་སྦྱོར་བས། ། འགགས་ཤིང་ཡོངས་སུ་མྱ་ངན་འདས། ། རྣལ་འབྱོར་དེ་ཉིད་བཅོམ་ལྡན་འདས། ། རྡོ་རྗེ་སེམས་དཔའ་དེ་བཞིན་གཤེགས། ། གྲོལ་བ་ཐམས་ཅད་རྣམ་སྦྱང་ཕྱིར། ། སངས་རྒྱས་སྤྲུལ་པ་ཀུན་ཏུ་བཀྱེ། ། ཞེས་སོགས་ཀྱི་སྔོན་བྱུང་གི་གླེང་གཞི་བསྡུས་ཏེ་བསྟན་ན། སྔོན་བསྐལ་པ་བཟང་རྒྱན་གྱི་དུས་སུ།
སངས་རྒྱས་དཔལ་སྡེ་བཟང་པོའི་བསྟན་པ་ལ། དགེ་སློང་གྲོལ་བའི་རྒྱན་ཞེས་བྱ་བས་གསུང་རབ་ཀྱི་དོན་ལོག་པར་སྤྱད་པས་དྲག་བྱེད་སྡེ་ཚན་ཆུང་མ་ཉི་ཤུ་དང་བཅས་པ་བྱུང་སྟེ། ཉོན་མོངས་པ་སྤྱི་ལམ་དུ་འདོད་དོ། ། དེ་འདུལ་བའི་དོན་དུ་རིག་པ་རྡོ་རྗེ་འཆང་རྡོ་རྗེ་སེམས་དཔའི་དཀྱིལ་འཁོར་སྤྲུལ་ལོ། ། སྔོན་བསྐལ་པ་བཟང་དཀའི་དུས་སུ་སངས་རྒྱས་སྟོབས་མཆོག་སེང་གེའི་བསྟན་པ་ལ། དགེ་སློང་བཟོད་པ་ཅན་བྱ་བས། རྒྱུ་ཤིན་ཏུ་སྟོང་པ་ལ་བརྩོན་ཅིང་འབྲས་བུ་ལྷག་མེད་ཀྱི་མྱང་འདས་རྟག་པར་འཛིན་པ་ཕྱིན་ཅི་ལོག་ཏུ་སྤྱད་པའི་དབང་གིས་དྲག་པོ་མུན་པའི་ཚོགས་ཅན་ཞེས་བྱ་བ་ཆུང་མ་ཉི་ཤུའི་ཚོགས་དང་བཅས་པ་བྱུང༌། དེ་འདུལ་བའི་དོན་དུ་རྣམ་སྣང་གི་དཀྱིལ་འཁོར་སྤྲུལ་ལོ། ། སྔོན་བསྐལ་པ་དྲུག་འཛིན་གྱི་དུས་སུ་སངས་རྒྱས་དཔའ་བོའི་བསྟན་པ་ལ། སློབ་དཔོན་ཆོས་ཀྱི་འཁོར་ལོ་ལ་སློབ་མ་དགེ་སློང་ནག་པོ་ཞེས་བྱ་བས་གསུང་རབ་ཀྱི་དོན་ལོག་པར་སྤྱད་པས་ངན་སོང་གསུམ་དུ་སྐྱེས་ནས་སྡུག་བསྔལ་ཞིང༌།
དེ་ལས་ཐར་ནས་མ་ཏྲཾ་རུ་དྲར་སྐྱེས་ཏེ། དེ་བསམ་པ་མ་རུང་པས་རིམས་དང་དུག་དང་དབྱིག་དུག་དང་ཕྲ་མེན་མ་ལ་སོགས་པའི་སྦྱོར་བས་འཇིག་རྟེན་གསུམ་པོ་འཇིག་པར་བྱེད་ཅིང་སྒྲུབ་པ་པོ་དང༌། ལྷ་ལ་སོགས་པ་དང༌། བསྟན་པ་དག་ཀྱང་འཇིག་པར་བྱེད་པ་བྱུང་ངོ༌། ། དེའི་གཉེན་པོར་ཧེ་རུ་ཀའི་དཀྱིལ་འཁོར་སྤྲུལ། སྔོན་བསྐལ་པ་བཅུད་ལྡན་གྱི་དུས་སུ་སངས་རྒྱས་པད་མོའི་དཔལ་གྱི་བསྟན་པ་ལ། དགེ་སློང་རྒྱལ་བ་མཆོག་ཅེས་བྱ་བས་རྟག་ཆད་དུ་འཛིན་པའི་ལོག་ལྟའི་དབང་གིས་ངན་སོང་གསུམ་དུ་སྡུག་བསྔལ་མྱོང་ནས། དེ་ལས་ཐར་ཏེ་དྲག་བྱེད་མཐའ་ལ་གནས་པ་ཞེས་བྱ་བ་ལོག་ལྟ་འཛིན་པ་བྱུང་སྟེ། དེ་གདུལ་བའི་གཉེན་པོར་པདྨ་གར་དབང་གི་དཀྱིལ་འཁོར་སྤྲུལ་ལོ། །
སྔོན་བསྐལ་པ་མི་དམན་པའི་དུས་སུ་སངས་རྒྱས་ཉི་མ་དཔལ་གྱི་བསྟན་པ་ལ།
དགེ་སློང་འབྱོར་པ་ཅན་ཞེས་བྱ་བས། བཀའི་དོན་ལོག་པར་སྤྱད་དེ་གདུག་ཅིང་བརྙས་པ་ལ་འཇུངས་པར་གྱུར་བས་ཤི་ནས་ཡི་དྭགས་སུ་སྐྱེས། དེས་ནས་སྲིན་པོ་དྲག་བྱེད་འཇུངས་པ་ཅན་ཞེས་བྱ་བ་སྐྱེ་འགྲོའི་ཚེ་སྲོག་འཕྲོག་ཅིང་བཀྲེས་སྐོམ་གྱིས་གདུང་བ་འཇིག་རྟེན་ཕུང་བར་བྱེད་པ་ཞིག་ཏུ་སྐྱེས་སོ། ། དེ་འདུལ་བའི་གཉེན་པོར་རྡོ་རྗེ་ཉི་མའི་དཀྱིལ་འཁོར་སྤྲུལ་ལོ། ། སྔོན་བསྐལ་པ་གཟི་ཆེན་སྣང་བའི་དུས་སུ་སངས་རྒྱས་རྔ་སྒྲའི་བསྟན་པ་ལ་དགེ་བསྙེན་ཟླ་བ་ཞེས་བྱ་བས་བཀའི་དོན་ལོག་པར་སྤྱད་དེ། ལེ་ལོའི་དབང་གིས་རང་ཡང་བརྩོན་འགྲུས་མི་རྩོམ། གཞན་རྩོམ་པ་ལ་ཡང་དམད་པའི་དབང་གིས་ངན་སོང་དུ་སྐྱེས། དེ་ནས་དྲག་བྱེད་སྣ་ཚོགས་འཁྲུལ་པ་ཞེས་བྱ་བར་སྐྱེས་ནས་ལྷ་རྣམས་ཉོན་མོངས་པར་བྱེད་དོ། ། དེ་འདུལ་བའི་གཉེན་པོར་རྟ་མཆོག་རོལ་པའི་དཀྱིལ་འཁོར་སྤྲུལ་ལོ། ། དེ་ལྟར་བསྡུས་པ་སྟེ།
རྒྱས་པར་རྩ་བའི་རྒྱུད་ལས་དཀྱིལ་འཁོར་བདུན་བརྒྱ་དང་བཅུ་གསུམ་པོ་རེ་རེ་ལ་སྔོན་བྱུང་གི་གཏམ་བརྒྱུད་རེ་རེ་ཡོད་པར་གསུངས་སོ། ། འདིས་ནི་རིགས་སོ་སོའི་དཀྱིལ་འཁོར་གྱི་བྱུང་ཚུལ་ཡང་བསྟན། ལྟ་སྤྱོད་ལོག་ལྟ་ཕུང་ཚབས་ཆེ་བ་ཡང་བསྟན། མཁས་པའམ་གཞན་གྱི་འདྲེན་པར་བྱེད་པར་རློམ་པ་རྣམས་ཀྱིས་ཁྱད་པར་ལྟ་སྤྱོད་ལ་གཟབ་དགོས་པར་བསྟན། ཡི་དམ་ཞི་ཁྲོ་དང་ལས་ཞི་དྲག་དབང་རྒྱས་རྣམས་དགོངས་པ་གཅིག་པར་ཡང་བསྟན། ལྟ་བ་ནོར་ན་སྤྱོད་པ་ལེགས་པས་བྱང་ཆུབ་ཀྱི་ལམ་དུ་མི་འགྲོ་བར་བསྟན། ཡང་དག་པའི་ལྟ་བ་ཡོད་ཀྱང་བརྩོན་འགྲུས་བྱ་དགོས་ཀྱི་བཏང་སྙོམས་ཀྱིས་མི་གྲོལ་བར་བསྟན། ཉམས་སུ་ལེན་རྒྱུ་དེའང་ཐོས་པ་རྣམ་པར་དག་པ་ཞིག་ཅིས་ཀྱང་དགོས་པར་བསྟན་པ་ཡིན་ནོ།། །། ༈ རྡོ་རྗེའི་གསུང༌། སྡོམ་པ་གསུམ་ཡང་སྤང་བྱ་མི་དགེ་བ་སྤོང་བར་བྱ་བ་ལ་གནད་གཅིག་བྱ་བ་དེ་དག་པར་བཏོན་ན།
སྡོམ་པ་གསུམ་གར་གྱིས་གཏན་དུ་བའི་ཐར་པ་དང་ཐམས་ཅད་མཁྱེན་པ་ལ་གེགས་བྱེད་ཀྱི་མི་དགེ་བ་བཅུ་ཆར་བརྒྱུད་པ་དང་དངོས་ཀྱིས་སྤོང་བར་བྱེད་དོ། ། ཞེས་བཏོན་ན་དག་པར་འགྱུར་རོ། ། དེའང་ཞལ་སྔ་ནས། བྱང་སེམས་དང་རིག་པ་འཛིན་པའི་སྡོམ་པ་གཉིས་ཀྱིས་མི་དགེ་བ་བཅུ་སྤོང༌། དགེ་བཅུ་སྒྲུབ་པའི་ཚུལ་ཁྲིམས་དང་སྡོམ་པ་དེ། བྱང་ཆུབ་ཀྱི་སེམས་ཀྱིས་ཟིན་པ་ཉིད་ཀྱིས་ཐམས་ཅད་མཁྱེན་པའི་དངོས་རྒྱུ་བྱེད་ཀྱང༌། ཉན་རང་རང་ཉིད་འཁོར་བ་ལས་ཐར་འདོད་ཀྱི་མི་དགེ་བ་བཅུ་སྤོང༌། དགེ་བཅུ་སྒྲུབ་པར་བྱེད་པའི་ཚུལ་སྡོམ་དེས་ཀྱང་བརྒྱུད་ནས་ཐམས་ཅད་མཁྱེན་པ་ཐོབ་བྱེད་ཀྱི་སྡིག་སྒྲིབ་སྤོང་བའི་རྒྱུ་བྱེད་དེ། སྡོམ་པ་དེའི་རྣམ་སྨིན་གྱི་འབྲས་བུ་ཉན་རང་དེ་དག་ལམ་གྱི་རྟེན་ལྷ་མིའི་ལུས་རྣམ་དག་ཐོབ་པ་ལ་བརྟེན་ནས་ལམ་གྱི་འབྲས་བུ་འཁོར་བ་ལས་ཐར་པའི་བྲལ་འབྲས་མྱང་འདས་ཐོབ་ལ། མྱང་འདས་ཐོབ་པའི་རྗེས་ནས་ཀྱང་སངས་རྒྱས་ཀྱི་ཐུགས་རྗེས་བསྐུལ་ནས་ཐམས་ཅད་མཁྱེན་པའི་གོ་འཕང་དོན་གཉེར་གྱིས་སྒྲུབ་པར་བྱེད་དོ། །
སོ་ཐར་གྱི་སྡོམ་པ་ལའང་དངོས་སུ་ལུས་ངག་གིས་སྤང་བ་ལས། ཡིད་ཀྱིས་སྤོང་བ་གཙོ་བོར་མ་བཞག་ཅེས་གྲགས་ཀྱང༌། དོན་ལ་ཡིད་ཀྱི་མི་དགེ་བ་གསུམ་སྤོང་བའི་སྡོམ་པ་དང་ཚུལ་ཁྲིམས་ནི་ལུགས་དེར་ཡང་ནོད་པ་ཡིན་ཏེ། ལུང་དུ། ལུས་ཀྱི་སྡོམ་པ་ལེགས་པ་སྟེ། ། ངག་གི་སྡོམ་པ་ལེགས་པ་ཡིན། ། ཡིད་ཀྱི་སྡོམ་པ་ལེགས་པ་སྟེ། ། ཐམས་ཅད་དུ་ཡང་སྡོམ་པ་ལེགས། ། ཞེས་འབྱུང་བ་དང༌། དེར་ལྟུང་བ་འབྱུང་བའི་རྒྱུ་གཙོ་བོ་བཞི་ནི།
མི་ཤེས་པ་དང༌། བག་མེད་པ་དང༌། ཉོན་མོངས་པ་མང་བ་དང༌། མ་གུས་པ་བཞི་ཡིན་ལ། དེ་དག་མ་སྤངས་ན་ལྟུང་བ་ཐམས་ཅད་ཆར་ལྟར་འབབ་ཅིང་དེ་དག་གི་རྩ་བ་ཡང་ཆགས་སྡང་རྨོངས་གསུམ་ལ་ཐུག་ཅིང༌། ཆགས་སྡང་རྨོངས་གསུམ་ནི་ཡིད་ཀྱི་མི་དགེ་བ་གསུམ་ཉིད་ཡིན་པའི་ཕྱིར་དང༌། ཁྱད་པར་ལས་རྒྱུ་འབྲས་ལ་ལོག་པར་ལྟ་བས་ནི། སྡོམ་པ་གཏོང་བྱེད་ཀྱི་དགེ་རྩ་ཆད་བྱེད་ཉིད་དུ་གྲུབ་པས། ཉན་རང་དང་ཐུན་མོང་བའི་སོ་ཐར་གྱི་ཚུལ་སྡོམ་གྱིས་ཀྱང་མི་དགེ་བ་བཅུ་གར་སྤོང་བར་བྱེད་པ་ཡིན་ལ། དེ་བཞིན་དུ་བྱང་ཆུབ་སེམས་དཔའི་སྡོམ་པར་ཡང་མི་དགེ་བ་བཅུ་སྤོང་དགེ་བ་བཅུ་སྒྲུབ་པ་ལས།
མི་དགེ་བ་བཅུ་ཉམས་སུ་བླངས་ཆོག་པའི་དམིགས་པ་བསལ་མཛད་པ་མེད་དེ། མི་དགེ་བ་བཅུ་པོ་དེ་སོ་སོ་སྐྱེ་བོས་སྤྱད་ན་ངན་སོང་གི་རྒྱུ་ཉིད་དང༌། འཕགས་པས་ནི་ངན་སོང་དུ་སྐྱེ་བའི་མི་དགེ་བའི་ལས་མི་རྩོམ་པ་ཉིད་ཀྱི་ཕྱིར་རོ། ། དེ་ལྟ་ན་དྭོགས་པ་འདི་ཡོད་པས་ལུགས་དེར། སེམས་ཅན་ལ་རྫས་མི་སྟེར་བར་ཡང་རྩ་ལྟུང་དུ་འགྱུར་ན། མ་བྱིན་པར་བླངས་ན་ལྟ་ཅི་སྨོས། གཞན་ལ་གནོད་པ་བྱེད་པ་ལ་རྩ་ལྟུང་དུ་འགྱུར་ན་བསད་ན་ལྟ་ཅི་སྨོས། དུད་འགྲོ་ལྟ་བུ་བསད་ནའང་རྩ་ལྟུང་དུ་འགྱུར་པ་ལ་མི་བསད་ན་ལྟ་ཅི་སྨོས། ཆོས་ལྟར་བརྗོད་པའང་རྩ་ལྟུང་དུ་འགྱུར་ན་མིའི་ཆོས་བླ་མ་བརྗོད་ན་ལྟ་ཅི་སྨོས། འདོད་ཆགས་ཀྱི་སེམས་ཅན་ལ་གནོད་པ་ནི་རྩ་ལྟུང་དུ་མི་བཞག་སྟེ།
སེམས་ཅན་ལ་རྗེས་སུ་ཆགས་པ་ཕལ་ཆེ་བ་ནི། བརྩེ་བ་ཆེན་པོས་སེམས་ཅན་སྡུད་པའི་ཐབས་ཡིན་པའི་ཕྱིར། མདོ་སྡེ་རྒྱན་ལས། སེམས་ཅན་རྣམས་ལ་ཕན་བྱེད་ཕྱིར། ། འདི་ལ་ཆགས་སྐྱེས་ལྟུང་མི་འགྱུར། ། འདི་ཡི་ཞེ་སྡང་རྣམ་ཀུན་ཏུ། ། སེམས་ཅན་ཀུན་ལ་འགལ་བར་འགྱུར། ། ཞེས་འབྱུང་བས་སོ་སྙམ་ན། འདོད་ཆགས་ཀྱི་སེམས་ཅན་ལ་གནོད་པ་རྩ་ལྟུང་དུ་དོན་གྱི་བསྟན་པ་ཡིན་ཏེ། སྤྱོད་འཇུག་ལས།
དངོས་སམ་ཡང་ན་བརྒྱུད་ཀྱང་རུང༌། ། སེམས་ཅན་དོན་ལས་གཞན་མི་སྤྱད། ། ཅེས་འབྱུང་བས། དུག་གསུམ་གྱི་སྒོ་ནས་དངོས་བརྒྱུད་ཀྱི་སེམས་ལ་གནོད་པར་འགྱུར་བ་དེ་བྱང་སྡོམ་གྱི་སྤང་བྱ་དང་སྡོམ་བྱ་མཐར་ཐུག་ཏུ་གྲུབ་སྟེ། བྱང་སྡོམ་ནི། སེམས་ཅན་ཐམས་ཅད་ལ་གཏན་དུ་བའི་ཕན་པ་སྒྲུབ་པའི་ཚུལ་སྡོམ་ཡིན་ལ། གནོད་པ་ལས་མ་ལོག་ན་ཕན་པ་ཇི་ལྟར་སྒྲུབ་པའི་ཕྱིར། འོ་ན་སེམས་ཅན་ལ་ཆགས་པ་ཉེས་པ་མི་བསྐྱེད་ཅེས་པ་ནི། སེམས་ཅན་ལ་བརྩེ་བ་ཆེན་པོས་དེ་སྲིད་ཞིའི་མཐའ་གཉིས་ལ་མི་གནས་པར་འདོན་པའི་ཆེད་དུ་འཁོར་བའི་གནས་ལུས་ལོངས་སྤྱོད་ཡོངས་སུ་འཛིན་པ་ཡིན་གྱི། བྱང་ཆུབ་ཀྱི་སྡོམ་ལྡན་གྱི་འཁོར་བའི་གནས་ལུས་ལོངས་སྤྱོད་མཆོག་ཏུ་མཐོང་ནས་དེ་དོན་གཉེར་གྱི་ཆགས་པ་རྒྱུད་ལ་བསྐྱེད་པ་མ་ཡིན་ཏེ།
དེ་ལྟ་བུའི་བྱང་སེམས་དེ་ནི་སྲིད་པ་དང་ཞི་བ་གཉིས་ཀ་ལ་ངེས་པར་འབྱུང་བ་ཕུལ་དུ་ཕྱིན་པ་ཐོབ་པ་ཉིད་ཀྱི་ཕྱིར། སྤྱིར་ཉོན་མོངས་པར་གྱུར་ཅིང་ལྷག་པར་ངན་སོང་ལ་སོགས་པར་སྐྱེ་འགྱུར་གྱི་ཆགས་པའི་མི་དགེ་བ་ནི། འཁོར་བའི་ཡུལ་འདི་ཉིད་གཏན་བདེའི་གོ་འཕང་གི་བློས་དོན་གཉེར་གྱི་ཐོབ་འདོད་ཀྱི་སྲེད་ལེན་ཉིད་ལ་གཞག་པ་ཡིན་ཏེ། དེ་ནི་བྱང་སེམས་ཀྱི་སྡོམ་པའི་མི་མཐུན་ཕྱོགས་ཆེས་ཆེ་བ་ཉིད་དུ་རང་དོན་ཡིད་བྱེད་སྤང་བྱའམ་བསྡམ་བྱ་ཉིད་དུ་གྲུབ་པའི་ཕྱིར་ཏེ། ཇི་སྐད་དུ། སེམས་ཅན་རྣམས་ནི་གནས་ལ་དགའ་ཞིང་ཡུལ་རྣམས་འདོད། ། འཛིན་ལ་གནས་ཤིང་མི་མཁས་ཤིན་ཏུ་བླུན་རྨོངས་མུན་པ་བཞིན། ། ཞེས་འབྱུང་ངོ༌། ། སྤྱིར་འདོད་ཆགས་དང་ཆགས་པ་ལ་སོགས་ཀྱིས་སྨོས་ཙམ་པས་ཁམས་གསུམ་པའི་ཉོན་མོངས་པའི་འདོད་ཆགས་ལ་འཛིན་མི་དགོས་ཏེ། ཟབ་རྒྱས་སྔགས་ཀྱི་ཐེག་པར་ལམ་དུས་སུ་ཕྱག་རྒྱ་གསུམ་གྱི་འདོད་ཡོན་ལ་དགྱེས་དགུར་ཆགས་པའི་འདོད་ཆགས་ཆེན་པོ་དང༌།
འབྲས་དུས་སུ་ཁ་སྦྱོར་ཟུང་འཇུག་གི་བདེ་ཆེན་ལ་འདོད་ཆགས་ཆེན་པོའི་བདག་ཉིད་ལས་ལྡང་བ་མེད་པར་བཞུགས་པར་གསུངས་པ་སོགས་མཐའ་ཡས་པ་ཞིག་འབྱུང་བའི་ཕྱིར། འདིར་བོ་དོང་པ་ཆེན་པོའི་གསུང་གིས། བྱང་ཆུབ་སེམས་དཔའ་འདོད་ཆགས་ཀྱི་དབང་གིས་སེམས་ཅན་ལ་རྗེས་སུ་ཆགས་པའི་སྐབས་ཀྱི་ཉེས་པ་མི་བསྐྱེད་པ་ལ། གཙོ་བོར་འཁྲིག་པ་ལ་ཆགས་ནས་མི་ཚངས་པར་སྤྱད་ན་སེམས་ཅན་ལ་ཆགས་པ་མིན་པས་ཉེས་པ་ཆེ་སྟེ། བུད་མེད་ལས་ཁུ་བ་འབྱིན་པ་སོགས་ལྟུང་བ་ལྕི་བར་བཤད་ཅིང༌། སེམས་ཅན་ལ་ཆགས་པ་ཉིད་གཙོ་བོར་གྱུར་ན་ལྕི་བ་མ་ཡིན་པར་འགྱུར་རོ། ། ཞེས་ཟེར་བ་ལ། ངོར་པའི་རྗེས་འབྲང་ཁ་ཅིག ། འདི་སྐད་གསུངས་པ་ནི་སེམས་ཅན་ལ་རྗེས་སུ་ཆགས་པའི་འདོད་ཆགས་ཀྱིས་མི་ཚངས་པར་སྤྱད་པ་བྱང་སེམས་ཀྱི་སྡོམ་ལྡན་ལ་ཉེས་མེད་དུ་དོན་གྱིས་བཤད་པར་འཕངས་པའི་གྲུབ་མཐའ་འདི་ནི་ཆེས་སྡིག་ཆེ་བ་ཡིན་ཏེ། བྱང་ཆུབ་སེམས་དཔའི་སྡོམ་པ་ལ།
ཚུལ་ཁྲིམས་གསུམ་བཤད་པའི་ཉེས་སྤྱོད་སྡོམ་པའི་ཚུལ་ཁྲིམས་ལ་བག་ཡངས་སུ་བཅས་འདུག་པ་ཉིད་ཀྱི་ཕྱིར། སྔོན་ཡངས་པ་ཅན་དུ་དགེ་སློང་འགའ་ཞིག་རུང་བ་མ་ཡིན་པའི་བསླབ་གཞི་བཅས་པ་ལྟ་བུའོ་ཞེས་ཟེར་བར་སྣང་ངོ༌། ། དེས་ན་བྱང་ཆུབ་སེམས་དཔའི་སྡོམ་ལྡན་དག་གིས་ངེས་པར་མི་དགེ་བ་བཅུ་སྤོང་ན་དེ་སྒྲུབ་པར་བྱ་བ་ཡིན་ནམ་ཞེ་ན། མིན་ཏེ། མདོ་ལས། འདི་ལྟར་བར་དུ་གཅོད་པའི་ཆོས་གཅིག་སྟེ་བག་མེད་པའོ། ། གཉིས་ཏེ་ངོ་ཚ་དང་ཁྲེལ་མེད་པའོ། ། གསུམ་སྟེ་འདོད་ཆགས་དང་ཞེ་སྡང་དང་གཏི་མུག་གོ ། བཞི་སྟེ་དམ་པ་མ་ཡིན་པའི་འགྲོ་བ་བཞིའོ། ། ལྔ་སྟེ་སྲོག་གཅོད་པ་དང་མ་བྱིན་པར་ལེན་པ་དང་འདོད་པས་ལོག་པར་གཡེམ་པ་དང་རྫུན་སྨྲ་བ་དང་ཆང་འཐུང་བའོ། །
དྲུག་སྟེ་སངས་རྒྱས་དང་ཆོས་དང་དགེ་འདུན་དང་ཚུལ་ཁྲིམས་དང་སློབ་དཔོན་དང་རྒན་པ་རྣམས་ལ་མ་གུས་པའོ། ། བདུན་ཏེ་ང་རྒྱལ་རྣམས་བདུན་ནོ། ། བརྒྱད་དེ་ལོག་པ་བརྒྱད་དོ། ། དགུ་སྟེ་ཀུན་ནས་མནར་སེམས་ཀྱི་དངོས་པོ་དགུའོ། ། བཅུ་སྟེ་མི་དགེ་བ་བཅུའོ། ། ཞེས་སོ། ། འོ་ན་སྤྱོད་འཇུག་ལ་སོགས་པར་གཞན་དོན་དུ་ལུས་ངག་གི་མི་དགེ་བ་རྣམས་གནང་བ་ཡིན་ཏེ། ཇི་སྐད་དུ། དེ་ལྟར་རིག་བྱས་གཞན་དོན་ལ། ། རྟག་ཏུ་བརྩོན་པར་གནས་པར་བྱ། །
ཐུགས་རྗེ་མངའ་བས་རིང་གཟིགས་པས། བཀག་པ་རྣམས་ཀྱང་དེ་ལ་གནང༌། ། ཞེས་འབྱུང་བའི་ཕྱིར་རོ་སྙམ་ན། དེ་ལྟར་ལུས་ངག་གི་མི་དགེ་བ་བདུན་གནང་བ་དེ་ལ་རང་གི་ངོ་བོ་ཉོན་མོངས་པ་དང་བཅས་པའི་སེམས་ཀྱི་མི་དགེ་བ་ཞིག་གནང་བའི་སྐབས་སྲིད་པ་དེའི་ཚེ་ན། དེ་ལ་ཉེས་པ་ཞིག་ཡོད་པ་དེའི་ཆ་ནས་གནང་བ་མ་ཡིན་གྱི། ཉེས་པ་དེ་འདྲ་བའི་ཉེས་ཚོགས་ཇི་སྙེད་པ་རྨེག་ནས་འཇོམས་པའི་ཕན་ཡོན་ཞིག་ཡོད་པའི་ཆ་ནས་གནང་བས་དེ་ལྟར་སྤྱད་པའི་མི་དགེ་བ་དེ་དོན་ལ་རྒྱུན་གཅོད་བྱེད་ཀྱི་ཐབས་སུ་གྱུར་པ་ཉིད་ཀྱི་མི་དགེ་བའི་ཆ་གང་ཡིན་པ་དེ་ལེགས་པར་བཀག་པར་གྲུབ་པས་ཉོན་མོངས་པ་དང་བཅས་པའི་མི་དགེ་བ་དེ་དོན་ལ་གནང་བ་མ་ཡིན་པར་ཡང་གྲུབ་སྟེ། དེད་དཔོན་སྙིང་རྗེ་ཆེན་པོས། མི་ནག་མདུང་ཐུང་ཅན་བསད་པས་ཚོགས་དཔག་མེད་བཟླུམས་པའི་ཕྱིར། ཡང་སྲོག་གཅོད་སོགས་ཀྱི་ལས་ལྟར་སྣང་ཡང་ལས་རང་གི་ངོ་བོ་ཉོན་མོངས་པ་དང་བྲལ་བའི་ཐབས་ཤེས་ཁྱད་ཅན་གྱི་དགེ་བས་ཟིན་པ་ཞིག་ཡིན་ན་ནི། དེ་མི་དགེ་བར་བཏགས་པ་ཙམ་དུ་ཟད་ཀྱི།
མི་དགེ་བ་མ་ཡིན་ཏེ། ཐབས་ལ་མཁས་པའི་ཕ་རོལ་ཏུ་ཕྱིན་པའི་སྤྱོད་པ་ཉིད་ཡིན་པའི་ཕྱིར། ཐབས་ལ་མཁས་པའི་མདོ་ལས། རིགས་ཀྱི་བུ་གཞན་ཡང་བྱང་ཆུབ་སེམས་དཔའ་ཐབས་ལ་མཁས་པ་ནི། ལྟུང་བ་ལྕི་བ་ཡང་ཐབས་མཁས་པས་སྲབ་མོར་བྱེད་དོ། ། ཞེས་དང༌། རིགས་ཀྱི་བུ་ཡོངས་སུ་བརྟགས་པར་བཟུང་ན། རབ་ཏུ་བྱུང་བའི་བྱང་སེམས་གལ་ཏེ་ལྟུང་བའི་རྩ་བ་བཞི་པོ་ཐམས་ཅད་འདས་པར་གྱུར་ཀྱང་ཐབས་མཁས་པ་འདིས་སྤྱོད་པར་བྱེད་ན། བྱང་སེམས་ཀྱི་ལྟུང་བར་ང་མི་སྨྲའོ། ། ཞེས་འབྱུང་ལ།
ལས་ཀྱི་སྒྲིབ་པ་རྣམ་པར་དག་པའི་མདོ་ལས། དགེ་སློང་དྲི་མེད་འོད་ཀྱིས་སྨད་འཚོང་མ་ལ་འདོད་པ་སྤྱད་པའི་རྗེས་ལ་ཤིན་ཏུ་འགྱོད་པར་གྱུར་ནས་བཅོམ་ལྡན་འདས་ལ་མཐོལ་བ་དང༌། དེས་དེ་ལ་དགེ་སློང་གཉིད་མ་ལོག་པའི་སེམས་དང་ལོག་པའི་སེམས་ལ་ཐ་དད་མེད་ལ་ཞེས་སོགས་བཀའ་སྩལ་བས། དེ་སྒྲིབ་པ་མེད་པར་གྱུར་ནས་ལུང་བསྟན་པ་ཐོབ་པ་དང༌། དགེ་སློང་དཔལ་སྦྱིན་ལ་མི་ཚངས་སྤྱོད་དང་མི་བསད་པའི་ཉེས་པ་གཉིས་གོས་ནས་འགྱོད་ཅིང་གནོང་བ་ལ། བྱང་སེམས་འཇིགས་སྒྲོལ་གྱིས་སངས་རྒྱས་ཀྱི་སྐུར་སྤྲུལ་ནས། ཆོས་རྣམས་འདི་དག་གཟུགས་བརྙན་འདྲ་བ་སྟེ། ། ཆུ་ནང་ཟླ་བ་སྣང་ལ་མེད་པ་བཞིན། ། ཞེས་སོགས་བསྟན་པས་དགེ་སློང་དེ་སྒྲིབ་པ་དང་བྲལ་ནས་མི་སྐྱེ་བའི་ཆོས་ལ་བཟོད་པ་ཐོབ་པར་འགྱུར་ཏོ། ། ཞེས་གསུངས་པ་ཉིད་ཀྱིས་སོ། །
དེས་ན་ཕམ་པ་འཆབ་བཅས་ཀྱི་དགེ་སློང་གི་སྡོམ་པ་རྣམ་དག་ཏུ་སླར་གསོར་མེད་དེ། དེ་ཚེ་དེ་ལ། ལམ་རྣམ་པར་དག་པ་རྒྱུད་ལ་མི་སྐྱེ་བའི་ཕྱིར་བྱ་བ་འདི་ཡང༌། ཐེག་དམན་པའི་ལུགས་ཡིན་ལ། ཐེག་ཆེན་ལས་ནི་དགེ་སློང་གི་སྡོམ་པ་ཉམས་པ་སྟོབས་བཞིའི་སྒོ་ནས་དག་ངེས་སུ་བཤགས་ནས། སླར་སྡོམ་པ་སྐྱེ་བའི་བྱང་ཆུབ་ཀྱི་སེམས་ཀྱིས་ཀུན་ནས་བསླང་བའི་དགེ་རྩ་ཆེར་བསགས་ཤིང་རྫོགས་པ་ན་སླར་དགེ་སློང་གི་སྡོམ་པ་རྣམ་དག་བླངས་ཀྱང་ཐོབ་པ་ཡིན་ནོ་ཞེས་བྱ་བ་ནི་ཁོ་བོ་ཅག་གི་བླ་མ་གོང་མ་ཁ་ཅིག་གིས་གསུང་ལ། དེ་ལྟ་ནའང་དགེ་སློང་གི་སྡོམ་པ་ལེན་ཆོག་དེ་འདྲ་བ་དེ་འདུལ་བྱའི་ལུང་གི་ཆོ་ག་དེ་ཉིད་ཀྱིས་བྱེད་དམ། ཐེག་པ་ཆེན་པོའི་ལུགས་ཀྱིས་བྱེད་པའི་གསལ་ཁ་ཡང་མི་གསུང་ལ། ས་པཎ་པས་ནི་དེ་འདྲའི་ལེན་ཚུལ་སོགས་ཐེག་པ་ཆེན་པོ་ནས་འབྱུང་སྲིད་ནའང༌། ཐེག་པ་ཆེན་པོའི་སོ་ཐར་གྱི་དགེ་སློང་ལ་སོགས་པའི་ཆོ་ག་ལེན་པའི་གཞུང་རྣམས་ནི་ནུབ་པར་འདོད་ཅིང༌།
ཐེག་པ་ཆེན་པོའི་སོ་ཐར་ནི་སེམས་བསྐྱེད་ཀྱིས་ཟིན་ན་འདུལ་བ་ལུང་གི་ཆོ་ག་འདི་ཉིད་ཀྱིས་དགེ་སློང་གི་སྡོམ་པ་བླངས་པས་ཐེག་ཆེན་ལུགས་ཀྱི་སོ་ཐར་དགེ་སློང་གི་སྡོམ་ལྡན་དུ་འགྱུར་བའི་ལུགས་ལྟར་ན།

འདུལ་བའི་སྡོམ་པ་ལེན་པའི་ཆོ་ག་འདི་ཉིད་ཀྱིས་སླར་གསོས་ཀྱང་རུང་བར་རིགས་པ་མཚུངས་པ་ཉིད་དོན་ལ་ཐོབ་བོ་ཞེས་དཔྱོད་ལྡན་པ་འགའ་གླེང་བར་སྣང་ངོ༌། ། ཡང་སྔགས་ཀྱི་ཐེག་པའི་རྣལ་འབྱོར་དང་རྣལ་འབྱོར་ཆེན་པོའི་རྒྱུད་ཀྱི་སྡོམ་པ་འཛིན་པའི་སྔགས་ཚིག་ཏུའང༌། ལུས་ཀྱི་ལས་ནི་རྣམ་གསུམ་དང༌། ། ངག་གི་རྣམ་པ་བཞི་རྣམས་དང༌། ། ཡིད་ཀྱི་རྣམ་པ་གསུམ་དག་ནི། ། ཅི་ནུས་པར་ནི་རྗེས་སུ་སྐྱོང༌། ། ཞེས་དང༌། འདི་དག་དམ་ཚིག་ཡིན་པར་བཤད། ། ཁྱོད་ཀྱིས་རྟག་ཏུ་བསྲུང་བར་བྱ། ། ཞེས་མི་དགེ་བ་བཅུ་རྣམ་པ་ཐམས་ཅད་དུ་སྤོང་ཞིང་དགེ་བ་བཅུ་རྣམ་པ་ཐམས་ཅད་དུ་སྒྲུབ་པར་གསུང་ལ། དེ་ལྟ་ནའང༌།
ཁྱོད་ཀྱི་སྲོག་ཆགས་བསད་པར་བྱ། ། ཞེས་སོགས་ཀྱི་ཁྱད་པར་གྱི་དམ་ཚིག་སྐྱོང་དགོས་པར་བཤད་པ་དང་འགལ་ལོ་སྙམ་ན། ཅི་ཁྱད་པར་གྱི་དམ་ཚིག་ཏུ་གྱུར་པའི་སྲོག་གཅོད་པ་ལ་སོགས་པ་སྟེ། སྙིང་རྗེ་ཆེན་པོས་ཟིན་ཅིང་རང་གཞན་གྱི་རྒྱུད་ལ་མངོན་པར་རྟོགས་པ་ཁྱད་ཅན་འདྲེན་པའི་སྔགས་ཀྱི་ཆོ་གའི་རྟེན་ཅིང་འབྲེལ་བར་འབྱུང་བའི་བསོད་ནམས་ཀྱི་ཚོགས་ཉིད་དུ་གྲུབ་ལ། དེ་ལྟར་གྲུབ་པའི་བསོད་ནམས་ཚོགས་སོག་རྫོགས་པའི་སྟོབས་ཀྱིས་དེ་ཉིད་སྒྱུ་མ་དང་ནམ་མཁའ་ལྟར་རྟོག་པའི་ཡེ་ཤེས་ཀྱི་ཚོགས་གོང་ནས་གོང་དུ་རྫོགས་པའི་སྤྱོད་པ་ཁྱད་ཅན། རྒྱུའི་ཐེག་པ་པའི་སངས་རྒྱས་ཀྱིས་ཀྱང་ཐུགས་སུ་ཆུད་པར་དཀའ་བ་དེ་མི་དགེ་བ་ཡིན་པར་སྐལ་མཆོག་ལ་དྭོགས་པ་ཡོད་པ་མ་ཡིན་ལ། དགེ་བ་ལ་མི་དགེ་བའི་མིང་བཏགས་པ་ཙམ་གྱིས་དེ་མི་དགེ་བ་ཡིན་དགོས་ན། སངས་རྒྱས་ཀྱང་བདུད་དང་གཤེད་ཡིན་པར་འགྱུར་ཏེ། སངས་རྒྱས་ལ་བདུད་ཀྱི་བདུད་དང་གཤིན་རྗེའི་གཤེད་ལ་སོགས་པར་བཏགས་པ་ཡོད་པའི་ཕྱིར། སྲོག་གཅོད་པ་དང་འཁྲིག་པ་ཙམ་གྱིས་ཉོན་མོངས་པ་དང་མི་དགེ་བར་འགྱུར་བས་ཁྱབ་མཐའ་འཛིན་ན་ནི།
རྒྱུད་ཀྱི་སྤྲུལ་བཤད་ཐམས་ཅད་དུ་དྲག་པོ་སོགས་ཀྱི་སྲོག་འཕྲོག་པ་དང༌། ཁ་སྦྱོར་གྱི་སྐུ་དང་བཅས་པར་བཞུགས་པའི་སངས་རྒྱས་ཐམས་ཅད་སྡིག་ཅན་དུ་ཁས་ལེན་དགོས་པས། དེ་ལྟར་སྨྲ་ན་ནི། ཁྱེད་ཅག་དང་རང་རེ་སྐྱབས་གནས་མི་གཅིག་པས་འགྲོགས་པར་ཡང་བྱར་མི་རུང་ངོ༌། །
དེས་ན་སྤྱོད་མཆོག་འདི་ལ་དགོངས་ནས། དཔལ་པདྨ་བཛྲ་གྱིས་གསང་བ་གྲུབ་པར། སྦས་པའི་བརྟུལ་ཞུགས་དང་ལྡན་པས། ། ཆོས་རྣམས་ཡང་དག་འགལ་མེད་པར། ། རྡོར་གསུམ་དབྱེ་རུ་མེད་གཟུགས་ཅན། ། བྱང་ཆུབ་མཆོག་ནི་ཐོབ་པར་འགྱུར། །
དུས་ཀྱིས་ངེས་པ་ཡོངས་སྤངས་ནས། ། བླ་མེད་གནས་སུ་འགྲོ་བར་འགྱུར། ། སྲོག་ཆགས་གསོད་ཅིང་ཁྲོ་བ་དང༌། ། གང་ཡང་ཁྲོ་བའི་ལས་དགའ་ཞིང༌། ། རྫུན་གྱི་ཚིག་གིས་སྤྲོས་པ་ཡིས། ། མི་གང་རྨོངས་པས་འཚེ་བ་ཡིས། ། མི་དེ་དག་ཀྱང་མྱུར་བར་འདིར། ། སྤྱོད་པ་འདིས་ནི་འགྲུབ་པར་འགྱུར། ། གཞན་གྱི་ཆུང་མ་སྤྱོད་པ་དང༌། ། གཞན་གྱི་ནོར་ལ་བརྐུ་བ་དང༌། །
དམན་པའི་ལས་ཅན་དམད་པ་གང༌། ། རྟག་ཏུ་སྤྱོད་པར་བྱེད་པ་དང༌། ། གང་ལ་སྤྱོད་པས་འདོད་ཁམས་ཀྱི། ། སྟེང་གི་ཕ་རོལ་འགྲོ་བར་འགྱུར། ། སྦས་པའི་བརྟུལ་ཞུགས་ངོ་བོ་ཉིད། ། སྒྲུབ་པ་པོ་ལ་བདག་གིས་བརྗོད། ། གསང་བའི་སྤྱོད་པ་མཆོག་བཟང་པོ། ། དངོས་གྲུབ་ཀུན་སྟེར་ཐབས་བཅས་པ། ། རྡོ་རྗེ་སེམས་དཔའི་གནས་གང་ཡིན། ། ཚེ་འདིས་ལ་ལས་ཐོབ་པར་འགྱུར། །
གང་ཞིག་མཆོག་ཏུ་ཞི་བ་ཉིད། ། སངས་རྒྱས་རྣམས་ཀྱི་རྟོགས་པའི་གནད། ། ཐར་པ་འདོད་པས་མཆོག་ཞི་བ། ། གསང་བ་གྲུབ་པས་བསྒྲུབ་པར་བྱ། ། ཞེས་འབྱུང་ངོ༌། ། དགོངས་གཅིག་རྙིང་མར། གནད་གཅིག་པའི་ཚུལ་འདི་ཤེས་ཤིང་ཉམས་སུ་ལེན་ན་བདག་པོའི་གཡོས་གཅིག་ལེགས་ན་བརྟུལ་ཞུགས་དང་བརྩོན་འགྲུས་དྲག་པོ་མེད་པས་ཡོད་ཚད་བསྲུང་མ་ནུས་ཀྱང༌། སྣ་རེ་རེ་གཉིས་གཉིས་ཀྱིས་ཀྱང་གནད་གཅིག་ཏུ་ཧྲིལ་ཧྲིལ་འོང་བའི་གནད་ཡོད་དོ། ། ཞེས་བྲིས་གདའ་བ་ཚིག་དེ་ལ་སྒྲས་ཟིན་ལ་གོ་བ་ཆེར་མི་སྣང་ཡང༌། བརྗོད་འདོད་ཀྱི་ཞེན་དོན་བརྟགས་ན།
འདི་སྐད་དུ་སྨྲ་བ་ཡིན་པར་སྣང་སྟེ། ལས་དང་པོ་པས་སྡོམ་པ་གསུམ་གྱི་སྒོ་ནས་སྡིག་སྤོང་དགེ་སྒྲུབ་རྒྱས་པར་བློས་མ་ནུས་ཀྱང༌། མི་དགེ་བ་སྣ་རེ་སྤངས་པ་དང༌། དགེ་བ་སྣ་རེ་བཟུང་ནས། བྱང་ཆུབ་ཏུ་སེམས་བསྐྱེད་པའམ་དེར་བསྔོ་བ་ལ་སོགས་པ་བྱས་ནའང༌། བྱང་ཆུབ་ཆེན་པོ་རིང་པོར་མི་ཐོགས་པར་ཐོབ་པར་བྱེད་པའི་རྒྱུ་བྱེད་པ་ཡོད་དོ། ། ཞེས་པ་ལ་སྙེགས་འདུག་ལ། དེའི་ཕྱིར་བརྗོད་ན། སྙིང་རྗེ་ཆེན་པོ་པདྨ་དཀར་པོའི་མདོ་ལས། ཀུན་དགའ་བོ་ང་འདུག་པ་ལ་མངོན་སུམ་དུ་བསྟི་སྟང་བྱེད་པ་དང་བླ་མར་བྱེད་པ་ནས་མཆོད་པ་བྱེད་པའི་བར་ལྟ་ཞོག །
གང་ང་ཡོངས་སུ་མྱ་ངན་ལས་འདས་ནས་རིང་བསྲེལ་ཡུངས་འབྲུ་ཙམ་ལ་བསྟི་སྟང་བྱེད་པ་ཡང་ལྟ་ཞོག ། ངའི་ཕྱིར་མཆོད་རྟེན་བྱས་པ་ལ་གང་བསྟི་སྟང་བྱེད་པ་ལྟ་ཡང་ཞོག་སྟེ། ཀུན་དགའ་བོ་གང་དག་ཁ་ཅིག་སངས་རྒྱས་ལ་དམིགས་ནས། ཐ་ན་མེ་ཏོག་གཅིག་ནམ་མཁའ་ལ་གཏོར་ན། ཀུན་དགའ་བོ་དགེ་བའི་རྩ་བ་དེ་དག་ཐམས་ཅད་ཀྱི་འབྲས་བུ་མྱ་ངན་ལས་འདས་པ་ཡིན་ཏེ། ཐ་མ་མྱ་ངན་ལས་འདས་པར་ང་སྨྲ་འོ། ། ཀུན་དགའ་བོ་གང་དག་ཁ་ཅིག་སངས་རྒྱས་ལ་དམིགས་ནས། ཐ་ན་སངས་རྒྱས་ལ་དམིགས་པའི་སེམས་ཀྱིས་མེ་ཏོག་གཅིག་ནམ་མཁའ་ལ་གཏོར་ན། དེའི་རྣམ་པར་སྨིན་པ་གང་ཡིན་པ་ནི་ཀུན་དགའ་བོ་གལ་ཏེ་སེམས་ཅན་འགའ་ཞིག་བསྐལ་པ་གཅིག་ཏུ་འཁོར་བ་འདི་ཇི་སྲིད་པར་ཀུན་ཏུ་རྒྱུག་ཅིང་འཁོར་ཡང་འཁོར་བའི་སྔོན་གྱི་མཐའ་མི་ཤེས་བཞིན་དུ། བསོད་ནམས་མངོན་པར་འདུ་བྱ་བའི་དགེ་བའི་རྩ་བ་མངོན་པར་འདུས་བྱས་པ་དེའི་མཐའ་དེ་ནི་བརྒྱ་བྱིན་ཉིད་རྣམས་ཀྱིས་རྙེད་པར་སླ་བ་མ་ཡིན་ནོ། །
དེ་ཅིའི་ཕྱིར་ཞེ་ན། ཀུན་དགའ་བོ་འདི་ལྟར་སངས་རྒྱས་ལ་ཕུལ་བའི་ཕན་ཡོན་ནི། འཁོར་བ་ན་སྤྱོད་པའི་བདེ་བ་ཐམས་ཅད་ཀྱིས་མཐར་ཐུག་པར་སླ་བ་མ་ཡིན་ཏེ། གཞན་དུ་ན་དགེ་བའི་རྩ་བ་དེའི་འབྲས་བུ་མྱ་ངན་ལས་འདས་པ་ཉིད་འབྲས་བུ་ཡིན་པས་ཐ་མ་མྱ་ངན་ལས་འདས་པར་ང་སྨྲའོ། ། ཀུན་དགའ་བོ་གང་དག་ཁ་ཅིག་མངོན་དུ་བསྟི་སྟང་བྱེད་པ་ལྟ་ཡང་ཞོག ། གང་ངའི་སྐུ་གདུང་དང་རིང་བསྲེལ་ཡུངས་འབྲུ་ཙམ་སྐུ་གདུང་མཆོད་པ་བྱེད་པ་ལྟ་ཡང་ཞོག ། གང་ངའི་ཕྱིར་མཆོད་རྟེན་བྱས་པ་རྣམས་ལ་བསྟི་སྟང་བྱེད་པ་ལྟ་ཡང་ཞོག ། གང་སངས་རྒྱས་ལ་དམིགས་ནས་ཐ་ན་མེ་ཏོག་གཅིག་ནམ་མཁའ་ལ་ལྟ་ཡང་ཞོག་སྟེ། ཀུན་དགའ་བོ་གལ་ཏེ་སེམས་ཅན་མྱ་ངན་ལས་འདས་པའི་སྐལ་པ་མེད་པ་ཞིག་གིས་སངས་རྒྱས་ལ་དམིགས་ནས། ཐ་ན་མེ་ཏོག་གཅིག་ནམ་མཁའ་ལ་འདོར་ན་ཡང༌།
ཀུན་དགའ་བོ་དགེ་བའི་རྩ་བ་དེའི་འབྲས་བུ་དེ་ཡང་མྱ་ངན་ལས་འདས་པའི་འབྲས་བུ་ཡིན་ཏེ། མྱ་ངན་ལས་འདས་པས་མཐའ་ཀླས་པ་དང༌། མྱ་ངན་ལས་འདས་པའི་མཐས་གཏུགས་པར་ང་སྨྲའོ་ཞེས་འབྱུང་ངོ༌། ། བསླབ་བཏུས་ལས། འཕགས་པ་དཔའ་བར་འགྲོ་བའི་མདོ་ལས། གཡོ་བྱས་ཏེ། བྱང་ཆུབ་ཀྱི་སེམས་བསྐྱེད་པ་ཡང་སངས་རྒྱས་ཀྱི་རྒྱུར་གསུངས་ན། དགེ་བ་སྣ་འགའ་བྱས་ཏེ། སེམས་བསྐྱེད་པ་ལྟ་ཅི་སྨོས། ཞེས་འབྱུང་ངོ༌། །
གཞན་ཡང་ཇི་སྐད་དུ། རྒྱལ་པོ་ཆེན་པོ་འདི་ལྟར་ཁྱེད་ཀྱི་བྱ་བ་མང་བ་བྱེད་པ་མང་སྟེ། ཐམས་ཅད་ཀྱི་ཐམས་ཅད་རྣམ་པ་ཐམས་ཅད་ཀྱི་ཐམས་ཅད་དུ་སྦྱིན་པའི་ཕ་རོལ་ཏུ་ཕྱིན་པ་ལ་བསླབ་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པའི་བར་ལ་བསླབ་པར་མི་ནུས་ཀྱི། དེ་བས་ན་རྒྱལ་པོ་ཆེན་པོ་ཁྱོད་ཡང་དག་པར་རྫོགས་པའི་བྱང་ཆུབ་ལ་འདུན་པ་དང༌། དད་པ་དང༌། དོན་དུ་གཉེར་བ་དང༌། སྨོན་པས་འགྲོ་ཡང་རུང༌། འགྲེང་ཡང་རུང༌། འདུག་ཀྱང་རུང༌།
ཉལ་ཡང་རུང༌། སད་ཀྱང་རུང༌། ཟ་ཡང་རུང༌། འཐུང་ཡང་རུང༌། རྟག་པར་རྒྱུན་དུ་དྲན་པར་གྱིས་ལ་ཡིད་ལ་བཟུང་སྟེ་སྒོམས་ཤིག ། སངས་རྒྱས་དང་བྱང་ཆུབ་སེམས་དཔའ་དང༌། འཕགས་པ་ཉན་ཐོས་དང༌། རང་སངས་རྒྱས་དང༌། སོ་སོ་སྐྱེ་བོ་ཐམས་ཅད་དང་བདག་གི་འདས་པ་དང་མ་འོངས་པ་དང༌། ད་ལྟར་བྱུང་བའི་དགེ་བའི་རྩ་བ་ཐམས་ཅད་བསྡུས་ཤིང་གཞོལ་ཏེ་བརྩིས་ལ་རྗེས་སུ་ཡིད་རང་བར་གྱིས་ཤིག །
རྗེས་སུ་ཡིད་རང་བའི་མཆོག་དང༌། ནམ་མཁའ་དང་འདྲ་བ་དང༌། མྱ་ངན་ལས་འདས་པ་དང་མཚུངས་པར་རྗེས་སུ་ཡིད་རང་བར་གྱིས་ཤིག ། རྗེས་སུ་ཡིད་རང་ནས། སངས་རྒྱས་དང་བྱང་ཆུབ་སེམས་དཔའ་དང༌། འཕགས་པ་ཉན་ཐོས་དང་རང་སངས་རྒྱས་ཐམས་ཅད་ལ་མཆོད་པ་བྱ་བར་ཕུལ་ཅིག ། ཕུལ་ནས་སེམས་ཅན་ཐམས་ཅད་དང་ཐུན་མོང་དུ་གྱིས་ཤིག ། དེ་ནས་སེམས་ཅན་ཐམས་ཅད་ཐམས་ཅད་མཁྱེན་པའི་བར་དུ་ཐོབ་པར་འགྱུར་བ་དང༌། སངས་རྒྱས་ཀྱི་ཆོས་ཐམས་ཅད་ཡོངས་སུ་རྫོགས་པར་འགྱུར་བར་ཉིན་གཅིག་བཞིན་དུ། དུས་གསུམ་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྔོས་ཤིག །
རྒྱལ་པོ་ཆེན་པོ་ཁྱོད་དེ་ལྟར་ཞུགས་ན་རྒྱལ་པོ་ཡང་བྱེད་ལ། རྒྱལ་པོའི་བྱ་བ་ཡང་ཉམས་པར་མི་འགྱུར་ཞིང༌། བྱང་ཆུབ་ཀྱི་ཚོགས་ཀྱང་ཡོངས་སུ་རྫོགས་པར་འགྱུར་རོ། ། ཞེས་སོ། ། ཡང་དགོངས་གཅིག་རྙིང་མར། སྲོག་གཅོད་སྤང་བ་དེ་རྩ་ལྟུང་གཉིས་པ་བདེ་གཤེགས་བཀའ་འདས་ཀྱི་དམ་ཚིག་ཏུ་འོང་ཞེས་པའང༌། སྲོག་གཅོད་སྤོང་བ་ལ་བསླབས་ན་བདེ་གཤེགས་བཀའ་འདས་ཀྱི་དམ་ཚིག་ལས་མི་འདའ་ཞེས་གསུང་བཞེད་པར་སྣང་ནའང༌། ཞལ་ནས་མ་ཐོན་པའི་རྣམ་འགྱུར་དུ་ཟད་དོ།། །། ༈ རྡོ་རྗེའི་གསུང༌། བདག་པོ་འཕོས་པས་སྡོམ་པ་གསུམ་དུ་འོང༌།
བྱ་བ་འདི་ལ་དག་པར་བཏོན་ན། རྡོ་རྗེའི་གསུང་གཉིས་སུ་འགྱུར་བ་ཡིན་ཏེ། མི་དགེ་བ་སྤངས་ཤིང་དགེ་བ་སྒྲུབ་པ་ལ་སྡོམ་པ་གསུམ་པོ་སྔ་མ་སྔ་མའི་རྟེན་ལ་སྒྲུབ་པ་བས་ཕྱི་མ་ཕྱི་མའི་རྟེན་ལ་སྒྲུབ་པ་ཕན་ཡོན་ཆེ་ཞེས་བྱ་བ་འདི་བཞུགས། ཞེས་བྱ་བ་དང༌། ཡང༌། བྱང་སྡོམ་དང་རིག་པ་འཛིན་པའི་སྡོམ་པ་གཉིས་པོའང་ཉན་ཐོས་ཀྱི་ལུགས་ཀྱི་སོ་ཐར་གྱི་རབ་བྱུང་དང༌། དེའི་བསྙེན་རྫོགས་ལ་སོགས་པའི་སྡོམ་པའི་རྟེན་ཅན་ཡིན་ན་རང་གཞན་གྱི་དོན་སྒྲུབ་པ་ལ་ཆེས་ཕན་ཡོན་ཆེ་ཞེས་བྱ་བ་འདི་བཞུགས། ཞེས་བྱ་བའོ། ། དེ་ལ་དང་པོའི་དོན་ནི། སྡོམ་པ་གསུམ་པོ་དེ་རེ་རེ་ཞིང་ནས།
སྔ་མ་སྔ་མ་ལས་ཕྱི་མ་ཕྱི་མ་དགེ་བའི་བསླབ་བྱ་ཆེ་ཞིང༌། མི་དགེ་བ་སྤོང་བའི་དགག་བྱ་འགོག་པའང་རྒྱ་ཇེ་ཆེར་སོང་བའི་སྟོབས་ཀྱི་སྡོམ་པ་སྔ་མའི་རྟེན་ལས་ཕྱི་མ་ཕྱི་མའི་རྟེན་ལ་སྡིག་སྤོང་དགེ་སྒྲུབ་ཕན་ཡོན་ཆེར་སོང་ལ། དེར་མ་ཟད་སོ་ཐར་གྱི་སྡོམ་པ་ལེན་པའི་ཀུན་སློང་ནི་ཕལ་ཆེར་རང་ཉིད་འཁོར་བ་ལས་ཐར་འདོད་ཀྱི་ངེས་འབྱུང་གི་དགེ་རྩ་ཙམ་ཡིན་ལ། བྱང་སྡོམ་ལེན་པའི་ཀུན་སློང་ནི་སེམས་ཅན་ཐམས་ཅད་རྫོགས་བྱང་དུ་འགོད་འདོད་ཀྱི་མཐའ་གཉིས་ལས་ངེས་འབྱུང་གི་དགེ་རྩ་ཡིན་ལ། སྔགས་སྡོམ་ལེན་པའི་ཀུན་སློང་ནི། སེམས་ཅན་ཐམས་ཅད་རྡོ་རྗེ་འཆང་གི་གོ་འཕང་ལ་འགོད་པའི་ཆེད་དུ་བདག་ཚེ་གཅིག་ལུས་གཅིག་ཏུ་འཚང་རྒྱ་བར་བྱེད་འདོད་ཀྱི་འཛག་བདེ་འཕོ་ཆགས་ལས་ངེས་འབྱུང་གི་དགེ་རྩ་བླ་ན་མེད་པ་ཡིན་ལ། ཀུན་སློང་དེ་དག་གིས་དྲངས་པའི་རྟེན་སྡོམ་པ་དང་ཚུལ་ཁྲིམས་ལའང་མཆོག་དམན་ཆེ་བས། རྟེན་དེ་དག་ལས་སྔ་མ་སྔ་མ་ལ་བརྟེན་པའི་བསགས་སྦྱང་གི་དགེ་བ་ལས། ཕྱི་མ་ཕྱི་མ་ལ་བརྟེན་པའི་བསགས་སྦྱངས་ཀྱི་དགེ་རྩ་རང་གཞན་གྱི་དོན་སྒྲུབ་པའི་ཕན་ཡོན་གྱི་རླབས་ཆེ་བར་གྲུབ་ལ། སེམས་ཅན་གཞན་པ་དག་གིས་བསགས་སྦྱང་གི་ཞིང་ཡང་སྡོམ་པ་སྔ་མའི་རྟེན་ཅན་ལས་སྡོམ་པ་ཕྱི་མའི་རྟེན་ཅན་ཆེས་མཆོག་ཏུ་གྱུར་པ་ཡིན་ཏེ།
མདོ་ལས། དགེ་བསྙེན་ལས་དགེ་སློང་ལ་དད་པས་ཕུལ་བ་བསོད་ནམས་ཆེ་བར་བཤད་པའི་རིགས་པས་གྲུབ་པའི་ཕྱིར། ཇི་སྐད་དུ། དད་པའི་སྟོབས་བསྐྱེད་པ་ལ་འཇུག་པའི་ཕྱག་རྒྱའི་མདོ་ལས། འཇམ་དཔལ་རིགས་ཀྱི་བུའམ་གང་ལ་ལ་ཞིག་གིས། སེམས་ཅན་འཇིག་རྟེན་གྱི་ཁམས་ཐམས་ཅད་ཀྱི་རྡུལ་རྙེད་དག་ལ། བསྐལ་པ་རྒྱ་མཚོ་གང་གའི་ཀླུང་གི་བྱེ་མ་རྙེད་དུ་ཉིན་གཅིག་བཞིན་དུ་ལྷའི་ཟས་རོ་བརྒྱ་དང་ལྡན་པ་བྱིན་པ་དང༌། དེ་བཞིན་དུ་ལྷའི་གོས་རྣམས་སྦྱིན་པ་བྱིན་པ་བས། རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་གིས། དགེ་བསྙེན་སྟོན་པ་གཞན་ལ་མི་བསྟེན་པ་དགེ་བ་བཅུའི་ལས་ཀྱི་ལམ་དང་ལྡན་པ་གཅིག་ལ་འདི་ནི་སངས་རྒྱས་བཅོམ་ལྡན་འདས་ཀྱིས་བསླབ་པའོ་སྙམ་དུ་བསམས་ནས།
ཉིན་གཅིག་ཟན་གཅིག་བྱིན་ན་འདི་ནི་དེ་བས་ཆེས་བསོད་ནམས་གྲངས་མེད་པར་བསྐྱེད་དོ། ། འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་གིས། དགེ་བསྙེན་སྟོན་པ་གཞན་ལ་མི་བརྟེན་པ་དགེ་བ་བཅུའི་ལས་ཀྱི་ལམ་དང་ལྡན་པ། འཇིག་རྟེན་གྱི་ཁམས་ཐམས་ཅད་ཀྱི་རྡུལ་སྙེད་དག་ལ་བསྐལ་པ་གངྒཱའི་ཀླུང་གི་བྱེ་མ་སྙེད་དུ་ཉིན་གཅིག་བཞིན་དུ་ལྷའི་ཟས་རོ་བརྒྱ་དང་ལྡན་པ་སྦྱིན་པ་དང༌། དེ་བཞིན་དུ་ལྷའི་གོས་རྣམས་སྦྱིན་པ་བྱིན་པ་བས། རིགས་ཀྱི་བུའམ་རིགས་ཀྱི་བུ་མོ་གཞན་གང་ཞིག་གིས། དགེ་སློང་གཅིག་ལ་ཉིན་གཅིག་ཟན་གཅིག་བྱིན་ན་འདི་དེ་བས་བསོད་ནམས་གྲངས་མེད་པར་བསྐྱེད་དོ། ། ཞེས་སོ། ། མདོར་ན་སོ་ཐར་གྱི་སྡོམ་པའི་རྟེན་ལ་སྡོམ་པ་ཕྱི་མ་གཉིས་མ་གཟུང་བར་བསགས་སྦྱང་གི་དགེ་བ་ལ་ནན་ཏན་དུ་བྱས་ཀྱང་ཉན་རང་གི་བྱང་ཆུབ་ཙམ་ལས་མི་ཐོབ་ལ། བྱང་སྡོམ་གྱི་རྟེན་ལ་སྔགས་སྡོམ་གཟུང་བར་བསགས་སྦྱང་གི་དགེ་བ་ལ་ནན་ཏན་དུ་བྱས་ཀྱང་རྒྱུའི་ཐེག་པའི་སངས་རྒྱས་ལས་མི་ཐོབ་ལ།
སྔགས་ཀྱི་སྡོམ་པའི་རྟེན་ལ། བསགས་སྦྱང་ཀྱི་དགེ་བ་ལ་ནན་ཏན་དུ་བྱས་པས། ཚེ་གཅིག་ལུས་གཅིག་ཏུ་ཟུང་འཇུག་རྡོ་རྗེ་འཆང་གི་གོ་འཕང་ཐོབ་པར་འགྱུར་བས། སྡོམ་པ་རྒྱ་ཆེ་ཆུང་གི་དགེ་ཚོགས་རྒྱ་ཆེ་ཆུང་དུ་འགྱུར་ལ། དེ་འགྱུར་སྟོབས་ཀྱི་འབྲས་བུ་མཆོག་དམན་དུ་འགྱུར་བར་ཤེས་པར་བྱ་དགོས་སོ། ། རྡོར་གསུང་གཉིས་པའི་འདོན་པའི་དོན་ནི། བྱང་ཆུབ་ཏུ་སེམས་བསྐྱེད་པའི་སྡོམ་པ་དེ་དང་ལྡན་པ་ནི་སྐྱེ་བ་ནས་ཚེ་རབས་ཐམས་ཅད་དུ་རབ་ཏུ་བྱུང་ཞིང༌། ཉན་ཐོས་དང་ཐུན་མོང་བ་དང་ཐུན་མོང་མིན་པའི་སོ་ཐར་རིགས་བདུན་ལས་གང་ཡང་རུང་བ་དང༌། གྲུབ་ན་དགེ་སློང་གི་སྡོམ་པ་དང་ལྡན་པ་དེ་ནི། བྱང་ཆུབ་སེམས་དཔའ་རབ་ཏུ་བྱུང་བའི་སྡོམ་པ་དང་མི་ལྡན་ཞིང་ཁྱིམ་པའི་ཕྱོགས་ལ་གནས་པ་བས།
བྱང་ཆུབ་ཀྱི་སྤྱད་པ་སྤྱོད་པ་ལ་སྤྱོད་ཕུལ་གྱི་སྟོབས་ཆེས་ཆེ་བ་ཡིན་ཏེ། འདོད་པའི་ཡོན་ཏན་ཐམས་ཅད་ལས་ངེས་པར་འབྱུང་ཞིང༌། གཞན་ལ་གནོད་པ་གཞི་བཅས་ལས་ལོག་པའི་ཉེས་སྤྱོད་སྡོམ་པའི་ཚུལ་ཁྲིམས་རྣམ་པར་དག་པར་འགྱུར་ལ། དེ་འགྱུར་ན་དགེ་བ་ཆོས་སྡུད་དང༌། སེམས་ཅན་དོན་བྱེད་ཀྱི་ཚུལ་ཁྲིམས་ཚེགས་ཆུང་ངུ་དང་དུས་ཐུང་ངུས་མྱུར་དུ་འགྲུབ་པར་བྱེད་པའི་ཕྱིར། རྒྱན་ལས། ས་རྣམས་ཀུན་ལ་བློ་ལྡན་གྱི། ། རབ་བྱུང་ལེན་པས་ཐོབ་པ་དང༌། ། ཆོས་ཉིད་ཀྱིས་ནི་ཐོབ་པ་གཞན། ། རབ་ཏུ་བྱུང་བ་སྟོན་བྱེད་ཡིན། །
རབ་ཏུ་བྱུང་བའི་ཕྱོགས་ལ་ནི། ། ཡོན་ཏན་ཚད་མེད་དག་དང་ལྡན། ། དེ་ལྟར་སྡོམ་བརྩོན་ཁྱིམ་པ་ཡི། ། བྱང་ཆུབ་སེམས་ལས་ཁྱད་པར་འཕགས། ། ཞེས་དང༌། བསླབ་བཏུས་ལས། མདོ་འདི་ཉིད་ལས་མི་འཁྲུགས་པའི་སྨོན་ལམ་གནང་བའི་ཕྱིར་ཏེ། དེ་ལས་འདི་སྐད་དུ་འབྱུང་ངོ༌། ། ཇི་ལྟར་དེ་བཞིན་གཤེགས་པ་མི་འཁྲུགས་པ། སྔོན་བྱང་ཆུབ་སེམས་དཔར་གྱུར་པ་ན།
ཚིག་འདི་སྐད་ཅེས་བརྗོད་དོ། ། གལ་ཏེ་བདག་ཚེ་རབས་ཐམས་ཅད་དུ་རབ་ཏུ་མ་བྱུང་ན། བདག་གིས་སངས་རྒྱས་ཐམས་ཅད་བསླུས་པར་འགྱུར་རོ། ། ཞེས་བརྗོད་དེ། ཤཱ་རིའི་བུ། བྱང་ཆུབ་སེམས་དཔའ་མི་འཁྲུགས་པའི་རྗེས་སུ་བསླབ་པར་བྱའོ། ། ཤཱ་རིའི་བུ་དེ་ལྟར་བསླབས་ན། བྱང་ཆུབ་སེམས་དཔའ་སེམས་དཔའ་ཆེན་པོ་ཚེ་རབས་ཐམས་ཅད་དུ་རབ་ཏུ་འབྱུང་སྟེ། དེ་བཞིན་གཤེགས་པ་བྱུང་ཡང་རུང་མ་བྱུང་ཡང་རུང༌། གདོན་མི་ཟ་བར་ཁྱིམ་གྱི་གནས་ནས་འབྱུང་ངོ༌། །
དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟ་སྟེ། ཁྱིམ་གྱི་གནས་ནས་མངོན་པར་འབྱུང་བ་འདི་ནི། བྱང་ཆུབ་སེམས་དཔའ་རྣམས་ཀྱི་རྙེད་པའི་མཆོག་གོ ། དེ་བཞིན་དུ་སྦྱར་ཏེ། ཆུང་མ་དང་བུ་དང་བུ་མོ་ལ་དེ་ཆགས་པར་མི་འགྱུར་རོ་ཞེས་འབྱུང༌། ཇི་ལྟར་ཚེ་རབས་གཞན་དུ་ཉེས་པར་མི་འགྱུར་བ་ནི། འོག་ནས་བཤད་ཀྱི་རེ་ཞིག་བཞག་གོ ། ཞེས་དང༌། རིན་པོ་ཆེའི་ཕུང་པོའི་མདོ་ལས།
སྟོང་གསུམ་གྱི་སེམས་ཅན་ཐམས་ཅད་བྱང་ཆུབ་སེམས་དཔའ་ཁྱིམ་པར་གྱུར་པ་ཐམས་ཅད་ཀྱང་འཁོར་ལོ་བསྒྱུར་རྒྱལ་ཤ་སྟག་ཏུ་གྱུར་ནས། རེ་རེ་ནས་ཀྱང་སྣོད་ཕྱིའི་རྒྱ་མཚོ་ཆེན་པོ་ཙམ་སྙིང་པོ་དབུས་ཀྱི་རི་རབ་ཙམ་གྱི་མར་མེ་སྦར་ཏེ། དེ་བཞིན་གཤེགས་པའི་མཆོད་རྟེན་ལ་མཆོད་པའི་བསོད་ནམས་ཀྱིས་བྱང་ཆུབ་སེམས་དཔའ་རབ་ཏུ་བྱུང་བ་གཅིག་གིས་འབྲུ་མར་གྱིས་བཀུས་པའི་མར་མེའི་སྙིང་པོ་གཅིག་མཆོད་རྟེན་གྱི་དྲུང་དུ་འཛིན་པའི་བསོད་ནམས་ཀྱི་བརྒྱའི་ཆར་ཡང་མི་འགྲོ་བར་གསུངས་ཏེ། འདིའང་མཆོད་ཡུལ་ལ་བཟང་ངན་མེད་ཀྱང༌། མཆོད་མཁན་བྱང་སེམས་དང་བྱང་ཆུབ་ཀྱི་སེམས་བསྐྱེད་པས་ཟིན་མ་ཟིན་ལ་ཁྱད་པར་མེད་ཀྱང༌། རབ་བྱུང་སྡོམ་སྡོམ་ལྡན་གྱིས་ཕུལ་བ་དང༌། མ་ཕུལ་བའི་དབང་གིས་བསོད་ནམས་ཀྱི་ཁྱད་དེ་ལྟར་ཡོད་པས་དེ་སྐད་དུ་གསུངས་པ་ཡིན་ནོ། ། ཡང་ཁྱིམ་པ་ཞིག་གི་བྱང་ཆུབ་ཏུ་སེམས་བསྐྱེད་པས་ཀུན་ནས་སློང་སྟེ་གཞན་ལ་མ་བྱིན་ལེན་པ་དང༌། གཞན་སྡུག་བསྔལ་ལ་སྦྱར་བ་སོགས་ཀྱི་རྗེས་དང་སྦྱོར་བ་མ་དག་པ་གང་ཡང་མེད་པར། ཁ་ན་མ་ཐོ་བ་ཐམས་ཅད་དང་མ་འདྲེས་པའི་སྒོ་ནས།
རིན་ཆེན་ལས་དེ་བཞིན་གཤེགས་པའི་སྐུ་རི་རབ་ཙམ་དུ་མ་བཞེངས་པའི་བསོད་ནམས་ཀྱིས་ཀུན་སློང་དང་རྫས་དང་སྦྱོར་བ་རྣམ་པར་དག་པ་སྔ་མ་དང་མཚུངས་པའི་རབ་ཏུ་བྱུང་བའི་སྡོམ་ལྡན་ཞིག་གིས་འཇིམ་པ་ལས་དེ་བཞིན་གཤེགས་པའི་སྐུ་མཐེ་བོང་ཙམ་བཞེངས་པའི་བསོད་ནམས་ཀྱི་རྒྱའི་ཆར་ཡང་མི་འགྲོ་བ་ལ་སོགས་པར་ཡང་ཤེས་པར་བྱ་དགོས་ལ། དེ་ཉིད་ཀྱི་ཕྱིར། ཁྱིམ་པ་ཡིན་ཀྱང་བསྙེན་གནས་ཀྱི་སྡོམ་པ་ལ་མི་གནས་པའི་ཚེ་མར་མེ་བརྒྱ་སྟོང་ཕྲག་གིས་དཀོན་མཆོག་ལ་མཆོད་པའི་བསོད་ནམས་ལས། བསྙེན་གནས་ཀྱི་སྡོམ་པ་ལ་གནས་ནས་མར་མེ་གཅིག་གིས་མཆོད་པ་བསོད་ནམས་ལྷག་པ་སོགས་སུ་ཤེས་པར་བྱ་དགོས་སོ། ། ཁྱད་པར་ཁྱིམ་པ་སོ་ཐར་གྱི་སྡོམ་པ་སྔར་མ་བླངས་པ་དང༌། བླངས་པ་ལའང་དགེ་བསྙེན་དགེ་ཚུལ་དགེ་སློང་གི་སྡོམ་ལྡན་རྣམས་ལས་ཕྱི་མ་ཕྱི་མ་རྣམས་སྔགས་ཀྱི་ལམ་ལ་འཇུག་པའི་རྟེན་ཇེ་བཟང་དུ་སོང་བའི་དོན་གྱིས་དུས་ཀྱི་འཁོར་ལོ་ལས། སློབ་མ་ལ་རྡོ་རྗེ་སློབ་དཔོན་བདག་པོ་ཆེན་པོའི་དབང་བསྐུར་བ་ན། སློབ་མ་དགེ་སློང་དང་དགེ་ཚུལ་དང་དགེ་བསྙེན་ལ་དབང་སྟེགས་མཆོག་དམན་གྱི་ཁྱད་པར་དང༌། བུམ་པ་བརྒྱད་དང་བཞི་དང་གཅིག་གིས་དབང་བསྐུར་བའི་ཁྱད་པར་གསུངས་ལ། དེའང་སྔགས་ཀྱི་སྡོམ་པར་ཆེས་ཉེས་པར་མི་འགྱུར་ལ།
སོ་ཐར་གྱི་སྡོམ་པའི་སྐབས་སུ་ཆེས་ཉེས་པར་འགྱུར་བའི་དགག་སྒྲུབ་ཀྱི་བསླབ་བྱ་མང་པོ་ཡོད་ལ། དེ་སྔགས་ལ་ཉན་རང་གི་ལུགས་ཀྱི་སོ་ཐར་གྱི་སྡོམ་ལྡན་མ་ཡིན་པས་བག་ཡངས་སུ་བྱས་ཀྱང་ཉན་ཐོས་ཀྱི་ལུགས་ཀྱི་སོ་སོ་ཐར་པ་དགེ་སློང་གི་སྡོམ་པའི་བསླབ་བྱ་ལས་དྲལ་བའི་ཉེས་པ་མེད་དོ་སྙམ་ནས་བག་ཡངས་སུ་སྤྱོད་པར་འགྱུར་བ་ཞིག་འབྱུང་ཉེ་ལ། དེ་ལྟ་ན་བག་མེད་པའི་དབང་གིས་སྔགས་ཀྱི་སྡོམ་པ་དེའང་ཉམས་པ་དང་བྲལ་བའི་ཉེན་ཆེ་བ་ཉིད་ཀྱི་སྔགས་ལ་འཇུག་པའི་རྟེན་ལ། ཉན་ཐོས་སོ་སོར་ཐར་པའི་དགེ་སློང་གི་སྡོམ་པ་དང་ལྡན་པ་ཉིད་མཆོག་ཏུ་གྲུབ་པས། ཇི་སྐད་དུ། གདུག་པ་སྡིགས་པར་བྱེད་པའི་མཆོག ། གང་གིས་ངུར་སྨྲིག་མཐོང་བ་ཡིས། ། ལྷ་མིན་ལྷ་ཡི་འོག་ཏུ་འགྲོ། ། དགེ་སློང་རྡོ་རྗེ་འཛིན་པ་བྱ། ། ཞེས་དང༌།
རྒྱུ་མཚན་མཚུངས་པ་དེ་ཉིད་ཀྱིས་སྔགས་ལ་འཇུག་པའི་རྟེན་ལ་སོ་ཐར་གྱི་སྡོམ་པ་དང་ལྡན་པ་དང་མི་ལྡན་པ་མཆོག་དམན་ཡོད་པ་བཞིན་རྡོ་རྗེ་སློབ་དཔོན་ལའང་སོ་ཐར་གྱི་སྡོམ་པ་ལྡན་མི་ལྡན་ལ་མཆོག་དམན་ཡོད་པར་གྲུབ་སྟེ། དུས་འཁོར་ལས། དེ་ཉིད་བཅུ་ནི་ཡོངས་ཤེས་པ། ། གསུམ་ལ་དགེ་སློང་མཆོག་ཡིན་ཞིང༌། ། འབྲིང་ནི་དགེ་ཚུལ་ཞེས་བྱ་སྟེ། ། ཁྱིམ་ན་གནས་པ་ཐ་མའོ། ། ཞེས་འབྱུང་ངོ༌། །
དེ་ལྟར་ནའང་ཉན་ཐོས་སོ་ཐར་གྱི་སྡོམ་པ་མ་བླངས་ཀྱང་རྒྱུད་སྡེ་བཞི་ལས་གང་ཡང་རུང་བའི་སྔགས་སྡོམ་ལྡན་པ་དེས་སོ་ཐར་གྱི་སྡོམ་པའི་བསྡམ་བྱ་དང༌། དགག་སྒྲུབ་ཀྱི་བསླབ་གཞི་དག་ལ་རྟགས་དང་ཆོ་ག་ཙམ་མ་གཏོགས་ཐམས་ཅད་འཛིན་དགོས་ཏེ། དཔུང་བཟང་གིས་ཞུས་པ་ལས།
རྒྱལ་བ་ངས་གསུངས་སོ་སོ་ཐར་པ་ཡི། ། ཚུལ་ཁྲིམས་རྣམ་དག་འདུལ་བ་མ་ལུས་ལས། ། སྔགས་པ་ཁྱིམ་པས་རྟགས་དང་ཆོ་ག་སྤངས། ། ལྷག་མ་རྣམས་ནི་ཉམས་སུ་བླང་བར་བྱ། ། ཞེས་འབྱུང་ལ། དེ་ལྟ་ན་སོ་སོ་ཐར་པའི་བསླབ་བྱ་ལ་མི་ཤ་དང་ཆང་སོགས་བཀག་ན། སྔགས་སུ་ཤ་ལྔ་དང་བདུད་རྩི་ལྔ་དང་ཆང་སོགས་བསྟེན་པས། སོ་སོ་ཐར་པའི་དགག་བྱའི་བསླབ་བྱ་དང་བྲལ་བར་མི་འགྱུར་རམ་ཞེ་ན། གོང་མའི་བསླབ་བྱ་དམིགས་ཀྱིས་བསལ་བ་འགའ་ཞིག་གིས། འོག་མའི་བསླབ་བྱ་ལ་སློབ་མི་དགོས་པར་གནང་བ་དེའི་ཚེ་འོག་མའི་བསླབ་བྱ་ལ་མ་བསླབས་པའི་སྟོབས་ཀྱིས་འོག་མའི་བསླབ་བྱ་ལས་དྲལ་བར་འཇོག་པ་མིན་ཏེ།
འོག་མའི་བསླབ་བྱ་ལ་སློབ་དགོས་པའི་དགག་བྱ་ས་སྟོང་དུ་ལོག་པ་ཉིད་ཀྱི་ཕྱིར། ཇི་སྐད་དུ། འཇམ་དཔལ་ཞལ་ལུང་ལས། འོག་མ་འོག་མའི་རྣལ་འབྱོར་བློ། ། གོང་མ་གོང་མ་ཁྱད་པར་འཕགས། ། འོག་མའི་བློ་ནི་གོང་མ་ཡི། ། ཤེས་རབ་ཀྱིས་ནི་སུན་འབྱིན་ནོ། ། ཞེས་པས་གོང་མའི་ཐབས་ཤེས་རབ་ཁྱད་པར་ཅན་གྱིས་ཟིན་པའི་སྤྱོད་པའམ་ཚུལ་ཁྲིམས་དེས། འོག་མའི་ཚུལ་ཁྲིམས་དང་བསླབ་བྱ་ལས་དྲལ་བའི་ཉེས་པར་འགྱུར་ཆ་དེ་སྡོམ་པ་གཅིག་ལྡན་དེ་ལ་ཉེས་པར་འགྱུར་ཡང་གསུམ་ལྡན་དགེ་སློང་དེ་ལ་ཉེས་པར་མི་འགྱུར་བར་སུན་འབྱིན་པ་དང་ཟིལ་གྱིས་གནོན་པར་བྱེད་པའོ། ། དེས་ན་ཁྱིམ་ནས་ངེས་པར་འབྱུང་མི་ནུས་ཤིང་བསླབ་པའི་གནས་མཐར་ཐུག་པ་དགེ་སློང་གི་སྡོམ་པ་འཛིན་པར་མི་ནུས་པ་དེ་གཉེན་པོ་ཆེན་པོ་དང་མི་ལྡན་པ་ཉིད་ཀྱི་རང་གཞན་གྱི་དོན་རྒྱ་ཆེན་པོ་མི་འགྲུབ་ཅིང་མི་ནུས་ལ།
ཁྱད་པར་སངས་རྒྱས་ཀྱི་བསྟན་པ་ཡོངས་སུ་རྫོགས་པ་ལ་སྒོ་ཐམས་ཅད་ནས་བྱ་བ་བྱེད་པར་མི་དབང་ཞིང༌། དེ་ལྟ་བུས་རྒྱལ་པོའི་བླ་མ་སོགས་བྱས་ན་འབངས་ཀྱི་སྐྱེ་བོ་ཐམས་ཅད་དགེ་འདུན་ལ་ཆོས་དཀོན་མཆོག་ཏུ་འཛིན་པའི་གུས་པ་ལྷོད་པར་འགྱུར་བས་དེ་ལྟར་བྱར་མི་རུང་སྟེ། ཇི་སྐད་དུ། ས་ཐོབ་མ་གཏོགས་ཁྱིམ་པ་ནི། ། རྒྱལ་པོའི་བླ་མར་མི་བྱ་སྟེ། ། དེ་ལ་ཐོས་པ་ཡོངས་ཤེས་པས། ། གང་ཞིག་རྟགས་ཅན་བྱ་བ་ཉིད། ། ས་ཐོབ་མ་གཏོགས་སློབ་དཔོན་ནི། ། ཁྱིམ་གནས་གང་ཚེ་མཆོད་བྱེད་པ། ། དེ་ཚེ་སངས་རྒྱས་ཆོས་དང་ནི། །
དགེ་འདུན་རྣམས་ལ་གུས་མེད་འགྱུར། ། ཞེས་སོ། ། དེ་བཞིན་དུ་དབང་བསྐུར་བ་དང་རབ་ཏུ་གནས་པ་དང་ཚོགས་ཀྱི་འཁོར་ལོ་བསྐོར་བའི་རྡོ་རྗེ་སློབ་དཔོན་ལའང་ཁྱིམ་པའི་རྡོ་རྗེ་སློབ་དཔོན་ལས། རབ་བྱུང་གི་རྡོ་རྗེ་སློབ་དཔོན་ཉིད་ཆེས་མཆོག་ཏུ་གྱུར་པ་ཡིན་ཏེ། དེས་དེ་ལྟར་བྱས་ན་རང་གཞན་གྱི་དོན་དུ་འགྱུར་བའི་དངོས་གྲུབ་ཟབ་རྒྱས་སུ་འགྲུབ་པ་ལ་མཐུ་ཆེ་བའི་ཕྱིར། ཇི་སྐད་དུ། ལྷ་ཁང་སོགས་ཀྱི་རབ་གནས་སོགས། ། རྟགས་ཅན་གྱིས་ནི་རྟག་ཏུ་བྱ། ། གནས་གཅིག་དག་ན་གསུམ་ཡོད་ན། ། ཁྱིམ་པ་གོས་དཀར་ལྡན་པས་མིན། །
ཞེས་འབྱུང་ངོ༌། ། ཁྱད་པར་རྒྱལ་པོའི་བླ་མ་ནི་ཁྱིམ་པ་མིང་གྲུབ་པར་བཏགས་པའམ། རྟགས་ཙམ་དང་ལྡན་ཡང་དོན་ཁྱིམ་གྱི་ལུས་ལོངས་སྤྱོད་འཁོར་དང་སྙན་གྲགས་བཞི་ལ་སྣང་ཤས་ཀྱི་བློ་མ་ལོག་པ་ནི་རྒྱལ་པོའི་བླ་མར་མི་རུང་སྟེ། དེ་རྒྱལ་པོའི་བླ་མར་མངའ་གསོལ་ན་ཤིན་ཏུ་དྲེགས་པ་དང་ལྡན་ཅིང་ཟང་ཟིང་དང་འདུ་འཛི་འཕེལ་བས་ལྷའི་བུའི་བདུད་སྙིང་ལ་འཇུག་ཕུལ་གྱི་སྟོབས་ཆེས་ཆེར་གྱུར་ནས་མཐར་བསྟན་པ་དང་སེམས་ཅན་སྤྱི་ལ་གནོད་པའི་སྡིག་སྟོབས་ཀྱི་རྒྱུན་ཆེན་པོ་ཚུགས་པར་འགྱུར་བ་ཤས་ཆེ་བས། རྒྱལ་པོ་དང་ཁྱིམ་པ་གཉིས། གཅིག་གིས་བླ་མར་ཞུ་བ་དང་གཅིག་གིས་བླ་མ་བྱེད་པ་གཉིས་ཀ་བཅོམ་ལྡན་འདས་ཀྱིས་བཀག་པའི་ཕྱིར། དུས་འཁོར་རྩ་རྒྱུད་ལས། གལ་ཏེ་རྟགས་ཅན་ཡོད་བཞིན་དུ། ། ལྷ་ཁང་གི་ནི་རབ་གནས་དང༌། ། རྒྱལ་པོ་ཡི་ནི་བླ་མ་སོགས། །
སྔགས་པ་གོས་དཀར་ལྡན་པས་མིན། ། ཞེས་པའང་འབྱུང་བའི་ཕྱིར། འདིའི་ཐད་ཀྱི་དགོངས་གཅིག་རྙིང་མར། སྡོམ་པ་གསུམ་གའི་ངོ་བོ་ལ་ཐ་དད་དུ་བྱ་བ་ཅུང་ཟད་ཀྱང་མེད་ཅེས་བྲིས་གདའ་བའི་ཞེན་དོན་སྡོམ་པ་གསུམ་ག་མནོས་པའི་དགོས་པ་དང་ཉིང་དགོས་ཀྱི་སྡིག་སྤོང་དགེ་སྒྲུབ་དང་བསག་སྦྱོང་གི་ཆེད་དུ་འབད་པའི་ངོ་བོར་མཚུངས་པ་ཙམ་གྱི་ཆ་ནས་ངོ་བོ་གཅིག་ཅེས་བརྗོད་པ་ཙམ་དུ་ཟད་ཀྱང༌། སྡོམ་པ་གསུམ་པོ་དེ་མི་དགེ་བ་བཅུ་སྤོང་དགེ་བཅུ་སྒྲུབ་པ་ཙམ་ལས་ལྷག་པའི་དགག་སྒྲུབ་ཀྱི་སྡོམ་པ་ལ་རྒྱ་ཆེ་ཆུང་དང་མཆོག་དམན་མེད་པར་ངོ་བོ་གཅིག་པར་བརྗོད་ན་དཔལ་འབྲི་ཁུང་པའི་དགོངས་པར་འགྲོ་བ་མིན་ཏེ། དེས་སྤྱིར་སྡོམ་གསུམ་ངོ་བོ་གཅིག་ཏུ་མི་བཞེད་ཅིང༌། ཁྱད་པར་དེ་ལྟ་ན། སོ་ཐར་གྱི་སྡོམ་པ་ཐོབ་ཙམ་གྱིས་སྡོམ་པ་ཕྱི་མ་གཉིས་མ་བླངས་ཀྱང་ཐོབ་པར་འགྱུར་བའི་ཕྱིར་ཏེ། སྡོམ་པ་གསུམ་གའང་མི་དགེ་བ་བཅུ་སྤོང་ནས་དགེ་བ་བཅུ་སྒྲུབ་པའི་སྡོམ་པ་ཙམ་ལས་ལྷག་པའི་སྡོམ་པ་ཐོབ་བྱར་མེད་པའི་ཕྱིར། ཡང་ཁྱེད་ལྟར་ན་དགེ་བསྙེན་གྱི་སྡོམ་པ་ཐོབ་པ་དེས་ཀྱང་དགེ་སློང་གི་སྡོམ་པ་ཐོབ་པར་ཐལ།
དགེ་སློང་གི་སྡོམ་པ་དེའང་མི་དགེ་བ་བཅུ་སྤོང་དགེ་བཅུ་སྒྲུབ་པ་ལས་ལྷག་པའི་སྡོམ་པ་ཞིག་ཐོབ་རྒྱུའང་མེད། དེ་ནི་དགེ་བསྙེན་གྱིས་ཀྱང་ཐོབ་ཟིན་པའི་ཕྱིར། འཕགས་པ་རྡོ་རྗེ་སྙིང་པོས། མི་དགེ་བཅུ་པོ་ཡོངས་སྤོང་བར། ། བྱེད་པ་དེ་ནི་དགེ་བསྙེན་ཏེ། ། བསླབ་པའི་གནས་བཅུ་སྦྱིན་བྱེད་པ། ། སྲུང་བྱེད་དེ་ནི་དགེ་ཚུལ་ཡིན། ། བསླབ་པ་བྱེ་བའི་གནས་བྱིན་ནས། ། བརྟུལ་ཞུགས་བྱེད་པ་དགེ་སློང་ངོ༌། ། ཞེས་འབྱུང་ངོ༌།། །།
༈ རྡོ་རྗེའི་གསུང༌། ཁམས་རང་བཞིན་གྱིས་རྣམ་དག་བྲལ་འབྲས་ཡོན་ཏན་དང་ལྡན་ཞེས་བྱ་བ་འདི་བཞུགས། ཞེས་པ་དག་པར་བཏོན་ན། བདེ་བར་གཤེགས་པའི་སྙིང་པོའི་མིང་ཅན་སངས་རྒྱས་ཀྱི་ཁམས་སམ་རིགས་ལ། བྲལ་བ་དང་རྣམ་པར་སྨིན་པའི་འབྲས་བུ་ཐམས་ཅད་འབྱུང་བྱ་བར་བཏོན་ན་དག་པར་འགྱུར་རོ། ། དེ་ལ་འདིར་ཞལ་སྔ་ནས། སྤྱིར་རིགས་ཁམས་ལ་བྱེ་སྨྲ་སེམས་བྱུང་མ་ཆགས་པའི་རང་བཞིན་འདོད་ཆུང་ཆོག་ཤེས་ལ་འཕགས་རིགས་སུ་འཇོག་པ་དང༌། མདོ་སྡེ་པས་ཟག་མེད་ཀྱི་སེམས་ཀྱི་ས་བོན་འབྲས་བུ་འབྱུང་རུང་གི་ནུས་པ་ཞིག་ལ་འདོད་ལ། ཐེག་པ་ཆེན་པོ་པའང་སེམས་ཙམ་པ་ནི་མདོ་ལས། བྱང་ཆུབ་སེམས་དཔའ་རྣམས་ཀྱི་རིགས་དེ་ནི།
ཐོག་མ་མེད་པ་ནས་འོང་པ་ཆོས་ཉིད་ཀྱིས་ཐོབ་པའི་སྐྱེ་མཆེད་དྲུག་གི་ཁྱད་པར་གང་ཡིན་པ་སྟེ། ཞེས་འབྱུང་བས། སྐྱེ་མཆེད་དྲུག་གི་ཁྱད་པར་ཏེ། དེ་ཡང་ཀུན་གཞི་རྣམ་པར་མ་བཞག་ན་ཡིད་ཤེས་ལ་ཡོད་པའི་ཟག་མེད་ཀྱི་ས་བོན་རྐྱེན་དང་ཕྲད་ན་བྱང་ཆུབ་ཐོབ་པར་བྱེད་པའི་ནུས་པའོ། ། ཀུན་གཞི་རྣམ་པར་བཞག་ན་ནི་དེ་ལ་གནས་པའི་ཟག་མེད་ཀྱི་ས་བོན་ནོ། ། སྐྱེ་མཆེད་དྲུག་གི་ཁྱད་པར་ཞེས་པ་ནི། གང་སྐྱེ་མཆེད་དྲུག་ཟག་པ་དང་བཅས་པ་ལ། འཕགས་རིགས་ཀྱི་ཟག་མེད་ཀྱི་ཆོས་ཀྱི་ཁྱད་པར་བསྐྱེད་པའི་ནུས་ལྡན་གྱི་རིགས་སོ་སོར་ཡོད་པ་ལ་བསམ་པའོ། ། ཡང་དེ་ལ་ཟག་མེད་ཀྱི་ཡེ་ཤེས་བསྐྱེད་པའི་རྒྱུ་ཡིན་པས། ཟག་མེད་ཀྱི་ས་བོན་དང༌།
དེ་ཡོད་པས་བསགས་སྦྱང་བྱས་ན་སྒྲིབ་པ་སྤང་རུང་དང༌། ཡེ་ཤེས་སྐྱེ་རུང་ཡིན་པའི་ཆ་ནས་ཐོབ་པའི་བག་ཆགས་ཞེས་ཀྱང་འདོགས་ལ། ཐོས་པའང༌། བྱང་ཆུབ་གསུམ་གྱི་ཆོས་ཚུལ་གང་ཐོས་པའི་ཆོས་དེས་བག་ཆགས་སོ་སོར་སད་པའི་ནུས་པ་གསོས་འདེབས་པར་བྱེད་པའོ། ། དེའང་ཐོས་པའི་བག་ཆགས་དེ་དང༌། དེ་ཐོས་པས་གསོས་བཏབ་པའི་ཐོས་པའི་བག་ཆགས་མཐུ་ཅན་དུ་གྱུར་པ་གཉིས་ལས། ཕྱི་མ་ཡང་དག་པ་སྒྲུབ་པ་སྟེ་རྒྱས་འགྱུར་གྱི་རིགས་ཡིན་མོད་ཀྱི། སྔ་མ་ཁ་ཅིག་རང་བཞིན་གནས་རིགས་སུ་འདོད་པའང་ཡོད་ལ། ཁ་ཅིག་རྒྱས་འགྱུར་གྱི་རིགས་སུ་འདོད་པའང་ཡོད། ཁ་ཅིག་སེམས་ཅན་ཐམས་ཅད་ལ་རང་བཞིན་གནས་རིགས་ཡོད་ཀྱང་རྒྱས་འགྱུར་གྱི་རིགས་ནི་ཐོས་པའི་བག་ཆགས་ཐོས་པས་མཐུ་ཅན་དུ་བྱས་པ་ཞིག་ནས་བཞག་གི་མ་བྱས་པ་ལ་ནི་མ་བཞག་སྟེ།
རྒྱས་འགྱུར་གྱི་རིགས་དེ་ཡང་དག་པར་བླང་བ་ཉིད་ནས་འཇོག་པའི་ཕྱིར་ཞེས་ཟེར་རོ། ། བྱང་ཆུབ་གསུམ་པོའི་རིགས་དེའང༌། རྐྱེན་དབང་གིས་གཞན་མི་འགྱུར་བའི་ངེས་པ་དང༌། འགྱུར་བའི་མ་ངེས་པའི་རིགས་གཉིས་ཡོད་པ་དང༌། ཡང་རང་བཞིན་དུ་གནས་པ་དང༌། སྒྲུབ་པ་ཁྱད་པར་བའི་རིགས་དང་བྲལ་བའང་ཡོད་པར་བཞེད་དེ། དཀར་པོ་དམན་པ་ཡོད་པ་རྒྱུ་དང་བྲལ། ། ལ་ལ་ཐར་པ་ཆ་མཐུན་དགེ་བ་མེད། ། ཅེས་འདོད་པར་སྣང་བའི་ཕྱིར། དེས་ན་ལུང་དེས་རང་བཞིན་གནས་རིགས་ནི་ཟག་མེད་ཀྱི་ས་བོན་ཐོག་མེད་ནས་འོངས་པ་དེ་ཡིན་ལ།
རྒྱས་འགྱུར་ནི། བྱང་ཆུབ་གསུམ་པོ་གང་ཡང་རུང་བའི་དགེ་བའི་རྩ་བ་བསགས་པས་གོང་དུ་འགྱུར་བཞིན་པ་ཞིག་ལ་འདོད་པར་སྣང་སྟེ། བྱང་ས་ལས། རིགས་གང་ཞེ་ན། མདོར་བསྡུ་ན་རྣམ་པ་གཉིས་ཏེ། རང་བཞིན་གྱི་གནས་པ་དང༌། ཡང་དག་པར་བླངས་པའོ། ། དེ་ལ་རང་བཞིན་དུ་གནས་པའི་རིགས་ནི་སྐྱེ་མཆེད་དྲུག་གི་ཁྱད་པར་གཅིག་ནས་གཅིག་ཏུ་བརྒྱུད་དེ་འོང་བ་ཐོག་མ་མེད་པའི་དུས་ཅན་ཆོས་ཉིད་ཀྱིས་ཐོབ་པ་དེ་ལྟ་བུ་ཡིན་ནོ། ། ཡང་དག་པར་སྒྲུབ་པའི་རིགས་ནི། སྔོན་དགེ་བའི་རྩ་བ་གོམས་པར་བྱས་པ་ལས་ཐོབ་པ་གང་ཡིན་པ་དེའོ། །
ཞེས་སོ། ། ཁྱད་པར་རྒྱས་འགྱུར་གྱི་རིགས་ལ་དགོངས་ནས་བརྒྱད་སྟོང་དོན་བསྡུས་ལས། འདི་ལྟར་རྣམ་ཤེས་རང་བཞིན་རིགས། ། བརྩེ་དང་ཤེས་རབ་བདག་ཉིད་ཡིན། ། ཅེས་འབྱུང་ངོ༌། ། དབུ་མ་པས་ནི། མདོ་ལས། སྟོང་གསུམ་དར་ཡུག་ཆེན་པོའི་དཔེས། སེམས་ཅན་ཐམས་ཅད་ཀྱི་རྒྱུད་ལ་སངས་རྒྱས་ཀྱི་རིགས་བདེ་གཤེགས་སྙིང་པོའི་མིང་ཅན་གྱིས་རིས་མེད་པར་ཁྱབ་པར་གསུངས་ལ། དེའང་སྟོང་གསུམ་གྱི་འཇིག་རྟེན་གྱི་རི་མོའི་དཔེའི་དོན་ནི།
མ་འོངས་པར་བྲལ་བས་རྣམ་སྨིན་གྱི་འབྲས་བུ་ཐམས་ཅད་འབྱུང་བའི་རྒྱུ་ནུས་ད་ལྟ་སེམས་ཅན་ཐམས་ཅད་ཀྱི་རྒྱུད་ལ་ཡོད་པ་དང༌། དར་ཡུག་གི་དཔེའི་དོན་ནི་ཆོས་ཀྱི་དབྱིངས་སྟོང་པ་ཉིད་དང་རྟེན་འབྱུང་ཐ་མི་དད་པ་ལས་སངས་རྒྱས་ཀྱི་རིགས་སུ་རུང་བ་དང༌། རྡུལ་ཕྲ་རབ་རེ་རེའི་ཁུང་བུར་ཡང་དར་ཡུག་དེ་འདྲ་རེ་རེ་ཡོད་པའི་དཔེ་དོན་ནི། སེམས་ཅན་རྣམ་པར་ཤེས་པའི་རྒྱུད་རེ་རེ་བ་ལ་ཡང་རྒྱུ་བདེ་གཤེགས་སྙིང་པོའི་མིང་ཅན་དེས་ཁྱབ་པར་བསྟན་ནས། དཔེ་དེའི་རྗེས་ནས་ཇི་སྐད་དུ། ཀྱེ་རྒྱལ་བའི་སྲས་དེ་བཞིན་དུ། དེ་བཞིན་གཤེགས་པའི་ཚད་མེད་པའི་ཡེ་ཤེས་སེམས་ཅན་ཐམས་ཅད་ཉེ་བར་འཚོ་བའི་ཡེ་ཤེས་ཀྱང་སེམས་ཅན་ཐམས་ཅད་ཀྱི་རྒྱུད་ལ་མ་ཚང་བ་མེད་པར་རྗེས་སུ་ཞུགས་ཏེ། སེམས་ཅན་ཐམས་ཅད་ཀྱི་སེམས་ཀྱི་རྒྱུད་དེ་དག་ཀྱང་དེ་བཞིན་གཤེགས་པའི་ཡེ་ཤེས་དང་འདྲ་བར་ཚད་མེད་དོ། ། དེ་ལྟ་མོད་ཀྱི་འདུ་ཤེས་ཀྱི་འཛིན་པས་བཅིང་བའི་བྱིས་པ་རྣམས་ཀྱིས་དེ་བཞིན་གཤེགས་པའི་ཡེ་ཤེས་མི་ཤེས། རབ་ཏུ་མི་ཤེས་ཤིང་ཉམས་སུ་མི་མྱོང༌།
མངོན་དུ་མི་བྱེད་དོ། ། དེས་ན་དེ་བཞིན་གཤེགས་པ་ཆགས་པ་མེད་པའི་དེ་བཞིན་གཤེགས་པའི་ཡེ་ཤེས་ཀྱིས་ཆོས་ཀྱི་དབྱིངས་སེམས་ཅན་གྱི་གནས་ཐམས་ཅད་ལ་རྣམ་པར་གཟིགས་ནས་སློབ་དཔོན་གྱི་འདུ་ཤེས་སུ་འགྱུར་ཏེ། ཀྱེ་མ་སེམས་ཅན་འདི་དག་ནི་དེ་བཞིན་གཤེགས་པའི་ཡེ་ཤེས་ཡང་དག་པ་ཇི་ལྟ་བ་བཞིན་མི་ཤེས་པ་དང་དེ་བཞིན་གཤེགས་པའི་ཡེ་ཤེས་རྗེས་སུ་ཞུགས་པ་དག་སྟེ། གང་ཡང་ངས་སེམས་ཅན་འདི་དག་ལ་འཕགས་པའི་ལམ་ཉེ་བར་བརྟས་པས་འདུ་ཤེས་ཀྱིས་བྱས་པའི་འཆིང་བ་མཐའ་དག་བསལ་བར་བྱ་སྟེ། ཇི་ལྟར་རང་ཉིད་འཕགས་པའི་ཡེ་ཤེས་ཀྱི་སྟོབས་བསྐྱེད་པས་འདུ་ཤེས་ཀྱི་མདུད་པ་ཆེན་པོ་བསལ་ནས། དེ་བཞིན་གཤེགས་པའི་ཡེ་ཤེས་སོ་སོར་མངོན་པར་ཤེས་ཤིང༌། དེ་བཞིན་གཤེགས་པ་དང་མཉམ་པ་ཉིད་རྗེས་སུ་ཐོབ་པ་བཞིན་དུ། དེ་དག་དེ་བཞིན་གཤེགས་པའི་ལམ་བསྟན་པས་འདུ་ཤེས་ཀྱིས་བྱས་པའི་འཆིང་བ་ཐམས་ཅད་བཟློག་པར་བྱེད་དོ། ། འདུ་ཤེས་ཀྱིས་བྱས་པའི་འཆིང་བ་ཐམས་ཅད་ལོག་པ་དག་ལ་ནི། དེ་བཞིན་གཤེགས་པའི་ཡེ་ཤེས་ཚད་མེད་པ་དེ་འགྲོ་བ་མཐའ་དག་གི་ཉེ་བར་འཚོ་བར་འགྱུར་རོ། །
ཞེས་གསུངས་སོ། ། འོ་ན་དེ་ལྟ་བུའི་བདེ་གཤེགས་སྙིང་པོ་དེ་ནི་དངོས་པོ་རྫས་གྲུབ་པ་ཞིག་གམ་ཞེ་ན། རྒྱུ་དེ་དང་དེའི་འབྲས་བུ་བྱང་ཆུབ་དང༌། དེ་བཞིན་གཤེགས་པ་ཉིད་དག་ནི་རྫས་སུ་གྲུབ་པ་ཅུང་ཟད་ཀྱང་མེད་མོད། དེ་ལྟ་ནའང་མིང་ཙམ་བརྡ་ཙམ་བཏགས་པ་ཙམ་གྱི་རྒྱུ་འབྲས་དེ་ཉིད་དུ་རིག་པར་བྱ་སྟེ། མདོ་ལས། རབ་འབྱོར་བྱང་ཆུབ་སེམས་དཔའ་ཚིག་གི་དོན་ནི་ཚིག་གི་དོན་མེད་པ་སྟེ། དེ་ཅིའི་ཕྱིར་ཞེ་ན། བྱང་ཆུབ་ལ་ནི་སྐྱེ་བའམ་ཡོད་པ་ཉིད་དམ་མེད་པ་ཉིད་དམིགས་པ་མ་ཡིན་ནོ། ། ཞེས་དང༌།
རྒྱུད་བླའི་འགྲེལ་པར། ཇི་སྐད་དུ། འཇམ་དཔལ་སྐྱེ་བ་མེད་ཅིང་འགག་པ་མེད་པ་ཞེས་བྱ་བ་འདི་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་ཚིག་བླ་དྭགས་ཏེ། ཞེས་གསུངས་པ་སྟེ། འདིས་ནི་རེ་ཤིག་དེ་བཞིན་གཤེགས་པ་ནི་འདུས་མ་བྱས་ཀྱི་མཚན་ཉིད་ཅེས་བསྟན་ཏོ། ། ཞེས་འབྱུང་ལ། འདིའི་འདུས་མ་བྱས་ནི། འདུས་མ་བྱས་རྫས་གྲུབ་པའི་སངས་རྒྱས་དེ་བཞིན་གཤེགས་པ་བདེན་གྲུབ་པས་སྟོང་པའི་དོན་དུ་འཆད་པ་ཡིན་གྱི། དེ་བཞིན་གཤེགས་པ་འདུས་མ་བྱས་རྟག་པའི་རྫས་སུ་བསྟན་པ་ནི་མ་ཡིན་ཏེ། དེ་བཞིན་གཤེགས་པའི་སྙིང་པོ་རང་བཞིན་གྱིས་གདོད་མ་ནས་རྣམ་པར་དག་པ་ཉིད་གློ་བུར་གྱི་དྲི་མ་ཐམས་ཅད་བྲལ་བ་ནས་ངོ་བོ་ཉིད་ཀྱི་སྐུར་གྱུར་པ་ན།
སྐྱེ་བ་དང་འདུས་བྱས་པ་ཐམས་ཅད་ཀྱིས་དབེན་ཞིང་ཚུལ་དེ་ལས་སྐུ་གསུམ་པོའང་དོན་ལ་ཐ་དད་པ་མ་ཡིན་པར་སློབ་དཔོན་བཟང་པོའི་ཞབས་ཀྱིས་ཇི་སྐད་བཤད་པ་ལྟར་ཆེས་གྲུབ་པ་ཉིད་ཀྱི་ཕྱིར། ཇི་སྐད་དུ། ཐུབ་པའི་ངོ་བོ་ཉིད་སྐུ་ནི། ། ཞེས་པའི་འགྲེལ་པར། རྣམ་པ་ཐམས་ཅད་དུ་རྣམ་པར་དག་ཅིང་རང་བཞིན་གྱིས་དབེན་པའི་མཚན་ཉིད་དུ་གྱུར་པ་གང་དག་ཡིན་པ་དེ་དག་གི་རང་གི་ངོ་བོ་ཉིད་སྐྱེ་བ་མེད་པའི་ངོ་བོ་ཉིད་ནི། བཅོས་མ་མ་ཡིན་པའི་དོན་གྱིས་འཇིག་རྟེན་ལས་འདས་པའི་ལམ་གྱིས་ཐོབ་ཀྱི་བྱས་པ་ནི་མ་ཡིན་པས་རྣམ་པར་ཤེས་པ་སྒྱུ་མ་ལྟ་བུས་ཆོས་ཐམས་ཅད་རྟོགས་པས་ཐོབ་པ་ཡིན་ནོ། ། སྐུ་ལྷག་མ་གསུམ་པོ་དོན་དམ་པར་ཆོས་ཉིད་ཀྱི་ངོ་བོ་ཡང་དག་པའི་ཀུན་རྫོབ་ཏུ་སྣང་བས་ཇི་ལྟར་མོས་པས་རབ་ཏུ་ཕྱེ་བ་ནི་སངས་རྒྱས་དང་བྱང་ཆུབ་སེམས་དཔའ་དང་ཉན་ཐོས་ལ་སོགས་པའི་སྤྱོད་ཡུལ་དུ་རྣམ་པར་བཞག་པ་ཡིན་ནོ། ། ཞེས་བསྟན་པའི་ཕྱིར། ལུང་ལས། གང་ཕྱིར་དབེན་པ་དབེན་གྱུར་ལས། །
ཐ་མི་དད་པ་ཉིད་དུ་བརྗོད། ། ཅེས་འབྱུང་བའི་ཕྱིར། དེ་དང་ཐ་མི་དད་ཀྱང་ཐ་དད་པར་རྣམ་པར་བཞག་གོ ། ཞེས་འབྱུང་ངོ༌། ། འོ་ན་རིགས་ཉིད་དེ་ཇི་ལྟ་བུ་ཞེ་ན། ཆོས་ཀྱི་དབྱིངས་སྟོང་པ་ཉིད་རྟེན་ཅིང་འབྲེལ་བར་འབྱུང་བའི་ཚུལ་གྱིས་བྱང་ཆུབ་ཀྱི་རྒྱུར་གྱུར་པ་ཞིག་སྟེ། ཇི་སྐད་དུ། གལ་ཏེ་ཆོས་ཀྱི་དབྱིངས་ཁོ་ན་འཕགས་པའི་ཆོས་རྟོགས་པར་འགྱུར་བའི་རྒྱུ་ཡིན་པའི་ཕྱིར་དེའི་བདག་ཉིད་ཅན་གྱི་བྱང་ཆུབ་སེམས་དཔའ་བླ་ན་མེད་པའི་སངས་རྒྱས་ཀྱི་ཆོས་རྣམས་རང་བཞིན་དུ་གནས་པའི་རིགས་ཡིན་ན་ཞེས་འབྱུང་ལ། རིགས་དེ་དྲི་མ་ཐམས་ཅད་དང་བཅས་ཤིང་ཅུང་ཟད་ཀྱང་མ་དག་པ་ན་སེམས་ཅན་གྱི་ཁམས་དང༌། དྲི་མས་དག་ལ་མ་དག་པ་ན།
བྱང་ཆུབ་སེམས་དཔའ་ཞེས་འདོགས་པ་དང༌། ཤིན་ཏུ་དག་པ་ནི། དེ་བཞིན་གཤེགས་པ་ཉིད་དུ་གྲུབ་བོ་ཞེས་བརྗོད་པ་ཉིད་ཀྱིས་ན། ཇི་སྐད་དུ། མ་དག་མ་དག་དག་པ་དང༌། ། ཤིན་ཏུ་རྣམ་དག་གོ་རིམ་བཞིན། ། སེམས་ཅན་བྱང་ཆུབ་སེམས་དཔའ་དང༌། ། དེ་བཞིན་གཤེགས་པ་ཞེས་བརྗོད་དོ། ། ཞེས་སོ། ། དེས་ན་ཆོས་དབྱིངས་སྟོང་པ་ཉིད་དེ་བཞིན་དུ་བརྗོད་པ་ལ་རིགས་སུ་བྱས་ནས།
དེ་སེམས་ཅན་ཐམས་ཅད་ཀྱི་རྒྱུད་ལ་ཡོད་པའི་དབང་དུ་མཛད་དེ། ཐེག་པ་ཆེན་པོ་རྒྱུད་བླ་མའི་འགྲེལ་པར། དེ་ལ་དྲི་མ་དང་བཅས་པའི་དེ་བཞིན་ཉིད་ནི་ཉོན་མོངས་པའི་སྦུབས་ལས་མ་གྲོལ་བའི་ཁམས་ལ་དེ་བཞིན་གཤེགས་པའི་སྙིང་པོ་ཞེས་བརྗོད་པ་གང་ཡིན་པའོ། ། ཞེས་འབྱུང་ལ། རིགས་དེ་ལ་དྲི་མ་དེ་དག་སེལ་བར་བྱེད་པའི་བྱང་སེམས་ལ་ནི། ཁྱད་པར་དུའང་སྒྲུབ་པའི་རྟེན་ཉིད་དུ་འཇོག་སྟེ། ཇི་སྐད་དུ། སྒྲུབ་པའི་ཆོས་ཀྱི་གནས་སྐབས་ཐ་དད་པའི་བྱེ་བྲག་གིས་བྱང་ཆུབ་སེམས་དཔའ་རྣམས་ས་བཅུ་པོ་ཇི་སྐད་དུ་བཤད་པའི་ཆོས་ཀྱི་གཞིར་གྱུར་པའི་ཞེས་འབྱུང་ངོ༌། ། རིགས་དེ་ལ། འབྲས་བུར་གྱུར་པ་ན།
རྒྱུད་བླ་རང་འགྲེལ་ལས། དྲི་མ་མེད་པའི་དེ་བཞིན་ཉིད་ནི་དེ་ཉིད་སངས་རྒྱས་ཀྱི་སར་གནས་ཡོངས་སུ་གྱུར་པའི་མཚན་ཉིད་དེ་བཞིན་གཤེགས་པའི་ཆོས་ཀྱི་སྐུ་ཞེས་བརྗོད་པ་གང་ཡིན་པའོ། ། ཞེས་འབྱུང་ངོ༌། ། དེའང་རང་དོན་ངོ་བོ་ཉིད་ཆོས་སྐུ་དང་བཅས་པ་ལ་བྲལ་འབྲས་སྟོབས་བཅུ་མི་འཇིགས་པ་བཞི་མ་འདྲེས་པའི་ཆོས་བཅོ་བརྒྱད་དང༌། གཞན་དོན་ལོངས་སྤྱོད་རྫོགས་པ་སྤྲུལ་པའི་སྐུ་དང་བཅས་པ་ལ། རྣམ་སྨིན་གྱི་འབྲས་བུ་མཚན་སོ་གཉིས་དང་ལྡན་པར་ཡང་གྲུབ་སྟེ། ཇི་སྐད་དུ། རང་དོན་གཞན་དོན་དོན་དམ་སྐུ་དང་ནི། ། དེ་ལ་བརྟེན་པའི་ཀུན་རྫོབ་སྐུ་ཉིད་དང༌། ། བྲལ་དང་རྣམ་པར་སྨིན་པའི་འབྲས་བུ་ནི། །
ཡོན་ཏན་བྱེ་བ་དྲུག་ཅུ་བཞི་འདི་དག ། ཅེས་འབྱུང་ངོ༌། །
འདིར་འདི་ཤེས་པར་བྱ་དགོས་ཏེ། ཆོས་དབྱིངས་སྟོང་པ་ཉིད་ནི་རིགས་སུ་མི་རུང་སྟེ། དེ་ནི་དངོས་པོར་མེད་པའི་ཕྱིར་སྙམ་ན། ཆོས་ཀྱི་དབྱིངས་སྟོང་པ་དང་རྟེན་འབྱུང་མི་འགལ་བའི་ཚུལ་ཅན་གྱི་རིགས་འདི་ལ། དངོས་པོ་རྫས་གྲུབ་པ་དང༌། དངོས་མེད་ཆད་སྟོང་དུ་ཁོ་བོ་ཅག་འདོད་པ་མ་ཡིན་ན། ཁྱེད་ཀྱིས་བཀོད་པའི་ཐལ་བ་ལ་རྟགས་ཁྱབ་ག་ལ་གྲུབ། འོ་ན་ཆོས་ཀྱི་དབྱིངས་རང་བཞིན་སྟོང་ཉིད་དེ་རང་བཞིན་གནས་རིགས་སུ་བཞག་ན།
རང་བཞིན་གང་གིས་ཀྱང་བསྒྱུར་དུ་མེད་པས། དེ་རྒྱུ་དང་རིགས་སུ་མི་འཐད་དོ་ཞེ་ན། ཆོས་དབྱིངས་སྟོང་པ་ཉིད་རང་བཞིན་གྱིས་རྣམ་པར་དག་པ་ཉིད་ཀྱི་རང་བཞིན་ཡིན་པས། གློ་བུར་གྱི་དྲི་མ་སྦྱང་དུ་རུང་བ་ཉིད་ཀྱི་ཆ་ནས་དེ་ལ་རིགས་དང་རྒྱུར་རུང་བ་ཡིན་གྱི། རྣམ་པར་དག་པའི་ཚུལ་འདི་ནི་སངས་རྒྱས་རྣམས་བྱུང་ཡང་རུང༌། མ་བྱུང་ཡང་རུང༌། ཞེས་གློ་བུར་དྲི་བཅས་སུ་མི་འགྱུར་བ་ལ་དགོངས་ཏེ། རང་བཞིན་གནས་པའི་རིགས་ཞེས་རྣམ་པར་བཞག་གི ། སྟོང་པ་ཉིད་ཀྱི་རང་བཞིན་ནམ་ངོ་བོ་ཞིག་གྲུབ་པར་བྱས་ནས། དེ་རང་བཞིན་དུ་གནས་པའི་རིགས་ཡིན་ནོ་ཞེས་ཁོ་བོ་ཅག་ག་ལ་འདོད།
དེས་ན་གློ་བུར་གྱི་དྲི་མ་གདོད་ནས་ཆོས་ཀྱི་དབྱིངས་སྟོང་པ་ཉིད་རྟེན་ཅིང་འབྲེལ་བར་འབྱུང་བའི་སེམས་ལ་རྣམ་པར་དག་པའི་རྣམ་དག་དེ་རྐྱེན་གྱིས་བསྒྱུར་ནས་རིགས་སུ་སོང་ཡང་མི་ཟེར་མོད། ཆོས་དབྱིངས་རྟེན་འབྱུང་གི་ཚུལ་ཅན་དེ་ལ་གདོད་ནས་གློ་བུར་གྱི་དྲི་མས་རྣམ་དག་གིས་རྣམ་དག་ཡིན་ཀྱང་འཁྲུལ་པའི་དབང་གིས་གློ་བུར་དྲི་མ་དང་བཅས་པ་སྟེ། འཁྲུལ་པ་སེལ་བྱེད་ཚོགས་གཉིས་ཀྱི་རྐྱེན་གྱིས་སྦྱང་བའམ་བསྒྱུར་དུ་རུང་བ་ཉིད་ཀྱི། ཆོས་ཀྱི་དབྱིངས་རང་བཞིན་རྣམ་པར་དག་པར་གནས་པའི་གྲུབ་པ་ལ། རིགས་སམ་རྒྱུར་བརྗོད་ཀྱི་དེའི་ཚེ་ན་ཆོས་དབྱིངས་དེ་རྐྱེན་གྱིས་བསྒྱུར་ནས་རྒྱུ་རྫས་གྲུབ་པ་ཞིག་ཏུ་ཐལ་ལོ་སྙམ་དུ་དཔྱོད་ལྡན་སུ་ཞིག་དྭོགས། དེས་ན་སེམས་ཀྱི་ཆོས་དབྱིངས་སྟོང་ཉིད་རྟེན་འབྱུང་གི་རང་བཞིན་རྣམ་དག་གི་རྒྱུ་ལས་གློ་བུར་དྲི་མས་རྣམ་དག་གི་དེ་བཞིན་གཤེགས་པའི་འབྲས་བུ་འབྱུང་བ་ནི། རྒྱུ་དང་མཐུན་པའི་འབྲས་བུ་ཉིད་དུ་ལྟོས་ནས་བཞག་པས། འདི་ལ་རྒྱུ་འབྲས་ཀྱི་རྣམ་པར་བཞག་པ་ལ་ནི་ཚད་མར་གྱུར་པའི་གནོད་པ་ཡོད་པར་མ་མཐོང་ངོ༌། ། འོ་ན་ཆོས་ཀྱི་དབྱིངས་དེ་སྤྲོས་པ་ཐམས་ཅད་ཀྱིས་སྟོང་པའི་སྟོང་ཉིད་ཡིན་ན། དེ་རྟེན་ཅིང་འབྲེལ་བར་འབྱུང་བའི་ཚུལ་གྱིས་ཐ་སྙད་ཙམ་དུ་རྟོག་ངོར་རྒྱུར་འཇོག་བྱེད་ཀྱི་འཐད་པ་དེ་ཇི་ལྟ་བུ་ཞིག་གོ་ཞེ་ན།
རྟེན་དང་བརྟེན་པའི་ལྟོས་པ་ལས་རྒྱུར་བཞག་སྟེ། སྒྲུབ་པའི་རྟེན་ནི་བྱང་ཆུབ་སེམས་དཔའ་ཡིན་ལ། དེ་ཡང་ནང་གི་སྐྱེ་མཆེད་དྲུག་ལ་གདགས་སོ། ། སྐྱེ་མཆེད་དེ་དག་ལས་མིག་སོགས་གཞན་ལྔ་ནི་ཡིད་ཀྱི་སྐྱེ་མཆེད་ལ་བརྟེན་པ་ཡིན་ལ། ཡིད་ཀྱང་དོན་དམ་པ་རང་བཞིན་གྱིས་མ་གྲུབ་པའི་ཆོས་དབྱིངས་ཀྱི་ངོ་བོར་གནས་པས། ཐམས་ཅད་ཆོས་ཉིད་ལ་རྟེན་པར་གྲུབ་པའི་ཕྱིར། ཇི་སྐད་དུ། ཕུང་པོ་ཁམས་དང་སྐྱེ་མཆེད་རྣམས། ། ལས་དང་ཉོན་མོངས་དག་ལ་གནས། ། ལས་དང་ཉོན་མོངས་ཚུལ་བཞིན་མིན། །
ཡིད་ལ་བྱེད་ལ་རྟག་ཏུ་གནས། ། ཚུལ་བཞིན་མ་ཡིན་ཡིད་བྱེད་ནི། ། སེམས་ཀྱི་དག་པ་ལ་རབ་གནས། ། ཞེས་འབྱུང་ངོ༌། ། ཡང་ན་དགག་པ་ལས་བྲལ་བ་ཉིད་ལ་རྒྱུ་དང་འབྲས་བུར་ལྟོས་ནས་ཆོས་དབྱིངས་རིགས་སམ་རྒྱུར་བཞག་སྟེ། ཡིད་ཀྱི་ཤེས་པས་རང་གི་གནས་ཚུལ་ལ་དམིགས་ཏེ་སྒོམ་པས། སེམས་ཀྱི་གནས་ལུགས་ལ་དྲི་མ་སྦྱོང་བྱེད་ཀྱི་སྒྲུབ་པ་འབྱུང་ལ། སྒྲུབ་པ་མཐར་ཐུག་པའི་ཚེ་ཆོས་ཅན་ཡིད་ཤེས་དང༌། དེའི་ཆོས་ཉིད་འབྲལ་མི་ཤེས་པ་དེ་དྲི་མ་དང་བྲལ་ནས་སངས་རྒྱས་ཀྱི་ཡེ་ཤེས་དང༌། དྲི་མ་མེད་པའི་དེ་བཞིན་ཉིད་དུ་འགྱུར་བ་ཉིད་ཀྱི་ཕྱིར།
ཇི་སྐད་དུ། འདིས་ནི་ཇི་ལྟར་ཉན་ཐོས་ཀྱི་ཐེག་པ་ལ་སོགས་པ་རྟོགས་པའི་རིམ་གྱིས་དམིགས་པ་དེ་བཞིན་དུ་འཕགས་པའི་ཆོས་རྟོགས་པར་བྱ་བའི་ཕྱིར། ཆོས་ཀྱི་དབྱིངས་རྒྱུའི་ངོ་བོར་རྣམ་པར་འཇོག་པའི་སྒོ་ནས་རིགས་ཉིད་དུ་ཐ་སྙད་འདོགས་སོ། ། ཞེས་འབྱུང་ངོ༌། ། དགོངས་གཅིག་རྙིང་མར། གཞི་དུས་ནས་བྲལ་དང་རྣམ་སྨིན་གྱི་ཡོན་ཏན་དང་དབྱེར་མེད་དུ་གནས་པ་ཡིན་ཞེས་པ་འདི་ནི། སྐྱོབ་པ་འབྲི་ཁུང་པའི་དགོངས་པ་མ་ཡིན་ཏེ། བྲལ་འབྲས་སྟོབས་སོགས་དང་མ་རིག་པ་ལྷན་ཅིག་འཁོར་བ་ཐོག་མེད་ནས་རྒྱུན་དེ་ཙམ་ལྷན་ཅིག་པར་འཇུག་མི་སྲིད་པའི་ཕྱིར། སྟོབས་ཉིད་མ་རིག་སྒྲིབ་ལ་རྡོ་རྗེ་བཞིན། ། ཞེས་འབྱུང་བས་སོ། །
ལུགས་འདི་ནི་དཔལ་ཇོ་ནང་པ་ཆེན་པོའི་གྲུབ་མཐའ་གསར་བཞག་ཆེན་པོའི་ཆོས་ཀྱི་རྩ་བ་ཉིད་ཡིན་པས་དགོངས་གཅིག་རྙིང་མར་འདི་བྱུང་བ་ལ་བརྟེན། ཇོ་ནང་པ་ཉིད་འབྲི་ཁུང་པ་དང་ཐུགས་རྒྱུད་གཅིག་པའི་དགོངས་པ་མཐུན་པར་སྨྲ་བ་ཡོད་ཀྱང༌། དེ་ལྟ་ན་གསུང་རབ་ཚད་ལྡན་ཐམས་ཅད་ནས་འབྱུང་བའི་རྒྱུ་འབྲས་ཀྱི་རྣམ་གཞག་ཐམས་ཅད་དང་མི་མཐུན་ཏེ། རྒྱུའི་དུས་ཉིད་ནས་འབྲས་བུ་ཡོད་པར་ཁས་བླངས་པའི་ཕྱིར། དེ་ལྟ་ན་འབྲས་བུ་དེའི་རྒྱུ་ནི་འབྲས་བུ་ཉིད་ལས་མ་གཏོགས་རྒྱུས་ཕན་པ་ཅུང་ཟད་ཀྱང་བྱས་པར་མི་འགྱུར་ཏེ། རྒྱུ་དུས་ནས་འབྲས་བུ་དེ་གྲུབ་ཟིན་པའི་ཕྱིར། ཡང་དེར། ཆོས་དབྱིངས་སྟོང་པ་ཆེན་པོ་ཡིན་ན་ས་དང་པོ་ཆོས་ཉིད་ཀྱི་བདེན་པ་མཐོང་ན་དེ་ཡན་ཆད་དུ་འགྲོ་རྒྱུ་མེད་པར་འགྱུར་ཏེ། ནམ་མཁའ་ལྟ་བུ་དེ་ལ་བོགས་དབྱུང་དུ་མེད་པའི་ཕྱིར། ཞེས་བྲིས་གདའ་བ།
འབྲེལ་མེད་པའི་ཚིག་ཏུ་ཟད་དེ། ས་དང་པོར་བདག་དང་བདེན་པ་སོགས་ཀྱི་སྤྲོས་པ་མེད་པའི་སྟོང་པ་ཉིད་ནམ་མཁའ་ལྟ་བུའི་ངང་ལ་མཉམ་པར་བཞག་པ་དེ་ལས། ས་ལྷག་མའི་སྟོང་པ་ཉིད་ལ་མཉམ་པར་བཞག་པའི་མཉམ་བཞག་སྤྲོས་བྲལ་གྱི་ངོ་བོ་ལ་ཁྱད་མེད་ཀྱང༌། མཉམ་བཞག་དེ་དང་འབྲེལ་བའི་ཚོགས་གཉིས་བསགས་པའི་ཁྱད་པར་ལས་ས་ཕྱི་མ་ནས་ཕྱིར་འཇུག་པའི་སྒོ་ནས་སྒྲིབ་པ་དཔག་ཏུ་མེད་པ་དག་ཅིང་ཡོན་ཏན་ལྷག་པ་དཔག་ཏུ་མེད་པའི་གོ་འཕང་བརྙེས་པར་འགྱུར་བས་ས་དང་པོ་ཡན་ཆད་དུ་འགྲོ་རྒྱུ་མེད་པར་ག་ལ་འགྲོ། ཡང་ཁྱེད་ལྟར་ན། ཟབ་མོ་སྟོང་པ་ཉིད་ཀྱི་སྟོང་ཆ་ནས་ས་ལམ་འཇོག་པ་ཡིན་སྙམ་པ་ཞིག་ཞེ་ཕུགས་ལ་བཞག་པ་ཡིན་ན་ནི། དེའི་ཆ་ནས་ས་ལམ་ལ་སོགས་པའི་རྣམ་པར་བཞག་ཏུ་ཡོད་པ་མ་ཡིན་ཏེ། དོན་དམ་སྟོང་པ་ཉིད་ལ་ནི་བསྒྲོད་བྱ་དང་སྒྲོད་བྱེད་ཐམས་ཅད་དང་བྲལ་བའི་ཕྱིར་རོ།། །། ༈ རྡོ་རྗེའི་གསུང༌། བྱང་ཆུབ་ཕྱོགས་ཀྱི་ཆོས་སུམ་ཅུ་རྩ་བདུན་དེ་བཞིན་གཤེགས་པའི་སྙིང་པོ་ཡོད་བྱ་བ་འདི་བཞུགས་ཞེས་བྱ་བ་དང༌།
རྡོ་རྗེའི་གསུང༌། ཚད་མེད་པ་བཞི་དེ་བཞིན་གཤེགས་པའི་སྙིང་པོ་དང་སངས་རྒྱས་ཀྱི་ངོ་བོ་ཉིད་བྱ་བ་འདི་བཞུགས་ཞེས་པ་ནི་རྡོར་གསུང་གཅིག་གཉིས་སུ་བཏོན་པའི་དབང་གིས་མ་དག་པར་སྣང་བས། དག་པར་བཏོན་ན། ཁམས་བདེ་གཤེགས་སྙིང་པོ་ལ་ཆོས་ཀྱི་སྐུ་དང༌། སངས་རྒྱས་ཀྱི་ཡེ་ཤེས་དང༌། དེ་བཞིན་གཤེགས་པའི་ཐུགས་རྗེ་ཆེན་པོ་འཇུག་པའི་རྒྱུ་ཚད་མེད་སོགས་སྙིང་རྗེ་དང་ཏིང་ངེ་འཛིན་ཤེས་རབ་སོགས་བྱང་ཕྱོགས་ཀྱི་ཆོས་དང་ལྡན་ཅེས་བྱ་བར་བཏོན་ན་ཆེས་ལེགས་པར་འགྱུར་རོ། ། དེ་ཡང་ཞལ་སྔ་ནས། དེ་བཞིན་གཤེགས་པའི་ཁམས་ལ། ངོ་བོའི་དོན་དང༌། རྒྱུའི་དོན་དང༌།
འབྲས་བུའི་དོན་དང༌། ལས་ཀྱི་དོན་དང༌། ལྡན་པའི་དོན་དང༌། འཇུག་པའི་དོན་དང༌། གནས་སྐབས་ཀྱི་རབ་ཏུ་དབྱེ་བའི་དོན་དང༌། ཀུན་ཏུ་འགྲོ་བའི་དོན་དང༌། མི་འབྱུང་བའི་དོན་དང༌། དབྱེ་བ་མེད་པའི་དོན་བཅུའི་སྒོ་ནས་རྣམ་པར་བཞག་པ་ལས། ལྡན་པའི་དོན་ནི། རྒྱུའི་གནས་སྐབས་སུ་ལྡན་པའི་དོན་དང༌།
འབྲས་བུའི་གནས་སྐབས་སུ་ལྡན་པའི་དོན་གཉིས་ལས། དང་པོ་ནི། ཁམས་དེ་བཞིན་གཤེགས་པའི་སྙིང་པོ་དང་ལྡན་པའི་བྱང་ཆུབ་སེམས་དཔའ་དེས། སྦྱང་གཞི་ཁམས་བདེ་གཤེགས་སྙིང་པོ་དྲི་བཅས་དེ་སྦྱངས་འབྲས་དྲི་བྲལ་གྱི་ཆོས་སྐུ་དང༌། ཡེ་ཤེས་དང༌། ཐུགས་རྗེ་ཆེན་པོར་གནས་འགྱུར་བར་བྱེད་པའི་ཆེད་དུ་སྦྱོང་བྱེད་ཐེག་པ་ཆེན་པོའི་ཆོས་ལ་མོས་པ་དང༌། ཐུན་མོང་མིན་པའི་ཏིང་ངེ་འཛིན་དང་ཤེས་རབ་ཀྱི་སྒོ་དང༌། སྙིང་རྗེ་ཆེན་པོ་ལེགས་པར་བསྒོམས་ཤིང་ཡང་དག་པར་སྤྱད་པ་སྤྱོད་པ་དང་ལྡན་ལ། གཉིས་པ་ནི། འབྲས་བུ་ཆོས་ཀྱི་སྐུར་བདེ་གཤེགས་སྙིང་པོ་དང་ལྡན་པའི་ཡང་དག་པར་རྫོགས་པའི་སངས་རྒྱས་ལ།
མངོན་ཤེས་དང་ཟག་ཟད་ཀྱི་ཡེ་ཤེས་དང་ཟག་ཟད་ཀྱི་ཆོས་མཐའ་ཡས་པ་དང་ལྡན་པར་བསྟན་ཏེ། མདོར་ན་མི་སློབ་པ་འབྲས་དུས་ཀྱི་བྱང་ཕྱོགས་ཚད་མེད་སོགས་ཀྱི་ཡོན་ཏན་གཞལ་དཀའ་བ་ཇི་ཙམ་པ་དེ་ཙམ་ཞིག་སྒྲུབ་པར་བྱེད་པའི་བྱང་ཕྱོགས་དང་ཚད་མེད་སོགས་ཀྱི་ཡོན་ཏན་གཞལ་དཀའ་བ་ཞིག་སློབ་ལམ་པའི་རྒྱུད་ལའང་ལྡན་ཞེས་བཀའ་སྩལ་ཏོ། ། ཇི་སྐད་དུ། རྒྱུད་བླ་རྩ་འགྲེལ་ལས། དེ་ལ་ལྡན་པའི་དོན་ལ་བརྩམས་ཏེ་ཚིགས་སུ་བཅད་པ། རྒྱ་མཚོ་ཆེ་བཞིན་དཔག་མེད་པ། ། ཡོན་ཏན་རིན་ཆེན་མི་ཟད་གནས། ། དབྱེར་མེད་ཡོན་ཏན་དང་ལྡན་པའི། ། ངོ་བོ་ཉིད་ཕྱིར་མར་མེ་བཞིན། ། དེ་ལ་ཚིགས་སུ་བཅད་པ་ཕྱེད་སྔ་མས་ཅི་བསྟན་ཅེ་ན།
ཆོས་སྐུ་རྒྱལ་བའི་ཡེ་ཤེས་དང༌། ། ཐུགས་རྗེའི་ཁམས་ནི་བསྡུས་པའི་ཕྱིར། ། སྣོད་དང་རིན་ཆེན་ཆུ་ཡི་འདིས། ། རྒྱ་མཚོ་དང་ནི་མཚུངས་པར་བསྟན། ། གོ་རིམ་ཇི་ལྟ་བར་གནས་གསུམ་པོ་རྣམས་ཀྱིས་རྒྱ་མཚོ་ཆེན་པོ་དང་ཆོས་མཐུན་པ་རྣམ་གསུམ་གྱིས་ན་དེ་བཞིན་གཤེགས་པའི་ཁམས་རྒྱུ་དང་ལྡན་པའི་དབང་དུ་བྱས་ཏེ་ལྡན་པའི་དོན་དུ་རིག་པར་བྱའོ། ། གནས་གསུམ་གང་ཞེ་ན། འདི་ལྟ་སྟེ། ཆོས་ཀྱི་སྐུ་རྣམ་པར་དག་པའི་རྒྱུ་དང༌། སངས་རྒྱས་ཀྱི་ཡེ་ཤེས་ཐོབ་པའི་རྒྱུ་དང༌། དེ་བཞིན་གཤེགས་པའི་ཐུགས་རྗེ་ཆེན་པོ་འཇུག་པའི་རྒྱུའོ། །
དེ་ལ་ཆོས་ཀྱི་སྐུ་རྣམ་པར་དག་པའི་རྒྱུ་ནི། ཐེག་པ་ཆེན་པོའི་ཆོས་ལ་མོས་སྒོམ་པར་བལྟའོ། ། སངས་རྒྱས་ཀྱི་ཡེ་ཤེས་ཐོབ་པའི་རྒྱུ་ནི། ཤེས་རབ་དང་ཏིང་ངེ་འཛིན་གྱི་སྒོ་བསྒོམ་པའོ། ། དེ་བཞིན་གཤེགས་པའི་ཐུགས་རྗེ་ཆེན་པོ་འཇུག་པའི་རྒྱུ་ནི་བྱང་ཆུབ་སེམས་དཔའི་སྙིང་རྗེ་བསྒོམ་པའོ། ། དེ་ལ་ཐེག་པ་ཆེན་པོའི་ཆོས་ལ་མོས་པ་སྒོམ་པ་ནི་སྣོད་དང་ཆོས་མཐུན་པ་སྟེ། དཔག་ཏུ་མེད་པ་ཟད་མི་ཤེས་པའི་ཤེས་རབ་དང་ཏིང་ངེ་འཛིན་གྱི་རིན་པོ་ཆེ་དང་ཐུགས་རྗེའི་ཆུ་རྣམས་དེར་འདུ་བའི་ཕྱིར། ཤེས་རབ་དང་ཏིང་ངེ་འཛིན་གྱི་སྒོ་བསྒོམ་པ་ནི་རིན་པོ་ཆེ་དང་ཆོས་མཐུན་པ་སྟེ། དེ་ནི་རྣམ་པར་རྟོག་པ་མེད་པའི་ཕྱིར་དང༌། མཐུ་བསམ་གྱིས་མི་ཁྱབ་པའི་ཡོན་ཏན་དང་ལྡན་པའི་ཕྱིར་རོ། །
བྱང་ཆུབ་སེམས་དཔའི་སྙིང་རྗེ་བསྒོམ་པ་ནི་ཆུ་དང་ཆོས་མཐུན་པ་སྟེ། དེ་ནི་འགྲོ་བ་ཐམས་ཅད་ལ་མཆོག་ཏུ་བརླན་པའི་རང་བཞིན་གྱི་རོ་གཅིག་དང་ལྡན་པའི་ཕྱིར་རོ། ། ཆོས་གསུམ་པོ་འདི་དག་རྒྱུ་གསུམ་པོ་འདིས་དེ་དང་འབྲེལ་བ་དང་ལྡན་པ་ནི་ལྡན་པ་ཞེས་བརྗོད་དོ། ། དེ་ལ་ཚིགས་སུ་བཅད་པ་ཕྱེད་ཕྱི་མས་ཅི་བསྟན་ཅེ་ན། དྲི་མེད་གནས་ལ་མངོན་ཤེས་དང༌། ། ཡེ་ཤེས་དྲི་མེད་དེ་ཉིད་དང༌། ། རྣམ་དབྱེ་མེད་ཕྱིར་མར་མེ་ཡི། ། སྣང་དང་དྲོ་མདོག་ཆོས་མཚུངས་ཅན། ། གོ་རིམ་ཇི་ལྟ་བར་གནས་གསུམ་པོ་རྣམས་ཀྱི་མར་མེ་དང་ཆོས་མཐུན་པ་རྣམ་པ་གསུམ་གྱིས་ནི་དེ་བཞིན་གཤེགས་པའི་ཁམས་འབྲས་བུ་དང་ལྡན་པའི་དབང་དུ་བྱས་ཏེ་ལྡན་པའི་དོན་དུ་རིག་པར་བྱའོ། ། གནས་གསུམ་གང་ཞེ་ན།
འདི་ལྟ་སྟེ། མངོན་པར་ཤེས་པ་དང༌། ཟག་པ་ཟད་པའི་ཡེ་ཤེས་དང༌། ཟག་པ་ཟད་པའོ། ། དེ་ལ་མངོན་པར་ཤེས་པ་ལྔ་ནི་སྣང་བ་དང་ཆོས་མཚུངས་པ་སྟེ། དེ་དག་ནི་དོན་དུ་ཉམས་སུ་མྱོང་བའི་མི་མཐུན་པའི་ཕྱོགས་ཀྱི་མུན་པ་འཇོམས་པ་ཉིད་དུ་ཉེ་བར་གནས་པའི་མཚན་ཉིད་ཀྱི་ཕྱིར་རོ། ། ཟག་པ་མེད་པའི་ཡེ་ཤེས་ནི་དྲོ་བ་དང་ཆོས་མཐུན་པ་སྟེ། དེ་ནི་ལས་དང་ཉོན་མོངས་པའི་བུད་ཤིང་མ་ལུས་པ་སྲེག་པ་ཉེ་བར་གནས་པའི་མཚན་ཉིད་ཀྱི་ཕྱིར་རོ། ། གནས་ཡོངས་སུ་གྱུར་པ་ཟག་པ་ཟད་པ་ནི་མདོག་དང་ཆོས་མཐུན་པ་སྟེ། དེ་ནི་ཤིན་ཏུ་དྲི་མ་མེད་པ་རྣམ་པར་དག་པ་འོད་གསལ་བའི་མཚན་ཉིད་ཀྱི་ཕྱིར་རོ། །
དེ་ལ་དྲི་མ་མེད་པ་ནི་ཉོན་མོངས་པའི་སྒྲིབ་པ་སྤངས་པའི་ཕྱིར་རོ། ། རྣམ་པར་དག་པ་ནི་ཤེས་བྱའི་སྒྲིབ་པ་སྤངས་པའི་ཕྱིར་རོ། ། འོད་གསལ་བ་ནི་དེ་གཉིས་ཀ་གློ་བུར་བ་ཉིད་ཀྱི་རང་བཞིན་མ་ཡིན་པའི་ཕྱིར་རོ། ། དེ་ལྟར་ཟག་པ་མེད་པའི་མངོན་པར་ཤེས་པ་དང་ཡེ་ཤེས་དང་སྤངས་པས་བསྡུས་པ་མི་སློབ་པའི་རྒྱུད་ཀྱི་ཆོས་བདུན་པོ་འདི་དག་ཟག་པ་མེད་པའི་དབྱིངས་ན་ཕན་ཚུན་རྣམ་པར་དབྱེ་བ་མེད་པ་ཉིད་སོ་སོ་མ་ཡིན་པ་ཆོས་ཀྱི་དབྱིངས་དང་མཉམ་པ་ཉིད་ཀྱིས་ལྡན་པ་ནི་ལྡན་པ་ཞེས་བྱའོ། ། ལྡན་པའི་དོན་ལས་བརྩམས་པའི་དཔེ་འདི་ནི་རྒྱས་པར་མདོ་ཇི་ལྟ་བ་བཞིན་རྟོགས་པར་བྱ་སྟེ། ཤཱ་རིའི་བུ་དཔེར་ན་མར་མེ་ནི་འདི་ལྟ་སྟེ། སྣང་བ་དང་དྲོ་བ་དང་མདོག་དག་གིས་ནོར་བུ་སྣང་བ་དང་མདོག་དང་དབྱིབས་དག་གིས་རྣམ་པར་དབྱེར་མེད་པའི་ཆོས་ཅན་མ་བྲལ་བའི་ཡོན་ཏན་ཅན་ནོ། ། ཤཱ་རིའི་བུ་དེ་བཞིན་དུ་དེ་བཞིན་གཤེགས་པས་བསྟན་པའི་ཆོས་ཀྱི་སྐུ་ནི་འདི་ལྟ་སྟེ། གང་གའི་ཀླུང་གི་བྱེ་མ་ལས་འདས་པའི་དེ་བཞིན་གཤེགས་པའི་ཆོས་རྣམས་ཀྱི་རྣམ་པར་དབྱེར་མེད་པའི་ཆོས་ཅན་མ་བྲལ་བའི་ཡེ་ཤེས་ཀྱི་ཡོན་ཏན་ཅན་ནོ་ཞེས་སོ། ། ཞེས་འབྱུང་ངོ༌། །
དེ་ལྟ་ན་བདེ་གཤེགས་སྙིང་པོ་དེ་རང་བཞིན་སྤྲོས་བྲལ་གྱི་ཆ་ནས་འགྱུར་མེད་དང༌། འདུས་བྱས་ལས་འདས་པ་ལས་དགོངས་ཏེ། རྟག་པ་བརྟན་པ་ལ་སོགས་པར་བཤད་ཀྱང༌། དེ་ཉིད་རྟེན་ཅིང་འབྲེལ་འབྱུང་ཙམ་དུ་རྒྱུ་རང་རིགས་སུ་རུང་བས་དེ་ལ་ཁམས་བདེ་གཤེགས་སྙིང་པོ་ཞེས་དང༌། རིགས་དེ་རྣམ་པར་དག་པའི་འབྲས་བུ་ལའང་འབྲས་བུ་བདེ་གཤེགས་སྙིང་པོ་ཞེས་བརྗོད་པ་ཡིན་ལ། དེའི་ཚེ་རྒྱུ་དང་འབྲས་བུའི་བདེ་གཤེགས་སྙིང་པོ་ལ། ངོ་བོ་རྒྱུ་འབྲས་ལས་ལྡན་འཇུག་པ་སོགས་ཀྱི་ཡོན་ཏན་གྱི་ཁྱད་པར་དུ་བྱས་པའི་ཆ་ནས་ཀྱང་བདེ་གཤེགས་སྙིང་པོར་བཞག་པ་ཆེས་མང་ལ། ཁྱད་པར་རིགས་ཁམས་བདེ་གཤེགས་སྙིང་པོའི་མིང་ཅན་འདི་ནི། ཞེན་དོན་རྫོགས་པའི་སངས་རྒྱས་ཀྱི་རྒྱུ་ཉིད་དེ། སངས་རྒྱས་ཀྱི་རྒྱུའམ་རིགས་མཆོག་ནི།
རང་བཞིན་དུ་གནས་པ་དང༌། དེ་རྒྱས་པར་བྱེད་པ་ཡང་དག་པར་བླང་བའི་ཐབས་ཤེས་ཀྱི་ཚོགས་གཉིས་ཆར་ཡིན་ལ། ཐབས་ཤེས་ཀྱི་ཚོགས་གཉིས་ཀྱི་ངོ་བོའང་དོན་དམ་དང་ཀུན་རྫོབ་པའི་བྱང་ཆུབ་ཀྱི་སེམས་གཉིས་ཡིན་ལ། དེ་གཉིས་གང་གི་རྒྱུད་ལ་ཡོད་པ་ནི་རྒྱལ་བའི་སྲས་དང༌། དེའི་རྒྱུད་ལ་ཡོད་པའི་ཚོགས་གཉིས་ཀྱི་ངོ་བོར་གནས་པའི་བྱང་སེམས་གཉིས་ནི། འབྲས་བུ་བདེ་གཤེགས་སྙིང་པོའི་ཉེར་ལེན་ཉིད་དུ་གྲུབ་པ་ལ་དགོངས་ཏེ། བཀའ་བརྒྱུད་རིན་པོ་ཆེའི་གསུང་གིས། སྟོང་པ་ཉིད་རྟོགས་པའི་ཤེས་རབ་ཀྱིས། སེམས་ཅན་ཐམས་ཅད་རང་བཞིན་མེད་བཞིན་སྣང་བའི་སྡུག་བསྔལ་གྱིས་གཟིར་བ་ལ་སྙིང་རྗེ་ཆེན་པོ་སྐྱེ་བའི་ཐབས་ཤེས་ཟུང་འཇུག་གི་མངོན་པར་རྟོགས་པ་འདི་ལ། སངས་རྒྱས་ཀྱི་རྒྱུར་གྱུར་པའི་བདེ་གཤེགས་སྙིང་པོའི་མིང་འདོགས་ཀྱང་བྱེད་དོ། །
ཞེས་གསུངས་པ་ལ། དཔལ་ས་སྐྱ་པཎ་ཆེན་གྱིས། ཁ་ཅིག་བདེ་གཤེགས་སྙིང་པོའི་སྒྲ། ། སྟོང་ཉིད་སྙིང་རྗེའི་སྙིང་པོར་འདོད། ། འདི་ནི་བདེ་གཤེགས་སྙིང་པོའི་ཁམས། ། སྦྱོང་བྱེད་ཡིན་གྱིས་ཁམས་དངོས་མིན། ། དེ་སྐད་དུ་ཡང་རྣམ་འགྲེལ་ལས། ། སྒྲུབ་བྱེད་ཐུགས་རྗེ་གོམས་པ་ལས། ། ཞེས་གསུང་བསླབ་བཏུས་ཉིད་ལས་ཀྱང༌། ། སྟོང་ཉིད་སྙིང་རྗེའི་སྙིང་པོ་ཅན། །
བསྐྱེད་པས་བསོད་ནམས་དག་པར་འགྱུར། ། ཞེས་གསུངས་དེ་བཞིན་མདོ་སྡེ་དང༌། ། རྒྱུད་ཀུན་ལས་ཀྱང་དེ་སྐད་གསུངས། ། ཞེས་གསུངས་པས། མདོ་རྒྱུད་ལས་སྟོང་ཉིད་རྟོགས་པའི་སྙིང་རྗེ་ཆེན་པོའམ་དམིགས་མེད་ཀྱི་སྙིང་རྗེ་ཆེན་པོ་སངས་རྒྱས་ཐོབ་བྱེད་ཀྱི་རྒྱུ་ཡིན་པར་བསྔགས་པ་ཉིད་ཀྱིས། དེ་སངས་རྒྱས་ཀྱི་ཁམས་དང་རྒྱུ་དང་རིགས་ཡིན་པར་གྱུར་པ་ལས་མ་ཡིན་པར་ཅི་ཞིག་གནོད། ཡང་ཆོས་དབྱིངས་སྤྲོས་བྲལ་ཉིད་ལ་བདེ་གཤེགས་སྙིང་པོའི་མིང་འདོགས་ཀྱི། དེ་ནི་སྦྱང་གཞི་ཡིན་ལ། སྦྱོང་བྱེད་རྒྱས་འགྱུར་གྱི་ཁྱད་པར་དུ་བྱས་པའི་ཚོགས་གཉིས་ལ་ནི་བདེ་གཤེགས་སྙིང་པོའི་མིང་མི་འདོགས་སོ་ཞེ་ན་ནི། དམིགས་མེད་ཀྱི་སྙིང་རྗེ་ཆེན་པོ་དེ་སྤྲོས་བྲལ་མ་ཡིན་པར་སུ་ཞིག་གི་ཁས་བླངས།
སྦྱོང་བྱེད་ཀྱི་རྒྱུར་གྱུར་པའི་སངས་རྒྱས་ཀྱི་རྒྱུ་རིགས་དང་ཁམས་ཡིན་ན། དེ་སྦྱང་གཞི་རྒྱུ་རིགས་དང་ཁམས་མ་ཡིན་དགོས་པ་ལ་སྒྲུབ་བྱེད་ཅི་ཡང་མེད་དེ། གང་རྣམ་པར་དག་པའི་ཁམས་ཉིད་དང་རྗེས་སུ་མཐུན་པའི་སྦྱོང་བྱེད་ཀྱི་ཚོགས་གཉིས་ཁྱད་ཅན་དང་འབྲེལ་པའི་ལམ་གྱི་བདེན་པ་རྣམ་པར་དག་པ་ཉིད་ཀྱི་གློ་བུར་གྱི་དྲི་མ་དང་བྲལ་བའི་འགོག་བདེན་ཐོབ་བྱེད་ཀྱི་རྒྱུར་གྲུབ་པ་ཉིད་ཀྱི་ཕྱིར། མ་གྲུབ་བོ་སྙམ་ན། ཚོགས་གཉིས་ཁྱད་ཅན་དང་འབྲེལ་བའི་མཐོང་སྒོམ་གྱི་ལམ་བདེན་རྣམས་སངས་རྒྱས་ཀྱི་རྒྱུ་མ་ཡིན་ན་དེའི་རྒྱུའི་འཇོག་བྱེད་དེ་ལས་ལྷག་པ་ཅི་ཞིག་ཡོད་ཁྱོད་ཀྱིས་སྟོན་དགོས་སོ། །
བཀའ་བརྒྱུད་རིན་པོ་ཆེ་འདིའི་བཞེད་པ་དང་མཐུན་པར། རྗེ་རེད་མདའ་པས། རྒྱུད་བླ་མའི་འགྲེལ་པར། སེམས་ཀྱི་རྒྱུད་ལ་ཡོད་པའི་སངས་རྒྱས་ཀྱི་སྙིང་པོའི་མིང་ཅན་གྱི་རིགས་ནི། སངས་རྒྱས་ཀྱི་རྒྱུ་བཏགས་པ་བ་དང༌།
བྱང་ཆུབ་སེམས་དཔའི་རྒྱུར་གྱུར་གྱི་སྙིང་པོ་ཡིན་ལ། བྱང་སེམས་དག་ས་ལ་གནས་པའི་གཤེགས་སྙིང་གི་མིང་ཅན་གྱི་རིགས་ནི། བྱང་སེམས་ཀྱི་རྒྱུ་བཏགས་པ་བ་དང༌། སངས་རྒྱས་ཀྱི་རྒྱུར་གྱུར་གྱི་སྙིང་པོ་མཚན་ཉིད་པ་ཡིན་པར་ཡང་གསུངས་ལ། དེ་ལྟར་གསུངས་པའི་ཞེན་དོན། སངས་རྒྱས་ཀྱི་ཁམས་དང་རིགས་དེ་བྱང་ཆུབ་ཀྱི་སེམས་གཉིས་ཀྱི་ངོ་བོར་སྐྱེས་པའི་འབྲས་བུ་ཆོས་སྐུའི་ཉེ་རྒྱུ་མཐར་ཐུག་གི་ཚོགས་གཉིས་པོ་དེ་སངས་རྒྱས་ཀྱི་རྒྱུ་ཉིད་དུ་དགོངས་པར་གསལ་ལ། ཡང་ས་པཎ་ཆེན་པོ་ཉིད་ནི། བདེ་གཤེགས་སྙིང་པོ་སྤྲོས་བྲལ་ཁོ་ནའི་མིང་ལས་གཞན་ལ་མིང་འདོགས་དེ་ཡི་སྦྱར་དུ་མི་བཏུབ་པར་དོན་གྱིས་འཕངས་པར་མཛད་སྣང་སྟེ། དེས་ན་དེ་བཞིན་གཤེགས་པ་ཡི། ། སྙིང་པོ་སྤྲོས་བྲལ་ཡིན་པའི་ཕྱིར། །
ཞེས་བཀོད་སྣང་བའི་ཕྱིར། དེ་ལྟ་ན་བསྟན་པའི་ཐེག་ཆེན་རྔོག་ལོ་ཆེན་པོས། བདེ་གཤེགས་སྙིང་པོའི་སྒྲ་ནི་དེ་བཞིན་ཉིད་དང་རྒྱུ་ལམ་འབྲས་བུར་རྣམ་པར་བཞག་པའི་བརྡ་དང་ཐ་སྙད་ཀྱི་སྐབས་ཐོབ་ཀྱིས་འཇུག་པ་ཆེས་མང་བ་ཞིག་མཛད་ཅིང༌། དེ་ལྟར་མཛད་པ་ལྟར་སྔོན་ཉིད་ནས་མདོ་རྒྱུད་ཐམས་ཅད་དེ་ལྟའི་རྣམ་པར་བཞག་པ་ཉི་མ་དང་ཟླ་བ་ལྟར་གྲགས་པ་ལ་སུ་ཞིག་གིས་འགོག ། ཁྱད་པར་སྟོང་དང་སྙིང་རྗེ་ཆེན་པོ་རྟོགས་པའི་བློ་ལ། སངས་རྒྱས་ཀྱི་རིགས་མཆོག་ཏུ་རྒྱན་ལས་བཤད་དེ། དེར། ཐེག་པ་ཆེན་པོའི་སྙིང་རྗེ་ཆེན་པོ་སོགས་ཀྱི་དགེ་བས་ཁྱད་པར་དུ་བྱས་པའི་རིགས་ཀྱི་མཆོག་རྫོགས་སངས་ཀྱི་རྒྱུར་བརྗོད་པ་དང༌། དེ་ལྟ་བུའི་དགེ་ཚོགས་དེ་སླར་བླངས་པས་རྟེན་པ་ལ་རིས་སུ་བཤད་པ་དང༌། ཡང་རང་བཞིན་གནས་རིགས་ལས་རྒྱས་འགྱུར་གྱི་རིགས་སམ་རྒྱུ་མ་ཡིན་ནོ་སྙམ་ན་རིགས་ཀྱི་དོན་ཡོན་ཏན་སྒྲོལ་བྱེད་ཡིན་ལ།
དེ་ནི་སངས་རྒྱས་ཀྱི་ཡོན་ཏན་རྒྱས་པར་འགྱུར་བྱེད་ཀྱི་སྟོང་ཉིད་སྙིང་རྗེའི་སྙིང་པོ་ཅན་ལའང་ཡོད་པས། དེ་སངས་རྒྱས་ཀྱི་རྒྱུ་ཉིད་དུ་གྲུབ་ལ། སངས་རྒྱས་ཀྱི་རྒྱུ་ཐུན་མོང་མ་ཡིན་པ་ལ་ནི་རྒྱུ་བདེ་བར་གཤེགས་པའི་སྙིང་པོའི་མིང་གིས་བཏགས་པ་ལས་གཞན་དུ་མེད་པའི་ཕྱིར། ཇི་སྐད་དུ། དེ་དགེ་ཁྱད་པར་འཕགས་པ་དང༌། ། ཐམས་ཅད་དང་ནི་དོན་ཆེན་དང༌། ། མི་ཟད་པ་ཡི་དོན་ཆེན་ཕྱིར། ། རིགས་མཆོག་ཉིད་ཅེས་བརྗོད་པ་ཡིན། ། འདིར་རིགས་ནི་རྒྱུ་མཚན་རྣམ་པ་བཞིས་མཆོག་ཉིད་དུ་སྟོན་ཏེ། རིགས་དེ་ནི་དགེ་བའི་རྩ་བ་རྣམས་ཁྱད་པར་དུ་འཕགས་པ་དང་ཐམས་ཅད་དང་དོན་ཆེན་པོ་ཉིད་དང༌།
མི་ཟད་པ་ཉིད་ཀྱི་རྒྱུ་མཚན་ཡིན་ནོ། ། ཉན་ཐོས་ཀྱི་དགེ་བའི་རྩ་བ་ནི་དེ་ལྟར་སྦྱངས་པ་མ་ཡིན་ནོ། ། ཐམས་ཅད་ཡོད་པ་ཡང་མ་ཡིན་ཏེ། སྟོབས་དང་མི་འཇིགས་པ་ལ་སོགས་པ་མེད་པའི་ཕྱིར་རོ། ། དོན་ཆེན་པོ་ཡང་མ་ཡིན་ཏེ། གཞན་གྱི་དོན་མེད་པའི་ཕྱིར་རོ། ། མི་ཟད་པ་ཡང་མ་ཡིན་ཏེ། ཕུང་པོ་ལྷག་མ་མེད་པར་མྱ་ངན་ལས་འདས་པའི་མཐར་ཐུག་པའི་ཕྱིར་རོ། ། མཚན་ཉིད་རྣམ་པར་དབྱེ་བའི་ཚིགས་སུ་བཅད་པ། ། རང་བཞིན་དང་ནི་རྒྱས་པ་དང༌། །
དེ་ནི་རྟེན་དང་བརྟེན་པ་དང༌། ། ཡོད་མེད་ཉིད་དང་ཡོན་ཏན་ནི། ། སྒྲོལ་བའི་དོན་དུ་ཤེས་པར་བྱ། ། འདིས་ནི་རིགས་རྣམ་པ་བཞི་སྟོན་ཏེ། རང་བཞིན་དུ་གནས་པ་དང༌། ཡང་དག་པར་སྒྲུབ་པ་དང༌། རྟེན་གྱི་ངོ་བོ་ཉིད་དང༌། བརྟེན་པའི་ངོ་བོ་ཉིད་དང༌། གོ་རིམ་བཞིན་ནོ། ། དེ་ནི་རྒྱུའི་དངོས་པོར་ཡོད་དོ། །
འབྲས་བུའི་དངོས་པོར་མེད་དོ། ། རིགས་ནི་ཡོན་ཏན་སྒྲོལ་བའི་དོན་དུ་ཡང་རིག་པར་བྱ་སྟེ། འདི་ལས་ཡོན་ཏན་སྒྲོལ་ཞིང་འབྱུང་བའི་ཕྱིར་རོ། ། ཞེས་སོ། ། ཁྱད་པར་ཁམས་བདེ་གཤེགས་སྙིང་པོ་དེ་སངས་རྒྱས་ཀྱི་རྒྱུར་འཇོག་ཚུལ་ཆེས་མཆོག་ཏུ་འགྱུར་བ་ནི། མདོར་བསྟན་དུ། ཆོས་མོས་ལྷག་པའི་ཤེས་རབ་དང༌། ། ཏིང་འཛིན་སྙིང་རྗེ་ལས་བྱུང་བ། ། ཞེས་དང༌། དེ་རྒྱས་པར་བཤད་ནས་མཇུག་སྡུད་དུ།
སྟོང་ཉིད་རྟོགས་པའི་ཤེས་རབ་མ་དང་སྙིང་རྗེ་མ་མ་ལྟ་བུ་གཉིས་ལ་བརྟེན་ནས་མོས་པའི་ས་བོན་བསམ་གཏན་གྱི་མངལ་ནས་འབྱིན་ལ། དེ་ལྟ་བུའི་གང་ཟག་ལ་རྒྱལ་བའི་སྲས་སུ་རྒྱུད་བླ་རྩ་འགྲེལ་ནས་གསུངས་པ་དེ། ས་པཎ་པས་མ་གཟིགས་པར་བཀའ་བརྒྱུད་མཆོག་ལ་ཞལ་ཟེར་བ་ཉིད་ཀྱི་ཕྱིར། དེར་རྣམ་པར་དག་པ་བཞི་འགྲུབ་པའི་རྒྱུ་བཞི་པོ་འདི་དག་ལྡན་པ་ནི་དེ་བཞིན་གཤེགས་པའི་རིགས་སུ་ཆོས་ཀྱི་རྒྱལ་པོའི་སྲས་སུ་འགྱུར་རོ། ། ཅི་ལྟ་ཞེ་ན། ཐེག་མཆོག་ལ་མོས་ས་བོན་ཤེས་རབ་ནི། ། སངས་རྒྱས་ཆོས་བསྐྱེད་མ་དང་བསམ་གཏན་གྱི། ། བདེ་བའི་མངལ་ནས་སྙིང་རྗེའི་མ་མ་ཅན། ། གང་ཡིན་དེ་དག་ཐུབ་པའི་རྗེས་སྐྱེས་སྲས། ། ཞེས་འབྱུང་ངོ༌། །
གཞན་ཡང་སྟོང་ཉིད་རྟོགས་པའི་ཤེས་རབ་དང་སྙིང་རྗེ་ལ་སངས་རྒྱས་ཀྱི་རིགས་བདེར་སྙིང་གི་མིང་འདོགས་ཅན་དུ་མི་འཐད་ན། སྟོང་ཉིད་རྟོགས་པའི་དགེ་ཚོགས་ལས་ཐོབ་པ་སྒྲུབ་པའི་རིགས་སུ་བཤད་པའང་དོན་མེད་པར་འགྱུར་ལ། འདོད་མི་ནུས་ཏེ། འཕགས་པ་ཐོགས་མེད་ཀྱིས། དེ་ལ་ཡང་དག་པར་སྒྲུབ་པའི་རིགས་ནི། སྔོན་དགེ་བའི་རྩ་བ་གོམས་པར་བྱས་པ་ལས་ཐོབ་པ་གང་ཡིན་པ་སྟེ། ཞེས་དང༌། ཁྱད་པར་འཕགས་པས་དངོས་སུ་སྟོང་ཉིད་དང་ཞར་ལས་རྟོགས་པའི་ཤེས་རབ་སངས་རྒྱས་ཀྱི་རིགས་ཡིན་ལ། དེ་ལ་བདེར་སྙིང་དུ་མིང་བཏགས་པ་ལ་གནོད་བྱེད་ཅི་ཡང་མ་བསྟན་ཏེ། ཇི་སྐད་དུ།
འོ་ན་སྒྲུབ་པའི་རྟེན་གྱི་མཚན་ཉིད་གང་ཡིན་སྙམ་ན། རབ་འབྱོར་བྱང་ཆུབ་སེམས་དཔའ་ཆེན་པོས་རྟོག་པ་མེད་པ་དང༌། རྣམ་པར་རྟོག་པ་མེད་པས་ཆོས་ཐམས་ཅད་ཀྱི་ཆགས་པ་མེད་པ་ཉིད་དང༌། ཡོད་པར་འགྱུར་བ་མ་ཡིན་པ་ཉིད་ལ་སློབ་པར་བྱ་སྟེ། ཞེས་གསུངས་སོ། ། དེ་ལ་རྟོག་པ་དང་རྣམ་པར་རྟོག་པ་ནི་དངོས་པོ་དང་དེའི་མཚན་མ་ལ་མངོན་པར་ཞེན་པ་སྟེ། དེ་མེད་པའི་ཕྱིར་ཆགས་པ་མེད་པ་ཉིད་དུ་རིག་པར་བྱའོ། ། ཡོད་པར་མ་གྱུར་པ་དེ་ཉིད་ནི་ཆོས་ཐམས་ཅད་ཀྱི་དེ་བཞིན་ཉིད་དོ། ། དེས་ན་འདིས་ནི་ཆོས་ཀྱི་དབྱིངས་ཉིད་འཕགས་པའི་ཆོས་རྣམས་ཀྱི་རྒྱུ་ཡིན་པའི་ཕྱིར། རང་བཞིན་དུ་གནས་པའི་རིགས་སྒྲུབ་པའི་རྟེན་ཡིན་ནོ་ཞེས་སྟོན་པར་བྱེད་དོ། །
དེར་མ་ཟད་སྟོང་ཉིད་སྙིང་རྗེའི་སྙིང་པོ་ཅན་རིགས་སུ་སྔོན་ཉིད་ནས་གྲགས་པ་ཡིན་ཏེ། ཉི་སྣང་ལས། ཁ་ཅིག་ན་རེ། བདེན་པ་དང་གཏོང་བ་དང་ཤེས་རབ་དང་ཉེ་བར་ཞི་བ་ལ་བརྟེན་པ་རྣམས་ནི་སངས་རྒྱས་ཀྱི་རིགས་ཡིན་ནོ་ཞེས་ཟེར་རོ་ཞེས་དང༌། གཞན་དག་ནི་ད་ལྟར་བྱུང་བའི་སངས་རྒྱས་ཐམས་ཅད་མངོན་དུ་ཕྱོགས་པར་གནས་པའི་ཏིང་ངེ་འཛིན་དང་སྙིང་རྗེ་ཆེན་པོ་གཉིས་ནི་སངས་རྒྱས་ཀྱི་རིགས་ཡིན་ནོ་ཞེས་ཟེར་རོ། ། ཞེས་འབྱུང་བ་དང༌། ཕྱོགས་ཀྱི་གླང་པོས། འདི་ལྟར་རྣམ་ཤེས་རང་བཞིན་རིགས། ། བརྩེ་དང་ཤེས་རབ་བདག་ཉིད་ཡིན། ། ཞེས་འབྱམས་ཀླས་པས་བཤད་གདའ་བས་ལེགས་པར་དགོངས་སུ་གསོལ།
དགོངས་གཅིག་རྙིང་མར། བྱང་ཕྱོགས་སོ་བདུན་གཞི་ལམ་འབྲས་བུ་གསུམ་གར་ཡོད་པ་ལས། ལྷག་པར་གཞི་དུས་ཀྱི་སེམས་ཅན་གྱི་རྒྱུད་ལ་ཡོད་པར་རྩལ་བཤད་དུ་བྱེད་པར་རློམ་པ་ཞིག་འདུག་པ་དེ། སྐྱོབ་པ་འབྲི་ཁུང་པའི་དགོངས་པ་མ་ཡིན་ཏེ། ཚོགས་ལམ་ཆུང་ངུ་མ་ཐོབ་པར་དྲན་པ་ཉེར་བཞག་བཞི་མཚན་ཉིད་པའི་ཉམས་ལེན་ཀྱང་ཡོད་པ་མ་ཡིན་ན། དུད་འགྲོ་སོགས་ལ་འཕགས་ནོར་དང༌། འཕགས་པའི་ལམ་གྱི་བྱང་ཕྱོགས་ཡོད་པར་ག་ལ་འགྲུབ། ཚུལ་འདི་ལྟ་བུ་ནི་སྐྱོབ་པ་མཆོག་གི་བཞེད་པར་འདོད་ན། འཕགས་མཆོག་དེ་ལ་སྐུར་པ་བླ་ན་མེད་པར་བཏབ་པར་འགྱུར་བས་དེང་ཕྱིན་ཆད་དེ་ལྟ་བུ་མ་གླེང་ཞིག ། ཡང་དེར།
ཚད་མེད་བཞི་ཁྲ་དང་སྤྱང་ཀི་སོགས་སེམས་ཅན་ཐམས་ཅད་ཀྱི་རྒྱུད་ལ་ཡོད་ཅེས་བྲིས་གདའ་བ་ཡང་ཐེག་པ་ཆེན་པོའི་ཚད་མེད་བཞི་ལ་བསམས་ཏེ་སྨྲ་ན། དེ་ནི་བྱང་ཆུབ་སེམས་དཔའི་རྒྱུད་ལ་འབྱུང་གི ། ཁྲ་དང་སྤྱང་ཀི་སོགས་ཀྱི་རྒྱུད་ལ་ཡོད་པ་མ་ཡིན་ཏེ། སེམས་ཅན་རིས་མེད་མཁའ་མཉམ་ལ་དམིགས་ནས་བསྒོམ་པའི་ཕྱིར། མདོ་སྡེ་རྒྱན་གྱི་འགྲེལ་བཤད་ལས། འཇིག་རྟེན་པ་དང་ཉན་ཐོས་དང་རང་སངས་རྒྱས་རྣམས་ཀྱི་བརྩེ་བ་ནི་སེམས་ཅན་སྡུག་བསྔལ་གྱི་ཚོར་བས་ཉེན་པ་ཁོ་ན་ལ་བརྩེའི། སེམས་ཅན་ཐམས་ཅད་ལ་མཉམ་པ་མ་ཡིན་གྱི། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་བརྩེ་བ་ནི། གང་ཅི་ཚོར་བ་དེ་ནི་སྡུག་བསྔལ་བའོ། ། ཞེས་བྱ་བས་ཁམས་གསུམ་གྱི་སེམས་ཅན་ཐམས་ཅད་ལ་བརྩེ་སྟེ།
སེམས་ཅན་ཐམས་ཅད་ལ་མཉམ་པ་ཞེས་བྱའོ། ། ཞེས་འབྱུང་ངོ༌། ། དེ་བཞིན་དུ་ཉན་རང་ལམ་ཞུགས་ཀྱི་ཚད་མེད་ཀྱང་ཁྲ་དང་སྤྱང་ཀི་སོགས་ཀྱི་རྒྱུད་ལའང་མེད་དེ། དེ་དག་དེའི་ལམ་ལ་ཞུགས་པ་མ་ཡིན་པའི་ཕྱིར། ཡང་ཅི་མུ་སྟེགས་ཅན་ནི་ཚངས་པའི་འཇིག་རྟེན་དུ་སྐྱེ་བར་འདོད་པས་ཚད་མེད་བཞི་སྒོམ་པ་ནི། སེམས་ཅན་ཐམས་ཅད་ཀྱིས་མ་བསྒོམས་པར་བརྗོད་མི་ནུས་ཏེ། འཁོར་བ་ཐོག་མ་མེད་པ་ནས་ནམ་མཁའི་ཁོངས་ཀྱི་ཞིང་དང་ཡུལ་འདིར་གྲངས་དང་ལུས་དང་འགྲོ་བ་འདི་འདྲ་མ་འཁོར་ཞེས་བྱ་བའི་གནས་ཀྱི་མཐའ་མེད་པའི་ཕྱིར། འདིར་འདི་ཤེས་པར་བྱ་སྟེ། སེམས་ཅན་དང་ཆོས་དང་དམིགས་པ་མེད་པའི་བྱམས་སྙིང་རྗེའི་ཁྱད་པར་ཤེས་དགོས་ཏེ། དེའང་བྱང་ས་ལས།
བདེ་བ་སྒྲུབ་པའི་བསམ་པས་སེམས་ཅན་ལ་མོས་པས་གནས་པ་དེ་ནི་སེམས་ཅན་ལ་དམིགས་པའི་བྱམས་པའོ། ། ཆོས་ཙམ་ལ་སེམས་ཅན་དུ་འདོགས་པར་བསམ་པ་ཐག་པ་ནས་མཐོང་སྟེ། བྱམས་པ་བསྒོམ་པ་ནི་ཆོས་ལ་དམིགས་པའི་བྱམས་པའོ། ། ཆོས་སུ་རྣམ་པར་རྟོག་པ་ཡང་མེད་པར་བྱམས་པ་སྒོམ་པ་ནི་དམིགས་པ་མེད་པའི་བྱམས་པའོ། ། སྙིང་རྗེ་དང་དགའ་བ་དང་བཏང་སྙོམས་ཀྱང་དེ་དང་འདྲ་བར་རིག་པར་བྱའོ། ། ཞེས་གསུངས་པའི་དོན་ནི། གང་ཟག་གི་བདག་ཏུ་ལྟ་བ་མ་སྤངས་པར་སྒོམ་པ་དང༌། ཆོས་ཀྱི་བདག་ལྟ་མ་སྤངས་པར་སྒོམ་པ་དང༌། བདག་ཏུ་ལྟ་བ་གཉིས་ཀ་སྤངས་ནས་བསྒོམ་པ་སྟེ། འདི་ལྟར་སེམས་ཅན་ལ་དམིགས་པའི་བྱམས་པ་ནི།
སེམས་ཅན་རྫས་སུ་གྲུབ་པ་ལ་དམིགས་ནས་བྱམས་པ་སྒོམ་པའོ། ། ཆོས་ལ་དམིགས་པའི་བྱམས་པ་ནི། སེམས་ཅན་ནམ་གང་ཟག་གི་བདག་རྫས་སུ་གྲུབ་པ་མེད་ཀྱང༌། རྡུལ་ཕྲ་རབ་སིལ་བུ་དང་སྐད་ཅིག་སིལ་བུའི་འགྲོ་བ་རིས་ལྔའི་ཕུང་པོ་ཆོས་ཙམ་ལ་དམིགས་ནས་བྱམས་པ་སྒོམ་པའོ། ། དམིགས་པ་མེད་པའི་བྱམས་པ་ནི་བདག་གཉིས་ཀས་སྟོང་ཞིང་སྣང་ལ་རང་བཞིན་མེད་པ་སྒྱུ་མ་ལྟ་བུའི་སེམས་ཅན་ལ་དམིགས་ནས་སྒྱུ་མ་ལྟ་བུའི་བདེ་བ་དང་ལྡན་པར་འདོད་པའི་བྱམས་པ་བསྒོམས་པ་སྟེ་སྙིང་རྗེ་ལ་སོགས་པ་གསུམ་ལའང་དེ་བཞིན་ནོ། ། དམིགས་པ་མེད་ན་བྱམས་པ་ཇི་ལྟར་སྒོམ་ཞེ་ན། རང་མཚན་གྱི་བདེན་པ་བར་མི་དམིགས་ཀྱང་སྒྱུ་མ་དང་ནམ་མཁའ་ལྟ་བུའི་སེམས་ཅན་ཡུལ་དུ་བྱས་ནས་དེ་ལྟར་བསྒོམ་པ་མི་འགལ་ཏེ། མདོ་རྒྱན་གྱི་འགྲེལ་པར། རྣམ་པར་མི་རྟོག་པའི་ཕྱིར་དམིགས་པ་མེད་པ་དང་འདྲ་བས་ན་དམིགས་པ་མེད་པའོ་ཞེས་གསུངས་སོ། ། ཡང་དེར།
ཚངས་པ་ལ་ཞལ་བཞི་འོང་བ་དེའང་ཚད་མེད་པ་བཞིའི་ཞལ་ཡིན་ཟེར་བ་ཞིག་ཕྱོགས་སྔར་བྱས་འདུག་པ་དེ་ཕྱོགས་སྔ་མ་ཅི་འདྲ་ཞིག་གིས་བརྗོད་ལ་རག ། ཕལ་ཆེར་གསང་སྔགས་སུ་དགའ་བའི་ཡེ་ཤེས་བཞི་ལ་བསམ་གཏན་བཞིར་བྱས་ནས་དེ་ལ་ཚངས་གནས་བཞིར་ཡང་བརྗོད་ཅིང༌། རྡོ་རྗེ་འཛིན་པ་ལ་ཚངས་པར་བྱས་ནས་དེ་ཐོབ་པའི་རྒྱུར་བསྔགས་པ་ཞིག་ཡོད་པ་དེ་མ་གོ་བའི་འཁྲུལ་བཤད་ཞིག་ཏུ་མངོན་ཏེ། མཚན་བརྗོད་དུ། བྲམ་ཟེ་ཚངས་པ་ཚངས་པ་ཤེས། ། མྱ་ངན་འདས་པ་ཚངས་པ་ཐོབ། ། ཅེས་པའི་འགྲེལ་པར། གནས་བརྟན་ཉི་མ་དཔལ་ཡེ་ཤེས་ཀྱིས། ཡི་གེ་ལྔའི་ངོ་བོ་ཉིད་ཀྱི་ཕྱིར་ཧཾ་གི་རྣམ་པ་དེ་བཞིན་གཤེགས་པ་ལྔའི་བདག་ཉིད་ཅན་བྲམ་ཟེའོ། ། དེའི་ནཱ་ད་ཁོང་དུ་ཆུད་ནས་གང་ཞིག་སྤྱི་བོར་ཐིམ་པས་རྣམ་པར་རྟོག་པའི་རླུང་ཐམས་ཅད་རྒྱུ་བར་བྱེད་པས་ན་བྲམ་ཟེའོ། །
ནམ་མཁའ་ལ་ཆགས་པའི་སེམས་ཅན་ཉིད་ཀྱིས་སོ་སོར་བསྡུད་པ་ལ་སོགས་པ་ཡན་ལག་དྲུག་བསྡུས་པ་ཚངས་པའི་གནས་ཡན་ལག་བཞི་པ་བསམ་གཏན་བཞིའི་ཞལ་བཞིའི་རང་བཞིན་གྱི་ཕྱིར་ཚངས་པའོ། ། རང་བཞིན་གྱིས་འོད་གསལ་བའི་སྟོང་པ་ཉིད་དང༌། སྙིང་རྗེ་དབྱེར་མེད་པའི་ཡེ་ཤེས་ནི་ཚངས་པའོ། ། དེ་དེའི་བདག་ཉིད་དུ་རིག་པ་ཉམས་སུ་མྱོང་བ་ན་ཚངས་པ་ཞེས་སོ། ། ཚངས་པའི་མྱ་ངན་འདས་པ་ནི་མྱ་ངན་ལས་འདས་པའི་ཚངས་པའི་དགའ་བའོ། ། དགའ་བ་ཚངས་པའི་ངོ་བོ་ཉིད་གསུངས་པའི་ཕྱིར། དེ་ཐོབ་པའོ། ། ཞེས་གསུངས་པ་འདི་ལྟ་ཞིག་ལ་འཁྲུལ་ནས་ལོག་པར་འཆད་པ་ཉིད་དུ་སྣང་བའི་ཕྱིར་རོ།། །། ༈ རྡོ་རྗེའི་གསུང༌། རྒྱལ་བའི་དགོངས་པ་རིས་གཅིག་ཐེག་པ་གཅིག་བྱ་བ་འདི་གཞུགས།
ཞེས་པ་ནི། དག་པར་བཏོན་ན། སེམས་ཅན་ཐམས་ཅད་ཀྱི་རྒྱུད་ལ་སངས་རྒྱས་ཀྱི་སྙིང་པོས་ཁྱབ་པའི་ཕྱིར་འབྲས་བུ་སངས་མི་རྒྱ་བའི་སེམས་ཅན་ནི་གཅིག་ཀྱང་མེད་པས་མཐར་ཐུག་ཐེག་པ་གཅིག་ཏུ་གྲུབ་བོ་ཞེས་དགོངས་སོ། ། དེའང་ཞལ་སྔ་ནས། ཇི་སྐད་དུ། ཐེག་པ་གསུམ་རྣམ་པར་བཞག་པ་ནི་དགོངས་པ་ཅན་ཡིན་གྱི། མཚན་ཉིད་པ་ནི་མ་ཡིན་ནོ། ། ཞེས་ལུགས་ལས་འབྱུང་བས་སྐྱེ་བོ་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་མཐར་ཐུག་པ་ཅན་ཡིན་ཏེ། དེའི་ཕྱིར་འདོད་ཆགས་དང་བྲལ་བ་དང༌། གཅིག་ཤོས་ཀྱི་རྣལ་འབྱོར་པས་ཀྱང་སངས་རྒྱས་ཉིད་ཐོབ་པར་བྱ་བའི་ཕྱིར།
ལམ་ཤེས་པ་ཉིད་བསྒོམ་པར་བྱ་བ་ཡིན་པས་ཁྱབ་པ་ཡིན་ནོ། ། ཞེས་འབྱུང་བས། མདོ་སྡེ་རྒྱན་སོགས་ཀྱི་མདོ་ཁུངས་དང༌། དེའི་འགྲེལ་བཤད་སོགས་ལས། མཐར་ཐུག་ཐེག་པ་གསུམ་དུ་ངེས་པར་སྟོན་པ་ནི། ཉན་རང་གི་རིགས་ཅན་ལ་དེ་སྐད་མ་གསུངས་ན་བྱང་ཆེན་གྱི་སྤྱོད་པ་ལ་སྒྲུབ་པར་མ་ནུས་ཏེ་ཡིད་ཆད་ནས་ཐར་པ་ལ་རྒྱབ་ཀྱིས་ཕྱོགས་ཏེ་འདུག་པ་ལ་ཁ་དྲང་པའི་ཆེད་དུ་དེ་སྐད་བསྟན་ནས་གནས་སྐབས་རྣམ་པར་གྲོལ་བའི་ལུས་ཐོབ་ཏུ་བཅུག་ནས་མཐར་ཐུག་ཆོས་ཀྱི་སྐུའི་གོ་འཕང་ལ་འགོད་པའི་དགོངས་པ་ཅན་ཡིན་གྱི། གཞན་སེམས་ཅན་ཐམས་ཅད་སངས་རྒྱས་ཐོབ་པར་རྒྱལ་བའི་ཡུམ་སོགས་ལས་འབྱུང་སྟེ། ཚུལ་དེ་རིགས་པས་ཀྱང་འཐད་པ་གྲུབ་པའི་ཕྱིར། ཇི་ལྟར་རིགས་པས་གྲུབ་ན། ཆོས་དབྱིངས་སྤྲོས་བྲལ་དང་ཆོས་ཅན་སེམས་རང་བཞིན་རྣམ་དག་དབྱེར་མེད་རྟེན་འབྱུང་འདི་ལ་དྲི་མ་འབྲལ་རུང་གློ་བུར་བ་ཉིད་དུ་གྲུབ་པ་ན།
དེ་ཇི་ཞིག་ན་མི་འབྲལ་བ་མི་སྲིད་པའི་ཕྱིར། རྟགས་མ་གྲུབ་སྟེ། འབྲལ་རུང་དུ་ཚད་མས་གྲུབ་ཀྱང༌། དྲི་མ་འཇོམས་པའི་གཉེན་པོ་རྒྱུད་ལ་སྐྱེ་རུང་དུ་མ་གྲུབ་པའི་ཕྱིར་ཞེས་དྭོགས། སེམས་ཅན་རྣམས་ཀྱི་དྲི་མ་དེ་འཇོམས་པར་བྱེད་པའི་ཐབས་མེད་པའི་ཕྱིར་རམ། ཐབས་ཡོད་ཀྱང་ཤེས་པ་སུ་ཡང་མེད་པའི་ཕྱིར། དེ་ཡོད་ཀྱང་ཐབས་ལ་དོན་གཉེར་དུས་ནམ་ཡང་སྐྱེ་བ་མི་སྲིད་པའི་ཕྱིར་རམ། དེ་སྲིད་ཀྱང་ཐབས་ཤེས་པའི་གང་ཟག་གིས་བརྩེ་བས་ཀུན་ནས་བསླངས་ནས་ཐབས་དེ་སྟོན་པར་བྱེད་པ་མི་སྲིད་པའི་ཕྱིར། བསྟན་ཡང་ཐབས་དེ་ལ་ཞུགས་ནས་གོམས་པར་བྱེད་པ་མི་སྲིད་པའི་ཕྱིར་ཡིན་གྲང༌། དང་པོ་མི་རིགས་ཏེ།
བདག་མེད་རྟོགས་པའི་ཤེས་རབ་གོམས་པ་དང་ཚོགས་གཉིས་ཟུང་འཇུག་ཏུ་བསགས་པ་ལས་དྲི་མ་མཐའ་དག་ཟད་པར་བྱེད་ནུས་པའི་ཕྱིར། གཉིས་པ་མི་རིགས་ཏེ། སེམས་ཅན་གྱི་དོན་དུ་ཐབས་བདག་མེད་རྟོགས་པའི་ཤེས་རབ་གོམས་པ་མཐར་ཕྱིན་པའི་སྟོན་པ་རིགས་པས་ལེགས་པར་གྲུབ་པའི་ཕྱིར། གསུམ་པ་ཡང་མི་རིགས་ཏེ། སངས་རྒྱས་རྣམས་ཀྱིས་བསྐུལ་བ་ལ་བརྟེན་ནས་མངོན་མཐོ་ལ་དོན་གཉེར་མ་སྐྱེས་པའི་སེམས་ཅན་མི་སྲིད་པའི་ཕྱིར་དང༌། ངེས་ལེགས་ལ་དོན་གཉེར་རེ་ཞིག་མ་སྐྱེས་ཀྱང་སེམས་ཅན་ཐམས་ཅད་སངས་རྒྱས་ཀྱི་རིགས་གཉིས་དང་ལྡན་པའི་ཕྱིར་དང༌། སེམས་ཅན་ཐམས་ཅད་སངས་རྒྱས་ཀྱི་གོ་འཕང་ལ་འགོད་པར་བཞེད་པའི་ཐུགས་རྗེ་ཉམས་པ་མི་མངའ་བས་རེ་ཞིག་གཅིག་ན་འཁོར་བ་ཡིད་འབྱུང་དང་མྱང་འདས་ལ་དོན་གཉེར་སྐྱེ་བར་འགྱུར་བའི་ཕྱིར། བཞི་པ་ཡང་མི་རིགས་ཏེ། སེམས་ཅན་རང་གི་ངོས་ནས་དོན་གཉེར་སྐྱེས་པའི་ཚེ་སངས་རྒྱས་བཅོམ་ལྡན་འདས་སེམས་ཅན་ཐམས་ཅད་ལ་བུ་གཅིག་པ་ལྟ་བུའི་བརྩེ་བ་ཉམས་པ་མི་མངའ་བས་ཆོས་སྟོན་པའི་མཛད་པ་མི་འདོར་བའི་ཕྱིར། ལྔ་པ་ཡང་མི་རིགས་ཏེ།
རེ་ཞིག་གི་ཚེ་ན་རིགས་སད་བྱེད་ཀྱི་རྐྱེན་ཚང་ན་ཐབས་དེ་ལ་ཞུགས་ནས་གོམས་པར་བྱེད་རིགས་པར་འགྱུར་བ་རྟེན་འབྲེལ་གྱི་དངོས་སྟོབས་ལ་ཞུགས་པའི་ཕྱིར། ཞེས་རྒྱུ་མཚན་རྒྱས་པར་རྒྱུད་བླ་རྩ་འགྲེལ་དང་དེ་དག་གི་མདོ་ཁུངས་སོགས་ལས་ཆེས་རྒྱས་པར་བསྟན་ཏོ། ། དེས་ན་མྱ་ངན་ལས་འདས་པ་གོ་ཆོད་པོ་ཞིག་ཐོབ་པར་བྱེད་ན་བྱང་ཆུབ་ཆེན་པོ་མངོན་དུ་མ་བྱས་པར་ཡོད་པ་མིན་པ་འདི་ནི་ལུགས་འདིའི་སྲོག་ཏུ་ཤེས་དགོས་ཏེ། ཇི་སྐད་དུ། དེས་ན་སངས་རྒྱས་མ་ཐོབ་པར། ། མྱ་ངན་འདས་པ་མི་ཐོབ་སྟེ། ། འོད་དང་འོད་ཟེར་སྤངས་ནས་ནི། ། ཉི་མ་བལྟ་བར་མི་ནུས་བཞིན། ། ཞེས་འབྱུང་བའི་ཕྱིར་རོ། །
དགོངས་གཅིག་རྙིང་མར།
རྫོགས་སངས་སྐུ་འཕྲོ་བའི་སེམས་ཅན་གྱི་ཁམས་རྒྱུད་ལ་སངས་རྒྱས་བཞུགས་པ་ཡིན་ཏེ། མདོ་སྡུད་པར། འདས་པའི་དེ་བཞིན་ཉིད་གང་མ་བྱོན་དེ་བཞིན་ཉིད། །

ཅེས་སོགས་ཀྱི་ལུང་གིས་བསྒྲུབས་གདའ་བ་ཡང་མི་འཐད་དེ། རྫོགས་སངས་སྐུ་འཕྲོ་བ་དེ་རྒྱུ་རིགས་སྦྱངས་པ་ན་འབྲས་བུ་ཆོས་སྐུ་སེམས་ཅན་གྱི་དོན་དུ་འཕྲོ་བར་ཚད་ལྡན་དག་གིས་བཤད་ཀྱི། ཁྱེད་ཀྱི་དེ་ལྟར་དཔང་དུ་གྱུར་པ་གང་ལའང་མ་གྲགས་པའི་ཕྱིར་དང༌། སེམས་ཅན་གྱི་ཁམས་རྒྱུད་ལ་སངས་རྒྱས་བཞུགས་བྱ་བའི་མདོ་ཚིག་ཅི་རིགས་འབྱུང་བ་ནི་སངས་རྒྱས་ཀྱི་ཕྲིན་ལས་སེམས་ཅན་ལ་འཇུག་པའི་དོན་ཡིན་གྱི། སེམས་ཅན་གྱི་རྒྱུད་ལ་དྲི་བྲལ་གྱི་སངས་རྒྱས་རྟེན་དང་བརྟེན་པར་བྱས་ཏེ་བཞུགས་པ་སུའི་ལུགས་ལའང་མེད་པའི་ཕྱིར་དང༌། སྡུད་པའི་ལུང་དེ་རང་བཞིན་སྟོང་ཉིད་དམ་ཤེར་ཕྱིན་ལ་བཟང་ངན་མེད་པར་སྟོན་པ་ཡིན་གྱི། བསྒྲུབ་བྱ་དེའི་སྒྲུབ་བྱེད་དུ་མི་འགྱུར་བ་ཉིད་ཀྱི་ཕྱིར། ཡང་དེར་ཁྲ་དང་སྤྱང་ཀི་བུ་ལ་བརྩེ་བའི་སྙིང་རྗེ་ཡོད་པར་མཐར་ཐུག་ཐེག་པ་གཅིག་པའི་སྒྲུབ་བྱེད་དུ་བཤད་གདའ་བ་ཡང་མ་འབྲེལ། སྤྱིར་སངས་རྒྱས་ཀྱི་རིགས་ཡོད་པའི་རྟགས་སུ་སྙིང་རྗེ་འབྱུང་བ་ཙམ་ཞིག་བཤད་ན་འབྱོར་ཏེ། སྦྱོར་བའི་སྔོན་དུ་སྙིང་རྗེ་དང༌། ། ཞེས་སོགས་འབྱུང་བའི་ཕྱིར།
ཡང་དེར་མཐར་ཐུག་ཐེག་པ་གཅིག་ཏུ་གྲུབ་པར་མ་ཟད་ཉན་རང་གི་ལམ་ཡང་ཐེག་ཆེན་གྱི་ལམ་དུ་གཅིག་པར་བཤད་གདའ་བ་མི་ལེགས་པའང་མ་ཡིན་ཏེ། རྫོགས་སངས་འཇིག་རྟེན་དུ་བྱོན་པ་ནི་རང་གི་རྟོགས་དོན་གཞན་ལ་བསྟན་པའི་ཆེད་ཡིན་ལ། ཐེག་པ་སྣ་ཚོགས་སྟོན་པ་ནི་ཐབས་མང་པོའི་འཁོར་བ་ལས་ཡིད་འབྱུང་བའི་ཕྱེད་ཡིན་གྱི། ཐེག་པ་དམན་པས་དམན་པར་ཁྲིད་པའི་ཆེད་དུ་མ་ཡིན་ལ། དེ་ལྟ་ཡིན་ན་ཐབས་མཁས་ཀྱི་ལམ་གཞན་ཡོད་བཞིན་དུ་དེ་ལ་འགོད་ན་སྟོན་པ་དཔེ་མཁྱུད་ཅན་དུ་འགྱུར་བའི་ཕྱིར། ཇི་སྐད་དུ། སངས་རྒྱས་ཡེ་ཤེས་རབ་ཏུ་རྟོགས་བྱའི་ཕྱིར། ། ཐབས་ནི་རང་བྱུང་གིས་ནི་མཛད་གྱུར་གྱི། ། དེ་དག་རྣམས་ལ་ཁྱེད་ཅག་སངས་རྒྱས་སུ། ། འགྱུར་རོ་ཞེས་ནི་ནམ་ཡང་མ་གསུངས་སོ། །
ཅི་ཕྱིར་ཞེ་ན་སྐྱོབ་པས་དུས་ལ་གཟིགས། ། སངས་རྒྱས་ཡེ་ཤེས་རབ་ཏུ་རྟོགས་བྱའི་ཕྱིར། ། འཇིག་རྟེན་དུ་ནི་མགོན་པོ་གཅིག་པུ་བྱུང༌། ། ཐེག་པ་གཅིག་སྟེ་ཐེག་པ་གཉིས་པ་མེད། ། སངས་རྒྱས་ཐེག་པ་དམན་པས་ཁྲིད་མི་མཛད། ། གང་ལ་སངས་རྒྱས་རང་བྱུང་བདག་ཉིད་གང༌། ། རབ་ཏུ་གནས་ཤིང་རྟོགས་ལམ་གང་ཅི་འདྲ། ། སྟོབས་དང་བསམ་གཏན་རྣམ་པར་ཐར་པ་དང༌། ། དབང་དེ་ཉིད་ལ་སེམས་ཅན་རྣམས་འགོད་དོ། ། བྱང་ཆུབ་རྡུལ་བྲལ་ཁྱད་པར་ཅན་རེག་ནས། །
གལ་ཏེ་ང་ཡིས་ཐེག་པ་དམན་པ་ལ། ། སེམས་ཅན་འགའ་ཞིག་བཀོད་པར་གྱུར་ན་ཡང༌། ། ང་ལ་སེར་སྣ་གེགས་གྱུར་གཞན་མ་ཡིན། ། ཐེག་པ་གཅིག་སྟེ་གཉིས་པ་ཡོད་མ་ཡིན། ། གསུམ་པ་ནམ་ཡང་ཡོད་མིན་འཇིག་རྟེན་ན། ། སྐྱེས་བུ་མཆོག་རྣམས་ཐབས་ཀྱི་ཐེག་པ་གང༌། ། སྣ་ཚོགས་ཉེ་བར་སྟོན་པ་མཛད་མ་གཏོགས། ། ཞེས་འབྱུང་བའི་ཕྱིར། དེ་ལྟ་ན་ལམ་གཅིག་ན་ཉན་རང་གི་ལམ་དེ་ཐེག་ཆེན་གྱི་ལམ་ཡིན་པར་འགྱུར་ལ། དེ་ལྟ་ན་རྒྱལ་བའི་ཡུམ་སོགས་ལས།
ཉན་རང་གི་ལམ་དེ་ཐེག་ཆེན་གྱི་ལམ་གྱི་གོལ་ས་ཉིད་དུ་གསུངས་པ་མ་ཡིན་ནམ་ཞེ་ན། ཐེག་དམན་དུ་མཐའ་གཅིག་ཏུ་གོལ་བ་ཞིག་སྲིད་ན་དེ་ལྟར་མཐའ་གཞན་འགོག་པའི་ཚུལ་དུ་གསུངས་པ་ཡིན་ཡང་དེ་ལྟར་མི་སྲིད་པས། ཐབས་ལ་མཁས་པའི་ཆོས་སྟོན་ཚུལ་གྱི་ཁྱད་པར་ཡིན་པས་ངེས་བཟུང་དུ་བྱ་མི་དགོས་པ་ཉིད་ཀྱི་ཕྱིར་རོ། ། དེ་ཡང་རྒྱུ་སངས་རྒྱས་ཀྱི་སྙིང་པོ་ཅན་དུ་སེམས་ཅན་ཐམས་ཅད་སྐལ་བ་མཉམ་པས་འབྲས་བུ་བྱང་ཆེན་གྱི་ཐེག་པ་གཅིག་ཏུ་བགྲོད་པར་ཡང་སྐལ་བ་མཉམ་ན། སངས་རྒྱས་ཀྱི་ཆོས་ཐམས་ཅད་ཀྱང་སྟོན་ཚུལ་ལས་མ་གཏོགས་ཐེག་ཆེན་གྱི་ཆོས་ཁོ་ནར་གྲུབ་པས་སངས་རྒྱས་ཀྱི་ཆོས་ལ་བརྟེན་པའི་ལས་སྒྲིབ་སོག་པར་མི་འགྱུར། སངས་རྒྱས་ཀྱི་བསྟན་པ་ལ་ཞུགས་སོ་ཅོག་བགྲོད་པ་གཅིག་པའི་ལམ་དུ་ཞུགས་པར་འགྱུར་བས། ཐེག་པ་ཆེ་ཆུང་གི་གང་ཟག་དང་དགེ་འདུན་ཐམས་ཅད་ལ་གནས་སྐབས་ཀྱི་ཁྱད་པར་མ་གཏོགས་མཆོག་དམན་མེད་པར་གྲུབ་པས། སངས་རྒྱས་ཀྱི་རྗེས་སུ་སློབ་པའི་དགེ་འདུན་ལ་བརྟེན་པའི་ལས་སྒྲིབ་སོག་པར་མི་འགྱུར། སེམས་ཅན་ཐམས་ཅད་སངས་རྒྱས་ཀྱི་རྒྱུ་ཅན་དུ་ཤེས་པས་སེམས་ཅན་ལ་བརྙས་པ་དང༌། རང་ཉིད་ལ་ང་རྒྱལ་མི་སྐྱེ་བར་གྲུབ་པས།
ཇོ་བོ་སེམས་ཅན་ལ་བརྟེན་པའི་ལས་སྒྲིབ་སོག་པར་མི་འགྱུར། དེ་ལྟར་ཁོང་དུ་ཆུད་ན་དགེ་བའི་རྩ་བ་ཅི་བྱེད་པ་སངས་རྒྱས་ཀྱི་སར་བསྔོ་ཞིང་དེའི་ཆེད་དུ་སེམས་བསྐྱེད་པ་ཉིད་ཀྱིས་ཟིན་པར་འགྱུར་བས་བྱང་ཆུབ་ཀྱི་སྤྱོད་པ་ཉིད་དུ་གྲུབ་པས་དགེ་བའི་རྩ་བ་གོལ་བར་འགྱུར་བའི་ལས་སྒྲིབ་སོག་པར་མི་འགྱུར་རོ།། །། ༈ རྡོ་རྗེའི་གསུང༌། ལོག་སྲེད་ཅན་དང་ཉན་ཐོས་ཀྱང་མཐར་བྱང་ཆུབ་ཆེན་པོར་འགྱུར་ཞེས་བྱ་བ་འདི་བཞུགས་ཞེས་པ་ནི་རྡོར་གསུང་སྔ་མའི་འདོན་པ་ཉིད་ཀྱིས་ཀྱང་གྲུབ་ལ། མ་འཐུས་པའི་ཆ་འཕྲོས་པའི་དོན་གྱིས་འཆད་ན། ལོག་སྲེད་ཅན་རིགས་ཆད་དུ་བཤད་པ་ནི་དགོངས་གཞི། དགོས་པ། དངོས་ལ་གནོད་བྱེད་ཀྱིས་ཤེས་པར་བྱས་ཏེ། དེ་ལས་དང་པོ་ནི། དུས་ཡུན་རིང་པོ་བསྐལ་པ་གྲངས་ལས་འདས་པའི་བར་དུ་ཐར་པའི་ལམ་རྒྱུད་ལ་མི་སྐྱེ་བ་ལ་དགོངས།
གཉིས་པ་ནི། ཐེག་པ་ཆེན་པོའི་ཆོས་ལ་སྡང་བ། ལོག་སྲེད་ཅན་དུས་རིང་པོར་བྱང་ཆུབ་མི་ཐོབ་པའི་རྒྱུ་ཡིན་པས། ཐེག་པ་ཆེན་པོའི་ཆོས་ལ་སྡང་བ་དང་བཟློག་པའི་ཆེད་དུ་སྟེ། ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད། ། ཅེས་འབྱུང་བ་ལྟ་བུའོ། ། གསུམ་པ་ནི། སེམས་ཅན་འགའ་ཡང་དྲི་མ་རྣམ་པར་དག་པར་མི་འགྱུར་བ་ནི་རིགས་པ་མ་ཡིན་ཏེ། སེམས་ཅན་ཐམས་ཅད་ལ་རང་བཞིན་གྱིས་རྣམ་པར་དག་པའི་རིགས་ཡོད་པའི་ཕྱིར་དང༌། སངས་རྒྱས་ཀྱི་ཕྲིན་ལས་སེམས་ཅན་ཐམས་ཅད་ལ་འཇུག་པའི་ཕྱིར་ཏེ།
མངོན་མཐོའི་གོ་འཕང་ཐོབ་པའི་སྐལ་བ་ཅན་དུ་སྐྱེ་བ་ཡང་སངས་རྒྱས་ཀྱི་ཕྲིན་ལས་ཡིན་ལ། མངོན་མཐོ་གཏན་མ་ཐོབ་པའི་སེམས་ཅན་མི་སྲིད་པའི་ཕྱིར་རོ། ། དེས་ན་སེམས་ཅན་ཐམས་ཅད་ཀྱི་རྒྱུད་ལ་རང་བཞིན་གྱིས་དག་པའི་རིགས་ཡོད་པ་ཉིད་ཀྱི་ཕྱིར། སེམས་ཅན་ཐམས་ཅད་ཀྱི་རྒྱུད་ཀྱི་དྲི་མ་རྣམ་པར་དག་པར་རུང་ན་འགའ་ཞིག་གི་དྲི་མ་རྟག་པར་ཡང་མི་འགྱུར་ལ། དྲི་མ་མི་རྟག་པ་དེ་འཇོམས་བྱེད་ཀྱི་ཐབས་ཡོད་པ་དང༌། ཐབས་དེ་ཤེས་པ་པོའི་ཐམས་ཅད་མཁྱེན་པ་ཡོད་པ་དང༌། དེ་ཡོད་ཅིང་ཐབས་དེ་ལ་དོན་གཉེར་མི་སྐྱེ་བའི་སེམས་ཅན་མི་སྲིད་པ་དང༌། སྲིད་པ་དེ་ལ་བརྩེ་བའི་རྗེས་འཛིན་གྱི་དཀོན་མཆོག་རྣམས་སྐྱབས་གནས་སུ་གྲུབ་པ་དང༌། སེམས་ཅན་རྣམས་འཁོར་བ་ལ་ཡིད་འབྱུང་ཆོས་ཉིད་ཀྱི་ངང་གིས་སྐྱེ་ཞིང༌། སངས་རྒྱས་ཀྱི་ཕྲིན་ལས་འཇུག་མི་རུང་བའི་སེམས་ཅན་གཅིག་ཀྱང་མེད་པའི་ཕྱིར།
བྱང་ཆུབ་ཆེན་པོའི་རྒྱུ་འབྲས་ཀྱི་རིགས་ཆད་པའི་སེམས་ཅན་ནམ་མཁའ་འདི་ཁོངས་སུ་ག་ལ་ཡོད། དེས་ན་རྒྱུད་བླའི་འགྲེལ་པར། དེའི་འོག་ཏུ་ནི་ཐ་ན་ལོག་པ་ཉིད་དུ་ངེས་པའི་རྒྱུད་དུ་གྱུར་པའི་སེམས་ཅན་རྣམས་ཀྱི་ལུས་ལ་ཡང་དེ་བཞིན་གཤེགས་པ་ཉི་མའི་དཀྱིལ་འཁོར་གྱི་ཡེ་ཤེས་ཀྱི་འོད་ཟེར་ཕོག་པས་དེ་དག་ལ་ཕན་ཐོགས་པར་འགྱུར་ཞིང༌། མ་འོངས་པའི་རྒྱུ་ཡང་དག་པར་བསྐྱེད་པས་ན་དགེ་བའི་ཆོས་རྣམས་ཀྱི་རྣམ་པར་འཕེལ་བར་ཡང་འགྱུར་རོ། ། ཞེས་གསུངས་སོ། ། འདི་སྐད་དུ། ལོག་སྲེད་ཅན་གཏན་ཡོངས་སུ་མྱ་ངན་ལས་མི་འདའ་བའི་ཆོས་ཅན་ཞེས་གསུངས་པ་གང་ཡིན་པ་དེ་ནི་ཐེག་པ་ཆེན་པོའི་ཆོས་ལ་སྡང་བ་ལ་ལོག་སྲེད་ཅན་གྱི་རྒྱུ་ཡིན་པའི་ཕྱིར། ཐེག་པ་ཆེན་པོའི་ཆོས་ལ་སྡང་བ་བཟློག་པའི་དོན་དུ་དུས་གཞན་ལ་དགོངས་ནས་གསུངས་པ་ཡིན་ནོ། ། རང་བཞིན་གྱིས་རྣམ་པར་དག་པའི་རིགས་ཡོད་པའི་ཕྱིར་འགའ་ཡང་གཏན་རྣམ་པར་དག་པར་མི་འགྱུར་བ་ནི་འོས་པ་མ་ཡིན་ཏེ། གང་གི་ཕྱིར་བཅོམ་ལྡན་འདས་ཀྱིས་ཁྱད་པར་མེད་པར་སེམས་ཅན་ཐམས་ཅད་ལ་རྣམ་པར་དག་པར་རུང་བ་ཉིད་ཡོད་པ་ལ་དགོངས་ནས།
ཐོག་མེད་གྱུར་ཀྱང་ཐ་མ་དང་ལྡན་པ། ། རང་བཞིན་གྱིས་དག་རྟག་པའི་ཆོས་ཅན་ནི། ། ཐོག་མེད་སྦུབས་ཀྱིས་བསྒྲིབས་ཕྱིར་མི་མཐོང་སྟེ། ། དཔེར་ན་གསེར་གྱིས་གཟུགས་ནི་སྒྲིབ་པ་བཞིན། ། ཞེས་འབྱུང་ངོ༌། ། ཉན་རང་གི་མྱང་འདས་ཐོབ་པ་དང་དེའང་སླར་རྫོགས་སངས་ཐོབ་པར་འགྱུར་བ་ནི། སློབ་དཔོན་ཀླུ་སྒྲུབ་རྡོ་རྗེ་ཅན་ཞབས་ཀྱིས། སྲིད་པའི་ལམ་ལ་སྐྱོ་རྣམས་ལ། ། ངལ་གསོའི་དོན་དུ་ཐེག་པ་ཆེ། ། འབྱུང་བའི་ཡེ་ཤེས་གཉིས་པོ་ཡང༌། །
གསུངས་པ་ཡིན་ཏེ་དོན་དམ་མིན། ། ཇི་སྲིད་སངས་རྒྱས་ཀྱིས་མ་བསྐུལ། ། དེ་སྲིད་ཡེ་ཤེས་ལུས་ཅན་དངོས། ། ཏིང་འཛིན་རྒྱས་པས་རྒྱལ་འགྱུར་བའི། ། ཉན་ཐོས་དེ་དག་གནས་པར་འགྱུར། ། བསྐུལ་བ་སྣ་ཚོགས་གཟུགས་ཀྱིས་ནི། ། སེམས་ཅན་དོན་ལ་རབ་ཆགས་ཤིང༌། ། བསོད་ནམས་ཡེ་ཤེས་ཚོགས་བསགས་ཤིང༌། ། སངས་རྒྱས་བྱང་ཆུབ་ཐོབ་པར་འགྱུར། ། ཞེས་འབྱུང་ལ།
འོ་ན་དེ་དག་ལས་ཉོན་གྱི་སྐྱེ་སྲིད་ཀྱི་རྟེན་འབྲེལ་གྱི་ཡན་ལག་ཏུ་གྱུར་པའི་ས་བོན་མངོན་གྱུར་དང་བཅས་པ་སྤངས་ཟིན་པས། སླར་དེ་སྐྱེ་བ་ལེན་ནས་བྱང་ཆེན་གྱི་སྤྱད་པ་ལ་ཇི་ལྟར་སློབ་ཅེ་ན། དེ་དག་ལས་ཉོན་གྱི་བག་ཆགས་ཀྱི་མ་རིག་པའི་དབང་གིས་ཟག་མེད་ཡིད་ཀྱི་དགེ་བའི་ལས་སྟོབས་ལྡན་པ་འདུ་བྱེད་པས། དག་པའི་ཞིང་དུ་བསམ་གྱིས་མི་ཁྱབ་པའི་སྐྱེ་བའི་སྲིད་ལ་བླངས་ཏེ། འཆི་འཕོ་བ་ལ་སོགས་པ་ལ་དབང་འབྱོར་བར་བྱེད་དེ། དཔལ་མགོན་དེའི་གསུང་གིས། གཉིས་ཀྱི་བག་ཆགས་ཡོད་པའི་ཕྱིར། ། བག་ཆགས་ས་བོན་བརྗོད་པ་ཡིན། ། ས་བོན་དེ་དངོས་ཚོགས་པ་ནི། ། སྲིད་པའི་མྱུ་གུ་བསྐྱེད་པར་བྱེད། །
ཅེས་འབྱུང་ངོ༌། ། དེ་ལྟ་ན་མཐར་སེམས་ཅན་གཅིག་ཀྱང་མ་ལུས་པར་འཁོར་བ་སྟོངས་པར་འགྱུར་བ་ཞིག་སྲིད་པར་ཐལ། སེམས་ཅན་ལ་གསར་དུ་སྐྱེ་བའམ། ཡང་ན་སངས་རྒྱས་ཉིད་སླར་སེམས་ཅན་དུ་འགྱུར་བའམ། སངས་རྒྱས་ཉིད་སེམས་ཅན་གྱི་རྒྱུ་བྱེད་པ་ལ་སོགས་པ་ནི་མེད། སེམས་ཅན་ནི་མཐར་ཐུག་འཚང་མི་རྒྱ་བར་གཅིག་ཀྱང་ལུས་པ་མེད་པའི་ཕྱིར། འདོད་ན་སངས་རྒྱས་ཀྱི་ཕྲིན་ལས་རྒྱུན་ཆད་པར་ཐལ་བ་དང༌། ལོངས་སྐུའི་འཁོར་ངེས་པ་དེ་མ་ངེས་པར་ཐལ། འདོད་པ་དེ་ཉིད་ཀྱི་ཕྱིར་ཞེས་པ་ལ། རྗེ་བླ་མ་འོད་ཟེར་ཞབས་ཀྱིས།
སེམས་ཅན་གཅིག་ཀྱང་མ་ལུས་པར་འཚང་རྒྱ་བ་ཉིད་ཀྱི་ཕྱིར། འཁོར་བ་སྟོངས་པར་འགྱུར་བ་ཞིག་སྟེ་མཆོག་ཏུ་འདོད་དེ། ཐོག་མེད་གྱུར་ཀྱང་ཐ་མ་དང་ལྡན་པ། ། ཞེས་འཁོར་བ་ཐམས་ཅད་ལ་སྒོས་མཐའ་ཡོད་པ་ཉིད་ཀྱིས་སྤྱི་མཐའ་ཡོད་པར་གྲུབ་པའི་ཕྱིར། དེ་ལྟའི་ཚེ་སངས་རྒྱས་ཀྱི་ཕྲིན་ལས་རྒྱུན་ཆད་པར་ཡང་མི་འགྱུར་ལ། ལོངས་སྐུའི་འཁོར་མ་ངེས་པར་ཡང་མི་འགྱུར་ཏེ། སངས་རྒྱས་ཕྲིན་ལས་རྒྱུན་མི་ཆད་པར་གསུངས་པ་དེ། སེམས་ཅན་མ་ཟད་པ་དེ་སྲིད་དུ་ཡིན་གྱི། ཟད་ནས་མ་ཡིན་པའི་ཕྱིར་ཏེ། རྣམ་པ་གཅིག་ཏུ་ན།
ཇི་སྐད་དུ། དེ་བཞིན་འཁོར་བ་ཇི་སྲིད་འདིའི། ། ལས་ནི་རྒྱུན་མི་འཆད་པར་འདོད། ། ཅེས་ཡོངས་གཅོད་ལ་དེ་ལྟར་བརྗོད་ནས་རྣམ་གཅོད་ལ། དེ་བཞིན་འཁོར་བ་སྟོངས་པ་འདིའི། ། ལས་ནི་མཐར་ཕྱིན་ཉིད་དུ་འདོད། ། ཅེས་དོན་གྱིས་གོ་བ་ཉིད་ཀྱི་ཕྱིར། ཞེས་འབྱུང་ལ། ཡང་ན་འཁོར་བ་སྟོངས་པ་ཉིད་ཀྱིས་སླར་འཁོར་བ་ན་སེམས་ཅན་གཅིག་ཀྱང་ཕྱིར་བལྡབ་སྟེ་མི་འཁོར་བར་རྟག་པའམ་རྒྱུན་མི་ཆད་པ་ལ་དེ་ཡང་སངས་རྒྱས་ཀྱི་ཕྲིན་ལས་ཡིན་པས། སངས་རྒྱས་ཀྱི་ཕྲིན་ལས་རྒྱུན་ཆད་པར་མི་འགྱུར་བ་ཉིད་ཀྱི་ཕྱིར།
ལོངས་སྐུའི་འཁོར་ས་བཅུ་པ་ནི། བཅོམ་ལྡན་འདས་ཉིད་ཀྱིས་བསོད་ནམས་དང་ཡེ་ཤེས་ཀྱི་ཚོགས་བསགས་པའི་མཐུས་འཁོར་ཕུན་སུམ་ཚོགས་པ་ལ། ངོ་བོ་སྟོན་པ་ཉིད་ལས་བཟང་ངན་དབྱེར་མེད་ཀྱང་རྣམ་པ་སྟོན་འཁོར་གྱི་ཁྱད་པར་ལས་ས་བཅུ་པར་སྣང་བ་ཙམ་ལས་གཞན་སེམས་ཅན་ས་བཅུ་པ་རང་རྒྱུད་པ་ཡིན་མི་དགོས་པའི་འཁོར་བྱང་སེམས་ས་བཅུ་པས་བསྐོར་བར་ངེས་པ་ལས་ཉམས་པ་མེད་པའི་ཕྱིར། འོ་ན་ལོངས་སྐུ་དོན་ལ་འཁོར་ངེས་པ་ཅན་མ་ཡིན་པར་ཐལ། སངས་རྒྱས་ཉིད་ལ་འཁོར་ས་བཅུ་པར་སྣང་བའི་འཁོར་གྱིས་བསྐོར་བ་ཙམ་ལས་དོན་དུ་སེམས་ཅན་དུ་གྱུར་པའི་ས་བཅུ་པ་རང་རྒྱུད་པ་མ་ཡིན་པའི་ཕྱིར་ཞེ་ན། འདི་ལ་ཁྱབ་པ་མེད་དེ། འོ་ན་ལས་ཀྱི་དབང་གིས་སྣང་བའི་དམྱལ་སྲུང་སོགས་ཀྱང༌། ཐེག་པ་ཆེན་པོ་པ་དག ། ལས་ཀྱི་མཐུས་བདག་འབྲས་ཀྱིས་སྣང་བ་ལ་དམྱལ་སྲུང་སྟག་གཟིག་སྲིན་པོ་སོགས་སྣང་བ་ཡིན་གྱི། དེ་དག་སྟག་གཟིག་དང་གཤིན་རྗེ་དང་སྲིན་པོ་སོགས་རང་རྒྱུད་པ་ཡིན་མི་དགོས་པར་བཤད་པ་དེ་འདིར་ཡང་མཚུངས་པའི་ཕྱིར།
ཡང་ན། འཁོར་ངེས་པའི་ངེས་བཟུང་ཡང༌། སེམས་ཅན་ཐམས་ཅད་མ་ཟད་པའི་བར་ཡིན་ལ། ཟད་ནས་དེའི་ངེས་པ་དང་ལྡན་མི་དགོས་པར་བརྗོད་ཀྱང་ཆོག་སྟེ། ངེས་པ་ངེས་ལྡན་དུ་རྟག་ཏུ་བཞུགས་པའི་ཁུངས་ནི། འཇུག་པར། ཞི་སྐུ་དཔག་བསམ་ཤིང་ལྟར་གསལ་གྱུར་ཅིང༌། ། ཡིད་བཞིན་ནོར་བུ་ཇི་བཞིན་རྣམ་མི་རྟོག ། འགྲོ་གྲོལ་བར་དུ་འཇིག་རྟེན་འབྱོར་སླད་རྟག ། འདི་ནི་སྤྲོས་དང་བྲལ་ལ་སྣང་བར་འགྱུར། །
ཞེས་འགྲོ་བ་གྲོལ་ཟིན་པའི་དུས་ན་ངེས་ལྡན་དུ་རྟག་པར་མ་བཤད་པའི་ཕྱིར། ཞེས་གསུངས་ལ། རྗེ་གྲུབ་ཐོབ་རས་པ་ཆེན་པོའི་ཞལ་སྔ་ནས། སེམས་ཅན་གཅིག་ཀྱང་མ་ལུས་པར་སངས་རྒྱས་ཀྱང་འཁོར་བ་སྟོངས་སྲིད་པ་མ་ཡིན་ཏེ། མ་རིག་འཁྲུལ་འཁོར་འདི་ལ་ཟད་མེད་འཕེལ་བ་མེད། ། ཅེས་དང༌། རྒྱུ་མཐའ་ཡས་དང་སེམས་ཅན་ཟད་མེད་དང༌། ། ཅེས་དང༌། གཞན་ཡང་མདོ་རྒྱུད་རབ་འབྱམས་ནས་སེམས་ཅན་གྱི་ཁམས་ཆོས་ཀྱི་དབྱིངས་ལྟར་བསམ་བརྗོད་མི་ནུས་པར་བཤད་པ་ཤ་སྟག་གི་ཕྱིར། རིགས་པས་ཀྱང་འཐད་དེ།
ཆོས་ཐམས་ཅད་ལྟོས་ནས་བཞག་པ་འབའ་ཞིག་ལས། སངས་རྒྱས་ནི་སེམས་ཅན་ལ་ལྟོས་ནས་འཇོག་ལ། དེ་ལྟ་ན་སེམས་ཅན་མེད་ན་སངས་རྒྱས་ཀྱང་མེད་པར་འགྱུར་བས་ཀུན་རྫོབ་ཏུ་འཆིང་གྲོལ་དང་སངས་རྒྱས་དང་སེམས་ཅན་གྱི་རྒྱུན་ཐམས་ཅད་ཆད་དོ་ཞེས་སྨྲ་ན་ནི། རྟེན་འབྱུང་ལ་སྒྲོ་སྐུར་གྱི་མཐའ་གཉིས་དང་བྲལ་བ་ཉིད་དུ་རིགས་པ་ལས་སྐུར་པ་བཏབ་པར་སོང་བའི་ཕྱིར་དང༌། འཁོར་བ་ལ་སྤྱི་མཐའ་ཡོད་ན། སངས་རྒྱས་ལ་འཁོར་བ་སྟེ་འཇིག་རྟེན་གྱི་མཐའ་ཡོད་མེད་དྲི་བ་ལ་ལུང་དུ་བསྟན་ཆོག་པ་ལས་ལུང་དུ་མ་བསྟན་ཉིད་ཀྱི་ཕྱིར། སེམས་ཅན་གཅིག་ཀྱང་མ་ལུས་པར་སངས་རྒྱས་པར་གྱུར་ནའང་འཁོར་བ་ལ་སྤྱི་མཐའ་ཡོད་རིགས་ཞེས་བསམ་པ་འདི་ནི་སོ་སོ་སྐྱེ་བོའི་རྣམ་པར་རྟོག་པས་བསམ་གྱིས་མི་ཁྱབ་པའི་དབང་དུ་བྱས་ཀྱི། སེམས་ཅན་གཅིག་མ་ལུས་པར་སངས་རྒྱས་པར་གྱུར་ཀྱང༌། འཁོར་སྤྱི་མཐའ་མེད་པ་འདི་ནི་རྟེན་ཅིང་འབྲེལ་འབྱུང་ཆེས་ཟབ་མོ་ལ་སོ་སོ་སྐྱེ་བོས་རྣམ་པར་རྟོག་པས་བསམ་གྱིས་ཁྱབ་པའི་ཡུལ་མ་ཡིན་པའི་ཕྱིར། གླང་གི་རྭ་དང་རི་བོང་གི་རྭ་གཉིས་གདོད་ནས་མ་གྲུབ་པར་འདྲ་བ་ལ་རྟེན་ཅིང་འབྲེལ་འབྱུང་གི་གླང་རྭ་སྣང་དུ་རུང་ལ་རི་རྭ་སྣང་དུ་མི་རུང་བ་སོ་སྐྱེའི་རྟོག་པའི་བསམ་བྱ་མ་ཡིན་པ་ལྟ་བུའོ་ཞེས་གསུངས་ལ།
འདི་དང་མཐུན་པར་བཀའ་གདམས་ལམ་རིམ་ཞིག་ལས་དགེ་བཤེས་སྟོན་པའི་གསུང་གིས། སེམས་ཅན་ཐམས་ཅད་སངས་རྒྱས་ཀྱང་འཁོར་བ་མི་སྟོང་བ་འདི་དང་མོས་པས་སྤྱོད་པའི་ས་པས་དད་པར་བྱ་བ་ཡིན་གྱི། གོ་རྒྱུ་གཤའ་མར་མི་འཆའ། ས་ཐོབ་ནས་གོ་བའི་རིས་སུ་གདའ་བས། དེ་དཔྱིས་ཕྱིན་པའི་ཆེད་དུ་ཚོགས་ཀྱི་སྒོ་དུ་མ་ནས་སོག ། སྡིག་པ་དང་ཉོན་མོངས་པ་སྒོ་དུ་མ་ནས་སྦྱོང༌། སྨོན་ལམ་མང་དུ་ཐོབ་དང༌། ནམ་ཞིག་གོ་བར་ཐག་ཆོད་ཅེས་གསུང་ཞེས་བྲིས་གདའོ། ། དགོངས་གཅིག་རྙིང་མར། སངས་རྒྱས་ཀྱི་ཡོན་ཏན་མ་ལུས་པ་རང་རྒྱུད་ལ་གཤེགས་སྙིང་གི་ཚུལ་དུ་ཡོད་པས།
དེ་དང་མི་འགལ་བའི་ལྟ་སྤྱོད་ཉམས་སུ་བླངས་པ་ལས་ལྷག་པར་བྱ་བའི་ཆོས་མེད། དེ་ལྟར་ཉམས་སུ་བླངས་པས་རང་རྒྱུད་ཀྱི་སངས་རྒྱས་མཉེས་ན་འདྲེན་པ་གཞན་དྲིང་མི་འཇོག་པར་རང་ཉིད་རང་ལ་མགོན་སྐྱབས་སུ་འགྱུར་བས་ཕྱི་ནས་སྐྱབས་འཚོལ་མི་དགོས་ཏེ། བདག་ཉིད་བདག་གི་མགོན་ཡིན་གྱི། ། ཞེས་སོགས་ཀྱི་ལུང་སྒྲུབ་བྱེད་དུ་དྲངས་སྣང་ངོ༌། ། ལེགས་ཤིང་འབྱོར་བར་མ་གོ་སྟེ། གཤེགས་སྙིང་རང་རྒྱུད་ལ་རང་དང་སྤྱི་བྱེ་བྲག་ལྟར་ལྷན་ཅིག་ཏུ་ཡོད་པར་འདོད་པའི་བདེ་གཤེགས་སྙིང་པོའི་འདོད་ཚུལ་ཚད་ལྡན་སུ་ལའང་མ་གྲགས་པ་དང༌། ཆོས་ཚུལ་བཞིན་བྱས་མ་བྱས་ལ་གཤེགས་སྙིང་མཉེས་མི་མཉེས་ཀྱི་དེ་རྒྱུད་ལྡན་གྱི་འགྲོ་བ་ལ་གྲོལ་སྐྱབས་སྟེར་བར་བྱེད་པ་དང་མི་བྱེད་པར་འདོད་པ་ཕྱི་རོལ་པ་ཁ་ཅིག ། བྱེད་པ་པོ་བདག་ལས་རྣམ་འགྱུར་ཐ་དད་པ་ལ་འཆིང་གྲོལ་རག་པར་སྨྲ་བ་དང་ཁྱད་པར་ཅི་ཡང་མི་སྣང་བ་དང༌། སྒྲུབ་བྱེད་ཀྱི་ལུང་དེ་ཉན་ཐོས་པ་ཁ་ཅིག་བརྗོད་མེད་ཀྱི་བདག་ཡོད་པའི་སྒྲུབ་བྱེད་དང༌། སེམས་ཙམ་པས་ཀུན་གཞི་རྣམ་ཤེས་ཀྱི་སྒྲུབ་བྱེད་དུ་འདྲེན་པའང་ཡོད་པ་ལུང་དོན་ལ་མི་གནས་པར་སྔོན་ནས་ཆེན་པོ་དག་གིས་བཤད་ནས།
ལུང་དེའི་དོན་གང་ཟག་འཆིང་གྲོལ་རང་རང་གི་དགེ་མི་དགེའི་ལས་ཀྱི་རྗེས་སུ་འགྲོའོ་ཞེས་འཆད་པ་ཡིན་ན། དེ་ལས་གཞན་རང་གི་གཤེགས་སྙིང་རང་ལ་དགྱེས་མི་དགྱེས་ཀྱི་སྒྲུབ་བྱེད་ལ་དེ་ཅི་ཞིག་འབྲེལ་ཏེ། ཅི་བདེ་གཤེགས་སྙིང་པོའི་ཆོས་ཚུལ་འདི་གྲུབ་མཐའ་སྨྲ་བའི་ཉན་ཐོས་ཀྱི་ཁས་ལེན་པ་ལྟ་ཞོག ། ཉན་རང་དགྲ་བཅོམ་པ་དག་གིས་སྤྱོད་ཡུལ་དུ་འགྱུར་བ་མ་ཡིན་ན། ལུང་དེ་ཉིད་ཉན་ཐོས་པ་དག་གིས་བཀའ་ཡང་དག་པར་འདོད་པའི་ཆེད་དུ་བརྗོད་པའི་ཚིག་ཡིན་པའི་ཕྱིར།
ཡང་དེར། ཉན་རང་མཐར་ཐུག་སངས་རྒྱས་པའི་སྒྲུབ་བྱེད་དུ་རྐུ་ཐབས་ཀྱི་སེམས་བསྐྱེད་ཡོད་ཟེར་བ་བྲིས་གདའ་ཞིང༌། རྐུ་ཐབས་ཀྱི་སེམས་བསྐྱེད་དེ། རབ་བྱུང་གི་སྔགས་ཚིག་ཏུ། བཅོམ་ལྡན་འདས་ཤཱཀྱ་ཐུབ་པ་ཤཱཀྱ་སེང་གེ་ཤཱཀྱའི་རྒྱལ་པོ་གཙོ་བོ་དེ་རབ་ཏུ་བྱུང་བའི་རྗེས་སུ་བདག་རབ་ཏུ་དབྱུང་སྟེ་ཞེས་པ་འདི་ལ་འཆད་པ་ཡིན་ཞེས་བྲིས་གདའ་བའང་སྐྱོབ་པ་མཆོག་གི་དགོངས་པ་ཇི་ལྟ་བར་མ་སོང་སྟེ།
སྐྱོབ་པས་སྔགས་ཚིག་དེ་ཙམ་ལ་བརྟེན་ནས་གནས་སྐབས་ཉན་རང་གི་རིགས་ཅན་དང་མ་ངེས་པའི་རིགས་ཅན་ཐེག་ཆེན་དུ་རིགས་སད་པར་འགྱུར་བའི་རྐྱེན་བྱས་ནས་ཐེག་པ་ཆེན་པོར་སེམས་བསྐྱེད་པ་ཡོད་དེ། རྫོགས་པའི་སངས་རྒྱས་མཐོང་བ་དང༌། ཐོས་པ་ལས་ཆེ་བའི་ཡོན་ཏན་ལ་མངོན་པར་དད་པའི་སེམས་སྐྱེ་བའི་དགེ་བའི་རྒྱུ་མཐུ་ཕུལ་དུ་བྱུང་བའི་སྟོབས་ཀྱིས་བྱང་ཆུབ་ལ་འདོད་པའི་དོན་གཉེར་སྐྱེ་བ་འབྱུང་བའི་ཕྱིར་ཞེས་དགོངས་སོ། ། དེ་ལས་གཞན་དུ་རབ་ཏུ་བྱུང་གི་སྔགས་ཚིག་དེ་སྟོན་པས་ཉན་རང་གི་རིགས་ཅན་རྐུ་ཐབས་སམ་སྒྱུ་ཐབས་ཀྱི་བྱང་ཆུབ་ཏུ་སེམས་བསྐྱེད་དུ་བཅུག་པའི་ཆེད་དུ་ནི་མ་ཡིན་ཏེ། འདིའི་རབ་བྱུང་ནི་ཁྱིམ་ནས་རབ་བྱུང་ཉིད་གཙོ་བོར་བྱེད་པའི་སྐབས་དང༌། འདིའི་རབ་བྱུང་ལ་འཇིགས་སྐྱོབ་དང་ལེགས་སྨོན་ཡང་ཡོད་པས། མཐའ་གཅིག་ཏུ་ངེས་འབྱུང་གིས་ཀྱང་ཟིན་མི་དགོས་ན་ངེས་པར་བྱང་ཆེན་གྱི་སེམས་བསྐྱེད་ཀྱིས་ཟིན་དགོས་པར་ག་ལ་ཁྱབ་པར་སྟོན་པའི་ཕྱིར་རོ། ། ཡང་དགོངས་གཅིག་རྙིང་མར། ཉན་རང་འཕགས་པ་བསྐལ་ཆེན་ཁྲི་ཚོ་བརྒྱད་ནས་ངེས་པར་བྱང་ཆུབ་ལ་འཇུག་གོ་ཞེས་བྲིས་གདའ་བ་ཡང་མཐའ་གཅིག་ཏུ་ངེས་པར་བཟུང་མི་ནུས་ཏེ། འཇམ་དཔལ་རྩ་རྒྱུད་ལས།
བཙུན་པ་ཤཱ་རིའི་བུ་དེ་བཞིན་དུ་ཉན་ཐོས་དང་རང་སངས་རྒྱས་ཤིན་ཏུ་ཞི་བའི་རྣམ་པས་གནས་པ་འཇིག་རྟེན་པའི་ཡུལ་སུན་འབྱིན་པའི་སྟོབས་དྲག་པོས་རབ་ཏུ་ཚར་བཅད་པས་མིག་ལ་སོགས་པ་ཡུལ་ལ་འཇུག་པ་ལས་ལོག་པ། སྐྱེས་བུ་རིམ་འབྱིངས་བྱེད་ཀྱིས་བཏབ་པའི་ཤེས་པ་ལྟར་རབ་ཏུ་མི་གསལ་བ། ར་རོ་བའི་མིག་ལྟ་བུ། སྡོམ་པའི་ཚུལ་ཁྲིམས་ཀྱི་འབྲས་བུ་དང༌། སྔགས་དང་ཕྱག་རྒྱ་ལ་སོགས་པ་ལེགས་པར་སྤྱད་པའི་ཡིད་ཀྱི་ལུས་མེ་ལོང་གི་ནང་དང་ཆུ་ནང་གི་གཟུགས་ལྟར་རབ་ཏུ་གཞིག་པ་དང་བཟུང་བར་མི་ནུས་ཤིང་བལྟ་བར་དཀའ་བ་དྲི་ཟའི་སེམས་ལྟར། དངོས་པོ་གཞན་དང་འཕྲད་པས་སྟུག་པ་མེད་པ། འཇའ་ཚོན་ལྟར་འབྱུང་བ་དང་འཇིག་པའི་རྒྱུ་རྟོགས་པར་དཀའ་བ་ཐོབ་ཏེ། སངས་རྒྱས་ཀྱི་ཞིང་འོག་མིན་དང༌། མངོན་པར་དགའ་བ་དང༌། བདེ་བ་ཅན་ལ་སོགས་པ་དག་ཏུ་སངས་རྒྱས་བཅོམ་ལྡན་འདས་དེ་དང་དེ་དག་གི་ན་པདྨ་རིན་པོ་ཆེའི་རྒྱུ་ལས་གྲུབ་པ་དག་གི་སྦུ་གུ་དང་སྡོང་བུའི་ཕྲག་དང་སྙིང་པོའི་གནས་དེ་དང་དེ་དག་ཏུ་སྐྱེ་ནས་གནས་པ་དེ་དག་ཀྱང་ཇི་ཙམ་གྱི་དུས་ཀྱི་རང་གི་སྲིད་པ་ལ་སྤོང་བའི་སེམས་དང༌།
ལེགས་པར་སྤྱད་པའི་འབྲས་བུ་དེ་དག་བསྐལ་པ་བྱེ་བ་ཕྲག་མང་པོ་རབ་ཏུ་འདས་པ་ན། དེ་བཞིན་གཤེགས་པ་རྣམས་ཀྱི་འོད་ཟེར་རམ། ཁ་ཅིག་ངའི་ལུས་ལས་བྱུང་བའི་འོད་ཟེར་རྣམས་ཀྱིས་རེག་པ་ན་རྣམ་པར་སད་དེ། འཇིག་རྟེན་གྱི་འཁོར་ལོ་ལྟར་སྣང་བར་བྱས་ནས་ངའི་ལུས་བྱིས་པའི་ཆ་བྱད་ཅན་དང་འཇིག་རྟེན་དབང་ཕྱུག་དང་འཕགས་པ་ལག་ན་རྡོ་རྗེ་ལ་སོགས་པའི་ལུས་ཉེ་བར་བསྟན་ཏེ། སྔོན་རྣམ་པར་བཏང་བའི་སེམས་ཅན་ཐམས་ཅད་སླར་བདག་གིར་བྱས་ནས་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་ཡུད་ཙམ་རེ་རེས་ཀྱང་གོང་ནས་གོང་དུ་སྤེལ་ནས་སངས་རྒྱས་ཀྱི་སའི་བར་དུ་ཐོབ་པ་དེའི་དུས་དང་དེའི་ཚེ་ཡང་མེད་པ་མ་ཡིན་ནོ། ། ཞེས་འབྱུང་བའི་ཕྱིར་རོ། ། སྟོན་པའི་དགོངས་དོན་ཆོས་ཀྱི་འཁོར་ལོའི་མཛོད། ། ཡིད་བཞིན་ཅི་འདོད་སྩོལ་བའི་སྒོ་འཕར་ཏེ། ། གེགས་མེད་གསལ་བར་འདི་ན་ཕྱེ་ཟིན་གྱི། ། ཐར་འདོད་སྐལ་བས་དགོས་དགུ་ད་ལྟ་ལོང༌། །
དམ་ཆོས་དགོངས་པ་གཅིག་པའི་བཀའ་འགྲེལ། རིས་མེད་པའི་བསྟན་པ་མཐའ་དག་གི་གཙུག་གི་ཉི་མ། རྫོགས་པའི་སངས་རྒྱས་མི་བསྐྱོད་ཞབས་ཀྱིས་བཀའ་བསྩལ་པ་ལས་ཆོས་འཁོར་གྱི་ཚོམས་ཏེ་ལྔ་པའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
