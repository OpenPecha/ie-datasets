མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༡
ཟབ་དོན་འདུལ་བའི་དཀའ་བའི་གནས་ལ་དཔྱད་པ་ལུང་རིགས་ནོར་བུའི་ཐེམ་སྐས།
༄༅། །ཟབ་དོན་འདུལ་བའི་དཀའ་བའི་གནས་ལ་དཔྱད་པ་ལུང་རིགས་ནོར་བུའི་ཐེམ་སྐས་བཞུགས་སོ།། ཨོཾ་སྭ་སྟི་སིདྡྷཾ། འབུམ་ཕྲག་འདུལ་བའི་རྣམ་དཔྱོད་ཆུ་གཏེར་གྱི། ། གདེངས་ཅན་ནོར་བུའི་ཕྲེང་བས་ལེགས་བཤད་བཅུད། ། སྤེལ་མཁས་འཇམ་དབྱངས་གཞོན་ནུ་ས་སྐྱ་པའི། ། བསྟན་འཛིན་འབུམ་ཕྲག་གསུམ་པ་གཙུག་ན་རྒྱལ། ། ཚད་མེད་འགྲོ་ལ་བྱམས་པའི་ལྷག་བསམ་མཐུས། ། དཔག་མེད་བློ་གྲོས་དབྱར་གྱི་ཆུ་གཏེར་བཞིན། ། གྲངས་མེད་བདུད་ལས་རྣམ་རྒྱལ་ཡོངས་ཀྱི་བཤེས། ། འདྲེན་མཆོག་སྐྱིད་གཤོང་མ་ཏི་རྣམ་རྒྱལ་མཆོད། །
འདི་ན་ཆོས་འདུལ་འོ་མའི་རྒྱ་མཚོ་ཡི། ། འདབ་གསར་པདྨ་བཞད་པའི་རོལ་རྩེད་ལས། ། སྐལ་བཟང་ངང་མོ་རྩེ་བའི་དགའ་སྟོན་གྱིས། ། མགྲིན་པ་མཐོ་བ་ཀླུ་སྒྲུབ་གསང་ཚིག་ཉོན། ། ཅེས་མཆོད་པར་བརྗོད་ཅིང་དམ་བཅས་པ་སྔོན་དུ་བཏང་ནས། དམ་པའི་ཆོས་འདུལ་བའི་སྙིང་པོ་སྦྲང་རྩིའི་བཅུད་ལྟ་བུའི་ལེགས་པར་བཤད་པ་འགའ་ཟུང་ཞིག་བཤད་ན། དགོས་འགྲེལ་སྐབས་སུ། བསྙེན་རྫོགས་སྡོམ་པ་ལ་སྤོང་བ་བདུན་པ་དང་། མ་རྫོགས་པའི་རབ་བྱུང་སྡོམ་པ་ལ། སྤོང་བ་བཞི་པའི་སྡོམ་པ་ཡིན་པས་ཁྱབ།
ཅེས་འདུལ་འཛིན་ཡོངས་ལ་གྲགས་པ་འདིའི་གནད་ཤེས་དགོས་སོ་ཞེས་འདི་ལྟར། དགེ་ཚུལ་སྡོམ་པར་གྱུར་པའི་རྫུན་སྤོང་བའི་སྤོང་གཟུགས་ཆོས་ཅན། སྤོང་བ་བཞི་པའི་སྡོམ་པ་ཡིན་པར་ཐལ། མ་རྫོགས་པའི་རབ་བྱུང་སྡོམ་པ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་རྩ་བཞི་སྤོང་བའི་སྡོམ་པ་ཡིན་པར་ཐལ་ལོ། ། ཟེར་ན་མ་ཁྱབ་པ་གནད་དུ་ཆེ། འདོད་ན་ཁྱོད་མ་བྱིན་ལེན་སྤོང་བའི་སྡོམ་པ་ཡིན་པར་ཐལ་ལོ། ། འདོད་ན།
ཁྱོད་མ་བྱིན་ལེན་སྤོང་བའི་སྤོང་གཟུགས་ཡིན་པར་ཐལ་ལོ། ། འདོད་ན། ཁྱོད་ལུས་ཀྱི་ལས་ཡིན་པར་ཐལ་ལོ། ། འདོད་ན། མ་ཡིན་པར་ཐལ། ཁྱོད་ངག་གི་ལས་ཡིན་པའི་ཕྱིར་ཏེ། ཁྱོད་རྫུན་ཚིག་སྤོང་བའི་སྤོང་གཟུགས་ཡིན་པའི་ཕྱིར། ཁྱབ་སྟེ། རྫུན་ཚིག་ཡིན་ན་ངག་ལས་ཡིན་དགོས་པའི་ཕྱིར། ཡང་དགེ་ཚུལ་སྡོམ་པ་ཆོས་ཅན།
ཁྱོད་བསྙེན་རྫོགས་ཀྱི་སྡོམ་པ་ཡིན་པར་ཐལ། ཁྱོད་སྤོང་བ་བདུན་པའི་སོར་སྡོམ་ཡིན་པའི་ཕྱིར། མ་གྲུབ་ན་དེར་ཐལ། དགེ་ཚུལ་གྱི་སྡོམ་པར་གྱུར་པའི་སྲོག་གཅོད་སྤོང་བའི་སྤོང་གཟུགས་ནས། དེར་གྱུར་པའི་ཕྲ་མ་སྤོང་བའི་སྤོང་གཟུགས་ཀྱི་བར་བདུན་ཡོད་པའི་ཕྱིར། རྟགས་ཕྱི་མ་གསུམ་མ་གྲུབ་བྱས་པ་ལ། དེར་ཐལ། དགེ་ཚུལ་གྱི་རྒྱུད་ཀྱི་ཕྲ་མ་སྤོང་བའི་སྤོང་གཟུགས་ཡོད་པའི་ཕྱིར་ན་མ་ཁྱབ། མ་གྲུབ་ན་དེར་ཐལ། དེའི་རྒྱུད་ཀྱི་བར་མའི་དགེ་བར་གྱུར་པའི་ཕྲ་མ་སྤོང་བའི་སྤོང་གཟུགས་ཡོད་པའི་ཕྱིར་ཏེ།
དགེ་ཚུལ་གྱི་རྒྱུད་ཀྱི་ཕྲ་མ་སྤོང་བའི་བསླབ་བྱ་དེ་ཕྱོགས་མཐུན་གྱི་བསླབ་བྱ་ཙམ་ཡིན་པའི་ཕྱིར་རོ། ། མ་ཁྱབ་མཚམས་ལ་ཁོ་ན་རེ། དགེ་ཚུལ་གྱི་རྒྱུད་ཀྱི་ཕྲ་མ་སྤོང་བའི་སྤོང་གཟུགས་ཡིན་ན་བར་མ་ཡིན་དགོས་པར་ཐལ། དེའི་རྒྱུད་ཀྱི་ཕྲ་མ་སྤོང་བའི་སྤོང་གཟུགས་སུ་གྱུར་པའི་སོར་སྡོམ་མེད་པའི་ཕྱིར་ན་མ་ཁྱབ། འདོད་ན། དེའི་རྒྱུད་ཀྱི་ཕྲ་མ་སྤོང་བའི་སྤོང་གཟུགས་སུ་གྱུར་པའི་ཟག་མེད་ཀྱི་སྡོམ་པ་ཆོས་ཅན། དེར་ཐལ། དེའི་ཕྱིར། ཡང་དེར་གྱུར་པའི་བསམ་གཏན་གྱི་སྡོམ་པ་ཡང་ཆོས་ཅན། དེར་ཐལ།
དེའི་ཕྱིར། རྟགས་དེ་གཉིས་མེད་ཟེར་ན། དེ་གཉིས་ཡོད་པར་ཐལ། དགེ་ཚུལ་གྱི་རྒྱུད་ཀྱི་ཟག་མེད་ཀྱི་སྡོམ་པ་ཡང་ཡོད་པ་གང་ཟག་གང་ཞིག བསམ་ཟག་གི་སྡོམ་པ་གཉིས་ལ་སྤོང་བ་བདུན་པ་ཡིན་པས་ཁྱབ་པ་འདུལ་མངོན་ལ་རྒྱུས་ཡོད་དག་གི་སྤྱི་ལུགས་ཡིན་པའི་ཕྱིར་རོ། ༈ །ཡང་སྤོང་བ་བདུན་པའི་སྡོམ་པ་ཡིན་ན། དགེ་སློང་གི་སྡོམ་པ་ཡིན་དགོས་པར་ཐལ། བསྙེན་པར་མ་རྫོགས་པའི་རབ་བྱུང་གི་སྡོམ་པ་ཡིན་ན། སྤོང་བ་བདུན་པའི་སྡོམ་པ་མ་ཡིན་དགོས་པའི་ཕྱིར་ཟེར་ན་མ་ཁྱབ། འདོད་ན།
བསམ་གཏན་གྱི་སྡོམ་པ་དང་ཟག་མེད་ཀྱི་སྡོམ་པ་གཉིས་ཆར་སྐྱོན་ལ་འཕེན་ནོ། ། གལ་ཏེ་ཟག་མེད་ཀྱི་སྡོམ་པ་དེ་སྤོང་བ་བདུན་པ་མིན་ནོ་ཟེར་ན། དེ་ཡིན་པར་ཐལ། ཟག་མེད་ཀྱི་སྡོམ་པར་གྱུར་པའི་སྲོག་གཅོད་སྤོང་བའི་སྤོང་གཟུགས་ནས། དེར་གྱུར་པའི་ཕྲ་མ་སྤོང་བའི་སྤོང་གཟུགས་ཀྱི་བར་བདུན་ཡོད་པའི་ཕྱིར་ཏེ། བསམ་ཟག་གི་སྡོམ་པར་གྱུར་པའི་སྤོང་བ་བདུན་ཚན་གཉིས་པོ་དེ། འབྱུང་བ་བཞི་ཚན་ཐ་མི་དད་པ་རེ་རེ་ལས་སྐྱེ། སོར་སྡོམ་དུ་གྱུར་པའི་སྤོང་བ་བདུན་པོ་དེ། འབྱུང་བ་བཞི་ཚན་ཐ་དད་པ་རེ་རེ་ལས་སྐྱེ་བར་བཤད་པའི་ཕྱིར་ཏེ། རྩ་བར་ཏིང་འཛིན་སྐྱེས་བྱུང་མ་ཟིན་དང་། །
རྒྱས་བྱུང་ཐ་དད་མིན་ལས་སྐྱེད། ། ཅེས་དང་། དེའི་མཛོད་འགྲེལ་དུ། ཏིང་འཛིན་ལས་སྐྱེས་པ་ནི་བསམ་གཏན་དང་ཟག་མེད་ཀྱི་སྡོམ་པའི་རྣམ་པར་རིག་བྱེད་མ་ཡིན་པ་ཡིན་ཏེ། དེ་ནི་ཏིང་འཛིན་ལས་སྐྱེས་པ་རྒྱས་པ་ལས་བྱུང་བ་དང་། མ་ཟིན་པའི་འབྱུང་བ་ཆེན་པོ་དག་རྒྱུར་བྱས་པས་སྐྱེའོ། ། ཐ་མི་དད་པ་དག་ཀྱང་ཡིན་ཏེ། འབྱུང་བ་ཆེན་པོ་གང་དག་ཁོ་ནར་རྒྱུར་བྱས་ནས། སྲོག་གཅོད་པ་སྤོང་བ་སྐྱེ་བ་དེ་དག་ཁོ་ན་ལས་ཚིག་ཀྱལ་པ་སྤོང་བའི་བར་དུ་སྐྱེའོ། ། དེ་ཅིའི་ཕྱིར་ཞེ་ན།
སེམས་བཞིན་དུ་འབྱུང་བ་ཐ་མི་དད་པའི་ཕྱིར་རོ། ། སོ་སོར་ཐར་པའི་སྡོམ་པ་ནི། འབྱུང་བ་གཞན་དང་གཞན་དག་རྒྱུས་བྱས་ནས། རྣམ་པར་རིག་བྱེད་མ་ཡིན་པ་བདུན་སྐྱེའོ་ཞེས་གསལ་བར་བཤད་པ་འདི་ལ། རྣམ་དཔྱོད་ཡོད་ན་བལྟས་པ་ཙམ་གྱིས་གསལ་པོར་ཤེས་པའི་ཕྱིར་རོ། ། དེས་ན་སྤོང་བ་བཞི་པ་དང་། སྤོང་བ་བདུན་པའི་གནད་ནི། སྡོམ་པ་གཅིག་ཉིད་ཀྱི་མི་དགེ་བ་བདུན་ཆར་རམ། བཞི་ཆར་སྤོང་ཞེས་པའི་དོན་མ་ཡིན་གྱིས། དགེ་ཚུལ་གྱི་སྡོམ་པར་གྱུར་པའི་སྲོག་གཅོད་སྤོང་བའི་སྤོང་གཟུགས་དེ།
དེར་གྱུར་པའི་སྤོང་གཟུགས་གཞན་གསུམ་དང་ངེས་པར་འགྲོགས་པས་སྤོང་བ་བཞི་པ་ཡིན་ཞེས་དང་། དགེ་སློང་སྡོམ་པར་གྱུར་པའི་སྲོག་གཅོད་སྤོང་བའི་སྤོང་གཟུགས་དེ་ཡང་། སྤོང་གཟུགས་གཞན་དྲུག་དང་ངེས་པར་འགྲོགས་ཀྱིས། དེའི་སྤོང་གཟུགས་བདུན་པོ་གཅིག་མ་ཚང་ན་ཡང་། སྤོང་གཟུགས་གཞན་དེ་དག་སྡོམ་པ་མ་ཡིན་པར་འགྱུར་བའི་གནད་ཀྱིས། དགེ་སློང་སྡོམ་པ་དེ་སྤོང་བ་བདུན་པར་བཞག་པ་ཡིན་ནོ། ། ཡང་བསྙེན་གནས་ཀྱི་སྡོམ་པ། དགེ་བསྙེན་ཕ་མའི་སྡོམ་པ་གསུམ་ལ། ཁྱིམ་པའི་སྡོམ་པ་ཡིན་པས་ཁྱབ། དགེ་ཚུལ་ཕ་མ་དགེ་སློབ་མའི་སྡོམ་པ།
དགེ་སློང་ཕ་མའི་སྡོམ་པ་ལྔ་ལ་རབ་བྱུང་གི་སྡོམ་པ་ཡིན་པས་ཁྱབ་བྱས་པ་ལ། དགེ་སློང་གི་རྒྱུད་ཀྱི་དགེ་བསྙེན་གྱི་སྡོམ་པ་ཆོས་ཅན། ཁྱིམ་པའི་སྡོམ་པ་ཡིན་པར་ཐལ། དགེ་བསྙེན་གྱི་སྡོམ་པ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་རྒྱུད་ལྡན་གྱི་གང་ཟག་དེ་ཁྱིམ་པ་ཡིན་པར་ཐལ། ཁྱོད་ཁྱིམ་པའི་སྡོམ་པ་ཡིན་པའི་ཕྱིར། མ་ཁྱབ་བྱས་པ་ལ། དེ་ཆོས་ཅན།
ཁྱོད་ཁྱིམ་པའི་སྡོམ་པ་མ་ཡིན་པར་ཐལ། ཁྱོད་རབ་བྱུང་གི་སྡོམ་པ་ཡིན་པའི་ཕྱིར་ཏེ། ཁྱོད་རབ་ཏུ་བྱུང་བའི་གང་ཟག་གི་སྡོམ་པ་ཡིན་པའི་ཕྱིར་ཏེ། ཁྱོད་རབ་ཏུ་བྱུང་བའི་གང་ཟག་གི་སྡོམ་པ་དང་། རབ་ཏུ་མ་བྱུང་བའི་གང་ཟག་གི་སྡོམ་པ་གང་རུང་གང་ཞིག ཕྱི་མ་མ་ཡིན་པའི་ཕྱིར། དང་པོ་དེར་ཐལ། ཁྱོད་སྡོམ་པ་ཡིན་པའི་ཕྱིར། ཕྱི་མ་མ་གྲུབ་ན། དེ་ཆོས་ཅན།
ཁྱོད་རབ་ཏུ་མ་བྱུང་བའི་གང་ཟག་གི་རྒྱུད་ཀྱི་སྡོམ་པ་ཡིན་པར་ཐལ་ལོ། ། འདོད་མི་ནུས་ཏེ། ཁྱོད་རབ་ཏུ་བྱུང་བའི་དགེ་སློང་གི་རྒྱུད་ཀྱི་སྡོམ་པ་ཡིན་པའི་ཕྱིར། རབ་ཏུ་བྱུང་བའི་གང་ཟག་གི་རྒྱུད་ཀྱི་སྡོམ་པ་ཡིན་པའི་ཕྱིར། མ་ཁྱབ་བྱས་པ་ལ། དེ་ཆོས་ཅན། ཁྱོད་རབ་ཏུ་མ་བྱུང་བའི་ཁྱིམ་པའི་སྡོམ་པ་ཡིན་པར་ཐལ། ཁྱོད་ཁྱིམ་པའི་སྡོམ་པ་ཡིན་པ་གང་ཞིག ཁྱོད་རབ་ཏུ་བྱུང་བའི་ཁྱིམ་པའི་སྡོམ་པ་མ་ཡིན་པའི་ཕྱིར། འདོད་ན།
ཁྱོད་རབ་ཏུ་མ་བྱུང་བའི་སྡོམ་པ་ཡིན་པར་ཐལ། ཁྱོད་རབ་ཏུ་མ་བྱུང་བའི་ཁྱིམ་པའི་སྡོམ་པ་ཡིན་པའི་ཕྱིར། མ་ཁྱབ་ན། དེ་ཆོས་ཅན། ཁྱོད་རབ་ཏུ་མ་བྱུང་བའི་དགེ་བསྙེན་གྱི་སྡོམ་པ་ཡིན་པར་ཐལ། ཁྱོད་རབ་ཏུ་མ་བྱུང་བའི་ཁྱིམ་པའི་སྡོམ་པ་ཡིན་པ་གང་ཞིག ཁྱོད་དགེ་བསྙེན་གྱི་སྡོམ་པ་ཡིན་པའི་ཕྱིར། འདོད་ན་ཁྱོད་རབ་ཏུ་མ་བྱུང་བའི་སྡོམ་པ་ཡིན་པར་ཐལ། ཁྱོད་རབ་ཏུ་མ་བྱུང་བའི་སོ་ཐར་རིགས་བརྒྱད་གང་རུང་ཡིན་པའི་ཕྱིར་ཏེ། ཁྱོད་རབ་ཏུ་མ་བྱུང་བའི་དགེ་བསྙེན་གྱི་སྡོམ་པ་ཡིན་པའི་ཕྱིར་རོ། །
ཡང་དགེ་སློང་གི་རྒྱུད་ཀྱི་དགེ་བསྙེན་གྱི་སྡོམ་པ་ཆོས་ཅན། ཁྱོད་བསྙེན་པར་མ་རྫོགས་པའི་སྡོམ་པ་ཡིན་པར་ཐལ། ཁྱོད་དེ་དང་། ཁྱོད་བསྙེན་པར་རྫོགས་པའི་སྡོམ་པ་གང་རུང་གང་ཞིག ཕྱི་མ་མ་ཡིན་པའི་ཕྱིར། ཕྱི་མ་མ་གྲུབ་ན། ཁྱོད་དགེ་སློང་གི་སྡོམ་པ་ཡིན་པར་ཐལ། ཁྱོད་བསྙེན་པར་རྫོགས་པའི་སྡོམ་པ་ཡིན་པའི་ཕྱིར། གོང་དུ་འདོད་བྱས་པ་ལ། དགེ་བསྙེན་གྱི་སྡོམ་པ་རྒྱུད་ལྡན་གྱི་དགེ་སློང་དེ།
བསྙེན་པར་མ་རྫོགས་པའི་སྡོམ་པ་རྒྱུད་ལྡན་གྱི་གང་ཟག་ཡིན་པར་ཐལ། དེའི་ཕྱིར། འདོད་ན། ཁྱོད་བསྙེན་པར་མ་རྫོགས་པའི་གང་ཟག་ཡིན་པར་ཐལ་ལོ། ། ཟེར་ན་མ་ཁྱབ་བྱས་པ་ལ། དགེ་སློང་གི་རྒྱུད་ཀྱི་དགེ་བསྙེན་གྱི་སྡོམ་པ་ཆོས་ཅན། ཁྱོད་བསྙེན་པར་རྫོགས་པའི་སྡོམ་པ་ཡིན་པར་ཐལ། ཁྱོད་བསྙེན་པར་རྫོགས་པའི་ཁྱིམ་པའི་སྡོམ་པ་ཡིན་པའི་ཕྱིར་ཏེ། ཁྱོད་བསྙེན་པར་རྫོགས་པའི་དགེ་བསྙེན་གྱི་སྡོམ་པ་ཡིན་པའི་ཕྱིར་ཏེ། ཁྱོད་བསྙེན་པར་རྫོགས་པའི་གང་ཟག་གི་དགེ་བསྙེན་གྱི་སྡོམ་པ་ཡིན་པའི་ཕྱིར་ན་མ་ཁྱབ།
མ་གྲུབ་ན། དེར་ཐལ། ཁྱོད་བསྙེན་པར་རྫོགས་པའི་གང་ཟག་གི་རྒྱུད་ཀྱི་སྡོམ་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། ། ཡང་བར་མ་རབ་བྱུང་སྔོན་དུ་མ་སོང་བར་ད་ཆོག་ལ་བརྟེན་ནས་བསྙེན་པར་རྫོགས་པའི་དགེ་སློང་གི་སྡོམ་པ་ཆོས་ཅན། ཁྱོད་རབ་བྱུང་གི་སྡོམ་པ་ཡིན་པར་ཐལ། ཁྱོད་དགེ་སློང་གི་སྡོམ་པ་ཡིན་པའི་ཕྱིར། ཁྱབ་པ་དངོས། རྟགས་གསལ་ཆོས་ཅན་གྱིས་འགྲུབ། དེ་མེད་ཟེར་ན་ཡོད་པར་ཐལ།
ལུང་ཞུ་བ་ལས། ཁྱིམ་པ་བསྙེན་པར་རྫོགས་ན། རྫོགས་ཞེས་བགྱིའམ། མ་རྫོགས་ཞེས་བགྱི། ཨུ་པ་ལི་རྫོགས་པ་ཞེས་བྱ་སྟེ། རྫོགས་པར་བྱེད་པ་དག་ལ་འདས་པ་དང་བཅས་པར་རོ་ཞེས་བཤད་པའི་ཕྱིར། རྩ་བར་འདོད་ན། དེ་ལྟ་བུའི་དགེ་སློང་གི་སྡོམ་པ་དེ། བར་མ་རབ་བྱུང་གི་ཚུལ་ཁྲིམས་དང་བསྙེན་རྫོགས་ཀྱི་སྡོམ་པ་གཉིས་ཀ་ཅིག་ཅར་ཐོབ་པའི་སྡོམ་པ་ཡིན་པར་ཐལ། དེ་དང་དེ་གཉིས་རིམ་ཅན་ཐོབ་པའི་སྡོམ་པ་གང་རུང་ཡིན།
ཕྱི་མ་མིན་པའི་ཕྱིར། འདོད་ན། བར་མ་རབ་བྱུང་སྔོན་དུ་མ་སོང་བར། བསྒྲུབ་བྱ་བསྙེན་པར་རྫོགས་པར་བྱེད་པའི་ད་ཆོག་དེ། བསྒྲུབ་བྱ་ཅིག་ཆར་རབ་བྱུང་བསྙེན་རྫོགས་སུ་བསྒྲུབ་པའི་ཆོ་ག་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་སྔོན་ཆོག་ཡིན་པར་ཐལ་ལོ། ། ཕྱི་མ་མ་གྲུབ་ན།
དེ་བར་མ་རབ་བྱུང་སྔོན་སོང་གི་སྡོམ་པར་ཐལ་ལོ། ། འདི་ལ་པཎ་ཤཱཀ་པ་རྗེས་འབྲང་ཁ་ཅིག ཞུ་བའི་ལུང་དེ་རྒྱབ་རྟེན་དུ་དྲངས་ནས་དགེ་ཚུལ་དང་དགེ་སློང་གི་སྡོམ་པ་ལ་རབ་བྱུང་གི་སྡོམ་པས་མ་ཁྱབ་གསུངས། འདི་ལ་རྣམ་པར་དཔྱད་དགོས་ཏེ། གསན་ཅིག འོ་ན། ཁྱིམ་པའི་རྟགས་ཅན་གྱི་རྟེན་ལ་དགེ་ཚུལ་གྱི་སྡོམ་པ་སྐྱེ་བ་ཡོད་པར་ཐལ། ཁྱིམ་པའི་རྟེན་ལ་དགེ་ཚུལ་གྱི་སྡོམ་པ་སྐྱེ་བ་ཡོད་པའི་ཕྱིར་ཏེ། དགེ་ཚུལ་གྱི་སྡོམ་པ་སྐྱེ་ཁ་མའི་ཁྱིམ་པ་ཡོད་པའི་ཕྱིར་ཏེ། དགེ་ཚུལ་གྱི་སྡོམ་པ་ཡིན་ན།
བར་མ་རབ་བྱུང་སྔོན་སོང་ཡིན་པས་མ་ཁྱབ་པའི་ཕྱིར། རྟགས་དངོས། རྩ་བར་འདོད་ན། མདོ་རྩ་ལས། ཁྱིམ་པ་དང་མུ་སྟེགས་ཀྱི་རྒྱལ་མཚན་ཅན་ལ་ཡང་མི་སྐྱེའོ་ཞེས་བཤད་པ་འདི་སེར་སྣ་རིགས་པར་ཐལ་ལོ། ། དེས་ན་ཁོ་བོ་ནི་ཞུ་བའི་ལུང་དེ་མ་དག་པའམ། སྡེ་པ་གཞན་ཞིག་གི་ལུགས་ཀྱིས་ཞུ་དག་བྱས་པར་སེམས་སོ། ། ཡང་རབ་བྱུང་གི་རྒྱུད་ཀྱི་དགེ་བསྙེན་གྱི་སྡོམ་པར་གྱུར་པའི་ངག་གི་རྣམ་པར་རིག་བྱེད་ཀྱི་གཟུགས་ཆོས་ཅན། ཁྱོད་ཁྱིམ་པའི་ལུས་ངག་གང་རུང་གི་ལས་ཡིན་པར་ཐལ། ཁྱོད་ཁྱིམ་པའི་སྡོམ་པ་ཡིན་པའི་ཕྱིར།
འདོད་ན། ཁྱོད་ཁྱིམ་པའི་ངག་གི་ལས་ཡིན་པར་ཐལ། ཁྱོད་ཁྱིམ་པའི་ལུས་ངག་གང་རུང་གི་ལས་གང་ཞིག ཁྱོད་ཁྱིམ་པའི་ལུས་ཀྱི་ལས་མ་ཡིན་པའི་ཕྱིར། འདོད་ན། ཁྱོད་ཁྱིམ་པའི་ངག་གི་རྣམ་པར་རིག་བྱེད་ཡིན་པར་ཐལ། འདོད་པ་གང་ཞིག ཁྱོད་ངག་གི་རྣམ་པར་རིག་བྱེད་ཀྱི་གཟུགས་ཡིན་པའི་ཕྱིར། འདོད་ན། ཁྱོད་ཁྱིམ་པའི་ངག་གི་ལས་ཡིན་པར་ཐལ།
འདོད་པ་གང་ཞིག ངག རྣམ་པར་རིག་བྱེད་ནི་ངག་སྒྲང་། ། ཞེས་པའི་གཞུང་དོན་གྲུབ་པའི་ཕྱིར། འདོད་ན་མ་ཡིན་པར་ཐལ། ཁྱོད་རབ་བྱུང་གི་ངག་ཡིན་པའི་ཕྱིར་ཏེ། རབ་བྱུང་གི་རྒྱུད་ཀྱི་ངག་ཡིན་པའི་ཕྱིར། མ་ཁྱབ་ཟེར་ན། དེ་ལྟ་བུ་རྒྱུད་ལྡན་གྱི་རབ་བྱུང་དེ། ཁྱིམ་པའི་ངག་སྨྲ་བ་པོའི་གང་ཟག་ཡིན་པར་ཐལ།
དེ་ཁྱིམ་པའི་ངག་ཡིན་པའི་ཕྱིར། འདོད་ན། དེ་ཆོས་ཅན། ཁྱིམ་པའི་ལྕེ་དབང་དང་ལྡན་པའི་གང་ཟག་ཡིན་པར་ཐལ། ཁྱིམ་པའི་ངག་སྨྲ་བ་པོའི་གང་ཟག་ཡིན་པའི་ཕྱིར། ཡང་རབ་བྱུང་གི་རྒྱུད་ཀྱི་དགེ་བསྙེན་གྱི་སྡོམ་པར་གྱུར་པའི་ལུས་ཀྱི་རྣམ་པར་རིག་བྱེད་ཀྱི་གཟུགས་ཆོས་ཅན། ཁྱོད་ཁྱིམ་པའི་ལུས་ཀྱི་རྣམ་པར་རིག་བྱེད་ཀྱི་གཟུགས་ཡིན་པར་ཐལ། ཁྱོད་ཁྱིམ་པའི་སྡོམ་པ་གང་ཞིག ལུས་ཀྱི་རྣམ་པར་རིག་བྱེད་ཀྱི་གཟུགས་ཡིན་པའི་ཕྱིར། འདོད་ན་ཁྱོད་ཁྱིམ་པའི་ལུས་ཀྱི་དབྱིབས་ཡིན་པར་ཐལ།
ཁྱོད་ཁྱིམ་པའི་ལུས་ཀྱི་རྣམ་པར་རིག་བྱེད་ཀྱི་གཟུགས་ཡིན་པའི་ཕྱིར། ཁྱབ་སྟེ། ལུས་རྣམ་རིག་བྱེད་དབྱིབས་སུ་འདོད། ། ཅེས་པའི་གཞུང་དོན་གྲུབ་པའི་ཕྱིར། འདོད་ན་དེ་རྒྱུད་ལྡན་གྱི་རབ་བྱུང་དེ། ཁྱིམ་པའི་ལུས་དབྱིབས་ཅན་གྱི་གང་ཟག་ཡིན་པར་ཐལ་ལོ། ། འདོད་ན་མ་ཡིན་པར་ཐལ། ཁྱོད་རབ་བྱུང་གི་ལུས་དབྱིབས་ཅན་གྱི་གང་ཟག་ཡིན་པའི་ཕྱིར་ཏེ། ཁྱོད་རབ་བྱུང་གི་ལུས་དབྱིབས་ཅན་གང་ཞིག རབ་བྱུང་གི་རྟགས་ཅན་གྱི་གང་ཟག་ཀྱང་ཡིན་པའི་ཕྱིར་རོ། །
ད་ནི་འདི་དཔྱད་པར་བྱ་སྟེ། འདུལ་འཛིན་ཁ་ཅིག་ན་རེ། ཐེག་དམན་འདུལ་བའི་སྐབས་འདིར། སོ་ཐར་གྱི་སྡོམ་པ་ལ་རིགས་བརྒྱད་གང་རུང་ཡིན་པས་ཁྱབ་པ་མེད་དེ། སྐྱབས་འགྲོའི་སྡོམ་པ་དང་། ཚངས་སྤྱོད་ཉེར་གནས་མའི་སྡོམ་པ་གཉིས་ཀྱང་སྐབས་འདིར་སོ་ཐར་སྡོམ་པ་མཚན་ཉིད་པ་ཡིན་ཞེས་འཆད་དོ། ། ཁ་ཆེ་བྱེ་བྲག་སྨྲ་བ་དང་། ཉི་འོག་བྱེ་བྲག་སྨྲ་བའི་གྲུབ་མཐའ་གཞིར་བཅས་ལ། སྐྱབས་འགྲོའི་སྡོམ་པ། སོར་སྡོམ་མཚན་ཉིད་པར་ཁས་ལེན་པ་ནི་གནད་མ་གོ་བ་སྟེ།
ཁ་ཆེ་བའི་ལུགས་གཞིར་བཅས་ལ། སྡོམ་པ་མཚན་ཉིད་པར་འགྱུར་བ་ལ། རྩ་བཞི་སྤོང་བའི་སྤོང་བ་བཞི་ལྡན་ཚང་དགོས་པར་འཆད་ཅིང་། ཉི་འོག་པས། རྩ་བ་བཞི་སྤོང་བའི་སྤོང་བ་བཞི་ལྡན་མི་དགོས་ཀྱང་། རྩ་བ་བཞིའི་ཡ་གྱལ་གང་རུང་ཞིག་སྤོང་བ་དགོས་པ་ངེས་པར་འཆད་པའི་ཕྱིར། གནད་དེས་ན། ཉི་འོག་པས། སྐྱབས་གསུམ་འཛིན་པའི་དགེ་བསྙེན་ཞེས་རྩ་བ་བཞི་སྤོང་བར་ཁས་མ་བླངས་ཀྱང་། དཀོན་མཆོག་གསུམ་ལ་སྐྱབས་འགྲོ་ཙམ་བྱས་པས་དགེ་བསྙེན་དུ་འགྱུར་བ་ཞིག་ཁས་ལེན་ལ།
དེ་ལྟ་བུ་དགེ་བསྙེན་མཚན་ཉིད་པ་ཡིན་ཀྱང་། དགེ་བསྙེན་གྱི་སྡོམ་པ་དང་མི་ལྡན་པ་དང་། དགེ་བསྙེན་གྱི་སྡོམ་ལྡན་ལ་ཡང་། རྩ་བ་རེ་རེ་གཉིས་གསུམ་སྤོང་བ་སོགས། སྡོམ་པ་མ་ཚང་བ་དང་། ཉི་ཚེ་བ་ཁས་ལེན་ལ། ཁ་ཆེ་བ་ནི། དགེ་བསྙེན་གྱི་སྡོམ་པ་དང་མི་ལྡན་པའི་སྐྱབས་གསུམ་འཛིན་པའི་དགེ་བསྙེན་ཁས་མི་ལེན་ལ། དགེ་བསྙེན་གྱི་སྡོམ་ལྡན་ལ་ཡང་། རྩ་བ་བཞི་ཆར་མ་གཏོགས།
རྩ་བ་གང་ཡང་མི་སྤོང་བ་དང་། རེ་རེ་གཉིས་གཉིས་སྤོང་བ་སོགས་ཁས་མི་ལེན་པར་མཛོད་འགྲེལ་སོགས་ལས་བཤད་པའི་གཞུང་ལ་རྣམ་དཔྱོད་ཀྱིས་དཔྱད་པ་ཅི་ཡང་མ་ཞུགས་པའི་རྣམ་འགྱུར་ཡིན་པའི་ཕྱིར་རོ། ། གནད་དེ་ཡང་འཆབ་མེད་དུ་བཤད་ན། དཀོན་མཆོག་གསུམ་ལ་སྐྱབས་སུ་སོང་བའི་དགེ་བ་དེ་སྡོམ་པའི་དགེ་བ་ཡིན་པར་ཐལ། སྐྱབས་འགྲོའི་སྡོམ་པ་དེ། སོར་སྡོམ་མཚན་ཉིད་པ་ཡིན་པའི་ཕྱིར་རོ། ། རྟགས་དངོས། འདོད་ན་དེ་མ་ཡིན་པར་ཐལ། དེ་བར་མའི་དགེ་བ་ཡིན་པའི་ཕྱིར། མ་གྲུབ་ན་དེར་ཐལ།
འདུལ་བ་རྒྱ་ཆེར་འགྲེལ་ལས། དེ་ལ་དཀོན་མཆོག་གསུམ་ལ་མ་གུས་པ་ནི། གསུམ་ལ་སྐྱབས་སུ་སོང་བ་ནི་སྡོམ་པ་ཡང་མིན། སྡོམ་པ་མ་ཡིན་པ་ཡང་མ་ཡིན་པའི་ངོ་བོ་ཉིད་ཀྱིས་རབ་ཏུ་བྱུང་བ་དང་། དགེ་ཚུལ་དང་དགེ་སློབ་མའི་སྡོམ་པ་ཡང་དག་པར་བླངས་པ་ལས་འདས་པ་ཉིད་ཡིན་པས་དེ་ལ་ནི་བཤག་པར་བྱ་བའི་ཉེས་བྱས་སུ་འགྱུར་རོ་ཞེས་དཀོན་མཆོག་གསུམ་ལ་སྐྱབས་སུ་སོང་བའི་དགེ་བ་དེ། སྡོམ་པ་དང་སྡོམ་མིན་གང་ཡང་མིན་པའི་བར་མའི་དགེ་བར་བཤད་པའི་ཕྱིར་རོ། ། གཞན་ཡང་མཛོད་འགྲེལ་ལས། མིང་ཆེན་ཁྱིམ་པ་གོས་དཀར་པོ་གྱོན་པ་སྐྱེས་པ་ཕོའི་དབང་པོ་དང་ལྡན་པ་ཞིག་སངས་རྒྱས་ལ་སྐྱབས་སུ་འགྲོ། ཆོས་དང་དགེ་འདུན་ལ་སྐྱབས་སུ་འགྲོ་ཞིང་། བདག་ལ་དགེ་བསྙེན་དུ་གཟུང་དུ་གསོལ།
ཞེས་ཚིག་ཏུ་ཡང་སྨྲ་ན། དེ་ཙམ་གྱིས་དགེ་བསྙེན་དུ་འགྱུར་རོ་ཞེས་གསུངས་པ་དེ་ཅི། སྐྱབས་སུ་འགྲོ་བ་ཁོ་ནས། དགེ་བསྙེན་དུ་འགྱུར་རམ་ཞེ་ན། ཉི་འོག་པ་རྣམས་ན་རེ་འགྱུར་རོ། ། ཞེས་ཟེར་རོ། ། ཁ་ཆེ་བ་རྣམས་ན་རེ། སྡོམ་པ་མེད་པར་མི་འགྱུར་རོ། ། ཞེས་ཟེར་རོ། ། ཞེས་བཤད་པ་དེ་མི་འཐད་པར་ཐལ།
རྩ་བཞི་གང་ཡང་མ་སྤངས་པར་དཀོན་མཆོག་གསུམ་ལ་སྐྱབས་འགྲོ་ལན་གསུམ་བྱས་པའི་གང་ཟག་དེ། སོར་སྡོམ་རྒྱུད་ལྡན་གྱི་གང་ཟག་ཡིན་པའི་ཕྱིར་ཏེ། དཀོན་མཆོག་གསུམ་ལ་སྐྱབས་སུ་འགྲོ་བའི་དགེ་བ་སོ་ཐར་གྱི་སྡོམ་པ་ཡིན་པའི་ཕྱིར་རོ། ། གཞན་ཡང་ཚངས་སྤྱོད་ཉེར་གནས་མའི་སྡོམ་པ་དེ། སོར་སྡོམ་མཚན་ཉིད་པ་འཆད་པ་ཡང་། ཆོས་འདུལ་བའི་སྙིང་པོ་མ་ཡིན་ཏེ། འོ་ན། ཚངས་སྤྱོད་ཉེར་གནས་མའི་སྡོམ་པ་དེ། བུད་མེད་ཀྱི་བསླབ་ཚིགས་ཡིན་པར་ཐལ། དེ་བུད་མེད་ཀྱི་སྡོམ་པ་ཡིན་པའི་ཕྱིར།
དེ་སྡོམ་པ་ཡིན་པའི་ཕྱིར། འདོད་ན། བུད་མེད་ལ་ནི་དགེ་སློབ་མ་ཞེས་བྱ་བའི་བསླབ་ཚིགས་གཞན་ཡོད་དོ་ཞེས་བུད་མེད་སྐྱེས་པ་ལས་བསླབ་ཚིགས་གཅིག་གིས་ལྷག་པར་བཤད་པ་དེ་མི་འཐད་པར་ཐལ། བུད་མེད་དེ་སྐྱེས་པ་ལས་བསླབ་ཚིགས་གཉིས་ཀྱིས་ལྷག་པའི་ཕྱིར་ཏེ། དགེ་སློབ་མའི་སྡོམ་པ་དེ་ཡང་། བུད་མེད་ཀྱི་བསླབ་ཚིགས་ཡིན། ཚངས་སྤྱོད་ཉེར་གནས་མའི་དེ་ཡང་། བུད་མེད་ཀྱི་བསླབ་ཚིགས་ཡིན་པའི་ཕྱིར་རོ། ། དོན་དང་མཐུན་པའི་ལན་མེད་དོ། ། ཡང་ཚངས་སྤྱོད་ཉེར་གནས་མའི་སྡོམ་པ་ཆོས་ཅན།
ཁྱོད་རྩ་བཞི་གང་རུང་གཅིག་སྤངས་པའི་སྡོམ་པར་ཐལ། ཁྱོད་སོར་སྡོམ་ཡིན་པའི་ཕྱིར་རོ། ། འདོད་ན། དེའི་བསླབ་ཆ་འཆད་པའི་ཚེ། དེ་སྤོང་བའི་བསླབ་ཆ་འཆད་རིགས་པར་ཐལ་ལོ། ། འོ་ན་ཁྱོད་རང་གི་འདུལ་སྤྱི་ལས། སོ་ཐར་ལ་རིགས་བཅུར་བཤད་པ་མ་ཡིན་ནམ་སྙམ་ན། དེ་ནི་གྲུབ་མཐའ་སོ་སོར་མ་ཕྱེ་བའི་དབང་དུ་མཛད་པ་ཙམ་ཡིན་ཏེ། ཐེག་ཆེན་སྐབས་སུ། སྐྱབས་སྡོམ་དང་།
ཉེར་གནས་མའི་སྡོམ་པ་གཉིས་སོར་སྡོམ་མཚན་ཉིད་པར་ཆོག་ཀྱང་། འདུལ་མཛོད་སྐབས་འདིར་དེ་མི་རུང་བའི་ཕྱིར། གནད་དེས་ན། རང་རེའི་སྤྱི་དོན་དུ། སྐྱབས་འགྲོའི་བསླབ་ཆ་ལ་འདས་པའི་ཉེས་བྱས་ཏེ། བར་མ་བླང་འདས་སུ་བཤད་པ་ཡིན་པས། ཟབ་མོའི་གནད་ཡིད་ལ་ཉན་པར་བྱོས་ཤིག ཡང་འདི་དཔྱད་པར་བྱ་སྟེ། དགེ་སློབ་མའི་སྡོམ་པ་འདི་ལ། བར་མའི་དགེ་བ་ཙམ་དུ་འཆད་པ་དང་།
དགེ་ཚུལ་མའི་སྡོམ་པ་མཆོག་ཅེས་འཆད་པ་ལུགས་གསུམ་སྣང་བ་ལ། ལུགས་དང་པོ་བཞེད་པ་དག་གི་དགོངས་པའི་གཏད་སོ་ནི། འདི་སྐད་ཅེས། དགེ་སློབ་མའི་སྡོམ་པ་དེ། སོར་སྡོམ་མཚན་ཉིད་པ་མ་ཡིན་པར་ཐལ། དེ་རྩ་བཞི་སྤངས་པའི་སྡོམ་པ་མིན་པའི་ཕྱིར་ཏེ། དེ་རྩ་བའི་ཆོས་དྲུག་དང་རྗེས་མཐུན་གྱི་ཆོས་དྲུག་དེ་བཅུ་གཉིས་ཙམ་སྤངས་པའི་སྡོམ་པ་གང་ཞིག དེ་བཅུ་གཉིས་ཀྱི་ནང་ཚན་ལ་རྩ་བའི་ལྟུང་བ་ལྟ་ཞོག་རང་བཞིན་གྱི་ཁ་ན་མ་ཐོ་བ་ཙམ་ཡང་མེད་པའི་ཕྱིར་རོ། ། ཡང་དེ་སོར་སྡོམ་མ་ཡིན་པར་ཐལ། སོར་སྡོམ་ཡིན་ན་ཉིན་ཞག་མཐའ་ཅན་དང་།
ཇི་སྲིད་འཚོའི་མཐའ་ཅན་གང་རུང་ཡིན་དགོས་པ་གང་ཞིག དགེ་སློབ་མའི་སྡོམ་པ་དེ་ལོ་གཉིས་ཀྱི་མཐའ་ཅན་ཡིན་པའི་ཕྱིར་ཏེ། མདོ་རྩ་བར། དགེ་ཚུལ་མ་ཉིད་དང་། དགེ་སློང་མ་ཉིད་ཀྱིས་བར་སྐབས་སུ་དཔྱད་པའི་དུས་ནི་ལོ་གཉིས་སོ་ཞེས་བཤད་པའི་ཕྱིར་རོ། ། ཡང་དེ་སོ་ཐར་གྱི་སྡོམ་པ་མིན་པར་ཐལ། སོ་ཐར་གྱི་སྡོམ་པ་མི་མཐུན་ཕྱོགས་ཀྱིས་བཏང་ན། རྫ་བེའུ་ཆག་པ་བཞིན་སླར་བླང་དུ་མེད་པར་བཤད་པ་གང་ཞིག དགེ་སློབ་མའི་སྡོམ་པ་དེ་མི་མཐུན་ཕྱོགས་ཀྱིས་བཏང་ཡང་། སླར་བླང་དུ་ཡོད་པའི་ཕྱིར་ཏེ།
མདོ་རྩ་བར། རྟེན་པའི་ཕྱིར་ཁས་བླངས་པ་ན་བསླབ་པ་འཁྲུགས་པ་ཉིད་དོ། ། དེ་ལ་དེ་ཡང་སྦྱིན་པར་བྱ་བ་ཉིད་དོ། ། ཞེས་བཤད་པའི་ཕྱིར། ཞེས་སོགས་མང་དུ་འཆད་དོ། ། དེ་ལ་དགེ་སློབ་མའི་སྡོམ་པ་བར་མར་འཆད་པ་ལ་འཁྲུལ་གཞི་རེ་ཆེ་སྣང་ཡང་། དོན་ལ་མ་ཞུགས་པས་ལེགས་པར་དགོངས་ཤིག དགེ་སློབ་མའི་སྡོམ་པ་ཆོས་ཅན། ཁྱོད་བར་མའི་དགེ་བ་མ་ཡིན་པར་ཐལ། ཁྱོད་དགེ་ཚུལ་ཕའི་སྡོམ་པ་དང་རྫས་རིགས་གཅིག་པའི་དགེ་བ་ཡིན་པའི་ཕྱིར།
མ་གྲུབ་ན། དེར་ཐལ། མཛོད་འགྲེལ་ལས་དེ་ལྟར་ན་སོ་སོར་ཐར་པའི་སྡོམ་པ་ནི། མཚན་ཉིད་སོ་སོར་ངེས་པའི་ཕྱིར། རྫས་ཉིད་རྣམ་པ་བཞི་ཡིན་ཏེ། དགེ་སློང་གི་སྡོམ་པ་ལས་ནི་དགེ་སློང་མའི་སྡོམ་པ་གཞན་མ་ཡིན་ནོ། ། དགེ་ཚུལ་གྱི་སྡོམ་པ་ལས་ཀྱང་དགེ་སློབ་མའི་སྡོམ་པ་དང་། དགེ་ཚུལ་མའི་སྡོམ་པ་གཞན་མ་ཡིན་ནོ། ། དགེ་བསྙེན་གྱི་སྡོམ་པ་ལས་ཀྱང་དགེ་བསྙེན་མའི་སྡོམ་པ་གཞན་མ་ཡིན་ནོ། ། ཇི་ལྟར་ཞེ་ན།
མཚན་ལས་མིང་ནི་འཕོ་བའི་ཕྱིར། མཚན་ཞེས་བྱ་བ་ནི། རྟགས་ཞེས་བྱ་བ་སྟེ། གང་གིས་སྐྱེས་པ་དང་བུད་མེད་དག་ཏུ་མཚོན་པར་བྱེད་པའོ། ། མཚན་ལས་ནི་དགེ་སློང་དང་དགེ་སློང་མ་ལ་སོགས་པ་མིང་འཕོ་བར་འགྱུར་ཏེ། མཚན་གྱུར་ན་དགེ་སློང་ནི་དགེ་སློང་མ་ཞེས་བྱ། དགེ་སློང་མ་ནི་དགེ་སློང་ཕ་ཞེས་བྱ། དགེ་ཚུལ་ནི་དགེ་ཚུལ་མ་ཞེས་བྱའོ། ། དགེ་ཚུལ་མ་དང་དགེ་སློབ་མ་ཡང་དགེ་ཚུལ་ཞེས་བྱའོ། ། དགེ་བསྙེན་ནི་དགེ་བསྙེན་མ་ཞེས་བྱ་ལ།
དགེ་བསྙེན་མ་ཡང་དགེ་བསྙེན་ཞེས་བྱ་སྟེ། མཚན་གྱུར་པ་ལ་སྔོན་གྱི་སྡོམ་པ་གཏོང་བའི་རྒྱུ་ཡང་ཡོད་པ་མ་ཡིན་ལ་སྔོན་མེད་པའི་སྡོམ་པ་ཐོབ་པའི་རྒྱུ་ཡང་ཡོད་པ་མ་ཡིན་ནོ་ཞེས་བཤད་པའི་ཕྱིར་རོ། ། གལ་ཏེ་གོང་དུ་དེ་དེ་དང་རྫས་རིགས་གཅིག་པའི་ཕྱིར་ལ། མ་ཁྱབ་ན། དགེ་སློབ་མའི་སྡོམ་པ་ཆོས་ཅན། ཁྱོད་དགེ་ཚུལ་མའི་སྡོམ་པ་དང་རྫས་རིགས་གཅིག་པ་མ་ཡིན་པར་ཐལ། ཁྱོད་རྩ་བཞི་སྤོང་བའི་སྤོང་བ་བཞི་ལྡན་ཡིན་པའི་ཆ་ནས། དགེ་ཚུལ་ཕ་མའི་སྡོམ་པ་དང་རྫས་རིགས་གཅིག་པ་ཡང་མ་ཡིན། རྩ་བའི་ཆོས་དྲུག་དང་རྗེས་མཐུན་གྱི་ཆོས་དྲུག་སྟེ་ཆོས་བཅུ་གཉིས་སྤོང་བའི་སྤོང་བ་བཅུ་གཉིས་དང་ལྡན་པའི་ཆ་ནས། དགེ་ཚུལ་ཕ་མའི་སྡོམ་པ་དང་རྫས་རིགས་གཅིག་པ་ཡང་མ་ཡིན་པའི་ཕྱིར།
དང་པོ་མ་གྲུབ་ན། ཁྱོད་རྩ་བ་བཞི་སྤོང་བའི་སྤོང་བ་བཞི་ལྡན་ཡིན་པར་ཐལ་ལོ། ། འདོད་ན། ཁྱོད་སྡོམ་པ་ཡིན་པར་ཐལ་ལོ། ། ཕྱི་མ་མ་གྲུབ་ན། དགེ་ཚུལ་ཕ་མའི་སྡོམ་པ་དེ་རྩ་བའི་ཆོས་དྲུག་དང་རྗེས་མཐུན་གྱི་ཆོས་དྲུག་སྟེ། བཅུ་གཉིས་སྤོང་བའི་སྤོང་བ་བཅུ་གཉིས་དང་ལྡན་པའི་སྡོམ་པ་ཡིན་པར་ཐལ་ལོ། ། ཡང་དགེ་སློབ་མ་མཚན་གྱུར་པའི་དགེ་ཚུལ་ཕ་དེ། སྤོང་བ་བཞི་ལྡན་གྱི་སྡོམ་པ་དང་ལྡན་པའི་གང་ཟག་མིན་པར་ཐལ། དགེ་སློབ་མའི་སྡོམ་པ་དེ་སྤོང་བ་བཞི་ལྡན་གྱི་སྡོམ་པ་མ་ཡིན་པའི་ཕྱིར་ཏེ།
དེ་སོར་སྡོམ་མ་ཡིན་པའི་ཕྱིར། འདོད་ན། དེ་མཚན་གྱུར་པའི་དགེ་ཚུལ་ཕ་དེ་དགེ་ཚུལ་གྱི་སྡོམ་ལྡན་མ་ཡིན་པར་ཐལ་ལོ། ། གཞན་ཡང་དགེ་སློབ་མའི་སྡོམ་པ་ཆོས་ཅན། ཁྱོད་ལོ་གཉིས་ཀྱི་མཐའ་ཅན་དུ་བླངས་པའི་སྡོམ་པ་མ་ཡིན་པར་ཐལ། ཁྱོད་ཇི་སྲིད་འཚོའི་མཐའ་ཅན་དུ་བླངས་པའི་སྡོམ་པ་ཡིན་པའི་ཕྱིར་ཏེ། ཁྱོད་ཇི་སྲིད་འཚོ་དང་ཉིན་ཞག་ཏུ་སྡོམ་པ་ཡང་དག་པར་བླང་བར་བྱ། ཞེས་པའི་ཚིག་ཟུར་གྱི་ཇི་སྲིད་འཚོ་དང་། ཞེས་པའི་སྐབས་ནས་དངོས་བསྟན་གྱི་སྡོམ་པ་ཡིན་པའི་ཕྱིར་ཏེ། ཁྱོད་དེའི་རང་འགྲེལ་ལས།
དུས་ཀྱི་མཐའ་ནི་གཉིས་ཏེ། ཚེའི་མཐའ་དང་ཉིན་ཞག་གི་མཐའོ། ། རིས་བདུན་གྱི་སོ་སོར་ཐར་པ་ནི་ཇི་སྲིད་འཚོའི་བར་དུ་ཡང་དག་པར་བླང་བར་བྱའོ། ། བསྙེན་གནས་ཀྱི་སྡོམ་པ་ནི་ཉིན་ཞག་གཅིག་ཏུའོ། ། ཞེས་བྱ་བ་དེ་ལྟར་ངེས་སོ། ། ཞེས་པའི་ཚིག་ཟུར་གྱིས་རིས་བདུན་གྱི་སོ་སོར་ཐར་པ་ནི། ཞེས་པའི་སྐབས་ནས་དངོས་བསྟན་གྱི་སོ་ཐར་རིས་བདུན་གང་རུང་ཡིན་པའི་ཕྱིར་ཏེ། ཁྱོད་དགེ་སློབ་མའི་སྡོམ་པ་ཡིན་པའི་ཕྱིར། གལ་ཏེ་མཛོད་འགྲེལ་དེ་ལ་མི་རྩིའོ་སྙམ་ན། འོ་ན་དགེ་སློབ་མའི་སྡོམ་པ་དེ་ལོ་གཉིས་འདས་ནས་གཏོང་བར་ཐལ།
དེ་ལོ་གཉིས་ཀྱི་མཐའ་ཅན་ཡིན་པའི་ཕྱིར། རྟགས་ཁས་སོ། ། འདོད་ན་ལོ་གཉིས་འདས་ནས་མི་གཏོང་བར་ཐལ། འདུལ་བ་རྒྱ་ཆེར་འགྲེལ་ལས། ལོ་གཉིས་ལས་ལྷག་ན་ཡང་། དེ་ཕྱིན་ཆད་བརྟུལ་ཞུགས་དེ་ཉམས་པར་ཡང་མི་འགྱུར་ལ། དེ་ཕྱིན་ཆད་མི་བསྲུང་བར་བྱ་བ་ཡང་མ་ཡིན་ནོ། ། ཞེས་གསལ་བར་བཤད་འདུག་པའི་ཕྱིར་རོ། ། དེས་ན་དགེ་སློབ་མའི་སྡོམ་པ་ལོ་གཉིས་ཀྱི་མཐའ་ཅན་དུ་འཆད་པ་ནི། ཆུ་བུར་གྱི་མིག་དོག་ཅིང་།
རྣམ་པར་དཔྱོད་པའི་ཤེས་རབ་རྩིང་བའོ། ། འོ་ན་དཔྱད་པའི་དུས་ལོ་གཉིས་ཞེས་བཤད་པ་ཅི་སྙམ་ན། དེ་ནི་དགེ་སློབ་མའི་སྡོམ་པ་བླངས་ནས། ལོ་གཉིས་མ་ལོན་པར་བསྙེན་རྫོགས་བྱ་བ་མ་ཡིན་གྱིས། དགེ་སློབ་མའི་བསླབ་བྱ་ལ་མ་མཐའ་ལོ་གཉིས་བསླབས་ནས། གཟོད་བསྙེན་པར་རྫོགས་པར་བྱ་ཞེས་པ་ཙམ་གྱི་དོན་ཡིན་པའི་ཕྱིར་ཏེ། རྒྱ་ཆེར་འགྲེལ་སྔ་མའི་འཕྲོས་ལས། འོན་ཀྱང་དུས་ངེས་པར་མཛད་པས། དུས་དེ་སྲིད་དུ་ངེས་པ་ཁོ་ནར་བསྲུང་བར་བྱ་བ་ཉིད་ཡིན་པའི་ཕྱིར་ཏེ། ཇི་སྲིད་དུ་དུས་དེ་ཡོངས་སུ་རྫོགས་པར་མ་གྱུར་གྱི་བར་དུ་བསྙེན་པར་རྫོགས་པར་མི་བྱའོ། །
ཞེས་བྱ་བའི་ཐ་ཚིག་གོ ། ཞེས་བཤད་འདུག་པའི་ཕྱིར་རོ། ། དེས་ན་དགེ་སློབ་མའི་སྡོམ་པ། བར་མའི་དགེ་བ་ཡིན་ཞེས་པ་མཁས་པའི་རྣམ་དཔྱོད་ཀྱི་འོས་མ་ཡིན་ནོ། ། དགེ་སློབ་མའི་སྡོམ་པ་དེ། དགེ་ཚུལ་མ་མཆོག་གི་སྡོམ་པར་འཆད་པ་ཡང་འཐད་པ་མ་ཡིན་ཏེ། འོ་ན་དགེ་སློབ་མའི་སྡོམ་པ་དེ། དགེ་ཚུལ་གྱི་སྡོམ་པ་ལས་བསླབ་ཚིགས་ཐ་དད་པ་མ་ཡིན་པར་ཐལ། དེ་དགེ་ཚུལ་གྱི་སྡོམ་པ་ཡིན་པའི་ཕྱིར། འདོད་ན།
བུད་མེད་ལ་ནི་དགེ་སློབ་མ་ཞེས་བྱ་བའི་ཚིག་གཞན་ཡོད་དོ། ། ཞེས་བཤད་པ་མི་འཐད་པར་ཐལ་ལོ། ། ཡང་ཚིགས་གསུམ་རིམ་ཅན་དུ་ཐོབ་པའི་དགེ་སློང་མ་དགེ་སློང་ཕར་མཚན་གྱུར་མ་ཐག་པའི་དགེ་སློང་ཕ་དེ། དགེ་སློང་མའི་སྡོམ་པ་བཏང་བའི་གང་ཟག་ཡིན་པར་ཐལ། དེ་དེ་དང་ལྡན་པའི་གང་ཟག་གང་རུང་ཡིན། ཕྱི་མ་མིན་པའི་ཕྱིར་ཏེ། འདོད་ན། དགེ་སློང་མའི་སྡོམ་པ་དེ། མཚན་ལན་ཅིག་གྱུར་པའི་དབང་གིས། གཏོང་བའི་སྡོམ་པ་ཡིན་པར་ཐལ།
དེ་འདྲའི་དགེ་སློང་ཕ་དེ། དགེ་སློང་མའི་སྡོམ་པ་མཚན་ལན་གཅིག་གྱུར་པའི་དབང་གིས་བཏང་བའི་གང་ཟག་ཡིན་པའི་ཕྱིར་ཏེ། དེ་དགེ་སློང་མའི་སྡོམ་པ་མཚན་གྱུར་པའི་དབང་གིས་བཏང་བའི་གང་ཟག་གང་ཞིག དེ་ལུས་རྟེན་ཚེ་དེ་ལ་མཚན་ལན་གཉིས་དང་གསུམ་སོགས་གྱུར་པའི་གང་ཟག་ཡིན་པའི་ཕྱིར་རོ། ། འདོད་ན། དགེ་སློང་གི་སྡོམ་པ་ཡིན་ན། མཚན་ལན་གཅིག་ཙམ་གྱུར་པའི་དབང་གིས་གཏོང་བའི་སྡོམ་པ་ཡིན་པས་ཁྱབ་པར་ཐལ། དགེ་སློང་མའི་སྡོམ་པ་ལ་ཡང་དེ་ལྟར་ཁྱབ། དགེ་སློང་ཕའི་སྡོམ་པ་ལ་ཡང་དེ་ལྟར་ཁྱབ་པའི་ཕྱིར་ཟེར་ན། ཕྱི་མ་མ་གྲུབ་སྟེ།
དགེ་སློང་གི་སྡོམ་པའི་རྫས་སྐྱོན་དེ་གཏོང་ངོ་ཟེར་བ་ལས་འོས་མེད། གཞན་ཡང་མཚན་ལན་གསུམ་པ་ཡང་ངོ་། ། ཞེས་བཤད་པ་མི་འཐད་པར་ཐལ། དགེ་བསྙེན་མའི་སྡོམ་པ། དགེ་ཚུལ་མའི་སྡོམ་པ། དགེ་སློང་མའི་སྡོམ་པ་གསུམ་པོ་གང་རུང་ཡིན་ན། མཚན་ལས་ཅིག་གྱུར་པའི་དབང་གིས་གཏོང་བས་ཁྱབ་པའི་ཕྱིར་ཟེར་ན་མ་ཁྱབ། མ་གྲུབ་ན་དེར་ཐལ། དགེ་བསྙེན་མ་མཚན་གྱུར་པའི་དགེ་བསྙེན་ཕ་དེ། དགེ་བསྙེན་མའི་སྡོམ་པ་བཏང་བའི་གང་ཟག་ཡིན།
དེས་གཞན་གཉིས་ལའང་རིགས་འདྲེ་བའི་ཕྱིར་རོ། ། དང་པོ་མ་གྲུབ་ན། དེ་ཆོས་ཅན། ཁྱོད་དགེ་བསྙེན་མའི་སྡོམ་པ་དང་ལྡན་པའི་གང་ཟག་ཡིན་པར་ཐལ། ཁྱོད་དེ་ཐོབ་ལ་མ་བཏང་བའི་གང་ཟག་ཡིན་པའི་ཕྱིར་ཏེ། ཁྱོད་དེ་མ་བཏང་བའི་གང་ཟག་ཡིན་པའི་ཕྱིར་རོ། ། འདོད་ན། ཁྱོད་བུད་མེད་ཡིན་པར་ཐལ། ཁྱོད་དགེ་བསྙེན་མའི་སྡོམ་པ་དང་ལྡན་པའི་གང་ཟག་ཡིན་པའི་ཕྱིར། ཡང་དེ་ཆོས་ཅན།
ཁྱོད་དགེ་བསྙེན་ཕ་མའི་སྡོམ་པ་གཉིས་གཅིག་ཅར་ལྡན་པའི་གང་ཟག་ཡིན་པར་ཐལ། དང་པོ་གང་ཞིག ཕྱི་མ་ཡིན་པའི་ཕྱིར། འདོད་མི་ནུས་ཏེ། བདག་མེད་ཡིན་པའི་ཕྱིར་རོ། ། རྩ་བའི་རྟགས་གཉིས་པ་དགེ་སློང་མ་མཚན་གྱུར་མ་ཐག་པའི་དགེ་སློང་ཕ་དེ། དགེ་སློང་མའི་སྡོམ་པ་དང་ལྡན་པའི་གང་ཟག་ཡིན་པའི་ཕྱིར་ཟེར་ན། དེ་ཆོས་ཅན། ཁྱོད་དགེ་སློང་མ་ཡིན་པར་ཐལ། ཁྱོད་དགེ་སློང་མའི་སྡོམ་པ་རྒྱུད་ལྡན་གྱི་གང་ཟག་ཡིན་པའི་ཕྱིར་ཏེ།
ཁྱོད་དེའི་ཐོབ་པ་རྒྱུད་ལྡན་གྱི་གང་ཟག་ཡིན་པའི་ཕྱིར། ཁྱོད་དགེ་སློང་མའི་སྡོམ་པ་ཐོབ་པ་དང་ལྡན་པའི་གང་ཟག་ཡིན་པའི་ཕྱིར། ཁྱོད་དགེ་སློང་མའི་སྡོམ་པ་དང་ལྡན་པའི་གང་ཟག་ཡིན་པའི་ཕྱིར་རོ། ། རྟགས་ཁས་སོ། ། ཡང་ཚིགས་གསུམ་རིམ་བཞིན་ཐོབ་པའི་དགེ་སློང་མ་མཚན་གྱུར་མ་ཐག་པའི་དགེ་སློང་ཕ་དེ་དགེ་བསྙེན་ཕ་མའི་སྡོམ་པ། དགེ་ཚུལ་ཕ་མའི་སྡོམ་པ། དགེ་སློབ་ཕ་མའི་སྡོམ་པ་སྡེ་དྲུག་དང་ལྡན་པའི་གང་ཟག་ཡིན་པར་ཐལ། དེ་དགེ་སློང་ཕ་མའི་སྡོམ་པ་གཉིས་ལྡན་གྱི་གང་ཟག་ཡིན་པའི་ཕྱིར། འདོད་མི་ནུས་ཏེ། དེ་འདྲ་གང་ནས་ཀྱང་མ་བཤད་པའི་ཕྱིར།
དེས་ན་རང་ལུགས་ནི། ཚིགས་གསུམ་རིམ་ཅན་ཐོབ་པའི་དགེ་སློང་ཕ་མཚན་གྱུར་མ་ཐག་པའི་དགེ་སློང་མ་དེ། དགེ་སློང་ཕའི་སྡོམ་པ། དགེ་ཚུལ་ཕའི་སྡོམ་པ། དགེ་བསྙེན་ཕའི་སྡོམ་པ་གསུམ་ཅིག་ཆར་བཏང་ནས། དགེ་སློང་མའི་སྡོམ་པ་སོགས་གསུམ་ཅིག་ཆར་ཐོབ་པའི་གང་ཟག་ཡིན་ཏེ། མཛོད་འགྲེལ་ལས། མཚན་གྱུར་ན་སྔོན་མེད་པའི་སྡོམ་པ་ཐོབ་པ་མེད་ཅིང་། སྔོན་གྱི་སྡོམ་པ་གཏོང་བ་མེད་ཅེས་བཤད་པ་ནི། གོང་ལྟར་དགེ་སློང་ཕ་མའི་སྡོམ་པའི་དོན་ལྡོག་སྤོང་བ་བདུན་ལྡན་གྱི་སྡོམ་པ་ཙམ་ཞིག་སྔ་ནས་ཡོད་ཅིང་།
ཕྱི་ནས་ཀྱང་དེ་ལས་ལྷག་ཆད་དུ་གྱུར་པ་མེད་ཅེས་པའི་དོན་ཡིན་གྱི། དགེ་སློང་ཕའི་སྡོམ་པའི་ཐ་སྙད་བཏང་ནས། དགེ་སློང་མའི་སྡོམ་པའི་ཐ་སྙད་ཙམ་ཞིག་གསར་ཐོབ་མིན་ཞེས་པའི་ཅོལ་སྒྲོག་སྙིང་ལ་ཞེན་པར་མི་བྱའོ། ། དེ་ལ་ཁོ་ན་རེ། དགེ་སློང་ཕ་མཚན་གྱུར་མ་ཐག་པའི་དགེ་སློང་མ་དེ་ཆོས་ཅན། ཁྱོད་དགེ་སློང་གི་སྡོམ་པ་ཐོབ་མ་ཐག་པའི་གང་ཟག་ཡིན་པར་ཐལ། ཁྱོད་དགེ་སློང་མའི་སྡོམ་པ་ཐོབ་མ་ཐག་པའི་གང་ཟག་གང་ཞིག ཁྱོད་དགེ་སློང་ཕའི་སྡོམ་པ་མ་ཐོབ་པའི་གང་ཟག་ཡིན་པའི་ཕྱིར། ཕྱི་མ་དེར་ཐལ། ཁྱོད་དེ་བཏང་བའི་གང་ཟག་ཡིན་པའི་ཕྱིར།
འདོད་ན། དགེ་སློང་མར་མཚན་འགྱུར་ཁ་མའི་དགེ་སློང་ཕ་དེ། དགེ་སློང་གི་སྡོམ་པ་ཐོབ་ཁ་མའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན་དེ་ཆོས་ཅན། ཁྱོད་དགེ་སློང་གི་སྡོམ་པ་མ་ཐོབ་པའི་གང་ཟག་ཡིན་པར་ཐལ་ལོ། ། རྩ་བ་ལ་མ་ཁྱབ་བྱས་པ་ལ་དགེ་སློང་ཕ་མཚན་གྱུར་མ་ཐག་པའི་དགེ་སློང་མ་ཆོས་ཅན། ཁྱོད་དགེ་སློང་གི་སྡོམ་པ་ཐོབ་མ་ཐག་པའི་གང་ཟག་ཡིན་པར་ཐལ། ཁྱོད་དགེ་སློང་ཕའི་སྡོམ་པ་དང་དགེ་སློང་མའི་སྡོམ་པ་གང་རུང་དུ་གྱུར་པའི་དགེ་སློང་གི་སྡོམ་པ་ཐོབ་མ་ཐག་པའི་གང་ཟག་ཡིན་པའི་ཕྱིར་ཏེ། ཁྱོད་དགེ་སློང་མའི་སྡོམ་པ་ཐོབ་མ་ཐག་པའི་གང་ཟག་གང་ཞིག
ཁྱོད་དགེ་སློང་ཕའི་སྡོམ་པ་བཏང་བའི་གང་ཟག་ཡིན་པའི་ཕྱིར། འདིར་མ་ཁྱབ་ལས་འོས་མེད། ཡང་དེ་ཆོས་ཅན། ཁྱོད་དེ་གང་རུང་དུ་གྱུར་པའི་དགེ་སློང་གི་སྡོམ་པ་ཐོབ་ཟིན་ཐོབ་པའི་གང་ཟག་ཡིན་པར་ཐལ། ཁྱོད་དེ་ཐོབ་པའི་གང་ཟག་གང་ཞིག ཁྱོད་དེ་ཐོབ་མ་ཐག་པའི་གང་ཟག་མ་ཡིན་པའི་ཕྱིར། འདོད་ན། ཁྱོད་དེ་གང་རུང་དུ་གྱུར་པའི་དགེ་སློང་མའི་སྡོམ་པ་ཐོབ་ཟིན་ཐོབ་པའི་གང་ཟག་ཡིན་པར་ཐལ། འདོད་པ་གང་ཞིག ཁྱོད་དེ་གང་རུང་དུ་གྱུར་པའི་དགེ་སློང་ཕའི་སྡོམ་པ་བཏང་བའི་གང་ཟག་ཡིན་པའི་ཕྱིར་ན་ཡང་མ་ཁྱབ།
འདོད་མི་ནུས་ཏེ། ཁྱོད་དེ་ཐོབ་མ་ཐག་པའི་གང་ཟག་ཡིན་པའི་ཕྱིར། གོང་གི་རྩ་རྟགས་ཕྱི་མ་མ་གྲུབ་ན། འོ་ན་དགེ་སློང་ཕ་མཚན་འགྱུར་ཁ་མའི་གང་ཟག་དེ། དེ་གང་རུང་དུ་གྱུར་པའི་དགེ་སློང་གི་སྡོམ་པ་ཐོབ་ཁ་མའི་གང་ཟག་ཡིན་པར་ཐལ་ལོ། ། འདོད་མི་ནུས་ཏེ། དེ་ཐོབ་ཟིན་པའི་གང་ཟག་ཡིན་པའི་ཕྱིར་རོ། ། ཡང་དགེ་སློང་ཕ་དགེ་སློང་མར་མཚན་གྱུར་མ་ཐག་པའི་དགེ་སློང་མ་ཆོས་ཅན། ཁྱོད་དགེ་སློང་གི་སྡོམ་པ་རྒྱུད་ལྡན་གྱི་གང་ཟག་ཡིན་པར་ཐལ། ཁྱོད་དགེ་སློང་མའི་སྡོམ་པ་རྒྱུད་ལྡན་གྱི་གང་ཟག་ཡིན་པའི་ཕྱིར།
འདོད་ན་ཁྱོད་ཡོད་པར་ཐལ། འདོད་ན། དགེ་སློང་ཕ་དགེ་སློང་མར་མཚན་གྱུར་པ་ཡོད་པར་ཐལ་ལོ། ། འདོད་ན། དགེ་སློང་ཕ་དགེ་སློང་མར་གྱུར་པ་ཡོད་པར་ཐལ། འདོད་ན། སྐྱེས་པ་ཕོ་བུད་མེད་དུ་གྱུར་པ་ཡོད་པར་ཐལ་ལོ་འདོད་ན། སེམས་ཅན་སངས་རྒྱས་སུ་གྱུར་པ་ཡོད་པར་ཐལ་ལོ། ། འདོད་ན། སེམས་ཅན་སངས་རྒྱས་པ་ཡོད་པར་ཐལ་ལོ་ཟེར་ན།
ཁོ་བོ་ཅག དགེ་སློང་ཕ་མཚན་གྱུར་པའི་དགེ་སློང་མ་ཡོད། དགེ་སློང་ཕ་དགེ་སློང་མར་མཚན་གྱུར་པའི་དགེ་སློང་མ་མེད་ཅེས་ཁས་ལེན་ནོ། ། འོ་ན་དགེ་སློང་ཕ་མཚན་གྱུར་མ་ཐག་པའི་གང་ཟག་ཡིན་ན། དགེ་སློང་མ་ཡིན་དགོས་པར་ཐལ་ལོ། ། འདིར་ཟེར་ན་མ་ཁྱབ། འདོད་ན་དགེ་སློང་ཕའི་རྟེན་ལ། མཚན་གཉིས་པར་གྱུར་མ་ཐག་པའི་གང་ཟག་ཆོས་ཅན་གྱིས་མ་ངེས་སོ། ། ཡང་ཚིག་གསུམ་རིམ་ཅན་ཐོབ་པའི་དགེ་སློང་ཕ་མཚན་གྱུར་མ་ཐག་པའི་དགེ་སློང་མ་ཆོས་ཅན། ཁྱོད་ཕ་ཆོག་ལ་བརྟེན་ནས་དགེ་སློང་མའི་སྡོམ་པ་ཐོབ་པའི་གང་ཟག་ཡིན་པར་ཐལ།
ཁྱོད་ད་ཆོག་ལ་བརྟེན་ནས་དགེ་སློང་མའི་སྡོམ་པ་ཐོབ་པའི་གང་ཟག་ཡིན། ཁྱོད་མ་ཆོག་ལ་བརྟེན་ནས་དགེ་སློང་མའི་སྡོམ་པ་ཐོབ་པའི་གང་ཟག་མ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་ཕ་ཆོག་ལ་བརྟེན་ནས་དགེ་སློང་མའི་སྡོམ་པ་ཐོབ་མ་ཐག་པའི་གང་ཟག་ཡིན་པར་ཐལ། འདོད་པ་གང་ཞིག ཁྱོད་དགེ་སློང་མའི་སྡོམ་པ་ཐོབ་མ་ཐག་པའི་གང་ཟག་ཡིན་པའི་ཕྱིར། འདོད་ན། དེ་མཚན་འགྱུར་ཁ་མའི་དགེ་སློང་ཕ་དེ། ཕ་ཆོག་ལ་བརྟེན་ནས་དགེ་སློང་མའི་སྡོམ་པ་ཐོབ་ཁ་མའི་གང་ཟག་ཡིན་པར་ཐལ།
འདོད་པའི་ཕྱིར། འདོད་ན། དེ་ཕ་ཆོག་ལ་བརྟེན་ནས་དགེ་སློང་མའི་སྡོམ་པ་ལེན་བཞིན་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན། དེ་མཚན་གྱུར་མ་ཐག་པའི་དགེ་སློང་མ་དེ། ཁོ་རང་གི་རྒྱུད་ཀྱི་དགེ་སློང་མའི་སྡོམ་པ་འབོགས་པར་བྱེད་པའི་གསོལ་བཞིའི་ཆོ་གའི་བརྗོད་པ་ཐ་མའི་ཆ་གསུམ་པ་ལ་དགེ་སློང་མའི་སྡོམ་པ་སྐྱེས་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན། དེ་ཁོ་རང་གི་རྒྱུད་ཀྱི་དགེ་སློང་མའི་སྡོམ་པ་འབོགས་པར་བྱེད་པའི་གསོལ་བཞིའི་ཆོ་ག་ཉམས་སུ་མྱོང་བའི་དགེ་འདུན་གྱི་དབུས་ན་གནས་བཞིན་པའི་གང་ཟག་ཡིན་པར་ཐལ་ལོ། །
འདོད་ན། དགེ་སློང་ཕ་མ་མཚན་གྱུར་པ་ལ། གྲོགས་དགེ་སློང་བཞི་སྡེ་རེ་རེ་ངེས་པར་ཚང་དགོས་པར་ཐལ་ལོ། ། ཡང་གལ་ཏེ་དེའི་རྒྱུད་ཀྱི་དགེ་སློང་མའི་སྡོམ་པ་དེ་ཆོ་ག་ལ་བརྟེན་ནས་མ་ཐོབ་ཟེར་ན། དེ་ཐོབ་པར་ཐལ། དེའི་རྒྱུད་ཀྱི་དགེ་སློང་མའི་སྡོམ་པ་ཐོབ་བྱེད་ཀྱི་ཆོ་ག་ཡོད་པའི་ཕྱིར་ཏེ། དེའི་རྒྱུད་ཀྱི་དགེ་སློང་མའི་སྡོམ་པའི་རྒྱུར་གྱུར་པའི་ཆོ་ག་ཡོད་པའི་ཕྱིར་ཏེ། དེའི་རྒྱུད་ཀྱི་དགེ་སློང་མའི་སྡོམ་པའི་རྒྱུར་གྱུར་པའི་དགེ་སློང་ཕའི་སྡོམ་པའི་རྒྱུར་གྱུར་པའི་ཆོ་ག་དེ་དེ་ཡིན་པའི་ཕྱིར་ཏེ། དེ་ཡོད་པ་གང་ཞིག མཚན་འགྱུར་ཁ་མའི་དགེ་སློང་ཕ་དེ།
དེ་མཚན་གྱུར་མ་ཐག་པའི་དགེ་སློང་མའི་རྒྱུ་ཡིན་པའི་ཕྱིར། དང་པོ་དེར་ཐལ། དེ་འདྲའི་དགེ་སློང་མའི་སྡོམ་པའི་རྒྱུར་གྱུར་པའི་དགེ་སློང་ཕའི་སྡོམ་པ་དེ། ཁོ་རང་ཐོབ་བྱེད་ཆོ་ག་ལ་བརྟེན་ནས་ཐོབ་པའི་སྡོམ་པ་ཡིན་པའི་ཕྱིར། མ་གྲུབ་ན། ཆོ་ག་ལ་བརྟེན་ནས་ཐོབ་པའི་སྡོམ་པ་ཡིན་ན། སྡོམ་པ་སྐད་ཅིག་མ་དང་པོ་ཡིན་དགོས་པར་ཐལ་ལོ། ། ཡང་དེའི་རྒྱུད་ཀྱི་དགེ་སློང་མའི་སྡོམ་པ་དེ་ཁོ་རང་ཐོབ་བྱེད་ཆོ་ག་ལ་བརྟེན་ནས་ཐོབ་པའི་སྡོམ་པ་ཡིན་པར་ཐལ། དེའི་རྒྱུད་ཀྱི་དགེ་ཚུལ་མའི་སྡོམ་པ་དེ། ཁོ་རང་ཐོབ་བྱེད་ཀྱི་ཆོ་ག་ལ་བརྟེན་ནས་ཐོབ་པའི་སྡོམ་པ་ཡིན་པའི་ཕྱིར་ཏེ།
དེ་ཁོ་རང་ཐོབ་བྱེད་ཆོ་ག་ལ་བརྟེན་ནས་ཐོབ་པའི་སྡོམ་པ་ཡིན་པའི་ཕྱིར། དེ་དགེ་ཚུལ་མའི་སྡོམ་པ་གང་ཞིག སྔོན་ཆོག་ལ་བརྟེན་ནས་ཐོབ་པའི་དགེ་ཚུལ་མའི་སྡོམ་པ་མེད་པའི་ཕྱིར། གལ་ཏེ་ཁོ་ན་རེ། དེ་ཆོ་ག་ལ་བརྟེན་ནས་ཐོབ་པ་མིན་ཏེ། དེ་མཚན་གྱུར་ཙམ་གྱི་དབང་གིས་ཐོབ་པ་ཡིན་པའི་ཕྱིར། ཟེར་ན། འོ་ན་ཉོན་ཅིག ཚིག་གསུམ་རིམ་ཅན་ཐོབ་པའི་མཐོང་ལམ་སྡུག་བསྔལ་ཆོས་བཟོད་པ་དེ། ཁོ་རང་གི་རྒྱུད་ཀྱི་དགེ་སློང་གི་སྡོམ་པ་དེ་ཆོ་ག་ལ་བརྟེན་ནས་ཐོབ་པའི་གང་ཟག་མ་ཡིན་པར་ཐལ།
དེ་དགེ་སློང་ཕ་མཚན་གྱུར་མ་ཐག་པའི་དགེ་སློང་མ་དེ། ཁོ་རང་གི་རྒྱུད་ཀྱི་དགེ་སློང་མའི་སྡོམ་པ་ཆོ་ག་ལ་བརྟེན་ནས་ཐོབ་པའི་གང་ཟག་མ་ཡིན་པའི་ཕྱིར། རྟགས་ཁས་སོ། ། འདོད་ན། དེ་དེར་ཐལ། དེ་ཁོ་རང་ཐོབ་བྱེད་ཆོ་ག་ལ་བརྟེན་ནས་བརྒྱུད་ནས་ཐོབ་པ་ཡིན་པའི་ཕྱིར་ཏེ། དེའི་རྒྱུད་ཀྱི་དགེ་སློང་གི་སྡོམ་པ་བརྒྱུད་ནས་ཐོབ་བྱེད་ཀྱི་ཆོ་ག་ཡོད་པའི་ཕྱིར་ཏེ། དེའི་རྒྱུར་གྱུར་པའི་ཆོ་ག་ཡོད་པའི་ཕྱིར་རོ། ། མ་གྲུབ་ན། དེ་འདྲའི་མཐོང་ལམ་སྡུག་བསྔལ་ཆོས་བཟོད་ཆོས་ཅན།
ཁྱོད་ཀྱི་རྒྱུད་ཀྱི་དགེ་སློང་གི་སྡོམ་པའི་རྒྱུར་གྱུར་པའི་ཆོ་ག་ཡོད་པར་ཐལ། ཁྱོད་དགེ་སློང་གི་སྡོམ་པ་ཆོ་ག་ལ་བརྒྱུད་ནས་བརྟེན་ནས་ཐོབ་པའི་གང་ཟག་གང་ཞིག ཁྱོད་ཀྱི་རྒྱུད་ཀྱི་དགེ་སློང་གི་སྡོམ་པ་ཡོད་པའི་ཕྱིར། དང་པོ་གྲུབ་སྟེ། ཁྱོད་ཆོ་ག་ལ་བརྟེན་ནས་ཚིག་གསུམ་རིམ་ཅན་དུ་ཐོབ་ཟིན་ཐོབ་པའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། ། དེ་ལ་ཁོ་ན་རེ། ཚིག་གསུམ་རིམ་ཅན་ཐོབ་པའི་དགེ་སློང་ཕ་མཚན་གྱུར་མ་ཐག་པའི་དགེ་སློང་མ་དེ། དགེ་བསྙེན་མའི་སྡོམ་པ། དགེ་ཚུལ་མའི་སྡོམ་པ།
དགེ་སློང་མའི་སྡོམ་པ་གསུམ་པོ་དེ་ཆོ་ག་ལ་བརྟེན་ནས་ཅིག་ཆར་ཐོབ་པའི་གང་ཟག་ཡིན་པར་ཐལ། དེ་ཆོ་ག་ལ་བརྟེན་ནས་ཐོབ་པའི་གང་ཟག་གང་ཞིག དེ་ཆོ་ག་ལ་བརྟེན་ནས་རིམ་ཅན་ཐོབ་པའི་གང་ཟག་མ་ཡིན་པའི་ཕྱིར། དང་པོ་དངོས། ཕྱི་མ་མ་གྲུབ་ན། དེ་གསུམ་རིམ་ཅན་ཐོབ་པའི་གང་ཟག་ཡིན་པར་ཐལ་ལོ། ། འདོད་ན། མཚན་འགྱུར་ཁ་མའི་དགེ་སློང་ཕ་དེ། དགེ་བསྙེན་མའི་སྡོམ་པ་དང་དགེ་ཚུལ་མའི་སྡོམ་པ་གཉིས་ཐོབ་པའི་གང་ཟག་ཡིན་པར་ཐལ་ལོ། ། རྩ་བར་འདོད་ན།
དེ་གསུམ་ཅིག་ཆར་ཐོབ་བྱེད་ཀྱི་ཆོ་ག་ཡོད་པར་ཐལ་ལོ། ། འདོད་ན། དེ་གསུམ་ཅིག་ཆར་འབོགས་བྱེད་ཀྱི་ཆོ་ག་ཡོད་པར་ཐལ་ལོ་ཟེར་ན། འོ་ན་ཚིག་གསུམ་རིམ་ཅན་ཐོབ་པའི་འཕགས་པ་དེ། ཁོ་རང་གི་རྒྱུད་ཀྱི་ཚིག་གསུམ་པོ་དེ་ཆོ་ག་ལ་བརྟེན་ནས་ཅིག་ཆར་ཐོབ་པའི་གང་ཟག་ཡིན་པར་ཐལ། དེ་ཆོ་ག་ལ་བརྟེན་ནས་ཐོབ་པའི་གང་ཟག་གང་ཞིག དེ་གསུམ་ཆོ་ག་ལ་བརྟེན་ནས་རིམ་ཅན་ཐོབ་པའི་གང་ཟག་མིན་པའི་ཕྱིར། དང་པོ་མ་གྲུབ་ན། དེ་ཆོས་ཅན། ཁྱོད་ཁྱོད་རང་གི་རྒྱུད་ཀྱི་ཚིག་གསུམ་པོ་དེ་ཆོ་ག་ལ་བརྟེན་ནས་ཐོབ་པའི་གང་ཟག་ཡིན་པར་ཐལ།
ཁྱོད་ཀྱི་རྒྱུད་ཀྱི་ཚིག་གསུམ་ཡོད་པ་གང་ཞིག ཁྱོད་ཆོ་ག་ལ་བརྟེན་ནས་ཚིག་གསུམ་ཐོབ་པའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེའི་རྒྱུད་ཀྱི་ཚིག་གསུམ་ཅིག་ཆར་ཐོབ་བྱེད་ཀྱི་ཆོ་ག་ཡོད་པར་ཐལ་ལོ། ། ཕྱི་མ་མ་གྲུབ་ན། དེ་འདྲའི་འཕགས་པ་དེ་ཁོ་རང་གི་རྒྱུད་ཀྱི་ཚིག་གསུམ་རིམ་ཅན་ཐོབ་པའི་གང་ཟག་ཡིན་པར་ཐལ་ལོ། ། འདོད་ན། དེའི་རྒྱུད་ཀྱི་དགེ་ཚུལ་གྱི་སྡོམ་པ་ཐོབ་ལ། དེ་རྒྱུད་ཀྱི་དགེ་སློང་གི་སྡོམ་པ་ཐོབ་ཁ་མའི་གང་ཟག་ཡིན་པར་ཐལ་ལོ། །
འདོད་མི་ནུས་སོ། ། དེ་རིགས་དང་མཚན་གྱུར་གཉིས་གནོད་སྒྲུབ་ཀུན་ནས་མཚུངས་སོ། ། ཡང་། མཁས་པ་གོ་བོ་རབ་འབྱམས་པ་རྗེས་འབྲངས་དང་བཅས་པའི་བཞེད་པ་ལ། དགེ་བསྙེན་གྱི་སྡོམ་པ་ནས་དགེ་སློང་གི་སྡོམ་པའི་བར་བརྒྱད་པོ་ལ། འཇིགས་སྐྱོབ་ཀྱི་སྡོམ་པ་བརྒྱད། ལེགས་སྨོན་གྱི་སྡོམ་པ་བརྒྱད། ངེས་འབྱུང་གི་སྡོམ་པ་བརྒྱད་དེ་བརྒྱད་ཚན་གསུམ་ཡོད་པའི། འཇིགས་སྐྱོབས་ཀྱི་དགེ་བསྙེན་གྱི་སྡོམ་པ་སོགས་བརྒྱད་དང་། ལེགས་སྨོན་གྱི་དགེ་བསྙེན་གྱི་སྡོམ་པ་སོགས་བརྒྱད་ལ།
སོ་ཐར་གྱི་སྡོམ་པ་མ་ཡིན་པས་ཁྱབ། ངེས་འབྱུང་གི་བརྒྱད་པོ་ལ། སོར་སྡོམ་ཡིན་པས་ཁྱབ། ཅེས་གསུངས་པ་ནི། རྣ་བའི་བདུད་རྩི་མ་ཡིན་ཏེ། འཇིགས་སྐྱོབས་ཀྱི་དགེ་བསྙེན་གྱི་སྡོམ་པ་ཆོས་ཅན། ཁྱོད་སོ་ཐར་གྱི་སྡོམ་པ་ཡིན་པར་ཐལ། ཁྱོད་ངེས་འབྱུང་གི་བསམ་པས་ཟིན་པའི་སོ་ཐར་དགེ་བསྙེན་གྱི་སྡོམ་པ་ཡིན་པའི་ཕྱིར། ཁྱོད་སྐྱབས་འགྲོས་ཟིན་པའི་དགེ་བསྙེན་གྱི་སྡོམ་པ་ཡིན་པའི་ཕྱིར། ཁྱབ་སྟེ།
རྒྱ་ཆེར་འགྲེལ་ལས། མྱ་ངན་ལས་འདས་པའི་བསམ་པ་བརྟན་པོ་མེད་པར་སྡོམ་པ་མི་སྐྱེ་བས། སྐྱབས་སུ་འགྲོ་བས་ནི་མྱ་ངན་ལས་འདས་པའི་བསམ་པ་བརྟན་པོ་བསྒྲུབ་པར་བྱེད་དེ། འདི་ལྟར། རྐང་གཉིས་རྣམས་ཀྱི་མཆོག སངས་རྒྱས་ལ་སྐྱབས་སུ་མཆི། ཞེས་བྱ་བས་ནི། ལམ་ཉེ་བར་སྟོན་པར་མཛད་པ་ལ། ཡང་དག་པར་བརྟེན་པར་བྱེད། འདོད་ཆགས་དང་བྲལ་བའི་མཆོག
ཆོས་ལ་སྐྱབས་སུ་མཆི། ཞེས་བྱ་བ་ནི། ཆོས་ཀྱི་མཆོག་མྱ་ངན་ལས་འདས་པ་ལ་བརྟེན་པར་བྱེད། ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ་ཞེས་བྱ་བས་ནི། མྱ་ངན་ལས་འདས་པའི་གྲོང་ཁྱེར་དུ་འགྲོ་བའི་ཟླ་གྲོགས་ལ་ཡང་དག་པར་བརྟེན་པར་བྱེད་དེ། མྱ་ངན་ལས་འདས་པའི་བསམ་པ་བརྟན་པོ་མེད་པར་ནི། སུ་ཡང་སྐྱབས་སུ་འགྲོ་བར་བསྒྲུབ་པར་མི་བྱེད་དོ། ། ཞེས་དང་། དེ་བས་ན་མྱ་ངན་ལས་འདས་པའི་བསམ་པ་ཁོ་ནས་སྡོམ་པ་སྐྱེའི། གཞན་གྱིས་ནི་མ་ཡིན་ནོ། །
ཞེས་མྱང་འདས་ཐོབ་འདོད་ཀྱི་བསམ་པས་མ་ཟིན་པ་ལ། དགེ་བསྙེན་གྱི་སྡོམ་པ་སོགས་གཏན་ནས་མི་སྐྱེ་བར་ནན་གྱིས་བཤད་འདུག་པའི་ཕྱིར་རོ། ། གལ་ཏེ་གཞུང་དེ་ནི། མདོ་རྩའི་དངོས་བསྟན་གྱི་དགེ་བསྙེན་སྡོམ་པ་སོགས། ། རིས་བརྒྱད་ལ་ངེས་འབྱུང་གི་བསམ་པས་ཟིན་དགོས་པ་སྒྲུབ་བྱེད་ཙམ་ཡིན་ནོ། ། ཞེ་ན། སྨྲ་བས་ཕོངས་པའི་རྣམ་འགྱུར་ཡིན་ཏེ། འཇིགས་སྐྱོབས་ཙམ་གྱི་དགེ་བསྙེན་གྱི་སྡོམ་པ་ཆོས་ཅན། ཁྱོད་ངེས་འབྱུང་གི་བསམ་པས་ཟིན་དགོས་པ་ཡིན་པར་ཐལ། ཁྱོད་མྱང་འདས་ཐོབ་འདོད་ཀྱི་གདམས་པས་ཟིན་པའི་སྡོམ་པ་ཡིན་པའི་ཕྱིར་ཏེ།
ཁྱོད་ཆོས་དཀོན་མཆོག་ཐོབ་འདོད་ཀྱི་བསམ་པས་ཟིན་པའི་སྡོམ་པ་ཡིན་པའི་ཕྱིར་ཏེ། ཁྱོད་ཆོས་དཀོན་མཆོག་ལ་སྐྱབས་སུ་འགྲོ་བའི་སྐྱབས་འགྲོས་ཟིན་པའི་སྡོམ་པ་ཡིན་པའི་ཕྱིར། ཁྱབ་སྟེ། གོང་གི་འགྲེལ་པ་ལས། འདོད་ཆགས་དང་བྲལ་བ་རྣམས་ཀྱི་མཆོག ཆོས་ལ་སྐྱབས་སུ་མཆིའོ། ། ཞེས་བྱ་བས་ནི། ཆོས་ཀྱི་མཆོག་མྱ་ངན་ལས་འདས་པ་ལ་ཡང་དག་པར་བརྟེན་པར་བྱེད་ཅེས་གསུངས་འདུག་པའི་ཕྱིར་རོ། ། འོ་ན། སངས་རྒྱས་དང་དགེ་འདུན་ལ་སྐྱབས་སུ་སོང་ནས།
དེ་གཉིས་ཐོབ་འདོད་ཀྱི་བསམ་པས་ཟིན་དགོས་སམ་སྙམ་ན། དེ་མི་དགོས་ཏེ། དེ་ལྟར་སེམས་པ་ནི། ཐུན་མོང་དུ་འདུལ་བའི་སྡེ་སྣོད་ཀྱི་སྐྱབས་འགྲོའི་གོ་བ་རགས་པ་བློ་ལ་མ་ཤར་བའི་སྐད་ཆ་ཡིན་པའི་ཕྱིར་ཏེ། འདུལ་མཛོད་སྐབས་འདིར། སངས་རྒྱས་ལམ་སྟོན་པ་པོ་དང་། ཆོས་མྱང་འདས་ཐོབ་བྱའི་སྐྱབས་དངོས་དང་། དགེ་འདུན་ལམ་སྒྲུབ་པའི་ཟླ་གྲོགས་སུ་ཁས་ལེན་པ་ལ་སྐྱབས་འགྲོའི་དོན་དུ་བཤད་པའི་ཕྱིར་རོ། ། ཡང་དགེ་སློང་གི་སྡོམ་པ་ཡིན་ན། སོར་སྡོམ་ཡིན་དགོས་པར་ཐལ།
བསྙེན་རྫོགས་ཀྱི་སྡོམ་པ་ཡིན་ན་སོར་སྡོམ་ཡིན་དགོས་པའི་ཕྱིར་ཏེ། རྒྱ་ཆེར་འགྲེལ་ལས། བསྙེན་པར་རྫོགས་པ་ནི། བསྙེན་པར་རྫོགས་པ་ཞེས་བྱ་བའི་སྒྲ་ཁོ་ནས། མྱ་ངན་ལས་འདས་པའི་བསམ་པ་བརྟན་པོས་རྟོགས་པར་བྱ་སྟེ། འདི་ལྟར་བསྙེན་པར་རྫོགས་པ་ཞེས་བྱ་བ་ལ། རྫོགས་པ་ཞེས་བྱ་བའི་སྒྲ་ནི། གནོད་པ་ཐམས་ཅད་བྲལ་བའི་དངོས་པོ་ལ་བྱ་སྟེ། མྱ་ངན་ལས་འདས་པ་ལ་ཡང་དེ་ལྟ་བུའི་རང་བཞིན་ནོ། ། བསྙེན་པ་ཞེས་བྱ་བའི་སྒྲ་ནི།
ཉེ་བའི་ཚིག་ཡིན་ཏེ། བསམ་པ་ཐམས་ཅད་ཀྱི་མྱ་ངན་ལས་འདས་པ་དང་ཉེ་བར་གྱུར་པ་ནི། བསྙེན་པར་རྫོགས་པ་ཡིན་ནོ། ། ཞེས་བཤད་འདུག་པའི་ཕྱིར་རོ། ། འདི་ལ་རྗེ་མུས་རབ་འབྱམས་པས། གོང་གི་འབྲེལ་པ་ལ་འཁྱོགས་བཤད་སྣང་མོད། འགྲེལ་པ་འདི་ལ་འཁྱོགས་འགྲོས་མ་བདེ་བས། དགེ་སློང་གི་སྡོམ་པ་ལ་སོར་སྡོམ་གྱིས་མ་ཁྱབ་ཀྱང་། བསྙེན་རྫོགས་ཀྱི་སྡོམ་པ་ལ་སོར་སྡོམ་ཡིན་པས་ཁྱབ་ཅེས་མགྲིན་པ་བྲེལ་བར་བྱེད་དོ། ། འདི་ནི་དེ་བས་ཀྱང་མི་རིགས་ཏེ།
འཇིགས་སྐྱོབས་ཀྱི་དགེ་སློང་གི་སྡོམ་པ་ཆོས་ཅན། ཁྱོད་སོར་སྡོམ་ཡིན་པར་ཐལ། ཁྱོད་བསྙེན་རྫོགས་ཀྱི་སྡོམ་པ་ཡིན་པའི་ཕྱིར། ཁྱབ་པ་དངོས། མ་གྲུབ་ན་དེར་ཐལ། ཁྱོད་བསྙེན་པར་རྫོགས་པའི་སྡོམ་པ་ཡིན་པའི་ཕྱིར་ཏེ། ཁྱོད་བསྙེན་པར་རྫོགས་པའི་སྡོམ་པ་དང་། བསྙེན་པར་མ་རྫོགས་པའི་སྡོམ་པ་གང་རུང་ཡིན། ཕྱི་མ་མིན་པའི་ཕྱིར། དང་པོ་གྲུབ་སྟེ།
ཁྱོད་དགེ་བསྙེན་སྡོམ་པ་ནས། དགེ་སློང་སྡོམ་པའི་ར་བ་བརྒྱད་པོ་གང་རུང་ཡིན་པའི་ཕྱིར། ཕྱི་མ་མ་གྲུབ་ན། དེ་ཆོས་ཅན། ཁྱོད་བསྙེན་པར་མ་རྫོགས་པའི་རབ་བྱུང་གི་སྡོམ་པ་ཡིན་པར་ཐལ། ཁྱོད་རབ་བྱུང་གི་སྡོམ་པ་གང་ཞིག ཁྱོད་བསྙེན་པར་མ་རྫོགས་པའི་སྡོམ་པ་ཡིན་པའི་ཕྱིར། འདོད་ན། ཁྱོད་དགེ་ཚུལ་ཕ་མའི་སྡོམ་པ་དགེ་སློབ་མའི་སྡོམ་པ་གསུམ་པོ་གང་རུང་ཡིན་པར་ཐལ་ལོ། ། ཡང་འཇིགས་སྐྱོབས་ཀྱི་དགེ་སློང་གི་སྡོམ་པ་དེ།
བསྙེན་རྫོགས་ཀྱི་སྡོམ་པ་ཡིན་པར་ཐལ། འཇིགས་སྐྱོབས་ཀྱི་དགེ་སློང་གི་སྡོམ་པ་རྒྱུད་ལྡན་གྱི་གང་ཟག་དེ། བསྙེན་པར་རྫོགས་པའི་གང་ཟག་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་བསྙེན་པར་རྫོགས་པའི་གང་ཟག་ཡིན་པར་ཐལ། ཁྱད་དགེ་སློང་གི་རྟེན་གྱི་གང་ཟག་ཡིན་པའི་ཕྱིར། ཁྱབ་སྟེ་བསྙེན་པར་མ་རྫོགས་པའི་དགེ་སློང་དེ་འདྲ་བཀའ་བསྟན་བཅོས་ཚད་ལྡན་གང་ནས་ཀྱང་མ་བཤད་པའི་ཕྱིར་རོ། ། གཞན་ཡང་རྣ་བ་བླགས་ཏེ་ཉོན་ཅིག དགེ་སློང་གི་སྡོམ་པ་ཡིན་ན།
བསྙེན་རྫོགས་ཀྱི་སྡོམ་པ་ཡིན་དགོས་པར་ཐལ། ད་ལྟར་ཆོ་ག་ལ་བརྟེན་ནས་ཐོབ་པའི་དགེ་སློང་གི་སྡོམ་པ་ཡིན་ན། བསྙེན་རྫོགས་ཀྱི་སྡོམ་པ་ཡིན་དགོས་པའི་ཕྱིར་ཏེ། དགེ་སློང་གི་སྡོམ་པ་འབོགས་པའི་ད་ཆོག་ཡིན་ན། བསྙེན་རྫོགས་ཀྱི་སྡོམ་པ་འབོགས་པའི་ད་ཆོག་ཡིན་པའི་ཕྱིར་ཏེ། དགེ་སློང་གི་སྡོམ་པ་འབོགས་པའི་གསོལ་བཞིའི་ཆོ་ག་ཡིན་ན། བསྙེན་རྫོགས་ཀྱི་སྡོམ་པ་འབོགས་པའི་གསོལ་བཞིའི་ཆོ་ག་ཡིན་དགོས་པའི་ཕྱིར་ཏེ། དགེ་སློང་གི་སྡོམ་པ་འབོགས་པའི་གསོལ་བཞིའི་ལས་ཆོག་ཡིན་ན། བསྙེན་རྫོགས་ཀྱི་སྡོམ་པ་འབོགས་པའི་གསོལ་བའི་ལས་ཆོག་ཡིན་དགོས་པའི་ཕྱིར་ཏེ། འཇིགས་སྐྱོབས་ཀྱི་དགེ་སློང་གི་སྡོམ་པ་འབོགས་པའི་གསོལ་བའི་ལས་བྱེད་པའི་ཚེ་ཡང་།
དགེ་འདུན་བཙུན་པ་རྣམས་གསན་དུ་གསོལ། མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས། དགེ་འདུན་ལས་བསྙེན་པར་རྫོགས་པར་འཚལ་ནས་མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས། དགེ་འདུན་ལས་བསྙེན་པར་རྫོགས་པར་གསོལ་ཏེ། སྐྱེས་པ་ཡང་ལགས། སྐྱེས་པའི་དབང་པོ་དང་ཡང་ལྡན། འདིའི་ཆོས་གོས་གསུམ་དང་ལྷུང་བཟེད་ཀྱང་ཚང་། བར་ཆད་ཀྱི་ཆོས་རྣམས་ཀྱང་ཡོངས་སུ་དག་གོ་ཞེས་པ་ཁོ་ན་ཉིད་མཆི་སྟེ།
མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་པས། དགེ་འདུན་ལས་བསྙེན་པར་རྫོགས་པར་གསོལ་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང་། དགེ་འདུན་གྱི་མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས་བསྙེན་པར་རྫོགས་པར་མཛད་དོ། ། འདི་ནི་གསོལ་བའོ། ། ཞེས་བརྗོད་དགོས། ཚིག་དེ་ལས་ལྷག་པ་ངེས་འབྱུང་གི་བསྙེན་རྫོགས་ཀྱི་གསོལ་བའི་ལས་ཆོག་ལ་ཡང་མི་འདུག་པའི་ཕྱིར་རོ། ། མདོར་ན།
རྒྱ་བོད་ཀྱི་ད་ལྟར་ཆོ་གའི་གསོལ་བཞིའི་ཆོ་ག་གཅིག་ཁོ་ན་ལས་མེད་ལ། ཆོ་ག་དེ་ལས་བསྙེན་རྫོགས་ཀྱི་སྡོམ་པ་དང་། དགེ་སློང་གི་སྡོམ་པ་གཉིས་ཆགས་ན་ཆགས་མཉམ་དང་། མ་ཆགས་ན་མ་ཆགས་མཉམ་ཡིན་ཏེ། བསྙེན་པར་རྫོགས་པ་ཞེས་པའི་ཚིག་ལས་ངེས་འབྱུང་གི་བསམ་པ་སྐྱེ་དགོས་པ་གང་ཞིག བསྙེན་པར་རྫོགས་པ་ཞེས་པའི་ཆོ་གའི་ཚིག་ཟུར་སྤངས་པའི་གསོལ་བཞིའི་ད་ཆོག་ཤེས་བྱ་ལ་མི་སྲིད་པའི་ཕྱིར་རོ། ། དེ་ཡང་སྙིང་པོ་དྲིལ་ན། འཇིགས་སྐྱོབས་དང་ལེགས་སྨོན་གྱི་དགེ་སློང་གི་སྡོམ་པ་འབོགས་པའི་ཚེ། དགེ་འདུན་བཙུན་པ་རྣམས་ཀྱིས་བདག་བསྙེན་པར་རྫོགས་པར་མཛད་དུ་གསོལ། ། ཞེས་གསོལ་བ་ལན་གསུམ་འདེབས་དགོས་པར་ཐལ།
དེ་གཉིས་ཡོད་པ་གང་ཞིག ད་ཆོག་ལ་བརྟེན་ནས་དགེ་སློང་གི་སྡོམ་པ་འབོགས་པ་ལ། མངོན་གྱུར་བཅུས་ཟླས་ཕྱེ་བའི་གསོལ་བ་མངོན་གྱུར་ཚང་དགོས་པའི་ཕྱིར། རྟགས་འདུལ་བ་ཤེས་པ་ཀུན་གྱི་སྤྱི་ལུགས་སུ་ཁས་བླངས། འདོད་ན། འཇིགས་སྐྱོབས་དང་ལེགས་སྨོན་གྱི་དགེ་སློང་གི་སྡོམ་པ་གཉིས་ཆོས་ཅན། ཁྱོད་ངེས་འབྱུང་གི་བསམ་པས་ཟིན་པའི་སྡོམ་པ་ཡིན་པར་ཐལ། ཁྱོད་རང་འབོགས་པའི་བསྒྲུབ་བྱ་དེས་བདག་བསྙེན་པར་རྫོགས་པར་མཛད་དུ་གསོལ། ཞེས་ཞེ་ཐག་པ་ནས་ལན་གསུམ་གསོལ་བ་བཏབ་པའི་སྒོ་ནས་གསོལ་བཞིའི་ཆོ་ག་ལས་ཐོབ་པའི་སྡོམ་པ་གང་ཞིག་བསྙེན་པར་རྫོགས་པར་གསོལ་བ་བཏབ་པའི་ཚིག་གི་ནུས་པ་ལས། བསྒྲུབ་བྱ་ལ་ངེས་འབྱུང་གི་བསམ་པ་སྐྱེ་བར་རྒྱ་ཆེར་འགྲེལ་ལས་བཤད།
བཤད་པ་ལྟར་ཁས་ལེན་རིགས་པའི་ཕྱིར། དེ་ལྟར་ཁས་མི་ལེན་ན་ཁྱོད་ཀྱི་བསྙེན་རྫོགས་སྡོམ་པ་ལ་ངེས་འབྱུང་གི་བསམ་པས་ཟིན་པས་ཁྱབ། དགེ་སློང་གི་སྡོམ་པ་ལ་དེ་ལྟར་མ་ཁྱབ་ཅེས་པའི་གཏམ་འདི། ཐུགས་བརྩེའི་གཏད་སོ་གང་ལས་ཡིན་གསལ་བར་སྨྲོས་ཤིག ཡང་ཕྱི་རོལ་པའི་རྒྱུད་ཀྱི་དགེ་སློང་གི་སྡོམ་པ་ཡོད་པར་ཐལ། དེའི་རྒྱུད་ཀྱི་དགེ་བསྙེན་གྱི་སྡོམ་པ་ཡོད་པའི་ཕྱིར། རྟགས་དངོས། འདོད་ན། དེའི་རྒྱུད་ཀྱི་དགེ་སློང་གི་སྡོམ་པ་ཆོས་ཅན། ཁྱོད་ཕྱི་རོལ་པའི་སྡོམ་པ་ཡིན་པར་ཐལ།
ཁྱོད་དེའི་རྒྱུད་ཀྱི་དགེ་སློང་གི་སྡོམ་པ་ཡིན་པའི་ཕྱིར། མ་གྲུབ་ན། དེ་དེར་ཐལ། དེ་རྒྱུད་ལྡན་གྱི་གང་ཟག་དེ་ཕྱི་རོལ་པ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་ཕྱི་རོལ་པའི་སྡོམ་པ་མིན་པར་ཐལ། ཁྱོད་ནང་པ་སངས་རྒྱས་པའི་སྡོམ་པ་ཡིན་པའི་ཕྱིར་ཏེ། ཁྱོད་དགེ་སློང་གི་སྡོམ་པ་ཡིན་པའི་ཕྱིར། ཁྱབ་སྟེ།
ཕྱི་རོལ་པའི་དགེ་སློང་མ་ཡིན་ན། དགེ་སློང་མ་ཡིན་དགོས་པའི་ཕྱིར་ཏེ། ཕྱི་རོལ་པའི་རབ་བྱུང་ཡིན་ན། རབ་བྱུང་མཚན་ཉིད་པ་མ་ཡིན་དགོས་པའི་ཕྱིར་ཏེ། མདོ་རྩ་ལས། ཕྱི་རོལ་པའི་རབ་ཏུ་བྱུང་བ་དང་། མ་ཆགས་པ་དང་ཉམ་པ་དག་ནི་ཁྱོད་ཉིད་ཁྱིམ་པའོ་ཞེས་བཤད་པའི་ཕྱིར་རོ། ། དེ་ལ་དཔྱོད་ལྡན་ཁ་ཅིག་ན་རེ། འོ་ན་ཕམ་པ་འཆབ་བཅས་ཅན་གྱི་དགེ་སློང་དེ་ཡང་རབ་བྱུང་མཚན་ཉིད་པ་མ་ཡིན་ནམ་སྙམ་ན། དེ་བདེན་མོད།
འོ་ན་དགེ་སློང་གི་སྡོམ་པ་རྒྱུད་ལྡན་གྱི་ཕྱི་རོལ་པ་ཆོས་ཅན། ཁྱོད་ཕྱི་རོལ་པའི་ལུགས་ཀྱི་ཆོ་ག་ལས་དགེ་སློང་གི་སྡོམ་པ་ཐོབ་པའི་གང་ཟག་ཡིན་པར་ཐལ། ཁྱོད་དགེ་སློང་གང་ཞིག ཁྱོད་ཕྱི་རོལ་པའི་དགེ་སློང་ཡིན་པའི་ཕྱིར། འདོད་ན་མིན་པར་ཐལ། ཁྱོད་ནང་པ་སངས་རྒྱས་པའི་ལུགས་ཀྱི་དགེ་སློང་ཡིན་པའི་ཕྱིར། གཞན་ཡང་གང་ཟག་གི་བདག་མེད་རྟོགས་པའི་དགེ་སློང་དུ་གྱུར་པའི་ཕྱི་རོལ་པ་ཡོད་པར་ཐལ། ཕྱི་རོལ་པར་གྱུར་པའི་དགེ་སློང་ཡོད་པའི་ཕྱིར། འདོད་ན། དེ་ཆོས་ཅན།
ཁྱོད་ཕྱི་རོལ་པ་མ་ཡིན་པར་ཐལ། ཁྱོད་ནང་པ་སངས་རྒྱས་པ་ཡིན་པའི་ཕྱིར་ཏེ། ཁྱོད་ནང་པ་སངས་རྒྱས་པའི་ལྟ་བ་རྒྱུད་ལ་ལྡན་པའི་གང་ཟག་ཡིན་པའི་ཕྱིར་ཏེ། ཁྱོད་གང་ཟག་གི་བདག་མེད་རྟོགས་པའི་ལྟ་བ་རྒྱུད་ལྡན་གྱི་གང་ཟག་ཡིན་པའི་ཕྱིར་རོ། ། འདོད་ན། དེ་འདྲ་ལྟ་སྤྱོད་གང་གི་སྒོ་ནས་ཕྱི་རོལ་པ་ཡིན་སོམས་ཤིག ཡང་ཁྱིམ་པ་དང་མུ་སྟེགས་ཀྱི་རྒྱལ་མཚན་ཅན་ལ་ཡང་མི་སྐྱེའོ་ཞེས་བཤད་པ་མི་འཐད་པར་ཐལ། མུ་སྟེགས་ཀྱི་རྒྱལ་མཚན་འཆང་བཞིན་པའི་ཕྱི་རོལ་པའི་རྟེན་ལ། ད་ལྟར་ཆོ་གའི་སྒོ་ནས་དགེ་སློང་གི་སྡོམ་པ་སྐྱེ་བ་ཡོད་པའི་ཕྱིར་ཏེ། ད་ལྟར་ཆོ་ག་ལས་དགེ་སློང་གི་སྡོམ་པ་ཐོབ་པའི་ཕྱི་རོལ་པ་ཡོད་པའི་ཕྱིར་ཏེ།
ཕྱི་རོལ་པར་གྱུར་པའི་དགེ་སློང་ཡོད་པའི་ཕྱིར། འོ་ན། ཤཱཀྱ་དང་མེ་པ་རལ་པ་ཅན་མ་གཏོགས་པའི་སེམས་མགུ་བར་མ་གྱུར་པའི་མུ་སྟེགས་ཅན་རབ་ཏུ་བྱུང་བ་དང་། བསྙེན་པར་རྫོགས་པར་མི་བྱའོ་ཞེས་ཤཀ་རིགས་ཀྱི་ཕྱི་རོལ་པ་དང་། མེ་པ་རལ་པ་ཅན་དང་། དེ་གཉིས་མིན་ཀྱང་མགུ་བ་ཐོབ་པའི་མུ་སྟེགས་ཀྱི་རྟེན་ལ་རབ་བྱུང་གི་སྡོམ་པ་སྐྱེ་བ་བཤད་པ་མིན་ནམ་སྙམ་ན། མ་ཡིན་ཏེ། དེ་དག་ལ་མགུ་བ་བརྟག་མི་དགོས་ཀྱང་། རབ་བྱུང་གི་སྡོམ་པ་འབོགས་པའི་གོང་དེར། མུ་སྟེགས་ཀྱི་རྟགས་དང་ཆ་ལུགས་ངེས་པར་སྤངས་ཟིན་པ་ཞིག་དགོས་པའི་ཕྱིར་རོ། །
གལ་ཏེ་ཕྱི་རོལ་པའི་རྒྱུད་ཀྱི་རབ་བྱུང་གི་སྡོམ་པ་མེད་ཀྱང་། དགེ་བསྙེན་གྱི་སྡོམ་པ་ཙམ་ཡོད་པར་ཁས་བླང་ངོ་སྙམ་ན། འོ་ན་དཀོན་མཆོག་གསུམ་ལ་ཞེ་ཐག་པ་ནས་སྐྱབས་སུ་སོང་ཞིང་། ལྟ་བ་གང་ཟག་གི་བདག་མེད་རྟོགས་པའི་ཕྱི་རོལ་པ་ཡོད་པར་ཐལ། ཕྱི་རོལ་པར་གྱུར་པའི་དགེ་བསྙེན་ཡོད་པའི་ཕྱིར། འདོད་མི་ནུས་ཏེ། དེ་འདྲ་དེ་ནང་པ་སངས་རྒྱས་པ་ཡིན་པར་ཐལ། ཆོས་ཅན་ཁོ་རང་གི་གྲུབ་ཟིན་འདུག་པའི་ཕྱིར་རོ། ། དེས་ན་ལུགས་འདི་ལ་ནི། ཕྱི་ནང་གི་ཁྱད་པར་ཕན་ཚུན་འཆོལ་བའི་སྒོ་ནས་དབུ་འཁོར་མོར་འགྱུར་རོ། །
འདི་ལ་མཁས་པ་སྔ་ཕྱི་མང་པོ་དག་དགེ་སློང་གི་སྡོམ་པ་སོགས་ལ། ངེས་འབྱུང་གི་སྡོམ་པ་ཡིན་པས་མ་ཁྱབ་པའི་སྒྲུབ་བྱེད་དུ། ཀུན་དགའ་བོའི་ཚ་བོ་གཉིས་དང་། གཅུང་དགའ་བོའི་གཏམ་རྒྱུད་འདྲེན་པར་མཛད་མོད། རྒྱུ་དུས་སུ་རིང་བའི་ཀུན་སློང་ངེས་འབྱུང་གི་བསམ་པ་མེད་སྲིད་ཀྱང་། མཁན་སློབ་སོགས་སྡོམ་པ་འབོགས་པ་པོས་བརྡ་སྤྲོད་པའི་ཚེ། རྒྱུ་དུས་ཉེ་བའི་ཀུན་སློང་ངེས་འབྱུང་གི་བསམ་པས་ངེས་པར་ཟིན་དགོས་ཏེ། དེས་མ་ཟིན་ན། དགེ་བསྙེན་སྡོམ་པ་སོགས་རིས་བརྒྱད་ཀྱི་སྡོམ་པ་འཆགས་པའི་ཐབས་མེད་པའི་ཕྱིར་རོ། ། དེ་ལྟ་ན་ཡང་།
དཔྱོད་ལྡན་དག་གི་ངོར། འདུལ་ལུང་ལ་བརྟེན་པའི་དོགས་པ་འདི་ལྟར་དཔྱད་དགོས་ཏེ། ཅུང་དགའ་བོའི་རྒྱུད་ཀྱི་ལྷའི་མཐོ་རིས་ཐོབ་ཕྱིར་དུ་ཚངས་པར་སྤྱོད་བཞིན་པའི་དགེ་སློང་གི་སྡོམ་པ་ཆོས་ཅན། ཁྱོད་ངེས་འབྱུང་གི་སྡོམ་པ་ཡིན་པར་ཐལ། ཁྱོད་དགེ་སློང་གི་སྡོམ་པ་ཡིན་པའི་ཕྱིར། ཁྱབ་པ་དངོས། འདོད་ན་མ་ཡིན་པར་ཐལ། ཁྱོད་མངོན་མཐོའི་དགེ་བ་ཡིན་པའི་ཕྱིར་ཏེ། ཁྱོད་བདེ་འགྲོ་ལྷའི་གོ་འཕང་ཐོབ་བྱེད་ཀྱི་ཚུལ་ཁྲིམས་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར།
མ་གྲུབ་ན་དེ་དེར་ཐལ། དེ་ཡོད་པའི་ཕྱིར་ཏེ། འདུལ་ལུང་ལས། དགའ་བོ་ལྷའི་ཕྱིར་དུ་ཚངས་སྤྱོད་བསྲུང་བས། ལྷན་ཅིག་བཟའ་བ་སོགས་ལ་མ་སྤྱད་པ་ན། དགེ་སློང་དག་གིས་ནི་བདག་སྤངས་ན། ཀུན་དགའ་བོ་ཁྱོད་ནི་བདག་གི་ཕུ་བོ་ཡིན་ན། ཅིའི་ཕྱིར་སྤོང་། དགའ་བོ་དེ་ནི་བདེན་ན། ཁྱོད་ཀྱང་ལམ་གཞན་དུ་ཞུགས་ལ།
ཁོ་བོ་ཅག་ཀྱང་ལམ་གཞན་དུ་ཞུགས་པས་སྤངས་དགོས་མོད། ཀུན་དགའ་བོ་དེ་གསུངས་ཤིག ཁྱོད་ནི་ལྷའི་འཇིག་རྟེན་ལ་མངོན་པར་དགའ་བས་ཚངས་པར་སྤྱོད་ལ། ཁོ་བོ་ཅག་མྱ་ངན་ལས་འདས་པའི་བསམ་པས་ཚངས་པར་སྤྱོད་པ་སྤྱོད་དོ་ཞེས་གསལ་བར་བཤད་འདུག་པའི་ཕྱིར་རོ་སྙམ་ན། འདི་ནི་དོགས་པ་དཔྱད་པའི་དགོས་པའི་གནས་ཡིན་པས། ཁོ་བོས་བཤད་པར་བྱ་སྟེ། བྱེ་སྨྲ་བའི་སྐབས་འདིར། རྣམ་པར་རིག་བྱེད་དང་རྣམ་པར་རིག་བྱེད་མ་ཡིན་པའི་གཟུགས་ཅན་རྣམས་དགེ་མི་དགེར་འཇོག་པ་ལ། ཀུན་སློང་རྣམ་གཉིས་ལས། རྒྱུ་དུས་ཀྱི་ཀུན་སློང་གཙོ་ཆེ་ལ།
དེ་ལ་དངོས་བརྒྱུད་གཉིས་ཡོད་པའི། དངོས་ཀྱི་རྒྱུ་དུས་ཀྱི་ཀུན་སློང་གཙོ་ཆེ་བ་ཡིན་པས། མཛོད་འགྲེལ་ལས། ཅི་རབ་ཏུ་འཇུག་པ་ཇི་ལྟ་བར་རྣམ་པར་རིག་བྱེད་ཀྱང་དེ་དང་འདྲའམ། འོན་ཏེ་རྗེས་སུ་འཇུག་པར་བྱེད་པ་ཇི་ལྟ་བ་བཞིན་ཡིན། དེ་ལས་ཅིར་འགྱུར། རབ་ཏུ་འཇུག་པར་བྱེད་པ་ཇི་ལྟ་བ་བཞིན་ནོ་ཞེ་ན་ནི། འཇིགས་ཚོགས་དང་མཐར་འཛིན་པར་ལྟ་བས་རབ་ཏུ་འཇུག་པའི་ཕྱིར་རོ། ། འདི་ན་མ་སྒྲིབ་ལུང་མ་བསྟན་པའི་རྣམ་པར་རིག་བྱེད་ཡོད་པར་འགྱུར་རོ། ། ཡང་ན་མཐོང་བས་སྤང་བར་བྱ་བ་ཐམས་ཅད་རབ་ཏུ་འཇུག་པར་བྱེད་པ་མ་ཡིན་ནོ་ཞེས་ཁྱད་པར་བརྗོད་དགོས་སོ། །
གལ་ཏེ་རྗེས་སུ་འཇུག་པར་བྱེད་པ་ཇི་ལྟ་བ་བཞིན་ཡིན་ན་ནི། སེམས་མི་དགེ་བ་དང་ལུང་དུ་མ་བསྟན་པ་ཅན་གྱི་སོ་སོར་ཐར་པའི་རྣམ་པར་རིག་བྱེད་དགེ་བ་མ་ཡིན་པར་འགྱུར་རོ། ། རབ་ཏུ་འཇུག་པར་བྱེད་པ་ཇི་ལྟ་བ་རྣམ་པར་རིག་བྱེད་ཀྱང་དེ་དང་འདྲ་མོད་ཀྱིས་སྒོམ་པས་སྤང་བར་བྱ་བ་བར་དུ་ཆོད་པའི་ཕྱིར། མཐོང་བས་སྤང་བར་བྱ་བ་ཇི་ལྟ་བ་བཞིན་ནི་མ་ཡིན་ནོ་ཞེས་སྐྱོན་མེད་དུ་བཤད་པའི་ཕྱིར་རོ། ། དེ་ལྟར་ན། གཅུང་དགའ་བོའི་རྒྱུད་ཀྱི་དགེ་སློང་གི་སྡོམ་པ་དེ། ངེས་འབྱུང་གི་སྡོམ་པ་ཡིན་ཏེ། དེ་རྒྱུ་དུས་དངོས་ཀྱི་ཀུན་སློང་ངེས་འབྱུང་གི་བསམ་པས་ཟིན་པའི་སྡོམ་པ་ཡིན་པའི་ཕྱིར། འོན་ཀྱང་། ལྷའི་ཕྱིར་དུ་ཚངས་པར་སྤྱོད་ཅེས་པ་དང་།
ཁྱོད་ཀྱང་ལམ་གཞན་དུ་ཞུགས་ཞེས་པ་ནི། དེ་དུས་ཀྱི་ཀུན་སློང་ཉི་ཚེ་བ་འགའ་ཞིག་གི་སྒོ་ནས། དམན་པ་ལ་དགག་སྒྲ་སྦྱར་བ་ཡིན་པས། ཀུན་སློང་དེ་ཙམ་གྱིས་ངེས་འབྱུང་གི་སྡོམ་པ་མ་ཡིན་པར་མི་འགྱུར་ཏེ། ངེས་འབྱུང་གི་སྡོམ་པ་ལ། ངེས་འབྱུང་གི་བསམ་པ་རྒྱུན་ཆགས་སུ་ཡོད་མི་དགོས་པའི་ཕྱིར་དང་། དེ་དུས་ཀྱི་ཀུན་སློང་གི་སྒོ་ནས་རྗེས་སུ་འགྲོ་ལྡོག་བྱེད་ན་མི་དགེ་བའི་བསམ་པས་དེ་དུས་ཀྱི་ཀུན་སློང་བྱས་པའི་སོར་སྡོམ་དགེ་བ་མ་ཡིན་པར་ཐལ་ལོ་ཞེས་མཛོད་འགྲེལ་ལས་སྐྱོན་འཕངས་འདུག་པ་འདི་དཔྱོད་ལྡན་དག་གིས་ཡིད་ཀྱི་མེ་ལོང་ལ་དྲན་པར་བྱོས་ཤིག ཡང་ཁོ་ན་རེ། ཕྱི་རོལ་པའི་རྒྱུད་ཀྱི་དགེ་བསྙེན་གྱི་སྡོམ་པ་ཡོད་པར་ཐལ་ལོ། ། མགུ་བ་བརྟགས་དགོས་ཀྱི་ཕྱི་རོལ་ཀྱི་རྒྱུད་ཀྱི་དགེ་བསྙེན་གྱི་སྡོམ་པ་ཡོད་པའི་ཕྱིར་ཏེ།
མགུ་བ་བརྟགས་དགོས་ཀྱི་ཕྱི་རོལ་པར་གྱུར་པའི་དགེ་བསྙེན་ཡོད་པའི་ཕྱིར་ཏེ། དགེ་བསྙེན་ཉིད་དུ་བྱས་པའི་མཐའ་ཅན་དེ་ལ་དགེ་འདུན་གྱི་ལས་ཀྱི་གནས་པ་སྦྱིན་ལ་ཞེས་པའི་སྐབས་ནས་དངོས་བསྟན་གྱི་དགེ་བསྙེན་ཡང་ཡིན། ཕྱི་རོལ་པ་ཡང་ཡིན་པའི་གཞི་མཐུན་ཡོད་པའི་ཕྱིར་ཏེ། རྒྱ་ཆེར་འགྲེལ་ལས། དེ་ལ་ཞེས་བྱ་བ་ནི། དགེ་བསྙེན་ཉིད་དུ་བྱས་པའི་མཐའ་ཅན་གྱི་མུ་སྟེགས་ཅན་ལའོ་ཞེས་པའི་སྐབས་ནས་དངོས་བསྟན་གྱི་དགེ་བསྙེན་དུ་བྱས་པའི་མུ་སྟེགས་ཅན་ཡོད་པའི་ཕྱིར་ཏེ། དེ་འདྲའི་གཞུང་དོན་གྲུབ་འདུག་པའི་ཕྱིར་ཟེར་ན་མ་ཁྱབ་སྟེ། འགྲེལ་པ་དེའི་དོན་ནི། མགུ་བ་བརྟགས་པའི་ཕྱིར། དགེ་བསྙེན་སྡོམ་པ་བྱིན་པའི་གང་ཟག་དེ།
ཕྱི་རོལ་པའི་རིགས་རྒྱུན་དེ་མ་ཐག་པ་ལྟ་བུ་ཡིན་པས་ན། ཕྱི་རོལ་པ་ཞེས་དངོས་བཏགས་མ་ཕྱེ་བར་བཤད་པ་ཡིན་ལ། དངོས་བཏགས་ཕྱེ་ན། དེ་ལ་དགེ་བསྙེན་གྱི་སྡོམ་པ་སྐྱེས་ན། དེ་ཕྱི་རོལ་པའི་རྟགས་ཅན་ཡིན་སྲིད་ཀྱང་། ཕྱི་རོལ་པ་མཚན་ཉིད་པ་མིན་ཏེ། ནང་པའི་སྡོམ་ལྡན་ཡིན་པས་ནང་པར་གྱུར་ཟིན་པའི་ཕྱིར་རོ། ། དགེ་བསྙེན་གྱི་སྡོམ་པ་མ་སྐྱེས་ན་ནི། ཕྱི་རོལ་པ་མཚན་ཉིད་པ་ཡིན་པས། དགེ་བསྙེན་ཉིད་དུ་བྱས་པའི་མཐའ་ཅན་དེ་ལ།
ཞེས་པ་རྩ་འགྲེལ་གྱི་སྐབས་ནས་དངོས་བསྟན་གྱི་གང་ཟག་དེ་ལ། ཕྱི་རོལ་པ་ཡིན་མིན་གཉིས་ཡོད་པའི་ཕྱིར་ཏེ། དེ་ལ་དགེ་བསྙེན་གྱི་སྡོམ་པ་སྐྱེས་མ་སྐྱེས་གཉིས་སྲིད་པའི་ཕྱིར་ཞེས་པ་ནི། གནད་ཀྱི་སྙིང་པར་གཅེས་སོ། ། ཡང་ཕྱི་རོལ་པའི་རྒྱུད་ཀྱི་དགེ་བསྙེན་གྱི་སྡོམ་པ་མེད་པར་ཐལ། མཛོད་འགྲེལ་ལས། ཅི་ཕྱི་རོལ་པ་རྣམས་ལ་ཡང་དག་པར་བླངས་པ་ལས་བྱུང་བའི་ཚུལ་ཁྲིམས་མེད་དམ་ཞེ་ན། ཡོད་མོད་ཀྱི། སོ་སོར་ཐར་པ་ནི་མིན་ཏེ། སྲིད་པ་ལ་བརྟེན་པའི་ཕྱིར།
གཏན་དུ་སྡིག་པ་ལས་སོ་སོར་ཐར་པ་ནི་མ་ཡིན་ནོ། ། ཞེས་བཤད་པའི་ཕྱིར་རོ། ། དེ་ལ་ཁོ་ན་རེ། སྐྱོན་མེད་དེ། གཞུང་དེས་ཕྱི་རོལ་པའི་རྒྱུད་ཀྱི་སོར་སྡོམ་མེད་པར་བསྟན་གྱི། དགེ་བསྙེན་གྱི་སྡོམ་པ་སོགས་མེད་པར་མ་བསྟན་པས། ཁོ་བོ་ཅག་གི་སྒྲུབ་བྱེད་དམ་པ་ཡིན་ནོ་སྙམ་དུ་སེམས་ན། དེ་སྐད་དུ་གསུང་བ་ནི། མཛོད་འགྲེལ་དེ་ལ་དཔྱད་པ་མ་ཞུགས་པའི་རྣམ་འགྱུར་དུ་སྣང་སྟེ། འོ་ན་ཕྱི་རོལ་པའི་རྒྱུད་ཀྱི་དགེ་བསྙེན་གྱི་སྡོམ་པ་དེ།
ཅི་ཕྱི་རོལ་པ་རྣམས་ལ་ཡང་དག་པར་བླངས་པ་ལས་བྱུང་བའི་ཚུལ་ཁྲིམས་མེད་དམ་སྙམ་ན། ཡོད་མོད་ཀྱིས་ཞེས་པའི་སྐབས་ནས་དངོས་བསྟན་གྱི་ཚུལ་ཁྲིམས་ཡིན་པར་ཐལ། དེའི་སྐབས་ནས་དངོས་བསྟན་གྱི་སྡོམ་པ་ཞིག་ཡོད་པའི་ཕྱིར་ཏེ། གཞུང་དེས། ཕྱི་རོལ་པའི་རྒྱུད་ཀྱི་སོ་ཐར་སྡོམ་པ་ཙམ་མེད་པར་བསྟན་གྱི། དེའི་རྒྱུད་ཀྱི་དགེ་བསྙེན་གྱི་སྡོམ་པ་མེད་པར་བསྟན་པ་མ་ཡིན་པའི་ཕྱིར། རྟགས་དངོས། ཁོ་བོ་ཅག་མ་གྲུབ་བོ། ། འདོད་ན། དེ་ཆོས་ཅན།
ཁྱོད་ཕྱི་རོལ་པའི་ལུགས་ཀྱི་ཆོ་ག་ལས་བླངས་པའི་ཚུལ་ཁྲིམས་ཡིན་པར་ཐལ། འདོད་པའི་ཕྱིར། ཁྱབ་སྟེ། དེ་ནི་སྲིད་ལ་བརྟེན་པའི་ཕྱིར། ། ཞེས་པའི་སྐབས་ནས་དངོས་བསྟན་གྱི་སྲིད་པ་དེ་ཡིན་ན། ཕྱི་རོལ་པའི་ལུགས་ཀྱི་ཐར་པ་ཡིན་དགོས། མཛོད་ཀྱི་འགྲེལ་བཤད་དག་ལས་བཤད་པའི་ཕྱིར་རོ། ། དེས་ན་མཛོད་འགྲེལ་དེའི་དོན་ནི། ཕྱི་རོལ་པའི་ལུགས་ཀྱི་ཆོ་གས་བླངས་པའི་ཚུལ་ཁྲིམས་དེ་སོར་སྡོམ་མཚན་ཉིད་པ་མིན་ཏེ། ཁོའི་ལུགས་ཀྱི་ཚུལ་ཁྲིམས་དེ།
ཁོ་རང་ཐར་པར་འདོད་པའི་ལྷ་ཚངས་པ་སོགས་ཐོབ་འདོད་ཀྱི་དངོས་ཀྱི་རྒྱུ་དུས་ཀྱི་ཀུན་སློང་གིས་བླངས་པ་གང་ཞིག ལྷ་ཚངས་པ་དེ་ནི། སྲིད་པ་འཁོར་བ་པ་ཡིན་གྱི། ཐར་པ་མྱང་འདས་ཀྱི་གྲོང་ཁྱེར་དངོས་མ་ཡིན་པའི་ཕྱིར་རོ། ། ཞེས་པའི་དོན་དུ་གོར་མ་ཆགས་པ་ནི། འགྲེལ་བཤད་མཁན་པོའི་གསལ་བྱེད་ལ་བརྟེན་ནས་རྙེད་པའི་ལེགས་བཤད་དོ། ། དེའི་རྩ་བར་འདོད་མི་ནུས་ཏེ། ཁྱོད་ནང་པ་སངས་རྒྱས་པའི་ལུགས་ཀྱི་དགེ་བསྙེན་གྱི་སྡོམ་པ་ཡིན་པའི་ཕྱིར་ཏེ། ཁྱོད་དགེ་བསྙེན་གྱི་སྡོམ་པ་ཡིན་པའི་ཕྱིར་རོ། ། ཡང་ཁོ་ན་རེ།
མུ་སྟེགས་པའི་ལྟ་བ་དང་ལྡན་པའི་ནང་པའི་རབ་བྱུང་ཆོས་ཅན། ཁྱོད་ནང་པ་ཡིན་པར་ཐལ། ཁྱོད་ནང་པའི་རབ་བྱུང་ཡིན་པའི་ཕྱིར། འདོད་ན། མིན་པར་ཐལ། ཁྱོད་ཕྱི་པ་ཡིན་པའི་ཕྱིར་ཏེ། ཕྱི་རོལ་པའི་ལྟ་བ་རྒྱུད་ལྡན་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་ཏེ། མདོ་རྩ་ལས། རབ་ཏུ་བྱུང་བ་འདི་ཡང་དག་པར་བླངས་པ།
ལྟ་བ་དེ་དང་ལྡན་པ། ཆོས་གོས་འདི་བོར་ཏེ་རྒྱལ་མཚན་ཏེ་སྐྱ་རེངས་ཤར་ན་དེ་ཉིད་ཡིན་ནོ། ། ཞེས་བཤད་པའི་ཕྱིར་ཟེར་ན། དེ་ནི་ནང་པའི་རབ་བྱུང་གི་ཆ་ལུགས་ཅན་ཡིན་ཀྱང་དངོས་མིན་ཞེས་པ་ཁས་ལེན་པ་ལས་ཐབས་གཞན་མེད་དོ། ། དེ་ལ་ཁོ་ན་རེ། ཁྱོད་རང་ལ་འཇིགས་སྐྱོབས་དང་ལེགས་སྨོན་གྱི་དགེ་བསྙེན་གྱི་སྡོམ་པ་སོགས་བརྒྱད་པོ་ཆོས་ཅན། ཁྱོད་སོ་ཐར་གྱི་སྡོམ་པ་ཡིན་པར་ཐལ། ཁྱོད་དགེ་བསྙེན་གྱི་སྡོམ་པ་སོགས་ཡིན་པའི་ཕྱིར། ཁྱབ་པ་དངོས། མ་གྲུབ་ན།
དེར་ཐལ། དེ་ཡོད་པའི་ཕྱིར་ཏེ། མཛོད་འགྲེལ་ལས། གཞན་དག་ན་རེ། ཚུལ་ཁྲིམས་ནི་རྣམ་པ་བཞི་སྟེ། འཇིགས་པའི་ཚུལ་ཁྲིམས་ནི། འཚོ་བ་མེད་པ་དང་། ཚིགས་སུ་བཅད་པ་མེད་པ་དང་། ཆད་པ་དང་། ངན་འགྲོ་ལ་འཇིགས་པས་བསྲུངས་པ་གང་ཡིན་པའོ། །
ལེགས་སུ་སྨོན་པའི་ཚུལ་ཁྲིམས་ནི། སྲིད་པ་དང་ལོངས་སྤྱོད་དང་བཀུར་སྟི་ལ་ཆགས་ནས་བསྲུངས་བ་གང་ཡིན་པའོ། ། བྱང་ཆུབ་ཀྱི་ཡན་ལག་ནི་རྗེས་སུ་མཐུན་པའི་ཚུལ་ཁྲིམས་ནི་ཡང་དག་པའི་ལྟ་བ་ཅན་རྣམས་ཐར་པའི་དོན་དུ་བསྲུངས་པ་གང་ཡིན་པའོ། ། ཡོངས་སུ་དག་པའི་ཚུལ་ཁྲིམས་ནི། དྲི་མ་མེད་པའི་ཕྱིར་ཟག་པ་མེད་པའི་ཚུལ་ཁྲིམས་ཡིན་ནོ། ། ཞེས་ཟེར་རོ། ། ཞེས་བཤད་པའི་ཕྱིར་རོ། ། ཞེས་ཟེར་ན། མཛོད་འགྲེལ་དེ་ནི། འདིར་ཡང་གྲུབ་མཐའ་གོང་མ་ཞིག་གི་ལུགས་སུ་བཤད་ཀྱི།
རང་ལུགས་སུ་མ་བཤད་པས་ཁས་མ་བླངས་ཀྱང་རུང་མོད། གལ་ཏེ་ཁས་ལེན་ན་ཡང་། ཚུལ་ཁྲིམས་ཙམ་ལ་དེ་ལྟར་ཕྱེ་བ་ཡིན་གྱི། དགེ་བསྙེན་གྱི་སྡོམ་པ་སོགས་བརྒྱད་ལ་དེ་ལྟར་ཕྱེ་བ་ཡིན་ཞེས་ཁས་ལེན་པའམ། ཡང་ན་འཇིགས་སྐྱོབས་དང་། ལེགས་སྨོན་སོགས་ནི། རྒྱུ་དུས་བརྒྱུད་པའི་ཀུན་སློང་འབའ་ཞིག་དང་། དེ་དུས་ཀྱི་ཀུན་སློང་ཉི་ཚེ་བ་ཙམ་ལ་བཞག་པ་ཡིན་པས། ངེས་འབྱུང་གི་སྡོམ་པ་མིན་པར་ཐལ། འཇིགས་སྐྱོབས་ཀྱི་དགེ་བསྙེན་གྱི་སྡོམ་པ་ཡིན་པའི་ཕྱིར་ལ།
མ་ཁྱབ་ཅེས་རྣམ་པར་ཕྱེ་ནས་ལན་བཏབ་པའོ། ། དེ་ལྟར་ན་འཇིགས་སྐྱོབས་ཙམ་དང་། ལེགས་སྨོན་ཙམ་གྱི་དགེ་བསྙེན་གྱི་སྡོམ་པ་སོགས་ནི་མེད་ལ། འཇིགས་སྐྱོབས་དང་དགེ་བསྙེན་གྱི་སྡོམ་པ་སོགས་ཡོད་ཀྱང་། དེ་དག་ཀུན་སློང་ཉི་ཚེ་བས་མིང་བཏགས་པ་ཡིན་ལ། དངོས་ཀྱི་རྒྱུ་དུས་ཀྱི་ཀུན་སློང་ངེས་འབྱུང་གི་བསམ་པས་ཟིན་པ་ཁོ་ན་ཡིན་པས། སོ་ཐར་གྱི་སྡོམ་པ་མཚན་ཉིད་པ་ཡིན་ནོ། ། ཞེས་དཔྱོད་ལྡན་དག་གིས་རྣ་བའི་བཅུད་ལེན་མཛོད་ཅིག ཡང་ཁོ་ན་རེ། དགེ་བསྙེན་གྱི་སྡོམ་པ་ཡིན་ན་སྐྱབས་འགྲོས་ཟིན་པའི་སྡོམ་པ་ཡིན་དགོས་པར་ཐལ།
དགེ་བསྙེན་གྱི་སྡོམ་པ་ཡིན་ན། ངེས་འབྱུང་གི་སྡོམ་པ་ཡིན་དགོས། དགེ་བསྙེན་གྱི་སྡོམ་པ་ངེས་འབྱུང་གི་བསམ་པས་ཟིན་པ་ལ། སྐྱབས་འགྲོས་ཟིན་དགོས་པའི་ཕྱིར། རྟགས་དངོས། འདོད་ན། སྐྱབས་འགྲོ་ཙམ་བྱེད་པ་མ་ཤེས་པའི་སྒོ་ནས་བླངས་པའི་དགེ་བསྙེན་གྱི་སྡོམ་པ་ཆོས་ཅན། དེར་ཐལ། དེའི་ཕྱིར། དེ་འདྲ་མེད་ཟེར་ན།
དེ་གཉིས་ཡོད་པར་ཐལ། མཛོད་འགྲེལ་ལས། ཅི་སྐྱབས་སུ་འགྲོ་བ་མེད་པར་སྡོམ་པ་ནོས་པ་ཁོ་ནས་དགེ་བསྙེན་དུ་འགྱུར་རམ་ཞེ་ན། མི་འགྱུར་ཏེ། མི་ཤེས་པ་ནི་མ་གཏོགས་སོ། ། ཞེས་དགེ་བསྙེན་གྱི་སྡོམ་པ་འབོགས་པ་ལ། སྤྱིར་བཏང་དུ་སྐྱབས་འགྲོ་རྩོམ་བྱེད་དུ་དགོས་ཀྱང་། དམིགས་བསལ་ལ། སྐྱབས་འགྲོ་རྩོམ་བྱེད་དུ་དགོས་པ་མི་ཤེས་པའམ། བརྗེད་པ་ལ་དགེ་བསྙེན་གྱི་སྡོམ་པ་སྐྱེ་བ་ཡོད་ལ།
འོན་ཀྱང་། དཀོན་མཆོག་ལ་མ་གུས་པས་སྐྱབས་འགྲོ་མ་བྱས་པ་ཡིན་ན། སྡོམ་པ་མི་སྐྱེ་ཞེས་བཤད་འདུག་པའི་ཕྱིར་རོ། ། སྤྱིར་བཏང་དང་དམིགས་བསལ་གྱི་ལན་འདེབས་སོ། ། ཡང་ཁོ་ན་རེ། འཇིགས་སྐྱོབས་ཙམ་གྱི་སྐྱབས་འགྲོ་མེད་པར་ཐལ། སྐྱབས་འགྲོས་ཟིན་པའི་དགེ་བསྙེན་གྱི་སྡོམ་པ་ཡིན་ན། ངེས་འབྱུང་གི་སྡོམ་པ་ཡིན་དགོས་པའི་ཕྱིར། རྟགས་དངོས་ཟེར་ན་རྩ་བར་མ་ཁྱབ་སྟེ། སྡོམ་པའི་སྐྱབས་འགྲོ་རྩོམ་བྱེད་ལ་འབྲས་བུའི་སྐྱབས་འགྲོ་གཙོ་ཆེ་བར་བྱས་འདུག་པའི་ཕྱིར་རོ། །
ཡང་བསྙེན་པར་མ་རྫོགས་པའི་རབ་བྱུང་གི་སྡོམ་པ་རྒྱུད་ལྡན་གྱི་གང་ཟག་ཡིན་ན། དགེ་ཚུལ་ཕ་མ་དང་། དགེ་སློབ་མ་གསུམ་པོ་གང་རུང་ཡིན་དགོས་པར་ཐལ་ལོ། ། བསྙེན་པར་མ་རྫོགས་པའི་རབ་བྱུང་གི་སྡོམ་པ་ཡིན་ན། དགེ་ཚུལ་ཕ་མའི་སྡོམ་པ་དང་། དགེ་སློབ་མའི་སྡོམ་པ་གསུམ་པོ་གང་རུང་ཡིན་དགོས་པའི་ཕྱིར་ཟེར་ན། མ་ཁྱབ་ཟེར་དགོས་པ་ཨེ་ཡིན། འདོད་ན། ཚངས་སྤྱོད་ཉེར་གནས་ཆོས་ཅན་གྱིས་བཤག རྟགས་དེར་ཐལ།
ཁྱོད་དགེ་ཚུལ་ཕ་མའི་སྡོམ་པ་དང་། དགེ་སློབ་མའི་སྡོམ་པ་གསུམ་པོ་གང་རུང་ཡིན་དགོས་པའི་ཕྱིར། གཉིས་ཆར་རྒྱུད་ལ་ལྡན་པའི་གང་ཟག་ཡིན་པའི་ཕྱིར་ཏེ། ཁྱོད་ཆོས་ཅན་ཡིན་པའི་ཕྱིར། ཁྱབ་སྟེ་དགེ་ཚུལ་མའི་སྡོམ་པ་མ་ཐོབ་པར་དགེ་སློབ་མའི་སྡོམ་པ་འབོགས་སུ་མི་རུང་། དེ་མ་ཐོབ་པ་ལ་ཚངས་སྤྱོད་ཉེར་གནས་མའི་སྡོམ་པ་འབོགས་སུ་མི་རུང་བའི་ཕྱིར་ཏེ། དེ་ལྟར་རུང་བའི་དམིགས་བསལ་གྱི་བཤད་པ་ཟུར་ཙམ་ཡང་མེད་པའི་ཕྱིར་རོ། ། རྩ་བར་འདོད་མི་ནུས་ཏེ། ཆོས་ཅན་ཡིན་པའི་ཕྱིར། ཡང་མཁས་པ་ཤཱཀྱ་མཆོག་ལྡན་གྱིས་སོར་སྡོམ་ལ་རྣམ་པར་རིག་བྱེད་མ་ཡིན་པའི་གཟུགས་ཡིན་པས་ཁྱབ་གསུངས་པ་ནི་ཁ་ཆེ་བྱེ་བྲག་སྨྲ་བའི་གྲུབ་པའི་སྙིང་པོ་མ་ཡིན་མོད།
འདི་མཛོད་ཀྱི་སྐབས་སུ་ཆ་ཙམ་དཔྱད་ཟིན་པས་འདིར་མ་བྲིས་སོ། ། སྔོན་ཆོག་གི་སྐབས་སུ། མཁས་པ་གོ་རམ་པའི་རྗེས་འབྲང་དག བསྙེན་པར་རྫོགས་ཚུལ་བཅུ་པོ་ཕལ་ཆེར་སྔོན་ཆོག་ལ་བརྟེན་པའི་སྡོམ་པར་འཆད་པ་ནི། ཤིན་ཏུ་དཔྱད་དགོས་པས་སྙན་གསང་ཨུཏྤལ་གྱི་དོ་ཤལ་གཟེངས་སྟོད་ཅིག འོད་སྲུང་ཆེན་པོས་སྟོན་པ་སངས་རྒྱས་ལ། ཁྱོད་ནི་ཁོ་བོའི་སྟོན་པའོ། ཁོ་བོ་ནི་ཁྱོད་ཀྱི་ཉན་ཐོས་སོ་ཞེས་སྨྲས་པའི་ཚིག་འདི་སྔོན་ཆོག་མཚན་ཉིད་པ་ཡིན་པར་ཐལ། འོད་སྲུང་སྟོན་པར་ཁས་བླངས་ཀྱིས་བསྙེན་རྫོགས་ཀྱི་སྡོམ་པ་དེ། སྔོན་ཆོག་ལ་བརྟེན་པའི་བསྙེན་རྫོགས་ཀྱི་སྡོམ་པ་ཡིན་པའི་ཕྱིར།
ཡང་ཤཱ་རིའི་བུ་ཚུར་ཤོག་ཚངས་པར་སྤྱད་པ་སྤྱོད་ཅིག་ཅེས་པའི་ཚིག་དང་། འཆར་ལྡན་གཅིག་ཏུ་དགེ་བ་ནི་གང་ཐར་པའོ། ། དེ་ལ་ཁོ་བོ་ནི་གང་དད་པའོ་ཞེས་དྲི་བ་དྲི་ལན་གྱི་ཚིག་རྣམས་སྔོན་ཆོག་མཚན་ཉིད་པ་ཡིན་པར་ཐལ། འཆར་ལྡན་དྲི་བས་བརྙེས་པའི་བསྙེན་རྫོགས་ཀྱི་སྡོམ་པ་དེ་དང་། ཤ་རའི་བུ་ཚུར་ཤོག་གི་བསྙེན་རྫོགས་ཀྱི་སྡོམ་པ་རྣམས་སྔོན་ཆོ་ག་ལ་བརྟེན་པའི་བསྙེན་རྫོགས་ཀྱི་སྡོམ་པ་ཡིན་པའི་ཕྱིར་ཏེ། འདོད་ན། སྡོམ་པ་ཐོབ་བྱེད་ཀྱི་ཐབས་སུ་གྱུར་པའི་ཚིག་ཡིན་ན། ཆོ་ག་ཡིན་དགོས་པར་ཐལ། འདོད་ན། རིགས་ཀྱི་བུ་ཁྱོད་ཀྱིས་སྡོམ་པ་ལོང་ཤིག་ཞེས་པའི་ཚིག་ཆོས་ཅན་གྱིས་མ་ངེས་སོ། །
དཔེར་ན་སྦྱིན་པ་བཏང་བར་བྱ། ཚུལ་ཁྲིམས་དམ་པ་བསྲུང་བར་བྱ། སངས་རྒྱས་ཡོན་ཏན་བསྒྲུབ་པར་བྱ། ། དེ་ལ་སོགས་པའི་ཚིག་རྣམས་ཀུན། ། དམ་བཅའི་ཚིག་ཙམ་ཉིད་ཡིན་གྱིས། ། ཆོ་གའི་སྒོ་ནས་བསྐྱེད་པ་མིན། ། ཡིན་ན་ཧ་ཅང་ཐལ་བར་འགྱུར། ། ཆོ་ག་ཡང་ནི་ཐུག་མེད་འགྱུར། ། ཞེས་ཚད་གསལ་འཕངས་པའི་ཐལ་འགྱུར་འདི་དག་ལ་ཁྱོད་ཀྱིས་འདོད་ལན་འདེབས་རིགས་པར་ཐལ། ཤཱ་རིའི་བུ་ཚུར་ཤོག་ཚངས་པར་སྤྱད་པ་སྤྱོད་ཅིག་ཅེས་པའི་ཚིག་དེ་ལྟ་བུ་ཡང་སྔོན་ཆོག་མཚན་ཉིད་པ་ཡིན་ཞེས་ཁས་ལེན་ནུས་འདུག་པའི་ཕྱིར་རོ། །
ཡང་སངས་རྒྱས་རང་བྱུང་གི་བསྙེན་རྫོགས་ཀྱི་སྡོམ་པ་ཆོས་ཅན། ཁྱོད་རང་དངོས་སུ་ཐོབ་བྱེད་ལུས་ངག་གང་རུང་གི་རིག་བྱེད་ལ་བརྟེན་ནས་ཐོབ་པའི་སྡོམ་པ་ཡིན་པར་ཐལ། ཁྱོད་རང་དངོས་སུ་ཐོབ་བྱེད་སྔོན་ཆོག་ལ་བརྟེན་ནས་ཐོབ་པའི་སྡོམ་པ་ཡིན་པའི་ཕྱིར། རྟགས་ཁས་སོ། ། འདོད་ན། དེ་མིན་པར་ཐལ། ཁྱོད་རང་དངོས་སུ་ཐོབ་བྱེད་བདེན་བཞིའི་གནས་ལུགས་མངོན་སུམ་དུ་རྟོགས་པའི་མཉམ་བཞག་ལ་བརྟེན་ནས་ཐོབ་པའི་སྡོམ་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། ཁྱབ་སྟེ། ཇི་ལྟར་གནས་པ་མཁྱེན་པས་ན། །
འདྲེན་པ་རང་རྒྱལ་རང་བྱུང་གིས། ཞེས་བཤད་པའི་ཕྱིར་རོ། ། ཡང་ཆོས་སྦྱིན་མ་འཕྲིན་གྱིས་བསྙེན་པར་རྫོགས་མ་ཐག་པའི་སྡོམ་པ་ཆོས་ཅན། ཁྱོད་འབོགས་བྱེད་ཀྱི་གསོལ་བཞིའི་ཆོ་ག་དེ་གསོལ་བཞིའི་སྔོན་ཆོག་ཡིན་པར་ཐལ། ཁྱོད་འབོགས་བྱེད་ཀྱི་གསོལ་བཞིའི་ཆོ་ག་ཡོད་པ་གང་ཞིག ཁྱོད་སྔོན་ཆོག་ལ་བརྟེན་ནས་ཐོབ་པའི་བསྙེན་རྫོགས་ཀྱི་སྡོམ་པ་ཡིན་པའི་ཕྱིར། རྟགས་ཕྱི་མ་དངོས། དང་པོ་འདུལ་བ་རྒྱུས་ཡོད་ཀུན་ལ་གསལ། རྩ་བར་འདོད་ན། དེ་འབོགས་བྱེད་ཀྱི་གསོལ་བཞིའི་ཆོ་ག་ཆོས་ཅན།

ཁྱོད་རང་གི་བསྒྲུབ་བྱ་ལ་བར་མ་རབ་བྱུང་དང་བསྙེན་རྫོགས་གཉིས་ཅིག་ཆར་དུ་སྒྲུབ་བྱེད་ཀྱི་ཆོ་ག་ཡིན་པར་ཐལ། ཁྱོད་གསོལ་བཞིའི་སྔོན་ཆོག་ཡིན་པའི་ཕྱིར། ཁྱབ་པ་ནི་ཁོ་བོ་ཅག་གིས་མཁས་པའི་མདུན་སར་བཅས་སོ། ། འདོད་ན་བསྙེན་པར་རྫོགས་མ་ཐག་པའི་ཆོས་སྦྱིན་མ་དེ། བར་མར་རབ་བྱུང་དང་བསྙེན་རྫོགས་གཉིས་ཅིག་ཅར་ཐོབ་པའི་གང་ཟག་ཡིན་པར་ཐལ་ལོ། ། འདོད་ན། མིན་པར་ཐལ། ཁྱོད་དགེ་ཚུལ་མའི་སྡོམ་པ། དགེ་སློབ་མའི་སྡོམ་པ། ཚངས་སྤྱོད་ཉེར་གནས་མའི་སྡོམ་པ། དགེ་སློང་མའི་སྡོམ་པ་བཞི་རིམ་ཅན་ཐོབ་པའི་གང་ཟག་ཡིན་པའི་ཕྱིར་ཏེ།
ཆོས་ཅན་ཡིན་པའི་ཕྱིར། ཡང་དགེ་ཚུལ་གྱི་སྡོམ་པ་ཐོབ་མ་ཐག་པའི་ཆོས་སྦྱིན་མའི་རྒྱུད་ཀྱི་དགེ་ཚུལ་གྱི་སྡོམ་པ་འབོགས་བྱེད་ཀྱི་ཆོ་ག་དེ་སྔོན་ཆོག་ཡིན་པར་ཐལ། ཆོས་སྦྱིན་མ་འཕྲིན་གྱི་བསྙེན་པར་རྫོགས་པའི་སྡོམ་པ་དེ། སྔོན་ཆོག་ལ་བརྟེན་ནས་ཐོབ་པའི་སྡོམ་པ་ཡིན་པའི་ཕྱིར། འདོད་མི་ནུས་ཏེ། ཁྱོད་དགེ་ཚུལ་གྱི་སྡོམ་པ་འབོགས་པའི་ཆོ་ག་ཡིན་པའི་ཕྱིར། འདོད་ན། དགེ་ཚུལ་མ་དང་། དགེ་སློབ་མ་དང་། ཚངས་སྤྱོད་ཉེར་གནས་མའི་སྡོམ་པ་འབོགས་པའི་སྔོན་ཆོག་དེ་འདྲ་སྔོན་མེད་ཀྱི་ལེགས་བཤད་དོ། །
ཡང་ཆོས་སྦྱིན་མའི་རྒྱུད་ཀྱི་དགེ་ཚུལ་གྱི་སྡོམ་པ་ཆོས་ཅན། ཁྱོད་རང་འབོགས་པར་བྱེད་པའི་མཁན་སློབ་གང་རུང་ལ་བརྟེན་ནས་ཐོབ་པའི་སྡོམ་པ་ཡིན་པར་ཐལ། ཁྱོད་ཆོ་ག་ལ་བརྟེན་ནས་ཐོབ་པའི་དགེ་ཚུལ་གྱི་སྡོམ་པ་ཡིན་པའི་ཕྱིར། འདོད་ན་ད་ལྟར་གྱི་ཆོ་ག་ལ་མཁན་སློབ་གྱི་ཐ་སྙད་བཅས། སྔོན་ཆོག་ལ་དེ་ལྟར་མ་བཅས་ཞེས་འདུལ་འཛིན་ཀུན་ལ་རླུང་ལྟར་གྲགས་པ་འདི་ལ་སེལ་གནང་རིགས་པར་ཐལ་ལོ། ། ཡང་ཆོས་སྦྱིན་མ་འཕྲིན་གྱིས་བསྙེན་པར་རྫོགས་པའི་གསོལ་བཞིའི་ཆོ་ག་ལ་བརྟེན་ནས། ཆོས་སྦྱིན་མ་ལ་བསྙེན་རྫོགས་ཀྱི་སྡོམ་པ་སྐྱེ་བ་མི་རིགས་པར་ཐལ། ཆོས་སྦྱིན་མ་འཕྲིན་གྱིས་གསོལ་བཞིའི་ཆོ་ག་དེ། ད་ལྟར་ཆོ་གའི་གསོལ་བཞིའི་རྗེས་ནས་བྱུང་བའི་གསོལ་བཞིའི་སྔོན་ཆོག་ཡིན་པའི་ཕྱིར། རྟགས་གྲུབ་སྟེ།
དེ་ད་ལྟར་ཆོ་གའི་རྗེས་ལ་བྱུང་བ་གང་ཞིག གསོལ་བཞིའི་སྔོན་ཆོག་ཏུ་ཁྱེད་རང་གིས་ཞལ་བཞེས་མཛད་པའི་ཕྱིར་རོ། ། རྩ་བ་དེ་ལ་ཁྱབ་འབྲེལ་ཆགས་ཏེ། གསོལ་བཞིའི་སྔོན་ཆོག་བཅས་ཕྱིན་ཆད། སྐྱབས་འགྲོ་ཙམ་ལ་བརྟེན་ནས་བསྙེན་རྫོགས་ཀྱི་སྡོམ་པ་མི་སྐྱེ་བ་དང་། ད་ཆོག་བཅས་ཕྱིན་ཆད། གསོལ་བཞིའི་སྔོན་ཆོག་ལ་བརྟེན་ནས་བསྙེན་རྫོགས་ཀྱི་སྡོམ་པ་མི་སྐྱེ་བ་འདི་ནི། འདུལ་བ་ཤེས་པ་ཀུན་གྱི་སྤྱི་ལུགས་ཡིན་པའི་ཕྱིར་ཏེ། འདུལ་བ་ལུང་ལས། ཇི་སྲིད་དུ་གསོལ་བ་དང་བཞིའི་ལས་མ་བཅས་ཀྱི་བར་དུ་སྐབས་སུ་འགྲོ་བའི་ཚིག་གསུམ་གྱི་བསྙེན་པར་རྫོགས་པ་ནི།
ལེགས་པར་བསྙེན་པར་རྫོགས་པ་ཡིན་ལ། གསོལ་བ་དང་བཞིའི་ལས་བཅས་ཕྱིན་ཆད། སྐྱབས་སུ་འགྲོ་བའི་ཚིག་གསུམ་གྱིས་བསྙེན་པར་རྫོགས་པ་ལེགས་པར་བསྙེན་པར་རྫོགས་པ་མིན་ནོ་ཞེས་བཤད་པའི་ཕྱིར་དང་། གནད་འདི་ལ་དགོངས་ནས། འདུལ་འཛིན་དག་གིས། གསོལ་བཞིའི་སྔོན་ཆོག་ནི། དེ་བཅས་ནས། ད་ལྟར་ཆོ་ག་མ་བཅས་བར་དུ་འབྱུང་ཞེས་བཤད་ཀྱིས། སྟོན་པ་མྱ་ངན་ལས་འདས་ཚུལ་མ་བསྟན་བར་དུ་འབྱུང་ཞེས་འགའ་ཡང་མ་བཤད་པའི་ཕྱིར་རོ། ། དོན་དེས་ན།
དགེ་ལྡན་འདུལ་ཊཱིཀ་ལས། སྔོན་ཆོག་ལ་བརྟེན་ནས་དེང་སང་སྡོམ་པ་སྐྱེ་ཡང་། བྱེད་མི་རུང་ཞེས་འཆད་པ་དེ་བབ་ཅོལ་དུ་ཤེས་པར་གྱིས་ཤིག དེ་ནི་འདི་སྐད་ཅེས། འཕྲིན་གྱི་བསྙེན་པར་རྫོགས་ཚུལ་ཞིབ་ཆ་དང་བཅས་པ་ཞིག་འདུལ་བའི་བཀའ་བསྟན་བཅོས་ཀུན་ལ་གྲགས་ཀྱང་། སྡོམ་པ་སྐྱེ་ཚུལ་གྱི་དཔྱད་པ་ཞིབ་མོ་ཞིག་སུས་ཀྱང་མཛད་པ་མི་སྣང་བས། འདུལ་འཛིན་དག་སྙན་གྱི་པདྨ་ཁ་ཕྱེ་ཞིང་གསན་འཚལ་ལོ། ། འཕྲིན་ཆོག་ལ་བསྙེན་པར་རྫོགས་མ་ཐག་པའི་ཆོས་སྦྱིན་མ་ཆོས་ཅན། ཁྱོད་རང་ལ་བསྙེན་རྫོགས་ཀྱི་སྡོམ་པ་འབོགས་པའི་གསོལ་བཞིའི་ཆོ་གའི་བརྗོད་པ་ལན་གསུམ་པའི་ངོ་བོ་བརྗོད་པ་དང་བྱ་བ་བརྗོད་པ་གཉིས་རྫོགས། བྱེད་པ་བརྗོད་པའི་མགོ་རྩོམ་པའི་གནས་སྐབས་དེར་བསྙེན་རྫོགས་ཀྱི་སྡོམ་པ་ཐོབ་པའི་གང་ཟག་ཡིན་པར་ཐལ།
ཁྱོད་གསོལ་བཞིའི་ཆོ་ག་ལ་བརྟེན་ནས་བསྙེན་པར་རྫོགས་མ་ཐག་པའི་གང་ཟག་ཡིན་པའི་ཕྱིར། ཁྱབ་སྟེ། བརྗོད་པ་ཐ་མ་གང་ཡིན་པའི་ཆ་གསུམ་པ་གྲུབ་པ་ཉིད་དོ། ། ཞེས་པའི་གཞུང་དོན་གྲུབ་འདུག་པའི་ཕྱིར་རོ། ། འདོད་ན་མིན་པར་ཐལ། ཁྱོད་རང་ལ་བསྙེན་རྫོགས་ཀྱི་སྡོམ་པ་འབོགས་པའི་གསོལ་བཞིའི་ཆོ་གའི་རྗེས་སུ། དགེ་སློང་མ་ཨུཏྤལ་ལའི་མདོག་ཅན་གྱིས་ཕྲིན་གྱི་ཚིག་ལ་བརྟེན་ནས། བསྙེན་པར་རྫོགས་པའི་གང་ཟག་ཡིན་པའི་ཕྱིར། ཆོས་ཅན་ཡིན་པའི་ཕྱིར། གལ་ཏེ་མ་ཁྱབ་ན།
འཕྲིན་ཆོག་ལས་བསྙེན་པར་རྫོགས་མ་ཐག་པའི་མཆོད་སྦྱིན་མ་ཆོས་ཅན། ཁྱོད་དགེ་སློང་མ་ཨུཏྤལའི་མཆོག་ཅན་གྱི་འཕྲིན་ལ་མ་ལྟོས་པར་བསྙེན་པར་རྫོགས་མ་ཐག་པའི་གང་ཟག་ཡིན་པར་ཐལ། ཁྱོད་དེའི་འཕྲིན་ལས་ཀྱི་སྔ་རོལ་དུ་དགེ་འདུན་གྱི་གསོལ་བཞིའི་ལས་བྱས་པའི་བརྗོད་པ་གསུམ་པའི་སྐབས་སུ་བསྙེན་པར་རྫོགས་མ་ཐག་པའི་གང་ཟག་ཡིན་པའི་ཕྱིར་ཏེ། ཁྱོད་རང་ལ་དགེ་སློང་སྡོམ་པ་འབོགས་པའི་དགེ་འདུན་གྱི་གསོལ་བཞིའི་ཆོ་གའི་བརྗོད་པ་གསུམ་པའི་སྐབས་སུ་བསྙེན་པར་རྫོགས་མ་ཐག་པའི་གང་ཟག་ཡིན་པ་གང་ཞིག ཨུཏྤལ་མདོག་ཅན་གྱི་ཚིག་དེ། ཁྱོད་ལ་དགེ་སློང་སྡོམ་པ་འབོགས་པའི་གསོལ་བཞིའི་ཆོ་གའི་རྗེས་ལ་བྱུང་བའི་ཕྱིར། དང་པོ་གྲུབ་སྟེ། ཁྱོད་གསོལ་བཞིའི་ཆོ་ག་ལས་བསྙེན་པར་རྫོགས་མ་ཐག་པའི་གང་ཟག་ཡིན་པའི་ཕྱིར་རོ། ། མཁས་པ་དཔྱོད་ལྡན་དག་ལན་སྨྲོས་ཤིག ཁོ་བོ་ཅག་ནི་རེ་ཤིག་ལན་འདི་ལྟར་འདེབས་ཏེ།
བརྗོད་པ་ཐ་མ་གང་ཡིན་པའི་ཆ་གསུམ་པ་ལ་གྲུབ་པ་ཉིད་དོ། ། ཞེས་པ་ནི་སྤྱིར་བཏང་བ་ཡིན་ལ། དམིགས་བསལ་ཆོས་སྦྱིན་མ་ལྟ་བུ་འཕྲིན་ཆོག་ལས་རྫོགས་པའི་ཚེ། སྔར་དགེ་འདུན་གྱི་གསོལ་བཞིའི་ཆོ་ག་མཛད་པའི་བརྗོད་པ་ཐ་མའི་ཆ་གསུམ་པ་ལ་བསྙེན་རྫོགས་ཀྱི་སྡོམ་པ་མ་ཐོབ་པར། དེ་ཉིད་ཀྱི་འཕྲིན་ཨུཏྤལ་མདོག་ཅན་གྱིས། ཆོས་སྦྱིན་མའི་རྣ་བར་བཏང་བ་ལས། བསྙེན་པར་རྫོགས་པ་ཡིན་ནོ་ཞེས་ཁས་བླངས་སྙམ་མོ། ། དེ་ལ་ཡང་དཔྱོད་ལྡན་དག་ན་རེ། འོ་ན་འཕྲིན་ཆོག་ལས་བསྙེན་པར་རྫོགས་མ་ཐག་པའི་ཆོས་སྦྱིན་མ་ཆོས་ཅན། ཁྱོད་དགེ་འདུན་ལས་བསྙེན་པར་རྫོགས་མ་ཐག་པའི་གང་ཟག་ཡིན་པར་ཐལ།
ཁྱོད་གསོལ་བཞིའི་ཆོ་ག་ལས་བསྙེན་པར་རྫོགས་པའི་གང་ཟག་ཡིན་པའི་ཕྱིར། འདོད་ན་མིན་པར་ཐལ། ཁྱོད་དགེ་འདུན་དང་གང་ཟག་གཉིས་ཀྱི་ཟླས་ཕྱེ་བའི་གང་ཟག་ཙམ་ལས་བསྙེན་པར་རྫོགས་པའི་གང་ཟག་ཡིན་པའི་ཕྱིར་ཏེ། ཁྱོད་ཨུཏྤལའི་མདོག་ཅན་ལས་བསྙེན་པར་རྫོགས་པའི་གང་ཟག་ཡིན་པའི་ཕྱིར་ཏེ། ཁྱོད་དེ་འདྲའི་འཕྲིན་ཆོག་ལ་བསྙེན་པར་རྫོགས་པའི་གང་ཟག་ཡིན་ཟེར་ན། གོང་དེར་མ་ཁྱབ་སྟེ། བསྙེན་པར་རྫོགས་མ་ཐག་པའི་ཆོས་སྦྱིན་མ་དེ། བརྒྱུད་ནས་དགེ་འདུན་ལས་རྫོགས་པ་ཡིན་ཀྱང་། དངོས་སུ་ཨུཏྤལ་མདོག་ཅན་ལས་རྫོགས་པ་ཡིན་ཞེས་ཁས་བླངས་སོ། ། དེ་ལ་ཁོ་ན་རེ།
ཆོས་སྦྱིན་མ་འཕྲིན་གྱིས་བསྙེན་པར་རྫོགས་པ་ཆོས་ཅན། ཁྱོད་སྔོན་ཆོག་ཡིན་པར་ཐལ། ཁྱོད་རབ་དབྱེ་ལས། དེ་བས་དགེ་སློང་བྱེད་པ་ལ། ། རབ་བྱུང་གི་བསྙེན་རྫོགས་དང་། ། ཡེ་ཤེས་ཁོང་དུ་ཆུད་པ་དང་། ། དེ་བཞིན་སྟོན་པར་ཁས་བླངས་དང་། ། ཕྲིན་གྱི་བསྙེན་པར་རྫོགས་པ་དང་། ། ཚུར་ཤོག་ལ་སོགས་བསྙེན་རྫོགས་བླངས། ། འཁྲུལ་པ་ཡིན་པ་མཉམ་པོ་ལ། །
འདི་རྣམས་སྔོན་གྱི་ཆོ་གར་བཤད། ། ཅེས་པའི་ཚིག་ཟུར་གྱིས། འདི་རྣམས་སྔོན་གྱི་ཆོ་གར་བཤད། ། ཅེས་པའི་སྐབས་ནས་དངོས་བསྟན་གྱི་ཆོ་ག་ཡིན་པའི་ཕྱིར་ཏེ། ཁྱོད་འཕྲིན་གྱིས་བསྙེན་པར་རྫོགས་པ་དང་། ཅེས་པའི་སྐབས་ནས་དངོས་བསྟན་གྱི་ཆོ་ག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་ཟེར་ན་གོང་དེར་མ་ཁྱབ་ལ། གཞུང་དེས་ནི། འཕྲིན་ཆོག་དེ། སྔོན་ཆོག་དང་ད་ཆོག་གཉིས་ཀྱི་ཟླས་ཕྱེ་བའི་སྔོན་ཆོག་ཏུ་བསྟན་པ་མིན་གྱི།
སྔོན་གྱི་གང་ཟག་སྐལ་ལྡན་འགའ་ཞིག་ལ་བསྙེན་པར་རྫོགས་པའི་ཆོ་ག་ཙམ་ཡིན་ཞེས་བསྟན་པ་ཡིན་པའི་ཕྱིར་དང་། དེ་བཞིན་དུ། རང་བྱུང་སོགས་ཀྱང་། སྔོན་གྱི་སྐལ་བཟང་འགའ་ཞིག་བསྙེན་པར་རྫོགས་པའི་ཐབས་ལ། སྔོན་ཆོག་ཅེས་སྒྲ་ཡངས་པའི་དབང་གིས་བཤད་པ་ཡིན་པས། སྔོན་ཆོག་ཅེས་པའི་མིང་ཙམ་གྱིས་འཁྲུལ་ནས། མགོ་རྨོངས་པར་མ་བྱེད་ཅིག ཡང་། ལྔ་སྡེ་བཟང་པོ་ཡེ་ཤེས་ཁོང་ཆུད་ཀྱི་བསྙེན་རྫོགས་འདི་ལ། མཁས་པ་ཁ་ཅིག་འདི་མཐོང་ལམ་ཐོབ་པའི་སྔོན་དུ་བསྙེན་པར་རྫོགས་ནས།
རྫོགས་རྗེས་མཐོང་ལམ་ཐོབ་ཅེས་འཆད་པ་ནི། རྒྱ་ཆེར་རོལ་པ་སོགས་ཐེག་ཆེན་སྐབས་སུ། དེ་ལྟར་འཆད་པའི་ལུགས་ཡོད་ཀྱང་། ཐུན་མོང་འདུལ་བ་འདིར་ཁས་བླང་དུ་མི་རུང་སྟེ། རྒྱུ་མཚན་འདི་ལྟར་བསྙེན་པར་རྫོགས་མ་ཐག་པའི་ལྔ་སྡེའི་ནང་ཚན་ཀུན་ཤེས་ཀོའུ་ཌྱི་ཎྱ་ཆོས་ཅན། ཁྱོད་རང་རྒྱུད་ལ་མཐོང་ལམ་སྐྱེས་པའི་སྔ་རོལ་དུ་བསྙེན་པར་རྫོགས་པའི་གང་ཟག་མིན་པར་ཐལ། ཁྱོད་རང་རྒྱུད་ལ་མཐོང་ལམ་སྐྱེས་མ་ཐག་ཏུ་བསྙེན་པར་རྫོགས་པའི་གང་ཟག་ཡིན་པའི་ཕྱིར་ཏེ། ཁྱོད་རང་ཉིད་ལ་སྟོན་པས་བདེན་བཞིའི་ཆོས་འཁོར་བསྐོར་མ་ཐག་ཏུ་བསྙེན་པར་རྫོགས་པའི་གང་ཟག་གང་ཞིག ཁྱོད་ལ་སྟོན་པས་བདེན་བཞིའི་ཆོས་འཁོར་བསྐོར་བ་དང་། ཁྱོད་ཀྱི་རྒྱུད་ལ་མཐོང་ལམ་སྐྱེས་པ་དུས་མཉམ་པའི་ཕྱིར།
མ་གྲུབ་ན་དེ་དེར་ཐལ། འདུལ་ལུང་ལས། གང་གི་ཚེ། བཅོམ་ལྡན་འདས་དགེ་སློང་ལྔ་པོ་དག་གི་རྒྱུད་ལ་ཆོས་ཀྱི་འཁོར་ལོ་བསྐོར་ཏེ། དེ་དག་བསྙེན་པར་རྫོགས་པ་དགེ་སློང་དངོས་པོར་གྱུར་པ་དེའི་ཚེ། དེ་དག་དེ་བཞིན་གཤེགས་པ་ལ་ཤིན་ཏུ་མཚན་ནས་བརྗོད་པ་དང་། ཞེས་དེ་ལ། བདེན་བཞིའི་ཆོས་འཁོར་བསྐོར་བས་དེ་བསྙེན་པར་རྫོགས་པར་བསྟན། ཀུན་ཤེས་ཀོའུ་ཌི་ནྱའི་རྒྱུད་ལ་མཐོང་ལམ་སྐྱེས་པ་ན། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་ཏེ།
ཞེས་དེའི་རྒྱུད་ལ་མཐོང་ལམ་སྐྱེས་ནས། སྟོན་པས་འཇིག་རྟེན་འདིར་ཆོས་འཁོར་བསྐོར་བའི་ཐ་སྙད་ཐོབ། དེ་ཡན་ཆད་དུ་དེ་དག་ལ་ཆོས་བསྟན་ཡང་། ཆོས་འཁོར་བསྐོར་བའི་ཐ་སྙད་མི་འཇོག་པ་འདི། མཁས་པ་དག་གི་སྤྱི་ལུགས་ཡིན་པའི་ཕྱིར་དང་། འགྲེལ་པ་དག་ལས་ཀྱང་། ལྔ་པོ་རྣམས་ཡེ་ཤེས་ཁོང་དུ་ཆུད་པས་དང་། ཞེས་ལྔ་སྡེ་རང་རྒྱུད་ལ་མཐོང་ལམ་སྐྱེས་ཚེ་བསྙེན་པར་རྫོགས་པས་ན། ཡེ་ཤེས་ཁོང་ཆུད་ཀྱི་བསྙེན་རྫོགས་དང་། ངེས་ཞུགས་ཀྱི་བསྙེན་རྫོགས་ཞེས་བཤད་འདུག་པའི་ཕྱིར་རོ། །
འོ་ན་ལྔ་སྡེ་མཐོང་ལམ་ཐོབ་གོང་དུ་ལྔ་པོ་དེ་དག་ལ་དགེ་སློང་དག ཅེས་དགེ་སློང་དུ་བཤད་པ་མིན་ནམ་སྙམ་ན། དེ་ནི་དགེ་སློང་ལྔའི་ནང་ནས། སློང་བའི་དགེ་སློང་ཙམ་ལ་དངོས་བཏགས་མ་ཕྱེ་བའི་མིང་བཏགས་ཙམ་ཡིན་པས། དགེ་སློང་མཚན་ཉིད་པར་འཁྲུལ་པར་མི་བྱའོ། ། ཡང་སངས་རྒྱས་རང་བྱུང་གི་བསྙེན་རྫོགས་འདི་ཡང་། སྟོན་པས་ཁྱིམ་ནས་ཕྱུང་སྟེ། ཉིད་ཀྱི་དབུ་སྐྲ་ཉིད་ཀྱིས་བཅད་པའི་ཚེ། རང་བྱུང་གི་བསྙེན་པར་རྫོགས་ཞེས་འཆད་པ་དང་། ཕྱིས་ཟད་མི་སྐྱེའི་ཡེ་ཤེས་བརྙེས་པའི་ཚེ།
བསྙེན་པར་རྫོགས་ཞེས་པའི་ལུགས་སྔ་མ་འདི་མ་དག་སྟེ། གསན་ཞིག སངས་རྒྱས་རང་བྱུང་གི་བསྙེན་པར་རྫོགས་མ་ཐག་པའི་ཤཱཀྱ་ཐུབ་པ་ཆོས་ཅན། ཁྱོད་སོ་སོ་སྐྱེ་བོ་ཡིན་པར་ཐལ། ཁྱོད་ཁྱིམ་ནས་བྱུང་སྟེ་རང་གི་དབུ་སྐྲ་བཅད་ཙམ་ཀྱི་ཟས་གཙང་གི་སྲས་པོ་ཡིན་པའི་ཕྱིར། འདོད་མི་ནུས་ཏེ། ཁྱོད་སངས་རྒྱས་པའི་གང་ཟག་ཡིན་པའི་ཕྱིར་ཏེ། ཁྱོད་སངས་རྒྱས་རང་བྱུང་གི་བསྙེན་པར་རྫོགས་མ་ཐག་པའི་གང་ཟག་ཡིན་པའི་ཕྱིར། མ་གྲུབ་ན་དེ་དེར་ཐལ། སངས་རྒྱས་རང་བྱུང་གི་བསྙེན་པར་རྫོགས་པའི་གང་ཟག་ཡོད་པའི་ཕྱིར་ཏེ།
རང་བྱུང་གི་ནི་སངས་རྒྱས་དང་། ། རང་སངས་རྒྱས་རྣམས་སོ་ཞེས་པའི་གཞུང་དོན་གྲུབ་པའི་ཕྱིར་རོ། ། དེ་ལ་ཁོ་ན་རེ། སྟོན་པ་ཐུབ་དབང་དེ། སངས་རྒྱས་མ་ཐག་ཏུ་བསྙེན་པར་རྫོགས་པའི་གང་ཟག་མ་ཡིན་པར་ཐལ། དེ་སངས་རྒྱས་པའི་སྔ་རོལ་དུ་དགེ་སློང་གི་སྡོམ་པ་ཐོབ་པའི་གང་ཟག་ཡིན་པའི་ཕྱིར། མ་གྲུབ་ན་དེར་ཐལ། འདུལ་ལུང་ལས། དེ་ལས་ཕོ་ཉ་ལ་བསྒོ་བ། ། དགེ་སློང་དེ་ནི་གར་འགྲོ་ཞིང་། །
གང་དུ་གནས་ནི་བརྟགས་པ་ཡིད། ། རྗེས་བཞིན་དུ་ནི་འབྲང་བར་གྱིས། ། ཞེས་སྟོན་པ་ཁྱིམ་ནས་བྱུང་སྟེ། དཀའ་བ་སྤྱོད་པ་ལ་མ་ཞུགས་པའི་སྐབས་དེར་ཡང་དགེ་སློང་དུ་བཞག་འདུག་པའི་ཕྱིར་སྙམ་ན། དེ་ཡང་སློང་བའི་དགེ་སློང་ལ་མིང་བཏགས་པ་ཡིན་པས། མཁས་པའི་མདུན་སར་བག་བརྐྱང་བ་དེ་བསྲུང་བར་འོས་སོ་ཞེས་གདམས་སོ། ། ཡང་འདི་དཔྱད་པར་བྱ་སྟེ། ལྕི་ཆོས་བརྒྱད་ཁས་བླངས་ཀྱི་བསྙེན་རྫོགས་འདི་ལ། འདུལ་འཛིན་ཀུན་ཞལ་འགྲོས་གཅིག་པར། སྐྱེ་དགུའི་བདག་མོ་སོགས་བུད་མེད་ལྔ་བརྒྱས་བསྙེན་པར་རྫོགས་པར་ནན་གྱིས་གསོལ་བ་བཏབ་པ་ན།
སྟོན་པས་ལྕི་ཆོས་བརྒྱད་ཁས་བླངས་བར་ནུས་སམ་དྲིས་པ་ན། ཁས་བླངས་བར་ནུས་སོ་ཞེས་གསོལ་བས་ན། སྟོན་པས་དེའི་བསྙེན་པར་རྫོགས་པ་ནི་འདི་ཡིན་ནོ་ཞེས་བཀའ་བསྩལ་པའི་མོད་ལ་བསྙེན་པར་རྫོགས་པ་ཡིན་ནོ་ཞེས་འཆད་དོ། ། འོ་ན་ལེགས་པར་གསན་ཞིག བསྙེན་པར་རྫོགས་མ་ཐག་པའི་སྐྱེ་དགུའི་བདག་མོ་ཆོས་ཅན། ཁྱོད་ལྕི་ཆོས་བརྒྱད་ཁས་བླངས་པ་ཙམ་གྱིས་བསྙེན་པར་རྫོགས་པའི་གང་ཟག་ཡིན་པར་ཐལ། ཁྱོད་ལྕི་ཆོས་ཁས་བླངས་ཀྱི་བསྙེན་པར་རྫོགས་མ་ཐག་པའི་གང་ཟག་ཡིན་པའི་ཕྱིར། འདོད་ན་མ་ཡིན་པར་ཐལ། ཁྱོད་གསོལ་བཞིའི་ཆོ་ག་ལས་བསྙེན་པར་རྫོགས་པའི་གང་ཟག་ཡིན་པའི་ཕྱིར་ཏེ། ཁྱོད་ཡུལ་དགེ་འདུན་ལས་བསྙེན་པར་རྫོགས་པའི་གང་ཟག་ཡིན་པའི་ཕྱིར་ཏེ།
ཁྱོད་དགེ་སློང་རྣམས་ལས་འདི་བསྙེན་རྫོགས། ། དེ་ལས་ཟླ་ཕྱེད་གདམས་ངག་གསོལ། ། ཞེས་པའི་སྐབས་ནས་དངོས་བསྟན་གྱི་བསྙེན་རྫོགས་ཀྱི་སྡོམ་པ་ཐོབ་པའི་གང་ཟག་ཡིན་པའི་ཕྱིར་ཏེ། ཁྱོད་ལྕི་ཆོས་བརྒྱད་ཁས་བླངས་ཀྱི་དགེ་སློང་མ་ཡིན་པའི་ཕྱིར་རོ། ། ཁྱབ་སྟེ། ཡུལ་དགེ་འདུན་ལས་བསྙེན་པར་མ་རྫོགས་ན། དེ་ལས་བསྙེན་པར་རྫོགས་པར་ཁས་བླངས་པའི་ཁས་བླངས་དོན་མེད་དུ་འགྱུར་བའི་ཕྱིར་རོ། ། འདུལ་འཛིན་དག་སོམས་ཤིག ཡང་མཁས་པ་ཁ་ཅིག བསྙེན་པར་རྫོགས་ཚུལ་བཅུའི་ནང་ཚན།
ཡུལ་དབུས་སུ་བཅུ་ཚོགས་དང་། མཐའ་འཁོབ་ཏུ་ལྔ་ཚོགས་ཀྱི་ཆོ་ག་གཉིས་སྔོན་ཆོག་མཚན་ཉིད་པར་འཆད་པ་མི་འཐད་དེ། མཐའ་འཁོབ་ཏུ་ལྔ་ཚོགས་ཀྱི་ཆོ་ག་ཆོས་ཅན། ཁྱོད་དགེ་འདུན་ཐམས་ཅད་འདུས་པ་ན། ཆ་ལུགས་འདི་བཞིན་དུ་བྱས་ཞེས་སོགས་ཀྱི་སྐབས་ནས་དངོས་བསྟན་གྱི་སྔོན་ཆོག་ཡིན་པར་ཐལ། ཁྱོད་སྔོན་ཆོག་ཡིན་པའི་ཕྱིར་རོ། ། འདོད་མི་ནུས་ཏེ། ཆོས་ཅན་ཡིན་པའི་ཕྱིར། དེས་ན་མཐའ་འཁོབ་ཏུ་ལྔ་ཚོགས་ཀྱི་ཆོ་ག་ནི། གསོལ་བཞིའི་སྔོན་ཆོག་མ་ཡིན་ཏེ།
ད་ཆོག་བཅས་པའི་རྗེས་འཕྱི་མོ་ནས། ཡུལ་མཐའ་འཁོབ་རྡོ་ཅན་ཞེས་བྱ་བར། དགེ་སློང་བཅུ་ཚོགས་རྙེད་དཀའ་ནས་བཅས་པ་ཡིན་པའི་ཕྱིར་ཏེ། འདུལ་ལུང་ལས། རྡོ་ཅན་ཞེས་བྱ་བའི་ཡུལ་གྱི་ཐ་མ་ན། དགེ་སློང་གི་ཚོགས་ཉུང་ཉུང་སྟེ། གྲངས་བཅུར་སྐལ་བ་དཀའ་ནས། བཅོམ་ལྡན་འདས་ཀྱིས་བཀའ་སྩལ་པ། དེའི་ཕྱིར་ངས་རྗེས་སུ་གནང་སྟེ། མཐའ་འཁོབ་རྣམས་སུ་འདུལ་བ་འཛིན་པ་དང་ལྔའི་ཚོགས་ཀྱིས་བསྙེན་པར་རྫོགས་པ་དང་རྟགས་ཏུ་ཁྲུས་བྱ་བ་དང་།
མཆིལ་ལྷམ་རིམ་གཅིག་པ་བཅང་བར་བྱ་སྟེ། ཞེས་སོགས་བཤད་པས། བཅུ་ཚོགས་ལྔ་ཚོགས་གཉིས་ནི། ད་ཆོག་གི་ནང་ཚན་འཕྱི་མོ་ནས་བཅས་པ་ཡིན་པས། སྔོན་ཆོག་ཏུ་དོགས་པའི་འཁྲུལ་གཞི་ཙམ་ཡང་མེད་དོ། ། དེས་ན་རང་ལུགས་ནི། སྔོན་ཆོག་མིན་ན་གསོལ་བཞིའི་ཅིག་ཆར་རབ་བྱུང་བསྙེན་པར་རྫོགས་སུ་བསྒྲུབ་པའི་ཆོ་ག་འདི་ན་ཡིན་དགོས་ཏེ། དགེ་འདུན་ཐམས་ཅད་འདུས་པ་ན། ། ཞེས་སོགས་ཀྱི་གཞུང་འདི། སྔོན་ཆོག་མཚན་ཉིད་སྟོན་བྱེད་ཀྱི་གཞུང་ཡིན་པའི་ཕྱིར་ཏེ།
རྒྱ་ཆེར་འགྲེལ་ལས། ལྟ་བུ་ནི་སྔོན་གྱི་ཆོ་གའོ་ཞེས་བྱ་བ་ལ་ལྟ་བུ་ནི། ཞེས་བྱ་བའི་སྒྲ་ནི་རྣམ་པའི་ཚིག་ཡིན་ཏེ། སྔོན་གྱི་ཆོ་གའི་རྣམ་པ་ནི་དེ་ལྟ་བུར་རིགས་པར་བྱའི། རྣམ་པ་གཞན་མ་ཡིན་ནོ། ། ཞེས་བྱ་བའི་ཐ་ཚིག་གོ ། ཞེས་བཤད་པའི་ཕྱིར་རོ། ། གཞུང་དེའི་དོན་ཅི་སྙམ་ན། སྔོན་ཆོག་གི་རྣམ་པ་སྟེ། རང་བཞིན་ནམ་ཁྱད་ཆོས་ནི།
ཅིག་ཅར་བར་མ་རབ་བྱུང་བསྙེན་རྫོགས་སྒྲུབ་པ་སོགས་ཁྱད་ཆོས་གསུམ་ལྡན་དེ་ལྟ་བུ་ནི་ཚང་ན། སྔོན་ཆོག་མཚན་ཉིད་པ་ཡིན་གྱི། མ་ཚང་ན་མིན་ཞེས་པའི་དོན་ཏེ། གཞན་མ་ཡིན་གཞན་ལྡན་རྣམ་གཅོད་ཀྱི་ཚིག་གི་ནུས་པ་སྟན་འདུག་པའི་ཕྱིར་རོ། ། དགེ་བསྙེན་ཉིད་དང་ཞེས་སོགས་ཀྱི་སྐབས་སུ། དགེ་བསྙེན་སྡོམ་པ་འདི་ལ་སྡེ་སྣོད་གྲུབ་མཐའི་རྣམ་དབྱེ་ཕྱེད་དགོས་ཏེ། འདུལ་བའི་སྡེ་སྣོད་ལུང་སྡེ་བཞི་སོར་བཞག་ལ། དགེ་བསྙེན་སྡོམ་པ་འབོགས་པའི་ཚེ། སྐྱབས་འགྲོ་རྩོམ་བྱེད་དུ་བྱས་བདག་དགེ་བསྙེན་དུ་བཟུང་དུ་གསོལ་ཞེས་པ་ལན་གསུམ་གྱི་མཐའ་ལས། དགེ་བསྙེན་གྱི་སྡོམ་པ་སྐྱེ་ཞིང་།
བསླབ་པ་ལྔ་བརྗོད་པ་རྗེས་ཆོག་ཏུ་བྱེད། སྣ་གཅིག་སྤྱོད་པ་སོགས་དབྱེ་བ་གསལ་པོར་མ་བཤད་མདོ་སྡེའི་སྡེ་སྣོད་མིང་ཆེན་གྱིས་ཞུས་པའི་མདོ་ལས། དཀོན་མཆོག་གསུམ་ལ་སྐྱབས་སུ་འགྲོ་བ་ཙམ་བྱས་ནས། སྡོམ་པ་ཅི་ཡང་མི་བསྲུང་བ་སྐྱབས་གསུམ་འཛིན་པའི་དགེ་བསྙེན་དང་། སྐྱབས་འགྲོ་ཁས་ལེན་པའི་ཚེ་སྣ་རེ་ནས་ལྔ་ཆར་གྱི་བར་བཟུང་བར་ཁས་བླངས་པ་ཆོ་གའི་དངོས་གཞིར་བྱས་ནས་བསྲུང་བའི་ཚེ་ཡང་། སྣ་གཅིག་ནས་ལྔའི་བར་བསྲུང་བ། སྣ་གཅིག་སྤྱོད་པ། སྣ་འགའ་སྤྱོད་པ། ཕལ་ཆེར་སྤྱོད་པ། ཡོངས་རྫོགས་སྤྱོད་པ་བཞི་སྟེ།
དགེ་བསྙེན་ལྔ་བཤད། ཕལ་ཆེན་པས་བསྙེན་གནས་ཡན་ལག་བརྒྱད་པ་ཇི་སྲིད་འཚོའི་བར་བསྲུང་བ་གོ་མའི་དགེ་བསྙེན་དང་དྲུག་ཁས་ལེན། མདོ་སྡེ་པས་མི་ཚངས་སྤྱོད་སྤོང་བ་ཚངས་སྤྱོད་དགེ་བསྙེན་དང་བདུན་ཁས་ལེན། འདི་ལ་ཁ་ཆེ་བྱེ་བྲག་སྨྲ་བས། མིང་ཆེན་མདོའི་དགོངས་པར་བྱས་ནས། སྣ་གཅིག་སྤྱོད་པ་སོགས་བཞི་ཁས་ལེན་ཡང་། སོར་སྡོམ་དུ་འགྱུར་བ་ལ། རྩ་བཞི་སྤོང་བའི་སྤོང་བ་བཞི་ལྡན་ངེས་པར་དགོས་པར་བཞེད་པས། རྩ་བཞིའི་ནང་ནས་སྣ་རེ་ཙམ་སྤོང་བའི་དགེ་བསྙེན་གཏན་ནས་མེད་པས། སྣ་གཅིག་སྤྱོད་པ་སོགས་བཞི་ཁས་ལེན་ཀྱང་།
སོར་སྡོམ་དུ་འགྱུར་བ་ལ། རྩ་བཞི་སྤོང་བའི་སྤོང་བ་བཞི་ལྡན་ངེས་པར་དགོས་པར་བཞེད་ཀྱི། འཇོག་འཚམས་ལེན་པའི་ཚེ་ཡོངས་རྫོགས་བླངས་ནས། རྩ་བཞི་གང་ལ་ཡང་སྐྱོན་མ་བྱུང་བར་དུ་ཡོངས་རྫོགས་ཀྱི་དགེ་བསྙེན་གྱི་སྡོམ་པ་ཁོ་ན་ཡིན་ལ། དེ་ནས་རྩ་བ་གཅིག་ལ་སྐྱོན་བྱུང་ན། གང་ཉམས་པའི་སྡོམ་པ་མ་བཏང་ཡང་། རྣམ་དག་བསྲུང་རྒྱུ་མེད་པས་ཕལ་ཆེར་སྤྱོད་པ། གཉིས་ལ་སྐྱོན་བྱུང་ན་སྣ་འགའ་སྤྱོད་པ། གསུམ་ལ་སྐྱོན་བྱུང་ན་སྣ་ཅིག་སྤྱོད་པ་ཞེས་ཁས་ལེན་ཞིང་། དགེ་བསྙེན་སྡོམ་པ་དང་མི་ལྡན་པའི་དགེ་བསྙེན་མེད་པས།
དགེ་བསྙེན་ཡིན་ན། དགེ་བསྙེན་གྱི་སྡོམ་ལྡན་ཡིན་པས་ཁྱབ་ཅེས་མིང་ཆེན་མདོའི་དགོངས་པར་བྱས་ཏེ་འཆད། ཉི་འོག་པ་རྣམས་མིང་ཆེན་མདོའི་དངོས་བསྟན་སོར་བཞག་སྟེ། དགེ་བསྙེན་ལ་དགེ་བསྙེན་སྡོམ་པ་དང་མི་ལྡན་པ་དང་། ལྡན་ཡང་རྩ་བཞི་སྤོང་མི་དགོས་པར་གཅིག་ནས་བཞིའི་བར་སྤོང་བའི་སྣ་གཅིག་སྤྱོད་པ་སོགས། སྡོམ་པ་མེད་པ་དང་མ་ཚང་བ་ཉི་ཚེ་བའི་སྡོམ་ལྡན་གྱི་དགེ་བསྙེན་ཁས་ལེན་པར་བྱེད་ཅིང་། མདོ་སྡེ་པ་དང་ཉི་འོག་པ་གཉིས་གྲུབ་མཐའི་གནད་ཕལ་ཆེར་གཅིག་པ་ཡིན་ནོ། ། དེས་ན་མཛོད་ཀྱི་སྐབས་སུ་ཁ་ཆེ་བ་གཞིར་བཞག་བྱེད་ཅིང་། འདུལ་བའི་སྐབས་འདིར་ཡང་དེ་བཞིན་ཁས་ལེན་པ། པཎ་ཆེན་ཐམས་ཅད་མཁྱེན་པའི་དགོངས་པ་ཡིན་པས།
སྡེ་སྣོད་དང་གྲུབ་མཐའི་གནད་མ་འདྲེས་པ་གཅེས་སོ་ཞེས་བློ་གསལ་ཡོངས་ལ་གདམས་སོ། ། དེ་ལ་དོགས་དཔྱོད་འདི་ལྟར་བྱ་སྟེ། མིང་ཆེན་གྱི་མདོ་ལས། མིང་ཆེན་ཁྱིམ་པ་གོས་དཀར་པོ་གྱོན་པ། སྐྱེས་པའི་དབང་པོ་དང་ལྡན་པ་ཞིག སངས་རྒྱས་ལ་སྐྱབས་སུ་འགྲོ། ཆོས་དང་དགེ་འདུན་ལ་སྐྱབས་སུ་འགྲོ་ཞིང་། བདག་དགེ་བསྙེན་དུ་བཟུང་དུ་གསོལ་ཞེས་ཚིག་ཏུ་ཡང་སྨྲས་ན། དེ་ཙམ་གྱི་དགེ་བསྙེན་དུ་འགྱུར་རོ་ཞེས་པ་འདིས། སྐྱབས་གསུམ་འཛིན་པའི་དགེ་བསྙེན་ཙམ་བསྟན་པ་ཡིན་པར་ཐལ།
མདོ་དེ་ཉིད་ལས། བཙུན་པ་ཇི་ཙམ་གྱིས་ན་སྣ་གཅིག་སྤྱོད་པའི་དགེ་བསྙེན་དུ་འགྱུར་བ་ལགས། མིང་ཆེན། དགེ་བསྙེན་གང་གིས་སྲོག་གཅོད་པ་སྤོང་ཞིང་། སྲོག་གཅོད་པ་ལས་སླར་ལོག་པར་བྱེད་ན། དེ་ཙམ་གྱིས་ན་སྣ་གཅིག་ཙམ་ལ་སློབ་པའི་དགེ་བསྙེན་དུ་འགྱུར་རོ། ། ཞེས་པ་འདིས། སྣ་གཅིག་སྤྱོད་པའི་དགེ་བསྙེན་བསྟན་པ་ཡིན་པའི་ཕྱིར་ན་ཁ་ཆེ་བའི་ལུགས་འདིར་མ་ཁྱབ། འདོད་ན། དགེ་བསྙེན་གྱི་སྡོམ་པ་དང་མི་ལྡན་པའི་དགེ་བསྙེན་ཡོད་པར་ཐལ།
འདོད་པའི་ཕྱིར། འདོད་མི་ནུས་ཏེ། མཛོད་འགྲེལ་ལས། མིང་ཆེན་ཁྱིམ་པ་གོས་དཀར་པོ་གྱོན་པ་སྐྱེས་པ་ཕོའི་དབང་པོ་དང་ལྡན་པ་ཞིག སངས་རྒྱས་ལ་སྐྱབས་སུ་འགྲོ་ཆོས་དང་དགེ་འདུན་ལ་ཡང་སྐྱབས་སུ་འགྲོ་ཞིང་། བདག་ལ་དགེ་བསྙེན་དུ་བཟུང་དུ་གསོལ། ཞེས་ཚིག་ཏུ་ཡང་སྨྲས་ན། དེ་ཙམ་གྱིས་དགེ་བསྙེན་དུ་འགྱུར་རོ་ཞེས་གསུངས་པ་དེ་ཅི། སྐྱབས་སུ་འགྲོ་བ་ཁོ་ནས་དགེ་བསྙེན་དུ་འགྱུར་རམ་ཞེ་ན། ཉི་འོག་པ་རྣམས་ན་རེ།
འགྱུར་རོ་ཞེས་ཟེར་རོ། ། ཁ་ཆེ་བ་རྣམས་ན་རེ། སྡོམ་པ་མེད་པར་མི་འགྱུར་རོ་ཞེས་ཟེར་རོ། ། ཞེས་ཉི་འོག་པས་སྐྱབས་གསུམ་འཛིན་པའི་དགེ་བསྙེན་ཁས་ལེན་པ་དང་། ཁ་ཆེ་བས་དེ་ཁས་མི་ལེན་པར་བཤད་འདུག་པའི་ཕྱིར་རོ། ། དེ་ལ་ཁོ་ན་རེ། མིང་ཆེན་གྱི་མདོ་དྲངས་མ་ཐག་པ་དེས། ཡོངས་རྫོགས་དགེ་བསྙེན་དངོས་སུ་བསྟན་པ་ཡིན་པར་ཐལ། མཛོད་འགྲེལ་ལས། འོ་ན་གང་མདོ་ལས་གསུངས་པ་ཅི་ལྟ་བུ་ཞེ་ན་འདི་ལ་འགལ་བ་མེད་དེ་དགེ་བསྙེན་དུ་ཁས་བླངས་པ།
དེ་ཁོ་ན་ལས་འདིའི་སྡོམ་པ་སྐྱེ་བར་འགྱུར་ཏེ། གང་གི་ཚེ་བདག་ལ་དགེ་བསྙེན་དུ་བཟུང་དུ་གསོལ། དེའང་སླན་ཆད་ནས་ནམ་འཚོའི་བར་དུ་སྲོག་གཅོད་སྤོང་ངོ་། ། ཞེས་དགེ་བསྙེན་དུ་ཁས་བླངས་པ་ཁོ་ན་ལས་འདིའི་སྡོམ་པ་སྐྱེ་བར་འགྱུར་རོ། ། ཞེས་བཤད་པའི་ཕྱིར་ན་འདོད་ལན་འདེབས་སོ། ། དེས་ན་མཛོད་འགྲེལ་གྱི་མདོ་དེའི་དགོངས་པ་འགྲེལ་པ་ན། སྐྱབས་འགྲོ་རྩོམ་བྱེད་དུ་བྱས་ནས་བདག་ལ་དགེ་བསྙེན་དུ་བཟུང་དུ་གསོལ་ཞེས་པའི་མོད་ལ་དགེ་བསྙེན་གྱི་སྡོམ་པ་སྐྱེ་བ་ཡིན་གྱི། སྡོམ་པ་མ་སྐྱེས་པར་སྐྱབས་འགྲོ་ཙམ་གྱི་དགེ་བསྙེན་དུ་མི་འགྱུར་ཞེས་པར་སྣང་མོད། མིང་ཆེན་མདོའི་དགོངས་པར་ཅུང་མ་སོང་སྟེ། མདོ་སྔ་མ་དེས་ཡོངས་རྫོགས་དགེ་བསྙེན་བསྟན་པ་མ་ཡིན་པར་ཐལ།
དེའི་འཕྲོ་ལས། བཙུན་པ་ཇི་ཙམ་གྱིས་ནི་ཡོངས་སུ་རྫོགས་པའི་དགེ་བསྙེན་དུ་འགྱུར་བ་ལགས། མིང་ཆེན་དགེ་བསྙེན་གང་ཞིག སྲོག་གཅོད་པ་དང་། མ་བྱིན་པར་ལེན་པ་དང་། འདོད་པས་ལོག་པར་གཡེམ་པ་དང་། བརྫུན་དུ་སྨྲ་བ་དང་། འབྲུའི་ཆང་དང་། བཅོས་པའི་ཆང་དང་། མྱོས་པར་འགྱུར་བ་བག་མེད་པའི་གནས་སྤངས་ཏེ།
དེ་དག་ལས་བཟློག་པར་བྱེད་ན། དེ་ཙམ་གྱིས་ནི་ཡོངས་སུ་རྫོགས་པའི་དགེ་བསྙེན་དུ་འགྱུར་རོ། ། ཞེས་བཤད་པ་འདིས་ཡོངས་རྫོགས་དགེ་བསྙེན་བསྟན་པའི་ཕྱིར། འདི་ལ་ཁ་ཆེ་བ་ལ་དོན་དང་མཐུན་པའི་ལན་མེད་དོ་ཟེར་ན། དེས་ན་མདོ་སྡེ་པ་དང་། ཉི་འོག་པའི་ལུགས་ལ། བསླབ་བྱ་བརྗོད་པ་སྡོམ་པ་འབོགས་པའི་ཆོ་གའི་དངོས་གཞིར་བྱེད་པ་དང་། ཁ་ཆེ་བའི་ལུགས་ལ་དེ་རྗེས་ཆོག་ཏུ་བྱེད་པའི་གནད་ནི། སྐྱབས་གསུམ་འཛིན་པའི་དགེ་བསྙེན་ཙམ་ཞིག་ཁས་བླངས་མ་བླངས་ཀྱི་གནད་ཡིན་པར་སོང་བས། དགེ་བསྙེན་སྡོམ་བརྒྱད་རྩ་འགྲེལ་གྱི་ལུགས་དེ་ཡང་།
ཉི་འོག་པ་དང་། མདོ་སྡེ་པའི་ལུགས་ཡིན་ནོ་ཞེས་མཁས་པ་རྣམས་ཀྱིས་སྨྲ་དགོས་སོ། ། གནད་དེ་མ་གོ་བར། ཆེན་པོར་རློམ་པ་དག་ཀྱང་། སྡོམ་བརྒྱད་རྩ་འགྲེལ། སྡེ་པ་གཞན་ཞིག་གི་ལུགས་སུ་སྨྲ་བའི་བབ་ཅོལ་འདི་བྱུང་བར་འགྱུར་རོ། ། དེ་དག་ལ་འདི་སྐད་ཅེས། རྩ་བཞིའི་ནང་ནས་སྲོག་གཅོད་ཙམ་སྤོང་བའི་སྣ་གཅིག་སྤྱོད་པའི་དགེ་བསྙེན་གྱི་སྡོམ་པ་ཡོད་པར་ཐལ། སྣ་གཅིག་སྤྱོད་པའི་དགེ་བསྙེན་གྱི་སྡོམ་པ་ཡོད་པའི་ཕྱིར། འདོད་ན།
སྲོག་གཅོད་ཙམ་སྤོང་བའི་དགེ་བསྙེན་ཡོད་པར་ཐལ། འདོད་པའི་ཕྱིར། འདོད་ན་མེད་པར་ཐལ། དགེ་བསྙེན་ཡིན་ན་རྩ་བ་བཞི་ཆར་སྤོང་བའི་བའི་དགེ་བསྙེན་ཡིན་དགོས་པའི་ཕྱིར་ཏེ། དགེ་བསྙེན་ཡིན་ན་དགེ་བསྙེན་གྱི་སྡོམ་ལྡན་ཡིན་དགོས། སྡོམ་པ་ཡིན་ན། སྤོང་བ་བཞི་ཚང་བའི་སྡོམ་པ་ཡིན་དགོས་པ་འདི་གྲུབ་མཐའ་འདིའི་རྩ་བ་ཡིན་པའི་ཕྱིར་རོ། ། དང་པོ་གྲུབ་སྟེ། སྡོམ་པ་མེད་པའི་དགེ་བསྙེན་ནི་མེད་དོ་ཞེས་དང་། ཁ་ཆེ་བ་རྣམས་ནི་འདི་ཡི་འདོད་ཅེས་བཤད་པའི་ཕྱིར་རོ། །
གལ་ཏེ་རྩ་བ་རང་དུ་མ་ཁྱབ་ན། འོ་ན་རྩ་བཞིའི་ནང་ནས་སྲོག་གཅོད་ཙམ་སྤོང་བའི་སྣ་གཅིག་སྤྱོད་པའི་དགེ་བསྙེན་གྱི་སྡོམ་པ་ཡོད་པར་ཐལ། སྲོག་གཅོད་ཙམ་སྤོང་བའི་དགེ་བསྙེན་གྱི་སྡོམ་པ་ཡོད་པའི་ཕྱིར་ཏེ། དེ་དགེ་བསྙེན་གྱི་རྒྱུད་ཀྱི་སྲོག་གཅོད་ཙམ་སྤོང་བའི་སོར་སྡོམ་ཡོད་པའི་ཕྱིར་ན། བར་འཚངས་དེའི་གནད་ཀྱིས་འདིར་མ་ཁྱབ། མ་གྲུབ་ན། དེར་ཐལ། དགེ་བསྙེན་གྱི་རྒྱུད་ཀྱི་སྲོག་གཅོད་སྤོང་བའི་སྡོམ་པ་ཡིན་པ་གང་ཞིག ཁྱོད་མ་བྱིན་ལེན་སྤོང་བའི་སྡོམ་པ་ཡང་མ་ཡིན། ལོག་གཡེམ་སྤོང་བའི་སྡོམ་པ་ཡང་མིན།
བརྫུན་སྤོང་བའི་སྡོམ་པ་ཡང་མ་ཡིན་པའི་ཕྱིར། ཕྱི་མ་གསུམ་ཆར་མ་གྲུབ་ཟེར་ན། དེ་ཆོས་ཅན། ཁྱོད་རྫུན་སྤོང་བའི་སྤོང་གཟུགས་ཡིན་པར་ཐལ་ལོ། ། འདོད་ན། ངག་གི་ལས་སུ་ཐལ་ལོ། ། འདོད་མི་ནུས་ཏེ་ལུས་ཀྱི་ལས་ཡིན་པའི་ཕྱིར་རོ། ། མ་ཁྱབ་མཚམས་ལ། དགེ་བསྙེན་གྱི་རྒྱུད་ཀྱི་སྲོག་གཅོད་སྤོང་བའི་སོར་སྡོམ་མེད་པར་ཐལ། སོར་སྡོམ་ཡིན་ན་རྩ་བཞི་སྤོང་བའི་སྡོམ་པ་ཡིན་དགོས་པའི་ཕྱིར་ཏེ།
དེ་ཡིན་ན། སྤོང་བ་བཞི་ལྡན་ཡིན་དགོས་པའི་ཕྱིར་ན་མ་ཁྱབ་སྟེ། སྤོང་བ་བདུན་ལྡན་ལ་སྤོང་བ་བཞི་ལྡན་དགོས་པའི་ཕྱིར་རོ། ། ཡང་དགེ་བསྙེན་གྱི་རྒྱུད་ཀྱི་སྲོག་གཅོད་སྤོང་བའི་སྡོམ་པ་ཡིན་ན། དེའི་རྒྱུད་ཀྱིས་རྫུན་སྤོང་བའི་སྡོམ་པ་ཡིན་པར་ཐལ། དགེ་བསྙེན་སྡོམ་པ་ཡིན་ན། རྩ་བ་བཞི་ཆར་སྤོང་བའི་སྡོམ་པ་ཡིན་དགོས་པའི་ཕྱིར་ཏེ། དེ་ཡིན་ན་སྤོང་བ་བཞི་ལྡན་གྱི་སྡོམ་པ་ཡིན་དགོས་པའི་ཕྱིར་ཟེར་ན། མ་ཁྱབ་ཅེས་པའི་གནད་གོང་དུ་བཤད་ཟིན་པ་ལས། སྐལ་བཟང་དག་གི་སྙིང་ལ་བཅང་བར་བྱའོ། །
འདོད་ན། དེའི་རྒྱུད་ཀྱིས་སྲོག་གཅོད་སྤོང་བའི་སྤོང་གཟུགས་ཡིན་ན། དེའི་རྒྱུད་ཀྱི་རྫུན་སྤོང་བའི་སྤོང་གཟུགས་ཡིན་དགོས་པར་ཐལ་ལོ། ། འདོད་ན། དེའི་རྒྱུད་ཀྱི་སྲོག་གཅོད་སྤོང་བའི་ལས་ཡིན་ན། དེའི་རྒྱུད་ཀྱི་རྫུན་སྤོང་བའི་ལས་ཡིན་དགོས་པར་ཐལ་ལོ། ། འདོད་ན། ལུས་ཀྱི་ལས་ཡིན་ན་ངག་གི་ལས་ཡིན་དགོས་པར་ཐལ་ལོ། ། གཞན་ཡང་དགེ་བསྙེན་གྱི་རྒྱུད་ལ་སྲོག་གཅོད་སྤོང་བའི་སྡོམ་པ་སོགས་རྫས་ཐ་དད་པ་བཞི་སྐྱེ་བ་མི་འཐད་པར་ཐལ། དེའི་རྒྱུད་ཀྱི་སྤོང་བ་གཟུགས་ཅན་བཞི་དོན་གཅིག་པའི་ཕྱིར་ཏེ།
དེའི་རྒྱུད་ཀྱི་སྲོག་གཅོད་སྤོང་བའི་སྡོམ་པ་ཡིན་ན། མ་བྱིན་ལེན་སྤོང་བའི་སྡོམ་པ་སོགས་ཡིན་དགོས་པའི་ཕྱིར་ཏེ། བསམ་ཟག་སོར་སྡོམ་གསུམ་པོ་གང་དུ་ཡིན་ཀྱང་། སྤོང་བ་བཞི་ལྡན་ཡིན་དགོས། སྤོང་བ་བཞི་ལྡན་ཡིན་ན། རྩ་བཞི་སྤོང་བའི་སྡོམ་པ་ཡིན་དགོས་ཞེས་ཁྱེད་ཧབ་འགྲོས་པ་རྣམས་ཀྱིས་ཁས་བླངས་འདུག་པའི་ཕྱིར་རོ། ། ཁོ་བོ་ཅག་ཁ་ཆེ་བའི་གྲུབ་མཐའི་སྙིང་པོ་སྨྲ་བའི་ཚེ། དགེ་བསྙེན་ཡིན་ན། རྩ་བཞི་སྤོང་བའི་གང་ཟག་ཡིན་དགོས་ཀྱང་། དགེ་བསྙེན་སྡོམ་པ་ལ་མི་དགོས་ཏེ།
རྩ་བཞི་གཅིག་སྤོང་བའི་སྤོང་གཟུགས་དེས། རྩ་བ་གཞན་གསུམ་སྤོང་མི་དགོས་པའི་ཕྱིར་ཏེ། སྤོང་བ་གཟུགས་ཅན་དེ་དག་རྫས་ཐ་དད་སོ་སོ་བ་ཡིན་པའི་ཕྱིར་རོ། ། འོན་ཀྱང་སྡོམ་པ་ལ་སྤོང་བ་བཞི་ལྡན་དགོས་པའི་གནད་ནི། རྩ་བཞི་སྤོང་བའི་སྤོང་བ་གཟུགས་ཅན་བཞི་ཚོགས་པའི་ཚེ། སྤོང་གཟུགས་བཞི་པོ་དེ་སྡོམ་པར་འགྱུར་བ་ཡིན་གྱིས། མ་ཚོགས་ན་མི་འགྱུར་ཞེས་པའི་དོན་ནོ། ། ཡང་སྲོག་གཅོད་ཙམ་སྤོང་བའི་དགེ་བསྙེན་ཡོད་པར་ཐལ། སྲོག་གཅོད་ཙམ་བསྲུང་བའི་དགེ་བསྙེན་ཡོད་པའི་ཕྱིར་ཟེར་ན། ཁ་ཆེ་བའི་ལུགས་འདིར་མ་ཁྱབ།
མ་གྲུབ་ན། དེར་ཐལ། རྩ་བ་གཞན་གསུམ་ལ་སྐྱོན་བྱུང་སྲོག་གཅོད་པའི་རྩ་བའི་སྐྱོན་མ་བྱུང་བའི་དགེ་བསྙེན་དེ་དེ་ཡིན་པའི་ཕྱིར་ཏེ། དེ་སྲོག་གཅོད་སྤོང་བའི་རྩ་བའི་ཉེས་པ་བསྲུང་བའི་གང་ཟག་གང་ཞིག གཞན་གསུམ་མི་བསྲུང་བའི་གང་ཟག་ཡིན་པའི་ཕྱིར། དང་པོ་དེར་ཐལ། ཁྱོད་སྲོག་གཅོད་སྤོང་བའི་རྩ་བའི་ཉེས་པས་མ་གོས་པའི་དགེ་བསྙེན་ཡིན་པའི་ཕྱིར། ཕྱི་མ་དེར་ཐལ། ཁྱོད་རྩ་བ་གཞན་གསུམ་གྱི་ཉེས་པ་བྱུང་བའི་དགེ་བསྙེན་ཡིན་པའི་ཕྱིར། འདི་ཉིད་ཁ་ཆེ་བའི་གྲུབ་མཐའི་སྙིང་པོ་ཡིན་ཏེ།
རྩ་བར། ཡན་ལག་ཐམས་ཅད་གདམས་ཡིན་ན། ། སྣ་གཅིག་སྤྱོད་སོགས་ཇི་ལྟ་བུ། ། དེ་བསྲུང་བ་ལ་གསུངས་ཞེས་གྲགས། ཅེས་དང་། རང་འགྲེལ་ལས། དགེ་བསྙེན་གང་ཞིག བསླབ་པའི་གཞི་གང་བསྲུང་བ་དེ། དེ་སྤྱོད་པ་ཞེས་གསུངས་པར་ཟད་ཀྱིས། ཐམས་ཅད་ཀྱང་སྡོམ་པ་ལ་གནས་པར་ནི་འདྲའོ། །
ཞེས་ཁ་ཆེ་བ་རང་གི་ལུགས་བཀོད་ནས། དེ་ལ་མདོ་སྡེ་པའམ། ཉི་འོག་པས་སྐྱོན་འཕེན་པ་ནི། ཚུལ་ཁྲིམས་ཉམས་པའི་དབང་དུ་བྱས་ནས་ནི། སྣ་གཅིག་སྤྱོད་པ་ལ་སོགས་པ་ཞུ་བ་ཉིད་ཀྱང་མི་འཐད་ན། དེའི་ལན་ལྟ་སྨོས་ཀྱང་ཅི་དགོས་ཏེ། དགེ་བསྙེན་གྱི་སྡོམ་པ་ཤེས་པ་སུ་ཞིག་བསླབ་པའི་གཞི་གང་ཉམས་པར་མི་བྱེད་པ་དེ་ནི་སྤྱོད་པ་ཡིན་ནོ། ། ཞེས་བྱ་བར་ཇི་ལྟར་མི་ཤེས་སོགས་བཤད་པའི་ཕྱིར་རོ། ། འོ་ན་འགྲེལ་པ་དེའི་དོན་ཅི་སྙམ་ན། དགེ་བསྙེན་ཐམས་ཅད་རྩ་བཞི་སྤོང་བའི་སྡོམ་པ་ལ་གནས་པ་ཡིན་ན།
སྣ་གཅིག་སྤྱོད་པའི་དགེ་བསྙེན་སོགས་མེད་པར་ཐལ་ལོ། ། ཞེས་དོགས་པ་བཀོད་ནས། དེའི་ལན་དུ་རྩ་བཞི་མི་སྤོང་བའི་དགེ་བསྙེན་མེད་ཀྱང་། རྩ་བཞི་གང་ལ་སྐྱོན་མ་བྱུང་བ་དེ་བསྲུང་ཞིང་། སྤྱོད་པ་ལ་སྣ་གཅིག་སྤྱོད་པ་སོགས་སུ་འཇོག་ཅེས་ཁས་བླངས་པ་ལ། མདོ་སྡེ་པས་དེ་འདྲ་མི་འཐད་དེ། རྩ་བཞི་གང་ལ་སྐྱོན་མ་བྱུང་བ་དེ་བསྲུང་། སྐྱོན་བྱུང་བ་དེ་མི་སྲུང་སྙམ་པ་ནི་སུས་ཀྱང་ཤེས་པས། དེ་ལ་ཞུ་བ་དང་ལན་གྱི་སྒོ་ནས་དོགས་པ་གཅོད་པ་འདི་འཆད་ཅེས་པ་འདི་ཡིན་པས། འདི་ལ་དཔྱོད་ལྡན་སུས་ཀྱང་སྐྱོན་པར་མི་ནུས་སོ། །
དེ་ལ་ཁོ་ན་རེ། སྲོག་གཅོད་སྤོང་བའི་ཚུལ་ཁྲིམས་འཆལ་བའི་སྣ་གཅིག་སྤྱོད་པའི་དགེ་བསྙེན་ཆོས་ཅན། ཁྱོད་སྣ་ཅིག་སྤྱོད་པའི་དགེ་བསྙེན་མ་ཡིན་པར་ཐལ། ཁྱོད་ཡོངས་རྫོགས་དགེ་བསྙེན་ཡིན་པའི་ཕྱིར་ཏེ། ཁྱོད་རྩ་བཞི་བསྲུང་བའི་དགེ་བསྙེན་གྱི་སྡོམ་ལྡན་གྱི་དགེ་བསྙེན་ཡིན་པའི་ཕྱིར་ཏེ། ཁྱོད་རྩ་བཞི་སྤོང་བའི་དགེ་བསྙེན་ཡིན་པའི་ཕྱིར་ན་མ་ཁྱབ། ཡང་། ཁ་ཅིག་གྲུབ་མཐའི་ཁྱད་མི་ཕྱེད་པར། ལུགས་འདི་ལ་ཡང་། སྲོག་གཅོད་ལྟ་བུ་གཅིག་ཙམ་སྤོང་བར་ཁས་བླངས་པའི་དགེ་བསྙེན་ལ་སྣ་གཅིག་སྤྱོད་པའི་དགེ་བསྙེན་དུ་འདོད་ཅིང་།
དགེ་བསྙེན་སྡོམ་པ་ལ་སྤོང་བ་བཞི་ལྡན་མི་དགོས་པར་སྨྲ་བ་ནི། མཆུའི་རྣམ་འགྱུར་ཉུང་ན་མཛེས་པ་ཡིན་ཏེ་ཉོན་ཅིག མཛོད་འགྲེལ་ལས། ཡང་བསླབ་པའི་གཞི་གཉིས་སམ་གསུམ་ཞིག་ཡང་དག་པར་བླངས་ན་ཅིར་འགྱུར་ཞེ་ན། བྱེ་བྲག་སྨྲ་བ་ན་རེ། སྡོམ་པ་དང་སྡོམ་པ་མ་ཡིན་པ་མ་ཚང་བ་དང་ཉི་ཚེ་བ་ནི། རྣམ་པ་ཐམས་ཅད་དུ་མེད་དོ་ཞེས་ཟེར་ན། མདོ་སྡེ་པ་ན་རེ། ཚུལ་ཁྲིམས་དང་འཆལ་བའི་ཚུལ་ཁྲིམས་དེ་ཙམ་ལ་གེགས་བྱེད་པའི་ཕྱིར། ཇི་ལྟར་ཁས་བླངས་པ་དེ་ཙམ་དུ།
རྣམ་པ་བརྒྱད་མ་ཡིན་པ་དང་། རྣམ་པ་བརྒྱད་མ་གཏོགས་པ་སྡོམ་པ་ཡང་མ་ཚང་བ་ཡང་ཡོད་ལ། ཉི་ཚེ་བ་ཡང་ཡོད་ཅེས་བཤད་པ་མི་འཐད་པར་ཐལ། འགྲེལ་པ་དེས་ཁ་ཆེ་བའི་སྡོམ་པ་སྡོམ་མིན་མ་ཚང་བ། ཉི་ཚེ་བ་ཁས་མི་ལེན། མདོ་སྡེ་པས་ཁས་ལེན་ནོ་ཞེས་བཤད་པ་གང་ཞིག ཁྱོད་ཀྱི་ཁ་ཆེ་བས་ཀྱང་དེ་ལྟར་ཁས་ལེན་ཞེས་མུན་ཚོད་ཀྱིས་སྨྲས་པའི་ཕྱིར་རོ། ། འགྲེལ་པ་དེའི་དོན་ནི། ཁ་ཆེ་བའི་ལུགས་ལ། རྩ་བ་བཞི་ཆར་སྤོང་བར་ཁས་བླངས་ན།
གཉིས་གསུམ་ཙམ་སྤོང་བར་ཁས་བླངས་པ་ཙམ་ལ་སྡོམ་པ་མི་ཆགས། མདོ་སྡེ་པས། དེ་ཙམ་ལའང་སྡོམ་པ་ཉི་ཚེ་བ་ཆགས་སྲིད་ཀྱི། རྣམ་པ་བརྒྱད་མ་གཏོགས་ཞེས་པ། རིས་བརྒྱད་ཀྱི་ཐ་མ་ཡོངས་རྫོགས་དགེ་བསྙེན་སྡོམ་པ་ཡིན་པས། རིས་བརྒྱད་ཀྱི་ཟླས་ཕྱེ་བའི་དགེ་བསྙེན་སྡོམ་པ་ལ། རྩ་བཞི་སྤོང་བ་མ་གཏོགས་ཉི་ཚེ་བ་མེད་ཅེས་པའི་དོན་ནོ། ། ཡང་མཛོད་འགྲེལ་ལས། གལ་ཏེ་སྡོམ་པ་མེད་པ་དང་མ་ཚང་བ་ཡང་དགེ་བསྙེན་དུ་འགྱུར་ན། དགེ་སློང་དང་དགེ་སྦྱོང་དག་ཏུ་ཡང་འགྱུར་རོ། །
ཇི་ལྟར་ན་དགེ་བསྙེན་ལ་སོགས་པ་འདི་དག་གི་ཡན་ལག་ངེས་པ་ཡིན། སྟོན་པས་རྟགས་པའི་དབང་གིས་སོ། ། དགེ་བསྙེན་ནི་སྡོམ་པ་མེད་པར་བཏགས་ཀྱིས། དགེ་སློང་དང་དགེ་སྦྱོང་དག་ནི་མ་ཡིན་ནོ། ། ཁ་ཆེ་བ་རྣམས་ནི་འདི་མི་འདོད་དོ། ། ཞེས་པའི་ཁ་ཆེ་བ་རྣམས་ནི་འདི་མི་འདོད་དོ་ཞེས་བཤད་པ་མི་འཐད་པར་ཐལ། སྡོམ་པ་མ་ཚང་བའི་དགེ་བསྙེན་ཡོད་པའི་ཕྱིར་ཏེ། རྩ་བ་རེ་རེ་གཉིས་ཙམ་སྤོང་བའི་དགེ་བསྙེན་ཡོད་པའི་ཕྱིར་ཏེ། སྲོག་གཅོད་ཙམ་སྤོང་བའི་དགེ་བསྙེན་ཡོད་པའི་ཕྱིར། རྟགས་ཁས་སོ། །
འོ་ན་འགྲེལ་པ་དེའི་དོན་ཅི་སྙམ་ན། ཁ་ཆེ་བས་མདོ་སྡེ་པ་ལ། སྡོམ་པ་མེད་པ་དང་མ་ཚང་བའི་དགེ་ཚུལ་དང་དགེ་སློང་ཡོད་པར་ཐལ། དེ་འདྲའི་དགེ་བསྙེན་ཡོད་པའི་ཕྱིར། རྟགས་ཁས་སོ་ཞེས་འཕངས་པ་ལ། མདོ་སྡེ་པས་རགས་སྡོམ་བཅུ་དང་། ཁྲིམས་ཉིས་བརྒྱ་ལྔ་བཅུ་རྩ་གསུམ་བསྲུངས་བའི་དགེ་བསྙེན་ཡོད་པར་ཐལ། དེ་འདྲའི་དགེ་ཚུལ་དང་དགེ་སློང་ཡོད་པའི་ཕྱིར། ཞེས་ཁ་ཆེ་བ་ལ་མཚུངས་པར་བསྒྲེས་པའི་ཚེ། ཁ་ཆེ་བས་དེ་མི་མཚུངས་ཏེ།
དགེ་བསྙེན་ལ་སྤང་བྱ་ལྔ་དང་། དགེ་ཚུལ་ལ་བཅུ་སོགས་སྟོན་པས་བཅས་པའི་དབང་གི་ཡིན་པའི་ཕྱིར། བྱས་པ་ལ། མདོ་སྡེ་པ་ན་རེ། སྐྱོན་སྔ་མ་ཡང་མི་མཚུངས་ཏེ། དགེ་བསྙེན་ལ་སྡོམ་པ་མེད་པའི་དགེ་བསྙེན་དང་། རྩ་བ་གཅིག་བསྲུང་བ་སོགས་སྟོན་པས་མིང་ཆེན་མདོ་སོགས་ལས་བཅས། དགེ་ཚུལ་དང་དགེ་སློང་ལ་དེ་འདྲ་མ་བཅས་འདུག་པའི་ཕྱིར་ཞེས་ལན་བཏབ་པ་དེ་དོན་ལ་གནས་ཀྱང་ཁ་ཆེ་བ་ནི་དེ་ལྟར་མི་འདོད་ཅེས་པའི་དོན་ཡིན་པ་ཡང་། བློ་གསལ་རྣམས་ཀྱིས་སྙིང་གི་པདྨར་གཅེས་པར་ཟུངས་ཤིག འདི་ལས་འཕྲོས་པའི་བསྙེན་གནས་སྡོམ་པའི་དོགས་དཔྱོད་ནི་ཁོ་བོས་སྡོམ་གསུམ་དཀའ་འགྲེལ་དུ་བཀོད་ཟིན་པས་འདིར་མ་བྲིས་སོ། །
ཡང་དགེ་སློང་གི་སྡོམ་པ་ཡིན་ན། དགེ་བསྙེན་ཉིད་དང་དགེ་ཚུལ་ཉིད་དང་། དགེ་སློང་ཉིད་དག་གིས་སྔ་མ་བསྙེན་པར་མ་རྫོགས་པ་ལ་ཕྱི་མ་མི་བྱའོ། ། ཞེས་པའི་སྐབས་ནས་དངོས་བསྟན་གྱི་སྡོམ་པ་ཡིན་དགོས་པར་ཐལ། ཆོ་ག་ལ་བརྟེན་ནས་ཐོབ་པའི་དགེ་སློང་གི་སྡོམ་པ་ཡིན་ན། དེ་དགོས་པའི་ཕྱིར་ཏེ། ད་ལྟར་ཆོ་ག་ལ་བརྟེན་ནས་ཐོབ་པའི་དགེ་སློང་གི་སྡོམ་པ་ཡིན་ན། དེ་དགོས་པའི་ཕྱིར་ཏེ། ཉེས་མེད་ཕུན་ཚོགས་ཀྱི་དབང་དུ་བྱས་པའི་ད་ལྟར་ཆོ་ག་ལ་བརྟེན་ནས་ཐོབ་པའི་དགེ་སློང་གི་སྡོམ་པ་ཡིན་ན། དེ་དགོས་པའི་ཕྱིར་ཏེ།
ཉེས་མེད་ཕུན་ཚོགས་ཀྱི་དབང་དུ་བྱས་པའི་ད་ལྟར་གྱི་ཕ་ཆོག་ལ་བརྟེན་ནས་ཐོབ་པའི་སྡོམ་པ་ཡིན་ན། དེ་ཡིན་དགོས་པའི་ཕྱིར་རོ། ། བཅོམ་ལྡན་རང་བྱུང་གི་བསྙེན་རྫོགས་ཀྱི་སྡོམ་པ་སོགས་ཀྱི་མ་ངེས། རྩ་བར་མ་ཁྱབ་ན། སྔོན་ཆོག་ལ་བརྟེན་པའི་དགེ་སློང་གི་སྡོམ་པས་མ་ངེས། གཉིས་པ་ལ་མ་ཁྱབ་ན། དགེ་ཚུལ་གྱི་སྡོམ་པ་མ་ཐོབ་པར། ད་ལྟར་ཆོ་ག་ལ་བརྟེན་ནས་ཐོབ་པའི་དགེ་སློང་སྡོམ་པས་མ་ངེས། གསུམ་པ་ལ་མ་ཁྱབ་ན། ཉེས་མེད་ཕུན་ཚོགས་ཀྱི་དབང་དུ་བྱས་པའི་ད་ལྟར་མ་ཆོག་ལ་བརྟེན་ནས་ཐོབ་པའི་དགེ་སློང་མའི་སྡོམ་པས་མ་ངེས།
དེ་ལ་འདོད་ལན་འདེབས་སོ་སྙམ་ན། དེ་ཆོས་ཅན། ཁྱོད་དགེ་སློང་ཕའི་སྡོམ་པ་ཡིན་པར་ཐལ། ཁྱོད་གཞུང་དེའི་དངོས་བསྟན་གྱི་དགེ་སློང་གི་སྡོམ་པ་ཡིན་པའི་ཕྱིར། ཁྱབ་སྟེ། དགེ་སློང་གི་གནས་སུ་དགེ་སློང་མའོ་ཞེས་པའི་ཚིག་ཟུར་དགེ་སློང་གི་གནས་སུ་ཞེས་པའི་སྐབས་ནས་དངོས་བསྟན་གྱི་དགེ་སློང་གི་སྡོམ་པ་ཡིན་ན། དགེ་སློང་ཕའི་སྡོམ་པ་ཡིན་དགོས་པའི་ཕྱིར། རྟགས་འབུད་དོ། ། ཡང་བསལ་བ་དེར་ཐལ། རབ་ཏུ་བྱུང་བ་དང་བསྙེན་པར་རྫོགས་པ་དེའི་ཕྱིར།
དགེ་སློང་འགའ་ཞིག་ལ་མཁན་པོ་ཉིད་དུ་གནས་པའོ། ། ཞེས་པའི་ཚིག་ཟུར་གྱི་དགེ་སློང་འགའ་ཞིག་ལ་ཞེས་པའི་དངོས་བསྟན་གྱི་དགེ་སློང་ཡིན་ན། དགེ་སློང་ཕ་ཡིན་དགོས་པའི་ཕྱིར་ཏེ། དགེ་སློང་མ་སྒྲུབ་པའི་ཚེ། གཞུང་དེ་རབ་ཏུ་བྱུང་བ་དང་བསྙེན་པར་རྫོགས་པ་དེའི་ཕྱིར། དགེ་སློང་མ་འགའ་ཞིག་ལ་མཁན་པོ་ཉིད་དུ་གནས་པ་ལའོ། ། ཞེས་འདོན་པ་བསྒྱུར་དགོས་པའི་ཕྱིར་ཏེ། རྒྱ་ཆེར་འགྲེལ་ལས། དཔེར་ན་དགེ་སློང་འགའ་ཞིག་ལ་མཁན་པོ་ཉིད་དུ་གནས་པ་ལའོ། ། ཞེས་བྱ་བ་དེས།
དགེ་སློང་མ་འགའ་ཞིག་ལ་མཁན་མོ་ཉིད་དུ་གནས་པ་ལའོ་ཞེས་བྱ་བ་ལྟ་བུ་དང་། ཞེས་བཤད་པའི་ཕྱིར་རོ། ། བཞི་པ་ལ། ཉེས་མེད་ཕུན་ཚོགས་ཀྱི་དབང་དུ་བྱས་པའི་ཕལ་ཆེན་སྡེ་པའི་ལུགས་ཀྱི་ད་ལྟར་ཆོ་ག་ལ་བསྙེན་པར་རྫོགས་པའི་སྡོམ་པ་ཆོས་ཅན་གྱིས་ཤོག འདོད་ན། ཁྱོད་གསོལ་བཞིའི་ཆོ་ག་ལས་བསྙེན་པར་རྫོགས་པའི་སྡོམ་པ་ཡིན་པར་ཐལ། འདོད་པའི་ཕྱིར། འདོད་ན་མིན་པར་ཐལ། ཆོས་ཅན་ཡིན་པའི་ཕྱིར། དེ་ལ་ཁྱབ་པ་ཡོད་དེ།
ཕལ་ཆེན་སྡེ་པའི་ལུགས་ཀྱི་བསྙེན་རྫོགས་འབོགས་ཆོག་ཡིན་ན། གསོལ་བཞིའི་ཆོ་ག་མིན་དགོས་པའི་ཕྱིར་ཏེ། རབ་དབྱེ་ལས། ཐམས་ཅད་ཡོད་སྨྲ་རང་ཉིད་ཀྱི། ། གསོལ་བཞིའི་ཆོ་གས་སྡོམ་པ་སྐྱེད། ། དེ་ཡི་ཆོ་ག་གཞིར་བྱས་ན། ། སྡེ་པ་གཞན་གྱི་དགེ་སློང་འཇིག ། ཅེས་བཤད་པའི་ཕྱིར། གོང་གི་རྟགས་མ་གྲུབ་ན་ཕལ་ཆེན་སྡེ་པའི་ལུགས་ཀྱི་དགེ་སློང་ཡིན་ན། དགེ་སློང་མ་ཡིན་པས་ཁྱབ་ཅེས་སྨྲ་ནུས་སམ།
དཔྱོད་ལྡན་དག་གིས་དཔྱོད་ཅིག ཡང་ཁོ་ན་རེ། རྩ་བཞི་སྤོང་བའི་དགེ་བསྙེན་གྱི་སྡོམ་པ་ཆོས་ཅན། ཁྱོད་ལུས་ཀྱི་ལས་ཡིན་པར་ཐལ། ཁྱོད་སྲོག་གཅོད་སྤོང་བའི་སྡོམ་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། འདོད་ན། མིན་པར་ཐལ། ཁྱོད་ངག་གི་ལས་ཡིན་པའི་ཕྱིར། རྫུན་སྤངས་པའི་སྡོམ་པ་ཡིན་པའི་ཕྱིར་ཏེ།
ཆོས་ཅན་ཡིན་པའི་ཕྱིར། ཟེར་ན། དེ་འདྲ་ཚིག་སྐྱོན་སྙིང་པོ་མེད་མོད། ཆོས་ཅན་ཕྱིར་ལ་མ་ཁྱབ་སྟེ། ཁྱོད་རང་ལ་འདོད་ཉོན་དང་། སྲིད་ཉོན་གཉིས་སྤོང་བཞིན་པའི་ལམ་ཆོས་ཅན། འདོད་ཉོན་སྤོང་བཞིན་པའི་ལམ་ཡིན་པར་ཐལ། དེ་གཉིས་ཀ་སྤོང་བཞིན་པའི་ལམ་ཡིན་པའི་ཕྱིར། ཁྱབ་པ་ཁྱོད་ལ་སོང་། འདོད་མི་ནུས་ཏེ།
སྲིད་ཉོན་སྤོང་བཞིན་པའི་ལམ་ཡིན་པའི་ཕྱིར། ཆོས་ཅན་ཡིན་པའི་ཕྱིར། ཞེས་སོགས་མཐའ་ཡས་སོ། ། དོན་གྲུབ་ན་གྱུར་པ་ཉིད་དོ་ཞེས་པའི་སྐབས་སུ། མཁན་པོ་ལ་ཁ་ཅིག དགེ་ཚུལ་གྱི་མཁན་པོ་དང་། བསྙེན་རྫོགས་ཀྱི་མཁན་པོ་གཉིས་ཡོད། རབ་བྱུང་གི་མཁན་པོ་མེད་ཟེར་བ་འདི་རྣམ་པར་མ་དག་གོ ། རབ་བྱུང་གི་མཁན་པོ་ཡོད་པར་ཐལ། འདུལ་ལུང་ལས།
མཁན་པོ་ནི་གཉིས་ཏེ་རབ་ཏུ་འབྱིན་པར་བྱེད་པའི་མཁན་པོ་དང་། བསྙེན་པར་རྫོགས་པར་བྱེད་པའི་མཁན་པོའོ། ། ཞེས་བཤད་པའི་ཕྱིར་རོ། ། ཁོ་ན་རེ། དེ་ནི་རབ་ཏུ་འབྱིན་པར་བྱེད་པའི་མཁན་པོ་ཡིན་གྱི། རབ་བྱུང་གི་མཁན་པོ་མིན་ནོ་ཞེ་ན། འོ་ན་མཁན་པོར་གསོལ་བ་འདེབས་པའི་སྔགས་ཚིགས་ལས། སློབ་དཔོན་དགོངས་སུ་གསོལ། ། བདག་མིང་འདི་ཞེས་བགྱི་བ། སློབ་དཔོན་ལ་མཁན་པོར་གསོལ་གྱིས།
སློབ་དཔོན་བདག་གིས་མཁན་པོ་མཛད་དུ་གསོལ། ། སློབ་དཔོན་མཁན་པོས་བདག་རབ་ཏུ་བྱུང་བར་བགྱི། ཞེས་བཤད་པ་འདི། སློབ་དཔོན་མཁན་པོས་བདག་དགེ་ཚུལ་དུ་བགྱིའོ་ཞེས་འདོན་པ་བསྒྱུར་རིགས་པར་ཐལ། དགེ་ཚུལ་གྱི་མཁན་པོ་ཡོད། རབ་བྱུང་གི་མཁན་པོ་མེད་པའི་ཕྱིར། ཁོ་ན་རེ། རྒྱ་ཆེར་འགྲེལ་ལས། དང་པོའི་མཁན་པོ་ཉིད་ཀྱིས་ཞེས་བྱ་བ་སྨྲས་ཏེ། དགེ་ཚུལ་གྱི་མཁན་པོ་ཉིད་ཀྱིས་ཞེས་བྱ་བའི་ཐ་ཚིག་གོ །
དགེ་ཚུལ་གྱི་མཁན་པོ་ཉིད་ནི། གཞན་གྱི་མཁན་པོ་ཉིད་པས། དང་པོའི་ཡིན་པའི་ཕྱིར་རོ། ། ཞེས་བཤད་པ་མི་འཐད་པར་ཐལ། དགེ་ཚུལ་གྱི་མཁན་པོ་མེད་པའི་ཕྱིར་རོ་ཟེར་ན་སྐྱོན་མེད་དེ། ། འགྲེལ་པ་དེའི་དོན་ནི། དགེ་ཚུལ་དུ་སྒྲུབ་པའི་བསྒྲུབ་བྱ་དེའི་རབ་བྱུང་མཁན་པོ་ནི། བསྙེན་རྫོགས་མཁན་པོ་ལས། དང་པོའམ་སྔ་མ་ཡིན་ཞེས་པ་ཙམ་དུ་ཟད་པའི་ཕྱིར་ཏེ། འདི་ལ་སྔགས་ཚིག་མཁན་པོ་སངས་རྒྱས་ཁོ་རང་དབང་བཙན་པའི་ཕྱིར།
ཡང་མཁན་པོ་ཡིན་ན། རབ་བྱུང་གི་མཁན་པོ་དང་། བསྙེན་རྫོགས་ཀྱི་མཁན་པོ་གང་རུང་ཡིན་དགོས་པར་ཐལ། འདུལ་ལུང་ལས། མཁན་པོ་གཉིས་ཏེ། ཞེས་སོགས་བཤད་པའི་ཕྱིར། ཟེར་ན་མ་ཁྱབ། འདོད་ན། དགེ་སློབ་མའི་མཁན་པོ་དང་། ཚངས་སྤྱོད་ཉེར་གནས་མའི་མཁན་པོ་གཉིས་ཀྱིས་མ་ངེས་སོ། །
འདུལ་ལུང་གི་དོན་ནི། བསྒྲུབ་བྱ་ཕའི་དབང་དུ་བྱས་པའོ། ། འོ་ན་མཁན་པོ་ཡིན་ན་དེ་བཞི་གང་རུང་ཡིན་དགོས་པར་ཐལ། ། བསྒྲུབ་བྱ་ཕོའི་དབང་དུ་བྱས་པའི་མཁན་པོ་ལ། རབ་བྱུང་གི་མཁན་པོ་དང་། བསྙེན་རྫོགས་ཀྱི་མཁན་པོ་གང་རུང་ཡིན་དགོས་པའི་ཕྱིར། འདོད་དམ་མ་ཁྱབ་གང་ཟེར་ཀྱང་། དགེ་བསྙེན་ཀྱི་མཁན་པོ་དང་། དགེ་ཚུལ་གྱི་མཁན་པོ་གཉིས་སྐྱོན་ལ་གཏོང་། དེ་གཉིས་མེད་བྱས་པ་ལ།
དགེ་བསྙེན་ཡིན་ན། ཁོའི་མཁན་པོ་མེད་དགོས་པར་ཐལ། དགེ་བསྙེན་གྱི་མཁན་པོ་མེད་པའི་ཕྱིར་ན་མ་ཁྱབ། འདོད་ན་མཁན་པོར་གསོལ་བ་བཏབ་པ་ཁས་བླངས་པ་དང་ལྡན་པའི་དགེ་བསྙེན་ཆོས་ཅན་གྱིས་ཤོག འདོད་ན། དེ་ཆོས་ཅན། ཁྱོད་ཀྱི་མཁན་པོར་ཡོད་པར་ཐལ། ཁྱོད་མཁན་པོར་གསོལ་བ་བཏབ་པ་ཁས་བླངས་པ་དང་ལྡན་པའི་བསྒྲུབ་བྱ་ཡིན་པའི་ཕྱིར། ཁྱབ་སྟེ། མཁན་པོར་གསོལ་བ་ཁས་བླངས་པ་ན་དེར་གྱུར་ཏོ། །
ཞེས་བཤད་པའི་ཕྱིར། ཆོས་ཅན་མེད་ཟེར་ན། དེ་ཡོད་པར་ཐལ། མཁན་པོར་གསོལ་བར་བྱའོ་ཞེས་པའི་དངོས་བསྟན་གྱི་མཁན་པོར་གསོལ་བ་བཏབ་པའི་བསྒྲུབ་བྱ་ཡང་ཡིན། དགེ་བསྙེན་ཡང་ཡིན་པའི་གཞི་མཐུན་ཡོད་པའི་ཕྱིར། བསྒྲུབ་བྱ་འགའ་ཞིག་དང་པོར་དགེ་བསྙེན་དུ་བསྒྲུབ། དེ་རྗེས་མཁན་པོར་གསོལ་བ་བཏབ། དེར་རྗེས་རྟགས་དང་ཆ་ལུགས་བརྗེས་ཏེ་རབ་བྱུང་དུ་སྒྲུབ་པ་ཡོད་པའི་ཕྱིར་རོ། ། ཡང་མ་ཁྱབ་མཚམས་ལ། དགེ་བསྙེན་གྱི་མཁན་པོ་ཡོད་པར་ཐལ།
མཁན་པོར་གསོལ་བ་བཏབ་པ་ཁས་བླངས་པ་དང་ལྡན་པའི་དགེ་བསྙེན་གྱི་མཁན་པོ་ཡོད་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཀྱི་མཁན་པོ་ཡོད་པར་ཐལ། ཁྱོད་ཀྱི་རབ་བྱུང་གི་མཁན་པོ་ཡོད་པའི་ཕྱིར་ཏེ། ཁྱོད་ཀྱི་མཁན་པོར་གསོལ་བ་བཏབ་པ་ཁས་བླངས་པའི་དགེ་སློང་དེ། ཁྱོད་རབ་བྱུང་གི་མཁན་པོ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། དེས་དགེ་ཚུལ་གྱི་མཁན་པོ་ཡང་གྲུབ་སྟེ། དགེ་ཚུལ་གྱི་མཁན་པོ་ཡོད་པར་ཐལ།
བསྙེན་རྫོགས་ཀྱི་མཁན་པོར་གསོལ་བ་བཏབ་པ་ཁས་བླངས་པ་དང་ལྡན་པའི་དགེ་ཚུལ་གྱི་མཁན་པོ་ཡོད་པའི་ཕྱིར་ཏེ། དེ་འདྲའི་དགེ་ཚུལ་གྱི་བསྙེན་རྫོགས་ཀྱི་མཁན་པོ་ཡོད་པའི་ཕྱིར་ཟེར་ན། བསྒྲུབ་བྱ་དགེ་བསྙེན་དེ་དང་དགེ་ཚུལ་དེའི་རབ་བྱུང་གི་མཁན་པོ་དང་བསྙེན་རྫོགས་ཀྱི་མཁན་པོ་ཡོད། དེ་དང་དེའི་མཁན་པོ་མེད་ཅེས་ཁས་བླངས་རིགས་སམ་སྙམ་མོ། ། ཡང་རབ་དབྱེ་ལས། རབ་བྱུང་མིན་ལ་མཁན་པོ་མེད། ། ཅེས་བཤད་པ་མི་འཐད་པར་ཐལ། ཁྱིམ་པའི་མཁན་པོ་ཡོད་པའི་ཕྱིར་ཏེ། མཁན་པོར་གསོལ་བ་བཏབ་པ་ཁས་བླངས་པ་དང་ལྡན་པའི་བསྒྲུབ་བྱ་ཁྱིམ་པ་དེའི་མཁན་པོ་ཡོད་པའི་ཕྱིར་ཏེ། མཁན་པོར་གསོལ་བ་བཏབ་པ་ཁས་བླངས་པ་དང་ལྡན་པའི་བསྒྲུབ་བྱ་ཁྱིམ་པ་ཡོད་པའི་ཕྱིར་ཏེ།
དེ་འདྲའི་བསྒྲུབ་བྱ་ཁྱིམ་པ་ཡོད་པའི་ཕྱིར། རྟགས་བསྒྲུབས་ཟིན། ཁྱོད་རབ་བྱུང་ཡིན་པར་ཐལ། ཁྱོད་ཀྱི་མཁན་པོ་ཡོད་པའི་ཕྱིར་ལ་ཁྱབ་པ་ཡོད་པར་ཐལ། རབ་དབྱེའི་གཞུང་དེའི་ཕྱིར་ན་མ་ཁྱབ་ཅིང་། འདོད་ན། སྐྱོན་སྔར་བཞིན་ཏེ། རབ་བྱུང་གི་མཁན་པོ་ནི་བསྒྲུབ་བྱ་དེ་རབ་ཏུ་མ་བྱུང་གོང་དུ་ཁོའི་མཁན་པོར་གྱུར་ཟིན་པའི་ཕྱིར་རོ། ། རབ་དབྱེའི་ལུང་དོན་ནི། རང་ཉིད་རབ་བྱུང་མི་སྒྲུབ་པའམ།
མ་སྒྲུབ་པ་ལ་མཁན་པོ་མེད་ཅེས་པ་ཙམ་མོ། ། ཡང་མཁན་པོ་ཡིན་ན་དགེ་སློང་ཡིན་དགོས་པར་ཐལ་ལོ། ། བསྙེན་པར་རྫོགས་ནས་ལོ་བཅུ་མ་ལོན་པར་མཁན་པོ་ཉིད་དང་གནས་ཉིད་དང་མི་གནས་པར་འདུག་པར་མི་བྱའོ། ། ཞེས་པའི་སྐབས་ནས་ཤུགས་བསྟན་གྱི་མཁན་པོ་ཡིན་ན། དགེ་སློང་ཡིན་དགོས་པའི་ཕྱིར་ཏེ། དེ་ཡིན་ན་བསྙེན་པར་རྫོགས་ནས་ལོ་བཅུ་ལོན་པའི་གང་ཟག་ཡིན་དགོས་པའི་ཕྱིར། འདོད་ན། ཁྱིམ་པར་གྱུར་པའི་མཁན་པོ་ཆོས་ཅན་གྱིས་ཤོག མ་གྲུབ་ན། དེ་ཡོད་པའི་ཕྱིར།
མཁན་པོ་གཏན་མེད་ཉིད་དང་ནི། ། ཁྱིམ་པའི་རྟགས་ཅན་ཡིན་ཡང་རུང་། ། ཞེས་བཤད་པའི་ཕྱིར་རོ། ། གལ་ཏེ་དེ་ཁྱིམ་པའི་རྟགས་ཅན་ཡིན་ཡང་ཁྱིམ་པ་དངོས་མིན་ནོ་སྙམ་ན། འོ་ན་ཁྱིམ་པར་གྱུར་པའི་མཁན་པོ་ཡོད་པར་ཐལ། བསྙེན་པར་མ་རྫོགས་པར་གྱུར་པའི་མཁན་པོ་ཡོད་པའི་ཕྱིར་ཏེ། མདོ་རྩ་ལས། དེ་དང་ལྡན་པའི་ལྟར་མཁན་པོ་མེད་པ་ལ་ཡང་ངོ་། ། དེ་བསྙེན་པར་མ་རྫོགས་པ་ཉིད་ཡིན་ན་ཡང་ངོ་། ། ཞེས་བཤད་པའི་ཕྱིར་རོ། །
འདི་ལ་ཁོ་བོ་ནི། བསྙེན་པར་མ་རྫོགས་པས་མཁན་པོའི་བྱ་བ་བྱས་པ་ལས་བསྒྲུབ་བྱ་ལ་བསྙེན་རྫོགས་ཀྱི་སྡོམ་པ་སྐྱེ་བ་གཅིག་སྲིད་ཀྱང་། དེར་གྱུར་པའི་མཁན་པོ་མེད་ཅེས་ཁས་བླངས་ན་འཐད་དམ་སྙམ་མོ། ། འོ་ན་བསྙེན་པར་མ་རྫོགས་པ་ཞིག་ལ་མཁན་པོར་གསོལ་བ་བཏབ་པར་ཁས་བླངས་པ་དང་ལྡན་པའི་བསྒྲུབ་བྱ་ཡོད་པར་ཐལ། དེ་བསྙེན་པར་མ་རྫོགས་པ་ཡིན་ན་ཡང་ངོ་། ། ཞེས་བཤད་པའི་ཕྱིར་རོ། འདོད་ན། དེ་འདྲའི་བསྒྲུབ་བྱ་ཆོས་ཅན། ཁྱོད་ཀྱི་མཁན་པོར་གསོལ་བ་བཏབ་པ་ཁས་བླངས་པའི་བསྙེན་པར་མ་རྫོགས་པ་དེ་ཁྱོད་ཀྱིས་མཁན་པོ་ཡིན་པར་ཐལ། ཁྱོད་མཁན་པོར་གསོལ་བ་བཏབ་པ་ཁས་བླངས་པ་དང་ལྡན་པའི་བསྒྲུབ་བྱ་ཡིན་པའི་ཕྱིར།
ཆོས་ཅན་ཡིན་པའི་ཕྱིར་ཟེར་ན་འདིར་མ་ཁྱབ་ལས་འོས་མེད། རྩ་བར་འདོད་ན། དེ་འདྲའི་བསྙེན་པར་མ་རྫོགས་པ་དེ་ཆོས་ཅན། ཁྱོད་མཁན་པོ་ཡིན་པར་ཐལ། ཁྱོད་ཁྱོད་རང་ལ་མཁན་པོར་གསོལ་བ་བཏབ་པ་ཁས་བླངས་པ་དང་ལྡན་པའི་བསྒྲུབ་བྱ་དེའི་མཁན་པོ་ཡིན་པའི་ཕྱིར། ཁ་ཅིག་འདི་ལ། མ་ཁྱབ་ཟེར་བར་སྣང་ངོ་། ། མི་རིགས་ཏེ། འོ་ན་བསྒྲུབ་བྱ་དེའི་མཁན་པོ་ཡིན་ན། མཁན་པོ་ཡིན་དགོས་པར་ཐལ།
བསྒྲུབ་བྱ་དེའི་རབ་བྱུང་གི་མཁན་པོ་ཡིན་ན། བསྙེན་རྫོགས་ཀྱི་མཁན་པོ་ཡིན་དགོས་པའི་ཕྱིར། རྟགས་གཉིས་ཀ་དེར་ཐལ། བསྒྲུབ་བྱ་དེའི་གནས་ཀྱི་སློབ་དཔོན་ཡིན་ན། གནས་ཀྱི་སློབ་དཔོན་ཡིན་དགོས་པའི་ཕྱིར། མ་ཁྱབ་ན། བསྒྲུབ་བྱ་དེའི་མཁན་པོ་ཡང་ཡིན། མཁན་པོ་མ་ཡིན་པ་ཡང་ཡིན་པའི་གཞི་མཐུན་པར་གྱུར་པའི་བསྙེན་པར་མ་རྫོགས་པའི་གང་ཟག་ཆོས་ཅན་གྱིས་ཤོག རྟགས་དོན་གྱིས་འགྲུབ། འདོད་ན།
དགེ་སློང་ཡིན་པར་ཐལ་ལོ། ། ཡང་མཁན་པོ་ཡིན་ན། དགེ་སློང་ཡིན་དགོས་པར་ཐལ། ལས་ཀྱི་སློབ་དཔོན་ཡིན་ན། དགེ་སློང་ཡིན་དགོས་པའི་ཕྱིར་ཏེ། དེ་ཡིན་ན། ཁ་སྐོང་གི་ཆོས་དང་ལྡན་པ་ཡིན་དགོས་པའི་ཕྱིར་ཏེ། འདི་ལ་འདུལ་འཛིན་ཕལ་ཆེར། མཁན་པོ་ལ་དཔྱད་གཞི་དེ་ལྟར་ཡིན་ཡང་། ལས་སློབ་ཡིན་ན་དགེ་སློང་ཡིན་པས་ཁྱབ་ཅེས་སྨྲར་རོ། །
འོ་ན་ལས་སློབ་ཏུ་གྱུར་པའི་དགེ་ཚུལ་ཆོས་ཅན་གྱིས་མ་ངེས། དེ་མེད་ཟེར་ན། དེ་ཡོད་པར་ཐལ། ཞུ་བ་མང་ཤོས་ལས། མཚམས་མེད་པ་ལྔ་བྱས་པ་དང་། མུ་སྟེགས་ཅན་དང་མུ་སྟེགས་ཅན་ཞུགས་པ་དང་། དགེ་ཚུལ་གྱིས་བསྙེན་པར་རྫོགས་པར་བྱེད་པའི་གསོལ་བཞི་བྱས་ན། བསྒྲུབ་བྱ་དེ་བསྙེན་པར་རྫོགས་པར་འགྱུར་ཞིང་། དགེ་འདུན་ནི་འདས་པ་དང་བཅས་པར་རོ། ། ཞེས་བཤད་པའི་ཕྱིར་ཟེར་ན་མ་ཁྱབ་སྟེ།
ལུང་དེའི་དོན་ནི། དགེ་ཚུལ་གྱི་ལས་སློབ་བྱེད་ཅེས་ཞེས་པ་ག་ལ་ཡིན། དགེ་སློང་གི་ནང་ན་ལས་ཆོག་ཤེས་པ་མེད་ན། དགེ་ཚུལ་ལས་ཆོག་ཤེས་པ་ཞིག་གིས། ལས་དེའི་ཁ་སྐོང་མ་ཡིན་པའི་སྒོ་ནས་ལས་བརྗོད་ན། བསྒྲུབ་བྱ་ལ་སྐྱེ་ལ། ཉེས་བྱས་ཀྱི་སྡོམ་པ་ཆགས་པ་གཅིག་སྲིད་ཅེས་སྟོན་པ་ཙམ་མོ། ། ཞེས་དཔྱོད་ལྡན་འགས་འཆད་པ་འདི་སྙིང་གི་རྩི་སྨན་དུ་བཟུང་ངོ་། ། ཡང་བསྒྲུབ་བྱ་དེའི་གསང་སྟེ་སྟོན་པའི་སློབ་དཔོན་དུ། དགེ་འདུན་གྱི་གསོལ་བ་འབའ་ཞིག་པའི་ལས་ཀྱིས་སྐོས་ཤིང་ཆགས་མ་ཐག་པའི་དགེ་སློང་ཆོས་ཅན།
ཁྱོད་བསྒྲུབ་བྱ་དེའི་གསང་སྟེ་སྟོན་པའི་སློབ་དཔོན་ཡིན་པར་ཐལ། ཁྱོད་དེའི་གསང་སྟེ་སྟོན་པར་བསྐོས་པའི་ལས་ཆགས་མ་ཐག་པའི་དགེ་སློང་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། འདོད་ན། དེ་ཆོས་ཅན། བསྒྲུབ་བྱ་དེ་ཁྱོད་ལ་རག་ལས་པའི་གསང་སྟེ་སྟོན་པའི་སློབ་དཔོན་གྱི་དོན་མ་གྲུབ་པར་ཐལ། འདོད་པའི་ཕྱིར། ཁྱབ་སྟེ། དོན་གྲུབ་ན་གྱུར་པ་ཉིད་དོ། ། ཞེས་པའི་གཞུང་དེས།
དགེ་ཚུལ་གྱི་སློབ་དཔོན། གསང་སྟེ་སྟོན་པའི་སློབ་དཔོན། ལས་ཀྱི་སློབ་དཔོན། གནས་ཀྱི་སློབ་དཔོན། ཀློག་པའི་སློབ་དཔོན་ལྔ་བཤད་པའི་ལྔ་པོ་དེ་དང་དེར་འགྱུར་བའི་དུས་སྟོན་བྱེད་ཀྱི་གཞུང་ཡིན་པའི་ཕྱིར་ཏེ། རྒྱ་ཆེར་འགྲེལ་ལས། སློབ་དཔོན་ལྔ་སྨྲས་ནས། ད་གནས་སྐབས་གང་ལ་སློབ་དཔོན་ཉིད་དག་ཏུ་འགྱུར་བར་བརྗོད་པར་བྱ་ཞེ་ན། དེའི་ཕྱིར་དོན་གྲུབ་ན་གྱུར་པ་ཉིད་དོ་ཞེས་བྱ་བ་སྨྲས་ཏེ། དོན་གྲུབ་ན་ཞེས་བྱ་བ་ནི།
དོན་གང་གི་སློབ་དཔོན་ཉིད་དུ་འགྱུར་བའི་དོན་དེ་ཡོངས་སུ་མཐར་ཐུག་པར་གྱུར་ན་སྟེ། དོན་དགོས་པ་དེ་གྲུབ་པ་ཡོངས་སུ་རྫོགས་ནའོ། ། གྱུར་པ་ཉིད་དོ་ཞེས་བྱ་བ་ནི། སློབ་དཔོན་ཉིད་དུ་གྱུར་པ་ཉིད་དོ། ། ཞེས་སོགས་པ་དང་། ཅི་མཁན་པོ་ཉིད་ཀྱང་དོན་གྲུབ་ན་གྱུར་པ་ཡིན་ནམ་ཞེ་ན་མ་ཡིན་ཏེ། མཁན་པོར་གསོལ་བ་ཁས་བླངས་པ་ན་དེར་གྱུར་རོ། ། ཞེས་མཁན་སློབ་གཉིས་ཀྱི་སློབ་དཔོན་དུ་འགྱུར་བ་ལ་དོན་གྲུབ་དགོས་ཏེ། མཁན་པོར་འགྱུར་བ་ལ་དོན་གྲུབ་མི་དགོས་པར་ཕྱེ་ནས་གསལ་བར་བསྟན་འདུག་པའི་ཕྱིར། རྩ་བར་འདོད་ན།
དེ་ཆོས་ཅན། ཁྱོད་ཀྱི་བསྒྲུབ་བྱ་དེ་ལ་བར་ཆད་དྲིས་ཚར་བར་ཐལ། འདོད་པའི་ཕྱིར་ཟེར་ན། རྩ་བར་མ་ཁྱབ་ཟེར་བའམ། ཡང་ན་གསོལ་བ་འབའ་ཞིག་པའི་ལས་དེས། དགེ་སློང་དེ་བསྒྲུབ་བྱ་དེའི་གསང་སྟེ་སྟོན་པར་བསྐོས་ཀྱང་། གསང་སྟོན་སློབ་དཔོན་དུ་མ་བསྐོས་ཞེས་ཟེར་བ་གང་རུང་ལས་མ་འདས་སོ། ། ཡང་དགེ་ཚུལ་གྱི་སློབ་དཔོན་ཡིན་ན། ལས་སློབ་མ་ཡིན་དགོས་པར་ཐལ། བསྒྲུབ་བྱ་དེའི་དགེ་ཚུལ་གྱི་སློབ་དཔོན་ཡིན་ན།
བསྒྲུབ་བྱ་དེའི་ལས་སློབ་མ་ཡིན་དགོས་པའི་ཕྱིར་ཏེ། བསྒྲུབ་བྱ་དེའི་དགེ་ཚུལ་གྱི་སློབ་དཔོན་དུ་གྱུར་མ་ཐག་པའི་དགེ་སློང་ཡིན་ན། བསྒྲུབ་བྱ་དེའི་ལས་སློབ་མ་ཡིན་དགོས་པའི་ཕྱིར་ཟེར་ན་མ་ཁྱབ། མ་གྲུབ་ན་དེར་ཐལ། བསྒྲུབ་བྱ་དེ་དགེ་ཚུལ་དང་བསྙེན་རྫོགས་གཉིས་སུ་ཅིག་ཆར་སྒྲུབ་པ་མེད་པ་གང་ཞིག བསྒྲུབ་བྱ་དེ་ཐོག་མར་བསྙེན་རྫོགས་སུ་བསྒྲུབས་ནས། དེར་རྗེས་དགེ་ཚུལ་དུ་བསྒྲུབ་པའང་མེད་པའི་ཕྱིར་རོ། ། རྩ་བར་འདོད་དང་མ་ཁྱབ་གང་ཟེར་ཀྱང་། བསྒྲུབ་བྱ་དེ་ཐོག་མར་དགེ་ཚུལ་དུ་བསྒྲུབ་པའི་སློབ་དཔོན་བྱས་ནས། རྗེས་སུ་དེ་བསྙེན་རྫོགས་སུ་བསྒྲུབ་པའི་ལས་སློབ་བྱས་པའི་དགེ་སློང་གིས་མ་ངེས་སོ། །
རང་རེའི་མ་ཁྱབ་མཚམས་ལ། བསྒྲུབ་བྱ་དེའི་དགེ་ཚུལ་མའི་སློབ་དཔོན་དུ་གྱུར་མ་ཐག་པའི་དགེ་སློང་ཡིན་ན། བསྒྲུབ་བྱ་དེའི་ལས་སློབ་ཡིན་དགོས་པར་ཐལ། མ་ཁྱབ་པ་དེའི་ཕྱིར། འདོད་ན་བསྒྲུབ་བྱ་དེ་ལ་སྐྱེས་པའི་བསླབ་ཚིག་གསུམ་རིམ་པར་བྱིན་ནས། བསྒྲུབ་བྱ་དེ་བུད་མེད་དུ་མཚན་གྱུར་མ་ཐག་པའི་བསྒྲུབ་བྱ་དེའི་ལས་སློབ་ཆོས་ཅན་གྱིས་ཤོག མ་གྲུབ་ན་དེར་ཐལ། དེ་བསྒྲུབ་བྱ་དེའི་དགེ་ཚུལ་མའི་སློབ་དཔོན་ཡིན། བསྒྲུབ་བྱ་དེའི་དགེ་ཚུལ་མའི་སློབ་དཔོན་དུ་གྱུར་ཟིན་གྱུར་པའི་དགེ་སློང་མ་ཡིན་པའི་ཕྱིར། དང་པོ་མ་གྲུབ་ན།
དེར་ཐལ། བསྒྲུབ་བྱ་དེའི་དགེ་ཚུལ་མའི་སློབ་དཔོན་ཡོད་པའི་ཕྱིར་ཏེ། བསྒྲུབ་བྱ་དེའི་དགེ་ཚུལ་མའི་སྡོམ་པ་འབོགས་ཆོག་བྱེད་པའི་དགེ་སློང་ཡོད་པའི་ཕྱིར་ཏེ། བསྒྲུབ་བྱ་དེའི་དགེ་ཚུལ་མའི་སྡོམ་པ་འབོགས་ཆོག་ཡོད་པའི་ཕྱིར་ཏེ། དེའི་དགེ་ཚུལ་མའི་སྡོམ་པ་དེ་ཆོ་ག་ལ་བརྟེན་ནས་ཐོབ་པའི་སྡོམ་པ་ཡིན་པའི་ཕྱིར། དེ་འདྲའི་བསྒྲུབ་བྱ་དེའི་དགེ་ཚུལ་གྱི་སྡོམ་པ་དེ་ཆོ་ག་ལ་བརྟེན་ནས་ཐོབ་པའི་སྡོམ་པ་ཡིན་པའི་ཕྱིར་ཏེ། དེ་འདྲའི་བསྒྲུབ་བྱ་དེ་ཆོ་ག་ལ་བརྟེན་ནས་ཐོབ་པའི་དགེ་ཚུལ་གྱི་སྡོམ་པ་ཐོབ་ལ་མ་བཏང་བའི་གང་ཟག་ཡིན་པའི་ཕྱིར་རོ། ། རྩ་བར་རྟགས་ཕྱི་མ་མ་གྲུབ་ན་དེ་འདྲའི་བསྒྲུབ་བྱ་མཚན་གྱུར་ཁ་མའི་སྐྱེས་པ་དེའི་དགེ་ཚུལ་མའི་སློབ་དཔོན་ཡོད་པར་ཐལ་ལོ་ཟེར་ན། མཚན་གྱུར་རིགས་པ་ཕྲ་མོ་འདི་རིགས་ལ་ལན་ཇི་ལྟར་འདེབས། དཔྱོད་ལྡན་དག་གིས་བསམ་དགོས་སོ། །
ཡང་ལས་སློབ་ཡིན་ན། བསྙེན་རྫོགས་ཀྱི་ལས་སློབ་ཡིན་དགོས་པར་ཐལ། དགེ་ཚུལ་གྱི་ལས་སློབ་མེད་པའི་ཕྱིར། རྐང་ལམ་མེད་པ་ལ་མ་ཁྱབ། འདོད་ན་དགེ་སློང་མའི་ལས་སློབ་དང་། ཚངས་སྤྱོད་ཉེར་གནས་མའི་ལས་སློབ་རྣམས་ཀྱིས་མ་ངེས། རྩ་བར་རྟགས་མ་གྲུབ་ན། དགེ་ཚུལ་གྱི་སྡོམ་པ་དེ་ཁོ་རང་ཐོབ་བྱེད་དགེ་འདུན་གྱི་ལས་ཆོག་ལ་བརྟེན་ནས་ཐོབ་པའི་སྡོམ་པ་ཡིན་པར་ཐལ། དགེ་ཚུལ་གྱི་ལས་སློབ་ཡོད་པའི་ཕྱིར། འདོད་མི་ནུས་ཏེ།
དགེ་ཚུལ་གྱི་སྡོམ་པ་འབོགས་བྱེད་ཀྱི་གསོལ་བ་འབའ་ཞིག་པའི་ལས་ཀྱང་མེད། གསོལ་གཉིས་ཀྱི་ལས་ཀྱང་མེད། གསོལ་བཞིའི་ལས་ཀྱང་མེད་པའི་ཕྱིར་རོ། ། རྩ་བར་རང་རེའི་མ་ཁྱབ་མཚམས་ལ། དགེ་ཚུལ་གྱི་ལས་སློབ་ཡོད་པར་ཐལ། དགེ་ཚུལ་གྱི་སྡོམ་པ་འབོགས་པའི་ལས་སློབ་ཡོད་པའི་ཕྱིར་ཏེ། དགེ་ཚུལ་གྱི་སྡོམ་པ་འབོགས་མཁན་གྱི་ལས་སློབ་ཡོད་པའི་ཕྱིར་ཏེ། དགེ་ཚུལ་གྱི་སྡོམ་པ་འབོགས་མཁན་གྱི་དགེ་སློང་དུ་གྱུར་པའི་ལས་སློབ་ཡོད་པའི་ཕྱིར་ན། བར་འཚངས་ཡིན་པས་མ་ཁྱབ་ཟེར་རོ། ། མ་གྲུབ་ན་དེར་ཐལ།
བསྒྲུབ་བྱ་དེ་ལ་དགེ་ཚུལ་གྱི་སྡོམ་པ་འབོགས་བཞིན་པ་ཡང་ཡིན། བསྒྲུབ་བྱ་གཞན་གྱི་ལས་སློབ་ཏུ་གྱུར་ཟིན་པ་ཡང་ཡིན་པའི་གཞི་མཐུན་ཡོད་པའི་ཕྱིར་རོ། ། ཡང་མ་ཁྱབ་མཚམས་ལ། བསལ་པ་དེར་ཐལ། དགེ་ཚུལ་གྱི་སྡོམ་པ་འབོགས་མཁན་དུ་གྱུར་པའི་ལས་སློབ་ཡོད་པའི་ཕྱིར་ཏེ། དགེ་ཚུལ་གྱི་སྡོམ་པ་འབོགས་མཁན་ཡང་ཡིན། ལས་སློབ་ཀྱང་ཡིན་པའི་གཞི་མཐུན་ཡོད་པའི་ཕྱིར་ན་གོང་དེར་མ་ཁྱབ་བོ། ། ཡང་བསྒྲུབ་བྱ་དེའི་རབ་བྱུང་གི་མཁན་པོ་ཡིན་ན། བསྒྲུབ་བྱ་དེའི་དགེ་ཚུལ་གྱི་སློབ་དཔོན་མ་ཡིན་དགོས་པར་ཐལ། དགེ་ཚུལ་གྱི་སྡོམ་པ་དེ་བསྒྲུབ་བྱ་དེའི-རབ་བྱུང་གི་མཁན་པོ་ལས་གཞན་པའི་དགེ་སློང་ཞིག་ལས་ངེས་པར་བླངས་དགོས་པའི་ཕྱིར།
མ་གྲུབ་ན་དེར་ཐལ། མདོ་རྩ་བར། དགེ་ཚུལ་ཉིད་དུ་འགྲུབ་པར་བྱ་བའི་དགེ་སློང་ལ་གཏད་པར་བྱའོ། ། ཞེས་དང་། རྒྱ་ཆེར་འགྲེལ་ལས། དེ་ལྟ་མོད་ཀྱི་རབ་ཏུ་བྱུང་བ་ནི། མཁན་པོ་ཁོ་ན་ལས་འགྱུར་བ། དགེ་ཚུལ་གྱི་སྡོམ་པ་ནི་གཞན་ལས་ཐོབ་པ་ཁོ་ན་ཡིན་ནོ། ། ཞེས་བཤད་པའི་ཕྱིར་ཞེ་ན། གཞུང་གི་དངོས་བསྟན་དེ་ལྟར་སྣང་ཡང་།
བོད་འདིར་ཕྱག་ལེན་ལ། དགེ་ཚུལ་དང་བསྙེན་རྫོགས་གསུམ་ཀ་ལ། མཁན་སློབ་གཉིས་ཆར་དགེ་སློང་ཅིག་ཆར་གིས་བྱེད་པའི་ལུགས་ཤིན་ཏུ་དར་བ་ནི། དམིགས་བསལ་ཡིན་ཟེར་བ་ལས་འོས་མེད་དོ། ། ཡང་འདུལ་འཛིན་དག་དགོངས་ཤིག སྟོན་པ་ཐུབ་དབང་དེ། བསྙེན་པར་རྫོགས་པའི་མཁན་བརྒྱུད་ཀྱི་ཐོག་མ་ཡིན་པར་ཐལ། ཤཱ་རིའི་བུ་དེ་བསྙེན་རྫོགས་མཁན་བརྒྱུད་གཉིས་པ་ཡིན་པའི་ཕྱིར། འདོད་ན། སྟོན་པ་ཐུབ་དབང་དེ་བསྙེན་རྫོགས་ཀྱི་མཁན་པོ་ཡིན་པར་ཐལ།
འདོད་པའི་ཕྱིར། འདོད་ན། སྟོན་པ་ཐུབ་དབང་ཆོས་ཅན། ཁྱོད་ལས་ཀྱི་ཁ་སྐོང་དུ་རུང་བར་ཐལ། ཁྱོད་དགེ་སློང་རྣམ་དག་ལུས་སེམས་རང་བཞིན་དུ་གནས་པ་ཡིན་པ་གང་ཞིག ཁྱོད་བསྙེན་རྫོགས་ཀྱི་མཁན་པོ་ཡིན་པའི་ཕྱིར། འདོད་མི་ནུས་ཏེ། ཁྱོད་སངས་རྒྱས་ཡིན་པའི་ཕྱིར། ཁྱབ་སྟེ། རྒྱལ་བ་ནི་མི་མཐུན་པར་བྱེད་པ་མ་ཡིན་ནོ། །
དེས་བྱས་པ་ལས་མ་ཡིན་པས་མི་འཆགས་སོ་ཞེས་བཤད་པའི་ཕྱིར། ཡང་བསྒྲུབ་བྱ་དེའི་མཁན་པོ་བསླབ་པ་ཕུལ་ནས་ཁྱིམ་པར་བབས་མ་ཐག་པ་དེ་ཆོས་ཅན། ཁྱོད་དགེ་སློང་ཡིན་པར་ཐལ། ཁྱོད་མཁན་པོ་ཡིན་པའི་ཕྱིར། རྟགས་གྲུབ་སྟེ། ཁྱོད་ཁྱིམ་པར་བབས་པས་བསྒྲུབ་བྱ་དེའི་མཁན་པོ་མ་ཡིན་པར་མི་འགྱུར་ཞེས་འདུལ་བ་ལས་བཤད་པའི་ཕྱིར་རོ། ། ཚིགས་ལ་འཕྲས་ཏེ་བྱེད་ན། ཆོས་ཅན་དེ་མི་སྲིད་དེ་མཁན་པོ་ཁྱིམ་པར་བབས་པ་མི་སྲིད་པའི་ཕྱིར་རོ། ། ཡང་ཤཱ་རིའི་བུས་མཁན་པོ་བྱས་པ་ལས་བསྙེན་པར་རྫོགས་པའི་བསྒྲུབ་བྱ་དེ་ཆོས་ཅན། ཁྱོད་ཤཱ་རིའི་བུ་ལས་བསྙེན་པར་རྫོགས་པའི་གང་ཟག་ཡིན་པར་ཐལ།
ཆོས་ཅན་ཡིན་པའི་ཕྱིར། འདོད་ན་མ་ཡིན་པར་ཐལ། ཁྱོད་དགེ་འདུན་ལས་བསྙེན་པར་རྫོགས་པའི་གང་ཟག་ཡིན་པའི་ཕྱིར་ཏེ། ཁྱོད་ད་ལྟར་ཆོ་ག་ལས་བསྙེན་པར་རྫོགས་པའི་གང་ཟག་ཡིན་པའི་ཕྱིར། ཆོས་ཅན་ཡིན་པའི་ཕྱིར། གོང་དུ་མ་ཁྱབ་ན། དེ་ཆོས་ཅན། ཁྱོད་དགེ་འདུན་ལས་བསྙེན་པར་རྫོགས་པའི་གང་ཟག་མིན་པར་ཐལ། ཁྱོད་གང་ཟག་ལས་བསྙེན་པར་རྫོགས་པའི་གང་ཟག་ཡིན་པའི་ཕྱིར་ཏེ། ཁྱོད་ཤཱ་རིའི་བུ་ལས་བསྙེན་པར་རྫོགས་པའི་གང་ཟག་ཡིན་པའི་ཕྱིར།
འདིར་མ་ཁྱབ་ཟེར་བའམ། ཡང་ན་དེ་ལྟ་བུ་གང་ཟག་ལས་བསྙེན་པར་རྫོགས་ཀྱང་། དགེ་འདུན་དང་གང་ཟག་གཉིས་ཀྱི་ཟླས་ཕྱེ་བའི་གང་ཟག་ལས་བསྙེན་པར་རྫོགས་པའི་གང་ཟག་མིན་ནོ་ཟེར་ན། དེ་ཆོས་ཅན། ཁྱོད་གང་ཟག་དང་དགེ་འདུན་གཉིས་ཀྱི་ཟླས་ཕྱེ་བའི་གང་ཟག་ལས་བསྙེན་པར་རྫོགས་པ་ཡིན་པར་ཐལ། ཁྱོད་ཤཱ་རིའི་བུ་ལས་བསྙེན་པར་རྫོགས་པ་གང་ཞིག ཤཱ་རིའི་བུ་དེ་གཉིས་ཀྱི་ཟླས་ཕྱེ་བའི་གང་ཟག་ཡིན་པའི་ཕྱིར་ཟེར་ན། ཤེས་བྱ་སྒོག་གཏུན་མའི་དཔེར་མ་སོང་ངམ། གལ་ཏེ་ཕྱི་མ་མ་གྲུབ་ན། དེ་ཆོས་ཅན།
ཁྱོད་དེར་ཐལ། དེ་དང་དེ་གཉིས་ཀྱི་ཟླས་ཕྱེ་བའི་དགེ་འདུན་གང་རུང་ཡིན། ཁྱོད་ཕྱི་མ་མ་ཡིན་པའི་ཕྱིར་ཏེ། ཕྱི་མ་མ་གྲུབ་ན། ཁྱོད་དགེ་སློང་བཞི་ཚོགས་པའི་ཚོགས་པར་ཐལ་ལོ། ། དགེ་འདུན་ལས་བསྙེན་པར་རྫོགས་པར་བྱའོ། ། ཞེས་པའི་སྐབས་སུ། (Dམངོན་གྱུར་བཅུ་)ནི། ལུང་བར་སྡོམ་ལས། (Eསངས་རྒྱས་ཆོས་དང་དགེ་འདུན་དང་། །
མཁན་པོ་སློབ་དཔོན་བསྙེན་རྫོགས་འདོད། ། ཡོ་བྱད་ཡོངས་སུ་དག་པ་དང་། ། གསོལ་དང་ལས་ནི་མངོན་གྱུར་པ)འོ། ། ཞེས་པ་ལྟར་བཅུ་ལ་དོགས་པ་དཔྱད་ན། ད་ལྟར་ཆོ་ག་ལ་བརྟེན་ནས་བསྙེན་པར་རྫོགས་མ་ཐག་པའི་གང་ཟག་ཡིན་ན། མངོན་གྱུར་བཅུ་ཚང་བ་ལས། བསྙེན་པར་རྫོགས་པའི་གང་ཟག་ཡིན་དགོས་པར་ཐལ། ཉེས་མེད་ཕུན་ཚོགས་ཀྱི་དབང་དུ་བྱས་པའི་ད་ལྟར་ཆོ་ག་ལས་བསྙེན་པར་རྫོགས་མ་ཐག་པའི་གང་ཟག་ཡིན་ན། དེ་ཡིན་དགོས་པའི་ཕྱིར། མ་གྲུབ་ན་དེར་ཐལ།
དེ་ལ་དེ་བཅུ་རེ་རེ་ནས་ཚང་དགོས་པའི་ཕྱིར། རྩ་བར་འདོད་ན། མཁན་པོ་མེད་པར་ད་ལྟར་ཆོ་ག་ལས་བསྙེན་པར་རྫོགས་མ་ཐག་པའི་གང་ཟག་ཆོས་ཅན་གྱི་མ་ངེས་སོ། ། རྟགས་གྲུབ་སྟེ། དེ་ཡོད་པའི་ཕྱིར་ཏེ། དེ་དང་ལྡན་པའི་ལྟར་མཁན་པོ་མེད་པ་ལ་ཡང་ངོ་། ། ཞེས་སོགས་བཤད་པའི་ཕྱིར། འདིའི་སྤྲོས་པ་འོག་ཏུ་འཆད། འདོད་ན། ཁྱོད་ལ་མཁན་པོ་མངོན་གྱུར་ཚང་བར་ཐལ་ལོ། །
རྩ་བར་མ་ཁྱབ་ན། ཉེས་མེད་ཕུན་ཚོགས་ཀྱི་དབང་དུ་བྱས་པའི་ད་ཆོག་ལས་བསྙེན་པར་རྫོགས་མ་ཐག་པའི་གང་ཟག་ཆོས་ཅན་གྱིས། རྟགས་ཁས་བླངས་པ་དེ་གཤགས། འདོད་ན། ཁྱོད་སངས་རྒྱས་མངོན་གྱུར་ཚང་བ་ལས་བསྙེན་པར་རྫོགས་པའི་གང་ཟག་ཡིན་པར་ཐལ་ལོ། ། འདོད་ན། ཁྱོད་སངས་རྒྱས་མངོན་དུ་གྱུར་པ་ལས་བསྙེན་པར་རྫོགས་པའི་གང་ཟག་ཡིན་པར་ཐལ་ལོ། ། འདོད་ན། ཁྱོད་སངས་རྒྱས་ལས་བསྙེན་པར་རྫོགས་པའི་གང་ཟག་ཡིན་པར་ཐལ་ལོ། ། འདོད་མི་ནུས་ཏེ།
ཁྱོད་དགེ་འདུན་ལས་བསྙེན་པར་རྫོགས་པའི་གང་ཟག་ཡིན་པའི་ཕྱིར་ཏེ། གལ་ཏེ་དགེ་འདུན་ལས་བསྙེན་པར་རྫོགས་པའི་ཕྱིར་ལ་མ་ཁྱབ་ན། དེ་ཆོས་ཅན། ཁྱོད་སངས་རྒྱས་ཀྱི་གཟུགས་སྐུ་ལས་བསྙེན་པར་རྫོགས་པའི་གང་ཟག་ཡིན་པར་ཐལ། ཁྱོད་སངས་རྒྱས་ལས་བསྙེན་པར་རྫོགས་པ་གང་ཞིག ཁྱོད་སངས་རྒྱས་ཀྱི་ཆོས་སྐུ་ལས་བསྙེན་པར་རྫོགས་པ་མ་ཡིན་པའི་ཕྱིར། འདོད་ཟེར་བའམ། ཕྱི་མ་མ་གྲུབ་ཟེར་བ་གང་ལྟར་ནའང་། དེ་ཆོས་ཅན། ཁྱོད་བསྙེན་པར་རྫོགས་པར་བྱེད་པའི་མངོན་གྱུར་བཅུས་ཟླས་ཕྱེ་བའི་སངས་རྒྱས་ཀྱང་ཡིན།
གཟུགས་སྐུ་ཡང་ཡིན་པའི་གཞི་མཐུན་ཡོད་པར་ཐལ། ཁྱོད་མངོན་གྱུར་བཅུ་ཚང་བ་ལས་བསྙེན་པར་རྫོགས་པ་གང་ཞིག་ཁྱོད་གཟུགས་སྐུ་ལས་བསྙེན་པར་རྫོགས་པའི་ཕྱིར། འདོད་མི་ནུས་ཏེ། མངོན་གྱུར་བཅུས་ཟླས་ཕྱེ་བའི་སངས་རྒྱས་ཡིན་ན། ཀུན་རྫོབ་བརྡར་བཏགས་པའི་སྟོན་པའི་སྐུའི་གཟུགས་བརྙན་ཙམ་ཡིན་དགོས་པའི་ཕྱིར་ཏེ། དགའ་སྟོན་དུས་ཚེ་སྐུ་གཟུགས་ནི། ། རྒན་པོའི་གོང་དུ་རྟག་ཏུ་བཞག ། ཅེས་སོགས་བཤད་པའི་ཕྱིར་རོ། ། ཅིག་ཤོས་ཆོས་སྐུ་ལས་བསྙེན་པར་རྫོགས་ཟེར་ནའང་དེས་མཚོན་ནོ། ། གལ་ཏེ་སངས་རྒྱས་ལས་བསྙེན་པར་རྫོགས་པར་ཐལ།
དེ་མངོན་དུ་གྱུར་པ་ལས་བསྙེན་པར་རྫོགས་པའི་ཕྱིར་ལ་མ་ཁྱབ་ན། སྟོན་པ་མྱ་ངན་ལས་འདས་རྗེས་སུ། མངོན་གྱུར་བཅུ་ཚང་བ་ལས་བསྙེན་པར་རྫོགས་པའི་གང་ཟག་ཆོས་ཅན། ཁྱོད་སངས་རྒྱས་མངོན་དུ་གྱུར་པ་ལས་བསྙེན་པར་རྫོགས་པའི་གང་ཟག་ཡིན་པར་ཐལ། ཁྱོད་སངས་རྒྱས་མངོན་གྱུར་ཚང་བ་ལས་བསྙེན་པར་རྫོགས་པའི་གང་ཟག་ཡིན་པའི་ཕྱིར། འདོད་ན། ཁྱོད་སངས་རྒྱས་ཞལ་མངོན་དུ་གྱུར་པ་ལས་བསྙེན་པར་རྫོགས་པའི་གང་ཟག་ཡིན་པར་ཐལ་ལོ། ། འདོད་ན། ཁྱོད་སངས་རྒྱས་ཞལ་བཞུགས་པའི་དུས་བསྙེན་པར་རྫོགས་པའི་གང་ཟག་ཡིན་པར་ཐལ་ལོ་ཟེར་ན། ཕྲ་མོར་དཔྱད་པའི་ཚེ།
སྟོན་པ་མྱ་ངན་ལས་འདས་པའི་དུས་མི་སྲིད་དེ། སྟོན་པ་སྐུ་ཚེའི་འདུ་བྱེད་བཏང་བ་མི་སྲིད་པའི་ཕྱིར་ཏེ། སྟོན་པ་ཤཱཀྱ་ཐུབ་པ་དེ་སྐུ་ཚེ་དང་ལྡན་བཞིན་པ་ཡིན་པའི་ཕྱིར་རོ། ། དེས་ན་རང་ལ་ནི་མངོན་གྱུར་བཅུ་ཚང་བ་ལས་བསྙེན་པར་རྫོགས་པ་དེ། མངོན་གྱུར་བཅུས་ཟླས་ཕྱེ་བའི་སངས་རྒྱས་མངོན་དུ་གྱུར་པ་ལས་བསྙེན་པར་རྫོགས་ཀྱང་། སངས་རྒྱས་མངོན་དུ་གྱུར་པ་ལས་བསྙེན་པར་རྫོགས་པ་ནི་མིན་ཏེ། དེ་བཅུས་ཟླས་ཕྱེ་བའི་སངས་རྒྱས་མཚན་ཉིད་པ་ཞིག་ལ་མི་འཇོག་པའི་ཕྱིར་རོ། ། ཡང་མངོན་གྱུར་བཅུ་ཚང་བའི་སྒོ་ནས་བསྙེན་པར་རྫོགས་མ་ཐག་པའི་གང་ཟག་ཆོས་ཅན། ཁྱོད་རང་གི་མཁན་པོ་ལས་བསྙེན་པར་རྫོགས་མ་ཐག་པའི་གང་ཟག་ཡིན་པར་ཐལ། ཁྱོད་ཆོས་ཅན་ཡིན་པའི་ཕྱིར།
འདོད་ན། ཁྱོད་གང་ཟག་དེ་དང་དགེ་འདུན་གྱིས་ཟླས་ཕྱེ་བའི་གང་ཟག་དུ་གྱུར་པའི་མཁན་པོ་ལས་བསྙེན་པར་རྫོགས་པའི་གང་ཟག་ཡིན་པར་ཐལ་ལོ། ། འདོད་པ་གང་ཞིག་ཁྱོད་དེ་གཉིས་ཀྱིས་ཟླས་ཕྱེ་བའི་དགེ་འདུན་དུ་གྱུར་པའི་མཁན་པོ་ལས་བསྙེན་པར་རྫོགས་པའི་གང་ཟག་མིན་པའི་ཕྱིར། འདོད་མི་ནུས་ཏེ། ཁྱོད་དེ་གཉིས་ཀྱིས་ཟླས་ཕྱེ་བའི་དགེ་འདུན་ལས་བསྙེན་པར་རྫོགས་པའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། ། ཕྱི་མ་མ་གྲུབ་ན། དེ་གཉིས་ཀྱིས་ཟླས་ཕྱེ་བའི་མཁན་པོ་ཡོད་པར་ཐལ་ལོ་ཟེར་ན། ཕྲ་མོ་འདིའི་རིགས་ངག་ལས་ཞིབ་ཆ་རྟོགས་དགོས་སོ། ། ད་ནི་འདི་དཔྱད་པར་བྱ་སྟེ།
ད་ལྟར་ཆོ་ག་ལས་བསྙེན་པར་རྫོགས་པ་ལ་མཁན་པོ་དགོས་སམ་མི་དགོས་ཀྱི་རྣམ་གྲངས་མང་དག་འདུག་པ་ལ། འགའ་ཞིག དགེ་ཚུལ་ལ་མཁན་པོ་དགོས། བསྙེན་རྫོགས་ལ་མེད་ཀྱང་སྐྱེ་ཟེར་བ་ལ། ཁ་ཅིག་དེ་ལས་ཟློག་སྟེ་སྨྲ་བ་གཉིས་ཀ་མི་འཐད་དེ། ད་ལྟར་ཆོ་ག་ཉེས་མེད་ཕུན་ཚོགས་ཀྱི་དབང་དུ་བྱས་ནས། གཉིས་ཀ་ལ་མཁན་པོ་དགོས་ལ། སྐྱེ་ལ་ཉེས་བྱས་ཀྱི་དབང་དུ་བྱས་ན། གཉིས་ཀ་ལ་མཁན་པོ་མེད་ཀྱང་ཆོག་པ་འདི། འདུལ་གཞུང་གི་དགོངས་པར་སྣང་བའི་ཕྱིར་རོ། །
གཞན་དག་བསྒྲུབ་བྱའི་བསམ་ངོ་ན་ངེས་པར་མཁན་པོ་དགོས། གནས་ཚུལ་ལ་མེད་ཀྱང་སྐྱེ་ཞེས་འཆད་པ་ལ་སྙིང་པོ་མེད་དེ། གནས་ཚུལ་ལ་མཁན་པོ་མེད་པ་ལ། བསྒྲུབ་བྱའི་བསམ་ངོ་ན་མཁན་པོ་ཡོད་སྙམ་པའི་ངེས་ཤེས་མི་སྐྱེ་བའི་ཕྱིར་དང་། ཁྱད་པར་མཁན་པོའི་མིང་བརྗོད་པའི་ཚེ། སུ་ཞིག་གིས་མིང་ནས་ཇི་འདྲ་ཞིག་བརྗོད་དྲིས་ན། རྟོག་བཏགས་ཁོ་ན་ལས་དོན་དང་མཐུན་པའི་ལན་མེད་པའི་ཕྱིར་རོ། ། ཁ་ཅིག་བསྒྲུབ་བྱའི་བསམ་ངོ་ན་མེད་ན་མི་སྐྱེ་སྙམ་ཞིང་། དོན་ལ་ཡང་མེད་ན་མི་སྐྱེ་བ་དང་། བསྒྲུབ་བྱའི་བསམ་ངོ་ན་མེད་ཀྱང་།
སྐྱེ་སྙམ་ན། སྐྱེ་བའི་དབང་དུ་བྱས་ཞེས་འཆད་པ་ལའང་མི་འཐད་དེ། བསྒྲུབ་བྱའི་བསམ་ངོ་ན་མཁན་པོ་མེད་ཀྱང་སྐྱེ་སྙམ་པ་ལས་སྡོམ་པ་སྐྱེ་ན། ཡུལ་དགེ་འདུན་མ་ཚང་བ་ལ། དེ་མ་ཚང་ཡང་སྐྱེ་སྙམ་པའི་བསྒྲུབ་བྱའི་བསམ་ངོར་ཡོད་ན་བསྒྲུབ་བྱ་དེ་ལ་སྡོམ་པ་སྐྱེ་བ་སོགས་ཧ་ཅང་ཐལ་བའི་ཕྱིར་རོ། ། ཁ་ཅིག་སྦྱོར་བའི་ཚེ་མེད་ཀྱང་སྐྱེ། དངོས་གཞིའི་ཚེ་ཡོད་དགོས་ཞེས་འཆད་པའང་མི་འཐད་དེ། ཉེས་མེད་ཕུན་ཚོགས་ལ་གཉིས་ཆར་གྱི་ཚེ་དེ་དགོས། སྐྱེ་ལ་ཉེས་བྱས་ལ་གཉིས་ཆར་གྱི་ཚེ་མེད་ཀྱང་སྐྱེ་བའི་ཕྱིར་རོ། ། ཁ་ཅིག་ལོ་བཅུ་མ་ལོན་པའམ།
ལྔ་ཕྲུག་གང་དང་ཡང་མི་ལྡན་པ་སོགས། དམན་པ་ལ་དགག་སྒྲ་སྦྱར་ནས་མཁན་པོ་མེད་ཀྱང་སྐྱེ་ཞེས་བཤད་ཀྱིས། དོན་ལ་མེད་ན་མི་སྐྱེ་ཞེས་འཆད་པའང་མི་འཐད་དེ། སྐྱེ་ལ་ཉེས་བྱས་ལ་མཁན་པོ་མེད་ཀྱང་སྐྱེ་བའི་ཕྱིར་རོ། ། ཡང་ཁ་ཅིག བསྙེན་རྫོགས་སྡོམ་པ་ལ་མཁན་པོ་དང་ལྡན་པ་དང་མི་ལྡན་པའི་སྡོམ་པ་གཉིས་སུ་ཕྱེ་ནས། མཁན་པོ་དང་ལྡན་པའི་བསྙེན་རྫོགས་ཀྱི་སྡོམ་པ་སྟེ། མཁན་པོ་མེད་ན་མི་སྐྱེ་ཞེས་འཆད་པའང་རྣམ་པར་མ་དག་སྟེ། མཁན་པོ་མེད་པ་ལ་མཁན་པོ་དང་ལྡན་པའི་བསྙེན་རྫོགས་སྡོམ་པ་སྐྱེ་སྙམ་པའི་དགོས་པ་དཔྱོད་ལྡན་ལ་མི་སྲིད་པའི་ཕྱིར་ན། དོགས་པ་དེ་དཔྱད་མི་དགོས་པའི་ཕྱིར་རོ། །
ཡང་རྣམ་དཔྱོད་དང་ལྡན་པའི་སྒྲ་པ་ཤེས་རིན་པའི་གསུང་ལས། ལུང་བཞི་སོགས་ལས་མཁན་པོ་མེད་ན་བསྙེན་རྫོགས་སྡོམ་པ་མི་སྐྱེ་བར་བཤད་པ་ནི། ད་ལྟར་ཆོ་གའི་དབང་དུ་བྱས་ལ། ཞུ་བ་ལས་མཁན་པོ་མེད་ཀྱང་སྐྱེ་བར་བཤད་པ་ནི། སྔོན་དང་ད་ལྟར་སོ་སོར་མ་ཕྱེ་བའི་དབང་དུ་བྱས་ཞེས་ཐུགས་ཡུས་དག་པ་མཛད་པ་ནི་མི་རིགས་ཏེ། ཞུ་བ་ལས་མཁན་པོ་མེད་ཀྱང་བསྙེན་རྫོགས་སྡོམ་པ་སྐྱེ་མི་སྐྱེའི་དོགས་དཔྱོད་འདི་ད་ཆོག་ཁོ་ནའི་དབང་དུ་བྱས་ནས་དོགས་པ་དཔྱད་པ་ཡིན་པའི་ཕྱིར་ཏེ། ཞུ་བ་ལས་བཙུན་པ་མཁན་པོ་མེད་པར་བསྙེན་པར་རྫོགས་ན། རྫོགས་ཞེས་བགྱིའམ། མ་རྫོགས་ཞེས་བགྱི། ཨུ་པ་ལི་རྫོགས་པ་ཞེས་བྱ་སྟེ།
རྫོགས་པར་བྱེད་པ་དག་ལ་འདས་པ་དང་བཅས་པར་རོ། ། ཞེས་བཤད་པའི་ཕྱིར་རོ། ། དེ་ཡང་སྙིང་པོ་དྲིལ་ན། སྔོན་ཆོག་ལ་བརྟེན་པའི་བསྙེན་རྫོགས་སྡོམ་པ་ཡིན་ན། སྐྱེ་ལ་ཉེས་བྱས་ཀྱི་སྡོམ་པ་ཡིན་དགོས་པར་ཐལ། དེ་ཡིན་ན། མཁན་པོ་མེད་པར་བསྙེན་པར་རྫོགས་པའི་སྡོམ་པ་ཡིན་དགོས་པ་གང་ཞིག ཞུ་བའི་ལུང་དེས། མཁན་པོ་མེད་པར་བསྙེན་རྫོགས་སྡོམ་པ་སྐྱེ་ཡང་སྐྱེ་ལ་ཉེས་བྱས་ཀྱི་དབང་དུ་བྱས་པར་བཤད་པ་དེ། སྔོན་དང་ད་ལྟར་སོ་སོར་མ་ཕྱེ་བར་སྔོན་ཆོག་ལ་དགོངས་ནས་བཤད་པ་ཡིན་པའི་ཕྱིར་རོ། །
རྟགས་ཁས། འདོད་ན་ཧ་ཅང་ཐལ་ལོ། ། དེས་ན། རང་ལུགས་མཉན་ཡོད་བླ་མ་དམ་པའི་དགོངས་དོན་གྱི་ཟེའུ་འབྲུ། ད་ཆོག་ལ་བརྟེན་ནས་ཉེས་མེད་ཕུན་ཚོགས་ཀྱི་བསྙེན་རྫོགས་ལ་མཁན་པོ་ཅིས་ཀྱང་དགོས། སྐྱེ་ལ་ཉེས་བྱས་ཙམ་ལ་མེད་ཀྱང་ཆོག ཅེས་པ་འདི་ཁོ་ན་ཡིན་ནོ། ། དེ་ལ་ཁོ་ན་རེ། ད་ཆོག་ལ་བརྟེན་ནས་བསྙེན་རྫོགས་སྒྲུབ་པའི་གསོལ་བཞིའི་ཆོ་གའི་ཟུར་དུ་མཁན་པོའི་མིང་ངེས་པར་སྨོས་དགོས་པ་དེ་མི་འཐད་པར་ཐལ། དེ་ལྟར་སྒྲུབ་པ་ལ་མཁན་པོ་ངེས་པར་མི་དགོས་པའི་ཕྱིར།
འདོད་ན། གང་ཟག་གསུམ་ནི་བསྙེན་པར་མ་རྫོགས་པ་ཞེས་བྱ་སྟེ། བདག་གི་མིང་མི་བརྗོད་པ་དང་མཁན་པོའི་མིང་མི་བརྗོད་པ་དང་། བསྙེན་པར་རྫོགས་པའི་དུས་མི་ཤེས་པའོ། ། ཞེས་དང་། མདོ་རྩ་བར། དེ་དགེ་སློང་མ་ཡིན་པར་ཤེས་ན་མི་སྐྱེའོ། ། དེའི་མིང་མ་བརྗོད་ན་མི་སྐྱེའོ། ། ཞེས་བཤད་པ་མི་འཐད་པར་ཐལ། འདོད་པའི་ཕྱིར་ཟེར་ན་མ་ཁྱབ་པོ། །
འོ་ན་ལུང་དེའི་དོན་ཅི་སྙམ་ན། ད་ཆོག་ལ་བརྟེན་ནས་བསྙེན་པར་རྫོགས་སྒྲུབ་པ་ལ་མཁན་པོ་ཡོད་བཞིན་དུ། བསྒྲུབ་བྱ་མིང་འདི་ཞེས་བགྱི་བ་དོན་གྱི་སླད་དུ་མཚན་ནས་སྨོས་ཏེ། མཁན་པོ་མིང་འདི་ཞེས་བྱ་བ་ལས། ཞེས་སོགས་མ་བརྗོད་ན། བསྙེན་རྫོགས་སྡོམ་པ་མི་འཆགས་ཞེས་བྱ་བའི་དོན་ནོ། ། འོ་ན་མཁན་པོ་མེད་པའི་ཚེ། གསོལ་བཞིའི་ཆོ་ག་ཇི་ལྟར་བྱ་སྙམ་ན། གཞན་ད་ལྟར་ཆོ་གའི་གསོལ་བཞིའི་ཆོ་ག་ཇི་ལྟ་བ་ལས་མཁན་པོའི་མིང་བོར་ཏེ། བསྒྲུབ་བྱ་མིང་འདི་ཞེས་བགྱི་བ་ལ།
དགེ་འདུན་ལས་བསྙེན་པར་རྫོགས་པར་འཚལ་ཏེ། ཞེས་སྔོན་ཆོག་བཞིན་བརྗོད་པ་ལས་མ་འདས་པས། འདི་ལ་ཐེ་ཚོམ་ཟ་བར་མི་བྱའོ། ། དགེ་འདུན་མངོན་གྱུར་གྲངས་ཚང་སྐབས་སུ། མཐའ་འཁོབ་ཏུ་བསྒྲུབ་བྱ་བསྙེན་རྫོགས་ལ་དགེ་སློང་ལྔ་ངེས་པར་དགོས་པ་དང་། བཞིས་ཀྱང་ཆོག་ཅེས་པའི་ལུགས་ཕྱི་མ་འདི་དམིགས་བསལ་ལ་གཅེས་པ་ཡིན་ནོ། ། དེ་ཡང་། ཇི་ལྟར་སྙམ་ན། མཐའ་འཁོབ་ཏུ་བསྒྲུབ་བྱ་བསྙེན་པར་རྫོགས་པ་ལ་དགེ་སློང་བཞི་ཙམ་འདུས་པ་ལས། བསྒྲུབ་བྱ་ལ་གསོལ་བཞིའི་ལས་ཆགས་པ་གཅིག་ཡོད་པར་ཐལ།
ཞུ་བ་ལས། བཙུན་པ་མཐའ་འཁོབ་ཏུ་ལྔས་བསྙེན་པར་རྫོགས་པར་བྱའོ། ། ཞེས་གསུངས་ན། ལྔའམ་ལྔ་ལས་ལྷག་པར་མཆིས་བཞིན་དུ། བཞིས་བསྙེན་པར་རྫོགས་ན་རྫོགས་ཞེས་བགྱིའམ། མ་རྫོགས་ཞེས་བགྱི། ཨུ་པ་ལི་རྫོགས་པ་ཞེས་བྱ་བ་སྟེ་རྫོགས་པར་བྱེད་པ་དག་ལ་འདས་པ་དང་བཅས་པར་རོ། ། ཞེས་བཤད་པའི་ཕྱིར། དེ་ལ་ཁོ་ན་རེ། ཞུ་བའི་ལུང་དེ་ལུང་མ་དག་པ་ཡིན་ཏེ།
འོ་ན་ཡུལ་དབུས་སུ་དགེ་སློང་བཅུའམ་བཅུ་ལས་ལྷག་པར་མཆིས་བཞིན་དུ། དགུས་བསྙེན་པར་རྫོགས་ན་རྫོགས་ཞེས་བགྱི་འམ་མ་རྫོགས་ཞེས་བགྱི། ཨུ་པ་ལི་རྫོགས་པ་ཞེས་བྱ་སྟེ། ཞེས་སོགས་ཀྱི་འདུལ་ཚིག་གཅིག་འབྱུང་རིགས་པར་ཐལ། ལུང་སྔ་མ་དེ་འདུལ་ལུང་རྣམ་དག་ཡིན་པའི་ཕྱིར། འདོད་མི་ནུས་ཏེ། ཞུ་བ་ལས། ཡུལ་དབུས་སུ། དགེ་སློང་ཉི་ཤུའམ། ཉི་ཤུ་ལས་ལྷག་པར་མཆིས་བཞིན་དུ།
བཅུས་བསྙེན་པར་རྫོགས་ན་རྫོགས་ཞེས་བགྱིའམ། མ་རྫོགས་ཞེས་བགྱི། ཨུ་པ་ལི་རྫོགས་ཞེས་བྱ་སྟེ། རྫོགས་པར་བྱེད་པ་དག་ལ་འདས་པ་དང་བཅས་པར་རོ་ཞེས་འབྱུང་གིས། ལུང་ཚིག་སྔ་མ་དེ་ལྟ་བུ་ཅི་ཡང་མི་འབྱུང་བའི་ཕྱིར་རོ། ། དེས་ན། རྒྱ་ཆེར་འགྲེལ་དུ་ལུང་དྲངས་པ་ཡང་། མཐའ་འཁོབ་ཏུ་ལྔ་ལས་ལྷག་པར་མཆིས་བཞིན་དུ། ལྔས་བསྙེན་པར་རྫོགས་ན་རྫོགས་ཞེས་བགྱིའམ། མ་རྫོགས་ཞེས་བགྱི།
རྫོགས་པ་ཞེས་བྱ་སྟེ། རྫོགས་པར་བྱེད་པ་དག་ལ་འདས་པ་དང་བཅས་པར་རོ། ། ཞེས་པ་འདི་དག་པ་ཡིན་གྱི། སྔ་མ་ནི་མ་དག་སྟེ། ལས་སོ་སོའི་ཁ་སྐོང་གི་གྲངས་ལ་དུ་དགོས་ངེས་པ་ཅན་བཤད་པའི་གྲངས་དེ་མ་ཚང་ན་ལས་དེ་མི་འཆགས་ཞེས་སྟོན་པ་ནི། དགེ་འདུན་དུ་མ་གྱུར་བས་མི་བྱའོ། ། ཞེས་པས་བསྟན་ན། ལས་གང་ལ་དགེ་སློང་དུ་དགོས་སྙམ་པ་ལ། བསྙེན་པར་རྫོགས་པ་ལ་ནི་བཅུ་ལ་སོགས་པའོ། ། མཐའ་འཁོབ་ཏུ་གཞན་མེད་ན།
འདུལ་བ་འཛིན་པ་དག་ལྔ་ལ་སོགས་པའོ། ། ཞེས་བསྒྲུབ་བྱ་བསྙེན་པར་རྫོགས་པ་ལ་ཡུལ་དབུས་སུ་དགེ་སློང་བཅུ་དང་། མཐའ་འཁོབ་ཏུ་ལྔ་ཉུང་མཐར་བྱས་ནས་བཤད་ཀྱི། དེ་ལས་ཉུང་བ་ལ་བསྙེན་རྫོགས་སོགས་ཀྱི་ལས་འཆགས་པ་མ་བཤད་འདུག་པའི་ཕྱིར་ཟེར་ན། འདི་རྣམ་དཔྱོད་དང་ལྡན་པའི་དོགས་པའི་གནད་ཅིས་ཀྱང་ཡིན་མོད། འདི་ལ་སྤྱིར་བཏང་བ་དང་། དམིགས་ཀྱིས་བསལ་བའི་གནད་གཅེས་པའི་སྙིང་གཏམ་ཡིན་ཏེ། མཐའ་འཁོབ་ཏུ་དགེ་སློང་རྙེད་དཀའ་བ་ནས།

ལྔ་ཚོགས་ཉུང་མཐར་བྱས་པ་ནི། སྤྱིར་བཏང་ཡིན་ལ། དམིགས་བསལ་ལ། དགེ་སློང་བཞི་ལ་བརྟེན་ནས་ཀྱང་བསྙེན་པར་རྫོགས་ཀྱི་ལས་ཆགས་པ་ཡིན་ཏེ། ཞུ་བའི་ལུང་གོང་དུ་དྲངས་པ་དེ་དག་པའི་ཤེས་བྱེད། འདུལ་བ་མེ་ཏོག་ཕྲེང་རྒྱུད་ལས་ཀྱང་། གལ་ཏེ་བཞི་ནི་ལས་བརྗོད་མཁས། ། ཚུལ་ཁྲིམས་ལྡན་པར་གྱུར་ན་ནི། ། བསྙེན་རྫོགས་མ་སྨད་གྱུར་པ་སྟེ། ། ལྷ་ཡི་ཀྱང་ནི་ཕྱག་བྱར་འོས། ། ཞེས་ཁ་སྐོང་དགེ་སློང་བཞི་པོ་དེའི་ནང་ན་ལས་བརྗོད་མཁན་ལས་སློབ་ཀྱི་འོས་ཡོད་ན།
བཞི་པོ་དེ་ཙམ་གྱི་བསྙེན་རྫོགས་ཀྱི་ལས་བྱར་རུང་ཞེས་བཤད་འདུག་པའི་ཕྱིར་རོ། ། འདི་ལ་ཁ་ཅིག་གཞུང་འདིའི་དགོངས་པ་ཁ་བསྐོང་བཞི་སྟེང་དུ་ལས་བརྗོད་མཁན་བསྣན་པའི་ལྔས་བསྙེན་རྫོགས་བྱར་རུང་ཞེས་པའི་དོན་ཡིན་གྱི་དགེ་སློང་བཞིས་ཆོག་པ་བསྟན་པའི་བདུད་རྩི་མ་ཡིན་ནོ། ། ཞེས་འཆད་པ་ཡང་རྣམ་དཔྱོད་ཅན་མ་ཡིན་ཏེ། མཐའ་འཁོབ་ཏུ་ལྔས་བསྙེན་རྫོགས་རུང་བ་ནི། ཚིག་ལེ་དེར་དེའི་གོང་ཉིད་དུ། མཐའ་འཁོབ་ཏུ་ལྔ་ལ་སོགས་པ་བཞེད་པ་ཡིན། ཞེས་བཤད་ཟིན་པས་སླར་ཡང་བཞིའི་སྟེང་དུ་ལས་མཁན་དང་ལྔས་བསྙེན་རྫོགས་རུང་ཞེས་བཤད་པ་ལ། རྣམ་དཔྱད་མེད་པའི་ཕྱིར་དང་། རྣམ་དཔྱད་ལྷག་པོ་ཡོད་དུ་ཆུག་ནའང་། གལ་ཏེ་བཞི་དང་ལས་བརྗོད་མཁས། །
ཞེས་ཟླས་དབྱེ་ཚིག་བྱུང་ན། དེ་ལྟར་འགྱུར་བ་བདེན་ནའང་། གལ་ཏེ་བཞི་ནི་ལས་བརྗོད་མཁས། ཞེས་དགར་ཚིག་སྨོས་པའི་གནད་ཀྱིས་དེ་ལྟ་བུའི་འབྲུ་གནོན་མཛད་པ་མཁས་པའི་བཞད་གད་ཡིན་པའི་ཕྱིར་རོ། ། དེས་ན་གནད་ཀྱི་སྙིང་པོ་གསང་སྟོན་བཀོད་པ་སོགས། བསྒྲུབ་བྱ་དགེ་སློང་ལ་སྒྲུབ་བྱེད་བཀོད་པའི་ལས་ཡོད་པར། དགེ་སློང་ལྔ་ངེས་པར་དགོས་ཏེ། བཀོད་པའི་ཡུལ་དགེ་སློང་གཅིག་དང་། བཀོད་མཁན་དགེ་སློང་བཞི་ངེས་པར་དགོས་པའི་ཕྱིར། གསང་སྟོན་བཀོད་པ་སོགས་བཀོད་པའི་ལས་མི་དགོས་ན།
དགེ་སློང་བཞིའི་ཆོག་སྟེ། དགེ་སློང་བཞིའི་ཚོགས་པས་འདུལ་བར་རྟོགས་པའི་ལས་ཕལ་ཆེར། འགྲུབ་པ་བསྟན་པའི་སྙིང་པོ་ཡིན་པའི་ཕྱིར་རོ། ། དེ་ལ་ཡུལ་དབུས་སུ་དགེ་སློང་དགུ་མན་ཆད་ཚོགས་པས་ཀྱང་། བསྙེན་རྫོགས་ཀྱི་ལས་བསྒྲུབ་ཏུ་རུང་བར་ཐལ་ཞེས་འཕེན་པ་ནི། རིགས་པ་བཟང་པོར་སྣང་བས། ཡུལ་དབུས་སུ་དགེ་སློང་རྙེད་སླ་བའི་དབང་གིས་དགེ་སློང་བཅུ་ལས་ཉུང་བའི་དམིགས་བསལ་གྱི་ལུང་ཁོ་བོས་མ་མཐོང་མོད་ཀྱི། དུས་ཀྱི་དབང་གི་རྙེད་དཀའ་བ་བྱུང་ན། བཞིས་ཀྱང་བསྙེན་རྫོགས་འཆགས་པ་ཞིག་ཡུལ་དབུས་སུ་ཡང་སྲིད་དགོས་སོ་ཞེས་ཁོ་བོས་འཆད་དེ། བཅུ་ཚོགས་དང་ལྔ་ཚོགས་ཀྱི་ཁྱད་པར་དགེ་སློང་དཀོན་མོད་ཀྱི།
དགག་དགོས་ལས་རྣམ་པར་ཕྱེ་བ་ཙམ་ཡིན་གྱི། གཞན་སྒྲུབ་བྱེད་ཟུར་པ་མེད་པའི་ཕྱིར་དང་། དཀའ་ཞིང་ཉེ་བར་འཚེ་བའི་ཚེ་བསླབ་པའི་གཞི་བག་ཡངས་སུ་བྱའོ་ཞེས་བཤད་པའི་ཚིག་གི་ནུས་པ་ལས། རྒྱལ་བ་ཉིད་ཀྱི་དགོངས་པའི་བདུད་རྩི་ཡང་གདོན་མི་ཟ་བའི་ཕྱིར་རོ། ། འོན་ཀྱང་མཁས་པ་ཁ་ཅིག ཡུལ་མཐའ་འཁོབ་ཏུ། གསང་སྟོན་སློབ་དཔོན་འོས་སུ་གྱུར་པ་མེད་ན། དེ་མེད་པར་བསྙེན་པར་རྫོགས་པ་ལ། ཉེས་མེད་ཕུན་ཚོགས་ཀྱི་སྡོམ་པ་ཡང་འཆགས། དེའི་འོས་ཡོད་བཞིན་དེ་མེད་པར་རྫོགས་པ་ལ་སྐྱེ་བ་ཉེས་བྱས་ཡིན་ཞེས་འཆད་པ་ནི་བློ་གསལ་དག་གིས་དཔྱད་པར་བྱའོ། །
འདི་ལ་དོགས་པ་དཔྱད་ན། དཔྱོད་ལྡན་དག་ན་རེ། དགེ་སློང་བཞི་ཁོ་ན་ལས་བསྙེན་པར་རྫོགས་མ་ཐག་པའི་བསྙེན་རྫོགས་ཀྱི་སྡོམ་པ་ཆོས་ཅན། ཁྱོད་སྒྲུབ་བྱེད་ཀྱི་དགེ་སློང་བཞི་པོ་དེ། མདོ་རྩ་བར། འདིར་ཆོ་ག་ནི་དགེ་འདུན་ཚང་བ་དང་ལས་བརྗོད་པ་དང་། ལས་བྱེད་པ་ཉིད་དོ། ། ཞེས་པའི་ཚིག་ཟུར་གྱི་དགེ་འདུན་ཚང་བ་དང་། ཞེས་པའི་སྐབས་ནས་དངོས་བསྟན་གྱི་དགེ་སློང་ཡིན་པར་ཐལ། ཁྱོད་ད་ལྟར་ཆོ་ག་ལས་བསྙེན་པར་རྫོགས་པའི་སྡོམ་པ་ཡིན་པའི་ཕྱིར།
འདོད་ན། དེ་ཆོས་ཅན། ཁྱོད་སྒྲུབ་བྱེད་ཀྱི་དགེ་སློང་བཞི་པོ་དེ། དབྱུང་བ་ལ་ནི་ཉི་ཤུ་ལ་སོགས་པ་དགེ་འདུན་ཉིད་དོ། ། བསྙེན་པར་རྫོགས་པ་ལ་ནི་བཅུ་ལ་སོགས་པའོ། ། མཐའ་འཁོབ་དག་ཏུ་ནི་མེད་ན་འདུལ་བ་འཛིན་པ་དང་ལྔ་ལ་སོགས་པའོ། ། ཞེས་པའི་སྐབས་ནས་དངོས་བསྟན་གྱིས་དགེ་སློང་ཡིན་པར་ཐལ། འདོད་པ་གང་ཞིག ཁྱོད་སྒྲུབ་བྱེད་ཀྱི་དགེ་སློང་བཞི་པོ་དེ། ལྷག་མ་ལ་ནི་བཞི་ལ་སོགས་པའོ། །
ཞེས་པའི་སྐབས་ནས་དངོས་བསྟན་གྱི་དགེ་སློང་མིན་པའི་ཕྱིར། འདོད་ན་དེ་ཆོས་ཅན། ཁྱོད་སྒྲུབ་བྱེད་ཀྱི་དགེ་སློང་བཞི་པོ་དེ། དབྱུང་བ་ལ་ནི་ཉི་ཤུ་ལ་སོགས་པ་དགེ་འདུན་ཉིད་དོ། ། ཞེས་པའི་སྐབས་ནས་དངོས་བསྟན་གྱི་དགེ་སློང་ཡིན་པར་ཐལ། འདོད་པ་གང་ཞིག ཁྱོད་སྒྲུབ་བྱེད་ཀྱི་དགེ་སློང་བཞི་པོ་དེ། བསྙེན་པར་རྫོགས་པ་ལ་ནི་བཅུ་ལ་སོགས་པའོ། ། ཞེས་པའི་དངོས་བསྟན་གྱི་དགེ་སློང་ཡང་མ་ཡིན། མཐའ་འཁོབ་དག་ཏུ་ནི་གཞན་མེད་ན།
འདུལ་བ་འཛིན་པ་དང་ལྔ་ལ་སོགས་པའོ། ། ཞེས་པའི་དངོས་བསྟན་གྱི་དགེ་སློང་མ་ཡིན་པའི་ཕྱིར་རོ། ། འདོད་ན་ཁྱོད་སྒྲུབ་བྱེད་ཀྱི་ལས་དེ། དབྱུང་བའི་ལས་ཡིན་པར་ཐལ་ལོ། ། འདོད་མི་ནུས་ཏེ། ཁྱོད་སྒྲུབ་བྱེད་ཀྱི་ལས་དེ་བསྙེན་རྫོགས་ཀྱི་ལས་ཡིན་པའི་ཕྱིར་རོ། ། གཉིས་པ་མ་གྲུབ་ན། ཁྱོད་སྒྲུབ་བྱེད་ཀྱི་དགེ་འདུན་དེ་ལས་དགེ་སློང་བཅུ་ཚང་བར་ཐལ་ལོ། ། གསུམ་པ་མ་གྲུབ་ན། ཁྱོད་སྒྲུབ་བྱེད་ཀྱི་དགེ་འདུན་དེ་ལ་དགེ་སློང་ལྔ་ཚང་བར་ཐལ་ལོ། །
དེ་གཉིས་ལ་འདོད་མི་ནུས་ཏེ། ཆོས་ཅན་ཡིན་པའི་ཕྱིར་རོ། ། རྩ་བའི་རྟགས་ཕྱི་མ་མ་གྲུབ་ན། དེ་ཆོས་ཅན། ཁྱོད་སྒྲུབ་བྱེད་ཀྱི་དགེ་སློང་བཞི་པོ་དེ། རྒྱ་ཆེར་འགྲེལ་ལས། རབ་བྱུང་བ་དང་བསྙེན་པར་རྫོགས་པའི་བྱ་བའི་ལས་མ་གཏོགས་པ་དེ་དག་གིས་ལྷག་མའི་ལས་ལ་ནི། དགེ་སློང་བཞི་ལ་སོགས་པའི་དགེ་འདུན་ཉིད་དོ། ། ཞེས་པའི་སྐབས་ནས་དངོས་བསྟན་གྱི་དགེ་སློང་ཡིན་པར་ཐལ། མ་གྲུབ་པ་དེའི་ཕྱིར།
འདོད་ན། དེ་ཆོས་ཅན། ཁྱོད་སྒྲུབ་བྱེད་ཀྱི་ལས་དེ་གཞུང་དེའི་ཚིག་ཟུར་གྱི་ལྷག་མའི་ལས་ལ་ནི། ཞེས་པའི་དངོས་བསྟན་གྱི་ལས་ཡིན་པར་ཐལ། འདོད་ན། ཁྱོད་སྒྲུབ་བྱེད་ཀྱི་ལས་དེ། བསྙེན་པར་རྫོགས་པའི་ལས་མིན་པར་ཐལ་ལོ་ཟེར་ན་རྩ་བ་ལ་མ་ཁྱབ་སྟེ། གཞུང་སྔ་མ་དེ་དག་གི་སྤྱིར་བཏང་ལམ་མེ་བའི་རྣམ་བཞག་ཡིན་ལ་དགེ་སློང་བཞི་ཁོ་ནས་བསྙེན་པར་རྫོགས་པ་སྒྲུབ་པ་འདི། དམིགས་བསལ་ཕྲ་མོའི་རྣམ་བཞག་ཡིན་པས། གཞུང་སྔ་མ་དེ་དག་གང་གི་ཡང་སྐབས་ནས་དངོས་བསྟན་མ་ཡིན་པའི་ཕྱིར་རོ། །
ཁ་སྐོང་གི་སྐབས་སུ། ཁ་སྐོང་གི་ཆོས་བཅུ་གསུམ་དུ་འཆད་པ་དང་། བཅུ་བཞིར་འཆད་པ་དང་། བཅོ་ལྔར་འཆད་པ་གསུམ་སྣང་བ་ལས། མཁས་པ་རྫོང་དཀར་བ་ཁ་སྐོང་དུ་རུང་བ་ལ། འགྲེང་ཡུལ་འདུན་སོགས་ཕུལ་བ་མིན། ། མ་རྫོགས་ཉམས་དང་མཚམས་མེད་མིན། ། སྡིག་པ་ཐ་དད་འཁྲུལ་བཅས་མིན། ། མཚམས་མཚན་དཀོན་མཆོག་གཞན་མིན་པ། ། ཞེས་པའི་ཁ་སྐོང་གི་ཆོས་བཅུ་གསུམ་ཚང་བ་ཅིག་དགོས་སོ་ཞེས་གསུངས་པ་ནི་ཅུང་ཟད་ཞིབ་ཆ་མ་ཕྱེད་པ་སྟེ།
འགྲོ་བཞིན་དུ་གསོ་སྦྱོང་བྱེད་པའི་ལས་ཀྱི་ཁ་སྐོང་དུ་འོས་པའི་འགྲེང་བའི་སྤྱོད་ལམ་དང་ལྡན་པའི་དགེ་སློང་ཆོས་ཅན། ཁྱོད་འགྲོ་བཞིན་དུ་གསོ་སྦྱོང་བྱེད་པའི་གསོ་སྦྱོང་གི་ལས་དེའི་ཁ་སྐོང་དུ་མི་རུང་བར་ཐལ། ཁྱོད་འགྲེང་བའི་སྤྱོད་ལམ་དང་ལྡན་པའི་དགེ་སློང་ཡིན་པའི་ཕྱིར། ཁྱབ་པ་དངོས། འདོད་མི་ནུས་ཏེ། ཆོས་ཅན་ཡིན་པའི་ཕྱིར། མ་གྲུབ་ན། དེར་ཐལ། དེ་འདྲའི་གསོ་སྦྱོང་གི་ལས་ཡོད་པ་གང་ཞིག འགྲེང་སྟེ་ལས་བྱེད་པའི་ཚེ་ན།
འདུག་པའི་སྤྱོད་ལམ་དང་ལྡན་པའི་དགེ་སློང་དེ་ལས་དེའི་ཁ་སྐོང་དུ་མི་རུང་བའི་ཕྱིར། དང་པོ་གྲུབ་སྟེ། མགྲོན་པ་མི་འདོད་ན་འགྲོ་བཞིན་དུ་བྱའོ། ། ཞེས་བཤད་པའི་ཕྱིར། ཡང་ཆོས་མིན་ཕྱོགས་པའི་ལས་ཀྱི་ཁ་སྐོང་བྱེད་བཞིན་པའི་སྡིག་ལྟ་ཅན་གྱི་དགེ་སློང་ཆོས་ཅན། ཁྱོད་ལས་དེའི་ཁ་སྐོང་དུ་མི་རུང་བར་ཐལ། ཁྱོད་སྡིག་ལྟ་ཅན་གྱི་དགེ་སློང་ཡིན་པའི་ཕྱིར། ཁྱབ་པ་དངོས། རྟགས་གསལ་ཆོས་ཅན་གྱིས་འགྲུབ་བོ། ། གལ་ཏེ་དེ་སྐད་བཤད་པ་དེ།
ཆོས་ཕྱོགས་ལས་འདུག་བཞིན་པའི་སྒོ་ནས་ལས་བྱེད་པ་ལ། ཁ་སྐོང་དེ་དག་ཚང་བ་ཅིག་དགོས་སོ་ཞེས་སྨྲས་ན། དེ་ལྟར་སྨྲ་དགོས་པ་དེ། གོང་དུ་ཞིབ་ཆ་ཆུང་བའི་སྐྱོན་ཡིན་མོད། ད་དུང་དཔྱད་པར་བྱ་དགོས་ཏེ། ལེགས་པར་གསན་ཞིག ཆོས་ཕྱོགས་པའི་ལས་ཀྱི་ཁ་སྐོང་བྱེད་བཞིན་པའི་དགེ་སློང་ཆོས་ཅན། ཁྱོད་ཆོས་ཕྱོགས་པའི་ལས་དེའི་ཁ་སྐོང་དུ་མི་རུང་བར་ཐལ། ཁྱོད་ཐ་དད་དུ་གནས་པའི་དགེ་སློང་ཡིན་པའི་ཕྱིར། ཁྱབ་པ་དངོས།
མ་གྲུབ་ན། དེར་ཐལ། ཁྱོད་ཆོས་མིན་ཕྱོགས་པ་ལས་ཐ་དད་པ་ཆོས་ཕྱོགས་དགེ་སློང་ཡིན་པའི་ཕྱིར། དེ་ལ་ཁོ་ན་རེ། འདིར་མ་ཁྱབ་སྟེ། ཐ་དད་དུ་གནས་པ་ལས་ཆོས་ཕྱོགས་པ་ལས་ཐ་དད་པ་ཆོས་མིན་ཕྱོགས་ཡིན་པ་ཞིག་དགོས་སོ་སྙམ་ན། ཁྱོད་རང་གི་བསམ་ཚོད་དེ་ཡིན་མོད། རྒྱ་ཆེར་འགྲེལ་གྱི་དགོངས་པ་གཏན་ནས་མ་ཡིན་ཏེ། ཡིན་ན་ཉོན་ཅིག གོང་གི་དེ་ལ་ཁྱབ་པ་ཡོད་པར་ཐལ།
ཁ་སྐོང་བཅུ་གསུམ་གྱི་ཟླས་ཕྱེ་བའི་ལྡོག་ཕྱོགས་ཐ་དད་དུ་གནས་པའི་དགེ་སློང་ཡིན་ན། ཆོས་ཕྱོགས་པའི་དགེ་སློང་ཡིན་དགོས་པའི་ཕྱིར་ཏེ། རྒྱ་ཆེར་འགྲེལ་ལས། ཐ་དད་དུ་གནས་པ་ཞེས་བྱ་བ་ནི། འདིར་ཆོས་དང་མཐུན་པའི་ཕྱོགས་ཁས་བླངས་པ་ཡིན་པར་ཤེས་པར་བྱ་སྟེ། ཆོས་མ་ཡིན་པའི་ཕྱོགས་དང་མཐུན་པར་ཁས་བླངས་པའི་ཐ་དད་པར་གནས་པ་ནི། སྡིག་པའི་ལྟ་བ་ཅན་ཞེས་སྨོས་པ་ཉིད་ཀྱིས་བསྡུས་པའི་ཕྱིར་རོ། ། དེ་བས་ན་ཆོས་མ་ཡིན་པའི་ཕྱོགས་དང་མཐུན་པ་ཁས་བླངས་པ་དག་གི་ལས་དག་ལ། ཆོས་དང་མཐུན་པའི་ཕྱོགས་ཁས་བླངས་པའི་ཐ་དད་པར་གནས་པ་ཁ་སྐོང་བ་ཉིད་མ་ཡིན་ནོ་ཞེས་བྱ་བར་སྦྱར་རོ་ཞེས་བཤད་པའི་ཕྱིར་རོ། ། འོ་ན་འགྲེལ་པ་དེའི་དོན་ཅི་སྙམ་ན།
ཁ་སྐོང་དེ་དག་གིས་ཟླས་དྲངས་པའི་ཐ་དད་དུ་གནས་པ་ཁ་སྐོང་དུ་མི་རུང་ཞེས་པ་ནི། ཆོས་མིན་ཕྱོགས་པའི་ལས་བྱེད་པའི་ཚེ། ཆོས་མིན་ཕྱོགས་པ་ལས་ཐ་དད་པ་ཆོས་ཕྱོགས་པས་ཁ་སྐོང་དུ་མི་རུང་ཞེས་པའི་དོན་ཡིན་ཏེ། ཆོས་ཕྱོགས་པའི་ལས་བྱེད་པའི་ཚེ་ནི། སྡིག་ལྟ་ཅན་ཁ་སྐོང་དུ་མི་རུང་ཞེས་པ་ཉིད་ཀྱིས་ཆོས་ཕྱོགས་པ་ལས་ཐ་དད་པ་ཆོས་མིན་ཕྱོགས་པ་ཁ་སྐོང་དུ་མི་རུང་བར་སོང་བས། དེ་གཉིས་ཀ་ཆོས་ཕྱོགས་པའི་ལས་ཀྱི་ཁ་སྐོང་ལ་སྦྱར་ན་ཟློས་པའི་སྐྱོན་ཡོད་པའི་ཕྱིར། དེས་ན་ཆོས་ཕྱོགས་པའི་ལས་བྱེད་ན། སྡིག་ལྟ་ཅན་གྱི་དགེ་སློང་ལས་ཀྱི་ཁ་སྐོང་དུ་མི་རུང་གི ཐ་དད་དུ་གནས་པའི་དགེ་སློང་ལས་དེའི་ཁ་སྐོང་དུ་རུང་། ཆོས་མིན་ཕྱོགས་པའི་ལས་བྱེད་ན།
ཐ་དད་དུ་གནས་པའི་དགེ་སློང་ལས་ཀྱི་ཁ་སྐོང་དུ་མི་རུང་གི སྡིག་ལྟ་ཅན་གྱི་དགེ་སློང་ལས་དེའི་ཁ་སྐོང་དུ་རུང་ཞེས་པའི་དོན་ཡིན་པའི་ཕྱིར་རོ། ། གནད་འདི་རྒྱ་ཆེར་འགྲེལ་གྱི་དགོངས་པར་གདོན་མི་ཟ་བས། འདུལ་འཛིན་མཁས་པ་དག་གིས་ཆོས་མིན་ཕྱོགས་པས་ལས་བྱེད་པའི་ཚེ། སྡིག་ལྟ་ཅན་མ་ཡིན་པ་མ་གཏོགས་པའི་ཁ་སྐོང་གི་ཆོས་བཅུ་གསུམ་ཚང་བ་ཞིག་དགོས། ཆོས་ཕྱོགས་པའི་ལས་བྱེད་པའི་ཚེ། ཐ་དད་དུ་གནས་པ་མིན་པ་མ་གཏོགས་པའི་ཆོས་བཅུ་གསུམ་ཚང་བ་ཞིག་དགོས་ཞེས་བཤད་པའི་ཕྱིར་རོ། ། ཡང་འཁྲུལ་བཅས་མ་ཡིན་པ་ཞེས་པའི་དོན། བསྡམ་བྱའི་ཉེས་བྱས་ཡན་ཆད་ཀྱིས་གོས་པའི་དགེ་སློང་དེ། ལས་ཀྱི་ཁ་སྐོང་དུ་མི་རུང་བའི་དོན་དུ་བཤད་ནས།
འོ་ན་ལས་ཀྱི་ཁ་སྐོང་དུ་འོས་པའི་དགེ་སློང་རྙེད་དཀའ་འམ་སྙམ་པ་ལ། བྱིན་གྱིས་བརླབས་པས་དག་པ་ཉིད་དུ་འགྱུར་རོ། ། ཞེས་བཤད་པ་ལྟར། གསོལ་བ་འབའ་ཞིག་པའི་ལས་ཀྱིས། ལྟུང་མཐུན་བྱིན་གྱིས་བརླབས་བྱས་པས། བསྡམ་བྱའི་ཉེས་བྱས་སོགས་ཀྱིས་ལས་ཆགས་པ་ལ་སྒྲིབ་པའི་ཉེས་པ་དེ་དག་པར་འགྱུར། ཞེས་འཆད་པ་ལ། འདུལ་འཛིན་ཐམས་ཅད་ཞལ་འཆམ་མོད། དཔྱོད་ལྡན་གྱི་དོགས་པ་སྙན་གྱི་བདུད་རྩིར་འགྱུར་བ་ཅིག་འབུལ་བས་དགོངས་ཤིག བྱིན་གྱིས་བརླབས་པས་དག་པ་ཉིད་དུ་འགྱུར་རོ། །
ཞེས་བཤད་པ་དེ་མི་འཐད་པར་ཐལ། བསྡམ་བྱའི་ཉེས་བྱས་ཙམ་གྱིས་དགོས་པའི་དགེ་སློང་བཅུ་ཚོགས་ནས། གསོལ་བ་འབའ་ཞིག་པའི་ལས་ཀྱིས་བྱིན་རླབས་བྱས་ཀྱང་། ལྟུང་བ་དེས་ལས་ཆགས་པ་ལ་སྒྲིབ་པའི་ཉེས་པ་མི་དག་པའི་ཕྱིར་ཏེ། ཉེས་པས་གཏན་མ་གོས་པའི་དགེ་སློང་རྣམ་དག་ཅིག་གིས། བསྡམས་བྱའི་ཉེས་བྱས་ཙམ་གྱིས་གོས་པའི་དགེ་སློང་བཅུ་ལ་གསོལ་བ་འབའ་ཞིག་པའི་ལས་ཀྱིས་ལྟུང་མཐུན་བྱིན་རླབས་བྱས་ཀྱང་གསོལ་བ་འབའ་ཞིག་པའི་ལས་དེ་མི་ཆགས་པའི་ཕྱིར་ཏེ། དེའི་ཚེ་བསྡམས་བྱའི་ཉེས་བྱས་ཅན་གྱིས་དགེ་སློང་བཅུ་པོ་དེ་ནི། ལས་དེའི་ཁ་སྐོང་དུ་མི་རུང་བའི་ཕྱིར་དང་། གཞན་ལས་དེའི་ཁ་སྐོང་དུ་འོས་པའི་དགེ་སློང་གཉིས་ཙམ་ཡང་མ་ཚང་བའི་ཕྱིར་རོ། ། དང་པོ་གྲུབ་སྟེ།
དགེ་སློང་བཅུ་པོ་དེ་གསོལ་བ་འབའ་ཞིག་པའི་ལས་བྱ་བའི་ཡུལ་གྱི་བསྒྲུབ་བྱ་ཡིན་པའི་ཕྱིར་རོ། ། གཞན་ཡང་དགེ་སློང་བཅུ་པོ་དེ་ལས་དེའི་ཁ་སྐོང་དུ་མི་རུང་བར་ཐལ། བཅུ་པོ་དེ་འཁྲུལ་བཅས་ཀྱི་དགེ་སློང་ཡིན་པའི་ཕྱིར་ཏེ། བསྡམ་བྱའི་ཉེས་བྱས་ཅན་གྱི་དགེ་སློང་ཡིན་པའི་ཕྱིར་རོ། ། རྟགས་ཁྱབ་རིམ་པ་ལྟར་ཁས་བླངས་སོ་ཟེར་ན། འདིའི་ལན་ངག་ལས་རིམ་གྱི་ཤེས་པར་ནུས་སོ། ། གཞན་ཡང་ཁ་སྐོང་རྣམས་ཀྱི་ནང་ཚན་དཀོན་མཆོག་གཞན་མ་ཡིན་པ་ཞེས་པ་ལ། འདུལ་འཛིན་ཐམས་ཅད་ཞལ་འགྲོས་གཅིག་པར་འདིར་ཁ་སྐོང་ལ་དཀོན་མཆོག་གཞན་མ་ཡིན་པ་ཞིག་དགོས་ཏེ། འདིར་ལས་བརྒྱ་རྩ་ཐམས་ཅད་དགེ་འདུན་གྱི་ལས་ཡིན་པ་གང་ཞིག སངས་རྒྱས་དཀོན་མཆོག་ནི།
དགེ་འདུན་དཀོན་མཆོག་ལས་གཞན་ཡིན་པའི་ཕྱིར་རོ་ཞེས་འཆད་དོ། ། འདི་ལ་ཡང་དོགས་པའི་གནད་འདི་ལྟ་བུ་ཅིག་སྙན་དུ་གནས་འཚལ་ལོ། ། མདོ་རྩ་བར། རྒྱལ་བ་ནི་མི་མཐུན་པར་བྱེད་པ་མ་ཡིན་ནོ་ཞེས་བྱས་པ་ལས་མ་ཡིན་པས་མི་འཆགས་སོ་ཞེས་བཤད་པ་མི་འཐད། པར་ཐལ། སྟོན་པ་ཐུབ་པའི་དབང་པོས་གསལ་བཞིའི་ལས་བྱས་པ་ལ་བརྟེན་ནས། དགེ་སློང་གི་སྡོམ་པ་ཆགས་པའི་བསྒྲུབ་བྱ་ཅིག་ཡོད་པའི་ཕྱིར་ཏེ། ཤཱཀྱ་ཐུབ་པས། ཤཱཀྱ་ཐུབ་པའི་གསུང་དུ་གྱུར་པའི་གསོལ་བཞིའི་ཆོ་ག་བྱས་པ་ལ་བརྟེན་ནས། དགེ་སློང་གི་སྡོམ་པ་ཆགས་པའི་བསྒྲུབ་བྱ་ཡོད་པའི་ཕྱིར་ཏེ།
ཤཱཀྱ་ཐུབ་པའི་གསུང་དུ་གྱུར་པའི་གསོལ་བཞིའི་ཆོ་ག་བྱས་པ་ལས། དགེ་སློང་གི་སྡོམ་པ་སྐྱེས་པའི་གང་ཟག་ཡོད་པ་གང་ཞིག ཤཱཀྱ་ཐུབ་པ་དེའི་གསུང་དུ་གྱུར་པའི་གསོལ་བཞིའི་ཆོ་གའི་བྱེད་པ་པོ་ཡིན་པའི་ཕྱིར། དང་པོ་དེར་ཐལ། ཤཱཀྱ་ཐུབ་པའི་བཀར་གྱུར་པའི་གསོལ་བཞིའི་ཆོ་ག་ཡོད་པའི་ཕྱིར་ཏེ། རང་བཟོ་ཆོ་གར་འགྱུར་མི་སྲིད། ། ཆོ་ག་སངས་རྒྱས་སྤྱོད་ཡུལ་ཡིན། ། ཞེས་བཤད་པའི་ཕྱིར། གཞན་ཡང་འདུལ་བ་ལུང་གི་མདོ་ཚིག་ཏུ་གྱུར་པའི་གསོལ་བཞིའི་ཆོ་ག་མེད་པར་ཐལ། དེ་ལྟ་བུའི་ཆོ་ག་བྱས་པ་ལ་དགོས་པ་མེད་པའི་ཕྱིར་ཏེ།
དེ་བྱས་པ་ལས་དགེ་སློང་གི་སྡོམ་པ་སྐྱེས་པའི་གང་ཟག་མེད་པའི་ཕྱིར། མ་གྲུབ་ན། སངས་རྒྱས་འཕགས་པས་གསོལ་བཞིའི་ལས་མཛད་པ་ལས་དགེ་སློང་གི་སྡོམ་པ་སྐྱེས་པའི་གང་ཟག་ཡོད་པར་ཐལ་ལོ། ། གལ་ཏེ་གོང་དུ་མ་ཁྱབ་སྟེ། འདུལ་ལུང་དུ་གྱུར་པའི་གསོལ་བཞིའི་ཆོ་ག་དེ། སེམས་ཅན་དུ་གྱུར་པའི་དགེ་སློང་ཞིག་གིས་བྱས་པ་ལས་སྡོམ་པ་སྐྱེས་པའི་གང་ཟག་ཡོད་པའི་ཕྱིར་རོ་སྙམ་ན། འོ་ན། འདུལ་ལུང་དུ་གྱུར་པའི་གསོལ་བཞིའི་ཆོ་ག་བྱེད་མཁན་གྱི་སེམས་ཅན་ཡོད་པར་ཐལ། འདོད་པའི་ཕྱིར། འདོད་ན།
དེ་བྱེད་པ་པོའི་སེམས་ཅན་ཡོད་པར་ཐལ་ལོ། ། འདོད་ན། བསླབ་པ་འཆའ་བའི་བྱེད་པ་པོར་གྱུར་པའི་སེམས་ཅན་ཡོད་པར་ཐལ་ལོ། ། འདོད་ན། བསླབ་པ་འཆའ་བའི་བྱེད་པ་པོ། ། རྫོགས་པའི་སངས་རྒྱས་ཉག་གཅིག་ཡིན། ། ཞེས་བཤད་པ་མི་འཐད་པར་ཐལ་ལོ། ། ཡང་བསླབ་པ་འཆའ་བའི་བྱེད་པོར་གྱུར་པའི་སེམས་ཅན་ཡོད་པར་ཐལ། མ་ཁྱབ། འོ་ན་འདུལ་ལུང་དུ་གྱུར་པའི་གསོལ་བཞིའི་ཆོ་ག་བྱེད་པ་པོར་གྱུར་པའི་སེམས་ཅན་ཡོད་པར་ཐལ།
དེ་བྱེད་བཞིན་པའི་སེམས་ཅན་ཡོད་པའི་ཕྱིར། འདོད་ན། འདུལ་ལུང་བྱེད་པ་པོའི་སེམས་ཅན་ཡོད་པར་ཐལ་ལོ། ། གལ་ཏེ་འདུལ་ལུང་དུ་གྱུར་པའི་ཆོ་ག་བྱེད་མཁན་གྱི་སེམས་ཅན་ཡོད་ཀྱང་། དེ་བྱེད་པ་པོའི་སེམས་ཅན་མེད་ཟེར་བའི་ཞིབ་ཆ་བྱེད་ན། སླར་ཡང་གསན་ཞིག སྟོན་པ་ཐུབ་དབང་དེ་འདུལ་ལུང་དུ་གྱུར་པའི་གསོལ་བཞིའི་ཆོ་ག་བྱེད་པ་པོ་ཡིན་པར་ཐལ། དེ་ཡོད་པ་གང་ཞིག དེ་བྱེད་པ་པོའི་སེམས་ཅན་མེད་པའི་ཕྱིར། འདོད་ན།
སྟོན་པ་ཐུབ་དབང་དེས། དེར་གྱུར་པའི་གསོལ་བཞིའི་ཆོ་ག་བྱས་པར་ཐལ་ལོ། ། འདོད་ན། དེས་བྱས་པ་ལས་སྡོམ་པ་སྐྱེ་བ་ཡོད་པར་ཐལ་ལོ། ། མ་ཁྱབ་ན། དེས་བྱས་པ་ལ་དགོས་པ་མེད་པར་ཐལ་ལོ། ། འདོད་ན། རྒྱལ་བའི་བཀར་གྱུར་པའི་བསྙེན་རྫོགས་སྡོམ་པ་འབོགས་པའི་གསོལ་བཞིའི་ལས་འཆག་པའི་གང་ཟག་ཡོད་པར་ཐལ་ལོ། ། དེ་འདྲའི་གསོལ་བཞིའི་ལས་ཡོད་པའི་ཕྱིར་ཏེ། དེ་འདྲའི་གསོལ་བཞིའི་ལས་ཆོག་ཡོད་པའི་ཕྱིར་ཏེ།
རྒྱལ་བའི་བཀར་གྱུར་པའི་ཆོ་ག་ཡོད་པའི་ཕྱིར། འདོད་ན་དེས་བྱས་པ་ལས་མ་ཡིན་པས་མི་འཆགས་སོ་ཞེས་བཤད་པ་མི་འཐད་པར་ཐལ་ལོ། ། སྙིང་པོ་དྲིལ་ན། རྒྱལ་བའི་གསུང་དུ་གྱུར་པའི་སྡོམ་པ་འབོགས་པའི་གསོལ་བཞིའི་ལས་མེད་པར་ཐལ། རྒྱལ་བས་མཛད་པའི་སྡོམ་པ་འབོགས་པའི་གསོལ་བཞིའི་ལས་མེད་པའི་ཕྱིར། མ་གྲུབ་ན། དེས་མཛད་པའི་སྡོམ་པ་འབོགས་པའི་གསོལ་བཞིའི་ལས་ལས། སྡོམ་པ་འཆག་པའི་གང་ཟག་ཡོད་པར་ཐལ། དེའི་ཕྱིར། འདོད་ན།
གཞུང་དང་འགལ་ལོ། ། རྩ་བར་འདོད་ན། དེ་ཡོད་པར་ཐལ། འདུལ་ལུང་དུ་གྱུར་པའི་གསོལ་བཞིའི་ལས་ཡོད་པའི་ཕྱིར། དེར་གྱུར་པའི་གསོལ་བཞིའི་ལས་ཆོག་ཡོད་པའི་ཕྱིར། མ་གྲུབ་ན། ཧ་ཅང་ཐལ་ལོ། ། ཞེས་ཟེར་ན། རང་ལན་གྱི་སྙིང་པོ་ནི། རྒྱལ་བས་མཛད་པའི་གསོལ་བཞིའི་ཆོ་ག་དེ།
སྤྱིར་ལས་ཡིན་ཀྱང་དགེ་འདུན་གྱི་ལས་མིན་པས། དེ་ལས་དགེ་སློང་གི་སྡོམ་པ་སོགས་དངོས་སུ་འཆག་པ་མེད་པའི་དོན་ཡིན་གྱི། བརྒྱུད་ནས་འཆགས་པ་ཞིག་ཁས་བླངས་དགོས་པ་འདྲ་སྙམ་དུ། དཔྱོད་ལྡན་དག་གིས་དཔྱད་པར་བྱོས་ཤིག ཡང་ཁ་སྐོང་གི་ནང་ཚན་མཚན་མི་མཐུན་པའི་དོན་ལ་འདུལ་འཛིན་དག་སྙན་གསན་ཞིག ཡུལ་མཐའ་འཁོབ་ཏུ་དགེ་སློང་མ་དྲུག་དང་། དགེ་སློང་ཕ་ལྔ་སྟེ། ཕ་མ་གཉིས་ཀའི་དགེ་འདུན་འདུས་པ་ལས་བསྒྲུབ་བྱ་དགེ་སློང་མར་སྒྲུབ་པའི་ལས་ཀྱི་ཁ་སྐོང་དུ་གྱུར་པའི་དགེ་སློང་ཕ་ལྔ་པོ་དེ་ཆོས་ཅན། ཁྱོད་ད་ལྟར་ཆོ་ག་ལས་དགེ་སློང་མ་བསྒྲུབ་པའི་ལས་དེའི་ཁ་སྐོང་ཡིན་པར་ཐལ། ཁྱོད་ལས་དེའི་ཁ་སྐོང་དུ་གྱུར་པའི་དགེ་སློང་མ་ལས་མཚན་ཐ་དད་པའི་དགེ་སློང་གང་ཞིག
ལས་དེའི་ཁ་སྐོང་དུ་གྱུར་པའི་དགེ་སློང་མ་ཡོད་པའི་ཕྱིར། འདོད་ན། དགེ་འདུན་སྡེ་གཉིས་ལས། དགེ་སློང་མ་བསྒྲུབ་པའི་ད་ལྟར་ཆོ་གའི་ལས་སློབ་ཏུ་གྱུར་པའི་དགེ་སློང་ཕ་དེ་ཡང་། ད་ལྟར་ཆོ་ག་ལས་དགེ་སློང་མ་བསྒྲུབ་པའི་ལས་དེའི་ཁ་སྐོང་མིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་ད་ལྟར་ཆོ་ག་ལས་དགེ་སློང་མ་སྒྲུབ་པའི་ལས་ཀྱི་ཁ་སྐོང་ཡིན་པར་ཐལ། ཁྱོད་ད་ལྟར་ཆོ་ག་ལས་དགེ་སློང་མ་སྒྲུབ་པའི་ལས་ཀྱི་སློབ་དཔོན་ཡིན་པའི་ཕྱིར་ཏེ།
ཆོས་ཅན་ཡིན་པའི་ཕྱིར། མ་གྲུབ་ན། དེ་དེར་ཐལ། དེ་ཡོད་པའི་ཕྱིར་ཏེ། ཉེས་མེད་ཕུན་ཚོགས་ཀྱི་དབང་དུ་བྱས་ཏེ། ད་ལྟར་མ་ཆོག་ལས་དགེ་སློང་མ་སྒྲུབ་པའི་ལས་ཀྱི་སློབ་དཔོན་ཡིན་ན། དགེ་སློང་ཕ་ཡིན་དགོས་པ་འདི། འདུལ་བ་ཤེས་པ་ཀུན་གྱི་མཐུན་སྣང་གྲུབ་པའི་ཁྱབ་པ་ཡིན་པའི་ཕྱིར་རོ། ། འདི་ལྟར་དཔྱད་པའི་དོགས་པའི་གནད་འདི་ལ། རྣམ་དཔྱོད་དང་ལྡན་པ་ཁ་ཅིག་གི་གསུང་ལས།
ལས་ཀྱི་ཁ་སྐོང་ལ་ཕ་མ་མཚན་མཐུན་དགོས་ཞེས་པ་དང་། དགེ་སློང་མ་སྒྲུབ་པ་ལ་ཕ་མའི་དགེ་འདུན་སྡེ་གཉིས་འདུས་དགོས་པ་ནང་འགལ་དངོས་སུ་བྱུང་བའི་ཚེ། ད་ལྟར་ཆོ་ག་ལས་དགེ་སློང་མར་སྒྲུབ་པ་ལ་དགེ་འདུན་སྡེ་གཉིས་ཚོགས་ཀྱང་། ལས་ཀྱི་ཁ་སྐོང་དུ་འོས་པ་ནི། དགེ་སློང་ཕ་དེ་དག་ཡིན་གྱི། མའི་དགེ་སློང་དག་ནི་སོག་པ་ཚུལ་དང་མཐུན་པ་ཙམ་ཡིན་གྱིས། ལས་དེའི་ཁ་སྐོང་ནི་མ་ཡིན་ནོ་ཞེས་འཆད་དོ། ། འོ་ན་སྙན་གྱི་ཨུཏྤལ་ལ་ཟེའུ་འབྲུ་ངོམས་པ་བཞིན་གསོན་ཞིག འདི་ལྟར། ད་ལྟར་ཆོ་ག་ལས་དགེ་སློང་མར་སྒྲུབ་པའི་ཚེ།
ལས་བྱེད་པས། གཉིས་ཀའི་དགེ་འདུན་རྣམས་དགོངས་སུ་གསོལ། ། བསྒྲུབ་བྱ་མིང་འདི་ཞེས་བགྱི་བ། མཁན་པོ་མིང་འདི་ཞེས་བྱ་བས། གཉིས་ཀའི་དགེ་འདུན་ལས་བསྙེན་པར་རྫོགས་པར་འཚལ་ན་ཞེས་སོགས་བཤད་པ་མི་འཐད་པར་ཐལ། ད་ལྟར་ཆོ་ག་ལས་དགེ་སློང་མར་སྒྲུབ་པའི་ཚེ་དགེ་སློང་མའི་དགེ་འདུན་སྙན་གཏོད་མི་དགོས་པའི་ཕྱིར་ཏེ། དེའི་ཚེ་ལས་དེའི་ཁ་སྐོང་མ་ཡིན་པའི་ཕྱིར། ཡང་ད་ལྟར་ཆོ་ག་ལས་དགེ་སློང་མ་སྒྲུབ་པའི་ཆོ་གའི་ཟུར་དུ། གཉིས་ཀའི་དགེ་འདུན་གྱི་མིང་སྨོས་མི་དགོས་པར་ཐལ། དེའི་ཟུར་དུ་དགེ་སློང་མའི་དགེ་འདུན་གྱི་མིང་སྨོས་མི་དགོས་པའི་ཕྱིར་ཏེ།
དེ་སྨོས་པ་ལ་དགོས་པ་མེད་པའི་ཕྱིར་ཏེ། དགེ་སློང་མ་ཡིན་ན། ཉེས་མེད་ཕུན་ཚོགས་ཀྱི་དབང་དུ་བྱས་པའི་ད་ལྟར་ཆོ་ག་ལས་དགེ་སློང་མ་སྒྲུབ་པའི་ལས་ཀྱི་ཁ་སྐོང་མ་ཡིན་དགོས་པའི་ཕྱིར་རོ། ། རྟགས་དངོས། གཞན་ཡང་། ད་ལྟར་མ་ཆོག་ལས་བསྙེན་པར་རྫོགས་མ་ཐག་པའི་དགེ་སློང་དེ། དགེ་འདུན་སྡེ་གཉིས་ལས་བསྙེན་པར་རྫོགས་པའི་གང་ཟག་ཡིན་པར་ཐལ། དགེ་འདུན་སྡེ་གཉིས་ལས་བསྙེན་པར་རྫོགས་པའི་གང་ཟག་ཡོད་པའི་ཕྱིར་ཏེ། འདུལ་ལུང་མ་མོ་ལས། དེ་ལ་དགེ་སློང་མ་དག་ནི།
རྣམ་པ་གསུམ་གྱིས་བསྙེན་པར་རྫོགས་པར་འོས་པ་སྟེ། བླ་མའི་ཆོས་ཁས་བླངས་པ་དང་། འཕྲིན་པ་དང་། དགེ་འདུན་སྡེ་གཉིས་ལས་སོ་ཞེས་བཤད་པའི་ཕྱིར་རོ། ། འདོད་ན་དེ་ཆོས་ཅན། ཁྱོད་དགེ་སློང་ཕའི་དགེ་འདུན་ལས་བསྙེན་པར་རྫོགས་པའི་གང་ཟག་ཡིན་པར་ཐལ། ཁྱོད་དགེ་འདུན་སྡེ་གཉིས་ལས་བསྙེན་པར་རྫོགས་པའི་གང་ཟག་ཡིན་པའི་ཕྱིར། འདོད་ན། ཁྱོད་བསྙེན་རྫོགས་སུ་བསྒྲུབ་པའི་ལས་ཀྱི་ཁ་སྐོང་དུ་གྱུར་པའི་དགེ་སློང་མའི་དགེ་འདུན་ཡོད་པར་ཐལ་ལོ། ། འདོད་མི་ནུས་ཏེ།
ཁྱོད་བསྙེན་རྫོགས་སུ་བསྒྲུབ་པའི་ལས་གྲལ་དུ་འཁོད་པའི་དགེ་སློང་མ་རྣམས། ཁྱོད་བསྙེན་རྫོགས་སུ་སྒྲུབ་པའི་ལས་དེའི་ཁ་སྐོང་མ་ཡིན་པའི་ཕྱིར་རོ། ། རྟགས་དངོས། འདོད་ན། རིགས་པ་འདི་ལ་ཆོས་དང་མཐུན་པའི་ལན་གྱིས་བཟློག་པར་ནུས་པའི་མཁས་པ་ཡོད་ན། མགྲིན་པའི་དོ་ཤལ་གཟེངས་བསྟོད་དེ་སྨྲོས་ཤིག ཁོ་བོས་རྗེས་སུ་ཡི་རང་བར་བྱའོ། ། འོ་ན་ཁྱོད་རང་ཇི་ལྟར་འཐད་སྙམ་ན། ཁོ་བོ་ནི་རེ་ཞིག་སྤྱིར་བཏང་དང་དམིགས་བསལ་ཡིན་ཟེར་བ་ལས། གཞན་ཐབས་མ་རྙེད་དེ།
ལས་ཀྱི་ཁ་སྐོང་ལ་མཚན་མཐུན་པ་སྤྱིར་བཏང་ཡིན་ལ། དགེ་འདུན་སྡེ་གཉིས་ལས་དགེ་སློང་མ་སྒྲུབ་པའི་ཚེ། ཕ་མ་གཉིས་ཀ་ཁ་སྐོང་དུ་རུང་བ་དམིགས་ཀྱི་བསལ་བ་ཡིན་ནོ་ཞེས་རྣམ་པར་ཕྱེ་ནས་སྨྲ་བ་ལགས་སོ། ། དེས་ན་སྤྱིར་ཁ་སྐོང་གི་ཆོས་ལ། གཞིའི་སྐབས་ནས་འབྱུང་བ་བཅུ། ཞུ་བའི་སྐབས་ནས་འབྱུང་བ་གསུམ་རུང་མཐུན་སྦྱར་བ་གཉིས་ཏེ། སྡེ་བཅོ་ལྔ་ཞེས་འདུལ་འཛིན་དག་ལ་གཏམ་དུ་གྲགས་པའི་དང་པོ་བཅུ་ནི། འགྲེང་ཡུལ་འདུན་སོགས་ཕུལ་བ་མིན། ། མ་རྫོགས་ཉམས་དང་མཚམས་མེད་མིན། ། སྡིག་པ་ཐ་དད་འཁྲུལ་བཅས་མིན། །
ཞེས་པ་ལྟར་བཅུ་དང་། གཉིས་པ་ནི་མཚམས་མཚན་དཀོན་མཆོག་གཞན་མིན་པ། ཞེས་པ་ལྟར་གསུམ་དང་། གསུམ་པ་ནི། ཐ་སྙད་གསུམ་དང་མི་ལྡན་པ་དང་། ལུས་རང་བཞིན་དུ་མི་གནས་པ་མ་ཡིན་ཏེ། ཐ་སྙད་གསུམ་ནི། བསམ་པ་རང་བཞིན་དུ་གནས་པ། སྨྲ་ཤེས་པ། དོན་གོ་བ་གསུམ་ལ་འཆད།
ལུས་རང་བཞིན་དུ་གནས་པ་ནི། རྫུ་འཕྲུལ་གྱི་སྒོ་ནས་ལུས་གཞན་གྱིས་རྣམ་པར་བསྒྱུར་བ་མ་ཡིན་པའོ། ། དེ་ཡང་སྤྱིར་བཏང་ཆོས་ཕྱོགས་པས། ས་ལ་འདུག་བཞིན་པའི་སྒོ་ནས་ལས་བྱེད་ན། ཐ་སྙད་དུ་གནས་པ་མ་གཏོགས་པ་ཆོས་བཅུ་བཞི་ཚང་དགོས། ཆོས་མིན་ཕྱོགས་པས་ས་ལ་འདུག་བཞིན་པའི་སྒོ་ནས་ལས་བྱེད་ན། སྡིག་ལྟ་ཅན་མ་ཡིན་པ་མ་གཏོགས་པ་ཆོས་བཅུ་བཞི་ཚང་དགོས་སོ། ། ཞེས་འཆད་པར་འོས་ཏེ། མགྲོན་པོ་མི་སྡོད་ན་འགྲོ་བཞིན་དུ་བྱའོ། ། ཞེས་པ་ལྟ་བུའོ། །
འགྲོ་བཞིན་དུ་གསོ་སྦྱོང་བྱེད་པའི་ཚེ། འགྲེང་བའི་སྤྱོད་ལམ་ཅན་དེ་དག་ཁ་སྐོང་ཡིན་གྱི། ས་ལ་འདུག་བཞིན་པ་དེ་དག་ཁ་སྐོང་དུ་མི་རུང་བ་དང་། ཁ་སྐོང་ལ་དགེ་འདུན་སྡེ་གཉིས་ཀ་འཚོགས་དགོས་པའི་ཚེ། མཚན་མི་མཐུན་ཡང་ཁ་སྐོང་དུ་རུང་བ་ཅིག་ཡོད་ཅེས་སྨྲ་དགོས་པའི་ཕྱིར་རོ། ། ཞིབ་པར་ལས་གཞིའི་སྐབས་སུ་འཆད་དོ། ། བསྙེན་པར་རྫོགས་པར་འདོད་པ་མངོན་གྱུར་སྐབས་སུ། ། ལུས་རྟེན་རྒྱུད་ཚོགས་སུ་མ་གྱུར་པ་ཞིག་དགོས་ཞེས་པ་ལ་དོགས་པ་དཔྱད་ན། གསོལ་བཞིའི་ལས་གཅིག་ལ་བརྟེན་ནས་བསྒྲུབ་བྱ་བཞིར་ལོངས་པ་ལ། བསྙེན་རྫོགས་ཀྱི་ལས་འཆག་པ་ཞིག་མི་སྲིད་པར་ཐལ།
མཚམས་ནང་གཅིག་ཏུ་གསོལ་བཞིའི་ལས་གཅིག་གི་བསྒྲུབ་བྱ་བཞིར་ལོངས་པ་ལ། བསྙེན་རྫོགས་ཀྱི་ལས་འཆག་པ་མི་སྲིད་པའི་ཕྱིར། ཚོགས་ཀྱིས་ཚོགས་ལ་ལས་མི་བྱའོ། ། ཞེས་བཤད་པས་ས་ོ། ། མཚམས་ཐ་དད་བཞིར། རེ་ལྡེས་མནན་ཏེ། བསྒྲུབ་བྱ་གཉིས་གཉིས་སོགས་མཚམས་བཞིར་བཀོད། ལས་བྱེད་པ་དང་། ཁ་སྐོང་རེ་ལྡེ་ནོར་སར་བསྡད་དེ། གསོལ་བཞིའི་ལས་གཅིག་གིས་བསྒྲུབ་བྱ་མང་པོ་དུས་གཅིག་བསྙེན་པར་རྫོགས་པར་འདུལ་ལུང་སོགས་ལས་བཤད་པ་དེ་མི་འཐད་པར་ཐལ་ལོ། །
གལ་ཏེ་རྩ་བར་མ་ཁྱབ་ན། འོ་ན། ལྷས་སྦྱིན་གྱི་འཁོར་བཞིར་གྲགས་པ། ཀོ་ཀ་ལི་ཀ་སོགས་དགེ་སློང་བཞི་ལ། མཚམས་ནང་གཅིག་ཏུ་གླེང་དྲན། གཞིས་སྒོ། དགེ་འདུན་གྱི་གསོལ་བཞིའི་ལས་ཀྱི་བསྒོ་བ་སོགས་བྱས་པ་དེ་ཆགས་པ་ཡོད་པའི་ཕྱིར། འདི་ལ་མཁས་མཆོག་ཤཱཀྱ་མཆོག་ལྡན། མཚམས་ནང་གཅིག་ཚོགས་ཀྱིས་ཚོགས་ལ་ལས་མི་འཆག་པར་བཤད་པ་སྤྱིར་བཏང་ཡིན་གྱི། དམིགས་བསལ་འདི་ལྟ་བུ་ལ་ལས་འཆགས་སོ་ཞེས་འཆད་དེ།
དཔྱད་གཞི་ཆེ་བའི་གནས་སུ་འབྱུང་སྟེ་དཔྱད་པར་བྱའོ།། །། དུས་ཚིག་སྐབས་སུ། ལོ་མགོ་འཛིན་ཚུལ། འཇིག་རྟེན་ལུགས་ཀྱི་སྟོན་ཟླ་ཐ་ཆུང་མར་ངོའི་ཚེས་བཅུ་དྲུག་ནས་ལོ་མགོ་འཛིན་པར་ཕལ་ཆེར་མཐུན་ལ། སྟོན་ཟླ་ཐ་ཆུང་ངོས་འཛིན་ཟླ་བ་བརྒྱད་པ་དང་དགུ་པ་དང་བཅུ་པ་གསུམ་ལ་ཁ་མི་འཆམ་པར་སྣང་བ་ལས། རང་ལུགས། རིལ་ཚེས་ཧོར་ཟླ་བཅུ་པའི་ཚེས་བཅུ་དྲུག་གམ། འཇིག་རྟེན་ལུགས་ཀྱི་སྨིན་དྲུག་ཟླ་བའི་ཚེས་བཅུ་དྲུག་ནས། མགོ་ཟླ་བའི་ཚེས་བཅོ་ལྔའི་བར་འདི་མགོ་ཟླ་དང་དགུན་ཟླ་དང་པོ་ཡིན་ཞིང་ལོ་མགོ་དང་དུས་མགོ་ཡང་ཡིན་བྱས་པ་ལ། བྱི་ལོ་ལྟ་བུའི་རྒྱལ་ཟླའི་མར་ངོའི་གསོ་སྦྱོང་ཞག་མི་ཐུབ་ཆོས་ཅན།
ཁྱོད་བྱི་ལོའི་ཚེས་ཞག་གི་ཉིན་ཞག་གི་དོད་མ་ཐུབ་པའི་དབང་གིས་བྱུང་བའི་གསོ་སྦྱོང་ཡིན་པར་ཐལ། ཁྱོད་ཤོལ་མོད་ཀྱི་ཕྱི་ལོ་ལ་གསོ་སྦྱོང་ཞག་མི་ཐུབ་དྲུག་འབྱུང་བའི་དང་པོ་དེ་ཡིན་པའི་ཕྱིར། འདོད་ན། བྱི་ལོའི་རྒྱལ་ཟླ་བའི་མར་ངོའི་ཞག་མི་ཐུབ་ཀྱི་ཚེས་ཞག་བཅོ་ལྔ་པོ་དེ། བྱི་ལོ་ངོ་གང་ལ་བསགས་པའི་ཞག་མི་ཐུབ་ཡིན་པར་ཐལ་ལོ། ། འདོད་ན། དེ་བྱི་ལོའི་མགོ་ཟླ་བའི་མར་ངོའི་ཚེས་གཅིག་མན་ལ་བསགས་པའི་ཞག་མི་ཐུབ་ཡིན་པར་ཐལ། འདོད་པ་གང་ཞིག བྱི་ལོའི་མགོ་ཟླ་བའི་མར་ངོའི་ཚེས་པ་གཅིག་དེ། བྱི་ལོའི་ལོ་མགོའི་ཚེས་ཞག་དང་པོ་ཡིན་པའི་ཕྱིར།
འདོད་ན། བྱི་ལོའི་མགོ་ཟླ་བའི་མར་ངོའི་ཚེས་ཞག་དང་པོ་ནས། བྱི་ལོའི་རྒྱལ་ཟླའི་མར་ངོའི་ཞག་མི་ཐུབ་ཀྱི་ཚེས་ཞག་བཅོ་ལྔའི་བར་ལ། ཚེས་ཞག་དྲུག་ཅུ་ཚང་ཞིང་། ཉིན་ཞག་དགུ་ལ་མེད་པར་ཐལ། འདོད་པའི་ཕྱིར། འདོད་མི་ནུས་ཏེ། དེ་ནས་དེའི་བར་ལ་ཟླ་བ་ཕྱེད་གཉིས་ལས་མ་སོང་བའི་ཕྱིར་རོ། ། ཡང་བྱི་ལོའི་རྒྱལ་ཟླའི་མར་ངོའི་ཞག་མི་ཐུབ་ཀྱི་ཚེས་ཞག་བཅོ་ལྔ་པ་ཆོས་ཅན། ཁྱོད་བྱི་ལོའི་ངོ་གང་ལ་བསགས་པའི་ཞག་མི་ཐུབ་མིན་པར་ཐལ།
ཁྱོད་ཕག་ལོའི་ལོ་འཇུག་གི་སྨིན་དྲུག་ཟླ་བའི་མར་ངོའི་གསོ་སྦྱོང་བཅུ་བཞི་པའི་ཕྱི་དེ་ཉིན་པར་མན་ཆད་ནས་བསགས་པའི་ཞག་མི་ཐུབ་ཡིན་པའི་ཕྱིར། མ་གྲུབ་ན། དེ་དེར་ཐལ། དེ་ནས་དེའི་བར་ལ་ཉིན་ཞག་ང་དགུ་ལས་མ་བྱུང་ཡང་། ཚེས་ཞག་དྲུག་ཅུ་ལྷག་ཆད་མེད་པར་ཚང་བའི་ཕྱིར་རོ། ། མདོར་ན་བྱི་ལོའི་རྒྱལ་ཟླའི་གསོ་སྦྱོང་ཞག་མི་ཐུབ་རྩོམ་གཞིར་གྱུར་པའི་ཚེས་མགོའི་ཟླ་བ་དེ། བྱི་ལོའི་ལོ་མགོའི་ཟླ་བར་མི་རིགས་སམ། ཞེས་དཔྱོད་ལྡན་དག་ལ་འདྲི་བ་ཡིན་ནོ། ། དེས་ན་ལོ་གཅིག་ལ་གསོ་སྦྱོང་ཞག་མི་ཐུབ་དྲུག་འབྱུང་བའི་ངོས་འཛིན་སྙིང་པོར་དྲིལ་ན། རང་རེའི་པཎ་ཆེན་ཐམས་ཅད་མཁྱེན་པ་དང་།
ཀུན་མཁྱེན་ཆོས་ཀྱི་རྒྱལ་པོ་གཉིས། བཤད་པའི་སྲོལ་ཐ་དད་པར་གཉིས་འཛིན་པར་སྣང་སྟེ། རྒྱལ་ཟླའི་གསོ་སྦྱོང་ཞག་མི་ཐུབ་ལྟ་བུ་ལ་མཚོན་ན། པཎ་ཆེན་ཐམས་ཅད་མཁྱེན་པས། འཇིག་རྟེན་ལུགས་ཀྱི་མགོ་ཟླའི་ཉེར་དགུའི་ཉིན་གསོ་སྦྱོང་ཞག་མི་ཐུབ་བྱས་ན། འཇིག་རྟེན་ལུགས་ཀྱི་གནམ་གང་གི་ཞག་དེ་དོར་བར་མཛད། ཀུན་མཁྱེན་རིན་པོ་ཆེས། འཇིག་རྟེན་ལུགས་ཀྱི་མགོ་ཟླའི་གནམ་གང་ལ། རྒྱལ་ཟླའི་གསོ་སྦྱོང་ཞག་མི་ཐུབ་བྱེད་དགོས་པའི་ཤེས་བྱེད་མང་དག་འགོད་པར་མཛད་ཀྱང་། ལུགས་སྔ་མ་འཐད་པ་ཡིན།
ཇི་ལྟར་སྙམ་ན། འཇིག་རྟེན་གྱི་མགོ་ཟླའི་ཉེར་དགུའི་ཉིན། རྒྱལ་ཟླའི་གསོ་སྦྱོང་ཞག་མི་ཐུབ་བྱེད་དགོས་པའི་ཤེས་བྱེད་མང་དག་འགོད་པར་མཛད་ཀྱང་། ལུགས་སྔ་མ་འཐད་པ་ཡིན་མར་ངོའི་གསོ་སྦྱོང་བཅུ་བཞི་པ་འབྱུང་བ་དེ་འཐད་པར་ཐལ། དེའི་ཉིན། རྒྱལ་ཟླའི་མར་ངོའི་ཚེས་ཞག་བཅོ་ལྔ་པར་སླེབ་པའི་ཕྱིར་ཏེ། རྒྱལ་ཟླའི་མར་ངོའི་ཉིན་ཞག་བཅུ་བཞི་པའི་ཉིན། རྒྱལ་ཟླའི་མར་ངོའི་ཚེས་ཞག་བཅོ་ལྔ་པར་སླེབ་པ་གང་ཞིག འཇིག་རྟེན་ལུགས་ཀྱི་མགོ་ཟླའི་ཉེར་དགུའི་ཞག་ཏེ། རྒྱལ་ཟླའི་མར་ངོའི་ཉིན་ཞག་བཅུ་བཞི་པ་ཡིན་པའི་ཕྱིར་རོ། །
དང་པོ་དེར་ཐལ། སྨིན་དྲུག་ཟླ་བ་མར་ངོའི་གསོ་སྦྱོང་བཅུ་བཞི་པ་བྱས་པའི་ཕྱི་སྟེ་ཉིན་བར་ནས། རྒྱལ་ཟླའི་མར་ངོའི་ཉིན་ཞག་བཅུ་བཞི་པའི་བར་ལ། ཉིན་ཞག་ང་དགུ་ལོན་པ་གང་ཞིག ཉིན་ཞག་ང་དགུ་ལ་ཚེས་ཞག་དྲུག་ཅུ་འབྱུང་བའི་ཕྱིར། དང་པོ་དེར་ཐལ། དེ་ནས་དེའི་བར་ལ། སྨིན་དྲུག་ཟླ་བའི་མར་ངོའི་ཚེས་བཅོ་ལྔ། མགོ་ཟླ་ཧྲིལ་པོ། རྒྱལ་ཟླའི་མར་ངོའི་ཉིན་ཞག་བཅུ་བཞི་རྣམས་སྡོམས་པས།
ཉིན་ཞག་ང་དགུ་ལྷག་ཆད་མེད་པར་ཚང་བའི་ཕྱིར། རྟགས་བསལ་ཁྱབ་པ་གསུམ་ཆར་ལ་བསྙོན་པར་མི་ནུས་སོ། ། ཡང་འཇིག་རྟེན་ལུགས་ཀྱི་མགོ་ཟླའི་གནམ་གང་ལ་ཞག་མི་ཐུབ་ཀྱི་གསོ་སྦྱོང་འབྱུང་བའི་དོན་ནི་མེད་དེ། འོ་ན་དེ་ལྟ་བུའི་གནམ་གང་གི་ཞག་དེ་ཆོས་ཅན། ཁྱོད་ཀྱི་ཉིན་རྒྱལ་ཟླའི་ཚེས་ཞག་བཅོ་ལྔ་པ་དང་། ཉིན་ཞག་བཅུ་བཞི་པ་དེར་སླེབ་པར་ཐལ། ཁྱོད་རྒྱལ་ཟླའི་མར་ངོའི་གསོ་སྦྱོང་བཅུ་བཞི་པ་བྱེད་པའི་ཞག་ཡིན་པ་གང་ཞིག རྒྱལ་ཟླའི་ཡར་ངོའི་གསོ་སྦྱོང་དེ། ཉིན་ཞག་གི་དབང་དུ་བྱས་པའི་གསོ་སྦྱོང་བཅུ་བཞི་པ་དང་། ཚེས་ཞག་གི་དབང་དུ་བྱས་པའི་གསོ་སྦྱོང་བཅོ་ལྔ་པ་ཡིན་ཞེས་འདུལ་འཛིན་ཐམས་ཅད་ཞལ་གྱི་པདྨ་ཁ་ཕྱེ་སྟེ་སྨྲ་བར་མཐུན་པའི་ཕྱིར།
རྩ་བར་འདོད་ན། དེ་ལྟ་བུའི་གནམ་གང་གི་ཞག་དེ། རྒྱལ་ཟླའི་ཉིན་ཞག་བཅུ་བཞི་པ་ཡིན་པར་ཐལ་ལོ། ། འདོད་མི་ནུས་ཏེ། འཇིག་རྟེན་གྱི་མགོ་ཟླའི་ཉེར་དགུའི་ཞག་དེ། རྒྱལ་ཟླའི་མར་ངོའི་ཉིན་ཞག་བཅུ་བཞི་པ་ཡིན་པའི་ཕྱིར། འཇིག་རྟེན་ལུགས་ཀྱི་མགོ་ཟླའི་མར་ངོའི་ཚེས་བཅུ་དྲུག་ནས་ཉེར་དགུའི་བར་དེ་ལ། བསྟན་བཅོས་ལུགས་ཀྱི་རྒྱལ་ཟླའི་མར་ངོའི་ཉིན་ཞག་དང་པོ་ནས། ཉིན་ཞག་བཅུ་བཞིའི་བར་དུ་ལྷག་ཆད་མེད་པར་ཚང་བའི་ཕྱིར། ཡང་འཇིག་རྟེན་ལུགས་ཀྱི་མགོ་ཟླའི་གནམ་གང་ནས།
སྨིན་དྲུག་ཟླ་བའི་ཡར་ངོའི་ཚེས་གཅིག་གི་བར་ལ། ཚེས་ཞག་དྲུག་བཅུ་ཚང་ཞིང་། ཉིན་ཞག་ང་དགུ་ལས་མེད་པར་ཐལ། དེ་ལྟ་བུ་གནམ་གང་གི་ཉིན་རྒྱལ་ཟླའི་གསོ་སྦྱོང་ཞག་མི་ཐུབ་འབྱུང་བའི་ཕྱིར། རྟགས་ཁས་སོ། ། འདོད་ན། དེ་ནས་དེའི་བར་ལ་ཉིན་ཞག་དྲུག་ཅུ་ཚང་བར་ཐལ། དེ་ནས་དེའི་བར་ལ། སྨིན་དྲུག་ཟླ་བའི་ཡར་ངོའི་ཉིན་ཞག་བཅོ་ལྔ། མགོ་ཟླའི་ཉིན་ཞག་སུམ་ཅུ།
རྒྱལ་ཟླའི་མར་ངོའི་ཉིན་ཞག་བཅོ་ལྔ་རྣམས་ཚང་བའི་ཕྱིར། རྟགས་ཕྱི་མ་གྲུབ་སྟེ། འཇིག་རྟེན་ལུགས་ཀྱི་མགོ་ཟླའི་གནམ་གང་གི་ཞག་དེ། རྒྱལ་ཟླའི་ཉིན་ཞག་བཅོ་ལྔ་པ་ཡིན་པའི་ཕྱིར། མ་གྲུབ་ན་དེར་ཐལ། དེ་ཡོད་པ་གང་ཞིག དེ་རྒྱལ་ཟླའི་ཉིན་ཞག་བཅུ་བཞི་པ་མིན་པའི་ཕྱིར་རོ། ། ཡང་ཁ་ཅིག རྒྱལ་ཟླའི་མར་ངོའི་གསོ་སྦྱོང་བཅུ་བཞི་པ་བྱས་པའི་ཞག་དེ། ཉིན་ཞག་བཅུ་བཞི་པ་དང་།
ཚེས་ཞག་བཅོ་ལྔ་པ་ཡིན་ནོ་སྙམ་དུ་སེམས་ན། དེ་ཡང་ཅུང་ཞིབ་ཆ་མ་རྙེད་པའི་སྐྱོན་ཏེ། འོ་ན་དེ་འདྲའི་ཞག་དེ་ཆོས་ཅན། ཁྱོད་ཚེས་ཞག་ཡིན་པར་ཐལ། ཁྱོད་ཚེས་ཞག་བཅོ་ལྔ་པ་ཡིན་པའི་ཕྱིར། རྟགས་ཁས་སོ། ། འདོད་ན་མ་ཡིན་པར་ཐལ། ཁྱོད་ཉིན་ཞག་ཡིན་པའི་ཕྱིར། ཁྱོད་ཉིན་ཞག་བཅུ་བཞི་པ་ཡིན་པའི་ཕྱིར། གལ་ཏེ་དེ་གཉིས་མི་འགལ་ལོ་སྙམ་ན།
དེ་སྐད་སྨྲ་བ་དེ་གཉིས་ཀ་ཞིབ་ཆ་མ་རྙེད་པ་སྟེ། དེ་ཆོས་ཅན། ཁྱོད་ཆུ་ཚོད་ང་དགུ་ལྷག་ཆད་མེད་པའི་ཞག་ཡིན་པར་ཐལ། ཁྱོད་ཚེས་ཞག་མིན་པའི་ཕྱིར། འདོད་ན་མ་ཡིན་པར་ཐལ། ཁྱོད་ཆུ་ཚོད་དྲུག་བཅུ་ལྷག་ཆད་མེད་པར་ཚང་བའི་ཞག་ཡིན་པའི་ཕྱིར་ཏེ། ཁྱོད་ཉིན་ཞག་ཡིན་པའི་ཕྱིར། གལ་ཏེ་འདི་སྙམ་དུ་འཇིག་རྟེན་ལུགས་ཀྱི་མགོ་ཟླའི་ཉེར་དགུ་ལ། རྒྱལ་ཟླའི་གསོ་སྦྱོང་། ཞག་མི་ཐུབ་བྱས་ན།
དེའི་གནམ་གང་གི་ཞག་དེ་མེད་པ་ཡིན་ནམ། ཡོད་ན་ཆུ་ཚོད་མི་འགྲིག་གོ་སྙམ་ན། དེ་སྐད་སྨྲ་བ་བདེན་མོད། འདི་ལ་འབུམ་ཕྲག་གསུམ་པས་ཞག་མི་ཐུབ་འབྱུང་བའི་གནམ་གང་དྲུག་པོ་དེ་དོར་ཞེས་པའི་བཀའ་སྙིང་པོ་ལ་ངེས་པ་རྙེད་ན། དཀའ་བའི་གནས་རང་གྲོལ་ཡིན་པའི་ཕྱིར་ཏེ། ཞག་མི་ཐུབ་མི་འབྱུང་བའི་ཟླ་བ་རྣམས་ལ། འཇིག་རྟེན་ལུགས་ཀྱི་གནམ་གང་དེ་ལ། བསྟན་བཅོས་ལུགས་ཀྱི་མར་ངོའི་ཚེས་ཉིན་ཞག་བཅོ་ལྔ་པར་བྱས་ཆོག་ཀྱང་། ཞག་མི་ཐུབ་འབྱུང་བའི་ཟླ་བ་དྲུག་པོ་ལ། མར་ངོའི་ཉིན་ཞག་བཅོ་ལྔ་པ་དྲུག་ཆད་ནས་མེད་པས།
འཇིག་རྟེན་ལུགས་ཀྱི་གནམ་གང་དྲུག་པོ་དེ་ཡང་ཆད་པར་སོང་བ་ལ། ཞག་མི་ཐུབ་དོར་བ་ཞེས་ཐ་སྙད་བཏགས་པ་ཡིན་ལ། དེས་ན་འཇིག་རྟེན་ལུགས་ཀྱི་མགོ་ཟླ་བའི་གནམ་གང་དུ་བྱེད་པའི་ཞག་དེ་ནི། བསྟན་བཅོས་ལུགས་འདིར་རྒྱལ་ཟླའི་ཡར་ངོའི་ཚེས་གཅིག་ཏུ་སླེབས་པ་ཡིན་ནོ། ། དེས་ན་ཞིབ་ཆ་འདི་སྐད་སྨྲ་དགོས། རྒྱལ་ཟླའི་མར་ངོའི་ཉིན་ཞག་བཅོ་ལྔ་པ་ནི་ཆད་ནས་མེད་ལ། འཇིག་རྟེན་ལུགས་ཀྱི་མགོ་ཟླའི་གནམ་གང་གི་ཞག་དེ་ཡོད་དུ་ཆུག་ཀྱང་། དེ་ནི་རྒྱལ་ཟླའི་ཡར་ངོའི་ཚེས་གཅིག་ཏུ་སླེབས་པ་ཡིན་ནོ། ། ཞེས་དཔྱོད་ལྡན་གྱི་སྙིང་གི་བདུད་རྩིར་བཟུང་དགོས་སོ། ། དེ་ལ་དཔྱོད་ལྡན་དག་ན་རེ།
འོ་ན་འཇིག་རྟེན་ལུགས་ཀྱི་རྒྱལ་ཟླའི་ཡར་ངོའི་ཚེས་གཅིག་དེ། བསྟན་བཅོས་ལུགས་ཀྱི་རྒྱལ་ཟླའི་ཡར་ངོའི་ཚེས་གཉིས་ཡིན་པར་ཐལ། འཇིག་རྟེན་ལུགས་ཀྱི་མགོ་ཟླའི་གནམ་གང་དེ། བསྟན་བཅོས་ལུགས་ཀྱི་རྒྱལ་ཟླའི་ཡར་ངོའི་ཚེས་གཅིག་ཡིན་པའི་ཕྱིར། ། འདོད་ན། འཇིག་རྟེན་ལུགས་ཀྱི་ཐ་སྐར་ཟླ་བའི་གནམ་གང་དེ། བསྟན་བཅོས་ལུགས་ཀྱི་སྨིན་དྲུག་ཟླ་བའི་ཡར་ངོའི་ཚེས་གཅིག་ཏུ་ཐལ་བ་དང་། འཇིག་རྟེན་ལུགས་ཀྱི་སྨིན་དྲུག་ཟླ་བའི་ཡར་ངོའི་ཚེས་གཅིག་དེ། བསྟན་བཅོས་ལུགས་ཀྱི་སྨིན་དྲུག་ཟླ་བའི་ཡར་ངོའི་ཚེས་གཉིས་ཡིན་པར་ཐལ་ལོ། ། འདོད་ན།
འཇིག་རྟེན་ལུགས་ཀྱི་མགོ་ཟླའི་ཉེར་བརྒྱད་ཀྱི་ཉིན། རྒྱལ་ཟླའི་མར་ངོའི་གསོ་སྦྱོང་ཞག་མི་ཐུབ་འབྱུང་བར་ཐལ་ཏེ། འཇིག་རྟེན་ལུགས་ཀྱི་ཐ་སྐར་ཟླ་བའི་གནམ་གང་ནས་འཇིག་རྟེན་ལུགས་ཀྱི་མགོ་ཟླའི་ཉེར་བརྒྱད་གྱི་བར་ལ། ཉིན་ཞག་ང་དགུ་ཚང་བས། ཚེས་ཞག་དྲུག་ཅུ་ཡང་ཚང་དགོས་པའི་ཕྱིར་རོ། ། ཟེར་ན་མགོ་རེ་ན་ཡིན་ཀྱང་། ལན་རྗེས་ནས་འབུལ་ལོ། ། ཡང་གལ་ཏེ་འཇིག་རྟེན་ལུགས་ཀྱི་མགོ་ཟླའི་གནམ་གང་སོགས་དྲུག་པོ་དེ་ནི། ཞག་ལྷག་པོ་ཡིན་པས། ཚེས་ཟླ་བཅུ་གཉིས་པོ་གང་གི་ཞག་དུ་ཡང་མི་གཏོགས་སོ་སྙམ་ན།
དེ་འདྲ་བ་སེམས་པ་མང་དག་ཡོད་པས་ཉོན་ཅིག འོ་ན་རྒྱལ་ཟླ་བའི་མར་ངོའི་ཚེས་ཞག་བཅོ་ལྔ་རྫོགས་པའི་ཕྱི་དེ་ཉིན་བར་ནས། རྒྱལ་ཟླའི་ཡར་ངོའི་ཚེས་ཞག་དང་པོ་དེ་མི་འཐད་པར་ཐལ། རྒྱལ་ཟླའི་མར་ངོའི་ཚེས་ཞག་བཅོ་ལྔ་པ་དང་། རྒྱལ་ཟླའི་ཡར་ངོའི་ཚེས་ཞག་དང་པོ་གཉིས་ཀྱི་བར་དུ་ཞག་གཅིག་གིས་ཆོད་པའི་ཕྱིར་ཏེ། འཇིག་རྟེན་ལུགས་ཀྱི་མགོ་ཟླའི་གནམ་གང་དེ། རྒྱལ་ཟླའི་མར་ངོའི་ཚེས་ཞག་བཅོ་ལྔ་པའི་ཕྱི་དེ་ཉིན་བར་གྱི་ཞག་ཡིན་པ་གང་ཞིག དེ་རྒྱལ་ཟླའི་ཡར་ངོའི་ཚེས་གཅིག་ཀྱང་མ་ཡིན་པའི་ཕྱིར་རོ། ། དེས་ན་ཟླ་བ་གཅིག་གི་མར་ངོ་དང་ཡར་ངོའི་བར་དུ་ཞག་གཅིག་ངལ་གསོ་བ་དེ། ཉི་ཟླས་གླིང་བཞིར་བྱ་བ་བྱེད་མ་ནུས་པའི་སྐྱིད་ལྕོགས་ཡིན་ནམ་སོམས་ཤིག
ཡང་འདི་སྐད་ཅེས། རྒྱལ་ཟླ་བའི་མར་ངོ་དེ་ལ་ཚེས་ཞག་བཅོ་ལྔ་ཡང་མ་ཚང་བར་ཐལ། རྒྱལ་ཟླའི་མར་ངོའི་ཚེས་ཞག་བཅུ་བཞི་པ་མེད་པའི་ཕྱིར། མ་གྲུབ་ན། འོ་ན་རྒྱལ་ཟླའི་མར་ངོའི་ཉིན་ཞག་བཅུ་གསུམ་པ་དེ་དེ་ཡིན་པར་ཐལ། དེ་ཡོད། དེ་ལས་གཞན་པ་མེད་པའི་ཕྱིར། འདོད་ན། ཚེས་ཞག་དང་ཉིན་ཞག་གི་གཞི་མཐུན་ཡོད་པར་ཐལ་བ་སྔར་བཞིན་ཟེར་ན། འདི་རིགས་རིགས་པ་ཕྲ་མོ་ཡིན། །
རྒྱལ་ཟླའི་མར་ངོའི་ཚེས་ཞག་བཅུ་བཞི་པ་བཅུ་གསུམ་པ་སོགས་ཁོ་རང་ཡིན་ཟེར་བ་ཙམ་ལ། ཉིན་ཞག་འདི་ལ་འབྱུང་ནི་ངེས་གསལ་དཀའ་བ་ཡིན་ཏེ། ཉི་ཟླའི་བགྲོད་པ་མགྱོགས་བུལ་གྱིས་ཆུ་ཚོད་རིམ་བཞིན་ནུར་བའི་དབང་ལས་སོ། ། དེས་ན་འདུལ་རང་རྐང་ལ། ལོ་གཅིག་ལ་ཚེས་ཞག་སུམ་བརྒྱ་དྲུག་ཅུའམ། ཉིན་ཞག་སུམ་བརྒྱ་ང་བཞི་འབྱུང་གི དེ་ལས་ལྷག་པ་མི་འབྱུང་སྟེ། ཤོལ་མེད་ཀྱི་ལོ་གཅིག་ལ་ཟླ་བ་བཅུ་གཉིས་ལས་མི་འབྱུང་ལ། ཟླ་བ་བཅུ་གཉིས་པོ་དེ་ལ་ཉིན་ཞག་སུམ་ཅུ་ཚང་བའི་ཟླ་བ་དྲུག་དང་། ཉིན་ཞག་ཉེར་དགུ་ལས་མེད་པའི་ཟླ་བ་དྲུག་འབྱུང་གི
དེ་ལས་སྤྲོས་པ་ཅི་ཡང་འབྱུང་རྒྱུ་མེད་པའི་ཕྱིར་རོ། ། དེས་ན་དཔལ་འབུམ་ཕྲག་གསུམ་པས། འདུལ་བ་རང་ལུགས་ལ། ཞག་མི་ཐུབ་དང་བཅས་པ་ཡི། ། ཟླ་བ་བཅུ་གཉིས་ལ་ལོ་གཅིག ཅེས་པ་འདི་ཚད་མར་བཟུང་ནས། ཁྱིམ་ལོ་དང་ཁྱིམ་ཞག་སོགས་འདིར་བཏང་སྙོམས་སུ་མཛད་པ་དེ་སྐབས་སུ་བབ་ཀྱི། གཞན་དག་འདུལ་བ་འདི་ལ། དུས་འཁོར་གྱིས་རྒྱས་བཀབ་སྟེ། ཞག་གསུམ་རྣམ་དབྱེ་ཚད་མར་བྱས་ཏེ་ལོ་གཅིག་ལ།
ཁྱིམ་ཞག་སུམ་བརྒྱ་དྲུག་ཅུ། ཉིན་ཞག་སུམ་བརྒྱ་དྲུག་ཅུ་རེ་ལྔ། ཚེས་ཞག་སུམ་བརྒྱ་བདུན་ཅུ་རྩ་གཅིག་རྗེས་འབྲང་དང་བཅས་པ་ཡོད་ཅེས་བཤད་གནང་བ་འདི། དཔྱོད་ལྡན་དག་གིས་དཔྱོད་པར་རིགས་ཏེ། འོ་ན། རྒྱལ་ཟླ་སོགས་གསོ་སྦྱོང་ཞག་མི་ཐུབ་འབྱུང་བའི་ཟླ་བ་དྲུག་པོ་དེ་ལ་ཡང་། ཁྱིམ་ཞག་སུམ་ཅུ་སུམ་ཅུ་ཚང་བར་ཐལ། ཤོལ་མེད་ཀྱི་ཟླ་བ་བཅུ་གཅིག་ལ། ཁྱིམ་ཞག་སུམ་བརྒྱ་དྲུག་ཅུ་ཚང་བའི་ཕྱིར། རྟགས་ཁས་སོ། །
འདོད་ན་རྒྱལ་ཟླ་ལ། ཉིན་ཞག་སུམ་ཅུ་ཚང་བར་ཐལ། དེ་ལ་ཁྱིམ་ཞག་སུམ་ཅུ་ཚང་བའི་ཕྱིར། འདོད་ན། རྒྱལ་ཟླ་ཆོས་ཅན། ཁྱོད་ལ་ཉིན་ཞག་སུམ་ཅུ་མ་ཚང་བར་ཐལ། ཁྱོད་ཉིན་ཞག་སུམ་ཅུར་ཚང་བ་ལ། ཉིན་ཞག་གཅིག་གིས་ཆད་པའི་ཟླ་བ་ཡིན་པའི་ཕྱིར་ཏེ། ཁྱོད་ཞག་མི་ཐུབ་འབྱུང་བའི་ཟླ་བ་ཡིན་པའི་ཕྱིར། ཁྱབ་སྟེ།
ཉིན་ཞག་གཅིག་གིས་མི་ཆོག་པའི་ཕྱིར་རོ། ། དུས་ཚིག་རྣམས་ཀྱིས་ཟླ་བ་ཕྱེད་ནུས་པ་ཉིད་ལའོ་ཞེས་བཤད་པས་སོ། ། འདི་ལ་ཁོ་ན་རེ། ཞིབ་ཆ་ཕྱེད་དགོས་པས། ཚེས་ཞག་གི་དབང་དུ་བྱས་པའི་རྒྱལ་ཟླ་དེ་ལ་ཉིན་ཞག་སུམ་ཅུ་མ་ཚང་ཡང་། སྤྱིར་རྒྱལ་ཟླ་ལ་དེ་ཚང་བར་ཁས་ལེན་ནོ་སྙམ་ན། འོ་ན་ཤོལ་མེད་བྱི་ལོ་ལ་རྒྱལ་ཟླ་བ་ཐ་དད་པ་གསུམ་འབྱུང་བར་ཐལ། དེ་ལ་ཚེས་ཞག ཉིན་ཞག ཁྱིམ་ཞག་གི་དབང་དུ་བྱས་པའི་ཟླ་བ་མི་འདྲ་བ་གསུམ་འབྱུང་བའི་ཕྱིར་རོ། །
དེ་འབྱུང་ཡང་སྐྱོན་མེད་དོ་སྙམ་ན། འོ་ན་རྒྱལ་ཟླ་གཅིག་ལ། ཐོག་མར་ཚེས་ཞག་གི་དབང་དུ་བྱས་པའི་རྒྱལ་ཟླ་རྫོགས། དེ་རྗེས་ཉིན་ཞག་གི་དབང་དུ་བྱས་པའི་རྒྱལ་ཟླ་རྫོགས། དེ་རྗེས་ཁྱིམ་ཞག་གི་དབང་དུ་བྱས་པའི་རྒྱལ་ཟླ་རྫོགས་ཏེ་རིམ་པ་གསུམ་འཆོས་རིགས་པར་ཐལ། དེ་གསུམ་ཡོད། དེ་གསུམ་གཅིག་ཆར་དུ་མི་རྫོགས་པའི་ཕྱིར། འདོད་ན། ཚེས་ཞག་གི་དབང་དུ་བྱས་པའི་རྒྱལ་ཟླ་རྫོགས་པའི་ཕྱི་དེ་ནས། ཚེས་ཞག་གི་དབང་དུ་བྱས་པའི་རྟ་པ་ཟླ་བའི་ཚེས་མགོ་རྩོམ་པ་མི་རིགས་པར་ཐལ།
དེ་གཉིས་ཀྱི་བར་དུ་ཞག་གམ་ཆུ་ཚོད་སོགས་དུས་རིང་པོས་བར་ཆོད་དེ། བསྒུག་ཅིང་བསྡད་དགོས་བྱུང་འདུག་པའི་ཕྱིར་རོ། ། ཡང་སྨིན་དྲུག་ཟླ་བའི་མར་ངོའི་གསོ་སྦྱོང་ཞག་མི་ཐུབ་ཀྱི་ཕྱི་དེ་ཉིན་བར་ནས། རྒྱལ་ཟླའི་མར་ངོའི་གསོ་སྦྱོང་ཞག་མི་ཐུབ་ཀྱི་བར་ལ། ཉིན་ཞག་དྲུག་ཅུར་གཅིག་གིས་ཆད། ཚེས་ཞག་དྲུག་ཅུ་ཚང་ཞེས་འདུལ་བ་པ་ཀུན་གྱི་གཏམ་བྱར་གླེང་བ་འདི་མི་བདེན་པར་ཐལ། དེ་ནས་དེའི་བར་ལ་ཉིན་ཞག་དྲུག་ཅུ་ཚང་བའི་ཕྱིར། མ་གྲུབ་ན། དེར་ཐལ། དེ་ནས་དེའི་བར་ལ་ཉིན་ཞག་དྲུག་བཅུ་ཚང་བའི་ཕྱིར།
མ་གྲུབ་ན། དེར་ཐལ། དེ་ནས་དེའི་བར་ལ་སྨིན་དྲུག་ཟླ་བའི་ཡར་ངོ་ཟླ་ཕྱེད། མགོ་ཟླ་ཧྲིལ་པོ་རྒྱལ་ཟླའི་མར་ངོའི་ཉིན་ཞག་བཅུ་བཞི་སྟེ་ཉིན་ཞག་ང་དགུ་ཚང་བ་མཐུན་གྲུབ་ཀྱི་སྟེང་དུ་སྨིན་དྲུག་ཟླ་བའི་མར་ངོའི་ཉིན་ཞག་བཅུ་བཞི་པའི་ཕྱི་དེ། སྨིན་དྲུག་ཟླ་བའི་མར་ངོའི་ཉིན་ཞག་བཅོ་ལྔ་པ་གཅིག་ཀྱང་མ་ཆད་པར་ཡོད་དོ་ཞེས་ཁྱོད་ཀྱིས་ཁས་བླངས་དགོས་པའི་ཕྱིར། དེ་ཁས་བླངས་མི་དགོས་ན། ཁྱོད་ཀྱི་སྨིན་དྲུག་ཟླ་བ་དེ་ལ། ཁྱིམ་ཞག་སུམ་བཅུ་ལྟ་ཞོག ཉིན་ཞག་སུམ་བཅུ་ཚང་བ་ཡང་སྒྲུབས་ཤིག་གོ ། ཡང་དུས་ཚིགས་ཀྱི་ཟླ་བ་ཡིན་ན།
ཁྱིམ་ཞག་སུམ་བཅུ་ལྷག་ཆད་མེད་པར་ཚང་བའི་ཟླ་བ་ཡིན་དགོས་པར་ཐལ། ཤོལ་མེད་ཀྱི་ལོ་ཡིན་ན་ཁྱིམ་ཞག་སུམ་བརྒྱ་དྲུག་ཅུ་ལྷག་ཆད་མེད་པར་ཚང་བའི་ལོ་ཡིན་དགོས་པའི་ཕྱིར། འདོད་ན། ཚེས་ཞག་གི་དབང་དུ་བྱས་པའི་ཟླ་བས་མ་ངེས། མ་གྲུབ་ན། དེར་ཐལ། ཁྱོད་ཞག་མི་ཐུབ་དང་བཅས་པ་ཡི། ཟླ་བ་བཅུ་གཉིས་ལ་ལོ་གཅིག ཅེས་པའི་ཚིག་ཟུར་གྱི་ཟླ་བ་བཅུ་གཉིས་ཞེས་པའི་དངོས་བསྟན་གྱི་ཟླ་བ་ཡིན་པའི་ཕྱིར། ཆོས་ཅན་ཡིན་པའི་ཕྱིར།
གོང་དུ་མ་ཁྱབ་ན། ཚེས་ཟླ་ཡིན་ན། དུས་ཚིགས་ཀྱི་ཟླ་བ་མ་ཡིན་དགོས་པར་ཐལ་ལོ། ། འདོད་ན། འདུལ་བ་ནས་བཤད་པའི་ཞག་མི་ཐུབ་འདོར་ཚུལ་གྱིས་ཞག་མི་ཐུབ་འདོར་བའི་གོ་མི་ཆོད་པར་ཐལ། འདུལ་བ་ནས་བཤད་པས་ཚེས་ཟླས་དུས་ཚིགས་ཀྱི་ཟླ་བའི་གོ་མི་ཆོད་འདུག་པའི་ཕྱིར་རོ། ། རྩ་བར་མ་ཁྱབ་ན། ཚེས་ཟླ་བཅུ་གཉིས་ཞག་མི་ཐུབ་དྲུག་དང་བཅས་པ་ལ་ལོ་གཅིག་ཏུ་བཞག་པའི་ཚེས་ལོ་ཆོས་ཅན་གྱིས་མ་ངེས་སོ། ། རྟགས་མ་གྲུབ་ན། དེར་ཐལ།
ཁྱོད་ཟླ་བ་བཅུ་གཉིས་ལ་ལོ་གཅིག ཞེས་པའི་དངོས་བསྟན་གྱི་ལོ་ཡིན་པའི་ཕྱིར་རོ། ། མ་ཁྱབ་ན། འདུལ་མངོན་ནས་བཤད་པའི་ལོས་ལོའི་གོ་མི་ཆོད་པར་ཐལ་ལོ། ། དེས་ན་འདུལ་མངོན་རང་རྐང་གི་ལོ་འདི་ལ་ནི། ཚེས་ཞག་ང་དྲུག་ལས་མི་འདུག་སྟེ། ཚེས་ཟླ་བཅུ་གཉིས་ལ་ཞག་མི་ཐུབ་དྲུག་འབྱུང་བའི་གནད་ཀྱིས་ཉིན་ཞག་དྲུག་ཆད་པར་ཁས་བླངས་དགོས་པའི་ཕྱིར་རོ། ། གལ་ཏེ་རང་རང་ཐད་སོར་ཆད་ཀྱང་། ཚེས་ཟླ་བཅུ་གཉིས་རྫོགས་རྗེས་ལོ་དེ་ཁ་ཚང་བར་བྱ་བའི་ཕྱིར་ཉིན་ཞག་དྲུག་ལྷག་པོར་འདོན་ནོ་སྙམ་ན། རྩིས་པའི་འགྲོས་ཀྱིས་འདུལ་བ་ལག་ལེན་ལ་ཅོ་འདྲིར་མི་འགྱུར་རམ་སོམས་ཤིག
གལ་ཏེ་ལོ་གཅིག་ལ་ཉིན་ཞག་སུམ་བརྒྱ་དྲུག་ཅུ་ཚང་བ་གཅིག་དགོས་ཏེ། ལོ་གཅིག་ལ་ཟླ་བ་བཅུ་གཉིས་ཚང་དགོས། ཟླ་བ་རེ་ལ་ཉིན་ཞག་སུམ་ཅུ་རེ་ཚང་དགོས་པར། ཡུད་ཙམ་ཉིན་ཞག་ཟླ་གསུམ་ནི། ། གོང་ནས་གོང་དུ་སུམ་ཅུར་འགྱུར། ། ཞེས་བཤད་པ་མ་ཡིན་ནམ་སྙམ་ན། བཤད་མོད། སྤྱིར་བཏང་དམིགས་བསལ་དུ་འཆད་དགོས་ཏེ། སྒྲ་ཇི་བཞིན་པ་ཟླ་རེ་ལ་ཉིན་ཞག་སུམ་ཅུ་རེ་ཚང་དགོས་ན། འདུལ་མངོན་རང་ལུགས་དང་འགལ་བའི་ཕྱིར་རོ། །
ཡང་ཁོ་ན་རེ། ཚེས་ལོ་གཅིག་ལ་ཉིན་ཞག་དྲུག་ཆད་པ་མ་ཡིན་པར་ཐལ། ཚེས་ལོ་གཅིག་ལ་ཉིན་ཞག་དྲུག་ལྷག་པ་ཡིན་པའི་ཕྱིར་ཏེ། ཚེས་ལོ་དེ་ལ་ཚེས་ཟླ་བཅུ་གཉིས་དང་ཉིན་ཞག་དྲུག་རེ་ལྷག་པ་དེ་ལོ་ལྔར་བསགས་པས། འདུལ་བ་རང་ལུགས་ལ་ལོ་ལྔ་རེ་ནས་ཟླ་ཤོལ་རེ་འདོན་པ་དེ་འབྱུང་བའི་ཕྱིར་རོ་ཞེས་ཟེར་ན། ཁྱེད་ཅག་གི་འཁྲུལ་གཞི་ཐམས་ཅད་དེས་བྱས་པར་སྣང་མོད། དེའི་གནད་འདི་ལྟར་ཡིན་ཏེ། ཞག་མི་ཐུབ་ཀྱི་ཞག་དྲུག་པོ་དེ་ཟླ་བ་རང་རང་དྲུག་པོ་དེར་ལྷག་ནས་བཞག་པའམ་ཟླ་བ་བཅུ་རྫོགས་རྗེས་ལྷག་པོར་ཞག་དྲུག་བསགས་ནས་འཇོག་པ་གང་ཡང་མ་ཡིན་གྱི། སྤྱིར་ཚེས་ཞག་དང་ཉིན་ཞག་གི་བར་ན་ཆུ་ཚོད་རེའམ། ཡུད་ཙམ་ཕྱེད་རེ་ཡོད་པའི་ཆུ་ཚོད་དམ་ཡུད་ཙམ་ཕྱེད་པོ་དེ་དག་བསྡོམས་ནས།
ལོ་རེ་ལ་ཞག་དྲུག་རེར་འགྱུར་བ་དེ་ལོ་ལྔ་ནས་ཟླ་བར་ལོངས་པས། གཉིས་པོའི་བར་ཁྱད་ལ་འདི་ཙམ་འབྱུང་བ་དེ་ཤེས་པར་བྱ་བའི་ཕྱིར་འདུལ་བ་ནས་ལོ་ལྔ་ནས་ཟླ་ལྷག་རེ་འདོན་པ་ཡིན་པའི་ཕྱིར་རོ། ། དེ་ལྟར་མིན་པ་ལྷག་པོར་ཞག་དྲུག་གནས་ཚོད་ལ་ལྷག་རྒྱུ་ཡིན་ན། ལོ་སྔ་མའི་ཟླ་བ་བཅུ་གཉིས་རྫོགས་ནས་ལོ་ཕྱི་མ་འཆར་གྱི་བར་ལ་ཞག་དྲུག་པོ་དེས་ཆོད་དགོས་པས། མཁས་པས་བདེ་བའི་དགའ་སྟོན་དུ་འགྱུར་བ་མ་ལགས་སམ། དེ་ལ་ཡང་འདི་སྙམ་དུ་འདུལ་བ་རང་ལུགས་ལ་ཡང་། ལོ་གཅིག་ལ་ཁྱིམ་ཞག་སུམ་བརྒྱ་དང་དྲུག་བཅུ་འབྱུང་རིགས་པར་ཐལ། གནམ་ཞག་ཅེས་པ་ཚེས་ཞག་དང་། ས་ཞག་ཅེས་པ་ཁྱིམ་ཞག་གི་ཐ་སྙད་ཁས་ལེན་རིགས་པའི་ཕྱིར་ཏེ། ཚེས་ཞག་དང་ཁྱིམ་ཞག་གི་བར་ཁྱད་ལ་ཞག་བཅུ་གཅིག་འབྱུང་བའི་དབང་གིས་ལོ་གསུམ་ནས་ཟླ་ཤོལ་འདོན་པ་དེ་འཐད་པའི་ཕྱིར་སྙམ་ན།
འཁྲུལ་གཞི་དེ་སྣང་མོད། དེའི་གནད་ནི་འདུལ་བར་རང་ལུགས་ལ་ཁྱིམ་ཞག་ཁས་བླངས་ནས། ཟླ་བ་རེ་ལ་ཁྱིམ་ཞག་སུམ་བཅུ་རེ་ཚང་བ་རང་ལུགས་ལ་ཁས་ལེན་ནོ་ཞེས་བབ་ཅོལ་སྨྲ་བ་མ་ཡིན་གྱི། རྒྱལ་པོའི་རྩིས་པ་དག་དེ་སྐད་གླེང་བ་བཞིན་རྒྱལ་པོ་དེ་ཉིད་ཚད་མར་བྱེད་པས་ཟླ་ཤོལ་འདོར་བ་སོགས་རྒྱལ་པོའི་རྗེས་སུ་འབྲང་བ་ཙམ་ཡིན་པའི་ཕྱིར་རོ། ། དེས་ན་གོང་དུ་དཔྱད་པ་བྱས་པའི་དོན་འཇིག་རྟེན་ལུགས་ཀྱི་མགོ་ཟླ་བའི་གནམ་གང་དེ་ཆད་ཅེས་སམ། དེ་ཉིད་རྒྱལ་ཟླའི་ཡར་ངོའི་ཚེས་གཅིག་ཏུ་སླེབས་ཞེས་པའི་དོན། འཇིག་རྟེན་ལུགས་ཀྱི་མགོ་ཟླའི་གནམ་གང་ཞེས་པའམ། རྒྱལ་ཟླ་བའི་མར་ངོའི་ཉིན་ཞག་བཅོ་ལྔ་པའི་ཐ་སྙད་ཆད་ནས་འཇོག་རྒྱུ་མེད་ཀྱང་། དེ་གཉིས་ཀྱི་དོན་མ་ཆད་པར་རྒྱལ་ཟླའི་ཡར་ངོའི་ཚེས་གཅིག་དེ་ལ་དེ་གཉིས་ཀྱི་དོན་ཚང་ཞེས་པའི་དོན་ཡིན་གྱི་འཇིག་རྟེན་ལུགས་ཀྱི་མགོ་ཟླའི་གནམ་གང་དེ། རྒྱལ་ཟླའི་ཡར་ངོའི་ཚེས་གཅིག་ཏུ་བཟུང་ནས་སླར་ཡང་བསྟན་བཅོས་ལུགས་ཀྱི་རྒྱལ་ཟླའི་ཚེས་གཅིག་རྗེས་འབྱུང་རྒྱུ་མེད་པའི་གནད་རྟོགས་ན།
དཀའ་བའི་གནས་ཐམས་ཅད་རང་གྲོལ་ཡིན་པས། གོང་དུ་ལན་རིམ་པས་འབུལ་ལོ་ཞེས་སྙན་གསན་ཕབ་ཚར་བ་དེ་ཡིན་པས་སྣོད་མིན་ལ་གསང་བ་སྒྲོགས་པར་མ་བྱེད་ཅིག ཡང་མཁས་པ་རྫོང་དཀར་བའི་འདུལ་སྤྱིར། ཤོལ་མེད་ཀྱི་མགོ་ཟླ་བ་ལ་དགུན་ཉི་ལོག་ཅིང་། དགུན་ཉི་ལྡོག་ནས། ཉིན་ཞག་གོ་གཅིག་དང་། ཆུ་ཚོད་བཅུ་དགུ། ཆུ་སྲང་གསུམ། དབུགས་གསུམ། ཚེས་ཞག་གོ་གཉིས་དང་།
ཆུ་ཚོད་ཞེ་དྲུག ཆུ་སྲང་དགུ། དབུགས་གཅིག་རྣམས་འདས་པའི་དཔྱིད་ཟླ་དང་པོ་ལ་དཔྱིད་ཉིན་མཚན་མཉམ་པ་དང་། དེ་ནས་ཞག་གསུམ་དེ་ལྟར་འདས་པའི་དབྱར་ར་ལ་དབྱར་ཉི་བཟློག་པ་དང་། དེ་ནས་ཞག་གསུམ་དེ་ལྟར་འདས་པའི་སྟོན་ཟླ་དང་པོ་ལ་སྟོན་ཉིན་མཚན་མཉམ་པ་འབྱུང་ཞེས་དང་། དུས་ཚིག་ལ་བཞིར་ཕྱེ་བའི་དུས་ཚིགས་རེ་རེ་ལ་ཟླ་བ་གསུམ་གསུམ་བཤད་པ་རགས་རྩིས་ཡིན་གྱི། ཞིབ་ཏུ་ན་ཟླ་བ་གསུམ་དང་ཚེས་ཞག་གཉིས། ཆུ་ཚོད་ཞེ་དྲུག་སོགས་ཡོད་ཅེས་ཞིབ་པར་འཆད་པ་ལེགས་བཤད་དུ་སྣང་མོད། ཆོས་འདུལ་བ་བདུད་རྩི་སྙིང་པོ་ལྟ་བུ་བསྲུབ་པའི་ལེགས་བཤད་ཨེ་ཡིན་ལྟའོ་སྙན་བསྒྲེང་ཤིག འོ་ན་མགོ་རྒྱལ་རྟ་པའི་ཟླ་བ་གསུམ་ལ།
ཟླ་བ་གསུམ་དང་ཚེས་ཞག་གཉིས་ལྷག་པོར་བྱུང་བའི་ཚེས་ཞག་ལྷག་པོ་དེ་ཆོས་ཅན། ཁྱོད་དགུན་ཟླ་གསུམ་པོ་གང་རུང་གི་ཚེས་ཞག་ཡིན་པར་ཐལ། ཁྱོད་དེ་དང་དགུན་ཟླ་གསུམ་པོ་གང་རུང་གི་ཚེས་ཞག་ཏུ་མ་གཏོགས་པའི་ཚེས་ཞག་གང་རུང་ཡིན་པ་གང་ཞིག ཕྱི་མ་དེ་མ་ཡིན་པའི་ཕྱིར། དང་པོ་གྲུབ་སྟེ། དུས་ཚིགས་བཞིས་ཟླས་ཕྱེ་བའི་དགུན་གྱི་དུས་ཚིགས་ཀྱི་ཚེས་ཞག་ཡིན་པའི་ཕྱིར། འདོད་ན། གསུམ་པོ་གང་གི་ཚེས་ཞག་ཡིན་སྨྲོས་ཤིག གལ་ཏེ་རྒྱལ་ཟླའམ། རྟ་པ་ཟླ་བ་གང་རུང་གི་ཚེས་ཞག་ཡིན་པའི་ཕྱིར་ཟེར་ན།
རྒྱལ་ཟླའི་ཚེས་ཞག་ཡིན་ན་རྒྱལ་ཟླའི་ཚེས་ཞག་པོ་གཅིག་འབྱུང་བ་དང་། རྟ་ཟླའི་ཡིན་ན། རྟ་ཟླ་ལ་ཚེས་ཞག་པོ་གཅིག་ཡོད་པར་ཐལ་བའི་སྐྱོན་གནས་སོ། ། གལ་ཏེ་དེ་སྲིད་ཀྱང་དམིགས་བསལ་ཡིན་པས་སྐྱོན་མེད་དོ་སྙམ་ན། དེ་གཉིས་ལ་ཚེས་ཞག་པོ་གཅིག་འབྱུང་བ་མི་སྲིད་པར་ཐལ། རྒྱལ་ཟླའི་མར་ངོ་ལ་ཡང་ཚེས་ཞག་བཅོ་ལྔ་ལས་མི་སྲིད་པའི་ཕྱིར། དེའི་ཡར་ངོ་ལ་ཡང་ཚེས་ཞག་བཅོ་ལྔ་ལས་མི་སྲིད་པའི་ཕྱིར། དང་པོ་དེར་ཐལ། སྨིན་དྲུག་ཟླ་བའི་མར་ངོའི་གསོ་སྦྱོང་བཅུ་བཞི་པའི་ཕྱི་དེ་ཉིན་བར་ནས་རྒྱལ་ཟླའི་མར་ངོའི་གསོ་སྦྱོང་ཞག་མི་ཐུབ་ཀྱི་བར་ལ་ཚེས་ཞག་དྲུག་ཅུ་དང་། ཉིན་ཞག་ང་དགུ་ལས་ལྷག་ཆད་གཏན་ནས་མེད་དོ་ཞེས།
ཞག་མི་ཐུབ་འབྱུང་བའི་གནད་ཀྱིས་སྨྲ་དགོས་པའི་ཕྱིར་རོ། ། ཕྱི་མ་ཡང་དེར་ཐལ། རྒྱལ་ཟླའི་མར་ངོའི་གསོ་སྦྱོང་ཞག་མི་ཐུབ་ཀྱི་ཕྱི་དེ་ཉིན་བར་ནས། དབོ་ཟླའི་ཞག་མི་ཐུབ་ཀྱི་བར་ལ་ཚེས་ཞག་དྲུག་ཅུ་དང་། ཉིན་ཞག་ང་དགུ་ལ་ལྷག་ཆད་ཅི་ཡང་མེད་པའི་ཕྱིར་རོ། ། འདོད་ན། དགུན་ཟླ་གསུམ་ལ་ལྷག་པོར་བྱུང་བའི་ཚེས་ཞག་གཉིས་པོ་ཆོས་ཅན། ཁྱོད་མགོ་རྒྱལ་རྟ་གསུམ་པོ་གང་རུང་གི་ཚེས་ཞག་ཡིན་པར་ཐལ། ཁྱོད་དུས་ཚིགས་ལ་བཞིར་ཕྱེ་བའི་དགུན་གྱི་ཚེས་ཞག་ཡིན་པའི་ཕྱིར། འདོད་ན་གསུམ་པོ་གང་གི་ཡིན་སྨྲོས་ཤིག
གལ་ཏེ་དགུན་གྱི་དུས་ཚིགས་ཟླ་བ་གསུམ་པོ་ལ་ཟླ་བ་གསུམ་དང་། ཚེས་ཞག་གཉིས་དང་། ཆུ་ཚོད་ཞེ་དྲུག་འབྱུང་བ་ནི་ངེས་དག་ཡིན་ལ། ཚེས་ཞག་གཉིས་པོ་དེ་ཟླ་བ་འདིའི་ཚེས་ཞག་ཡིན་ཞེས་སུས་ཀྱང་བཟུང་བར་མི་ནུས་སོ་ཞེས་སྨྲ་བར་བྱེད་ན། ཆོས་འདུལ་བ་འདི་ལ་ཟླ་བ་བཅུ་གཉིས་པོ་ཞག་མི་ཐུབ་དྲུག་གི་ཚིགས་བསྡོམས་པའི་གནད་ཀྱིས། དེ་སྐད་སྨྲ་བའི་ཟོལ་གྱིས་འཁྱོག་འགྲོས་ཐོན་པར་མི་འགྱུར་ཏེ། འོ་ན་དགུན་སྟོད་ཀྱི་ཟླ་བ་ཕྱེད་གཉིས་ལ་ཟླ་བ་ཕྱེད་གཉིས་དང་ཚེས་ཞག་ལྷག་པོ་གཅིག་འབྱུང་རིགས་པར་ཐལ། དགུན་གྱི་ཟླ་བ་གསུམ་ལ་ཟླ་བ་གསུམ་དང་ཚེས་ཞག་ལྷག་པོ་གཉིས། ཆུ་ཚོད་ཞེ་དྲུག་རྣམས་འབྱུང་བར་ཁས་བླངས་པའི་ཕྱིར། འདོད་ན།
དགུན་སྟོད་ཀྱི་ཟླ་བ་ཕྱེད་གཉིས་འདས་ཕྱེད་ལུས་པའི་ཚེ་ན། དགུན་ཟླ་བ་གཅིག་དང་ཚེས་ཞག་བཅོ་ལྔའི་ཐིམ་པ་ལ་ལྷག་ཆད་མེད་ཅིང་། ཉིན་ཞག་གཅིག་ཆད་པའི་དབང་གིས་རྒྱལ་ཟླའི་མར་ངོའི་ཉིན་ཞག་བཅུ་བཞི་པ་ལ་གསོ་སྦྱོང་ཞག་མི་ཐུབ་འབྱུང་བར་བཤད་པ་དེ་མི་འཐད་པར་ཐལ། མགོ་ཟླ་དང་རྒྱལ་ཟླའི་མར་ངོའི་ཟླ་ཕྱེད་བར་ལ་ཟླ་བ་ཕྱེད་གཉིས་དང་ཚེས་ཞག་ལྷག་པོ་གཅིག་འབྱུང་འདུག་པའི་ཕྱིར་རོ། ། འདོད་ན། དགུན་དང་དཔྱིད་དང་དབྱར་རྣམས་ཀྱི། ། ཟླ་བ་ཕྱེད་དང་གཉིས་འདས་ཤིང་། ། ཟླ་བ་ཕྱེད་ནི་ལུས་པ་ན། ། མཁས་པས་ཞག་མི་ཐུབ་པ་དོར། ། ཞེས་བཤད་པ་འདི་ལ་སེར་གནང་རིགས་པར་ཐལ་ལོ། །
གལ་ཏེ་དེ་ལྟར་བཤད་པ་དེ་ནི་ཚེས་ཞག་གི་དབང་དུ་བྱས་པའི་ཟླ་བ་ཕྱེད་གཉིས་ལ་ཉིན་ཞག་གཅིག་ཆད་པ་ཡིན་གྱི། སྤྱིར་དགུན་སྟོད་ཀྱི་ཟླ་བ་ཕྱེད་གཉིས་ལ་ཉིན་ཞག་གཅིག་ཆད་པ་མ་ཡིན་ནོ་ཟེར་ན། དེ་སྐད་ཟེར་དགོས་པ་ཉིད་ཀྱིས་ཆོས་འདུལ་བ་འདི་ལ་ཅོ་དྲིས་པ་ཡིན་ཏེ། འོ་ན་ཆོས་འདུལ་བ་འདིའི་ལུགས་ལ། རྒྱལ་ཟླའི་མར་ངོའི་ཚེས་ཞག་བཅོ་ལྔ་རྫོགས་པའི་ཕྱི་དེ་ཉིན་བར་ནས་རྒྱལ་ཟླའི་ཡར་ངོའི་ཚེས་གཅིག་མགོ་རྩོམ་པ་མིན་པར་ཐལ། རྒྱལ་ཟླའི་མར་ངོའི་ཚེས་བཅོ་ལྔ་རྫོགས་ཀྱང་རྒྱལ་ཟླའི་མར་ངོའི་ཟླ་ཕྱེད་མ་རྫོགས་པ་ཁྱོད་ལ་བྱུང་འདུག་པའི་ཕྱིར་རོ། ། གལ་ཏེ་དེ་འདོད་ལན་ཡིན་ཏེ། རྒྱལ་ཟླའི་མར་ངོའི་ཚེས་ཞག་བཅོ་ལྔ་རྫོགས་ཀྱང་རྒྱལ་ཟླའི་མར་ངོའི་ཉིན་ཞག་བཅོ་ལྔ་པ་དང་། ཁྱིམ་ཞག་བཅོ་ལྔ་པ་ད་དུང་མ་རྫོགས་པའི་ཕྱིར་སྙམ་ན། བློ་གྲོས་ཤིན་ཏུ་ཆེ་མོད།
རྒྱལ་ཟླའི་མར་ངོའི་གསོ་སྦྱོང་བཅུ་བཞི་པ་ཚང་བའི་ཕྱི་དེ་ནས་དབོ་ཟླ་བའི་མར་ངོའི་གསོ་སྦྱོང་ཞག་མི་ཐུབ་བྱུང་བའི་བར་ལ་ཚེས་ཞག་དྲུག་ཅུར་ལྷག་མེད་དེ། ཉིན་ཞག་དྲུག་ཅུར་གཅིག་གིས་ཆད། ཅེས་འདུལ་འཛིན་ཐམས་ཅད་ཞལ་འཆམ་པའི་ལྗགས་ཀྱི་དབང་པོ་དེ་ངལ་བ་དོན་མེད་ཡིན་པར་ཐལ། དེ་ནས་དེའི་བར་ལ་ཉིན་ཞག་དྲུག་བཅུ་ལྷག་ཙམ་ཡང་འཕེལ་འདུག་པའི་ཕྱིར་རོ། ། གལ་ཏེ་དེ་ལྟར་འཕེལ་བ་ནི་ཁྱིམ་ཞག་ཚད་མར་བྱས་པའི་དོན་ཡིན་ནོ་སྙམ་ན། སྐྱོན་ཡོན་ཅིར་གྱུར་ཀྱང་འདུལ་ལུགས་ཀྱི་ཞག་མི་ཐུབ་འབྱུང་ཚུལ་གྱི་གནད་འཕྱུག་པ་མ་ལགས་སམ། ཡང་འདི་སྙམ་དུ། བར་སྐབས་དེར་ཞག་ལྷག་པོར་ཁས་ལེན་པ་མ་ཡིན་གྱི། སྤྱིར་ཟླ་བ་རེ་ལ་ཁྱིམ་ཞག་སུམ་ཅུ་རེ་ཚང་ལ། ཁྱིམ་ཞག་རེ་ལ་ཆུ་ཚོད་དྲུག་ཅུ་དང་།
ཆུ་སྲང་ལྔ་བཅུ་རེ། ཉིན་ཞག་རེ་ལ་ཆུ་ཚོད་དྲུག་བཅུ་རེ། ཚེས་ཞག་རེ་ལ་ཆུ་ཚོད་ང་དགུ་རེ་ཡོད་པའི་བར་ཁྱད་རྩིས་པས། དགུན་ཟླ་གསུམ་ལ་ཁྱིམ་ཞག་དགུ་བཅུ་དང་། ཉིན་ཞག་གོ་གཅིག་སོགས་དང་། ཚེས་ཞག་གོ་གཉིས་སོགས་འབྱུང་བ་ཕྲ་བ་ས་རིས་ཀྱི་གཏན་ལ་ཕབ་པའི་རྣམ་གཞག་ཡིན་པས། ལུང་རིགས་ལྟར་སྣང་གི་འོལ་ཚོད་ལ་ཡིད་བརྟན་མི་བྱའོ་ཞེས་ཡུས་ཀྱིས་བརྣངས་བ་བཞིན་མཛད་ན། དེ་ཐུགས་བདེན་མོད། ཁྱིམ་ཞག་སྒྲུབ་བྱེད་ཚད་མར་བཟུང་ཚེ་འདུལ་ལུགས་ཀྱི་གསོ་སྦྱོང་ཞག་མི་ཐུབ་འབྱུང་བའི་ཟླ་བ་དང་། ཚེས་གྲངས་བསྒྲུབ་བྱ་ལུང་རིགས་ཀྱི་སྒྲུབ་བྱེད་རྣམ་གཞག་རྣམས་འཇིག
དེ་ཉིད་ཀྱི་ལུང་རིགས་ཚད་མར་བཟུང་ཚེ་ཞག་གསུམ་རྣམ་དབྱེའི་ས་རིས་རི་མོ་ཟུབ་པར་སྣང་བས། དེ་གཉིས་བཞི་མཐུན་པར་ཁས་བླང་བྱ་མ་ཡིན་པའི་གནད་དགོངས་ནས་པཎ་ཆེན་ཐམས་ཅད་མཁྱེན་པ་འབུམ་ཕྲག་གསུམ་པས། འདུལ་བ་རང་རྐང་འདིར་ཚེས་ཞག་དང་ཉིན་ཞག་མ་གཏོགས་ཁྱིམ་ཞག་གི་ཐ་སྙད་མ་མཛད་པ་འདི་ཡིད་ཆེས་པའི་གནས་སུ་བཟུང་ལ། རྣམ་དབྱེ་སྐབས་ཕྱེད་པར་བྱོས་ཤིག ཅེས་རྣམ་དཔྱོད་དང་ལྡན་པའི་སྐལ་བཟང་རྣམས་ལ་གདམས་སོ། ། ཡང་མཁས་པ་པཎ་ཤག་པའི་དུས་ཚིགས་ལས། ཁ་ཅིག་ཉེར་དགུ་ལ་གསོ་སྦྱོང་བཅུ་བཞི་པ་འབྱུང་ཞེས་པ་ནི་མི་འཐད་པའི་གཏམ་ཁོ་ན་ཡིན་ཏེ། ཉེར་དགུ་ནི་མར་ངོ་ཡིན་ཞིང་ཟླ་བའི་དཀར་ཆ་འབྱུང་བས་གནམ་སྟོང་མིན་ལ། གནམ་སྟོང་མིན་པ་ལ་མར་ངོའི་གསོ་སྦྱོང་མི་འབྱུང་བའི་ཕྱིར་ཞེས་སོགས་གསོ་སྦྱོང་ཞག་མི་ཐུབ་དྲུག་གི་ཚེས་གྲངས་རྩི་ཚུལ་ནི། སྨིན་དྲུག་ཟླ་བའི་ཚེས་བཅུ་དྲུག་གི་ཉིན་དེ།
ཚེས་གཅིག་མི་ཟེར་བར་ཚེས་གཉིས་ཞེས་བགྲངས་བས་ཚེས་བཅོ་ལྔའི་ཉིན་གསོ་སྦྱོང་བྱ་བའམ། ཡང་ན་དེའི་ཉིན་ཚེས་གཅིག་ཏུ་བགྲངས་ནས་གསོ་སྦྱོང་བྱས་པའི་ཉིན་མོ་དེ། ཟླ་བ་རྟིང་མའི་གསོ་སྦྱོང་བཅོ་ལྔ་པའི་ཉིན་ཞག་གི་གྲངས་ལ་ཕན་པར་བྱེད་དགོས་སོ་ཞེས་དང་། བཅུ་བཞི་པ་དྲུག་པོའི་ཚེས་གཉིས་བགྲང་བའམ། གཅིག་ལ་གཉིས་སུ་བྱས་ནས་བགྲངས་ཀྱང་འགལ་བ་མེད་དོ་ཞེས་དང་། གསོ་སྦྱོང་བཅོ་ལྔ་པ་རྣམས་ལ་ཉིན་ཞག་བཅོ་ལྔ་རེ་ཚང་དགོས་ཀྱང་བཅུ་བཞི་པ་རྣམས་ལ་ཉིན་ཞག་བཅུ་བཞི་རེ་ལས་མེད་པས། ལོ་གཅིག་ལ་ཉིན་ཞག་ཉི་ཤུ་རྩ་དགུ་ལས་མེད་པའི་ཟླ་བ་དྲུག་འབྱུང་བ་ཡིན་ནོ་ཞེས་དང་། སྐར་རྩིས་དང་མི་མཐུན་སྙམ་དུ་དོགས་པར་མི་བྱ་སྟེ། སྐར་རྩིས་དང་བསྟུན་ནའང་ཟླ་བ་བཅུ་གཉིས་ལ་ཉིན་ཞག་སུམ་བརྒྱ་དང་ལྔ་བཅུ་རྩ་བཞི་ལྷག་ཆད་མེད་པར་འབྱུང་དགོས་པའི་ཕྱིར། གསོ་སྦྱོང་གི་ཞག་རྩིས་འདུལ་བ་ནས་འབྱུང་བ་བཞིན་ལག་ལེན་དུ་བཀལ་ན་སྐར་རྩིས་དང་མི་མཐུན་པ་ཅུང་ཟད་ཀྱང་མེད་དོ། །
ཞེས་ཤེས་པར་བྱོས་ཤིག་ཅེས་སོགས་དྲིས་སོ། ། འདི་འདྲ་བ་ནི་གནམ་གང་གི་ཉིན་གསོ་སྦྱོང་ཞག་མི་ཐུབ་འབྱུང་བར་ཁས་བླངས་ན། དེ་ལ་ཁོ་བོས་སྐྱོན་སྔར་འཕངས་པ་དེ་བཞིན་འབྱུང་བར་དོགས་པའི་མུན་ཚོད་ཀྱིས་མར་ངོའི་ཚེས་གཅིག་ཚེས་གཉིས་སུ་བགྲང་བའི་གསོ་སྦྱོང་བཅུ་བཞི་པའི་ཉིན་དེ། ཟླ་བ་རྗེས་མའི་ཚེས་ཞག་ཏུ་བགྲང་ཞེས་འབྲེལ་མེད་སྣ་ཚོགས་གསུང་བའི་མགྲིན་པའི་བུ་ག་འབྱེད་འཛུམ་ཅི་ཡང་འབྲེལ་བ་འདིར་གྱུར་པ་ལགས་སམ། དེས་ན་འདི་རིགས་ལ་རིགས་པའི་རྣམ་འགྱུར་འཕེན་མི་དགོས་པར་སྣང་སྟེ། སྨིན་དྲུག་ཟླ་བའི་ཚེས་གཅིག་ལ་གཉིས་པར་བཟུང་ནས་བགྲང་ཞེས་པ་དེའི་ཡར་ངོའི་ཚེས་གཅིག་མེད་ནས་མི་བགྲང་བ་ཡིན་ནམ། ཡིན་ཡང་ལྷག་པོ་ཤོར་དོགས་མི་བགྲང་བ་ཡིན་སྨྲོས་ཤིག ཞག་མི་ཐུབ་ཀྱི་གསོ་སྦྱོང་བྱུང་ཞག་དེ་ཟླ་བ་ཕྱི་མའི་ཚེས་ཞག་ཏུ་བགྲང་བ་ཡིན་ན། ཟླ་བ་རྗེས་མ་ཡང་ཕྱི་མའི་ཟླ་བ་ལ་ཞག་མི་ཐུབ་འདོར་རྒྱུ་མི་འབྱུང་བའི་སྐྱོན་གནས་ཏེ། ཅིས་ཀྱང་རིགས་པ་འཕང་དགོས་ན་རིགས་པ་སྔ་མ་རྣམས་འདིར་སྤྱན་དྲང་བར་མཛོད་ཅིག
ཡང་རྩིས་པ་དག་གི་ལུགས་ལའང་། ཟླ་བ་བཅུ་གཉིས་ལ་ཉིན་ཞག་སུམ་བརྒྱ་དང་དྲུག་བཅུ་རྩ་བཞི་ལས་མི་འབྱུང་ཞེས་པའི་བབ་ཅོལ་སྨྲ་བ་སྟེ། དེ་ལྟར་ན་ཞག་གསུམ་རྣམ་དབྱེ་ཚད་མར་བྱས་པ་དོན་མེད་ཅིང་། རྩིས་ལུགས་ཉི་ལྡོག་དང་ཟླ་ཤོལ་སོགས་ཆུ་ཚོད་གཏན་ནས་མི་འགྲིགས་པའི་སྐྱོན་གནས་མོད། རིམ་གྱིས་དཔྱད་པར་བྱའོ། ། ད་ནི་འདིར། དབྱར་གྱི་ཟླ་བ་གཉིས་པ་ཡི། ། ཐ་མའི་ཚེས་དགུ་ནས་མཚན་རིང་། ། ཞེས་སོགས་ལ་དཔྱད་པར་བྱ་སྟེ། གཞུང་འདིས་འདུལ་མངོན་རང་གི་ལོ་མགོ་འཛིན་ལུགས་དང་།
དབྱར་དགུན་གྱི་ཉི་མ་ལྡོག་མཚམས་དང་། སྟོན་དཔྱིད་ཀྱི་ཉི་མ་མཉམ་མཚམས་སོགས་ལ་ཁ་ཆེ་བར་སྣང་བས། ཐོག་མར་རང་ལུགས་ཀྱི་གནད་སྙིང་པོར་དྲིལ་ན། གཞུང་འདིས་སྟོན་དཔྱིད་ཀྱི་ཉིན་མཚན་མཉམ་པ་དངོས་སུ་བསྟན་ནས། དེའི་ཕྱི་དེ་ནས་ཉིན་མཚན་རིང་ཐུང་འབྱུང་བ་ཡང་དངོས་སུ་བསྟན་པའི་ཤུགས་ལས། དབྱར་དགུན་གྱི་ཉི་མ་ལྡོག་ཚུལ་དང་ལོ་མགོ་སོགས་ཤུགས་ལ་བསྟན་པ་ཡིན་ནོ། ། དེ་ཡང་འདི་ལྟར། དབྱར་གྱི་ཟླ་བ་གཉིས་པ་ནི། དུས་ཚིག་ལ་གསུམ་དུ་ཕྱེ་བའི་དུས་ཚིགས་རེ་ལ་ཟླ་བ་བཞི་བཞིར་ཡོད་པའི་དབྱར་ཟླ་གཉིས་པ་ནི་ཁྲུམས་ཀྱི་ཟླ་བ་ཡིན་ལ། དེ་ལ་མར་ངོ་ཡར་ངོ་གཉིས་ཡོད་པའི་ཐ་མ་ཡར་ངོའི་ཚེས་བརྒྱད་ལ་སྟོན་ཉིན་མཚན་ཡུད་ཙམ་བཅོ་ལྔ་པར་མཉམ་པ་དེ་འབྱུང་ཞིང་།
དེའི་ཕྱི་དེ་ཚེས་དགུའི་ཉིན་མཚན་མོ་ལ་ཐང་གཅིག་གཅིག་འཕེལ་བས་མཚན་མོ་རིང་བ་ཡིན་ལ། དུས་ཚིགས་ལ་གསུམ་དུ་ཕྱེ་བའི་དགུན་ཟླ་བཞི་པ་ནི་དཔྱིད་ར་དབོ་ཟླ་བ་ཡིན་པས། དེའི་ཡར་ངོའི་ཚེས་བརྒྱད་ལ་དཔྱིད་ཉིན་མཚན་ཡུད་ཙམ་བཅོ་ལྔ་པར་མཉམ་པ་འབྱུང་ཞིང་ཕྱི་ཉིན་ཚེས་དགུ་ནས་མཚན་མོ་ཐང་གཅིག་གིས་ཐུང་ཞིང་། ཉིན་མོ་ཐང་གཅིག་གཅིག་འཕེལ་བས་ཉིན་མོ་ལྡོག་ཅེས་པ་དེ་ནས་ཉིན་མཚན་གཉིས་ལ་ཉིན་མོ་རིང་ཞེས་པའི་དོན་ནོ། ། གནད་དེ་མ་རྟོགས་པར་ཐ་མའི་ཚེས་དགུ་ནས་མཚན་རིང་། ཞེས་པ་དང་། དགུན་རྣམས་ཀྱི་ནི་བཞི་པ་ལ། ། ཐུང་ངུར་འགྱུར་རོ་ཉིན་མོ་ལྡོག ཅེས་པས་དབྱར་དགུན་གྱི་ཉི་མ་ལྡོག་མཚམས་བསྟན་སྙམ་དུ་འཁྲུལ་བར་མ་བྱེད་ཅིག དེ་ལྟར་མཉམ་མཚམས་ངོས་ཟིན་ན།
ལྡོག་མཚམས་ཀྱང་ཤུགས་ལས་གྲུབ་པ་ཡིན་ཏེ། སྟོན་དཔྱིད་ཀྱི་ར་བ་གཉིས་ལ་མཉམ་མཚམས་བྱུང་ན། དབྱར་དགུན་གྱི་ར་བ་གཉིས་ལ་ལྡོག་མཚམས་འབྱུང་བ་རྟེན་འབྲེལ་གྱི་ཆེ་བ་ཡིན་པའི་ཕྱིར། དེའི་ཤུགས་ལ་ལོ་མགོ་འཛིན་ཚུལ་ཡང་རྩོད་མེད་དུ་གྲུབ་པ་ཡིན་ཏེ། མགོ་རྒྱལ་རྟ་པ་དབོ་ཟླ་བཞི་ལ་དགུན་དུ་བཞག་པས་མགོ་ཟླ་ལོ་མགོར་མི་ཡོང་བའི་དོན་མེད་པའི་ཕྱིར། གནད་འདི་ལ་གསོ་སྦྱོང་ཞག་མི་ཐུབ་འབྱུང་ཚུལ། དབྱར་སྔ་ཕྱི་ཁས་ལེན། སྲ་བརྐྱང་འདིར་འབྱུང་སོགས་ཆུག་མེད་དུ་གཞུང་བཞིན་འགྲིགས་པ་ཡིན་པའི་ཕྱིར། རྒྱལ་དང་དབོ་དང་ས་ག་དང་། ། ཆུ་སྟོད་ཁྲུམས་སྨད་སྨིན་དྲུག་ཅེས། །
འདི་རྣམས་ཀྱི་ནི་ནག་པོའི་ཕྱོགས། ། ཟླ་ཕྱེད་གསོ་སྦྱོང་བཅུ་བཞི་པ། ། ཞེས་གསོ་སྦྱོང་ཞག་མི་ཐུབ་འབྱུང་ཚུལ་བཤད་པ་དེ་དེ་ཁོ་ན་བཞིན་འགྲིག་པའི་ཕྱིར། དུས་ཚིག་ལ་བཞིར་ཕྱེ་བའི་དབྱར་འབྲིང་ཉའི་ཕྱི་དེའམ། དུས་ཚིགས་ལ་གསུམ་དུ་ཕྱེ་བའི་དབྱར་ཟླ་དང་པོ་གྲོ་བཞིན་མར་ངོའི་ཚེས་གཅིག་ནས་དབྱར་སྔ་མ་དང་། བཞིར་ཕྱེ་བའི་དབྱར་ཟླ་ཐ་ཆུང་ཉའི་ཕྱེ་དེའམ། ལྔར་ཕྱེ་བའི་དབྱར་ཐུང་ངུ་ཁྲུམས་ཀྱི་མར་ངོའི་ཚེས་གཅིག་ལ་དབྱར་ཕྱི་མ་ཁས་ལེན་པ་དང་། དབྱར་སྔ་ཕྱིའི་དབང་གིས་ཐ་སྐར་ཟླ་བའམ་སྨིན་དྲུག་ཟླ་བའི་ཚེས་བཅོ་ལྔ་ལ་དུས་ཀྱི་དགག་དབྱེ་འབྱུང་བ་བཤད་པ་ལྟར་འགྲིགས་པའི་ཕྱིར་ཏེ། མདོ་རྩ་བར། དབྱར་གནས་པར་ཁས་བླངས་བར་བྱའོ། །
ཟླ་བ་གསུམ་དུའོ། ། ཚེས་བཅུ་དྲུག་ལའོ། ། དབྱར་ཟླ་འབྲིང་པོའི་ཕྱི་དེ་ཉིན་བར་བགྱིའོ་ཞེས་དང་། ཚིགས་ལེར། གྲོ་བཞིན་ཟླ་བའི་ཚེས་གཅིག་ནས། ། སྔ་མའི་དབྱར་དེ་གཙོ་བོ་ཡིན། ། ཞེས་དབྱར་སྔ་མ་ཁས་ལེན་འགྲིག་པའི་ཕྱིར་དང་། དབྱར་ཐ་ཆུང་ཉའི་འོ། ། ཞེས་དང་། དེ་ཉིད་ཁྲུམས་སྨད་ཀྱི་མར་ངོ་ཡིན།
ཚེས་གཅིག་ནས་ནི་ཕྱི་མར་གྲགས། ། ཞེས་དབྱར་ཕྱི་མ་ཁས་ལེན་བཤད་པ་བཞིན་འཆུག་པ་མེད་པའི་ཕྱིར་དང་། དབྱར་རྣམས་ཀྱི་ཐ་མའི་ཉི་མའོ། ། ཞེས་དགག་དབྱེ་ཇི་ལྟ་བ་བཞིན་འགྲིག་པའི་ཕྱིར་དང་། སྨིན་དྲུག་ནས་ནི་ཁྲ་ཡི་བར། ། སྲ་བརྐྱང་གདིང་བར་རྗེས་སུ་བྱེད། ། ཞེས་ཐ་སྐར་ཚེས་བཅོ་ལྔ་ལ་དགག་དབྱེ་བྱས་པའི་ཕྱི་དེ་སྨིན་དྲུག་མར་ངོའི་ཚེས་གཅིག་ནས་དབོའི་ཡར་ངོའི་ཚེས་བཅོ་ལྔའི་བར་དུ་སྲ་བརྐྱང་གདིང་བར་བཤད་པ་བཞིན་འགྲིག་པའི་ཕྱིར། དེའི་དུས་ནི་དཔྱིད་ཟླ་ར་བའི་ཉའོ། ། མོད་ལའོ། ། ཞེས་དཔྱིད་རའི་ཚེས་བཅོ་ལྔ་ལ་སྲ་རྐྱང་བྱུང་བར་བཤད་པ་ཇི་ལྟ་བ་བཞིན་འགྲིགས་པའི་ཕྱིར་དང་།
དེ་ལྟར་དབྱར་ཁས་བླངས་པའི་དགེ་སློང་རྣམས་ཀྱིས་དབྱར་ཁས་བླངས་པའི་གོང་གི་ཟླ་བ་གཅིག་ནས་དབྱར་གྱི་གོས་རས་ཆེན་བརྩལ་ཏེ། དགག་དབྱེ་གྲོལ་ནས་ཟླ་བ་ཕྱེད་ཀྱི་བར་འཆང་དགོས་པར་བཤད་པའི་གནད་ཀྱིས་དབྱར་ཕྱི་མ་ཁས་བླངས་པའི་དགེ་སློང་རྣམས་ཀྱིས་གྲོ་བཞིན་ཁྲུམས་ཐ་སྐར་སྨིན་དྲུག་གི་ཟླ་བ་བཞི་དང་། མགོ་ཟླའི་མར་ངོའི་ཚེས་བཅོ་ལྔའི་བར། ཟླ་བ་ཕྱེད་དང་ལྔའི་བར་དུ་དབྱར་གྱི་གོས་རས་ཆེན་འཆང་བ་གཅིག་ཅིས་ཀྱང་ཁས་བླངས་དགོས་པ་ཡིན་ནོ། ། དེ་ལ་དཔྱོད་ལྡན་གྱི་དོགས་པ་དཔྱད་ན། འོ་ན་དབྱར་ཕྱི་མ་ཁས་བླངས་པའི་དགེ་སློང་རྣམས་ལ་དབྱར་གྱི་གོས་རས་ཆེན་འཚོལ་ཕྱིས་པ་དང་། དེས་བཞག་ཕྱིས་པའི་ལྟུང་བ་འབྱུང་བར་ཐལ། དེས་དེ་འཚོལ་ཕྱིས་པ་གང་ཞིག དེ་ཞག་ཕྱིས་པའི་ཕྱིར། དང་པོ་དེར་ཐལ།
དེས་གྲོ་བཞིན་མར་ངོའི་ཚེས་གཅིག་མན་ནས་དབྱར་གྱི་གོས་རས་ཆེན་བཙལ་བ་གང་ཞིག དེས་དེ་གོང་ཆུ་སྟོད་མར་ངོའི་ཚེས་གཅིག་མན་ནས་དབྱར་གྱི་གོས་རས་ཆེན་ནམ་ཀྱང་འཚོལ་དགོས་པའི་ཕྱིར་ཏེ། དབྱར་གྱི་གོས་རས་ཆེན་དེ་དབྱར་གྱི་ཉེས་པ་སྐྱོབ་པའི་ཆེད་དུ་གནང་བ་གང་ཞིག དབྱར་ཟླ་སྣྲོན་ཟླ་ནས་ཆར་བབས་ཏེ། ཆུ་སྟོད་ཟླ་བ་དེ་ཆར་རྟག་ཏུ་འབབ་པའི་དུས་ཡིན་པར་མཁས་རྨོངས་ཀུན་གྱིས་ཤེས་པའི་ཕྱིར། རྩ་བར་རྟགས་ཕྱི་མ་གྲུབ་སྟེ། དབྱར་ཕྱི་མ་ཁས་བླངས་པའི་དགེ་སློང་རྣམས་ཀྱིས་མགོ་ཟླའི་ཡར་ཚེས་བཅོ་ལྔ་ཡན་ཆད་དུ་དབྱར་གྱི་གོས་རས་ཆེན་བཅངས་པ་གང་ཞིག བཅས་ལྡན་དགེ་སློང་རྣམས་ཀྱིས་སྨིན་དྲུག་ཟླ་བ་དང་མགོ་ཟླའི་ཟླ་ཕྱེད་བར་ལ་རས་ཆེན་དེ་བཅངས་པ་ལ་དགོས་པ་མེད་པའི་ཕྱིར་ཏེ། རས་ཆེན་དེ་ནི་ཆར་གྱི་ཉེས་པ་སྐྱོབ་པའི་ཆེད་དུ་གནང་བ་གང་ཞིག སྨིན་དྲུག་ཟླ་བ་ནས་ཆར་ཐག་ཆོད་དེ་མགོ་ཟླའི་ཡར་ངོའི་ཟླ་ཕྱེད་དེ་ལ་ཆར་པ་ཡོང་ངམ་སྙམ་པ་བླུན་པོ་རྣམས་ལ་ཡང་མི་སྐྱེ་བའི་ཕྱིར་རོ། །
ཡང་། དབྱར་གྱི་ཟླ་བ་གཉིས་པ་ཡི། ། ཐ་མའི་ཚེས་དགུ་ནས་མཚན་རིང་། ། ཞེས་པའི་ཟླ་བ་དེ་ཐ་མ་སྟེ། འཇིག་རྟེན་ལུགས་ཀྱི་སྟོན་ཟླ་ཁྲུམས་ལ་ངོས་འཛིན་པ་དང་། དགུན་རྣམས་ཀྱི་ནི་བཞི་པ་ལ། ། ཞེས་པའི་ཟླ་བ་བཞི་པ་དབོ་ཟླ་བ་ལ་ངོས་འཛིན་པ་དེ་མི་འཐད་པར་ཐལ། སྔ་མ་ནི་དུས་ཚིགས་ལ་བཞིར་ཕྱེ་བའི་དབྱར་ཟླ་ཐ་ཆུང་དང་། ཕྱི་མ་བཞིར་ཕྱེ་བའི་དགུན་ཟླ་ཐ་ཆུང་ལ་ངོས་འཛིན་པར་བཤད་པའི་ཕྱིར་ཏེ། དགུན་རྣམས་ཀྱི་ནི་བཞི་པ་ལ། །
ཞེས་དང་། དེའི་རང་འགྲེལ་ལས་དབྱར་ཟླ་ཐ་ཆུང་ཡར་གྱི་ངོའི་ཚེས་དགུ་ནས་སོ་ཞེས་དང་། ཕྱོགས་གླང་གིས་ཀྱང་དེའི་འགྲེལ་པར། དགུན་རྣམས་ཀྱི་ཟླ་བ་བཞི་པའི་ཚེས་དགུ་ནས་བྱུང་བར་འགྱུར་ཏེ། དགུན་ཟླ་ཐ་ཆུང་གི་ཕྱོགས་གཉིས་པའི་ཚེས་དགུ་ནས་སོ་ཞེས་བཤད་པའི་ཕྱིར་དང་། དེ་བཞིན་དབྱར་གཉིས་པ་ཡང་དབྱར་ཟླ་ཐ་ཆུང་ལ་འགྲེལ་པ་དེར་བཤད་པའི་ཕྱིར། ཡང་དབྱར་དགུན་གྱི་ཉི་མ་ལྡོག་མཚམས་དང་། སྟོན་དཔྱིད་ཀྱི་ཉིན་མཚན་མཉམ་མཚམས་དེ་དག་ལོ་ཟླ་ཚེས་གྲངས་གཅིག་ཁོ་ནར་ངེས་པར་ཐལ། དགུན་ཉི་ལྡོག་པའི་ཚེས་ཞག་ཡིན་ན། མགོ་ཟླའི་ཡར་ཚེས་བརྒྱད་པ་ཡིན་དགོས་པའི་ཕྱིར་ཏེ།
བྱི་ལོའི་དགུན་ཉི་བྱི་ལོའི་མགོ་ཟླའི་ཡར་ཚེས་བརྒྱད་ལ་ལྡོག་པ་གང་ཞིག དེ་ལོག་པའི་ཕྱི་དེ་ཚེས་དགུ་ནས་ཚེས་ཞག་དགུ་བཅུ་ལྷག་ཆད་མེད་པ་དབོ་ཟླའི་ཚེས་བརྒྱད་ལ་དཔྱིད་ཉིན་མཚན་མཉམ། དེའི་ཕྱི་དེ་ཚེས་དགུ་ནས་ཚེས་ཞག་དགུ་བཅུ་ལྷག་ཆད་མེད་པ་དབྱར་རའི་ཚེས་བརྒྱད་ལ་དབྱར་ཉི་ལྡོག དེའི་ཕྱི་དེ་ཚེས་དགུ་ནས་ཚེས་ཞག་དགུ་བཅུ་ལྷག་ཆད་མེད་པ་སྟོན་རའི་ཚེས་བརྒྱད་ལ་སྟོན་ཉིན་མཚན་མཉམ། དེའི་ཕྱི་དེ་ཚེས་དགུ་ནས་ཚེས་ཞག་དགུ་བཅུ་ལྷག་ཆད་མེད་པ་མགོ་ཟླའི་ཡར་ཚེས་བརྒྱད་ལ་གླང་ལོའི་དགུན་ཉི་ལྡོག་པ་འབྱུང་བའི་ཕྱིར་ཏེ། དགུན་ཉི་ལྡོག་ནས་དཔྱིད་ཉིན་མཚན་མཉམ་པའི་བར་དང་། དེའི་ཕྱི་དེ་ནས་དབྱར་ཉི་ལྡོག་པའི་བར་དང་། དེའི་ཕྱི་དེ་ནས་སྟོན་ཉིན་མཚན་མཉམ་པའི་བར་དང་། དེའི་ཕྱི་དེ་ནས་ལོ་ཕྱི་མའི་དགུན་ཉི་ལྡོག་པའི་བར་སོགས་ལ་ཚེས་ཞག་དགུ་བཅུ་རེ་ལས་ལྷག་ཆད་མེད་པའི་ཕྱིར། རྟགས་རྣམས་གྲུབ་སྟེ།
ལོ་གཅིག་ལ་ཚེས་ཟླ་བཅུ་གཉིས་ཁོ་ནར་ངེས་ཀྱི། ཚེས་ཟླ་བཅུ་གཉིས་དང་ཞག་ལྷག་མ་དྲུག་གམ་བཅུ་གཅིག་སོགས་ཡོད་པར་ཁས་བླངས་པའི་ཕྱིར། རྩ་བར་འདོད་ཀྱང་མི་ནུས་ཏེ། ཤོལ་མེད་ཀྱི་ཚེ་མགོ་ཟླ་ལ་དགུན་ཉི་ལྡོག་ཀྱང་། ཅུང་ཟད་ཤོལ་ཞུགས་པའི་ཚེ་རྒྱལ་ཟླ་ལ་དགུན་ཉི་ལྡོག་པ་དང་གཅིག་ཁས་བླངས་དགོས་པའི་ཕྱིར་རོ། ། ཞེས་དོགས་པའི་གནས་གསུམ་ཞིག་དཔྱད་པའི་གནས་སུ་སྣང་མོད། དང་པོ་རས་ཆེན་བཞག་ཕྱིས་པ་སོགས་ཁྱོད་རང་ལ་ཡང་སྐྱོན་གནས་མོད། དབྱར་ཕྱི་མ་ཁས་བླངས་པའི་དགེ་སློང་རྣམས་ཀྱིས་སྨིན་དྲུག་ཟླ་བའི་ཡར་ཚེས་བཅོ་ལྔའི་བར་རས་ཆེན་འཆང་དགོས་པ་གང་ཞིག སྨིན་དྲུག་ཟླ་བ་ནས་ཆར་ཐག་ཆོད་ཚར་བའི་ཕྱིར། ཁྱབ་པ་དངོས།
རྟགས་དང་པོ་གྲུབ་སྟེ། དབྱར་ཟླ་འབྲིང་པོའི་ཆུ་སྟོད་ཟླ་བའི་ཕྱི་དེ་ཉིན་བར་ཙམ་ལ་དབྱར་ཕྱི་མ་ཁས་ལེན་པར་ཁྱོད་འདོད་དགོས་པའི་ཕྱིར། དེ་ལྟ་མིན་ན་ཁྱོད་རང་གི་དབྱར་ཕྱི་མ་ཁས་ལེན་གྱི་དུས་གསལ་པོར་སྨྲོས་ཤིག སྐྱོན་ཇི་ལྟ་བ་བཞིན་མཚུངས་སོ། ། སྐྱོན་གཉིས་པ། དགུན་རྣམས་ཀྱི་ནི་བཞི་པ་ལ། ། ཞེས་པའི་དགུན་ཟླ་བཞི་པ་དགུན་ཟླ་ཐ་ཆུང་དུ་བཤད་ཟེར་བའི་རང་འགྲེལ་དང་འགྲེལ་བཤད་སོགས་ཀྱི་འཁྲུལ་གཞི་ལ་བརྟེན། མཁས་པ་ཕལ་ཆེར་ཧོར་ཟླ་དགུ་པའི་ཚེས་བཅུ་དྲུག་ནས་བཅུ་གཉིས་པའི་ཚེས་བཅོ་ལྔའི་བར་འདི་སྟོན་ཟླ་ཐ་ཆུང་སྨིན་དྲུག་ཟླ་བ་ཡིན་ཞིང་། འདི་ཉིད་ལོ་མགོ་དང་དགུན་ཟླ་དང་པོར་བྱས་ནས། ཟླ་བ་བཅུ་གཉིས་པའི་ཚེས་བཅུ་དྲུག་ནས་ཧོར་ཟླ་དང་པོའི་ཚེས་བཅོ་ལྔའི་བར་གྱི་དགུན་ཟླ་བཞི་རྫོགས་པའི་ཟླ་བ་བཅུ་གཅིག་པའི་ཚེས་བཅུ་དྲུག་ནས་བཅུ་གཉིས་པའི་ཚེས་བཅོ་ལྔའི་བར་ནི་དགུན་ཟླ་ཐ་ཆུང་ཡིན་པས་ཟླ་བ་འདི་ལ་དགུན་ཉི་ལྡོག་པ་ནི།
དགུན་རྣམས་ཀྱི་ནི་བཞི་པ་ལ། ། ཞེས་སོགས་རྩ་འགྲེལ་གྱི་དོན་དང་། མཁས་པ་རྡོ་རྗེ་རྒྱལ་མཚན་སོགས་བཞེད་པ་ནི་ཅིས་ཀྱང་མི་འཐད་དེ། ཁྱོད་འདོད་པའི་དགུན་ཉི་ལྡོག་དུས་ཀྱི་ཟླ་བ་དེ་ཆོས་ཅན། ཁྱོད། དགུན་རྣམས་ཀྱི་ནི་བཞི་པ་ལ། ། ཞེས་པའི་དངོས་བསྟན་གྱི་དགུན་ཟླ་བཞི་པ་ཡིན་པར་ཐལ། ཁྱོད་དེའི་རང་འགྲེལ་དེའི་སྐབས་ནས་དངོས་བསྟན་གྱི་དགུན་ཉི་ལྡོག་དུས་ཀྱི་ཟླ་བ་ཡིན་པའི་ཕྱིར། ཁྱབ་སྟེ། གཞུང་དེ་དག་དགུན་ཟླ་བཞི་པ་ལ་དགུན་ཉི་ལྡོག་པར་བསྟན་པའི་ཕྱིར།
དེས་དགུན་ཉི་ལྡོག་དུས་དངོས་སུ་བསྟན་པའི་ཕྱིར། རྟགས་དངོས། འདོད་ན། མ་ཡིན་པར་ཐལ། ཁྱོད་གཞུང་དེའི་དངོས་བསྟན་གྱི་དགུན་ཟླ་བཞི་པ་ཡིན་པའི་ཕྱིར། དེས་ན་དེའི་རང་འགྲེལ་དུ་དགུན་ཟླ་ཐ་ཆུང་ལ་དགུན་ཉི་ལྡོག་པར་བཤད་པ་ནི་འགྱུར་མ་དག་པ་ཁོ་ན་ཡིན་ཏེ། རྩ་བར། དགུན་རྣམས་ཀྱི་ནི་བཞི་པ་ལ། ། ཞེས་དགུན་ཟླ་བཞི་པ་སྨོས་པའི་འབྲུ་སྣོན་དགུན་ཟླ་ཐ་ཆུང་ལ་མཛད་པ་ནི་མི་རིགས་ཏེ། དགུན་ཟླ་ཐ་ཆུང་ནི་བཞིར་ཕྱེ་བའི་དགུན་ཟླ་གསུམ་པ་ཡིན་པའི་ཕྱིར་རོ། །
གལ་ཏེ་དེ་ཉིད་བསྟན་བཅོས་ལུགས་འདིར་དགུན་ཟླ་བཞི་པ་ཡིན་ཏེ། དགུན་ཟླ་རབ་འབྲིང་ཐ་གསུམ་གྱི་སྔོན་དུ་སྨིན་དྲུག་ཟླ་བ་དེ་དགུན་ཟླ་དང་པོར་བཤད་པའི་ཕྱིར་རོ་ཟེར་ན། དེ་བདེན་ཡང་ཁྱོད་རང་ལ་ཁས་བླངས་ནང་འགལ་བ་ཡིན་ཏེ། ཁྱོད་ཀྱི་དགུན་ཉི་ལྡོག་པའི་ཟླ་བ་དེ་བསྟན་བཅོས་ལུགས་ཀྱི་དགུན་ཟླ་བཞི་པ་དང་། འཇིག་རྟེན་ལུགས་ཀྱི་དགུན་ཟླ་གསུམ་པར་བྱུང་ན་འགྲིག་ཙམ་ཡིན་དུ་ཆུག་ཀྱང་། ཟླ་བ་དེ་བསྟན་བཅོས་ལུགས་ཀྱི་དགུན་ཟླ་བཞི་པ་ཡིན་པའི་ཕྱིར་རོ། ། མཁས་པ་པཎ་ཤག་པས་འདུལ་སྤྱི། དུས་ཚིག ཀུན་བཏུས་ཊཱིཀ་རྣམས་ཀྱི་སྙིང་པོ་བསྡུས་པ་ལ། ཉི་མའི་ལྡོག་མཚམས་དང་མཉམ་མཚམས་བཞི།
དབྱར་དགུན་སྟོན་དཔྱིད་ཀྱི་ཟླ་བ་ཐ་ཆུང་བཞི་ལ་ངེས་པར་བཟུང་ནས། སྟོན་ཉིན་མཚན་མཉམ་པ་བྱུང་བའི་ཟླ་བ་དེ་སྟོན་ཟླ་ཐ་ཆུང་དང་། ཉིན་མཚན་མཉམ་པའི་ཕྱི་དེ་ཉིན་བར་རམ། ཡང་ན་དེ་ནས་ཟླ་བ་ཕྱེད་ནས་དགུན་མགོ་དང་། ལོ་མགོ་འཛིན་ཞིང་། སྟོན་ཉིན་མཚན་མཉམ་པ་དེ་ཡང་དབྱུག་པ་ཟླ་བའམ་སྨིན་དྲུག་ཟླ་བ་གང་རུང་ལ་འབྱུང་ཟེར་རོ། ། མཁས་པའི་དབང་པོ་སྙན་སྒྲེངས་ཤིག འོ་ན་སྨིན་དྲུག་མགོ་རྒྱལ་རྟ་ཟླ་བཞི་དགུན་དང་། དབོ་ནག་པ་ས་ག་སྣྲོན་བཞི་དཔྱིད་དང་། ཆུ་སྟོད་གྲོ་བཞིན་ཁྲུམས་ཐ་སྐར་བཞི་དབྱར་དུས་སུ་འཇོག་རིགས་པར་ཐལ། །
སྨིན་དྲུག་ཟླ་བ་དེ་དུས་ཚིགས་ལ་གསུམ་དུ་ཕྱེ་བའི་དགུན་ཟླ་དང་པོ་ཡིན་པའི་ཕྱིར། འདོད་ན། བསྟན་བཅོས་ལུགས་ཀྱི་ཆུ་སྟོད་ཟླ་བ་དབྱར་སྔ་མ་དང་། གྲོ་བཞིན་མར་ངོའི་ཚེས་གཅིག་ནས་དབྱར་ཕྱི་མ་ཁས་ལེན་རིགས་པར་ཐལ། ཆུ་སྟོད་ཟླ་བ་དེ་དུས་ཚིགས་ལ་ལྔར་ཕྱེ་བའི་དབྱར་ཙམ་གྱི་ཟླ་བ་དང་། གྲོ་བཞིན་མར་ངོའི་ཚེས་གཅིག་དེ་དབྱར་ཐུང་ངུའི་ཉིན་ཞག་དང་པོ་དེར་ཁས་བླངས་པའི་ཕྱིར། རྟགས་དོན་གྱིས་དངོས། འདོད་ན། གྲོ་བཞིན་ཟླ་བའི་ཚེས་གཅིག་ནས། སྔ་མའི་དབྱར་དེ་གཙོ་བོ་ཡིན།
དེ་ཉིད་ཁྲུམས་ཀྱི་མར་ངོ་ཡིན། ། ཚེས་གཅིག་ནས་ནི་ཕྱི་མར་བརྟགས། ། ཞེས་བཤད་པ་དེ་ལ་སེར་གནང་རིགས་པར་ཐལ་ལོ། ། ཡང་སྨིན་དྲུག་ནས་ནི་ཁྲ་ཡི་བར། ། སྲ་བརྐྱང་གདིང་བར་རྗེས་སུ་གནང་། ། ཞེས་པ་ལ་ཡང་སེར་གནང་རིགས་པར་ཐལ་ལོ། ། སྨིན་དྲུག་ཡར་ཚེས་བཅོ་ལྔ་ལ་དགག་དབྱེ་ཡང་མ་བྱུང་། དེའི་ཕྱི་ཉིན་ཚེས་བཅུ་དྲུག་ནས་སྲ་བརྐྱང་འདིང་རྒྱུ་ཡང་མ་བྱུང་འདུག་པའི་ཕྱིར་རོ། ། ཡང་མགོ་ཟླ་བ་ལ་དགུན་སྟོད་གསོ་སྦྱོང་ཞག་མི་ཐུབ་དང་། རྟ་པ་ཟླ་བ་ལ་དགུན་སྨད་ཀྱི་གསོ་སྦྱོང་ཞག་མི་ཐུབ་དང་།
ནག་པ་ཟླ་བ་ལ་དཔྱིད་སྟོད། སྣྲོན་ཟླ་བ་ལ་དཔྱིད་སྨད། གྲོ་བཞིན་ཟླ་བ་ལ་དབྱར་སྟོད། ཐ་སྐར་ཟླ་བ་ལ་དབྱར་སྨད་ཀྱི་གསོ་སྦྱོང་ཞག་མི་ཐུབ་འབྱུང་རིགས་པར་ཐལ། སྨིན་དྲུག་ཟླ་བ་དང་མགོ་ཟླ་གཉིས་དགུན་སྟོད་ཀྱི་ཟླ་བ། རྒྱལ་རྟ་ཟླ་གཉིས་དགུན་སྨད་ཀྱི་ཟླ་བ་ཡིན་པ་སོགས་ཀྱི་ཕྱིར།

ཁྱབ་སྟེ། དགུན་དང་དཔྱིད་དང་དབྱར་རྣམས་ཀྱི། ། ཟླ་བ་ཕྱེད་དང་གཉིས་འདས་ཤིང་། ། ཟླ་བ་ཕྱེད་ནི་ལུས་པ་ན། ། མཁས་པས་ཞག་མི་ཐུབ་པ་དོར། ། ཞེས་བཤད་པས་སོ། ། རྩ་བར་འདོད་མི་ནུས་ཏེ། རྒྱལ་ཟླ་ལ་དགུན་སྟོད་ཀྱི་གསོ་སྦྱོང་ཞག་མི་ཐུབ་དང་། དབོ་ཟླ་ལ་དགུན་སྨད་ཀྱི་གསོ་སྦྱོང་ཞག་མི་ཐུབ་འབྱུང་བ་སོགས་ཡིན་པའི་ཕྱིར་ཏེ། ཚིག་ལེ་ལས། རྒྱལ་དང་དབོ་དང་ས་ག་དང་། །
ཆུ་སྟོད་ཁྲུམས་སྨད་སྨིན་དྲུག་བཅས། ། འདི་རྣམས་ཀྱི་ནི་ནག་པོའི་ཕྱོགས། ། ཟླ་ཕྱེད་གསོ་སྦྱོང་བཅུ་བཞི་པ། ། ཞེས་བཤད་པ་འདི་འཐད་པའི་ཕྱིར། འདི་ལ་མཁས་པ་པཎ་ཤག་པའི་མངོན་པའི་ཊིཀྐ་ལས། ཚིག་ལེ་ལས། གྲོ་བཞིན་ཟླ་བའི་ཚེས་གཅིག་ནས། ། ཞེས་སོགས་ནི་གྲོ་བཞིན་ཟླ་བ་དང་། དབྱར་འབྲིང་དོན་གཅིག་ཏུ་བསམས་ནས་བསྒྱུར་བས་འགྱུར་ནོངས་པ་ཡིན་པས། དབྱར་ཟླ་འབྲིང་པོ་བཅུ་དྲུག་ནས། །
སྔ་མའི་དབྱར་དེ་གཙོ་བོ་ཡིན། ། དེ་ཉིད་དབྱར་ཟླ་ཐ་ཆུང་གི ། བཅུ་དྲུག་ནས་ནི་ཕྱི་མར་གྲགས། ། ཞེས་བསྒྱུར་དགོས་སོ་ཞེས་འཆད་པ་ཡང་། དཔྱད་བཟོད་པ་མ་ཡིན་ཏེ། འོ་ན་རིལ་ཚེས་ཀྱི་ཆུ་སྟོད་ཟླ་བའི་ཚེས་བཅུ་དྲུག་ནས་དབྱར་སྔ་མ་ཁས་ལེན་རིགས་པར་ཐལ། དབྱར་འབྲིང་གི་ཚེས་བཅུ་ནས་དབྱར་སྔ་མ་ཁས་ལེན་པ་གང་ཞིག ཕྱེད་ཚེས་སམ་བསྟན་བཅོས་ལུགས་ལ་ཚེས་བཅུ་དྲུག་གི་ཐ་སྙད་མི་འཇོག ཁྱོད་རང་གིས་ཁས་སྔར་བླངས་པའི་ཕྱིར། དང་པོ་དངོས།
འདོད་ན། བསྟན་བཅོས་ལུགས་སམ་ཕྱེད་ཚེས་ཀྱི་གྲོ་བཞིན་མར་ངོའི་ཚེས་གཅིག་ནས་དབྱར་སྔ་མ་ཁས་བླངས་པར་སོང་བས། ངེད་ཀྱི་འདོད་པ་གྲུབ་མོད། ཁྱོད་རང་གིས་འགྱུར་བཅོས་གནང་བའི་གྲུབ་མཐའ་ཧྲུལ་པོར་ཞིག་སོང་ངོ་། ། ཡང་དོན་དེ་ལ་པཎ་ཆེན་པའི་འདུལ་སྤྱིར། འདི་སྐད་ཅེས། ཚིག་ལེར། གྲོ་བཞིན་ཟླ་བའི་ཚེས་གཅིག་ནས། ། ཞེས་སོགས་ནི། ལོ་དེ་ལ་གྲོ་བཞིན་ཟླ་བ་གཉིས་ཡོད་པའི་དབང་དུ་བྱས་ཞེས་དང་།
ཡང་ལུང་ནས་འབྱུང་བའི་དབྱར་འབྲིང་དང་། ལག་ལེན་གྱི་དབྱར་འབྲིང་གཉིས་ལ་ཟླ་བ་གཅིག་གིས་ཁྱད་ཞུགས་པས། ཧོར་ཟླ་ལྔ་པ་སྣྲོན་གྱི་ཚེས་བཅུ་དྲུག་ནས་དྲུག་པ་ཆུ་སྟོད་ཟླ་བའི་ཚེས་བཅོ་ལྔའི་བར་འདི། བསྟན་བཅོས་ལུགས་ཀྱི་ཆུ་སྟོད་ཟླ་བ་ཡིན་པས། ཆུ་སྟོད་ཟླ་བའི་ཚེས་གཅིག་ནས་དབྱར་སྔ་མ་ཁས་ལེན་འབྱུང་ཞེས་དང་། དེས་ན་འཇིག་རྟེན་ལུགས་ཀྱི་ཟླ་བ་འབྲིང་པོ་བཞི་ལ། ལོག་མཚམས་གཉིས་དང་མཉམ་མཚམས་གཉིས་འབྱུང་ཞིང་། བསྟན་བཅོས་ལུགས་ཀྱི་ཐ་ཆུང་བཞི་ལ་དེ་ལྟར་འབྱུང་བ་ནི་མི་ཆུག་པའི་གཟེར་ལྟ་བུ་ཡིན་ཞེས་དམ་བཅས་ནས། དེའི་སྒྲུབ་བྱེད་ཉི་མའི་ལོ་དང་། ཚེས་ལོ་གཉིས་ལ་ཞག་གྲངས་མང་ཉུང་གི་ཁྱད་པར་གྱིས།
ཚེས་ལོའི་དབྱར་འབྲིང་ཐལ་ཟིན་ནས་ཀྱང་ཁྱིམ་ལོའི་དབྱར་འབྲིང་མ་རྫོགས་པར་ཐ་ནའང་ཞག་བཅུ་གཉིས་ཙམ་ཤུལ་དུ་ལུས་པའོ་ཞེས་དང་། གཉིས་པོའི་ངོས་འཛིན་ཡང་དགུན་ཉི་ལོག་ནས་ལྡོག་གི་བར་ནི་ཁྱིམ་ལོ་དང་ཉི་མའི་ལོ་དང་། འཇིག་རྟེན་པའི་ལོ་ཞེས་འཇོག་ཅིང་། དེ་ལ་ཉིན་ཞག་སུམ་བརྒྱ་དྲུག་ཅུ་རྩ་ལྔ་འབྱུང་ཞིང་། ཟླ་བ་རེ་ལ་ཉིན་ཞག་སུམ་ཅུ་དང་། ཉིན་ཞག་གི་ཕྱེད་ཅུང་མེད་པ་རེ་ཡོད་པའོ། ། ཟླ་བའི་འཕེལ་འགྲིབ་ཀྱི་ཆ་སུམ་ཅུ་ཚང་བ་ལ་ཟླ་བ་གཅིག་དང་། དེ་བཅུ་གཉིས་ལ་ལོར་བྱས་པ་ནི། ཚེས་ལོ་དང་། ཟླ་བའི་ལོ་དང་།
བསྟན་བཅོས་ལ་གྲགས་པའི་ལོ་ཞེས་བྱ་ཞིང་། དེ་ལ་ཉིན་སུམ་བརྒྱ་ང་བཞི་རེ་ལས་མེད་ཅིང་། ཟླ་བ་རེ་ལ་ཉིན་ཞག་ཕྱེད་དང་སུམ་ཅུ་རེ་ལས་མེད་ཅེས་དང་། འདུལ་བའི་ཆོས་སྐོར་ཐམས་ཅད་ནས་སྟོན་ཟླ་ཐ་ཆུང་ལ་ལོ་མགོར་བཤད་པ་ནི་འཇིག་རྟེན་ལུགས་གཞིར་བཞག་པ་ཡིན་པས། ཧོར་ཟླ་དགུ་པའི་ཚེས་བཅུ་དྲུག་ནས་ལོ་མགོ་འཛིན་པ་ཡིན་ཏེ། དེ་ཉིད་འཇིག་རྟེན་ལུགས་ཀྱི་སྟོན་ཟླ་ཐ་ཆུང་ཡིན་པའི་ཕྱིར། ཞེས་དཔལ་ཤཱཀྱ་མཆོག་ལྡན་གྱི་འདུལ་སྤྱིའི་སྙིང་པོ་བསྡུས་པའི་དམར་འདོན་རང་ཡིན་པས། དཔྱོད་ལྡན་དག་གིས་དཔྱད་པའི་གཞིར་འོས་པ་ཡིན་ནོ། ། དེ་ཡང་ཚིག་ལེའི་དོན། ལོ་དེ་ལ་གྲོ་བཞིན་ཟླ་བ་གཉིས་ཡོད་པའི་དབང་དུ་བྱས་ཞེས་པ་ནི།
མཁས་པའི་ཞལ་ནས་འབྱུང་བའི་འོས་མ་ཡིན་ཏེ། འོ་ན། རྒྱལ་དང་དབོ་དང་ས་ག་དང་། ཞེས་སོགས་ཞག་མི་ཐུབ་འབྱུང་ཚུལ་ཁྱེད་དང་མ་མཐུན་པ་དེ་ཡང་། ཟླ་བ་དེ་དག་ལྷག་པོ་རེ་བྱུང་བའི་དབང་གིས་བཤད་པ་ཡིན་པར་ཐལ་ལོ། ། ལུགས་གཉིས་ཀྱི་དབྱར་འབྲིང་ལ་སྔ་ཕྱི་འབྱུང་བའི་སྒྲུབ་བྱེད། ཚེས་ལོ་དང་ཉི་མའི་ལོའི་བར་ཁྱད་ལས་ཡིན་ཞེས་གསུངས་པ་ཡང་སྙིང་པོས་ལྕི་བ་མ་ཡིན་ཏེ། ཁྱོད་རང་གི་ཟླ་བ་ཐ་ཆུང་བཞི་ལ་མཉམ་ལོག་གི་མཚམས་བཞི་འབྱུང་གསུང་བ་འདི་ཚད་མར་བཟུང་བ་སྙན་སྒྲེངས་ཤིག འོ་ན་ཧོར་ཟླ་ལྔ་པའི་ཚེས་བཅུ་དྲུག་ནས་དྲུག་པའི་ཚེས་བཅོ་ལྔའི་བར་གྱི་ཟླ་བ་ཆོས་ཅན། ཁྱོད་བསྟན་བཅོས་ལུགས་ཀྱི་དབྱར་ཟླ་འབྲིང་པོ་མ་ཡིན་པར་ཐལ།
ཁྱོད་དུས་ཚིགས་ལ་གསུམ་དུ་ཕྱེ་བའི་དབྱར་ཟླ་འབྲིང་པོ་ཡང་མིན། དེ་ལ་ལྔར་ཕྱེ་བའི་དེ་ཡང་མ་ཡིན། དེ་ལ་དྲུག་ཏུ་ཕྱེ་བའི་དེ་ཡང་མ་ཡིན། དེ་ལ་བཞིར་ཕྱེ་བའི་དབྱར་ཟླ་འབྲིང་པོ་ཡང་མ་ཡིན་པའི་ཕྱིར། དང་པོ་དེར་ཐལ། ཁྱོད་དེ་ལ་གསུམ་དུ་ཕྱེ་བའི་དབྱར་ཟླ་དང་པོ་ཡིན་པའི་ཕྱིར། མ་གྲུབ་ན། དེར་ཐལ། དེ་ཆུ་སྟོད་ཟླ་བ་ཡིན་པ་གང་ཞིག སྨིན་དྲུག་མགོ་རྒྱལ་རྟ་ཟླ་བཞི་དེ་ལ་གསུམ་དུ་ཕྱེ་བའི་དགུན་དུས་དང་།
དབོ་ནག་པ་ས་ག་སྣྲོན་ཟླ་བཞི་དཔྱིད་དུས་དང་། ཆུ་སྟོད་གྲོ་བཞིན་ཁྲུམས་ཐ་སྐར་ཟླ་བ་བཞི་དབྱར་དུས་སུ་ཁྱེད་ཁས་བླངས་དགོས་པའི་ཕྱིར་ཏེ། ཧོར་ཟླ་དགུ་པའི་ཚེས་བཅུ་དྲུག་ནས་བཅུ་པའི་ཚེས་ལྔའི་བར་འདི། སྨིན་དྲུག་ཟླ་བ་དང་དགུན་མགོར་བྱས་ཏེ། དེ་ནས་ཚེས་ལོའི་ལོ་མགོ་འཛིན་པ་འདོད་པའི་ཕྱིར་རོ། ། རྟགས་དངོས། རྟགས་གཉིས་པ་ཡང་གྲུབ་སྟེ། དུས་ཚིགས་ལ་ལྔར་ཕྱེ་བའི་ཚེ་དབྱར་ཟླ་འབྲིང་པོའི་ཐ་སྙད་མེད་ཅིང་། གལ་ཏེ་ཡོད་ན་ཁྱོད་དེ་ལ་ལྔར་ཕྱེ་བའི་དབྱར་ཙམ་གྱི་ཟླ་བར་ཁྱོད་འདོད་དགོས་པས། དེ་ལྔའི་ཟླས་ཕྱེ་བའི་དབྱར་ཟླ་འབྲིང་པོར་འོང་དོན་མེད་པའི་ཕྱིར་རོ། །
རྟགས་གསུམ་པ་ཡང་དེས་མཚོན་ཏེ། དེ་ལ་དྲུག་ཏུ་ཕྱེ་བའི་ཚེ་དབྱར་ཟླ་འབྲིང་པོའི་ཐ་སྙད་མ་བཞག་ཅིང་། དེ་ལྟར་ཡོད་དུ་ཆུག་ནའང་ཁྱོད་དེ་དྲུག་ཏུ་ཕྱེ་བའི་དབྱར་སྟོད་ཀྱི་ཟླ་བ་སྔ་མ་དེར་འདོད་དགོས་པས་འབྲིང་པོའི་དོན་མ་ཚང་བའི་ཕྱིར་རོ། ། དེས་ན་བཞིར་ཕྱེ་བའི་དབྱར་འབྲིང་མིན་པ་མ་གྲུབ་ལས་འོས་མ་ཤར་རོ་སྙམ་ན། དེ་ནི་ཁྱེད་རང་ལ་མི་འགྲིག་སྟེ། ལྔ་པའི་ཚེས་བཅུ་དྲུག་ནས་དྲུག་པའི་ཚེས་བཅོ་ལྔའི་བར་གྱི་ཟླ་བ་དེ། དུས་ཚིགས་ལ་བཞིར་ཕྱེ་བའི་དབྱར་ཟླ་ཐ་ཆུང་དུ་ཁྱེད་འདོད་དགོས་པའི་ཕྱིར་ཏེ། ཧོར་ཟླ་གསུམ་པའི་ཚེས་བཅུ་དྲུག་ནས་བཞི་པའི་ཚེས་བཅོ་ལྔའི་བར་ལ་བཞིར་ཕྱེ་བའི་དབྱར་ཟླ་དང་པོ། བཞི་པའི་ཚེས་བཅུ་དྲུག་ནས་ལྔ་པའི་ཚེས་བཅོ་ལྔའི་བར་འདི་བཞིར་ཕྱེ་བའི་དབྱར་འབྲིང་དུ་ཁས་ལེན་དགོས་པའི་ཕྱིར་ཏེ། ཧོར་ཟླ་བཅུ་གཉིས་པའི་ཚེས་བཅུ་དྲུག་ནས་དང་པོའི་ཚེས་བཅོ་ལྔའི་བར་ལ་དཔྱིད་ཟླ་དང་པོ།
དང་པོའི་ཚེས་བཅུ་དྲུག་ནས་གཉིས་པའི་ཚེས་བཅོ་ལྔའི་བར་ལ་དཔྱིད་ཟླ་གཉིས་པ། གཉིས་པའི་ཚེས་བཅུ་དྲུག་ནས་ཧོར་ཟླ་གསུམ་པའི་ཚེས་བཅུ་དྲུག་གི་བར་ལ་དུས་ཚིགས་ལ་བཞིར་ཕྱེ་བའི་དཔྱིད་ཟླ་ཐ་ཆུང་དུ་ཁས་ལེན་དགོས་པའི་ཕྱིར་ཏེ། ཟླ་བ་དགུ་པའི་ཚེས་བཅུ་དྲུག་ནས་བཅུ་པའི་ཚེས་བཅོ་ལྔའི་བར་ལ་དགུན་ཟླ་དང་པོ། བཅུ་པའི་ཚེས་བཅུ་དྲུག་ནས་བཅུ་གཅིག་པའི་ཚེས་བཅོ་ལྔའི་བར་ལ་དགུ་འབྲིང་། བཅུ་གཅིག་པའི་ཚེས་བཅུ་དྲུག་ནས་ཧོར་ཟླ་བཅུ་གཉིས་པའི་ཚེས་བཅོ་ལྔའི་བར་ལ་དགུན་ཟླ་ཐ་ཆུང་དུ་འདོད་དགོས་པའི་ཕྱིར་ཏེ། ཧོར་ཟླ་བརྒྱད་པའི་ཚེས་བཅུ་དྲུག་ནས་དགུ་པའི་བཅོ་ལྔའི་བར་འདི་བསྟན་བཅོས་ལུགས་ཀྱི་སྟོན་ཟླ་ཐ་ཆུང་དང་། འཇིག་རྟེན་ལུགས་ཀྱི་སྟོན་ཟླ་འབྲིང་པོ་ཡིན་ཞེས་བཤད་པའི་ཕྱིར་ཏེ། ཁྱེད་རང་གི་འདུལ་སྤྱི་ལས། དེས་ན་སྟོན་ཟླ་འབྲིང་པོའི་ཚེས་བཅུ་དྲུག་ནི་ཧོར་ཟླ་བརྒྱད་པའི་ཚེས་བཅུ་དྲུག་ལ་བྱ་བ་ཡིན་ཏེ། དེ་ནས་ཧོར་ཟླ་དགུ་པའི་ཚེས་ལྔའི་བར་དེ་ཉིད་འཇིག་རྟེན་ལུགས་ཀྱི་སྟོན་ཟླ་འབྲིང་པོར་ངེས་པའི་ཕྱིར།
དེ་ཉིད་བསྟན་བཅོས་ལུགས་ཀྱི་སྟོན་ཟླ་ཐ་ཆུང་ཡིན་ཏེ། སྟོན་ཉིན་མཚན་མཉམ་པ་དེ་ཟླ་བ་དེའི་ནང་ཁོ་ནར་ངེས་པའི་ཕྱིར་ཞེས་ཚིག་ཟིན་ལ་ཞུགས་འདུག་པའི་ཕྱིར་རོ། ། གལ་ཏེ་པཎ་ཆེན་དེའི་རྗེས་འབྲང་དཔྱོད་ལྡན་ཡོད་ན་རྩ་བའི་ཐལ་འགྱུར་ལ་འདོད་ལན་ཐེབས་པས། ཟླ་བ་ལྔ་པའི་ཚེས་བཅུ་དྲུག་ནས་དྲུག་པའི་ཚེས་བཅོ་ལྔའི་བར་གྱི་ཟླ་བ་འདི་བསྟན་བཅོས་ལུགས་ལ་ཆུ་སྟོད་ཟླ་བར་བྱས་ཏེ་དབྱར་ཟླ་ཐ་ཆུང་དུ་ཁས་ལེན་ནོ་ཟེར་ཡོང་བས་དེ་སྐད་སྨྲ་ན། འོ་ན་གསན་ཞིག ཟླ་བ་དེ་ལ་དབྱར་ཉི་ལྡོག་པར་ཐལ། དེ་དབྱར་ཐ་ཆུང་ཡིན་པའི་ཕྱིར། རྟགས་ཁྱབ་དངོས། འདོད་ན། དེ་ཆོས་ཅན།
ཁྱོད་དབྱར་གྱི་ཟླ་བ་གཉིས་པ་ཡི། ། ཞེས་པའི་དངོས་བསྟན་གྱི་ཟླ་བ་ཡིན་པར་ཐལ། ཁྱོད་འཛམ་གླིང་འདིར་དབྱར་ཉི་ལྡོག་དུས་ཀྱི་ཟླ་བ་གང་ཞིག གཞུང་དེས་དབྱར་ཉི་ལྡོག་དུས་དངོས་སུ་བསྟན་པའི་ཕྱིར། རྟགས་ཕྱི་མ་ཁྱོད་ལ་དངོས། ཁོ་བོ་མ་གྲུབ། འདོད་ན། ཁྱོད་དབྱར་ཟླ་གཉིས་པར་ཐལ་ལོ། ། དེ་ལ་ཁོང་འབྲུ་སྐྱོག་གཉིས་གནང་སྟེ། འདི་སྐད་ཅེས།
དབྱར་གྱི་ཟླ་བ་གཉིས་པ་ཡི། ཞེས་པ་དེ་འཇིག་རྟེན་ལུགས་ཀྱི་ཟླ་བ་གཉིས་པ་ལ་དབྱར་ཉི་ལོག་ཅེས་པའི་དོན་ནོ་ཞེས་པའམ། ཡང་ན་ཟླ་བ་གཉིས་པ་དེ་བསྟན་བཅོས་ལུགས་ཀྱི་དབྱར་ཟླ་གཉིས་པ་ལ་བཞག་ནས་དེ་ལ་ཉི་མ་ལྡོག་ཅེས་པ་མ་ཡིན་གྱི། ཐ་མའི་ཚེས་དགུ་ནས་མཚན་རིང་། ཞེས་པས་དབྱར་ཟླ་གཉིས་པའི་ཐ་མ་དབྱར་ཟླ་ཐ་ཆུང་ལ་ཉི་མ་ལོག་ཅེས་འཆད་པར་བྱེད་དོ། ། སྔ་མ་འདུལ་སྤྱི་དང་། ཕྱི་མ་དུས་ཚིགས་ན་གསལ་ལོ། ། སྔ་མ་ཅུང་འགྲིག་པར་སྣང་མོད། ད་དུང་དཔྱད་བཟོད་པ་མ་ཡིན་ཏེ། འོ་ན་ཧོར་ཟླ་བཅུ་པའི་ཚེས་བཅུ་དྲུག་ནས་བཅུ་གཅིག་པའི་ཚེས་བཅོ་ལྔའི་བར་གྱི་ཁྱེད་རང་གིས་རྒྱལ་ཟླར་ཁས་བླངས་པ་འདི་ལ་དགུན་ཉི་ལྡོག་པར་ཐལ།
དེ་ཉིད་བསྟན་བཅོས་ལུགས་ཀྱི་དགུན་ཟླ་ཐ་ཆུང་ཡིན་པའི་ཕྱིར། རྟགས་ཁྱབ་དངོས། འདོད་ན། ཁྱོད། དགུན་རྣམས་ཀྱི་ནི་བཞི་པ་ལ། ། ཅེས་པའི་དངོས་བསྟན་གྱི་དགུན་ཟླ་བཞི་པ་ཡིན་པར་ཐལ། ཁྱོད་ལྷོ་གླིང་དབུས་མ་འདིར་དགུན་ཉི་ལྡོག་དུས་ཀྱི་ཟླ་བ་གང་ཞིག གཞུང་དེས་དགུན་ཉི་ལྡོག་དུས་དངོས་སུ་བསྟན་པའི་ཕྱིར། ཁོ་བོ་ཅག་རྟགས་ཕྱི་མ་སོང་། ཁྱོད་ཅག་ལ་རྟགས་གཉིས་ཆར་དངོས།
འདོད་ན། མིན་པར་ཐལ། ཁྱོད་བསྟན་བཅོས་ལུགས་ཀྱི་དགུན་ཟླ་བཞི་པ་ཡང་མ་ཡིན། འཇིག་རྟེན་ལུགས་ཀྱི་དེ་བཞི་པ་ཡང་མ་ཡིན། དུས་ཚིགས་ལ་གསུམ་དུ་ཕྱེ་བ་དང་ལྔར་ཕྱེ་བའི་དེ་ཡང་མ་ཡིན། དུས་ཚིགས་ལ་བཞིར་ཕྱེ་བ་ལ་དགུན། ཟླ་བཞི་པའི་ཐ་སྙད་གཏན་ནས་མེད་པའི་ཕྱིར། དོན་དང་མཐུན་པའི་ལན་ཡོད་ན་སྨྲོས་ཤིག ད་ནི་འབྲུ་སྐྱོག་ཙམ་ཡང་གནང་རྒྱུ་མི་འདུག་པས། འདུལ་མངོན་གྲུབ་མཐའ་མི་མཐུན་ནོ་ཞེས་མངོན་པའི་གཞུང་དེ་རྒྱང་ལ་བསྐྱུར་དགོས་བྱུང་བ་མ་ལགས་སམ།
མཁས་པས་སོམས་ཤིག གནད་དེས་ན་ཁྱེད་ཀྱི་ལུགས་གཉིས་ལ་དབྱར་འབྲིང་འཇོག་མཚམས་མི་འདྲ་བ་གཉིས་བྱུང་བ་དེ་བསྟན་བཅོས་ལུགས་ལ་སྨིན་དྲུག་ཟླ་བ་ནས་ལོ་མགོ་བཟུང་། འཇིག་རྟེན་ལུགས་ལ་མགོ་ཟླ་བ་ནས་ལོ་མགོ་བཟུང་བའི་དབང་གིས་ཡིན་ཞེས་བྱ་བ་དེ་ཙམ་སྐབས་སུ་བབ་མོད། ཚེས་ལོ་དང་ཉི་མའི་ལོ་གཉིས་ཀྱི་བགྲོད་པ་མགྱོགས་བུལ་གྱི་ཡིན་ཞེས་འཆད་པ་ནི་ལེགས་པར་བཤད་པའི་བདུད་རྩི་ཡིན་མིན་བརྟག་དགོས་ཏེ། འོ་ན་དེ་ལྟ་བུའི་ཁྱད་པར་དེ་ཚེས་ལོ་དང་ཉི་མའི་ལོ་གཉིས་ཀྱི་ཐོག་མ་སྨིན་དྲུག་ཟླ་བ་ལྟ་བུ་ནས་བཟུང་མཉམ་བྱས་ནས་ཁྱད་དེ་ལྟར་ཞུགས་པ་ཡིན་ནམ།། །། PAGE * MERGEFORMAT 4 མང་ཐོས་ཀླུ་སྒྲུབ་རྒྱ་མཚོ། འདུལ་བའི་དཀའ་གནད་ལ་དཔྱད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
