འཇིག་རྟེན་མགོན་པོའི་གསུང་སྐོར།
པོད ༡༣
! བཀའ་བརྒྱུད་གོང་མར་གསོལ་བ་འདེབས་པ་སྦྲང་ཆར་ཟིམ་བུ་མ།།
1$0000430 ༄༅། །ཁམས་གསུམ་ཆོས་ཀྱི་རྒྱལ་པོ་ཐུབ་དབང་རཏྣ་ཤྲཱིའི་ཕྱི་ཡི་བཀའ་འབུམ་ནོར་བུའི་བང་མཛོད་ཀྱི་ ཁ་སྐོང་པོད་ཐ༽བཞུགས་སོ།། 1$0000350 1$0000350"2 !2 བཀའ་བརྒྱུད་གོང་མར་གསོལ་བ་འདེབས་པ་སྦྲང་ཆར་ཟིམ་བུ་མ།། ༧༧༨༽ དཔལ་ཕག་མོ་གྲུ་པའི་ཞབས་ལ་འདུད། ། དེང་སང་དུས་ཀྱི་རྡོ་རྗེ་གདན། ། འབྲི་སེ་བ་བྱང་ཆུབ་ཀྱི་གླིང་གོང་ན། ། ཡབ་འཇིག་རྟེན་མགོན་པོའི་ཞལ་སྔ་ནས། ། ངེད་བུ་སློབ་རྣམས་ལ་འདི་སྐད་གསུང༌། ། ཇི་ལྟར་བུང་བ་མཁས་པ་ཡིས། ། མེ་ཏོག་པདྨའི་རིགས་ཤེས་ནས། །
ཕྱི་མེ་ཏོག་གི་མདངས་ལ་མ་གནོད་པར། ། ནང་སྦྲང་རྩི་བླངས་ནས་མཁའ་ལ་འཕུར། ། དེ་བཞིན་ཐུབ་པའི་སྲས་རྣམས་ཀྱིས། ། འགྲོ་བའི་ལུས་ངག་ཡིད་གསུམ་ལ། ། ཉེས་པའི་སྐྱོན་རྣམས་མ་གཟིགས་པར། ། ཡོན་ཏན་མཐོང་ནས་རྣམ་པར་གྲོལ། ། རི་ཁྲོད་དང་གངས་ཁྲོད་འགྲིམ་པ་ཚོ། ། བདག་རྐྱེན་དང་གཞན་རྐྱེན་གང་གིས་ཀྱང༌། ། ཐུགས་སྐྱོ་བ་བྱུང་ན་གླུ་འདི་ལོངས།། ༈ །།དཔལ་ཆོས་དབྱིངས་ཀྱི་ནམ་མཁའ་ཡངས་པ་ལ། །
ཆོས་མཐའ་དབུས་མེད་པར་ཀུན་ལ་ཁྱབ། ། ཆོས་སྐུ་རྡོ་རྗེ་འཆང་ཆེན་ཡང་ཡང་དྲན། ། སེམས་རྩེ་གཅིག་གདུང་བས་གསོལ་བ་འདེབས། ། བླ་མ་ཁྱེད་རང་ལྟ་བུར་བྱིན་གྱིས་རློབས། ། ཤར་ཟ་ཧོར་ཡུལ་དུ་ལྷོ་སྤྲིན་འཐིབས། ། བྱིན་རླབས་བན་མ་བུན་མ་བྱུང༌། ། ཏིལླི་ཤེས་རབ་བཟང་པོ་ཡང་ཡང་དྲན། ། སེམས་རྩེ་གཅིག་གདུང་བས་གསོལ་འདེབས། ། བླ་མ་ཁྱེད་རང་ལྟ་བུར་བྱིན་གྱིས་རློབས། ། བྱང་པུཥྤ་ཧ་རིར་གློག་དམར་འཁྱུག །
ཆོས་ཕྱིར་དཀའ་བ་བཅུ་གཉིས་སྤྱད། ། མཁས་པ་ནཱ་རོ་པཎ་ཆེན་ཡང་ཡང་དྲན། ། སེམས་རྩེ་གཅིག་གདུང་བས་གསོལ་བ་འདེབས། ། བླ་མ་ཁྱེད་རང་ལྟ་བུར་བྱིན་གྱིས་རློབས། ། ལྷོ་གྲོ་བོ་ལུང་དུ་གཡུ་འབྲུག་ལྡིར། ། སྙན་བརྒྱུད་ཀྱི་གདམས་པ་བོད་ལ་བསྒྱུར། ། སྒྲ་བསྒྱུར་མར་པ་ལོ་ཙཱ་ཡང་ཡང་དྲན། ། སེམས་རྩེ་གཅིག་གདུང་བས་གསོལ་བ་འདེབས། ། བླ་མ་ཁྱེད་རང་ལྟ་བུར་བྱིན་གྱིས་རློབས། ། འབྲོག་ལ་ཕྱི་གངས་ལ་སྦྲང་ཆར་བབས། །
སྙན་བརྒྱུད་ཀྱི་གདམས་ངག་མཚོ་ལྟར་འཁྱིལ། ། དཔལ་བཞད་པ་རྡོ་རྗེ་ཡང་ཡང་དྲན། ། སེམས་རྩེ་གཅིག་གདུང་བས་གསོལ་བ་འདེབས། ། བླ་མ་ཁྱེད་རང་ལྟ་བུར་བྱིན་གྱིས་རློབས། ། ཤར་དྭགས་ལྷ་སྒམ་པོར་དོག་ས་བརླན། ། འོད་གསལ་གྱི་ཆབ་ལ་རྒྱུན་ཆད་མེད། ། རྗེ་སྨན་པའི་རྒྱལ་པོ་ཡང་ཡང་དྲན། ། སེམས་རྩེ་གཅིག་གདུང་བས་གསོལ་བ་འདེབས། ། བླ་མ་ཁྱེད་རང་ལྟ་བུར་བྱིན་གྱིས་རློབས། ། དཔལ་ཕག་མོ་གྲུ་རུ་མྱུ་གུ་འཁྲུངས། །
ཟབ་མོ་གསང་སྔགས་ཀྱི་གཏེར་ཁ་བྱེ། ། རྗེ་རང་བྱུང་སངས་རྒྱས་ཡང་ཡང་དྲན། ། སེམས་རྩེ་གཅིག་གདུང་བས་གསོལ་བ་འདེབས། ། བླ་མ་ཁྱེད་རང་ལྟ་བུར་བྱིན་གྱིས་རློབས། ། བྱང་འབྲི་གུང་གི་ཕྱོགས་སུ་འབྲས་དྲུག་སྨིན། ། འབྲས་དྲུག་གིས་འགྲོ་དྲུག་ཡོངས་ལ་ཁྱབ། ། དྲིན་ཅན་ཆོས་རྗེ་ཁུ་དབོན་ཡང་ཡང་དྲན། ། སེམས་རྩེ་གཅིག་གདུང་བས་གསོལ་བ་འདེབས། ། བླ་མ་ཁྱེད་རང་ལྟ་བུར་བྱིན་གྱིས་རློབས། ། ཞེས་ཆར་འབེབས་དུས་ཞུས་རྟེན་འབྲེལ་གྱི་ལོ་ཏོག་ཕུན་སུམ་ཚོགས་པ་སྨིན་པའི་རྒྱུ་རྐྱེན་གང་དགོས་ཀྱི་དཔེར་སྦྱར་ནས་བཀའ་བརྒྱུད་གོང་མར་གསོལ་བ་འདེབས་པ་སྦྲང་ཆར་ཟིམ་བུ་མར་གྲགས་པ།
བདུད་རྩི་ཞིག་པོར་གནང་ནས་དབྱངས་སུ་གྱེར་བཅུག་པར་བཤད།། །། ༧༧༩༽ ༄། །སྨོན་འཇུག་དོན་དམ་སེམས་བསྐྱེད་ཀྱི་ཆོ་ག་ཡིད་བཞིན་ནོར་བུ།། ཨོཾ་སྭ་སྟི། བདེ་ཆེན་བྱང་སེམས་དབྱེར་མེད་རང་བཞིན་སྐུ། ། ཐུབ་མཆོག་དེ་སྲས་འཁོར་འདས་དགེ་ལེགས་ཀྱི། ། གཏེར་དབང་རྒྱལ་པོ་བླ་མ་རིན་ཆེན་ལ། ། ཕྱག་འཚལ་བསྟོད་དེ་འགྲོ་མགོན་དེ་ཉིད་ཀྱིས། ། སེམས་བསྐྱེད་ཆོ་གའི་རིམ་པ་ཕལ་ཆེར་དུས། ། བདག་ལའང་མངོན་པར་བཀའ་བསྩལ་དེ་ཡི་སྒྲོས། །
བློ་གསལ་ཡུལ་མིན་བདག་མིན་འོན་ཀྱང་ནི། ། དེ་ལྟའི་དྲིན་བརྟེན་འདིར་གསལ་ཡི་གེར་འབྲི། འདི་ལྟར་འདས་པ་དང་མ་བྱོན་པ་དང་ད་ལྟར་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་དབྱེ་བ་མེད་པའི་ངོ་བོ་ཚད་མེད་པའི་བྱང་ཆུབ་ཀྱི་སེམས་རྣམ་པ་གཉིས་འདྲེས་པའི་རང་བཞིན། མི་ཟད་རྒྱན་གྱི་འཁོར་ལོའི་འཕྲིན་ལས་ནམ་མཁའ་དང་མཉམ་པའི་སེམས་ཅན་ཐམས་ཅད་སྨིན་པ་དང་གྲོལ་བར་མཛད་པ། ཐམས་ཅད་བདེ་བ་ཆེན་པོའི་ས་ལ་ངེས་པར་འགོད་པ། འགྲོ་བའི་མགོན་པོ་བླ་མ་རིན་པོ་ཆེའི་ཞལ་སྔ་ནས། བྱང་ཆུབ་མཆོག་ཏུ་སེམས་བསྐྱེད་པའི་ཆོ་ག་གསུངས་པ་ནི། འདི་ལྟར། དེ་ཡང་བྱང་ཆུབ་མཆོག་ཏུ་སེམས་བསྐྱེད་པ་ཞིག་ཞུ་འཚལ། ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན།
སྡུག་བསྔལ་དང་བྲལ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ། དེའི་ཆེད་དུ་བདག་གིས་སྤྱིར་སངས་མ་རྒྱས་ཀྱི་བར་དུ་ལུས་ངག་ཡིད་གསུམ་པོ་དགེ་བ་ལ་བཀོལ་སྙམ་དུ་བསམ། མ་ཤིའི་བར་དུ་ལུས་ངག་ཡིད་གསུམ་དགེ་བ་ལ་བཀོལ། དུས་དེ་རིང་ནས་བཟུང་སྟེ། སང་ཉི་མ་ད་ཙམ་གྱི་བར་དུ་ལུས་ངག་ཡིད་གསུམ་པོ་དགེ་བ་ལ་བཀོལ་སྙམ་དུ་བསམ། དེ་ནས་ཐམས་ཅད་ཐུགས་དམ་ལ་མཉམ་པར་བཞག་ནས། ཆོས་གསན་པར་ཞུ་འཚལ། ཐུགས་དམ་ཡང་བསྲུང་བའི་འཁོར་ལོ་གལ་ཤིན་ཏུ་ཆེ་བ་ལགས་ཏེ། དེ་ཡང༌།
དགེ་བའི་བཤེས་གཉེན་ཞང་ཞུང་གིས་གླང་རི་ཐང་དུ་བསྲུང་བའི་འཁོར་ལོ་སྒོམ་དུ་མ་བཅུག་པར་བྱང་ཆུབ་མཆོག་ཏུ་སེམས་བསྐྱེད་པར་མཛད་པས། དགེ་འདུན་འགའ་རེ་གྲོངས་ཆད་དུ་གྱུར་པ་ཡིན། དེ་ཡང་བསྲུང་བའི་འཁོར་ལོ་འདི་ལྟར་དུ་སྒོམ་པས། མི་མཐུན་པའི་རྐྱེན་དང་བར་ཆད་ཟློག་པ་དང༌། མཐུན་ཕྱོགས་ཐམས་ཅད་བཀྲ་ཤིས་དང་བདེ་ལེགས་འབྱུང་བ་ཡིན་པས་ཐུགས་ཕུན་སུམ་ཚོགས་པ་མ་ཡེངས་པར་སྒོམ་པར་ཞུ་འཚལ། ཡུལ་རིས་དང་རྒྱལ་ཁམས་འདི་ཐམས་ཅད་ཇོ་བོ་ཐུགས་རྗེ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་གི་སྐུ་ཤིན་ཏུ་ཆེ་བ་ཞིག་བསྒོམ། དེའི་ཐུགས་ཁར་རྗེ་བཙུན་ཁྲོ་བོའི་རྒྱལ་པོ་མི་གཡོ་བ་བཞུགས་པར་བསམ། དེའི་ཐུགས་ཁར་ཁྱེད་རང་སོ་སོའི་ཡི་དམ་གྱི་ལྷ་གང་ཡིན་པ་ཝལ་གྱིས་བསྒོམ། དེ་ཐེག་པ་ཆེན་པོ་གསང་སྔགས་སུ་བསྲུང་བའི་འཁོར་ལོ་དཔག་ཏུ་མེད་པ་ཞིག་གསུངས་ཀྱང་འདི་ལས་ཟབ་པ་མེད་པ་ཡིན། དེ་ནས་ཐུགས་དམ་དེའི་ངང་ལ་མ་ཡེངས་པར་མཛད་ནས་ཆོས་གསན་པ་ཞུ་འཚལ་ལོ། །
དེ་ལ་འཇིག་རྟེན་གསུམ་གྱི་མགོན་པོ་བླ་མའི་རིན་པོ་ཆེའི་ཞལ་མངའ་ནས། ངེད་རང་ཐམས་ཅད་འཇིག་རྟེན་འདིར་ཡུན་རིང་པོ་མི་སྡོད་མི་རྟག་པ་ཡིན། དེ་ལ་དམ་པའི་ཆོས་རིན་པོ་ཆེ་མ་གཏོགས་པ་གང་གིས་ཀྱང་མི་ཕན་པ་ཡིན་ཏེ། རྫོགས་པའི་བྱང་ཆུབ་ཏུ་སངས་མ་རྒྱས་པར་སོང་ན་བདེ་བ་གཏན་མེད་པ་ཡིན་པས། སངས་རྒྱ་བར་བྱེད་པའི་རྒྱུ་ངེས་པ་བྱང་ཆུབ་ཀྱི་སེམས་རིན་པོ་ཆེ་ལགས་ཏེ། རྒྱུ་དེ་མེད་པར་སོང་ན་འབྲས་བུ་སངས་རྒྱས་མི་འབྱུང་བ་ཡིན་པས་ན། མེད་ན་མི་འབྱུང་བའི་རྒྱུ་འབྲས་བགྱི་བ་ལགས་པས། བྱང་ཆུབ་ཀྱི་སེམས་རིན་པོ་ཆེ་བསྐྱེད་པར་བྱེད་པ་གལ་ཆེ་བ་ལགས་སོ། ། འོ་ན་དེ་ལྟ་བུའི་བྱང་ཆུབ་ཀྱི་སེམས་གང་ལ་གསུང་སྙམ་པར་སོང་ན། བཅོམ་ལྡན་འདས་འཁོར་དང་བཅས་པ།
ཡུལ་དགྲ་མཐའ་བྱ་བར་བྱོན་པའི་དུས་སུ། རྟ་ཆག་གསོལ་དགོས་པ་བྱུང་བ་ཡིན་པར་གདའ། དེའི་དུས་ན་འཕགས་པ་ཀུན་དགའ་བོས། བུ་མོ་ཞིག་ལ་རྟ་ཆག་དྲུར་བཅུག་པ་ལ། བུ་མོ་དེ་ན་རེ། འཕགས་པས་གཏམ་བག་ཏེ་སྟེར་ན་ངས་རྟ་ཆག་དྲུ་བྱ་བ། སངས་རྒྱས་བྱ་བ་ཅི་ལ་ཟེར་བ་ཡིན་ཞུས་པས། དེ་ལ་འཕགས་པའི་དགོངས་པ་ལ། ཡང་དག་པར་རྫོགས་པའི་སངས་རྒྱས་ཀྱི་སྐུ་ཆེ་བའི་ལོ་རྒྱུས་བཤད་པས་ནི་མོས་མི་གོ། ། འཁོར་ལོས་བསྒྱུར་བའི་རྒྱལ་པོའི་ཆེ་བའི་ཡོན་ཏན་བཤད་པར་སོང་ན་གོ་སྟེ་འོང་དགོངས་ནས་བཤད་པ་ཡིན་པར་གདའ།
དེ་ནས་བཙུན་མོ་རིན་པོ་ཆེ་བཤད་པའི་སྐབས་སུ། མོ་ན་རེ་ཆག་དྲུས་པའི་དགེ་བའི་རྩ་བས། བཙུན་མོ་རིན་པོ་ཆེ་གྱུར་ཅིག ། ཞེས་སྨོན་ལམ་བཏབ་པས། དེ་ཕྱིས་ཀྱི་དུས་ན་བཅོམ་ལྡན་འདས་ཀྱིས་གསན་ནས། འཕགས་པ་ཀུན་དགའ་བོ་ལ་ཁྱོད་ཀྱིས་མ་ལེགས་པ་བྱས། དེའི་དུས་ན་ཡང་དག་པར་རྫོགས་པའི་སངས་རྒྱས་ཀྱི་སྐུ་ཆེ་བའི་ཡོན་ཏན་བཤད་པར་སོང་ན། མོ་དེ་ལ་མོས་པས་སངས་རྒྱ་བ་ཡིན་པ་ལ། ཁྱོད་ཀྱི་འཁོར་ལོས་བསྒྱུར་བའི་རྒྱལ་པོའི་ལོ་རྒྱུས་བཤད་པས། མོ་དེ་ལ་སྨོན་པས།
དེའི་ཇོ་མོར་འོང་འདུག་གསུང་སྐད། དེས་ན་ཡང་དག་པར་རྫོགས་པའི་སངས་རྒྱས་ཀྱི་སྐུ་ཆེ་བའི་ཡོན་ཏན་བཤད་པར་སོང་ན། དེ་ལ་སྨོན་པས། དེས་རྫོགས་པའི་བྱང་ཆུབ་ཏུ་སངས་རྒྱ་བར་སོང་བ་ལ། བྱང་ཆུབ་ཀྱི་སེམས་བགྱི་བ་ལགས་སོ། ། དེ་ལྟ་བུའི་བྱང་ཆུབ་ཀྱི་སེམས་དེ་སངས་རྒྱས་ལ་བརྟེན་པ་དང༌། ཆོས་ལ་བརྟེན་པ་དང༌། དགེ་འདུན་ལ་བརྟེན་པ་གསུམ་ཡིན་གསུངས། དེ་ལ་ཐོག་མར་སངས་རྒྱས་ལ་བརྟེན་པ་བགྱི་བ་ལགས་ཏེ། བཅོམ་ལྡན་འདས་ཐུབ་པ་ཆེན་པོ་ལ།
རྫ་མཁན་གྱི་བུ་ཁྱེའུ་སྣང་བྱེད་ཅེས་བྱ་བས་མཆིལ་ལྷམ་དང་ས་སྣ་ལྔའི་འགྲོན་བུ་དང༌། གདུགས་ཚོད་ལ་སོགས་པ་དྲངས་ནས། དེ་བཞིན་གཤེགས་པ་ཁྱེད་སྐུ་ཅི་འདྲ་དང༌། འཁོར་དང་སྐུ་ཚེའི་ཚད་དང་ཞིང་ཁམས་དང༌། ། དེ་བཞིན་མཚན་མཆོག་བཟང་པོ་ཅི་འདྲ་བ། ། དེ་འདྲ་ཁོ་ནར་བདག་ཀྱང་འགྱུར་བར་ཤོག ། ཅེས་པའི་སྨོན་ལམ་བཏབ་པས། ཕྱིས་ཀྱི་དུས་སུ་མངོན་པར་རྫོགས་པར་སངས་རྒྱས་པ་བཅོམ་ལྡན་འདས་བསྟན་པའི་བདག་པོ་འདི་ཉིད་ཡིན་པར་གསུངས་པས། དེ་སངས་རྒྱས་ལ་བརྟེན་པ་ལགས་སོ། ། ད་ནི་དགེ་འདུན་ལ་བརྟེན་བགྱི་བ་ལགས་ཏེ།
དགེ་བསྙེན་ཆེན་པོ་ལི་ཙ་བྱི་དྲི་མ་མེད་པ་བྱ་བ་དེ་སྙུང་བའི་དུས་ན། རྗེ་བཙུན་འཇམ་དབྱངས་ལ་སོགས་པ་ཐམས་ཅད་སྙུན་དྲི་ལ་བྱོན་པ་ཡིན་པར་གདའ། དེའི་དུས་ན་མེ་ཏོག་གི་ཆར་བསམ་གྱིས་མི་ཁྱབ་པ་འབབ་པའི་མེ་ཏོག་དེ་དག ། བྱང་ཆུབ་སེམས་དཔའ་རྣམས་ཀྱིས་མ་སྤྲུགས་ཀྱང་སྐུ་ལུས་ལ་མི་འགོ་ལ། ཉན་ཐོས་རྣམས་ཀྱིས་ནི་སྤྲུགས་ཀྱང་འབྱར་ནས་བྱུང་བ་ཡིན་པར་གདའ། དེ་ལ་ཁྱིམ་བསྲུངས་ཀྱི་ལྷ་མོ་རྣམས་ཀྱིས་ཁྱེད་ཉན་ཐོས་རྣམས་ཀྱིས་ནི། མེ་ཏོག་ཕར་སྤྲུགས་ཀྱང་ལུས་ལ་འགོ་བའི་རྒྱུ་མཚན་འདོད་པ་ལ་འཇིགས་པས་དེ་ལྟར་འབྱུང་བ་ཡིན་ཞིང༌། བྱང་ཆུབ་སེམས་དཔའ་རྣམས་ཀྱིས་མ་སྤྲུགས་ཀྱང་མི་འགོ་བའི་རྒྱུ་མཚན་འདོད་པ་ལ་མི་འཇིགས་པས། དེ་ལྟར་དུ་འབྱུང་བ་ཡིན་བྱ་བ་ཟེར་བ་ལ། འོ་ན་ཁྱེད་རྣམས་ལ་ཡང་མི་འགོ་བ་འདུག་པས།
ཁྱེད་རྣམས་ཀྱང་བྱང་ཆུབ་སེམས་དཔའ་ཡིན་ཟེར་སྐད། ངེད་རྟེན་གྱིས་གང་ཟག་འདི་ལྟ་བུ་བརྟེན་པ་ལ་བྱང་ཆུབ་སེམས་དཔའ་མ་ཡིན་པ་འོས་ཅི་ཡོད་བྱ་བ་གསུངས་པ་ཡིན་པར་གདའ། དེ་དགེ་འདུན་ལ་བརྟེན་པ་ལགས། དེ་ནས་ཆོས་ལ་བརྟེན་པ་ལ་གསུམ་ཡིན་གསུང༌། ལུག་རྫི་ལྟ་བུའི་བྱང་ཆུབ་སེམས་དཔའ་དང༌། རྗེ་དཔོན་ལྟ་བུའི་བྱང་ཆུབ་སེམས་དཔའ་དང༌། གཉན་པ་ལྟ་བུའི་བྱང་ཆུབ་སེམས་དཔའ་དང་གསུམ་ལས། དང་པོ་ནི་སེམས་ཅན་ཐམས་ཅད་སྔོན་ལ་རྫོགས་པའི་བྱང་ཆུབ་ཏུ་སངས་རྒྱས། རང་ཉིད་ཕྱི་ནས་སངས་རྒྱ་བར་འདོད་པ་དེ་ལ་གསུང་བ་ཡིན་ཏེ། དེ་ཡང་དཔེར་ན་གང་ལྟ་བུ་ཡིན་སྙམ་ན།
རྗེ་བཙུན་སྤྱན་རས་གཟིགས་དབང་ཕྱུག་གི་ཐུགས་དགོངས་སམ་སྨོན་ལམ་དང་འདྲ་བ་ཡིན་ཏེ། རྗེ་བཙུན་སྤྱན་རས་གཟིགས་ཀྱིས་སེམས་ཅན་ཐམས་ཅད་སྔོན་ལ་རྫོགས་པའི་བྱང་ཆུབ་ཏུ་སངས་མ་རྒྱས་ཀྱི་བར་དུ་བདག་སངས་རྒྱ་བར་མ་གྱུར་ཅིག སྙམ་པའི་སྨོན་ལམ་བཏབ་པ་དེ་ལྟ་བུ་ཡིན་ཏེ། དེ་ལུག་རྫི་ལྟ་བུའི་བྱང་ཆུབ་ཀྱི་སེམས་ལགས། གཉིས་པ་ནི། རང་ཉིད་སྔོན་ལ་རྫོགས་པའི་བྱང་ཆུབ་ཏུ་སངས་རྒྱས་ནས། སེམས་ཅན་ཐམས་ཅད་ཕྱིས་ནས་སངས་རྒྱ་བ་འདོད་པ་དེ་ལ་གསུངས་པ་ཡིན་ཏེ། དེ་རྗེ་དཔོན་ལྟ་བུའི་བྱང་ཆུབ་ཀྱི་སེམས་ལགས། དེ་ནས་གཉན་པ་ལྟ་བུའི་བྱང་ཆུབ་ཀྱི་སེམས་ནི་རང་གཞན་ཐམས་ཅད་དུས་མཉམ་དུ་རྫོགས་པའི་བྱང་ཆུབ་ཏུ་སངས་རྒྱ་བར་འདོད་པ་དེ་ལ་གསུང་བ་ཡིན་ཏེ། ད་ལྟ་ངེད་རང་གིས་དུས་རྒྱུན་ཏུ་ཕྱག་ལེན་ལ་འདེབས་པའི་རིམ་པ་འདི་ལ་གསུངས་པ་ཡིན།
དེ་བས་ན་དེ་བསྐྱེད་པའི་བླ་མ་ལ་ཡང་དག་པར་རྫོགས་པའི་སངས་རྒྱས་ཀྱི་འདུ་ཤེས་བསྐྱེད། མཆོད་པའི་སྤྲིན་ཕུང་ཐམས་ཅད་ཀྱིས་མཆོད། ལུས་ལོངས་སྤྱོད། ཁར་རྗེ་དབང་ཐང༌། ཡུལ་རིས་དང་རྒྱལ་ཁམས་ཐམས་ཅད་ཀྱིས་མཆོད་ནས། གསོལ་བ་བཏབ་བོ། ། མེ་ཏོག་རེ་ཕྱག་ཏུ་བཟུང་ནས་རྗེས་ཟློས་མཛད་པ་ཞུ་འཚལ། སློབ་དཔོན་དགོངས་སུ་གསོལ། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམས་དང༌། ས་ཆེན་པོ་ལ་རབ་ཏུ་བཞུགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས།
ཇི་ལྟར་ཐུགས་རིན་པོ་ཆེ་བསྐྱེད་པར་མཛད་པ་དེ་བཞིན་དུ་སློབ་དཔོན་གྱིས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་མཛད་དུ་གསོལ། ཞེས་ལན་གསུམ་བརྗོད་པའི་རྗེས་ལ། སློབ་དཔོན་གྱིས་ཐབས་ཡིན་ཞེས་པ་དང༌། ཡུལ་གྱིས་ལེགས་སོ་ཞེས་བརྗོད་ལ། མེ་ཏོག་རེ་འཐོར་དུ་བཅུག་སྟེ་མེ་ཏོག་གཏོར་བ་ཐམས་ཅད་ཀྱང༌། བླ་མ་དམ་པའི་དབུའི་ཐོག་ཏུ་གཏོར་བས། མེ་ཏོག་གི་གདུགས་ཆེན་པོ་རེ་རེར་གྱུར་པར་བསམ་ནས། རང་གིས་མགོ་ཐོག་ན་ཡར་འཐོར་བ་ཡིན་ཏེ། དེ་ལྟར་ཡང༌། འདུས་པ་རིན་པོ་ཆེའི་ཏོག་ལས།
མེ་ཏོག་གང་གིས་ཁྱོད་ལ་མངོན་གཏོར་བས། ། ཕྱོགས་བཅུ་ཀུན་ཏུ་དེ་དག་གདུགས་གྱུར་ཏེ། ། དུས་ཀུན་བདེ་བའི་འབྱུང་གནས་ཞིང་དུ་ནི། ། རྐང་གཉིས་གཙོ་བོའི་དབུ་ལ་གདུགས་སུ་ཤོག ། ཅེས་གསུངས་པའོ། ། ད་རུང་ལན་གྲངས་མང་དུ་འཚལ་བས་སོ་བདུན་རེ་མཛད་པར་ཞུ་འཚལ། དེ་ལྟ་བུའི་བྱང་ཆུབ་ཀྱི་སེམས་དེ་སྐྱེ་བར་བྱེད་པའི་ཕྱིར་དུ་དཔག་ཏུ་མེད་པ་ཞིག་གསུངས་ཀྱང༌། མདོར་བསྡུས་ན་བཞིར་འདུས་པ་ཡིན་ཏེ། བསོད་ནམས་ཀྱིས་ཚོགས་རྒྱ་ཆེན་པོ་བསགས་པ་ལས་བྱང་ཆུབ་ཀྱི་སེམས་སྐྱེ་བ་དང༌། སྐྱབས་འགྲོ་ཁྱད་པར་ཅན་བྱས་པ་ལས་སྐྱེ་བ་དང༌།
ཚད་མེད་པ་བཞི་ལ་བློ་སྦྱངས་པ་ལས་སྐྱེ་བ་དང༌། རྒྱུའི་གཙོ་བོ་བླ་མ་ལ་ཡང་དག་པར་རྫོགས་པའི་སངས་རྒྱས་ཀྱི་འདུ་ཤེས་བསྐྱེད་པ་ལས་བྱང་ཆུབ་ཀྱི་སེམས་སྐྱེ་བ་དང་བཞི་ཡིན། དེ་ཡང་བསོད་ནམས་ཀྱི་ཚོགས་བསགས་པ་བྱ་བ་བགྱི་བ་ལགས་ཏེ། འདིར་འབྲས་བུ་རྒྱུས་དཔོག་ན་གོང་དུ་བསོད་ནམས་ཀྱི་ཚོགས་མ་བསགས་པར་སོང་ན། ད་ལྟར་ཡང་སེམས་བསྐྱེད་པ་ལྟ་སྨོས་ཀྱང་ཅི་དགོས། རྣ་ལམ་དུ་ཡང་ཐོས་པར་དཀའ་བ་ཡིན་ནོ། ། དེ་ལྟར་ཡང༌། སངས་རྒྱས་རྣམས་ལ་བཀུར་སྟི་བྱས། ། དེ་ལས་དགེ་བའི་རྩ་བ་ཀུན། ། དགེ་བའི་བཤེས་ཀྱིས་མགོན་བྱས་པ། །
འདི་ཉན་པ་ཡི་སྣོད་ཡིན་ནོ། ། ཞེས་གསུངས་པ་དང༌། གཞན་ཡང་བཅོམ་ལྡན་འདས་ཀྱིས། ཁ་བ་ཅན་ན་ཡོད་པའི་སྐྱེས་པ་དང་བུད་མེད་ཤེས་རབ་ཀྱི་ཕ་རོལ་ཏུ་ཕྱིན་པ་ལ་དད་པ་རྣམས་ནི། ཕྱིར་མི་ལྡོག་པར་ལུང་བསྟན་ཏེ། དེ་ཐམས་ཅད་ངའི་འཁོར་གྱིས་དཀྱིལ་འཁོར་འདི་ཉིད་ན་ཡོད་པ་རིག་པར་བྱའོ། ། ཅེས་གསུངས་པས། དེས་ན་བསོད་ནམས་ཀྱི་ཚོགས་དཔག་ཏུ་མེད་པ་བསགས་པ་ལགས། དེ་ནས་སྐྱབས་སུ་འགྲོ་བ་ཁྱད་པར་ཅན་བྱ་བ་ལགས་ཏེ། དེ་ཡང་གོང་དུ་སྐྱབས་སུ་འགྲོ་བ་མ་བྱས་པར་སོང་ན།
ད་ལྟ་ལྷ་དཀོན་མཆོག་གསུམ་གྱི་སྒྲ་རྣ་ལམ་དུ་ཡང་ཐོས་པར་མི་འགྱུར་བ་ཡིན་པས། དེས་ན་སྐྱབས་སུ་འགྲོ་བ་ཡང་དཔག་ཏུ་མེད་པ་བྱས་པ་ལགས། ཚད་མེད་པ་བཞི་ལ་བློ་སྦྱངས་པ་འདི་ཤིན་ཏུ་དཀའ་བ་ཡིན་ཏེ། འོན་ཀྱང་བོད་ཐེག་པ་ཆེན་པོའི་རིགས་ཅན་ཡིན་པས། ཇོ་བོ་ཐུགས་ཆེན་པོས་བྱིན་གྱིས་བརླབས་པ་ཅི་རིགས་པ་མངའ་བ་ཡིན་པས། རྒྱུའི་གཙོ་བོ་བླ་མ་ལ་ཡང་དག་པར་རྫོགས་པའི་སངས་རྒྱས་ཀྱི་འདུ་ཤེས་བསྐྱེད་པ་རྣམས་ལ་ཇི་ལྟ་བ་བཞིན་དུ་མངའ། མི་མངའ་ཡང་བསྐྱེད་པར་ཞུ་འཚལ། དེ་ལྟར་རྒྱུ་བཞི་པོ་ཁྱེད་ལ་ཚང༌། རྐྱེན་བླ་མ་དམ་པས་བྱས་ནས། རྒྱུ་རྐྱེན་གྱི་རྟེན་ཅིང་འབྲེལ་བར་འབྱུང་བ་འཛོམས་པ་ལས།
ཁྱེད་ལ་བྱང་ཆུབ་ཀྱི་སེམས་བསྐྱེད་པ་ཡིན་གསུང༌། དེ་ཡང་བསོད་ནམས་ཀྱིས་ཚོགས་གསོག་པ་ལ། སྤྱིར་བསོད་ནམས་ཀྱི་ཚོགས་མཐའ་དག་གསོག་དགོས་པ་ལགས། སྒོས་བྱེ་བྲག་ཏུ་འདི་ལྟར་སྒོམ་པར་ཞུ་འཚལ། ཁྱེད་རང་ཐམས་ཅད་ཀྱི་མདུན་འདིར་མཚོ་ཤིན་ཏུ་བསྔོ་བ། འཇམ་པ་འབོལ་བ་དྭངས་པ། ཡིད་དུ་འོང་བ་བསམ་གྱིས་མི་ཁྱབ་པ་དེ་ལྟ་བུ་ཞིག་བསམ། མཚོ་དེའི་ནང་ན་པདྨའི་སྡོང་པོ་ཆེན་པོ། རྒྱུ་བསོད་ནམས་དང་ཡེ་ཤེས་ཀྱི་ཚོགས་གཉིས་ལས་གྲུབ་པ། ནོར་བུ་རིན་པོ་ཆེའི་སྡོང་པོ་ཡལ་ག་དང་ལོ་འདབ་ཐམས་ཅད་རྡོ་རྗེ་རིན་པོ་ཆེ་ལས་གྲུབ་པ།
རྩ་བ་ཡེ་ཤེས་ཀྱི་རྡོ་རྗེ་དབང་ཆེན་གསེར་གྱི་ས་གཞི་མན་ཆད་ན་མར་ལ་ཏལ་གྱིས་སླེབ་པའི་པདྨའི་སྡོང་པོ་བསམ་གྱིས་མི་ཁྱབ་པ་ཞིག་སྐྱེས་པར་བསམ། པདྨའི་སྡོང་པོ་དེའི་དབུས་ཀྱི་ལྟེ་བ་ལ། གདན་གཞི་བརྩིགས་ཀྱི་སྟེང་ན་འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེ་བཞུགས་པར་བསམ། དེ་ཅི་འདྲ་ན་མཚན་བཟང་པོ་སུམ་ཅུ་རྩ་གཉིས། དཔེ་བྱད་བཟང་པོ་བརྒྱད་ཅུ། འོད་འདོམ་གང་བ། འོད་དང་འོད་ཟེར་གྱི་ཚོགས་དཔག་ཏུ་མེད་པ། མཚན་ཐོས་པ་ཙམ་གྱིས་ཕྱིར་མི་ལྡོག་པའི་ས་ཐོབ་པར་བྱེད་པའི་བཅོམ་ལྡན་འདས་བསྟན་པའི་བདག་པོ་དེ་ལྟར་བཞུགས་པ་བསམ། བླ་མ་རིན་པོ་ཆེའི་མདུན་དྲང་པོའི་པདྨ་རྣམས་ལ། ཡི་དམ་གྱི་ལྷར་གྱུར་ཚད་ཐམས་ཅད་བཞུགས་པར་བསམ།
བླ་མ་རིན་པོ་ཆེའི་མདུན་རྒྱབ་གཡས་གཡོན་གྱི་པདྨ་རྣམས་ལ་འདས་མ་བྱོན་ད་ལྟར་དུས་གསུམ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་འཕགས་པ་ཉན་ཐོས་རང་སངས་རྒྱས་དང་བཅས་པ་ཐམས་ཅད་བཞུགས་པར་བསམ། བླ་མ་རིན་པོ་ཆེའི་སྐུ་ཕྲག་པ་ཡན་ཆོད་ཀྱི་པདྨ་རྣམས་ལ། ཁྱེད་རང་སོ་སོའི་མཁན་པོ་སློབ་དཔོན་དུ་གྱུར་ཚད་ཐམས་ཅད་བཞུགས་པར་བསམ། བླ་མ་རིན་པོ་ཆེའི་སྤྱི་བོ་ཡན་ཆོད་ཀྱི་པདྨ་རྣམས་ལ། རྩ་བ་དང་བརྒྱུད་པར་བཅས་པའི་བླ་མ་གོང་མ་རྣམས་བཞུགས་པར་བསམ། འོག་གི་པདྨ་རྣམས་ལ། དམ་པ་ཆོས་སྐྱོང་བའི་སྲུང་མ་ཆེན་པོ་དཔལ་ལྡན་མགོན་པོ་དང༌། དཔལ་ལྷ་མོས་གཙོ་བྱས་པའི་འཇིག་རྟེན་དང་འཇིག་རྟེན་ལས་འདས་པའི་ཆོས་སྐྱོང་བའི་སྲུང་མ། ལྷ་ཆེན་པོ་བརྒྱད། ཀླུ་ཆེན་པོ་བརྒྱད།
གཟའ་ཆེན་པོ་བརྒྱད། གནོད་སྦྱིན་གྱི་སྡེ་དཔོན་ཆེན་པོ་བརྒྱད། རྒྱུ་སྐར་ཉི་ཤུ་རྩ་བརྒྱད། འཕྲོག་མ་མ་བུའི་ཚོགས་དང་བཅས་པ། མདོར་ན་ཆོས་སྐྱོང་བར་ཞལ་གྱིས་བཞེས་ཚད་ཐམས་ཅད་བཞུགས་པར་བསམ། དེ་ལྟར་འདས་མ་འོངས་ད་ལྟར་ཕྱོགས་བཅུ་དུས་གསུམ་དུ་བཞུགས་པའི་སངས་རྒྱས་དང་བྱང་ཆུབ་སེམས་དཔའ། འཕགས་པ་ཉན་ཐོས་དང་རང་སངས་རྒྱས་དང་བཅས་པ། རྒྱལ་བ་རྒྱ་མཚོའི་ཚོགས་དེ་རྣམས་ཐམས་ཅད་ལ། རང་ཉིད་ཀྱིས་ཤེས་རབ་ཀྱི་མིག་གམ། ཡིད་ཀྱིས་ཅེར་གྱིས་ལྟ་བ་ལགས།
དེ་ལྟར་ཡང་བཟང་སྤྱོད་ལས། རྡུལ་ཅིག་སྟེང་ན་རྡུལ་སྙེད་སངས་རྒྱས་རྣམས། ། སངས་རྒྱས་སྲས་ཀྱིས་བསྐོར་བའི་མགོན་པོ་ལ། ། ཅེས་གསུངས་པས། དེ་སྐུ་བལྟ་བའི་མཆོད་པ་བགྱི་བ་ལགས། རང་གི་ལུས་ཞིང་གི་རྡུལ་སྙེད་དུ་སྤྲུལ་ནས། ཕྱག་དཔག་ཏུ་མེད་པ་འཚལ་བར་བསམ། དེ་ལྟར་ཡང་དེ་ཉིད་ལས། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། ། དུས་གསུམ་གཤེགས་པ་མི་ཡི་སེངྒེ་ཀུན། །
བདག་གིས་མ་ལུས་དེ་དག་ཐམས་ཅད་ལ། ། ལུས་དང་ངག་ཡིད་དང་བས་ཕྱག་བགྱིའོ། ། ཞེས་གསུངས་པས་དེ་ལ་ཕྱག་འཚལ་བའི་མཆོད་པ་བགྱི་བ་ལགས། དེ་ནས་དབྱངས་དང་བསྟོད་པ་དཔག་ཏུ་མེད་པས་བསྟོད་པར་བསམ། དེ་ལྟར་ཡང༌། དབྱངས་ཀྱི་ཡན་ལག་རྒྱ་མཚོའི་སྒྲ་ཀུན་གྱིས། ། རྒྱལ་བ་ཀུན་གྱི་ཡོན་ཏན་རབ་བརྗོད་ཅིང༌། ། བདེ་བར་གཤེགས་པ་ཐམས་ཅད་བདག་གིས་བསྟོད། ། ཅེས་གསུངས་པས། དེ་བསྟོད་པའི་མཆོད་པར་བརྗོད་པ་ལགས།
ལུས་ཀྱི་མཆོད་པ་འདི་རྣམས་ཐམས་ཅད་རྒྱ་ནམ་མཁའི་མཐའ་དང་མཉམ་པ། ཆོས་ཀྱི་དབྱིངས་དང་མཉམ་པ། ཡུན་འཁོར་བའི་རྒྱ་མཚོ་མ་སྟོང་གི་བར་དུ་འབྱུང་བ་ལས་དུས་གསུམ་གྱི་འཕགས་པ་ཐམས་ཅད་མཆོད་པ། སེམས་ཅན་ཐམས་ཅད་སྨིན་ཅིང་གྲོལ་བར་བྱེད་པའི་ཡོན་ཆབ་ཀྱི་ཚོགས་དཔག་ཏུ་མེད་པས་ཀྱང་མཆོད་རྩོལ་ཅིག དེ་བཞིན་དུ་མེ་ཏོག་དང༌། བདུག་སྤོས་དང༌། སྣང་གསལ་དང༌། དྲི་ཆབ་དང༌། བྱུག་པ་དང༌། ཞལ་ཟས་དང༌།
སིལ་སྙན་གྱི་ཚོགས་དཔག་ཏུ་མེད་པས་ཀྱང་མཆོད་རྩོལ་ཅིག ། དེ་ཡང་དེ་བཞིན་གཤེགས་རིན་ཆེན་སྙིང་པོ་ལ། རྒྱལ་པོ་རྩིབས་ཀྱིས་མུ་ཁྱུད་ཀྱིས། རིན་པོ་ཆེ་དང༌། ཉི་མའི་འོད་དང་འོད་ཟེར་དཔག་ཏུ་མེད་པ་ཕུལ་བས། ཕྱིས་ཀྱི་དུས་སུ་མངོན་པར་རྫོགས་པར་སངས་རྒྱས་པའི་བཅོམ་ལྡན་འདས་འོད་དཔག་ཏུ་མེད་པར་གྱུར་པར་གསུངས་པ་ཡིན་པས། འོ་ན་འོད་ཟེར་ལ་དེ་ལྟ་བུ་འབྱུང་ལ། གཞན་ལ་དེ་ལྟར་མི་འབྱུང་ངམ་སྙམ་ན། གཞན་དག་ལ་དེ་ཁོ་ན་བཞིན་དུ་བྱུང་བ་ཡིན། ཆོས་རྗེ་རིན་པོ་ཆེའི་ཞལ་མངའ་ནས།
འཇིག་རྟེན་གྱི་ཁམས་གཞན་དག་ན། སྤོས་ཀྱིས་སེམས་ཅན་གྱི་དོན་བྱེད་པ་དཔག་ཏུ་མེད་པ་ཡིན་གསུང་སྐད། དེ་ཡང༌། སྤོས་གཅིག་པུ་ལ་དེ་ལྟར་དུ་འབྱུང་ལ། གཞན་ལ་མི་འབྱུང་ངམ་སྙམ་ན། འདིར་ཇི་ལྟར་བཤམས་པའི་མཆོད་པ་འདི་རྣམས། རེ་རེ་ལ་ཡང་དེ་ཁོ་ན་བཞིན་འབྱུང་བ་ཡིན། དེ་འབྱུང་བར་བྱེད་པ་ལ་ཡང་ད་ལྟར་གྱིས་མཆོད་པ་འདི་དག་ཐམས་ཅད་བྱང་ཆུབ་མཆོག་ཏུ་སེམས་བསྐྱེད་ནས་ཕུལ་བས་འབྱུང་བ་ཡིན་པས། ཐུགས་མ་ཡེངས་པར་མཛད་ནས། ངས་ཇི་ལྟར་སྤོར་བ་བཞིན་དུ་འབུལ་བ་ཞུ་འཚལ།
གཞན་ཡང༌། བདུག་པ་དང༌། གཞན་ཡང་གདུགས་དང༌། རྒྱལ་མཚན་དང༌། བ་དན་དང༌། བླ་རེ་དང༌། རོལ་མོའི་ཚོགས་དཔག་ཏུ་མེད་པས་ཀྱང་མཆོད་རྩོལ་ཅིག གཞན་ཡང་སངས་རྒྱས་ཀྱི་ཞིང་ཁམས་རྣམ་པར་དག་པ། ཉེས་པའི་སྐྱོན་མེད་ཅིང༌། ལེགས་པའི་ཡོན་ཏན་ཐམས་ཅད་དང་ལྡན་པ།
སངས་རྒྱས་དང་བྱང་ཆུབ་སེམས་དཔས་གང་བ་དཔག་ཏུ་མེད་པས་ཀྱང་མཆོད་རྩོལ་ཅིག ། གཞན་ཡང་འཆི་བ་མེད་པའི་ཞལ་ཟས་ཀྱི་བདུད་རྩིའི་ཚོགས་དཔག་ཏུ་མེད་པས་ཀྱང་མཆོད་རྩོལ་ཅིག ། གཞན་ཡང༌། བསོད་ནམས་དང་ཡེ་ཤེས་ཀྱི་ཚོགས་རྣམ་པ་གཉིས་ལས་གྲུབ་པའི་ནོར་བུ་རིན་པོ་ཆེའི་ཚོགས་དཔག་ཏུ་མེད་པ་ལས་རིན་པོ་ཆེ་སྣ་ཚོགས་པའི་ཆར་འབབ་པ་དཔག་ཏུ་མེད་པ་བསམས་ལ་ཡང་མཆོད་རྩོལ་ཅིག ། གཞན་ཡང་ཕས་ཀྱི་རྒོལ་བ་ངན་པ་ཐམས་ཅད་འཇོམས་པར་བྱེད་པའི་རྗེ་བཙུན་གསང་བའི་བདག་པོའི་སྐུ་དཔག་ཏུ་མེད་པ་སོམས་ལ་ཡང་མཆོད་རྩོལ་ཅིག མཆོད་པ་དེ་རྣམས་ཐམས་ཅད་ལ་ཀུན་ཏུ་བཟང་པོའི་རྣམ་འཕྲུལ་ལམ། སྤྲིན་ཕུང་གིས་མཆོད་པ་བགྱི་བ་ལགས། དེ་ཡང་རྣམ་འཕྲུལ་ནི་དངོས་པོ་གཅིག་ལ་ཡང༌། དེའི་རྣམ་པར་འཕྲུལ་པའི་རིགས་མི་འདྲ་བ་དཔག་ཏུ་མེད་པ་བསམས་ནས་འབུལ་བ་ལ་ཟེར་བ་ལགས་ལ། སྤྲིན་ཕུང་ནི་དེའི་དངོས་པོ་དེ་ལ་ཡང་སྤྲིན་གྱི་ཕུང་པོ་ལྟར་དཔག་ཏུ་མེད་པ་བསམས་ནས་འབུལ་བ་ལ་ཟེར་བ་ལགས།
མདོར་ན་ཆོས་ཀྱི་དབྱིངས་དང་མཉམ་པར་བསམས་ནས་འབུལ་བ་ཡིན་ཏེ། དེ་ལྟར་ཡང༌། ཀུན་ཏུ་བཟང་པོའི་ལུས་ནི་ནམ་མཁའི་རང་བཞིན་ཏེ། ། ཐམས་ཅད་ཞིང་ལ་མི་གནས་དེ་བཞིན་ཉིད་ལ་གནས། ། ཞེས་གསུངས་སོ། ། གཞན་ཡང་ཕྱོགས་བཅུའི་འཇིག་རྟེན་གྱི་ཁམས་རབ་འབྱམས་ཆོས་ཀྱི་དབྱིངས་ཀྱི་བཀླས་པ། ནམ་མཁའི་མཐས་བཏུགས་པ་ཐམས་ཅད་ན། བདག་པོས་ཡོངས་སུ་བཟུང་བ་མེད་པའི་ཡོན་ཆབ་ཀྱི་ཚོགས་ཇི་སྙེད་ཅིག་ཡོད་པ་ཐམས་ཅད་ཀྱིས་ཀྱང་མཆོད་རྩོལ་ཅིག ། དེ་བཞིན་དུ། མེ་ཏོག་དང༌།
བདུག་སྤོས་དང༌། སྣང་གསལ་དང༌། དྲི་དང༌། བྱུག་པ་དང༌། ཞལ་ཟས་དང༌། རོལ་མོའི་ཚོགས་དཔག་ཏུ་མེད་པ་ཇི་སྙེད་ཅིག་ཡོད་པ་ཐམས་ཅད་ཀྱིས་ཀྱང་མཆོད་རྩོལ་ཅིག གཞན་ཡང་གདུགས་དང༌། རྒྱལ་མཚན་དང༌། བ་དན་དང༌། བླ་རེ་དང༌།
རོལ་མོའི་ཚོགས་ཇི་སྙེད་ཅིག་ཡོད་པ་ཐམས་ཅད་ཀྱིས་ཀྱང་མཆོད་རྩོལ་ཅིག གཞན་ཡང་སངས་རྒྱས་ཀྱི་ཞིང་ཁམས་རྣམ་པར་དག་པ། ཉེས་པའི་སྐྱོན་དང་བྲལ་བ། ལེགས་པའི་ཡོན་ཏན་དང་ལྡན་པ། སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་གང་བ་ལ་སོགས་པ་ཇི་སྙེད་ཅིག་ཡོད་པ་ཐམས་ཅད་ཀྱིས་ཀྱང་མཆོད་རྩོལ་ཅིག གཞན་ཡང་འཆི་བ་མེད་པའི་ཞལ་ཟས་ཀྱི་བདུད་རྩིའི་ཚོགས་དཔག་ཏུ་མེད་པ་ཐམས་ཅད་ཀྱིས་ཀྱང་མཆོད་རྩོལ་ཅིག གཞན་ཡང་རིན་པོ་ཆེའི་རི་བོ། ཉི་མ་དང་ཟླ་བ། མ་རྨོས་པའི་ལོ་ཏོག ཕུ་ཆུའི་རྒྱུན་སྒྲ།
ཨར་མོ་ལི་ཀའི་རྡོ་ལེབ་དང༌། མནན་ན་ནེམ་གྱི་བྱེད་པ། བཏེགས་ན་སྤར་གྱིས་བྱེད་པ། དཔག་བསམ་གྱི་ཤིང་ལྗོན་པ་ཆེན་པོ། ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་ལ་སོགས་པ་ཐམས་ཅད་ཀྱང༌། འདིར་རང་ཉིད་ཀྱིས་བདག་ཏུ་བཟུང་ལ་བྱང་ཆུབ་མཆོག་ཏུ་སེམས་བསྐྱེད་པའི་ཡོན་དུ་ཕུལ་རྩོལ་ཅིག་་་གཞན་ཡང་རྒྱལ་སྲིད་རིན་པོ་ཆེ་སྣ་བདུན།་་་ དེ་དང་ཉེ་བ་བདུན་ལ་སོགས་པས་ཀྱང་མཆོད་སྩོལ་ཅིག་་་མཆོད་པ་དེ་རྣམས་ཐམས་ཅད་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བདག་པོས་ཡོངས་སུ་མ་བཟུང་བ་ལ། བདག་པོས་ཡོངས་སུ་བཟུང་བ་མེད་པའི་མཆོད་པ་བགྱི་བ་ལགས།་་་ གཞན་ཡང༌། གང་ཡང་ཕྱོགས་བཅུའི་འཇིག་རྟེན་གྱི་ཁམས་འདིའམ།
གང་ཡང་ཕྱོགས་བཅུའི་འཇིག་རྟེན་གྱི་ཁམས་གཞན་དག་ན་ལྷ་དང་མི་རྣམས་ཀྱིས་མཆོད་པའི་བྱེ་བྲག དགའ་བ་དང་དགོད་པ་དང༌། རྩེད་འཇོའི་བདེ་བའི་བྱེ་བྲག་ཇི་སྙེད་ཅིག་ཡོད་པ་ཐམས་ཅད་ཀྱིས་ཀྱང་མཆོད་རྩོལ་ཅིག དེ་བཞིན་དུ་གཟུགས་སྡུག་གུ སྒྲ་སྙན་པ། དྲི་ཞིམ་པོ། རོ་མངར་བ། རེག་བྱ་འཇམ་པོའི་ཚོགས་ཇི་སྙེད་ཡོད་པ་ཐམས་ཅད་ཀྱིས་ཀྱང་མཆོད་རྩོལ་ཅིག གཞན་ཡང་ཁྱེད་རང་སོ་སོའི་ཡི་དམ་གྱི་ལྷ་བསྒོམས་པའི་ཐུགས་ཁ་ནས། ཡོན་ཆབ་ཀྱི་ལྷ་མོ་རིན་པོ་ཆེའི་བུམ་པ་དང་གཞོང་པ་ཡོན་ཆབ་ཀྱིས་བཀང་བ་ལ་སོགས་པ། ཕྱིའི་མཆོད་པ་ལྔས་ཀྱང་མཆོད་རྩོལ་ཅིག
ནང་གི་མཆོད་པ་གཟུགས་རྡོ་རྗེ་མ་ལ་སོགས་པས་ཀྱང་མཆོད་རྩོལ་ཅིག གསང་བའི་མཆོད་པ་བདེ་སྟོང་གི་ཏིང་ངེ་འཛིན་གྱིས་ཀྱང་མཆོད་རྩོལ་ཅིག དེ་ཁོ་ན་ཉིད་ཀྱི་མཆོད་པ་ཕྱག་རྒྱ་ཆེན་པོ་སྐྱེ་བ་མེད་པའི་དོན་གྱིས་ཀྱང་མཆོད་རྩོལ་ཅིག མཆོད་པ་དེ་རྣམས་ཐམས་ཅད་ལ་ཐེག་པ་ཆེན་པོ་གསང་སྔགས་ཀྱིས་མཆོད་པ་བརྗོད་པ་བགྱི་བ་ལགས། ད་ཇི་ལྟར་བཤམས་པའི་ཡོན་ཆབ་ལ་སོགས་པ་མཆོད་པའི་ཚོགས་འདི་དག་ཐམས་ཅད་ཀྱང་ཕུལ་རྩོལ་ཅིག གཞན་ཡང༌། མཆོད་ཁང་གོང་འོག་ཐམས་ཅད་ན་སྐུ་གསུང་ཐུགས་ཀྱི་རྟེན་ཇི་སྙེད་ཅིག་བཞུགས་པའི་སྤྱན་སྔར། མཆོད་པའི་རྟེན་བཀོད་པ་ཇི་སྙེད་ཅིག་ཡོད་པ་ཐམས་ཅད་ཁྱེད་རང་སོ་སོའི་བདག་ཏུ་བཟུང་ལ། འདིར་བྱང་ཆུབ་མཆོག་ཏུ་སེམས་བསྐྱེད་པའི་ཡོན་དུ་ཕུལ་མཛོད་ཅིག གཏོར་མ་སྐབས་འདིར་ཡང་ལན་གཅིག་བསྔོ།
བདུན་འདི་ཡང་ཆོས་སྐྱོང་བའི་བསྲུང་མ་ཆེན་པོ་རྣམས་ལ་འབུལ་བ་ཞུ་འཚལ་ལོ། ། དེ་རྫས་རིམ་པར་བཤམས་པའི་མཆོད་པ་ལགས། ད་ཁྱེད་རང་གི་ལུས་བླ་མ་དཀོན་མཆོག་ལ་བྲན་དང་གཡོག་ཏུ་ཕུལ་མཛོད་ཅིག ལུས་ལ་མཁོ་བའི་ཁ་རྗེ་དང་དབང་ཐང༌། ཡུལ་རིས་དང་རྒྱལ་ཁམས་ཐམས་ཅད་ཀྱིས་ཀྱང་མཆོད་རྩོལ་ཅིག དེ་ལུས་དབུལ་བའི་མཆོད་པ་བགྱི་བ་ལགས་སྟེ། མཆོད་པ་དེ་རྣམས་ནི་ཀུན་བཟང་སྤྱོད་ལས་གསུངས་པ་ཡིན། མཆོད་པ་རྣམ་པ་བདུན་དག་བྱ། ཞེས་པའི་དོན་ལགས། ད་སྡིག་པ་བཤགས་པ་ཞིག་བགྱི་བས།
བཅོམ་ལྡན་འདས་ཀྱི་སྤྱན་སྔར་རྒྱལ་བུ་དགེ་མཐོང་མི་སུམ་སྟོང་དུས་གཅིག་ཏུ་སྡིག་པ་བཤགས་པས་བཅོམ་ལྡན་འདས་ཀྱི་ཞལ་ནས། རྒྱལ་རིགས་དྲ་མ་ལེགས་སོ་ལེགས་སོ། ། རང་ཉིད་ཀྱི་སྡིག་པ་བཤགས་པའི་ཐོག་ཏུ་གཞན་ཐམས་ཅད་ཀྱང་སྡིག་པ་དང་བྲལ་བ་བྱས་པས། ཁྱོད་ནི་རྒྱལ་རིགས་དྲ་མའོ། ། ཁྱེད་རྣམས་ཐམས་ཅད་སྡིག་པ་བཤགས་པས། ད་ནི་བྱང་ཆུབ་སེམས་དཔའ་མ་འོངས་པའི་དུས་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སངས་རྒྱ་བར་འགྱུར་རོ། ། ཞེས་ལུང་བསྟན་པ་དང་འདྲ་བར་ངེད་རང་ཐམས་ཅད་ཀྱིས་ཚེ་འཁོར་བ་ཐོག་མ་མེད་པ་ནས། ཐ་མ་ད་ལྟ་ལ་ཐུག་གི་བར་དུ་ལུས་ངག་ཡིད་གསུམ་ལ་བརྟེན་ནས་སྡིག་པ་མི་དགེ་བའི་ལས་བགྱིས་པ་ཐམས་ཅད་ཤིན་ཏུ་མ་ལེགས་སོ། ། སྙམ་ནས་འགྱོད་པ་དྲག་པོ་བསྐྱེད་པ་ཞུ་འཚལ། དེ་སུན་འབྱིན་པར་བྱེད་པའི་སྟོབས་ལགས།
དེ་ཐམས་ཅད་སོ་སོར་བཤགས་པས་སོ་སོར་བཤགས་སོ། ། སྙམ་དུ་བཤགས་པ་རེ་མཛད་པར་ཞུ་འཚལ། དེ་བཤགས་པའི་སྟོབས་ལགས། ད་ཕྱིན་ཆད་ལུས་དང་སྲོག་ལ་བབ་ཀྱང་སྡིག་པ་མི་དགེ་བའི་ལས་མི་བྱའོ། ། སྙམ་དུ་དམ་བཅས་པར་ཞུ་འཚལ། དེ་སོར་ཆུད་པར་བྱེད་པའི་སྟོབས་ལགས། སྡིག་པ་མི་དགེ་བའི་ལས་མི་བྱ་བའི་སྟེང་དུ་བླ་མ་དང་དཀོན་མཆོག་ལ་བརྟེན་པར་བྱའོ་སྙམ་དུ་བསམ། དེ་རྟེན་གྱི་སྟོབས་བགྱི་བ་ལགས་ཏེ། དེ་ལྟར་སྟོབས་བཞིའི་སྒོ་ནས་སྡིག་པ་བཤགས་པས། སྡིག་པ་དང་སྒྲིབ་པ་ཐམས་ཅད་རྩ་བ་ནས་འདག་པ་ཡིན་ཏེ།
མ་དག་སྙམ་ན་གཉེན་པོ་ལ་ཐེ་ཚོམ་ཟོས་པས་ཉེས་པ་ཤིན་ཏུ་ཆེ་བ་ཡིན། དམ་པའི་ཆོས་འདུལ་བར་དགེ་འདུན་གཙོ་སྟེ། བཤགས་པ་དང་ལས་ཐམས་ཅད་དགེ་འདུན་གྱིས་སྤྱན་སྔར་བྱས་པས་འདག་པ་ཡོང་བ་ཡིན། ཐེག་པ་ཆེན་པོ་གསང་སྔགས་སུ་སངས་རྒྱས་གཙོ་སྟེ། ཞིང་བསམ་པ་དངོས་པོ་གཅིག་ཏུ་བྱས་ནས་བཤགས་པས་འདག་པ་ལགས། འདིར་ཆོས་གཙོ་བ་ཡིན་ཏེ། བྱང་ཆུབ་ཀྱི་སེམས་རིན་པོ་ཆེས་རང་གི་རྒྱུད་སྦྱངས་པར་བྱས་པས། སྡིག་པ་དང་སྒྲིབ་པ་ཐམས་ཅད་འདག་པ་དང་འབྱང་བར་འོང་བ་ཡིན་ཏེ། དེ་ལྟར་ཡང་སྤྱོད་འཇུག་ལས། དེས་ནི་དུས་མཐའི་མེ་བཞིན་སྡིག་ཆེན་རྣམས། །
སྐད་ཅིག་གཅིག་གིས་ངེས་པར་སྲེག་པར་བྱེད། ། ཅེས་གསུངས་སོ། ། རྗེས་སུ་ཡི་རང་བ་རེ་བསྒོམ་པར་ཞུ་འཚལ། འཕགས་པ་ཐམས་ཅད་དང༌། སེམས་ཅན་ཐམས་ཅད་ཀྱི་བསོད་ནམས་དང་ཡེ་ཤེས་ཀྱི་ཚོགས་མདོར་ན་འཁོར་འདས་མ་ལུས་པ་ཐམས་ཅད་ཀྱི་དགེ་བའི་རྩ་བ་ཇི་སྙེད་ཅིག་ཡོད་པ་ཐམས་ཅད་ལ་རྗེས་སུ་ཡི་རང་བས། རྗེས་སུ་ཡི་རང་ངོ༌། ། སྙམ་དུ་རྗེས་སུ་ཡི་རང་བ་རྒྱ་ཆེན་པོ་དེ་བསྒོམ་པར་ཞུ་འཚལ། དེ་ཡང༌། ཆོས་རྗེ་རིན་པོ་ཆེའི་ཞལ་མངའ་ནས། རྗེས་སུ་ཡི་རང་འདི་ལྟར་དུ་བསྒོམས་པས།
བསོད་ནམས་ཀྱི་ཚོགས་མཉམ་པར་ཐོབ་པ་ཡིན་གསུང༌། དེ་དཔེར་ན་གང་ལྟ་བུ་ཡིན་སྙམ་ན། བདག་ཅག་གིས་གང་བྱེད་ཀྱང་ལོངས་མཉམ་པར་སྤྱོད་པ་སྟེ། རྗེས་སུ་ཡི་རང་བའི་འབྲས་བུ་ཡིན་གསུང་སྐད། དེས་ན་བདག་ལ་བདག་གི་ཁྱད་པར་ཙམ་མ་གཏོགས་པའི་ལོངས་སྤྱོད་པ་ལ་ཁྱད་པར་མེད་པ་ཡོང་ལགས་པས། དེས་ན་གཞན་གྱི་དགེ་བའི་རྩ་བ་མཐོང་ན། དེ་ལ་ཆགས་སྡང་གི་བསམ་པ་ཕྲག་དོག་མི་བྱ་བར། དགེ་བའི་རྩ་བ་ལ་རྗེས་སུ་ཡི་རང་བ་རེ་བྱེད་དགོས་ལགས། དེ་ཡང་དགེ་བའི་རྩ་བ་ལ་ཇི་ལྟར་བྱུང་བ་བཞིན་ཏུ། མི་དགེ་བ་ལ་རྗེས་སུ་ཡི་རང་བ་བྱས་ཀྱང༌།
དེ་གོང་བཞིན་འབྱུང་བ་ཡིན་པས། ཉེས་པ་ཤིན་ཏུ་ཆེ་བ་ལགས་པས། དེ་ལྟ་བུའི་བསམ་པ་མི་སྐྱེད་པ་གལ་ཆེ་བ་ལགས། དེ་ནས་དུས་གསུམ་གྱི་སངས་རྒྱས་ཐམས་ཅད་ཀྱི་སྤྱན་སྔར། རང་ཉིད་ཚངས་པའི་རྒྱལ་པོར་བྱས་ནས། གསེར་གྱི་འཁོར་ལོ་རྩིབས་སྟོང་དང་ལྡན་པ། བཟོ་བོས་མ་བྱས་པ། ལྷུན་གྱིས་གྲུབ་པ་ལག་ན་ཐོགས། ཁམས་གསུམ་གྱི་སེམས་ཅན་ཐམས་ཅད་ནི་ཁྲིད། མཆོད་པའི་སྤྲིན་ཕུང་དཔག་ཏུ་མེད་པ་ཐམས་ཅད་ཀྱིས་མཆོད་ནས།
སངས་རྒྱས་བཅོམ་ལྡན་འདས་རྣམས་ཀྱིས་ཆོས་ཀྱི་འཁོར་ལོ་བླ་ན་མེད་པ་བསྐོར་བ་མཛད་དུ་གསོལ། ཞེས་པའི་བསྐུལ་མ་འདེབས་པ་ལགས། འདིས་རང་ཉིད་ཚངས་པའི་རྒྱལ་པོར་གྱུར་ནས། ཆོས་ཀྱི་འཁོར་ལོ་བསྐོར་བར་བསྐུལ་མ་འདེབས་པའི་རྒྱུ་ལགས། ཡང་རང་ཉིད་ཚངས་པའི་རྒྱལ་པོར་བྱས་ནས་འཆི་བ་མེད་པ་ཞལ་ཟས་ཀྱི་བདུད་རྩི་ནི་ལག་ན་ཐོགས། ཁམས་གསུམ་གྱི་སེམས་ཅན་ཐམས་ཅད་ནི་ཁྲིད། མཆོད་པའི་སྤྲིན་ཕུང་ཐམས་ཅད་ཀྱིས་མཆོད་ནས། སངས་རྒྱས་བཅོམ་ལྡན་འདས་ཡོངས་སུ་མྱ་ངན་ལས་འདའ་བར་བཞེད་པ་རྣམས། ཡོངས་སུ་མྱ་ངན་ལས་མི་འདའ་བར་བཞུགས་སུ་གསོལ། ཞེས་པའི་གསོལ་བ་འདེབས་པ་ལགས།
འདིས་རང་ཉིད་ཀྱི་འཆི་བ་མེད་པའི་ཞལ་ཟས་ཀྱིས་བདུད་རྩི་ཐོབ་པར་བྱེད་པའི་རྒྱུ་ལགས། སྐབས་འདིར་ཡོན་མཆོད་ཐམས་ཅད་ཐུགས་དམ་ལ་མཉམ་པར་བཞག་ནས། དགེ་བའི་རྩ་བ་བསྔོ་བ་རེ་མཛད་པ་ཞུ་འཚལ། བདག་དང་འཁོར་འདས་ཐམས་ཅད་ཀྱི་དུས་གསུམ་དུ་བསགས་པ་དང༌། ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག ཅེས་ལན་གསུམ་དང༌། དེ་ཁོ་ན་བཞིན་གྱུར་ཅིག ཅེས་ལན་གསུམ་བརྗོད་དོ། ། དེ་རྣམས་ཀྱི་བསོད་ནམས་ཀྱི་ཚོགས་རྒྱ་ཆེན་པོ་བསགས་པ་ལས་བྱང་ཆུབ་ཀྱི་སེམས་སྐྱེ་བ་བགྱི་བ་ལགས།
སྐྱབས་སུ་འགྲོ་བ་ཁྱད་པར་ཅན་བྱས་པ་ལས་བྱང་ཆུབ་ཀྱི་སེམས་སྐྱེ་བ་བགྱི་བ་ལགས་ཏེ། དེ་ཡང་ཡུལ་དང༌། དུས་དང༌། ཆེད་དུ་བྱ་བ་གསུམ་གྱིས་ཁྱད་པར་དུ་བྱས་པས་ན་ཁྱད་པར་ལགས་ལ། ཐུན་མོང་གི་སྐྱབས་གནས་དཀོན་མཆོག་གསུམ་ལགས། སངས་རྒྱས་ཆོས་ཀྱི་སྐུ་ལས་དང་ཉོན་མོངས་པའི་སྒྲིབ་པ་དང་བྲལ་བ་ཙམ་ལ་བཞེད་པ་ལགས། ལོངས་སྤྱོད་རྫོགས་པའི་སྐུ་བཅོམ་ལྡན་འདས་ཤཱཀྱ་ཐུབ་པ་ལྟ་བུ་ལ་བཞེད་པ་ལགས། སྤྲུལ་པའི་སྐུ་ཉན་ཐོས་མཆོག་ཟུང་ལྟ་བུ་ལ་བཞེད་པ་ལགས། ལུང་གི་ཆོས་གསུང་རབ་ཡན་ལག་བཅུ་གཉིས། རྟོགས་པའི་ཆོས་འགོག་པ་དང་ལམ་གྱི་བདེན་པ་ལ་བཞེད་པ་ལགས།
དགེ་འདུན་གསོལ་བ་དང་བཞིའི་ལས་ཀྱི་བསྙེན་པར་རྫོགས་པ་ཡན་ཆད། སྐྱེས་བུ་ཟུང་བཞི་གང་ཟག་ཡ་གྱད་མན་ཆད་ལ་བཞེད་པ་ལགས་ཏེ། དེ་ཐམས་ཅད་མཐར་ཐུག་གི་སྐྱབས་གནས་མ་ཡིན། ། ཅེས་གསུངས་སྟེ། རྒྱུད་བླ་མ་ལས། སྤང་ཕྱིར་བསླུ་བའི་ཆོས་ཅན་ཕྱིར། ། མེད་ཕྱིར་འཇིགས་དང་བཅས་པའི་ཕྱིར། ། ཆོས་རྣམ་གཉིས་དང་འཕགས་པའི་ཚོགས། ། གཏན་གྱི་སྐྱབས་མཆོག་མ་ཡིན་ནོ། ། ཞེས་གསུངས་སོ། །
དུས་ཇི་སྲིད་འཚོའི་བར་དུ་སྐྱབས་སུ་འགྲོ་ལ། ཆེད་དུ་བྱ་བ་རང་ཉིད་ཞི་བདེ་འདོད་པའི་བསམ་པས་སྐྱབས་སུ་འགྲོ་བ་ལགས་སོ། ། ཁྱད་པར་བའི་སྐྱབས་གནས་དཀོན་མཆོག་གསུམ་ལ། སངས་རྒྱས་ཆོས་ཀྱི་སྐུ་ནི་དག་པ་གཉིས་ལྡན་དྲི་མེད་ཆོས་སྐུ་བགྱི་བ་དེ་ལ་འདོད་པ་ལགས། ལོངས་སྤྱོད་རྫོགས་པའི་སྐུ་ནི་ཞིང་ཁམས་སྣང་ཞིང༌། ཞིང་ཁམས་ཐམས་ཅད་དུ་སྐུས་ཁྱབ་པ། བཅོམ་ལྡན་འདས་རྣམ་པར་སྣང་མཛད་ལྟ་བུ་ལ་བཞེད་པ་ལགས། མཆོག་གི་སྤྲུལ་པའི་སྐུ། བཅོམ་ལྡན་འདས་རྒྱལ་བ་ཤཱཀྱ་ཐུབ་པ་ལྟ་བུ་ལ་བཞེད་པ་ལགས། སྐྱེ་བ་སྤྲུལ་པའི་སྐུ།
སྟག་དང་རི་བོང་ལ་སོགས་པས་མ་ནམ་མཁའ་དང་མཉམ་པའི་སེམས་ཅན་ཐམས་ཅད་སྨིན་པ་དང་གྲོལ་བར་བྱེད་པ་ལ་བཞེད་པ་ལགས། མངོན་པར་རྟོགས་པའི་ཆོས་མྱ་ངན་ལས་འདས་པ་བགྱི་བ་ལགས། དགེ་འདུན་དག་པའི་ས་ལ་གནས་པའམ། བྱང་ཆུབ་སེམས་དཔའ་ཆེན་པོ་རིགས་གསུམ་མགོན་པོ་ལྟ་བུ་ལ་བཞེད་པ་ལགས། དེ་ཐམས་ཅད་མཐར་ཐུག་གི་སྐྱབས་གནས་སུ་གསུངས་ཏེ། ཡང་དེ་ཉིད་ལས། སྐྱབས་ནི་སངས་རྒྱས་ཉག་གཅིག་ཡིན། ། ཐུབ་པ་ཆོས་ཀྱི་སྐུ་ཅན་ཕྱིར། ། ཚོགས་ཀྱང་དེ་ཡི་མཐར་ཐུག་ཡིན། ། ཅེས་གསུངས།
དུས་སངས་མ་རྒྱས་ཀྱི་བར་དུ་སྐྱབས་སུ་འགྲོ་ལ། ཆེད་དུ་བྱ་བ་རང་གཞན་ཐམས་ཅད་རྫོགས་པའི་སངས་རྒྱས་ཐོབ་པར་འདོད་པའི་བསམ་པས་སྐྱབས་སུ་འགྲོ་བ་ཡིན་པས། སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་སངས་རྒྱས་ལ་སྟོན་པ་བྱ། དམ་པའི་ཆོས་ལ་ལམ་ཞུ། འཕགས་པའི་དགེ་འདུན་ལ་ལམ་བསྒྲུབ་པའི་གྲོགས་སུ་བྱ་སྙམ་དུ་བསམ་ནས། ཐམས་ཅད་ཀྱིས་མཆོད་ནས། མེ་ཏོག་རེ་ཕྱག་ཏུ་སྣོམས་ལ། རྗེས་བཟློས་མཛད་པར་ཞུ་འཚལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།
སློབ་དཔོན་བདག་ལ་དགོངས་སུ་གསོལ། བདག་མིང་འདི་ཞེས་པ། དུས་འདི་ནས་བཟུང་ནས། ཇི་སྲིད་སྙིང་པོ་བྱང་ཆུབ་ལ་མཆིས་ཀྱི་བར་དུ། རྐང་གཉིས་རྣམས་ཀྱི་མཆོག སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག ཞི་བ་དོན་དམ་པ་མྱ་ངན་ལས་འདས་པའི་ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག ས་ཆེན་པོ་ལ་རབ་ཏུ་ཞུགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ཕྱིར་མི་ལྡོག་པ་འཕགས་པའི་དགེ་འདུན་ལ་སྐྱབས་སུ་མཆིའོ། །
ལན་གསུམ་བྱའོ། ། ཐབས་ཡིན་ནོ་ལེགས་སོ། ། ཞེས་བརྗོད་དོ། དེ་ལྟར་སྐྱབས་སུ་སོང་བའི་ཕན་ཡོན་ཐུབ་པའི་གསུང་རབ་ཏུ་དཔག་ཏུ་མེད་པ་ཞིག་གསུངས་ཀྱང༌། ཇོ་བོ་རྗེས་མདོར་བསྡུས་ནས་བརྒྱད་དུ་གསུངས་ཏེ། ནང་པ་སངས་རྒྱས་པར་ཚུད་པའི་ཕན་ཡོན་དང༌། སྡོམ་པ་ཐམས་ཅད་ཀྱི་རྟེན་དུ་འགྱུར་བའི་ཕན་ཡོན་དང༌། སྔར་བྱས་ཀྱི་སྡིག་པ་ཐམས་ཅད་ཟད་པར་འགྱུར་བའི་ཕན་ཡོན་དང༌། མི་དང་མི་མ་ཡིན་གྱིས་གནོད་པས་མི་ཚུགས་པའི་ཕན་ཡོན་དང༌། བསམ་པའི་དངོས་པོ་ཐམས་ཅད་འགྲུབ་པའི་ཕན་ཡོན་དང༌།
བསོད་ནམས་ཀྱི་ཚོགས་རྒྱ་ཆེན་པོར་འཕེལ་བར་འགྱུར་བའི་ཕན་ཡོན་དང༌། ཤི་ནས་ངན་སོང་དང་ངན་འགྲོར་ལོག་པར་མི་འགྲོ་བའི་ཕན་ཡོན་དང༌། ལམ་ཁྱད་པར་དུ་འཕགས་པ་རྒྱུད་ལ་སྐྱེ་བའི་ཕན་ཡོན་ནོ། ། དེ་ཡང་སྐྱབས་སུ་འགྲོ་བར་འགྱུར་པ་ཁྱད་པར་ཅན་བྱས་ན། རང་ཉིད་རྫོགས་པའི་བྱང་ཆུབ་ཏུ་སངས་རྒྱ་བ་དག་ཨ་ཆང་ཆེ་སྟེ། གཞན་ཐམས་ཅད་རྫོགས་པའི་བྱང་ཆུབ་ཏུ་སངས་རྒྱ་བའི་ཕན་ཡོན་བགྱི་བ་ལགས་ཏེ། ཕན་ཡོན་ཕུན་སུམ་ཚོགས་པ་དེ་རྣམས་འབྱུང་བར་བྱེད་པ་ལ། བསླབ་བྱ་འདི་རྣམས་ལ་སློབ་དགོས་ཏེ། སངས་རྒྱས་དཀོན་མཆོག་ལ་སྐྱབས་སུ་སོང་ན། ལྷ་གཞན་ལ་ཕྱག་མི་འཚལ་བ་དང༌།
ཆོས་དཀོན་མཆོག་སྐྱབས་སུ་སོང་ནས། སེམས་ཅན་ལ་འཚེ་བ་སྤོང་བ་དང༌། དགེ་འདུན་དཀོན་མཆོག་ལ་སྐྱབས་སུ་སོང་ནས། གྲོགས་མུ་སྟེགས་ཅན་ལ་མི་བསྟེན་པ་དང༌། དཀོན་མཆོག་གསུམ་ལ་གུས་པ་བསྒྲུབ་ཅིང༌། མི་གུས་པ་སྤང་བ་དང༌། དྲུག་པོ་སོ་སོའི་བསླབ་བྱ་དྲུག་བགྱི་བ་ལགས། ད་ནི་ཐུན་མོང་གི་བསླབ་བྱ་རྣམ་པ་ལྔ་ལགས་ཏེ། སྲོག་དང་བྱ་དགའི་ཆེད་དུ་ལྷ་དཀོན་མཆོག་གསུམ་མི་སྤང་བ་དང༌། དགོས་པ་གལ་པོ་ཆེ་ལ་ཡང་ཐབས་གཞན་མི་བཙལ་བ་དང༌།
དུས་དང་དུས་ཀྱི་མཆོད་པ་ལ་བསླབ་པར་བྱ་བ་དང༌། ཕྱོགས་གང་དང་གང་དུ་འགྲོ་བ་དེ་དང་དེའི་ལྷ་ལ་སྐྱབས་སུ་འགྲོ་བ་དང༌། སྐྱབས་སུ་འགྲོ་བ་སྤེལ་ཞིང་སྦྱང་བ་ལ་བསླབ་པ་དང་ལྔ་ལགས་ཏེ། མདོར་ན་དཀོན་མཆོག་གསུམ་ལ་སྐྱབས་སུ་སོང་ན། ཁྱོད་ཅི་ཤེས་ང་དེ་ཤེས་སུ་བློ་ཁེལ་བ་ཞིག་དགོས་པ་ལགས་པས། ཞེ་ཐག་པ་ནས་བློ་ཁེལ་བའི་བསམ་པ་དེ་ལྟ་བུ་ཞིག་ཡོད་པར་སོང་ན། མི་མཐུན་པའི་རྐྱེན་དང་བར་ཆད་ནད་དང་གནོད་པ་ལ་སོགས་པ་ཐམས་ཅད་ཀྱང༌། འདི་འབའ་ཞིག་གིས་འདག་པར་བྱེད་པ་འོང་ཏེ། འདི་ཚོ་རེ་འགའ་ལས་མི་གསུང༌། སྔོན་གྱི་དུས་ན་དགེ་བའི་བཤེས་གཉེན་ཁམས་པ་ལུང་པ་བྱ་བ་དེ་ལ་ཁམས་གཞི་ཚན་ཆེན་པོ་བྱུང་ནས།
སློབ་མ་རྣམས་ཀྱིས་ད་ནི་སློབ་དཔོན་ཡང་མཚམས་བཅད་རན་པ་འདུག་བྱ་བ་ཟེར་བ་ལ། ང་ཤི་ན་ཡང་སྐྱབས་སུ་འགྲོ་བས་ཤི། ཕན་ན་ཡང་སྐྱབས་སུ་འགྲོ་བས་ཕན་གསུང་ནས། སྐྱབས་སུ་འགྲོ་བ་འབའ་ཞིག་མཛད་པས། ཁམས་དྭངས་པ་ཡིན་པར་གདའ། གཞན་ཡང་དགེ་བའི་བཤེས་གཉེན་ཡེར་པ་ཞང་བཙུན་བགྱི་བ་དེ་ལ། ཁམས་གཞི་བྱུང་བ་ལ་གོང་ལྟར་སློབ་མ་རྣམས་ཀྱིས་སློབ་དཔོན་ལ་མཚམས་རན་འདུག་བྱས་པ་ཡིན་གདའ་བ་ལ། ང་ཕན་ཡང་དཀོན་མཆོག་གསུམ་ལ་སྐྱབས་སུ་འགྲོ་བས་ཕན་ལ། ཤི་ན་ཡང་སྐྱབས་སུ་འགྲོ་བས་ཤི་བྱ་བ་གསུང་ནས། སྐྱབས་སུ་འགྲོ་བ་འབའ་ཞིག་མཛད་པས།
རེ་ཤིག་གི་དུས་གདུང་བའི་ཤུགས་ཀྱིས། བདག་ཡེར་པ་ཞང་བཙུན་ཞེས་བགྱི་བ། སངས་རྒྱས་ལ་སྐྱབས་སུ་འཆིའོ། ། ཞེས་བརྗོད་པས། ཁོང་གི་སྤྱི་བོ་ན་ཡར་སྲོག་ཆགས་རིང་མོའི་གཟུགས་ཆེན་པོ་ཞིག་བུད་ནས། བདག་ཟུར་ཕུད་རྒྱུན་ཐལ་ཞེས་བྱ་བ་ཡང༌། སངས་རྒྱས་ལ་སྐྱབས་སུ་འཆིའོ། ། ཞེས་བྱ་བ་ཟེར་སྐད། དེ་ནས་ཚེགས་མ་བྱུང་བར་དེ་རང་གིས་སངས་དྭངས་པ་ཡིན་པར་གདའ། གཞན་ཡང་དགེ་བའི་བཤེས་གཉེན་འཇད་བགྱི་བ་དེ།
དགེ་བའི་བཤེས་གཉེན་དུམ་བུ་རིངས་དེ་བརྟག་པ་ལ་ཤིན་ཏུ་མཁས་པར་ཡིན་པར་གདའ་བས་སྤྱན་སྔར་ཕྱིན་ནས། གཟིགས་སུ་ཕུལ་བས། མཚམས་བཅད་དགོས་པར་འདུག་གསུང་བ་ལ། དེའི་རྒྱགས་མེད་ནས། ལྷ་ས་ན་མར་ཕྱིན་ནས། སྐྱབས་སུ་འགྲོ་བ་བྱེད་ཀྱིན་ཇོ་བོ་ལ་བསྐོར་བ་བྱས་པས། དེ་ནས་ཟླ་བ་ཕྱེད་ལོན་པ་དང༌། དགེ་བའི་བཤེས་གཉེན་པའི་སྤྱན་སྔར་ཡར་ཕྱིན་ནས། ཡང་གཟིགས་སུ་ཕུལ་བས། ཁྱོད་ཀྱི་དེའི་བར་ལ་ཅི་བྱས་པ་ཡིན།
ད་མཚམས་བཅད་མི་དགོས་པ་འདུག་ཟེར་སྐད། དེ་བས་ན་སྐྱབས་དཀོན་མཆོག་གསུམ་ལ་བློ་ཁེལ་བར་བྱེད་པ་གལ་ཆེ་སྟེ། ཞེ་ཐག་པ་ནས་བློ་ཁེལ་བའི་བསམ་པ་དེ་ལྟ་བུ་ཡོད་ན། གཞན་དག་གི་བསྲུང་བའི་འཁོར་ལོ་སྒོམ་པ་ལ་ཡང༌། མེ་རིས་མེ་ལྷ་མི་ཐུབ་པ་དང༌། མདའི་དྲ་བས་འབྱུང་པོ་མི་ཐུབ་པ་ལ་སོགས་པ་ཟེར་བ་དེ་ཡང༌། གོང་གི་བསམ་པ་དེ་ཡོད་ན་ཐུབ་པ་ཡིན་ཏེ། མདའ་དང་མེ་ཐམས་ཅད་ཀྱང་ཡེ་ཤེས་ཀྱི་མེ་ལེགས་པར་འོང་བ་ཡིན། ། དེ་ལྟ་བུའི་སྐྱབས་སུ་འགྲོ་བ་ཁྱད་པར་བ་དང༌། ཐུན་མོང་གཉིས་ཀྱི་ཁྱད་པར་དེ་གོང་དུ་སྙན་དུ་གསོལ་བ་དེ་རྣམས་དག་ཨ་ཅང་ཡང་ཆེ་སྟེ།
སྤྱིར་ཐུན་མོང་བ་བྱ་བ་དེ་སྐྱབས་གནས་དཀོན་མཆོག་གསུམ་ཡུལ་མཐུན་པས་ན་ཐུན་མོང་བ་ཡིན་ལ། ཁྱད་པར་བའི་གོ་བ། རང་གཞན་ཐམས་ཅད་རྫོགས་པའི་བྱང་ཆུབ་ཏུ་སངས་རྒྱ་བར་འདོད་པའི་བསམ་པ་དེས་ཁྱད་པར་དུ་བྱས་པས་ཁྱད་པར་བ་བྱ་བ་ཡིན་གསུང༌། དེ་སྐྱབས་སུ་འགྲོ་བ་ཁྱད་པར་ཅན་བྱས་པ་ལས། བྱང་ཆུབ་ཀྱི་སེམས་སྐྱེ་བ་བྱ་བ་ལགས། ད་ཚད་མེད་པ་བཞི་ལ་བློ་སྦྱང་བ་ལ་བྱང་ཆུབ་ཀྱི་སེམས་སྐྱེ་བ་བགྱི་བ་ལགས་པས། ནམ་མཁའ་དང་མཉམ་པའི་སེམས་ཅན་ཐམས་ཅད་བདག་གི་མ་ཡིན་སྙམ་དུ་བསམ། དེ་བྱམས་པ་ཡིན། མ་འདི་དག་ཁམས་གསུམ་འཁོར་བ་སྡུག་བསྔལ་གྱི་རྒྱ་མཚོ་ཆེན་པོར་འཁྱམས་པས། སྙིང་རེ་རྗེ་སྙམ་དུ་བསམ་པ་དེ་སྙིང་རྗེ་ཡིན།
སྙིང་རྗེ་བའི་མ་འདི་དག་བདེ་བ་དང་ལྡན་ན་དགའ། སྡུག་བསྔལ་དང་བྲལ་ན་དགའ་སྙམ་དུ་བསམ་པ་དེ་དགའ་བ་ཡིན། ནམ་མཁའ་དང་མཉམ་པའི་སེམས་ཅན་ཐམས་ཅད་མར་གྱུར་པ་ལ་ཉེ་རིང་མེད་པར་སེམས་སྙོམས་པ་དེ་བཏང་སྙོམས་བྱ་བ་ལགས། ད་རྒྱུའི་གཙོ་བོ་བླ་མ་ལ་ཡང་དག་པར་རྫོགས་པའི་སངས་རྒྱས་ཀྱི་འདུ་ཤེས་བསྐྱེད་པ་ལས། བྱང་ཆུབ་ཀྱི་སེམས་སྐྱེ་བ་བགྱི་བ་ལགས་སྟེ། དེ་ཡང་ཇོ་བོ་རྗེའི་ཞལ་ནས། བླ་མ་ལ་སོ་སོ་སྐྱེ་བོའི་འདུ་ཤེས་སྐྱེས་པར་སོང་ན། བྱང་ཆུབ་ཀྱི་སེམས་གཏན་ནས་མི་སྐྱེ། བྱང་ཆུབ་སེམས་དཔའི་འདུ་ཤེས་སྐྱེས་ན། སྐྱེའམ་མི་སྐྱེ་ཐེ་ཚོམ་ཟ་ཏེ་མི་སྐྱེ།
དེ་བས་ན། བླ་མ་ལ་ཡང་དག་པར་རྫོགས་པའི་སངས་རྒྱས་ཀྱི་འདུ་ཤེས་ཞེ་ཐག་པ་ནས་སྐྱེས་པ་ཞིག་དགོས་པ་ལགས་པས། བདག་གི་བླ་མ་འདི་ངེས་པར་ཡང་དག་པའི་སངས་རྒྱས་ཡིན་པར་འདུག་ཨང་སྙམ་དུ་བསམ། མཆོད་པའི་སྤྲིན་ཕུང་དཔག་ཏུ་མེད་པ་ཐམས་ཅད་ཀྱིས་མཆོད། ལུས་ལོངས་སྤྱོད་ཁ་རྗེ་དབང་ཐང༌། ཡུལ་རིས་དང་རྒྱལ་ཁམས་ཐམས་ཅད་ཀྱིས་མཆོད་ནས། སྐབས་འདི་སེམས་བསྐྱེད་པའི་ཡོན་དུ་དམིགས་པའི་མེ་ཏོག་འདྲ་ཡོད་ན་ཡང་འབུལ་བར་ཞུ་འཚལ། ཡང་བླ་མ་ལ་སངས་རྒྱས་ཀྱི་འདུ་ཤེས་བསྐྱེད། མཆོད་པའི་སྤྲིན་ཕུང་ཐམས་ཅད་ཀྱིས་མཆོད་ནས་གསོལ་བ་འདེབས་པས། མེ་ཏོག་རེ་ཕྱག་ཏུ་བསྣམས་ནས་རྗེས་བཟློས་མཛད་པ་ཞུ་འཚལ།
སློབ་དཔོན་དགོངས་སུ་གསོལ། སློབ་དཔོན་བྱང་ཆུབ་སེམས་དཔས་བདག་བྱང་ཆུབ་སེམས་དཔར་བཟུང་དུ་གསོལ། ཐབས་ཡིན་ནོ། ། ལེགས་སོ། ། ཞེས་བརྗོད་དོ། ། འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་ཞལ་མངའ་ནས། སྤྱིར་ཆོས་འདི་གོ་དགོས་པ་ཡིན། གོ་རྒྱུའི་ཆོས་དེ་གང་ཡིན་སྙམ་པར་སོང་ན། ངེད་རང་ཐམས་ཅད་འཇིག་རྟེན་འདིར་ཡུན་རིང་པོར་མི་བསྡོད། མི་རྟག་པ་ཡིན་ཏེ།
དེ་ལྟར་ཡང་འདུས་བྱས་གཡོ་བའི་རང་བཞིན་ལའང་རྟག་པ་མེད། ཆོས་ཀུན་རྣམ་པར་འཇིག་པ་བློ་དང་ལྡན་པས་ཤེས། ། ཅེས་གསུངས་པས། སང་དང་འཆི་བ་གང་སྔ་མི་ཤེས། གནང་དང་འཆི་བ་གང་སྔ་མི་ཤེས་པར་གནས་པ་ཡིན་པས། སང་ཙམ་འཆི་བ་སུ་ཡིས་ཤེས། ། དེ་རིང་ཉིད་དུ་བསྟུན་ཏེ་བྱ། ། འཆི་བདག་སྡེ་ཆེན་དེ་དང་ནི། ། བདག་ནི་བཤེས་པ་མ་ཡིན་ནོ། ། ཞེས་གསུངས་པས།
དེས་ན་ནམ་འཆི་ཆ་མེད། ཚེ་ལ་ལོང་མེད་པར་ཅིས་ཀྱང་འཆི་ངེས་པ་ལགས། ཤི་ནས་ཕ་རོལ་དུ་སྐྱེའམ་མི་སྐྱེ་སྙམ་ན་སྐྱེ་བ་ལགས། སྐྱེ་ན་ལུས་སྐྱེའམ་སེམས་སྐྱེ་སྙམ་ན། ལུས་འབྱུང་བཞིའི་བརྡོས་བཅས་འདི། ཚུ་རོལ་དུ་ཐམས་ཅད་ཀྱི་མདུན་ནང་དུ་འཇོག་པས། གང་གིས་ཀྱང་སྐྱེ་བར་མི་འདོད་པ་ལགས། སེམས་རྟག་ན་སྐྱེར་མི་བཏུབ། ཆད་ན་སྐྱེ་རྒྱུ་མེད་པ་འོང་བ་ཡིན་ཏེ། དེ་ཡང༌།
ས་ལུ་ལྗང་པ་ལས། བཅོམ་ལྡན་འདས་ཀྱི་ཞལ་ནས་རྟག་པ་མ་ཡིན། ཆད་པ་མ་ཡིན། འཕོ་བ་མ་ཡིན། རྒྱུ་ཆུང་ངུ་ལས་འབྲས་བུ་ཆེན་པོ་འབྱུང་བ། དེ་དང་འདྲ་བའི་རྒྱུད་དུ་རྟོགས་པས། ཅེས་གསུངས། དེ་ཡང་རྟག་པ་མ་ཡིན་པ་གང་གིས་ཤེས་སྙམ་ན། སྔོན་གྱི་དུས་སུ། མངའ་བདག་ཁྲི་སྲོང་ལྡེ་བཙན་གྱི་བློན་པོ་ངམ་སྟག་ར་ཀླུ་གོང་བྱ་བ་དེ་ཤི་བ་ལ།
བོན་པོ་རྣམས་ཀྱིས་དེའི་བླ་བཀུག་པས། ཁོའི་ཆས་ཇི་ལྟ་བ་བཞིན་དེར་བྱུང་བ་དང༌། མངའ་བདག་གིས་སློབ་དཔོན་པདྨ་ལ་ཟུར་ངོམ་བྱས་ནས། བོན་པོས་ཀྱང་འདི་འདྲ་ཡོང་བར་འདུག་ཟེར་སྐད། སློབ་དཔོན་གྱིས་ཞལ་ནས་ངས་ཁྱེད་རྒྱལ་བློན་གཉིས་ལ། དབང་བསྐུར་བའི་དུས་ཀྱི་གསང་མཚན་གང་ཡིན་ཁོ་ལ་དྲིས་དང་བྱ་བ་གསུང་ནས་དྲིས་པས་དེ་ང་ལ་ཆ་མེད་ཟེར་སྐད། འོ་ན་དེའི་དུས་ན་ཁྱོད་གར་ཡོད་བྱས་པས། དེའི་དུས་ན་ཁྱེད་ཀྱིས་མེ་རི་དང༌། རྡོ་རྗེའི་ར་བ་བསྒོམས་པས། ང་ནང་དུ་མ་ཆུད་ཟེར་སྐད།
འོ་ན་ཁྱོད་སུ་ཡིན་པས། ང་ཕུ་འདིའི་བྲག་བཙན་ཡིན་ཟེར་སྐད། འོ་ན་ཁྱོད་འདི་ལྟར་དུ་བྱེད་པ་ཅི་ཡིན་བྱས་པས། ང་ལ་བོན་པོ་རྣམས་ཀྱིས་རྔན་པ་བྱིན་ནས། འདི་ལྟར་གྱིས་ཟེར་བས། འདི་ལྟར་བྱས་པ་ཡིན་ཟེར་སྐད། བློན་པོ་ཆེན་པོ་གར་སྐྱེས་བྱས་པས། དེ་ང་ལ་ཆ་མེད། ལུག་གི་ཤན་པ་ལུག་རུང་བ་བྱེད་པ་ལ་དབང་ཀྱང༌། རྣམ་པར་ཤེས་པ་གར་སོང་ཆ་མེད།
ངའི་དེ་ཡང་དེ་དང་འདྲ་མོད་ཟེར་སྐད། སློབ་དཔོན་གྱིས་ཞལ་ནས། འོ་ན་ཁྱེད་རང་གི་རང་གཟུགས་སྟོན་ཅིག་གསུང་ནས། སེ་གོལ་ཞིག་གཏོགས་པས། རྒད་པོ་མགོ་སེ་ཏེ་ལེ་བ་ཞིག་ཏུ་སོང་བ་ཡིན་པར་གདའ། དེ་ནས་མངའ་བདག་གིས། སློབ་དཔོན་ལ་བློན་པོ་ཆེན་པོ་གར་སྐྱེས་ཞུས་པས། སྟོད་ལུང་གི་མདའ་ཕ་གི་ན། སྦུར་པ་ཞིག་ཏུ་སྐྱེས་ནས་ཡོད་གསུངས། དེར་སློབ་དཔོན་འཁོར་དང་བཅས་པ་དང༌།
མངའ་བདག་འཁོར་དང་བཅས་པ་ཕྱོགས་དེར་བྱོན་པ་དང༌། སློབ་དཔོན་ལྟག་ཅིག་ཏུ་བཞུགས་ནས། མངའ་བདག་ལ་སྨད་དེའི་ལྗི་བ་དེ་ཡར་ཁོག་དང་གསུངས། དེ་ནས་ཡར་བཏེགས་པ་དང་འདི་ན་ཁུང་བུ་ཞིག་མིན་པ་གཞན་ཅི་ཡང་མི་སྣང་བྱ་བ་ཞུས་པས། ཁུང་བུ་དེ་ན་མར། བློན་པོ་ཆེན་པོ་བློན་པོ་ཆེན་པོ་གྱིས་ལ་གསུང་ཐོང་དང་གསུངས། དེ་ལྟར་བཏང་བ་དང༌། སྦུར་པ་ཆེན་པོ་ར་ཟིང་ཟིང་བ་ཞིག་བྱུང་ནས། སྔར་གྱི་རྒྱལ་བློན་གྱི་དྲན་པ་སད་ནས་ཞེ་ས་དང་སྡུག་བབས་ལ་སོགས་བྱེད་དུ་བྱུང་བ་ཡིན་པར་གདའ། ད་འདི་ནས་ཚེ་འཕོས་ནས་གར་སྐྱེ་ཞུས་པས།
མིར་སྐྱེ་བ་འདུག་ཟེར་སྐད། དེ་ལ་མངའ་བདག་གི་ཞལ་ནས། འོ་ན་འདི་ངས་བསོད་པ་ཡིན་ཟེར་བ་དང༌། བསད་པས་མི་ཕན་སྦུར་པར་སྐྱེ་བའི་ལས་དེ་ཟད་པ་དང༌། ཚེ་འཕོས་ནས་གཟོད་མིར་སྐྱེ་བར་འདུག་གསུངས། དེར་མངའ་བདག་དཀོན་མཆོག་གསུམ་ལ་མོས་གུས་ཁྱད་པར་ཅན་ཐོབ་ནས། བླ་མ་དཀོན་མཆོག་གསུམ་ལ་འབུལ་བ་ཡིན་གསུང་ནས། གཏེར་ཡིག་ཐམས་ཅད་སློབ་དཔོན་ལ་ཕུལ་བས། ད་ལྟ་གཏེར་ཡིག་ཐམས་ཅད་བསམ་ཡས་ན་ཡོད་པའི་རྒྱུ་མཚན་ཡང་དེ་ཡིན། དེ་བས་ན་རྟག་པ་མ་ཡིན་ཏེ།
རེས་མིར་སྐྱེས་ལ་རེས་སྦུར་པར་སྐྱེས་པ་ལགས། ཆད་ན་སྐྱེ་རྒྱུ་མེད་པ་ཡིན། འོ་ན་གང་སྐྱེས་སྙམ་ན་རྒྱུ་རྐྱེན་ལས་སྐྱེས་པའི་རྣམ་པར་རྟོག་པ་དེའི་རང་གཟུགས་སུ་སྐྱེ་བ་དང་འཁོར་བ་ཡིན་པས། རྣམ་པར་རྟོག་པ་གང་སྐྱེས་པ་དེ་སྟོབས་སུ་གྱུར་པ་ལས། ཕ་རོལ་དུ་ཡང་དེའི་རང་གཟུགས་སུ་སྐྱེ་བ་དེ་ལ་བསམ་པའི་རང་གཟུགས་བྱ་བ་ཡང་དེ་ལ་གསུང་པ་ཡིན། དེས་ཉོན་མོངས་པ་གསུམ་ལྟ་བུ་ལ་གོམས་ཤིང་འདྲིས་པར་བྱས། ཤི་ཁར་ཡང་དེས་མཚམས་སྦྱར་བར་སོང་ན་འཁོར་བ་དང་ངན་སོང་གི་གནས་གསུམ་ཡིན་ལ། ད་ལྟ་ལས་དགེ་བ་བཅུ་ལྟ་བུ་ལ་གོམས་ཤིང་འདྲིས་པར་བྱས། འཆི་ཁར་ཡང་དེས་མཚམས་སྦྱར་ནས། ཕ་རོལ་དུ་ལྷ་དང་མིའི་གོ་འཕངས་ཐོབ་པ་ཡིན་ཏེ།
སྤྱིར་འཆི་ཁ་མའི་མཚམས་སྦྱོར་འདི་གནད་ཤིན་ཏུ་ཆེ་བ་ཡིན་ཏེ། སྔོན་གྱི་དུས་ན་རྒྱལ་པོ་མྱ་ངན་མེད་བགྱི་བ་དེ། འདུས་བྱས་ཀྱི་དགེ་བའི་རྩ་བ་ལ་ཁོང་ལས་ཆེ་བ་མེད་པ་ཡིན་པར་གདའ། རྒྱལ་པོ་ན་བ་ལ་ནང་གི་གཡོག་མོས་བསིལ་གཡབ་ཀྱི་ཡུ་བ་ཤོར་ནས་ཐུགས་ཁར་ཕོག་པས། རྒྱལ་པོ་གཡོག་མོ་ལ་ཞེ་སྡང་སྐྱེས་པ་དེས་མཚམས་སྦྱར་ནས་གྲོངས་པ་ལ། ཁོང་རང་གིས་བླ་མཆོད་དགྲ་བཅོམ་པ་ཞིག་གི་དགོངས་པ་ལ། རྒྱལ་པོ་འདིས་འདུས་བྱས་ཀྱི་དགེ་བའི་རྩ་བ་ལ་ནི་ཁོང་ལས་ཆེ་བ་མེད་པ་ཡིན་པས། དེ་གར་སྐྱེས་ན་སྙམ་པའི་མངོན་ཤེས་ཀྱིས་གཟིགས་པས། འཆི་ཁའི་མཚམས་སྦྱོར་གཡོག་མོ་ལ་ཞེ་སྡང་སྐྱེས་པ་དེས་བྱས་ནས། ཁོང་རང་གི་ཕོ་བྲང་གི་མདུན་ན་མཚེའུ་ཞིག་ཡོད་པའི་ནང་ན་སྲོག་ཆགས་སྦྲུལ་ཞིག་ཏུ་སྐྱེས་ནས་འདུག་སྐད།
དེ་ཁ་གདངས་ནས་སྲོག་ཆགས་མང་པོ་ཟོས་པས། མནར་མེད་པའི་སེམས་ཅན་དམྱལ་བར་འགྲོ་བ་འདུག་པས། དེ་ཐུགས་ཀྱིས་མ་བཟོད་ནས། མཚེའུ་ཁ་དེར་བྱོན་ནས། རྒྱལ་པོ་ཆེན་པོ་རྒྱལ་པོ་ཆེན་པོ་ཞེས་གསུང་བཏང་བས། སྔར་གྱིས་དྲན་པ་སད་ནས་མགོ་བཏེགས་གིས་བྱུང་བ་ཡིན་པ་གདའ། རྒྱལ་པོ་ཆེན་པོ་ཞལ་ཚུམས་ཞེས་གསུངས་པས། ཁོ་ཁ་བཙུམས་ནས་སེམས་ཅན་མ་ཟོས་པས། དེ་ནས་ཚེ་འཕོས་པ་དང༌། ལྷའི་སྐྱེ་གནས་སུ་སྐྱེས་པ་ཡིན་གསུངས་པས།
བསམ་པ་བཟང་པོ་བྱང་ཆུབ་ཀྱི་སེམས་རིན་པོ་ཆེ་ལ་གོམས་ཤིང་འདྲིས་པར་བྱས། འཆི་ཁར་ཡང་བྱང་ཆུབ་ཀྱི་སེམས་རིན་པོ་ཆེ་ལ་བརྟན་པ་གསལ་བཏབ་པས་དེས་མཚམས་སྦྱར་ནས། ཕ་རོལ་དུ་རང་གཟུགས་སུ་རྫོགས་པའི་བྱང་ཆུབ་ཏུ་སངས་རྒྱ་བ་ཡིན་ཏེ། དེ་ལྟར་ཡང༌། བྱང་ཆུབ་སེམས་འགྲེལ་ལས། བྱང་ཆུབ་སེམས་ཀྱི་རང་བཞིན་སྐུ། ། དཔལ་ལྡན་རྡོ་རྗེ་འཆང་དུ་འགྱུར། ། ཞེས་གསུངས་སོ། ། དེ་ཡང་གཡོ་སྒྱུས་བྱང་ཆུབ་མཆོག་ཏུ་སེམས་བསྐྱེད་པ་ཡང༌། སངས་རྒྱ་བར་གསུངས་ཏེ།
དེ་ཡང་དཔའ་བར་འགྲོ་བའི་མདོ་ལས། བཅོམ་ལྡན་འདས་ལ་བདུད་སྡིག་ཅན་གྱིས་བར་དུ་གཅོད་པ་བརྩམས་པས། བཅོམ་ལྡན་འདས་ཀྱིས་ཞགས་པས་འཆིང་བ་རྣམ་པ་ལྔས་བཅིངས་པ་དང༌། བྱང་ཆུབ་སེམས་དཔའ་བདུད་ཀྱི་སྤྱོད་ཡུལ་ལས་ཡང་དག་པར་འདས་པས། སྡིག་ཅན་ཁྱོད་བྱང་ཆུབ་མཆོག་ཏུ་སེམས་བསྐྱེད་པ་གྱིས་དང༌། བཅིངས་པ་ལས་གྲོལ་བར་འགྱུར་རོ། ། ཞེས་གསུངས་པ་དང༌། ཁོས་བཅིངས་པ་ལས་གྲོལ་བར་འདོད་པའི་བསམ་པས། སེམས་བསྐྱེད་པས་བཅིངས་པ་ལས་གྲོལ་བ་དང༌། བཅོམ་ལྡན་འདས་ཀྱིས་ཞལ་ནས།
སྡིག་ཅན་ཁྱོད་མ་འོངས་པའི་དུས་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱ་བར་འགྱུར་རོ། ། ཞེས་ལུང་བསྟན་པ་ལ་ཁོས་ཤགས་བཏབ། བཅོམ་ལྡན་འདས་ཀྱིས་སེམས་ལས་ནི་ལས། ལས་ལས་ལས་ཀྱི་འབྲས་བུ་རྣམ་པར་སྨིན་པ་ཞེས་གསུངས་ནས། ངས་ཞེ་ཐག་པ་ནས་སེམས་བསྐྱེད་པ་ནི་མ་ཡིན། བཅིངས་པ་ལས་གྲོལ་བར་འདོད་པའི་བསམ་པ་གཡོ་སྒྱུས་སེམས་བསྐྱེད་པ་ཡང༌། སངས་རྒྱ་བར་ལུང་སྟོན་པ་མི་རིགས་བྱ་བ་ཟེར་བ་ལ། བཅོམ་ལྡན་འདས་ཀྱིས་ཞལ་ནས། སྡིག་ཅན་ཁྱོད་དུ་མ་ཟད་མ་འོངས་དུས་ན།
ཁྱོད་འདྲ་བ་ཤ་སྟག་བྱང་ཆུབ་མཆོག་ཏུ་སེམས་བསྐྱེད་པ་ཐམས་ཅད་ཕྱིར་མི་ལྡོག་པར་ང་ཉིད་ཀྱིས་ལུང་སྟོན་པར་འགྱུར་རོ། ། ཞེས་གསུངས་སོ། ། གཡོ་སྒྱུས་སེམས་བསྐྱེད་པ་ཡང་སངས་རྒྱ་བར་གསུངས་ན། ངེད་རང་ཐམས་ཅད་ཞེ་ཐག་པ་སྙིང་ཁོང་རུས་པའི་གཏིང་ནས་སེམས་བསྐྱེད་པས། སངས་མི་རྒྱ་བའི་དོན་མེད་པ་ཡིན་པས། མ་ནམ་མཁའ་དང་མཉམ་པའི་སེམས་ཅན་མ་བསྒྲལ་བ་རྣམས་བསྒྲལ་བ་དང༌། མ་གྲོལ་བ་རྣམས་གྲོལ་བ་དང༌། དབུགས་མ་ཕྱུང་བ་རྣམས་དབུགས་དབྱུང་བ་དང༌། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བར་བྱ་སྙམ་དུ་བསམས་ནས་མེ་ཏོག་ཕྱག་ན་བསྣམས་ནས་རྗེས་བཟློས་མཛད་པ་ཞུ་འཚལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།
སློབ་དཔོན་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས། ཚེ་ཐོག་མ་མེད་པ་ནས། ཐ་མ་ད་ལྟ་ལ་ཐུག་གི་བར་དུ་སྦྱིན་པའི་རང་བཞིན་དང༌། ཚུལ་ཁྲིམས་ཀྱི་རང་བཞིན་དང༌། སྒོམ་པའི་དགེ་བའི་རང་བཞིན་གྱི་དགེ་བའི་རྩ་བ་དེས། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམས་དང༌། ས་ཆེན་པོ་ལ་རབ་ཏུ་བཞུགས་པའི་བྱང་ཆུབ་སེམས་དཔའ་ཆེན་པོ་རྣམས་ཀྱིས་ཐུགས་རིན་པོ་ཆེ་བསྐྱེད་པར་མཛད་པ་དེ་བཞིན་དུ། བདག་མིང་འདི་ཞེས་པས་ཀྱང༌། སེམས་བསྐྱེད་པར་བགྱིས་ཏེ།
སེམས་ཅན་མ་བསྒྲལ་བ་རྣམས་བསྒྲལ་བར་བགྱིའོ། ། མ་དགྲོལ་བ་རྣམས་དགྲོལ་བར་བགྱིའོ། ། དབུགས་མ་བྱུང་བ་རྣམས་དབུགས་དབྱུང་བར་བགྱིའོ། ། ཞེས་ལན་གསུམ་དང༌། ཐབས་ཡིན་ནོ། ། ལེགས་སོ། ། ཞེས་བརྗོད་དོ། ། བྱང་ཆུབ་ཀྱི་སེམས་བསྲུང་བར་བྱེད་པ་ལ། བསླབ་བྱ་འདི་རྣམས་ལ་སློབ་དགོས་ཏེ། བསོད་ནམས་ཀྱི་ཚོགས་རྒྱ་ཆེན་པོ་བསགས་པ་ལ་བསླབ་པ་དང༌།
ཕན་ཡོན་མཐོང་ཞིང་རྗེས་སུ་དྲན་པར་བྱ་བ་ལ་བསླབ་པ་དང༌། སྤེལ་ཞིང་སྦྱངས་པ་ལ་བསླབ་པ་དང༌། སེམས་ཅན་བློས་མི་སྤང་བ་ལ་བསླབ་པ་དང༌། ནག་པོའི་ཆོས་བཞི་སྤང་ཞིང་དཀར་པོའི་ཆོས་བཞི་ཉམས་སུ་བླང་བ་ལ་བསླབ་པར་བྱའོ། ། དེ་ཡང༌། བསོད་ནམས་ཀྱི་ཚོགས་རྒྱ་ཆེན་པོ་བསགས་པ་འདི། སྨོན་པ་སྐྱེ་བར་བྱེད་པའི་རྒྱུ། འཇུག་པ་སྡོམ་པའི་ངོ་བོ། ཐེག་པ་ཆེན་པོ་གསང་སྔགས་ཀྱི་དམ་ཚིག་སངས་རྒྱས་ནས་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོས་ནམ་མཁའ་དང་མཉམ་པའི་སེམས་ཅན་ཐམས་ཅད་སྨིན་པ་དང་གྲོལ་བར་བྱེད་པ་དེ་བསོད་ནམས་ཀྱི་ཚོགས་ལས་བྱུང་བ་ཡིན་པས། ཕ་རོལ་ཏུ་ཕྱིན་པ་དྲུག་གི་མི་མཐུན་པའི་ཕྱོགས།
སེར་སྣ་ལ་སོགས་པའི་དྲུག་སྤངས་ནས། སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་དྲུག་ཉམས་སུ་ལེན་པ་ཡིན། དེ་བསོད་ནམས་ཀྱི་ཚོགས་ཡིན་པས་ཉམས་སུ་བླང་བར་བྱ་བ་ལ་བསླབ་པ་བགྱི་བ་ལགས། དེ་ཡང་ཕྱག་རྒྱ་ཆེན་པོ་ནི་འདིར་ཕ་རོལ་ཏུ་ཕྱིན་པ་དྲུག་གི་དངོས་པོ་ཤིན་ཏུ་ཕྲ་བ་ཁབ་སྐུད་དམ། ནས་རྡོག་ལྟ་བུ་ཡིན་ན་ཡང༌། བྱང་ཆུབ་ཀྱི་སེམས་ཀྱི་དབང་བྱས་པས། བྱང་ཆུབ་ཀྱི་སེམས་དེ་ལ་རྒྱ་ཅི་ཙམ་ཡོད་པ་དངོས་པོ་དེ་ལ་ཡང༌། རྒྱ་དེ་ཙམ་དུ་འབྱུང་བར་འོང་བར་ལགས་སོ། ། དེས་ན་ཕན་ཡོན་མཐོང་ཞིང་རྗེས་སུ་དྲན་པར་བྱ་བ་ལ་བསླབ་པ་ནི། སྤྱིར་བྱང་ཆུབ་ཀྱི་སེམས་ལ་ཕན་ཡོན་དཔག་ཏུ་མེད་པ་ཞིག་གསུངས་ཀྱང༌།
མདོར་བསྡུས་ན་ཐོག་མ་བར་དང་ཐ་མར་དགེ་བ་གསུམ་དུ་འདུས་པ་ཡིན་ཏེ། དེ་ཡང་ཐོག་མར་དགེ་བ་ཚེ་འདིའི་བདེ་སྐྱིད་སྙན་གསུམ་ཐམས་ཅད་ཀྱང་བྱང་ཆུབ་ཀྱི་སེམས་ལས་བྱུང་བ་ཡིན་ནོ། ། དེ་ལྟར་ཡང༌། བྱང་ཆུབ་སེམས་དཔའ་འཇིག་རྟེན་ན་ཡོད་ན། ། ལྷ་དང་མི་སོགས་འཇིག་རྟེན་ན་ཡང་ཡོད། ། ཅེས་གསུངས། བར་དུ་དགེ་བ་ས་དང་ལམ་གྱི་ཡོན་ཏན་དང༌། བདེ་སྐྱིད་ཐམས་ཅད་བྱང་ཆུབ་སེམས་ལས་བྱུང་བ་ཡིན་ཏེ། བྱང་ཆུབ་སེམས་མེད་རྒྱལ་འབྱུང་འཇིག་རྟེན་ཡོད་མེད་ན། ། འབྲས་བུ་བརྒྱ་བྱིན་ཚངས་པ་ཉན་ཐོས་ག་ལ་འབྱུང༌། །
ཞེས་གསུངས། ཐ་མར་དགེ་བ་རྫོགས་པའི་བྱང་ཆུབ་ཏུ་སངས་རྒྱ་བ་ཡང༌། བྱང་ཆུབ་ཀྱི་སེམས་ལས་འབྱུང་སྟེ། སྤྱོད་འཇུག་ལས། གསེར་འགྱུར་རྩི་ཡི་རྣམ་པ་མཆོག་ལྟ་བུས། ། མི་གཙང་ལུས་འདི་བླངས་ནས་རྒྱལ་བའི་སྐུ། ། རིན་ཆེན་རིན་ཐང་མེད་པར་བསྒྱུར་བས་ན། ། བྱང་ཆུབ་སེམས་ཞེས་བྱ་བ་རབ་བརྟན་བཟུང༌། ། ཞེས་གསུངས་པ་དང༌། གཞན་ཡང༌།
ད་ལྟ་བྱང་ཆུབ་མཆོག་ཏུ་སེམས་བསྐྱེད་པས་རྣམ་པ་གསུམ་བྱས་པས། འབྲས་བུ་སྐུ་གསུམ་ཐོབ་པ་ཡིན་ཏེ། ད་ལྟ་སྨོན་པ་བྱང་ཆུབ་མཆོག་ཏུ་སེམས་བསྐྱེད་པ་བྱས་པས། འབྲས་བུ་སྤྲུལ་པའི་སྐུ་ཐོབ་པ་ཡིན། ད་ལྟ་འཇུག་པ་བྱང་ཆུབ་མཆོག་ཏུ་སེམས་བསྐྱེད་པ་བྱས་པས། འབྲས་བུ་ལོངས་སྤྱོད་རྫོགས་པའི་སྐུ་ཐོབ་པ་ཡིན། ད་ལྟ་དོན་དམ་པ་བྱང་ཆུབ་མཆོག་ཏུ་སེམས་བསྐྱེད་པ་བྱས་པས། འབྲས་བུ་ཆོས་ཀྱི་སྐུ་ཐོབ་འོང་བ་ཡིན་ཏེ། དེ་ཕན་ཡོན་མཐོང་བ་བགྱི་བ་ལགས། རྗེས་སུ་དྲན་པ་བགྱི་བ་ཡིན་ཏེ།
གོམས་པ་འདེགས་པ་དང༌། འཇོག་པའི་བར་ཐམས་ཅད་དུ་ཡང་བྱང་ཆུབ་ཀྱི་སེམས་རིན་པོ་ཆེ་མི་བརྗེད་པར་གོམས་པར་བྱེད་པ་ལ་ཟེར་བ་ཡིན་ནོ། ། དེ་ནས་སྤེལ་ཞིང་སྦྱང་བ་ནི། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། བྱང་ཆུབ་མ་ཐོབ་བར་དུ་བདག་ནི་སྐྱབས་སུ་འཆི། ། བདག་གིས་སྦྱིན་སོགས་བགྱིས་པའི་ཚོགས་རྣམས་ཀྱིས། ། འགྲོ་ལ་ཕན་ཕྱིར་སངས་རྒྱས་མྱུར་ཐོབ་ཤོག ཅེས་པ་འདི་ལ་ཉིན་ལན་གསུམ་མཚན་ལན་གསུམ་ལ་སོགས་པ་ཅི་ནུས་ཚད་ལ་འབད་པ་ལགས་ཏེ། དེ་ལྟར་བྱང་ཆུབ་ཀྱི་སེམས་རིན་པོ་ཆེ་སྤེལ་བའི་དུས་ན། སྡིག་པ་དང་སྒྲིབ་པ་ཐམས་ཅད།
དཔེར་ན་ཚྭ་རེག་དང་གྲང་རེག་ལྟར་ལྷན་ཅིག་ཏུ་མི་གནས་པར་འགལ་བ་ཡིན་པས་ན་འདག་པ་དང་འབྱང་བར་འོང་བ་དེ་ལ་སྤེལ་ཞིང་སྦྱང་བ་ལ་བསླབ་པ་བགྱི་བ་ལགས། དེ་ནས་སེམས་ཅན་བློས་མི་སྤོང་བ་ལ་བསླབ་པ་ནི། གཞན་གྱིས་མི་འཐད་པའི་ལས་བྱས་པ་ལྟ་བུ་ལ་བརྟེན་ནས། ངན་པ་འདི་དང་གཏན་དུ་མི་འཕྲད་དགོས་སྙམ་པའི་བསམ་པ་བསྐྱེད་པར་སོང་ན། དེ་སེམས་ཅན་བློས་སྤང་བ་བགྱི་བ་ལགས་ཏེ། ཆོས་རྗེ་རིན་པོ་ཆེའི་ཞལ་ནས། དོན་གོ་ཤ་ཚ་བཏང་ནས་ཁྱོད་རང་བཟང་ན་ཡང་རེ་འདོད་མེད། ངན་ན་ཡང་རེ་འདོད་མེད་སྙམ་པ་དེ་ཡིན། དེས་ན་དེ་ལྟ་བུའི་བསམ་པ་ཉིན་ཞག་ཕྲུགས་ཅིག་གི་དྲུག་ཆ་ལ་སྐྱེས་ན། དེའི་ཉེས་པ་ཕོག་པ་ཡིན་ཏེ།
དཔལ་ཕག་མོ་གྲུ་པའི་ཞལ་ནས། གཞན་གྱི་ལམ་སྣ་འདྲེན་མཁན་ལ་སོགས་པ་ཡིན་ན། དེ་ལྟ་བུའི་ཡུལ་མཐོང་བའི་དུས་སུ། སེམས་ཅན་འདི་འདྲ་བ་ལ་བླ་མ་ང་འདྲ་བ་དགོས་པ་ཡིན་སྙམ་དུ་གོ་ཆ་ཆེན་པོ་དགོས་ནས་དེའི་དོན་བྱེད་དགོས་པ་ཡིན། ཆོས་རྗེ་རིན་པོ་ཆེའི་ཞལ་ནས། དེས་གཙོ་བྱས་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ་བའི་ཆེད་དུ་དུས་རིང་ཐུང་རྣམ་པ་གསུམ་དུ་ལུས་ངག་ཡིད་གསུམ་དགེ་བ་ལ་བཀོལ་ནས། རྫོགས་པའི་སངས་རྒྱས་ལ་འགོད་དགོས་སྙམ་པ་དེ་ཡིན་གསུང་སྐད། དེས་ན་དམན་པ་དང་མ་རུངས་པ་དེ་ལྟ་བུ་མཐོང་ན།
དེ་ལ་བརྩེ་བའི་སེམས་ཀྱིས་དེའི་དོན་བྱེད་དགོས་པ་ཡིན་ཏེ། དེ་ཉམས་སུ་བླང་བ་ལ་བསླབ་པ་ཡིན། དེ་ནས་ནག་པོའི་ཆོས་བཞི་སྤང་ཞིང༌། དཀར་པོའི་ཆོས་བཞི་ཉམས་སུ་བླང་བར་བྱ་བ་ལ་བསླབ་པ་ལགས་ཏེ། དེ་ཡང་བླ་མ་དང་མཆོད་པར་འོས་པ་མགོ་སྐོར་ན་ནག་པོའི་ཆོས་ཡིན་པས་དེ་སྤང༌། བླ་མ་དང་དཀོན་མཆོག་ལ་བསྙེན་སྐུར་དང་ཞབས་ཏོག་བྱེད་པ་དེ་དཀར་པོའི་ཆོས་ཡིན་པས་ཉམས་སུ་བླང་བར་བྱ་བ་ལ་བསླབ་པར་བྱ་ལ། བསླབ་པ་ལ་གཞན་ཡང་སེམས་བསྐྱེད་པའི་བྱང་ཆུབ་སེམས་དཔའ་ལ་ཞེ་སྡང་གི་ཚིགས་སུ་བཅད་པ་བརྗོད་པར་སོང་ན། དེ་ནག་པོའི་ཆོས་ཡིན་པས་སྤང་ལ། སེམས་བསྐྱེད་པའི་བྱང་ཆུབ་སེམས་དཔའི་ཡོན་ཏན་དང་བསྔགས་པ་བརྗོད་པ་ལགས། དེ་དཀར་པོའི་ཆོས་ཡིན་པས་ཉམས་སུ་བླང་བར་བྱ་བ་ལ་བསླབ་པ་ལགས།
གཞན་གྱི་དགེ་བའི་རྩ་བ་ལ་འགྱོད་པ་སྐྱེས་ན། དེ་ནག་པོའི་ཆོས་ཡིན་པས་དེ་སྤངས་ལ། གཞན་གྱི་དགེ་བའི་རྩ་བ་ལ་རྗེས་སུ་ཡི་རངས་བྱེད་དགོས་པ་ཡིན། དེ་དཀར་པོའི་ཆོས་ཡིན་པས་ཉམས་སུ་བླང་བར་བྱ་བ་ལ་བསླབ་པ་ལགས། སེམས་ཅན་གཡོ་དང་སྒྱུས་མགོ་བསྐོར་ན། ནག་པོའི་ཆོས་ཡིན་པས་དེ་སྤངས་ལ་དྲང་པོའི་ཆོས་ཀྱིས་སེམས་ཅན་ལ་ཕན་པ་དང༌། བདེ་བ་བསྒྲུབ་པ་ལགས། དེ་དཀར་པོའི་ཆོས་ཡིན་པས་ཉམས་སུ་བླང་བར་བྱ་བ་ལ་བསླབ་པ་ལགས་ཏེ། དེ་ལྟར་ཡང༌། དྲང་པོའི་ཆོས་ཀྱིས་འཇིག་རྟེན་ཀུན་ཏུ་བདེ། །
གཡོ་དང་སྒྱུས་ནི་མཛའ་བཤེས་ཕུང་བར་བྱེད། ། ཅེས་གསུངས་སོ། ། དེ་ལྟ་བུའི་ནག་པོའི་ཆོས་བཞི་པོ་དེ་ཐུན་ཚོད་ལས་འདས་ནས་སྤྱད་ན། བྱང་ཆུབ་ཀྱི་སེམས་ཉམས་པར་གཞན་ནས་དགེ་བའི་བཤེས་གཉེན་ཚན་རེ་བཞེད་པ་ཡིན་པར་གདའ་སྟེ། ཆོས་རྗེ་རིན་པོ་ཆེའི་ཞལ་ནས། བརྗེད་པའི་རྒྱུས་བརྗེད་པ་མ་གཏོགས་པ་ཉམས་པའི་རྒྱུ་མ་ཡིན་གསུངས། དེ་ལྟ་བུ་ཡང་ཤེས་པར་བྱ། དེ་ནས་སྐབས་འདིར་ཡན་ལག་བདུན་པ་ཚར་རེ་མཛད་པར་ཞུ། དེས་སྨོན་པ་བྱང་ཆུབ་མཆོག་ཏུ་སེམས་བསྐྱེད་པའི་ཆོ་གའི་གོ་རིམ་ཐམས་ཅད་ཚར་བ་ལགས། ད་འཇུག་པ་བྱང་ཆུབ་མཆོག་ཏུ་སེམས་བསྐྱེད་པ་ཡིན་པས།
འདི་ལ་དགེ་བའི་བཤེས་གཉེན་ཚན་རེ་ཁས་བླངས་ནི་ཆེ། ཉམས་ལེན་ནི་ཆུང་བས། བེའུ་སྦྲེལ་གཡང་ལ་ལྷུང་བའི་དོགས་ཡོད་བྱ་བ་ཟེར་ནས། ཤིན་ཏུ་གཙིགས་པ་ཡིན་པར་གདའ་ཏེ། དེ་ལ་ཆོས་རྗེ་རིན་པོ་ཆེའི་ཞལ་ནས། དགེ་བའི་རྩ་བ་བྱས་པ་དང༌། ཆོས་ཀྱིས་བྱས་པས་བེའུ་སྦྲེལ་གཡང་ལ་འགྲིལ་དགོས་མེད་པ་ལགས། འོ་ན་གང་ལྟ་བུ་ཞིག་འགྲོ་སྙམ་ན། རྣལ་འབྱོར་པ་ཕན་ཚུན་ནང་དུ་རྩོད་པའི་ལས་བྱས་ན་དེ་ལྟ་བུར་འགྲོ་བ་ཡིན་ཏེ། དེ་ལྟར་ཡང་རྣལ་འབྱོར་རྩོད་པ་བྱུང་བའི་ཚེ།་་༌།
གཅིག་ལན་གཅིག་གིས་བྱས་པ་ནི།་་༌། བེའུ་སྦྲེལ་གཡང་ལ་ལྷུང་བ་ལྟར། ། གཉིས་ཀ་ངན་པ་ལྷུང་བར་འགྱུར། ། ཞེས་གསུངས་པ་ཡིན་སྐད། དེས་ན་སེམས་བསྐྱེད་པ་བྱས་པ་ན། བྱ་རྒོད་གྱི་སྤུ་གསེབ་ཏུ་ཕ་ཝང་ཉལ་བ་བཞིན་དུ། གུང་རྒྱུད་དང་ཡང་རྒྱུད་དུ་འོང་བ་ཡིན་ཏེ། སྔོན་གྱི་དུས་སུ་བྱང་ཆུབ་སེམས་དཔའ་ཉི་མའི་སྙིང་པོས་འཁོར་ལྔ་བརྒྱ་ལ་བྱང་ཆུབ་མཆོག་ཏུ་སེམས་བསྐྱེད་པ་མཛད་པས། འཁོར་དེ་རྣམས་ཀྱི་བསླབ་བྱ་ཉམས་པའི་ཉེས་པས། རྟ་ལྔ་བརྒྱར་སྐྱེས་པ་ཡིན་པ་གདའ།
དེ་ལ་བྱང་ཆུབ་སེམས་དཔའ་ཉི་མའི་སྙིང་པོས། རྟ་དེ་རྣམས་ཀྱི་ནང་དུ་རྟ་ཅང་ཤེས་ཤིག་ཏུ་བསམས་བཞིན་སྲིད་པ་ཉེ་བར་བླངས་པ་ཡིན་པར་གདའ། དེའི་དུས་ན་ཡུལ་ཕྱོགས་དེ་ན། བཅོམ་ལྡན་འདས་འཁོར་ལྔ་བརྒྱ་དང་བཅས་པ་དེར་བྱོན་པ་ལ། རྟ་ཅང་ཤེས་ལ་ཆག་བྲེ་དོ་དོ་ཡོད་པའི་བྲེ་རེ་བཅོམ་ལྡན་འདས་ལ་དྲངས། རྟ་ལྔ་བརྒྱ་པོ་ལ་ཆག་བྲེ་རེ་རེ་ཡོད་པའི་ཕྱེད་ཕྱེད་འཁོར་ལྔ་བརྒྱ་པོ་ལ་དྲངས་ནས། དབྱར་ཟླ་གསུམ་དུ་སྡིག་པ་བཤགས་པས། དེ་རྣམས་དེ་ནས་ཚེ་འཕོས་ནས་སུམ་ཅུ་རྩ་གསུམ་གྱི་ལྷར་སྐྱེས་པ་ཡིན་པར་གདའ། དེ་ནས་རྫོགས་པའི་བྱང་ཆུབ་ཏུ་སངས་རྒྱས་པར་གསུངས། གཞན་ཡང་དགེ་བའི་བཤེས་གཉེན་དོན་སྟེངས་པ་བྱ་བ།
དེས་ཐམས་ཅད་ལ་འཇུག་པ་བྱང་ཆུབ་མཆོག་ཏུ་སེམས་བསྐྱེད་པ་མཛད་པ་ལ། ཁོང་གིས་སློབ་དཔོན་དགེ་བའི་བཤེས་གཉེན་ཡ་གད་པ་བྱ་བའི་ཞལ་ནས། ཁྱོད་སུ་སྣང་སྣང་ལ་འཇུག་པ་བྱང་ཆུབ་མཆོག་ཏུ་སེམས་བསྐྱེད་པ་མ་ཡིན་གསུང་སྐད་པ་ལ། ངས་འདི་ལྟར་བྱེད་དགོས་པའི་རྒྱུ་མཚན་ཞིག་བྱུང་བ་ཡིན་པས། ནུབ་ཅིག་རྨི་ལམ་ན། རྗེ་བཙུན་བྱམས་པས་སྲིད་པའི་འཁོར་ལྷ་མ་སྲིན་སྡེ་བརྒྱད་ལ་སོགས་པ་དཔག་ཏུ་མེད་པ་ཞིག་ལ་ཆོས་གསུང་ཞིང་གདའ་བ་ལ། ངའི་མགོ་ན་ལྕམ་པའི་མེ་ཏོག་ངན་ནེ་བ་ཚན་ཅིག་གདའ་བ་དེ། རྗེ་བཙུན་གྱི་དབུ་ཐོག་ན་ཡར་གཏོར་བ་དང༌། མེ་ཏོག་གི་གདུགས་ཆེན་པོ་ཞིག་ཏུ་གྱུར་བ་དེ་ལ་དགའ་བ་ཞིག་སྐྱེས་པ་དང༌། རྗེ་བཙུན་གྱི་ཞལ་ནས།
ཁྱོད་ཀྱིས་ཐམས་ཅད་ལ་འཇུག་པ་བྱང་ཆུབ་མཆོག་ཏུ་སེམས་བསྐྱེད་པ་གྱིས་ཤིག་དང༌། ཐམས་ཅད་ཕྱིར་མི་ལྡོག་པའི་ས་ཐོབ་པར་འགྱུར་རོ། ། ཞེས་གསུངས་པས། ངས་དེ་ལྟར་དུ་བྱས་པ་ཡིན་ཟེར་སྐད། དེར་ཁོང་གི་སློབ་མ་རྣམས་དང༌། སློབ་དཔོན་ཡ་གད་པ་འཁོར་དང་བཅས་པ་ཐམས་ཅད་ཀྱིས་ཞུས་པ་ཡིན་པར་གདའ། དེ་ལྟ་བུའི་འཇུག་པ་བྱང་ཆུབ་ཀྱིས་སེམས་སྐྱེ་བར་བྱེད་པ་ནི་གཉིས་སྟེ། སྨོན་པ་བརྟན་པ་དང༌། བླ་མ་ལ་ཡང་དག་པར་རྫོགས་པའི་སངས་རྒྱས་ཀྱི་འདུ་ཤེས་བསྐྱེད་པ་དང་གཉིས་ལས་སྐྱེ་བ་ཡིན་པས། བླ་མ་ལ་ཡང་དག་པར་རྫོགས་པའི་སངས་རྒྱས་ཀྱི་འདུ་ཤེས་བསྐྱེད།
མཆོད་པའི་སྤྲིན་ཕུང་དཔག་ཏུ་མེད་པ་ཐམས་ཅད་ཀྱིས་མཆོད། ལུས་ལོངས་སྤྱོད། ཁ་རྗེ་དབང་ཐང༌། ཡུལ་རིས་དང་རྒྱལ་ཁམས་ཐམས་ཅད་ཀྱིས་མཆོད་ནས། མེ་ཏོག་རེ་ཕྱག་ཏུ་བསྣམས་ནས་རྗེས་བཟློས་མཛད་པར་ཞུ་འཚལ། སློབ་དཔོན་བདག་ལ་དགོངས་སུ་གསོལ། སློབ་དཔོན་ཁྱེད་ལས་བདག་བྱང་ཆུབ་སེམས་ཀྱི་ཚུལ་ཁྲིམས་ཀྱི་སྡོམ་པ་ཡང་དག་པར་ལེན་པར་འཚལ་གྱིས། གནོད་པ་མ་མཆིས་ན་མྱུར་དུ་སྩལ་ཅིང་གནང་བར་རིགས་སོ། ། ཐབས་ཡིན་ནོ། ། ལེགས་སོ།
ཞེས་སོ། ། ཡང་བླ་མ་ལ་ཡང་དག་པར་རྫོགས་པའི་སངས་རྒྱས་ཀྱི་འདུ་ཤེས་བསྐྱེད། མཆོད་པའི་སྤྲིན་ཚོགས་ཐམས་ཅད་ཀྱིས་མཆོད་ནས། སྡོམ་པ་ལ་བསྐུལ་མ་གདབ་པས། མེ་ཏོག་རེ་ཕྱག་ན་བསྣམས་ནས་རྗེས་བཟློས་མཛད་པར་ཞུ་འཚལ། སློབ་དཔོན་དགོངས་སུ་གསོལ། སློབ་དཔོན་གྱི་བདག་ལ་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླང་བར་མྱུར་དུ་སྩལ་དུ་གསོལ། ཐབས་ཡིན་ནོ། ། ལེགས་སོ། ། ཞེས་བརྗོད་དོ། །
རིགས་ཀྱི་བུ་ཁྱོད་བྱང་ཆུབ་སེམས་དཔའ་ལགས་སམ། བྱང་ཆུབ་ཏུ་སྨོན་ལམ་བཏབ་བམ། བྱང་ཆུབ་སེམས་དཔའི་སྡེ་སྣོད་ལ་བསླབ་བམ། སློབ་བམ། དེ་ཡང༌། ཁྱོད་བྱང་ཆུབ་སེམས་དཔའ་ཡིན་ནམ་བྱ་བ་ནི། གོང་དུ་སྨོན་པ་ལ་སོགས་པ་སེམས་བསྐྱེད་པ་ཡིན་ནམ་ཞེས་བགྱི་བ་ལགས། བྱང་ཆུབ་ཏུ་སྨོན་ལམ་བཏབ་བམ་ཞེས་པ་ནི། དགེ་བའི་རྩ་བ་ཐམས་ཅད་བྱང་ཆུབ་ཏུ་བསྔོས་སམ་ཞེས་པ་ལགས། དགེ་བ་ཆོས་བསྡུད།
སེམས་ཅན་དོན་བྱེད། སྡོམ་པའི་ཚུལ་ཁྲིམས་ལ་དེ་སྔ་ཕན་ཆད་བསླབ་བམ། ད་ཕྱིན་ཆད་སློབ་བམ་བགྱི་བ་ལགས། དེས་བར་ཆད་མེད་པ་ལགས། དེ་ནས་བདག་གི་བླ་མ་ཡང་དག་པར་རྫོགས་པའི་སངས་རྒྱས་འདི་ལ། དུས་གསུམ་སངས་རྒྱས་ཐམས་ཅད་ཀྱི་མི་ཟད་པའི་གཏེར་མཛོད། ཚུལ་ཁྲིམས་རིན་པོ་ཆེ་ཡུན་རིང་པོ་མི་ཐོགས་པར་མྱུར་དུ་ཐོབ་པར་འདུག་ཨང་སྙམ་དུ་དགའ་བ་དང༌། སྤྲོ་བདེར་སྐྱེད་པར་ཞུ་འཚལ། དེ་ནས་ཡང་བླ་མ་ལ་ཡང་དག་པར་རྫོགས་པའི་སངས་རྒྱས་ཀྱི་འདུ་ཤེས་སྐྱེ། ལུས་ལོངས་སྤྱོད།
ཁ་རྗེ་དབང་ཐང་ཡུལ་རིས་དང་རྒྱལ་ཁམས་ཐམས་ཅད་ཀྱིས་མཆོད་ནས། མེ་ཏོག་རེ་ཕྱག་ཏུ་བསྣམས་ནས། རྗེས་བཟློས་བྱ་མི་དགོས་པས། ཐུགས་མ་ཡེངས་པར་གསན་པར་ཞུ་འཚལ། རིགས་ཀྱི་བུ་ཁྱེད་ཀྱིས། བདག་བྱང་ཆུབ་སེམས་དཔའ་མིང་འདི་ཞེས་བགྱི་བ་ལ། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཐོབ་པར་འདོད་དམ། ཞེས་པ་དང༌། ཡུལ་གྱིས་འདོད་ལགས། ཞེས་ལན་གསུམ་བརྗོད་པའི་རྗེས་ལ།
ཐབས་ཡིན་ནོ། ། ལེགས་སོ། ། ཞེས་བརྗོད། དེ་ལ་ཁྱོད་ཀྱིས་ཐོབ་རྒྱུའི་སྡོམ་པ་དེ། དགེ་བ་ཆོས་སྡུད་ཀྱི་ཚུལ་ཁྲིམས་དང༌། སེམས་ཅན་དོན་བྱེད་ཀྱི་ཚུལ་ཁྲིམས་དང༌། སྡོམ་པའི་ཚུལ་ཁྲིམས་དང་གསུམ་གྱིས་ཐོབ་པ་ལགས། ཡང༌། བླ་མ་ལ་ཡང་དག་པར་སངས་རྒྱས་ཀྱི་འདུ་ཤེས་བསྐྱེད། མཆོད་པའི་སྤྲིན་ཚོགས་ཐམས་ཅད་ཀྱིས་མཆོད་ནས།
མེ་ཏོག་རེ་ཕྱག་ཏུ་བསྣམས་ནས། རྗེས་ཟློས་བྱ་མི་དགོས་པས། ཐུགས་མ་ཡེངས་པར་དུང་ངེ་གསན་པར་ཞུ་འཚལ། དེ་ཡང་ངས་ཁྱོད་ལ་ལན་གསུམ་ཕོག ཁྱོད་ཀྱིས་ལན་གསུམ་བླངས་པའི་རྗེས་ལ་སྡོམ་པ་ཐམས་ཅད་ཐོབ་པ་ཡིན། ཐོབ་པ་ལ་ཐོབ་པར་ཤེས་པར་འཚལ་བ་ལགས། རིགས་ཀྱི་བུ་ཁྱོད་ཀྱི་བདག་བྱང་ཆུབ་སེམས་དཔའ་མིང་འདི་ཞེས་བགྱི་བ་ལ། འདས་པའི་བྱང་ཆུབ་སེམས་དཔའ་རྣམས་ཀྱི་བསླབ་པའི་གཞིར་གྱུར་པ་གང་ཡིན་པ་དང༌། ཚུལ་ཁྲིམས་གང་ཡིན་པ་དང༌། མ་བྱོན་པའི་བྱང་ཆུབ་སེམས་དཔའ་རྣམས་ཀྱི་བསླབ་པའི་གཞིར་གྱུར་གང་ཡིན་པ་དང༌།
ཚུལ་ཁྲིམས་གང་ཡིན་པ་དང༌། ད་ལྟར་ཕྱོགས་བཅུ་ན་བཞུགས་པའི་བྱང་ཆུབ་སེམས་དཔའ་རྣམས་ཀྱི་སློབ་པར་མཛད་པའི་བསླབ་པའི་གཞི་གང་དག་དང༌། ཚུལ་ཁྲིམས་གང་དག་དང༌། འདས་པའི་བྱང་ཆུབ་སེམས་དཔའ་རྣམས་བསླབ་པ་དང༌། མ་བྱོན་པའི་བྱང་ཆུབ་སེམས་དཔའ་རྣམས་ཀྱིས་སློབ་པ་དང༌། ད་ལྟར་ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པའི་བྱང་ཆུབ་སེམས་དཔའ་རྣམས་ཀྱིས་སློབ་པར་མཛད་པའི་གཞི་གང་དག་ལ། དགེ་བ་ཆོས་སྡུད་ཀྱི་ཚུལ་ཁྲིམས་དང༌། སེམས་ཅན་དོན་བྱེད་ཀྱི་ཚུལ་ཁྲིམས་དང༌། སྡོམ་པའི་ཚུལ་ཁྲིམས་ཐོབ་པར་འདོད་དམ། ཞེས་པ་དང༌།
འདོད་ལགས་ཞེས་ལན་གསུམ་བརྗོད་པའི་རྗེས། ཐབས་ཡིན་ནོ། ། ལེགས་སོ། ། ཞེས་བརྗོད་དོ། ། དེ་ཡང་དགེ་བ་ཆོས་བསྡུད། དཀར་པོའི་ཕྱོགས་ཀྱི་དགེ་བའི་རྩ་བ་མཐའ་དག་བྱེད་པའི་སྡོམ་པ་དང༌། སེམས་ཅན་དོན་བྱེད་ཀྱི་སྡོམ་པ། འཚམས་པོ་ལ་འཚམས་པོ། རྒྱལ་པོ་ལ་དཀར་ཡོལ། སྤྲང་པོ་ལ་ཕ་འབབ།
མདོར་ན་སེམས་ཅན་ལ་ཕན་པ་དང་བདེ་བ་བསྒྲུབ་པའི་སྡོམ་པ་དང༌། སྡོམ་པའི་ཚུལ་ཁྲིམས། སོ་སོ་ཐར་པ་རིགས་བདུན། ཡོན་བདག་པ་རྣམས་ཀྱི་བསྙེན་གནས་ཀྱི་སྡོམ་པ་དང༌། དགེ་བསྙེན་གྱི་སྡོམ་པ་སྣ་གཅིག་བསྲུང་བ་དང༌། སྣ་འགའ་བསྲུང་བ་ཡན་ཆོད་ནས། གསང་སྔགས་རིག་པ་འཛིན་པའི་སྡོམ་པ་མན་ཆད་ཐོབ་པ་ལགས་ཏེ། དེ་ལྟར་ཡང༌།་་་ སངས་རྒྱས་རྣལ་འབྱོར་་་་་་རྡོ་རྗེ་མཁའ་འགྲོ་མ་སྡོམ་པ་ལས། ཚུལ་ཁྲིམས་ཀྱི་ནི་བསླབ་པ་དང༌། །
དགེ་བའི་ཆོས་ནི་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ། ། བདག་གིས་བརྟན་པོར་བཟུང་བར་བགྱི། ། ཞེས་སོ། ། དེ་ལྟར་ངས་ཁྱོད་ལ་སྡོམ་པ་ཕོག་ཅིང༌། ཁྱོད་ཀྱིས་བླངས་པའི་སྐབས་དེར། བླ་མ་རིན་པོ་ཆེ་དང༌། ཡི་དམ་གྱི་ལྷ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྔོན་གྱི་ཐུགས་རྗེ་དང་སྨོན་ལམ་གྱི་དབང་གིས། མདུན་གྱི་ནམ་མཁའ་ལ་བྱོན་ནས་བཞུགས་པ་ལགས།
དེ་ལྟར་བྱོན་ནས་བཞུགས་པར་ཡང་བསམ་པའི་སྲིན་ལག་བརྐྱང་བ་དང༌། ངེད་རང་གིས་སྲིན་ལག་སྦྲེལ་བར་བསམ་ནས། ཁམས་གསུམ་གྱི་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་ཡར་ལངས་པར་བསམས་ལ། སྙིམ་པ་ནས་ཀྱི་བཀོང༌། ཐལ་མོ་སྦྱར་ལ། ངའི་རྗེས་བཟློས་མཛད་ཅིང་ཡར་བཞེངས་པར་ཞུ་འཚལ། ཇི་སྲིད་འཁོར་བའི་རྒྱ་མཚོ་ཆེན་པོ་སྟོང་པར་མ་གྱུར་གྱི་བར་དུ། བླ་མ་རིན་པོ་ཆེ་དང་མི་འབྲལ་བར་གྱུར་ཅིག ཁམས་གསུམ་གྱི་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་དབུགས་འབྱིན་པར་གྱུར་ཅིག ཅེས་བརྗོད་ཅིང༌།
རང་གིས་ཀྱང་ཡར་ལངས་ལ། དེ་ནས་འདི་ལྟར་བདག་བྱང་ཆུབ་སེམས་དཔའ་མིང་འདི་ཞེས་བགྱི་བ་ལ། བྱང་ཆུབ་སེམས་དཔའ་འདི་རྣམས་ཀྱིས། བྱང་ཆུབ་སེམས་དཔའ་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ། ལན་གསུམ་གྱིས་བར་དུ་བླངས་པ་ལས་འཕགས་པའི་ཆོས་ལྐོག་ཏུ་གྱུར་ཀྱང༌། རབ་འབྱམས་འཇིག་རྟེན་གྱི་ཁམས་ན། ཆོས་ཐམས་ཅད་ལྐོག་ཏུ་མ་གྱུར་པའི་ཐུགས་མངའ་བ་ཐམས་ཅད་ལ་མཁྱེན་པར་གསོལ་ལོ། ། ཞེས་བརྗོད་ཅིང༌། རང་གིས་ཀྱང་ཕྱག་བྱ་ཞིང་གཞན་རྣམས་ལ་ཡང་ཕྱོགས་ཐམས་ཅད་ལ་ཕྱག་འཚལ་བར་བསམས་ནས། ཕྱག་འཚལ་དུ་གཞུག
དེ་ལྟར་ལན་གསུམ་བྱའོ། ། འདིར་ཇི་ལྟར་བཤམས་པའི་མཆོད་པ་ཐམས་ཅད། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཕོ་བྲང་དང་གཤེགས་ཤུལ་ཐམས་ཅད་དུ། འཇའ་ཚོན་འཁྲུགས་པ་དང༌། སྤོས་ཀྱི་ངད་ལྡང་བ་དང༌། མེ་ཏོག་གི་ཆར་འབབ་པ་ལ་སོགས་པ་ལྟས་བསམ་གྱིས་མི་ཁྱབ་པ་འབྱུང་བ་ཡིན་པར་གདའ། དེའི་དུས་སངས་རྒྱས་བཅོམ་ལྡན་འདས་རྣམས་ཀྱི་སྤྱན་སྔར། སོ་སོའི་བྱང་ཆུབ་སེམས་དཔའ་ཞུ་བར་དབང་བ་དེས། བཅོམ་ལྡན་འདས་ལ་ཕྱག་འཚལ། པུས་མོ་གཡས་པའི་ལྷ་ང་ས་ལ་བཙུགས།
བླ་གོས་ཕྲག་པ་ཅིག་ཏུ་བཟར་ནས། ལྟས་དེ་ལྟ་བུ་བྱུང་བར་བྱེད་པའི་རྒྱུ་ཅི་ལགས། རྐྱེན་ཅི་ལགས། ཞེས་ཞུ་བ་ཡིན་པར་གདའ། དེ་ལ་བཅོམ་ལྡན་འདས་དེས། མཁྱེན་ཅིང་གཟིགས་པའི་གནད་ཀས། རིགས་ཀྱི་བུ་འདི་ནི་མི་མཇེད་ཀྱི་ཁམས་ན། བཅོམ་ལྡན་འདས་ཤཱཀྱ་ཐུབ་པའི་བསྟན་པ་ལ། བྱང་ཆུབ་སེམས་དཔའ་འདི་ཞེས་བྱ་བས། བྱང་ཆུབ་སེམས་དཔའ་འདི་རྣམས་ལ།
བྱང་ཆུབ་མཆོག་ཏུ་སེམས་བསྐྱེད་པ་བྱིན་པའི་ལྟས་ཡིན། དེ་རྣམས་ཐམས་ཅད་ལ་སངས་རྒྱས་ཐམས་ཅད་ཀྱི་སྲས་དམ་པར་དགོངས། བྱང་ཆུབ་སེམས་དཔའ་དེ་རྣམས་ནི་སྤུན་དྲུང་པོར་དགོངས་བགྱི་བ་ཡིན་པར་གདའ་སྟེ། སྡོམ་པ་ཉི་ཤུ་པ་ལས། དེ་ཚེ་དེ་ལ་དགེ་བའི་ཕྱིར། ། རྒྱལ་བ་སྲས་དང་བཅས་རྣམས་ཀྱིས། ། དགེ་བའི་ཐུགས་ཀྱི་རྒྱས་པ་དང༌། ། བུ་སྡུག་ལྟ་བུར་དགོངས་པར་འགྱུར། ། ཞེས་གསུངས་པས་ཁྱེད་རྣམས་ཐམས་ཅད་ཀྱིས།

སངས་རྒྱས་ཐམས་ཅད་ལ་ཕ་ཡི་འདུ་ཤེས་འཇོག་པ་ལགས། བྱང་ཆུབ་སེམས་དཔའ་རྣམས་ལ་ནི་སྤུན་དྲུང་པོའི་འདུ་ཤེས་འཇོག བྱང་ཆུབ་ཀྱི་སེམས་རིན་པོ་ཆེ་ལ་མི་ཟད་པའི་གཏེར་མཛོད་ཀྱི་འདུ་ཤེས་བསྐྱེད་དགོས་པ་ཡིན། རིགས་ཀྱི་བུ་དང་རིགས་ཀྱི་བུ་མོ་བྱ་བ་ཡང་ཁྱེད་རང་རྣམས་ལ་ཟེར་བ་ཡིན། བྱང་ཆུབ་སེམས་དཔའ་ཆེན་པོ་བྱ་བ་ཡང་ཁྱེད་རང་རྣམས་ལ་ཟེར་བ་ཡིན་གསུང༌། དེས་ན་སེམས་བསྐྱེད་ན་བྱང་ཆུབ་སེམས་དཔའ་འབའ་ཞིག་ཡིན། ཆོས་རྗེ་རིན་པོ་ཆེའི་སྤྱན་སྔར། མཁན་སློབ་རྣམ་པས་དབུ་མཛད་དགེ་བའི་བཤེས་བསྙེན་འགའ་ཚོགས་པའི་དུས་ཅིག་ན། མཁན་པོ་རིན་པོ་ཆེའི་ཞལ་ནས། སྒོམ་ཆེན་པ་འདི་རྣམས་རབ་སངས་རྒྱས། འབྲིང་བྱང་ཆུབ་སེམས་དཔའ།
ཐ་མ་ཉན་ཐོས་དང་རང་སངས་རྒྱས་བྱ་བ་ཡིན་གསུང་བ་ལ། ཆོས་རྗེ་རིན་པོ་ཆེའི་ཞལ་ནས། མཁན་པོ་རིན་པོ་ཆེ་པ་དེ་སྐད་མ་གསུང་ཅིག ། ངའི་འདི་ན་ནི་ཉན་ཐོས་དང་རང་སངས་རྒྱས་མེད་པ་ཡིན་ནོ་གསུང༌། དེ་ཡང་གང་ལ་དགོངས་ན། སེམས་མ་བསྐྱེད་ན་མ་བསྐྱེད། སྐྱེད་ཕྱིན་ཆད་བྱང་ཆུབ་སེམས་དཔའ་མཐོ་དམན་འབྲིང་གསུམ་མ་གཏོགས་པ་གཞན་མེད་པ་ཡིན་པས། དེ་ལྟར་དུ་ཤེས་པར་བྱ། གཞན་ཡང་སྔར་སྨོན་པའི་སྐབས་སུ། བླ་མ་ལ་ཡང་དག་པར་རྫོགས་པའི་སངས་རྒྱས་ཀྱི་འདུ་ཤེས་མེད་པར་སོང་ན།
བྱང་ཆུབ་ཀྱི་སེམས་མི་སྐྱེ་བས། ངེས་པར་སངས་རྒྱས་ཀྱི་འདུ་ཤེས་སྐྱེད་དགོས་པར་གསུངས་པ་དང༌། འདིར་འཇུག་པའི་སྐབས་སུ། བདག་བྱང་ཆུབ་སེམས་དཔའ་ཞེས་པ་ནས། སློབ་དཔོན་བྱང་ཆུབ་སེམས་དཔའ་བ་འབྱུང་བ་གཉིས་འདི་འགལ་ལམ་སྙམ་ན། སྨོན་པ་འབྲས་བུ་ལ་དམ་བཅའ་བ་ཡིན་པས། འབྲས་བུ་སངས་རྒྱས་ཀྱི་འདུ་ཤེས་ངེས་པར་དགོས་པ་ཡིན་ལ། འཇུག་པ་རྒྱུ་ལ་དམ་བཅའ་བ་ཡིན་པས་ན། འདིར་དེ་ལྟར་བྱུང་བ་ཡིན་གསུང༌། བྱང་ཆུབ་སེམས་དཔའ་འདིས་གཞན་བསྲུང་བར་བྱེད་པ་གལ་ཆེ་སྟེ།
གྱ་ཚོམ་དུ་མ་བསྒྲག་གསུང་བས། གཞན་མ་དད་པས་ཐོས་ནས་སྡིག་པ་གསོག་པའི་དོགས་ཡོད་པས། དེ་བས་བསགས་པར་སོང་ན་བྱང་ཆུབ་ཀྱི་སེམས་ལ་ཕན་ཡོན་ཅི་ཙམ་ཡོད་པ་དེ་ཙམ་དུ་སྡིག་པ་བསགས་ན། ཉེས་བྱས་ཀྱང་དེ་ཙམ་གྱི་ཆེ་བ་ཡིན་པས། གཞན་མ་དད་པ་རྣམས་ལ་གསང་བར་བྱེད་པ་གལ་ཆེ། དེས་འཇུག་པ་བྱང་ཆུབ་མཆོག་ཏུ་སེམས་བསྐྱེད་པའི་ཆོ་གའི་རིམ་པ་ཐམས་ཅད་ཚར་བ་ལགས་སོ། ། ད་ནི་དོན་དམ་པ་བྱང་ཆུབ་མཆོག་ཏུ་སེམས་བསྐྱེད་པ་ཡིན་པས། འདི་ཐེག་པ་ཆེན་པོ་གསང་སྔགས་ཀྱི་དབང་བཞི་པའི་དོན་ཡིན། འདི་ཡི་དུས་སུ་བླ་མ་ལ་སངས་རྒྱས་གཅིག་པུའི་འདུ་ཤེས་ཀྱིས་མི་ཕན་པས། ཆོས་ཀྱི་སྐུའི་འདུ་ཤེས་བསྐྱེད་དགོས་པ་ཡིན་ཏེ།
དཔལ་ལྡན་ཕག་མོ་གྲུ་པའི་ཞལ་ནས། བླ་མ་ལ་ཇི་ལྟར་མཐོང་བ་བཞིན་དུ་རང་ཉིད་ལ་ཡང་དེའི་ཡོན་ཏན་སྐྱེ་བ་ཡིན་པས། བླ་མ་ལ་སྤྲུལ་པའི་སྐུར་མཐོང་ན་རང་ཉིད་ཀྱིས་གཞན་དོན་འགྲུབ་པར་འགྱུར་ལ། ལོངས་སྤྱོད་རྫོགས་པའི་སྐུར་མཐོང་ན་འདོད་པའི་དོན་འགྲུབ་ལ། ཆོས་ཀྱི་སྐུར་མཐོང་ན་རང་ཉིད་ལ་རྟོགས་པ་སྐྱེ་བ་ཡིན་གསུང་སྐད། དེས་ན་ཆོས་རྗེ་རིན་པོ་ཆེས་བཙུན་ཆུང་ཞིག་ལ་ཁྱོད་ཀྱི་ང་ལ་ཆོས་སྐུར་མཐོང་ངམ་གསུང་པ་ལ། རིན་པོ་ཆེ་དག་ཨ་ཆང་ཡང་ཆེ་སྟེ། ང་རང་ཡང་ཆོས་ཀྱི་སྐུ་ཡིན་ཟེར་བ་ལ་མཉེས་པ་ཡིན་པར་གདའ་ཏེ། བླ་མ་ལ་ཆོས་ཀྱི་སྐུར་མཐོང་ན་རང་ཉིད་ལ་ཡང་དེའི་རྟོགས་པ་སྐྱེ་བ་མཐོང་ཆོས་ཡིན་ཏེ། དེ་བས་ན་དབང་དེ་ཡང་མཚན་ཉིད་བླ་མ་རིན་པོ་ཆེ་ལྟ་བུ་ཞིག་ལས་ཐོབ་དགོས་པ་ཡིན་ཏེ།
དེ་ཐོབ་པ་ལ་རྟོགས་པ་སྐྱེས་པ་ཞིག་དགོས་པ་ཡིན། དེ་མ་རྟོགས་པ་ཆོ་གའི་དབང་དེ་ནི་གཞན་ལས་ཡང་ཐོབ་པ་ཡིན། དེ་བས་ན་འདི་བསྐྱེད་པའི་བླ་མ་ལ། སངས་རྒྱས་ཆོས་ཀྱི་སྐུའི་འདུ་ཤེས་དང༌། ཡོན་དུ་གསེར་ཕུལ་བ་དང༌། མར་མེ་མཛད་ཀྱིས་ཀྱང་ཕྱག་འཚལ་དགོས་པ་ཡིན། དེ་ཡང་ཡོན་དུ་གསེར་བྱ་བ་ཡིན་ཏེ། ཁྱེད་རང་ཐམས་ཅད་ཀྱིས་འབུལ་བ་ཞབས་ཏོག་དང༌། ཞབས་འབྲིང་བགྱིས་པ་འདི་དག་ཐམས་ཅད་ལས་ལྷག་པ་མེད་པ་དེ་ལ་གསུངས་པ་ལགས། མར་མེ་མཛད་ཀྱིས་ཀྱང་ཕྱག་བྱ་བ་ལགས་ཏེ།
བཅོམ་ལྡན་འདས་མར་མེ་མཛད་ལ་བྲམ་ཟེའི་ཁྱེའུ་སྤྲིན་ཞེས་བྱ་བས། རལ་པ་གསེར་བཙོ་མའི་མདོག་ལྟ་བུ་གདན་ལ་བཏིང༌། བྱང་ཆུབ་མཆོག་ཏུ་སེམས་བསྐྱེད་པས་ཕྱིར་མི་ལྡོག་པའི་ས་ཐོབ་པར་གསུངས་པ་དང་འདྲ་བར། ངེད་རང་ཐམས་ཅད་ཀྱིས་བླ་མ་རིན་པོ་ཆེའི་ཞབས་ཀྱིས་པད་མོ་ལ་བཏུགས་ནས་ཕྱག་དཔག་ཏུ་མེད་པ་འཚལ་བར་བསམ། དེ་ཡང་ས་གུལ་ལ་ཤོང་ན་དངོས་སུ་འཚལ་དགོས་པ་ལགས། གཞན་ཡང་བླ་མ་རིན་པོ་ཆེའི་ཞལ་ནས། ལྷ་ཐོ་ཐོ་རི་སྙན་ཤལ་གྱི་སྐུ་མཁར་གྱི་སྟེང་དུ། ཤེལ་གྱི་མཆོད་རྟེན་ཁྲུ་གང་པ་གཅིག མུ་དྲའི་ཕྱག་རྒྱ་སླ་ང་ཙམ་གཅིག པང་ཀོང་ཕྱག་རྒྱ་གཅིག་དང་གསུམ་བྱོན་པ་འདི་ལྟར་དུ་མཚོན་ལུགས་རྣམ་པ་གསུམ།
མཚོན་པའི་བརྡར་བྱོན་པ་ཡིན་ཏེ། ཤེལ་གྱི་མཆོད་རྟེན་ཁྲུ་གང་བ་དེ་སེམས་ཉིད་དྲི་མ་མེད་པའི་བརྡར་བྱོན་པ་ཡིན་ལ། དེ་ཐབས་གང་གིས་མངོན་དུ་འགྱུར་སྙམ་པ་ལ། མུ་དྲའི་ཕྱག་རྒྱ་སླ་ང་ཙམ་པ་ལགས་ཏེ། ངེད་རང་གི་མཉམ་གཞག་གི་ཕྱག་རྒྱ་འདི་ལ་གསུངས་པ་ལགས་པས། འདིས་ཇི་ལྟ་བ་བཞིན་དུ་མངོན་དུ་འགྱུར་བའི་གནད་ཀས་དེའི་བརྡར་བྱོན་པ་ཡིན། སངས་རྒྱས་ཅི་ཙམ་ཞིག་ལ་ཕྱག་འཚལ་མོས་གུས་བྱས་པ་ཡིན་ན། སེམས་ཀྱི་རང་བཞིན་མཐོང་སྙམ་པ་ལ། སངས་རྒྱས་ལ་སོགས་པ་ལ་ཕྱག་བྱས་མོས་གུས་བྱས་ན་མཐོང་ཞེས་པའི་བརྡ་ལ། པང་ཀོང་ཕྱག་རྒྱ་པ་བྱོན་པ་ཡིན།
དེས་དེ་ལྟ་བུའི་སེམས་ཉིད་དྲི་མ་མེད་པ་དེ་རྟོགས་ཤིང༌། མངོན་དུ་འགྱུར་བར་བྱེད་པ་ལ། བླ་མ་དམ་པ་དགོས་པ་ཡིན། དེ་ལྟར་ཡང༌། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་མཐའ་བསྟེན་པ་དང༌། ། རང་གི་བསོད་ནམས་ལས་ཤེས་བྱ། ། ཞེས་པ་དང༌། གང་གི་དྲིན་གྱིས་བདེ་ཆེན་ཉིད། །
སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པདྨོར་འདུད། ། ཅེས་གསུངས་པས། དུས་གསུམ་སངས་རྒྱས་ཐམས་ཅད་ཀྱི་སྐུ་དང་གསུང་དང་ཐུགས་བསྡུས་པའི་བདག་ཉིད་བླ་མ་དམ་པ་ཡིན་པས། ཡང་བླ་མ་ལ་ཡང་དག་པར་རྫོགས་པའི་སངས་རྒྱས་ཆོས་ཀྱི་སྐུའི་འདུ་ཤེས་བསྐྱེད། མཆོད་པའི་སྤྲིན་ཚོགས་དཔག་ཏུ་མེད་པ་ཐམས་ཅད་ཀྱིས་མཆོད། ལུས་ལོངས་སྤྱོད་ཁ་རྗེ་དབང་ཐང་ཡུལ་རིས་རྒྱལ་ཁམས་ཐམས་ཅད་ཀྱིས་མཆོད་ནས། མེ་ཏོག་རེ་ཕྱག་ཏུ་བསྣམས་ནས། མཆོག་གི་སྐྱབས་འགྲོ་བགྱི་བས་རྗེས་བཟློས་རེ་མཛད་པར་ཞུ་འཚལ།
སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བས། དུས་འདི་ནས་བཟུང་ནས། ཇི་སྲིད་འཁོར་བའི་རྒྱ་མཚོ་མ་སྟོང་གི་བར་དུ། དུས་གསུམ་སངས་རྒྱས་ཐམས་ཅད་ཀྱི་སྐུའི་ངོ་བོར་གྱུར་པ། བླ་མ་རིན་པོ་ཆེའི་སྐུ་ལ་སྐྱབས་སུ་མཆིའོ། ། དུས་གསུམ་སངས་རྒྱས་ཐམས་ཅད་ཀྱི་གསུང་གི་ངོ་བོར་གྱུར་པ། བླ་མ་རིན་པོ་ཆེའི་གསུང་ལ་སྐྱབས་སུ་མཆིའོ། ། དུས་གསུམ་སངས་རྒྱས་ཐམས་ཅད་ཀྱི་ཐུགས་ཀྱི་ངོ་བོར་གྱུར་པ། བླ་མ་རིན་པོ་ཆེའི་ཐུགས་ལ་སྐྱབས་སུ་མཆིའོ། །
ཞེས་ལན་གསུམ་དང༌། ཐབས་ཡིན་ནོ། ། ལེགས་སོ་ཞེས་བརྗོད། ད་ཁྱེད་རང་སོ་སོའི་ལུས་ཡི་དམ་གྱི་ལྷ་གང་ཡིན་པར་ཝལ་གྱིས་བསྒོམ། ཡི་དམ་ལྷ་ངོས་བཟུང་མེད་པ་ཀུན་ཇོ་བོ་ཐུགས་རྗེ་ཆེན་པོར་བསྒོམ་པར་ཞུ་འཚལ། དེ་ལྟར་ཡི་དམ་གྱི་ལྷ་སྒོམ་པའི་དུས། ཡི་དམ་གྱི་ལྷ་གང་ནས་ཀྱང་འོངས་པ་མེད་ཅིང༌། ཐ་མལ་པའི་ལུས་གང་དུ་ཡང་སོང་བ་མེད་ཅིང༌། དེ་སྒོམ་པའི་དུས་ན། ཡི་དམ་གྱི་ལྷའི་སྐུར་སྣང་ལ།
ཐ་མལ་པའི་ལུས་སུ་བཟུང་བའི་དུས། ཐ་མལ་པའི་ལུས་གང་ནས་ཀྱང་འོངས་པ་མེད་ཅིང༌། ཡི་དམ་གྱི་ལྷ་གར་ཡང་སོང་བ་མེད་པར་སོང་ན་ཡང་དེར་བཟུང་བའི་དུས། ཐ་མལ་པའི་ལུས་སུ་སྣང་བ་ཡིན་པས། བྱེད་པ་པོ་གཞན་མེད་པར་རང་གི་སེམས་ཡིན་ཏེ། སེམས་ཀྱི་གར་བཏགས་པ་དང་བཟུང་བར་སྣང་བ་ཡིན་ནོ། ། དེ་ལྟར་ཡང༌། རང་བཞིན་གཅིག་ཏུ་མ་ངེས་པས། ། གང་ལྟར་བཏགས་པ་དེ་ལྟར་སྣང༌། ། ཞེས་གསུངས་སོ། །
དེ་བཞིན་དེ་ལྟ་བུའི་ངེས་པའི་ཤེས་པ་ཞིག་ཡོད་པར་སོང་ན། ནད་དང་གནོད་པ་སྡུག་བསྔལ་མི་མཐུན་རྐྱེན་དང་བར་ཆད་ཐམས་ཅད་ཟློག་པར་བྱེད་པ་ལ་ཚེགས་མེད་པས། ད་ལྟར་ནད་དང་གནོད་པ་མང་བ་འདུག་པ་འདི་ཡང་རང་ཉིད་ཐ་མལ་པའི་ལུས་སུ་བཟུང་བས་ལན་པ་ཡིན། དེ་ལྟར་མ་ཡིན་པ་བླ་མ་དམ་པའམ། ཡི་དམ་གྱི་ལྷར་བསྒོམ་པའི་དུས་ན། དེའི་སྐུ་ལ་ཉེས་པ་དེ་དག་གནས་པའི་ས་མེད་པས་མྱུར་དུ་འདག་པ་ཡིན་ནོ། ། སྔོན་དཔལ་ལྡན་ཕག་མོ་གྲུ་པས་ཚོགས་ཆོས་གྱེས་ནས་ཡར་ལ་བཞུད་དུས་ཅིག་ལ། སྔགས་བུ་མི་གཞོན་ཞིག་གིས་སྐད་བཏང་ནས། བླ་མ་རིན་པོ་ཆེ་ང་ལ་ཐུགས་ལ་འདོགས་པར་ཞུ་བྱ་བ་ཟེར་བ་ལ། ཞལ་ཕྱིར་ལ་གཟིགས་ནས་ཁོ་བོ་བསྒོམ་གསུང་སྐད།
དེ་ལ་དེའི་དུས་ན། སྔགས་བུ་དེ་ཁམས་གཞིས་ཟིན་པ་ཞིག་ཡིན་པར་གདའ་བ་དེ་སྤྱིལ་པོ་ཞིག་ཏུ་ཕྱིན་ནས། དཔལ་ཕག་མོ་གྲུ་པ་སྒོམ་ཞིང་བསྡད་པས། ནམ་སྲོད་ལ་ཁོ་ལ་གནོད་བྱེད་དེ་བྱུང་ནས། འདི་ན་ནི་བླ་མ་ཆེན་པོ་དེ་གདའ། ངའི་ནད་པ་དེ་གར་སོང་ན་བྱ་བ་ཟེར་སྐད། ཁོས་དེ་ཕན་པར་རིགས་ནས་བརྩོན་འགྲུས་བསྐྱེད་ནས་བསྒོམས་པས། ནམ་ཕྱེད་ཀྱི་དུས་ན་ཡང་བྱུང་ནས་མདུན་ཕྱོགས་ལ་སོགས་པར་འོང་མི་ཕོད་པར་བྱས་ནས་གོང་ལྟར་ཟེར་སྐད། དེ་བས་ཀྱང་ཤིན་ཏུ་ཕན་པ་རིགས་ནས། འབད་འབུངས་སྟོན་ནས་སྒོམ་པས།
ནམ་ཐོ་རངས་ཀྱི་དུས་ན་མ་ཀི་ཡར་ཆབ་གཙང་པོའི་འགྲམ་ན་ཡར་འགྲོ་མར་འགྲོ་བྱེད་ཀྱིན་ངུ་ཞིང་དགོན་པ་ན་ཡར་ལྟ་ཡང་མི་ཕོད་པར་གདའ་སྐད། དེས་ནུབ་ཅིག་པོ་དེ་རང་གིས་ནད་དང་གནོད་པ་ཐམས་ཅད་དེས་དག་པ་ཡིན་པར་གདའ། དེ་ཡང་སྔར་གྱི་སྔགས་བུའི་ལུས་གང་དུ་ཡང་སོང་བ་མེད་ལ། དཔལ་ལྡན་ཕག་མོ་གྲུ་པའི་སྐུ་གང་ནས་ཀྱང་འོངས་པ་མེད་ཀྱང༌། དེར་སྒོམ་པའི་དུས་ན། དེའི་སྐུར་གྱུར་པས་ནད་དང་གནོད་པ་འདག་པ་ཡིན་ལ། སྔར་སྔགས་པའི་ལུས་བཟུང་བའི་དུས་ན། དཔལ་ལྡན་ཕག་མོ་གྲུ་པ་གར་ཡང་སོང་བ་མེད་ཅིང༌། སྔགས་བུའི་ལུས་གང་ནས་ཀྱང་འོངས་པ་མེད་པ། དེར་བཟུང་བའི་དུས་སུ་སྔགས་བུའི་ལུས་སུ་སྣང་ནས་ནད་དང་གནོད་པ་དེ་ལྟར་དུ་བྱུང་ནས།
སེམས་ཀྱིས་གང་བསམ་པ་དེའི་ལུས་སུ་འོངས་ནས། སེམས་ཀྱི་ལུས་དང༌། ལུས་ཀྱི་སྣང་བ་ཡིན་ཏེ། བཅོམ་ལྡན་འདས་ཀྱིས་དཔལ་གསང་བ་འདུས་པའི་རྒྱུད་ལས། སེམས་ལུས་ལྟ་བུ་དང༌། ལུས་སེམས་ལྟ་བུ་དང༌། སེམས་ཚིག་ཏུ་བརྗོད་པ་ལྟ་བུར་བསྐྱེད་ཅིག ཅེས་གསུངས་པས། སེམས་གང་ཡིན་པར་སོང་ན་ལུས་ལྟ་བུ་དང༌། ལུས་གང་ཡིན་པར་སོང་ན་སེམས་ལྟ་བུ་དང་སེམས་ཚིག་ཏུ་བརྗོད་པའི་ངག་དེ་ལྟ་བུར་བརྗོད་ཅིག །
ཅེས་གསུངས་པ་ཡིན་པས། ཡང་བླ་མ་ལ་ཡང་དག་པར་རྫོགས་པའི་སངས་རྒྱས་ཆོས་ཀྱི་སྐུའི་འདུ་ཤེས་སྐྱེད། མཆོད་པའི་སྤྲིན་ཚོགས་དཔག་ཏུ་མེད་པ་ཐམས་ཅད་ཀྱིས་མཆོད། ལུས་ལོངས་སྤྱོད་ཁ་རྗེ་དབང་ཐང་ཡུལ་རིས་དང་རྒྱལ་ཁམས་ཐམས་ཅད་ཀྱིས་མཆོད་ནས། མེ་ཏོག་ཕྱག་ཏུ་བསྣམས་ནས། རྗེས་བཟློས་མཛད་པར་ཞུ་འཚལ། སློབ་དཔོན་དགོངས་སུ་གསོལ། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམས་ཀྱིས་ཕུང་པོ་དང༌། ཁམས་དང༌། སྐྱེ་མཆེད་དང༌།
བཟུང་བ་དང༌། འཛིན་པ་ཐམས་ཅད་རྣམ་པར་སྤངས་པ། ཆོས་བདག་མེད་པ་མཉམ་པ་ཉིད་རང་གི་སེམས་གདོད་མ་ནས་མ་སྐྱེས་པ་སྟོང་པ་ཉིད་ཀྱི་ངོ་བོ་ཉིད་དུ་ཐུགས་བསྐྱེད་པར་མཛད་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་སེམས་བསྐྱེད་པར་བགྱིའོ། ། ཞེས་ལན་གསུམ་དང༌། ཐབས་ཡིན་ནོ། ། ལེགས་སོ་ཞེས་བརྗོད། དེ་ཡང་ཇི་ལྟར་སྔོན་གྱི་སངས་རྒྱས་བཅོམ་ལྡན་འདས་རྣམས་ཀྱི་ཕུང་པོ་དང་ཁམས་དང་སྐྱེ་མཆེད་ཐམས་ཅད་གདོད་མ་ནས་མ་སྐྱེས་པ་སྟོང་པ་ཉིད་ཀྱི་ངོ་བོ་ཉིད་དུ་ཐུགས་ཇི་ལྟར་བསྐྱེད་པ་དེ་བཞིན་དུ། ངེད་རང་གིས་ཀྱང་དེ་ལྟར་དུ་སེམས་བསྐྱེད་པ་ཡིན་ནོ། ། དེ་ལྟར་ཡང༌།
དངོས་པོ་ཐམས་ཅད་དང་བྲལ་ཞིང༌། ། ཕུང་པོ་ཁམས་དང་སྐྱེ་མཆེད་དང༌། ། གཟུང་དང་འཛིན་པ་དང་བྲལ་བ། ། ཆོས་བདག་མེད་པ་མཉམ་པ་ཉིད། ། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། ཞེས་གསུངས་སོ། ། དེས་སེམས་བསྐྱེད་པ་རྣམ་གསུམ་གྱིས་དངོས་གཞི་ཚར་བ་ལགས།། །། ད་དེ་ལྟ་བུའི་བྱང་ཆུབ་ཀྱི་སེམས་རྣམ་པ་གསུམ་དང༌། དེ་བསྐྱེད་པའི་དགེ་བའི་བཤེས་གཉེན་བླ་མ་རིན་པོ་ཆེ་དང་མི་འབྲལ་བའི་སྨོན་ལམ་བཏབ་པས།
བླ་མ་ལ་སངས་རྒྱས་ཀྱི་འདུ་ཤེས་བསྐྱེད། མཆོད་པའི་སྤྲིན་ཚོགས་ཐམས་ཅད་ཀྱིས་མཆོད། ལུས་ལོངས་སྤྱོད་ཁ་རྗེ་དབང་ཐང༌། ཡུལ་རིས་དང་རྒྱལ་ཁམས་ཐམས་ཅད་ཀྱིས་མཆོད་ནས། མེ་ཏོག་རེ་ཕྱག་ཏུ་བསྣམས་ནས་རྗེས་བཟློས་མཛད་པར་ཞུ་འཚལ། སློབ་དཔོན་དགོངས་སུ་གསོལ། ནམ་ཞིག་ཚེ་རབས་ཐམས་ཅད་དུ། བྱང་ཆུབ་ཀྱི་སེམས་མི་གཏོང་ཞིང༌། བྱང་ཆུབ་མཆོག་ཏུ་སེམས་བསྐྱེད་པའི་དགེ་བའི་བཤེས་གཉེན་བླ་མ་རིན་པོ་ཆེ་དང་མི་འབྲལ་བར་གྱུར་ཅིག ཞེས་ལན་གསུམ་དང༌།
ཐབས་ཡིན་ནོ། ། ལེགས་སོ་ཞེས་བརྗོད་པར་བྱའོ། ། དེས་བྱང་ཆུབ་མཆོག་ཏུ་སེམས་བསྐྱེད་པའི་ཆོ་གའི་གོ་རིམ་ཐམས་ཅད་ཚར་བ་ལགས། ད་དུས་རྒྱུན་གྱི་སྒོམ་རྒྱུ་དང༌། ལག་ལེན་ལ་འདེབས་རྒྱུ་འདི་ལགས་པས། ངས་ཇི་ལྟར་སྤྲོད་པ་བཞིན་དུ་ཐུགས་མ་ཡེངས་པར་བསྒོམ་པར་ཞུ་འཚལ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། མྱུར་དུ་བླ་ན་མེད་པར་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱའོ་སྙམ་དུ་བསམ། དེ་སྨོན་པ་བྱང་ཆུབ་མཆོག་ཏུ་སེམས་བསྐྱེད་པ་དུས་རྒྱུན་ཆད་མེད་པར་སྒོམ་རྒྱུ་དང་ལག་ལེན་ལ་འདེབས་རྒྱུ་ལགས།
དེའི་ཆེད་དུ་སྤྱིར་སངས་མ་རྒྱས་ཀྱི་བར་དུ་ལུས་ངག་ཡིད་གསུམ་པོ་འདི་དགེ་བ་ལ་བཀོལ། མ་ཤིའི་བར་དུ་ལུས་ངག་ཡིད་གསུམ་དགེ་བ་ལ་བཀོལ། དུས་དེ་རིང་ནས་བཟུང་ནས་ཉི་མ་སང་ད་ཙམ་གྱི་བར་དུ། ཡང་ལུས་ངག་ཡིད་གསུམ་པོ་དགེ་བ་ལ་བཀོལ་སྙམ་དུ་བསམ། དེ་འཇུག་པ་བྱང་ཆུབ་མཆོག་ཏུ་སེམས་བསྐྱེད་པའི་དུས་རྒྱུན་ཆད་མེད་པར་སྒོམ་རྒྱུ་དང་ལག་ལེན་ལ་འདེབས་རྒྱུ་ལགས། དེ་ནས་ཁྱེད་རང་སོ་སོའི་ལུས་ཡི་དམ་གྱི་ལྷ་གང་ཡིན་པ་བསྒོམ། ཡི་དམ་གྱི་ལྷ་ངོས་བཟུང་མེད་པ་རྣམས། ཇོ་བོ་ཐུགས་རྗེ་ཆེན་པོ་ཝལ་གྱིས་བསྐྱེད། དེའི་ཐུགས་ཁ་ན་འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེ་བཞུགས་པར་བསམ། དེ་ནས་རང་གི་སེམས་རིག་རིག་ཏུར་ཏུར་པོ།
རྣམ་པར་རྟོག་པ་མི་སྐྱེ་དགུ་སྐྱེ། བསམ་མནོ་མི་བྱེད་དགུ་བྱེད་ཀྱི་སེམས་འདི་ལ་ནང་དུ་གཅེར་ལྟ་བ་ལགས། སེམས་དེ་ལ་དེ་ལྟར་བལྟས་པའི་དུས་ན། བལྟས་ཙམ་ཉིད་ལ་ཅིར་ཡང་གྲུབ་པ་མེད་པར་གནས་པ་ལགས། དེ་ལ་མཐོ་དམན་དང་བཟང་ངན་གྱི་རྟོགས་པ་གང་ཡང་མ་སྐྱེས་པར་ཅི་གནས་གནས་ཀྱི་བར་སྐྱོང་བ་ལགས། དེ་དོན་དམ་པ་བྱང་ཆུབ་མཆོག་ཏུ་སེམས་བསྐྱེད་པའི་སྒོམ་རྒྱུ་དང་ལག་ལེན་ལ་འདེབས་རྒྱུ་ལགས། ཐུགས་མ་ཡེངས་པར་དེ་ལྟར་བསྒོམ་པ་ཞུ་འཚལ། ངས་གཏོར་མ་འདི་དག་ཆོས་སྐྱོང་བའི་བསྲུང་མ་ཆེན་པོ་རྣམས་ལ་ཕུལ་བས་ཁྱེད་རྣམས་ཀྱིས་གདོང་གྲོགས་མཛོད་ཅིག་པའི་བཀའ་སྒོ་བགྱིད་འཚལ། དེ་ནས་དྲིལ་བུ་བསིལ་ཞིང༌། གཏོར་མ་ཕུལ་ནས་བཀའ་སྒོ་བྱས་པའི་རྗེས་ལ།
ཡི་གེ་བརྒྱ་པ་ཚར་བདུན་བདུན་ཙམ་བགྲང་བར་ཞུ་འཚལ། དེ་ལྟར་འབྲི་གུང་གནས་བཞུགས་འགྲོ་མགོན་གྱིས། ། དེར་འདུས་རྒྱ་མཚོ་ལྟ་བུའི་ཚོགས་དབུས་སུ། ། ཟབ་ཅིང་རྒྱ་ཆེ་བྱང་ཆུབ་སེམས་བསྐྱེད་པའི། ། མཁའ་ལྟར་མཐའ་ནི་མངོན་པར་མི་ནུས་ཏེ། ། འོན་ཀྱང་བདག་གིས་ཐོབ་པར་ཕལ་ཆེར་དུས། ། ཅི་ཞིག་བཀའ་སྩལ་རིམ་པ་དེ་ཉིད་ཀྱི། ། གསུང་ལ་ལྷག་པར་གུས་སོགས་དེ་དག་གིས། ། དྲན་པས་བསྐུལ་བྱེད་ཟིན་ཙམ་ཡི་གེར་བྲིས། ། འདི་ལ་ནོར་འཁྲུལ་ཉེས་སྐྱོན་ཅི་མཆིས་པ། །
རབ་འབྱམས་བཀའ་དང་དེ་ཡི་དགོངས་འགྲེལ་དང༌། ། བླ་མའི་དྲིན་དང་ཡངས་པའི་ཤེས་རབ་ཀྱི། ། དམ་ཆོས་སྤྱན་ལྡན་རྣམས་ལ་བཟོད་པར་གསོལ། ། འདི་བྲིས་དགེ་བས་མཁའ་མཉམ་འགྲོ་བའི་ཚོགས། ། བྲལ་སོགས་ཡོན་ཏན་མཚན་དཔེ་ཀུན་མངའ་ཞིང༌། ། མཚན་ཐོས་མི་ལྡོག་སར་འགོད་ཐུབ་དབང་མཆོག ། ཚེ་འདིར་མྱུར་ཐོབ་བསྟན་པ་རྒྱས་བྱེད་ཤོག བྱང་ཆུབ་མཆོག་ཏུ་སེམས་བསྐྱེད་པའི་ཆོ་ག་ཡིད་བཞིན་ནོར་བུ་ཞེས་བྱ་བ། བླ་མ་རིན་པོ་ཆེའི་ཞབས་ཀྱིས་རྡུལ་ལ་རེག་ཅིང༌། དེ་ཉིད་ཀྱི་རིགས་སུ་གཏོགས་པ་བན་སྡོམ་དཔལ་གྱི་མིང་ཆེན་གྱིས། །
རང་གཞན་གྱི་དོན་དུ་ཟིན་བྲིས་སུ་བཀོད་པའོ། ། རྫོགས་སོ།། །། དགེའོ།། ༧༨༠༽ ༄། །ཕྱག་རྒྱ་ཆེན་པོ་ལྔ་ལྡན་རྟོགས་པའི་མགུར། དཔལ་ཕག་མོ་གྲུ་པའི་ཞབས་ལ་འདུད། ། བྱམས་དང་སྙིང་རྗེ་རྟ་ཕོ་ལ། ། གཞན་ཕན་གྱི་དཀྱུས་ཐོག་མ་བཅད་ན། ། ཁྲོམ་ལྷ་མིའི་འོར་ཆེ་མི་འབྱུང་བས། ། སེམས་སྔོན་འགྲོ་འདི་ལ་ནན་གཏན་མཛོད། །
རང་ལུས་ལྷ་སྐུའི་རྒྱལ་པོ་ལ། ། གཞི་འགྱུར་མེད་ཀྱི་བརྟན་ས་མ་ཟིན་ན། ། མ་མཁའ་འགྲོའི་འཁོར་འབངས་མི་འདུ་བས། ། ལུས་ཡི་དམ་གྱི་ལྷ་ལ་ནན་ཏན་མཛོད། ། བླ་མ་སྐུ་བཞིའི་གངས་རི་ལ། ། མོས་གུས་ཀྱི་ཉི་མ་མ་ཤར་ན། ། བྱིན་རླབས་ཀྱི་ཆུ་རྒྱུན་མི་འབྱུང་བས། ། སེམས་མོས་གུས་འདི་ལ་ནན་ཏན་མཛོད། ། སེམས་ཉིད་ཀྱི་ནམ་མཁའ་ཡངས་པ་ལ། ། རྣམ་རྟོག་གི་སྤྲིན་ཚོགས་མ་དེངས་ན། །
མཁྱེན་གཉིས་ཀྱི་གཟའ་སྐར་མི་བཀྲ་བས། ། སེམས་མི་རྟོག་འདི་ལ་ནན་ཏན་མཛོད། ། ཚོགས་གཉིས་ཡིད་བཞིན་ནོར་བུ་ལ། ། སྨོན་ལམ་གྱིས་བྱི་དོར་མ་བྱས་ན། ། དགོས་འདོད་ཀྱི་འབྲས་བུ་མི་འབྱུང་བས། ། རྗེས་བསྔོ་བ་འདི་ལ་ནན་ཏན་མཛོད། ། ཅེས་ཕྱག་ཆེན་ལྔ་ལྡན་གྱི་རྟོགས་མགུར་བྱ་བ་སྐྱོབ་པ་ཉིད་ཀྱིས་མཛད། ༈ དཔལ་ཕག་མོ་གྲུ་པའི་ཞབས་ལ་འདུད། ། དཔལ་ཕག་མོ་གྲུ་པའི་བཀའ་དྲིན་གྱིས། ། མི་བདག་ལ་བདེ་བའི་ཉམས་ཤིག་ཤར། །
བྱང་ཆུབ་ཀྱི་སེམས་ལ་གདེང་ཞིག་ཐོབ། ། ཆོས་ལྟ་བ་དང་སྒོམ་པ་སྤྱོད་པ་གསུམ། ། གཅིག་ཏུ་རྟོགས་པའི་རྣལ་འབྱོར་ལ། ། ཐུན་མཚམས་ཀྱི་དགེ་སྦྱོར་བྱ་རྒྱུ་མེད། ། བདག་བྱར་མེད་ཀྱི་རྣལ་འབྱོར་བློ་རེ་བདེ། ། བློ་བདེ་བའི་རྣལ་འབྱོར་ཉམས་རེ་དགའ། ། ཉམས་དགའ་བ་བླ་མའི་བཀའ་དྲིན་ཡིན། ། བླ་མ་དང་རང་སེམས་སངས་རྒྱས་གསུམ། ། གཅིག་ཏུ་རྟོགས་པའི་རྣལ་འབྱོར་ལ། ། བཅོས་མའི་མོས་གུས་བྱ་རྒྱུ་མེད། །
བདག་བྱར་མེད་ཀྱི་རྣལ་འབྱོར་བློ་རེ་བདེ། ། བློ་བདེ་བའི་རྣལ་འབྱོར་ཉམས་རེ་དགའ། ། ཉམས་དགའ་བ་བླ་མའི་བཀའ་དྲིན་ཡིན། ། ཕ་མ་དང་ཡི་དམ་འགྲོ་དྲུག་གསུམ། ། གཅིག་ཏུ་རྟོགས་པའི་རྣལ་འབྱོར་ལ། ། གཞན་ཕན་གྱི་འགྲོ་དོན་བྱ་རྒྱུ་མེད། ། བདག་བྱར་མེད་ཀྱི་རྣལ་འབྱོར་བློ་རེ་བདེ། ། བློ་བདེ་བའི་རྣལ་འབྱོར་ཉམས་རེ་དགའ། ། ཉམས་དགའ་བ་བླ་མའི་བཀའ་དྲིན་ཡིན། ། བཀའ་དང་རྒྱུད་སྡེ་བསྟན་བཅོས་གསུམ། །
གཅིག་ཏུ་རྟོགས་པའི་རྣལ་འབྱོར་ལ། ། ཡིག་ནག་གི་དཔེ་ཆས་བྱ་རྒྱུ་མེད། ། བདག་བྱར་མེད་ཀྱི་རྣལ་འབྱོར་བློ་རེ་བདེ། ། བློ་བདེ་བའི་རྣལ་འབྱོར་ཉམས་རེ་དགའ། ། ཉམས་དགའ་བ་བླ་མའི་བཀའ་དྲིན་ཡིན། ། ཚེ་འདི་དང་ཕྱི་མ་བར་དོ་གསུམ། ། གཅིག་ཏུ་རྟོགས་པའི་རྣལ་འབྱོར་ལ། ། འཆི་ཁའི་མཚམས་སྦྱོར་བྱ་རྒྱུ་མེད། ། བདག་བྱར་མེད་ཀྱི་རྣལ་འབྱོར་བློ་རེ་བདེ། ། བློ་བདེ་བའི་རྣལ་འབྱོར་ཉམས་རེ་དགའ། །
ཉམས་དགའ་བ་བླ་མའི་བཀའ་དྲིན་ཡིན། ། ཉིན་མཚན་དུས་དྲུག་ཐམས་ཅད་དུ། ། མོས་གུས་གདུང་ཤུགས་དྲག་པོ་ཡིས། ། མཚན་ལྡན་རྗེ་དང་འབྲལ་མ་མྱོང༌། ། བདག་འབྲལ་མེད་ཀྱི་རྣལ་འབྱོར་བློ་རེ་བདེ། ། བློ་བདེ་བའི་རྣལ་འབྱོར་ཉམས་རེ་དགའ། ། ཉམས་དགའ་བ་བླ་མའི་བཀའ་དྲིན་ཡིན། ། བདེ་མོ་དྲུག་གི་དབྱངས་ཆུང་འདི། ། དཔལ་སྟག་ལུང་ཐང་པའི་སྙན་དུ་འབུལ། ། བླ་མ་བསྟེན་ཡུན་ཐུང་སྙམ་བདག་ལ་མེད། །
གདམས་ངག་གནང་ཞེས་བྱ་བ་ཐུགས་ལ་བཏགས། ། ཞེས་བདེ་མོ་དྲུག་གི་མགུར་བྱ་བ། བྱང་ནམ་རིའི་བླག་མོར་བཞུགས་དུས། དཔལ་སྟག་ལུང་ཐང་པ་ལ་གསུང་པོའ། ོ ༈ དཔལ་ཕག་མོ་གྲུ་པའི་ཞབས་ལ་འདུད། ། དཔལ་ཕག་མོ་གྲུ་པའི་བཀའ་དྲིན་གྱིས། ། རང་གི་སེམས་ལ་ངེས་ཤེས་སྐྱེས། ། བྱང་ཆུབ་ཀྱི་སེམས་ལ་གདེང་ཞིག་ཐོབ། ། བདག་རྣལ་འབྱོར་པ་རི་ཁྲོད་ཀྱི་དགོན་པར་འགྲིམ། །
ང་ལ་ཉམས་རྟོགས་ཤིག་ཡོད་པ་ཆོས་སྐད་དུ་སོང༌། ། སྣོད་ལྡན་གྱི་སློབ་མ་དམ་པ་ལ། ། ཉམས་དང་རྟོགས་པ་དཀའ་མོར་གདའ། ། བདག་རྣལ་འབྱོར་པ་རི་ཁྲོད་ཀྱི་དགོན་པར་འགྲིམ། ། ང་ལ་ཡོན་ཏན་ཞིག་ཡོད་པ་ཟང་ཟིང་དུ་སོང༌། ། ཀ་ཅ་འདི་ཆགས་སྡང་སྐྱེ་བའི་རྒྱུ། ། བདུད་ཀྱི་ཕྱེ་གཏོར་འགམས་པས་ཕུང༌། ། བདག་རྣལ་འབྱོར་པ་རི་ཁྲོད་ཀྱི་དགོན་པར་འགྲིམ། ། ང་ལ་ཉེ་གནས་ཤིག་ཡོད་པ་ཡ་བོར་སོང༌། ། ཕྱིར་འཁྲིད་ཀྱི་གྲོགས་ངན་དགོས་རྒྱུ་ཆུང༌། །
ཆགས་སྡང་གི་སྤྱོད་པ་རྒྱུན་མི་འཆད། ། བདག་རྣལ་འབྱོར་པ་རི་ཁྲོད་ཀྱི་དགོན་པར་འགྲིམ། ། ང་ལ་གྲྭ་པ་ཞིག་ཡོད་པ་བེམ་པོར་སོང༌། ། འདི་ཕྱིའི་དགོས་པ་བསམ་མཁན་མེད། ། འཁོར་བུ་སློབ་མང་པོ་བསྐྱངས་པས་ཕུང༌། ། བདག་རྣལ་འབྱོར་པ་རི་ཁྲོད་ཀྱི་དགོན་པར་འགྲིམ། ། ང་ལ་སྤྱོད་ལམ་ཞིག་ཡོད་པ་ཚེ་འདིར་ཤོར། ། མི་ཆོས་ཀྱི་འདུན་མ་བསྒྲུབས་བསྒྲུབས་ནས། ། དད་ལྡན་གྱི་སློབ་མ་བསླུ་བསླུ་འདྲ། ། བདག་རྣལ་འབྱོར་པ་རི་ཁྲོད་ཀྱི་དགོན་པར་འགྲིམ། །
སྒྱུ་མའི་སྐྱེས་བུས་སྨིག་རྒྱུའི་ཆུ་ལས་བརྒལ། ། ནམ་མཁའི་པདྨོ་རྨི་ལམ་བུང་བས་འཇིབས། ། མོ་གཤམ་བུ་ཡིས་སྒྲ་སྙན་གླུ་དབྱངས་ལེན། ། ཟང་ཟིང་སྤྲོས་པས་དོན་དམ་རྟོགས་སོ་ཞེས། ། ཉམས་རྟོགས་མེད་པའི་བྱིས་པས་དེ་སྐད་ཟེར། ། རང་སེམས་དྲི་མེད་དཀར་པོ་འདི། ། དམ་པའི་ཆོས་དང་ཞུ་གཏུག་གྱིས། ། གཉིས་སུ་མེད་པའི་རི་བོ་ལ། ། བདེ་བ་ཆེན་པོའི་ནགས་ཚལ་རྒྱས། ། དྲན་པ་ཡེངས་མེད་ཀྱི་རི་དྭགས་འཕྱོ། །
བདེ་གསལ་མི་རྟོག་གི་རྩ་ཆུ་ཟ། ། དགོན་པ་ཞིག་མཛད་ན་དེ་ན་མཛོད། ། བདག་རྣལ་འབྱོར་པ་རི་ཁྲོད་ཀྱི་དགོན་པ་འགྲིམ། ། ཞེས་པ་འབྲི་གུང་དུ་དགེ་འདུན་ཚོགས་པ་གཏོས་ཆེས་གྲགས་པས་ཐུགས་ཅུང་ཟད་སུན་པའི་རྣམ་པ་བྱུང་ནས་རི་ཁྲོད་མཛད་པར་བཞེད་དེ་ཚ་འུག་ཏུ་བྱོན་ནས་བཞུགས་དུས་གསུངས་པས་ཚ་འུག་རྫོང་འབྲོམ་མ་ཆེ་བར་གྲགས།། ༈ དཔལ་ཕག་མོ་གྲུ་པའི་ཞབས་ལ་འདུད། ། བྱས་ན་བྱས་ཚད་ཐབས་ཡིན་ཏེ། ། མ་བྱས་བྱར་མེད་ལྷུན་གྱིས་གྲུབ། ། གཉིས་སུ་མེད་ན་ཟུང་དུ་འཇུག ། ལུས་ཀྱི་སྒོ་ནས་བློ་རེ་བདེ། ། སྨྲས་ན་སྨྲས་ཚད་གཞན་དོན་ཚོགས། །
མ་སྨྲས་སྨྲ་བརྗོད་ཡུལ་ལས་འདས། ། གཉིས་སུ་མེད་ན་ཟུང་དུ་འཇུག ། ངག་གི་སྒོ་ནས་བློ་རེ་བདེ། ། སྐྱེས་ན་སྐྱེས་ཚད་བསོད་ནམས་ཚོགས། ། མ་སྐྱེས་སྐྱེ་མེད་ཡེ་ཤེས་ཚོགས། ། གཉིས་སུ་མེད་ན་ཟུང་དུ་འཇུག ། ཡིད་ཀྱི་སྒོ་ནས་བློ་རེ་བདེ། ། ལུང་ངག་ཡིད་གསུམ་མགུར་མ་འདི། ། ཚ་འུག་དཔལ་གྱི་ནགས་ཁྲོད་དུ། ། ཉམས་ལ་ཤར་ནས་བླངས་པ་ཡི། །
དགེ་བས་བྱང་ཆུབ་མྱུར་ཐོབ་ཤོག ། ཅེས་པ་འདི་ལ་ཆུང་བར་གྲགས་སོ།། ༧༨༡༽ ༄། །ཚོགས་བསགས་ཀྱི་དགེ་རྩ་སེམས་བསྐྱེད་ཆེ་ཆུང་གིས་འབྲས་བུ་འབྱིན་ཚུལ།། ན་མོ་རཏྣ་གུ་རུ། ཐེག་པ་ཆེན་པོ་སྙིང་རྗེས་རབ་ཏུ་ཕྱེ་བ་ཡིན་ཏེ། མེ་ཏོག་རུང་བ་བྱེད་པའི་དུས་ན་ཡང་སེམས་ཅན་ལ་བརྟགས་ལ། དེ་ནས་རུང་བ་བྱས་པ་དེ་རང་དུ་ཅུང་ཞིག་བཏིང་ལ་སེམས་ཅན་དེ་རང་དུ་དྭངས་སུ་བཅུག་ནས་འབུལ་བ་ཡིན་ཏེ། སྤྱིར་མེ་ཏོག་མཐོང་བ་དང་བླ་མ་དང་དཀོན་མཆོག་ལ་ཡིད་ཀྱིས་ཕུལ་བ་ལེགས། ཡང་རང་གིས་མེ་ཏོག་ལ་སོགས་ཀྱི་བྱ་བ་བྱས་པས་སེམས་ཅན་དང་འབྲེལ་ན་དེའི་དགེ་བ་བྱེད་དགོས་པ་ཡིན་ཏེ།
དེ་ཡང་ཐེག་པ་ཆེན་པོ་གསང་སྔགས་བྱ་བ་ཚོགས་ཆེན་པོ་རྫོགས་པར་བྱེད་པ་དང་སྡིག་པ་དག་པར་བྱེད་པ་ཁོ་ན་ཡིན་ཏེ། ཚོགས་ཆེ་བ་ཡང་སྒྲུབ་ཐབས་རེ་ན་ཡང་ཡན་ལག་བདུན་པ་རེ་བཞུགས་ཏེ། ཕྱག་གཅིག་པུ་ལ་ཡང་སངས་རྒྱས་རིགས་ལྔ་ཚང་བ་དང༌། དེ་བཞིན་དུ་སྤོས་དང་མར་མེ་ལ་སོགས་ཐམས་ཅད་ལ་ཡང་དེ་ལྟར་བཤད་པས་ཚོགས་ཆེན་པོ་རྫོགས་ཏེ། དེ་ཡང་མི་ཐ་མལ་གྱི་བསམ་པས་བྱས་ན་མིའི་ཁྱད་པར་གྱི་ཆོས་སུ་འོང་ལ། འཁོར་བ་ནས་སྐྱུག་ལོག་ནས་ངེས་འབྱུང་རང་དགེ་སློང་གི་བསམ་པས་བྱས་ན་ཡང་ཉན་ཐོས་དང་རང་སངས་རྒྱས་ཀྱི་ཁྱད་ཆོས་སོ། ། སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་བླ་ན་མེད་པའི་བྱང་ཆུབ་ཐོབ་པར་འདོད་པའི་བསམ་པས་བྱས་ན་ཡང་སེམས་ཅན་ཐམས་ཅད་ཀྱི་སྨིན་གྲོལ་གྱི་རྒྱུ་འབའ་ཞིག་ཏུ་འགྲོ་ལ། དེ་ཡང་ཕ་རོལ་ཏུ་ཕྱིན་པ་དྲུག་པོ་རེ་རེ་ཡང་དྲུག་ཏུ་ཕྱེ་བས་གོ་ཆ་སུམ་ཅུ་རྩ་དྲུག་ཏུ་འགྲོ་སྟེ། བསྔོ་བ་འཁོར་གསུམ་ཡོངས་དག་གིས་ཐེག་པ་ཆེན་པོར་འགྲོ། རང་ཉིད་ཐུགས་རྗེ་ཆེན་པོར་བྱས་ན་ཡང་དེའི་ཁྱད་པར་གྱི་ཆོས་སུ་འགྲོ་སྟེ།
དེས་ན་སངས་རྒྱས་ཀྱི་སྐུ་གསུང་ཐུགས་རྡོ་རྗེ་དེ་བསྒྲུབ་པ་ལ་གསང་སྔགས་མེད་ཀ་མེད། དེ་གཞན་གྱིས་དེ་གསུམ་མི་ཚང༌། ཡང་སྐྱེ་མེད་སྟོང་པ་ཉིད་སྤྲོས་པ་ཐམས་ཅད་དང་བྲལ་བ་དེས་ཚོགས་བསགས་ན་ཡང་འདུས་མ་བྱས་ཀྱིས་རབ་ཏུ་ཕྱེ་བའི་རྩ་བ་ཡིན་ཏེ། སེམས་ཅན་གྱི་ཁམས་དང་མཉམ་པ་ཆོས་ཀྱི་དབྱིངས་དང་མཉམ་པ་ཡིན་ཏེ། རང་ཇི་ལྟ་བ་གཞན་ཡང་དེ་བཞིན་ཏེ། བདག་ཅི་འདྲ་བ་དེ་འདྲར་ཆོས་ཀུན་ཐམས་ཅད་ཤེས། ། ཞེས་པའོ། ། དེ་ལྟར་རྟེན་གྱི་གང་ཟག་དེའི་འཛིན་སྟངས་ཤིག་ལ་སེམས་ཟེར་བ་ཡིན། དེས་ཁྱད་པར་དུ་བྱས་པའི་ཆོས་དེ་རྣམས་ཡིན། ཡང་སྡིག་པ་སྦྱོང་བ་ལ་གསང་སྔགས་ཁྱད་པར་དུ་འཕགས་ཏེ་སྡིག་པོ་ཆེ་ལ་འཕོ་བ་ལྟ་བུ་ཡིན་ཏེ།
བསྐྱེད་རིམ་གྱི་འཕོ་བ་དང༌། རྫོགས་རིམ་འོད་གསལ་དུ་འཕོ་བ་ལྟ་བུ་ཡིན་ཏེ། རང་ཉིད་སངས་རྒྱས་ངན་སོང་ཐམས་ཅད་ཡོངས་སུ་སྦྱོང་བའི་རྒྱལ་པོར་གྱུར་ནས་རང་གཞན་ཐམས་ཅད་དེ་ག་ནས་ངན་སོང་སྦྱོང་བའི་སྙིང་པོ་བརྗོད་པས་ཀྱང་བར་དོ་ན་གནས་པ་དེ་ཡང་དེ་ལྟར་འགྱུར་པ་དང༌། ཡང་རྫོགས་རིམ་ཕྱག་རྒྱ་ཆེན་པོ་དེ་བཞིན་ཉིད་དབྱེ་བ་མེད་པ་གཅིག་ཏུ་བྱས་ནས་བསྒོམས་པས་གཅིག་ཏུ་གྱུར་ནས་བར་དོར་འཚང་རྒྱ་བར་བཤད་པས། སྔགས་པ་མཐུ་བྱེད་ཀུན་གྱི་སྡིག་འདི་མི་འོང་འདི་ཀུན་ལ་བཤད་པ་མཁས་དྲགས་ན་སྤྱིར་གསང་སྔགས། སྒོས་རྣལ་འབྱོར་པ། ཡང་སྒོས་ཕྱག་རྒྱ་ཆེན་པོ་མི་ཁ་ཆེ་བས་བཞག རྒྱ་ནག་གི་མི་ཞིག་ལ་ཡིད་ལ་གནག་པ་བྲུབས་ན་འཆི་བར་འདུག་པ་དེ་བཞིན་དུ་གནས་སྤར་ན་ཡང་དེ་དང་འདྲ་མོད། དེ་ཡང་རྩ་བ་མི་རྟག་པས་དེ་ལྟར་བཏུབ་ཏེ་སྔར་དགེ་བ་དཔག་ཏུ་མེད་པ་བྱས་ཀྱང་ཁོང་ཁྲོ་བ་གཅིག་གིས་འཇོམས་ཏེ་བསྐལ་པ་སྟོང་དུ་བསགས་པ་ཞེས་སོ། ། དེ་ཡང་ད་ལྟར་བསམ་པ་ལ་བལྟས་པས་དགེ་སེམས་རྒྱུན་པར་ཡོད་པ་དེ།
ཞེ་སྡང་གིས་རྒྱུད་དཀྲུགས་པའི་དུས་ན་དུས་གཅིག་ལ་བཅོམ་ནས་ཕྱོགས་ན་མེད་པར་འགྲོ་བར་འདུག་པ་དེ་རང་ཡིན། ཡང་སྡིག་པ་མཚམས་མེད་ལྔ་བྱས་ཀྱང་དགེ་བས་འཇོམས་ཏེ། མཚམས་མེད་ལྔ་དང་ཉེས་པ་མང་པོ་ཡང༌། ། དཔའ་ལ་བསྟེན་ནས་འཇིགས་པ་ཆེན་པོ་ལྟར། ། གང་ལ་བརྟེན་ནས་ཡུད་ཀྱིས་བགྲོད་གྱུར་པ། ། དེ་ལ་བག་ཅན་རྣམས་ཀྱིས་ཅིས་མི་བསྟེན། ། ཞེས་གསུངས་པས་འཇོམས། ། ཡང་རྣལ་འབྱོར་བཞི་དང་ཚིགས་བཅད་མ་གསུངས་པའི་དུས་སུ་དང་པོར་རང་ལ་སྤྲོས་པ་ཐམས་ཅད་ཀྱི་མཐའ་དང་བྲལ་བ་ཞིག་ཡོད་པ་དེས་གཞན་ཐམས་ཅད་ཀྱི་སྤྲོས་པ་གཅོད་པ་ཡིན། འདི་ན་ཡོད་ཅེས་འདི་ལ་མར་སྟོན་པ་མིན། དུས་གསུམ་གྱི་སངས་རྒྱས་ཀྱི་ཆོས་སྐྱེ་མེད་སྟོང་པ་ཉིད་ཡིན་ཏེ།
དེ་ལ་མཚན་ཉིད་པ་དང༌། བཀའ་གདམས་པ། ཞི་བྱེད་གསང་སྔགས་ཕྱག་རྒྱ་ཆེན་པོ་ཐམས་ཅད་ཀྱིས་ཀྱང་དེ་ཚོལ་བ་ཡིན་ཏེ། བླ་མ་རིན་པོ་ཆེའི་ཞལ་ནས་ཀྱང་ཡུལ་རྒྱ་གར་ན་གྲུབ་ཐོབ་བརྒྱད་ཅུ་ལ་སོགས་ཡོད་ཀྱང༌། སེམས་ཉིད་ཀྱི་གཤིས་སྐྱེ་མེད་སྟོང་པ་ཉིད་མཛུབ་ཚུགས་སུ་སྟོན་པ་སློབ་དཔོན་ཆེན་པོ་ཏོག་ཙེ་པ་ལས་མ་བྱུང་བ་ཡིན། བོད་ལ་གྲུབ་ཐོབ་མང་པོ་ཞིག་བྱུང་ཡང་རིན་པོ་ཆེ་སྒམ་པོ་བ་མིན་པ་མ་བྱུང་གསུང་གསུང་བར་འདུག དེ་ལ་སློབ་དཔོན་འཕགས་པས་ཁོང་གིས་བདེན་པའི་དོན་ཁོང་དུ་ཆུད་པས་རྫུན་པ་སྤྲུལ་པ་ཐམས་ཅད་ཀྱི་མཐའ་བཅད་པ་སླ་བ་ཡིན་ཏེ། ཕ་རོལ་ཏུ་ཕྱིན་པའི་དོན་འགྲེལ་རྩ་བ་ཤེས་རབ་མཛད་དེ། ཕྱི་སྒྲོ་འདོགས་གཅོད་པ་ཤས་ཆེ། ནང་དོན་དུ་ཁོང་རང་གིས་སྐུ་ཉམས་སུ་བསྟར་བ་གསང་འདུས་ཀྱི་དོན་རིམ་ལྔ་ཡིན་ཏེ།
སྒོམ་ཆེན་པ་ངོ་བོ་མཐོང་བ་ཞིག་གིས་བལྟས་པས་ཐམས་ཅད་སེམས་ཐོག་ཏུ་འབབ་པར་ཡོད་དེ་གོ། སློབ་དཔོན་འཕགས་པའི་འདི་ལ་སློབ་དཔོན་ཡེ་ཤེས་སྙིང་པོ་ལ་སོགས་ཀྱིས་དབུ་མ་རང་རྒྱུད་དུ་བཀྲལ། ཟླ་བ་གྲགས་པ་ལ་སོགས་ཀྱིས་ཐལ་འགྱུར་དུ་བཀྲལ། དེ་ལ་རིག་པས་སེམས་པའི་ཤེས་རབ་ཀྱིས་ཕྱི་སྣོད་ཀྱི་འཇིག་རྟེན་གཅིག་དང་དུ་བྲལ་གྱིས་འཇིག་སྟེ། ཉི་ཟེར་གྱི་རྡུལ་གཅིག་ལ་རྡུལ་ལྡན་གཅིག་དེ་བཞི་བཅུ་རྩ་དགུ་ལ་རྡུལ་ཕྲན་གཅིག་སྟེ་དེ་ཕྱོགས་ཀྱི་དབྱེ་བ་ཕྱེ་བས་དྲུག་ཏུ་འགྱུར་རོ། ། ཡི་གེ་བརྒྱ་པ་ལན་བདུན་བདུན་བརྗོད་དང་ཏིང་ངེ་འཛིན་གྱི་སྒོ་མང་པོ་སྐྱེ་བ་དང༌། མྱོང་བའི་འགྲོ་ལྡོག་མང་པོ་ཞིག་ཤེས་པས་བླ་མ་ལ་དྲི་རྒྱུ་མང་པོ་བྱུང་བའི་ཆོས་ཞིག་ཡོད་དེ་དེ་གང་ཡིན་ན། རང་གི་དགེ་སྦྱོར་དེའི་སྦྱོར་བ་ནས་བཟུང་སྟེ་མ་ཡེངས་པར་རྒྱུན་ཆད་པ་མེད་པར་ཉིན་ལས་མཚན་དུ་ཞོག་དང༌། དེ་ཙམ་ན་འགྲོ་ལྡོག་མང་པོ་ཞིག་གོ་ནས་འོང་བས། དེ་མ་གོ་ན་ཚོགས་སུ་མི་མང་པོ་བླ་བོ་བྱེད་པའི་སྒྲ་ཡོད་དུས་སུ་རང་གིས་ཤི་མེད་ཀོ་མེད་དུ་བསྒོམས་ཏེ་ད་ལྟ་རང་འགྲོ་ལྡོག་ཞིག་གོ་ནས་འོང༌།
ཡང་ཇ་འདྲེན་པ་དང་རང་གི་སྐྱན་ཅོག་པ་ཡང་གོ་ནས་འོང་སྟེ། བོགས་ཐོན་པ་དང་གེགས་སེལ་བ་ཐམས་ཅད་འོང༌། ནད་དང་སྡུག་བསྔལ་ཅི་བྱུང་ཡང་དེའི་ཐོག་ཏུ་མ་ཡེངས་པར་བསྒོམས་པས་འགྲོ་ལྡོག་གོ་ནས་རང་གི་དེ་མི་ལ་བྱས་པས་ཕན་པ་མང་པོ་ཞིག་འོང༌། དཔེར་ན་སྔོན་ང་ལ་ནད་མཛེ་བྱུང་བའི་དུས་སུ་བླ་མའི་བྱིན་རླབས་ཀྱིས་སྨན་པ་མ་རྙེད་དེ། ནད་ཐོག་ཏུ་སྐུར་ནས་ནད་ཐམས་ཅད་ལས་གྲོལ་ཏེ་ད་ལྟ་ཉམས་མྱོང་ཡོད་པས་མཁས། སློབ་དཔོན་བིརྺ་པ་ལ་སོགས་ཀྱིས་ཉམས་མྱོང་བྲིས་པ་ལ་བཀའ་བརྒྱུད་རིང་དུ་སོང་བས་བར་དུ་བྱིན་རླབས་མེད་པའི་ཚིག་མང་པོ་ཞིག་ཞུགས་པས་ཐོག་ཏུ་མ་ཕེབས་པ་ཡིན་ཏེ། དཔེར་ན་འགལ་རྐྱེན་གཉིས་བཞག་པ་དང་བབ་བཞག་པ་གཉིས་ཀྱིས་མི་འདྲ་བར་འགྲོ་བ་ལྟ་བུ་ཡིན། སངས་རྒྱས་ཀྱི་བཀའ་ཐམས་ཅད་ཀྱང་ཉམས་མྱོང་བྲིས་པ་ཡིན་ནོ། ། དེ་རིང་རྒྱུ་འཁོར་བ་ཐོག་མ་མེད་པ་ནས་འཁྱམས་པ་ཉེ་རྒྱུ་དམྱལ་བའི་ཤིང་རྟ་འདྲེན་པར་སྐྱེས་པའི་དུས་ན་རོགས་ལ་སྙིང་རྗེ་སྐྱེས་པས་ལྷར་སྐྱེས་དེ་ནས་མིར་སྐྱེས་ཏེ། དང་པོ་སེམས་སྐྱེད་པ་ཡང་ཉམས་མྱོང་བར་དུ་གྲངས་མེད་པ་གསུམ་དུ་ཚོགས་བསགས་པ་ཡང་ཉམས་མྱོང༌།
མཐའ་མ་བྱང་ཆུབ་ཀྱི་ཤིང་དྲུང་དུ་སངས་རྒྱ་བ་ཡང་ཉམས་མྱོང་ཡིན་གསུང༌།། །། ༧༨༢༽ ༄། །ཚུལ་ཁྲིམས་གསུམ་གྱི་དོན་འགྲེལ་བསྡུས་པ་ཤེས་རབ་སེང་གེ་ལ་གནང་བ།། ཡང་ཤེས་རབ་སེང་གེས་ཚིག་ཉུང་ལ་དོན་དུ་འདྲིལ་བ་ཞུས་པ་ལ། དགེ་བ་ཆོས་སྡུད། སེམས་ཅན་དོན་བྱེད། སྡོམ་པའི་ཚུལ་ཁྲིམས་གསུམ་ཡིན། དགེ་བ་ལ་མ་ཆགས་པ། ཞེ་སྡང་མེད་པ། གཏི་མུག་མེད་པ་གསུམ་ཡིན་ཏེ།
མ་ཆགས་པ་དེ་གང་ཡིན་ན། ནོར་གཏོང་བ། ཡོངས་སུ་གཏོང་བ། གཏོང་བ་ཆེན་པོ། ཚད་མེད་པའི་གཏོང་བ་ཆོས་ཀྱི་སྦྱིན་པའོ། ། ཞེ་སྡང་མེད་པ་ལ་མ་ནམ་མཁའ་དང་མཉམ་པ་རྣམས་བདེ་བ་དང་ལྡན་པ་བྱམས་པ། སྡུག་བསྔལ་དང་བྲལ་བ་སྙིང་རྗེ། བྱང་ཆུབ་ཀྱི་སེམས་ནི་མ་གྲོལ་བ་རྣམས་གྲོལ་བ་ཞེས་སེམས་བསྐྱེད་ནས་སེམས་ཅན་གྱི་དོན་བྱེད་པ་ལ་ཚེ་འདིར་སངས་རྒྱས་དགོས་པས་གསང་སྔགས་སུ་དབང་བསྐུར་ནས་བླ་མ་མཚན་ལྡན་ལས་རྟོགས་པ་སྐྱེ་དགོས་ཏེ། དེའི་སྔགས་ནི་ཞེ་སྡང་མེད་པ་ཡིན། གཏི་མུག་མེད་པ་ཡང་ཐོས་པས་ཉོན་མོངས་པ་ངོ་ཤེས།
བསམས་པས་མགོ་གནོན། བསྒོམས་པས་རྩད་ནས་སྤོང་བ་ཡིན་ནོ། དེ་ཡང་གཏི་མུག་ནི་དེ་ཁོ་ན་ཉིད་ལ་རྨོངས་པ་དང་ལས་རྒྱུ་འབྲས་ལ་རྨོངས་པ་གཉིས་ཡིན་ཏེ། བདེན་པ་མ་མཐོང་བའི་བྱ་བ་འདི་ཅི་བྱས་ཐམས་ཅད་ལོག་པའི་ལྟ་བའི་ཐབས་སུ་འགྲོ་བར་འདུག ཐོས་བསམ་པ་ལ་ཡང་དག་གི་ལྟ་བ་བདེན་པ་མ་མཐོང་བར་དུ་ཅི་ཡང་མི་ཤེས་ཏེ་བདེན་པ་མཐོང་བའི་རྒྱུ་ཁོ་ནར་འདོད་པ་ཞིག་འདུག་སྟེ་བཟང༌། དེ་ཁོ་ན་མཐོང་ཡང་ལས་རྒྱུ་འབྲས་ལ་རྨོངས། སེམས་ཅན་དོན་བྱེད་དགེ་བསྙེན་མ་ཕུལ་དུ་བྱུང་བའི་ཕྲུ་བ་ལྟ་བུ་ཡིན་ཏེ་བྱང་སེམས་ཀྱི་རྗེས་སུ་འབྲངས་པའི་དངོས་པོ་རྒྱུ་ཆུང་ངུ་རེས་ཀྱང་རྒྱ་སེམས་ཅན་ཀྱི་ཁམས་དང་མཉམ་པ། དུས་སེམས་ཅན་འཁོར་བ་མ་སྟོང་བར་དུ་མི་ཟད་པ་ལས་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། བླ་ན་མེད་པའི་བྱང་ཆུབ་ཐོབ་པ་འབའ་ཞིག་བྱེད་དེ།
ཇོ་སྲས་ཀྱང་གཡོག་བྱེད་དགོས་ཏེ། ཁྱིམ་བདག་མགོན་མེད་ཟས་སྦྱིན་གྱིས་སངས་རྒྱས་འཁོར་བཅས་དུས་ཇི་སྲིད་འཚོའི་བར་དུ་བསྙེན་བཀུར་སྙམ་པ་ལ། སེམས་ཅན་བསོད་ནམས་ཆུང་བ་དབུལ་བ་རྣམས་ཀྱི་ཚོགས་མ་རྫོགས་པས། ངས་སེམས་ཅན་ཐམས་ཅད་བླངས་ལ་བསྙེན་བཀུར་སྙམ་ནས་གླང་པོ་ལ་བཞོན། གློ་རྔ་བརྡུང་བ་དང་བུ་མོ་བྲན་མོས་རས་ཞིག་བཏིང་ནས་བོར་བ་ལ་ཁོ་དབང་པོ་རྣོ་བས། གཅེར་མོར་ཤེས་ནས་རས་བཟང་པོ་ཞིག་བསྐུར་ནས་གཉིས་པོས་སངས་རྒྱས་ལ་གསོལ་བ་དང༌། ཕྱག་བྱས་པས་སངས་རྒྱས་རྫུ་འཕྲུལ་གྱིས་ནམ་མཁའ་ལ་བྱོན་ནས་ཞལ་ནས་འོད་སྣ་ལྔ་བཀྱེ་འཛུམ་པ་མཛད། ངན་སོང་གསུམ་དང་མི་ལས་འཕོངས་པ་ལྷ་ལས་དབུལ་བ་ཐམས་ཅད་རྒྱུན་ཆད། བྱང་ཆུབ་ཀྱི་སེམས་ཀྱང་ས་ནས་སར་འཕར་བ་དང་འཛུམ་པ་མཛད་པའི་རྒྱུ་དྲིས་པས། བུ་མོ་སངས་རྒྱ་བར་ལུང་བསྟན་དེ་ས་བརྒྱད་ཐོབ་པ་ལྟ་བུ།
ཡང་དང་པོ་སེམས་ཅན་མ་གྲོལ་བ་གྲོལ་ཞེས་སྡོམ་པ་བླངས་པས་འདུལ་བ་ནས་རང་གཅིག་པུའི་ཆེད་དུ་གནང་བ་འདྲ་བ་ཡོད་ཀྱང༌། ཡུལ་ཕྱོགས་ཤ་ལ་རྟོག་པ་ཆེ་ལ་སེམས་ཅན་ལ་གནོད་པར་འདུག་ན་དེར་ཤ་ལ་མིག་ལྟར་ཡང་མི་བཏུབ་ཏེ་སེམས་ཅན་སྨིན་གྲོལ་དུ་མི་བཏུབ་པས། ཡང་ཆང་ཁོལ་མ་ལྟ་བུ་གནང་བ་ལྟར་འདུག་ཀྱང་ཆང་གི་རྫ་ཤུལ་རང་ལ་ཡང་རྟོག་པ་བྱེད་པའི་སར་ཡང་དེ་དང་འདྲ་སྟེ། མིག་ལྟར་མི་རུང་ཤག་བརྩོན་གྱི་བུད་མེད་ཀྱི་ཟན་མི་ཟ་བ་ལ་སོགས་ཀྱང་གསུང༌།། །།
༧༨༣༽ ༄། །རི་ཁྲོད་དུ་སྐྱི་བུང་བ་དང་ཡ་ང་བ་སོགས་བྱུང་བའི་དུས་གེགས་སེལ་གྱི་གདམས་པ།། ཡང་སྔོན་བླ་མ་རིན་པོ་ཆེས་རྗེ་སྒམ་པོ་པའི་གདམས་པ་ཟབ་མོ་རི་ཁྲོད་ལྟ་བུར་སྐྱི་བུང་བ་དང་ཡ་ང་བ་ལ་སོགས་བྱུང་ན། འཇིགས་པ་དེ་ལས་གྲོལ་བར་བྱེད་པ་སངས་རྒྱས་རྗེས་དྲན་འདོན་པ་ཡིན་ཏེ། སློབ་དཔོན་སྒོམ་པའི་ཞལ་ནས་ཀྱང་གཉན་ས་ཞིག་ཏུ་ཤི་བ་ཞུས་པ་དང་སངས་རྒྱས་རྗེས་དྲན་ཚར་གཅིག་ཐོན་ལ་ཤོག་གསུང་སྐད། འདི་རྒྱལ་མཚན་མཆོག་གི་མདོ་སྡེ་བྱ་བ་ཞིག་ན་དགེ་སློང་དག་འབྲོག་དགོན་པ་འཇིགས་པ་དང་ཉམ་ང་བར།
འདི་ལྟར་སངས་རྒྱས་བཅོམ་ལྡན་འདས་རིག་པ་དང་ཞབས་སུ་ལྡན་པ་ཞེས་སངས་རྒྱས་རྗེས་སུ་དྲན་པ་དང༌། ཆོས་རྗེས་སུ་དྲན་པ་དང༌། དགེ་འདུན་རྗེས་སུ་དྲན་པའོ། ། དེ་ཡང་སྐྱབས་འགྲོའི་བསླབ་བྱ་མི་དང་མི་མ་ཡིན་གྱི་གནོད་པས་མི་ཚུགས་པ་དང་འབྲེལ་ཏེ། འདི་ལྟར་འཇིགས་པ་ཆེན་པོ་བརྒྱད་ཐེག་པ་ཆེན་པོ་ཉན་ཐོས་དང་རང་སངས་རྒྱས་སུ་ལྷུང་གིས་དོགས་པའི་འཇིགས་པ། རྒྱུད་ཚོད་མཐོན་པོ་བ་མྱ་ངན་ལས་མ་འདས་པ་དང་སེམས་ཅན་གྱི་དོན་སྨིན་པ་དང་གྲོལ་བ་མ་བྱུང་བའི་འཇིགས་པ་ཡོད་དེ། སྔོན་བྱང་ཆུབ་སེམས་དཔའ་སྤྱན་རས་གཟིགས་སེམས་ཅན་ཐམས་ཅད་སངས་རྒྱས་ནས་ཕྱི་ན་ཕར་སངས་རྒྱ་བར་བྱའོ་སྙམ་པའི་སེམས་བསྐྱེད་ནས། བར་དུ་དཀའ་བ་དཔག་ཏུ་མེད་པའི་སྤྱོད་པ་སྤྱད་ནས་བལྟས་པས་སེམས་ཅན་གཅིག་ཀྱང་ཉུང་དུ་མ་སོང་བར་འདུག་པས་ཡི་མུག་ནས་རང་མྱ་ངན་ལས་འདའ་དགོས་སྙམ་པ་ལ་གསང་བདག་ཉེས་པ་དང་དྲི་མ་ཐམས་ཅད་ལས་སྐྱོབ་པ་དེ་ལུས་དང་གྲིབ་མ་ལྟར་ཡོད་པ་མགོར་རྡོ་རྗེ་རྒྱབ་ནས་ཨརྫ་ཀའི་དོག་པ་ལྟར་ཚལ་པ་དགུར་གས་པ་ལ། སེམས་བསྐྱེད་པའི་བླ་མ་འོད་དཔག་མེད་དྲན་ནས་གསོལ་བ་བཏབ་པས་སྐད་ཅིག་ལ་བྱོན་ནས། ངས་སེམས་ཅན་འཁོར་བ་མ་སྟོང་གི་བར་དུ་ཁྱེད་ཀྱི་གྲོགས་བྱེད་པས་མ་འཇིགས་ཞེས་ཕྱག་གིས་སྐྱོར་ནས།
དབུ་དགུ་ཕྱག་རྡོར་དང་འོད་དཔག་མེད་གཉིས་ཀྱི་དབུ་དང་བཅུ་གཅིག་ཡིན་སྐད། འདི་མདོ་རྒྱུད་དུ་མ་ན་བཞུགས་པ་མཐོང་སྟེ་ཤིན་ཏུ་རིགས། རྒྱུད་ཚོད་མཐོན་པོ་ལ་ཡང་འཇིགས་པ་ཡོད། སངས་རྒྱས་བླ་མ་དེ་དྲན་པས་སྐྱབས། སློབ་དཔོན་ཙན་ཏྲ་གོ་མི་ཟངས་ཁ་སྦྱར་དུ་བཅུག་ནས་ཆུར་སྐྱུར་བ་ཡང་སླར་ལ་ཡིད་སྐྱོ་བ་མེད་པར་གསོལ་བ་བཏབ་པའི་ཆེ་བའི་ཡོན་ཏན་མང་པོ་ཐོབ། འདིའི་དཔེ་དང་ལྷ་དག་ལྷ་མིན་ཐོབ་པ་ལ་ཉེན་པའི་དུས་ན་ཡང་རྒྱལ་མཚན་མཆོག་ཆགས་སྡང་རྨོངས་པ་ཅན་བརྒྱ་བྱིན་རྣམ་པར་རྒྱལ་བའི་ཁང་བཟང་དྲན་པས་མནན། ང་ཉོན་མོངས་པ་མཐའ་དག་སྤངས་པས་དྲན་པ་ལྟ་ཅི་སྨོས་ཏེ། སྟོན་པ་དེས་སྔོན་གྲངས་མེད་གསུམ་དུ་ཐུགས་བསྐྱེད་པ། བར་དུ་དཀའ་བ་སྤྱད་པའི་མཐར་སངས་རྒྱ་བ་ཡང་ངེད་རྣམས་ཀྱི་དོན་དུ་མཛད་དེ། དགེ་བ་ཐུན་མོང་བ་ཡིན་ཏེ་ངེད་རྣམས་དང་ཉེར་ལེན་གྱི་རྒྱུ་ཡིན།
རྐྱེན་སྟོན་པ་རིན་པོ་ཆེ་དེ་དྲན་ནས་དད་གུས་ཀྱིས་འོ་དོད་འབོད་པ་ཡིན་ཏེ་རང་གི་ཡི་དམ་ལྷ་ཡིན། ཆོས་ཞི་བ་ཆགས་བྲལ་ཡིན་ཏེ་རང་གི་ཕྱག་རྒྱ་ཆེན་པོ་ལ་ཁྱོད་མ་གུས་པའི་མིང་གི་རྗེས་སུ་མི་འབྲང་བར། ཕྱག་རྒྱ་ཆེན་པོའི་རིགས་མཆོག་ཞེས་པས་གུས་པའི་རིགས་རྣམས་ནི་རིགས་རྣམས་ཀྱི་ནང་ནས་མཆོག་ཏུ་གྱུར་པ་ཡིན་ཏེ་དེ་བས་ལྷག་པ་སུའི་ལུང་ཡོད། ཆགས་པ་དང་བྲལ་བའི་གོ་བ་ཡོད་དེ་ཐོག་མ་བར་དང་ཐ་མར་དགེ་བ་ཡིན། གྲོལ་ནས་གྲོལ་བའི་ལམ་ཡང་སྟོན་པ་འཕགས་པ་དང་བྱང་ཆུབ་སེམས་དཔའ་རྣམས་རྗེས་སུ་དྲན་ན་དེའི་ཞིང་ཁམས་སུ་སྐྱེ་བར་བཤད་དེ། མི་འཁྲུགས་པའི་ཞིང་བཀོད་པ་ནས་མཚམས་མེད་པ་ལྔ་བྱས་པས་ཀྱང་ངའི་མིང་འཆི་ཁར་དྲན་ན། དེ་ངན་སོང་དུ་མི་ལྟུང་བར་མངོན་པར་དགའ་བའི་ཞིང་དེར་སྐྱེས་ནས་སངས་མ་རྒྱས་ན་ཡང་བདག་མནར་མེད་དུ་སྐྱེ་བར་གྱུར་ཅིག ། བྱང་ཆུབ་ཏུ་འཚང་རྒྱ་བར་མ་གྱུར་ཅིག་ཞེས་གསུང་བ་ལྟ་བུ་ཡིན། འཇིགས་པ་ཆེན་པོའི་དུས་སུ་ཕ་འབོད་པའི་དོད་ལ་དཀོན་མཆོག་གསུམ་འབོད་པ་ཡང་དཀའ་སྟེ། དགེ་བཤེས་པ་ཀུན་ཀྱང་བོན་པོའི་སྙགས་ལྷ་སྦྱར་མ་འབོད།
མི་སྐྱ་ཀུན་བར་ལྷ་འབོད། འདི་རི་ཁྲོད་དུ་གཅིག་པུར་ཉམས་སུ་ལེན་པ་ལ་ད་ལྟ་ནས་སྐྱབས་དཀོན་མཆོག་གསུམ་ལ་དད་པ་ཞིག་དགོས་གསུང༌།། །། ༧༨༤༽ ༄། །རྣལ་འབྱོར་པ་ལ་ཚོགས་ཀྱི་འཁོར་ལོ་བྱས་ན་བསོད་ནམས་ཆེ་བར་གདམས་པ།། ཡང་རྗེ་རིན་པོ་ཆེའི་ཞལ་ནས་བླ་མ་རིན་པོ་ཆེའི་ཞལ་ནས་རྣལ་འབྱོར་པ་ལ་ཚོགས་ཀྱི་འཁོར་ལོ་བྱས་ན་བསོད་ནམས་ཆེ་བྱ་བ། ཞི་གནས་དང་ལྷག་མཐོང་ཟུང་དུ་འབྲེལ་བ་ལ་རྣལ་འབྱོར་པ་ཟེར་བས་ཞི་གནས་ནི་སེམས་རྩེ་གཅིག་ཏུ་གནས་པ་མཐའ་དག་ཡིན་ཏེ་མདོར་ན་དབང་པོ་ལྔ་ཡུལ་ལྔ་ལ་རྩེ་གཅིག་ཏུ་གནས་པ་མཐའ་དག་ཡིན། གཟུགས་སྡུག་པ་བླ་མ་དང་ཡི་དམ་གྱི་ལྷ་ནས་མི་སྡུག་པ་རྣམ་པར་རུལ་བའམ་རུལ་ནས་སེར་པོར་སོང་བའི་བར་ཐམས་ཅད་དེ་ཟད་པར་སྐྱེ་མཆེད་ས་དང་ཆུ་དང་མེ་དང་ནམ་མཁའ་ལ་སོགས་དང༌། སྒྲ་སྙན་མི་སྙན་རོ་ཞིམ་མི་ཞིམ་རེག་བྱ་འཇམ་རྩུབ་གང་ལ་སེམས་ཟིན་ཡང་ཞི་གནས་ཡིན་ཏེ། འདི་ལ་རིམ་གྱིས་པ་དང་ཅིག་ཅར་བ་གཉིས་ལས་རིམ་གྱིས་པ་ནི་ཅི་ཡང་རུང་བ་ཞིག་ལ་སེམས་ཟིན་ནས་རྩེ་གཅིག་ཏུ་གྱུར་པ་དེ་ལ་རྟོགས་པ་དྲི་མ་དང་བཅས་ཤིང་དཔྱོད་པ་དང་བཅས་པའི་ཏིང་ངེ་འཛིན་ཞེས་པ་དང༌། དགའ་བ་དང་བཅས་པ་དེ་ཉེ་བར་ཞི་བ་དང་བཏང་སྙོམས་ཡོངས་སུ་དག་པའི་དྲན་པ་ཞེས་ལུས་སེམས་ཐམས་ཅད་མཉེན་པ་ལྟབ་ཏུ་བཏུབ་པ་ཇི་ལྟར་སྤང་བཏུབ་པ་ཞིག་འོང་སྟེ་དེ་ལས་མངོན་པར་ཤེས་པ་ལྔ་བསྐྱེད།
ཡང་རྩེ་གཅིག་གི་ཞི་གནས་དེ་གང་ཡང་རུང་བ་དེ་ལ་བདེ་གསལ་མི་རྟོག་པ་གསུམ་གྱི་ཁྱད་པར་བྱ་བ་ཞིག་འོང་སྟེ། མི་རྟོག་པ་དེའི་སྟེང་ནས་མངོན་ཤེས་ལྔ་ལ་དང་པོ་རྫུ་འཕྲུལ། མཐར་འཆི་འཕོ་བ་སྐྱེ་བ་ཤེས་པའི་མངོན་པར་ཤེས་པ་སྐྱེ་བར་བྱེད་པའི་རྒྱུ། གནས་པར་བྱེད་པའི་གཞི། འཇིག་པར་བྱེད་པའི་རྐྱེན་ཤེས་ཀྱང་མི་སྐྱེ་བ་མི་ཤེས་པས། སྐྱེ་བའི་རྒྱུ་ལ་བལྟས་པས་རྟོག་པར་འདུག དེའི་རྩ་བ་སེམས་སུ་འདུག་སྟེ། སེམས་ནི་གསང་སྙམ་སྟེ་མེད་པ་ཡིན། མེད་པ་སྟོང་པ་དེ་མ་རིག་པས་རྟོག་པ་འདུ་བྱེད་གསུམ་འབྱུང་སྟེ་དགེ་མི་དགེ་ལུང་མ་བསྟན་བགྱིའོ།་་༌། དེས་ང་བདག་ཏུ་རྣམ་པར་ཤེས་པ་དེ་ལ་མིང་དང་གཟུགས་སྐྱེ་མཆེད་དྲུག་ལ་སོགས་རྒ་ཤིའི་བར་དུ་འབྱུང་སྟེ་ལུགས་འབྱུང༌།
དེའི་རྩ་བ་མི་རྟོག་པ་སྟོང་པ་འདུས་མ་བྱས་པ་དེ་ཤེས་ཤིང་རིག་པས། ཁོས་རྟོག་པ་རྩ་མེད་དུ་ཤེས་པས་སྟོང་པ་ཉིད་དེའི་ངང་དུ་གནས་ཤིང་གོམས་པས། རྣམ་པར་མི་རྟོག་པ་འདི་དབྱིངས་འབའ་ཞིག་ཏུ་གྱུར་ཏེ་འཁོར་བ་ལུགས་ལས་ལྡོག དེ་ནས་ཅི་ཞིག་ལྟར་རྟོག་པ་རང་ཡང་གདོད་ནས་ཞི་ཞིང་མ་སྐྱེས་པར་རང་བཞིན་མེད་པར་ཤེས་པར་འགྱུར་ཏེ་ཆོས་ཐམས་ཅད་ཀྱི་རང་བཞིན་རྟོགས་པར་འགྱུར་རོ། ། ཅིག་ཅར་བ་སེམས་རྩེ་གཅིག་པའི་གནས་པ་བག་ཙམ་ཞིག་ལ་བརྟེན་ནས་ལྷག་མཐོང་རྩ་མེད་དེ་རྟོགས་པར་འགྱུར་རོ། ། དེ་ལ་ཞི་གནས་ཀྱི་ཏིང་ངེ་འཛིན་འདི་ཅི་ལ་ཟེར་ན་ཁམས་ཟླ་ཤོད་ན་ཅིག་གི་གཡག་བྲོས་པ་ལ་ལག་པ་རྒྱང་ངེ་བྱས་ནས། ཡ་ཡ་ཞེས་པས་གཡག་ཕྱི་འབུར་ལིང་ལིང་བ་ལ་ཁོ་སེམས་ཟིན་ནས། དེ་ནས་དཀྱིལ་ཀྲུང་བཅས་ནས་བསྒོམས་པས། ཨ་པ་འདི་ལྟ་བུ་ཞིག་འདུག་པ་ལ་མི་རྣམས་འཁྲུལ་སྙམ་པ་བྱུང་ནས། གནས་ཀྱི་བཙུན་པ་ལ་དྲིས་པས་དེ་བསྒོམ་ཡིན་ཟེར་ནས་བསྐྱངས་པས་རོ་མཛེ་གཡག་ཞོན་ཟེར་བ་སྒོམ་ཆེན་བཟང་པོ་ཞིག་བྱུང༌།
ཡང་ཨ་མི་གུར་མཆོད་ཀྱི་དུས་ན་འཕགས་པ་ཀ་སྒོམ་བྱ་བ་ཀ་གཅིག་ལས་མི་ཤེས། དེ་ལ་སེམས་ཟིན་པ་བསྐྱངས་པས་མངོན་ཤེས་ཀྱང་ཡོད་དེ། མདའ་སྟངས་གཞུ་སྟངས་བྱེད་པ་ལ་ཅི་ཡིན་བྱས་པས་ཨ་མི་གུར་མཆོད་དགྲས་ཁྱེར་གསུང་སྐད་ན། དེ་ཡང་སེམས་ཟིན་པའི་ཞི་གནས་འདི་ལུང་དུ་མ་བསྟན་པ་ཡིན་ཏེ་ངན་སོང་གསུམ་དང་ལྷ་སོགས་མ་ངེས། ཡི་དྭགས་ཀྱང་ཟས་ཡིད་ལ་བཏགས་པས་སེམས་ཟིན་ཏེ་འདོད་པ་ལ་སེམས་འཇུམས་པས་ཡི་དྭགས་སེམས་རྩེ་གཅིག་ཏུ་གྱུར་པས་མངོན་ཤེས་འབྱུང༌། སེམས་གཅིག་ཏུ་གྱུར་རྟོག་པས་མ་བསླད་པས་སོ། ། དེ་ལྟར་ཞི་གནས་དེའི་རྒྱུ་མཐུན་པ་གནས་གོས་ཁ་ཟས་ལ་སོགས་ཕུན་སུམ་ཚོགས་པ་ལྔས་བསྡུས་པའོ།་་༌། དེ་ལ་ཆགས་པ་ཅན་མི་སྡུག་པ་ལ་སེམས་འཛིན་པའི་མདུན་དུ་ཀེང་རུས་སམ་ཐོད་པ་བཞག་ན་བསོད་ནམས་ཆེ། ང་ལ་རི་ཁྲོད་ན་བཟའ་རྒྱུ་མེད་པས་ཇོ་བོ་ཐུགས་རྗེ་ཆེན་པོ་མི་གསལ་བ་ལ་ཐབས་ཤེས་རབ་གཉིས་ཀྱི་རྫས་གཅིག་བསྐྱལ་ནས་ལོངས་སྤྱད་པས། ཐུགས་རྗེ་ཆེན་པོ་གསོན་མར་སད་དེ་རྒྱུ་མཐུན་པ་ལས་སྐྱེས་ཏེ་སངས་རྒྱས་སྤྱན་འབའ་ཞིག་ཡིན།
ཡང་སྒྱུ་ལུས་ཀྱི་སྐབས་སུ་རྡོ་རྗེ་ལྟ་བུའི་ཏིང་ངེ་འཛིན་ཀྱང་འདི་ཡིན་ཏེ། ཤེས་བྱའི་སྒྲིབ་པ་ཡང་འདིས་འདག མངོན་ཤེས་ཀྱང་འོང་སྣང་བ་འདི་ལོག་རྩེར་ལྡོག་གསུང་བ་དེ་ཡང་འདིར་གོ་སྟེ་སེམས་གཅིག་ཏུ་གྱུར་པས་སོ་སྙམ། སེམས་འཛིན་པ་ཡིས་ཡོན་ཏན་མཐའ་དག་སྐྱེ། སྐྱོན་འདག་སྟེ་གྲུབ་ཐོབ་ཞིག་གིས་སྨྱོན་པ་ཞིག་ལ་གླིང་བུ་ཞིག་བྱིན་པས་སྨྱོ་སངས་ཟེར་ཏེ་འདི་སེམས་ཟིན་པ་ཡིན་སྙམ། སེམས་རྣམ་པར་གཡེང་བ་ཁོ་ན་སྐྱོན་ཆེ་སྟེ་སྙིང་རླུང་དང་སྨྱོན་པ་ལ་སོགས་སུ་འགྱུར་བས། སེམས་འཛིན་པ་རྣམ་རྟོག་གར་འཕྲོས་ཀྱིས་དེར་འཛིན་པ་ཡིན་ཏེ་བྱ་རོག་གཟིངས་འཕུར་གྱི་གདམས་ངག་ཡིན་ནོ། ། གདམས་ངག་ཟབ་མོ་ཇོ་བོ་ཐུགས་རྗེ་ཆེན་པོའི་གདན་པདྨ་ནས་ཟླ་བའི་དཀྱིལ་ཀྲུང་གཡས་གཡོན་ལྟེ་བ་ཐུགས་ཀ་ཕྱག་གཡས་གཡོན་ཕྱག་མཚན་ཞལ་སྤྱན་ལ་སོགས་པ་རྣམ་རྟོག་གཅིག་རྟིང་ལ་གཅིག་སྤོ་བ་ལ་ཡང་ཡས་མར་སྤོས་ནས་རིམ་གྱིས་དེ་ལྟར་བྱ། ཡང་ན་རྣམ་རྟོག་ཅིག་གདན་པད་ཟླ་གསལ། སེ་གོལ་ཞིག་གཏོགས་ཡང་ཅིག་བྱུང་ན་གདན་གསལ་གདབ་ཅིང་སེལ་གོལ་བརྡབ་སྟེ་འདི་ལ་རྒྱུ་མཚན་ཟབ་མོ་དང་འབྲེལ་བ་ཡིན་ནོ། །
ཡང་བསྐྱེད་རྫོགས་ཐམས་ཅད་ཀྱང་དབང་གི་དུས་སུ་བླ་མས་ངོ་སྤྲད་རང་ཉིད་ལྷར་གོ་བ་ཞིག་དགོས་པ་ཡིན་ཏེ། དེ་ལྟར་གོ་བ་མ་སྐྱེས་པར་ཇོ་བོ་རྗེས་ལྷ་ཞལ་བསྟན་ནས་བུམ་དབང་བསྐུར་ཟེར་ཏེ་རྒྱུས་མེད་ཡིན་ལྷ་མཐོང་བས་དབང་མི་ཐོབ་རང་གི་ཕུང་པོ་ཁམས་དང་སྐྱེ་མཆེད་ལྷར་གོ་བ་ཞིག་དགོས། དེ་ཡང་བུམ་པས་གཙོ་བོ་བྱས་པའི་དབང་བཞི་དང་གསང་བ་དང་དབང་བཞི་པས་སོ་གསུང༌།། །། ༧༨༥༽ ༄། །ལྷ་ཆོས་དང་མི་ཆོས་ཀྱི་བྱ་བཞག་ལེགས་པར་དགོས་པར་གདམས་པ།། ན་མོ་རཏྣ་གུ་རུ། ཡང་རི་བོ་ག་ཏའི་རི་ཁྲོད་པ་ཕྱི་མའི་རི་ཆོས་ལ་ཡོན་བདག་ཅིག་ན་རེ་གཞི་གཟུང་ཉེས་ཅིག་གིས་རྟག་ཏུ་འཁྲུག་པ་བྱེད་དགོས་པར་འདུག་ཟེར། ལྷ་ཆོས་དང་མི་ཆོས་གཉིས་ཀའི་གཞི་མ་ལེགས་པ་ཞིག་དགོས་ཏེ། དང་པོ་གྲོགས་དང་བླ་མ་དང་ཁ་ཟས་ངན་པའི་ཉེས་པས་རྟག་ཏུ་ཉོན་མོངས་པའི་དབང་དུ་དང༌། ལམ་ལོག་པ་དང་དུག་དང་འདྲེས་པས་གཅོང་ཅན་དུ་འགྲོ་བ་ལ་སོགས་སོ། །
དང་པོ་གཞི་མ་ལེགས་པ་རབ་ཏུ་བྱུང་བ་ཡིན། ཆགས་སྡང་རྨོངས་གསུམ་སྤོང་ལ། ཁྱིམ་པ་རྣམས་ཀྱིས་ནང་སེམས་ཅན་ལ་ཆགས་པའི་སོ་ནམ་མི་ནོར་སྤེལ་དགོས་པ་ཡིན་ཏེ་མི་དགོས་པ་མིན་ཏེ་ཀུན་གྱིས་དེ་ཀུན་གྱིས་མི་ཆོས་མ་བྱུང་བ་ཡིན་ཞེས་སོ། ། དགྲ་འདུལ་བ་ལ་རང་སྲོག་འཆད་པས་དགྲ་ལ་རྨ་ཞིག་དོད་ན་དགའ་བ་ཞེ་སྡང་གི་སོ་ནམ། གཏི་མུག་མི་ཆོས་གྲུ་བཞི་ལོགས་བརྒྱད་ཅིག་དགོས་པ་ཡིན་ཏེ། དེ་ལ་ཆོས་བྱེད་པ་སྐད་ཀྱི་སྲ་བསྲེ་མི་འོང་ཟེར། ཕྲག་དོག་ཉེ་བ་རང་བས་མཐོ་བ་ཤིང་གི་ཡལ་ག་ཡང་གཅོག་པ་རང་བས་དགྲ་མཐོ་ན་གཉིས་མི་འོང་བ། ང་རྒྱལ་ཐམས་ཅད་ངས་བྱས། ང་གཅིག་པུའི་སྟེང་ང་རྒྱལ་བར་འདོད་པའི་སོ་ནམ་ཡིན། རབ་ཏུ་བྱུང་ནས་ཆགས་སྡང་རྨོངས་གསུམ་སྤངས་ནས་སྒྲུབ་པ་ཞིག་བྱས་ན་ཉན་ཐོས་གཅིག་པུའི་ལམ་ཞུགས་འབྲས་བུ་བཞི་ཐོབ་སྟེ།
འདི་ནས་ཤི་འཕོས་ནས་མི་ཆེ་མི་གདུང་འོག་མིན་ནམ་གྱ་ནོམ་སྣང་བར་སྐྱེ་སྟེ། དེ་ནས་དགྲ་བཅོམ་པ་ཐོབ་ནས་ཕྱིར་འདོད་ཁམས་སུ་མི་འོང་བ་དང༌། ཡང་དེ་ནས་ལན་གཅིག་ཕྱིར་འོང་སྟེ་ལྷའམ་མིར་སྐྱེས་ནས་དགྲ་བཅོམ་པ་ཐོབ་པ་འབྲིང༌། མཐའ་མ་ཡང་རྒྱུན་ཞུགས་ཐོབ་ནས་སམ། ཐ་ན་ཡང་སྲིད་པ་ལན་བདུན་ལེན་ཏེ་དེ་ནས་དགྲ་བཅོམ་པ་ཐོབ་པ་ཡིན། ཡང་སྒོམ་ཆེན་པ་ལ་གཞི་མ་རི་ཁྲོད་དུ་འགྲོ་བ་འདི་ལེགས་པ་ཡིན་ཏེ། དེར་འགྲོ་བ་ལ་རང་ལ་དགེ་སྦྱོར་ཞིག་དགོས་པ་དང་པོ་དེ་བསྒྲུབ། དེ་ནས་དེ་སྐྱོང་བ་ལ་དགོན་པ་བ་བསོད་ནམས་ཆེ་བ་ཡིན། ཏིང་འཛིན་རྒྱལ་པོ་ལས་སྟོང་གསུམ་གྱི་སྟོང་ཆེན་པོ་རིན་པོ་ཆེས་བྱུར་བུར་བཀང་ནས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕུལ་བ་བས། དགེ་སྦྱོར་བྱ་སྙམ་དགོན་པའི་ཕྱོགས་སུ་གོམ་པ་བདུན་བོར་བ་བསོད་ནམས་ཆེ་བར་གསུངས།
རྗེ་རིན་པོ་ཆེའི་ཞལ་ནས། གྲོང་ཁྲོད་དགོན་པར་རི་ཁྲོད་གང་དུ་ལོ་བདུན་བདུན་པས་ལོ་རེ་བོགས་ཕྱི་མ་ཆེ་ལ། དེ་བས་དུར་ཁྲོད་དུ་ཟླ་བ་ཞིག་བོགས་ཆེ་གསུང་སྟེ་དེ་ཁོ་ན་ལྟར་འོང་སྟེ། དེར་མི་དང་མི་མ་ཡིན་གྱི་བར་ཆད་འོང་དོགས་པས་མཚན་མོ་གཉིད་ཀྱང་མ་ནུས་ཏེ། དེའི་དུས་ན་བླ་མ་དང་སངས་རྒྱས་ཀྱི་བྱིན་གྱིས་རློབ་སྟེ་དེའི་གོ་བ་ཡང་རང་འཇིགས་པ། སྐྱབས་དཀོན་མཆོག་གསུམ་དྲན་པ་དེའི་ངང་ལ་སྒུར་བ་དེ་ཁོ་ན་ཡིན་གསུང༌། འདིའི་དུས་སུ་སྔར་བསགས་ཀྱི་བག་ལ་ཉལ་བཟང་ངན་ཐམས་ཅད་ཀྱིས་འབྲས་བུ་རི་ཁྲོད་དུ་འབྱིན་ཏེ། འདིའི་དུས་སུ་མི་མཐུན་ཕྱོགས་ཀྱི་བྲོ་གཅོང་ཆེན་པོ་ཞིག་བྱུང་བའི་དུས་སུ་བླ་མའི་གདམ་ངག་དགོས་ཏེ། ང་བླ་མ་བཟང་གདམས་ངག་ཆེ་བ་ཡིན་ཏེ་རྟ་མགྱོགས་བཅུ་ཙམ་ཁ་གཤིབ་དགོས་པ་ཡིན། དེ་ཡང་རྣམ་པར་ཤེས་པའི་ས་བོན་སེམས་ཤིག་ཡོད་དེ་ངའི་ཕྱོགས་སུ་དད་གུས་ཞིག་ཡོད་ན་བྱ་བྱེད་ཐོས་བསམ་ལ་སོགས་ཐམས་ཅད་ཀྱིས་ཀྱང་སེམས་དེ་བསྒྲུབས་ནས་ལན་ཞིག་དྲུང་དུ་ཐོན་པ་དང༌།
ཡང་ན་དད་པ་མེད་པས་གཞན་དུ་འགྲོ་སྙིང་འདོད་ན་ཡང༌། ནད་དང་ཤིག་ནད་དང་རྩ་བ་བཞི་ལ་སོགས་ཀྱི་གཏམ་ངན་ཞིག་འོང་སྟེ་ཉེ་གནས་ཚུན་ཆད་དགེ་འདུན་ཁ་མཐུན་བྱས་ནས་འོང་སྟེ། འདིའི་དུས་སུ་བླ་མས་ཀྱང་ཟས་ནོར་གྱིས་བྲིད་ནས་གཤོལ་འདེབས་པ་གལ་ཆེ་སྟེ། བླ་མ་རིན་པོ་ཆེའི་ཞལ་ནས་ཀྱང་ཕྱེ་དང་མར་ཧྲིལ་ཀྱང་སྟེར་དགོས། འདིའི་དུས་སུ་བླ་མས་མི་ཁ་ལ་ཉན་ནས་མི་ཆགས་སྡང་ཅན་དེ་སྤྱི་གསེབ་ཏུ་བླ་མ་སོང་ནས་སྟོན་ན། མི་རྣམས་འདུས་ནས་མི་གཅིག་པོ་དེ་སྟོན་བླ་བ་ཡིན་ཏེ། དེ་ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུའི་སློབ་མ་ཡིན། དེ་ནས་ཟླ་བ་ཕྱེད་ཚུན་ཆད་ཅི་རིགས་ནས་མི་དེ་གེགས་སེལ་ནས་དངོས་གྲུབ་ཆེན་པོ་ཞིག་འབྱུང་སྟེ་དེ་ནས་གཞན་དུ་སོང་ཡང་ཆོག་པ་ཡིན། དེ་གདམས་ངག་གི་མཐོང་ཆོས་འབྲས་བུ་ཅན་གྱི་ལས་དང༌། སྐྱེས་ནས་མྱོང་གྱུར་དང༌།
ལན་གྲངས་གཞན་ལ་མྱོང་བར་འགྱུར་བ་གསུམ་ཡིན་ཏེ། དང་པོ་རང་ལ་སྐྱོན་གང་བྱུང་དེ་ལ་སྐྱོན་ཡིན་པ་དང་མ་ལེགས་པ་བསྒོམ་པ་གལ་ཆེ་སྟེ། མཁན་པོ་པའི་ཞལ་ནས་ཁྱོད་ཀྱིས་ལེགས་པ་དང་མ་ལེགས་པ་བསྒོམ་པ་ལ་དགོས་པ་ཅི་ཡོད་ན་གསུང་བ་ལ། འདིས་སྐྱོན་དང་བག་ལ་ཉལ་རྩ་བ་ནས་འདག་པ་ཡིན་ཞེས་པས་འཐད་ཀྱང་གསུངས། དེ་ནས་ལམ་དུ་ལན་བརྒྱ་རྩ་བརྒྱད་ཚུན་ཆོད་བློ་འགྱུར་ངེས་ཀྱིས་ཤེས་པ་བེམ་ཙེར་གཏང་ལ། དེ་ནས་བྱང་སེམས་ཀྱང་འབྲི་གུང་པའི་སེམས་བསྐྱེད་དུ་མི་བཏང་བར་སྙིང་ཐག་པ་ནས་བསྒོམས་ཏེ་དེ་ནས་དཔག་ཏུ་བསྟན་པའི་གདམས་ངག་གི་ངང་ལ་འཇོག་པ་ཡིན། དེ་ལྟར་ཐབས་གཞན་གང་ཡང་མི་བསྟེན་པར་དགེ་སྦྱོར་གྱི་ཐོག་ཏུ་འཇོག་པ་ཡིན་ཏེ། གེགས་སེལ་བ་དང་བོགས་ཐོན་པ་ཚེ་དེ་ཉིད་ལ་བྱུང་བ་རྒྱལ་པོ་མ་སྐྱེས་དགྲ་ལྟ་བུ་ཡིན། ཡང་སྐྱེས་ནས་མྱོང་གྱུར་གྱི་ལས་ནད་དང་གནོད་པ་ལ་དགེ་སྦྱོར་ཡང་བྱེད། གཞན་རིམ་གྲོ་ལ་སོགས་ཀུན་རྫོབ་ཀྱི་བདེན་པ་ཡང་བྱེད་ན།
རྒྱལ་པོ་གཟུགས་ཅན་སྙིང་པོས་སངས་རྒྱས་ལ་ཞལ་ཟས་ཀྱི་བསྙེན་བཀུར་བ་རྣམས་ཀྱི་ནང་ནས་མཆོག་ཏུ་གྱུར་པ་ཡིན་ཏེ་ཕྱིས་བུས་དོང་དུ་བཅུག་པ་ཡིན་ཏེ། ཁ་ཟས་བཅད་པ་ལ་དཔག་ཏུ་བཙུན་མོ་ཞིག་གིས་བག་རེ་བསྐྱལ་བས་ཞག་བདུན་མ་ཤི་ཡང༌། སངས་རྒྱས་འཁོར་བཅས་བྱ་རྒོད་ཕུང་པོའི་རི་ལ་བཞུགས་པ་ཐོས་པའི་དགའ་བའི་ཟས་ཀྱིས་ཞག་བདུན་ཐུབ། དེ་ནས་སྐུ་འཁོར་དང་བཅས་པ་ཡང་ཅུང་རེ་བ་ཆེ་བ་དང་ཤཱ་རིའི་བུས་ཆོས་གསུངས་ཏེ་ཚེའི་དུས་བྱས་པ་ན། རྒྱལ་པོ་རྣམ་ཐོས་སྲས་ཀྱི་དཔང་དུ་སྐྱེས་ནས་ཀུན་ཏུ་རྒྱལ་བ་རྒྱལ་པོའི་བུ་བྱ་བ། བདེ་བ་དང་སྐྱིད་པའི་དཔལ་ཕུན་སུམ་ཚོགས་པ་ཐོབ་སྟེ་སྐྱེས་ནས་མྱོང་འགྱུར། ཡང་ཀུན་རྫོབ་ཀྱི་མོ་བོན་མཁན་ལ་བློ་གཏོད་ཆེ་བར་བྱེད། དགེ་སྦྱོར་ཡང་བག་རེ་བྱེད་ན། ལན་གྲངས་གཞན་ལས་མི་འགྱུར་ཏེ་འདི་ལན་གཅིག་མྱོང་དུས་ན་ཡང་གྲུ་བཞི་ལམ་མེ་བ་དཀའ། ལྷ་བ་མུར་མུར་བའི་རུས་པ་བོར་བ་ལྟ་བུ་ཡིན་གསུང༌།། །།
ཡུལ་ཝ་ར་ཎ་སཱི་ཁྱིམ་བདག་རྣམ་ཐོས་ཀྱི་བུ་དང་འབྱོར་བ་མཉམ་པ་ཞིག་ལ་ཆུང་མ་མཛེས་མ་ཞིག་ཡོད་པ་ལ། ཁྱོད་ཀྱིས་དགེ་སྦྱོར་དང་བྲམ་ཟེ་ཞི་ཞིང་དུལ་བ་བྱུང་ན་བསོད་སྙོམས་ཕུལ་ཅིག་བྱས་ནས་ཕྱིན་པ་ན། རང་རྒྱལ་བ་མི་གཟུགས་མི་སྡུག་པ་ཞིག་གིས་ཁྱིམ་དུ་ཕྱིན་ཏེ་སླངས་པས་མ་སྟེར། ཁྱོད་མི་སྡུག་པར་འདུག་ཞེས་པས་གཡོག་མོས་སྒོ་ཁར་གཤོལ་བཏབ་ནས་ངའི་དོ་ནུབ་ཀྱི་ཟས་སྐལ་བྱིན་ཅིག་ཞེས། འཕགས་པ་ལ་ཕུལ་བས་དེ་གསོལ་ནས་ནམ་མཁའ་ལ་རྫུ་འཕྲུལ་གཅིག་ཏུ་འགྱུར་ཞིང་མང་པོར་གྱུར་པ་དང༌། སྟོད་སྨད་ཀྱི་མེ་ཆུ་ལ་སོགས་བསྟན་པའི་གྲིབ་མ་ཝ་ར་ཎ་སཱིར་རྒྱལ་པོ་ཚངས་སྦྱིན་གྱི་ཁང་ཐོག་ཏུ་བྱུང་བ་མཐོང་བ་དང༌། འཕགས་པ་འདི་ལ་སུས་བསྙེན་བཀུར་བ་ཡིན་ཏེ་སྐྱེས་པ་ཡིན་ན་ངའི་རྒྱལ་སྲིད་ཕྱེད་སྟེར། བུད་མེད་ཡིན་ན་བདག་པོ་མེད་ན་བཙུན་མོ་བྱེད། ཡོད་ན་སྲིང་མོ་བྱེད་ཞེས་པ་དང༌། ཁྱིམ་བདག་ཡིད་ལ་ཆུང་མས་བྱིན་སྙམ་ན་མ་བྱིན།
མོས་གཡོག་མོ་ལ་ཟན་ཟོ་ཞེས་པ་དང༌། ཁྱོད་ངའི་བསོད་ནམས་ཀྱི་ལས་ཀ་ལ་མི་དབང༌། ངའི་སྲོག་ལ་དབང་བ་ཡིན་ཞེས་སྐེ་གཅོད་ཀྱང་ཞེས་ཟན་ཟར་མ་བཏུབ་པ་དང༌། གཡོག་མོ་ཇོ་མོའི་སར་གཏང༌། ཇོ་མོ་གཡོག་མོ་བྱས་རྒྱལ་པོའི་སྲིང་མོ་བྱས་ཏེ། མ་འོངས་པའི་དུས་ན་སངས་རྒྱས་ཀྱི་དགེ་སློང་མ་འདི་སྐད་བྱ་བར་འགྱུར་གསུང་སྟེ། ཟན་དེ་ཟོས་ན་བསོད་ནམས་དེ་དང་རྗེས་པ་ཡིན་ཏེ། ཁྱེད་ཡོན་བདག་ཀུན་ཀྱང་དབུལ་ཟན་པ་ཧམ་པ་ཆེ་སྙམ་སྟེ་ད་རེས་དེའི་སྦྱིན་པ་ཟ་མི་དགོས། ཡང་གསོལ་བ་འདེབས་པའི་དུས་སུ་ཤེས་པ་སྨྱོས་ལ་ཁད་པ་རྣམ་པར་རྟོག་པ་མི་འཕྲོ་དགུ་འཕྲོ། དགེ་འདུན་ཡང་མི་རིགས་པ་ཤ་སྟག་བྱེད་པར་གོ་བ་ཞིག་བྱུང་བ་ལ།
འཕྲོ་བཅད་ན་ཅི་བྱུང་སྙམ་ནས་དགེ་འདུན་གྱི་དགེ་བའི་བར་ཆད་དང༌། འདས་མཆོད་ཀྱི་གསོལ་འདེབས་ཡིན་པས་འཕྲོ་མ་བཅད་པར་བྱམས་སྙིང་རྗེ་ཡི་དམ་གྱི་ལྷ་ཕྱག་རྒྱ་ཆེན་པོ་ཀུན་བྱ་ཡར་ལ་སོང་བ་ཞིག་བྱུང་སྟེ་མ་ཕན། གསོལ་འདེབས་ཀྱི་ཚིག་དེ་རང་ལ་སེམས་གཏད་ནས་ལན་གསུམ་བཏབ་པ་དང༌། བདེ་འབོལ་གྱིས་བྱུང་བས། འདི་ཁྱེད་རང་ཀུན་རི་ཁྲོད་དུ་སྙིང་རླུང་དང་སྨྱོ་འབོག་འོང་ཀ་ཚོལ་བ་རྣམས་རྣམ་པར་རྟོག་པ་ཁོ་ན་སྐྱོན་ཡིན་པས་མི་རྟོག་པར་ཞོག འདི་དམིགས་པ་སྐོར་གསུམ་དུ་ཡང་དམིགས་པ་མ་ཟིན་ཡང༌། ཡི་གེ་དྲུག་པའི་སྔགས་དེ་ལ་བཏོད་ལ་གྲོངས་དང་ཕན་ནས་འོང༌། ད་ལྟ་ཡང་ཡི་གེ་དྲུག་པ་བརྒྱ་ཙམ་ཞིག་དེ་ལྟར་བྱའོ་ཞེས་ང་ལ་ནི་རྟོག་པ་ཡེ་མི་འདུག་ཁྱེད་རང་ཀུན་ཀྱང་ད་ལྟ་མྱོང་བར་གྱིས། བླ་མ་རྒ་ལོ་ཡང་བླ་མ་རྩ་མིས་ང་ལ་གེགས་མང་པོ་ཡོད་ཉོན་ཞེས་པས། ང་ལ་ཅི་བྱུང་ཡང་བྱ་རྒྱུ་ཡོད་གཞན་གྱི་མི་བྱེད་དབེན་པར་སྡོད་པ་ཡིན་ཞེས་པ་དང༌།
ཕྱིས་ས་ལྡེག་ལྡེག་པོར་གྱུར་རྩང་ཝ་བརྒྱ་བཅུར་མདོ་སྨད་པ་བརྒྱ་སྟོན་བྱ་བས་སྒོ་ཉལ་ནས་རླུང་གི་གདམས་པ་ཞིག་བཏབ་པས་ལུས་མགོ་ཞབས་མེད་པར་བསྐྲངས་ནས་བྱ་རྒྱུ་མ་རྙེད། ཕྱེད་གསེར་བཀུར་ནས་སྔར་གྱི་གདམས་པ་ཞུ་ཅེས་པས་ང་ལ་ཆ་མེད་ཞེས་མ་གནང་ནས་ས་སྐྱ་བ་དང་ཕར་སློབ་ཚུར་སློབ་ཏུ་བྱས། ཁྱེད་རང་ཀུན་ཀྱང་ཚོགས་པ་འདུས་དུས་སུ་དགོས་པ་ཡིན། འདིའི་སྐབས་དམར་སྒོམ་ན་རེ་རྗེ་ཕག་མོ་གྲུ་པ་ཨི་དྷི་ཤུད་དྷིའི་མན་ངག་སྒྲ་ལ་སེམས་གཏོད་པ་དེ་ཡིན། ། ཁྱེད་ཐམས་ཅད་སློབ་མ་ཡིན་པས་ཉམས་མྱོང་ཚོགས་སུ་བཤད་པ་ཡིན་གསུང༌།། །།
༧༨༦༽ ༄། །རྗེ་ཕག་མོ་གྲུ་པའི་ཐུགས་དམ་གྱི་ལྷ་འགའ་ཞིག་གི་མངོན་རྟོགས་དང་ལོ་རྒྱུས།། ཡང་རྗེ་བཙུན་ཁྲོ་བོའི་རྒྱལ་པོ་འདི་བླ་མ་རིན་པོ་ཆེའི་ཐུགས་དམ་ཡིན་ཏེ། ་ དགུང་ལོ་བཅོ་བརྒྱད་པར་སླན་ནེ་བྱ་ཐུར་དུ་བྱོན་ཙམ་ན་སྦྲུལ་ནག་རི་རྒྱུད་ཙམ་ཞིག་ནམ་མཁའ་ལ་བྱུང་ནས་དབུས་ཁམས་གཉིས་ཀྱི་བར་བཅད། ད་དབུས་སུ་མི་ཐོན་སྙམ་པ་དང་ཁྲོ་རྒྱལ་མཚོན་གང་བ་ཞིག་ནམ་མཁའ་ལ་བྱོན་ནས་སྦྲུལ་གར་སོང་ཆ་མེད།
དེ་ནས་དུས་རྒྱུན་ཆད་མེད་པར་གསོལ་བ་བཏབ་ཏེ་དཀར་གཏོར་རེ་ཡང་མི་གཅོད་པ་ཡིན། ཉང་ར་ཐང་དུ་བྱི་བོ་འགའ་ཞིག་གིས་བདས་པ་ལ་ཐུགས་རྗེ་ཆེན་པོ་ལ་གསོལ་བ་བཏབ་པས་རླུང་ཚུབ་ཅིག་བྱུང་ནས་མ་མཐོང༌། དེ་ནས་དུས་རྒྱུན་ཆད་མེད་པར་ཐུགས་རྗེ་ཆེན་པོ་བསྒོམ་པ་ཡིན་གསུངས་པ་ལ། ཁ་ཅིག་སྙམ་ན་བླ་མ་རིན་པོ་ཆེའི་ཐུགས་དམ་འཇིགས་བྱེད་ཞལ་གསུམ་ཕྱག་དྲུག་རྡོ་རྗེའི་གཤོག་པ་ཅན་ཞིག་ཡོད་སྙམ། དེ་སྔོན་གྱི་སྨོན་ལམ་གྱི་དབང་གང་ཡིན་པ་དེ་ཡིན་ཏེ་ངན་པ་མིན། ཁྱོད་ནི་དུས་གསུམ་སངས་རྒྱས་ཐམས་ཅད་པས། ། ཁྲོ་རྒྱལ་ཡེ་ཤེས་སྐུ་ལ་ཕྱག་འཚལ་བསྟོད། ། ཅེས་སོ། ། སློབ་དཔོན་འཕགས་པའི་ཡི་དམ་ཀྱང་སྒྲོལ་མ་ཡིན། འདི་ང་ལ་སློབ་དཔོན་ཅིག་གིས་ལོ་འགའ་བསྟེན་པ་ལ་དམིགས་པ་དང་པོ་ལས་མ་སྟེར་སྟོན་པ་བཛྲ་ལ་གཉིས་བྱིན་འདུག་སྟེ།
ངས་རིན་པོ་ཆེ་སྣེ་ཟུར་བའི་སློབ་མ་ཞིག་ལ་ཞུས། དེ་ལ་དམིགས་པ་དང་པོ་སེམས་བསྐྱེད་པའི་རྗེས་སུ་སྤྱི་བོར་རཾ་དམར་སེར་ལས་ཉི་མའི་དཀྱིལ་འཁོར་སོར་བཞི་པ་དེའི་སྟེང་དུ་ཧཾ་མཐིང་ནག་ལས་མེ་ཁྲུ་གང་བ་འབར་བར་བསྒོམ་པ་དང་པོའོ། ། གཉིས་པ་མེ་དེ་ཉིད་རང་ལུས་ལ་མཆེད་ནས་ལུས་ཐུལ་གྱིས་ཚིག་ནས་སེམས་ཁྲོ་རྒྱལ་དུ་བསྒོམ། གསུམ་པ་སྐད་ཅིག་གིས་ཁྲོ་རྒྱལ་དུ་བསྒོམས་ནས་སྙིང་གར་རཾ་ལས་ཉི་མ། ཧཱུྂ་བཅུ་པས་བསྐོར་བ་ལས་འོད་ཟེར་བ་སྤུའི་ཁུང་ནས་འཕྲོས་ནས་ཁྲོ་ཆུང་རི་རབ་ཙམ་པ། མཚོན་ཆ་སྣ་ཚོགས་པ་ཐོགས་པས་གང༌། འོད་ཟེར་ཚུར་ལོག་པས་སྐུ་ལ་མེ་འབར་བར་བསྒོམས་ཏེ། འདི་ཡང་དམིགས་པ་གསུམ་པོ་འདི་ལ་དུས་ཚོད་རེ་རེའི་འགྲོ་ལུགས་རེ་ཡོད་པར་འདུག་སྟེ། དོན་ལ་འདི་གསུམ་གྱིས་དམིགས་པ་ཐམས་ཅད་ཆོག་པ་ཞིག་འདྲ། དེའི་གདམས་པ་ཞིག་བྱ་ན་ང་ལ་མྱོང་བ་ཡོད་པས་ངེད་ལ་བར་ཆད་གང་ཆེ་ན་སྤོབས་པ་མྱུར་བ་ཁོ་ན་བྱུང་བས།
འདི་བརྒྱད་སྟོང་པའི་ལེའུ་བཅུ་གཅིག་ན་ཧ་ཅང་སྤོབས་པ་མྱུར་ན་ཡང་བདུད་ཀྱི་ལས་སུ་རིག་པར་བྱའོ་ཞེས་པས། དེ་གང་ཡིན་ན་ང་སྟོང་པ་ཉིད་ལ་དགའ་བས་སེམས་སྐྱེ་ལོང་མེད་པར་བསྒོམ་པ་ཡིན། འདིར་ཡང་སེམས་བསྐྱེད་ཀྱང་རོ་མྱོང་བ་དམིགས་པ་ཡང་དང་པོའི་རེ་གསལ་བ་ལ་ཡུན་ཅི་ཐུབ། དེ་མི་གསལ་བ་དང་ཉི་མའི་དཀྱིལ་འཁོར་དེ་ནས་ཧཾ། དེ་ནས་མི་དེ་རྣམས་རང་རིམ་པས་གསལ་ན་མཛེ་མི་སོས་ཀ་མེད། བཟླས་པ་མི་དགོས་འདི་རྣམས་མེད་པར་བཟླས་པ་བྱས་པས་ཕན་པ་སྐད་ཅིག་ཙམ་ཞིག་ཀྱང་མི་འོང་བ་ཏིག་ཏིག་ཡོད། དམིགས་པ་འདི་རྣམས་གསལ་ན་དེ་གཅིག་པུས་ཆོག ཡང་ངས་སྒྲུབ་ཐབས་བསྡུས་པ་ཞིག་བཤད་དམ་གསུང་ནས་སྒྲུབ་ཐབས་ཐམས་ཅད་ཀྱང་དེ་ལྟར་གོ་བར་བྱ། ཡང་སྐབས་འགའ་ཞིག་ཏུ་བསྐྱེད་རིམ་དང་པོ་པཾ་ལྗང་ཁུ་པདྨའི་ས་བོན་དེ་གསལ་བ་ཁོ་ན་གལ་ཆེ་གསུང་བ་དང་གསུམ། ཆོས་ཀྱང་གནད་ཀྱིས་སྤྱི་བོར་མེ་བསྒོམས་པས་ཉོན་མོངས་པ་གཏི་མུག་སེལ་བར་གོ་བ་དང༌།
གང་དང་གང་ཡིན་ཡང་དམིགས་པ་ལ་སེམས་ཟིན་པ་གཅིག་པུའི་ཡོན་ཏན་དང༌། འགྲོ་བའི་བདེ་སྐྱིད་ཕ་རོལ་ཏུ་ཕྱིན་པ་མཆོག་ལས་བྱུང་ཞེས་པས་འདིར་དམིགས་པ་མཐའ་དག་གོ་བ་ཞིག་འབྱུང་སྙམ། བཙུན་ཆུང་ཆོས་སྐུའི་མཎྜལ་འབུལ་མ་ཤེས། གཉིས་པོ་ཤེས་པ་ལ་ཟེར་བས་ང་སྡུག་ཏུ་བཅུག་ཁོང་ཤེས་རབ་ཆེ་བས། དེ་ཡང་བླ་མ་རིན་པོ་ཆེའི་ལུགས་ཀྱིས་ཆོས་ཀྱི་སྐུ་རྟོགས་དུས་གསུམ་ཡིན་ཏེ། སྤྲུལ་སྐུ་ལོངས་སྐུ་ཆོས་སྐུར་མཐོང་བ་གསུམ་ཡིན། ཆོས་སྐུ་ལ་སངས་རྒྱས་ཟེར་བར་སྔགས་མཚན་ཉིད་ཐེག་པ་ཆེ་ཆུང་ཀུན་མཐུན་པས་དེ་བླ་མ་རིན་པོ་ཆེའི་སྙིང་ནས་རྩ་བ་ཆོད་པ་ན། སྒོམ་རོ་གཅིག་གི་ངང་ལ་འབྱམས་གྱུར་ན། ། རྒྱུ་འབྲས་མངོན་དུ་འགྱུར་བ་ཡིན། ། ཞེས་པས།
ཞིང་བསམ་པ་དངོས་པོ་གསུམ་གཅིག་ཏུ་གྱུར་བའི་གང་ཟག་ལ། ཆོས་ཀྱི་སྐུའི་ཞིང་ཁམས་རེ་རེ་མེ་ཏོག་རེ་རེ་ལ་ཡང་འབྱུང་སྟེ། གཞན་ཅི་ཟེར་ཡང་ང་རང་གི་ཅིག་འཇོག་ཏེ་འདི་གསང་སྔགས་ལ་ཡོད་པ་ཡིན་ཏེ་འདི་ལ་ཕྱག་རྒྱ་ཆེན་པོ་ཟེར། གསང་སྔགས་དབུ་མ་ཡིན་སེམས་ཙམ་ཡིན་ཟེར་ཏེ་དབུ་མ་མཐའ་གཉིས་དང་བྲལ་བ་ཡིན། གསང་སྔགས་མཐའ་རང་ཡིན་ཏེ་ཨོཾ་བཛྲ་པུཥྤེ་ཞེས་པ། བཛྲ་སྟོང་པ་ཉིད་ཡིན་ཏེ་མ་སྐྱེས་པ་དེ་དང་པུཥྤེ་སྐྱེས་པ་གཉིས་པོ་གཅིག་སྟེ། ཐམས་ཅད་རང་བཞིན་དག་པ་གདོད་ནས་ཞི་བ་ཡིན་པས་དེ་ལྟར་མེ་ཏོག་རེ་རེ་ལ་ཡང་ཞིང་ཁམས་རེ་རེ་འོང་བ་ཡིན་ཏེ་འདི་རྣལ་འབྱོར་པས་གསུང་སྟེ། འདིར་ངོ་བོ་ཉིད་ཀྱི་སྐུ་གོ་བ་ཡིན་ང་རང་གིས་སོ།། །། ༧༨༧༽ ༄། །འཁོར་འདས་ཀྱི་བདེ་ལེགས་ཐམས་ཅད་ཤེས་རབ་ཕར་ཕྱིན་ལས་འབྱུང་བར་བསྟན་པ།།
ཡང་འདི་སྐད་བདག་གིས་ཐོས་པ་དུས་གཅིག་ན། སངས་རྒྱས་ཀྱིས་གསུངས་པའི་ཆོས་ཐམས་ཅད་ཐོག་མར་དགེ་བ་ཚེ་འདི་དང༌། བདེ་འགྲོ་ལྷ་དང་མིའི་འཁོར་ལོས་བསྒྱུར་བ་མན་ཆད། བར་དུ་དགེ་བ་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ། ཐ་མར་དགེ་བ་བླ་ན་མེད་པའི་བྱང་ཆུབ་ཐམས་ཅད་ཀྱང་ཕ་རོལ་ཏུ་ཕྱིན་པ་ལས་འབྱུང་སྟེ། སངས་རྒྱས་སྲས་དང་ཉན་ཐོས་རང་རྒྱལ་ལྷ་རྣམས་དང༌། ། ཞེས་པས། ཡང་ཕ་རོལ་ཏུ་ཕྱིན་པ་ནས་ཉན་ཐོས་ཤཱ་རིའི་བུ་དང་མོ་འགལ་བུ་དང༌། སྟོང་གསུམ་གྱི་སྟོང་ལྡོམ་བུའི་ཚལ་ལམ་བུ་རམ་གྱི་ཚལ་ལྟ་བུར་གང་བའི་ཤེས་རབ་ཀྱིས། བྱང་ཆུབ་སེམས་དཔས་སེམས་དང་པོར་བསྐྱེད་པའི་ཤེས་རབ་ཀྱི་བརྒྱའི་ཆ་དང་སྟོང་ནས་བྱེ་བ་ཁྲག་ཁྲིག་བརྒྱ་སྟོང་གི་ཆར་ཡང་མི་ཕོད་ཞེས་པ་དང༌།
རབ་ཏུ་དད་པས་རབ་ཏུ་དད་པ་ལ།་་་་ ལྷག་པར་མོས་པས་ལྷག་པར་མོས་པ་ལ།་་་ སེམས་བསྐྱེད་པས་སེམས་བསྐྱེད་པ་ལ།་་་ ཞེས་པས་བྱང་ཆུབ་སེམས་ཞིང་དག་་་དེ་བས་ཀྱང་གསང་སྔགས་ཀྱི་རྣལ་འབྱོར་པ་བསྐྱེད་རྫོགས་ཟུང་དུ་འཇུག་པ་སྒོམ་པ་ཞིང་དག་སྟེ། ཞི་གནས་དང་ལྷག་མཐོང་ཟུང་དུ་འབྲེལ་བ་ལ་རྣལ་འབྱོར་པ་ཞེས་རིན་པོ་ཆེས་གསུངས་གསུང་བས། ཁྱི་ཐུལ་དང་བུད་མེད་ཅན་ལ་མི་ཟེར། ཚོགས་འཁོར་ཡང་ཤ་ཆང་དང་བུད་མེད་ཀྱི་ཁ་ན་མེད། གཉིས་སུ་མེད་པའི་དོན་བསྒོམ་པའི་རྣལ་འབྱོར་པས་ཅི་ལོངས་སྤྱད་པ། ཞི་གནས་དང་ལྷག་མཐོང་དེ་བསྒྲུབ་པའི་རྒྱུའི་ཚོགས་པར་སོང་བས་ཚོགས་ཡིན་ལ། དེ་རྒྱུན་མི་འཆད་དུ་འཁོར་བས་འཁོར་ལོ་བྱ་བ་ཡིན་ཏེ།
བསོད་ནམས་མཐར་ཐུག་ཚོགས་འཁོར་ལོ། ། ཞེས་སོ། ། སངས་རྒྱས་པས་ཀྱང་བླ་མ་ཞིང་དག་པས་སློབ་དཔོན་སྐྱེས་བུ་བ་བྱ་བའི་ཞལ་ནས་སམ་བྷུ་ཊ་ནས། དུས་གསུམ་སངས་རྒྱས་ཀུན་མཆོད་པས། ། བླ་མའི་བ་སྤུ་ཁུང་ཅིག་མཆོག ། ཅེས་པས། བསོད་ནམས་བརྒྱའི་ཆར་ཡང་མི་ཕོད་དོ་ཞེས་པའམ། བླ་མ་ལ་དཀོན་མཆོག་གསུམ་ཚང་བའམ། ཡང་གང་ཟག་རབ་ལ་སྣང་གྲགས་ཐམས་ཅད་ཆོས་ཀྱི་སྐུར་མཐོང་བ། ལོངས་སྐུ་སྒྱུ་མ་ལྟ་བུ་སྐུ་ལ་ཞིང་ཁམས་བསམ་གྱིས་མི་ཁྱབ་ཅིང་ཞིང་ཁམས་ཐམས་ཅད་ལ་སྐུས་ཁྱབ་པ།
སྤྲུལ་སྐུ་སྟོན་པ་འདིས་ཐམས་ཅད་དང་པོར་བྱང་ཆུབ་མཆོག་ཏུ་ཐུགས་བསྐྱེད་ནས། གྲངས་མེད་གསུམ་ན་སྲོད་ལ་བདུད་བཏུལ། ཐོ་རངས་ཡེ་ཤེས་ཆེན་པོའི་མེས་ཤེས་བྱའི་སྒྲིབ་པ་བསྲེགས་ཏེ། རྡོ་རྗེའི་ཏིང་ངེ་འཛིན་གྱིས་སངས་རྒྱས་ནས་ཝ་ར་ཎ་སཱི་ལ་སོགས་པར། བདེན་པ་བཞིའི་ཆོས་ཀྱི་འཁོར་ལོ་བསྐོར་བ་ཡང་ཆོས་ཀྱི་སྐུ་སྐྱེ་བ་མེད་པའི་གཤིས་དེ་ལ་གང་ཟག་གི་སྣང་ལུགས་གསུམ་དུ་བྱུང་བ་ཡིན། དེ་ཡང་མཐོང་ཆོས་བསྒྲུབ་པ་ལ་ཞིང་བསམ་པ་དངོས་པོ་གསུམ་གཅིག་ཏུ་འགྲོ་དགོས་པས། གསང་སྔགས་པ་ཝ་ར་ཎ་སཱི་ནས་གཞི་མལ་མལ་དོག་ཆམ་ཆམ་དུ་སངས་རྒྱས་པ་རང་ཡིན་ཏེ། ཕ་རོལ་ཏུ་ཕྱིན་པ་ལས་ཕུང་པོ་ཁམས་དང་སྐྱེ་མཆེད་འབྱུང་བ་ས་ཆུ་མེ་རླུང་དུ་བསམ་པ་ཡང༌། སྲ་བ་ས། བརླན་པ་ཆུ།
དྲོ་བ་མེ། བུ་ག་ནམ་མཁའ་དཀར་བར་བཤད་པ་འདིར། སངས་རྒྱས་ལྔ་བྱང་ཆུབ་སེམས་དཔའ་དྲུག་དང་ཡུལ་ལྔ་ཡིན་ཏེ། དེས་ན་སྣང་གྲགས་ཀྱི་དངོས་པོ་ཐམས་ཅད་ནི་དེ་རྣམས་སུ་འདུས། དེ་རྣམས་སུ་སངས་རྒྱས་པ་ཡིན་ཏེ་གཅིག་ཏུ་སོང་བས་སོ།། །། ༧༨༨༽ ༄། །རྒྱུད་སྡེ་ཐམས་ཅད་ཀྱི་དོན་རྟེན་འབྲེལ་ལ་འཕྲིག་ཚུད་དགོས་པར་གདམས་པ།། ཡང་འདི་སྐད་བདག་གིས་ཐོས་པའི་དུས་གཅིག་ན། རྗེ་རིན་པོ་ཆེའི་ཞལ་ནས་སློབ་དཔོན་འོད་འཛེ་བའི་ཞལ་ནས། སྤྲེའུ་ཏིང་ཏིང་གི་ཆུ་འཐུང་བ་དང་འདྲ་སྟེ་སྲན་རྡོ་གཅིག་གི་ཆེད་དུ་ཆུ་འཐུང་བ་བཞིན་དུ།
གཅིག་གཉིས་ཀྱི་ཆེད་དུ་ཚོགས་ཆོས་བཤད་པ་ཡིན། ང་ཡང་དེ་དང་འདྲ། དེ་ལ་སངས་རྒྱས་ཀྱི་ཆོས་སྡེ་སྣོད་གསུམ་དང་རྒྱུད་སྡེ་བཞི་མ་ལུས་པ་ཐམས་ཅད་རྟེན་འབྲེལ་ཟུང་དུ་འདུས་པ་ཡིན་པས། འདི་ལ་འཕྲིག་འཇུག་དགོས། དེ་ཡང་ཞིང་བསམ་པ་དངོས་པོ་གསུམ་གྱི་མཐོང་ཆོས་བསྒྲུབ་དགོས་ཏེ། བླ་མ་སངས་རྒྱས་ཀྱི་ཞིང་ཡན་ལག་བདུན་པ་ལ་སོགས་ཀྱི་ཏིང་ངེ་འཛིན་དང་དངོས་སུ་མཆོད་པ། སེམས་ཅན་གྱི་ཞིང་གསུང་རབ་ལ་སོགས་ནས། སྦྱིན་པས་དོན་བྱེད་པ་དང་ཚུལ་ཁྲིམས་མདོ་སྡེ་དྲིན་ལན་གསབ་པ། ཉིན་མོ་མི་བསྲུང་མཚན་མོ་བསྲུང་བ་ལ་སོགས་པ་གསུངས་ཏེ། དེའི་ལུང་དགེ་སློང་གྲྭ་བྱི་ལའི་སྤྲིན་སྨད་འཚོང་མར་སྐྱེས་པ་ལ།
འཕགས་པ་པི་ལིང་ཏས་འདོད་ལོག་ཉིན་པར་མི་བརྟེན་པའི་སྡོམ་པ་ཕོག་པས། ཉིན་མོ་བདེ་བ་ལ་ལོངས་སྤྱོད་ཅིང་མཚན་མོ་སྲིན་ཤིན་ཏུ་འཇིགས་པས་ལུས་དཀྲིས་ཏེ་ཀླད་པ་འཐུང་བའི་སྡུག་བསྔལ། ཡང་ཤན་པ་ལ་མཚན་མོའི་སྲོག་སྡོམ་ཕོག་པས། ཉིན་པར་དམྱལ་བའི་སྡུག་བསྔལ་མི་བཟད་པ་ལ། མཚན་མོ་སུམ་ཅུ་རྩ་གསུམ་གྱི་ལྷའི་བདེ་བ་དང་ལྡན་པར་བཤད་པས། དེས་ན་ཆགས་སྡང་རྨོངས་གསུམ་གྱི་རྗེས་སུ་ལས་ཐམས་ཅད་འབྲེང་བས། ཞེ་སྡང་ཆེན་པོས་སངས་རྒྱས་ལ་གསོལ་བ་བཏབ་ན་སྡུག་བསྔལ་ཆེན་པོ་མྱུར་དུ་འབྱིན་ཏེ། ཡང་སྐྱེས་རབས་ནས་རྒྱལ་པོའི་ཆུང་མ་དགེ་སློང་པ་ར་ཙས་ཕྲོགས་པ་ལ། ཉོན་མོངས་པ་རྡུལ་བཞིན་འགོ་བ་ཡིན། སྐྱེ་ནི་སྐྱེ།
ཇི་ལྟར་གསོལ་བ་བཏབ་པ་བཞིན་ནོ། ། ཡང་གཞན་ལ་འདོད་པའི་བསམ་པས་འགྲུབ་པར་འདོད་ན་ཡང་དཀོན་མཆོག་ལ་ཚོགས་གསོག་དགོས་ཏེ། ཡུལ་མ་ག་དྷའི་སེར་བསྲུངས་ཀྱིས་རིག་སྔགས་ཀྱི་ཁུངས་བྱས་པ་ལ་སེར་བ་མ་བབ་པས། ཡུལ་པ་ན་རེ་ཁྱོད་ཀྱིས་བསྲུངས་པ་མིན་མི་འབབ་པ་ཡིན་ཟེར་བ་ལ། ཞེ་སྡང་སྐྱེས་པས་མ་ག་དྷ་པ་འདི་སེར་བས་སོག་མ་ཙམ་ཡང་མེད་པར་བྱེད་པ་ལ་ཅི་བྱས་ན་འགྲུབ་ཞེས། ཚེ་གཅིག་ཏུ་རབ་ཏུ་བྱུང་ནས་ཚངས་པར་སྤྱོད་ན་སྨོན་ལམ་གྱིས་འགྲུབ་ཟེར་བ་མ་རེད་ནས། ཡང་སངས་རྒྱས་ཀྱི་འཁོར་བུམ་པ་བཟང་པོ་ལྟ་བུ་ལ་བསོད་སྙོམས་ཕུལ་ནས་སྨོན་ལམ་བཏབ་ན་འགྲུབ་ཞེས་པ་ལ། ཤཱ་རིའི་བུ་དང་མོ་འགལ་བུ་གཉིས་ལ་བསྙེན་བཀུར་ནས་སྨོན་ལམ་བཏབ་པས། བུ་དང་ཆུང་མ་དང་ཀུན་གྱིས་ཀྱང་སྨོན་ལམ་བཏབ་པས་མ་འོངས་པ་ན། ཀླུ་མཐུ་བོ་ཆེར་སྐྱེས་ནས་སེར་བས་སོག་མ་ཡང་མི་ལུས་པར་བྱས་པས་ཀླུ་རྒྱལ་སོག་མ་མེད་དུ་སྐྱེས་པའམ།
ཡང་མ་ག་དྷར་དུ་རུ་ཀའི་དམག་འོང་བ་ལ་མགོན་པོ་སྟག་བཞོན་འདར་བས་ཅི་ཡིན་དྲིས་པས། ཁོའི་དམག་དཔོན་དེ་གཤིན་རྗེ་གཤེད་ལ་བསྙེན་པ་བྱེ་བ་དུང་ཕྱུར་བསྐྱལ་བས་ངས་ཁོའི་གཟི་བརྗིད་མ་བཟོད་པ་ཡིན་ཟེར་སྐད། དེ་ལ་བོད་ཕུང་བར་འདོད་པའི་བསམ་པས་བསྙེན་པ་བསྐྱལ་ལམ། དེས་ན་བསམ་པ་ཆགས་སྡང་རྨོངས་གསུམ་སྐྱེས་པའི་དུས་སུ་བསོད་ནམས་ཀྱི་ལས་མི་བྱ་སྟེ། འདི་མན་ངག་ཡིན་པས་སྔགས་ན་རྡོ་རྗེའི་དཀྱིལ་ཀྲུང་དང་རྣལ་འབྱོར་གྱི་རོལ་པ་ཡོད་པ་ལ། རོལ་པ་ཁྲོ་བོའི་རྒྱལ་པོའི་འདུག་སྟངས་བྱས། ངག་ཏུ་ཡི་གེ་བཅུ་པ་བཟླས། སེམས་ཏིང་ངེ་འཛིན་དང་མ་བྲལ་བའི་འཁྲུལ་འཁོར་གསུམ་པོས་ཉོན་མོངས་པ་ཚར་གཅོད་པ་གལ་ཆེ། རྟོག་གཉིས་གཅིག་ཅར་མི་འབྱུང་བའི་གནད་ཀ་དེ་ཡིན་པས། དམ་པ་རྒྱ་གར་ལ་སློབ་དཔོན་པདྨ་བཛྲ་བཅུད་ཕུར་གསུམ་གྱི་གདམས་པ་གནང་སྟེ།
ཉོན་མོངས་པ་བྱུང་ན་ཕཊ་ཟེར་བ་དེ་ཡིན་ཏེ་ཟབ། དེ་ལྟར་སྲུང་བའི་རྗེས་ལ་ཡང་བྱམས་སྙིང་རྗེ་རྒྱུད་ལ་ཅི་སྐྱེ་བསྒོམས་ལ། དེ་ནས་ཀྱང་བྱང་ཆུབ་ཀྱི་སེམས་ཀྱིས་ཟིན་པའི་དགེ་བ་བྱ། དེས་ན་བསམ་པ་དེ་ལྟ་བུའི་རྗེས་སུ་འབྲངས་པའི་ལུས་ངག་ཡིད་གསུམ་གྱི་མཐར་ཐུག་གྲུབ་ན། ལས་དེ་ལྟ་བུ་གྲུབ་པ་ཤིན་ཏུ་ཁམ་ཆེ། ཡང་རྟེན་འབྲེལ་གྱི་ངོ་སྤྲོད་ཅིག་བྱ་ན་རྟོག་པ་གློ་བུར་བ་ཞེ་སྡང་ལྟ་བུ་ཞིག་སྐྱེས་ན་དེ་དམྱལ་བའི་ལུས། དེ་དུས་ཀྱི་རྣམ་པར་ཤེས་པ་དེ་མ་རིག་པ། གཉིས་དང་བཅུ་པ་ལས་ཡིན་ཞེས་པ་འདུ་བྱེད། དེའི་རྗེས་སུ་འབྲངས་པའི་ཡུལ་སྙིང་རྗེ་མེད་པར་གསོད་པ་ཞིག་ལ་དངོས་པོ་ཡུལ་ལམ་ཁང་ཁྱིམ་ལ་སོགས་པ་བྱིན་ནས་གསོད་དུ་གཅུག་པ་ལས། དེས་དམྱལ་བའི་ཁང་ཁྱིམ་དང་མེ་ཏོག་ལ་སོགས་པ་མཛེས་པའི་སྣང་བ་བྱུང་ནས་དེར་ཕྱིན་པ་དང༌།
ལྕགས་སྲེགས་ཀྱི་ས་གཞིའི་ལྕགས་ཁང་མེ་འབར་བར་སོང་སྟེ། དེ་ལྟ་བུའི་རྣམ་པ་མྱོང་བ་དེ་ལས་འདུ་བྱེད་ཡིན་པར་གསུང་རབ་ནས་བཤད། དེས་འདྲེས་ནས་རྟོག་པ་ཡུལ་དཀོན་མཆོག་དང་བླ་མ་ལ་དད་ཅིང་བྱམས་པ་དང༌། དགེ་བ་བཅུའི་འདུ་བྱེད་ཀྱིས་འདོད་ཁམས་ཀྱི་མི། སྙིང་རྗེས་འདོད་ཁམས་ཀྱི་ལྷ། དེའི་སྟེང་དུ་ཏིང་ངེ་འཛིན་གྱིས་གཟུགས་ཁམས་ཀྱི་ལྷ། མི་གཡོ་བའི་ཏིང་ངེ་འཛིན་གྱིས་གཟུགས་མེད་ཀྱི་ལྷ་སྟེ། ཆོས་དེ་ཡིན་སངས་རྒྱས་དང་དགེ་འདུན་ལ་དད་པ་ཡོད་ན་བླ་ན་མེད་པའི་རྒྱུར་ཡང་འགྲོ་སྟེ། དེས་ན་སྐྱབས་འགྲོ་ཟབ་པ་ཡང་དེ་ཡིན། ད་དེ་ལ་འཕགས་པ་ཞེས་པ་སྐྱེ་བ་མེད་པའི་དོན་མཐོང་བ་དེ་ཡིན་ཏེ།
ཉན་ཐོས་སམ་རང་སངས་རྒྱས་སམ་བྱང་ཆུབ་སེམས་དཔའ་དེ་ཡང་ལྟ་བ་སོ་སོའི་འཛིན་པ་བཏང་བ་ཡིན་ལ། འདུ་བྱེད་བྱང་ཆུབ་སེམས་དཔའ་རྣམས་ཀྱང་སངས་རྒྱས་ཀྱི་ཞིང་ཁམས་སྦྱོང་ཞིང་སེམས་ཅན་གྱི་དོན་བྱེད་པ། ལ་ལ་སྦྱིན་པའི་སྒོ་ནས། ལ་ལ་ཚུལ་ཁྲིམས་ཀྱི་སྒོ་ནས། ལ་ལ་ཐོས་པ་འབའ་ཞིག་གི་སྒོ་ནས་བྱེད་དེ་གསུམ་གྱི་རིམ་པའམ། སྤྱན་རས་གཟིགས་སྙིང་རྗེ་ཆེ་བ་དང༌། འཇམ་དཔལ་ཤེས་རབ་ཆེ་བ་དང༌། མི་འཁྲུགས་པ་ངན་སོང་སྦྱོང་བ་ལ་སོགས་པ་འདུ་བྱེད་པ། རྒྱུའི་དུས་ན་མི་འདྲ་བས་དེ་ལྟར་འབྱུང་ལ། རང་བཞིན་ལ་སངས་རྒྱས་དང་དམྱལ་བ་ཡང་ཆོས་ཉིད་ཀྱི་ངོས་ནས་ཁྱད་མེད།
ཡང་སངས་རྒྱས་ལ་ཆེ་ཆུང་ཡོད་པ་མིན་ཡང་གསུང༌།། །། ༧༨༩༽ ༄། །ཚད་མ་གསུམ་གྱི་སྒོ་ནས་སྡོམ་པ་རྟེན་ཅན་དུ་བཞེད་པའི་དགོངས་པ་གསལ་བར་བསྟན་པ།། ཡང་འདི་སྐད་བདག་གིས་ཐོས་པ་དུས་གཅིག་ན། ཡང་འོ་སྐོལ་གྱི་རྒྱུད་པ་འདི་སྡོམ་པ་རྟེན་ཅན་དུ་འདོད་པས་ཇོ་བོ་རྗེ་ལྷ་ཅིག་དང༌། བླ་མ་རིན་པོ་ཆེའི་ལུང་གི་ཚད་མ་དང༌། བདེ་བར་གཤེགས་པའི་བཀའི་ཚད་མ་དང༌། རྣལ་འབྱོར་པའི་ཉམས་མྱོང་གི་ཚད་མ་དང་གསུམ་གར་ཡོད་དེ། ཉང་བྲན་ལ་སོགས་པ་རྟེན་མེད་ཟེར་བ་དེའི་རབ་བྱུང་གི་བར་ཆད། དེ་རྣམས་གཞན་ལ་སྦྱར་བར་ཟད་དེ།
རིགས་བདུན་གྱི་སོ་སོར་ཐར་པ་གཞན་ལ་བཀག་པ་འདུལ་བ་ན་ཡང་མི་གདའ། སོ་སོར་ཐར་པའི་སྡོམ་པ་ཁོ་སྤོང་སེམས་ལ་འདོད་པས་ཉོན་མོངས་པ་ཆེ་འབྲིང་གསུམ་གྱི་གཉེན་པོར། ཕམ་ལྷག་དང་སྤང་ལྟུང་དང༌། ཉེས་བྱས་དང་བསླབ་བྱའོ། ། དེ་ཡང་འདུལ་བ་ནས་ཉོན་མོངས་པ་མངོན་འགྱུར་རགས་པའི་གཉེན་པོར་གསུངས། འདོད་ཆགས་འདོད་ཆགས་དང་བྲལ་བ་དང༌། སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བའི་ཆོས་སྟོན་ཞེས་གསུངས་པས། དེ་ཡང་ཉོན་མོངས་པ་འཁྲིག་པ་འདི་སྔར་མེད་པ་ཀ་ལན་དྷ་ཀའི་བུ་བཟང་བྱིན་གྱིས་སེམས་ཅན་སུན་སྟོན་པས་དེ་ལས་བཅས་ཏེ། དེ་ཡང་ཆད་ལྟར་ཡོད་པ་ལ་དེ་ནས་མིར་སོང་བ་འདྲ་ཡང༌།
དེས་ན་གསུང་རབ་ནས་དུད་འགྲོ་དང་ཡི་དྭགས་དང་མ་ནིང་ཀུན་ལ་སོ་སོར་ཐར་པ་སྐྱེ་བར་བཤད་པ་ནས་འདུག་པས། སྤོང་སེམས་འདི་བྱང་ཆུབ་སེམས་དཔའི་སྡོམ་པ། གསང་སྔགས་ཀྱི་དམ་ཚིག་ཐམས་ཅད་ནས་ཉོན་མོངས་པ་གསུམ་པ་སྤོང་པའི་གཉེན་པོར་གསུངས་པ་དེ་རྩ་བར་འགྲོ་སྟེ། སོ་སོར་ཐར་པའི་སྤོང་སེམས་ཀྱིས་ལུས་ངག་བསྡམས་པས་ཏིང་ངེ་འཛིན་སྐྱེ་བས་ཉན་ཐོས། དེ་ཡང་གསང་སྔགས་འདི་སྤྱིར་སྡེ་སྣོད་གསུམ་གར་འདུ་བའི་ལུང་ཡོད། ཁྱད་པར་མདོ་སྡེ་མང་ཡང་ཙཀྲ་སམ་ཝ་ར་འདི་འདུལ་བ་དང་མཐུན་ཆེ་སྟེ། ལས་ཀྱི་ཕྱག་རྒྱ་བསྟེན་ལུགས་ལ་སོགས་པ་ཞིབ་པས་དེས་ན་ཁམས་བྱང་ཆུབ་ཀྱི་སེམས་འདི་སྔགས་ན་འདུལ་བ་བས་དོག དེ་ལ་ཐེག་པ་ཆེན་པོ་གསང་སྔགས་ནི་ཉོན་མོངས་པ་ལ་གནད་དུ་བསྣུན་པ། ཕ་རོལ་ཏུ་ཕྱིན་པ་ནི་སེམས་གནད་དུ་བསྣུན་པས་ཕྱག་རྒྱ་ཆེན་པོ་ཕ་རོལ་ཏུ་ཕྱིན་པ་དང་ཐུན་མོང་ཡིན་ཞེས་པའི་དོན་ཡང་དེ་ཡིན། དེ་ལ་གསང་སྔགས་ཉོན་མོངས་པ་དུག་གསུམ་རང་ལ་གནད་དུ་བསྣུན་པས་ཟབ་སྟེ།
དཔེ་སྨན་པས་བཙན་དུག་ལ་ནུས་པ་ཡོད་པས་སྨན་དུ་འགྲོ་བ་དང་འདྲ་བར། ཉོན་མོངས་པ་འདོད་ཆགས་སྐྱེ་བའི་རྫས་ཤ་ཆང་དང་བུད་མེད་དང་ཐོད་པ་སྲུབས་མེད་ལ་སོགས་པ་ཉོན་མོངས་པ་རང་དབང་མེད་པར་སྐྱེ་བ་ཡིན་ཏེ། གཏུམ་མོ་ལྟ་བུ་བསྒོམས་པས་ཀྱང་དེ་སྐྱེ་སྟེ་དེ་ལ་སྤོང་སེམས་ཀྱིས་གདམས་ན་ཆགས་སྡང་རྨོངས་གསུམ། བདེ་གསལ་མི་རྟོག་པ་གསུམ་གྱི་ཏིང་ངེ་འཛིན་གསུམ་དུ་འོང་བ་དེ་ལ་ཡང་མ་ཞེན་པར་བསྒོམ་ན། འདོད་པའི་འདོད་ཆགས་དང་གཟུགས་ཀྱི་འདོད་ཆགས་དང༌། གཟུགས་མེད་པའི་འདོད་ཆགས་དང་བྲལ་ནས། ཁམས་གསུམ་གྱི་འདོད་ཆགས་དང་བྲལ་བའི་སྐུ་གསུམ་དུ་འབྱུང་བ་ཡིན་ཏེ། དེ་ཡང་གཏུམ་མོ་ལྟ་བུ་ཞིག་བསྒོམས་པས་ཉོན་མོངས་པ་ཆགས་པ་ཚུགས་པ་མེད་པ་ཞིག་སྐྱེས་ན། དེ་ལ་གདམས་པ་ཡི་དམ་གྱི་བསྐྱེད་རིམ་ཤིན་ཏུ་དྲག་པར་བསྒོམ།

གསལ་བ་རུས་སུ་ཐོན་ནས་དེར་འགྱུར་ཏེ་དགྲ་གཉེན་དུ་ཆོད་པའི་དཔའ་བོ་བྱ་བ་ཡང་དེ་ལ་ཟེར་ཏེ། གྲུབ་ཐོབ་ཀྱི་ཡོན་ཏན་དཔག་ཏུ་མེད་པ་དེ་ལས་འབྱུང༌། དེའི་ཤེས་རབ་ཀྱི་ཆ་དབང་གི་དུས་ན་ཕུང་པོ་ཁམས་ལྟར་ངོས་སྤྲོད་པ་དེ་ལ་ངེས་ཤེས་སྐྱེས་ན་དེ་རང་ཡིན། དེ་བཞིན་དུ་ཞེ་སྡང་དྲག་པོ་སྐྱེས་ན་ཇོ་བོ་ཐུགས་རྗེ་ཆེན་པོ་དྲག་ཏུ་བསྒོམས་པས། སྤྲིན་ཆད་པ་བཞིན་དུ་ཞེ་སྡང་རལ་རུལ་དུ་འགྲོ་ནས་སྙིང་རྗེ་སྐྱེ། གཏི་མུག་གཉིད་ཐུབ་ཐབས་མེད་པ་ཡང་གཉེན་པོ་བསྟེན་ནས་བསྒོམས་པས་འོད་གསལ་དུ་འགྲོ་སྟེ་མི་རྟོག་པ། ཞེ་སྡང་གིས་གསལ་བ་བདེ་གསལ་མི་རྟོག་པ་གསུམ་པོ་དེ་ཡང༌། བདེ་བ་ཁོལ་བུ་ལྟ་བུ་མ་ཡིན་ཏེ། ཟག་བཅས་དང་ཟག་པ་མེད་པ་ཐམས་ཅད་ཀྱི་བདེ་བ། གསལ་བ་ཡང་ཁ་བ་བབ་པ་ལྟ་བུ་མ་ཡིན་ཏེ། ཟླ་བ་ཤར་བ་ལྟ་བུའང་མ་ཡིན།
གཟུང་བ་དང་འཛིན་པ་སྙིང་རྗེ་སྐྱེ་བའི་ཡུལ། སྣོད་བཅུད་ཀྱིས་བསྡུས་པ་ཐམས་ཅད་གསལ་བ་དེ་ལ། འཕགས་པ་ཡབ་སྲས་ཀྱིས་གསལ་བའི་ཏིང་ངེ་འཛིན་ཡང་དེ་ཡིན་ཏེ། མི་རྟོག་པ་ལ་ཡང་སྐྱེ་བ་མེད་དང་སྐྱེ་བ་གཉིས་ཀར་མི་རྟོག་པའི་བདེ་གསལ་མི་རྟོག་པ་གསུམ་དུ་ཐམས་ཅད་འདུས་ཏེ། དེ་སྐུ་གསུམ་ཀྱང་དེ་ཡིན། ཉོན་མོངས་པ་སྤངས་པའི་ལག་རྗེས་གསུམ་ཀྱང་འབྱུང་བ་ཡིན་ནོ། ། དེས་ན་དེ་རྣམས་ཐམས་ཅད་འབྱུང་བའི་རྒྱུ་ཅི་ཡིན་ན། སློབ་དཔོན་བིརྺ་པས་རླུང་དབུ་མར་འཇུག་པའི་དུས་བཞིར་བཞེད་ཀྱང༌། དཔལ་ལྡན་ནཱ་རོ་པས་དབུ་མར་འཇུག་པའི་དུས་བཅུ་དྲུག་དུ་བཞེད་དེ། ཆང་གིས་ར་རོ་བ་དང༌།
སྨྱོ་བ་དང༌། བརྒྱལ་བ་དང༌། གཡང་དུ་ལྷུང་བ་དང༌། ཉོན་མོངས་པ་དྲག་པོ་སྐྱེས་པ་ལ་སོགས་བཤད་པས་ངེད་སྙིང་རྗེའི་རྗེས་སུ་འབྲང་བ་ཡིན། བདེ་གསལ་མི་རྟོག་པ་སྐྱེ་བ་ཡང་གཏུམ་མོ་བསྒོམ། རླུང་ནང་དུ་ལོག་ནས་དེ་ལྟ་བུ་འབྱུང་ལ་རྫས་གཞན་གྱིས་ཀྱང་དེ་འོ། ། ཡང་གཉིད་མ་ཐུབ་པའི་དུས་སུ་གཉེན་པོ་བརྟེན་ནས་གཏུམ་མོའམ་སྐྱེད་རིམ་ལྟ་བུ་བསྒོམས་པས། ཚ་བའི་རིམ་གྱིས་བཏབ་པ་བཞིན་དུ་སྣང་བ་འདི་བུན་ལོང་ལོང་སོང་ནས་འོད་གསལ་དུ་འགྲོ་བ་ལ་ཚེགས་མེད། དུས་ཐམས་ཅད་དུ་འཁོར་བར་འཁྱམས་པ་ནི་གཉིད་ཀྱིས་ལེན་པས་འདི་ཡང་སྤངས་དགོས་གསུང༌། ང་ལྷ་སའི་ཐང་ལ་ཚད་པས་ངལ་བ་ལ་དེ་ལྟར་བསྒོམས་པས་འོད་གསལ་དུ་སོང་ནས་གཉིད་གར་སོང་ཆ་མེད།
སྐད་ཅིག་མ་སྔ་མ་ལ་འདོད་ཆགས་ཡིན་ཏེ་སྐད་ཅིག་མ་གཉིས་པ་ལ་བདེ་བར་འགྲོ་བ་ཡིན་པས། འདོད་ཆགས་བདེ་བར་བསྒྱུར་མཛད་གསོལ། ། ཞེས་པའི་དོན་ཡང་དེ་ཡིན། བདེ་གསལ་མི་རྟོག་སྐྱེས་ཙམ་ལ་བཞག་པས་གྲུབ་ཐོབ་མི་འོང༌། དེས་ན་སོ་སོ་ཐར་པ། བྱང་ཆུབ་སེམས་དཔའི་བསླབ་པ། གསང་སྔགས་ཀྱི་དམ་ཚིག་གསུམ་ཡང་གཅིག་ཡིན་ཏེ། ན་འཕར་ལ་མེད་དེ་ལྟར་བཏགས། ཡུལ་བུད་མེད་ལྟ་བུ་ལ་བསམ་པ་ཐ་མལ་གྱི་ཆགས་སེམས་ཀྱིས་ལུས་ངག་རྒྱན་རོ་དང་བཅས་པ་ལྟ་བུས་མཐར་ཐུག་གྲུབ་ན་ཉན་ཐོས་ཀྱི་རྩ་བ་ཆད་དེ། དགེ་སྦྱོང་གི་འབྲས་བུ་བཞི་མི་འགྲུབ།
བྱང་ཆུབ་སེམས་དཔའ་གསང་སྔགས་ཀྱི་ཡང་རྩ་ལྟུང་དུ་འགྱུར་ལ། དེ་མ་ཡིན་པ་ལུས་ཧེ་རུ་ཀ་དང་བདག་མེད་པར་མཉམ། གསང་སྔགས་སུ་མཁའ་གསང་བྱིན་གྱིས་བརླབས་ནས་ཕྱག་རྒྱ་བསྟེན་པས། སྡོམ་པ་མི་ཉམས་པ་གསང་སྔགས་ཀྱི་གྲུབ་མཐའ་རང་ཡིན་ཏེ་རྡོ་རྗེ་པདྨའི་ཁར་བཞག་པ་ལ་ཉེས་པ་ཅི་ཡོད། བསམ་པ་སྦྱོར་བ་མཐར་ཐུག་གསུམ་མ་ཚོགས་པའི་ཁ་ཡར་བ་ལ་ཕམ་ལྷག་ཅང་འདོད་དམ། དེས་ཤན་འགྲོ་སྟེ་གྷ་ན་ཙཀྲ་ཡང་དེ་དང་མཚུངས་མཉམ། གསང་སྔགས་ཐབས་ལམ་གྱིས་ཉོན་མོངས་པ་བག་ལ་ཉལ་བྱ་བ་ཡན་ཆད་བསླང་ནས་སོང་བ་དེ་རིན་པོ་ཆེའི་བཞེད་པ་ཡིན། སྤོང་སེམས་བར་དོར་དགོས་པ་བསྒྲུབ་པ་དང༌། ཕྱི་མར་བྱེད་པ་རྒྱུ་མཐུན་ཏེ་ཇི་སྲིད་འཚོ་བར་མི་འགྲོ་བ་འདི་གསང་རྒྱུ་ཡིན་ཏེ་དེར་བཟླས། མདོར་ན་སྡེ་སྣོད་གསུམ་རྒྱུད་སྡེ་བཞིར་ཉོན་མོངས་པ་དུག་གསུམ་སྤོང་བར་མཐུན་ཏེ།
ཆོས་ཐམས་ཅད་གཅིག་ཡིན། རྒྱ་འབག་གི་མིག་བཞིན་ཞེས་པའི་དོན་ཡང་དེ་ཡིན་གསུང༌།། །།
༧༩༠༽ ༄། །སྡེ་སྣོད་གསུམ་དང་བསླབ་པ་གསུམ་གྱི་དོན་བསྡུས་ཏེ་བསྟན་པ།། བླ་མ་རྗེ་བཙུན་རིན་པོ་ཆེ་ལ་ཕྱག་འཚལ་ལོ། ། རིན་པོ་ཆེ་ལ་ཐེག་པ་ཆེན་པོ་གསང་སྔགས་མཐར་ཐུག་པའི་བརྗོད་བྱ་དེ་ཉིད་བྱུང་ན། དེ་རྟོག་པ་ཡོད་མེད་ཀྱི་ཁྱད་པར་གྱིས་ལམ་ཇི་ལྟར་འགྲོ་བ་ཡིན་ཞེས་པ་ལ། རྗེ་རིན་པོ་ཆེའི་ཞལ་ནས་སྤྱིར་སངས་རྒྱས་ཀྱིས་ཆོས་ཀྱི་སྒོ་མོ་བརྒྱད་ཁྲི་བཞི་སྟོང་གསུངས་པ་དང༌། སྡེ་སྣོད་གསུམ་དང་རྒྱུད་སྡེ་བཞི་དང་གང་ལྟར་གསུངས་ཀྱང་གཅིག་པ་ཡིན་ཏེ། སྡེ་སྣོད་གསུམ་པོ་དེ་རེ་རེ་ལ་ཡང་གསུམ་གསུམ་དུ་འགྲོ་བ་ཡིན།
བསླབ་པ་གསུམ་དུ་ཡང་འགྲོ་བ་ཡིན་ཏེ། འདུལ་བའི་དབང་དུ་བྱས་ན་སྤོང་བ་བདུན་གྱིས་བསྡམས་པའི་ཚུལ་ཁྲིམས་དེ་འདུལ་བ། དེ་ལས་སྐྱེས་པའི་ཞི་གནས་ཀྱི་ཏིང་ངེ་འཛིན་རྟོག་པ་དང་བཅས། དཔྱོད་པ་དང་བཅས་བཅས་པའི་ཏིང་ངེ་འཛིན་དང༌། རྟོག་པ་མེད་ལ་དཔྱོད་པ་ཙམ་ལ་སོགས་པ་དེ་མདོ་སྡེ་ལྷག་པ་སེམས་ཀྱི་བསླབ་པ། དེ་ལྟར་བསྒོམས་པས་བདག་མེད་གཉིས་ཀྱི་དོན་རྟོགས་པར་བཤད་ནས་འདུག་པས་དེ་མངོན་པ་ལྷག་པ་ཤེས་རབ་ཀྱི་བསླབ་པ། བྱང་ཆུབ་སེམས་དཔས། སྤོང་བའི་སེམས་ནི་ཐོབ་པ་ལ། ། ཚུལ་ཁྲིམས་ཕ་རོལ་ཕྱིན་ཞེས་བརྗོད། ། ཞེས་པས།
སྤོང་སེམས་དེ་སྡོམ་པའི་ཚུལ་ཁྲིམས་དེ་འདུལ་བ། སེམས་ཅན་དོན་བྱེད་ཀྱི་ཏིང་ངེ་འཛིན་དེ་མདོ་སྡེ། དགེ་བ་ཆོས་སྡུད་དེ་མངོན་པ་ཤེས་རབ་ཀྱི་བསླབ་པ། གསང་སྔགས་ཀྱི་དབང་དུ་བྱས་ན་ཁྱད་པར་དུ་དཔལ་འཁོར་ལོ་སྡོམ་པ་དམ་པའི་ཆོས་འདུལ་བ་དང་མཐུན་ཆེ་བ་ལ་སོགས་པ་དེ། རྟེན་གྱི་གང་ཟག་གཅིག་གིས་བླ་མ་མཚན་ཉིད་དང་ལྡན་པ་གཅིག་ལ་གསེར་སྲང་བརྒྱ་སྟོང་ཕུལ་ཞིང་གསོལ་བ་བཏབ་པས། དབང་མཚན་ཉིད་དང་ལྡན་པ་དེ་བཞི་རྫོགས་པར་བསྐུར་བ་ཞིག་དགོས་ཏེ། དེ་དབང་རྫས་ལས་ཀྱི་ཕྱག་རྒྱ་ལྟ་བུ་དེ་ཡང་སྐྱེས་ཐོབ་དང་སྦྱངས་པ་གཉིས་ལས། སྐྱེས་ཐོབ་ནི་རབ་པདྨ་ཅན་བྷ་གའི་ནང་ན་གསང་བའི་རྩ་པདྨའི་རྩ་བ་ལྟ་བུ་འཁྱིལ་ནས་ཡོད་པས་ཐིག་ལེ་འཛིན་པ་ལ་བཟང་བ་ལ་དེའི་ཕྱིའི་རྟགས། འབྲིང་རི་དྭགས་ཅན་རི་དྭགས་སྐྲ་བལྟབ་ནས་ཉལ་བ་ལྟར་གསང་བའི་རྩ་ཡང་དེ་ལྟར། དེ་རྟག་པ་གླང་པོ་ཅན་གསང་བའི་རྩ་གླང་པོའི་སྣ་ལྟ་བུ་བར་གྱེན་ལ་བལྟབ་པ།
དུང་ཅན་མ་གསང་རྩ་གཡས་སུ་འཁྱིལ་བ་ཅན་ཏེ་སྐྱེས་ཐོབ་མའི་བུད་མེད་དོ། ། སྦྱངས་པ་ལས་བྱུང་བ་ནི་སྡེ་སྣོད་ཀྱི་དོན་མ་ལུས་པར་ཤེས་པ། ཁྱད་པར་དུ་གསང་སྔགས་ལ་མཁས་པའི་གང་ཟག་དེ་ཡང༌། རླུང་ལས་སུ་རུང་བ་འོག་རླུང་སྟེང་རླུང་དུ་འདྲོངས་པ་སྟེང་རླུང་འོག་རླུང་དུ་འདྲོངས་པ། རྩ་བའི་རླུང་ཡན་ལག་ལ་འདྲོངས་པ་དེ་ལྟ་བུའི་ཐབས་མན་ངག་གི་གནད་ཀྱིས་མཉམ་པ་རྣམ་པ་གསུམ་སྟེ། ལུས་ལྷ་ཧེ་རུ་ཀ་དང་བདག་མེད་མར་མཉམ་པ། ངག་སྔགས་སུ་ཧེ་རུ་ཀ་དང་བཻ་རོ་ཙ་ནར་མཉམ་པ། ཡིད་དགའ་བ་རྣམ་པ་བཞིའམ་ཏིང་ངེ་འཛིན་དུ་མཉམ་པ། གཉིས་ཀས་མཁའ་གསང་བྱིན་གྱིས་རློབ་པ་ཡུམ་གྱིས་ཡབ་ཀྱི་རྡོ་རྗེ་རྩེ་ལྔ་པ་གསུམ་པ་ནོར་བུའི་རྩ་བར་ཨོཾ། རྐེད་པར་ཨཱཿ
རྩེ་མོར་ཧཱུྂ། ཡབ་ཀྱིས་ཡུམ་གྱི་བྷ་ག་པདྨ་འདབ་མ་གསུམ་པ་དབུས་སུ་ཨས་མཚན་པ་སྟེ། གཉིས་ཀ་བསམ་པ་རྫོགས་པའི་སངས་རྒྱས་འདོད་པ་ཆགས་པའི་བསམ་པ་སྐད་ཅིག་མ་གཅིག་ཀྱང་མེད་པ་སྟེ་འདུལ་བ། དེ་གཉིས་འོ་དང་འཁྱུད་པ་དང་དྲི་སྣོམ་པ་ལ་སོགས་པ་དེ་ལས་སྐྱེས་པའི་ཉམས་དེ་དགའ་བ། རྡོ་རྗེ་དང་པདྨ་རྩེ་སྤྲད་པ་ལས་སྐྱེས་པའི་ཉམས་དེ་མཆོག་དགའ། སྲུབ་པ་དང་སྲུབ་པའི་སྦྱོར་བ་ལས་བྱུང་བ་དེ་དག་འབྲལ་ཏེ་མདོ་སྡེ་སྟེ་ཏིང་ངེ་འཛིན་གྱི་བསླབ་པ། གཉིས་ཤོར་གཉིས་ཉམས་ཏེ་ལྷན་ཅིག་སྐྱེས་པའི་དགའ་བ་སྟེ་ཤེས་རབ་ཀྱི་བསླབ་པ་མངོན་པ་ཡིན། དེ་ལ་གནད་ཅིག་ཡོད་དེ་བླ་མ་རིན་པོ་ཆེའི་ང་ལ་ཡོད་པ་ཡིན། སྟག་ལུང་ཐང་པ་ལ་ཡོད་དམ་གཞན་ཡོད་རེ་མནའ་ཐོན། ཨ་མའི་བུས་དེ་ཞུ་དགོས་བྱས་པས་ཤ་ཁོག་ཅིག་གི་གྷ་ན་ཙཀྲ་དགོས།
དབང་གཞོན་གྱིས་བྱས་པས་དེ་ནས་གསུངས་པ། གནད་དེ་སྦྱང་གཞི་དགའ་བ་གསུམ་པོ་དེ་སྦྱོང་བྱེད་ལྷན་ཅིག་སྐྱེས་པའི་དགའ་བ་ཡིན་ཏེ། དང་པོར་དགའ་བ་འགྲོ་བའི་གཟུགས། ། གཉིས་པ་མཆོག་དགའ་འགྲོ་བའི་གཟུགས། ། གསུམ་པ་དགའ་བྲལ་འགྲོ་བའི་གཟུགས། ། བཞི་པ་སྟོང་པའི་བྱང་ཆུབ་པ། ། ཞེས་པས། གསུམ་པ་ཁམས་གསུམ་གྱི་འདོད་ཆགས་དེ་གསུམ་གྱི་ཉམས་དང་བྲལ་བར་ཕྱག་རྒྱ་ཆེན་པོས་བྱས་པས། ཁམས་གསུམ་གྱི་འདོད་ཆགས་དང་བྲལ་བར་བྱ་སྟེ། ལྷན་ཅིག་སྐྱེས་པའི་དགའ་བ་དེས་གསུམ་པོ་དབང་དུ་བྱས་པའི་དུས་སུ་འདོད་ཆགས་སྤངས་ཤིང་བྲལ་བས།
གཏོང་བ་དང༌། ཡོངས་སུ་གཏོང་བ་དང༌། ཆེན་པོ་གཏོང་བ་གསུམ་མ་ཆགས་པ་ལས་བྱུང་བས། ཚུལ་ཁྲིམས་ཀྱིས་བསྡམས་ཤིང་ཆགས་པ་དང་བྲལ་བས། ལྷ་དང་མིས་བུ་མོས་བདུད་རྩི་འདྲེན་པ་ཡིན་ཏེ། སྔོན་སངས་རྒྱས་བྱང་ཆུབ་ཀྱི་ཤིང་དྲུང་དུ་དེ་ལྟར་སྤངས་པས། བདུད་ཀྱི་བུ་མོ་དགའ་མོ་དང༌། དགའ་སྟོབས་མ་སོགས་མཐོ་བརྩམ་པ་དེ་ཡང་གནད་འདི་ཡིན་པས། ད་ཐུན་མོང་གི་དངོས་གྲུབ་འགྲུབ་པའི་དུས་ཀྱང་འདི་ཡིན་ཏེ། མཁའ་སྤྱོད་དུ་ཁུར་ནས་བདུད་རྩི་འདྲེན་ཅིང་ཚེ་ཉི་ཟླ་དང་མཉམ་པ་ཁོང་གིས་ཕྱག་རྒྱ་མ་བྱེད།
ས་སྤྱོད་ཀྱང་ལག་ཏུ་མར་མེ་ཁྱེར་ཁ་ཕུས་འདེབས་ཀྱི་བལ་ཡུལ་གྱི་ས་འོག་ཅིག་ན་ཕར་ཕྱིན་པས། ལྷས་ལྷ་མ་ཡིན་གསང་བའི་ཆུང་མ་ཆགས་པས་གདུངས་ལོ་དང་ཕྲད། ལྷའི་བདུད་རྩིས་གསོས་པས་ཁོ་དང་མཉམ་པར་སོང་ནས་ཚེ་ཉི་ཟླ་དང་མཉམ་ཞིང་ཏིང་ངེ་འཛིན་གསོ་སྦྱོང་རལ་གྱི་བུ་སྡེ་སྤྱོད་བཟང་པོ་འདི་ཡིན་མོད། འཁོར་ལོ་དང་གདུང་ལ་སོགས་ཀྱང་དེ་དང་འདྲ་སྟེ་གྲུབ་ཆེན་བརྒྱད་གྲུབ་པའི་དུས་ཀྱང་ཕྱག་རྒྱ་ཆེན་པོས་གསུམ་པོ་དབང་དུ་འདུ་བའི་དུས་ན་ཡིན། ཞེ་སྡང་མེད་པའི་བྱམས་པ་སྙིང་རྗེ་བྱང་ཆུབ་ཀྱི་སེམས་སུ་གྱུར་ཏེ་བྱམས་པ་ཡོད་ན་ཕྱི་ངོས་སུ་སྐེ་གཅོད་པ་དང༌། སྙིང་འབྱིན་པ་འོང༌། སངས་རྒྱས་ཡང་སྲོད་ལ་བདུད་དམག་བྱེ་བ་བྱུང་བས། སྙིང་རྗེ་ཡོད་ན་ཁོས་ཚུར་ལ་གཏད་པས་ཅི་ཤེས་ཟེར་ནས་དབང་དུ་འདུ། བྱང་ཆུབ་སེམས་དཔའི་བདེ་བ་ལ་འགོད་པས། དཔེ་རོམ་པོའི་དབང་ཕྱུག་རྒྱལ་སློབ་དཔོན་ལ་བྱམས་པ་ཡོད་པས་སྐེ་གཅོད་ཀྱི་མི་ཐུབ།
སློབ་དཔོན་གྱིས་སྙིང་རྗེ་བསྒོམས་པས་ཁོ་འདིར་བྱུང་ན་ཅི་ཤེས་ཀྱིས་ཟེར་བ་དེ་ཡིན་མོད། གཏི་མུག་དག་པས་རྟེན་ཅིང་འབྲེལ་བར་འབྱུང་བ་ལུགས་ལས་འབྱུང་བ་དང༌། ལུགས་ལས་བཟློག་པའི་འོད་གསལ་དེ་མངོན་དུ་བྱེད་པས། གཏོང་བ་དང༌། ཡོངས་སུ་གཏོང་བ་བདེ་བ་ཆེན་པོ་ལོངས་སྐུ། བྱམས་པ་དང་སྙིང་རྗེ་གསལ་བས་སྤྲུལ་སྐུ། རྟེན་ཅིང་འབྲེལ་བར་འབྱུང་བའི་དོན་རྟོགས་པས་ཆོས་སྐུ། སྐུ་གསུམ་དེ་རྣམས་ཀྱང་བརྡ་ཚིག་གསུམ་དུ་འདུས་ཏེ་དགྲ་དང་མ་འགྲོགས་གཉེན་དང་མ་བྲལ། རྟག་ཏུ་རང་ཡུལ་དུ་བསྡད་བྱ་བ་ཡིན་ཏེ། སྡེ་སྣོད་གསུམ་དང་ཡང་རིམ་པ་བཞིན་དུ་སྦྱར་དུ་གཏུབ་སྟེ།
འདི་ནས་མི་བཅུ་ཡོད་པ་ལ་དོ་ནུབ་འདི་རྣམས་ཅིག་གིས་དེ་ལྟར་བྱས་ན་འོང་སྙམ་པར་གོ། ། ཅིག་གིས་འོང་ན་དེ་ལྟར་མིན་ནམ་སྙམ་པས་བྱེད་པ་གོ། ། གཞན་ཚོ་ལ་ལུང་འདྲ་བ་དང་སྦྱོར་ཏེ་གོ་བ་མེད། གཞིའི་ཡན་ལག་ཕག་མོ་དང་དཔལ་ཧེ་རུ་ཀཿ བསམ་པའི་ཡན་ལག་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་འདོད་པ། སྦྱོར་བའི་ཡན་ལག་པདྨ་དང་རྡོ་རྗེ་སྦྱར་བ། མཐར་ཐུག་ལྷན་ཅིག་སྐྱེས་པ་ཡེ་ཤེས་ཡེ་ནས་ཡོད་པ་དེ་ངོ་འཕྲོད་པ་ལ་ལྟུང་བ་ཅང་ཡོད་དམ། ཡང་ཞིང་དཔལ་ཧེ་རུ་ཀ་ཡབ་ཡུམ་ལ། བསམ་པ་སངས་རྒྱས་ཐོབ་པར་འདོད་པས། དངོས་པོ་དགའ་བ་བཞིའི་ཏིང་ངེ་འཛིན་གྱིས་སངས་རྒྱས་མཉེས་པར་བྱེད་དེ་ཞིང་བསམ་པ་དངོས་པོ་གསུམ་དུ་ཡང་འདུ།
ཕ་རོལ་ཏུ་ཕྱིན་པ་ལས་ཚོགས་གཉིས་ཏེ་ཐབས་དེ་རྣམས་ཕ་རོལ་ཏུ་ཕྱིན་པ་ལྔ་ལ། ལྷན་ཅིག་སྐྱེས་པའི་ཡེ་ཤེས་ངོ་སྤྲད་པ་དེ་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། ཚོགས་གཉིས་ཐབས་ཤེས་རབ་གཉིས་སུ་ཡང་འདུ། དེས་ན་ཚོགས་གསོག་དགོས་སྡིག་པ་བཤགས་དགོས། ཉོན་མོངས་པ་མ་སྤངས་པའི་སངས་རྒྱས་ཅང་སྲིད་དམ་གྱི་དོན་ཡང་དེ་ཡིན་ཏེ། བྲལ་བའི་ཡོན་ཏན་དང་རྣམ་པར་སྨིན་པའི་ཡོན་ཏན་ཡང་དེ་ཙམ་ནས་འབྱུང་བ་ཡིན་པས། ཁམས་གསུམ་གྱི་འདོད་ཆགས་དང་བྲལ་བ་དེ་ལ་བསམ་གཏན་གྱི་དངོས་བཞི་ཐོབ་བྱ་བ་ཡང་དེ་ཡིན་པས། རྟོག་པ་དང་བཅས་དཔྱོད་པ་དང་བཅས་པའི་ཏིང་ངེ་འཛིན་དང༌། རྟོག་པ་མེད་ལ་དཔྱོད་པ་ཙམ་གྱི་ཏིང་ངེ་འཛིན་ལགས་སོ། ། དེ་དགེ་བཤེས་ལྡུམ་ལ་བགྲོ་གླེང་ཡང་བྱ་སྟེ་མཐོང་ལམ་གྱི་དུས་ཉོན་མོངས་པ་ནི་སྤངས།
སྒོམ་ལམ་གྱིས་ཅི་སྤོང་བྱས་དེའི་གཉེར་མེད་ཟེར་ནས་ཁྲོས་ཏེ། ས་བདུན་མན་ཆད་དུ་བག་ཆགས་ཀྱིས་མཚམས་སྦྱོར། ཉོན་མོངས་པ་ཡོད་ཞེས་པའི་དོན་ཡང་གྲུབ་ཐོབ་རྣམས་ཀྱང་ཕྱག་རྒྱ་བསྟེན་པ་མ་སྤོང་སྟེ། སློབ་དཔོན་ཀླུ་སྒྲུབ་ལ་ཀླུའི་བུ་མོ་ཡོད། ཀུ་ཀུ་རི་པ་ལུས་སྲུལ་པོའི་བུ་མོ་ཡོད་དེ་དེ་ཁྱི་རང་ཡིན། དེས་ན་མཁའ་འགྲོ་ཐམས་ཅད་ཀྱི་དམ་ཚིག་ཡིན་ཏེ། མཁའ་འགྲོས་ཐིག་ལེ་འཕེལ་བར་བྱེད། བསེན་མོས་ཐིག་ལེ་རྐུས་པ་ལས་ཁམ་ཆེ་བ་ཅི་ཡོད་ན་ར་ཤོར་བ་ལ་ཡང་ཅི་ཟེར། དེས་ན་དགྲ་གཉེན་དུ་ཆོད་པའི་དཔའ་བོ་བྱ་བ་ཡང་དགྲ་ཆགས་པས་ནོར་འཕྲོག ཞེ་སྡང་གིས་སྐེ་གཅོད།
གཏི་མུག་གིས་ངན་སར་འཁྲིད་པ་ལ། གཉེན་གྱིས་སྐུ་གསུམ་དུ་སོང་བ་ཡིན། ཡང་མཻ་ཏྲིས་དཔེ་ཡིན། ནཱ་རོས་དོན་ཡིན། རྗེ་མར་པས་དཔེ་དོན་གཉིས་ཀའི་གཟུ་མཛད་ཡང༌། བྲམ་ཟེ་གཉིས་ཀར་མིན་ཏེ་གླང་པོ་ཆེ་དང་ཕག་གཉིས་ཀྱི་དཔེ་གླང་ཟད་པོས་ཕག་པར་སོང་བ་ཡང་མེད། ཕག་ཟད་པས་གླང་དུ་སོང་བ་ཡང་མེད། ཡང་འོ་སྐོལ་རང་གི་ལམ་ཅིག་ཆར་བའི་དབང་དུ་བྱས་ན་བླ་མའི་མོས་གུས་གཅིག་པུས་དེ་རྣམས་ཐམས་ཅད་ཀྱི་དེས་ཐུབ་པར་འདུག་ཨང་ཞུས་པས། དེ་ལྟར་ཡིན་པས་དེ་ཐམས་ཅད་ཀྱང་སྐད་ཅིག་མ་ཅིག་ལ་ཚང་དུ་གཏུབ། ཕ་རོལ་ཏུ་ཕྱིན་པ་ལས་རྟག་ཏུ་དེ་བཞིན་གཤེགས་པའི་སྒྲ་ཐོས་པ།
ཚོགས་ལམ་ཆུང་ངུ་མཐོང་བ་འབྲིང༌། གང་དུ་བཞུད་དྲིས་པ་སྤྲུལ་སྐུ་ལ་ཆོས་ཞུས་པ་རབ། དེ་ལ་ཅུང་ཟད་གདེང་རྙེད་པ་དྲོད། དེ་ཉམས་སུ་བག་ཙམ་འདུས་པ་བཟོད་པ། དེ་ལས་སྐྱེས་པས་རྩེ་མོ། དེ་སྲིད་རྩེའམ་སེམས་ཐོབ་པ་འཇིག་རྟེན་ཆོས་མཆོག་ཡིན་ཏེ། དེ་མངོན་དུ་གྱུར་པ་དེ་གང་ནས་ཀྱང་མ་འོངས། གང་དུ་ཡང་མ་སོང་བ་དེ་མཐོང་ལམ། དེ་ནས་ལོ་བདུན་གཉིད་རྨུགས་སྤངས་ནས་ས་བདུན་བགྲོད་པ་བསྒོམ་ལམ། ཆོས་འཕགས་བཞེངས་ནས་རི་རབ་སྣ་ཚོགས་པས་ཤེས་རབ་ཀྱི་ཕ་རོལ་ཏུ་ཕྱིན་པ་སྣ་ཚོགས་པ་ཉིད་དུའོ་ཞེས་པས།
གཉིས་མེད་ཀྱི་དོན་བསྟན་པས་ས་བརྒྱད་པར་བཞེད་པར་འདུག ཞེས་བླ་མ་རིན་པོ་ཆེས། བསམ་གཏན་གྱི་དངོས་གཞི་ཐོབ་ནས་མངོན་ཤེས་དང་རྫུ་འཕྲུལ་ཐམས་ཅད་འབྱུང་བ་ཡིན་གསུང༌།། །། ༧༩༡༽ ༄། །ཆགས་སྡང་རྨོང་གསུམ་སྤོང་བ་བརྟུལ་ཞུགས་ཐམས་ཅད་ཀྱི་མཆོག་ཏུ་བསྔགས་པ།། ཡང་འདི་སྐད་བདག་གིས་ཐོས་པ་དུས་ཅིག་ན། སྐྱེས་བུ་ཀུན་མི་ཚེ་ཕ་རེ་ཚུ་རེ་ལ་ཟད་པས་མི་འོང༌། ཁྱེད་ཐམས་ཅད་ཀྱང་མི་སྒོམ་སྲན་ཅན་ཡིན་ཟེར་བ་དེ་རྣམས་ལ་མགུ་དཀའ། དགོས་པ་ཡིན་ཏེ། བསྒོམས་པ་ལ་ཡོན་ཏན་མེད་པར་སྲན་ཆེ་བ་དེ་དཔག་ཏུ་གྲ་བའི་གཡོག་བྱས་ཡིན་པས་དེས་ན་མཚམས་དང༌།
སྨྲ་བཅད་དང་འདག་ཆར་ཐམས་ཅད་བརྟུལ་ཤུགས་མིན་ཏེ། གང་ཡིན་ན་ཉོན་མོངས་པ་ཆགས་སྡང་རྨོངས་གསུམ་པོ་འདི་སྤོང་བའི་བརྟུལ་ཞུགས་འཛིན་དགོས། དེ་ལ་སྡོམ་པ་རྟེན་ཅན་དུ་འདོད་པ་ཡང་སྤོང་སེམས་ཁོ་ན་གཞིར་དགོས་པས་དེ་བཅོམ་ལྡན་འདས་ཀྱི་ལུང་ལས། སྡིག་པ་ཅི་ཡང་མི་བྱ་སྟེ། ། ཞེས་པས་སོ་སོ་ཐར་པ། དགེ་བ་ཕུན་སུམ་ཚོགས་པར་སྤྱད། ། ཞེས་པས་བྱང་ཆུབ་སེམས་པའི་སྡོམ་པ། རང་གི་སེམས་འདི་ཡོངས་སུ་གདུལ། ། ཞེས་པས་གསང་སྔགས་ཀྱི་དམ་ཚིག་སྟེ། འདི་ནི་སངས་རྒྱས་བསྟན་པ་ཡིན་ཞེས་པས་དེ་ལྟར་ཚིག་གསུམ་དུ་འདུས་པ་ཡིན།
དེ་ཡང་སྤོང་སེམས་ཀྱི་ཚུལ་ཁྲིམས་སྲུངས་པའི་འབྲས་བུ་ཞི་གནས་ཀྱི་ཏིང་ངེ་འཛིན་སྐྱེ་བ་དེ་ཡིན། དེ་མ་ཡིན་པའི་བསྲུང་བ་ལ་དགོས་པ་མེད། ཏིང་ངེ་འཛིན་ལ་གསུམ་པོ་དེ་ལས་མི་འདའ། དེ་གསུམ་ལ་མ་ཆགས་པས་ཁམས་གསུམ་ལས་གྲོལ་བ་ཡིན་ཏེ། དེའི་ཕྱིར་ན་འདོད་ཆགས་འདོད་ཆགས་དང་བྲལ་བར་བྱ་བའི་ཕྱིར་སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བའི་ཆོས་སྟོན། ཞེ་སྡང་འདོད་ཆགས་དང་བྲལ་བ་དང་གཏི་མུག་འདོད་ཆགས་དང་བྲལ་བར་བྱ་བའི་ཕྱིར་སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བའི་ཆོས་སྟོན་ཞེས་པ་ཡང༌། འདོད་ཆགས་སྤངས་ཙམ་དེ་རང་འདོད་ཆགས་ཀྱི་འཆིང་བ་ལས་གྲོལ་བ་ཡིན། དེ་བཞིན་དུ་ཞེ་སྡང་དང་གཏི་མུག་གཉིས་ཀྱང་དེ་དང་འདྲ་སྟེ་སྤངས་པ་ཙམ་གང་ཡིན་པ་དེ་ལ་དེ་སྐད་ཅེས་བྱའོ། །
གསུང༌། དེའི་ཕྱིར་ན་འདི་གསུམ་སྤོང་བའི་ཐབས་གང་ཡིན་ན་ལྟ་སྒོམ་སྤྱོད་གསུམ་གྱིས་སྤང་དགོས་ཏེ། ལྟ་བ་སློབ་དཔོན་འཕགས་པའི་རྗེས་སུ་འབྲངས་ལ། འདོད་ཆགས་ཞེ་སྡང་གཏི་མུག་གསུམ། ། དེས་བསྐྱེད་ལས་ནི་མི་དགེ་བ། ། ཞེས་པས་མི་དགེ་བ་སྤོང་བ་དེ་ལྟ་བ། བསྒོམས་པ་ལ་གང་ཟག་ཆགས་པ་ཆེ་འབྲིང་གསུམ་ལ་ཆུང་དུས་རང་གི་ལུས་འདི་མི་གཙང་བའི་རྫས་སུ་བསྒོམ་པ་དང༌། འབྲིང་གིས་བུད་མེད་བཟང་མོ་ལྟ་བུ་ལ་དེ་ལྟར་བསྒོམ་པ་དང༌། ཆེན་པོས་དུར་ཁྲོད་དུ་སོང་ནས་བཟང་མོའི་རོ་ལ་རྣམ་པར་སྔོས་པ་དང༌། བམ་པ་ལ་སོགས་སུ་བལྟ་བས་སྤངས་ཏེ།
སྔོན་དྲང་སྲོང་ལས་ཚེ་འཕོས་པ་གནས་བརྟན་གྲགས་པ་ཞེས་པ་དགེ་སྦྱོང་ཅིག་བསོད་སྙོམས་ཀྱི་ལམ་ན། མཛེས་པའི་རོ་ཅིག་འདུག་པ་ལ་ཆགས་པས་ཟས་ཐོབ་ནས་ཕྱིར་དེར་ཕྱིན་ནས། རོའི་དྲུང་དུ་བསྒོམས་པས་རོ་དེ་རྣམ་པར་སྔོས་པ་དང༌། སྦོས་པ་དང་དེ་གཟིགས་ནས་སེམས་ཅན་དང་མི་གཙང་བ་མང་པོ་ཕྱིར་ལུད་པས་ཆགས་པ་དང་བྲལ་བའི་སེམས་སྐྱེས། དེ་ནས་རི་བྲག་ཏུ་བསྒོམས་པས་འདོད་ཆགས་དང་བྲལ་བའི་སེམས་ཐོབ་སྟེ་དེ་ལྟ་བུ་དགོས་པ་ཡིན། སྤྱོད་པ་ནི་གཉའ་ཤིང་གང་ཙམ་བལྟ་བ་དང༌། བསམ་གཏན་གྱི་ཡན་ལག་ལྔ་དང༌། སེང་གེའི་ཉལ་སྟབས་གསུམ་གྱིས་དུག་གསུམ་གྱི་གཉེན་པོར་འགྲོ་གསུང་སྟེ། སངས་རྒྱས་ཀྱང་ཞབས་དཀྱིལ་མོ་ཀྲུང་བཅས་སྐུ་དྲང་པོར་སྲང་སྟེ། དགོངས་པ་སྔོན་དུ་བཞག་ནས་ཀྱི་དོན་ཡིན་པས།
འདུལ་བའི་ཅག་ཅག་དང་ཙུག་ཙུག་ལ་སོགས་ཐམས་ཅད་ཀྱང་འདིས་གྲོལ། དེའི་ཕྱིར་ན་སྤྱོད་པ་སོ་སོ་ཐར་པ་རིགས་བདུན་དང་ལྡན་པའི་བརྟུལ་ཤུགས་ཏེ། འདོད་ཆགས་ཀྱི་གཉེན་པོར་མི་སྡུག་པ་བསྒོམ་པ་ཡིན། ཡང་ཞེ་སྡང་གི་གཉེན་པོར་བྱམས་པ་བསྒོམ་པ་ལ་ཡང་རབ་འབྲིང་གསུམ་སྟེ། མར་བསྒོམས་པས་ཆུང་དུ་འགྲོ། འབྲིང་གིས་ཡི་དམ། ཆེན་པོས་བླ་མ་བསྒོམ་མོ། ། དེ་ཡང་དང་པོ་བདག་གིས་ལེགས་པར་བྱས་ཀྱང་ལེན་དུ་ཉེས་པ་བྱེད་པ་ཆེ་གེ་མོ་འདི་མ་ཡིན་པ་དང༌། འདི་ལས་ངན་པའི་དབང་གིས་འདི་ལྟར་བྱེད་པ་དང༌། ངན་སོང་གསུམ་མིན་པ་འགྲོ་ས་མེད་པ་དང༌།
ངན་སོང་གསུམ་གྱི་སྡུག་བསྔལ་རྣག་མི་བཟོད་ལ་ཡུན་རིང་བ་དང༌། འདི་ལས་སྐྱབས་བྱེད་མཁན་བདག་མིན་པ་གཞན་མེད། དེ་སྙིང་རྗེ་སྙམ་དུ་རྒྱུ་མཚན་ལྔ་བསམ་ཞིང་སྙིང་རྗེ་བགྲང༌། དང་པོ་སྙིང་རེ་རྗེ་ན། དེ་སྙིང་རྗེ་ནར་འོང་བ་བརྒྱའམ་ཉིས་བརྒྱ་ཙམ་གྱི་བེམ་གྱིས་འགྲོ་སྟེ། དེ་ནས་མང་དུ་བགྲངས་པས་སྐྱེ། ཡང་ཇི་ལྟར་བྱས་ཀྱང་ཞེ་སྡང་སྐྱེ་ན་ལུས་དཀྱིལ་ཀྲུང་བྱ། མིག་གཡོན་པས་གཡས་ནམ་མཁའ་ལ་བལྟ་སྟེ་ལུས་སེམས་བསྒྲིམས་ནས། བརླ་གཡོན་པའི་སྟེང་དུ་ཐལ་མོ་གཡོན་བཞག་སྟེ། གཡས་ཀྱི་མཛུབ་མོས་རྒྱ་གར་གྱི་ཡི་གེ་སློབ་པ་བཞིན་དུ་སྒྲེང་སྟེ།
མྱུར་དུ་ཞེ་སྡང་ཞི་ནས་སྙིང་རྗེ་སྐྱེ་བ་ཡིན། འདི་བསྟན་པའི་སྒོར་ཞུགས་ཙམ་ལ་སྐྱེ་བླ་བར་འདུག དཀའ་ཤོས་ཅིག་ལ་ཞག་ཉི་ཤུ་རྩ་གསུམ་བགྲང་དགོས་པ་ཅིག་བྱུང༌། དེ་བཞིན་དུ་ཉལ་བ་ཡང་ཁ་སྦུབ་ཏུ་ཉལ་ན་གཏི་མུག་སྐྱེ། གན་རྒྱལ་འདོད་ཆགས་སྐྱེ་གཡོན་དུ་ཞེ་སྡང་སྐྱེ། སེང་གེའི་ཉལ་སྟབས་གཡས་འོག་དུ་འོང༌། སྟབས་ཉེས་ཀྱིས་གཡོན་འོག་ཏུ་ཚུད་ནས་སང་ཉིན་དོན་མེད་པ་ཁྲོ་སྙིང་འདོད་པ་འོང་བར་འདུག དེ་རྣམས་ཞེ་སྡང་སྤང་བའི་ལྟ་སྒོམ་སྤྱོད་གསུམ། ཡང་གཏི་མུག་གི་གཉེན་པོར་རྟེན་ཅིང་འབྲེལ་བར་འབྱུང་བ་བསྒོམ་པ་ཡང༌། ལྟ་བ་ཐམས་ཅད་ཀྱི་ནང་ནས་ངན་ཤོས་རྟག་ཆད་གཉིས་ཡིན་ཏེ།
རྟག་པར་བལྟ་བ་ནི་བདག་གིས་ཚོགས་བསགས་ཏེ། བདག་མྱུར་དུ་བླ་ན་མེད་པའི་བྱང་ཆུབ་ཐོབ་པར་བྱ་དགོས་སྙམ་པ་དེ་རྟག་ལྟ་ཡིན། བདག་ཡོད་མ་མྱོང་བ་ལ་བདག་ཏུ་རྟོག་པའི་གློ་བུར་བ་དེ་འདུས་ནས་བདག་སངས་རྒྱ་བར་གང་འདོད་པ་དེ་རྟག་ལྟ་ཡིན་ཏེ། འཁོར་འདས་ཀྱི་ཆོས་ཐམས་ཅད་ལ་བདག་དང་གང་ཟག་དང་སྲོག་དང་སེམས་ཅན་དང་བྱེད་པ་པོ་ལ་སོགས་པ། ཡེ་ནས་དུ་ཙམ་ཡང་ཡོད་མ་མྱོང་བ་ལ་དེར་ཤེས་པ་དེ་ལུགས་ལས་ཟློག་པའི་རྟེན་འབྲེལ། སྤྲོས་པ་དང་བྲལ་བའི་ནམ་མཁའ་ལ། ནམ་མཁའ་ལྟ་བུའི་རྒྱུ་འབྲས་སྐད་ཅིག་མ་སྒྱུ་མ་ལྟ་བུ། མ་རིག་པའི་རྐྱེན་གྱིས་རྒ་ཤིའི་བར་དུ་ཚང་བར་བྱུང་བ་དེ་ལ་ལུགས་འབྱུང་སྟེ། དེ་ལྟར་ཡང་བླ་མ་རིན་པོ་ཆེའི་ཞལ་ནས། ནམ་མཁའ་རང་བཞིན་གྱིས་དྭངས་པ་ལ།
སྣང་གྲགས་ཀྱི་གཟུགས་བརྙན་གསལ་བ་བཞིན་དུ། སེམས་ཉིད་ཆོས་སྐུའི་རང་བཞིན་གྱིས་གསལ་བ་ལ། འཁོར་འདས་ཀྱི་ཆོས་ཐམས་ཅད་དངུལ་དཀར་གྱི་མེ་ལོང་ཕྱིས་པ་བཞིན་དུ་གསལ་བ་དེ་རྟེན་འབྲེལ་དུ་འདོད་པར་འདུག་སྟེ། རྟེན་འབྲེལ་འདོན་འདོད་ནས་ཏིང་ངེ་འཛིན་མ་བསྐྱལ་ཅིག དེའི་ལུས་ཀྱང་བཀྲ་ཤིས་ཅིག་ཏུ་འདྲེན་པར་འདུག དེའི་ཕྱིར་ན་གཉིས་ཀུན་ཀྱང་དོ་ནུབ་རང་ནས་སྤོང་དགོས་ཏེ་གཏུམ་མོ་བསྒོམ་པ་དང༌། ལུས་དྲང་པོར་བསྲང་པུས་མོ་གཡས་འཛུགས་པ་གཡོན་འཛུགས་པ། ཡང་སྔོན་གྱི་ཞི་བྱེད་པ་ལ་ཕཊ་ཞེས་པ་ངག་བཅུད་ལ་བོར་བའི་གནད་ཟབ་མོ་ཡོད། འོ་སྐོལ་ཡང་ངག་བཅུད་ལ་བོར་བ་གཏུམ་མོ་ཡིན་ཏེ། དེ་ཡང་དང་པོ་བྱམས་པ་སྙིང་རྗེ་ཅི་སྐྱེ་ཞིག་སྒོམ།
དེ་ནས་བྱང་ཆུབ་ཀྱི་སེམས་ཀྱིས་ལམ་དུ་གཏང་ལ། ཐམས་ཅད་བླ་མའི་མན་ངག་བཞིན་དུ་བསྒོམས་ཏེ་བསྔོ་བ་བྱ། དེས་ན་ད་ལྟ་གཏུམ་མོ་གནད་དུ་བསྣུན་ཅིང་བསྒོམས་དང༌། ནང་དུ་ཉོན་མོངས་པ་གསུམ་པོ་རགས་པར་སྐྱེ་ཡི། དེ་ལངས་ན་གདམས་ངག་བྱ་ཡི། གཏུམ་མོ་ལྟ་བུ་བསྒོམས་པས་བདེ་བ་སྐྱེ་ལ་གསལ་བ་དང་མི་རྟོག་པ་སྐྱེས་ཙམ་ན། འདོད་པའི་ཁམས་དང་གཟུགས་ཀྱི་ལྷ་བརྒྱ་བྱིན་ལྟ་བུའི་འཁོར་ན། རྒྱལ་ཕྲན་རྒྱལ་པོ་ཆེན་པོ་བཞི་ཡོད་དེའི་འཁོར་འདོད་ཁམས་ཀྱི་ལྷ་མ་སྲིན་བསམ་གྱིས་མི་ཁྱབ་པ་ཡོད། ལྷ་གནས་དེ་ཐམས་ཅད་ཀྱང་བདེ་བའི་ཏིང་ངེ་འཛིན་ལས་གྲུབ་པ་ཡིན་ཏེ། དེ་གཏོར་མ་མ་བཏང་ཡང་རྣལ་འབྱོར་པའི་དྲུང་དུ་ཡོང༌།
དེ་བཞིན་དུ་བདེ་གསལ་གྱི་ཏིང་ངེ་འཛིན་ལ་བརྒྱ་བྱིན་སྟོང་པས་ཆེ་བའི་ཚང་པ་ཡང་བྱོན། འཕྲོག་མ་ཡང་བུ་ལྔ་བརྒྱ་དང་བཅས་ཏེ་འབྱོར་པས། བླ་མ་རིན་པོ་ཆེའི་ལུང་ཡང༌། ཁྲུང་ཁྲུང་དང་ནི་བྱ་གག་དང༌། ། ངང་པ་དང་ནི་ཆུ་སྐྱར་གཟུགས། ། གནོད་སྦྱིན་རྣམས་ནི་མི་ཡིས་མཐོང༌། ། ཞེས་པ་དང༌། འདོད་ཁམས་ཀྱི་མི་ལ་ཡང་བདེ་གསལ་གྱི་ཏིང་ངེ་འཛིན་ལས་སྐྱེས་པ་ཉུང་སྟེ། རྒྱ་ལམ་ཅིག་ཡོད་ན་ཡང་རང་གི་དབང་དུ་རིལ་གྱིས་འདུ་བ་ཡིན། ཁམས་གསུམ་པོ་ཐམས་ཅད་ཏིང་ངེ་འཛིན་གསུམ་གྱིས་བསྡུས་པའི་གནད་ཀས་ངས་གར་ཡང་མ་ཕྱིན་ཏེ་རྒོད་རྐང་ཡང་ང་ལ་ཡོད།
ཁྱེད་རྣམས་ཀྱིས་མ་ཕྱིན་དགུར་ཕྱིན་ཀྱང་ཅང་མི་རྙེད། དེ་རྣམས་ཐམས་ཅད་ཀྱི་རྩ་བ་སྤོང་སེམས་ཡིན་པས་ཆགས་པ་སྤངས་པས་མཁའ་འགྲོས་བྱང་ཆུབ་ཀྱི་སེམས་སྤེལ་ཞིང་དངོས་གྲུབ་སྟེར། འདོད་ཆགས་སུ་སོང་བས་བསེན་མོས་རྐུ་བ་སྟེ་འདི་ལས་ཁམ་ཆེ་བ་ཅང་ཡོད་དམ། དེས་ན་དཔའ་བོ་དང་མཁའ་འགྲོ་འདུ་བྱ་བ་ཡང་ཁམས་གསུམ་གྱི་ཏིང་ངེ་འཛིན་ལས་སྐྱེས་པའི་མི་དང་མི་མ་ཡིན་འདི་རྣམས་ཐམས་ཅད། ཕོ་ཐམས་ཅད་དཔའ་བོ་ཡིན། མོ་ཐམས་ཅད་དཔའ་མོ་ཡིན་གསུངས་པར་འདུག དེས་ན་བདེ་གསལ་མི་རྟོག་པ་དེ་དཔའ་བོ་དང་མཁའ་འགྲོ་ཐམས་ཅད་ཀྱི་སྲོག་སྙིང་ཡིན། རྩ་རླུང་ཟབ་པའི་གནད་ཀྱང་འདིར་གོ་སྙམ། ཡང་ཕྱག་རྒྱ་ཆེན་པོ་ཡོད་པས་ཤི་མེད་དུ་དེ་རང་བསྒོམ་པའམ། ཙཎྜ་ལི་བསྒོམས་པས་རླུང་ནང་དུ་ལོག་སྟེ།
ཆགས་པ་ལས་བདེ་བ་སྐྱེ་བ་ཆོས་ཉིད་ཡིན་པས། བླ་མ་རིན་པོ་ཆེའི་ཞལ་ནས་ཀྱང༌། ཕྱག་རྒྱ་ཆེན་པོའི་རྟོགས་པ་མཆོག བདེ་གསལ་མི་རྟོག་རྟོགས་པ་ཡིན། ། གསུང་བ་ཡང་དེ་ཡིན། རྙེད་དང་གྲགས་པ་གཞན་པས་བསྟོད་འདོད་ན་གཏུམ་མོ་བསྒོམ་བྱ་བ་ཡང་དེ་ཡིན། བླ་མ་རིན་པོ་ཆེ་ལ་ཆགས་ཅན་གྱི་དབང་བཞི་རྫོགས་ཀྱང་ཐོབ་པ་ཡིན་སྙམ་ཞུས་པས། དེས་ན་བདེ་བ་དེ་རྐྱེན་གང་གིས་སྐྱེ་ན་ཡང་ངོས་འཕྲོད་པ་ལས་ཕ་ཀི་ན་ཡོད་པ་མིན་རང་གི་ལུས་ལ་ཡོད་པ་ཡིན། ཧེ་བཛྲ་ལུས་གནས་ལུགས་ལས་མ་སྐྱེས་ཀྱང་འདིར་གོ་སྙམ། སྤོང་སེམས་གཞིར་བྱས་པས་ཞི་གནས་ཀྱི་བདེ་གསལ་གྱི་མི་རྟོག་པ་སྐྱེ།
དེ་ལ་མ་ཆགས་པར་བསྒོམས་པས་ལྷག་མཐོང་གི་བདེ་གསལ་གསུམ་སྐྱེ་སྟེ། རྒྱུ་དུག་གསུམ་སྤངས་པའི་ཏིང་ངེ་འཛིན་གསུམ་སྐྱེ་སྟེ། བསྒོམས་པས་སྤངས་པས་འབྲས་བུ་སྐུ་གསུམ་གྲུབ། བརྗོད་བྱ་འདུལ་བ་མདོ་སྡེ་མངོན་པ་གསུམ། རྗོད་བྱེད་བསླབ་པ་གསུམ། ཏིང་ངེ་འཛིན་གྱི་ཉམས་གསུམ། འབྲས་བུ་སྐུ་གསུམ་གྲུབ་པའི་ཆོས་འདི་བདག་གི་བླ་མ་སྐུ་དྲིན་ཅན་གྱིས་གསུངས་སོ།། །།
༧༩༢༽ ༄། །དམ་པའི་ཆོས་འདུལ་བའི་ལྟ་སྒོམ་སྤྱོད་གསུམ་གྱི་སྙིང་པོ་བསྟན་པ།། བླ་མ་རིན་པོ་ཆེ་ལ་ཕྱག་འཚལ་ལོ།
རྗེ་རིན་པོ་ཆེའི་ཞལ་ནས་སྒོམ་ཆེན་པ་ཞིག་འོང་བར་འདུག་གིས་ངས་གཅེས་པར་བྱས་པ་ཡིན་ནོ། ། ཐུགས་བཏགས་པ་ལགས་མོད་བགྱིས་པས། ཐུགས་ལ་ད་ཡོ་ལ་འདོགས་ཏེ། སྡོམ་པ་རྟེན་ཅན་དེ་བདེ་བར་འདུག་གམ། དེ་ཤིན་ཏུ་བདེ་བྱས་པས་དེ་ལ་དམ་པའི་ཆོས་འདུལ་བའི་ཚངས་ཐིག་ཅིག་ཡོད་ཀྱིས་ཁྱོད་ལ་བཤད་དོ། སྤྱིར་དམ་པའི་ཆོས་འདུལ་བ་ནས་ལྟ་བ་སྒོམ་པ་སྤྱོད་པ་གསུམ་སྟོན་པ་ལས། ལྟ་བ་དབུ་མ་མཐའ་གཉིས་དང་བྲལ་བ་ཅིག་སྟོན། སྤྱོད་པ་མཐའ་གཉིས་སུ་མ་ལྟུང་བར་སྤྱོད། སྒོམ་པ་དེའི་ངང་ལ་གནས་པ་ཞིག་ཡོད་དེ། དབུ་མ་རང་རྒྱུད་ཀྱི་ཡེ་ཤེས་ཆེན་པོ་འདུས་མ་བྱས་པ་ཡེ་ཤེས་ཀྱི་ངོ་བོ་དེ་ཡིན།
གཞན་ཐམས་ཅད་འདུ་བྱེད་ཀྱི་སྤྲོས་པ་ཡིན་པས། འདུལ་བ་ཅིག་ཆར་བ་ཡིན་ཏེ་རྩ་བ་མེད། ཡང་དག་པར་རྫོགས་པའི་སངས་རྒྱས་ལ་མཁན་སློབ་མེད་དེ་རང་བྱུང་གི་བསྙེན་པ་རྫོགས། ལྔ་སྡེ་བཟང་པོ་ཡེ་ཤེས་ཆེན་པོ་ཁོང་དུ་ཆུད་དེ་བསྙེན་པ་རྫོགས། ཉེ་བའི་འཁོར་ཡིན་ནམ་མིན་དཔྱད། འཕགས་པ་འོད་བསྲུངས་སྟོན་པ་ཁྱོད་ཀྱི་སྐུ་གསུང་ཐུགས་རྗེས་སུ་འཇུག་གོ་ཞེས་སྟོན་པར་ཁས་བླངས་པས་བསྙེན་པར་རྫོགས་ཏེ་སྟོན་པ་གཉིས་པ་ཡིན་ཞེས། སངས་རྒྱས་ཀྱིས་ཀྱང་བསྟན་ཕྱེད་བཤུགས་སོ། སྲུ་སྐྱེ་དགུའི་བདག་མོས་ལྕི་བའི་ཆོས་བརྒྱད་སྡོམ་པར་ཁས་བླངས་ཏེ་བསྙེན་པ་རྫོགས་ཏེ། ཉོན་མོངས་པ་དུག་གསུམ་པོ་སྤངས་པ་ཡིན་མོད། ད་རིམ་གྱིས་པ་ལ་མཁན་སློབ་ཚང་བས་ཉོན་མོངས་པ་གསུམ་པོ་རགས་པ་དང་ཕྲ་བ་ནས་སྤོང་བ་ལ།
དགེ་སློང་ལ་ཉིས་བརྒྱ་ལྔ་བཅུ་རྩ་གསུམ་སྤང་བར་ཁས་བླངས་པས་བསྙེན་པ་རྫོགས་ཏེ། དེ་ལ་སྤྲོས་པའི་མཐའ་མང་པོ་ཞིག་བཅད་དུ་བྱུང་བ་ཡིན་ཏེ། མདོར་ན་གསུམ་པོའི་ཕྲ་རགས་མིན་པས་གཅད་རྒྱུ་མེད། ཉན་ཐོས་ཀྱི་བདེན་པ་བཞིའི་དབང་དུ་བྱས་ན་ཡང༌། རྒྱུ་ཀུན་འབྱུང་གི་བདེན་པ་ལ་ལས་དང་ཉོན་མོངས་པ་སྤོང་བ་དེ་ལམ། འབྲས་བུ་རིགས་དྲུག་གིས་སྡུག་བསྔལ་འགོག་པ་དེ་ལ་འབྲས་བུ་ཟེར་ཏེ། དེ་ལྟར་ཚུལ་ཁྲིམས་ལ་བརྟེན་ནས་བདེ་གསལ་གྱི་ཞི་གནས་སྐྱེ། མི་རྟོག་པ་དེ་གཟུགས་མེད་ཀྱི་དེ་དང་མི་མཐུན་ཏེ། བསམ་གཏན་བཞི་པའི་ཏིང་ངེ་འཛིན་སྐྱེས་ནས། ཟག་པ་ཟད་པའི་ཏིང་ངེ་འཛིན་བྱ་བ་ཐོབ།
རྫུ་འཕྲུལ་དང་མངོན་པར་ཤེས་པ་མང་པོ་བཤད་འདུག་སྟེ། དགྲ་བཅོམ་པའི་འབྲས་བུ་ཐོབ། དེ་ཡང་སངས་རྒྱས་ཀྱིས་དགྲ་བཅོམ་པ་བྱ་བ་བྱས་པ་བྱེད་པ་བྱས་པ། ཁུར་བོར་བ། རང་གི་དོན་རྗེས་སུ་ཐོབ་པ་སྲིད་པ་ཀུན་ཏུ་སྦྱོར་བ་ལ་སོགས་པ་གསུངས་པ་ཡང༌། ལས་དང་ཉོན་མོངས་པའི་སྲིད་པ་རྒྱུད་པ་འདི་མི་ལེན་ཏེ། ཉོན་མོངས་པ་ཕྲ་བ་ནས་མ་སྤངས་པ་ལགས་སྐད། སངས་རྒྱས་ཀྱིས་འདྲི་བར་འདུག་སྟེ། མྱ་ངན་ལས་འདའ་ཁར་མ་སྤངས་ཞེས་ལུང་བསྟན་ནས་འདུག དེ་ནས་ཤེས་བྱའི་སྒྲིབ་པ་སྐད་ཟེར་ཡང་ཉོན་མོངས་པ་ཕྲ་མོ་མ་སྤངས་པ་ཡིན་ཏེ།
ས་བཅུ་པའི་བྱང་ཆུབ་སེམས་དཔའ་ལ་ཡང་ཡོད་པར་བཤད་པའི་ལུང་ཡོད། དཀོན་མཆོག་སྤྲིན་ལས། བྱང་ཆུབ་སྙིང་པོར་ཞུགས་པ་ན། ། འདོད་ཆགས་ཞེ་སྡང་གཏི་མུག་དང༌། ། དྲི་མ་གཞན་ཡང་རྣམ་མང་བ། ། ཁྱོད་ཀྱི་ཡེ་ཤེས་མེ་ཡིས་སྲེགས། ། ཞེས་པས། སངས་རྒྱས་ན་ཇི་ལྟ་བ་དང་ཇི་སྙེད་པར་མཁྱེན་པའི་ཡེ་ཤེས་མ་ལུས་པ་ལ་མངའ་བརྙེས་པ་ཡིན་ཏེ། ས་བཅུ་པའི་ཤེས་བྱའི་སྒྲིབ་པ་ཟེར་ཡང་མ་ཤེས་པ་ཡིན་ཏེ་གཏི་མུག་བག་ལ་ཉལ་བ་ཡིན། དེས་ན་དགྲ་བཅོམ་པ་ལ་ཡང་བཅས་པ་གསུངས་ནས་གདའ།
དེས་ན་བཅས་དང་རང་བཞིན་གྱི་ཁྱད་པར་ཡང་རྐྱེན་ལ་བཏགས་ནས་གནང་བ་ཡོད་མཻད་ལ་མི་བཏུབ་ཏེ། བསམ་གཏན་པ་དགའ་བྱེད་ལ། ཕམ་པ་བྱུང་ནས་ཕྱིར་གསོས་ནས་འདུག་པ། འོ་སྐོལ་སློབ་དཔོན་ཀླུ་སྒྲུབ་ཀྱི་རྗེས་སུ་འབྲང་སྟེ། འདོད་ཆགས་ཞེ་སྡང་གཏི་མུག་གསུམ། དེས་བསྐྱེད་ལས་ནི་མི་དགེ་བ། ཞེས་པས་སྐྱོན་མ་གླེན་མ་ལ་ཡང་ཕམ་པ་བྱུང་བར་འདོད་དེ། མི་ཤེས་པས་ལྟུང་བ་བྱུང་ནས་འདུག་པ་ཡང༌། སྦོམ་དགའ་མོ་ཆགས་པ་སྐྱེས་པ་ལ་བྲམ་ཟེའི་བུ་དབེན་པར་དུས་བཏབ་ནས་སྤྱོད་པར་འདོད་པ་ལ། མོས་ང་ཡོང་བ་སྡེ་སྣོད་འཛིན་པ་ལ་སངས་རྒྱས་ཀྱི་དགེ་སློང་མ་དེ་འདྲ་བ་བྱེད་པ་ག་ལ་འོང་ཞེས་འགྱོད་པའི་སྐབས་སུ་ཁྱེའུས་སྤྱད་པ་ལ་རྡོག་པ་རྒྱབ་པ་རྩིབ་མ་བཅག་སྟེ་དགྲ་བཅོམ་མོ་ཟེར།
རྒྱུན་ཞུགས་ཐོབ་པ་མི་འོང་ཐོབ་བམ་ཞེས་ཞུས་པ། མ་ཡིན་རྩིབ་མ་བཅག་ཞེས་པ་ལ། སངས་རྒྱས་ཀྱིས་བསླབ་པ་ལ་ཕམ་པ་བྱུང་ནས་བཅས་ནས་འདུག་པ། ཡང་སེར་སྐྱའི་བུ་མོ་བཟང་མོ་ལ་ཆགས་པ་སྤྱད་པས་ཡན་ལག་གི་སྤྲད་སྤྲུད་དང་ངག་དུ་རྒོད་ཀྱིས་བདེ་བ་ཉམས་སུ་མ་བླངས་པས་ཕམ་པ་མ་བསྐྱེད་པར་འདུག དེ་བཞིན་དུ་ཡངས་པ་ཟོལ་ཟོལ་བོར་སོང་བས་བདེ་བ་མ་སྐྱེས་པ་ལ་སོགས་དང༌། ཡང་དགག་གནང་བསྒྲུབ་པ་ཞུས་པས། སྔོན་དགེ་སློང་མ་དང་ལམ་དུ་འགྲོགས་པར་མ་གནང་བ་དགག་པ། ཕྱི་ནས་ཁུར་བར་གནང་བ་དེ་གནང་བ་སྟེ། བསྒྲུབ་པ་ནི་སྔར་བཀག་པ་སྲུངས་པ་དང༌། ཕྱིས་གནང་བ་སྲུངས་པ་གཉིས་ཀ་བསྒྲུབ་བཅས་སུ་འོང༌།
ཡང་དུས་དྲན་ནི་སངས་རྒྱས་རྫུན་སློབ་པ་ཡིན་ཏེ་གྲོང་ཁྱེར་དུ་ཕྱི་དྲོ་འགྲོ་བར་མི་འདོད་ན། སྟོན་པ་ཡང་དག་པར་རྫོགས་པའི་སངས་རྒྱས་ཀྱིས་མ་གནང་བ་ཡིན་གྱིས་མི་འགྲོ་སྟེ་ཉེས་པ་མེད། འགྲོ་བར་འདོད་ན་དབང་པོའི་སྒོ་བསྡམས་ནས་གནང་བ་ཡིན་གྱི་སྙམ་ན་ཉེས་པ་མེད། ཡང་ཁྱིམ་པ་མོ་ལ་ཆོས་སྟོན་པ་ལ་དེའི་མཚན་མོ་དགྲ་བཅོམ་པ་ཐོབ་པར་འདུག་ན་གནང་བ་ཡིན་པས་ཉེས་པ་བཞིན་དུ། བུད་མེད་སང་འགྲོ་བར་འདུག་དོ་ནུབ་སྐྱབས་འགྲོ་སེམས་བསྐྱེད་བྱས་ན་ཐོབ་པར་འདུག་ན་ཡང་དེ་དང་འདྲ་སྟེ། དོ་ནུབ་དུས་དྲན་བྱས་ལ་སྐྱབས་འགྲོ་བྱས། དེས་ན་དེ་ཐམས་ཅད་སློབ་དཔོན་འཕགས་པས་དེས་བསྐྱེད་མི་དགེ་བ་དང་དགེ་བའི་རྗེས་སུ་འབྲང་གསུང་སྟེ་ལེགས་སོ། ། ཡང་སྤོང་བ་བདུན་ལུས་ངག་ལ་བཞག་ནས་ཡིད་ཀྱི་གསུམ་པོ་ལ་མ་བཅས་ན་འདུ་ཤེས་གཙོ་བོ་ཐམས་ཅད་འཇིག་སྟེ། ཡིད་གཅིག་པུས་མཐོང་ཆོས་གྲུབ་པ་ལ། སངས་རྒྱས་དང་དགེ་འདུན་གྱིས་ཕམ་བབས་དང་པོ་བྱིན་པས་མ་ལེགས་ཏེ།
ཕྱི་ནས་སྦྱིན་པར་བཅས་པ་ལ་བྲམ་ཟེའི་ཁྱེ་འུས་སྔོན་ནས་བླངས་པས་མ་སྟེར་ཏེ། འདི་རྣམས་ཐམས་ཅད་ཀྱི་སྐེ་ཉལ་གྱིས་བཅད་ལ་སྙམ་དུ་ཞེ་སྡང་སྐྱེས་པས་དུས་དེ་ཉིད་དུ་ལྕགས་ཀྱི་འཁོར་ལོ་སྐེ་ལ་ཕོག་ནས། བཅད་ནས་ཆོས་རྣམས་ཀུན་གྱི་སྔོན་དུ་ཡིད་འགྲོ་ཡིད་གཙོ་ཡིན་བྱ་བའི་ཚིག་བཤད་དང༌། ཡང་རྒྱལ་བུས་ཕྱིན་ནས་སྡུས་པས་བྱིན་པས་སངས་རྒྱས་འཁོར་དང་བཅས་པ་འདི་རྣམས་ལ། བདག་གིས་སྟོན་མོ་རྒྱ་ཆེན་པོ་ཞིག་བྱས་ན་འདྲོངས་ན་སྙམ་པ་ལ་དད་པས། ཡུལ་གཅིག་ན་རྒྱལ་པོ་ཤི་བའི་སར་བསོད་ནམས་ཅན་གཅིག་ལ་རྒྱལ་པོ་འཆོལ་བས་ཕྱིན་པས། ཁོང་གི་ཤིང་གྲིབ་ལ་སྔ་དྲོ་ཉལ་བས་ཕྱི་དྲོ་ཡང་གྲིབ་མས་མ་གཏང་བ་མཐོང་ནས་ཁོ་ལ་བཅོལ་བས། སངས་རྒྱས་འཁོར་བཅས་ལ་ཆོས་སྟོན་ཡོན་དང་བཅས་པ་འགྲོངས་པས། ཆོས་རྣམས་ཀུན་གྱི་སྔོན་དུ་ཡིད་འགྲོ་ཡིད་གཙོ་ཡིན། ། ཞེས་པས་བསམ་པ་གཅིག་པུས་མཐོང་ཆོས་གྲུབ་པ་དང་འགལ།
ཡང་རི་རབ་ཀྱི་བང་རིམ་ལ་དགེ་སློང་རྣམས་བཞུགས་པ་ལ་རྩ་བ་ན་ཀླུ་ཡོད་པ་ངང་པ་སྐྱེས་པ་ལ་མཁའ་ལྡིང་གིས་སྐེ་བཅད་པས་ཁོང་ལྷ་གནས་སུ་སྐྱེས་ཏེ། དགྲ་བཅོམ་པ་ཐོབ་པས་སྔར་གྱི་ལས་གང་ནས་སྐྱེས་བལྟས་པས་ཀླུ་ཡུལ་ནས་དགྲ་བཅོམ་པ་ལ་དད་པ་སྐྱེས་པས་དགྲ་བཅོམ་པ་མཐོང་ནས་སྔར་གྱི་ཀླུ་ཕ་མ་ལ་བསོད་སྙོམས་ལ་ཕྱིན་ནས་རྙེད་དགོས་སྙམ་པ་ལ། ཚ་བོ་ཆུང་ལ་ཞང་པོའི་ཟླ་ལ་སོང་བྱས་པས་ངས་མི་སླེབས་ནས་ན་བཟའ་ལ་འཇུས་ཞེས་པས་འཇུས་ནས་ཀླུ་ཡུལ་དུ་ཕྱིན་ཙམ་ན། གདན་གཉིས་བཏིང་བ་འདི་ཅི་བྱེད་སྙམ་ན་བཙུན་ཆུང་ཡང་འདུག་འོངས་སམ། མཁན་པོ་འོངས་ཞེས། ཀླུ་སྙམ་ན་འདི་བཙུན་ཆུང་ལ་ཡོན་ཏན་མེད་པས་བདུད་རྩི་མི་འཇུ་བས། མིའི་ཟས་སྦྱིན་སྙམ་ནས་བྱིན། མཁན་པོའི་ལྷུང་བཟེད་ལ་འབྲས་ཀྱི་ཟེགས་མ་ཁར་བཅུག་པས་བདུད་རྩིར་སོང་སྟེ། རོ་ཞིམ་པས་མི་གཉིས་ལ་ཁྱད་འདི་ཙམ་བྱས་སྙམ་ནས་ཞེ་སྡང་སྐྱེས་ནས། ཀླུ་འདི་རྣམས་བརླག་པར་བྱེད་པར་གྱུར་ཅིག་ཞེས་སྨོན་པས།
སྐད་ཅིག་གིས་ཡན་ལག་བཞི་ལས་ཆུ་བོ་བྲུབ་ནས། ཀླུ་གཉིས་པོས་ནུ་བོ་བསམ་པ་དེ་ལྟ་བུ་ལས་བཟློག་ཅིག་ཞེས་པས། སེམས་ནི་ཐག་རིངས་གྱུར་པ་ན། ། བདག་གིས་ཟློག་པས་མི་འགྱུར་རོ། ། ཞེས་པ་ཀླུ་གཉིས་པོ་ཤི་ནས་འདུག སངས་རྒྱས་ཐབས་མཁས་པ་དེ་གཉིས་འདིར་སྐྱེས་སྐབས་འདིར་མི་གསུང་བར་ཡང་གཞན་ཅིག་ཏུ་ཉུག་རྩེར་འོང་བར་འདུག དེས་ན་དེ་ཀུན་གྱིས་ཀྱང་ཡིད་ཀྱི་གསུམ་པོ་ལ་གནོད་གསུང༌།། །། ༧༩༣༽ ༄། །ཚོགས་གསོག་པ་ལ་ཞིང་བསམ་དངོས་གསུམ་གྱི་རྟེན་འབྲེལ་འཛོམ་དགོས་པར་གདམས་པ།། ན་མོ་གུ་རུ།
རྒྱ་ཤོད་པས་གནག་གསེར་གྱི་རྒྱས་འབྲིང་ཚར་གཉིས་མཛོ་རྟ་བརྒྱད་ཅུ་ཕུལ་བའི་དུས་སུ། འོ་སྐོལ་ཐམས་ཅད་འཇིག་རྟེན་འདི་ཡུན་རིང་པོ་མི་སྡོད་འཆི་དགོས་པ་ཡིན་ཏེ་གསུང་རབ་ལས། སང་ཙམ་འཆིའམ་སུས་ཤེས་ཀྱིས། ། དེ་རིང་ཉིད་དུ་བསྟུན་ཏེ་བྱ། ། འཆི་བདག་བདེ་ཆེན་དེ་དག་ནི། ། བདག་དང་བཤེས་པ་མ་ཡིན་ནོ། ། ཞེས་པས་དེ་ལ་ཅིས་ཀྱང་མི་ཕན་ཆོས་བྱེད་དགོས། ། དེ་ཡང་ཚོགས་གཉིས་བསགས་དགོས་ཏེ། དེ་ལ་ཞིང་དངོས་པོ་བསམ་པ་གསུམ་འཛོམ་དགོས་པས། དེ་ཡང་དཀོན་མཆོག་གསུམ་ཞིང་དག་སྟེ། །
སངས་རྒྱས་ཡོན་ཏན་བསམ་མི་ཁྱབ། ། དམ་པའི་ཆོས་ཀྱང་བསམ་མི་ཁྱབ། ། འཕགས་པའི་དགེ་འདུན་བསམ་མི་ཁྱབ། ། ཞེས་པ་དང༌། དེ་ཡང་དགེ་འདུན་ལ་ཚང་སྟེ། སངས་རྒྱས་སྐུ་གསུམ་ལ་ཆོས་སྐུ་གང་ན་བཞུགས་སྙམ་ན། དགེ་འདུན་རྟོགས་ལྡན་རྣམས་ཀྱི་ཐུགས་སྐྱེ་འགག་ཐམས་ཅད་ཀྱི་མཐའ་དང་བྲལ་བ། སྨྲ་བསམ་བརྗོད་མེད་དེ་ཡིན་ཏེ་སེམས་སྐྱེ་བ་མེད་པ་དེ་ཡིན་ནོ། ། ལོངས་སྐུ་བྱང་ཆུབ་ཀྱི་སེམས་ཀྱིས་ཀུན་ནས་བསླངས་ནས་མ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན་ཞིང༌། སྡུག་བསྔལ་དང་བྲལ་ནས་བྱང་ཆུབ་ཆེན་པོ་ཐོབ་པར་འདོད་པ་དེ་ཡིན་ཏེ།
དེ་ཡང་སྐུ་ལ་ཞིང་ཁམས་ཐམས་ཅད་ཀྱིས་ཁྱབ་པ། ཞིང་ཁམས་ཐམས་ཅད་ལ་སྐུས་གང་བ་དེ་ལྟ་བུ་དེ་ཡིན་ཏེ་དེ་ཡང་དགེ་འདུན་གྱི་ཐུགས་ལ་བཞུགས་ཏེ། རྟོགས་ལྡན་མང་པོ་ལ་བསྙེན་བཀུར། སྤྲུལ་པའི་སྐུ་རིས་སུ་བྲིས་པ་འབུར་དུ་གཏོད་པ་ལུགས་སུ་བླུག་པ་འདི་རྣམས་ཡིན་ཏེ། དེ་ཡང་ཁྱེད་ཀྱིས་མང་པོར་བསྙེན་བཀུར། ཆོས་ལུང་གི་ཆོས་གསུང་རབ་ཡན་ལག་བཅུ་གཉིས་ཀྱང་བྲིས་བཀླགས། ཆོས་ཉིད་རྒྱུ་མཐུན་གསུང་རབ་བཅུ་གཉིས་དང༌། ཞེས་པ་དང་རྟོགས་པའི་ཆོས་ལ་སྐྱེ་འགག་མེད་དེ་སྤྲོས་ལ་དབེན། ། དེ་ལ་དམིགས་ཏེ་ཡོན་ཏན་ཀུན་གྲུབ་པ། ། ཞེས་དགེ་འདུན་གྱི་ཐུགས་ལ་བཞུགས་ཏེ། །
དགེ་འདུན་གྱི་ཚོགས་རྒྱ་ཆེན་པོ་ལྟ་བུ་ལ་བསྙེན་བཀུར་བསམ་མི་ཁྱབ་པ་མཛད། དགེ་འདུན་དོན་དམ་ཀུན་རྫོབ་གཉིས་སམ། ཉན་ཐོས་དང་བྱང་ཆུབ་སེམས་དཔའི་དགེ་འདུན་གཉིས་སམ། དེ་ཡང་ཕྱི་ཉན་ཐོས།་་་ བར་བྱང་ཆུབ་སེམས་དཔའ།་་་ ནང་རིག་པ་འཛིན་པའི་དམ་ཚིག་དང་ལྡན་པ་བྱ་བ་ཡིན་ཏེ།་་་ ལྔ་བརྒྱའི་དུས་ཀྱི་སྤོང་སེམས་བརྟན་པོ་ཡོད་པའི་ཉན་ཐོས་དང་བྱང་ཆུབ་སེམས་དཔའམ། དེ་ཡང་སྟོང་གསུམ་གྱི་མི་རྣམས་ཀྱི་ཤེས་རབ་ཕྱོགས་གཅིག་ཏུ་བཞག་པས། ཤཱ་རིའི་བུ་དང་མོ་འགལ་བུའི་ཤེས་རབ་ལ་བརྒྱ་སྟོང་གི་ཆར་ཡང་མི་ཕོད་དོ། ། དེ་གཉིས་ལྟ་བུ་སྟོང་གསུམ་གྱི་སྟོང་འདམ་བུའི་ཚལ་ལམ་སྨྱིག་མའི་ཚལ་ལྟ་བུར་གང་བའི་ཤེས་རབ་ཀྱིས།
བྱང་ཆུབ་སེམས་དཔས་སེམས་དང་པོ་བསྐྱེད་པའི་བྱང་ཆུབ་སེམས་དཔའ་གཅིག་གིས། མ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན་ཞིང༌། སྡུག་བསྔལ་དང་བྲལ་བར་འདོད་པའི་ཤེས་རབ་ལ། བརྒྱ་སྟོང་བྱ་བའི་ཆར་ཡང་མི་ཕོད་པར་གསུངས་ཏེ། འདི་རྣམས་ཐམས་ཅད་དེ་ལྟ་བུའི་བློ་གྲོས་ཅན་ཤ་སྟག ཡང་གསང་སྔགས་ལས་ཕྱི་སྣོད་ཀྱི་གཞལ་ཡས་ཁང༌། ནང་བཅུད་ཀྱི་སེམས་ཅན་ལྷ་དང་ལྷ་མོ། ཕུང་པོ་ལྔ་པ་སངས་རྒྱས་ཡེ་ནས་སྐུ་དང་ཡེ་ཤེས་ཀྱི་བདག་ཉིད་ཅན་དུ་བཞེད་དེ། འདི་རྣམས་དེ་ལྟ་བུ་ཉམས་སུ་ལེན་པ་འབའ་ཞིག དེ་ལྟར་ཡང༌།
བསླབ་པ་དག་ལ་རབ་ཏུ་གུས། ། ཞེས་པས་བསླབ་པ་གསུམ་ལ། གྲོལ་ནས་གྲོལ་བའི་ལམ་ཡང་སྟོན་ཏེ། འདི་རྣམས་ཀྱི་སྐྱེ་མེད་ཀྱི་དོན་མཐོང་ནས་གཞན་ལ་ཡང་གྲོལ་བར་ནུས་པ། ཞིང་གི་དམ་པ་ཡོན་ཏན་ཞིང༌། དགེ་འདུན་ལ་ཡང་ཕྱག་འཚལ་ལོ། ། ཞེས་པའི་དོན་ཡང་ཡིན། དེ་ལྟར་དགེ་འདུན་ཡང་མ་ལུས་པར་ཚང་སྟེ་དཀོན་མཆོག་གསུམ་ཞིང་དག ཡང་ལམ་བསྒོམ་པ་རྣམས་ལ་བླ་མ་ཞིང་དག་སྟེ། དཔལ་སྡོམ་པ་འབྱུང་བ་ལས།
བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། ། ཀུན་གྱི་བྱེད་པོ་བླ་མ་མཆོག ཅེས་པ་དང༌། ཕ་རོལ་ཏུ་ཕྱིན་པ་ལས། སངས་རྒྱས་ཆོས་རྣམས་དགེ་བའི་བཤེས་ལ་བརྟེན་ཏོ་ཞེས། ། ཡོན་ཏན་ཀུན་གྱི་མཆོག་མངའ་རྒྱལ་བས་དེ་སྐད། ། ཞེས་པ་དང༌། ཡོན་ཏན་གང་བྱུང་ན། གང་གི་དྲིན་གྱིས་བདེ་ཆེན་ནི། །
སྐད་ཅིག་ཉིད་ལ་ཆར་བ་གང༌། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པདྨོར་འདུད། ། ཅེས་པ་དང༌། དེའི་ཕྱིར་ན་སྡོམ་འབྱུང་ལས། མཆོད་པ་ཀུན་གྱི་ཐོག་མར་ནི། ། བླ་མའི་མཆོད་པ་བརྩམ་པར་བྱ། ། དེ་མཉེས་པ་ལ་ཀུན་མཁྱེན་གྱི། ། ཡེ་ཤེས་དམ་པ་ཐོབ་པར་འགྱུར། ། ཞེས་པ་དང༌།
སློབ་དཔོན་འཕགས་པས། མཆོད་པ་ཐམས་ཅད་ཡོངས་སྤངས་ལ། ། ཞེས་པས། དུས་གསུམ་གྱི་སངས་རྒྱས་ལ་མཆོད་པ་ཕུལ་བ་བས། བླ་མའི་བ་སྤུ་ཁུང་ཅིག་མཆོད་པ་བསོད་ནམས་ཆེ་བས། དེ་ཡང་བླ་མ་དེ་བཟང་བར་འཁོར་གྱིས་བྱེད་དེ། ཁྱེད་རྣམས་ཀྱི་ཡུལ་རྒྱ་ཤོད་དེ་ཀུན་དུ་མུན་ནག་གི་སྒྲོན་མ་བྱས་པས་དེ་ལ་རྗེས་དཔག་ཡོད་དེ། ང་ཚད་མ་བ་རྒད་པོ་ཡིན་པས་འདི་ཚོད་ཀྱིས་བླ་མ་དེ་སངས་རྒྱས་དངོས་ཅིག་བཞུགས་པར་འདུག་སྙམ་ནས་ཡོན་བདག་རྣམས་ཀྱང་འདིར་བྱོན་པ་ཡིན་ཏེ། སྔོན་སངས་རྒྱས་ལ་ཡང་འཇམ་དཔལ་དང་སྤྱན་རས་གཟིགས་ཀུན་གྱིས། ཤར་དང་ལྷོ་ལ་སོགས་པའི་འཇིག་རྟེན་གྱི་ཁམས་ཀྱི་སེམས་ཅན་རྣམས་འོད་ཟེར་གྱིས་བཀང་ནས།
མེ་ཏོག་ཕལ་ཆེར་མེ་ཏོག་བླ་རེ་དང༌། ། མེ་ཏོག་བཀོད་པའི་འོད་ཟེར་རབ་བཀྱེ་བ། ། འཇིག་རྟེན་ཁམས་ཀུན་རབ་ཏུ་རྒྱས་བཀང་སྟེ། ། བདག་ཉིད་ཆེན་པོ་དེ་དང་སངས་རྒྱས་མཆོད། ། ཞེས་པའི་དོན་ཡང་དེ་ཡིན། ། དེ་ལྟར་ཞིང་རྣམ་པར་དག་པ་དཀོན་མཆོག་གསུམ་ཡང་བླ་མ་དང་དགེ་འདུན་ལ་ཚང་སྟེ་ཞིང་དག ། བསམ་པ་རྣམ་པར་དག་པ་རྐྱེན་དགེ་བའི་བཤེས་གཉེན་ལ་རག་ལས། མ་དག་པ་འཇིག་རྟེན་གྱི་ཆོས་བརྒྱད་ཡིན་པས་ཁྱེད་ལ་མི་མངའ་ན་ཡང་མ་དག གཟུགས་ལ་ཡང་བླ་མ་རིན་པོ་ཆེའི་ཞལ་ནས་ལེགས་ཤོས་པགས་པ་འདི་ཡིན་ཏེ་མི་པགས་ལ་ཅི་བཏུབ། དེའི་འོག་མི་གཙང་བ་འབའ་ཞིག་ཡིན་གསུངས་གསུང་བས།
དེ་ལ་ཡང་དགོས་པ་མེད་སྡིག་པའི་ཚེ་རིང་བ་ངན་པས། གསང་སྔགས་ནས་སྡིག་ཅན་བསྒྲལ་བར་བཤད་པ་ཡང་དེ་ཡིན། ལོངས་སྤྱོད་མེ་ཆུ་རྒྱུན་པོ་དང་ཐུན་མོང༌། ནད་མེད་པ་དུར་དུ་ཁྱེར་ཙམ་ན་བོན་རྒན་གཅིག་ལ་ཡང་ཟན་ཁམ་གང་མི་འཆོར་རེ་དགོས་པ་མེད། རྙེད་པ་ཁ་ལན་ཡིན་ཏེ་སང་ནས་སྒོ་བཅད་ནས་ཞལ་ཡང་མི་སྟོན། བཀུར་བའི་སྟན་ཡིན་ཏེ་གོང་མ་ཆེན་མོ་རྣམས་ཀྱིས་ཁྱེར་ནས་འདུག་པ་ཡང་མ་འཐོབ། ཁ་འཛིན་ནི་དགྲ་ཡིན་ཏེ་ཁྱེར་ཡང་འཐུད་དང་སྙགས་མི་བྱེད་པས་ཕྱི་མི་འབའ་ཞིག་ཡིན། ཕྱི་མ་ནི་མངོན་མཐོ་ལྷ་མི་ནི་བརྒྱ་བྱིན་དང་ཚངས་པ་ཡང་སླར་འཁོར་བའི་ཡང་བྲན་དུ་འགྱུར་ཅིང་ངན་སོང་དུ་འགྲོ། ངེས་ལེགས་ཉན་ཐོས་དང་རང་སངས་རྒྱས་གཉིས་ལ་ཡང་གཏན་གྱི་ཐར་པ་མེད་པས། བླ་ན་མེད་པའི་བྱང་ཆུབ་འབའ་ཞིག་དེ་ཡང་ནམ་མཁའ་དང་མཉམ་པའི་སེམས་ཅན་འདི་དག་ཐམས་ཅད་མ་ལུས་པར་བྱང་ཆུབ་ལ་དགོད་པར་འདོད་པའི་བློ་གྲོས་ཅན་བྱང་ཆུབ་རང་མ་གོ་ན་མི་འོང་བས།
བྱང་ཆུབ་ནམ་མཁའི་མཚན་ཉིད་དེ། ། རྟོག་པ་ཐམས་ཅད་སྤངས་ཕྱིར་རོ། ། ཞེས་པས་དེར་བསྔོ། ། དངོས་པོ་རྣམ་པར་དག་པ་གསུམ་ཡིན་ཏེ། སྦྱིན་པ་ལས་བྱུང་བ་ཚུལ་ཁྲིམས་ལས་བྱུང་བ་བསྒོམས་པ་ལས་བྱུང་བ་གསུམ། རྗེས་སུ་ཡི་རང་བ་དང་བཞིར་ཡང་བཏུབ། དེ་ཡང་སྦྱིན་པའི་དངོས་པོ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ཡུམ། ལྷ་དང་བཅས་པའི་འཇིག་རྟེན་ཐམས་ཅད་ཀྱི་བདེ་བ་དང་སྐྱིད་པའི་དཔལ་ཕུན་སུམ་ཚོགས་པའི་འབྱུང་གནས་ཡུམ་རྒྱས་པ། འབྲིང་པོ་བསྡུས་པ་རིན་པོ་ཆེ་བཻ་ཌཱུརྻ་ཞུན་མ་ལ་གསེར་གྱིས་བྲིས་པ་དང༌། རིན་པོ་ཆེ་དུང་བཞུས་པ་ལ་བཻ་ཌཱུརྻས་བྲིས་པ་ཕུལ་བའི་བསོད་ནམས་མཐའ་མི་མངོན་ཏེ།
སངས་རྒྱས་སྲས་དང་ཉན་ཐོས་རང་རྒྱལ་ལྷ་རྣམས་དང༌། ། འགྲོ་བ་ཀུན་གྱི་བདེ་སྐྱིད་ཆོས་རྣམས་ཇི་སྙེད་པ། ། དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་བྱུང༌། ། ཞེས་པའམ། ། བསྐལ་པ་བྱེ་བར་སྦྱིན་པ་བྱིན་བྱས་པས། སེམས་ཅན་མཆོག་ལ་གླེགས་བྱིན་བསོད་ནམས་འཕགས། ། ཞེས་པའམ། ཅིའི་ཕྱིར་ཞེ་ན་སྨྲ་མཆོག་དེ་དག་འདིར་བསླབས་ནས། ། ཞེས་པས་རབ་ཏུ་དད་པས་རབ་ཏུ་དད་པ་ལ། ལྷག་པར་མོས་པས་ལྷག་པར་མོས་པ་ལ།
བྱང་ཆུབ་ཏུ་སེམས་བསྐྱེད་པས་བྱང་ཆུབ་ཏུ་སེམས་བསྐྱེད་པ་ལ། ཞེས་པའམ། སྨན་གྱི་བཏུང་བ་ལ་དངོས་པོ་གཞན་ནམ། ཡང་རྗེས་སུ་ཡི་རང་བའི་དངོས་པོ་ནི། ཁྱེད་རང་ཐམས་ཅད་ཀྱིས་མཉམ་པོའམ་ཆེར་ཐོབ་པ་ཡང་ཡིན་ཏེ། ཁ་ཅིག་ཕྱེད་ཐོབ་ཟེར་ཏེ་དེ་མིན་དེ་ལ་བགོ་བཤའ་བྱས་པ་སུས་ཡོད། ཆོས་རྣམས་ཀུན་གྱི་སྔོན་དུ་ཡིད་འགྲོ་ཡིད་གཙོ་ཡིན་ཞེས་པས་བསམ་པ་གཙོ་སྟེ། རྒྱལ་བྱེད་ཀྱི་ཚལ་ཀུན་དགའ་ར་བར་སངས་རྒྱས་དང་ཉན་ཐོས་དང་བྱང་ཆུབ་སེམས་དཔའ་དང་དགེ་སློང་སྟོང་ཉིས་བརྒྱ་དང་བཅས་པ་ལ། རྒྱལ་པོ་གསལ་རྒྱལ་གྱིས་དབྱར་ཟླ་བ་གསུམ་བཤོས་དྲངས་པ་ལས། སྤྲང་པོ་གཅིག་ཡིད་རང་སྐྱེས་པས་རྒྱལ་པོ་ལ་སངས་རྒྱས་ཀྱིས་ཁྱོད་ཀྱི་ཡོན་བསྔོའམ།
དེ་བས་བསོད་ནམས་ཆེ་བ་གཅིག་གི་ཡོན་བསྔོ་ཞེས་པས། ཆེ་བ་བསྔོས་ཟེར། སྤྲང་པོར་བསྔོས་ནས་ཟླ་བ་གསུམ་ཐེམ་སྟེ་སང་དགག་དབྱེ་མཛད་ནས་བཞུད་པ་ལ་ཐུག་པས། རྒྱལ་པོ་མྱ་ངན་གྱི་ཁང་པར་ཞུགས་ནས་བློན་པོས་དྲིས་པས་ཟླ་བ་གསུམ་དུ་ཡོན་བསྔོ་བ་མ་ཐོབ་ཟེར་བས། ཐབས་ཡོད་པས་འབྲས་ཆེན་དང་ཚོད་མ་ཉིས་འགྱུར་དུ་ཚོས་ལ་ཕྱེད་ཕྱེད་ཐང་ལ་བོ། སྤྲང་པོ་བསྡུད་པའི་ལག་པ་ལ་དབྱུག་པ་རྒྱབ་པས། རྒྱལ་པོ་སྡིག་ཆེན་སྙམ་མ་དད་ནས་ཡོན་བསྔོ་རྒྱལ་པོས་ཐོབ་བོ། ། དེ་དང་འདྲ་བས་བསྔོ་བྱའི་དགེ་བ་ཁྱེད་རང་ཐམས་ཅད་ཀྱི་ཐུན་མོང་དུ་དེ་ལ་ཕུལ། དེའི་བསོད་ནམས་དགེ་འདུན་ལ་ཕུལ། སེམས་ཅན་ནམ་མཁའ་དང་མཉམ་པ་ལ་ཕུལ།
དུས་གསུམ་གྱི་སངས་རྒྱས་ཐམས་ཅད་ལ་ཕུལ་དང༌། དེ་རྣམས་མ་ཟད་ཀྱི་བར་དུ་དགེ་བ་མི་འཛད། ། ནམ་མཁའི་མཐའ་དང་མཉམ་ཆོས་ཀྱི་དབྱིངས་དང་མཉམ་པ་ཡིན་གྱིས། ཡང་འདི་ལྟར་དུས་གསུམ་གྱི་དགེ་བའི་རྩ་བ་ཐུགས་ཀྱིས་སྡོམས་ལ་རྗེས་བཟློས་མཛོད་གསུང༌།། །།
༧༩༤༽ ༄། །ཐོས་བསམ་བྱས་པར་ཡོན་ཏན་མ་སྐྱེས་པ་ངེས་ཤེས་མེད་པའི་སྐྱོན་ཡིན་པར་གདམས་པ།། ཡང་འདི་སྐད་བདག་གིས་ཐོས་པ་དུ་གཅིག་ན། སྐྱེས་བུ་ཀུན་བླ་མ་རིན་པོ་ཆེའི་ཞལ་ནས་ཀུ་རེ་ཀུ་རེ་ལ་ཨ་མ་བག་མར་འགྲོ་གསུང་སྟེ། དེ་རིང་ཡིན་སང་ཡིན་སྙམ་སྟེ་མི་ཚེ་ཟད་པ་ཡིན། ཆོས་ཐོས་བསམ་སྒོམ་གསུམ་བྱེད་པ་ཐམས་ཅད་ལ་ཡོན་ཏན་ཡེ་མེད་པ་འདི་ཅིས་ལན་སྐྱེས་བུ་སོམས་དང༌།
བག་ཅིག་ངེས་ཤེས་མ་སྐྱེས་ན་འདི་ཡིན་ཏེ། ཆོས་ཐམས་ཅད་དོན་དུ་མ་སོང་བ་ཚིག་ཏུ་སོང་བས་ལན་པས། དེ་འཆི་བ་མི་རྟག་པ་བསྒོམ་པ་ཡང་རྒྱུ་མཚན་མང་པོས་བཤད་ཀྱི་དོན་ཉམས་སུ་མྱོང་བ་མེད་པས། ལྔ་རིག་པའི་པཎྜི་ཏ་ཆེན་པོ་རྣམས་ལ་ཤམ་ཐབས་བཅུ་བཅུ་གསེར་སྲང་བྱེ་བ་ལ་སོགས་མཁོ་བའི་ཡོ་བྱད་དང་འཚོ་བ་དང་ལྷག་པ་གསུམ་སོགས་རེ་མཁས། སངས་རྒྱས་ཀྱི་གནང་བ་ཡིན་ཟེར་ཏེ། སྔོན་འཕགས་པ་ཉེར་དགའ་ཡང་མཁས་པ་འདུལ་བའི་བཅས་པ་དང་ཉེས་ལྟུང་གིས་མ་གོས་པར་གསེར་སྲང་བྱེ་བ་གཅིག་བསགས་པས། དམྱལ་བར་ལྟུང་བར་ལུང་བསྟན་ཏེ་གདའ་བས་ཆགས་པ་ལགས་སམ། དེས་ན་མྱོང་བ་ཡོད་པའི་རྟེན་གྱི་གང་ཟག་རྗེ་བཙུན་མི་ལ་ལྟ་བུ་ཕོར་ཅིག་དང་དབྱུག་པ་གཅིག་བཟུང་བས། རེས་རི་ཁྲོད་རེས་ནགས་ཁྲོད་རེས་ལུང་ཁྲོད་དུ་གཅིག་པུ་རྒྱུ་ཞིང་ཉམས་སུ་ལེན་ཏེ། གཅིག་པུ་རྒྱུ་བའི་སྙིང་སྟོབས་ཅན། །
རྣལ་འབྱོར་དབང་ཕྱུག་མ་ལགས་སམ། ། ཞེས་པ་ལྟ་བུ་ཡིན་ཏེ་འདི་ཡང་མྱོང་བ་ཡོད་པའི་ཀུ་སཱ་ལི་དེ་སྙམ་ནས་མཁས་པ་འདི་སྙིང་རེ་རྗེ་ན་སྙམ་པ། དེ་སྙམ་ན་ཀུ་སཱ་ལི་པ་འདི་སྙིང་རེ་རྗེ་ན་སྙམ་སྟེ། དཔེ་གྲོག་མའི་རྐེད་པ་དང་ཁྲུང་ཁྲུང་གི་བཞིན་དུ། དེས་ན་བླ་མ་མྱོང་བ་མེད་པས་བྱིན་རླབས་མེད་དེ་བཤད་ཀྱང་སྒྲའམ་མུ་སྟེགས་ཀྱི་བསྟན་བཅོས་ལྟར་སོང་བ་ཡིན་པས་མི་རྟོག་པ་རྒྱུད་ལ་སྐྱེས་པ་དེ་ཡིན་ཚིག་དེ་མིན། བྱམས་པ་ཡང་དྲིན་ཆེ་བར་བཤད་པའི་ཚིག་དེ་མིན་རྒྱུད་ལ་སྐྱེས་པ་ཡིན་ཏེ། རི་དྭགས་རྒྱལ་པོ་རུ་རུའམ་ཁྲི་སྙན་ས་ལེས་ཚིག་མི་ཤེས་ཏེ་བྱམས་པ་ཤེས་ཀྱང་ཡོན་ཏན་བྱང་ཆུབ་སེམས་དཔའི་རྒྱལ་པོ་ཤིང་རྟ་བཅུ་པར་སྐྱེས་པའི་དུས་སུ། སྟག་མོ་ལུས་སྦྱིན་པས་ཟ་མ་ནུས་པར་འདག་ཅིང་མོ་རང་གི་བུ་ལྔ་པོ་བས་གཅེས་པར་བྱས་སྐད། དེ་ནས་ཤིང་ལས་ལྷུང་སྟེ་ལྕེབས་ནས་ཟོས་པ་ལྟ་བུ་དེས་ཀྱང་ཚིག་མི་ཤེས། བྱམས་པ་ཆེན་པོ་རྒྱུ་དང་ལམ་དང་འབྲས་བུ་གསུམ་དགོས་ཏེ།
སངས་རྒྱས་ཀྱིས་བདུད་དམག་བྱེ་བ་ཕྲག་དུང་ཕྱུར་བྱམས་པ་ཆེན་པོས་བཏུལ་བ་ཡིན་ཏེ། ལམ་གྱི་དུས་སུ་ཡང་བྱམས་པའི་ཏིང་ངེ་འཛིན་གྱིས་འདུལ་བ་ཡིན་ཏེ། འགྲོ་བ་མཐའ་དག་གཉུག་མ་བྱམས་པ་ཆེན་པོའི་ཏིང་ངེ་འཛིན་གྱིས། ཞེས་པ་ལྟ་བུ། ། སྙིང་རྗེ་ཡང་དེ་དང་འདྲ། དེས་ན་བླ་དམ་པ་མཁས་པ་ཞིག་ལ་བསྟེན་དགོས། རྗེ་བཙུན་ཐུགས་རྗེ་ཆེན་པོ་ལྟ་བུ་དེ་ཨ་མོ་གྷ་པ་ཤ་དང༌། བཅུ་གཅིག་པའི་གཟུངས་དང་དཔལ་ལྷ་མོའི་བསྟན་བཅོས་ནས། སྐུ་མདོག་དཀར་བ་ཞལ་ཕྱག་ལ་སོགས་པ་བཤད་པ་དེ་རྣམས་ཚིག་ཡིན། ཡང་ཕ་རོལ་ཏུ་ཕྱིན་པ་ནས་ཆོས་ཐམས་ཅད་སྟོང་པ་ཉིད་དུ་བཤད་པ་དང༌།
དབུ་མ་དང་རྙིང་མས་རྫོགས་ཆེན་དང༌། གསར་མས་ཕྱག་རྒྱ་ཆེན་པོ་བཤད་པ་དེ་རྣམས་ཚིག་ཡིན། དེའི་དོན་གཅིག་ཡོད་དེ་ཚིག་དང་དོན་དེ་ལ་འབྲེལ་པ་སྤུའི་རྩེ་མོ་ཙམ་ཡང་མེད། དེས་ན་བླ་མ་མཁས་པ་ཞིག་བཙལ་"3 ནས་དེས་ཀྱང་ཐུགས་རྗེ་ཆེན་པོ་ལྟ་བུ་བསྒོམས་པ་ལ། ལུས་ཀྱི་འཁྲུལ་འཁོར་སེམས་ཀྱི་དམིགས་པ་རླུང་གི་གདམས་པ་ལྟ་བུས་ད་ལྟ་རང་འདིར་འོང་ཞེས་པ་སྐྱེ་རྒྱུ་ཞིག་ཡོད། དེ་བཞིན་དུ་ཕྱག་རྒྱ་ཆེན་པོ་ལ་ཡང་ཡོད་དེ་ཐོག་མར་བླ་མས་བསྟན་པས་གོ་བ་དེའི་རྒྱུའི་དབང་བྱ་བ་ཡིན། ཉམས་སུ་བླངས་པས་སྐྱེས་པ་ལམ། དེ་མངོན་དུ་གྱུར་པ་འབྲས་བུ་ཡིན་ཏེ། ད་ལྟའི་དབང་བསྐུར་མཁན་ཀུན་རུང་ཆུ་འདེབས་བྱ་བ་ཡིན། དབང་ཅི་ལ་ཟེར་ཁོང་རང་ལ་ཡང་རྒྱུས་མེད་དེ་མོ་འདེབས་པ་ལ་སོགས་པ།
མཁས་པ་ཆེན་པོ་ཀུན་བེའུ་བུམ་འདི་ཟབ་བམ་ཟབ་བམ་ཞེས་པའི་མོ་འདེབས་རྗེ་འོལ་ཁ་བས་གསུངས། ཡང་མཁས་པ་ཕྱ་པ་ལྟ་བུའི་རིགས་པ་བདུན་ཅུ་རྩ་གཉིས་ལ་བརྐྱང་ཏུ་བཏུབ་པ་ཕྱེད་དང་གསུམ་ཞེས་གཙང་དག་གིས་ཕྱེ་བ་དང་འདྲ། དེས་ན་ཆོས་ཐམས་ཅད་ཀྱི་རྩ་བ་ཉོན་མོངས་པ་སྤོང་བ་འདུལ་བ་འཛིན་ཡང་མ་གོ་བས། དེ་ལ་ཚིག་དང་དོན་གཉིས་ལས་དོན་དེ་ཆོས་ཡིན་ཚིག་དེ་རྣམས་ཆོས་ལས་ཕྱི་རོལ་ཏུ་གྱུར་པ་ཡིན་པས། ལུང་བསྟན་ཐོབ་པ་སློབ་དཔོན་ཀླུ་སྒྲུབ་དང༌། འཛམ་བུ་གླིང་པའི་ཤེས་རབ་ཕྱོགས་གཅིག་པས་ཆེ་བའི་དཔལ་ལྡན་ནཱ་རོ་པ་སྒོ་བ་བཞིའི་འགྲན་ཟླ་དང་བྲལ་བ་དང༌། སྟོང་གསུམ་གྱི་སྟོང་ཆེན་པོའི་ཤེས་རབ་ཆེ་བ་ཤ་རིའི་བུ་ལ་སོགས་ཀྱང་བྲམ་ཟེ་དང་ཏིལླི་པའི་ཀུ་སཱ་ལིའི་རྗེས་སུ་འབྲངས་ཏེ་ཟེར། སངས་རྒྱས་ཀྱི་རྗེས་སུ་འབྲངས་དོན་ཉམས་སུ་མྱོང་བ་བྱམས་པ་སྐད་ཅིག་མ་ཙམ་མམ། སྙིང་རྗེ་མར་མེའི་འོབས་ན་འདུག་པའི་སྡུག་བསྔལ་ལ་སྐད་ཅིག་ཙམ་སྐྱེས་པའམ། དབང་བསྐུར་ནས་བསྐྱེད་རྫོགས་བསྒོམ་པ་ལ་ལྷའི་སྤྱན་དང་སྟག་ཤམ་ལ་སོགས་པ་གསལ་བ་དེ་དོན་ཡིན་པས།
དེ་ལྟ་བུ་ལ་མ་ཡེངས་པར་བསྒོམས་པས་དེ་ལྟར་འགྱུར་ཏེ། རྒྱས་པའི་མངོན་རྟོགས་བསྒོམ་པ་རྣམས་ཀྱིས་ཡན་ལག་བདུན་པ་རྒྱས་པ་རེ་ནང་པར་བྱེད་པའི་དུས་སུ། ཡུལ་སྤྱན་འདྲེན་པ་ལ་སོགས་ཀྱི་དུས་སུ་རྣམ་རྟོག་རྫས་དང་ཡོ་བྱད་བླ་མའི་བསྙེན་བཀུར་ལ་སོགས་ཀྱི་རྟོག་པ་ལང་ལོང་བྱུང༌། དེའི་དབང་དུ་བཏང་ན་དོན་མི་འགྲུབ་སྟེ། འཁོར་བ་རེས་སུ་འདྲེ་བྱེད་ན། ས་ཐོབ་པ་ལ་ཡུན་རིང་ཐོགས། ། ཞེས་པའི་དོན་ཡིན་ཏེ། སྔར་གྱི་དོན་ལས་མ་ཡེངས་པར་ཚོགས་བསགས་པའི་རྗེས་དེ་ལ་ཆགས་སྡང་རྨོངས་གསུམ་གྱི་རྟོག་པས་བར་མ་ཆད་པར་ལྷ་བསྒོམ། བསྡུས་པ་སེམས་གསུམ་སྐྱེས་པར་བསྒོམས་པའི་རྗེས་ལ་བར་མ་ཆད་པར་ལྷ་བསྒོམ། དེ་ཡང་སྐྱེ་བར་བྱེད་པའི་རྒྱུ་གནས་པར་བྱེད་པའི་གཞི་འཇིགས་པར་བྱེད་པའི་རྐྱེན་ལ།
འདི་དཔེར་ན་བར་དོའི་སྲིད་པ་འགྲུབ་པ་ལ་ཕ་མ་རྣམ་ཤེས་གསུམ་སྐྱོན་མེད་པ་ལས་སྲིད་པ་འགྲུབ་པ་བཞིན་དུ། ང་སེམས་ཉིད་སྐྱེ་མེད་ཕྱག་རྒྱ་ཆེན་པོར་དང་པོ་འདི་ནས་སྐྱེས་བྱ་བའམ། ཐ་མ་འདིར་འགག་བྱ་བ་མེད་དེ་གདོད་མ་ནས་རྣམ་པར་དག་པར་གནས་པ་དེ་ལ། སྐྱོན་གྱིས་ཆུའི་ཆུ་བུར་བཞིན་དུ་གློ་བུར་བའི་རྣམ་པར་རྟོག་པ་དེ་ང་དང་བདག་ཏུ་བཟུང་སྟེ། གང་ཟག་དང་སྲོག་གསོ་བ་ལ་སོགས་བཅུ་གཉིས་སུ་འཛིན་པ་དེ། ཚུལ་བཞིན་མ་ཡིན་རྟོག་པ་སྟེ། འཁོར་བ་དེའི་རྩ་བ་སྐྱེ་བ་མེད་པར་ཆོད་ནས་རྟོག་པ་སྒྲོག་རང་བརྡལ་དུ་སོང་བའི་རྟེན་གྱི་གང་ཟག་ལ་ཚུལ་བཞིན་དུ་སེམས་པ་སྟེ། ཡེ་ནས་ཆོས་ཐམས་ཅད་བབས་སམ་ཚུལ་ཡིན་པ་སྟེ། ཀུན་རྫོབ་སྨོན་འཇུག་གཉིས་ཏེ་སྨོན་པ་བརྟན་པར་དེ་རང་འཇུག་པ་ལ་འདུས་ཏེ་དེ་གཉིས་སྐྱེ་མེད་ཕྱག་རྒྱ་ཆེན་པོ་ཡིན་ཏེ། ཆོས་ཅན་དང་ཆོས་ཉིད་དམ་གཤིས་ཡིན་པས་བྱང་སེམས་བརྟན་པོ་བསྒོམ་པའི་རྗེས་ལ།
ཞིང་བླ་མ་ལ་དྲུག་པ་རྡོ་རྗེ་འཛིན་པ་ཆེན་པོར་མཐོང་བ་ཞིག་དགོས་ཏེ། སྐྱེད་བྱེད་ཀྱི་རྒྱུ་དངོས་གྲུབ་ཐམས་ཅད་ཀྱི་རྩ་བ་བླ་མ་ལ་བརྙས་པ། རྡོ་རྗེ་འཛིན་པ་ང་ལ་མ་བྱས་པ་ཙམ་གྱིས་བརྙས་པར་འགྲོ། ཕ་གི་ནས་སངས་རྒྱས་བཤད་ཀྱང་སྲོག་དང་བདེ་བ་དང་འཚོ་བ་སོགས་པ། བྱང་ཆུབ་ཀྱི་སེམས་མཐོང་ན་ཡང་ཐད་སོར་འབྱུང༌། བསམ་པ་བྱང་ཆུབ་ཀྱི་སེམས་གཉིས་དང་དེ་ལས་བྱུང་བའི་དངོས་པོ་དྲུག་པ་རྡོ་རྗེ་འཛིན་པ་སྟེ། དེ་གསུམ་གཅིག་ཏུ་གྱུར་པས་ཐ་མལ་གྱི་ལུས་ངག་ཡིད་གསུམ་དག་ནས། ཇོ་བོ་ཐུགས་རྗེ་ཆེན་པོའི་སྐུ་གསུང་ཐུགས་སུ་འགྱུར་ཏེ། འདི་ལ་དུས་དང་རྣམ་པ་ཐམས་ཅད་དུ་མ་ཡེངས་ན་ད་ལྟ་ཉིད་དུ་དེ་ལྟར་འགྱུར་ཏེ། ཕྱི་རོལ་གྱི་ཀླུའི་རྒྱལ་པོ་ཨ་ལེའི་འདབ་མ་ལ་སོགས་ཀུན་ཀྱང་ཁོང་གི་ཇོ་བོར་མཐོང་སྟེ་ཞབས་ཏོག་དང་བསྙེན་བཀུར་བྱེད་ཧེ་རུ་ཀར་བསྒོམས་ན་མཁའ་འགྲོ་ཐམས་ཅད་ཀྱི་བསྙེན་བཀུར་བྱེད།
དེ་བཞིན་དུ་གྲུབ་ཆེན་བརྒྱད་ཀྱང་རལ་གྲི་ལྟ་བུ་ཕྱག་མཚན་གྱི་བསྒྲུབ་པ་དང༌། གནོད་སྦྱིན་མོས་ཁུར་བ་དང༌། དེ་བཞིན་དུ་གཉིས་མེད་ཀྱི་ཕྱག་རྒྱ་ཆེན་པོ་དེ་ལྷ་ཞལ་ཕྱག་མང་པོ་དང༌། ཟད་པར་ས་དང་ཆུ་དང་མེ་དང་རླུང་དང་ནམ་མཁའ་དང་གང་བསྒོམས་པ་དེས། ལས་ཐམས་ཅད་གང་དང་གང་གིས་བྱ་བ་ཐམས་ཅད་འགྲུབ་སྟེ། ཕྱི་ནང་གཉིས་མེད་རང་སྣང་དེས་གཞན་དོན་ཐམས་ཅད་ཀྱང་དེ་ལྟར་འབྱུང་བདེ་བ་དང་ལྡན་ཞིང་སྡུག་བསྔལ་དང་བྲལ། སངས་རྒྱས་ཀྱི་ཞིང་ཁམས་བསམ་གྱིས་མི་ཁྱབ་པ་ཞིང་ཁམས་ཐམས་ཅད་ལ་སྐུས་ཁྱབ་པ། རང་གི་བསམ་པ་རྡུལ་ཕྲ་རབ་ཀྱི་བསམ་པར་སོང་དུས་སུ་རྡུལ་གཅིག་སྟེང་ན་རྡུལ་རྙེད་སངས་རྒྱས་རྣམས་ཞེས་ཏེ། སྟོང་གསུམ་རྡུལ་ནང་དུ་ཤོང་ལ་སྟོང་གསུམ་ཆུང་དུ་མ་སོང་རྡུལ་ཆེར་མ་སོང༌། ཆོས་ཀྱི་དབྱིངས་དང་མཉམ་པ་ནམ་མཁའི་མཐའ་དང་མཉམ་པ་ཐམས་ཅད་བསམ་པ་གཅིག་པོ་དེ་ཡིན།
གདུལ་བྱ་རེ་རེའི་དྲུང་དུ་སྐུ་རེ་རེ་འབྱུང་བ་ཡང་དེ་ཡིན་པས། འདི་ལྟ་བུའི་བསྐྱེད་རིམ་བརྟན་ན་ནད་མཛེ་ནད་ཀུན་དར་ཅིག་ལ་འབུད་པར་འདུག་སྟེ་འུར་དེད་འདི་ཡིན། དེ་ལྟར་མ་ཡིན་པ་རྣམ་ཤེས་སྐྱོན་ཅན་ཆགས་སྡང་རྨོངས་གསུམ་གྱི་རྟོག་པས་བར་བཅད་ན། བྱང་ཆུབ་ཀྱི་སེམས་ནི་ད་ཅི་སོང་ཟིན་དེས་བསྐྱེད་པའི་ལྷ་དེ་ཆགས་པས། བསེན་མོ་སྡང་བས་དཔེ་དཀར། རྨོངས་པ་ཀླུ་གདོན་དུ་འོང་སྟེ། ཉེས་པ་ཐམས་ཅད་འདི་ལས་འབྱུང་བས་ལྷ་མ་ཡིན་འདྲེ་ཡིན་གསུང༌། ཡང་སྐྱར་ལ་བྱང་སེམས་སྐྱེ་ངེས་བྱ་སྟེ་ལྟ་སྒོམ་དེའི་དབང་དུ་མ་སོང་ན། དགྲ་གཉེན་དུ་ཆོད་པ་ཡང་འདི་ཡིན། སྒོམ་པ་རང་ལ་ཡང་ཆེ་ཡང་རུང་ཆུང་ཡང་རུང་ཕྱག་རྒྱ་ཆེན་པོ་མེར་སོང་བ་ཡིན་ང་དེ་རང་ལ་ཡང༌།
དམྱལ་བའི་མེ་དང་ཡི་དྭགས་ཀྱི་མེ་དང་ཡེ་ཤེས་ཀྱི་མེ་ཡང་ཡོད་དེ་དེས་ཐམས་ཅད་ལ་འགྲེའོ། ། དེས་ན་རྣམ་པར་རྟོག་པ་དེ་ཉོན་མོངས་པ། ལུས་ངག་ཏུ་ཐོན་པ་དེ་ལས་དེའི་འབྲས་བུ་མི་མཐུན་པ་ཞིག་འབྱིན་པ་དེ་འབྲས་བུ་སྟེ། ཞིང་དངོས་པོ་བསམ་པ་གསུམ་གཅིག་ཏུ་འཛོམ་པ་དེའི་ལུས་རྩ་ཡིན་ཏེ་འཁྲུལ་འཁོར་ངག་རླུང་ཡིན་སྔགས་དེ་ལས་དེ་འགྲུབ་སྟེ། འདི་ངའི་གཡོག་བྱེད་པ་འདིས་གོ་བ་ཡིན་གསུང༌། ཡང་ས་བདུན་པའི་སྐབས་ན་ཕྱི་ནང་གི་སྣང་བ་ཐམས་ཅད་སེམས་ཙམ་དུ་མཐོང༌། ས་བརྒྱད་པར་ལུས་དག་སྟེ་སྣང་བ་དང་སེམས་གཉིས་མེད་དེ་སྤང་གཉེན་གཅིག་ཏུ་སོང་བས། རྩོལ་བ་ཆུང་བ་ལ་སངས་རྒྱས་ཀྱིས་བསྐུལ་ཏེ་རགས་པ་ཡིན། དགུ་པ་ངག་དག་སྟེ་སོ་སོར་ཡང་དག་རིག་པ་བཞི། བཅུ་པར་ཡིད་དག་སྟེ་གདུལ་བྱ་ཐམས་ཅད་དང་མཐུན་པའི་ཏིང་ངེ་འཛིན་གྱི་འཁོར་གྱི་དཀྱིལ་འཁོར་རངས་པར་བྱེད་གསུང༌།
སེམས་ཙམ་པ་ནི་བདུན་པ་ཡིན། སྣང་བ་མེད་པ་ས་བརྒྱད་པ་ཞེས་པ་ལང་གཤེགས་ནས་སོ།། །། ༧༩༥༽ ༄། །སངས་རྒྱས་བླ་མ་ལ་ཡང་བསྔོ་བ་བྱེད་དགོས་པར་གདམས་པ།། ཡང་འདི་སྐད་བདག་གིས་ཐོས་པ་དུས་གཅིག་ན། ཡང་བསྔོ་བའི་དུས་སུ་གདམས་པ། ཞིང་སློབ་དཔོན་དབྱིག་གཉེན་གྱིས། སངས་རྒྱས་ཡོན་ཏན་བསམ་མི་ཁྱབ། ། དམ་པའི་ཆོས་ཀྱང་བསམ་མི་ཁྱབ། ། འཕགས་པའི་དགེ་འདུན་བསམ་མི་ཁྱབ། །
བསམ་མི་ཁྱབ་ལ་དད་བྱས་ན། ། རྣམ་པར་སྨིན་པའང་བསམ་མི་ཁྱབ། ། ཞེས་པས་ཕ་མ་ཞིང་དག་སྟེ་ཕ་མའི་ཆེད་དུ་བྱས་ན་ཕྱུག་པར་འགྱུར་ཏེ་མཐོང་ཆོས་ཉེ། ནད་པ་ཞིང་དག་སྟེ་སངས་རྒྱས་ཀྱང་ནད་གཡོག་མཛད། ལམ་སྒོམ་པ་ལ་བླ་མ་ཞིང་དག་སྟེ། བླ་མ་སངས་རྒྱས་བླ་མ་ཆོས། ། ཞེས་པས་འདི་ན་བྱང་ཆུབ་སེམས་དཔའི་དགེ་འདུན་འབའ་ཞིག་ཡོད་དེ། ནང་པར་ལངས་དུས་སུ་མ་ནམ་མཁའ་དང་མཉམ་པའི་དོན་དུ་ཅི་བྱས་པ་ཕ་མ། ནད་པ་ཉོན་མོངས་པའི་ནད། ཆོས་སྨྲ་བ་ལུང་གི་ཆོས།
སྡིག་པ་ཅི་ཡང་མི་བྱ་སྟེ། ཞེས་པ་ལ་སོགས་ཐུགས་ལ་ཡོད་པ་སྐྱེ། མཐའ་ཕྱག་རྒྱ་ཆེན་པོའི་མངོན་པར་རྟོགས་པ་ཡོད་པས་སྲིད་པ་མི་ལེན་པ། ཡང་ལྟ་བ་ཐེག་པ་ཆེན་པོ་དེ་ཆོས་ཐམས་ཅད་རང་བཞིན་གྱིས་རྣམ་པར་དག་པ་སྤྲོས་བྲལ་ཡིན་ཞེས་པས། རིགས་ཐེག་པ་ཆེན་པོ་ཅི་བྱེད་མ་རྒན་ནམ་མཁའ་དང་མཉམ་པའི་དོན་དུ་བྱེད་པའོ། ། ཡང་དཔེ་ཅིག་བྱ་ན་སེམས་བཟང་པོའི་ཕ། དེ་རང་གིས་ཅི་མྱོང་བ། དེ་བུ་སྨད་ལ་སྟེར་བ་བཞིན་དུ་རང་གི་མྱོང་བ་བག་ཙམ་ཡོད་དེ་ཁྱེད་ལ་སྟོན་པ་ཡིན་ཏེ། ངོ་བོ་དང༌། ལས།
ཡོན་ཏན་གསུམ་དུ་མཛད་དེ། ངོ་བོ་མྱོང་བ་དེ་ཡིན་ཏེ་དེའི་བག་ཆགས་ཀྱི་རྣམ་རྟོག་བཟང་ངན་ཐམས་ཅད་གཅོད་པར་བྱེད་པས་ཆོས་ཀྱི་འཁོར་ལོ་བསྐོར་བ་ན། གདོད་ནས་ཞི་ཞིང་མ་སྐྱེས་པ་བསྟན་ཞེས་པའི་བར་གྱིས། གདོད་མ་ནས་མ་སྐྱེས་ཤིང་མི་འགག་པ་དེས། དཔེ་འཁོར་ལོ་འཁོར་ན་དུག་དང་སྨན་གྱི་ཕུང་པོ་མ་ལུས་པར་གཅོད་པ་ལྟར། འདིར་ཡང་ནད་ལྷོག་པ་ལྟ་བུ་བྱུང་ཡང་དེ་འུར་འདེད་དུ་འགྲོ། མྱོང་བ་མེད་ཀྱང་ཐོས་བསམ་པའི་རྗེས་སུ་དབུ་མ་པའི་འདས་པ་འགགས། མ་འོངས་པ་མ་སྐྱེས། ད་ལྟ་བ་ལ་སྐྱེ་བ་མེད་པ་ཞེས་པས་ཀྱང་ཕན་པར་སྣང༌། ལས་དེས་དཀར་པོའི་ཕྱོགས་ཀྱིས་ལམ་ལྔར་འཛིན་པ་དང༌།
ནག་པོ་དུག་གསུམ་བདུད་བཞི་མ་ལུས་པར་བཅོམ་ནས་བླ་ན་མེད་པའི་བྱང་ཆུབ་ཏུ་སངས་རྒྱ་ལ། ཡོན་ཏན་ལ་བྲལ་བའི་སྤོང་སེམས་དེ་སྟོབས་བཅུ་མི་འཇིགས་པ་བཞི། མ་འདྲེས་པ་བཅོ་བརྒྱད་རྣམ་སྨིན་སུམ་ཅུ་རྩ་གཉིས་དང་བརྒྱད་ཅུ་ལ་སོགས་འབྱུང་སྟེ། དཔལ་ལྷ་མོའི་བསྟོད་པ་བཞིན་གང་ནས་བོས་ཀྱང་ཁྱོད་ཀྱི་མིང་དང་འདྲ། ཡང་རྩ་རླུང་བསྒོམ་པ་རྣམས་ལ་མན་ངག་མྱོང་བ་འདི་ལྟར་བྱས་ན་འདི་འབྱུང་ཞེས་པ་ཞིག་བསྟན། འདི་ཡང་གསང་སྔགས་དང་འདུལ་བ་ན་གནད་ཟབ་པར་འདུག ཕ་རོལ་ཏུ་ཕྱིན་པ་ན་ཝལ་བ་ཅིག་འདུག་སྟེ། ད་རེས་ཀྱི་འདི་སའི་སྙིང་པོ་འཁོར་ལོ་བཅུ་པ་ནས་རྙེད་པས་ཁྱེད་ལ་བཤད་པ་ཡིན་ཏེ་མིན་ན་བཤད་མི་ནུས། ཁྱེད་ལ་སྔགས་སུ་བཤད་མི་མང་པོ་བྱུང་བས། ཚད་མེད་པའི་སྙིང་རྗེ་དང་བྱང་ཆུབ་ཀྱི་སེམས་དང་ཐུགས་དམ་མན་ངག་བཞིན་དུ་བསྒོམས་ལ།
སྲོག་རྩོལ་བསྒོམས་ཏེ་རླུང་ཕྱིར་རྒྱུ་ནང་རྒྱུ་གཉིས་ལ་ཤེས་པ་གཏད་ལ་ཡིད་ཀྱིས་བགྲང་ཕྱི་ནང་དུ་རིང་དུ་རྒྱུས་པ་དང༌། ཐུང་དུ་རྒྱུས་པ་ལ་དམིགས་པས་ཅི་ཞིག་ལྟར་ནང་དུ་ལོག་ནས་ཡེ་མི་རྒྱུ་བ་ཞིག་འབྱུང་སྟེ། དེ་གནས་པ་ཡིན་དེ་ནས་ཡང་ཡེངས་པ་དང་སྣ་བུག་གང་རུང་ནས་འབྱུང་སྟེ། ཕྲིན་ལས་བཞི་ཡང་འདིས་འགྲུབ། མངོན་ཤེས་ཀྱང་འདིས་འགྲུབ། ཚེ་རིང་བ་དང་འཆི་དུས་ཤེས་པ་ལ་སོགས་པ་ཐམས་ཅད་འབྱུང་བ་ཡིན་གྱིས་ང་ལ་མྱོང་བ་ཡོད་པ་ཡིན། སྲོག་རྩོལ་འདི་ལ་ང་མཁས་པ་ཡིན། སྦྱོར་བ་དྲུག་གི་དྲུག་པོ་ངས་མི་ཤེས་བཤད་པ་ངས་ཀྱང་ཤེས། མ་ཐ་ན་ཡང་ནུབ་ཏུ་བརྒྱ་བརྒྱ་ཙམ་རེ་བསྒོམས། ཡང་གཤིན་བསྔོ་ལྟ་བུ་ལ་ཚད་མེད་པའི་སྙིང་རྗེས་ཀུན་ནས་བླང་ནས།
དཀོན་མཆོག་གསུམ་ལ་སྐྱབས་འགྲོ་བྱ་བྱང་ཆུབ་ཀྱི་སེམས་བསྒོམ། ཡི་དམ་དྲན་པས་དུས་གསུམ་གྱི་སངས་རྒྱས་རང་ལ་གཞུག ངན་སོང་སྦྱོང་བས་སྔགས་བརྗོད་བསྔོ་བ་བྱས་ལ། གཉིས་སུ་མེད་པའི་དཀྱིལ་འཁོར་གཅིག་ཏུ་བསྲེ་བ་ཡིན་པས། དཀོན་མཆོག་གསུམ་དང་བྱང་ཆུབ་ཀྱི་སེམས་དང༌། གསང་སྔགས་དང་རིག་སྔགས་དང༌། སྙིང་པོ་དང༌། ཕྱག་རྒྱ་དང༌། ཆོས་ཉིད་རྣམ་པར་དག་པའི་བྱིན་རླབས་བཞིས་བསྔོ་བ་བྱེད་པ་ཡིན་ཏེ། ལས་ཐུན་མོང་དུ་འགྲོ་བ་ཡིན་པས་གལ་ཆེ།
དེའི་དུས་ན་མར་ཚུད་བཟང་ངན་ལ་སོགས་པ་ཆགས་སྡང་གི་རྟོགས་པ་བྱས་དེ་དང་ལས་ཐུན་མོང་དུ་སོང་ནས་གཤིན་པོ་ལ་གྲིབ་གྱིས་གོས་པ་ཡིན་ནོ། ། དེ་ནས་ཐུན་མོང་པ་འདི་ཁོ་ན་ཁེ་ཉེན་ཆེ་བས་བླ་མའི་ལས་མ་ལེགས་པ་ལ་ཡི་རང་མི་བཏུབ་སྟེ། དེ་ནི་མ་ལེགས་ཞེས་ཡི་དམ་དངོས་སུ་བྱ་བ་ལས་འགྲུབ་པ་ཡིན། ཡང་ལས་བཟང་པོ་ཤན་པ་གྲི་ཐོགས་ཅིག་ལྷ་ཕྱག་ཅིག་བྱེད་པ་དེ་ལ་ཡང་ཡི་རང་ན་ལས་ཐུན་མོང་སྟེ་བསོད་ནམས་ཐོབ་པས་གཞན་ལ་ཅི་སྨོས་ཏེ། ཉལ་མོ་བཙུན་གྱི་དགེ་བ་བྱ་བ་ཡང་དེ་ལ་ཟེར་ལགས། དེས་ན་ཆོས་སེམས་ལ་བྱེད་པ་ཡིན་པས་གང་ལྟར་བསམ་པ་ལྟར་འབྱུང་བས། ཤེས་པ་དེ་རྡུལ་ཕྲ་རབ་ཅིག་བསམས་ན་ཡང་དེར་འགྱུར་ཏེ། སྟོང་གསུམ་རྡུལ་ཕྲན་དུ་ཚུད་གསུང་སྟེ། སྟོང་གསུམ་ཡུང་འབྲུར་ཚུད་པས་སྟོང་གསུམ་ཆུང་དུ་མ་སོང༌། ཡུངས་འབྲུ་ཆེར་མ་སོང་བ་ཡང་ངས་འདིར་གོ། །
རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས་ཞེས་པའི་དོན་ཡིན་གསུང༌།། །།
༧༩༦༽ ༄། །ཚོགས་གསོག་པར་སོ་སོའི་ངེས་ལུགས་རེ་ཡོད་པར་བསྟན་པ།། ཡང་འདི་སྐད་བདག་གིས་ཐོས་པ་དུས་གཅིག་ན། དགེ་བཤེས་རྣམས་ལ་ཡང་ཚོགས་གསོག་པ་ལ་སོགས་པ་ལ་སོ་སོའི་ངེས་ལུགས་རེ་ཡོད་པར་འདུག་སྟེ། སྤྱན་སྔ་བ་དང༌། ཕུ་ཆུང་བ་དང༌། སྤུ་ཏོ་བ་དང་གསུམ་བསྟེན། མཆོད་པ་རབ་ཏུ་བྱུང་བ་ཁོ་ནའི་ཚོགས་ཆེ་གསུང་ནས། གསེར་འབུམ་བརྒྱ་པས་ལུག་རྫི་བསིལ།
ཞེས་པ་དང༌། དགེ་འདུན་ལ་ཟན་འབྲུ་མ་ཐོར་བ་ཞིག་ཞེས་ཅི་བྱུང་དགེ་འདུན་ལ་གཏོང༌། རྗེ་མི་ལས་གཅིག་པུར་གཉིས་སུ་མེད་པར་གཏུམ་མོ་བསྒོམ་པ་ཆེ་གསུང༌། རྟེན་ལ་མཆོད་པ་བྱེད་པ་ཡང་བཟང་སྟེ། སངས་རྒྱས་ཀྱིས་བཏགས་པ་ཡིན། སངས་རྒྱས་ཀྱི་བསྟན་པའི་བྱ་བ་སངས་རྒྱས་ཀྱིས་མཛད་ཅིང༌། གདུང་རྒྱུད་འཛིན་པ་ཡིན་ཏེ། ཤན་པ་ཅིག་རབ་ཏུ་བྱུང་ནས་སེམས་བསྐྱེད། བསྐྱེད་རྫོགས་གཉིས་བསྒོམ་དུ་བཅུག་ན། ཕྱི་ཉན་ཐོས།
བར་བྱང་ཆུབ་སེམས་དཔའ། ནང་རིག་པ་འཛིན་པའི་དམ་ཚིག་གསུམ་ལྡན་དུ་བཏུབ་པས་བརྗོད་པ་ལས་འདས། ཡང་རབ་ཏུ་བྱུང་ནས་ཕྱིར་ཁྱིམ་པ་བུ་དང་ཆུང་མ་ཅན་དུ་གྱུར་ཡང༌། སངས་རྒྱས་སྟོང་རྩ་གཉིས་ཀྱི་ཐ་ཆུང་གཅུང་མོས་པའི་བསྟན་པ་ལ་མྱ་ངན་ལས་འདའ་བར་གསུངས་ཏེ། དང་པོ་སྐྱབས་སུ་འགྲོ་བའི་སྟོབས་མ་ཉམས་པ་ལས་རིམ་གྱིས་སྐྱེ་སྟེ། ཇོ་བོའི་བཞེད་པའམ་གསུང་རབ་ཀྱི་དོན་དེ་ཡིན། དེས་ན་སྡོམ་པ་མེད་པའི་ཐེག་ཆེན་དེ་ཅི་ཡིན་ཅི་མིན་ཆ་མེད། དེ་ལ་བསླབ་བྱ་མ་ཉམས་པ་དགོས་ཏེ། དུས་དང་དུས་སུ་མཆོད་པ་རྒྱ་ཆེན་པོ་བྱ་བ་ནི། དུས་ཉ་སྟོང་བརྒྱད་གསུམ་དང་དུས་ཚིགས་ཆེན་པོ་བཞི་ལ་མཆོད་པ་བྱེད་པ་ཡིན་ཏེ།
འདི་ཡང་དུས་གནད་ཀྱིས་གཉན་པ་ཡིན་ཏེ། འདི་ངེད་ཀྱིས་གསུང་རབ་དུ་མ་མཐོང་སྟེ་བྱེ་བ་ཕྲག་སུམ་ཅུ་རྩ་ལྔས། འགྱུར་ལྷག་པར་གསུངས་ནས་གདའ་བས་ཆོ་འཕྲུལ་ཆེན་པོ་ནི། སྔོན་མཉན་ཡོད་དུ་རྒྱལ་པོ་གསལ་རྒྱལ་གྱིས་གསོལ་བ་བཏབ་པས། མུ་སྟེགས་ཀྱི་སྟོན་པ་དྲུག་ཤིན་ཏུ་དགའ་ནས་དཀའ་ཐུབ་སྤྱད་སྤྱད་པ་དང༌། སངས་རྒྱས་ཤིན་ཏུ་གཞོན་ནུ་རབ་ཏུ་གཤེགས་པ་གཉིས་ཆོ་འཕྲུལ་འགྲན་པས། སངས་རྒྱས་ཀྱིས་བཏུལ་ནས་ངས་མ་ཡིན་ཏེ། དེ་གང་ན་སུ་ཆེ་སུ་ཆེ་ཡིན་ཏེ་འདིའི་དུས་སུ་གནོད་སྦྱིན་མང་པོ་འདུ་བས་ཉན་ཏེ། སྔོན་དགེ་བཤེས་སྐུ་མཆེད་རིན་པོ་ཆེ་གསུམ་གྱིས་རྭ་སྒྲེང་དུ་མཆོད་པ་བྱས་པས། མི་མང་པོ་ཤི་བས་ཕྱིས་གཏོར་མ་མང་པོ་ཁོ་ན་ཕན་པར་བྱུང་སྐད་དེ།
ཆོས་སྐྱོང་བྱ་བ་ཡང་དམ་ཚིག་ཉམས་པའི་ཁོང་ནས་སྙིང་འབྱིན། ཁ་ནས་དབུགས་འཕྲོག་སྟེ། དམ་ཚིག་ཉམས་པའི་སྙིང་འབྱིན་པས། ། དམ་ཚིག་ཅན་ལ་བདག་བསྟོད་དོ། ། ཞེས་པའི་དོན་ཡིན་པས། དགེ་སྦྱོར་དང་བསྲུང་བ་བྱས་ལ་ཤིན་ཏུ་གྲིམས་པར་བྱ། མངོན་པར་བྱང་ཆུབ་པའི་དུས་ན་སྔོན་སྲོད་ལ་བདུད་དམག་བཏུལ་ནས་ཐོ་རེངས་སངས་རྒྱས་པ་ཡིན་པས་གཉན། ཝ་ར་ཎཱ་སཱིར་ཆོས་ཀྱི་འཁོར་ལོའི་དུས་སུ་ཀླུ་ཐམས་ཅད་འདུ་བར་བཤད་འདུག དཔལ་ལྷ་ལས་བབས་པའི་དུས་སུ་ལྷ་ཐམས་ཅད་འཚོག་པར་འདུག་སྟེ། ཐད་ཀ་ཐད་ཀའི་ཆོས་སྐྱོང་དང་བསྟན་པ་ཡང་དེ་ཡིན་སྙམ་པ་ཡིན།
ཆོ་འཕྲུལ་གྱི་ཟླ་བ་ལ་མཆོད་པ་བཙུགས་ཏེ་འོ་སྐོལ་ཐམས་ཅད་མཚམས་དང་སྨྲ་བཅད་དང་ཉོན་མོངས་པ་དང་རྟོག་པ་ལ་བྱའོ། ། གཏོར་མ་བརྒྱ་རྩ་བརྒྱད། བཅུ་ཚར་དང་པོ་བླ་མ་དང་ཡི་དམ་དབྱེར་མེད་ལ་བྱིན་རླབས་ནང་པ་ལྟར། གཉིས་པ་དཀོན་མཆོག་གསུམ་ལ། གསུམ་པ་ཆོས་སྐྱོང་ཡེ་ཤེས་པ་དང་འཁོར་བཅུ་བདུན་ལ། གསུམ་པ་འཇིག་རྟེན་པའི་ཆོས་སྐྱོང་དང་ལྷ་འདྲེ་གདུག་པ་ཅན་ལ་འབྱུང་གཏོར་གྱིས་བསྔོ། དེ་ནས་རིགས་དྲུག་ལ་སོགས་ལ་ཁ་འབར་མས། མཐར་ཡུལ་དེའི་ལྷ་འདྲེ་ལ། དེ་བདག་ཅག་ཐམས་ཅད་ལ་སྡང་བར་བྱེད་པའི་དགྲ་གནོད་པར་བྱེད་པའི་བགེགས་འདི་རྣམས་དག་གི་མ་ཡིན་ཨང་ལན་གསུམ་གྱི་རྗེས་ལ། དེས་གཙོ་བོ་བྱས་པའི་ནམ་མཁའ་དང་མཉམ་པའི་དོན་དུ་སེམས་བསྐྱེད་ལ།
འཛམ་བུ་གླིང་ཙམ་གྱི་ཐུགས་རྗེ་ཆེན་པོའི་ཐུགས་ཀར་ཡི་དམ་དགེ་སྦྱོར་གྱི་ངང་ལས་སྔགས་བཟླས་བཱ་ལིང་དང་པོ་གསུམ་བཏེགས་ཁང་པའི་སྟེང༌། དེ་མན་ཆད་ཕྱིར་སྐྱེལ་ཁར་ཤུལ་མི་འགོང་བར་ཕྱགས་ནས་འདོན་པ་དང༌། རྒྱུད་གསུམ་པ་བླ་མ་དང་སངས་རྒྱས་ཀྱི་བསྟོད་པ་སྤེལ། སྨོན་ལམ་ནམ་མཁའ་མཐར་གྱུར་པ་དང༌། རིགས་ལྔ་ཁའི་བཀྲ་ཤིས་མཛད་པར་གདའོ།། །། ༧༩༧༽ ༄། །ན་ཚ་སྡུག་བསྔལ་གང་བྱུང་ཡང་དཀོན་མཆོག་གསུམ་ལས་ཐབས་གཞན་མི་བཙལ་བར་གདམས་པ།། ནད་དང་སྡུག་བསྔལ་བྱུང་ན་ཐབས་གཞན་མི་བཙལ་ཏེ། སངས་རྒྱས་མཆོད། དམ་ཆོས་སྤྱད།
དགེ་འདུན་བསྙེན་བཀུར་ཏེ། མཚན་ཉིད་པའི་དགེ་འདུན་བཀའ་བས་རིགས་གསུམ་ལྕང་ལོ་ཅན་ཡོད་པ་དེ་ཡིན་ནམ། སྒོམ་ཆེན་པས་ཡི་དམ་སངས་རྒྱས་མངོན་པར་རྟོགས་པ་ཆོས་དྲན་པས་འདུན་པར་བྱེད་པ་དེ་དགེ་འདུན་ཡིན་ཏེ་བསྐྱང༌། དེ་ནས་དཔལ་ལྡན་རྡོ་རྗེ་འཆང་ཡང་ལེགས་ཏེ། དུས་ཐམས་ཅད་དུ་དཀོན་མཆོག་གསུམ་མཆོད་པ་ལ་ལྷ་བཤོས་གཅིག་ཡིད་དམ་ལ། གཅིག་དཀོན་མཆོག་གསུམ་ལ། གཅིག་ཆོས་སྐྱོང་ལ་དབུལ་བར་བྱ། ཨཱ་ལི་ཀཱ་ལིས་ཀྱང་ནོར་མི་སྟེར་བྱིན་ཡང་ཡ་ཆ་བར་འགྲོ། རྩིགས་དང་བྱ་དགའི་ཆེད་དུ་མི་སྤང་སྟེ་གཏའ་མར་མི་གཞུག ཡི་གེ་ན་གཅིག་གི་རིན་ནས་འབྲུ་ཕྱེད་གཏོར་སོང་ན་བསྐལ་པ་དཔག་ཏུ་མེད་པར་དམྱལ་བར་ལྟུང་སྟེ།
དེ་ཐོན་དུས་གར་ཡོད་སྐྱབས་དང་བྲལ་བ་ཡིན། ན་མོ་རཏྣ་ཏྲ་ཡཱ་ཡ། སྐྱོབ་པ་དམ་ཆོས་ཀྱིས་སྐྱོབ་པ་ཡིན་པས། ལུང་ཆོས་ཀྱི་ཡི་གེ་སྤྱིལ་པོའི་གསེབ་ན་ཤོག་རུལ་ལ་མཚན་མཆོག་ལྡན་པ་འདུག་པ་ལ། བླ་མ་རིན་པོ་ཆེས་ཆོས་གོས་གསོལ་ནས་དབུ་ལ་ཁུར་ཏེ་མཆོད་གྲལ་ལ་བཞག སྡིངས་པོ་པ་དམ་པར་བྱེད་པ་ཡང་ངེད་མིག་རས་ལ་འཚོ་སྟེ་ཏིང་ངེ་འཛིན་རྒྱལ་པོ་མད་པར་འདུག ང་ལ་ཟས་མེད་པས་ཀློག་བྱེད་པ་ལ་སློབ་དཔོན་སྐྱེས་བུ་བ་དེས་མཎྜལ་རེ་གྱིས་ཁྲུས་གྱིས་ཟེར། དེ་མངོན་མཚན་ཆེ་མིས་འཐབ་དུ་འོང་བྱས་པས་ཁྱོད་ནས་བྲེ་གང་གི་ཕྱིར་མི་དང་འཐབ་སྟེ་གསུང་བས། ཕྱིས་དེ་བསྐྱངས་པས་ང་ལ་ཁམས་ན་ཡང་བཙུན་པར་བྱེད་པ་ཡིན། ཕྱོགས་གར་འགྲོ་བའི་རིགས་ལྔ་ལ་གསོལ་བ་གདབ་བླ་མ་དང་རྒན་པོ་ལ་འདྲི།
ཆོས་ལ་སྐྱབས་ནས་སེམས་ཅན་ལ་འཚེ་བ་སྙིང་རྗེས་ཕྱེ་བ་ཡིན་པས། བླ་མ་རིན་པོ་ཆེའི་ཞལ་ནས་ཞིང་ཁར་རྐང་པ་གྱལ་གྱལ་མི་བྱ། མུ་སྟེགས་པ་རལ་པ་ཅན་གཅེར་བུ་ཡིན་པའི་ཡིད་གཏད་མེད་དེ་ཆོས་དང་མི་མཐུན། བླ་མ་དང་གྲོགས་པོ་ཡང་ཟེར་བ་ཡིན་ཡོན་བདག་པ་ཀུན་ཀྱང་གྲོགས་འཇིག་རྟེན་གྱི་བྱ་བ་ལ་དགའ་འདོད་སྲེད་ཞེན་སྤང༌། གཞན་གོ་སླའོ། ། ང་དང་ལུས་ཐུན་མོང་བ་གལ་ཆེ་བས་སྦྱིན་པ་མ་ལུས་པ་བྱིན། ཚུལ་ཁྲིམས་བསྲུང༌། བཟོད་པ་བསྒོམ། བརྩོན་འགྲུས་བརྩམ། བསམ་གཏན་ལ་མཉམ་པར་བཞག
ཤེས་རབ་སྤྱད་སྙམ་དུ་ཐུགས་བསྐྱེད་ལ། རྒྱུ་དང་ལམ་ལ་མ་རེ་གསུང༌།། །། ༧༩༨༽ ༄། །དམ་པའི་ཆོས་འདུལ་བ་བདེན་པ་བཞིའམ་བདག་མེད་གཉིས་ལ་བརྟེན་ཚུལ།། ཡང་འདུལ་བར་ལུས་ཀྱི་རྫུན་ཚོད་མས་འབྲས་ཆེན་འགེབས་པ་དང་ཞེས་ལུས་རྫུན་བཤད་ཞེས་པས་དེ་ལྟ་བུ་བཤད་དམ། དེ་ཚོད་མ་རང་གི་རྫུན་དུ་འདུག་པ་གསུང་ནས་གཏོར་མ་གྱིས་དང་ངས་འདུལ་བ་བཤད་གྱིས། སྤྱིར་འདུལ་བ་འདི་བདེན་པ་བཞིའམ་བདག་མེད་གཉིས་ལ་ལམ་འཆའ་དགོས་པ་ཡིན་ཏེ། འཁོར་བའི་རྒྱུ་ཀུན་འབྱུང༌། འབྲས་བུ་སྡུག་བསྔལ། མྱ་ངན་ལས་འདས་པའི་རྒྱུ་འཕགས་པའི་ལམ་ཡན་ལག་བརྒྱད།
འབྲས་བུ་འགོག་པ་ཡིན་ཏེ། བྱང་ཆུབ་རྣམ་པ་གསུམ་སྟེ། སློབ་དཔོན་འཕགས་པ་གཉིས་པོ་གནས་སྐབས་ཀྱི་མཐར་གཅིག་ཏུ་བཞེད། ཐེག་པ་གསུམ་གྱིས་ངེས་འབྱུང་ལ། ། ཐེག་པ་གཅིག་གིས་འབྲས་བུར་གནས། ། ཞེས་པ་དེ་ལྟར་འདུལ་བར་མ་ཟད་ཆོས་ཐམས་ཅད་བདེན་པ་བཞིར་འདུ་བ་ཡིན་པས། གཞི་མ་བཅོས་པ་ཆོས་ཉིད་དྲི་མ་མེད་པ་ཡིན་པ་ལ་དེ་མ་རིག་པས་བཅོས་པས་རྐྱེན་གྱིས་འདུ་བྱེད་དེ། སྤྲོས་པ་མཐར་སོང་བས་རྫུན་བཅོས་མར་སོང་སྟེ་མ་བཅོས་པ་གཞུག་མ་དེ་དྲང་པོ་བྱ་བ་ཡིན་པས། འདུ་བྱེད་ནས་རྒ་ཤིའི་བར་དུ་འཁོར་བས་སྡུག་བསྔལ་ཏེ། འཕགས་པ་གྱད་ནོར་བུའི་གླེང་གཞི་ལས་རྒྱལ་པོའི་བུ་བདེན་སྨྲ་བྱ་བ་ཡིན་པ་ལ།
མ་ཆུན་མ་ཞིག་དང་གཉིས་ཡོད་པ་ལ་བུད་མེད་ཀྱི་ཆོས་ཕྲག་དོག་དང་སེར་སྣ་ཡིན་པ་ལ། མས་བུ་ལ་ཆུན་མ་འདིས་སྐྱེས་པ་གཞན་ངང་གི་སྐུར་བ་བཏབ་སྟེ། ཁྱོད་ལ་འདྲིར་འོང་བདེན་ཞེས་པ་དང༌། བདེན་སྒྲ་ཡིན་པས་དེ་མ་བཏུབ་ཞེས། འོ་ན་ངས་དེ་སྐད་བྱ། ཁྱོད་མགོ་ཅོག་གྱིས་ཞེས་པས་མ་དྲིས་པར་དེ་ལྟར་བྱས་པ་དང༌། རྫུན་དུ་སྨྲ་བར་སོང༌། ཁ་ནས་ཨུད་པ་ལའི་དྲི་བྲོ་བ་ཡང་ངན་པར་སོང་པས། ཆུན་མའི་མིང་སྲིང་གཉིས་ནགས་ན་དགྲ་བཅོམ་པ་ལ་བསྙེན་བཀུར་ལ། འདི་གར་སྐྱེས་སུ་གནོད་པར་སྨོན་ལམ་བཏབ་པས།
དེའི་རྣམ་སྨིན་གྱིས་ངན་སོང་གསུམ་དུ་བརྒྱུད་ནས། མཐར་སངས་རྒྱས་ཀྱི་དྲུང་དུ་དགྲ་བཅོམ་པར་གྱུར་ནས་ཀྱང༌། མཛའ་མོ་དང་ས་ལ་སྐྱེས་གཉིས་ཀྱིས་བཀུར་ཏེ་དགེ་སློང་མ་མཛའ་མོས་ཁས་བླངས་ཏེ་གྱད་བུ་ནོར་དེ་ལྟར་བྱས་སམ། སངས་རྒྱས་ཡང་ཞེས་དགེ་སློང་སྙིལ་ཏེ་ཁྱིམ་པར་སོང་ནས་བུ་དང་བུ་མོ་ཡོད་པར་གྱུར་འདུག་སྟེ། རྫུན་ཆེན་པོ་མི་ཆོས་བླ་མ་གཅིག་པུ་རྐྱང་པས་ཆོག་སྟེ། དེས་མི་ཆོག་པས་རང་བཞིན་དང་བཅས་པ་གཉིས་ཀར་སྡིག་ལྟུང་ངོ་བོ་གཅིག་པར་བྱས་ནས་འདུག་སྟེ། གཉིས་ཀ་མ་བཅོས་པ་དེ་ལས་བཅོས་ཏེ་འབྲས་བུ་དེ་ལྟར་འབྱིན་པས་གང་མ་བཅོས་པ་ནི་ཆོས་སྐུ་སྟེ། ཡུམ་ལས་གཟུགས་འདུ་མི་བྱེད་མངོན་པར་མི་བྱེད་མཚན་མར་མི་འཛིན་ཉེ་བར་མི་ལེན་ཏོ། ། དྲན་པ་དང་བཅས་པ་ནི་ཁམས་གསུམ་དུ་འཁོར། དྲན་པ་མེད་པ་ནི་ཁམས་གསུམ་དང་བྲལ་བའོ་ཞེས་པའོ། །
དེས་ན་རབ་བྱུང་གི་བསྙེན་པར་རྫོགས་པ་ཅིག་ཆར་བ་ཡང་དེ་ལྟར་ཡིན། འདི་ཐམས་ཅད་ཀྱི་རྩ་བའམ། ཕྱི་ནང་གི་ཁྱད་པར་རྩ་བ་ཤེས་རབ་ཀྱི། གང་གིས་རྟེན་ཅིང་འབྲེལ་བར་འབྱུང༌། ། སྐྱེ་བ་མེད་པས་འགག་མེད་པ། ། ཞེས་པས་སྤྲོས་པའི་མཐའ་དེས་ཆོད་འདིས་འདིར་འགྲོ་བྱ་བ་ཡིན་ཏེ། ཕྱི་ནས་རྟགས་ན་སྤྲོས་བྲལ། ནང་མི་བཅོས་པ་དེ་ཡིན་ཏེ། ཕྱི་རོལ་པ་ལ་གསང་ནས་འདི་ལྟར་བྱས་ན་འདིར་འགྲོ་ཞེས་སུན་འདོན་པ་ཡིན། ལར་ད་ལྟ་སྙམ་ཙམ་ལ་བྱས་ནས་ཉམས་བདེ་གསལ་མི་རྟོག་པ་གསུམ་དང་འགྲིག་སྟེ།
དཀའ་མོར་འོང༌། གྲུ་ནག་པོའི་སློབ་མ་གཅིག་དགེ་སྦྱོར་སྐྱེ་འགག་མེད་ཅེས་པའི་རྟོག་པ་འགྲང༌། ངས་བཤད་སྐྱེ་བ་མེད་ལུགས་བཤད་པས། ང་འབུ་ཉི་མ་གསུམ་ལ་སུན་སྟོན་པས། ཕྱི་མ་མཁན་པོ་ལ་ཞུས་ཏེ་མ་རེད་པ་འདྲ། ཕྱག་རྒྱ་ཆེན་པོ་དེ་གཤིས་ཕན་གནོད་མེད་པ་ཡིན། ཡང་སྙམ་ཙམ་གྱི་ལྟ་བ་ལ་བླ་མ་རིན་པོ་ཆེ་རྟོག་པ་ཉིད་བྲུན་ཡིན་གསུངས། དེས་ན་མ་བཅོས་པ་དེ་དྲང་བ་ཡིན་པས་སངས་རྒྱས་ཀྱང་དྲང་བ་ཁོ་ན་ལ་རྩིས་མཛད། ཡང་རྗེ་རིན་པོ་ཆེ་ཉན་ཐོས་དང་རང་སངས་རྒྱས་ཀྱིས་ཉོན་མོངས་པ་ཕྲ་བ་མ་སྤངས་པར་བཞེད་དེ་སྤངས་ན། དགྲ་བཅོམ་པ་སངས་རྒྱས་པར་ཐལ།
དེ་འདོད་ན་ཐེག་པ་གསུམ་དུ་སྨོས་པ་ལ་དགོས་པ་མེད། སྤོང་བ་དེ་ས་བཅུ་པའི་བར་དུ་ཡོད་དེ་དགྲ་བཅོམ་པ་ལ་བཅས་པ་གདའ་བ། ཉོན་མོངས་པ་གཏི་མུག་ཡོད་པ་མ་རིག་པ་ཡིན་མོད། འོ་ན་སངས་རྒྱས་ལ་ཚུལ་ཁྲིམས་ཀྱི་ལག་རྗེས་ཡོད་དམ་ཟེར་ན། ཚུལ་ཁྲིམས་ཀྱིས་ནི་ཞི་བ་འདོད་རྣམས་འཕགས་པར་འགྱུར། ། སྟོབས་བཅུའི་སྤྱོད་ཡུལ་གནས་ཤིང་ཚུལ་ཁྲིམས་ཉམས་པ་མེད། ། ཅེས་པ་དང༌། སྡོམ་པ་གསུམ་བསྟན་པའི་མདོ་ལས། གཤང་ལྕི་ལ་སྨོད་པ་ནི་སྟོབས་བཅུ་ལ་སྨོད། ང་སངས་རྒྱས་ལ་སྨོད་ལ་སོགས་གསུངས།
ཡང་ཇོ་སྲས་རྒྱལ་བ་ཐེག་པ་ཆུང་ངུ་བ། ། ལུས་ཅན་རྣམས་ཀྱི་ལས་རྣམས་ནི། ། བསྐལ་པ་བརྒྱར་ཡང་ཆུད་མི་ཟ། །

ཞེས་ཏེ་ལས་མ་མྱོང་བར་བཤགས་པས་མི་འཛད་པར་བཞེད་པ་ལ། ངེད་དེ་གཉིས་འདྲ་ཆེན་པོ་བས་བླ་མ་སྐྱེལ་བསུས་ཞབས་ལ་འཁོར་ལོ་གྲུབ་པ་དང༌། གསང་སྔགས་པས་ཕྲིན་ལས་བཞི་འགྲུབ་པ་དང༌། གནད་གཅིག་པ་ཡིན་ཏེ་ལས་འགྲུབ། དེ་ཟད་པར་ནུས་ཏེ་རྟོག་གཉིས་ཅིག་ཅར་མི་འཇུག་པས། སྡིག་པའི་རྟོག་པ་དེ་བཤགས་པའི་དུས་ན་མེད་དེ་དངོས་འགལ། དེས་ན་སྣང་བ་ཐམས་ཅད་རང་སེམས་ཡིན་པས་ཞི་བ་ལྷས། ལྕགས་སྲེགས་ས་གཞི་སུ་ཡིས་བྱས། ། ལ་སོགས་དང་དེར་ཏུང་ཏུང་བོ་འདི་རང་ཡིན། བླ་མ་རིན་པོ་ཆེའི་ཞལ་ནས་ཀྱང་མོས་གུས་རྐྱང་པ་འདི་རང་ཡིན་གསུངས། སྐུ་གསུམ་གྱི་ཞིང་ཁམས་ཆོས་སྐུས་འཁོར་འདས་བཟང་ངན་ཐམས་ཅད་ལ་ཁྱབ་པར།
ལོངས་སྐུ་ཕལ་ཆེན་ནས་བཅོམ་ལྡན་འདས་རྣམ་པར་སྣང་མཛད། ཞིང་ཁམས་ཐམས་ཅད་ལ་སྐུས་ཁྱབ་པ། སྐུ་ལ་ཞིང་ཁམས་བསམ་གྱིས་མི་ཁྱབ་པའི་ཡེ་ཤེས་ཏེ། རིན་པོ་ཆེའི་ཞལ་ནས་ཀྱང༌། རྣམ་པར་སྣང་མཛད་ཡེ་ཤེས་གང༌། ། སངས་རྒྱས་ཀུན་གྱི་ཐུགས་ལ་གནས། ། ཞེས་པས། སྤྲུལ་སྐུ་ནི་སྐུའི་སྒོ་ནས་ཕན་བདེ་རྒྱུན་ཆད་པ་མེད་པ། སེམས་ཅན་གྱི་ངོས་ནས་ནམ་མཁས་ཁྱབ་ཚད་ཀྱི་སེམས་ཅན་ཐམས་ཅད་སངས་རྒྱས་མ་ཐོབ་ཀྱི་བར་དུ་བདེ་བ་དང་ལྡན་སྡུག་བསྔལ་དང་བྲལ་ནས། རྫོགས་པའི་བྱང་ཆུབ་ལ་འགོད་པ་ཆོས་དེ་ལྟར་རྟོགས་པ།
ལུང་གི་ཆོས་དཔལ་གསང་བ་འདུས་པ་ལ་སོགས་ཀྱི་བརྗོད་བྱ་ཐམས་ཅད་ཀྱང་བླ་མ། དགེ་འདུན་དེ་ལྟར་ཉམས་སུ་ལེན་བ་ཡིན་ཏེ། དཀོན་མཆོག་རིན་པོ་ཆེ་གསུམ་བླ་མར་གོ་བས། རང་གཞན་ཐམས་ཅད་དེ་ལྟར་གོ་བ་ཆོས་ཉིད་ཡིན་གསུང་བས། བླ་མའི་མོས་གུས་རྟོགས་པ་མཐོན་པོ་ཡོང་བ་རྣམས་ཀྱིས་ཀྱང་གལ་ཆེ། ཁྱད་པར་ཡང་ཡོད་པ་ཡིན་པས་སངས་མ་རྒྱས་བར་དུ། ང་ཁྱེད་ཀྱི་བླ་མར་འོང་བ་ལས་ཁྱེད་ངའི་བླ་མར་མི་འོང༌། ཡང་བོགས་འདོན་དང་གེགས་སེལ་ཚན་ཞིག་བྱ་ན། ཕྱག་རྒྱ་ཆེན་པོའམ་ཐབས་ལམ་གང་བསྒོམས་ཀྱང༌། ལུས་ཀྱི་འཁྲུལ་འཁོར་སེམས་ཀྱི་དམིགས་པ།
གཞག་ཐབས་སམ་རླུང་གི་བཅོས་ལུགས་གསུམ་ཡིན་ཏེ། དེ་ཐམས་ཅད་ཀྱང་བླ་མ་ལ་འདི་ལྟར་བྱས་པས་དེ་ལྟར་འོང་བྱ་བའི་འདོད་པ་ཡོད་པས། ཁོང་རང་གང་གིས་ཟེར་བའི་དེ་ལྟར་བྱས་ཏེ། རྐང་པ་ལག་པ་མིག་ལ་སོགས་པ་ལ། འཁྲུལ་འཁོར་བསམ་གྱིས་མི་ཁྱབ་པ་ཞིག་ཡོད་པ་ཡིན། ཡང་སེམས་ཀྱི་དམིགས་པ་ཡང་སེམས་གསུམ། ཡི་དམ་བླ་མ་བསྒོམ་པ་ཡང༌། སློབ་དཔོན་དུས་གནད་རྒྱུ་གཙོ་བོར་སྨྲ་བ་ཡིན་པས། གང་དུ་སྒོམ་ཟེར་བ་དེར་བསྒོམ། མུ་སྟེགས་སུ་ཐལ་ཟེར་ན་ཁོས་ཀྱང་བདེན་པ་ཕྱོགས་གཅིག་ཁོང་དུ་ཆུད་པ་ཡིན་ཏེ།
དབྱར་དྲོ་དགུན་གྲང་འདོད་ཐོག སེམས་ཀྱི་གཞག་ཐབས་ལ་བླ་མའི་མན་ངག་བཞིན་དུ་བླ་མ་བསྒོམས་པས། གསལ་ལྷག་པ་ཡུན་ཟན་ཁམ་ཅིག་འདོད་པར་རམ་ཟན་ཞིག་ཟ་བར་བྱུང་ན་དེ་ལ་ལྷན་གྱིས་བཞག ཡང་འགགས་ནས་མེད་པར་སོང་སྟེ་རང་མི་རྟོག་པ་ཕྱག་རྒྱ་ཆེན་པོ་ཡིན་པས། དེ་རང་ལ་བཞག་པས་བློ་གསལ་ཡེར་གྱིས་འབྱུང་སྟེ་དེ་བསྐྱང༌། དེ་ལྟར་བསྒོམས་པས་བླ་མ་གསལ་པོ་བྱུང་ན་དཔེ་དཀར་དུ་མ་བཟུང་ཕན་བདེ་བྱུང་ན་དཔེ་དཀར་ཡང་བླ་མ་ཡིན། ཡང་སྒོམ་ཆེན་རབ་ཀྱིས་རྟོག་པ་ཡུལ་དུ་སོང་ནས། སེམས་ཅན་ཀུན་གྱི་ཡིད་ལྟར་མགྱོགས། ཞེས་པས་གསེར་འབུམ་དང་ཆུང་མའི་རྟོག་པ་བྱུང་ན། གསེར་འབུམ་དང་ཆུང་མ་ངང་གི་ཐོག་ཏུ་ཙེན་ནེ་བཞག་སྟེ།
ཚུར་མི་དགག་དེ་ཁུགས་ཀྱང་གཞན་དུ་འཆོར། བླ་མ་རིན་པོ་ཆེའི་ཞལ་ནས་ཡིད་དེ་ཕ་གིར་སོང་བ་མིན། ཡུལ་དེ་ཚུར་ལ་འོངས་པ་མིན། ཡིད་དེ་རང་དུ་སོང་བ་མིན། འདིར་ངོ་སྤྲོད་ཅིག་བྱེད་ན་ཁྱོད་ཐམས་ཅད་ཀྱིས་ཡར་ལུང་སོག་ཁ་བསྒོམས་དང་དེ་རང་ལ་ཙེན་ནེར་བཞག ང་ཡང་བྱང་ནམ་ར་དང་ཁ་རག་སྙིང་ཁུང་བསྒོམས་དང༌། བླ་མ་མ་འདུས་པ་མེད། གནད་གཅིག་མ་འདི་ཤིན་ཏུ་ཟབ་པར་ཐལ་ཏེ། ཁྱེད་ཀྱིས་ངའི་ཆོས་ཟབ་མོ་མང་པོ་དྲིས་ང་ལ་སློབ་དཔོན་དུ་བཟུང་ཞིག འདུལ་བ་ཅིག་ཆར་བ།
ལྷ་རྗེ་སྨན་ནག་པ། སྟོང་ཉིད་རིམ་གྱིས་པ་དཔག་ན་མོའི་གྲུབ་མཐའ་ཅིག་ཡོད་གསུང༌།། །། ༧༩༩༽ ༄། །བླ་མ་དང་ཕྱག་རྒྱ་ཆེན་པོ་གཉིས་རེས་འཇོག་གིས་བསྒོམ་པ་གནད་ཟབ་པར་བསྟན་པ།། ཡང་འདི་སྐད་བདག་གིས་ཐོས་པ་དུས་གཅིག་ན། རྗེ་རིན་པོ་ཆེའི་ཞལ་ནས། སློབ་དཔོན་རྒྱལ་པ་ན་རེ། ཁྱོད་ལ་དཔག་ཏུ་ཆོས་ཟབ་པ་ཞུས་ཀྱང་མི་འོང་བར་ཆོག སུ་ཆོས་ཟབ་མོ་འོང་ཅིག་ཡིན་ཞེས་པ་དང༌། ང་འབུ་ལ་ཉེ་རིང་མེད་པས་མཉམ་དུ་འཆད་པ་ཡིན།
དཔག་ཏུ་བསོད་ནམས་ཅན་ལ་བཤད་ན་ངའི་དེའི་ངར་ཆག་ནས་མི་འོང་བྱས། ཕག་མོ་གྲུ་ནས་ལོག་ནས་ལོ་གཉིས་སྒོམ་ཆེན་བཅུ་མ་ཐོན་པ་དེ་ཅིས་ལན་སྙམ་ནས་ཡི་མུག་པ་ལ། དེ་ང་རང་གི་སྐྱོན་དུ་འདུག་པས་ངས་སྔ་དྲོ་ནས་ཁྱེད་ཀྱི་གཡོག་བྱས་མ་བསྒོམས། སློབ་མ་ལ་མོས་གུས་ཡོད་ན་བྱིན་རླབས་འོང་སྙམ་ཏེ་དེ་ལྟར་མི་འདུག ། མདང་གསུམ་སྔ་དྲོ་བག་རེ་བསྒོམས་པས་བཅུ་གསུམ་ཙམ་གྱི་སྒོམ་ཤེས་པས། བྱིན་རླབས་ལ་བསྒོམ་དགོས་པ་འདུག་པས། ང་ཡང་བསྒོམ་སྟེ་སྔ་དྲོ་ཅི་བྱུང་ཡང་ང་ལ་མ་འདོན་ཅིག དུས་དེང་སང་ང་འཁོར་བཟང་བ་ཡིན་ཏེ། ཉམས་རྟོགས་ཅི་ཁྱོད་ལས་བྱུང་ཟེར། སྔོན་ང་བསོད་ནམས་ཆུང་ཙམ་ན་ཉམས་རྟོགས་གཞན་ན་ཡོད་པ་སྐད།
མཛེ་འུར་དེད་ལ་སོགས་ཀྱི་གདམས་པ་ཞུ་བ་སྐད་ཟེར། ཁྱེད་རྣམས་ཀྱང་སྔ་དྲོ་མཎྜལ་མང་པོ་དབུལ་ཞིང་བླ་མ་ལ་ཞུ་དོན་གསོལ་འདེབས་བྱ། བླ་མ་ལ་སངས་རྒྱས་ཀྱི་འདུ་ཤེས་དང༌། ཆོས་ཀྱི་འདུ་ཤེས། དགེ་འདུན་གྱི་འདུ་ཤེས་བྱས་ལ་གཞན་དུ་གསུམ་པོ་མི་བཙལ། བླ་མ་སངས་རྒྱས་བླ་མ་ཆོས། ཞེས་པ། འོ་ན་སངས་རྒྱས་རང་མི་ཤེས་པ་ཇི་ལྟར་བྱ་སྙམ་ན། ས་བཅུ་ལ་གནས་པའི་བྱང་ཆུབ་སེམས་དཔས་ཀྱང༌། སངས་རྒྱས་ཀྱི་ཡོན་ཏན་ཐམས་ཅད་མི་ཤེས་ཏེ།
དམུས་ལོང་གིས་གླང་པོ་རྟོག་པ་དང་འདྲ་སྟེ་སྣ་ཐག་ནས་བཟུང་ནས་ཐག་པ་འདྲ། སྔ་མ་ནས་བཟུང་ནས་ཕྱགས་མ་འདྲ། བྱ་བ་དང་འདྲ་སྟེ། ཕྱོགས་ཙམ་འོལ་ཙམ་ལས་མོས་གུས་བྱེད་པ་ཡིན། དེ་ཡང་རིན་པོ་ཆེའི་ཞལ་ནས་དེ་ནས་བླ་མ་སྒོམ་པ་དང༌། ཕྱག་རྒྱ་ཆེན་པོ་བསྒོམ་པ་རེས་འཇོག་སྟེ་དུས་གནད་ཡིན། ཡང་ཤེས་རབ་སྒོམ་བྱུང་དང་ཐོས་བྱུང་གཉིས་ཀར་ཆེར་འགྲོ་བ་ཅིག་བསྟན་གྱིས། འདི་ཡང་ཤེས་རབ་ཆེ་ཆུང་མིན་དད་པ་ཆེ་ཆུང་ཡིན་ཏེ། དད་པ་ཆེ་བ་དེ་ཤེས་རབ་ཆེན་པོར་འོང་བར་འདུག ཡང་ཆོས་གཅིག་པུ་ལ་སྦྱར་ན་བགྲོ་གླེང་བྱེད་པ་ལ་སྤྲོ་སིང་ངེ་བ་དེ་དང་བའི་དད་པ།
ཅིས་ཀྱང་ངས་འདི་བསླབ་དགོས་སྙམ་པ་དེ་འདོད་པའི་དད་པ། དེས་སློབ་གཉེར་གྱི་དུས་སུ་ཐ་མལ་བའི་ལུས་ངག་ཡིད་གསུམ་ཕྲོགས་ནས་ཟ་འཐུང་མི་དྲན། ཕྱག་ཀུན་ཀྱང་ཇི་ལྟར་བྱས་ཆ་མེད་ཆོས་འབའ་ཞིག་བསམས་ཏེ་མཁས་པར་སོང་བ་དེ་ཡིད་ཆེས་པའི་དད་པ་ཡིན་ཏེ། དང་པོའི་རྩབ་ཙུབ་ཀྱི་དད་པ་དེ་མེད་པས་མ་དད་པ་ཡིན། དེ་བཞིན་དུ་དགེ་འདུན་ཡང་བཙུན་པ་མཐོང་བ་ཙམ་གྱིས་དད་པ་དང༌། དེ་འདོད་པ་དང་སང་ནས་གྲུབ་པ་ཡིད་ཆེས་པ་དང༌། སྒོམ་ལ་ཡང་དང་པོར་བླ་མ་མཐོང་བ་ཙམ་གྱིས་བ་སྤུ་ལྡང་བ་དང་མཆི་མ་འཁྲུག་པ་དེ་དང་བའི་དད་པ། དེ་འདོད་པས་བླ་མས་བསྟན་པའི་མན་ངག་བསྒོམ་པ་ཕྱག་རྒྱ་ཆེན་པོ་གཉིས་སུ་མེད་པར་རྟོགས་ཙམ་ན། བླ་མ་དང་ཁྲུག་གིས་འདྲེས་པ་དེ་ཡིད་ཆེས་པའི་དད་པ་ཡིན་ཏེ། དད་པ་མེད་པ་མ་ཡིན་ཞམ་ཞམ་ཞུམ་ཞུམ་མེད་པས་ཆུང་བར་མ་སོང་སྟེ་བླ་མ་བསྒོམ་པ་ཡང་རྣམ་གཞག་ཙམ།
དེས་ན་དད་པ་གྱིས་དང་ཐ་མལ་པའི་ལུས་ངག་ཡིད་གསུམ་དང་བྲལ་ནས། སངས་རྒྱས་ཀྱི་སྐུ་གསུང་ཐུགས་སུ་སོང་ཙམ་ན་ཡོན་ཏན་མི་འདོད་ཀྱང་འབྱུང་གསུང་སྟེ། བསྒོམ་འབྱུང་གི་ཤེས་རབ་གཟུགས་ཀྱི་དེ་བཞིན་ཉིད་ཤེས་ན་ཆོས་ཐམས་ཅད་ཀྱི་མདོ་དང་རྒྱས་པ་ཤེས་པར་འགྱུར་རོ། ། གསུང༌། ཡང་མངོན་ཤེས་ཀྱི་གདམས་ངག་ཅིག་ཀྱང་བསྟན་ཏེ། བློ་འཇིག་རྟེན་གྱི་རྣམ་པར་རྟོག་པ་ཐམས་ཅད་དང་བྲལ་བར་གྱིས་ལ། མི་རྟོག་པ་དེ་ཉིད་ལ་ཞོག་དང་ལྔ་པོ་རིམ་གྱིས་འཆར་ཞི་གནས་ཀྱིས་མངོན་ཤེས་འགྲུབ་པར་ཐམས་ཅད་ནས་བཤད། ཡང་ཐུགས་རྗེ་ཆེན་པོ་འབའ་ཞིག་བསྒོམས་པས་ཀྱང་འཆར་ཏེ། ཐ་མལ་པའི་ལུས་ངག་ཡིད་གསུམ་དང་བྲལ་ནས་ངག་ཡིག་འབྲུ་འབའ་ཞིག་ལ་དམིགས་ཀྱང་འཆར་ཏེ་ངས་མདའ་བྱའམ། ཡང་རྫུ་འཕྲུལ་གྱི་མན་ངག་ཅིག་བྱ་ན་ཡང་ཐ་མལ་གསུམ་དང་བྲལ་ཐུགས་རྗེ་ཆེན་པོ་འབའ་ཞིག་ཏུ་སོང་བའི་དུས་སུ།
དེའི་འཁོར་ན་གནས་པའི་གསང་བདག་ལ་སོགས་དང་ཀླུའི་རྒྱལ་པོ་ཨེ་ལའི་འདབ་མ་ལ་སོགས་ཀྱིས། མིག་སྨན་དང་རྐང་འགྱོགས་དང་བཅུད་ལེན་ལ་སོགས་ཀྱི་གདམ་པ་སྟེར་ཏེ་དངོས་གྲུབ་མ་ལུས་པ་གྲུབ། ཡང་གཞན་དབང་དུ་བསྡུས་པ་ཡང་རྗེ་དེར་སོང་ཙམ་ན་འཁོར་ཚོགས་བདག་ལ་སོགས་པ་ཐམས་ཅད་ཀྱིས་ནོར་ཟས་སྟེར་ཏེ་སྔར་དང་འདྲ། ཧེ་རུ་ཀར་སོང་ཙམ་ན་མཁའ་འགྲོ་ཐམས་ཅད་ཀྱིས་རང་གི་གདུལ་བྱར་རྒྱ་དཀར་ནག་ན་ཡོད་ན་ཡང་འདིར་འགུགས་པའམ་རང་དེར་སྤྱན་འདྲེན་ཏེ།་་་ མདོར་ན་ཐུགས་རྗེ་ཆེན་པོར་གསལ་ལྷག་གེ་འདུག་ན་དེ་རང་ཡང་དུབ་ན་ཕྱག་རྒྱ་ཆེན་པོའི་མན་ངག་ཅིག་སྦྱིན། ཡང་ལྷ་གསལ་ལྷག་རྩེར་འོང་དེའི་ངང་ལ་གཞག ། སྐྱེས་པ་སྐྱེ་མེད་ནམ་མཁའ་བཞིན་ཡང་སྟོང་པར་འགྲོ་ལ། སྐྱེས་པ་མེད་ནམ་མཁའ་བཞིན་དེ་ལྟར་གང་ཡང་རུང་བ་ཞིག་ལ་སེམས་ཟིན་མ་ཡེངས་པར་བསྒྲིམས་ན། མིག་ཟི་ལོང་གིས་སོང་ནས་སྐྱོན་ཡོན་ཐམས་ཅད་བླ་མ་ལ་དྲིར་ཡོང་དེ་མན་ངག་འགའ་ཐོབ་པ་ཡིན། འུར་དེད་ཀྱང་དེ་ཡིན་ཏེ་དེ་ལྟར་ཐ་མལ་པའི་ལུས་ངག་ཡིད་གསུམ་དག་ཙམ་ན་ཞག་གསུམ་གཞི་ན་ཆུས་བཀྲུས་པ་བཞིན་དུ་འོང་བར་འདུག་གསུང༌།། །།
༨༠༠༽ ༄། །རང་བཞིན་གཅིག་ཏུ་མ་ངེས་པས་གང་ལྟར་བཏགས་པ་དེ་ལྟར་སྣང་བར་གདམས་པ།། ཡང་འདི་སྐད་བདག་གིས་ཐོས་པའི་དུས་གཅིག་ན། བླ་མ་རིན་པོའི་ཞལ་ནས་ཁམས་ཀྱི་ལྷ་ཁང་གཅིག་ན། ཀ་པ་དཔལ་རྩེགས་དང་ལྕོག་རོ་ཀླུའི་རྒྱལ་མཚན་གཉིས་ཀྱིས་བགྲོ་གླེང་བྲིས་ནས་འདུག་པའི་དོན་ཀ་བའི་རང་བཞིན་གཅིག་ཏུ་མ་ངེས་པ། གང་ལྟར་བཏགས་པ་དེ་ལྟར་སྣང་བ་ཡིན་ཟེར། ལྕོག་རོ་ན་རེ་དེ་ལྟར་མིན། ལས་དཀར་བ་དཀར་སར་བདེན་ནག་པ་ནག་སར་བདེན། ཆུ་སྲིན་གྱི་རྒྱབ་འདྲ་བ་ཡིན་ཟེར་བར་འདུག་པས། འདི་ལ་ཕལ་པོ་ཆེ་ནས་ཁམས་གསུམ་པོ་འདི་དག་སེམས་ཙམ་མོ་ཡང༌།
འཁོར་འདས་ཀྱི་ཆོས་ཐམས་ཅད་རང་གི་སེམས་ཀྱང་གསུང༌། བླ་མ་རིན་པོ་ཆེའི་ཞལ་ནས། ཡེ་ཤེས་རང་སྣང་གནོད་སྦྱིན་རི་མོ་འདྲ། ། གཅིག་ལ་མཁས་ན་ཀུན་ལ་ཆགས་ཐོགས་མེད། ། གསུང་བ་ལ། འདི་ལ་འཁྲུལ་གཞི་ཞིག་བྱུང་གིས་དོགས་དགོས། ཀ་བའི་དགོངས་པ་ཇི་ལྟར་ཡིན་ཡང་ཆ་མེད་སྔར་གྱི་ཉེས་པ་ཡང་བཤགས་སོ། ། རིགས་གསུམ་མགོན་པོ་ཡང་བླ་མ་ཡིན་གསུང༌། རང་རེ་ཁམས་པ་ཀུན་ནང་མི་རྫུ་ཟེར་བ་དང་འདྲ་སྟེ། སྒོམ་ཆེན་པ་ཀུན་ནང་མི་རྫུ་སྟེ་རང་རེ་དབུས་གཙང་ཁམས་གསུམ་ན།
སྒོམ་ཆེན་པ་མང་པོ་ཡོད་པས་གྲུབ་མཐའ་འདི་འདྲའི་རིགས་པ་ཡང་མང་ཉེན་ཡོད་པས། བླ་མ་རིན་པོ་ཆེའི་ཞལ་ནས་ཀྱང་མུ་སྟེགས་རྒྱང་འཕེན་ལ་སོགས་ཀྱི་ལྟ་བ་བོད་ན་མང་པོ་ཡོད་པ་ཡིན་པས། གང་ལྟར་བཏགས་པ་དེ་ལྟར་སྣང་ན་རྒྱང་འཕེན་པ་དེ་ཚེ་སྔ་ཕྱི་མི་འདོད་པར་དེ་ལྟར་མཐོང་བ་ཐལ་ལ། ལོག་པར་ལྟ་བའི་ས་མནར་མེད་ལ་སོགས་སུ་འགྲོ་བར་འདུག་སྟེ། ལྷས་བྱིན་གྱིས་མཚམས་མེད་པ་ལྔ་ཀར་བྱས་པའི་མཐར། སྟོབས་ཆེ་བས་དགེ་སློང་མ་ཨུཏྤ་ལའི་མདོག་གི་མགོ་ཁུ་ཚུར་གྱིས་བཅོམ་ནས་བསད་པ་ལ་བདག་གི་དགེ་སློང་མ་ཡིན་ལ་དགྲ་བཅོམ་པ་འདི་ལྟ་བུ་བསད་མཚམས་མེད་པ་བྱས་ཏེ་ཤིན་ཏུ་མ་ལེགས། མནར་མེད་པར་འགྲོ་སྙམ་ནས་འགྱོད་པ་སྐྱེས་པ་ལ། མུ་སྟེགས་ཀྱི་སྟོན་པ་དྲུག་གི་ཡ་གཅིག་ཡང་དག་རྒྱལ་བ་ཅན་བྱ་བ་ན་རེ། ལྷས་བྱིན་ཤཱཀྱ་རྣམས་ལས་ཁྱོད་དྲག་སྙམ་པ་ལ་ཚུལ་ངན། དེ་ལ་སྡིག་པ་ཅི་ཡོད།
རིལ་བ་བིང་ཀར་ཁྱེར་ལ་ཤོག་ཅེས་བཅག་ནས་འདི་དང་འདྲ་མོད། འདི་བུམ་པར་གར་འོང་ཕྱི་ནང་གི་ནམ་མཁའ་འདྲེས་པ་ཡིན་ཞེས། སྔ་མ་ཡང་མེད་ཕྱི་མ་ཡང་མེད་འདི་རང་བྱུང་བ་ཡིན་ཏེ་བྱེད་མཁན་མེད། ཚེར་མ་རྣོ་བ་སུས་བཞོགས། སྲན་མ་ཟླུམ་པ། རྡོ་ཕ་ཝང་ལོང་བུ་གྲུ་བཞི་སུས་བྱས་ཏེ། བྱེད་མཁན་མེད་དེ་འདི་རང་ཡིན། མཛེས་མ་ལེགས་པར་གཡོས་ལ་ཞིམ་པོར་ཟོ། ། མ་ཤི་བར་དུ་ཅི་དགར་སྤྱོད། ། ཤི་ནས་དེ་ཡི་སྤྱོད་ཡུལ་མིན། །
མི་ཤི་ཐལ་བ་རླུང་ཁྱེར་འདྲ། ། སླར་འཚོ་བ་དག་ག་ལ་སྲིད། ། ཅེས་ཁོང་རང་གི་རིགས་བྱེད་ལས། ། དེར་ལྷས་བྱིན་ངེས་ཤེས་ཐོབ་སྟེ་འགྱོད་པ་མེད་པ་ལ། དགའ་བོས་སངས་རྒྱས་ལ་ཞུས་པས་འདི་ལ་དཔེར་ན་མི་འདམ་དུ་སོང་བ་ལ་རྐང་པའམ། ལག་པ་སྐྲ་སྤུ་གང་ཙམ་འདམ་དུ་མ་སོང་ན། དེ་ནས་བཟུང་སྟེ་བྱུང་ནས་བཀྲུས་པས་ཆོག་པ་ལ། མ་ལུས་པར་བྱིང་བ་ལ་བཟུང་ས་མེད་པ་དང་འདྲ་སྟེ། མནར་མེད་པའི་སེམས་ཅན་དམྱལ་བར་བསྐལ་པ་ཆེན་པོ་གཅིག་ཏུ་འཚོད་ཞེས་པ་དང༌། དགའ་བོ་ཤཱཀྱ་རྣམས་ལ་བརྩེ་བས་ལྷས་བྱིན་ལ་བསྙད་ནས་དཀོན་མཆོག་གསུམ་ལ་སྐྱབས་སུ་སོང་བྱེད་པ་དང་སོང་བས།
དེས་མཚམས་སྦྱར་ནས་མེའི་སྣང་བ་བྱུང་ནས་འཚེད་པ་ལ། སངས་རྒྱས་ཀྱི་ཞལ་ནས་བསྐལ་པ་ཆེན་པོ་ཞིག་ན་ཐོན་པས་རང་སངས་རྒྱས་རུས་པ་ཆེན་པོ་བྱ་བ་བྱོན་ནས། ཁྱིམ་བདག་ཅིག་ལ་བསོད་སྙོམས་བྱེད་པ་ན་ཟན་མདུན་དུ་བཞག་ནས་འདིར་སྐྱེ་བའི་ལས་ཅི་བྱས་སྙམ་ནས་མཉམ་པར་བཞག་པ་ལ། མནར་མེད་ནས་འདིར་སྐྱེས། དེའི་ལས་ཚོ་དྲན་པས་ཟས་ཡིད་དུ་མ་བྱུང་སྟེ། རྫུ་འཕྲུལ་གྱིས་ནམ་མཁའ་རང་ནས་མེ་ཕྱུང་སྟེ་མྱ་ངན་ལས་འདས་ནས། རུས་པ་དང་ཐལ་བ་ས་ལ་ལྷག་པར་གྱུར་ཞེས་པས། འཕགས་པ་ཤཱ་རིའི་བུ་དང་མོ་འགལ་བུ་གཉིས་ཀྱིས་དམྱལ་བའི་ཡུལ་རྫུ་འཕྲུལ་གྱིས་ཕྱིན་ནས། ལྷའི་བདུད་རྩིའི་ཆར་གཉའ་ཤིང་གི་རྒྱུན་ཙམ་ཕབ་པས་ཁོའི་མེའི་འོད་ཀྱིས་ཆུ་ཐིགས་ཙམ་ཡང་མ་བྱུང་ནས། ཤཱ་རི་བུ་ཤེས་རབ་ཆེ་བས་ཆུའི་ཏིང་ངེ་འཛིན་ལ་སྙོམས་པར་ཞུགས་པས་ཁོའི་མེ་རླབས་ཞི་ནས་ལྷས་བྱིན་དགའ་བར་གྱིས་ཤིག
ང་ལ་སྐབས་འབྱེད་ན་ཁྱོད་ལ་སངས་རྒྱས་ཀྱིས་ལུང་བསྟན་ཏོ་ཞེས་པ་བདེ་བར་གཤེགས་པ་གསུང་ངམ་གསུང༌། འོ་ན་བདག་གཞོག་མ་འདྲེས་པར་ཡང་བསྐལ་པ་གཅིག་ཏུ་ཚུགས་ཀྱི་ཞེས་པ་དང༌། དེ་ནས་དུས་མི་རིང་བ་ན་ཡང་དག་རྒྱལ་བ་ཅན་མནར་མེད་དུ་ལྟུང་བ་ལ་སྡུག་བསྔལ་ཐུན་མོང་མ་ཡིན་པ། ལྕེ་དཔག་ཚད་ལྔ་བརྒྱ་པར་སོང་བ་ལྕགས་ཀྱི་རྨོས་པ་ཅན་གྱིས་ཐོང་གཤོལ་སྟོང་གིས་རྨོ་བ་ལ། འཕགས་པ་གཉིས་ལ་འཕྲིན་བསྐུར་ནས་ཀུན་ཏུ་རྒྱུ་རྣམས་ལ་གྲུབ་མཐའ་ལོག་ནས་འདུག་པས།་་་ ཁྱེད་ཀྱིས་ངའི་རུས་པ་ལ་བསྙེན་བཀུར་བྱས་ཚད་ང་ལ་སྡུག་བསྔལ་དུ་འོང་བར་འདུག་པས་མ་བྱེད།་་་ སྟོན་པ་སངས་རྒྱས་ལ་སྐྱབས་སུ་སོང་ཞེས་པ་དང༌།་་་ ཤཱ་རིའི་བུ་ཤེས་རབ་ཆེ་བས་ལྡབ་ལྡིབ་ཅིག་སྨས་ནས་སོང༌།་་་ མོ་འགལ་བུས་ཞིབ་པར་བཤད་པས་ཀུན་ཏུ་རྒྱུ་དབྱུག་ཐོགས་ལྔ་བརྒྱས་ལུས་འདམ་བུ་དཀྲུམ་པ་བཞིན་དུ་བརྡུངས་སྐད་ན་མཐོང་ཆོས་བྱ་བ་དེ་ཀུན་ལ་ཟེར་བ་ཡིན། དེ་བཞིན་དུ་སྐྱེ་བ་མི་ལེན་ཏེ་བུམ་པ་ཆག་ནས་ནམ་མཁའ་ཕྱི་ནང་འདྲེས་པ་ལྟར་འདོད་པ་ཡང་ཡོད་དེ་ཆད་པར་ལྟ་བ།
རྟག་པར་ལྟ་བ་ནི། འཁོར་བར་འཁྱམས་པ་ཡིན་ཏེ། བདག་རྫོགས་པའི་སངས་རྒྱས་ཐོབ་པར་བྱ། བདག་གིས་ཉོན་མོངས་པ་སྤངས་ཏེ་སྙིང་པོ་ཡེ་ཤེས་བསྒྲུབ་ཞེས་ང་བདག་ཏུ་འཛིན་པ་ཡིན་ཏེ་རྟག་པར་ལྟ་བའོ། ། དེ་བཞིན་དུ་བདག་རྟག་པ་དང་མི་རྟག་པ་དང་སྟོང་པ་དང་མི་སྟོང་བ་དང་ཞི་བ་དང་མ་ཞི་བ་ལ་སོགས་པ་སྤྲོས་པ་མཐའི་བརྒྱད་དེ། ཁམས་ཀུན་ན་གཤིན་པོ་ཐམས་ཅད་གྲལ་བྱས་ནས་གཤིན་ཆུ་མེར་བ་ལ་རྟས་བསྒྲོལ་བ་དང་ལུག་ལ་འགེལ་བ་ལ་སོགས་པ་ཡིན་ཏེ། རྟག་པར་ལྟ་བ་ནི་དེ་བཞིན་དུ་ཕྱྭའམ་དབང་ཕྱུག་གམ་ཚངས་པས་བྱས་པ་ཡིན་ཞེས་སྤྱོད་པ་པོར་རྒྱུར་སྨྲ་བ་ཡིན་ནོ། ། འོ་ན་སངས་རྒྱས་ཀྱི་ཆོས་རང་གང་ཡིན་སྙམ་ན་རྟེན་ཅིང་འབྲེལ་བར་འབྱུང་བ་ཡིན་ཏེ། ལུགས་ལས་འབྱུང་བ་དང་ལུགས་ལས་ལྡོག་པ། འཁོར་འདས་ཀྱི་བབས་སམ་གཤིས་ཕྱིན་ཅི་མ་ལོག་པ་དེ་ཡིན་ཏེ།
འཁོར་བར་འཁྱམས་པའི་རྩ་བ་ཡང་མ་རིག་པའི་རྐྱེན་གྱིས་འདུ་བྱེད་ཡིན་ཏེ། ངོ་སྤྲད་ན་རྣམ་པར་རྟོག་པ་གང་ཡང་རུང་བ་ཞིག་ཐོལ་གྱིས་བྱུང་བ་དེ་ཡིན། དེ་གསུམ་རྟོག་པ་གཉིས་པས་བཟང་ངན་སོགས་སུ་འདུ་བྱེད་དེ། མིག་དང་གཟུགས་ལ་བརྟེན་ནས་རྣམ་པར་ཤེས་པས་ལས་ཏེ་གསུམ་གསུམ་འདུས་པའོ། ། དེས་མིང་དང་གཟུགས་དང་རྒ་ཤིའི་བར་དུ་འཁོར། དེ་ལས་ལས་དང་ཉོན་མོངས་པ་བསྐྱེད་དོ། ། དེ་ཡང་ངོ་སྤྲད་ན་ཡར་ལུང་སྒོམ་པས་སྔོན་ཡར་ལུང་རྒྱུས་ཡོད་པ་ལ་རྣ་བའི་དབང་པོ་ཡར་ལུང་ཐོས་པ་དང༌། ཤེས་རབ་ཡར་ལུང་ཉམས་སུ་མྱོང་བ། འོ་ན་མ་རིག་པ་དེའི་རྩ་བར་རང་གང་ཡིན་ན་ཚུལ་བཞིན་མ་ཡིན་པ་སྟེ་རྟོག་ཅིང་སྤྲོས་པའི་མཐའ་བརྒྱད་དེ། དེ་འདུལ་བ་ལས་བུད་མེད་སྐྱེས་པ་ལ་ཆགས་པས་བུ་མོ་ཁྲོན་པར་བཏང་བའི་རོ་ལ་བལྟས་པས།
འདོད་པ་ཁྱོད་ནི་ངོ་ཤེས་ཏེ། ། རྟོག་པ་ལས་ནི་འདོད་པ་བྱུང༌། ། རྟོག་པ་ཉིད་དུ་མ་བྱས་ན། ། དེ་ནས་འདོད་པ་མི་འབྱུང་ངོ༌། ། ཞེས་པའམ། དེ་ལྟར་རྟོག་པ་གཉིས་པ་འདུ་བྱེད་ཀྱི་ལས་སོག་པའམ། འཁོར་བའི་རྩ་བ་འདུ་བྱེད་དེ། ། མཁས་པ་ཡང་ནི་འདུ་མི་བྱེད། ། ཞེས་སློབ་དཔོན་འཕགས་པས་གསུངས་པས་མཐའ་བརྒྱད་དོ། ། རྣམ་རྟོག་མ་རིག་ཆེན་པོ་སྟེ། །
འཁོར་བའི་རྒྱ་མཚོར་ལྟུང་བྱེད་ཡིན། ། མི་རྟོག་ཏིང་འཛིན་ལ་གནས་ན། ། མཁའ་བཞིན་བྱེད་པ་མེད་པར་མངོན། ། ཞེས་པས་རྟེན་འབྲེལ་ལུགས་ལྡོག་ཀྱང་མ་རིག་པ་ཉིད་རིག་པའི་ཡེ་ཤེས་སུ་ཤར་བས། ཚུལ་བཞིན་ནི་མཐའ་བརྒྱད་དང་བྲལ་བ་སྟེ་མི་རྟོག་ཅིང་རྣམ་པར་མི་རྟོག་པ་ཡིན་ཏེ། མ་རིག་པ་འགགས་པས་འདུ་བྱེད་ནས་རྒ་ཤིའི་བར་དུ་འགག་སྟེ། གང་གི་རྟེན་ཅིང་འབྲེལ་བ་འབྱུང༌། ། འགག་པ་མེད་པ་སྐྱེ་མེད་པ། ཆད་པ་མེད་པ་རྟག་མེད་པ། ། འོང་བ་མེད་པ་འགྲོ་མེད་པ། །
ཐ་དད་དོན་མིན་དོན་གཅིག་མིན། ། སྤྲོས་པ་ཉེར་ཞི་ཞིར་བསྟན་པ། ། རྫོགས་པའི་སངས་རྒྱས་སྨྲ་རྣམས་ཀྱི། ། དམ་པ་དེ་ལ་ཕྱག་འཚལ་ལོ། ། ཞེས་པའམ། མ་རིག་པ་ཉིད་རིག་པའི་ཡེ་ཤེས་སུ་འཆར་བ་ཡིན་ཏེ། འདི་ལ་བསལ་བྱ་ཅི་ཡང་མེད། ། བཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ན་རྣམ་པར་གྲོལ། །
ཞེས་པའམ། གཟུགས་སྟོང་པའོ། ། སྟོང་པ་ཉིད་གཟུགས་སོ། ། ཞེས་པའམ། ཕུང་པོ་ཁམས་དང་སྐྱེ་མཆེད་ཀྱི། ། གཟུང་དང་འཛིན་པ་རྣམ་པར་སྤངས། ། ཞེས་པའམ། སྒོམ་པ་པོ་མེད་སྒོམ་པ་མེད། ། ཅེས་པའམ། བླ་མ་རིན་པོ་ཆེའི་ཞལ་ནས།
ཐད་ཀའི་ཆོས་ཉིད་གོ་ལགས་ན། ། འདས་མ་འོངས་པར་ང་རང་བཞེད། ། ཞེས་པའམ། དེ་ལྟ་བུ་དེ་སངས་རྒྱས་ཀྱི་ཆོས་ཡིན་པས་རང་དེ་བསྒོམ་གསུང༌།། །། ༨༠༡༽ ༄། །རྗེས་སུ་ཡི་རང་བའི་ཕན་ཡོན་དང་བསྔགས་པ་བརྗོད་པ།། ཡང་ཐབས་ཟབ་མོ་ཞིག་བསྟན་ཞེས་པ་ཡང༌། སྔོན་ང་ལ་ཡང་ནད་དང་སྡུག་བསྔལ་དྲག་པོ་བྱུང་བ་དེ་ཡང་འདི་ལ་འཕྲིག་གཅིག་ཚུད་པར་བྱུང་བ་ཡིན། ཁྱེད་ཀྱིས་ཕྲག་དོག་སྤངས་ཏེ། རྗེས་སུ་ཡི་རང་བ་བསྒོམ་པ་འདི་ཤིན་ཏུ་ཐབས་ཟབ་མོ་ཡིན་ཏེ།
གཞན་ལ་ཡོན་ཏན་ཡོད་ཟེར་བ་ཀུན་ལ་བཅོས་མའི་ཐལ་མོ་སྦྱར་བ་ཚུན་ཆད་བྱས། ཉན་ཐོས་དང་རང་སངས་རྒྱས་བྱང་ཆུབ་སེམས་དཔའ་སངས་རྒྱས་ཀྱི་བསོད་ནམས་ལ་རྗེས་སུ་ཡི་རང་བ་བྱེད་པ་ལས། ཐུན་མོང་དུ་བྱས་ཏེ་འཁོར་བ་ལས་ཐར་པ་དང༌། སེམས་ཅན་དཔག་ཏུ་མེད་པའི་དོན་དང༌། སངས་རྒྱས་ཀྱི་ཡོན་ཏན་དཔག་ཏུ་མེད་པ་དང༌། སངས་རྒྱས་ཀྱི་བསམ་གྱིས་མི་ཁྱབ་པའི་རྣམ་ཐར་དང་ཐུན་མོང་དུ་མྱོང༌། ཡང་རང་ཉིད་ཀྱིས་ཐུགས་རྗེ་ཆེན་པོ་བསྒོམས་པས་དེར་གྱུར་ཙམ་ནས་གཞན་ཐམས་ཅད་དེར་འགྱུར་བར་བསྒོམས་ཏེ། འདི་ལྟར་གཏུབ་པ་ལ་མི་ཤེས་པའི་སྙིང་རྗེ་དང༌། དེ་ལྟར་གྱུར་པ་ལ་རྗེས་སུ་ཡི་རང་བ་དང༌། ཡང་ཆོས་སྐུ་དང་ལོངས་སྐུ་ཡང་དེ་དང་འདྲ།
རོ་གཅིག་རྟོགས་པའི་གང་ཟག་གིས་གཉིས་སྣང་གི་ཆོས་ཐམས་ཅད་ནུབ་ནས། འཁོར་འདས་མཉམ་པ་ཉིད་དུ་གཟིགས་པས། འཁོར་འདས་ཐམས་ཅད་དེ་ལྟར་བསྒོམས་པས་ཡི་རང་སྟེ་རོ་གཅིག་ཏུ་རྟོགས། འཁོར་སྐྱོང་བ་ཡིན་ཏེ་གཞན་དོན་ལ་དབང་ཞེས་བླ་མ་རིན་པོ་ཆེས་ཡང་ཡང༌། དེ་ལྟ་བུ་ལ་རྗེས་སུ་ཡི་རང་ལ་སོགས་ཀྱི་དད་གུས་གང་བྱས་པས་གཞན་བདེ་བ་ལ་འགོད་པ་ཡིན། དེ་ལ་གནོད་པ་བྱས་ན་ཡང་དགེ་བཤེས་དར་མ་དབང་ཕྱུག་དང་འདྲ་སྟེ་མཐོང་ཆོས་འོང༌། འདིའི་གནད་ལ་སེམས་འཁྲུལ། ཁ་ཅིག་ཡོད་དེ་མ་སོལ་བ་ཡང་དེ་དང་འདྲ། ཁ་ཅིག་ཡོད། ལུང་ལ་ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་དང་དགེ་སློང་སྟོང་ཉིས་བརྒྱ་ལྔ་བཅུ་ལ།
དབྱར་ཟླ་གསུམ་ལ་ཟན་དྲངས་པ་ལ་ཡོན་བསྔོ་བ་ལ་རྒྱལ་པོ་ཁྱོད་ཀྱི་བསྔོའམ་ཁྱོད་པས་ཆེ་བའམ་ཞེས་པས། སངས་རྒྱས་ཀྱི་ཟིལ་མ་བཟོད་ནས་ཆེ་བ་བསྔོས་ཞེས་རྨུ་ལྟོ་བའི་བསྔོ་བའི་གཏམ་རྒྱུད་གསུང༌། ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ལས། ནོར་བུ་འཆིང་བུའི་ཕུང་པོ་ཆེན་པོར་གྱུར་བ་ཡང༌། ། རིན་ཆེན་བཻ་ཌཱུརྻ་གཅིག་དེ་ཀུན་ཟིལ་གྱིས་གནོན། ། དེ་བཞིན་འགྲོ་ཀུན་སྦྱིན་པའི་ཕུང་པོ་རྒྱ་ཆེན་ཀུན། ། རྗེས་སུ་ཡི་རང་བྱང་ཆུབ་སེམས་དཔས་ཟིལ་གྱིས་གནོན། ། ཡང་རོ་གཅིག་ལ་རབ་འབྲིང་གསུམ་ཡོད་པས་རབ་འཁོར་འདས་ཐམས་ཅད་སེམས་སུ་གོ་བ་དང༌། སྒྱུ་མ་དང་སྟོང་པར་གོ་བ་གསུམ་གང་བདེ་ཡིན། དེ་ནས་སེམས་ཞེས་པས་འོ་ན་ཉོན་མོངས་པ་འདོད་ཆགས་ཀྱང་སེམས་ཡིན་ནམ།
ཡང་རྩ་རླུང་གི་གནོད་པ་ཡིན་པས་ཕག་མོ་གྲུར་ཆོས་ཡེ་ལ་ཇ་རྡོར་མེད་པས་ངས་འོང་བ་བྱའམ་ཞེས་པས། དེ་ཙམ་ཞིག་ན་ཇ་ཞིག་བྱུང༌། སང་ཉིན་ནས་ཇ་སྟེར་བ་མང་པོ་བྱུང་བས་ཕྱིན་ཆད་ཟད་པའི་སྡུག་བསྔལ་མི་དགོས་པར་འདུག་ཟེར། དེའི་གདམས་པ་དེ་ཞུ་དང་བགྱིས་པས་ཚོགས་འཁོར་དགོས། བཙལ་བས་མི་རྙེད་འདི་ངས་རྟག་ཏུ་ཚོགས་སུ་བཤད་དེ། ཕྱི་རྟེན་འབྲེལ་གང་དང་གང་བྱུང་བ་དང༌། འདི་ལས་འདི་འབྱུང་སོ་སོར་ངེས་འབྱུང༌། གཉིས་འཛིན་སྒྲིབ་པ་ཅན་གྱིས་ཤེས་པ་མེད་པའི་དོན་ཡིན་ཏེ། གཏོར་མ་ཞིག་གྱིས་དང་གསུང༌། གཉིས་མེད་རྟོགས་པའི་རྣལ་འབྱོར་པས་བྱམས་པ་བསྒོམ་ན་བྱམས་པར་འགྱུར་ལ།
སྙིང་རྗེ་བསྒོམས་པས་སྙིང་རྗེའི་ལུས་སུ་འགྱུར། སེམས་ཅན་གྱི་ཞིང་བརྒྱ་སྟོང་དུ་གང་དང་གང་འདུལ་ལམ། རང་བརྒྱ་སྟོང་ངམ་སྣ་ཚོགས་འབྱུང་བ་ཡང་དེ་ཡིན། རྗེ་སྒམ་པོ་པའི་སྐུའི་བཀོད་པ་ཡང་དེ་ཡིན་སྙམ། འདི་ལ་སླ་ཤེས་བ་ཁ་གཉིས་སུ་གཏད་པས་ཆོག་གསུང་བ་དེ་ཡིན་སྙམ། སྐབས་འདིར་སྒོམ་ཆེན་པ་ལ་ཤིང་ཞིག་གི་མདུན་པ་ཡོད་པས་ཤིང་མང་པོ་ལོང་ལོང་བྱུང་ཟེར་བ་ཡོད་དེ། རྐེད་པ་མ་ཆག་ན་བྱུང་བ་ཡོད། རྩགས་མཆུ་མ་ཡན་དང་ཁྱེད་རང་ཀུན་ལ་འོང་གིས། ངས་བླ་མ་རིན་པོ་ཆེ་ངས་འཁོར་འདས་ཀྱི་ཆོས་ཐམས་ཅད་གཅིག་ཏུ་སོང་ནས་བྱ་རྒྱུ་མ་རྙེད་པ་ཞིག་བྱུང༌། རིག་པ་ཡང་ཇེ་གསལ་ཇེ་གསལ་ལ་འགྲོ་བ་ཡིན་ནམ།
ཡང་ན་ཇེ་མི་གསལ་དུ་སོང་ནས་མེད་ནས་འགྲོ་བ་ཡིན་ནམ། ཞེས་པས་ཁྱེད་རང་གིས་གོ་ནས་འོང་བ་ཡིན། དེ་ལྟ་བུའི་སྤོབས་པ་འདྲི་བ་དེ་རིན་པོ་ཆེའི་བྱིན་རླབས་ཡིན་པར་འདུག ཡང་ཕྱིས་གཉིས་མེད་རྟོགས་པའི་རྣལ་འབྱོར་པས། རྫས་ཀྱི་དངོས་པོ་གང་ལ་འདུན་པ་བྱས་པས་སྐྱབས་གནས་གཞི་སེམས་སུ་མི་འགྲོ་བའི་གནད་གཉིས་སུ་མེད་པའི་དོན་རྟོགས་པ་མ་ལགས་སམ། ཞུས་པས། འདོད་ཆགས་ཏིལ་གྱི་ཕུབ་མ་ཙམ་ཡང་མེད་པ་དང་ཕྱག་རྒྱ་ཆེན་པོའི་གནད་ཀྱི་ལས་རང་རྒྱུད་པ་མི་གསོག སྙིང་རྗེ་ཆེན་པོས་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་བར་འདོད་པ་དང༌། ཆོས་ཐམས་ཅད་མཉམ་པ་ཉིད་ཀྱིས་འབྱུང་བ་ཡིན།
ཡང་སྒོམ་ཆེན་པ་འབྲིང་ཡན་ཆད་ལ་བསྟོད་པ་དགའ་ཞིང་ཁ་ཅིག་ཟས་ལ་དགའ་སྟེ། འདུལ་བ་ལས་ཀྱང་སྐྱོན་ནས་བརྗོད་པའི་ལྟུང་བ་དགེ་སློང་ལ་བཅས། དགེ་ཚུལ་ལ་ཉེས་པ་ཡིན་པས་སུའི་ཡང་སྐྱོན་མི་བརྗོད། འདུལ་བ་གླང་གཉིས་རྭ་ཆག་དང་མཇུག་དུམ་ཡོད་པས་གཞན་གྱི་གླང་དང་སྟོབས་འགྲན་པའི་སྐུགས་་་་་་རྒྱན་ཀར་ཤ་པ་ནི་རྒྱལ་བཙུགས་པས་ཤིང་རྟ་འདྲེན་པ་ལ་ཆག་རུམ་དྲོངས་བྱས་པས་བུལ་བས་རྒྱལ་ཤོར་ལོ། ། སྲིད་པ་མ་བྱེ་བས་དུད་འགྲོ་མི་སྐད་དུ་སྨྲ་བས་ཁོང་གཉིས་ན་རེ་ཆག་རུམ་མ་ཟེར་བར་ས་ག་ས་རི་རྡོར་སོང་ཅེས་སྐུགས་ཀར་ཤ་པ་ནི་ཉིས་རྒྱལ་གྱིས་དང་ཞེས་སང་བྱས་པས་ཐོབ། དེ་ཀུན་ལ་ཡང་དགའ་མི་དགའ་ཆེན་པོ་ཡོད་ཀྱི་ཀུན་ལ་སྨྲས་པས་གསལ། བླ་མ་རིན་པོ་ཆེའི་ཞལ་ནས། ཉེ་གནས་ཡར་ལུང་པ་སྒོམ་བརྩོན་ལ་འཇོལ་མོ་གནོད་པ་ཆེ་སྐྲོགས་པས་དེ་ལྟར་མ་བྱེད་མི་མ་ཡིན་མི་དགའ་བ་ཡིན། འདི་འདྲ་ཞིག་ལ་གནོད་པ་བྱས་པས་དེའི་བདག་མི་མ་ཡིན་དེ་སེམས་འགྱུར་བས། མ་ཐ་ན་ཡང་ཡོན་བདག་ཅིག་ཞོ་རྗེའུ་གང་འབུལ་བ་དེ་མི་འབུལ་བར་འགྱུར་ནུས་ཏེ།
སྲོག་ཆགས་འཇི་བ་ཚུན་ཆད་ལ་ཡང་བདག་མེད་པ་མེད། མི་བག་ཙམ་ནུས་པ་ཡོད་པ་ཞིག་ལ་ལུས་ངག་གིས་གནོད་པ་བྱས་པས་གར་མི་འདོད་པ་ཅིག་གིས་དུས་སུ་ཁོས་ལེན་ཅང་གྱིས་འདོན། ཡང་གནས་བརྟན་གུར་པས་གསེར་གྱི་མཎྜལ་ཕུལ་ནས་ཕྱག་རྒྱ་ཆེན་པོ་ཞུས་པ་ལ། ང་ལ་བཀའ་གདམས་པ་འདི་ཡིན། རྣལ་འབྱོར་པ་འདི་ཡིན་བྱ་བའི་གྲུབ་མཐའ་གང་ཡང་མེད་དེ། ཆོས་ཐོས་བསམ་མང་པོ་ཡང་མ་བྱས། བླ་མ་གོང་མ་རྣམས་ཀྱི་མན་ངག་རེ་རེ་གཉིས་གཉིས་ཉམས་སུ་བླངས་པས། འདི་ལྟར་བྱུང་བ་རེ་རེ་གཉིས་གཉིས་སྙན་དུ་གསོལ་བ་ཡིན། དེ་ཡང་སངས་རྒྱས་ཀྱི་སྡེ་སྣོད་ན་འདིར་ལྟར་འདུག་བྱས་ནས་ཕར་བཙལ་བ་ཡང་མིན། མྱོང་བ་བག་ཙམ་དང་མཐུན་པར་འདུག་པ་ཕྱིས་མཐོང་བ་ཡིན་ཏེ།
སངས་རྒྱས་མྱ་ངན་ལས་འདས་ནས་ལོ་བཞི་བརྒྱ་ན་སློབ་དཔོན་འཕགས་པ་བྱོན། དེའི་མཁན་པོ་བྲམ་ཟེ་ས་ར་ཧ་བྱ་བ་དེས་ཆོས་ཐམས་ཅད་ཕྱག་རྒྱ་ཆེན་པོ་བྱ་བར་བསྟན་ཏེ། རིགས་དམན་པའི་ཆོས་མ་ཡིན་ཏེ། ཕྱག་རྒྱ་ཆེན་པོའི་རིགས་མཆོག་དང༌། ། རིགས་ཆེན་གཙུག་གཏོར་ཆེར་གཟིགས་ནས། ། ཞེས་པས་རིགས་མཆོག་ཏུ་གྱུར་པའི་ཆོས་ཡིན་ཏེ་དེ་ཡང་སངས་རྒྱས་ཀྱི་ཆོས་ཐམས་ཅད་རྟེན་ཅིང་འབྲེལ་པར་འབྱུང་བ་ཡིན་ཏེ། མ་རིག་པ་ནས་རྒ་ཤི་བར་དུ་འཁོར་བ་ལ། དེའི་རྩ་བ་དེ་མ་རིག་པ་རིག་པའི་ཡེ་ཤེས་སུ་འཆར་བ་དེ་ལ་ཕྱག་རྒྱ་ཆེན་པོ་ཟེར་ཏེ། འདུ་བྱེད་འགག་དགོས་པས་ཡིད་ལ་མི་བྱེད་པ་ཡིན་ཏེ། རྗེ་བྲམ་ཟེ་ཆེན་པོའི་ཞལ་ནས་ཀྱང༌།
ཡིད་ལ་མི་བྱེད་ཕྱག་རྒྱ་ཆེན་པོའི་སྐུ། ། འབྲས་བུ་གང་ལ་ཡང་རེ་བ་མ་བྱེད་ཅིག ། ཞེས་གསུང༌། ཕ་རོལ་ཏུ་ཕྱིན་པ་ལས་ཀྱང༌། གང་ཡིད་ལ་མི་བྱེད་པ་ནི་འདོད་པའི་ཁམས་སམ། གཟུགས་ཀྱི་ཁམས་སམ། གཟུགས་མེད་ཀྱི་ཁམས་སུ་འགྲོ་བར་འགྱུར་རོ་གསུང༌། ཡང་གང་དྲན་པ་མེད་ཅིང་ཡིད་ལ་བྱེད་པ་མེད་པ་ནི་སངས་རྒྱས་རྗེས་སུ་དྲན་པའོ། ། གསུང༌། འཁོར་བའི་རྩ་བ་འདུ་བྱེད་དེ། །
དེ་ཕྱིར་མཁས་པ་འདུ་མི་བྱེད། ། ཅེས་པས། ཞིང་དང་བསམ་པ་དངོས་པོ་གསུམ་ཚོགས་པ་ལས་འབྱུང་སྟེ། གསུམ་ཚོགས་པའི་རྟེན་འབྲེལ་གྱིས་འབྱུང༌། བླ་མ་རིན་པོ་ཆེའི་ཞལ་ནས་བྱ་གོང་མོ་སྲེག་གིས་འབྲས་སོ་བ་ནམ་མཁའ་ལས་མཚོ་སྟེང་དུ་བྲུལ་བ་རླུང་དང་ས་རྡུལ་གྱིས་སྙེ་མ་བྱུང་ཡང༌། དེ་ལ་རྩ་བ་མེད་དེ་གནས་སྐབས་དེར་རྟེན་འབྲེལ་ཚོགས་པ་ཡིན། དེ་བཞིན་དུ་མིག་དང་གཟུགས་དང་ཡིད་གསུམ་གྱི་རྣམ་པར་ཤེས་པ་སྐྱེ་སྟེ། དེས་གྲུབ་པ་དེ་བར་སྐབས་དེར་ཚོགས་པ་ཡིན། མིག་ལ་ཡང་ངས་གཟུགས་བཟུང་སྙམ་པ་མེད། གཟུགས་ལ་མིག་གི་ཡུལ་དུ་བྱའོ་སྙམ་པ་མེད།
ཤེས་པ་ལ་ཡང་ངས་དེ་གཉིས་ལ་བརྟེན་པའི་སེམས་མེད། དེ་གསུམ་ཚོགས་ཀྱི་རྟེན་འབྲེལ་ལས་དེ་ལྟར་བྱུང་བ་ཡིན། མིག་དང་གཟུགས་དེ་དང་པོ་གང་ནས་ཀྱང་མ་འོང༌། གང་དུ་ཡང་མི་འགྲོ། གར་ཡང་མི་གནས་ཏེ། དེ་ལྟར་སྣང་ཡང་སྒྱུ་མའི་སྐྱེས་བུ་ལ་ངས་རྟ་གླང་ཡིན་ནོ་སྙམ་པའི་སྐྱེ་བོ་མང་པོ་མགུ་བར་བྱའོ་སྙམ་པའི་རྟོག་པ་མེད་ཀྱང༌། རྟ་དང་གླང་པོ་སྐྱེས་པ་དང་བུད་མེད་ཀྱི་ཚོགས་འབྱུང་བ་བཞིན་དུ། ད་ལྟར་གྱི་སྣང་བ་འདི་ཡང་སྒྱུ་མ་དང་རྨི་ལམ་དེ་དང་ཁྱད་མེད་དེ། དེ་ལྟར་མ་རྟོགས་པས་དངོས་པོ་ཨ་འཐས་སུ་སོང་བས་འཁྲུལ་པ་ཡིན། དེ་རྟོགས་པར་བྱེད་པ་ལ་བསོད་ནམས་གསོག་པ་ལ་གལ་ཆེ་བས།
ཞིང་བསམ་དངོས་པོ་གསུམ་འཛོམས་ཏེ། དེ་གསུམ་ཡང་ཞིང་དཀོན་མཆོག་གསུམ་བསམ་པ་སངས་རྒྱས་ཐོབ་པར་འདོད་པ། དངོས་པོ་ཕ་རོལ་ཏུ་ཕྱིན་པ་དྲུག་ལས་སྦྱིན་པ་ལྟ་བུ་མགོ་དང་རྐང་ལག བུ་དང་ཆུང་མ་རྒྱལ་སྲིད་བཏང་ཡང་འཁོར་གསུམ་དུ་རྟོག་ན་འཇིག་རྟེན་པའི་ཕ་རོལ་ཏུ་ཕྱིན་པ་སྟེ། འཇིག་རྟེན་ལས་མི་འཕག་མི་འདའ་བས་དེ་གསུམ་དུ་མི་རྟོག་པ་ནི་འཇིག་རྟེན་ལས་འདས་པའི་ཕ་རོལ་ཏུ་ཕྱིན་པའོ། ། ཞེས་ཡུམ་ལས་གསུངས་པས་འཁོར་འདས་ཀྱི་ཆོས་ཐམས་ཅད་རང་གི་སེམས། དེ་ནམ་མཁའི་དཀྱིལ་ལྟ་བུ། སེམས་ནི་དུས་གསུམ་གྱི་སངསརྒྱས་ཐམས་ཅད་ཀྱིས་མ་གཟིགས། མི་གཟིགས། གཟིགས་པར་མི་འགྱུར།
ཡང་སྒོམ་ཆེན་རྙིང་པ་རྣམས་ནས་འོ་སྐོལ་རང་ཕྱག་རྒྱ་ཆེན་པོའི་སེམས་ངོ་ཤེས་ནས་སྐྱེ་བ་ལེན་མི་ལེན་ལ། མ་མཐུན་པ་མང་པོ་ཡོད་པ་ཀུན་འདི་གཉིས་དོན་གཅིག་པ་ཡིན་ཏེ། ལས་ཀྱི་དབང་གིས་འཁོར་བ་རང་རྒྱུད་དུ་སྐྱེ་བ་ཐོས་བསམ་པ་ཡང་བདེན་པ་མཐོང་ནས་མི་བཞེད། འདིར་ཡང་སྤྲོས་བྲལ་རྟོགས་ནས་མི་ལེན། སྨོན་ལམ་གྱི་སྐྱེ་བ་སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་ནས། སངས་རྒྱས་ཐོབ་པར་འདོད་པའི་སེམས་བསྐྱེད་ནས་སྨོན་ལམ་གྱིས་སྐྱེ་བ་མི་ལེན་ཏེ། ཀུན་རྫོབ་སྨོན་པ་དེའི་ལམ་ལ་ཕྱག་རྒྱ་ཆེན་པོ་འགྲོ་བ་ཡིན་ཏེ། གར་ཡང་འགྲོ་མི་དགོས་ཕྱག་རྒྱ་ཆེན་པོ་རང་གི་ངང་ལ་བསྡད་པས་ཆོག་གི། སེམས་ཅན་གྱི་དོན་དུ་གང་ལ་གང་འདུལ་དུ་འབྱུང་བ་ཡིན། ཡང་བསམ་བཞིན་དུ་སྲིད་པ་ཉེ་བར་ལེན་པ་ནི།
བདེན་པ་མཐོང་བའི་བྱང་ཆུབ་སེམས་དཔའ་ཀུན་རྫོབ་ཏུང་ཏུང་པོ་ནི་ཡོད་པ་དེ། རྒྱལ་རིགས་སམ་བྲམ་ཟེར་སྐྱེ་བ་བཞེས་ནས་སེམས་ཅན་དོན་བྱེད་པ་ཡིན་ཏེ་འཕོ་བ་བསྟན་པ་ཡིན་གསུང༌།། །།
༨༠༢༽ ༄། །ཀུ་སཱ་ལི་པའི་ཚིག་ལ་ག་དར་བྱར་མི་བཏུབ་གསུངས་པ།། ཡང་འདི་སྐད་བདག་གིས་ཐོས་པ་དུས་གཅིག་ན། རྗེ་རིན་པོ་ཆེའི་ཞལ་ནས་ང་ལ་ངོ་བོ་ཉིད་ཀྱི་སྐུ་བྱ་བ་ཆོས་སྐུ་དྲི་མ་གཉིས་དང་བྲལ་བ། དེ་ལས་ཀྱང་ལྷག་པ་ཞིག་ཡོད་བྱས་པས་སློབ་དཔོན་རྒྱལ་བ་ལ་ཞུ་ཞེས་བཤད་པས། དཔལ་ཆེན་དང་མར་པ་ཁྱེད་རང་རྣམས་ཀྱི་གྲུབ་པའི་མཐའ་སོ་སོའི་སྐུ་བཞི་འདོད་ལུགས་དེ་གང་ལྟར་བྱས་ཀྱང་མཐའ་ཞིག་ཡིན། ངའི་འདི་རྣལ་འབྱོར་པ་ཀུ་སཱ་ལི་པའི་ཚིག་ཡིན་པས་ཤིན་ཏུ་གླེན་པ་ཡིན་ཏེ་ག་དར་བྱར་མི་གཏུབ། འཁོར་འདས་ཐམས་ཅད་ཀྱི་གཤིས་མ་བཅོས་པ་སྤང་བླང་དང་དགག་སྒྲུབ་ཐམས་ཅད་དང་བྲལ་བ།
སངས་རྒྱས་སྒམ་པོས་མ་མཛད། སེམས་ཅན་གླེན་པས་མ་བཅོས་པ་འདི་རང་ཡིན། དེ་ལ་གཞན་ཐོས་བསམ་པའི་ཆོས་སྐུ་དང་རྗེ་རིན་པོ་ཆེ་ལ་ཁྱད་ཡོད་དེ། རྗེ་རིན་པོ་ཆེ་བའི་ཆོས་སྐུ་དང་ཁྱད་ཅི་ཡོད་བྱས་པས། དེའི་སྒྲིབ་པ་མཐའ་དག་དང་བྲལ་བ་ཟེར་དགོས་ཏེ། འདི་བྲལ་མ་བྲལ་གཉིས་ཀྱི་མཐའ་ལ་ཡང་མི་གནས་གསུང་སྟེ། མཐུན་པ་ཀུན་དང་མཐུན་ཏེ་འཁོར་བ་དང་ཡང་མཐུན། འདི་ལ་ཡི་གེ་ཞིག་བྱས་ནས་ཡོད། དུས་གསུམ་བདག་ཉིད་བདེ་ཆེན་བླ་མ་ནི། ། ཞེས་པ་དེ་ཡིན།
འདིའི་ལུང་ཡོད་དམ་སྙམ་ན། གཟུགས་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་མ་བཅིངས་མ་གྲོལ། ཡང་མི་ལྡན་མ་བྲལ་བྱའོ། ། འདི་ལྟ་བུའི་མཐར་ཐུག་ཏོག་ཙེ་བའི་བཞེད་པ་ཡིན་ཏེ། མི་ལྡན་མ་བྲལ་བ་ལ་རྗེ་ས་སྐྱ་པས་བཤད་པ་བྱས་པས་ཆོས་ཉིད་དོན་དམ་པའི་ངོས་ནས་མ་བཅིངས། ཆོས་ཅན་ཀུན་རྫོབ་ཀྱི་ངོས་ནས་མ་གྲོལ་བ་ཡིན་གསུང་སྐད་པ་ལ། མཁན་པོ་ཞང་ལ་འདི་སྤང་བླང་མེད་པ་ལ་ཟེར་བར་འདུག་བྱས་པས། སྔར་གྱི་དེ་ཐོས་བསམ་པའི་ལགས། དེ་ལྟར་ཡིན་གསུང་པས་དགའ་བ་སྐྱེས་ཙམ་ན། དཔག་ན་སྒོམ་ཆེན་པ་ཞིག་འདི་སྐད་ཟེར་ཟེར་ནས་བརྡུང་སྐད།
དར་ལོས་རྟོགས་པ་མེད་པ་འདྲ་ཟེར་བ་ལ་ངས་བཟླས་པས་ཆོས་ཡེས་དང་བསེ་སྒོམ་ཐུབ། ཆོས་ཟབ་བམ་ཆ་མེད་དེ་དེས་ཟད་པ་ཡིན་གསུང༌།། །། ༨༠༣༽ ༄། །བཅུད་ལེན་གྱི་ཕན་ཡོན་དང་གདམས་པ་མདོར་བསྡུས།། ཡང་འདི་སྐད་བདག་གིས་ཐོས་པའི་དུས་གཅིག་ན། ཡང་སྒོམ་ཆེན་པ་དུག་གིས་མི་ཚུགས་པ་དང་ཕྱེ་བ་ཁ་ཅིག་སོང་ཤིག ཕྱག་རྒྱ་ཆེན་པོ་བཏབ་ཀྱང་ཡི་གེ་བརྒྱ་པ་བགྲང༌། ང་ལ་སྒོམ་ཆེན་པ་བཅུད་ལེན་ཞུ་ཟེར་བ་འགའ་ཡོད་པས། ངའི་བཅུད་ལེན་འདིས་ཡོན་ཏན་མཐའ་དག་འཕེལ་བ་དང༌། སྐྱོན་མཐའ་དག་འགྲིབ་པ་དང༌།
མཆོག་ཐུན་མོང་གི་དངོས་གྲུབ་མཐའ་དག་འགྲུབ་པ། སྡིག་པ་ཐམས་ཅད་འཛད་པ། དཔའ་བོ་དང་མཁའ་འགྲོས་བྱིན་གྱིས་རློབ་པ། ཚེ་རིང་བ་དང་ལོངས་སྤྱོད་འཕེལ་བ་དང༌། སངས་རྒྱས་ཀྱི་ཆོས་གཅིག་ཡིན་ཏེ། རང་ཟ་འཐུང་བྱེད་པའི་དུས་སུ་ཁ་ཟས་ཀྱི་རྣལ་འབྱོར་བྱེད་པ་ཡིན་ཏེ། གདན་བཞི་ལས་ཟས་ཀྱི་རྣལ་འབྱོར་བྱས་ན་བུ་ལོན་དུ་མི་འགྱུར་བར་གསུངས་ན། འདི་ཡང་རྟ་འཆག་གི་ཐབས་ལམ་ཆེན་མོ་དང་འབྲེལ་ཏེ། མདོར་ན་ཆགས་སྡང་རྨོངས་གསུམ་གྱིས་ཀུན་ནས་བླང་བའི་ལུས་ངག་ཏུ་ཐོན་པའི་བྱ་བ་ཅི་དང་ཅི་བྱས་ཀྱིས། འབྲས་བུ་སྡུག་བསྔལ་འབྱིན་ཏེ་བཀྲེས་པ་དང་སྐོམ་པས་གདུངས་པའི་དུས་སུ།
ཟོས་ན་ལྟོགས་པར་འོང་བར་འདུག དེས་ན་ཅུང་ཞིག་མི་ཟ་བར་མི་འཐུང་བར་བསྡད་ལ་དེ་ནས་མདུན་དུ་ཟས་སྐོམ་བྱུང་བ་དང་སེམས་བསྐྱེད། རང་ཡི་དམ་དུ་གསལ་བས་བཟླས་པ་བྱས་ཏེ་ལྷ་གསལ་འདེབས་པ་དེ་ཉེ་བའི་བསྙེན་པ་ཡིན་པས། བདུན་ནམ་ཉི་ཤུ་རྩ་གཅིག་གམ་བརྒྱ་རྩ་བརྒྱད་བཟླས་ལ། དེ་ནས་ཡི་གེ་གསུམ་གྱིས་ལན་གསུམ་དུ་བྱིན་གྱིས་བརླབས་ལ། ཡེ་ཤེས་ཀྱི་བདུད་རྩི་སྐྱེ་བ་མེད་པ་ཁ་དོག་དཀར་པོ་འདི་རྟེན་འབྲེལ་ཡིན་པས་སྤྲོས་པའི་མཐའ་བརྒྱད་དང་བྲལ་བར་བསྒོམས་ཏེ། དེ་ཁོ་བའི་སེམས་ཅན་ཐམས་ཅད་བདེ་བ་དང་ལྡན་ཞིང་སྡུག་བསྔལ་དང་བྲལ་ནས། རྫོགས་པའི་སངས་རྒྱས་ཐོབ་པར་བྱེད་པའི་ཕྲིན་ལས་ཅན་དུ་བསྒོམ། དེ་ནས་བླ་མ་ཡི་དམ་དཀོན་མཆོག་གསུམ་ལ་ལྷ་བཤོས་དམ་པ་མཁྲང་བ་གསུམ་དབུལ། ཆོས་སྐྱོང་བའི་སྲུང་མ་དཔལ་མགོན་བདུན་ཅུ་ལ་སོགས་པ་འཁོར་ཡིན་པས་མཐེབ་སྐྱུས་མ་ཡོག་པའི་ཕུད་ཅིག་དབུལ།
འདིའི་སྐབས་སུ་ཇོ་བོ་རྗེའི་ཞལ་ནས་བོད་པྲེ་ཏ་པུ་རིར་སོང་བ་གཏོར་ཟན་ལ་མཐེབ་སྐྱུ་རྒྱབ་པས་ལན་པ་ཡིན་གསུང་སྟེ་ཁོང་མད་པའི་བཞེད་དུ་འདུག་པས། ངས་མཁྲང་བ་དང་མཐེབ་སྐྱུ་མ་རྒྱབ་པས་ང་ཇེ་ཕྱུག་ལ་སོང༌། དེ་ནས་ཡང་ལྷ་གསལ་བཏབ་པ་ཕྱོགས་བཅུ་དུས་གསུམ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་དང༌། མཁའ་འགྲོ་ཐམས་ཅད་སྤྱན་ལན་གསུམ་དྲངས་ལ་རང་གཞུག ། དེ་ནས་ལུས་གནས་ཉི་ཤུ་རྩ་བཞིའི་དཀྱིལ་འཁོར་དུ་བསྐྱེད། བདག་ཉིད་ཆེན་པོའི་གསང་གནས་སུ་བླ་མ་གསལ་བཏབ་ལ། ལག་པ་ཧོམ་གཟར་དུ་བྱས་ཏེ་སྦྱིན་སྲེག་བྱས་ན་ཟས་ཀྱི་གྲིབ་དང་དུག་དང་སྡིག་པ་ཐམས་ཅད་བསྲེགས་པར་འདུག དེ་ནས་སྔར་ལོངས་སྤྱད་པ་དེ་བླ་མ་ནས་རིམ་གྱིས་དབུལ་ཏེ། ལོངས་སྤྱོད་པས་དྭངས་མ་དང་དྭངས་མ་ཆེན་པོ་རྩེ་དབུབས་སུ་སོང་ནས་ལུས་རྒྱས་པ་དེ། སྔར་ཆགས་སྡང་གིས་ཟོས་པའི་ལུས་རྒྱས་པ་དེ་དང༌།
ད་རེས་ཡེ་ཤེས་ཀྱི་བདུད་རྩི་དེ་གཉིས་འདྲེས་པས། དུ་མར་རྙིང་པའི་བྱེད་བཅད་ནས་ཡང་མར་གསར་དང་བསྲེས་ནས་བཞག་ན། ཡང་སྔར་དང་ནུས་པ་མཉམ་པར་སང་ལོ་དུས་འགྲོ་བ་དང་འདྲ་སྟེ། ལུས་ཀྱི་སྒྲིབ་པ་དག་ནས་ཡེ་ཤེས་ཀྱི་ལུས་སུ་འགྲོ། དེ་ལྟར་ལོངས་སྤྱོད་དུས་སུ་ཡང་སྔགས་དང་ཟན་ཁམ་རེ་སྤེལ་ན་ཡང་ལེགས། དེ་ནས་རོ་ལ་ཟིན་པ་དང་ལྷག་མ་དེ་ལ་དབང་བའི་དཔའ་བོ་དང་མཁའ་འགྲོ་མ་རྣམས་ལ། ཨོཾ་བཛྲ་ཨུ་ཙི་ཊ་ཧ་རེ་བྷྱ་སྭཱ་ཧཱ་ཞེས་བསྔོས་ཏེ། ཇ་བཀྲག་ཀྱང་དེ་ནས་སྣོད་གང་རུང་ཞིག་ཏུ་བསྔོས་པས་ཆོག དེ་ནས་མདོའི་དོད་ལ་སྔགས་ཡིད་ཀྱིས་གསུམ་བཞི་བདུན་བཟླས། ཡིད་ཀྱིས་བསྔོ་བ་བྱས་ཏེ་བསོད་ནམས་ཀྱིས་ཚོགས།
ཡེ་ཤེས་ཀྱི་ཚོགས་ལ་ཕྱག་རྒྱ་ཆེན་པོ་བསྒོམ་ཞིང་གསལ་འདེབས་སུ་ཤེས་རབ་སྙིང་པོ་ཚར་གཅིག་སྟོན་ནས་རྒྱས་འདེབས་པ་ཡིན་ཏེ་རྟ་འཆག་མའོ། ། དེ་ནས་སྦྱིན་བདག་གི་ཞིང་སྦྱང་བའི་བསྔོ་བ་བྱ། དེ་ལྟར་བྱས་པས་དེ་ཚོགས་འཁོར་རྒྱས་བསྡུས་གང་བྱེད་ཀྱང༌། སངས་རྒྱས་ཀྱི་མཆོད་པ་དང་ལྷ་བཤོས་ལ་སོགས་ཀྱང་འདྲ། གཏོར་མ་ཡང་འདྲ་རོལ་བ་དང་ལྷག་མ་དང་བྱིན་རླབས་བྱེད་པ་ཐམས་ཅད་འདྲ་བས་ཚོགས་འཁོར་རེ་རེ་ཡིན། ཐབས་ཤེས་རབ་ཀྱི་རྫས་ཡོད་ན་ཡང་གསང་སྔགས་རིག་སྔགས་སྙིང་པོ། དུས་གསུམ་གྱི་སངས་རྒྱས་ཀྱི་སྙིང་པོ་ཡི་གེ་གསུམ་དང་ཕྱག་རྒྱ་ཡོ་བྱད་ཚོད་ཅིག་པ་ཡིན་ཏེ་འདྲ་གསུང༌།། །། ཡང་འདི་སྐད་བདག་གིས་ཐོས་པ་དུས་གཅིག་ན། རྣལ་འབྱོར་པ་ཀུ་སཱ་ལི་པ་ཡིན་པས་ལོ་བཅུ་གཉིས་ནས་ད་ལྟ་ཕན་ཆད་དུ། བསམ་པ་འདི་ལ་སོ་ནམ་བྱས་པས་ཉམས་མྱོང་གི་འགྲོ་ལྡོག་བག་ཙམ་གོ་བས་གདམས་ངག་དང༌།
དཔལ་ནཱ་རོའི་ཆོས་གཅིག་པུ་ལ་མི་འདྲ་བ་བཅུ་གསུམ་བྲིས་ཏེ་མ་གོ་བས་དམུས་པ་ཡིན་ཏེ། ཆོས་ཟབ་མོ་ཐམས་ཅད་ཚོགས་སུ་འོང་བ་ཡིན་པས་དགོས་པ་ཚོགས་སུ་འོང་བ་ཡིན། དོ་གཅིག་ཆོས་སྐད་བསྒྱུར་ན་རྟེན་འབྲེལ་བྱ་བར་མིང་བཏགས་ནས་བཤད་ན་གོ་བ་བག་ཙམ་འོང་སྙམ་པ་ཡིན། དེ་ཡང་ཆོས་མཉན་པས་ཆོས་སྐད་མ་ཤེས། ཆོས་ཞིང་བསམ་པ་དངོས་པོ་གསུམ་བྱ་བར་བཏགས་ཏེ། ཡ་གི་བྱང་ཆུབ་སེམས་དཔའ་ནས་སངས་རྒྱས་ཀྱི་བར་ནས། མཐུ་བྱེད་པ་ནས་དམྱལ་བར་འགྲོ་བ་ལ་སོགས་ཀྱི་བསམ་པ་བཟང་ངན་འབྲིང་གསུམ་གང་ཡིན་ཡང་གསུམ་ཚོགས་པའི་རྟེན་འབྲེལ་ལས་འགྲུབ་སྟེ། འདི་ཡང་དུས་གསུམ་གྱི་སངས་རྒྱས་ཀྱི་ཆོས་ཐམས་ཅད་རྟེན་འབྲེལ་གཅིག་པུ་ཡིན་ཏེ་དྲན་པ་ཉེ་བར་བཞག་པ་ལས། ས་ལུ་ལྗང་པ་ཡང་འབྲས་ས་ལུ་གཅིག་ཕྱག་ཏུ་བསྣམས་ནས་འདི་རྒྱུ་གང་ལས་བྱུང་རྐྱེན་ཅི་ཡིན་བྱ་བ་ཞུས་པ་ལ་རྟེན་འབྲེལ་གསུངས་པ་ཡིན། འདི་སྔོན་བསྐལ་པ་དཔག་ཏུ་མེད་པ་ནས་ཀྱི་བག་ཆགས་ཀྱི་ས་བོན་ཟེར་ཡང༌།
ཚེ་འདི་ལ་མཚོན་ན་གོ་བདེ་གསུངས་ཏེ། ལོ་གཅིག་གམ་ཟླ་བ་གཅིག་གི་གོང་དུ་རང་གི་ཕ་ཞིག་དགྲས་བསད་ཅིང་དེ་ལ་ཞེ་སྡང་གཅིག་སེམས། དེ་ནས་བརྗེད་ནས་ཞེ་སྡང་དེ་བག་ལ་ཉལ་དུ་ཡོད་པ་ལ། མི་དགའ་མགུར་རྩེ་ཡིན་ཡོད་ཙམ་ན། ཕ་གསོད་མཁན་གྱི་མི་དེ་དང་འཕྲད་པས་སྔར་གྱི་ས་བོན་དེ་ཀུན་ནས་ལྡང་སྟེ་ཞེ་སྡང་སྐྱེ་བས། ཀླུ་སྒྲུབ་ཀྱི་ཞལ་ནས། བག་ཆགས་དག་ལས་བྱུང་བས་ན། ། བག་ཆགས་ས་བོན་དག་ཏུ་བཞེད། ། བག་ཆགས་རྗེས་མཐུན་གསོག་པས་ན། ། སྲིད་པའི་མྱུ་གུ་དེས་བསྐྱེད་དོ། །
ཞེས་པ་ཡིན་ཏེ་དངོས་པོ་ལ་མཚོན་གང་རུང་ཞིག་བསྣུན་ནས་སྲོག་འགགས་པ་ལ། ཨ་ལ་ལ་བསད་ཤིན་ཏུ་བསད། ལེགས་པར་བསད་ཞེས་དགའ་བ་སྐྱེས་པ་ཡིན་ཏེ་ཕམ་པར་སོང་སྟེ། འདི་རབ་ཏུ་བྱུང་མེད། འདུལ་བ་ལས་དང་པོར་ཞེ་སྡང་སྐྱེས་པ་དེ་ལ་ཉོན་མོངས་པ་ཟེར། ལུས་ངག་ཏུ་ཐོན་པ་ལ་ལས་ཟེར། སྲོག་འགགས་པ་ལྟུང་བ། ལྕི་བ། ཕམ་པ་ཟེར་ཏེ་འབྲས་བུ་སྲོག་བཅད་པའི་རྣམ་པར་སྨིན་པས་དམྱལ་བར་སྐྱེ་ཞེས་པའོ། ། ཡང་འདམ་པ་ཡ་པོ་ལྟ་བུ་རང་གི་ནད་དང་གནོད་པས་ཉེན་ནས་བླ་མ་ལ་དད་པ་ཡོད་པ་ལ།
དབང་གཞོན་གྱིས་ཐུགས་རྗེ་ཆེན་པོ་བསྟན་པས་རྒྱབ་ལ་བསྡད་ནས། གཤིན་རྗེ་བེ་སྭ་ཏ་བསྒོམས་བྱས་ན་ཟེར་བར་མུན་གསལ་བས་ཞག་གསུམ་ན་མགོ་ལྤགས་བཤུས་ནས། ཆུ་རོང་མ་གི་ན་འདུག་ཟེར་ཏེ་དེ་ཡུན་རིང་དུ་བསྒོམས་ན་འཆི་བ་ཡང་ཡིན། མཐའི་ལྕགས་རི་ཕྱི་ངོས་སུ་ཡང་འགྲོ་བ་ཡིན་ཏེ། ཇོ་བོ་ཐུགས་རྗེ་ཆེན་པོ་ཐུགས་རྗེ་ཆུང་བ་ཡང་མ་ཡིན་ཏེ་སྔོན་སྨོན་ལམ་དང་གསང་སྔགས་རིགས་སྔགས་ཀྱི་རྟེན་འབྲེལ་གྱིས་དེ་ལྟར་བྱུང་བ་ཡིན། དེས་ན་དེའི་རྒྱུད་ནས་ནད་ཤུ་བ་དང་འབྲས་དང་མེ་དབལ་ལྷག་པ་སྐམ་པ་ལ་སོགས་པ་དང༌། གདོན་ལྷའི་གདོན་དང༌། ཀླུའི་གདོན་ལ་སོགས་པ་དང༌། མེ་དང་ཆུ་ལ་སོགས་པ་འཇིགས་པ་བརྒྱད་ལས་ཐར་བྱ་བ་གསུང་པ་དེ་ཡང༌། རྟེན་འབྲེལ་གྱི་ཚོགས་པའི་ཆེ་བ་ཡིན་ཏེ་བར་སྐབས་འདིར་ཁ་ཡམ་འདས་པ་མ་ཡིན།
ཡང་བླ་མ་ལ་སངས་རྒྱས་ཀྱི་འདུ་ཤེས་བསྐྱེད་དང་བླ་མ་དེ་རང་གི་བསམ་པ་ཡིན་མོད་ཀྱི་དེ་ཙམ་ན་ངེས་ཤེས་ཡོད་ན་རང་ཉིད་དེ་ལྟར་སོང་བ་ཡིན་ཏེ། རང་དང་བླ་མ་གཉིས་སུ་མེད་པས་བླ་མའི་དེ་བཞིན་ཉིད་དང་རང་གི་དེ་བཞིན་ཉིད་དང༌། འཁོར་འདས་ཀྱི་ཆོས་ཐམས་ཅད་ཀྱི་དེ་བཞིན་ཉིད་དབྱེ་བ་མེད་པ་གཅིག་ཏུ་སོང་ནས། ཐག་རིང་པོར་ཡང་བླ་མ་ཁྱེར་བས་ཆོག་པ་ཡིན་ཏེ། འདི་ཡང་གསུམ་ཚོགས་པའི་རྟེན་འབྲེལ་ལས་བྱུང་བ་ཡིན། དེས་ན་རྟེན་འབྲེལ་འདི་ལྟ་བུ་མ་ཤེས་པར་ཕྱི་རོལ་ཏུ་མུ་སྟེགས་ཀྱི་དཀའ་ཐུབ་ལྟར། ལོ་བཅུ་བཅུ་ཙམ་ས་གཅིག་ཏུ་བསྡད་པ་ལ་ཡོན་ཏན་མི་སྐྱེ་སྟེ། ཞིང་བླ་མ་ལ་སངས་རྒྱས་ཀྱི་འདུ་ཤེས་སྐྱེས། དངོས་པོ་ཅི་དང་ཅི་བྱས་པ་བླ་མ་ལ་ཕུལ་ནས་བསྔོ་བ་ཞིག་བྱས་ན། དེ་རིང་ཁོ་ན་ལ་ངེས་པའི་ཤེས་པ་སྐྱེ་བ་ཡང་ཡོད་དེ།
དེ་འདྲ་གཅིག་གཉིས་བྱུང་བས་བསྔོ་བ་བྱས་པས་མཐོང་ཆོས་ཆོལ་རྩེར་འོང་སྟེ། དེ་ནས་དེའི་མུ་འབྲེལ་ཏེ་དེའི་མཐུས་ནོན་ནས་བར་དུ་མི་ཆོད་པར་འགྲོ་བ་ཡིན། ཡང་བླ་མ་བྱང་ཆུབ་སེམས་དཔའ་ཡིན་ཟེར་ནས་ཟས་ནོར་བླངས་པས་མགོ་ལ་དབྱུག་པ་ཞིག་རྒྱབ། ངག་ངན་དང་ཚིག་ངན་བཀའ་བཀྱོན་པས། བླ་མ་བྱང་ཆུབ་སེམས་དཔའ་ཡིན་ཟེར་ནས་འདི་འདྲ་བ་ཟེར། ཆགས་མེད་ཟེར་ནས་མི་སྟེར་བས་དད་གུས་ཅན་ཞིག་གིས་ཆགས་པ་མེད་པར། རང་གིས་མི་སྟེར་བ་ཡིན་བྱས་ཀྱང་ཁོ་རྒྱུ་མཚན་དུ་མགོའི་ཁྲག་སྟོན། ཡང་ཕྱག་རྒྱ་ཆེན་པོ་ཞུ་བྱས་ན་འཇིག་ཚོགས་ལ་ལྟ་བ་འདི་རང་ཡིན། འདོད་ཆགས་གཟུང་འཛིན་འདི་རྣམས་ཡིན་ཟེར་ན། ཨ་པ་གདམས་ངག་ཞེས་ལོག་པར་འཁྲིད་པ་ཡིན།
བླ་མའི་སྐུ་གསུང་ཐུགས་ཀྱི་གསང་དེ་རང་ཡིན་ཏེ། འདི་ཐམས་ཅད་རང་གི་རྒྱུད་ཚོད་ཀྱིས་དེ་ལྟར་མཐོང་བ་མ་གཏོགས་པ་གཞན་མེད། དེས་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་སངས་རྒྱས་དང་བྱང་ཆུབ་སེམས་དཔའ་མཐོང་བ་ཡང་རང་གི་རྒྱུད་ཚོད་ཀྱིས་དེ་ལྟར་མཐོང་བ་མ་གཏོགས་པ་གཞན་མེད། དེས་ན་བླ་མ་ལ་སངས་རྒྱས། དགེ་འདུན་ལ་སངས་རྒྱས་སམ་ཆོས་ཀྱི་སྐུའམ་སྤྲོས་བྲལ་ལམ། རྟེན་འབྲེལ་ལམ་དེ་བཞིན་ཉིད་གཅིག་ཏུ་བསམས་ལ་བསྔོ་བ་བྱ་སྟེ། དེ་ཡང་མ་ཡིན་སྙམ་ན་ད་ཅི་ཡིན་དགེ་འདུན་འདི་རྣམས་རྟག་པ་ཡིན་ནམ་ཆད་པ་ཡིན་ནམ་གང་ཡིན་པ་གླང་དང་འདྲ། རྒྱ་གར་ན་མུ་སྟེགས་ཀུན་ལ་ཡང་རྒྱུ་མཚན་འདིས་རྟག་ཞེས། ཡང་ན་ཆད་ཅེས་སེམས་ཀྱི་གཏད་སོ་རེ་ཡོད་སྐད། བོད་དབུ་མ་ཆེན་པོ་རེ་ཁས་ལེན་ཏེ་སེམས་ཀྱི་གཏད་སོ་ནི་གང་ཡང་མི་གདའ།
ལམ་འཚོལ་བ་ལམ་ཞུགས་པའི་དོགས་ཅན་ཡོད་དམ། ཡང་ང་ལ་མཛེ་ནད་བྱུང་བས་བླ་མ་རིན་པོ་ཆེ་ལ་སྐྱབས་འགྲོ་ཞིག་བྱས་པས་ཀྱང༌། དཀོན་མཆོག་གསུམ་པོ་གཞི་ནས་ཞེས། ཤེས་པས་མ་ཚུགས་ཕྱིས་ཞག་བཅུ་ནས་བདུན་ན་བེམ་མེ་འདུག ཕྱི་བ་སྐྱབས་གནས་ཡིན་པའི་རྒྱུ་མཚན་མི་དྲན། ཡང་མཚན་ཉིད་པ་འདི་ཀུན་བཅོས་པ་ཤས་ཆེ་ཟེར། འོ་ན་མ་བཅོས་པ་ལྷུན་གྱིས་གྲུབ་པ་འདོད་དམ་སྙམ་ན་གྲངས་མེད་གསུམ་ནས་སྡོད་ཁོམ་སྟེ་འགལ་བ་ཡོད། དེས་ན་འོ་སྐོལ་གྱིས་ལོ་མང་པོར་ཕྱོགས་ཕུལ་བྱས་པས་ལན་ཅིག་ཙམ་ན། རྟེན་འབྲེལ་འགྲིག་ནས་གྲུབ་པ་ཐོབ་སྟེ། རྟེན་འབྲེལ་སྒྲིག་མ་ཤེས་པ་ཡིན།
འགྲིག་ན་ཚེགས་མེད་དེ་འདམ་པ་ཡ་པོ་དང་འདྲ་བ་ཡིན། སྔགས་པ་ཀུན་རྟེན་འབྲེལ་འགྲིག་མ་ཤེས། ཤེས་ན་ནུས་པ་བིརྺ་པ་དང་ཁྱད་མེད་པ་ད་ལྟ་རང་བྱས་པས་ཆོག་སྟེ། བིརྺ་པ་ནུས་པ་ཆེ་བ་མིན། ། རྫོགས་སོ། ། དགེའོ་དགེའོ།། །། ༨༠༤༽ ༄། །ཆོས་ཀྱི་རྗེ་དཔལ་ཕག་མོ་གྲུ་པའི་རྣམ་པར་ཐར་པ།། ཨོཾ་སྭ་སྟི། ཐུབ་པ་ཆེན་པོའི་སྐུ་གསུང་ཐུགས་ཉིད་ཀྱིས། །
ཕྲིན་ལས་འགྲོ་བའི་ཕན་བདེ་ཆུ་སྣོད་ཟླ་བ་བཞིན། ། རྣམ་དག་ཡོན་ཏན་བདག་ཉིད་རིན་ཆེན་ལ། ། གུས་པས་ཕྱག་འཚལ་རབ་ཏུ་སྐྱབས་སུ་མཆི། འདིར་འཇིག་རྟེན་གསུམ་གྱི་མགོན་པོ་རིན་པོ་ཆེ་དཔལ་ཕག་མོ་གྲུ་པ་དེ། ཆོས་ཀྱི་སྐུའི་རང་བཞིན་གྱི་རྣམ་པར་དག་པའི་ངོ་བོར་སངས་རྒྱས་ཤིང༌། ཚོགས་གཉིས་རྫོགས་པའི་འབྲས་བུ། སྐུ་གསུང་ཐུགས་ཀྱི་ཕྲིན་ལས་ཇི་ལྟར་མཛད་པ་དང༌། ཇི་ལྟར་སྣང་བ་དེ་ཐམས་ཅད་བདག་ཅག་གདུལ་བྱ་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། རྫོགས་པའི་སངས་རྒྱས་ཐོབ་པར་མཛད་པ་ཁོ་ན་ཡིན་པས།
དེའི་རྗེས་སུ་བསླབ་པར་བྱའོ། ། དེ་ཡང་འདི་སྐད་བདག་གིས་ཐོས་ཤིང་ཅུང་ཟད་མཐོང་བའི་དུས་ཤིག་ན། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིའི་དབུས་ཀྱི་ལྟེ་བར་གྱུར་པ། གླིང་བཞི་པ་བར་མ་ལྷོའི་འཛམ་བུའི་གླིང་དུ་ཐུབ་པ་ཆེན་པོ་སྟོན་པ་ཐུགས་རྗེ་ཆེན་པོ་དང་ལྡན་པ་འདི་བྱུང་བའི་བསྟན་པ་བྱང་ཕྱོགས་ཁ་བ་ཅན་གྱི་ལྗོངས་འདིར་རྒྱས་པར་ལུང་བསྟན་པ་ཡིན་ལ། བསྟན་པ་དེ་ཡང་རྒྱས་པར་བྱེད་པའི་བྱེད་པ་པོ། རྒྱལ་བློན་བྱང་ཆུབ་སེམས་དཔའ་རྣམས་སམ། ཡོངས་ཀྱི་དགེ་བའི་བཤེས་གཉེན་ཐམས་ཅད་ལགས་མོད་ཀྱང༌། ཡུལ་ཁམས་ཀྱི་རྒྱལ་ཁམས། གདུང་ཆོས་ནི་སྦས། མི་ནག་ལ་ནི་མཇིང་ཆེ།
སོ་རྣོ་ལ་ནི་ལྟག་ཚན་མཐུག གདོང་ཆེ་ལ་བྱས་པ་ནི་བཟོ། ཁས་བླངས་པའི་བྱ་བ་ནི་མཐར་འདོན། བྱས་སྟབས་དང་ལག་རྗེས་ནི་རླབས་ཆེ། དགེ་བ་དང་མི་དགེ་བ་གཉིས་གང་བདེན་ཆ་མེད་པའི་ས་ཕྱོགས་དེར་གདུལ་བྱ་དེ་ལྟ་བུ་དགོངས་ནས་ཁ་བ་ཅན་གྱི་རི་རྒྱུད་ཕྱུག་ཕྲུག་གི་ཡང་སྙིང༌། འབྲི་དམ་པ་ཆོས་ཀྱིས་ཕྱུག་པ། སེར་སྐྱའི་གཞི་ལྟ་བུ། རྨེ་མདོར་གྱི་ལུང་པ། རྨེ་ཤོང་གི་སྟག་ངོས་སབ་ཁང་དེར། དེ་ཡང་སྤྱིར་ཆོ་རིགས་ཕུན་སུམ་ཚོགས་པ་ལགས་མོད་ཀྱང༌།
ཐུབ་པ་ཆེན་པོའི་བསྟན་པ་ནི། རིགས་གཙོ་བོ་མ་ཡིན། རུས་གཙོ་བོ་མ་ཡིན་པ་ལ་དགོངས་ནས། ཡབ་འཕན་ཐོག་ཨ་ཐར་བྱ་བ་དང༌། ཡུམ་ཁུ་འཛུ་ཨ་ལྕམ་བྱ་བའི་སྲས་སུ་སྐུ་འཁྲུངས་སོ། ། སྐུ་ཆུང་ངུའི་དུས་ནས་མངོན་པར་ཤེས་པ་མངའ་བ་ལ། ཡུམ་གྱིས་ཆུང་སྙམ་ནས། སྤྱན་སྔར་ཆུ་བཙགས་པས། མ་དང་བུ་ལ་ངོ་ཚ་མི་ཤེས་པ་དགོངས་ནས་ཐུགས་ཀྱིས་ཁྲེལ་བས། མ་ཞིང་དག་པས་མངོན་ཤེས་ཞག་བདུན་འགྲིབས་གསུང༌།
བླ་མ་རིན་པོ་ཆེ་ཉིད་ཀྱི་ཞལ་སྔ་ནས། ཁོ་བོའི་ཡབ་ནི་མི་ཤིན་ཏུ་ནག་པ། སྡིག་པ་ལ་དགའ་བ། ཉེས་སྤྱོད་ལ་འཇུག་པ། ངན་པ་ཞིག་ཡིན་ཏེ། ཁོ་བོ་དེ་འདྲའི་བུར་སྐྱེས་གསུང་བར་གདའ་སྐད། དེ་ཡང་ཡབ་ཡུམ་ཤིན་དུ་དབུལ་པོར་བཞུགས་ཤིང༌། འཚོ་བ་རྣམ་པར་མ་དག་པ་ལ་ལོངས་སྤྱོད་ཀྱང༌། ཇི་ལྟར་པད་མ་ལ་ཆུས་མ་གོས་པ་བཞིན་དུ་དགུང་ལོ་དགུ་ལོན་ཙམ་ན། འཕགས་པ་རང་སངས་རྒྱས་ཀྱི་སྤྲུལ་པ།
མཁན་པོ་ཡན་ཐུབ་ཀྱི་བུ་ཚུལ་ཁྲིམས་ལས་རབ་ཏུ་གཤེགས་ནས། མཚན་ཡང་རྡོ་རྗེ་རྒྱལ་པོ་བྱ་བར་བཏགས། མཁན་པོ་བའི་གནས་ན་གྱང་ཐུང་ཞིག་ཡོད་པ་ལ། མཁན་པོ་བ་བཞུད་པའི་དུས་སུ། གཉེན་པོ་ཡེ་ཤེས་སོང་ཟིན། ཉོན་མོངས་པ་མགོ་ཁྱོགས་གསུང་ནས། གྱང་ཐུང་ལ་སྐུ་ཕྱམ་བཀལ་ནས་འགོང་མཛད་པར་གདའ། མཁན་པོ་བྱོན་པ་དང༌། གཉེན་པོ་ཡེ་ཤེས་བྱོན་འདུག ཉོན་མོངས་པ་མགོ་ནོན་གསུང་ནས།
ན་བཟའ་དང་སྐུ་ཐང་གསོལ་ནས། དཀྱིལ་ཀྲུང་མཛད་ནས་བཞུགས་པ་ཡིན་པར་གདའ། ཁོ་བོས་དེའི་དུས་ནས་སྤང་བྱ་དང་གཉེན་པོ་ངོ་ཤེས་པ་ཡིན་གསུང༌། མཁན་པོ་བའི་གནས་དེ་རྨེ་ཤོད་བྱ་ཁྱི་ལྷ་ཁང་བྱ་བ། དེ་ནས་ལྷོ་ན་ཉི་མ་ལྔ་ཙམ་གྱི་ས་ན་འབྱི་ཁུ་ཡོར་བྱ་བ་མཁན་པོ་བའི་གནས་ཤིག་ཡོད། དེ་ན་ཚུར་མཁན་པོ་བ་བྱོན། བདེ་བར་གཤེགས་པ་ཡང་མཁན་པོ་བའི་ཕྱི་ལ་བྱོན་ནས་གནས་དེར་བཞུགས། མཁན་པོ་བའི་ཞབས་ཏོག་གསོལ་ཞིབ་འཐག་པ་དང༌། ཆབ་དན་འདྲེན་པ་མཛད་པར་གདའ། མཁན་པོ་བའི་འདུག་གནས་སུ་མཁན་པོ་བའི་རྒྱབ་ཡོལ་ཞིག་ལྷ་བཟོ་མཁས་པ་ཞིག་གིས་རི་མོ་བྲིས་པ་ལ།
བདེ་བར་གཤེགས་པའི་ཞལ་ནས། ཕྱེད་དེ་ང་རང་བྲི། ཕྱེད་དེ་ཁྱོད་རང་བྲིས་གསུང་ནས་བར་དུ་ཡོལ་བ་ཞིག་བཏང་ནས། ཁྱོད་ཀྱང་ངའི་རི་མོ་ལ་མ་ལྟ། ང་ཡང་ཁྱོད་ཀྱི་རི་མོ་ལ་མི་ལྟ་གསུང་ནས་བྲིས་པས། ཚར་བའི་དུས་སུ་པར་གཅིག་ལ་བླངས་པ་འདྲ་བ་ཞིག་བྱུང་བར་གདའ། སུས་སློབ་པ་ལ་སྐུལ་བ་མེད་ཀྱང༌། ཡི་གེ་སློབ་པ་ལ་མཁན་པོ་བའི་གསོལ་ཞིབ་འཐག་པའི་གྱང་ལོགས་ལ་སློབ་ཡིག་བརླན་ནས་སློབ་པར་མཛད་པ་དང༌། ཆབ་དན་འདྲེན་པའི་ལག་ཏུ་བླངས་ནས་སློབ་པར་མཛད་པ་དང༌། མཁན་པོ་བའི་གསོལ་ཞིབ་ཀྱི་ཞིང་གཅིག་བྱེད་པ་ལ་སྐུ་རྒྱབ་ཏུ་རྡོ་བ་བསྣམས་ནས་ཕྱོགས་གཅིག་ཏུ་སྤུངས་པ་ལ་ཕུང་པོ་གཟིམས་གུར་ཙམ་ཞིག་ཡོད།
དབུས་ནས་ཡོང་བའི་སྒོམ་ཆེན་པ་རྣམས་ཀྱིས་དེ་ལ་ཕྱག་དང་སྐོར་བ་བྱེད་པ་ལགས་པར་གདའ། ཡོན་བདག་པ་རྣམས་ཀྱིས་ཞོ་བསྡད་ཆང་བསྡད་ལ་རྡོ་རེ་བླངས་ནས་བྱིན་བརླབས་བྱས་པས་ཕན་པར་གདའ། དེ་ནས་འབུ་རིང་རྒྱལ་འབར་ལས་ཁམས་གསུམ་ས་དགུ་གསན། དེ་ཡང་ཐོས་པ་དང་བསམ་པ་ལ་སོགས་པ་རབ་ཏུ་བྱུང་བ་རྣམས་ཀྱི་ལས་དང༌། དཀར་པོའི་ཕྱོགས་ལ་མ་འགགས་ཤིང་སྟོབས་འཕེལ་བར་མཛད་ནས། དགུང་ལོ་བཅོ་བརྒྱད་ལ་ཡོན་ཏན་རིན་པོ་ཆེ་གཞོན་པའི་དུས་སུ་བསླབ་པར་བྱ་བ་དང༌། ཡོན་ཏན་རིན་པོ་ཆེ་དེ་ཡང༌། ཡོན་ཏན་གྱི་འབྱུང་ཁུངས་སྔོན་གྱི་བྱང་ཆུབ་སེམས་དཔའ་རིགས་གསུམ་མགོན་པོའི་གདན་ས། ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུའི་དགེ་བའི་བཤེས་གཉེན་ཡུལ་དབུས་གཙང་གི་རྒྱལ་ཁམས་ན་ཡོད་པ་བསྟན་པའི་ཕྱིར། དབུས་སུ་བྱོན།
སོག་ན་ཡར་བྱོན་ཙ་ན། སོག་གི་དགེ་བསྙེན་ཆེན་པོ་དེས་བཀག་པས། རྗེ་བཙུན་ཁྲོ་རྒྱལ་གྱི་སྐུ་མཐེ་བོང་ཙམ་ཞིག་མདུན་གྱི་ནམ་མཁའ་ལ་བྱོན་པས། སྤྲིན་དེངས་པ་བཞིན་སོང༌། དེའི་ཉིན་པར་ནས་ཁོ་བོས་རྗེ་བཙུན་མི་གཡོ་བ་ལ་ཐུགས་དམ་མཛད་པ་ཡིན་གསུང༌། སྐྱིད་ཤོད་དུ་བྱོན། སྟོད་ལུང་རྒྱ་དམར་གྱི་སར་ཆིབས་སྒ་ཕོག་ནས་དེར་བཞུགས་པ་ལགས་པར་གདའ། དེ་ཡང་སྔོན་སངས་རྒྱས་བཅོམ་ལྡན་འདས་ཀྱིས་བྱིན་གྱིས་བརླབས་ཤིང༌། སྔོན་སྦྱངས་པའི་ལས་འཕྲོ་ཅན་བསགས་པ་རབ་ཏུ་གྱུར་པ། བསོད་ནམས་ཀྱི་ཚོགས་ཀྱི་མཐུ་ཆེན་པོ་དང་ལྡན་པ་རྒྱལ་བའི་བསྟན་པ་ལ་བྱ་བ་རྒྱ་ཆེན་པོ་བྱེད་པའི་སྟོབས་ཡོད་པ།
ཕ་བཟངས་ཀྱི་བུ། རྣོ་ལྕགས་ཀྱི་རྦ། ཆེ་བའི་བདག་ཉིད་ཅན་རྣམས་ཀྱི་ནང་ནས། ཁྱུ་མ་འཁྱར་ན་ཐོས་བསམ་སྒོམ་གྱི་ཡོན་ཏན་རིན་པོ་ཆེ་འགྲུབ་པ་ལ་ཚེགས་མེད་པར་བསྟན་པར་བྱ་བའི་ཕྱིར། ཕྱག་ན་དར་ཡུག་བཅོ་བརྒྱད་མངའ་བ་ལ། གཅིག་ཀྱང་མ་ལུས་པ་ཁམས་པ་མདོ་སྟོད་སྨད་ཀྱི་གནས་པོ་དང༌། གྲོགས་པོ་དང༌། བླ་མ་དང༌། སློབ་དཔོན་རྣམས་ལ་རྣམ་གཞག་ཏུ་མཛད་པ་ལགས་སོ། ། དེ་ཡང་ཐོས་པ་དང་བསམ་པས་སྤྱི་དང་རང་གི་མཚན་ཉིད་ཐམས་ཅད་ལ་སྒྲོ་འདོགས་གཅོད་པ་དགོས་པ་དང༌།
སྐྱེས་བུ་ཡ་རབས་ཐམས་ཅད་ཀྱི་མཛད་པ་རིག་པའི་གནས་ཀྱིས་རབ་ཏུ་བརྒྱན་པ་ཡིན་པར་བསྟན་པ་དང༌། ཕྱི་དང་ནང་གི་སྒྲོ་འདོགས་གཅོད་པ་ལ་སངས་རྒྱས་གཉིས་པ་ལྟ་བུའི་པཎྜི་ཏ་གྲུབ་པ་ཐོབ་པ་རྣམས་ཀྱིས་དགོངས་པ་བསྟན་བཅོས་རྩོམ་པ་པོ་རྣམས་ཀྱི་བསྟན་བཅོས་ལ། ཐོས་པ་དང་བསམ་པ་གལ་ཆེ་བར་བསྟན་པའི་ཕྱིར། ཡོངས་ཀྱི་དགེ་བའི་བཤེས་གཉེན་སློབ་དཔོན་སྟོད་ལུང་པ་ལས་ཕ་རོལ་ཏུ་ཕྱིན་པ་དང་ཚད་མ་དང་ཆོས་མ་ལུས་པ་གསན། དགེ་བའི་བཤེས་གཉེན་ཨར་ལས་ཕར་ཕྱིན་གྱི་ཆོས་མ་ལུས་པ་གསན། དགེ་བའི་བཤེས་གཉེན་བྱ་འདུལ་བ་འཛིན་པས་མཁན་པོ་མཛད། དགེ་བའི་བཤེས་གཉེན་སྟོད་ལུང་པས་སློབ་དཔོན་མཛད། དགེ་བའི་བཤེས་གཉེན་ཨར་གྱིས་གསང་སྟེ་བ་མཛད་ནས་དགེ་སློང་མཛད། དགེ་བའི་བཤེས་གཉེན་ཕྱ་གཡོར་གཉིས་ལས་ཆོས་མང་དུ་གསན། ཉང་བྲན་ཆོས་ཡེ་ལས་གཅོད་ཆོས་གསན།
བླ་མ་བུར་ལོ་རས་ལས་གདམས་ངག་མ་ལུས་པ་གསན། དེ་ནས་རྗེ་ས་སྐྱ་པའི་སྤྱན་སྔར་བྱོན། རྒྱུད་གསུམ་གདམས་ངག་དང་བཅས་པ་ཆོས་ཐམས་ཅད་མ་ལུས་པར་གསན་ནས་མཁྱེན་པར་མཛད། ལམ་འབྲས་ལ་ཡིག་སྣ་ལེགས་པ་ཞིག་མཛད་ནས། རྗེ་ས་སྐྱ་པ་མཉེས་སུ་རེ་ནས་གཟིགས་སུ་ཕུལ་བས། དགེ་བཤེས་ཁམས་པ་ཁྱོད་ཀྱིས་ངའི་ཇོ་སྲས་འདི་ཚོའི་སྐེ་གཅུ་བ་ཨེ་ཡིན་ཟེར། དེ་ནས་སུ་ལ་ཡང་མ་བསྟན། རྗེ་ས་སྐྱ་པ་ལ་ཁོ་བོ་ལ་སྒོམ་འདི་འདྲ་བ་ཞིག་ཡོད་ཞུས་པས། བཅོས་མིན་སེམས་གྱི་ངོ་བོ་མཐོང༌། ། གཉུག་མ་སེམས་ཀྱི་རང་སྒོ་ཟད། །
ཉམས་བདེ་སྟོང་གཉིས་ལ་རྒྱུན་ཆད་མེད། ། དགེ་བཤེས་ཁམས་པ་འདི་ཡི་དུས་སུ་ཤེས་པའི་སྤུ་ག་ཐམས་ཅད་ཐོན་པ་ཡིན། མཐོང་ལམ་རྣམ་པར་མི་རྟོག་པའི་ཡེ་ཤེས་ཡིན་གསུངས་ནས་མཐོང་ལམ་དུ་ངོ་སྤྲད། ཡང་དུས་གཅིག་གི་ཚེ། རྗེ་ས་སྐྱ་པའི་ཇོ་སྲས་ལོ་བཅུ་གཅིག་ལོན་པ་ཞིག་ལ། རྗེ་བཙུན་ཁྲོ་བོའི་རྒྱལ་པོ་མི་གཡོ་བ་པུས་བཙུགས་ཀྱི་མངོན་རྟོགས་ཤིག་གསན་པ་ལ། ཇོ་སྲས་ན་བཟའི་ཐུ་བར་བཞུགས་སུ་བཅོལ་ནས་ཆོས་ཞུས་པ་ལ། ཉམ་མི་ང་བར་བཤད་པ་ལགས་པར་གདའ། དེ་ལ་མཉེས་ནས་རིགས་ཀྱི་བུ་ཡང་དགོས་པར་སྣང་གསུང་སྐད། དོན་གྱི་སྙིང་པོ་ཐེག་པ་ཆེན་པོ་གསང་སྔགས་རྡོ་རྗེའི་ཐེག་པ་ལ་རྒྱུད་སྡེ་རིན་པོ་ཆེའི་མངའ་བདག་ཏུ་གྱུར་པ་རྣམས་ལ་ཐོས་པ་དང་བསམ་པ་མཐར་ཐུག་པར་མཛད་ཅིང༌།
རྡོ་རྗེ་ཐེག་པའི་མངའ་བདག་ཏུ་གྱུར་པར་བཞུགས་པ་ལགས་སོ། ། དེ་ནས་བདེ་བར་གཤེགས་པའི་གསུང་རབ་རྒྱ་མཚོ་ཆེན་པོ་ལྟ་བུ་ལ་སྙིང་པོར་གྱུར་པ། དོན་དུ་གཉེར་བྱ་འོ་མའི་ཐིགས་པ་གཅིག་པ་ལྟ་བུ། རྣལ་འབྱོར་གྱི་དབང་ཕྱུག་ཉམས་མྱོང་དང་རྟོགས་པ་ཅན་རྣམས་ལ་ཡོད་པར་དགོངས་ཤིང༌། དེ་བཞིན་དུ་བསྟན་པར་བྱ་བའི་ཆེད་དུ། གྲུབ་པ་ཐོབ་པའི་རྣལ་འབྱོར་གྱི་དབང་ཕྱུག་རྒ་ལོ་ལས་ཐེག་པ་ཆེན་པོ་གསང་སྔགས་ཀྱི་ཆོས་མང་པོ་དང༌། ཡེ་ཤེས་མགོན་པོའི་སྒྲུབ་ཐབས་གསན་པ་དང༌། དམ་པ་རྒྱ་གར་ལས་ཉང་རོ་རྩིབས་ཀྱི་ལྷ་ཁང་དུ་རྨི་ལམ་དུ་ཞི་བྱེད་གསན་པ་དང༌། བླ་མ་འཇིམ་ལོ་ཙཱ་ལས་ཨུཥྞི་ཥ་འཇིམ་ལུགས་གསན་པ་དང༌། གཞན་ཡང་ཆོས་མང་དུ་གསན་པ་དང༌།
བླ་མ་ཨ་སེང་ལས་ཆོས་མང་དུ་གསན་པ་དང༌། དམར་སྒང་བུ་ཁ་པ་ལས་གདམས་ངག་མང་དུ་གསན། བླ་མ་བྲག་དཀར་བ་ལས་ཆོས་མང་དུ་གསན། ངུར་སྨྲིག་པ་ནང་ཞིག་ནས་འཁྲུག་པ་བྱས་པས་དམྱལ་བར་འགྲོ་བར་དགོངས་ནས་རྟེན་འབྲེལ་གྱིས་བསྡུམས་པ་དང༌། དེ་ནས་ལ་སྟོད་དགོན་དཀར་བའི་སྤྱན་སྔར་བྱོན་ནས་ཕ་རོལ་ཏུ་ཕྱིན་པ་དང་ཆོས་མ་ལུས་པ་གསན། ཉིན་གཅིག་ཆོས་གསན་ཅིང་ཡོད་པ་ལ། དེའི་ཕ་ཏ་ན་གྲོང་ཆད་པོ་གཅིག་ཡོད་པ་ན། རྗེ་བཙུན་མི་ལ་བྱོན་ནས་མགུར་མཛད་པས། གསུང་ཙེར་གྱིས་སྙན་དུ་བྱོན་པ་དང༌། ཤིན་ཏུ་དད་པར་བྱུང་ནས་ཀོག་གིས་བཞེངས་ཙམ་ན།
བླ་མ་ལ་སྟོད་དགོན་དཀར་བའི་ཞལ་ནས། དགེས་བཤེས་ཁམས་པ་རྣལ་འབྱོར་པ་སུ་ཐོད་ཐོད་ཀྱི་སར་འགྲོ་བ་མིན། བཞུགས་ལ་ཆོས་ཉོན་གསུང༌། དེ་ནས་བཞུད་པ་མ་བྱུང་གསུང་ནི་གསན། ཞལ་ནི་མ་མཇལ་བ་ལགས་པར་གདའ། བྱང་ཆུབ་སེམས་དཔའ་ཟླ་བ་རྒྱལ་མཚན་ལས་ཆོས་མ་ལུས་པ་གསན། ཉང་སྒོམ་རྒད་པོ་ལས་ཁ་རག་སྐོར་གསུམ་གསན། སློབ་དཔོན་དཀོན་མཆོག་སྐྱབས་ལས་ཆུ་སྦྱིན་གསན། དབུས་གཙང་གཉིས་ཀྱི་མཁས་པ་བཙུན་པ་གྲུབ་པ་ཐོབ་པ་ཐམས་ཅད་ལ་མ་གཏུགས་པ་མེད་པར་གདའ། ལུང་དང་རིགས་པའི་དབང་ཕྱུག་ཏུ་བཞུགས་པ་ལགས་སོ། །
ཇོ་མོ་ལྷ་རྗེ་མས་དབུ་མཛད་པའི་སྒོམ་མའི་སློབ་དཔོན་ཡང་བཅུ་གསུམ་བཞུགས། དེ་ཡང་བྱང་ཆུབ་སེམས་དཔའ་ཆེན་པོ་ནོར་བཟང་ལྟར་ཕ་ཇོ་མ་ཇོ་དང་ཡོན་ཏན་ཅན་རྣམས་ལ་གདམ་ང་མེད་པར། བླ་མ་བཟང་ངན་མེད་པ་ཐམས་ཅད་ལ་གདམས་ངག་ཞུས་པས་གདམས་ངག་གི་དཔེ་བེའུ་བུམ་དཔལ་གྱི་ཕག་མོ་གྲུ་ནས། དཔལ་གྱི་ཆུ་བོ་རིར་སྦྲེང་ཀྱང་མི་ཟད་པར་མངའ་བར་གྲགས་པ་ལགས་སོ། ། དེ་ནས་མཁན་པོ་ཞང་གིས་དབུས་སུ་གདན་དྲངས་ནས། བླ་མ་དམར་དང༌། སློབ་དཔོན་སྒོམ་ཆོས་དང༌། དགེ་བའི་བཤེས་གཉེན་རྒྱ་བ་རི་བ་དང༌། དགེ་བཤེས་པདྨ་དང༌། སློབ་དཔོན་ཉག་མོ་པ་དང༌།
སློབ་དཔོན་བྱ་ཡུལ་བ་དང༌། དེ་རྣམས་ལས་ཆོས་མང་དུ་གསན། ཞོགས་ཀྱི་སངས་རྒྱས་དམྱལ་ཆུང་གི་སར་བྱོན། བྲག་ཕུག་ཅིག་ན་སྒོམ་མ་འགའ་དང་བཞུགས་ནས་འདུག དེ་ནུབ་དེར་བཞུགས་པས་སྒོམ་མ་གཅིག་ལ་སྔས་བྱས། གཅིག་ལ་སྟན་རྨང་བྱས། གཉིས་ལ་གློ་སྐྱོར་མཛད་ནས། དོ་ནུབ་རྗེ་བཙུན་མ་འཕགས་མ་སྒྲོལ་མ་ལ་གྲོས་ཞུའམ། རྗེ་བཙུན་མ་རྣལ་འབྱོར་མ་ལ་གྲོས་ཞུ། རྣལ་འབྱོར་མ་ལ་གྲོས་ཞུ་དགོས་ན་གསུངས་ནས།
གཟིམས་ནས་སྔུར་བ་ལྷག་ལྷག་འདུག ཞུ་ནི་རྗེ་བཙུན་མ་ལ་ཞུ་སྟེ། སོང་ནི་གཉིད་དུ་སོང༌། སྒོམ་ཅན་འདིའི་སར་ཁོ་བོ་ལ་སྐུར་པ་མི་ཡོང་ན་རུང་སྟེ་དགོངས་པ་བྱུང་བ་དང༌། སྔུར་བ་ལྷག་ལྷག་པའི་ཁུང་ན་ཚུར་བོས་པ་དང༌། དགེ་བཤེས་ཁམས་པ་རྟོག་པ་དེ་འདྲ་མ་སྐྱེ། ང་ཁྱོད་ཀྱི་བླ་མར་གྱུར་པ་ཡིན། ཁྱོད་ལ་སྐུར་པ་མི་འོང༌། ཁྱོད་ཀྱི་ཕྱི་བཞིན་དུ་མཁའ་འགྲོ་མ་གསེར་གྱི་གཞོང་པ་ཐོགས་པ་བཞི་ཕྱི་བཞིན་དུ་འབྲང་བར་འདུག ཁྱོད་ལ་དགེ་འདུན་གྱི་ཚོགས་རྒྱ་ཆེན་པོ་འདུ་བར་འདུག
སྔ་དྲོ་སྐུ་མཚམས་མཛོད། ཕྱི་དྲོ་དགེ་འདུན་ལ་ཆོས་སྟོན། ཟླ་བ་ཡར་ངོ་ལ་ཆོས་སྟོན། མར་ངོ་སྐུ་མཚམས་མཛོད་གསུང༌། སློན་དཔོན་སངས་རྒྱས་དམྱལ་ཆུང་ལ་ཐིག་ལེའི་ཁྲིད་དང༌། ཆོས་མ་ལུས་པ་གསན་པ་དང༌། དགེ་བའི་བཤེས་གཉེན་དོན་སྟེངས་པ་ལས་སེམས་བསྐྱེད་དང་ཆོས་མང་དུ་གསན། གཡོར་སྟོད་ན་འཆོས་བྱ་བའི་གྲོང་ཆུང་ཞིག་ཡོད་པ་དེར་བྱོན། བདེ་བར་གཤེགས་པ་བསོད་སྙོམས་པར་བཞུགས་པས། ན་བཟའ་ཡང་བཟང་རྒྱུ་མེད།
སྲང་མདོ་དེར་བཞུགས་པས། གྲོང་དེའི་བུ་མོ་འགའ་སྤྱན་སྔར་བྱུང་ནས། བྲོ་དཀྲབས། སྒྲ་བོ་ཆེ་དེ་ཁམས་པའི་དགེ་བཤེས་ཡིན། དོག་ལ་འཚམ་པ་དེ་འཆོས་མོའི་ཤར་མོ་ཡིན། ཟེར་ནས་བྲོ་མང་པོ་དཀྲབས། དེ་ལ་རྗེ་ཕག་མོ་གྲུ་པ་མཉེས་པ་ཡིན་པར་གདའ། མཁན་པོ་རིན་པོ་ཆེ་སྣ་ནམ་གྱི་རྗེ་དཔོན་ཡིན་ཡང༌། གཞི་ཏིག་པ་མི་མངའ་བས། ཐུགས་ཀྱིས་དགོངས་པས།
བྱ་སའི་ཇོ་བོ་ལྷ་ཆེན་འདི། ཡུལ་འདིའི་རྒྱལ་པོ་ལྟ་བུ་ཡིན། ངའི་སློབ་དཔོན་འདི་ཁོང་ལ་བཅོལ་ན་ཇོ་བོ་དང་གསུང་གླེང་འོང༌། ཇོ་བོ་དད་ནས་ཡོན་མཆོད་དུ་འོང༌། ཡོན་མཆོད་དུ་གྱུར་ན། ངེད་དཔོན་སློབ་ལ་དེས་ཆོག་དགོངས་ནས། མི་ཆོས་སུ་མཛད་ནས། བདེ་བར་གཤེགས་པ་གདན་དྲངས་ནས་ཁོ་བོའི་སར་བྱོན། ཇོ་བོ་བ་ལ་ངའི་སློབ་དཔོན་འདི་ཞག་འགའ་བཅོལ་བ་ཡིན་པས། འོ་མ་བརྒྱལ་བ་ཐུགས་ལ་འདོགས་པར་ཞུ་གསུངས།
ཇོ་བོ་བས་དགེ་བཤེས་ཞང་དེ་ཙུག་བྱ་གསུངས། བདེ་བར་གཤེགས་པ་སྟེང་ཁང་དུ་བཞུགས་སུ་བཅོལ་ནས་བཞེས་པ་ཡར་བསྐྱལ། ཇོ་བོ་མི་ང་རྒྱལ་ཅན་ཡར་མ་བྱོན། བདེ་བར་གཤེགས་པ་ཐུགས་དམ་མཛད་པས་མར་མ་བྱོན། མཁན་པོ་རིན་པོ་ཆེ་ལན་གཅིག་ཉུལ་ཏུ་བྱོན། ད་དེ་ཡོན་མཆོད་དུ་གྱུར་ནས་ཡོད་དགོངས་ཙམ་ན་གསུང་གཅིག་ཀྱང་མ་འདྲེས་པར་འདུག མཁན་པོ་བས་ཁྱོད་བཏེག་པས་མ་ཐེགས་པ་གཅིག་ཡིན། ནག་ཐེ་རེ་ཙམ། ད་སྡོད་ས་མེད་འདོང་གསུངས་ནས་མར་གདན་དྲངས་ནས་བྱོན། ཡོན་བདག་ཟི་རིན་འོད་ཀྱི་སྒོ་རྩར་བྱོན།
ཡོན་བདག་ངའི་སློབ་དཔོན་འདི་ཞག་འགའ་བཅོལ་གསུངས་པས། དགེ་བའི་བཤེས་གཉེན་གྱི་སློབ་དཔོན་འདི་འབྲོམ་སྟོན་པ་ཨ་ཏི་ཤ་འདྲ་བ་ཞིག་ཡིན་ཏེ་འོང་ཟེར་ནས། འོང་རིང་པོ་གཅིག་བྱུང༌། མཁན་པོ་བ་ཐུགས་ཤིན་དུ་སྲ་བ་ཞིག་ཡིན་ཡང་སྤྱན་ཆབ་ཅིག་བྱོན་ནས། ཡོན་བདག་ངའི་སློབ་དཔོན་འདི་འབྲོམ་སྟོན་པ་ཨ་ཏི་ཤ་བས་མི་བཟང་ཡང་མི་ངན་པ་ཞིག་ཡིན་གསུངས། དེ་ནས་ཡོན་བདག་དེས་ཞབས་ཏོག་ཡུན་རིང་བར་བྱས། དེ་ནས་མཁན་པོ་བས་འོན་གྱི་མཚལ་སྒང་དུ་གདན་དྲངས་ནས་བཞུགས་སུ་གསོལ། མཁན་པོ་བ་ལན་གཅིག་བདེ་བར་གཤེགས་པའི་སྤྱན་སྔར་བྱོན་ཙ་ན། བཞུགས་གདན་ལ་ཁྲེས་པོ་མཛད་དེ་སྐུ་རྒྱབ་ཏུ་བསྣམས་ནས་སྐས་མགོ་ན་མར་བྱོན། ཐུགས་རྒོད་མ་མཛད།
གར་བཞུད་པ་ཡིན་གསུངས་པས། ཁོ་བོ་འདིར་མི་འདུག ཡུལ་འདིར་འཁྲུགས་པ་ཡོད་པར་འདུག་གསུང༌། མཁན་པོ་བས། དལ་རེས་གྱིས་དང་གསུང་ནས། མཁན་པོ་བ་སྐས་མགོ་ལ་ཡར་བྱོན་ནས། ཐུགས་རྒོད་འདི་འདྲ་མ་མཛད་གསུང་ནས། འཁྲུགས་པ་འདི་ཙམ་རེ་མེད་པའི་ཡུལ་གང་ན་ཡང་མེད། སྡེ་འཁྲུགས་ནི་མིན། ཕ་སྤུན་གྱི་འཁྲུགས་པ་ཡིན་ཞུས་པས།
སོམ་མེ་བ་ཞིག་མཛད་ནས། འོ་དགེ་བའི་བཤེས་གཉེན་པ་མད་པར་འདུག འཁྲུགས་པ་འདི་ཙམ་རེ་མེད་པའི་ཡུལ་གང་ན་ཡང་མེད། སྡེ་འཁྲུགས་སུ་མི་འདུག དགེ་བའི་བཤེས་གཉེན་པ་མད་པར་འདུག ཁོ་བོས་གསོལ་བ་བཏབ་པས་ཆོག གསུངས་ནས་མཉེས་པ་རབ་ཟད་མཛད་པས། ཆར་གྱི་རྒྱུན་ཆེན་པོ་བབ་པས་འཁྲུགས་པ་རང་ཞི་ལ་སོང༌། ཡང་ལན་གཅིག་པུ་གུ་དོའི་ལྟག་དེ་ན་ཡར་འབྱོན་གྱིན་ཡོད་ཙ་ན། ཕྱི་ན་ཡར་ལ་བཙུན་ཆུང་གཞོན་ནུ་ཞིག་རྟ་བཟང་པོ་ཞིག་བཞོན་ནས་བང་བཏང་ནས་བྱུང༌།
བདེ་བར་གཤེགས་པའི་གཞོགས་དེ་ན་ཡར་བྱོན། བདེ་བར་གཤེགས་པ་ལ་གཅིག་བལྟས། ཡང་གཅིག་བལྟས། ཡང་ཕྱི་མིག་གཅིག་བལྟས་ནས། རྟ་ལ་བཤལ་གྱིས་བབས་ནས་ཕྱག་འཚལ་ནས། ངའི་རྟ་འདི་ལ་ཆིབས་པར་ཞུ་ཟེར་ནས། རྟ་ལ་ཆིབས་སུ་བཅོལ་ནས། ཁོ་རང་གིས་རྟ་ཁ་ཁྲིད་ནས་ཨ་མའི་གོ་ཁར་གདན་དྲངས་ནས་ཆོས་ཞུས། དེ་ལ་ཉང་ཤན་གྲོང་བ་བྱ་བ་ངོ་མཚར་ཅན་ཞིག་བྱོན་པར་གདའ། ཨ་མའི་གོ་ཁར་ཚོགས་པ་བསྐྱངས་པས་གྲ་པ་མང་པོ་བྱུང་བར་གདའ།
འོན་གྱི་སྦྲང་ཡུལ་མདའ་ན་ཕ་བོང་སྒང་བྱ་བའི་གནས་ཆུང་ཞིག་ཡོད། དེ་ན་དམྱལ་བ་འདུལ་བ་འཛིན་པ་བྱ་བ་ཞིག་ཡོད་པ་དེ་གྲོངས་པས། མཁན་པོ་བ་ལ་མ་ཉེས་པའི་སྐུར་པ་བྱུང་བས། མཁན་པོ་བ་བདེ་བར་གཤེགས་པའི་སྤྱན་སྔར་བྱོན་ནས། སློབ་དཔོན་པ་ང་ལ་མ་ཉེས་པའི་སྐུར་པ་འདི་འདྲ་བྱུང༌། ཅི་བྱ་གསུང༌། དགེ་བའི་བཤེས་གཉེན་པ་ཅི་ཡང་མི་སྟོ། གྲྭ་ས་ཆེན་པོ་ཞིག་ཏུ་བྱོན་དང༌། སྐུར་པ་ཡང་དག ཡོན་ཏན་དཔག་ཏུ་མེད་པ་རྒྱུད་ལ་སྐྱེས་གསུང༌།
དིང་སང་གྲྭ་ས་དྲག་པ་ཅི་འདྲ་ཡོད་དམ་ཞུས་པས། དིང་སང་དྭགས་པོ་སྙི་སྒོམ་བྱ་བ་གྲགས་པ་ཤིན་ཏུ་ཆེ་བར་འདུག་པས། དགེ་བའི་བཤེས་གཉེན་པ་དེར་འབྱོན་པ་ལགས་མོད་གསུང༌། སློབ་དཔོན་གྱིས་གྲོགས་བྱེད་ན་ནི་འགྲོ། དེ་མིན་ན་ནི་མི་འགྲོ་ཞུས་པས། དགེ་བའི་བཤེས་གཉེན་པའི་གྲོགས་བྱས་པས་ཆོག ཁོ་བོ་ལ་ནི་སྤྲོས་པ་མ་ཆོད་པ་སྤུའི་རྩེ་མོ་ཙམ་ཡང་མི་བདོག་གསུང་ནས། དེ་ལྟར་ཆེ་བའི་ཡོན་ཏན་དཔག་ཏུ་མེད་པ་ཐམས་ཅད་ཀྱི་ཕ་རོལ་ཏུ་ཕྱིན་ཅིང༌། བསླབ་པ་རིན་པོ་ཆེ་རྣམ་པ་གསུམ་དང་ཐོས་བསམ་སྒོམ་གསུམ་ཐམས་ཅད་ཀྱི་ཡོན་ཏན་ཐམས་ཅད་ལ་འགྲན་གྱིས་དོ་ཟླ་དང་བྲལ་བར་གྱུར་ཀྱང༌། མཚན་ཉིད་དང་ལྡན་པའི་བླ་མ་བདེ་བླག་ཏུ་རྙེད་ན་མ་འཁྲུལ་བའི་ཆོས་ཀྱི་མིག་གིས་རྩ་བའི་བླ་མ་དམ་པར་བཟུང་བར་བྱ་བ་དང༌།
སློབ་མ་མཚན་ཉིད་དང་ལྡན་པའི་སྐྱོན་དག་པ་དང༌། ཡོན་ཏན་རིན་པོ་ཆེ་རྒྱུད་ལ་སྐྱེ་བར་གཟིགས་ནས། ཚེགས་ལ་མི་ལྟ་བར་གྲོགས་བྱ་བར་བསྟན་པའི་ཕྱིར། མཁན་པོ་རིན་པོ་ཆེའི་ཞབས་ཏོག་མཛད་ནས། ཁོང་རྣམ་པས་སྤྱང་བརྩིགས་ན་མར་བྱོན། སྤྱང་བརྩིགས་རྒྱ་སྒོམ་མིག་རས་བྱ་བ། རྒྱ་ཕག་མོ་གྲུ་པ་ཡིན། སྤྱང་བརྩིགས་པའི་རྙེད་བྱེད་ཅིང་ཡོད་པ་ཡིན། ཁོང་རྣམ་པས་ཁོའི་སར་བྱོན། རྒྱ་སྒོམ་གྱིས་སྡེར་ཞིག་གི་ནང་དུ་ཇ་ཚུམ་ཞིག་བཅུག་ནས་ཁྱེར་བྱུང༌།
གནས་བརྟན་གྱི་ཆབ་ཚ་འདི་དགེ་བའི་བཤེས་གཉེན་པ་དང༌། ཁོ་བོ་གཉིས་ལ་འདྲེན་པ་ཡིན་ནམ། གཞན་འགྲོན་པོ་ཡོད་གསུང་བས། གཞན་མེད། ཁྱེད་རྣམ་གཉིས་ལ་ཆབ་ཚ་ཞུ་བ་ཡིན་ཟེར་སྐད། དེ་ནས་བདེ་བར་གཤེགས་པའི་ཞལ་ནས། ཆུ་ཁྱེར་ལ་ཤོག སྤྱད་ཁྱེར་ལ་ཤོག གསུང་ནས་ཁོག་མའི་མཐའ་མཆུ་སྒྱེད་ཀྱིས་སྐོར་ནས། རླན་མོ་མཛད་ནས་མཁན་པོ་པ་དང༌།
ཆོས་ཀྱི་གསུང་གླེང་འབའ་ཞིག་མཛད་པས། རྒྱ་སྒོམ་མིག་རས་དད་ནས། ཕར་ཀ་འདི་ན་དགོན་པ་ཞིག་ཡོད་པ་འབུལ། ཅིས་ཀྱང་ད་སྡོད་འབྱོན་པར་ཞུ་ཞུས་པས། འོ་གནས་བརྟན་གྱི་དགོན་པའི་མིང་ཅི་ཡིན་གསུང༌། ཕག་མོ་གྲུ་བྱ་བ་ལགས་ཞུས་པས། གནས་བརྟན་གྱི་དགོན་པའི་མིང་བཟང༌། ཕག་ནི་སྐྱེ་མེད་ཆོས་ཀྱི་སྐུ། གྲུ་ནི་འགྲོ་བ་མ་ལུས་སྒྲོལ། ཁོ་བོས་སེམས་ཅན་ལ་ཕན་ཐོགས་པར་འདུག
གནས་བརྟན་གྱི་དགོན་པར་ཁོ་བོ་ཅིས་ཀྱང་འབྱོན་གསུང༌། མཁན་པོ་ཞང་གི་ཞལ་ནས། མང་ཡེས་གཉིས་ཀྱི་སོ་མཚམས་ཡིན། དེར་མི་ཟུག་གསུང༌། དགེ་བའི་བཤེས་གཉེན་པ། ཁོ་བོས་མང་ཡེས་གཉིས་ཀྱི་སོ་མཚམས་པས། འཁོར་འདས་གཉིས་ཀྱི་སོ་མཚམས་ན་ཟུག་པ་ཡིན་གསུང༌། ཕྱི་ནང་གནས་བརྟན་གྱིས་མང་སྨོན་ཚུན་སྐྱེལ་ཐུང་བྱས། དགོན་པ་ཕ་གི་ཡིན་ཟེར་ནས་གཟིགས་སུ་ཕུལ། མཉེས་ནས་ཅིས་ཀྱང་འབྱོན་པ་ཡིན་གསུང༌།
དེ་ནས་སྒམ་པོར་མང་སྐོལ་ཐོན་པའི་རྗེས་དེར་བྱོན། ཁོང་རྣམ་གཉིས་ལ་མང་སྐོལ་གྲང་མོ་དྲངས་པས། བདེ་བར་གཤེགས་པའི་ཐུགས་དགོངས་ལ། བླ་མ་སངས་རྒྱས་ཀྱི་ཉེ་གནས་ངོ་མཚར་རེ་ཆེ། མི་ཆད་ཆད་པ་ལ་ཇ་གྲང་གྲང་པ་འདྲེན་པ་ངོ་མཚར་ཆེ་དགོངས་པ་དང༌། མཁན་པོ་ཞང་གི་ཐུགས་དགོངས་ལ། རྣལ་འབྱོར་པ་ལ་ཞད་ཡོད་དོ། ། མི་སོ་མ་འོང་མ་མྱོང་བ་ལ་ཇ་འདི་འདྲ་སྲོས་ནས་མི་འདྲེན་པ་དགོངས་པ་བྱུང་གསུང༌། དེ་ནས་རྗེ་སྒམ་པོ་བའི་སྤྱན་སྔར་མཇལ། ལྷན་གཅིག་སྐྱེས་སྦྱོར་གྱི་སྒོམ་བཏབ་པས།
དེ་ལ་རྗེ་ཕག་མོ་གྲུ་པའི་ཐུགས་མ་ཁེངས། དྭགས་པོ་རིན་པོ་ཆེའི་སྒོམ་ཡང་དེར་བེལ། འདི་ནི་ལྷན་གཅིག་སྐྱེས་སྦྱོར་བྱ་བ་བུད་མེད་ཀྱི་བལ་སྐུར་ནང་ཚུན་ཆོད་དུ་འོང་བ་ཡིན། གར་ཐོད་ཐོད་ན་ཡོད་པ་སྙམ་པ་ཞིག་དགོངས། དེ་ཡི་ཉིན་པར་ཐུགས་མ་ཁེངས་པ་ཞིག་སང་སྤྱན་སྔར་ཤོག་གསུང་ནས་ཁོང་རྣམ་གཉིས་བྱོན། བདེ་གཤེགས་ཀྱི་ཞལ་ནས། ཁོ་བོ་ལ་སྒོམ་འདི་འདྲ་བ་ཞིག་ཡོད། རྗེ་ས་སྐྱ་པ་ལ་ཞུས་པས་མཐོང་ལམ་དུ་ངོ་སྤྲད་པ་ཡིན་བྱས་ནས་སྒམ་པོ་པ་ལ་ཞུས་པས། དགེ་བཤེས་ཁམས་པ་ཁྱོད་ཀྱི་སྒོམ་དེ་བས་ཟན་འདི་ཙམ་ཞིག་དགའ་གསུང་ནས། ཕྱག་ལ་ཚད་མཛད།
སྒོམ་དེ་ཡལ་ནས་ཐལ། ས་སྐྱ་པས་བཏབ་པའི་སྒོམ། རྗེ་སྒམ་པོ་པའི་སྤྱན་སྔར་ཞིག་བྱ་བའི་ཁ་སྐད་ཆེན་པོ་བྱུང་བས། ས་སྐྱ་པ་མ་མཉེས་པ་ཡིན་པར་སྣང༌། དགེ་བཤེས་ཁམས་པ། ཁར་སང་གི་ལྷན་གཅིག་སྐྱེས་སྦྱོར་བྱ་བ་གར་ཐོད་ཐོད་ན་ཡོད་པ་ཞིག་ཡིན། ཁོ་བོས་དེ་རིང་ཁྱེད་ལ་ཕྱག་རྒྱ་ཆེན་པོའི་སྒོམ་འདེབས་པ་ཡིན་གསུང༌། ཕྱག་རྒྱ་ཆེན་པོའི་སྒོམ་བཏབ། བདེ་བར་གཤེགས་པ་དེ་ཉིད་ཐུགས་ཁེངས། སློབ་དཔོན་སྟོད་ལུང་པའི་ཕར་ཚད་གཉིས་དང༌།
རྗེ་སྒམ་པོ་པའི་ཕྱག་རྒྱ་ཆེན་པོ་གཉིས་གཅིག་ཏུ་སོང༌། རྨོག་གི་སྤྱི་བོ་བཞིན་དུ་སོང༌། མཁན་པོ་བ་དང་རྣམ་གཉིས་བྲང་ཁང་དུ་བྱོན་པས་ལམ་ཀ་ན་ཚུར་འབྱོན་པ་ལ། བདེ་བར་གཤེགས་པའི་ཞལ་ནས། དགེ་བའི་བཤེས་གཉེན་དེར་མད། དགེ་བའི་བཤེས་གཉེན་པ་དེར་མད། ཁོ་བོས་ནི་སངས་རྒྱས་བཅོམ་ལྡན་འདས་དངོས་སུ་མཐོང་གསུང་སྐད། རྗེ་སྒམ་པོ་བ་ལ་སྒོ་བསྲུངས་ཞེས་ཤིག་ཡོད་པས། བདེ་བར་གཤེགས་པ་འབྱོན་པའི་དུས་སུ། ཞེས་ཀྱི་རྨུག་ཏུ་ཡོང་བས།
ཕྱག་གཉིས་ཀ་ཐལ་མོ་སྦྱར་ནས་འདུག་སྐད། མི་རྣམས་ཀྱིས་ཁམས་པ་གླེན་པ་ཁྱི་ཕར་བཙོག་པ་ཡིན། ཁྱི་ལ་རྫུ་བག་བྱེད་ས་མེད་ཟེར། ཁོ་བོས་རྗེ་རིན་པོ་ཆེའི་ཞེས་ལ་རྒྱག་གར་ཕོད་གསུང༌། ཞེས་ཁྱི་ཡང་དེ་ཕྱིན་ཆད་མི་རྨུག་པ་ཡིན་པར་སྣང༌། མོས་གུས་ཆེ་བའི་ཡང་ཐག་ཆོད། རྗེ་སྒམ་པོ་བའི་ཞལ་ནས། རྗེ་བཙུན་མི་ལའི་ཚིག་བཞི་པ་ཞིག་ཉམས་སུ་བླངས་པས་དུས་དེང་སང་དགེ་བཤེས་ཁམས་པ་འདྲ་བ་ཞབས་དྲུང་དུ་ཚོགས་གསུང༌། ནམ་ཚོགས་པའི་དུས་སུ་དགེ་བཤེས་ཁམས་པས་དབུ་མཛད་པ་གསུངས་པས་ཐམས་ཅད་ལ་མ་རན། ན་ནིང་ཕྱིས་ཏེ།
སློབ་དཔོན་ལྷ་རྗེ་འདི་ལ་དགེ་བཤེས་ཁམས་པ་མིན་པ་གླེང་རྒྱུ་མི་འདུག་ཟེར། དགེ་བའི་བཤེས་གཉེན་ལྷ་སྡིངས་ཁང་པས་གཙོ་བྱས་པ་མི་ཟེར་བར། དགེ་བཤེས་ཁམས་པ་ཁོ་ན་གསུང་བར་འདུག་ཟེར་སྐད། བདེ་བར་གཤེགས་པ་རྗེ་ས་སྐྱ་པའི་དྲུང་ན་དབང་བསྐུར་ཞུ་བའི་དུས་སུ། སྐུ་སྐྱེད་ན་བུར་རྡོག་བསྣམས་ནས་ཚོགས་གྲལ་དུ་བཞུགས་ནས། ཚོགས་ལ་རོལ་པའི་དུས་སུ་རུང་ཆུ་ལ་བཏབ་ནས་གསོལ་བ་ལགས་པར་གདའ། ས་སྐྱ་པའི་ཞལ་ནས། དགེ་བཤེས་ཁམས་པ་ཁྱོད་ཀྱིས་དཔའ་བོ་མཁའ་འགྲོ་དང་ངའི་བར་དུ་དབྱེན་བྱེད་པར་འདུག་གསུང༌། དེ་ཡང་དུས་གསུམ་གྱི་སངས་རྒྱས་ཐམས་ཅད་ཀྱི་དགོངས་པ་བསླབ་པ་རིན་པོ་ཆེ་རྣམ་པ་གསུམ་སངས་རྒྱས་ཀྱི་བསྟན་པའི་རྨང་རྡོ་ཡིན་པ་དང༌། གདམས་ངག་དང་རྗེས་སུ་བསྟན་པ་རྣམས་ཉམས་སུ་ལེན་པ་རྣམས་ལ་ལྷག་པ་ཚུལ་ཁྲིམས་ཀྱི་བསླབ་པ་རིན་པོ་ཆེ་དང་བྲལ་བའི་གདམས་ངག་གིས་ཡོན་ཏན་སྐྱེད་པར་མི་ནུས་ཏེ།
ཕུབ་མ་བརྡུངས་པ་དང་ཁྱད་མེད་པར་དགོངས་ཤིང་བསྟན་པའི་ཕྱིར། རྗེ་ས་སྐྱ་པ་ཆེན་པོ་དབང་བསྐུར་བའི་དུས་སུ། ཚོགས་ཀྱི་འཁོར་ལོའི་ཆང་ལྗགས་ལ་མ་བསྟར་ཅིང༌། བུ་རམ་ལ་རུང་ཆུ་བཏབ་ནས་གསོལ་བ་དང༌། གདམས་ངག་རྣམས་ཀྱི་རང་སྤྱོད་ཐ་དད་པ་རྣམས་ལ་གང་གིས་ཀྱང་གཡོ་བ་མེད་པ། རྡོ་རྗེའི་རི་ལྟ་བུར་བཞུགས་པ་ལགས་སོ། ། དེ་ལྟར་བྱས་པས་སྐུ་བཙུན་པའི་གྲགས་པས་ཕྱོགས་ཐམས་ཅད་དུ་ཁྱབ་པས། རྗེ་སྒམ་པོ་པ་རྗེ་བཙུན་མི་ལའི་ཞལ་སློབ་ཏུ་སོང་བས། དགོང་མོ་བདུད་རྩི་སྦ་ཕོར་རེ་གསོལ་བ་ཡིན་པར་གདའ།་་་ དེ་གསོལ་བའི་དུས་སུ་དགེ་བཤེས་ཁམས་པ་ཨེ་འབྱོན་ལྟོས་ཤིག་གསུང་ནས།
སྒོ་དྲུང་སུམ་རིམ་འཇོག་པ་ཡིན་པར་གདའ། ཉིན་གཅིག་གསོལ་ཞལ་སྦ་ཕོགས་གང་ཕྱག་ན་བསྣམས་ནས་ཡོད་པ་ལ། བདེ་བར་གཤེགས་པ་ཤད་ཀྱིས་བྱོན་པ་དང༌། བྲེད་པ་ལྟར་མཛད་ནས། དགེ་བཤེས་ཁམས་པ་འདི་རེ་འདི་རེ་གསུང་ནས། གསོལ་ཞལ་གང་པོ་དེ་གནང་བས་ཐང་ལ་མ་བཞུགས་པར་ཞབས་གཉིས་ཀྱང་བགྲད་ནས་གསོལ་བས། མཁན་པོ་རིན་པོ་ཆེ་སྤྱན་སྔར་ཡོད་པས། སློབ་དཔོན་ཁམས་པའི་བཙུན་ཚུགས་དེ་ལ་དེ་རིང་སོང་རྒྱུ་ཞིག་ཡིན་གསུངས་པས། བདེ་བར་གཤེགས་པའི་ཞལ་ནས། རྗེ་རིན་པོ་ཆེ་ཉིད་ཀྱི་ཞལ་ཟས་ཀྱི་བདུད་རྩི་དེ་རིང་མྱོང་བ་ལགས་པར་གདའ།
མོས་གུས་ཆེ་བའི་ཐག་དེས་ཆོད། རྗེ་སྒམ་པོ་པ་ལ་གསོལ་ཇ་བས་གསོལ་ཇ་འདྲེན་པའི་དུས་སུ། གསོལ་ལྷག་གསོལ་སྐྱན་གྱི་ནང་དུ་བླུགས་ནས། སྤྱན་སྔར་ཡོད་པའི་མི་ཆེན་པོ་རྣམས་ལ་དྲངས་པས། མཁན་པོ་ཞང་གི་ཐུགས་དགོངས་ལ། རྣལ་འབྱོར་པ་ལ་ཞད་ཡོད། འབགས་བཙོག་རེ་ཡང་མི་ཤེས་སྙམ་པ་དང༌། བདེ་བར་གཤེགས་པའི་ཐུགས་དགོངས་ལ། ཐེག་པ་ཆེན་པོའི་གསང་སྔགས་སུ་དངོས་གྲུབ་བགོ་བཤའ་བྱ་གསུང་བ་དེ་འདིར་དགོངས་པ་བྱུང་གསུང༌། ཡང་ཉིན་གཅིག་བདེ་བར་གཤེགས་པ།
རྗེ་སྒམ་པོ་བ་ལ་ཞུ་བ་གང་བྱེད་ཀྱང་སྐུ་སྐྱེད་ནས་མཎྜལ་ཞིག་བསྣམས་ནས། དེ་ཕུལ་ནས་ཞུ་བ་ལགས་པར་གདའ། ཉིན་གཅིག་མཎྜལ་ཕུལ་ནས། ཁོ་བོ་བླ་མ་རིན་པོ་ཆེ་ལ་ཞུ་རྒྱུ་ཞིག་ཡོད་ཞུས་པས། དགེ་བཤེས་ཁམས་པ་ཅི་འདོད་པ་ཞུས་གསུང༌། ཟླ་བ་གཅིག་ལ་རབ་གནས་ཁ་གསུམ་དུ་མཛད་གསུང་བ་དེ་བདེན་ནམ་ཞུས་པས། དེ་ལོས་བདེན། དེ་ལ་ཚེགས་ཅི་ཡོད། རྟོག་པ་ཁ་གསུམ་དུ་གཏད་པས་ཆོག་པ་ཡིན་གསུང༌། དེ་མི་དགོས་སེམས་ཅན་རེ་རེའི་མདུན་དུ་སྤྲུལ་པ་བརྒྱ་བརྒྱ་འགྱེད་ནུས་པ་ཡིན་གསུང༌།
དགེ་བཤེས་ཁམས་པ་དེ་ལ་མཚར་རྒྱུ་ཅི་ཡོད་གསུང༌། དེ་སྔན་ཆད་གསུང་ལ་ཟིན་རིས་བྱེད་ཅིང་ཡོད་པ། ཟིན་རིས་ཀྱི་མཐའ་ཆོད་པར་མི་གདའ། བླ་མ་འདི་ལ་མོས་གུས་བྱེད་དགོས་པར་དགོངས་ནས། དེ་ཕྱིན་ཆད་ཟིན་བྲིས་ཀྱི་འཕྲོ་ཆད། ཐུགས་དམ་འབའ་ཞིག་ཏུ་མཛད་དོ། ། བདེ་བར་གཤེགས་པ་དང༌། རིན་པོ་ཆེ་མཚུར་ཕུ་བ་དང༌། གསལ་སྟོང་ཤོ་རེ་དང་གསུམ་སྤྱིལ་པོ་གཅིག་ཏུ་བཞུགས་པ་ལ། གསལ་སྟོང་ཤོ་རེ་དུས་རྒྱུན་དུ་ཆང་གསོལ་དགོས་པར་གདའ།
སློབ་དཔོན་སྒོམ་པས་ཆང་གི་བཅའ་ཁྲིམས་མཛད་པས་ལས་པ་ཁོང་རྣམ་གསུམ་ཅན་དུ་འོངས་པས། བདེ་བར་གཤེགས་པས་མཁྱེན་ནས། གསལ་སྟོང་གི་ཆང་གསོལ་རྒྱུ་བུམ་པ་ཡོད་པ་ཁོང་རང་ལ་སྦེད་ས་གཅིག་ཡོད་པ་དེར་སྦས་ནས་བཞག ལས་པ་རྣམས་ཀྱིས་ཁོང་རྣམ་པའི་ཁོག་མ་དང་སྣོད་ཚོ་བཅག ཆང་སྦས་པ་དེ་མ་རྙེད། གསལ་སྟོང་བྱུང་བས་ཁམས་པ་ཚོའི་ཞབས་འདྲེན་བྱས། ཁྱད་པར་དུ་ཁྱེད་རྣམ་གཉིས་ཀྱི་ཞབས་འདྲེན་བྱས། ད་ང་རང་འགྲོ་བ་ཡིན། དོ་ནུབ་ཀྱི་འཐུང་རྒྱུ་གཅིག་ཀྱང་མ་ལུས་ཟེར། བདེ་བར་གཤེགས་པའི་ཞལ་ནས།
ཁྱོད་རང་གི་སྦེད་ས་དེ་ན་དོ་ནུབ་འཐུང་རྒྱུ་ཡོད་ཟེར། ཐུགས་ལ་བཏགས་ཐུགས་ལ་བཏགས་ཟེར་ནས་ཁོ་དགའ། ཕྱིས་ཁོ་འགྲོ་ཟེར། ཁྱོད་གཅིག་པུ་སོང་བས་གར་ཕན། ཐེལ་འདི་ན་ཁམས་པ་མི་གསུམ་དུ་གྲགས་པ་ཡིན། ཁྱོད་ཀྱིས་ལན་ན་ཡང་གསུམ་ག་འགྲོ་དགོས་གསུང་ནས། ཁྲེས་པོ་བྱས་ནས་གསུམ་ག་མར་བྱོན། རྗེ་སྒམ་པོ་པ་ཡང་དགོན་སྟེང་ན་བཞུགས་པས། ཁྲེས་པོ་ཁུར་བ་གསུམ་སོང་བ་སུ་ཡིན་གསུང༌། ཁམས་པ་མི་གསུམ་ཡིན་ཞུས་པས།
གར་འགྲོ་བ་ཡིན་གསུང༌། གསལ་སྟོང་གིས་ཆང་གི་བཅའ་ཁྲིམས་ལས་འགལ་བ་བྱས་པས། ཁོང་ལས་པ་ཚོས་སྣོད་རྣམས་བཅག་པས་ཀོ་ལོང་བྱས་ནས་འགྲོ་བ་ཡིན་ཞུས་པས། ཁོ་བོ་ནི་ཁོང་གསུམ་སྐྱོང་བ་ཡིན། ཁོ་བོ་ཡང་གཟིམ་ཆས་སྒྲོགས་ཤིག་གསུང་ནས་མར་བྱོན་པས།

དེར་ཐམས་ཅད་ཀྱིས་སྒམ་པོ་པ་ལ་ཞུ་བ་ཕུལ། ཁོང་རྣམ་པ་གསུམ་ལ་བཟོད་གསོལ་མཛད། ཁོང་རྣམ་གསུམ་ཞལ་དམ་རེ་མཛད་པ་ལ། བདེ་བར་གཤེགས་པས། ནགས་ཚལ་ཞིག་ཏུ་རས་པ་ལྔ་བརྒྱས་སྐོར་བ་ཞིག་བྱེད་པ་ཡིན་གསུང༌། རིན་པོ་ཆེ་ཚུར་ཕུ་བས་རིན་པོ་ཆེ་བྱོན་ཙམ་ན་སྣང་བ་ཐམས་ཅད་འུར་བ་ཞིག་བྱེད་པ་ཡིན་གསུང༌། གསལ་སྟོང་གིས་གྲོང་ལྟག་ཅིག་ན། དགོན་ཆུང་ཞིག་བྱེད་ནས། ཡ་ཀི་ན་སླཽབ་དཔོན་པ་བཞུགས་པ་ཡིན་ཟེར་ནས། སྒོམ་མ་སྦྱིན་པ་ཚོ་ཚེགས་ཆེ་བས་ཆང་བན་ཐང་ཁུར་བ་ཞིག་བྱེད་པ་ཡིན་གསུང༌། ཁོང་རྣམ་པ་གསུམ་གྱིས་ཞལ་གདམས་ཐོག་ཏུ་སོང་བ་ཡིན་པར་གདའ།
རྗེ་སྒམ་པོ་བའི་སྤྱན་སྔར་ཞུ་བ་ཚིག་གསུམ་གྱིས་རང་བྱུང་གི་ཡེ་ཤེས་ཐུགས་ལ་ཤར་ནས། ཆོས་སྤྱི་དང་རང་གི་མཚན་ཉིད་ཀྱི་དོན་ཐག་ཀྱང་དེར་ཆོད། གདམས་ངག་དང་རྗེས་སུ་བསྟན་པ་ཐམས་ཅད་ཕྱི་ཤུན་དང་སྦུན་པར་སོང༌། བླ་མ་བཙལ་སེམས་ཀྱི་སྤྲོས་པ་ཡང་དེར་ཆོད། གདམས་ངག་བཙལ་སེམས་ཀྱི་རེ་འདོད་ཡང་དེར་ཞི། བླ་མ་ལ་སངས་རྒྱས་སུ་ཡང་དེར་མཐོང༌། བྱ་བྱེད་ཀྱི་སྤྲོས་པ་ཡང་དེར་ཆད་པ་ལགས་ཏེ། དེ་ལྟར་ཡང་ཉམས་མྱོང་ལ་ཞེན་པ་མ་མཆིས་ན། ། དཔེ་ཆ་ལ་ཆགས་པ་ག་ལ་མཆིས། ། ཇི་སྙེད་ཀྱི་གྲོང་ཁྱེར་མ་ཟད་ན། །
བཟའ་རྒྱུ་ལ་ཟད་པ་མ་མཆིས་པས། ། ལྟོགས་ཀྱིས་དོགས་པ་ག་ལ་ཡོད། ། འཆི་ས་བརླ་སྒང་འདྲ་བ་ལ། ། ཡུལ་ཕྱོགས་ལ་དམིགས་པ་ག་ལ་ཡོད། ། ཅེས་པ་དང༌། དཔོན་སློབ་ཀྱི་རྟེན་འབྲེལ་འཛོམ་ན། བསྟེན་ཡུན་རིང་ཐུང་མེད་པར་ཡོན་ཏན་གང་བྱོའི་ཚུལ་དུ་འོང་བ་ཡིན་ནོ། ། ཞེས་བསྟན་པའི་ཕྱིར། རྗེ་སྒམ་པོ་བ་ལ་ལོ་གཉིས་བསྟེན་ནས། དེ་ནས་ཡར་བྱོན།
འོན་གྱི་སྤང་ཆུང་དུ་དགོན་པ་བཏབ་ནས་དེར་བཞུགས། གྲྭ་པ་བརྒྱད་ཅུ་ཙམ་བྱུང་བ་ལ་ཆོས་གསུངས། དེ་རྣམས་ཁྲིད་ཚར་བར་མཛད། དེ་ནས་རྒྱ་སྒོམ་མིག་རས་ཀྱིས་ངའི་དགོན་པ་འདིར་འབྱོན་པར་ཞུ། ཞལ་གྱིས་བཞེས་ནས་ལོ་མང་བར་སོང༌། ད་ཅིས་ཀྱང་འབྱོན་པར་ཞུ་ཟེར་ནས། ཞུ་བ་དྲག་པོ་ཕུལ་བས་གནས་བརྟན་བདེན། གནས་བརྟན་གྱིས་གསུང་བ་བཞིན་དུ་བྱེད་དགོས་གསུང༌། དེ་ནས་མར་བྱོན་པ་ལ་ཆིབས་མེད་ནས་གནས་བརྟན་ལ་རྟ་རྒོད་མ་ཞིག་ཡོད་པ་དེ་གཡར་བས། དེ་ལ་ཆིབས་ཙ་ན།
སུག་བཞི་ཀ་བ་བཙུགས་པ་བཞིན་སོང་ནས་གོམ་པ་སྤོ་རྒྱུ་མ་བྱུང༌། དེ་ནས་ཁམས་པ་ས་སྨད་པ་ཆོས་སྐྱབས་བྱ་བ་ལ། རྟ་ནག་བཟང་པོ་ཞིག་ཡོད་པ་གཡར་བས། ང་ལ་ཆིབས་སྒ་བ་འཆོལ་ན་གཡར། དེ་མིན་ན་མི་གཡར་ཟེར། ཆིབས་སྒ་བ་བཅོལ་བས་ཆོག་གསུང་ནས་མར་བྱོན། ཚག་པོ་གཡུང་དྲུང་དགོས་བྱ་བ་ཞིང་གི་ཆུ་འཆུ་ཞིང་འདུག བདེ་བར་གཤེགས་པའི་ཡོན་བདག་ཡིན་པར་སྣང༌། ཡོན་བདག་ལ་ཚུར་ཤོག་གྱིས་གསུངས་ནས། ཡོན་བདག་ཚུར་བྱུང་བ་ལ།
ཡོན་བདག ཁོ་བོ་མ་ཏ་འདི་ན་དོན་བསྙེགས་པ་ཞིག་ལ་འབྱོན་པ་ཡིན་གསུང༌། ཡོན་བདག་གིས་སྐྱེལ་མ་བྱེད་དགོས་གསུང༌། ཡོན་བདག་ན་རེ། ངས་ཁྱིམ་ནས་རལ་གུ་བླངས་ནས་འོང་ཞུས་པས། རལ་གུ་མི་དགོས། འདི་རང་གིས་ཆོག ཡོན་བདག་གིས་སྣ་དྲོངས་གསུང༌། ཡོན་བདག་གིས་ལྕགས་སྐྱེམ་ཕྲག་ལ་ཁུར་ནས་མདུན་ན་མར་སོང་བའི་ཕྱི་ན་མར་བདེ་བར་གཤེགས་པས་བྱོན། སྔོ་འཇོངས་ཐང་ན་མར་ཕྱིན་པའི་དུས་སུ།
ཆིབས་སྒ་བས་ཆིབས་དྲག་ཏུ་བཏང་བས། ཁོ་བོ་ཡོ། ཁོ་བོ་ཡོ་གསུང༌། དེ་ནས་ཚ་རོང་ན་བཙད་པོ་འོད་ལྡེ་མགོན་བྱ་བ་ཡོད་པས། བཙད་པོ་ཇོ་བོ་བ་དེའི་སྒོ་ཁར་བྱོན་ནས། ཇོ་བོ་བ་ལ་སྒོར་མཛད་པ་གྱིས་གསུང༌། ཇོ་བོ་སྒོར་བྱོན་པ་ལ་དར་ཤམ་ཞིག་གི་ཕྱག་རྟེན་བཏང་ནས། ཇོ་བོ་བ་ལ་ཞུ་ན། འོན་གྱི་སྤང་ཆུང་ན་ཡོད་པའི་ཁམས་པ་སྟོན་པ་དེ་ང་ཡིན། ཁོ་བོའི་ས་ཁུལ་མ་ཏ་འདི་ན་ཕག་མོ་གྲུ་ཟེར་བའི་དགོན་པ་ཞིག་ཡོད་པར་འདུག
དེ་ན་ཁོ་བོ་ཅི་རིགས་པ་ཞིག་སྡོད་པ་ཡིན་པས། ཇོ་བོ་བས་སྤྱན་རས་ཀྱི་རྩ་བ་དང་ཐུགས་ལ་འདོགས་པར་ཞུ་གསུངས་པས། དེ་ཁོ་ན་བཞིན་ཞུ། གདུགས་ཚོད་ལ་ནང་དུ་འབྱོན་པར་ཞུ་ཞུས་པས། ཁོ་བོ་རྒྱལ་པོའི་ཕོ་བྲང་དུ་མི་འབྱོན་པའི་དམ་བཅའ་ཡོད་གསུང་ནས། ནང་དུ་འབྱོན་མ་ཉན་ནས། ཕག་མོ་གྲུའི་རོང་འདི་ན་ཡར་བྱོན། བྱ་ཝང་ཞིག་ཀང་ཀ་རད་ཀང་ཀ་རད་ཟེར་ནས། ཕྱག་ཕྱི་བ་རྣམས་ལ་བྱ་ཝང་འདི་ཅི་ཟེར་ཨེ་ཤེས་གསུང༌། མི་ཤེས་ཞུས་པས།
བྱ་ཝང་འདི་ན་རེ། དགེ་བཤེས་ཁམས་པ་ཁྱོད་ཕུ་ནས་ཕྱིར་མི་ལྡོག་ཟེར། ཁོ་བོ་འདིར་བཞུགས་པ་འོང་བར་འདུག་གསུང༌། མང་ཁར་སྒང་འདིར་བྱོན་ནས་གཟིགས་པས། གནམ་ལ་འཁོར་ལོ་རྩིབས་བརྒྱད། ས་ལ་པད་མ་འདབ་བརྒྱད། ནགས་ཁྲོད་དབེན་པ་བསྟེན་དབང་གིས། ཕྲད་ཅིང་རང་དབང་བསྟེན་མཛད་གསོལ། ཁོ་བོས་གསོལ་བ་བཏབ་པས་ཐེབས་པ་ཡིན། སྟོད་ཀྱི་ཤིང་ཆེན་འདི་ཅུང་ཉུང་ཙམ་གསུང་ནས་མཉེས་པ་ཡིན་པར་སྣང༌། །
དུས་གསུམ་རྒྱལ་བ་ཐམས་ཅད་ཀྱང༌། ། ནགས་ཁྲོད་བྱང་ཆུབ་ཤིང་དྲུང་དུ། ། བྱང་ཆུབ་མཆོག་ཏུ་སངས་རྒྱས་ཤིང༌། ། མེ་ཏོག་ཟླ་མཛེས་ལ་སོགས་པ། ། བདག་ཉིད་ཆེན་པོ་ཐམས་ཅད་ཀྱང༌། ། ནགས་ཁྲོད་དགོན་པར་དོན་ཆེན་སྒྲུབས། ། དཔལ་གྱི་རི་དང་བྷེ་ཏའི་ཚལ། ། གྲུབ་ཐོབ་གོང་མ་ཐམས་ཅད་ཀྱིས། ། ནགས་ཁྲོད་དགོན་པར་དངོས་གྲུབ་བརྙེས། ། རྗེས་སུ་འཇུག་པའི་སློབ་མ་རྣམས། །
སྐྱོན་དག་ཡོན་ཏན་རབ་རྫོགས་པར། ། ནགས་ཁྲོད་དགོན་པ་ཡིན་ནོ་ཞེས། ། ཡང་དང་ཡང་དུ་བཀའ་བསྩལ་གསུང༌། དེ་ལྟར་གནས་ཕུན་སུམ་ཚོགས་པ་ནགས་ཁྲོད་ཀྱི་དགོན་པ་རྒྱལ་བྱེད་ཀྱི་ཚལ་དེ་ལྟ་བུ་རྙེད་ནས། རང་གཞན་གྱི་དོན་ཕུན་སུམ་ཚོགས་པས་འཁོར་རྒྱ་མཚོ་ཆེན་པོ་ལྟ་བུ་སྐྱོང་བའི་ཐབས་འདི་ལྟར་བྱའོ། ། ཞེས་བསྟན་པར་བཞེད་པས་སློབ་མའི་རྒྱུད་སྨིན་པ་དང༌། ཡོན་ཏན་རིན་པོ་ཆེའི་ཚོགས་ཟླ་བ་ཡར་གྱི་ངོ་བཞིན་དུ་འཕེལ་བ་དང༌། བཀྲ་ཤིས་པ་དང༌། བདེ་བ་དང༌། ལེགས་པའི་དཔལ་ཕུན་སུམ་ཚོགས་པ་ཐམས་ཅད་འབྱུང་བའི་དུས་ཡིན་པ་དང༌།
མཚམས་བཅད་ཅིང་སྒྲུབ་པ་ཉམས་སུ་ལེན་པ་རྣམས་ཟླ་བའི་སྒྲོན་མེས་གསལ་བར་གྱུར་པ་ལ་སོགས་པ་ཚུ་རོལ་མཐོང་བའི་རྟེན་གྱི་གང་ཟག་རྣམས་ཀྱིས་ཀྱང་ཕན་པ་མང་པོ་འབྱུང་བར་ཉམས་སུ་མྱོང་པས་འགྲུབ་པ་དང༌། མར་ངོའི་ཟླ་བ་ཕྱེད་ལ་ཐོས་པ་དང་བསམ་པ་དང་སྒོམ་པའི་ཡོན་ཏན་རིན་པོ་ཆེ་ཉིད་ཀྱིས་ཇི་ལྟར་བཞེད་ཅིང་གསུང་བ་ཐམས་ཅད་ཉམས་སུ་མྱོང་བར་འགྱུར་བ་དང༌། སྡིག་པ་དང་སྒྲིབ་པ་ཐམས་ཅད་ཟད་པར་འགྱུར་བ་དང༌། རྣལ་འབྱོར་པ་རང་ཉིད་ཀྱང་སྨྲ་བ་ལ་དགའ་བའི་ཉེས་པ་སྤང་བས་བསམ་གཏན་ཏིང་ངེ་འཛིན་དང༌། སྙོམས་པར་འཇུག་པ་ཐ་དད་པ་ལ་མཉམ་པར་གཞག་པས། སྔར་སློབ་མའི་རྒྱུད་སྨིན་པར་བྱས་པ་ལ་སོགས་པའི་བསོད་ནམས་ཀྱི་ཚོགས་དེ། ཡེ་ཤེས་ཀྱི་ཚོགས་ཀྱིས་སྨིན་པར་བྱས་པས་ཚོགས་གཉིས་འཕེལ་ཞིང་མི་ཟད་པའི་གཏེར་ཆེན་པོ་ཐོབ་པར་འགྱུར་བ་དང༌། རང་གི་ཡོན་ཏན་ལ་བོགས་དཔག་ཏུ་མེད་པ་འབྱུང་བ་དང༌། དགེ་འདུན་གྱི་ཚོགས་པ་ལ་གསོལ་བ་འདེབས་པ་རྣམས་དང༌། སེམས་ཅན་ཐམས་ཅད་ཀྱི་རྒྱུད་བྱིན་གྱིས་རློབ་པར་འགྱུར་བ་དང༌།
ཕྱོགས་དང་ཕྱོགས་མཚམས་སུ་དུས་ཤེས་པ་ལ་སོགས་པའི་ཕན་ཡོན་དཔག་ཏུ་མེད་པ་ལ་དགོངས་ནས། མར་ངོ་ལ་སྐུ་མཚམས་མཛད་པ་དང༌། དེ་ལ་ཟླ་བ་ཡར་ངོའི་དུས་སུ་སྐུ་མཚམས་ཤིན་ཏུ་དམ་པར་མཛད་ཅིང༌། ཕྱི་དྲོའི་དུས་སུ་སྐུ་གསུང་ཐུགས་ཀྱི་དགོངས་པ་རྫོགས་པར་མཛད་པ་དེ་ཡང༌། རྗེས་སུ་འཇུག་པ་རྣམས་དང༌། བསྟན་པའི་སྒོར་ཞུགས་སྤྱི་དང་འགྲོ་བ་ཐམས་ཅད་ལ་ཡང་གདམས་པ་མཛད་པ་ལགས་ཏེ། དེ་ཡང་འདིར་ངེད་སེམས་ཅན་རྣམས་ཀྱི་འདུག་ལུགས་ཀྱིས་ནི་གཞན་དག་ལེགས་པར་གནས་ཤིང༌། བདེ་བ་དང་སྐྱིད་པའི་དུས་སུ་ངོ་དགའ་དང་ཕྱེ་གཏོར་དགོས་པ་མེད་ཅིང་མི་འདོད་ཀྱང་བྱེད། ཤི་ཤི་ཆད་ཆད་དུ་ཕན་པ་དང་བདེ་བ་བསྒྲུབས་ཀྱང༌། སྡུག་ཅིང་ཕོངས་ནས་ཉམ་ཐག་པའི་དུས་སུ་ཉེས་པ་བརྗོད་ཅིང་སྤོང་བར་འགྱུར་བ་ཆོས་ཉིད་དུ་འདུག་ལ།
སྐྱེས་བུ་ཆེན་པོ་དེ་ཉིད་ནི། བརྩེ་བ་ཆེན་པོས་ཀུན་ལ་བུ་བཞིན་གཟིགས། ། ཕོངས་པར་གྱུར་ན་ཤིན་ཏུ་མི་གཏོང་ཞིང༌། ། གནོད་པ་བྱས་ན་ཐུགས་རྗེས་བདེར་ཡང་འབྲེལ། ། ང་འོ་ཟད་པས་འཁོར་གསུམ་ཡོངས་སུ་དག ། ཅེས་པ་ལགས་ཏེ། ཡུལ་ཡང་མི་དགོས་པའི་དུས་སུ་ངོ་དགའ་དང་ཁ་གསག་དང་གཞོགས་སློངས་དང༌། ཐོབ་ཀྱིས་འཇལ་བ་ལ་སོགས་པ་མི་མངའ་ཞིང༌། ཕོངས་ཤིང་དགོས་པའི་དུས་སུ་བདེ་ཞིང་བདེ་བར་མི་གྱུར་བ་ནི་གཅིག་ཀྱང་མེད། བདག་ཉིད་ཀྱི་སྐྱིད་པ་ཐམས་ཅད་ཀྱང་དང་གཞན་གྱི་སྡུག་བསྔལ་ཐམས་ཅད་རྗེས་ནས་ཁུར་དུ་བསྣམས་པར་མཛད་དོ། །
དེ་ནས་མང་ཁར་གྱི་ཕུག་པ་མ་གིར་ལོ་གཉིས་བཞུགས། ནུབ་ཀྱི་ཕ་གིར་ལོ་བཞི། དིང་སང་གི་གཟིམས་སྤྱིལ་འདི་ཁམས་པ་ས་སྨད་པ་ཞིག་ལ་ཡོད་པར་གདའ། ཁམས་པ་དེས་བདེ་བར་གཤེགས་པ་གདུགས་ཚོད་ལ་སྤྱན་དྲངས་པས། བདེ་བར་གཤེགས་པའི་ཞལ་ནས། སྤྱིལ་པོ་བདེ་ཡང་ཡང་གསུང༌། ངའི་འདི་ལ་མཉེས་ན་འབུལ་བར་ཞུ་ཞུས་པས། ཁོ་བོ་ཤིན་ཏུ་ཡང་མཉེས་སོ། ཁོ་བོའི་གཟིམས་ཆས་ད་ལྟ་རང་ཁྱེར་ལ་ཤོག་གསུང་ནས། དེ་ནུབ་ནས་དེར་བཞུགས།
དེ་ནས་ཉེ་གནས་རྣམས་ཀྱིས་སྤྱིལ་པོ་འདི་ལ་བཅོས་ཞིག་བྱེད་པར་ཞུ་ཞུས་པས། བཅོས་བྱེད་པ་རྟེན་འབྲེལ་གཏན་མི་བཏུབ། ཉིན་གཅིག་གིས་ཚར་ན་བཏུབ་གསུང༌། དེ་ནས་བླ་མ་ཉག་སེས་ལྕང་ལྕུག་མདུད་པ་དགོས་པ་ཚུན་ཆད་བསགས་ནས། མི་མཁས་པ་མང་པོ་བོས་ནས་ཕྱིར་བཤིགས། དགོང་མོ་ཞལ་ལ་ཚུན་ཆོད་ཚར་བ་ཡིན་པར་སྣང༌། དེ་ལ་མཉེས་ནས་ཉག་སེ་ནི་བསམས་པ་ཙམ་གྱིས་གྲུབ། བསམ་གྲུབ་རས་ཆེན་དུ་ཐོགས་གསུང༌། སྤྱིར་ཡོན་ཏན་རིན་པོ་ཆེ་སྐྱེ་བའི་དུས་ཐོ་རངས་ཡིན། སངས་རྒྱས་ཐམས་ཅད་ཀྱང་ཐོ་རངས་བྱང་ཆུབ་ཏུ་སངས་རྒྱས་པ་ཆོས་ཉིད་ཡིན།
ཐབས་ལམ་གྱི་ཡོན་ཏན་ཐམས་ཅད་ཀྱང་ཐོ་རངས་ཀྱི་དུས་སུ་མི་སྐྱེ་ཁ་མེད་ཡིན་གསུང་ཞིང༌། ཐོ་རངས་ཤིན་ཏུ་གདམས་པར་མཛད་ཅིང༌། དེའི་ཐུགས་ཀྱིས་དགོངས་པ་ཟབ་མོ་རྣམས་སྲས་ཀྱི་དམ་པ་རྣམས་ལ་ཤུབ་ཐབས་སུ་མཛད་ཅིང༌། ཚོགས་སུ་སེང་གེའི་སྒྲ་ཆེན་པོ་སྒྲོགས་པ་དང༌། སྐུའི་དཀྱིལ་འཁོར་གྱིས་མངོན་སུམ་དུ་མཛད་པ་དང༌། ཐུབ་པ་ཆེན་པོ་བསྟན་པའི་བདག་པོ་སྐུ་འཁོར་དང་བཅས་པས་ཀྱང༌། གདུགས་ཚོད་ལ་མ་བབས་ཕན་ཆོད་དུ་ཐུགས་དམ་ལ་མཉམ་པར་གཞག་ཅིང༌། གདུགས་ཚོད་ལ་བབས་པའི་དུས་སུ། སྔ་དྲོ་ཤམ་ཐབས་དང་ཆོས་གོས་གསོལ་ཞིང་ལྷུང་ཟེད་བསྣམས་ཏེ་བསོད་སྙོམས་བཞེས་ནས་ཕྱག་བཅབས་ནས་ཆོས་གསུངས་པ་དང༌། སྒྲོ་འདོགས་གཅོད་པའི་གང་ཟག་རེ་རེ་ལ་སོགས་པའི་ཁྲིད་ཀྱི་སྤྲོས་པ་ཆོད་པར་མཛད་ཅིང༌།
དགོང་ཇ་ཐོན་པའི་དུས་སུ་ཡུལ་བར་ལན་གཅིག་མཛད་པའི་རྗེས་ལ། སློབ་མ་སྣོད་དང་ལྡན་པ་རྣམས་ལ་ཆོས་ཀྱི་འཁོར་ལོ་སྐོར་ཏེ་ཉི་མའི་གུང་ནི་ཡོལ། སའི་ཁམས་དང་ཚད་པ་ནི་དྭངས། སེར་བུའི་ངད་བསིལ་བ་ནི་ལྡང༌། ཁམས་དང་དབང་པོ་ནི་བརྟས། གྲིབ་ཆུང་བསིལ་ལེ་གྲིབ་ཆེན་འུབས་སེའི་དུས་དེར། དགེ་འདུན་གྱི་ཚོགས་རྒྱ་ཆེན་པོ་འདུས་པ་ལ། མཐའ་དང་བྲལ་བའི་སེང་གེའི་ཁྲི་ལ་དབུ་མར་གནས་པའི་རིན་ཆེན་གྱི་གདན་བཤམས་ནས་སྐུ་དགྱེ་དགུ་མེད་པར་དྲང་པོར་བཞུགས་ཤིང་དཀྱིལ་ཀྲུང་ལེགས་པར་བཅས་ནས་ནི། ཤིན་ཏུ་ཞུམ་པ་མེད་པའི་སེམས་ཀྱིས་ནི་ལེགས་པར་ཤོད། ། ཅེས་གསུངས་པ་ལྟར།
འཕྲུལ་གྱི་སྤྱན་གྱིས་དགེ་འདུན་གྱི་ཚོགས་ལ་གཟིགས། དུང་གི་ཚེམས་བར་ནས་ལྗགས་ཀྱི་དབང་པོ་བཀྲམ་ནས། སེང་གེའི་རྒྱལ་པོའམ། བྱ་ཀ་ལ་པིང་ཀའམ། འབྲུག་གི་སྒྲའམ། ཚངས་པའི་དབྱངས་ལྟར་ཟབ་ཅིང་སྙན་པའི་གསུང་ཧ་ཅང་མང་བ་ཡང་མ་ཡིན་པ་དང༌། ཧ་ཅང་ཉུང་བ་མ་ཡིན་ཞིང༌། ལུང་དང་བཅས་པ་རིགས་པ་དང་བཅས་པ། མན་ངག་དང་བཅས་པ་ཉམས་སུ་མྱོང་བའི་གནད་ཟབ་མོ་དང་བཅས་པ་ཚོགས་ཀྱི་ཆོས་དང་དཔག་གི་ཆོས་དང༌། ཟབ་ཆོས་རྣམས་གསུངས་པས་ཚིམ་པར་མཛད་པ་དང༌།
ཁམས་དང་བག་ལ་ཉལ་དང་བསམ་པའི་གནད་མངོན་དུ་གྱུར་ཅིང༌། ཚིམ་པར་སྟོན་པའི་གསུང་གི་སྒྲོ་འདོགས་དང༌། ཐེ་ཚོམ་གྱི་སྤྲོས་པ་ཆོད་ནས། འཇིག་རྟེན་ཡི་རང་ཞིང་གསུངས་པ་ལ་མངོན་པར་བསྟོད། ཞེས་གསུངས་པར་གྱུར་པ་ལྟ་བུ་ལགས་སོ། ། གཞན་ཡང་ཆོས་དོན་དུ་གཉེར་བས་གཞན་གང་ཡང་དོན་དུ་གཉེར་བ་མ་ཡིན་པ་དང༌། མཛད་པ་ཤིན་ཏུ་རྣམ་པར་དག་པ་ལ་མི་ཆོས་ཀྱི་འདུན་མས་དགོས་པ་མེད་པར་བསྟན་པའི་ཕྱིར། ཞིང་ཁམས་དེ་ན་འདུས་པའི་གཙོ་མདུན་མེད། ། ས་གཞི་ཉིད་ཀྱིས་དབང་བ་མ་བཟུང་ཞིང༌། ། འདོད་པའི་ཡོན་ཏན་སྤངས་པ་ཤིན་ཏུ་བདེ། །
སོ་ནམ་གནས་གཞི་སྤངས་པ་རྒྱལ་བའི་སྲས། ། འཚོ་བ་བྱ་ཚོལ་བྱེད་པའི་བསོད་སྙོམས་པ། ། ས་ཕྱོགས་གཅིག་ཏུ་ཡུན་རིང་མ་བཞུགས་ན། ། སྐྱེས་ཆེན་དེ་ལ་མདུན་མས་ཅི་ཞིག་བྱ། ། དབང་གི་རྒྱལ་པོ་དགོས་འདོད་འབྱུང་བ་ལྟར། ། བདེ་བའི་འབྱུང་གནས་ཆོས་ཀྱི་རྒྱལ་པོ་ལ། ། ལྷ་ཀླུ་གནོད་སྦྱིན་ཆོས་སྐྱོང་བསྲུང་མ་རྣམས། ། ཡུལ་དང་ཕྱོགས་སུ་བཅས་པས་སྲུང་བར་བྱེད། ། མི་ཟད་གཏེར་ཆེན་དགོས་འདོད་ཆར་པ་ཡིས། ། ཡུལ་ཁམས་ཐམས་ཅད་བདེ་སྐྱིད་དང་ལྡན་ན། །
སུ་ཡི་མདུན་མས་དེ་ལ་ཅི་ཞིག་བྱ། ། འདས་དང་མ་འོངས་དུས་གསུམ་མཁྱེན་པ་ཡི། ། མངོན་པར་ཤེས་པ་ཐོབ་པའི་མཐུ་མེད་ཀྱང༌། ། ཐམས་ཅད་མཁྱེན་པའི་གསུང་རབ་དམ་ཆོས་ཀྱི། ། རྗེས་སུ་འབྲང་ཞིང་ཆོས་དང་བསྟུན་པ་ལ། ། ཉེས་པ་མེད་ན་མདུན་མས་ཅི་ཞིག་བྱ། ། ཐུབ་པའི་གསུང་དང་འགལ་བ་མེད་པ་ཡི། ། རྒྱལ་བའི་སྲས་རྣམས་གང་དུ་ཕྱིན་ན་ཡང༌། ། ལྷ་ཀླུ་གནོད་སྦྱིན་དྲི་ཟའི་གནས་ཀྱང་རུང༌། ། གང་དུ་ཕྱིན་ཀྱང་ཀུན་གྱིས་བཀུར་བ་དང༌། །
སྲུང་ཞིང་བཀུར་བསྟི་ཆེན་པོས་བཀུར་གྱུར་ན། ། གཅིག་ཏུ་ཞེན་པའི་མདུན་མས་ཅི་ཞིག་བྱ། ། ཞེས་པ་ལ་སོགས་པའི་མདུན་མ་མི་དགོས་པའི་རྒྱུ་མཚན་དཔག་ཏུ་མེད་པ་སློབ་མ་རྣམས་ལ་བསྟན་པ་ལགས་སོ། ། ཡང་ཁྲིད་མཛད་ནས། ཟླ་བ་ཕྱེད་པོ་འདི་ལ་ཁོ་བོ་ཡང་བསྒོམ་པ་ཡིན། ཁྱེད་རང་ཡང་བསྒོམ་ལ་ཁོ་བོའི་མདུན་དུ་ཡོན་ཏན་ངོ་སོ་དང་བཅས་པ་ཁྱེར་ལ་ཤོག ཡང་སྐྱོན་རེ་ཁྱེར་ལ་ཤོག་གསུངས་པས། མི་མཐུན་པོ་རེ་དོགས་འཇིགས་གསུམ་ཡོད་པར་ནི་སོང༌། མཉེས་དང་མི་མཉེས་པ་མཐོ་དམན་དབང་ཆེན་པོ་ནི་འཛིན། ལེགས་ཉེས་ཀྱི་གསུང་གཅིག་གིས་གཏན་གྱི་སོ་ནམ་ཡོད་མེད་དུ་ནི་འགྲོ།
མངོན་པར་ཤེས་པ་རྒྱ་ཆེན་པོ་མངའ་བས། རང་ལ་བྱ་ར་དགོས་པ་རྣམས་སྐུལ་མ་བཏབ་པས། ཡོན་ཏན་རིན་པོ་ཆེ་མི་སྐྱེ་དབང་མེད་འགྱུར་བ་དང༌། ཡང་དུས་རེ་ཤིག་ཐུགས་ཀྱིས་དགོངས་པ་ལ་བྲག་ཞུན་བཞེད་པ་ཞིག་བྱུང་བས། ཕོ་རོག་གཅིག་གིས་བྲག་ཞུན་ཞིག་བསྐྱལ། དེ་ལ་མཉེས་པ་ཡིན་པར་སྣང༌། རྗེ་སྒམ་པོ་བའི་དབོན་ཆུང་སྒོམ་ཆུང་འདིར་བྱོན་པ་ལ། བདེ་བར་གཤེགས་པའི་ཞལ་ནས། སློབ་དཔོན་གྱིས་ཁོ་བོ་ལ་ཆོས་འབྲེལ་ཞིག་ཞུ་གསུང་ནས། བདེ་བར་གཤེགས་པའི་ཆོས་ཁྲི་དཀར་པོའི་ཁ་ལ།
བདེ་བར་གཤེགས་པ་ཉིད་ཀྱི་བཞུགས་གདན་བཤམས་ནས། སློབ་དཔོན་སྒོམ་ཆུང་བཞུགས་བཅོལ། ཆོས་ཁྲིའི་མདུན་དུ་གཡང་ཤུན་ཞིག་བཏིང་བའི་ཁ་ལ་བདེ་བར་གཤེགས་པ་བཞུགས་ནས། ཕྱག་ཐལ་མོ་སྦྱར་བའི་བར་ན་སྤོས་ཞིག་བསྣམས་ནས་ཆོས་ཞུས་པས། ཉམ་མི་ང་བར་གསུངས་པས་ཤིན་ཏུ་མཉེས་སྐད། རྗེ་ཕག་མོ་གྲུ་པས། དགེ་བཤེས་བུ་སློབ་ཁམས་སུ་འགྲོ་བ་རྣམས་ལ་རྫོང་པ་གསེར་སྲང་གང༌། ཕྲུག་ཕྱམ་གཅིག ལ་ལ་ནི་དེའི་ཁ་ལ་ཏོ་པི་ཞིག་དང༌། བུམ་ཚེ་ཞིག་གནང་བ་ལགས་པར་གདའ་བ།
ཉེ་གནས་ཀྱིས་ཁམས་པ་ཚོ་ལ་འདི་ཙམ་མི་གནང་བར་ཞུ། མི་ཚོས་འབར་ཡིན་འདུག་ཞུས་པས། རྗེ་རིན་པོ་ཆེ་བྱོན་ནས་ཁམས་པ་ཚོ་ལ་མ་བྱིན་གསུང་ཡང༌། མཎྜལ་ཞིག་ཕུལ་ནས་དེ་མི་གསུང་བར་ཞུ། འདི་ཚོ་ལ་ཁོ་བོ་མིན་པ་བསམ་རྒྱུ་མེད། ས་ཐག་རིང་པོ་ནས་འོངས། སྤྲིན་དཀར་པོ་ལ་ཚད་མ་ནི་བཙུགས། ཚེ་འདི་ལ་ད་ལན་མིན་པ་ཨེ་མཇལ་ནི་མི་ཤེས། དེ་མི་གསུང་བར་ཞུ། གནང་བར་ཞུ།
ཐག་བཅད་པའི་གསུང་བྱོན་པས་དེ་ཕྱིན་ཆད་ཞུ་མི་མ་བྱུང་བར་གདའ། གྲྭ་པ་རྣམས་ཀྱིས་ཡར་ལ་ཚིགས་བཅད་བྱས་པར་གདའ། དགེ་བཤེས་ཁམས་པའི་སྤྱན་སྔ་འདིར། ། ཁམས་འགྲོའི་ལུས་སུ་མ་སྐྱེས་ན། ། ཆོས་དང་ཟང་ཟིང་གཉིས་ཀ་མེད། ། ཀྱེ་མ་ཀྱི་ཧུད་ཇི་ལྟར་བྱ། ། ཟེར་བ་ཡིན་པར་གདའ། ཡང་དུས་རེ་ཤིག་མཁན་པོ་བ་ལ་འོ་ཅག་གཉིས་སྐྱེ་བ་སྔ་མ་རྒྱ་ནག་ཏུ་རྒྱལ་བློན་གཉིས་སུ་སྐྱེ་བ་བཞེས་པ་ཡིན་གསུང༌། དགེ་བའི་བཤེས་གཉེན་པ་རྒྱལ་པོ་ཡིན། ཁོ་བོ་བློན་པོ་ཡིན་གསུང༌།
དེའི་དུས་སུ་ར་མ་དཀར་མོ་ཞིག་ཡོད་པ་བཞོས་ཤིང༌། འོ་སྐོལ་གཉིས་ཇའོ་བྱས་པ་ཡིན། དིང་སང་གི་གཙང་བུ་ར་སྐད་པ་འདི་ཡིན་གསུང༌། འོ་ཅག་གཉིས་ཀྱིས་གཙུག་ལག་ཁང་ཞིག་བཞེངས་པ་ལ་བར་ཆད་བྱུང་ནས་འཕྲོ་ལུས་པ་ཡིན། ད་དགེ་བའི་བཤེས་གཉེན་པས་གཙུག་ལག་ཁང་ཞིག་བཞེངས་གསུང༌། མཁན་པོ་བས་གཙུག་ལག་ཁང་མི་འགྲུབ་ཞུས་པས། ཅིས་ཀྱང་བཞེངས་དང་འགྲུབ་གསུང༌། རྗེ་རིན་པོ་ཆེའི་སྐུ་ཞིག་ཀྱང་བཞེངས། ཁོ་བོའི་སྐུ་ཞིག་ཀྱང་བཞེངས་གསུང༌། དེ་ནས་མཁན་པོ་བས་ངང་རྐྱལ་ལྷ་ཁང་བཞེངས་པར་གདའ།
མཁན་པོ་སློབ་དཔོན་ཏོག་ཙེ་པའི་སྐུའི་སྐྱེ་བ་ཡིན་གསུང༌། མཁན་པོ་བ་ལ་ཕྱིས་མངོན་པར་ཤེས་པ་མངའ་བས། ང་འབུ་རྒྱལ་པོ་ཡིན་གསུང་བ་དེར་མི་འདུག ཁོང་རང་རྒྱལ་པོར་འདུག ང་འབུ་བློན་པོར་འདུག སློབ་དཔོན་ད་བཞུགས་ན་ཞུ་རྒྱུ་མང་པོ་ཡོད་གསུང༌། སྟག་ལུང་ཐང་པ་ཡར་བྱོན་དུས་ཆབ་ཀྱིས་གདན་དྲངས་པས་འོམ་བུའི་ཕུང་པོ་ཞིག་འདུག་པ་ཕྱག་གིས་བཟུང་བས་མ་གྲོངས། དེ་ནས་སྤྱན་སྔར་བྱོན་པའི་དུས་སུ། འོམ་བུའི་ཕུང་པོ་ཁོ་བོ་ཡིན་གསུང༌། ཆོས་རྗེ་རིན་པོ་ཆེ་ཁམས་ནས་ཡར་བྱོན་པའི་དུས་སུ།
བདེ་བར་གཤེགས་པ་ལ་ཕྱག་རྟེན་ཇ་རྩེ་མོ་སྲང་དགུ་བཅུ། ཟི་ཕོལ་ཞོ་གསུམ། ཟབ་ཆེན་ཕོ་ལོང་རས་ཡུག་གཅིག ཐུད་ཀྱི་རྐྱལ་ཁྲིག་རྔ་འདྲ་བ་གཅིག ཕྱག་གིས་མི་བཞེས་པས། དེ་རྣམས་སྤྱན་སྔ་ན་ཡར་བཞག སྟག་ལུང་བ་སྐུ་ཐང་རྐྱང་བ་གཅིག་དང་ཅུམ་མེ་བཞུགས་ནས་སྣང་བ་ལ། འོ་དངོས་གྲུབ་ལེན་དགོས། ཁྱོད་ཀྱིས་འདི་ཚོ་ཚུར་སྣུར་གསུང༌། ད་དབུ་སྔས་ཀྱི་ཀོང་ཙེ་དེར་ཆུག་གསུང༌།
ཆོས་རྗེའི་ཐུགས་དགོངས་ལ་ཆགས་མེད་འཛིན་མེད་ཞིག་རེ་བ་ལ། ཀོང་ཙེ་དང་ཡང་མངའ་བར་འདུག་སྙམ་པ་བྱུང༌། བདེ་བར་གཤེགས་པས་ཇ་རྩེ་མོ་དེ་ཤངས་ལ་ཞིག་བསྣམས་ནས། ཇ་བཟང་ཆེ་གེ་མོས། མང་གེ་མོས་གསུང་ནས། བརྒྱ་བཅུ་ཙམ་སྤྱན་སྔར་གྲལ་བྱས་ནས། ཇ་ཞིམ་པོ་བྱས་ནས་དྲངས། ཆོས་ཀྱི་གསུང་གླེང་མང་པོ་མཛད། བདེ་བར་གཤེགས་པས་ཇ་མ་གསོལ་གོང་སྐམ་ཀྲོག་གེ་བཞུགས་པ་ཙུག་འདུག ཇ་གསོལ་བ་དང་གཟི་བརྗིད་ཆེ་བའམ།
བྱིན་བརླབས་ཆེ་བ་བཞིན། ཆོས་རྗེའི་ཐུགས་དགོངས་ལ་མི་བྱ་བ་ཨ་ཕོ་རང་ཡིན། ངས་དཀའ་བ་དང་སྡུག་བསྔལ་དཔག་ཏུ་མེད་པ་བྱས་པས་བླ་མ་འདི་འདྲ་རྙེད་དགོངས་ན་མོས་གུས་དུང་དུང་བྱུང་བ་དང༌། འོ་དགེ་བསྙེན་ཁྱོད་མི་བྱ་བ་ཨ་ཕོ་རང་ཡིན། ངས་དཀའ་བ་དང་སྡུག་བསྔལ་དཔག་ཏུ་མེད་པ་བྱས་པ། བླ་མ་འདི་འདྲ་ཞིག་རྙེད་སྙམ་ན། དེ་ཁྱོད་ཀྱི་མཐུ་མིན། ཁོ་བོས་ཁྱོད་ཀྱི་ཕྱིར་དཀའ་བ་དང་སྡུག་བསྔལ་དཔག་ཏུ་མེད་པ་བྱས་པ་ཡིན་གསུང་བ་དང༌། ཡང་ཆོས་རྗེ་རིན་པོ་ཆེ་ཞུ་བ་ཞིག་ཡོད་པས། ནམ་ཟླ་སོས་ཀ་གཅིག་ཟངས་གཅིག་ཡོད་པ་དེ་སེ་བའི་མེ་ཏོག་གིས་བཀང་ནས་ཕུལ་བ་ལ།
ཟངས་གཞོང་འདི་ང་རང་གི་གཏོར་སྣོད་དུ་དགོས་སྙམ་པ་ཐུགས་ལ་ཁྲེལ་བ་བྱུང༌། ད་ཕུལ་ལ་ཐོངས་སྙམ་ནས་སྤྱན་སྔར་ཕྱག་ཏུ་ཕུལ་ནས། མདང་ཞག་མོས་གུས་ལ་ལྟེམ་རྐྱང་ཞིག་བྱུང་བ་སིང་སྒོམ་གྱི་ཚིག་གཅིག་ལ་བརྟེན་ནས་སོར་ཆུད། ད་མི་ཉམས་པར་བྱིན་གྱིས་བརླབ་ཏུ་གསོལ་ཞུས་པས། སིང་སྒོམ་གྱི་ཁ་ལ་གཏད་པ་ཅི་ཡོད། སེ་བའི་མེ་ཏོག་དེ་རྟ་རྒྱབ་ན་ཕར་གཏོར། ཟངས་གཞོང་དེ་སྒོམ་པ་རང་ལ་གཏོད། གཏོར་གཞོང་དགོས་གསུང་ནས་ཕྱིར་གནང་བ་དང༌། ཏིང་ན་ཕར་གཏོར། རྐྱང་ཕུ་བ་ཚུལ་ཁྲིམས་རྒྱལ་གྱིས་མེ་འཇལ་དུ་འོངས་པ་ལ།
གྲུམ་པ་ཞིག་ཁུང་རྟུགས་སུ་སོང་བ་གསོད་དགོས་སྙམ་ནས་གསོད་ཚིས་བྱས་ཙ་ན། ཁོང་གི་སྤྱན་སྔར་འགྲོ་བས་ད་ལྟ་གསོད་པ་མི་འཐད། ཚུར་ལམ་གསོད་དགོས་སྙམ་ནས་རྡོས་རྫངས་ཡགས་བྱས་ནས་བཞག སྤྱན་སྔར་ཕྱིན་ནས་ཕར་འགྲོ་ཙ་ན། ཡོན་བདག ད་ཅིའི་སྲོག་ཆགས་དེ་མ་གསོད་ལ་ཐོངས་ཨང་གསུང་བས། ཡོན་བདག་སྐྱེངས་ནས་མགྱོགས་པར་སོང་ནས་གཏོང་དགོས་བསམ་ཙ་ན་ཁོ་རང་ཡང་ཐོན་མ་ཐག་ཏུ་འདུག་སྐད། ཡང་ཚོགས་ན་ཆོས་གསུང་བའི་སྐབས་ན། དགེ་འདུན་རྣམས་ཐེལ་འདིའི་ཤིང་ལ་རུང་བ་མ་བྱེད། རུང་བ་བྱས་ན་ཁོ་བོའི་ཕྱག་མཛུབ་བཅད་པ་དང་ཁྱད་མེད་གསུང༌།
ཤིང་འདི་མེད་ན་བྱེ་མའི་རི་ཞིག་ཏུ་འགྲོ་བ་ལ་ཚེགས་མེད་གསུང༌། རུང་བ་གཏན་མ་བྱེད་གསུང་སྐད། ཆོས་རྗེ་རིན་པོ་ཆེས་སྐམ་པོ་ཉག་མ་གཅིག་བཅག་ཙམ་ན། ཤིང་དེ་ལ་རློན་པ་ཞིག་བྱུང་བས་ཤིང་དེ་ལ་ཕར་བཅིངས་ནས་དར་ཐོད་གཅིག་གི་བཟོད་གསོལ་མཛད་པར་གདའ། འ་ཞ་སྟོན་པ་ཡོན་ཏན་དཔལ་བྱ་བ་ཁོ་ཞུ་སྣ་གདོང་ནས་གསོལ་ཞོ་ལེན་ཅིང་ཡོད་པ། ཉིན་གཅིག་འཇང་འཕྲང་ན་མར་ཡོངས་ཙ་ན་གཉིས་དེར་སོང་བས། སྟོན་ཡོན་གྱི་རྟོག་པ་ལ་དེ་རང་ཡིན་སྙམ་པ་ཞིག་བྱུང༌། དེ་ནས་སྤྱན་སྔར་ཕྱིན་ཙམ་ན། སྟོན་པ་ཡོན་ཏན་དཔལ་གྱི་རྗེས་སུ་ཡི་རང་འབུལ་བའམ་གསུང་ཡང་དུས་རེ་ཤིག་སྟག་ལུང་ཐང་པའི་ཞལ་ནས། དབུ་སྔས་ཀྱི་ཕྱག་མཛོད་དེའི་ནང་ན།
བྱི་བ་དང་སྲེ་མོ་གཉིས་ལྷན་གཅིག་ཏུ་ཚང་བཅས་ནས་སྣང་ཞུས་པས། དེ་འདྲ་ན་ནི་ཁོ་བོ་ཡང་ཅི་ཞིག་ཡིན་པར་འདུག དེ་འདྲ་ན་ནི་ཁོ་བོ་ཡང་ཅི་ཞིག་ཡིན་པར་འདུག་གསུང་ནས་མཉེས་པར་སྣང༌། བ་ཟི་རིན་ཆེན་འོད་ཀྱི་ཚ་འཇལ་དུ་འོངས་པ་ལ། ཁུ་བོས་དར་སྔོ་དམར་ཁ་དོ་སྐུར་བ་ལ། འདི་སློབ་དཔོན་ལ་འབུལ་བ་བས་ང་རང་གི་གཞུ་མཆོག་ལ་བཏགས་ན་སྙམ་པ་བྱུང་བ་ལ། སྤྱན་སྔར་ཕྱིན་ནས་དར་ཕྱག་ཏུ་ཕུལ་བ་ལ། ཡོན་བདག་རང་གཞུ་མཆོག་ལ་ཐོགས་གསུང་ནས་ཕྱིར་གནང་བ་དང༌། སྤྱན་སྔར་དམྱལ་རས་ཀྱིས་བཅོམ་ལྡན་འདས་བདེ་མཆོག་གི་མངོན་རྟོགས་ཞུས་པས། ཁྱོད་འདོད་པ་དེ་འདི་མིན་ནམ་གསུང༌།
དམྱལ་རས་ཀྱིས་ལྟས་པས་བཅོམ་ལྡན་འདས་དངོས་སུ་བཞུགས་ནས་སྣང༌། གཞན་ཡང་སློབ་མའི་རྒྱུད་བྱིན་གྱིས་བརླབ་པ་དང༌། ནང་པར་སྔ་མོ་ཤར་དུ་གཟིགས་ནས། ཨོཾ་ཨཿཧཱུྃཿ ཨོཾ་ཨཿཧཱུྃ་གསུངས་པ་དང༌། ཡང་ནུབ་གླིང་དུ་གཟིགས་ནས་ཨོཾ་ཨཿཧཱུྃ། ཨོཾ་ཨཿཧཱུྂ་གསུང་ནས་རྒྱུད་བྱིན་གྱིས་རློབ་པ་དང༌། གཞན་ཡང་རྟེན་འབྲེལ་གྱི་གོ་ར་ཆེན་པོ་མཛད། མཁན་པོ་བ་སྤྱན་སྔར་འགྲོ་སྙམ་ནས་བྱོན་པས། མཁན་པོ་བའི་མདུན་དུ་ཐལ་བ་གཏོར།
ཐལ་སྐོམ་དེ་རྡོབས། ཐེ་ལེས་ཐོབ་གསུང༌། དེ་ཙུག་བྱས་པས་མཁན་པོ་བ་ལོག་ནས་སོང༌། མཁན་པོ་བ་ལ་ཡར་བྱོན། རྟེན་འབྲེལ་ཡིན་བྱས་པས། རྟེན་འབྲེལ་རང་ཡང་མང་ཐལ་བ་ཡིན། རྟེན་འབྲེལ་རང་ཡང་མང་ཐལ་བ་ཡིན། སངས་རྒྱས་བཅོམ་ལྡན་འདས་ལ་རྟེན་འབྲེལ་བཅུ་གཉིས་ལས་མི་འདུག གསུང་ནས་ཡར་བྱོན་པ་ཡིན་འདུག ཡང་ཚོགས་གྱེས་ནས་སྤྱན་སྔ་ནས་ཡར་བྱོན་པ་ཞིག་ལ།
སིང་སྒོམ། ཁོ་བོའི་རྫས་དེ་ཀུན་ཡར་ཕྱོགས་ཤིག དེ་ནས་ཡར་ལ་སུ་མ་བཏང་གསུང༌། ཆོས་རྗེ་རིན་པོ་ཆེ་དེ་ན་ཚུར་བྱོན་པས། ཁོ་ཡར་ཐོངས་གསུང༌། སིང་སྒོམ་ན་རེ། ཁ་རེ་ནས་ལྕེ་བརྒྱ་བརྒྱ། རེས་མ་བཏང་རེས་ཐོངས། ངས་ཁྱོད་ཀྱི་གཅེས་སྤྲུག་འདི་ཀུན་མི་ཐུབ་ཟེར་སྐད། བདེ་བར་གཤེགས་པའི་ཞལ་ནས།
སྟོང་གསུམ་སྟོང་གི་ཕ་རོལ་ན། ། ཤར་ཕྱོགས་སྟོང་གི་ཕ་རོལ་ན། ། སྐྱེ་འགྲོ་རྩི་ཤིང་ནགས་ཚལ་ན། ། ཀུན་ཀྱང་བཛྲ་ཧེ་རུ་ཀཿ སིང་སྒོམ་ཡར་ཤོག་གསུང་ནས་སྐུ་འགག་གོང་པ་ནས་ཁབ་ཅིག་བཏོན་ནས་སྣང༌། གཞན་སྒོམ་མ་ཐེབས་པ་ལ་རྟེན་འབྲེལ་སྤྱི་ཆོས་མཛད་པ་དང༌། བཀའ་གདམས་པ་ངོམ་སྒོམ་ལ་སྒོམ་མ་སྐྱེས་པ་ལ་ཚོགས་འདི་ན་མར་ལ་དུས་གསུམ་གྱི་སངས་རྒྱས་ཀྱི་སྤྱན་སྔ་འདིར། བཀའ་གདམས་ངོམ་སྒོམ་སྒོམ་པ་ཡིན་གྱིས་ལ། ཕྱམ་ཚེ་ཕྱེད་ཚལ་གྱིས་ལ་ཡར་འགྲོ་མར་འགྲོ་གྱིས་ལ། རྒྱ་སྟོན་འཇོལ་མོ་བསྭོ།
མེ་སྒོམ་དམར་མོ་བསྭོ། ། ཞུགས་ཡས་དཀར་མོ་བསྭོ། ། བཀའ་གདམས་ངོམ་སྒོམ་བསྭོ། བསྭོ་བསྭོ་བསྭོ། འདྲེ་པ་ཏ་ཧ་རིའི་ལྷ་ཆུང་པ་བསྭོ་གྱིས་གསུང་ནས། ཡར་འགྲོ་མར་འགྲོ་བཅོལ་བས་སྒོམ་སྐྱེས་པ་དང༌། ངོམ་ཆུང་པ་ཁྱོད་བླ་མ་འདི་ཁོ་བོ་འདྲ་བ་དང་མཇལ་ནས་མ་ཆུང་ཨ་གསུང༌། ཡང་གཅིག་ལ་སྒོམ་མ་སྐྱེས་པ་ལ་ཕག་མོ་གྲུ་སྐོར་ལ་ཤོག་གསུང༌། སྐོར་བས་སྒོམ་སྐྱེས་པ་དང༌། ཡང་བླ་མ་ཉག་སེ་དང་རྒྱལ་འབྱུང་གཉིས་བླ་ཡེར་འཛོམས་པས།
རྒྱལ་འབྱུང་གིས་བླ་མ་ཉག་སེ་ལ་ཕྱག་མཛད། བླ་མ་ཉག་སེས་ཀྱང་ཕྱག་ལན་མཛད། ཕྱག་མཛད་ཟིན་པ་དང་རྒྱལ་འབྱུང་གི་ཐང་བའི་རྣེལ་གཞི་བཀུག་ནས་ཚིག་མང་པོ་ལ་སྐུ་མཉེལ་བ་མ་ལགས་པར་གདུགས་ལ་སྐུ་ཁམས་བདེ་བར་བཞུགས་སམ་ཟེར་སྐད། ཉག་སེས་ཐང་པའི་རྣེལ་གཞི་ལ་བཀུག་ནས། དམིགས་པ་སུམ་བརྒྱ་དྲུག་ཅུ་ལ་སྐུ་མཉེལ་བ་མ་ལགས་པ་སྐུ་ཁམས་བདེ་བར་བཞུགས་ལགས་སམ་ཟེར། རྒྱལ་འབྱུང་བདེ་བར་གཤེགས་པའི་སྤྱན་སྔར་འོངས་ནས། དམིགས་པ་མང་པ་དེ་མི་དགའ་ལགས་སམ་ཞུས་པས། སུ་ན་རེ་ཟེར་གསུང༌། སྟོན་རིན་འདི་སྐད་ཟེར་ཞུས་པས། སྟོན་རིན་ཁ་ལ་གཏད་པ་ཅི་ཡོད།
རིགས་འཛིན་རྒད་པོ་ཁ་ལ་ཤོར་བ་ཡིན་གསུང༌། འོ་ན་ཡང་ཁོ་བོས་ཁྱེད་ལ་སྒོམ་ཐེབས་པ་དཀའ་བར་བྱུང་བ་ཡིན། དགེ་བཤེས་ཡེ་དིལ་མགོ་པའི་གཞིས་ཁ་ཁྱེད་ཀྱིས་ཕྲོགས་ནས་ཡོད་པར་སྣང་བས། ད་འདི་ནས་བུ་རམ་ལྟང་ཙེ་གཅིག་དང་རྟགས་གཅིག་ཁྱེར་ལ་བཞུད། ཡེ་དིལ་མགོ་མཐོང་བའི་ས་ནས་ཕྱག་བྱེད་ཅིང་བཞུད། བུ་རམ་དེ་སྒོར་ལ་སྒོ་གང་གྱིས་ལ། ཡེ་དིལ་མགོ་པ་ལ་དྲོངས། གནས་གཞི་དེའི་ལྡེ་མིག་རྟགས་དེའི་ཐོག་ཏུ་ཞོག་ལ་ཕུལ། བཟོད་གསོལ་གྱིས་ལ་ཡར་ཤོག་དང་ཁོ་བོས་སྒོམ་གདབ་གསུང༌། དེ་ནས་སྒོམ་བཏབ་པས་སྐྱེས་པ་ལགས་པར་གདའ།
ཡང་དུས་ཤིག་གི་ཚེ། སྦ་སྒོམ་བྱ་བ་ལ་སྐྲན་བྱུང་པས་ཚོགས་སུ་དགེ་འདུན་གྱི་ནང་དུ་ཉལ་བཅོལ་བས། བཙུན་ཆུང་འགའ་ལ་ཕར་འགོང་ཚུར་འགོང་བཅོལ་བས། ཁྱོད་ཀྱི་ནད་ཕན་ནམ་གསུང༌། ནད་ལྟ་ཕན་ཏེ་དེ་རིང་ང་བསད་ཟེར། ཁོ་བོའི་ནད་ཕན། བསམ་ཡས་ཕུའི་བཙད་པོ་ལ་མཛེ་བྱུང་བས། བདེ་བར་གཤེགས་པ་ལ་ཞུས་པས། ཇོ་བོ་བ་ཞག་འགའ་ཁོ་བོའི་གཏོར་གཡོག་གྱིས། ཁོ་བོའི་བཞུགས་ཁྲིའི་ཞབས་སུ་ཞག་འགའ་གཟིམས་དང་མི་སྟོ་གསུངས་པས།
ཇོ་བོའི་སྐུ་ཁམས་དྭངས་པ་ཡིན་པར་སྣང༌། ཡང་ཚོགས་གྲོལ་བདོ་ཞིག་ལ། རྩ་ཐུ་བག་པའི་སྔགས་ཕྲན་མཛེ་མགོ་བདོ་ཞིག་བྱུང་པས། པན་ནེ་པུན་ནེ་བྱུང་ནས། བླ་མ་རིན་པོ་ཆེ་ང་ཅི་ཙུག་བྱེད། བླ་མ་རིན་པོ་ཆེ་ང་ཅི་ཙུག་བྱེད་ཟེར་བས། ཁོ་བོ་བསྒོམ། ཁོ་བོ་བསྒོམ་ད་མར་སོང་གསུངས་པས། ཁོས་མོས་གུས་བྱ་མོས་ལུད་པ་ཐོབ་པ་བཞིན་དུ་སོང་ནས་བསྒོམས་པས། འདི་ན་ནི་བླ་མ་ཆེན་པོ་དེ་འདུག
ངའི་མི་དེ་གར་སོང་ཟེར། འཇིང་ལ་ཡང་དེ་སྐད་ཟེར། ཐོ་རངས་ཡང་དེ་སྐད་ཟེར། དེས་ཁོའི་མཛེ་དེ་སིང་བདེ། ཡང་གཅིག་གི་མགོ་ན་བ་ལ་སྤྱན་སྔར་ཕྱིན་ནས་ང་མགོ་ན་ཞུས་པས། མགོ་ན་ཅི་མི་སྟོ་སྟེ། གཤམ་ན་མར་རྭ་འདོམ་པ་བཅོ་བརྒྱད་སྐྱེ་བར་འདུག་གསུང༌། ད་ཕར་སོང་གསུང༌། རྭ་སྐྱེ་སྟེ་འོང་སྙམ་ནས། འཕོངས་བ་མར་མྱང་རིང་མྱང་ཐུང་བྱས།
ཕྱི་ཉིན་སྤྱན་སྔར་ཕྱིན་པ་ལས། ཁྱོད་ཀྱི་མགོ་བདེའམ་གསུང་བས། མགོ་ན་བར་མྱང་བྱས་ནས་མགོ་ཕན་ཟིན་ཟེར། ལྗང་ཕུ་འདི་ན་མལ་ཀ་བ་ཅན་བྱ་བ་དགེ་བཤེས་ཆེན་པོའི་གྲུབ་ཐོབ་ཀྱང་ཡིན་པ། ཁོང་ཁམས་ཆེར་མ་བདེ་བས། བདེ་བར་གཤེགས་པའི་སྤྱན་སྔར་ཉེ་གནས་བཏང་བས། ངའི་ཁམས་འདི་མ་བདེ། ཁྱེད་ཀྱིས་བྱིན་བརླབས་དང་དམིགས་པ་ཐུགས་ལ་འདོག་པར་ཞུ་ཞུས་པས། འོ་ཁོ་བོ་བསྒོམས་གྱིས་གསུང༌། ཉེ་གནས་ཀྱིས་ཡ་ཀིར་དེ་སྐད་བྱས་པས།
དེ་སྔ་ཞལ་མ་མཐོང་བས་ཇི་ལྟར་སྒོམ་མི་ཤེས་ཟེར། ཡང་སྤྱན་སྔར་ཞུར་ཕྱིན་པས། ཁོ་བོ་བཙུན་པ་ཤ་ཆེ་བེ་རེ་བ་གཅིག་བསྒོམ་གྱིས་གསུང༌། དེ་ནས་བསྒོམས་པས་སྐུ་ཁམས་དྭངས་པ་ཡིན་པར་སྣང༌། ཡང་དགེ་བའི་བཤེས་གཉེན་གླང་སེང་གེ་རྒྱལ་མཚན་གྱིས། བླ་མ་རིན་པོ་ཆེ་ཉིད་ཀྱི་རྣམ་པར་ཐར་པ་ཇི་ལྟར་མཛད་པའི་ཚུལ་ལུགས་ཤིག་འགྲོ་ཆོས་སུ་ཞུ་ཞུས་པས། ཁོ་བོ་ལ་ཡོན་ཏན་གྱི་རྣམ་པར་ཐར་པ་བཤད་རྒྱུ་མེད། ཚེ་འདི་ཡི་རྣམ་རྟོག་སྐྱེ་མ་མྱོང༌། ཁོ་བོ་ཐོས་བསམ་གྱི་གྲྭ་སར་ཡང་ཐུན་བཞི་ཡི་རྣལ་འབྱོར་ནི་མ་ཆག་པར་བྱེད་པ་ཡིན་གསུང༌། དགེ་བའི་བཤེས་གཉེན་སྨྲར་སྟོན་འཇམ་དང་ཆུང་པོ་གྲོགས་ཀྱི་དཔོན་སློབ་ཡིན་པས།
བླ་མ་རིན་པོ་ཆེ་སངས་རྒྱས་ཡིན་བྱས་པ་ལ། སངས་རྒྱས་མིན་ན་ཐ་མལ་པ་གཅིག་སྒྲུབས་ཀྱང༌། བརྩོན་འགྲུས་དང་འབད་རྩོལ་བྱས་ན་ཡོན་ཏན་གྱི་ཚོགས་ཤིན་ཏུ་ཡང་ཡོང་དགོས། ལ་ལ་ཐག་རིང་པོར་གཤེགས་བཞུད་མཛད། འོ་བརྒྱལ་ཐང་ཆད། ལ་ལ་གཞན་ཐམས་ཅད་རོ་ཉལ་བྱེད་པའི་དུས་སུ། མཚན་རིང་པོ་ཙོག་པུ་མཛད་ནས་གདན་གྱི་སོག་མ་རྣམས་ཕྱེ་མར་སོང་སྐད། ཞལ་སྔ་ནས། ཁོ་བོ་བླ་མ་ཞུ་ཡས་ལྟ་བུ་ལྡོམ་བུ་བ་ཞིག་བྱེད་སྙམ་པ་ལ། དུས་དེང་སང་འདི་འདྲ་ཞིག་ཏུ་སོང་གསུང་ནས།
ཐུགས་མ་རངས་པའི་བཀའ་བསྩལ་གསུངས་ཏེ། ཡང་དོན་གྱིས་ན་སེམས་ཅན་ཐམས་ཅད་ཀྱི་དོན་དུ་སྒྲུབ་པ་སྙིང་པོར་མཛད་པ་འབའ་ཞིག་གིས་ཞེ་བཅད་ཀྱི་སྒྲུབ་པ་རུས་སུ་ཐོན་པའི་དུས་སུ། འདག་རྒྱུ་ཉོན་མོངས་པ་ལྔ་ནི་རང་སར་དག བྱམས་པ་དང་སྙིང་རྗཻ་བྱང་ཆུབ་ཀྱི་སེམས་རང་ལ་འཁྲིས་མེད་པའི་སྟོབས་ནི་ཐོབ། གཏོང་བ་དང་ཡོངས་སུ་གཏོང་བ་དང༌། གཏོང་བ་ཆེན་པོས་འགྲོ་བ་སྨིན་པར་བྱེད་པའི་ཐབས་ལ་མཁས་པ། བདག་དང་བདག་གི་ཞེས་པ་དང༌། གཟུང་བ་དང་འཛིན་པའི་སྤྲོས་པ་ནི་ཆད། རང་གཞན་མ་ལུས་པ་ཐམས་ཅད་རང་ཉིད་དང་གཉིས་སུ་མེད་པ་ཕྱག་རྒྱ་ཆེན་པོ་འབའ་ཞིག་ཏུ་རྟོགས་པས་ཕྲག་དོག་གི་མེ་ནི་ཞི། ཅི་དང་ཅི་བྱས་པ་ཐམས་ཅད་སྒྲུབ་པ་བྱས་པའི་འབྲས་བུས།
རང་དོན་དང་གཞན་དོན་འབྱུང་བའི་དུས་སུ། བླ་མ་དང་ཡི་དམ་གྱི་ལུང་བསྟན་ནི་བྱུང༌། དཔའ་བོ་དང་མཁའ་འགྲོས་ནི་བྱིན་གྱིས་རློབ། རྩ་བ་དང་བརྒྱུད་པར་བཅས་པའི་བླ་མ་རྣམས་ཀྱིས་དབང་བསྐུར་བའི་དུས་སུ། སེམས་ཅན་གྱི་དོན་མི་བྱེད་པའི་རང་དབང་མེད་པ་ཞིག་འོང་བར་བླ་མ་དམ་པ་དང་མདོ་རྒྱུད་ཐམས་ཅད་དུ་གསུངས། རྗེ་རིན་པོ་ཆེ་ཉིད་ཀྱིས་ཀྱང་དེ་ལྟར་ལགས་པའི་བཀའ་མང་པོ་གསུངས་པ་ལགས་སོ། ། རུག་པའི་ཚ་བ་ཞིག་གསོལ་བ་ཟན་སྤགས་ཀྱི་ཆར་སོང་དགོངས་ནས། དགེ་སློང་བཞི་སྡེ་ལ་བཤགས་པ་མཛད་པ་དང༌། རྟ་དང་ཕྱུགས་མ་ལ་སོགས་པ་ཐམས་ཅད་ལ་འཛིན་པ་མི་མངའ་བ་ལ་སོགས་པ་མདོར་ན་བསམ་གྱིས་མི་ཁྱབ་ཅིང་བརྗོད་ཀྱིས་མི་ལང་བའི་མངའ་བདག་ཏུ་གྱུར་པ་དང༌། རབ་ཏུ་གཤེགས་ཤིང་མྱ་ངན་ལས་མ་འདས་ཀྱི་བར་དུ།
འགྲོ་བ་མཐོ་དམན་མེད་པ་ཐམས་ཅད་ཀྱི་ཁུར་དུ་ཁུར་ཞིང༌། སྐྱེས་བུ་དམ་པ་ཐམས་ཅད་བཀུར་བས་ཡོན་ཏན་རིན་པོ་ཆེ་བུམ་པ་གང་བྱོའི་ཚུལ་དུ་འོང་ཞིང༌། སངས་རྒྱས་ཀྱི་ཡོན་ཏན་ཐམས་ཅད་འགྲུབ་པར་དགོངས་ནས་འགྲོ་བ་ཐམས་ཅད་བུ་ལྟ་བུར་མཛད་ཅིང༌། དཀའ་བའི་ཁུར་བུ་ཐམས་ཅད་བསྣམས་པ་ལ་དྲིན་བརྩི་བ་དང་ལན་བགྲང་བ་མེད་པ་དང༌། རབ་ཏུ་བྱུང་བ་རྣམས་ཀྱིས་ཁུར་བུ་བསྣམས་ཤིང་དཀའ་བ་དང་དུ་བཞེས་པས། གཙུག་གི་ནོར་བུ་རིན་པོ་ཆེ་ལྟ་བུར་རྒྱན་དུ་གྱུར་པ་དང༌། ཚིལ་ལུ་བཏབ་པའི་སྐྱོ་ཚ་ཡང་མི་གསོལ་བ་དང༌། སྐུ་འགག་རྗེ་བའི་དུས་མ་གཏོགས་པ་སྐུ་རག་འགྲོལ་མ་མྱོང་བ་དང༌། སྐུ་འགག་རྙིང་པ་དཀྲུས་ནས་གསོལ་བ་དང༌། སྙིང་ཉེ་བའི་ཉེ་གནས་ཀྱིས་ཟས་ནོར་གྱི་དངོས་པོ་ནི་འདི་ཙམ་ཞིག་ཡོད།
སོ་མ་རེ་གསོལ་བར་ཞུ་ཞུས་པས། ཁྱོད་ཀྱིས་ཁོ་བོ་ལ་ཅི་ཡོད་པ་མཐོང༌། ཁོ་བོ་དགེ་འདུན་གྱི་ཚོགས་སྐྱོང་དགོས་པ་ཡིན་གསུང༌། ཕུན་སུམ་ཚོགས་པ་ཇི་ལྟར་མངའ་བ་ཐམས་ཅད་ཀྱིས་ཡོད་པ་ལ་ཕྱུག་སྣོན་མི་འདེབས། མེད་པ་ལྟོགས་གྲིར་མི་གསོད། ཡོན་བདག་གི་སྣམ་ཕྲག་མི་འགེངས། འབུལ་བ་ལ་ཐེབས་ལན་མི་མཛད། མ་བསྔོས་པར་ཆུད་ཟོས་སུ་མི་གཏོང་བ་དང༌། སྒོམ་ཆེན་པ་རྣམས་ལ་མོས་གུས་ཨ་ཅང་ཡང་ཆེ་སྟེ། ཁྱི་ཡན་ཆད་ལ་མོས་གུས་མཐར་ཐུག་པ་མཛད་ཅིང༌།
ཉེ་གནས་དང༌། གྲལ་དཔོན་ཐམས་ཅད་ལ་བླ་མ་དམ་པར་བཀུར་བ་དང༌། སྤྱིར་ཡང་དགེ་འདུན་ཐམས་ཅད་ནི་སྟོན་པ་དངོས་དང་འདྲ་བར་མཛད་ཅིང༌། བསླབ་པ་བགྲེས་པ་ཐམས་ཅད་ལ་ཕྱག་མཛད། གཞོན་པའི་དགེ་སློང་བཞི་སྡེ་ལ་ཕྱག་འཚལ། དགེ་འདུན་བཞི་སྡེ་ལ་ནི་ལྡང་བ། ཆོས་ཚིག་གཅིག་ཡན་ཆད་གསུང་བ་ལ་ནི་བསུ་བ། བླ་མ་དང་སངས་རྒྱས་ཀྱི་སྐུ་འབག་ལ་ནི་སྐད་གཅིག་ཀྱང་མི་འབྲལ་བར་མཛད་པ་ལགས་ཏེ། བདེ་བར་གཤེགས་པ་མཉེས་པས་སྤོང་དག་མཛད་པས། ལྷ་བཟོ་འོང་ནས་དེ་བཞིན་གཤེགས་པའི་སྐུའི་སྐྱ་རིས་བཏབ་པ་ལ།
འོད་ཟེར་ནི་ཚུར་འབྱོན་པ་ཡིན། དེ་ཚེ་སྐྱ་རིས་འདེབས་ཨེ་དགོས་ཞུས་པས། སྟོན་པ་ཐུགས་རྗེ་ཆེན་པོ་དང་ལྡན་པ་འདིས། སྙིགས་མའི་ཞིང་འདི་བཟུང་བ་བཀའ་དྲིན་ཆེ་བ་ཡིན། སྐད་ཅིག་ཀྱང་འབྲལ་གར་ཕོད་གསུང་བར་གདའ། སྐྱབས་སུ་འགྲོ་བའི་བསླབ་བྱ་མཐའ་དག་དང་མ་བྲལ་བར་གྱིས་ཤིག་པར་བསྟན། དེ་ཡང་ཐུབ་པ་ཆེན་པོ་དང༌། ཡོན་ཏན་གྱི་རྒྱ་མཚོ་ཆེན་པོར་ཆུ་བོ་ཐམས་ཅད་འབབ་པ་དང༌། པད་མའི་མཚོ་ལ་ངང་པ་འདུ་བ་བཞིན་དུ་སློབ་མའི་ཚོགས་དཔག་ཏུ་མེད་པ་རྣམས་འདུས། སྐྱོང་བར་མཛད་པའི་ཚུལ་ལུགས་གསོལ་རྒྱུའི་ངོས་ནས།
ཐབ་ཆུང་སྐེ་ཆུང་གཡོས་ཆུང་ལ་སོགས་པ་ཞིམ་ཞིམ་པོ་དང༌། མངར་མངར་པོ་ཞིག་ཀྱང་མི་མཛད་པས། དགེ་འདུན་གྱི་དཀྱུས་མ་ཇི་ལྟར་གསོལ་བ་དེ་ཀ་ལས་གཞན་དུ་མི་མཛད་པ་དང༌། གྲྭ་སར་བཞུགས་པའི་དུས་སུ་ང་རྒྱལ་དང་ཁེངས་པ་སྤངས་ཤིང༌། གདོལ་བུ་ལྟ་བུར་མཛད་ནས། དམན་པ་དང་མཆོག་གི་བྱ་བ་ཐམས་ཅད་དང་དུ་བཞེས་པ། ཆབ་གདན་འདྲེན་པ་དང༌། ཐལ་བ་གཤེགས་སུ་གསོལ་བ་དང༌། རབ་ཏུ་བྱུང་བ་རྣམས་ཀྱི་བཤོས་ལྷག་རུང་བ་མཛད་ནས་ལེགས་པར་གསོལ་བ་དང༌། ཚན་པོ་ཆེའི་སྟོབས་རབ་ཏུ་བརྙེས་པས་དམན་པ་དང༌།
མཆོག་རྣམས་ཀྱི་ཁྲེས་པོ་ཆེན་པོ་བསྣམས་ཤིང་གཤེགས་པ་ལ་མངོན་ལྐོག་དང་སྐྱོ་དུབ་མེད་པར་མཛད་པ་དང༌། ཐུབ་པའི་བསྟན་པ་ཐོས་བསམ་སྒོམ་གསུམ་དོན་དུ་གཉེར་བ་རྣམས་ཀྱིས་སྦྱངས་པའི་ཡོན་ཏན་གྱི་བརྟུལ་ཞུགས་ཉམས་སུ་མ་བླངས་པར། ཇག་ཆོམ་པོ། ཚོང་ཁེ་སྐྱེད། ཞིང་རྨོ་རྐོ། འབྲོག་པའི་ལུག་སྐྱོང་བས་ཐོས་བསམ་སྒོམ་གསུམ་གྱི་ཡོན་ཏན་མི་འབྱུང་བར་དགོངས་ནས། བསོད་སྙོམས་ཆེན་པོ་སྦྱངས་པའི་ཡོན་ཏན་དང་ལྡན་པར་མཛད་པ་དང༌། ། སོ་ནམ་གནས་གཞི་སྤངས་པ་རྒྱལ་བའི་སྲས། ། འཚོ་བ་བྱ་འཚོལ་བྱེད་པའི་བསོད་སྙོམས་པ། ། ས་ཕྱོགས་གཅིག་ཏུ་ཡུན་རིང་མི་བཞུགས་ན། །
སྐྱེས་ཆེན་དེ་ལ་མདུན་མས་ཅི་ཞིག་བྱ། ཡང་ཚོགས་ཀྱི་དཀྱིལ་འཁོར་ན་ཆོས་གསུང་བའི་སྐབས་ན། དགེ་འདུན་རྣམས་དབྱར་གྱི་དུས་ན་ཀོ་སྟན་རེ་ཚགས་གྱིས། རླན་གྱི་ནད་འདི་འཇུག་པར་ནི་སླ། འདོན་པར་ནི་ཤིན་དུ་དཀའ་བ་ཡིན་གསུང༌། དགུན་གྱི་དུས་སུ་མེ་ཆ་རེ་ཚགས་གྱིས། མེ་ཕར་སློང་ཚུར་སློང་གི་དུས་སུ་ནགས་ཚལ་ཆེན་པོ་འདི་ལ་མེ་ཤོར་ན། ཁྱེད་རྣམས་རྐང་ལག་བདེ་བའི་ལེགས་པར་འོང་སྟེ། ཁོ་བོ་འོ་བརྒྱལ་བ་ཡིན་གསུང༌། དགེ་འདུན་རྣམས་སྐྱོ་བསངས་ལ་མ་དགའ།
ཁར་སང་གི་ཤིང་ཕུང་དེ། དེ་རིང་ཡང་དེ་རང་ཡིན་མོད་གསུང་བ་དང༌། བརྩོན་འགྲུས་ཆེན་པོ་བསྐྱེད་ལ་བསྒོམ། འཁོར་བ་སྡུག་བསྔལ་གྱི་རྒྱ་མཚོ་འདི་ཤིན་ཏུ་འཇིགས། ཡེ་སྒོམ་མ་ནུས་པ་ཀུན་གྱིས་ཀྱང་ཚ་ཚ་སྐོར་བ་ལ་འབུངས། དེ་རྣམས་ཀྱང་མ་ནུས་ན་ཁོ་བོའི་སྤྱིལ་པོ་ལ་རྡོ་རེ་རྒྱོབ་གསུང༌། ཡང་ཁམས་པ་འགྲོན་པོ་ཞིག་གི་ཇ་རིན་ཆགས་པས། ཁོ་བོའི་གྲོགས་སོང་ནས་ཁོ་འགྲོ་རིངས་པས། རྟ་རྒྱབ་ཀྱི་སྒོ་ལ་འཕྲེད་ཉལ་བྱས་པས། བདེ་བར་གཤེགས་པའི་སྤྱན་སྔར་ཞུས་པས།
སྟག་ལུང་པ་ཁྱོད་ཀྱིས་ཕྱགས་མ་ཞིག་ཟུང་ལ། སྤྱིལ་པོའི་ནམ་མཁའ་ལ་གསེར་ཤོག་གྱིས་ཕྱོགས་ལ། དེ་ནས་ད་ས་གཞི་འདི་ཕྱོགས་ལ་ཨེ་སྣང་ལྟོས་དང་གསུང་བས། ས་གཞི་ཕྱགས་ནས་བལྟས་པས། ཁོ་ཡི་གསེར་ཞོ་བཅུ་གསུམ་ཆགས་པ་དེ་མ་ཆད་མ་ལྷག་པ་ཞིག་བྱུང་བར་གདའ། ཉེ་གནས་ཀུན་ལ། ཕ་ནམ་མཁའི་མཛོད་ལ་མངའ་བརྙེས་པ་ངོ་མཚར་ཆེ་སྙམ་པ་བྱུང་བར་གདའ། ཡང་དུས་རེ་ཤིག་ན། ཁོ་བོས་ངམ་ཤོད་ཀྱི་གཙང་པོ་འདི་གྱེན་ལ་ལྡོག་ན་ཡང་ནུས་པ་ཡིན་གསུང༌། ཡང་དུས་རེ་ཞིག་འདས་མཆོད་ལ་ཁོ་བོ་སངས་རྒྱས་བཅོམ་ལྡན་འདས་ཉིད་ཡིན།
ཏིང་ངེ་འཛིན་གྱི་རྒྱལ་པོ་ནས་ལུང་བསྟན་ནས་ཡོད་གསུང་བས། ཁོ་སེམ་མེ་འདུག་པས། ཁྱོད་ཡོད་མི་ཆོས་མི་དགོས་ཞུ་སྣ་གདོང་ན་ཏིང་ངེ་འཛིན་གྱི་མདོ་ཞིག་ཡོད། དེར་ལྟོས་དང་གསུང༌། དེ་ན་མི་སྣང་ཟེར། ད་རུང་ལྟོས་དང་ཡོད་གསུང༌། ལྟས་པས་མི་གདའ་ཟེར། དེ་ལ་ཁྱོད་ཡིད་མི་ཆེས་མི་དགོས། ཁོ་བོ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཉིད་ཡིན། མདོ་ཏིང་ངེ་འཛིན་གྱི་རྒྱལ་པོ་འདི་བྱང་ཆུབ་སེམས་དཔའ་ཟླ་འོད་གཞོན་ནུར་གྱུར་པ་ལ་གཏད་པ་ཡིན།
ཁོ་བོ་དང་རྗེ་སྒམ་པོ་བ་གཉིས་ཀྱང་ཡོན་ཏན་ཁོ་བོ་ཆེ་བ་ཡིན། སྐྱེ་བ་སྔ་མ་ལ་རྒྱ་གར་ན་པཎྜི་ཏ་མི་ཆེ་བ་གཉིས་སུ་སྐུ་སྐྱེ་བ་བཞེས་པ་ཡིན། སྒྲ་ཞིག་ལ་རྩོད་པ་བྱུང་བས། བླ་མ་རིན་པོ་ཆེའི་སྐུའི་སྐྱེ་བ་འདིའི་སྔ་མའི་པཎྜི་ཏ་དེ་རྒྱལ། དེར་ཁོ་བོས་ཐུན་གཅིག་གསན་པས། ད་ལན་འདིར་སློབ་དཔོན་དུ་གྱུར་པ་ཡིན་གསུང༌། སྲས་ཀྱི་ཐུ་བོ་སྟག་ལུང་པ་ལ་ཁོ་བོ་སངས་རྒྱས་འཁོར་བ་འཇིག་ཡིན་གསུང་བ་དང༌། མི་བསྐྱོད་རྒྱལ་པོ་སྨན་གྱི་ལྷ་ཡིན་གསུང་བ་དང༌། ཡང་དུས་རེ་ཤིག་མཁན་པོ་རིན་པོ་ཆེ་དང༌། ཁྱེད་རང་མི་ཆེན་རྣམས་གྲོས་གྱིས་ལ།
ཁོ་བོ་ཡུན་རིང་བ་གཅིག་བཞུགས་པ་ནི་འོང༌། ཕྲིན་ལས་ནི་ཆུང༌། ཡང་ཡུན་ནི་ཐུང༌། ཕྲིན་ལས་ནི་ཆེ་བར་འོང༌། དེ་ཁྱེད་རང་རྣམས་འདོམས་གསུང༌། སུས་ཞུ་ནུས་པ་མ་བྱུང༌། མཁན་པོ་བའི་ཞལ་ནས། དགེ་བའི་བཤེས་གཉེན་ལ་འཕྲིན་ལས་མ་བྱུང་ན་ཡུད་མེད་གསུང༌། དེ་ནས་དེ་ལ་བཞག་པར་སྣང༌། ཡང་དུས་གཅིག་ཨུ་རྒྱན་གྱི་རྒྱལ་པོ་ཨིནྡྲ་བོ་དྷི་གསུམ་བྱོན་པ་ཡང་ཁོ་བོ་ཡིན་གསུང༌།
ཨིནྡྲ་བོ་དྷི་དང་པོའི་བླ་མ་ནི་སངས་རྒྱས་བཅོམ་ལྡན་འདས་ཉིད་ཡིན། ཆོས་ནི་གསང་བ་འདུས་པ། ཨིནྡྲ་བོ་དྷི་བར་པའི་བླ་མ་ནི་སློབ་དཔོན་ཆེན་པོ་ཛ་ལན་དྷ་ར་པ། ཆོས་ནི་བདེ་ཆེན་འཁོར་ལོ་སྡོམ་པ། ཨིནྡྲ་བོ་དྷི་ཐ་མའི་བླ་མ་ནི། སློབ་དཔོན་རྟ་མཆོག ཆོས་ནི་དགྱེས་མཛད་ཀྱི་གྲུབ་ཐོབ་ཡིན་གསུང༌། ཡང་དུས་ཤིག་ན་འོལ་ཁའི་ཕུ་འདི་ན། མཚོ་མི་ཆེ་བ་གཅིག་ཡོད། དེའི་ནང་ན་ཕ་བོང་ཞིག་ཡོད།
ཕ་བོང་དེ་ལ་གོས་དཀར་པོས་བཀབ་ནས་མཚོ་དེའི་ནང་དུ་ལྟས་ན། གྲོང་ཁྱེར་ཆེན་པོ་ཤམ་བྷ་ལ་མཐོང་གསུང༌། ཁོ་བོ་སྦས་སུ་སྐུ་སྐྱེ་བ་ལན་གསུམ་བཞེས། བཀའ་གདམས་ཀྱི་དགེ་བཤེས་སྤྱན་སྔ་རིན་པོ་ཆེ་ཡང་ཁོ་བོ་ཡིན་གསུང༌། སློབ་དཔོན་སྒོམ་མའི་སློབ་མ་གཅིག་རླུང་འགྲན་དུ་བྱུང་པས། ཁྱོད་ཀྱིས་ཁོ་བོའི་དྲུང་དུ་རླུང་ཐུན་གཅིག་གནོན་དང་གསུངས་པས། ཁོས་རླུང་མནན་ནས་མིག་ནམ་མཁའ་ལ་བགྲད་པས། ཨ་ཙི་ཙི་ཨ་ཙི་ཙི། དེ་ཙུག་བྱས་ན་མིག་ནམ་མཁའ་ལ་འཇུར་གྱིས་འབུད། ཨེན་ཞིག་མར་ཕོབ་གསུང་བས།
ཕྱག་རྒྱ་ཆེན་པོ་རྒྱུད་ལ་སྐྱེས་ནས། རྩ་བའི་བླ་མ་བྱེད་པ་ཞིག་བྱུང་པར་གདའ། བདེ་བར་གཤེགས་པ་ལ་རྒྱས་པ་ཚར་ཕྱེད་དང་གསུམ་བྱུང་བ་ལ། བདེ་བར་གཤེགས་པ་དང་མཁན་པོ་བ་གཉིས་ལ་རྒྱས་པ་ཚར་གཅིག་ཕུལ། ཕྱི་ནང་མཁན་པོ་བའི་དབུ་སྔས་སུ་བདེ་བར་གཤེགས་པ་བྱོན་ནས། དགེ་བའི་བཤེས་གཉེན་པའི་རྒྱས་པ་ཕྱེད་དེ་ཅི་བྱེད་གསུངས་པས། སློབ་དཔོན་གྱི་སློབ་དཔོན་གང་བཞེད་པ་གཅིག་ལ་འབུལ་བ་ཡིན་མོད་གསུང༌། བདེ་བར་གཤེགས་པས་ཕྱག་ཐལ་མོ་སྦྱར་ནས་ཐུགས་ལ་བཏགས། ཐུགས་ལ་བཏགས་གསུང་ནས། ས་སྐྱ་པ་ལ་ཕུལ།
དོལ་གྱིས་གནས་པོ་ཀུ་ཀུ་ར་ཙས་རྒྱས་པ་ཚར་གཅིག་ཕུལ། ཁེངས་པོའི་འོ་སེ་གྱང་ནས་འོ་སེའི་འབུམ་དམར་ཕུལ་བ་དང༌། རྒྱས་པ་ཚར་གཉིས་པོ་དེ་སྒམ་པོ་བ་ལ་ཕུལ་བར་གདའ། དེ་ཡང་མྱ་ངན་ལས་འདའ་ཀའི་དུས་སུ་གཞན་མི་མཐུན་པའི་ཕྱོགས་སྒྲུབ་པ་རྣམས་ཀྱིས་ཞལ་ཟས་དྲངས་པས། ལན་གསུམ་གྱི་བར་དུ་མ་གསོལ་བ་ཡིན་པར་གདའ། པུ་ཤུ་ཁམ་བུ་ཁབ་ཀྱིས་བཙགས་ནས། ཤུལ་དུ་སྨན་བླུག་ནས་དྲངས་པས་སྨན་ཡོད་པ་ཐམས་ཅད་ལོགས་སུ་བཞག་ནས་མ་གསོལ། ཉེ་གནས་ལ་འདི་རྣམས་དོང་གཅིག་རྐོས་ལ་དེའི་ནང་དུ་ཆུག་གསུང༌། ཞལ་ཟས་འདྲེན་མི་ནི་སློབ་དཔོན་སྒོམ་པའི་ལྕམ་སྲིང་མོ། ཇོ་མོ་བློ་གྲོས་ལྷ་མོ་བྱ་བ་གཅིག་དང༌།
ཆོས་སེང་ནག་ཆུང་བྱ་བ་གཉིས་འདུས་ནས། སློབ་དཔོན་སྒོམ་པའི་སྐུ་བསོད་ལ་གནོད་དོགས་ནས་ཞལ་ཟས་དྲངས་པར་སྣང༌། ཇོ་མོ་བློ་གྲོས་ལྷ་མོ་ནི་འཇིག་རྟེན་པའི་མཁའ་འགྲོ་མ་ཡིན་པར་སྣང༌། ཆོས་སེང་ནག་ཆུང་ནི་བྱང་ཤར་མཚམས་ཀྱི་གནོད་སྦྱིན་མོ་ལུ་བྱ་བར་འདུག ཁོང་གཉིས་ཀྱི་ཁོ་བོ་ལ་སྲོག་གི་ལན་ཆགས་པ་ཡིན་གསུང༌། ཕྱི་མ་ལ་ཁོང་གི་ལན་ཆགས་པར་དགོངས་ནས་གསོལ་བར་འདུག་སྐུ་ལུས་ཐམས་ཅད་ཟུག་གིས་ནི་གང༌། འོ་བརྒྱལ་བ་ཆེན་པོས་ནི་འོ་བརྒྱལ། ཉེ་གནས་ཀྱིས་འདི་འདྲ་བ་བྱེད་ཕོད་པ། སེམས་ཅན་མནར་མེད་པའི་དམྱལ་བར་འགྲོ་ཞུས་པས། ངན་སོང་ཙམ་དུ་མ་སོང་བ་ནི་ཁོ་བོའི་གཉེར་ཡིན་གསུང༌།
ཁྱོད་ཀྱིས་དགེ་སློང་བཞི་སྡེ་ལ་ཁོ་བོའི་སྡིག་པ་སྦྱོང་བའི་ཀཾ་ཀ་ནིའི་གཟུངས་ཆོག་གྱིས། ཁོ་བོའི་སྡིག་པ་དག་པས་ཁོ་བོ་སྐུ་ཁམས་བཟང་དུ་འགྲོ་བ་ཡིན་གསུང༌། དེ་ནས་ཉེ་གནས་ཀྱིས་སྔགས་རྣོན་པོ་ཤིན་ཏུ་ཟབ་པ་མང་པོ་ཉམས་སུ་མྱོང་པས་གྲུབ་པ་ཡོད་པས་བྱེད་པར་ཞུ་ཞུས་པས། ཁྱོད་ཀྱི་དེ་ངོ་མཚར་ཆེ་བ་གཅིག་འདུག་གྱིས་དང་གསུང་པས། སྔགས་འདི་ནན་ཏར་གྲང་བ་ཆེ་བས། ཆང་གི་ཉིང་ཁུ་གསོལ་ཞལ་གང་ཙམ་ཞིག་དགོས་ཞུས་པས། ཨ་ཙི་ཙི་ལས་ཀྱི་རྣམ་པར་སྨིན་པ་ནི་རེ་འཇིགས། མངལ་གྱི་དྲི་མ་ནི་ཡ་ང༌། གསུང་ནས་སྐྱེས་རབས་དེ་གསུང་བར་གདའ། ཆང་གསོལ་ཞལ་གང་དང་སྐུ་སྲོག་བསྡོས་པ་ལགས་པར་གདའ།
སྲོག་གི་ཕྱིར་ཡང་ཆང་ནི་བཏུང་དུ་མི་བཏུབ་པ་ཡིན་ཏེ། ལས་ཀྱི་འབྲས་བུ་རྣམ་པར་སྨིན་པ་ནི་ཤིན་ཏུ་ཡ་ང་ལ་ཤིན་ཏུ་འཇིགས་སུ་རུང་བ་ཡིན་ཏེ། དེ་ཡང་སྔོན་འདས་པའི་དུས་ན་དགེ་སློང་དགེ་བའི་བློ་གྲོས་ཆོས་ཀྱི་དཔལ་བྱ་བ། བྱང་ཆུབ་སེམས་དཔའ་གྲུབ་པ་ཐོབ་པ། མངོན་པར་ཤེས་པ་རྒྱ་ཆེན་པོ་དང་ལྡན་པས་སྤྲེའུ་མང་པོ་ཞིག་གིས་རཏྣ་ཙ་རའི་མཆོད་རྟེན་ནའང་མི་རིགས་པ་བྱེད་པ་མཐོང་བས། འདི་རྣམས་གང་དུ་སྐྱེ་དགོངས་པ་ལ། ཐམས་ཅད་མནར་མེད་པའི་དམྱལ་བ་ཆེན་པོར་འགྲོ་བར་གཟིགས་ནས། གནས་དེར་སྤྲེའུ་ལུས་སུ་བསམས་བཞིན་དུ་སྲིད་པ་ཉེ་བར་བླངས་ནས་ངག་ཏུ་ནི་ཆོས་མ་བཤད། བྱམས་པ་ཆེན་པོའི་ཏིང་ངེ་འཛིན་ལ་མཉམ་པར་གཞག་ནས་མཆོད་རྟེན་ལ་སྐོར་བ་བྱས་པས་སྤྲེའུ་རྣམས་ཏིང་ངེ་འཛིན་དང་ལྡན་པར་གྱུར་ཏེ་འཕོ་བ་མཛད་དགོངས་པ་ལ། སྤྲེའུ་གཉིས་ཆགས་པ་སྤྱོད་པ་མཐོང་བ་ལས།
དུད་འགྲོ་རྟེན་ངན་པས་ཐིག་ལེ་ཉམས་པ་བྱུང༌། ཉེས་པའི་རྒྱུས་མངལ་གྱི་སྐྱེ་གནས་སུ་སྐྱེས་ནས་རྫུ་འཕྲུལ་ལ་སོགས་པའི་ཡོན་ཏན་རྣམས་ནི་ཤོར། མངོན་པར་ཤེས་པ་ནི་བརྗེད་པ་ལ་སོགས་པ། ཉེས་པའི་ཚོགས་དཔག་ཏུ་མེད་པ་འབྱུང་བར་གསུངས་ཏེ། དུས་གཞན་གྱི་ཚེ་ཡང༌། ཨེ་མ་ལས་ཀྱི་རྣམ་པར་སྨིན་པ་ནི་རེ་འཇིགས། མངལ་གྱི་དྲི་མ་འདི་ཉེས་པ་རེ་ཆེ། གསུང་བ་ལགས། བདག་ཉིད་ཆེན་པོ་དེས་ཆང་འཐུང་བའི་སྐྱོན་གཟིགས་ཤིང༌། མ་འཐུངས་པའི་ཡོན་ཏན་ཁོང་དུ་ཆུད་པས།
རྗེས་སུ་འཇུག་པའི་སློབ་པ་རང་བས་གཅེས་པར་གྱུར་པ་རྣམས་ལ་ཆང་མ་འཐུང་ཞིག་ཅེས་སྙིང་པོར་གྱུར་པ་ཞིག་གདམས་ངག་ཏུ་གནང༌། ཕྱིན་ཅི་མ་ལོག་པའི་སྐྱེས་རབས་དང་བཅས་པ་གསུངས་པས། ཆང་འཐུང་བར་མི་བྱའོ། ། དུས་གསུམ་མངོན་དུ་གྱུར་པ་དཔལ་ལྡན་ཆོས་ཀྱི་རྗེས། ། རྒྱུ་དང་འབྲས་བུ་ཤིན་ཏུ་ཕྲ་བའི་ཕྲ་བ་རྣམས། ། འདི་ལས་འདི་བྱུང་ཤིན་ཏུ་ཆུད་པའི་ཕྱིར། ། འགྲོ་བ་བུར་གྱུར་རྣམས་དང་བུ་སློབ་རྗེས་འཇུག་ལ། ། བརྩེ་ཆེན་དེས་ནི་རང་བས་གཅེས་པར་གཟིགས་པའི་ཕྱིར། ། རྒྱུ་དང་འབྲས་བུ་ཟབ་པའི་གནད་འདི་སྙིང་པོར་གསུངས། ། ཆགས་སྡང་ཉེས་པའི་རྩ་བ་ཤ་དང་ཆང་རྣམས་ཀུན། །
རང་ཉིད་མི་བཞེས་གཞན་ལ་གནང་བར་མི་འགྱུར་བ། ། དུས་གསུམ་མཁྱེན་པ་རྒྱལ་བའི་གསུང་རྣམས་དཔང་མཛད་ནས། ། ཉིད་ཀྱི་མངོན་ཏུ་གྱུར་པ་གཅེས་པའི་བུ་ལ་གདམས། ། གནད་འདི་སོ་སོར་ཐར་དང་བྱང་སེམས་གསང་སྔགས་ཀྱི། ། དམ་ཚིག་ཇི་བཞིན་སྲུང་བས་གསང་སྔགས་ཡོན་ཏན་རྣམས། ། བུམ་པ་གང་བྱོའི་ཚུལ་ཏུ་ཐུགས་ལ་བཞག་ནས་ནི། ། ཐུགས་ཀྱི་སྙིང་པོ་ཆོངས་ཤིག་རྗེས་འཇུག་སློབ་མ་རྣམས། ། ཆགས་པ་སྤྱོད་པའི་སྦྱོར་ཐབས་སུམ་བརྒྱ་དྲུག་ཅུ་དང༌། ། རྩ་རླུང་ཐིག་ལེའི་གནད་རྣམས་ཟབ་པ་མ་ཡིན་ཏེ། ། དེ་རྣམས་འོད་གསལ་དབྱིངས་སུ་ལྡན་ན་ཐུབ་པའི་ཆོས། །
རྒྱལ་བས་གསང་སྔགས་ཟབ་པའི་གནད་དུ་གསུངས། ། གཞན་དུ་མུ་སྟེགས་འཁོར་བའི་སྡུག་བསྔལ་སྒྲུབ་རྟགས་སུ། ། ཡང་དང་ཡང་དུ་ནན་ཏན་ཆེན་པོས་བཀའ་སྩལ་གསུངས། ། འོ་ན་མེད་དེ་དེ་རྣམས་ཤིན་ཏུ་ལགས་ནའང༌། ཁྱོད་ཉིད་དེ་ལྟར་མི་བྱེད་པ་ཅི་སྟེ་ཞེ་ན། དེ་ནི་ཤིན་ཏུ་ཡང་མད་དེ། བདག་ཉིད་ཆེན་པོའི་རྣམ་པར་ཐར་པ་མཐའ་དག་ནི། ལྷ་དང་བཅས་པའི་འཇིག་རྟེན་གྱིས་ཀྱང་སྒྲུབ་པར་མི་ནུས་མོད་ཀྱི། ཕྱོགས་རེ་ཙམ་གྱི་རྣམ་པར་ཐར་པ་ལ་མ་གནས་ན་ནི། བྱི་པོ་དབྱུག་པ་ཐོགས་པས་ཀྱང་མི་ཚེ་ཕྱེད་པར་མི་འགྱུར་བས།
བདག་ཀྱང་ཕྱོགས་འགའ་ཞིག་ལ་ཞུགས་པ་ལགས་ཏེ། ཟླ་སྟོད་དང་ཟླ་སྨད་དང་སྔ་དྲོ་ཕྱི་འཕྲེད་ལ་སོགས་པ་སྒྲུབ་པར་ནུས་ཚད་ཀྱིས། དེ་སྔ་ཡང་འབད་ཅིང༌། ད་ལྟ་ཡང་འབད་པ་ལགས། རང་དབང་མེད་པར་འགའ་ཞིག་བྱུང་བ་ནི། ཉེས་པར་མ་མཐོང་ཞིང༌། ཚོད་ཡོད་དུ་བགྱིས་པ་མ་ལགས་ཏེ། རྗེ་རིན་པོ་ཆེ་ཡབ་སྲས་དང་བཅས་པ། ཕྱོགས་རིས་དང་བཅས་ཐམས་ཅད་ལ་བཤགས་པ་ལགས། རྗེས་སུ་འཇུག་ཅིང་ཕན་པ་དང་བདེ་བར་འདོད་པ་རྣམས་ཀྱིས།
བླ་མ་རིན་པོ་ཆེ་དེ་ཉིད་ཀྱི་རྣམ་པར་ཐར་པ་ལ་བསླབ་པར་བྱའོ། ། ད་ཇི་ལྟར་ཉི་མ་ཤར་ནུབ་བཞིན། ། རིགས་འདི་གཙོ་བོར་སྨྲ་བ་ཡིན། ། འཇིག་རྟེན་པ་རྣམས་རིགས་གཙོར་བྱེད། ། རྒྱལ་པོ་བྲམ་ཟེ་རྟ་དང་གླང༌། ། དེ་ལས་དེ་ཉིད་ཇི་བཞིན་ནོ། ། འཇིག་རྟེན་མགོན་པོ་ཐུབ་པ་ཡི། ། སྲས་རྣམས་དེ་ཡི་རིགས་ལས་སྐྱེས། ། སྐུ་གསུང་ཐུགས་ཀྱི་རྣམ་ཐར་རྣམས། ། གང་ཞིག་འཛིན་པར་མི་བྱེད་ན། །
རྒྱལ་བའི་སྲས་སུ་ཇི་ལྟར་འགྱུར། ། གཞན་གྱི་བརྟུལ་ཞུགས་ཐ་དད་རྣམས། ། རིགས་ཉིད་གཙོ་བོར་མི་སྨྲ་ཞིང༌། ། ཐུབ་པ་ཆེན་པོའི་རྗེས་འཇུག་པས། ། ཐུབ་པའི་སྲས་སུ་གྱུར་པ་ཡི། ། མགོན་པོ་བླ་མ་རིན་ཆེན་གྱི། ། སྐུ་གསུང་ཐུགས་ཀྱི་རྣམ་ཐར་ལ། ། མི་སློབ་རྗེས་སུ་མི་འབྲེང་ན། ། དེ་ཡི་སྐུ་གསུང་ཐུགས་ཉིད་དང༌། ། དབྱེར་མེད་གཅིག་ཏུ་ཇི་ལྟར་འགྱུར། །
སྐྱེས་ཆེན་མཉེས་པར་བྱ་བའི་ཕྱིར། ། རྣམ་ཐར་ཕྱོགས་གཅིག་ཙམ་སྤྱད་ཀྱང༌། ། རང་གི་ལུས་ངག་ཡིད་གསུམ་རྣམས། ། རྣམ་ཐར་དེ་ཡི་རྗེས་འབྲངས་ནས། ། ཆོས་ཀྱི་སྐུ་ལ་ས་བོན་བཏབ། ། ཆོས་ཀྱི་སྐུ་དང་མཉམ་པར་འགྱུར། ། གཟུགས་སྐུ་གཉིས་དང་མཉམ་པར་འགྱུར། ། དུས་གསུམ་སངས་རྒྱས་ཐམས་ཅད་ཀྱི། ། སྐུ་གསུང་ཐུགས་ཀྱི་ངོ་བོ་ཉིད། ། མཉམ་མེད་བླ་མ་རིན་ཆེན་དང༌། །
དབྱེར་མེད་གཅིག་ཏུ་གྱུར་པའི་ཕྱིར། ། སྐུ་གསུང་ཐུགས་ཀྱི་རྣམ་ཐར་ལ། ། ནན་ཏན་ཆེན་པོས་བསླབ་པར་བྱ། ། དེ་ལྟར་ཉི་མའི་དཀྱིལ་འཁོར་གྱིས། ། ངར་སྣབས་ལ་ཡང་འོད་འབྱུང་ལྟར། ། འཇིག་རྟེན་མགོན་པོ་བླ་མ་ཡི། ། ཡོན་ཏན་ཉི་མའི་དཀྱིལ་འཁོར་གྱིས། ། ངར་སྣབས་འདྲ་བ་བདག་ཀྱང་འཚེར། ། ངར་སྣབས་བཟང་པོ་མ་ཡིན་ཏེ། ། འཚེར་བའི་འོད་ལ་བློ་གཏད་མེད། །
སྐྱོབ་མཛད་མགོན་པོ་རིན་པོ་ཆེ། ། སངས་རྒྱས་འོད་ལ་ཐུག་པ་མེད། ། དཔག་མེད་གྱུར་པ་བསམ་ཡས་ཀྱང༌། ། བདག་ཅག་ཚུ་རོལ་མཐོང་བའི་ངོར། ། མཐུན་པར་སྣང་བའི་རྣམ་པར་ཐར། ། སྐྱེ་དང་རྣམ་པར་རོལ་པ་དང༌། ། ཡོན་ཏན་མཉེས་དང་སྒྲུབ་པ་དང༌། ། ནགས་ཁྲོད་བསྟེན་ཅིང་ཚོགས་སྐྱོང་དང༌། ། སྟོང་ཉིད་འབྲུག་གི་སྒྲ་སྒྲོགས་པས། ། སེང་གེའི་རྒྱལ་པོའི་སྲས་རྣམས་ལ། །
ཇི་སྙེད་མཁྱེན་པ་རྒྱལ་བའི་ཆོས། ། རྒྱུ་འབྲས་ཞལ་ཆེམས་བཞག་པ་རྣམས། ། བདག་ཅག་རྗེས་སུ་འཇུག་པ་དང༌། ཁམས་གསུམ་སེམས་ཅན་ཐམས་ཅད་ལ། ། ཟབ་པའི་གནད་དུ་བདག་གིས་གོ། ། རང་སེམས་ཕྱག་རྒྱ་ཆེན་པོ་དེ། ། འཁོར་འདས་གཉིས་ཀྱི་རྒྱལ་པོ་ཡིན། ། དངོས་མེད་རྣམ་རྟོག་སྣ་ཚོགས་དེ། ། རྒྱལ་པོ་དེ་ཡི་བློན་པོ་ཡིན། ། མཁའ་མཉམ་སེམས་ཅན་མ་ལུས་པ། །
བྱང་ཆུབ་མཆོག་ལ་འགོད་པ་དེ། ། རྒྱལ་པོ་དེ་ཡི་རྒྱལ་ཁྲིམས་ཡིན། ། སྟོང་ཉིད་རྟོགས་ན་ཅི་ཕྱིར་ན། ། རྟེན་འབྲེལ་ཉིད་ལས་གཞན་པ་ཡི། ། སྟོང་ཉིད་སྟོན་པས་མ་གསུངས་ཤིང༌། ། རིན་ཆེན་ཉིད་ཀྱང་མི་གསུང་ལ། ། ཚོགས་གཉིས་རྫོགས་པའི་སྟོན་པ་ཡང༌། ། རྒྱུར་དུ་བཏུབ་པར་མ་གོ་བས། ། གསུང་ལ་ནན་ཏན་བྱ་བ་དང༌། ། རྣམ་པར་ཐར་པའི་རྗེས་སུ་སློབ། །
བཅུ་བདུན་ཉིན་པར་ཚོགས་སུ་བྱོན། ། དོན་དམ་བྱང་སེམས་རིན་ཆེན་ནི། ། འཁོར་ལོས་སྒྱུར་བའི་རྒྱལ་པོ་འདྲ། ། ཀུན་རྫོབ་བྱང་ཆུབ་སེམས་དེ་ནི། རྒྱལ་སྲིད་རིན་ཆེན་སྣ་བདུན་དང་འདྲ་གསུང་ནས་ཆོས་ཟབ་པའོ་གསུང༌། ཉི་ཤུ་རྩ་ལྔའི་སྔ་དྲོ་ཉི་ཤར་ལ། ཆོས་སྐད་བཏང་ནས་ཚོགས་སུ་བྱོན། དེ་སྔ་ཁོ་བོས་ཁྱེད་རྣམས་ལ་འཆི་བ་དང་མི་རྟག་པ་ཡིན་བྱས། ད་ནང་ཁོ་བོ་རང་ལ་བྱུང༌། ཁོ་བོ་ཞལ་མཐོང་བ་རྣམས་ངན་སོང་དུ་མི་འགྲོ།
ཕུ་འདི་ན་ཡོད་པའི་བྱ་བྱི་འབུ་ཡན་ཆད་ཤར་ཕྱོགས་རྡུལ་བྲལ་དུ་ཁོ་བོས་རྫོགས་པའི་བྱང་ཆུབ་ལ་འགོད་པ་ཡིན། ཁོ་བོས་ཁྱེད་རྣམས་ལ་ཆོས་ཟབ་པ་ཞིག་ཡོད་པ་བྱ་སྙམ་པ། སྐུ་ཁམས་ཀྱིས་མ་བསྐྱོད། ཁྱེད་རྣམས་དགེ་སྦྱོར་ལ་འབུངས་གསུང༌། སང་དགེ་འདུན་གྱི་རྩ་ཁྲལ་དེ་སྐྱོལ། ད་ཡར་ཁྱོག་གསུང་ནས་མྱ་ངན་ལས་འདས་པར་སྣང༌། སྐུ་ཅུང་མ་བཞུད་པའི་དུས་ན་ཁོ་བོ་ལ་སུན་མ་བྱུང༌། མཆོད་པ་ཤོམས། ཆོས་སྐྱོང་གི་གཏོར་མ་ཆེན་པོ་གྱིས། བརྒྱུད་པའི་བླ་མ་དམ་པ་དང༌།
ཡི་དམ་དཔའ་བོ་མཁའ་འགྲོ། རྗེ་བཙུན་རྡོ་རྗེ་རྣལ་འབྱོར་མ། གྲོགས་དང་བཅས་པ་བྱོན་ཞེས་གསུང༌། ཆོས་སྐྱོང་སྲུང་མ་མ་ལུས་བྱོན། མཆོད་པའི་ལྷ་མོ་དཔག་ཏུ་མེད་པས་མཆོད་པའི་བཀོད་པ་དཔག་ཏུ་མེད་པ་ཐོགས་ནས་བྱོན། གདུགས་དང་རྒྱལ་མཚན་བ་དན་དང༌། ། བླ་རེ་ཕྱེ་མའི་ཕུར་མ་དང༌། ། རྔ་དང་རྫ་རྔ་རྔ་བྲན་དང༌། ། དུང་དང་ཆ་ལང་སིལ་སྙན་རྣམས། ཕྱོགས་རྣམས་ཀུན་ནས་མཆོད་པ་མ་ལུས་འབུལ་བ་བྱུང༌།
དེ་སྐད་གསུང་ནས་ཆོས་ཀྱི་དབྱིངས་སུ་གཤེགས། ། སྐུ་གདུང་ཚོགས་སུ་གདན་དྲང་ནས། ། ཆོས་གསུང་ཁྲི་ལ་ཞག་གཅིག་བཞུགས། ། མཆོད་པ་བསམ་གྱིས་མི་ཁྱབ་ཕུལ། ། ཉི་ཤུ་བདུན་གྱི་སྔ་དྲོ་ལ། ། གདུང་བཞུ་མཆོད་པའི་བཀོད་པ་བཤམས། ། དགེ་འདུན་རྣམས་ལ་མཐོང་སྣང་དུ། ། སྒྲ་དང་འོད་དང་སིལ་སྙན་དང༌། ། དུད་པ་འཇར་ནི་འཁྲིག་པ་དང༌། ། མེ་ཏོག་སྔོན་པོའི་ཆར་འབབ་དང༌། །
རི་དྭགས་རྣམས་ཀྱང་ཕྱོགས་ནས་འདུད། ། བྱ་རྣམས་མཁའ་ལ་སྒྲ་སྙན་སྒྲོག ། ཡེ་ཤེས་མཁའ་འགྲོས་ནམ་མཁའ་གང༌། ། འཇིག་རྟེན་མཁའ་འགྲོས་གདུང་དབྱངས་ལེན། ། མཐོང་སྣང་བསམ་གྱིས་མི་ཁྱབ་འབྱུང༌། དགེ་བཤེས་ཤེལ་འདུལ་ལ་སོགས་པ། ཁོང་མང་བ་ཞིག་གིས་སྤུར་ཁང་ཁ་ལ་སྐོར་བ་བྱས། སྤུར་ཁང་གི་ཕྱོགས་བཞི་ན་མཆོད་པ་བསམ་གྱིས་མི་ཁྱབ་པ་ཕུལ། མཆོད་པའི་རྒྱབ་ན་དཔའ་བོ་རྒྱན་དང་ཆ་ལུགས་ཤིན་དུ་བཟང་བ་བཞིས་མཆོད་པ་འབུལ་བ་མཐོང༌། སྤུར་ཁང་གི་ཕྱོགས་བཞི་ན་རྒྱལ་བ་རིགས་བཞི་བཞུགས་ནས་སྣང༌།
སྤུར་ཁང་གི་སྟེང་ན་ཤེལ་གྱི་མཆོད་རྟེན་ཞིག་སྣང༌། དེའི་སྟེང་ན་རྣམ་པར་སྣང་མཛད་ཀུན་ཏུ་ཞལ་གཅིག་བཞུགས་ནས་སྣང༌། ཤེལ་འདུལ་གྱིས་དབུ་མཛད་ཁོང་མང་པ་ཞིག་མཐོང༌། བུ་སློབ་རྣམས་ཀྱི་མཆོད་གནས། སྐུ་གདུང་རིང་སྲེལ་རྒྱས་པར་བྱོན། ཐུགས་ནི་བྱི་རུའི་མདོག་ལྟར་བྱོན། ལྗགས་སྲབ་ཟངས་ཀྱི་མདོག་འདྲ་བ། ། ཉེ་གནས་ཆེན་པོའི་ཕྱག་ཏུ་བྱོན། ། གདུང་ལ་མཆོད་པ་ཟླ་གཅིག་ཕུལ། ། ཆེ་བའི་ཡོན་ཏན་རྒྱ་མཚོ་ལྟར་ཡངས་ཤིང༌། །
ཡོན་ཏན་རིན་ཆེན་འབྱུང་གནས་བཤེས་གཉེན་གྱིས། ། ཐུབ་པའི་གསུང་བཞིན་བླ་མ་རབ་མཉེས་ནས། ། བདག་གིས་རྣམ་ཐར་ཅུང་ཞིག་ཡི་གེར་བྲིས། ཆོས་རྗེ་རིན་པོ་ཆེ་ལ། དགེ་བཤེས་སྐྱོ་སྐྱམ་པས། ཆོས་རྗེ་རིན་པོ་ཆེ་ཉིད་ཀྱི་རྣམ་པར་ཐར་པ་གཅིག་ཐུགས་ལ་འདོགས་པར་ཞུ་ཞུས་པས། ཆོས་རྗེ་རིན་པོ་ཆེའི་ཞལ་སྔ་ནས། ང་འབུའི་རྣམ་པར་ཐར་པས་དགོས་པ་ཅི་ཡོད། རྗེ་ཕག་མོ་གྲུ་པའི་རྣམ་ཐར་ཞིག་བྱ་གསུང་ནས། རྣམ་པར་ཐར་པ་འདི་མཛད་པ་ཡིན། །
དྲི་མེད་རྣམ་དག་རིན་ཆེན་འདི་བྲིས་པས། ། མཛུབ་མོས་ཟླ་བ་མཚོན་པ་ཇི་བཞིན་དུ། ། ཀུན་ཏུ་བཟང་པོ་བླ་མ་རིན་ཆེན་གྱི། ། སྐུ་གསུང་ཐུགས་དང་དབྱེར་མེད་གཅིག་ཏུ་ཤོག ། བདག་ཅག་དམན་པའི་གདུལ་བྱ་འགའ་ཞིག་ལ། ཚུ་རོལ་མཐོང་སྣང་གི་རྣམ་པར་ཐར་པ་ཅུང་ཟད་བྲིས་པ། ཉམས་ལེན་མི་ཟད་པ་རྒྱ་མཚོའི་གཏེར་ཞེས་བྱ་བ། རྒྱལ་བ་རིན་ཆེན་ཐོག་རྡུགས་པས། ཚོགས་དང་ལྐོག་ཏུ་གསུངས་པ་ལ། ། བདག་གིས་ཅུང་ཟད་ནན་ཏན་བྱས། །
རྗེ་རིན་ཆེན་དེ་ཡི་ཐུགས་ཀྱི་སྲས། བསགས་པའི་རྒྱབ་ཅན་སྐལ་བར་ལྡན། ཁ་ལྡོ་རིན་ཆེན་གཞོན་ནུ་ཡིས། ཁྱེད་ཀྱིས་ཡི་གེར་བཀོད་དགོས་གསུང༌། ། ཐོས་ནས་ཡུན་རིང་སོང་བ་དེས། ། འོང་ངམ་མི་འོང་སྙམ་པ་ལ། ། ཁོང་གིས་ཡང་ཡང་དྲག་ཏུ་སྐུལ། ཁོང་གི་གདོང་ནི་མ་ལྡོག་པས། ། བདག་གིས་ཡི་གེར་བཀོད་པ་ལ། ། འཁྲུལ་པར་གྱུར་པ་ཅི་ཡོད་པ། །
བཀའ་བརྒྱུད་བླ་མ་དམ་པ་དང༌། ། ཡི་དམ་དཔའ་བོ་མཁའ་འགྲོ་དང༌། ། ཆོས་སྐྱོང་སྲུང་མ་རྣམས་ལ་བཟོད་པར་གསོལ། ། དཔེ་འདི་བྲིས་པའི་དགེ་བ་གང༌། ། ནམ་མཁའ་མཉམ་པའི་སེམས་ཅན་རྣམས། ། རྫོགས་པའི་སངས་རྒྱས་མྱུར་ཐོབ་ཤོག རྗེ་ཕག་མོ་གྲུ་པའི་རྣམ་པར་ཐར་པ་རྫོགས་སོ།། །། ༨༠༥༽ ༄། །ཚོགས་ཆོས་ཆེན་མོ་རིན་ཆེན་འབྲུག་སྒྲ།། ཨོཾ་སྭ་སྟི།
རྗེ་རིན་པོ་ཆེའི་སྐུ་གསུང་ཐུགས་ཡོན་ཏན་འཕྲིན་ལས་བསམ་གྱིས་མི་ཁྱབ་པས་བརྒྱན་པ་ལ་ཕྱག་འཚལ་ལོ། ། དགེ་བའི་སྨན་ལྗོངས་བརྩེ་བས་རབ་བརླན་དྲི་མེད་ཏིང་འཛིན་རྩ་བ་ཅན། ། ཚུལ་ཁྲིམས་འདབ་མཛེས་རྟོགས་པའི་འོད་འབར་ལེགས་སྤྱད་ཆར་གྱིས་མངོན་རྒྱས་ཤིང༌། ། འཇིག་ཚོགས་ནད་སེལ་སྐྱེ་དགུའི་ཡིད་འདྲེན་ཕྱོགས་བཅུར་སྙན་པའི་སྒྲ་དེ་གསུང༌། ། སྲིད་ན་རབ་དཀོན་བསྟན་པའི་མངའ་བདག་ཨུ་དུམ་ཝ་ར་རྒྱལ་གྱུར་ཅིག ། ཕྱོགས་བཅུའི་རྒྱལ་སྲས་ཐུབ་མགོན་སྤྱན་སྔ་དང༌། ། དེ་གསུང་མན་ངག་བུམ་པ་བཟང་ལྟ་བུ། ། ཉིད་ཀྱི་རྗེས་འཇུག་ཚོགས་མཆོག་དཔག་མེད་བཅས། ། སྐྱབས་མཆོག་ཁྱད་པར་གསུམ་ལ་ཕྱག་འཚལ་ལོ། ། འདི་ལྟར་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོར་གྱུར་པ་བླ་མ་རིན་པོ་ཆེའི་ཞལ་ནས།
ཐེག་པ་ཆེན་པོ་གསང་སྔགས་ཀྱི་མཆོག་དང་ཐུན་མོང་གི་དངོས་གྲུབ་མ་ལུས་པའི་ཡོན་ཏན་རྣམས་མངོན་དུ་བྱེད་པ་ལ། སེམས་ནང་དུ་ཏིང་ངེ་འཛིན་ལ་རྩེ་གཅིག་ཏུ་གནས་དགོས། དེ་ལ་མཐུན་པའི་རྐྱེན་གནས་ཕུན་སུམ་ཚོགས་པ་ལ་བརྟེན་པས་ཕྱིའི་རྐྱེན་གྱིས་མི་གཡེང་བས་ནང་དུ་ཏིང་ངེ་འཛིན་ལ་རྩཻ་གཅིག་ཏུ་གནས་པ་ཡིན། དེས་ན་རྣལ་འབྱོར་པ་དགོན་པ་དབེན་པ་ཆུ་ཤིང་དང་འཚོ་བ་མོད་པ། ཉིན་མོ་སྐྱེ་བོའི་རྒྱུ་འགྲུལ་མེད་པ། མཚན་མོ་དགྲས་གླགས་འཚོལ་དང་འཇིགས་པ་མེད་པར། རྩེ་གཅིག་ཏུ་བསྒོམ་པ་ཡིན་ཏེ། རྣལ་འབྱོར་པ་ཐ་མའི་གནས་ཡིན། དེ་ལྟ་བུར་ཞག་བརྒྱ་བསྒོམ་པ་བས། རི་ཁྲོད་དབེན་པ་གྲོང་དང་ཐག་རིང་བའམ།
རིའི་རྩེ་འམ་ཆུའི་མདོ་འམ། ཕུག་གམ་ལུང་སྟོང་ལ་སོགས་པར་ཞག་གཅིག་བསྒོམས་པ་སྟོབས་ཆེ། ཡང་དེར་ཞག་བརྒྱ་བསྒོམས་པ་བས་ནགས་ཁྲོད་དུ་ཞག་གཅིག་བསྒོམས་པ་སྟོབས་ཆེ་སྟེ། སློབ་དཔོན་ཞི་བ་ལྷའི་ཞལ་ནས་ཀྱང༌། ནགས་ན་རི་དྭགས་བྱ་དང་ཤིང་རྣམས་མི་སྙན་བརྗོད་མི་བྱེད། ཞེས་གསུངས། རྗེའི་ཞལ་ནས་ཀྱང༌། ནགས་ཁྲོད་དབེན་པ་སྟེས་དབང་གིས། ། འཕྲད་ཅིང་རང་དབང་བརྟེན་མཛད་གསོལ། ། ཞེས་གསུངས་པས།
རྣལ་འབྱོར་པ་འབྲིང་གི་གནས་ཡིན་མོད། ཡང་དེ་ཉིད་དུ་ཞག་བརྒྱ་བསྒོམས་པ་བས་རྗེ་བཙུན་ཆེན་པོ་མི་ལ་ལྟར། གངས་ཁྲོད་ཅི་ཡང་མེད་པར་ཞག་གཅིག་བསྒོམས་པ་ཁྱད་པར་དུ་འཕགས། དེ་ལྟ་བུར་ཞག་བརྒྱ་བསྒོམས་པ་བས་ཨུ་རྒྱན་ལ་སོགས་པའི་གནས་ཉི་ཤུ་རྩ་བཞི་པོ་རྣམས་སམ་གཞན་ཡང་དུར་ཁྲོད་ལ་སོགས་པ་འཇིགས་སུ་རུང་བ་མི་མ་ཡིན་པ་ཅེ་སྤྱང་དང་རོ་གསར་རྙིང་ལ་སོགས་པ་མང་པོ་ཡོད་པའི་གནས་རྣམས་སུ། དཔའ་བོ་དང་མཁའ་འགྲོ་མ་རྣམས་ཀྱིས་བྱིན་གྱིས་བརློབ་པ་མི་རྟོག་པ་སྐྱེ་བའི་གནས་ཡིན་པས་ཞག་གཅིག་བསྒོམས་པ་སྟོབས་སམ་ཡོན་ཏན་ཤིན་ཏུ་ཆེ་སྟེ། རྣལ་འབྱོར་པ་རབ་ཀྱི་གནས་ཡིན། མདོར་ན་གནས་ཕུན་སུམ་ཚོགས་པ་དེ་རྣམས་སུ། དབང་པོ་ལྔ་ཡུལ་ལྔ་ལ་མ་འཕྲོས་པར་ནང་དུ་ཏིང་ངེ་འཛིན་ལ་མ་ཡེངས་པར་བསྒོམ་དགོས་པ་ཡིན། དེ་ཡང་འདི་ལྟར་དུ་བསྐྱེད་པའི་རིམ་པ་ཡི་དམ་གྱི་ལྷའམ། རྫོགས་པའི་རིམ་པ་མཚན་མ་དང་བཅས་པའམ།
མཚན་མ་མེད་པའི་བྱེ་བྲག་མང་པོ་འཕྲུག་ཤར་གྱི་སོང་ན་མཉམ་ཧྲུག་གེ་བ་ལ་རེས་འགའ་གང་ལ་མཉམ་པར་བཞག རེས་གང་ལ་མཉམ་པར་མ་གཞག་པས་ཏིང་ངེ་འཛིན་གྱི་ཡོན་ཏན་མི་འབྱུང༌། འོ་ན་གང་བསྒོམ་སྙམ་ན། རིན་པོ་ཆེའི་ཐུགས་ཀྱི་གདམས་ངག་ཆོས་ཀྱི་རྗེའི་ཐུགས་དགོངས་ཕྱིན་ཅི་མ་ལོག་པ་ལྔ་ལྡན་རིན་པོ་ཆེ་བསྒོམ་པ་ལགས་ཏེ། གཞན་ཉམས་སུ་བླང་བྱ་རྣམས་ལྟོ་འགྲངས་བའི་བྱ་ན་དང་འདྲ་སྟེ། རྟག་ཏུ་ཉམས་སུ་བླང་བྱ་མ་ལགས་པས། ཆོས་ལྔ་པོ་ལ་རྒྱུན་དུ་མཉམ་པར་གཞག དེས་དབང་པོ་ཡུལ་ལ་མི་འཕྲོ་མི་འཛིན་ཅིང་ཉོན་མོངས་པ་དུག་གསུམ་རྒྱུན་བཅད་ནས་ཡོན་ཏན་སྐྱེ་བ་ལགས་མོད། དེ་ལྟར་མ་གྱུར་པར་ཡུལ་ལ་ཕྱིར་དབང་པོ་འཕྲོས་པས་ཉེས་པ་མཐའ་དག་འབྱུང་སྟེ་མིག་གི་དབང་པོས་གཟུགས་ལ་ཕྱིར་བལྟས་པས། སྡུག་པ་ལ་ཆགས་པའི་སེམས་སྐྱེ།
སེམས་དེའི་ལས་ཀྱི་འབྲས་བུས་ཡི་དྭགས་སུ་སྐྱེས་ཤིང་བཀྲེས་བསྐོམ་ལ་སོགས་པའི་སྡུག་བསྔལ་དཔག་ཏུ་མེད་པ་ཉམས་སུ་མྱོང་བར་འགྱུར། མི་སྡུག་པ་ལ་ཞེ་སྡང་གི་སེམས་སྐྱེ། སེམས་དེའི་ལས་ཀྱི་འབྲས་བུས་དམྱལ་བར་སྐྱེ་ཞིང་བཙོ་བསྲེག་ལ་སོགས་པའི་སྡུག་བསྔལ་དཔག་ཏུ་མེད་པ་ཉམས་སུ་མྱོང་བར་འགྱུར། བར་པ་ལ་ཉོན་མོངས་པ་གཏི་མུག་གི་སེམས་སྐྱེ། སེམས་དེའི་ལས་ཀྱི་འབྲས་བུས་དུད་འགྲོ་བཀོལ་སྤྱོད་ལ་སོགས་པའི་སྡུག་བསྔལ་དཔག་ཏུ་མེད་པ་ཉམས་སུ་མྱོང་བ་མ་གཏོགས་པ་ཕྱིར་བལྟས་པས་ཆེན་པོ་ཞིག་མཐོང་རྒྱུ་ག་ལ་ཡོད། དེ་བཞིན་དུ་རྣ་བའི་དབང་པོ་སྒྲ་ལ་འཕྲོས་པས། བསྟོད་པ་ལ་ཆགས། སྨོད་པ་ལ་སྡང༌། བར་པ་ལ་ནི་གཏི་མུག་པའི་སེམས་སྐྱེ་ཞིང༌། ཉོན་མོངས་པ་དུག་གསུམ་གྱི་ལས་བསོག
སྣའི་དབང་པོས་དྲི་དང༌། ལྕེའི་དབང་པོ་རོ་དང༌། ལུས་ཀྱི་དབང་པོ་རེག་བྱ་དང༌། ཡིད་ཀྱི་དབང་པོ་ཡུལ་དུ་ཆོས་ལ་སོགས་པ་ཐམས་ཅད་ཚུལ་དེ་ཁོ་ན་ལྟར་མཆི། དེ་ལྟར་ཡང༌། འདོད་ཆགས་ཞེ་སྡང་གཏི་མུག་བཅས། ། དེས་བསྐྱེད་ལས་ནི་མི་དགེ་བ། ། མི་དགེ་བ་ལས་སྡུག་བསྔལ་འབྱུང༌། ། དེའི་ཕྱིར་དབང་པོ་ལྔ་ནང་དུ་ལྡོག་ནས་བྱང་ཆུབ་ཀྱི་སེམས་གཉིས་དབྱེ་བ་མེད་པའི་ཏིང་ངེ་འཛིན་ལ་མཉམ་པར་བཞག་ན། རླུང་རང་ཤུགས་སུ་ལྡོག་ཅིང་བྱང་ཆུབ་ཀྱི་སེམས་སྟོབས་སུ་ཅག་གིས་འགྱུར་ཞིང༌།
དེ་དབང་པོ་ལྔ་དག་པས། མངོན་ཤེས་ལྔ་ཆུ་དྭངས་པའི་གཟུགས་བརྙན་ལྟར་འཆར་ཏེ། དེ་ཡང་ལྷའི་མིག་རྣམ་པར་དག་པས་འདི་ནས་ནུབ་ཕྱོགས་བདེ་བ་ཅན་གྱི་ཞིང་ཁམས་ལ་སོགས་པའི་ཕྱོགས་བཅུའི་སངས་རྒྱས་ཀྱི་ཞིང་ཁམས་དང༌། སངས་རྒྱས་ཉིད་འཁོར་དང་བཅས་པ་མཐོང་བར་འགྱུར། དེ་བཞིན་དུ་ལྷའི་རྣ་བ་རྣམ་པར་དག་པས་བདེ་བ་ཅན་ལེགས་པའི་ཞིང་གང་དག་པ་རྣམས་སུ་སངས་རྒྱས་འོད་དཔག་ཏུ་མེད་པ་ལ་སོགས་པས་ཆོས་གསུང་བ་རྣམས་མངོན་གསུམ་ལྟར་མཐོང་བར་འགྱུར། དེ་བཞིན་དུ་ལྷའི་སྣ་དང་ལྕེ་དང་ལུས་དང་ཡིད་ཀྱིས་འཇིག་རྟེན་ན་དྲི་ཞིམ་པ་དང༌། རོ་མངར་བ་དང༌། རེག་བྱ་འཇམ་པ་ཡིད་ཀྱི་བདེ་བ་ལ་སོགས་པ་ཐམས་ཅད་ལ་དབང་བྱེད་པར་འགྱུར། མདོར་ན་ཡོན་ཏན་གྱི་ཚོགས་ཇི་སྙེད་ཡོད་པ་དེ་རྣམས་ནང་དུ་ཉོན་མོངས་པ་དུག་གསུམ་དང་བྲལ་བའི་ཏིང་ངེ་འཛིན་ལ་རྟག་ཏུ་མཉམ་པར་བཞག་པ་ལས་འབྱུང་བ་ལགས་མོད། དེ་ལྟར་ཡང༌།
མ་ཆགས་མ་སྡང་གཏི་མུག་མེད། ། དེས་བསྐྱེད་ལས་ནི་དགེ་བའོ། ། ཞེས་གསུངས་པས། དེའི་ཕྱིར་ན་རླུང་སེམས་ནང་དུ་གནས་པ་གཅེས་ཏེ། ཕྱིར་འཕྲོས་ན་ནད་མང་བ་དང་ཚེ་ཐུང་བ་དང༌། ཁ་མི་ཕྱེད་པ་ལ་སོགས་པའི་ཉེས་སྐྱོན་ཐམས་ཅད་མུན་རུབ་པ་བཞིན་དུ་འབྱུང་བས་ན་བྷུ་སུ་ཀུའི་རྣམ་པར་ཐར་པས་གཞན་གྱི་ངོ་སྲུང་བ་ལ་སོགས་པའི་རྣམ་པར་གཡེང་བ་ཐམས་ཅད་རྦད་ཀྱིས་བཅད་ནས། རང་སེམས་སྲུང་དགོས། དེ་ལྟར་ཡང༌། སློབ་དཔོན་ཞི་བ་ལྷའི་ཞལ་ནས། སེམས་སྲུང་བརྟུལ་ཞུགས་མ་གཏོགས་པ། །
བརྟུལ་ཞུགས་མང་པོས་ཅི་ཞིག་བྱ། ། ཞེས་གསུང༌། ཁོང་གི་སྐུ་འབག་འབྲི་བ་ཡང་ཞལ་ཕར་ལ་བསྟན་པ་འབྲི་བར་འདུག་གསུང་ཡང་འགའ་ཞིག་གི་རྣམ་པར་རྟོག་པ་ལ། ཁ་བསག་དང་ངོ་དགའ་ལ་སོགས་པས་གཞན་གྱི་སེམས་མ་བསྲུངས་ན་རྙེད་པ་དང་བཀུར་བསྟི་ལ་སོགས་པ་བསྒྲུབ་པའི་མཐུན་རྐྱེན་མི་འབྱུང་སྙམ་ན་ནང་དུ་སེམས་རྩེ་གཅིག་པའི་ཏིང་ངེ་འཛིན་ལ་མ་ཡེངས་པར་བྱ་ཞིང་འཕགས་པ་ཀ་ཏ་ཡ་ན་བཞིན་ཏིང་ངེ་འཛིན་ལས་མ་གཡོས་ན། ཕུན་སུམ་ཚོགས་པ་ཐམས་ཅད་དཔེར་ན་འབྲས་དཀར་མོ་ལོ་ལེགས་ན་ཕུབ་སོག་ཞོར་ལ་འབྱུང་བ་ལྟར་འོངས་ཏེ། དེ་མ་ཡིན་པའི་སེམས་ཀྱིས་འདོད་ཀྱང་མི་འབྱུང་སྟེ། དེ་ལྟར་ཡང༌། ཆོས་རྗེའི་ཞལ་ནས། རྒྱུ་འབྲས་བསླུ་བ་མེད་པས་བརྣབས་སེམས་ཡིད་ལ་རེ་བ་འཇོམས། ། ཞེས་གསུངས།
དེ་ཡང་སྔོན་ཡུལ་འཕགས་རྒྱལ་ཞེས་བྱའི་མཐའ་འཁོབ་ཅིག་ན། སྡིག་སྤྱོད་ཀྱི་རྒྱལ་པོ་གཏུམ་པོ་རབ་སྣང་ཞེས་བྱ་བ་འཁོར་མང་པོ་དང་བཅས་པ་ཞིག་ཡོད་པ་འདུལ་བའི་དུས་ལ་བབ་པར་མཁྱེན་ནས། སངས་རྒྱས་ཀྱི་ཞལ་ནས་འཕགས་པ་ཀ་ཏ་ཡ་ན་ལ། མཐའ་ཁོབ་ཀྱི་རྒྱལ་པོ་གཏུམ་པོ་རབ་སྣང་ལ་སེམས་སྲུང་སྟེ། དེར་འཕགས་པས་བྱོན་པ་དང་རྒྱལ་པོ་དང་འཕགས་པ་གཉིས་ཀྱི་ཁྲི་བཤམས་ནས་སྐྱེ་བོའི་ཚོགས་མང་པོ་འདུས་ཏེ། གླུ་གར་དང་རོལ་མོ་མང་པོ་བྱས་ཏེ་རྒྱལ་པོ་དགྱེས་པར་བྱས་ཏེ་དགྱེས་པ་དང༌། རྒྱལ་པོས་འཕགས་པ་ལ་གླུ་སྙན་ནམ་གར་ལེགས་སམ་ཞུས་པས། འཕགས་པས་ངས་མ་མཐོང་གང་མཐོང་བ་དང་ཐོས་པ་དེ་ལའོ་གསུངས་པས། འོ་ན་ཁྱོད་ལ་མིག་དང་སྣ་བ་མེད་དམ་ཟེར་བ་ལ། རྒྱལ་པོ་ཡིད་ཆེས་པར་བྱ་བའི་ཕྱིར།
འཕགས་པས་རྒྱལ་པོ་ལ་ཁྱོད་ཀྱི་ཡུལ་ན་ཆད་པ་ཕོག་པའི་མི་དག་ཡོད་དམ་དྲིས་པས་ཡོད་ཟེར་ཏེ་ཁྲིད་ནས་བྱུང་བས། ལག་ཏུ་ཏིལ་མར་སྐྱོགས་གང་བསྐུར། གཤེད་མ་རལ་གྲི་ཐོགས་པས་བསྐོར་ནས་འདི་གྲོང་ཁྱེར་ལ་སྐོར་བའི་ཚེ་ཐིགས་པ་གཅིག་བོ་ན་གཤེད་མས་སྐེ་བག་ནས་མགོ་ཐང་ལ་ལྷུང་བར་འགྱུར་ཞེས་བསྒོ་ནས་ལམ་དུ་གླུ་གར་ལ་སོགས་པ་གྱིས་ཤིག་གསུངས། དེ་ལྟར་བྱས་ཏེ་ཁྱོད་ཀྱིས་མཐོང་ངམ་བྱས་པས་ངས་མ་མཐོང་གང་མཐོང་བའམ་ཐོས་པ་དེ་ལ་འོ་ཟེར་བས། འཕགས་པས་རྒྱལ་པོ་ལ། མི་འདི་ཉིད་ཚེ་འདིའི་སྲོག་སྲུང་བའི་ཆེད་དུ་ཡང་མ་མཐོང་ན། བདག་ཀྱང་བྱང་ཆུབ་ཀྱི་སྲོག་སྲུང་བའི་ཆེད་དུ་གླུ་གར་ག་ལ་མཐོང་གསུངས་པས། རྒྱལ་པོ་དད་ནས་དཀོན་མཆོག་གསུམ་གྱི་བསྟན་པ་དར་བར་གྱུར་པ་ལྟ་བུ་ལགས། དེས་ན་ཏིང་ངེ་འཛིན་ལ་རྩེ་གཅིག་ཏུ་མཉམ་པར་བཞག་ཅིང་ལྷ་མོ་བརྒྱས་གར་བྱས། སྲིན་མོ་བརྒྱས་བྲོ་བརྡུངས་ཡང་མཚར་བ་དང་འཇིགས་པ་མེད་པར་གླང་པོ་སྨྱོན་པ་བྱུང་ཡང་ལམ་མི་འཛུར།
རྒྱལ་པོ་བྱུང་ཡང་བསྙུན་མི་འདྲི་བར་ཉམས་སུ་བླང་ཞིང་ལོང་བ་གླང་གཞུག་ལྟ་བུ་འདི་མ་ཤོར་བར་བྱ། སྐྱེས་བུ་རྣམས་ཡུན་རིང་མོ་ཞིག་མི་འགོར་བར་སངས་རྒྱས་དང་འདྲ་བའི་གྲུབ་ཐོབ་ཏུ་འགྱུར་ཏེ། ཕུན་སུམ་ཚོགས་པ་ཐམས་ཅད་ཀྱང་འཁོར་ལོས་བསྒྱུར་བའི་རྒྱལ་པོ་ལྟར་འགྱུར་གསུང༌། དེ་ལྟར་ཡང་རྗེ་ཕག་མོ་གྲུ་པའི་ཞལ་ནས། སྙིང་ནས་རྩ་བ་ཆོད་གྱུར་ཅིང༌། ། རོ་གཅིག་ངང་ལ་འབྱམས་གྱུར་ན། ། དཔལ་གྱི་རི་ལ་དར་ཆེན་འཕྱར། ། དགོས་དགུ་མི་འདོད་བཞིན་དུ་འབྱུང༌། ། དེ་དབང་མེད་ཀྱི་རྒྱུ་འབྲས་མ་ལགས་སམ། ། ཞེས་གསུངས་སོ། །
མདོར་ན་འཇིག་རྟེན་འདིས་ཀུན་ནས་བླང་བའི་བྱ་བ་ཐམས་ཅད་སློག་རྡུལ་བཞིན་ཁེངས་ཀྱིས་བོར་ནས། ནང་དུ་ཏིང་ངེ་འཛིན་འབའ་ཞིག་གིས་དུས་འདའ་བར་བྱེད་ན། སེམས་ཀྱིས་ལུས་བྱིན་གྱིས་བརློབ་སྟེ་ལུས་ཀྱི་མཛེ་ནད་དང་ཤ་ཀྲ་ལ་སོགས་པ་མི་མཐུན་པའི་ཕྱོགས་ཐམས་ཅད་དག་ནས་དག་པའི་ལུས་ཐོབ། ལུས་ཀྱིས་སྣང་བ་བྱིན་གྱིས་བརློབ་སྟེ། སེམས་ཅན་ཐམས་ཅད་སྨིན་པར་བྱེད་ཅིང༌། ལྷ་དང་བཅས་པའི་འཇིག་རྟེན་གྱི་སྐྱབས་གནས་སུ་འགྱུར། དེ་ལྟར་ཡང་རྗེ་ཕག་མོ་གྲུ་པའི་ཞལ་ནས། ནང་གཏུམ་མོ་ཡེ་ཤེས་མེ་འབར་བས། ། ཕྱི་ལུས་ངག་སྤྱོད་པའི་དུ་བ་བཏོན། ། ཅེས་གསུངས་པ་ལགས་པས།
ཁྱེད་རྣམས་ཀྱིས་དེ་ལྟར་ཐུགས་ལ་བཞག་པར་ཞུ་གསུངས།། །། ཡང་རྗེ་རིན་པོ་ཆེའི་ཞལ་ནས་ཚེ་གཅིག་གིས་རྫོགས་པའི་བྱང་ཆུབ་ཏུ་སངས་རྒྱ་བར་བྱེད་པ་ལ། མཚན་ཉིད་དང་ལྡན་པའི་བླ་མ་དམ་པ་བསྟེན་དགོས་པ་ཡིན། དེ་ཡང་འཇིག་རྟེན་འདིའི་བཟོའི་རིག་བྱེད་ལ་སོགས་པ་ལ་ཡང་སློབ་དཔོན་མཁས་པ་འཚོལ་དགོས་ན། ཐམས་ཅད་མཁྱེན་པའི་ཡེ་ཤེས་དོན་དུ་གཉེར་བ་ལ་ལྟ་སྨོས་ཀྱང་ཅི་དགོས། དེ་ལྟར་སྡུད་པ་ལས། སློབ་མ་བཟང་པོ་བླ་མ་གུས་ལྡན་དེ་དག་གིས། ། བླ་མ་མཁས་པ་རྣམས་ལ་རྟག་ཏུ་བསྟེན་པར་བྱ། ། ཅི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང༌། ། བགྱི་བ་ལ་སོགས་པ་གསུང༌།
དེ་མ་ཡིན་པ་གང་རུང་རུང་ལ་བསྟེན་ཀྱང་ཡོན་ཏན་སྐྱེད་མི་ནུས་ཏེ། དཔེར་ན་སྐོས་ཕོར་ལ་རི་མོ་མེད་ན། ཚ་ཚ་ལ་རི་མོ་མི་འབྱུང་བ་དང་འདྲ། ཆོས་རྗེའི་ཞལ་ནས། གཉུག་མའི་དྲོད་ཚོད་མི་ཤེས་པར། ། སྐལ་ལྡན་གྱི་མགོ་སྐོར་མ་བྱེད་ཅིག ། གསུངས་པས་བླ་མ་ཚུལ་ཁྲིམས་དང་ལྡན་པ་ལ་བསྟེན་འཚལ། མཚན་ཉིད་ཀྱང་བདེ་བར་གཤེགས་པའི་གསུང་རབ་ནས་དཔག་ཏུ་མེད་པ་ཞིག་གསུངས་ཀྱང༌། མགོན་པོ་ཕག་མོ་གྲུ་པའི་ཞལ་ནས་ཤེས་རབ་ཆེན་པོའི་སྒོ་ནས་གཞན་གྱི་ལམ་སྣ་འཁྲིད་ནུས་པ་དང༌། སྙིང་རྗེ་ཆེན་པོའི་སྒོ་ནས་སྡུག་བསྔལ་གྱི་ཁུར་ཁུར་བར་ནུས་པ་དང༌།
རང་ཚེ་འདི་ལ་ལྟོས་བ་སྤུའི་རྩེ་མོ་ཙམ་ཡང་མེད་པ་དང་གསུམ་པོ་འདིར་འདུས་གསུང༌། དེ་ལ་ཤེས་རབ་ཆེན་པོའི་སྒོ་ནས་གཞན་གྱི་ལམ་སྣ་འཁྲིད་པ་ལ་བླ་མ་དེས་ཀྱང་སློབ་མའི་སེམས་མི་གནས་པ་གནས་པ་དང༌། གནས་པ་བརྟན་པ་དང༌། བརྟན་པ་གོང་ནས་གོང་དུ་བོགས་འདོན་ཅིང་བདུད་མི་འཇུག་པར་བྱེད་པ་དང༌། ཞུགས་ནས་བཟློག་པའི་ཐབས་ལ་མཁས་པ་དང༌། བློ་སྣ་བསྒྱུར་ཞིང་རྒྱུད་བྱིན་གྱིས་བརློབ་པ་དགོས་གསུང༌། དེ་ལ་དང་པོ་སེམས་མི་གནས་པ་གནས་པར་བྱེད་པ་ལ། སློབ་མའི་ཁམས་དང་བག་ལ་ཉལ་ཤེས་པ། སོ་སོའི་ལས་འཕྲོ་དང་མཐུན་པའི་གདམས་ངག་དང་རྗེས་སུ་མཐུན་པ་ཤེས་དགོས། དེ་ལ་ཡང་བླ་མ་རབ་འབྲིང་རྣམ་པ་གསུམ་དུ་ཤེས་དགོས།
རབ་མཉམ་པར་མ་བཞག་ཀྱང་གཞན་གྱི་རྒྱུད་ཇི་ལྟ་བ་བཞིན་མཁྱེན་པ་སངས་རྒྱས་ལྟ་བུ་ཡོན་ཏན། དེ་ཡང་སྔོན་དེད་དཔོན་སྟོབས་ལྡན་གྱི་བུ་ལེགས་འོངས་ཞེས་བྱ་བ་བསོད་ནམས་ཤིན་ཏུ་ཆུང་བ་ཞིག་དེ་བཞིན་གཤེགས་པའི་སྤྱན་སྔར་རབ་ཏུ་བྱུང་བ་ལ། སྐྱེ་བ་སྔ་མ་ལ་ཟད་པ་སྔོན་པོ་ལ་གོམས་པར་མཁྱེན་ནས། རྒྱལ་པོ་མ་སྐྱེས་དགྲའི་ལྡུམ་ར་ནས་ཨུཏྤ་ལ་སྔོན་པོ་ལོངས་ལ་དགེ་འདུན་གྱི་གྲལ་དུ་བྲིམས་ཤིག་གསུང་སྟེ་བྲིམས་པ་དང༌། ཨུཏྤལ་མིག་ལ་ཕན་པས་བསྣམ་པར་བྱའོ་གསུང༌། ཐམས་ཅད་ཀྱིས་སྔོ་ཟིང་ཀྱིས་བསྣམས་པས། ལེགས་འོངས་ཀྱིས་སྔོན་གྱི་ཚེ་སྔ་མ་སྔོན་པོ་ལ་གོམས་པའི་རྒྱུ་དེས་ལྷན་གཅིག་བྱེད་པའི་རྐྱེན་སྔོན་པོ་དེས་སད་ནས་ཏིང་ངེ་འཛིན་ཐོབ་ནས་དགྲ་བཅོམ་ཐོབ་སྐད། དེ་ནས་བཅོམ་ལྡན་འདས་ཀྱིས་ཁྱོད་ལ་ཆུ་སྲིན་བྱིན་པ་གསོད་ཀྱི་ཀླུ་ཨ་འབྲས་ཆུ་ངོས་ཐུལ་ཅིག་གསུང་ནས་འཕགས་པས་གྲོང་ཁྱེར་དུ་བསོད་སྙོམས་ལ་བྱོན་ནས་མཐར་གནས་པའི་ཆུ་མིག་སྟེང་དུ་གྲོ་སྟབས་པ་དང༌། དེ་ཀླུ་ཁྲོས་ནས་ནམ་མཁའ་ནས་མཚོན་ཆའི་ཆར་ཕབ་པས། ཡང་འཕགས་པས་མེའི་ཏིང་ངེ་འཛིན་ལ་གནས་པས་ཁོང་ཀུན་ནས་མེའི་ཕུང་པོ་རབ་ཏུ་འབར་བར་མཐོང་ནས་བྲེད་དེ་འཕགས་པ་ཉིད་ལ་སྐྱབས་སུ་སོང་བ་དང༌།
འཕགས་པས་ཀླུ་རྣམས་ལ་དཀོན་མཆོག་གསུམ་ལ་སྐྱབས་སུ་འགྲོ་བ་དང༌། བསླབ་པའི་གཞི་རྣམས་ཕོག་ནས། ཁོང་སྲོག་ཆགས་ཆུ་དུར་མཛད་ནས་ལྷུང་བཟེད་དུ་བཅུག་སྟེ་དེ་བཞིན་གཤེགས་པ་ལ་ཕུལ་བ་དང༌། དགེ་སློང་རྣམས་ཟད་པ་མེའི་ཏིང་ངེ་འཛིན་ལ་མཉམ་པར་བཞག་པ་རྣམས་ཀྱི་མཆོག འཕགས་པ་ལེགས་འོངས་ཡིན་གསུངས་པ་ལྟ་བུ་དང༌། གཞན་ཡང་བཅོམ་ལྡན་འདས་མཉན་ཡོད་ན་བཞུགས་པའི་ཚེ། དགེ་སློང་སེང་གེ་ཞེས་བྱ་བས་བསྒོམས་ཀྱང་སེམས་གནས་སུ་མ་བཏུབ་པས། དེའི་བག་ཆགས་སད་པར་བྱ་བའི་ཕྱིར། བཅོམ་ལྡན་འདས་ཀྱིས་ཁོ་བསོད་སྙོམས་ལ་སོང་བའི་དུས་སུ་ཀུན་དགའ་བོ་ལ་བསྔགས་ནས། ཁོང་གི་བྲང་ཁང་ལ་གད་དར་གྱིས་སྤོས་ཆུས་ཆག་ཆག་ཐོབ།
མེ་ཏོག་སིལ་མ་ཁྲོམ། དར་གྱི་ལྡ་ལྡི་བྲིས། སེངྒེའི་ཁྲི་ཤོམས་ཤིག་གསུང་ནས། དེ་ལྟར་བྱས་པ་དང༌། དེ་ནས་ཁོ་ལོག་བྱུང་བ་དང༌། ངའི་ཁང་པར་སུ་ཕྱིན་པ་ཡིན་ཟེར། ཀུན་དགའ་བོ་ཕྱིན་བྱས་པས། འདིས་མི་བསླུ་སྙམ་ནས་དགེ་སློང་སེངྒེའི་ཁྲི་ལ་བསྡད་པས་སྔར་གྱི་བག་ཆགས་སད་ནས་སེམས་གནས་པ་བྱུང་སྟེ་དེ་ལ་བརྟེན་ནས་བསྒོམས་པས། དགྲ་བཅོམ་པ་ཐོབ་པ་ལྟ་བུ་དང༌། གཞན་ཡང་བཅོམ་ལྡན་འདས་ཀྱིས་དགེ་སློང་ལ་ལ་དག་ལ།
ཚེ་སྔ་མ་ལ་དཀར་པོ་དང་སྔོན་པོ་དང་དམར་པོ་ལ་སོགས་པ་གང་ལ་གོམས་པ་གནས་ཀྱིས་ལྷུང་བཟེད་ཀྱི་ཁ་སྐོར་བ་དཀར་པོ་དང་དམར་པོ་ལ་སོགས་པ་བྱུགས་ནས་དེ་ལ་དམིགས་པས་སྐད་གཅིག་གིས་སེམས་གནས་པ་གྲུབ་པ་ཡིན། དེའི་ཐོག་ནས་ཁྲིད་པས་འབྲས་བུ་མྱུར་དུ་ཐོབ་པའི་གཏམ་རྒྱུད་མཐའ་མེད་པ་ཞིག་གསུངས་ཏེ་སྐྱེས་བུ་རྣམས་དེ་ཅི་ལ་གླེང་བླངས་ན། སློབ་མའི་རྒྱུད་ལ་ཡོན་ཏན་ཕུན་སུམ་ཚོགས་པ་མཐའ་མེད་དུ་བསྐྱེད་པ་ལ་མཉམ་པར་མ་བཞག་ཀྱང་ས་ལེ་མཁྱེན་པ་སངས་རྒྱས་ལྟ་བུ་ཡིན་གསུང༌། བླ་མ་འབྲིང་གིས་མཉམ་པར་བཞག་ན་སློབ་མ་ལ་སོགས་པའི་ཁམས་རྒྱུད་ལ་སོགས་པ་མཁྱེན་ཅིང༌། མ་བཞག་ན་མི་ཤེས་པས་མཉམ་གཞག་གི་ངང་ནས་ཚེ་སྔ་མའི་ལས་འཕྲོ་དང༌། ཚེ་འདི་གོམས་པའི་ཐོག་ནས་ཁྲིད་ཤེས་དགོས་ཏེ། དེ་གང་ལྟ་བུ་སྙམ་ན། སློབ་དཔོན་ཀླུའི་བྱང་ཆུབ་དེ་སྔོན་ཤིང་འཐུ་ཡིན་པས་དེའི་གོམས་པའི་བག་ཆགས་ལ་བརྟེན་ནས་འཁྲིད་པའི་ཕྱིར། སློབ་དཔོན་འཕགས་པས་མགོ་ལ་ཤིང་སྐྱེ་བ་བསྒོམ་དུ་བཅུག་པས། རྩེ་གཅིག་པའི་སེམས་ཐོབ་སྟེ།
ཕུག་ནས་ཕྱིར་འོང་མ་ཤེས་པ་ལ། ད་ཁྱེད་རང་གིས་ཤིང་དེ་སོག་ལེས་བཅད་པར་སོམས་ལ་ཕྱིར་ཤོག་གསུངས་པས། ཕྱིར་ཐོན་ཤེས་ཤིང༌། དེ་ཉིད་ལ་བརྟེན་ནས་བསྒོམས་པས་གྲུབ་པ་ཐོབ་པ་ལྟ་བུ་ཡིན། དེ་ཡང་ཤིང་ལ་རྩེ་གཅིག་པ་ཐོབ་པ་དེ་རྟོག་པ་གཞན་གྱིས་སྟོང་པས་ཞི་གནས། དེའི་རང་བཞིན་སྟོང་པ་ཉིད་དུ་ཤེས་པ་དང་ལྷག་མཐོང༌། དེ་ལྟར་ཡང་སེམས་ཞི་བ་དེ་ཞི་གནས་ཏེ། ཆོས་ཤེས་པ་དེ་ལྷག་མཐོང་ངོ༌། ། བགྱི་བ་གསུང༌། དེ་ཡང་འཛམ་བུ་གླིང་པ་ཐམས་ཅད་ཀྱི་མདུན་དུ་ཉིན་མཚན་དུས་དྲུག་ཏུ་བྱོན་ནས་འོ་དོད་འབོད་ཅིང་བྱིན་གྱིས་བརློབ་ཀྱང་ལས་ངན་གྱི་མ་མཐོང་བ་ཡིན།
སྔོན་ར་སྒྲེང་ཕ་ཝོང་ཐང་དུ་དགེ་བའི་བཤེས་སྤྱན་མངའ་བ་དང་ཞལ་མཇལ་གསུང༌། གཞན་ཡང་འཕགས་པ་མོའུ་འགལ་གྱི་བུ་ལ་བྲམ་ཟེའི་ཁྱེའུ་གཉིས་ཀྱི་རབ་ཏུ་བྱུང་སྟེ། གཅིག་རུས་པ་དཀར་པོ་ལ་སེམས་འཛིན་དུ་བཅུག གཅིག་གིས་རླུང་འགྲམ་དུ་བཅུག་པས་དབྱར་ཟླ་བ་གསུམ་དུ་སེམས་མ་གནས་པ་ལ། བཅོམ་ལྡན་འདས་ཀྱིས་ཤཱ་རིའི་བུ་ལ་གཏད་དེ། ཁོང་གི་མཉམ་པར་བཞག་ནས་བལྟས་པས། མཁྱེན་ནས་གོ་ལྡོག་སྟེ་བསྒོམ་དུ་བཅུག་པས་དགྲ་བཅོམ་པ་ཐོབ་པ་ལྟ་བུ་དང༌། ཡང་སྒ་རྒྱལ་བའི་སྐྱེ་བ་སྔ་མའི་ཡི་དམ་ལྷ་མོ་སྐུལ་བྱེད་མ་ཡིན་པས། བྱིས་པའི་དུས་སུ་གཟུངས་མ་བསླབས་པར་བློ་ལ་བྱུང༌། ནུས་པ་ཡང་ཆེ་བ་ལ་དེའི་དུས་ན་ར་འཚོ་ཞིང༌།
གཟུངས་ཀློག་པའི་ཚེ་སྔ་གྲོ་གདུགས་ཆུང་ཞིག་སྤྱི་བོ་ནས་ཐོན་ནས་ཆེར་འཕེལ་ཕྱི་གྲོ་ཆུང་དུ་སོང་ནས་སྤྱི་བོར་ཐིམ་པ་ཞིག་བྱུང་སྐད། སློབ་དཔོན་ཞིག་ལ་ཞུས་པས་འདྲེ་ཡིན་ཟེར་ནས་འཕྲོ་བཅད། དེ་ནས་དབུས་སུ་བྱོན་ཏེ། གཙང་ན་གུ་རུ་ལོ་ཙཱ་བ་ཚུལ་ཁྲིམས་རྒྱལ་བྱ་བ་བཞུགས་ཟེར་བ་ཐོས་ནས་བྱོན་པ་ལ།

ལོ་ཙཱ་བའི་ཞལ་ནས་ཀྱང་སང་འདིར་ལས་ཅན་ཞིག་འོང་བར་འདུག་པས་དེ་ངའི་རྩར་ཐོངས་ཤིག་གསུང་སྟེ། དེར་ཁོ་དང་མཇལ་བས་སྐུལ་བྱེད་མའི་སྐུ་ལ་མཛུབ་མོ་བཙུགས་ནས་འདི་ཁྱོད་ཀྱི་སྐྱེ་བ་སྔ་མའི་ཡི་དམ་ཡིན། ཁྱོད་སྡིག་པའི་གྲོགས་པོས་བསླུས་པ་ཡིན། གསུངས་པས་སྐུ་ལ་འཁྱུད་ནས་ཤུམས་སྐད། དེར་ཁོང་གིས་ངོ་སྤྲད་ནས་བསྒོམས་པས་གྲུབ་ཐོབ་ཆེན་པོ་ཞིག་བྱུང་སྐད། སྐྱེས་བུ་རྣམས་ཁོང་གི་ཚེ་སྔ་མའི་ཡི་དམ་སྐུལ་བྱེད་མ་ཡིན་པ་ལ། ལོ་ཙཱ་བས་འཇམ་དཔལ་ལྟ་བུ་ཞིག་སྒོམ་དུ་བཅུག་ན་གྲུབ་ཐོབ་མི་འབྱུང་སྟེ། ལར་ན་སོ་སོའི་རིགས་ཤེས་དགོས། རིགས་གང་ལ་དད་པ་དེའི་ལས་འཕྲོ་ཅན་ཡིན། རྗེ་རིན་པོ་ཆེའི་ཞལ་ན། སོ་སོའི་རིགས་རྣམས་དུས་སུ་ངོ་སྤྲོད་མཛད། །
ཅེས་པ་དང༌། གཞན་དུ་འདུན་པ་སྒྱུར་ན་ཕྲག་དོག་ཅན་དེ་ཕུང་དུ་བཅུག ། གསུངས་པས། ཁྱེད་རྣམས་ཀྱང་གཞན་གྱི་འདུན་པ་མ་བསྒྱུར་བར་སོ་སོ་གང་ལ་དད་པའི་བླ་མའམ་ཡི་དམ་དེ་སྐྱེ་བ་སྔ་མའི་འབྲེལ་པ་ཅན་ཡིན། དེ་ལྟར་ཡང་དགྱེས་རྡོར་ལས། རྣལ་འབྱོར་པ་གང་ནག་པོ་ཆེ། ། དེ་ཡི་ལྷ་ནི་མི་བསྐྱོད་པ། ། ཞེས་པ་ལ་སོགས་པ་གསུངས་པས་ན། བླ་མ་ཐ་མས་ཀྱང་བླ་མ་གོང་མའི་བྱིན་རླབས་ཞུགས་ཤིང༌། རང་གི་ཉམས་མྱོང་ལ་ཕྲིགས་ཚུད་པའི་སྒོ་ནས་ཁྲིད་དགོས་པ་ཡིན།
དེ་མ་ལགས་པའི་ར་ཟམ་རྩ་ལ་འགྲོ་བའི་ལུགས་ཀྱི་ཁྲིད་བྲེང་བྲེང་དེས་ཡོན་ཏན་སྐྱེད་མི་ནུས་ཏེ། ཤར་དུ་འགྲོ་བ་ལ་བྱང་དུ་ལམ་བསྟན་པ་འདྲ། དེ་ལྟར་ཡང་དཔལ་ཕག་མོ་གྲུ་པའི་ཞལ་ནས། ཉམས་མྱོང་མེད་པའི་སྒོམ་ཁྲིད་དེ། ། རྒྱུས་མེད་ལམ་མཁན་བྱེད་པ་ཡིན། ། ཞེས་པ་ལ་སོགས་པ་གསུང༌། ཁོང་ལ་ཞང་པོ་རྒྱས་ཞུས་པ་ལ། སྒོམ་ཆེན་པའི་བསྟན་པ་དམའ་བའི་དུས་ནམ་ཡིན་ཞུས་པས། སློབ་དཔོན་མྱོང་བ་མེད་པས་སློབ་མ་མོས་གུས་མེད་པ་ལ་ཁྲིད་བྱེད་པའི་དུས་འབྱུང༌། དེ་རྩ་ན་ཉམས་དམས་པ་ཡིན་གསུང་སྐད།
མདོར་ན་སྒོམ་རོ་གཅིག་གི་རྟོགས་པ་མེད་པར་སློབ་མ་ལ་ཁྲིད་བྱེད་པ་བས། མདའ་གཞུ་ཐོགས་ནས་ལིངས་བྱེད་པ་དྲག་གསུང༌། དེས་ན་སྐྱེས་བུ་རྣམས་ཁྱེད་རང་རྣམས་ཀྱང་སློབ་དཔོན་མ་སྔ། དུད་འགྲོ་ཀུན་ཀྱང་སྐྱེ་མ་རན་ཡར་སྐྱེས་ན་སྣ་བ་འབྱར་བ་དང༌། སྒྱིད་པ་བྱོལ་བ་ལ་སོགས་པ་འབྱུང་བར་གདའ། དེ་རྣམས་ཀྱིས་སེམས་གནས་པར་བྱེད་པའི་ཐབས་བགྱི་བ་ལགས། འོ་ན་བླ་མ་གོང་མ་གཉིས་མ་གཏོགས་པ་ལ་མངོན་པར་ཤེས་པ་ནི་མེད། སློབ་མའི་ཁམས་དང་བག་ལ་ཉལ་ཇི་ལྟར་ཤེས་སྙམ་ན། མཁྱེན་པའི་ཡེ་ཤེས་ཀྱི་རྗེས་སུ་འབྲངས་པ་ཡིན། དེ་གང་ཡིན་གང་ལ་ཟེར་སྙམ་ན།
བདེ་བར་གཤེགས་པའི་གསུང་རབ་རྣམས་ལགས་མོད། དེའི་རྗེས་སུ་འབྲངས་པས་ཕྱིན་ཅི་མ་ལོག་པར་ཤེས་ནས་འོང་གསུང༌། གཉིས་པ་གནས་པ་བརྟན་པར་བྱེད་པ་ནི། རི་ཁྲོད་ལ་སོགས་པ་དབེན་པའི་གནས་སུ་སྤྱོད་ལམ་རྣམ་པ་བཞིས་ཆུ་བོ་རྒྱུན་གྱི་རྣལ་འབྱོར་གྱི་ཚུལ་དུ་ཉམས་སུ་བླང་འཚལ་ལགས། གསུམ་པ་བརྟན་པ་བོགས་འདོན་པར་བྱེད་པ་ནི། མི་མཐུན་པའི་ཕྱོགས་ཡུལ་རྐྱེན་སྣ་ཚོགས་དང་བསྲེས་ནས་རོ་སྙོམ་ཞིང་བསྒོམ་པ་ཡིན། དེ་ཡང་བདུད་མི་འཇུག་པར་བྱེད་པ་ནི། སྤྱིར་ན་བདུད་བགྱི་བ་དེ་ནང་དུ་རང་ལ་དུག་ལྔ་སྐྱེས་ན་ཉོན་མོངས་པའི་བདུད་ཡིན། དེ་ཡོད་པས་པདྨའི་འཚོ་ལ་ངང་པ་འདུ་བ་ལྟར་གདོན་གསུམ་པོ་བོས་པ་ལྟར་འདུ་བ་དེ་ལྷའི་བུའི་བདུད་ཡིན། དེ་རྣམས་ཀྱང་འབྱུང་བ་བཞི་འདུས་པའི་ཕུང་པོ་ལ་ཞུགས་ནས།
རླུང་འཁྲིས་བད་ཀན་གསུམ་གྱི་ནད་བསྐྱེད་པ་དེ་ཕུང་པོའི་བདུད་ཡིན། དེས་སྲོག་ཆད་པར་བྱེད་པ་དེ་འཆི་བདག་གི་བདུད་ཡིན་ཏེ། དེ་རྣམས་མི་འཇུག་པར་བྱེད་པ་ལ། ནང་དུ་ཉོན་མོངས་པ་དུག་གསུམ་མེད་པའི་ཏིང་ངེ་འཛིན་ལ་སེམས་གནད་དུ་བསྣུན་ནས། བདུད་འཇུག་པ་མེད་ན། དཔེར་ན་ཐབ་ཀྱི་མེ་བསད་ན། སྐར་ཁུང་གི་དུ་བ་མི་འབྱུང་དང་འདྲ་གསུང༌། བདུད་ཞོམ་པ་བཟློག་པ་ནི། སྤྱིར་ན་བར་ཆད་ཀྱི་དངོས་པོ་གང་ཡིན་ཡང༌། ནང་དུ་རང་གི་བསམ་པ་འཁྲུལ་བ་མ་གཏོགས་པ་ཕྱི་རོལ་ན་བདུད་བྱ་བ་དངོས་པོར་གྲུབ་པ་ཡོད་མ་མྱོང་པས་ན།
རྣམ་རྟོག་མ་ཟད་ཀྱི་བར་དུ་བདུད་མི་ཟད། རླུང་ཕུགས་ནས་ལངས་ནས་ཕྱི་སྒོ་སྒོ་གཏན་གྱིས་མི་ཚོག མཚོ་ལ་མེ་ཤོར་ན་བསོད་པའི་ཆུ་མི་རྙེད་པས་བདུད་ཀྱི་རྒྱུ་ཅི་ཟད། མདོར་ན་རང་ལ་རང་གིས་བར་ཆད་མ་བྱས་ན་ཕྱིའི་བར་ཆོད་ཀྱིས་མི་ཚུགས་ཏེ། རྗེ་བཙུན་མི་ལའི་ཞལ་ནས། རང་སེམས་བདུད་དུ་མ་ཤེས་ན། ། ཕྱི་རོལ་གྱི་བདུད་དེ་རྣམ་རྟོག་ཡིན། ། རྣམ་རྟོག་ཆོས་སྐུ་ཤེས་ལགས་ན། ། བདུད་ཆོ་འཕྲུལ་རྣལ་འབྱོར་རྒྱན་དུ་ཆེ། ། གསུང༌། །
དེ་ལྟར་ཡང་འཕགས་པ་སྡུད་པ་ལས། གོ་ཆ་ཆེན་པོ་བགོས་ཤིང་བདུད་ཀྱི་རྒྱུ་འདུལ་བ། ། དེ་ཡི་ཕྱིར་ན་སེམས་དཔའ་ཆེ་ཞེས་རབ་ཏུ་བརྗོད། ། བགྱི་བ་གསུང༌། གཞན་དག་ཁ་ཅིག་ལམ་ཉམས་སུ་ལེན་པ་ལ་བར་ཆད་བྱུང་ན་སྤང་བྱར་བྱེད། དེ་མ་གོ་བ་ཡིན། སྐྱོན་ལམ་གྱི་གྲོགས་ཡིན། སྐྱོན་དེ་ཉིད་ཀྱི་ཐོག་ཏུ་གནད་དུ་བསྣུན་པས་སྐྱོན་ཐམས་ཅད་དག་ཅིང་རྣམ་པར་སྨིན་པའི་འབྲས་བུ་ཡོན་ཏན་ཐམས་ཅད་དཔེ་མེད་ཅིང་འགྲན་ཟླ་དང་བྲལ་བར་རྫོགས་ནས་མཆི། གཉིས་པ་སྙིང་རྗེ་ཆེན་པོའི་སྒོ་ནས་གཞན་གྱི་སྡུག་བསྔལ་གྱི་ཁུར་འཁུར་བ་ནི། སྙིང་རྗེ་གསུམ་དང་ལྡན་པ་ཡིན་ཏེ།
སེམས་ཅན་ལ་དམིགས་པའི་སྙིང་རྗེ། ཆོས་ལ་དམིགས་པའི་སྙིང་རྗེ། དམིགས་པ་མེད་པའི་སྙིང་རྗེ་དང་གསུམ་མོ། ། སྙིང་རྗེ་དེའི་སྒོ་ནས། སྡུག་བསྔལ་གྱི་ཁུར་འཁུར་བ་ལ། ཁུར་མཁན་དགོས། དེ་ཡང་བདག་པས་གཞན་གཅེས་ཀྱི་བསམ་པ་བྱང་ཆུབ་སེམས་ཡིན་ཏེ། དེ་མེད་ན་རེ་ལྟོས་ཅན་དུ་འགྲོ་བས། ཕན་བཏགས་པ་ལ་དྲིན་བརྩི། བཟང་པོ་ལ་ཞྭ་བཀོན་ངན་པ་ལ་ལྷམ་འཕྲོག་པའི་ཚུལ་དེ་ལྟ་བུས་ག་ལ་མཆི།
སྙིང་རྗེ་ཕལ་ཆེར་དེར་འགྲོ་དོགས་ཡོད། རང་འདོད་ཕུགས་སུ་བཅུག་པའི་སྙིང་རྗེར་འགྲོ། གནོད་པ་སྐྱེལ་བ་ཡིན་གསུང༌། ཆོས་རྗེའི་ཞལ་ནས་རྗེ་ཕག་མོ་གྲུ་པ་བཞུགས་པའི་དུས་སུ་སློང་བ་བྱུང་བ་ལ་སོགས་པ་ལ་ཡང་ཞིག་པོ་མི་མཛད་པར། ཡུལ་དེའི་ཉོན་མོངས་པའི་རྒྱུར་འགྲོའམ་མི་འགྲོ་ཕན་ཐོགས་སམ་མི་ཐོགས་བརྟགས་ནས་འཚམས་པོ་ལ་འཚམས་པོ། རྒྱལ་པོ་ལ་དཀར་ཡོལ། སྤྲང་པོ་ལ་ཕ་ཕབས་ཀྱི་ཚུལ་དུ་སྦྱོར་བར་འདུག་གསུང༌། དེ་ལ་འབྲོངས་པས་ཨ་ཙ་ར་ལ་གསེར་བྱིན་པའམ་དགེ་བའི་བཤེས་གཉེན་སྣང་བ་བས་སྤྲང་པོ་ལ་བ་མེན་གཉིས་བྱིན་པའི་གཏམ་རྒྱུད་ལྟ་བུར་འགྲོ་བ་ལགས། ཡང་མདོ་སྡེ་སྐྱེ་རབས་ནས་ཀྱང༌། སྙིང་རྗེ་ལྟོས་པ་དང་བཅས་པས་སྦྱིན་པ་གཏང་ན་བུ་ལོན་ཆགས་སུ་བཅུག་ནས་འདུག་གསུང༌།
སྐྱེས་བུ་རྣམས་སྦྱིན་པ་གཏོང་བ་ལ་དུས་ཤེས་དགོས་གསུང༌། དེ་ལྟར་ཡང་སྡོམ་པ་ཉི་ཤུ་པ་ལས། ཕན་དང་བདེ་བ་རྣམས་བྱས་ཏེ། བདེ་ཡང་མི་ཕན་མི་བྱའོ། ། སྡུག་བསྔལ་ཡིན་ཡང་གང་ཕན་བྱ། ། གསུང༌། གསུམ་པ་ཚེ་འདི་ལ་ལྟོས་པ་སྤུའི་རྩེ་མོ་ཙམ་ཡང་མེད་པ་ནི། འཇིག་རྟེན་འདིའི་བསམ་པ་དང་རྙེད་པ་དང༌། བཀུར་སྟི་ཆེ་ཐབས་དང་བཟང་ཐབས་འདོད་ན། བླ་མར་མི་འགྲོ་ཞིང་འཇིག་རྟེན་འདི་པ་རང་ཡིན་མོད།
ཆོས་རྗེའི་ཞལ་ནས་དགེ་བཤེས་ཨ་གཤེད་ཁ་ཅིག་རང་ཆོས་བརྒྱད་བསྒྲུབ་པའི་སྙད་ཆོས་ལ་བཀལ་ནས། སློབ་མ་སྡུག་པ་རྣམས་ལོག་པའི་ལམ་ལ་འགོད་པར་འདུག སློབ་མ་བློ་སྣ་བསྟུངས་པས་ཚེ་ཕྱི་མ་དང་དུ་ལེན། ཆོས་དང་བསྟུན་པ་ལ་སྒོ་ཞན་པས་ཁེ་གྲགས་ཆུང་ཟེར་ནས་སྨྲ། ཆགས་སྡང་ཅན་ཆོས་བརྒྱད་ཅན་ཁེ་གྲགས་རྣམས་ལ་འདི་གོ་ཆོད་ཅིང་སྒོ་དྲག་ཟེར་ནས་བྱམས། མཐོ་ཐག་དང་བརྔན་ཆེན་རི་བོ་བས་ཀྱང་ཆེ་བ། ཕན་སེམས་ཏིལ་འབྲུ་བས་ཀྱང་ཆུང་བ་དེ་ལྟ་བུའི་བླ་མ་དེ་ལ་བླ་མ་གར་བཏུགས། དེ་ལྟ་བུ་དེ་བདུད་ཡིན་ཟེར་ཏེ་ཤིན་ཏུ་མད། སྔོན་དཔལ་ཕག་མོ་གྲུ་པའི་སྤྱན་སྔར་གླང་སེང་གེ་རྒྱལ་མཚན་གྱིས་ཁམས་སུ་འགྲོ་བའི་ཚེ་ན་བླ་མ་རིན་པོ་ཆེའི་རྣམ་པར་ཐར་པ་ཞིག་ཞུ་ཞུས་པས། ཁོ་བོ་ལ་རྣམ་པར་ཐར་པའི་ཡོན་ཏན་བྱ་རྒྱུ་ཡོན་ཏན་སྣ་གཅིག་ཀྱང་མི་བདོག
འོན་ཀྱང་ཚེ་འདིའི་རྟོག་པ་སྐད་གཅིག་ཀྱང་སྐྱེ་མ་མྱོང་བ་ཡིན་གསུང་སྐད། ལར་སྐྱེས་བུ་རྣམས་མཚན་ཉིད་གསུམ་དང་ལྡན་པའི་བླ་མ་དེ་ལྟ་བུ་རྙེད་ན་དོན་འགྲུབ་པ་ཡིན་པས་གློ་སྙིང་བྲང་གསུམ་བླ་མ་ལ་ལིངས་ཀྱི་ཆོལ་ལ་ང་ཅི་ཤེས་ཁྱེད་ཀྱིས་དེ་ཤེས་ཀྱི་ཚུལ་དུ་མོས་གུས་བྱས་པས་དོན་འགྲུབ་ནས་འོངས་ཏེ། དེ་ལྟ་བུའི་བླ་མ་དང་མཇལ་ན། རྗེ་སྒམ་པོ་པའི་ཞལ་ནས་སློབ་མའི་མཚན་ཉིད་མོས་གུས་ཡོད་པ་གཅིག་པུས་ཆོག་གསུངས་པས་བུ་རྣམས་ཀྱིས་དེ་ལྟར་ཐུགས་ལ་གཞག་པར་ཞུ། ཡང་བསྔོ་བ་ཞིག་བྱ་གསུངས།། །། ཡང་བླ་མ་རིན་པོ་ཆེའི་ཞལ་ནས། འོ་སྐོལ་ཚེ་འཁོར་བ་ཐོག་མ་མེད་པ་ནས་འཁོར་བར་འཁྱམས་པ་འདི་ཅིས་ལན་སྙམ་ན་གདམས་པ་ཉམས་སུ་བླངས་ཀྱང་དུས་ཀྱི་གནད་མ་ཤེས་པས་ལན། བཅོམ་ལྡན་འདས་ཀྱིས་གསུངས་པའི་རྒྱུད་སྡེ་ཆེན་པོ་བཞི་ཉམས་སུ་བླང་བྱར་གསུངས་ཀྱང་རྒྱུད་དཀྲུགས། ལུང་བཅུས། མན་ངག་གབ་པས་ཤེས་པའམ་རྟོགས་པར་དཀའ་ལ།
གནད་འདི་རྡོ་རྗེ་འཆང་ཆེན་པོས་མངོན་དུ་གྱུར་པ་ཡིན། དེས་ན་སྔགས་ཀྱི་དངོས་གྲུབ་ཐོབ་པར་བྱེད་པ་ལ་མཉམ་པར་འཇོག་པའི་དུས་ཤེས་དགོས། དེ་ལ་ལོ་གཅིག་ལ་དུས་གནད་དུ་འགྲོ་བ་བཞི་ཡོད། དེ་གང་ཡིན་སྙམ་ན། སངས་རྒྱས་ཉིད་སངས་རྒྱས་པ་དང༌། ཆོས་ཀྱི་འཁོར་ལོ་བསྐོར་བ་དང༌། དཔལ་ལྷ་ལས་བབས་པ་དང༌། མུ་སྟེགས་ཀྱི་སྟོན་པ་དྲུག་འདུལ་བའི་དུས་དང་བཞི་ཡིན་པས་དུས་དེ་རྣམས་དང་བསྟུན་པའི་དགོས་པ་ཡང་སྤང་བྱ་ཐམས་ཅད་སྤོང་ཞིང༌། ཡོན་ཏན་ཐམས་ཅད་མངོན་དུ་འགྱུར་བའི་དུས་ཡིན་པས་དེ་བཞིན་གཤེགས་པའི་རྗེས་སུ་འབྲངས་པ་ཡིན། སྔར་འདས་པའི་སངས་རྒྱས་རྣམས་ཀྱི་ཚུལ་དེ་བཞིན་མཛད་པས་སངས་རྒྱས་པ་ལགས་ཏེ།
མདོར་ན་དེ་བཞིན་གཤེགས་པ་ཆོས་ཀྱི་རྗེས་སུ་འབྲངས་པ་ལགས། དེས་ན་འོ་སྐོལ་མ་འོངས་པའི་རྗེས་སུ་འཇུག་པའི་གང་ཟག་རྣམས་ཀྱིས་ཀྱང༌། དེ་ལྟར་བྱས་ཏེ། དེ་ཡང་ས་ག་ས་རིའི་ཟླ་བའི་ཚེས་བརྒྱད་སྐར་མ་རྒྱལ་དང་འཛོམས་པའི་དུས་སུ་སྟོན་པ་སྐུ་བལྟམས་པའི་དུས་དང་རབ་ཏུ་བྱུང་བ་དང༌། དེའི་ཉ་ལ་མངོན་པར་བྱང་ཆུབ་པ་ལགས་པས། དུས་དེར་ཏིང་ངེ་འཛིན་ལ་མཉམ་པར་བཞག་ན་ལོ་རིལ་པོར་བཅད་པ་བས་ཟླ་བ་གཅིག་པོ་དེ་སྟོབས་ཆེའོ། ། དེ་ནས་ཞག་གྲངས་བཞི་ཅུ་རྩ་དགུ་ལོན་པའི་དུས་སུ་ཝ་ར་ནཱ་སིར་ཆོས་ཀྱི་འཁོར་ལོ་བསྐོར་བའི་དུས་ཡིན་པས་སྔར་དང་འདྲ་ལ། དེ་ནས་སངས་རྒྱས་ཀྱི་ཡུམ་སྒྱུ་མ་ཆེན་མོ་བྱ་བ་བདེན་པ་ལ་བཀོད་པའི་དུས་སུ་ལྷའི་གནས་སུ་བྱོན། དབྱར་ཟླ་བ་གསུམ་དུ་བཞུགས་པའི་ཚེ་ན། འཕགས་པ་མོའུ་འགལ་གྱི་བུས་སྤྱན་འདྲེན་དུ་བྱོན་པ་ལ།
སངས་རྒྱས་ཀྱི་དགོངས་པས་ཞག་བདུན་ན་ལྷ་ལས་བབས་པར་མཁྱེན་ནས་ཉི་ཤུ་གཉིས་ན་གྲོང་ཁྱེར་གསལ་ལྡན་དུ་བྱོན། རྩ་རྒྱུད་ནས་མེ་ཐེབས་ཅན་ཟེར་ཏེ་དོན་གཅིག དེའི་དུས་སུ་ཏིང་ངེ་འཛིན་ལ་མཉམ་པར་བཞག་ན་གོང་ལྟར་དུ་འབྱུང་ཞིང༌། དཔལ་ཕག་མོ་གྲུ་པའི་དུས་མཆོད་དང་ཡང་གཅིག་གསུང༌། ཆོ་འཕྲུལ་གྱི་ཟླ་བ་ནི་སྐར་མ་ཆུའི་ཉ་བ་ཡིན་ཏེ། ཆུ་ནི་མི་བཟད་འཇོམས་པར་བྱེད་གསུངས་པས། དུས་དེར་མུ་སྟེགས་ཀྱི་སྟོན་པ་དྲུག་བཏུལ་བའོ། ། དེ་ལ་སྔོན་རྡོར་གདན་དུ། དུ་རུ་ཀའི་དམག་བྱུང་དུས་སུ་མཆོད་པ་ཟླ་བ་གཅིག་གི་ནང་དུ་མ་ཆད་པས། དུ་རུ་ཀའི་དམག་ཕྱིར་ལོག་ཏེ་བཀྲ་ཤིས་པར་བྱུང་བས་ཟླ་བ་སྔ་མ་ལ་ཕལ་ཆེར་བྱེད།
དེ་ཡིན་ཕྱི་མ་མ་ཡིན། དེ་ཙུག་ཏུ་འོང་བ་ལ་ཆོས་ཀྱི་རྗེ་མི་མཉེས་པ་མི་མཛད་དེ། སྟོན་པ་དེའི་སྲས་སུ་འདུག དེས་ན་སྐྱེས་བུ་རྣམས་སྡོམ་ཆོལ་བྱས་པས་མི་འོང་བས་དུས་འདི་རྣམས་སུ་འབར་དགོས་པ་ཡིན་མོད། བསོད་ནམས་ཀྱི་ཚོགས་གསོག་པ་ཡང་དེ་དང་འདྲ་ཏེ། དུས་ཕལ་པ་བས་བྱེ་བ་ཕྲག་སུམ་ཅུ་སོ་གཉིས་ཀྱིས་འགྱུར་ཆེ། ཡང་ཟླ་བ་གཅིག་ལ་དུས་གནད་དུ་འགྲོ་བ་བཞི་ཡོད་སྟེ། ཉ་དང༌། སྟོང༌། ཚེས་བརྒྱད།
ཉི་ཤུ་ལྔ་རྣམས་ཡིན། དེ་ལ་འདུལ་བའམ་ཕར་ཕྱིན་ལས་ཚེས་བརྒྱད་དང་བཅུ་བཞི་ལ་ལྷའི་ཚོགས་ཆེན་པོ་འདུ་བར་འགྱུར་རོ། ། ཞེས་གསུངས་པས་རྩིས་ཆེ་བ་ཡིན། སྔགས་ནས་ཡར་དང་མར་གྱི་བཅུ་བཞི་དེའི་དུས་སུ་དངོས་གྲུབ་ཐོབ་པའི་དུས་ཡིན་ཏེ། དེ་ཡང་རྡོ་རྗེའི་གུར་ལས། ཕྱི་རོལ་ཇི་བཞིན་ནང་དེ་བཞིན། ། ཞེས་གསུངས་པས། ནང་རྡོ་རྗེའི་ལུས་ལ་ཅི་གནས་པ་དེ་ཕྱི་རོལ་སྣོད་བཅུད་དུ་གསལ་བ་ཡིན་ཏེ། དཔེར་ན་མེ་ལོང་ལ་གཟུགས་བརྙན་ཤར་བ་ལྟར་འབྱུང་བ་ལགས། དེ་ཡང་ནང་དུ་འཁོར་ལོ་བཞི་ཡོད་པའི་གནད་ཀྱིས་ཕྱི་རོལ་དུ་སྐུ་བཞི།
དེའི་ཆོས་བདེན་པ་བཞི། དགེ་འདུན་སྡེ་བཞི། གདུལ་བྱ་མི་རིགས་བཞི། འབྱུང་བ་ས་ཆུ་མེ་རླུང་བཞི་ལ་སོགས་པ་བཞིར་བཞིར་སྣང༌། ནང་ན་ཡུལ་ཉི་ཤུ་རྩ་བཞི་ཡོད་པས་ཕྱི་རོལ་ན་ཡང་སྣང་ལ། ནང་གི་ཡུལ་དེ་རྣམས་ན་དཔའ་བོ་དང་མཁའ་འགྲོ་མ་རྣམས་ཐིག་ལེའི་ཚུལ་དུ་ཡུལ་ཉི་ཤུ་རྩ་བཞི་པོ་རྣམས་ན་ཡང་ཡོད་ལ། ནང་གི་གསང་བ་རྟེན་འབྲེལ་བྱང་སེམས་དཀར་དམར་གྱིས་ཕྱི་རོལ་དུ་ཉི་ཟླ་གཉིས་སྣང་སྟེ། དེ་ཡང་བཅོ་ལྔའི་ཟླ་བ་རྒྱས་པའི་དུས་སུ། ཕྱི་རོལ་གྱི་ཡུལ་རྣམས་སུ་དཔའ་བོ་དང་མཁའ་འགྲོ་མ་རྣམས་འདུ་བ་ལྟར། ནང་དུ་ཁམས་ཐིག་ལེ་འདུས་ཤིང༌།
སྟོབས་རྒྱས་པའི་དུས་ཡིན་པས། དུས་གཞན་པས་གཉན་པ་ཡིན། དེའི་ཚེ་ན་ཏིང་ངེ་འཛིན་བསྒོམས་ན་གཞན་དུ་ཟླ་བ་རིལ་པོར་བསྒོམས་པ་བས་དགའ་ལ། ཡང་གནམ་སྟོང་གི་དུས་སུ་ཟླ་བ་འགྲིབས་པས་ཕྱིར་ཟླ་བ་ཟད་ཅིང་ཡུལ་རྣམས་སུ་མཁའ་འགྲོ་མ་རྣམས་འདུས་པ་དུས་གནད་གཅིག་པ་ཡིན། ཚེས་བརྒྱད་དང་ཉི་ཤུ་ལྔ་ཡང་ཚུལ་དེ་ལྟར་ཕྱེ་ཞིང༌། བསོད་ནམས་གསོག་པ་ཡང་གོང་དང་འདྲ་སྟེ་གཅིག དེ་ལ་དགོངས་ནས་སངས་རྒྱས་ཀྱི་བསྙེན་གནས་བསྟན་པ་དང༌། བླ་མ་གོང་མ་རྣམས་ཡང་མྱ་ངན་ལས་འདའ་བ་ཡང་དུས་བཟང་བ་ལ་འདས་པ་ཡང་མ་འོངས་པའི་བསོད་ནམས་ལ་དགོངས་པ་ཡིན། དེ་བས་ཀྱང་ཞིབ་ཏུ་བརྩིས་ན་ཞག་གཅིག་ལ་དུས་གནད་དུ་འགྲོ་བ་བཞི་ཡོད། རྡོ་རྗེ་འཆང་ཆེན་པོས་ཀྱང་རྒྱུད་རྣམས་སུ་ཐུན་བཞིའི་ཚུལ་དུ་ཉམས་སུ་བླང་བར་གསུངས་པ་ལགས།
དེ་ཡང་སྔ་ཐུན་དང་པོ་སྔགས་པ་རྔ་བརྡུང་བའི་ཚེ་གཉིད་ཀྱི་བདེ་བ་ལའང་མ་ཆགས་པར། མལ་ནས་ལངས་ཏེ་གདོང་ལ་སེར་བུ་ཕོག་པར་བྱས་པས་པད་མ་གསར་པ་ལ་ཆུ་བཏབ་པ་ལྟར་ལུས་སེམས་ཐམས་ཅད་སིངས་ཀྱིས་འབྱུང༌། དུས་དེར་རྩ་སྟོང་པར་རླུང་སོ་མ་ཞུགས་པས་བྱང་ཆུབ་ཀྱི་སེམས་ལན་དྲུག་གི་བར་དུ་བསྐྱེད་པས་གཉིས་ལྡབ་ཀྱིས་རྒྱུད་ལ་སྐྱེ། བདུན་པ་ལ་བྱིན་གྱིས་བརླབ། དེ་ནས་རྟོག་པ་གཞན་གྱིས་བར་མ་ཆོད་པར་བསྐྱེད་རིམ་ལ་རྩེ་གཅིག་པར་བསྒོམ། མདོར་ན་སྔ་ཐུན་དང་པོ་ལ་འཆི་བ་དང་མི་རྟག་པ་རྗེས་སུ་དྲན་པའི་སྒོ་ནས་ལས་རྒྱུ་འབྲས་ལ་ཡིད་ཆེས་པར་བྱ་སྟེ། ཏིང་ངེ་འཛིན་ལ་མཉམ་པར་འཇོག་པ་ཡིན། དེ་ཡང་སངས་རྒྱས་ཐམས་ཅད་ཐོ་རངས་སངས་རྒྱས་པ་དང༌། བྱང་ཆུབ་སེམས་དཔའ་རྣམས་ཀྱང་ཐོ་རངས་ས་ནས་སར་འཕར་བ་དང༌། རྣལ་འབྱོར་པ་རྣམས་ཀྱང་གྲུབ་པ་ཐོབ་པའི་དུས་ཐོ་རངས་ཡིན།
འདི་དུས་གནད་དུ་ཆེ་བ་ལགས་གསུང༌། དེ་ཡང་རྩ་ཟུག་དང་རླུང་ཟུག་ཐམས་ཅད་ཞི་ནས་གནད་དུ་འགྲོ་བའི་དུས་ཡིན་པས་འབད། ཉིན་གུང་སའི་རླངས་ཀྱིས་ཁམས་ཉོབ་ནས་མི་འཕེལ་བའི་དུས་ཡིན་པས་གུང་བོར་ཏེ་བསིལ་སར་སྐྱོ་བསངས་བྱ། ཡང་ན་བསྐོར་བ་བྱ་བ་ལ་སོགས་དགེ་སྦྱོར་དང་མ་བྲལ་བར་བྱ། སྐྱོ་བསངས་བྱེད་ཟེར་ནས་དགེ་སྦྱོར་བཞག་ནས་བྲེ་མོའི་གཏམ་མང་པོ་མི་བྱ། དེ་ལྟར་བྱས་ན་གུང་བོར་བ་རང་དུ་མཆི། ཡང་ཕྱི་འབྲེད་པའི་ཁམས་དང་ཚད་པའི་སྟོབས་ནི་ཞི། ཁམས་དང་དབང་པོ་ནི་དྭངས། གྲིབ་ཆུང་སི་ལེ་གྲིབ་ཆེན་འུབས་སེ་འདུས་པའི་དུས་དེར་གནད་དུ་འགྲོ་བས་བསྒོམ། དམར་ཐག་ཆད་ནས་སྐར་མ་ཁྲ་ཧྲུག་གིས་མ་བྱུང་གི་བར་དེར་གཏོར་མ་ལ་སོགས་པ་བྱ་བའི་རིམ་པ་རྣམས་མཛད་ནས་དོད་བསྒོམ་པ་ཡིན།
ཆོས་རྗེ་ནི་སྐབས་འདིར་སྤྱི་བཤགས་མཛད་ནས་དེ་ནས་ཡེ་མི་མཇལ་བར་གདའ། རྒྱུ་མཚན་ཡང་རྐྱེན་དབང་གིས་རྒྱུད་མ་དག་པར་འགྱུར་ཞིང་ཉེས་ལྟུང་དེས་དགེ་སྦྱོར་མི་འཕེལ། རྨི་ལམ་དང་འོད་གསལ་མི་ཟིན་པ་དེ་ལ་སོགས་པས་བྱིན་གྱིས་མི་རློབ་པ་ཡིན་གསུང༌། གུང་ལ་གཏི་མུག་གི་དུས་ཡིན་པས་བོར་ལ། ཐོ་རངས་སྔ་མ་ལྟར་བྱས་པའི་རྗེས་ལ་མལ་མི་བདེ་ཙམ་བྱས་ལ་གོས་སྲབ་པར་བྱས་ནས་ཡུད་ཙམ་ཉལ་བས། དགེ་སྦྱོར་རྨི་ལམ་དུ་འགྲོངས། འོད་གསལ་ཟིན་པའི་དུས་ཡིན་པས། འབད་ལ་བསྒོམ། རོ་ཉལ་ཆེན་པོ་བྱས་པས་སྒོམ་ཡོང་དུ་རེ་ན་འདག་སྦྱར་ག་ལ་འོང༌། དེ་ལ་སྤྱིར་དུས་བཞི་པོ་དེ་ལ་ལུས་ཀྱི་འཁྲུལ་འཁོར་བཞི་བྱས་པས་སེམས་ཀྱི་ཏིང་ངེ་འཛིན་སྐྱེ་ལུགས་བཞི་འབྱུང་སྟེ།
ཐོ་རངས་འོད་གསལ་གྱི་དུས་སུ་སེངྒེའི་ཉལ་སྟབས་གནད་དུ་འགྲོ། སྔ་གྲོ་མི་རྟོག་པ་སྐྱེ་བའི་དུས་ཡིན་པས་རྡོ་རྗེའི་དཀྱིལ་ཀྲུང་གནད་དུ་འགྲོ། ཕྱི་འབྲེད་ཆ་མཉམ་པའི་དུས་སུ་ཙོག་པུ་བྱས་ལ་ལག་པ་སྤུས་མོ་ལ་འཁྱུད་པའི་འཁྲུལ་འཁོར་གནད་དུ་འགྲོ། སྲོད་ལ་བདེ་བ་སྐྱེ་བའི་་་་་་དུས་ཡིན་པས་ཐབས་ལམ་གྱི་འཁྲུལ་འཁོར་བཅས་ནས་གཏུམ་མོ་ལ་གནད་དུ་འགྲོ་གསུང༌། དེ་ལ་དཔེར་ན་ཐབ་བཅས་པ་རྩ་ཤིང་རྩེ་ནས་སྦུད་པ་བུས་ན། མེ་མི་འབར་ཁ་མེད། དེ་བཞིན་དུ་ལུས་ཀྱི་འཁྲུལ་འཁོར། སེམས་ཀྱི་དམིགས་པ་རླུང་གི་མན་ངག་དང་གསུམ་འཛོམས་ན་ཡོན་ཏན་མི་སྐྱེ་དབང་མེད་པ་ལགས། གསང་སྔགས་གནད་ཀྱིས་སངས་རྒྱ་བ་ལགས། དགེ་སྦྱོར་ལ་བོགས་མེད་པར་ཡུན་རིང་པོ་ལ་རེ་ན་འོ་བརྒྱལ་བར་མཆིས་ཏེ།
སྔོན་གྱི་དུས་ན་རྒྱལ་བུ་ཐམས་ཅད་སྒྲོལ་བྱ་བ་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་བྱེད་པས། རང་ལ་བདོག་པའི་དངོས་པོ་ཅི་ཡོད་པ་ཐམས་ཅད་སྦྱིན་པར་བཏང༌། མཐར་ཡབ་ཀྱི་བལ་གྱི་གླང་པོ་ཆེ་པདྨའི་སྟེང་ནས་འགྲོ་བ་དང་རིན་པོ་ཆེའི་རིགས་ལ་སོགས་པ་ཐམས་ཅད་སྦྱིན་པར་བཏང་ནས། ཡབ་དང་བློན་པོ་རྣམས་ཁྲོས་ནས་རྒྱལ་བུ་ཡབ་ཡུམ་སྲས་དང་བཅས་པ་རི་བོ་དོན་ཏི་ལ་བཅུགས་ནས་གནས་དེར་བྱོན་པ་དང༌། དེ་ན་དྲང་སྲོང་ཞིག་འདུག་པ་ལ་ཁྱོད་སུ་ཡིན་དྲིས་པ་ལས། བདག་ནི་དྲང་སྲོང་ཨ་ཆུ་ཐ་བྱ་བ་ཡིན་ཟེར་སྐད། འོ་ན་འདིར་ཅི་བྱེད་པ་ཡིན་བྱས་པས་བསྒོམ་པ་ཡིན་ཟེར། འོ་ན་སྔར་ལོ་དུ་བསྒོམས་བྱས་པས། ལྔ་བརྒྱ་བསྒོམས་ཟེར། འོ་ན་ཁྱེད་ལ་ཏིང་ངེ་འཛིན་ཅི་ཡོད་དྲིས་པས།
ད་རུང་སེམས་གནས་པ་མེད་ཟེར། དེ་ལྟ་བུ་བསྒོམ་པའམ། ཡང་རྗེ་རིན་པོ་ཆེ་ཚོགས་པ་ལྔ་བརྒྱ་ཙམ་སྐྱོང་བའི་དུས་ན། བསྒོམ་པ་ཨ་རོ་ཁྱ་བྱ་བས་ལོ་ཉི་ཤུ་རྩ་བཞི་བསྟེན་ཀྱང་སེམས་ངོ་མ་ཤེས་པར་གདའ་སྟེ་ཕྱིས་རིན་པོ་ཆེའི་ཞལ་ནས། ལྔ་བརྒྱ་བསྒོམས་ཀྱང་ཨ་ཆུ་ཐ། ། རྩ་བཞི་བསྟེན་ཀྱང་ཨ་རོག་ཁྱ། ། བྱ་བ་གསུངས་ཏེ། དེ་ཅི་ལ་གླེང་སླངས་ན། སྐྱེས་བུ་རྣམས་ཅི་ཙམ་བསྒོམ་ཡང་ན་ནིང་གི་ས་ན་དོ་གཅིག་ཀྱང་ཙོག་གེ་དེས་ཀྱང་མི་འོང་བར་འདུག་པས་དུས་གནད་ཤེས་པར་བྱས་ནས་བསྒོམས་པས་བོགས་ཟླ་བ་ཡར་གྱི་ངོ་བཞིན་དུ་འབྱུང་བ་དང༌། སྐྱོན་ཐམས་ཅད་འདག་པ་ལགས་པས་བུ་རྣམས་ཀྱིས་དེ་ལྟར་ཐུགས་ལ་བཞག་པར་ཞུ་འཚལ།། །།
ཡང་རྗེ་རིན་པོ་ཆེའི་ཞལ་ནས། སྤྱིར་ཐེག་པ་ཆེན་པོ་གསང་སྔགས་ལུས་གཙོ་བོར་སྟོན་པ་ཡིན། དེ་ལ་ཡོན་ཏན་སྐྱེད་པ་དང༌། སྐྱོན་འདག་པར་བྱེད་པ་ཐམས་ཅད་འཁྲུལ་འཁོར་ལགས། འཁྲུལ་འཁོར་གྱི་བྱེ་བྲག་ཐ་དད་པས་ཏིང་ངེ་འཛིན་ཐ་དད་པ་འབྱུང་བ་ཡིན། ང་འབུས་རྗེ་རིན་པོ་ཆེ་ལ་དེ་བཞིན་གཤེགས་པ་འཁྲུལ་འཁོར་གྱི་རྗེས་སུ་འབྲངས་སམ། འཁྲུལ་འཁོར་དེ་བཞིན་གཤེགས་པའི་རྗེས་སུ་འབྲང་ཞུས་པས། བུ་སངས་རྒྱས་ཆོས་ཀྱི་རྗེས་སུ་འབྲང༌། ཆོས་འཁྲུལ་འཁོར་ལ་བརྟེན་ནས་རྟོགས་པར་བྱེད་པས་འཁྲུལ་འཁོར་གྱི་རྗེས་སུ་འབྲངས་གསུང༌། དེ་ཡང་རྒྱ་གར་ན་གྲུབ་ཐོབ་བརྒྱད་ཅུ་རྩ་བཞི།
བོད་ན་གྲུབ་ཐོབ་ནམ་མཁའ་ལ་འཕུར་ཤེས་པ་བཞི་ཅུ་རྩ་དགུ་ཡང་འཁྲུལ་འཁོར་རེ་རེ་ལ་ཏིང་ངེ་འཛིན་རེ་རེ་སྐྱེས་པའི་གྲུབ་ཐོབ་ཡིན། མདོར་ན་འཁྲུལ་འཁོར་རྒྱལ་པོ་དང་འདྲ་ལ་ཏིང་ངེ་འཛིན་བྲན་དང་འདྲ་བ་ཡིན། དེའི་ནང་ནས་རྩ་བའི་འཁྲུལ་འཁོར་གསུམ་པོ་འདི་གལ་ཆེ་སྟེ། དེ་ལ་འདུག་ན་འདུག་པའི་འཁྲུལ་འཁོར་ནི། གང་དུ་སྡོད་པའི་ས་དེར། རྡོ་རྗེ་དཀྱིལ་ཀྲུང་མན་ངག་བཞིན་དུ་བཅས་པ་དང་སྐད་ཅིག་ཀྱང་མ་འབྲལ་བ་བྱ། འདི་ལ་ཕན་ཡོན་དཔག་ཏུ་མཻད་པ་ཡོད་དེ། སྔོན་ཐུབ་པ་ཆེན་པོ་ལ་སོགས་པའི་སངས་རྒྱས་ཐམས་ཅད་ཀྱང་བྱང་ཆུབ་ཀྱི་ཤིང་དྲུང་དུ་རྡོ་རྗེའི་དཀྱིལ་ཀྲུང་གིས་བཞུགས་ནས་ཤེས་བྱའི་བུད་ཤིང་ཐམས་ཅད་ཡེ་ཤེས་ཀྱི་མེས་བསྲེགས་ཏེ་སངས་རྒྱས་པ་ལགས་མོད། དེ་ལྟར་མཚན་བརྗོད་ལས། རྡོ་རྗེ་དཀྱིལ་ཀྲུང་རྫོགས་སངས་རྒྱས། །
སངས་རྒྱས་འགྲོ་བའི་ཆོས་འཛིན་པ། ། ཅེས་གསུངས། དཔེར་ན་སྔོན་རྒྱ་གར་ནུབ་ཕྱོགས་ཀྱི་རི་ཞིག་གི་ལོགས་བཞི་ལ། ཤར་ན་སྤྲེའུ་ལྔ་བརྒྱ། བྱང་ན་ཕག་རྒོད་ལྔ་བརྒྱ། ལྷོ་ན་དྲང་སྲོང་ལྔ་བརྒྱ། ནུབ་ན་རང་སངས་རྒྱས་ལྔ་བརྒྱ་ཡོད་པ་ལས། སྤྲེའུ་རྣམས་ལ་ཕོ་གཅིག་ལས་མེད། ཕོ་གཞན་བྱུང་ན་དེས་བསོད་པ་ལ། དུས་རེ་ཤིག་ན་སྤྲེའུ་མོ་ཞིག་ལ་ཕོ་ཞིག་སྐྱེས་པ་ལ་མ་དེས་ཡང་བསད་ཀྱིས་དོགས་ནས་རང་སངས་རྒྱས་ལྔ་བརྒྱ་ཡོད་པའི་སར་བསྐྱལ་བས།
དེར་དགྲ་བཅོམ་པ་རྣམས་གྲོངས་ནས་ཁོ་ལྟོགས་ནས། སྤུར་སློང་ཞིང་གནོད་པ་བྱས་པས་འཚོ་བ་སྦྱོར་བའི་གནོད་སྦྱིན་ཁྲོས་ཏེ། གདུག་པ་ཅན་འདིས་འཕགས་པ་རྣམས་ཀྱི་སྤུར་ལ་གནོད་པ་བྱེད་ཟེར་ནས། སྤུར་རྣམས་བྲག་ཕུགས་སུ་བཅུག་ནས། སྒོ་བརྩིགས་པས། དེར་ཁོ་དྲང་སྲོང་ལྔ་བརྒྱའི་སར་ཕྱིན་པ་དང༌། དྲང་སྲོང་ཐམས་ཅད་བསྒོམ་པའི་འཁྲུལ་འཁོར་ལ་ལ་ལག་པ་གནམ་ལ་སྒྲེང་བའམ། ལ་ལ་ལངས་པའམ། འདུག་པའམ། ལུས་ཤེད་ཐམས་ཅད་རྐང་པ་གཅིག་གི་མཐེ་བོང་ལ་བསྐུར་བའམ།
མིག་ཉི་མ་ལ་ལྟ་བའི་ཚུལ་དུ་འདུག་པ་ལ། སྤྲེའུས་སྔོན་རང་སངས་རྒྱས་རྣམས་ཀྱི་འཁྲུལ་འཁོར་་་་་་དཀྱིལ་ཀྲུང་དེ་དྲང་སྲོང་རྣམས་ལ་བྱས་པས། ཁོང་རང་རྣམས་ཀྱིས་མཁན་པོ་ལ་སྤྲེའུ་མ་རུངས་པ་འདིས་བདག་ཅག་རྣམས་ཀྱི་བསམ་གཏན་གྱི་འདུག་སྟངས་ཐམས་ཅད་དཀྲུགས་ཞུས་པས། དེས་གང་ཟག་དམ་པ་དག་མཐོང་སྲིད་པས་ཞག་ཤས་སྤྲེའུའི་ལུགས་སུ་ཐོངས་དང་ཟེར། དེ་ནས་སྤྲེའུའི་ལུགས་སུ་བྱས་པས་ཐམས་ཅད་ལ་ཏིང་ངེ་འཛིན་སྐྱེས་ནས་དགྲ་བཅོམ་པ་ཐོབ་སྐད། དེར་སྤྲེའུ་ལ་དྲིན་དུ་བཟོ་བའི་ཕྱིར་དགྲ་བཅོམ་པ་རྣམས་ཀྱིས་ལྷའི་གནས་ནས་ཞལ་ཟས་རོ་བརྒྱ་དང་ལྡན་པ་བླངས་ཤིང་ཕུད་འདྲེན་པར་བྱས་ཤིང་དྲངས་ནས་མཐར་སྤྲེའུ་ཤི་བའི་ཚེ་ཡང་ལྷའི་ཙན་དན་བླངས་ནས་བསྲེགས་ཏེ་རུས་པ་ལ་མཆོད་རྟེན་བྱས་པ་དེ་ཡང༌། ཕྱིས་ཀྱི་དུས་སུ་འཕགས་པ་ཉེར་སྦས་ཡིན་པ་ལེགས་པའི་གཏམ་རྒྱུད་གསུང་སྟེ། དེས་ན་འདི་ལ་ཕན་ཡོན་བསམ་གྱིས་མི་ཁྱབ་པ་ཡོད་པ་ལགས་མོད། གཉིས་པ་འགྲོ་ནས་འགྲོ་བའི་འཁྲུལ་འཁོར་ནི་གཡས་སུ་མི་བལྟ་གཡོན་དུ་མི་བལྟ་ཞིང༌། སྐུའི་རྣམ་པར་འགྱུར་བ་གསུམ་དང་མ་བྲལ་བར་མིག་གཉའ་ཤིང་གང་ཙམ་དུ་བལྟ་ཞིང་གོམ་པ་ཧ་ཆང་ཆེ་བ་མ་ཡིན།
ཧ་ཆང་ཆུང་བ་མ་ཡིན་པར་མཐའ་གཉིས་དང་བྲལ་བའི་ཏིང་ངེ་འཛིན་ལ་མི་ཡེངས་པར་འགྲོ། དེ་ལྟར་ཡང་སྡུད་པ་ལས། གཉའ་ཤིང་གང་ཙམ་ལྟ་ཞིང་འགྲོ་ལ་སེམས་འཁྲུལ་མེད། ། ཅེས་གསུང༌། ཡང་མདོ་ལས། བཅོམ་ལྡན་གཉའ་ཤིང་གང་ཙམ་བལྟ་ཞིང་གཤེགས། ། ས་དང་རི་དང་ངམ་པ་གཡོ་བར་མཛད། ། ཅེས་གསུངས་པས། འགྲོ་བའི་ལས་ལ་དབང་གྱུར་ན་ཉལ་བ་ལ་སོགས་པ་ཡང་སྤངས་ཏེ། འདུག་པའི་འཁྲུལ་འཁོར་དེ་བྱས་པས།
རྟོག་པ་ཐམས་ཅད་རླུང་ཞི་བ་ལྟར་འགྱུར་ཞིང་ལུས་སེམས་ཐམས་ཅད་པད་མ་ལ་ཆུ་བཏབ་པ་བཞིན་དུ་སིང་གིས་འབྱུང༌། དགེ་སྦྱོར་ངོ་འཕྲོད་པའི་དུས་གནད་ཀྱང་ཡོད་གསུང༌། གསུམ་པ་ཉལ་བའི་འཁྲུལ་འཁོར་ནི་ཞོགས་གཡས་པ་འོག་ཏུ་ཕབ། མགོ་བྱང་དུ་བསྟན་པ་ལ་སོགས་པ་གལ་ཆེ། དེ་ལྟར་མ་བྱས་པར་ཁ་ནུབ་ཏུ་བྱས་ན་གཏི་མུག་འཕེལ་ཞིང་རྨི་ལམ་དུ་ཡང་ས་བདག་གི་ཆོ་འཕྲུལ་འབྱུང་ཞིང་བར་དུ་གཅོད། གཡོན་འོག་ཏུ་གཅུག་ནས་ཉལ་ན་ཞེ་སྡང་འཕེལ་ཞིང་ཕོ་གདོན་གྱི་རྨི་ལམ་འབྱུང་ཞིང་བར་ཆོད་འབྱུང༌། གན་རྐྱལ་དུ་ཉལ་ན་འདོད་ཆགས་འཕེལ་ཞིང་མོ་གདོན་གྱི་ཆོ་འཕྲུལ་དང་ཐིག་ལེ་ཉམས་པ་ལ་སོགས་པའི་བར་ཆད་འབྱུང་བ་ལགས་མོད། དེས་ན་སེང་གེའི་ཉལ་སྟབས་བྱས་ཏེ། སྔར་གྱི་ཉེས་པ་རྣམས་སྤོང་ཞིང་གཉེན་པོ་ཏིང་ངེ་འཛིན་སྐྱེ་བ་ཡིན། དེ་ཡང་སྔོན་སངས་རྒྱས་མྱ་ངན་ལས་འདས་པའི་དུས་སུ།
གྱད་ཀྱི་ཡུལ་དུ་ཀུན་དགའ་བོ་ལ་དེ་བཞིན་གཤེགས་པ་མྱ་ངན་ལས་འདའ་བའི་གཟིམས་ཁྲི་ཤོམས་ཤིག་གསུངས་ནས། ཀུན་དགའ་བོས་ཀྱང་བཤམས་པ་དེ་ལ་ཕྱག་གིས་འཇུས་ནས་ཤུམས་ཏེ། ཐུབ་ཆེན་སེང་གེའི་གཟིམ་ཁྲི་ནི། ། བཤམས་པའི་ཐ་མ་འདི་ལགས་པས། ། ཕྱིན་ཆད་བཤམ་དུ་མ་མཆིས་སོ། ། གསུངས་ཏེ། དེའི་སྟེང་དུ་སངས་རྒྱས་ཉིད་གོང་ལྟར་སེང་གེའི་གཟིམ་སྟབས་སུ་མཛད་དེ། ཚེས་བརྒྱད་ཀྱི་ནུབ་མོ་འཛམ་བུ་གླིང་པའི་ཟླ་བ་ནུབ་པའི་ཚེ། ཐུབ་པ་ཞི་བར་གཤེགས་པ་ཡང་འཁྲུལ་འཁོར་དེ་ཉིད་ཀྱི་ངང་ནས་གཤེགས་ཤིང༌། སངས་རྒྱས་གཞན་རྣམས་ཀྱང་དེ་ལྟར་དུ་མཆི་བས་འདི་ཤིན་ཏུ་ཟབ་པའི་གནད་ཡིན་གསུང༌།
དེ་དག་གི་དུས་སུ་ཉམས་སུ་བླང་བྱ་དེ་གང་ཡིན་སྙམ་ན། བྱང་ཆུབ་ཀྱི་སེམས་ཉིད་དབྱེ་བ་མེད་པའི་ཏིང་ངེ་འཛིན་འདི་ཁོ་ན་ལགས་ཏེ། དེ་ཡང་ཏིང་ངེ་འཛིན་རྒྱལ་པོའི་གླེང་གཞི་ལས། ཆོས་ཐམས་ཅད་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་གྱི་རྒྱལ་པོ་བྱ་བ་བཞུགས། དེ་ལ་ཆོས་ཐམས་ཅད་མཉམ་པ་ཉིད་ནི་དོན་དམ་པ་བྱང་ཆུབ་ཀྱི་སེམས་ཕྱག་རྒྱ་ཆེན་པོ་ཡིན། དེ་རྣམ་པར་སྤྲོས་པ་ནི་ཀུན་རྫོབ་བྱང་ཆུབ་ཀྱི་སེམས་ལགས་ཏེ། དེ་གང་དུ་སྤྲོས། ཚུལ་ལམ་ཐབས་ཇི་ལྟར་སྤྲོས་ན། སེམས་ཉིད་གདོད་མ་ནས་མ་སྐྱེས་པ་དེ་ཉིད་སེམས་ཅན་ཐམས་ཅད་ཀྱི་དོན་དུ་བདེ་བ་དང་ལྡན་པར་སྤྲོས། སྡུག་བསྔལ་དང་བྲལ་བར་སྤྲོས།
བླ་ན་མེད་པའི་བྱང་ཆུབ་ཐོབ་པར་སྤྲོས་པ་ལགས། དེ་ལྟ་བུའི་མདོ་འདི་ཡང་སྔོན་དཔལ་ལྡན་སྒམ་པོ་བ་བྱང་ཆུབ་སེམས་པ་ཟླ་འོད་གཞོན་ནུར་གྱུར་པའི་ཚེ་ན་བཅོམ་ལྡན་འདས་ཀྱིས་བཏད་པ་ལགས་ཏེ། མདོ་སྡེ་འདིའི་ཚིག་ཙམ་བཟུང་བ་ཡང་ཕན་ཡོན་དཔག་ཏུ་མེད་ཅིང་འཁོར་བ་སྡུག་བསྔལ་གྱི་རྒྱ་མཚོ་ལས་མྱུར་དུ་སྒྲོལ་བ་ལགས་ན། འདི་ཉིད་རྒྱུད་པ་རིན་པོ་ཆེ་འདི་པའི་ཆོས་ཡིན་ཞིང༌། དྭགས་པོ་བཀའ་བརྒྱུད་ཅེས་འཛམ་བུའི་གླིང་དུ་གྲགས་པ་འདི་ཁོང་གི་དྲིན་ཡིན་མོད། དེ་ལྟ་བུའི་ཆོས་འདི་ཉམས་སུ་བླངས་པས་སེམས་ཀྱིས་ལུས་བྱིན་གྱིས་བརློབས་ཏེ། ལུས་ཀྱི་ནད་དང་གནོད་པ་མི་མཐུན་པའི་ཕྱོགས་ཐམས་ཅད་ཉེ་བར་ཞི་ནས་འགྲོ། ལུས་ཀྱིས་སྣང་བ་བྱིན་གྱིས་བརློབས་ཏེ། གང་སྣང་གང་གིས་མཐོང་བ་ཐམས་ཅད་ལ་ཕན་བདེ་དཔག་ཏུ་མེད་པ་འབྱུང་བ་ལགས་པས། བུ་རྣམས་ཀྱིས་དེ་ལྟར་དུ་ཐུགས་ལ་བཞག་པར་ཞུ་གསུང༌།
ཡང་བསྔོ་བ་ཞིག་བྱ།། །། ཡང་རིན་པོ་ཆེའི་ཞལ་སྔ་ནས། སྤྱིར་སངས་རྒྱས་ཐོབ་པར་བྱེད་པ་ལ་ལམ་བགྲོད་ཚུལ་རྣམ་པ་གཉིས་ཡིན། དེ་ཡང་མཚན་ཉིད་ཕ་རོལ་ཏུ་ཕྱིན་པའི་ཐེག་པ་བས་ནི། སྨོན་འཇུག་གཉིས་བསྐྱེད་ནས། བསོད་ནམས་དང་ཡེ་ཤེས་ཀྱི་ཚོགས་གཉིས་ཀྱིས། ལམ་བགྲོད་པར་བྱེད་པ་ལ། གསང་སྔགས་རྡོ་རྗེའི་ཐེག་པ་བས་ནི། མ་སྨིན་པ་སྨིན་པར་བྱེད་པའི་ལམ་དབང༌། སྨིན་པ་གྲོལ་བར་བྱེད་པའི་ལམ་བསྐྱེད་རྫོགས་གཉིས་ཀྱི་ལམ་བགྲོད་པར་བྱེད་པ་བས།
སྔོན་དུ་རྟོགས་པ་དབང་བསྐུར་དགོས་པ་ཡིན། དེས་ན་བཅོམ་ལྡན་འདས་ཀྱིས་རྒྱུད་ཐམས་ཅད་དུ། ཕུང་པོ་དང་ཁམས་ཐམས་ཅད་གདོད་མ་ནས་སངས་རྒྱས་སུ་གསུངས་པ་དེ་རྟོགས་པར་བྱེད་པ་ཡིན། དེ་ལྟར་ཡང་དགྱེས་རྡོར་ལས། སངས་རྒྱས་ཀུན་གྱི་སྡོམ་པ་ནི། ། དབང་ལས་ཡང་དག་ཤེས་པར་འགྱུར། ། ཞེས་གསུངས་པས། དབང་བསྐུར་མཁན་པོ་རྡོ་རྗེ་འཆང་ལྟ་བུའི་བླ་མ་ཞིག་དགོས། སུ་ཐོད་ཐོད་ཀྱིས་སྤྱོད་པ་མ་ཡིན་གསུང༌། དེ་ལ་དབང་བཞིའི་གོ་བ་ནི།
བུམ་དབང་ལུས་ལ་བསྐུར་བས་ལུས་ཀྱི་དྲི་མ་འདག གསང་དབང་ངག་ལ་བསྐུར་བས་ངག་གི་དྲི་མ་འདག གསུམ་པ་ཡིད་ལ་བསྐུར་བས་ཡིད་ཀྱི་དྲི་མ་འདག བཞི་པ་གསུམ་ག་ལ་བསྐུར་བས་ལུས་ངག་ཡིད་གསུམ་ཐ་དད་དུ་འཛིན་པའི་དྲི་མ་འདག་ཅིང་ནུས་པ་འཇོག་ཚུལ་བཞི་འབྱུང་བ་ལགས། ཉམས་བདེ་གསལ་མི་རྟོག་པ་གསུམ་འབྱུང་སྟེ་ཞི་གནས་ཡིན། བཞི་པ་ལྷག་མཐོང་གི་ཉམས་དེ་དག་པར་བྱེད་དགོས། འདིར་ནི་དབང་གི་གོ་བ་ངོ་འཕྲོད་པར་བྱེད་པའམ་རྟོགས་པར་བྱེད་པ་ཟེར་ཏེ། དེ་ཡང་བུམ་པའི་དབང་གིས་ལུས་འདི་ཉིད་གདོད་མ་ནས་སངས་རྒྱས་ཡིན་པས། དེ་ཡིན་པ་ལ་ཡིན་པར་ཤེས་པ་ཡིན། ཁ་ཅིག་གི་འདོད་པ་ལ་ཀུན་བརྟགས་ཡིན་པས་དངོས་མ་ཡིན་པ་ཞིག་ལ་དབང་གིས་བསྒྱུར་ནས་དེར་བརྟགས་པར་འདོད་དེ།
དེ་ལྟར་སོང་ན་སོལ་བ་བརྡར་བ་ལས་ཀྱང་དུང་འགྱུར་དགོས་ཏེ་མི་འབྱུང་གསུང༌། དེས་ན་གདོད་མ་ནས་ལྷ་ཡིན་པ་ལ་ཡིན་པར་ཤེས་འཚལ། དེའི་གོ་བ་མ་བྱུང་ན་གསེར་དང་དངུལ་གྱི་བུམ་པ་མགོ་ཐོག་ཏུ་བཞག་ཀྱང་མི་ཕན། ཆུ་བོ་གང་གཱས་ལུས་བཀྲུས་ཀྱང་མི་ཕན། དབང་མ་ཐོབ་པ་བྱ་བ་ཡིན། འོན་ཀྱང་བསྐྱེད་རིམ་སྒོམ་རུང་ཙམ་བྱས་པའི་རུང་ཆུ་གཏོར་བ་ཙམ་ཡིན། དེ་ལྟར་ངོ་འཕྲོད་ནས་སྐད་ཅིག་ཙམ་ཡང་མི་འབྲལ་བར་བསྒོམ་དགོས་པ་ཡིན་ནོ། ། ཐ་མལ་པ་དག་དགེ་སློང་ངམ་དགེ་ཚུལ་ཡིན་སྙམ་པའི་འདུན་པ་བྱུང་ན་ལྟུང་བར་འགྱུར། དེ་ལྟར་ཡི་དམ་ལྷར་བསྒོམ་པ་ལ་རིན་པོ་ཆེའི་ཞལ་ནས་ལྷ་དེ་བྱང་ཆུབ་སེམས་ལས་བྱུང་ལ། ཀུན་བརྟགས་སྤྲོས་པས་སྟོང་པ་དང༌།
རྣམ་པར་གསལ་བ། རྣམ་དག་དྲན་པ། ང་རྒྱལ་བརྟན་པ་དང་ལྔ་དགོས་གསུང༌། དང་པོ་ནི་བྱང་ཆུབ་ཀྱི་སེམས་ལས་བྱུང་བ་ཞིག་མ་གཏོགས་པ་ཉོན་མོངས་པ་དུག་གསུམ་ལ་སོགས་པ་སྐྱེས་ན་ལྷར་མི་མཆི་བས། དེ་ལ་དགོངས་ནས་རྗེ་རིན་པོ་ཆེའི་ཞལ་ནས། ལྷ་འདོད་ཆགས་སྐྱེས་ན་ཡི་དྭགས་ཡིན། ། ལྷ་ཞེ་སྡང་སྐྱེས་ན་དམྱལ་བ་ཡིན། ། ལྷ་གཏི་མུག་སྐྱེས་ན་དུད་འགྲོ་ཡིན། ། ལྷ་དུག་ཏུ་སོང་ན་མི་དགེ་བས། ། དེས་ན་ལྷ་ལ་བྱ་ར་གཅེས། །
ཞེས་གསུང༌། གཉིས་པ་ཀུན་བརྟགས་སྤྲོས་པས་སྟོང་པ་ཞིག་དགོས་ཏེ། དེ་ལ་སྤྱིར་བསྐྱེད་པའི་རིམ་པ་འདི་ལ་ཀུན་བརྟགས། གཞན་དབང༌། ཡོངས་གྲུབ་གསུམ་ལས། ཀུན་བརྟགས་ལ་གཉིས་ལས། མཚན་ཉིད་ཡོངས་སུ་ཆད་པའི་ཀུན་བརྟགས་ནི། རི་བོང་གི་རྭའམ། ནམ་མཁའི་མེ་ཏོག་ཏུ་བརྟགས་པ་ལྟ་བུ་ཡིན། རྣམ་གྲངས་ཀྱི་ཀུན་བརྟགས་ནི་རྭའི་གཉེར་མ་བརྩི་བའམ་མེ་ཏོག་གི་དབྱིབས་ལ་སོགས་པ་བརྟག་པ་ལྟ་བུ་ཡིན་ཏེ།
མདོར་ན་མིན་པ་ལ་མིན་པར་བྱས་པ་ཐག་པ་ལ་སྦྲུལ་དུ་འཛིན་པའམ་ཆུའི་ཐོག་ཏུ་མེ་སྒྲུབ་པ་ལྟ་བུ་ཞིག་ཡིན་སྐད། འོན་ཀྱང་ཀུན་ཏུ་བརྟགས་པ་ནི་ལས་དང་པོ་པ་རྣམས་ལ་ནི། ཡི་དམ་ལྷའི་ཞལ་ཕྱག་ལ་སོགས་པ་མི་གསལ་བ་དེ་ཤེས་པ་སྔ་ཕྱིའི་རྒྱུན་གྱིས་ལྷ་དེའི་རྣམ་པ་ལ་བརྟགས་ནས། བསྒོམ་དགོས་པའི་ཆ་ནས་རྣམ་པ་ལ་ཀུན་ཏུ་བརྟགས་པ་བྱ་བ་འོང་ཡང༌། རིན་པོ་ཆེའི་ཞལ་ནས། སྔགས་ལ་ཀུན་བརྟགས་ཀྱི་སྒྲ་མི་འཇུག་གསུང༌། གཉིས་པ་གཞན་དབང་ལ་གཉིས། དག་པའི་གཞན་དབང་ནི་བྱང་ཆུབ་ཀྱི་སེམས་ཀྱིས་དབང་བྱས་པའི་རྒྱུ་འབྲས་ཡིན་ལ། མ་དག་པའི་གཞན་དབང་ནི། ཉོན་མོངས་པས་དབང་བྱས་པའི་རྒྱུ་འབྲས་ཡིན་གསུང༌།
གསུམ་པ་ཡོངས་གྲུབ་ལ་གཉིས་ལས། འགྱུར་བ་མེད་པའི་ཡོངས་གྲུབ་ནི། ཕུང་པོ་ཁམས་དང་སྐྱེ་མཆེད་ཐམས་ཅད་གདོད་མ་ནས་ལྷའི་སྐུ་རང་ཆས་སུ་གྲུབ་པ་ཡིན་ཏེ། དེ་ལྟར་ཡང་དུས་གསུམ་སངས་རྒྱས་ཐམས་ཅད་དང༌། ། དཔའ་བོ་མཁའ་འགྲོ་ཉིད་དང་ནི། ། རྡོ་རྗེ་འཛིན་པ་རང་ཉིད་ཡིན། ། ཞེས་པའམ། ཡང་གསང་འདུས་ལས། མདོར་ན་ཕུང་པོ་ལྔ་རྣམས་ནི། ། སངས་རྒྱས་ལྔར་ནི་རབ་ཏུ་གྲགས། །
ཞེས་པའམ། འཁོར་ལོ་སྡོམ་པ་ལས་ཀྱང༌། གཟུགས་ཀྱི་ཕུང་པོ་ནི་རྣམ་པར་སྣང་མཛད་དོ། ། ཅེས་པ་ལ་སོགས་པ་གསུང༌། ཧེ་བཛྲ་ལས་ཀྱང༌། སྦྱིན་ལ་ཁ་དོག་གནས་པ་ནི། ། སྐྱེས་པ་ཙམ་གྱིས་རྣམ་པར་གནས། ། ཞེས་པ་དང༌། སེམས་ཅན་རྣམས་ནི་སངས་རྒྱས་ཉིད། ། ཅེས་པ་ལ་སོགས་པ་གསུངས་པ་ལགས།
ཕྱིན་ཅི་མ་ལོག་པའི་ཡོངས་གྲུབ་ནི་ལྷ་དེ་ཉིད་བྱང་ཆུབ་པ་ལྔའམ། ཆོ་ག་གསུམ་མམ། སྐད་གཅིག་དྲན་རྫོགས་ལ་སོགས་པ་ཡིན་ལུགས་ལྟར་དུ་བསྒོམས་པས། མངོན་དུ་གྱུར་པ་དེ་ཡིན་ཞིང༌། ལྷ་ལ་བརྟན་པ་ཐོབ་པ་ལ་ཟེར་བ་ལགས། འདི་ལ་སློབ་དཔོན་འཕགས་པའི་ཞལ་ནས། དང་པོ་ལས་ཀྱི་སྦྱོར་བ་ཡིས། ། ས་བརྒྱད་པ་ནི་ཐོབ་པར་འགྱུར། ། ཞེས་གསུངས་པ་ལ། ལ་ལ་དག་འདི་ལ་ཧ་ལས་པ་འདོད་པ་ཡོད།
དེ་གཉིས་སུ་མཆི་གསུང༌། གཞན་གྱི་དགོངས་པ་ལེན་ལུགས་ཀྱིས་བསྐྱེད་རིམ་ཞལ་ཕྱག་གསལ་ཙམ་པ་དེ་ཨ་འཐས་སུ་བསྒོམས་པས་ས་བརྒྱད་མི་འཐོབ་པ་ལ་བློ་རྩེ་གཏད་ནས་སྐྱོན་བརྗོད་པ་ཡིན་ཏེ། དེས་ས་བརྒྱད་ཐོབ་ཏུ་རེ་ན་ཁོ་ཐག་ཆད་ག་ལ་ཐོབ། འདི་རྒྱུ་བྱང་ཆུབ་ཀྱི་སེམས་ལས་བྱུང་ཞིང་རྐྱེན་ཀུན་བརྟགས་ཀྱི་སྤྲོས་པས་སྟོང་པའི་ལྷ་ལ་བརྟན་པ་ཐོབ་པ་དེ་སངས་རྒྱས་དངོས་རང་ཡིན། ཧ་ལས་རྒྱུ་མེད། དེ་ལྟར་ཡང་བྱང་ཆུབ་སེམས་ལས་བྱུང་གྱུར་ཞིང༌། ། ཀུན་བརྟགས་སྤྲོས་པས་རྣམ་སྟོང་པ། ། སྒྲིབ་གསུམ་སྤངས་པའི་སངས་རྒྱས་དང༌། ། དབྱེར་མེད་གཅིག་ཏུ་གྱུར་པས་ན། ། ས་བརྒྱད་ཐོབ་པ་མཚར་ཅི་ཆེ། །
ཅེས་གསུངས་པ་ལགས་མོད། ཡང་གསུམ་པ་ནི་ལྷ་དེ་ཤིན་ཏུ་རྣམ་པ་གསལ་བ་ཞིག་དགོས། དེ་འབྱུང་བར་བྱེད་པ་ལ་རྒྱུ་དང་རྐྱེན་ཚང་བ་ཞིག་དགོས་པ་ལགས་ཏེ། རྒྱུ་ནི་སངས་རྒྱས་ཀྱི་མཚན་དང་དཔེ་བྱད་ཐམས་ཅད་གསང་བ་རྟེན་འབྲེལ་ལས་འབྱུང་བར་གསུངས་ཏེ། དེ་ལྟར་ཡང༌། ཀྱཻ་རྡོ་རྗེ་ལས། སྟོན་པའི་སུམ་ཅུ་རྩ་གཉིས་མཚན། ། གཙོ་བོ་དཔེ་བྱད་བརྒྱད་ཅུ་ལྡན། ཁུ་བ་ཞེས་བྱ་རྣམ་པར་གནས། ། ཞེས་པ་དང༌།
ཡང་དེ་ཉིད་ལས། ག་བུར་ཉིད་ནི་བདག་མེད་མ། ། བགྱི་བ་ལ་སོགས་པ་གསུངས་སོ། ། རྐྱེན་ལ་གཉིས་ལས་མཐུན་པའི་རྐྱེན་ཁམས་འཕེལ་བར་བྱེད་པའི་ཟས་ལ་སོགས་པ་བརྟེན་དགོས། དེ་ལྟར་ཡང༌། ཧེ་བཛྲ་ལས། དེ་ལ་ག་བུར་རྒྱུ་ཡི་ཕྱིར། ། ཤ་དང་ས་ལུ་སྐྱེས་པ་གཟའ། ། ཞེས་གསུངས་སོ། ། གནོད་པའི་རྐྱེན་ནི་རུལ་སུངས་དང་སྔོ་ལ་སོགས་པ་དང་ལུས་འཇིག་པར་བྱེད་པའི་སྤྱོད་ལམ་དྲག་ཤུལ་ལ་སོགས་པའི་མི་མཐུན་པའི་ཕྱོགས་ཐམས་ཅད་སྤངས་ནས།
རྒྱས་པ་དེ་མི་ཉམས་པར་བསྲུངས་བས། འདིའི་ཡོན་ཏན་ལྷའི་སྐུ་མདོག་དང་ཕྱག་མཚན་རྒྱན་དང་ཆ་ལུགས་བ་སྤུའི་འཁྱིལ་སྟངས་ཚུན་ཆད་གསལ་བར་འབྱུང་བ་ལགས་པས། འདི་ལ་གཅེས་སྤྲས་ཤིན་ཏུ་ཆེ་བར་བྱ། ཡང་བཞི་པ་རྣམ་དག་དྲན་པ་ལ་གཉིས་ལས། ཀུན་རྫོབ་ལྷ་སོ་སོའི་རྣམ་དག་ནི། གོང་ལྟར་དུ་ཕུང་པོ་དང་ཁམས་དང་སྐྱེ་མཆེད་ཐམས་ཅད་ལྷར་གསལ་ཞིང་ཐ་མལ་དུ་འཛིན་པ་དག་པ་དེ་ཡིན། ལྷ་ལ་ཞེན་ཡང་གསེར་གྱི་སྒྲོག་དང་འདྲ་སྟེ་འཆིང་བས། ལྷར་འཛིན་གྱི་ཞེན་པ་སྤང་བའི་ཕྱིར། དོན་དམ་དེ་བཞིན་ཉིད་ཀྱི་རྣམ་པར་དག་པ་ནི། བསྐྱེད་རིམ་གྱི་ལྷ་དང་རྫོགས་རིམ་ཕྱག་རྒྱ་ཆེན་པོ་གཉིས་དབྱེ་བ་མེད་པར་བསྒོམ་པ་ཡིན་ཏེ།
དེ་ལ་ཟུང་འཇུག་ཟེར་བ་ལགས། གང་དུ་ཟུང་དུ་འཇུག་སྙམ་ན། ལྷ་སྟོང་པ་དང་སྟོང་པ་ལྷ། དེ་གཉིས་དབྱེ་བ་མེད་པར་གདོད་མ་ནས་གནས་པ་ཡིན་པས། དེ་ལ་སྒྱུ་མ་ལྟ་བུའི་ལྷ་སྐུ་ཟེར། དོན་དམ་དེ་བཞིན་ཉིད་ཀྱི་རྣམ་དག་ཟེར་བ་ཡིན། སྤྱིར་བསྐྱེད་རིམ་ཟུང་འཇུག་ཏུ་གནས་པ་དེ་གཤིས་ཡིན། དེ་བབས་ཡིན་ཏེ། གློ་བུར་དུ་གཉིས་གཅིག་ཏུ་སངས་རྒྱས་པ་ལྟ་བུ་མ་ཡིན་པས། དེའི་བརྡར་ལྷ་ཡབ་ཡུམ་དུ་བྱུང་བ་ཡིན།
དེས་ན་དཔལ་ཧེ་རུ་ཀས་ཡུམ་རྡོ་རྗེ་རྣལ་འབྱོར་མ་འདི། ལོགས་ཤིག་ནས་ཁབ་ཏུ་བཞེས་པ་དང༌། ཟུང་དུ་བཅུག་པ་མེད། ཡབ་ཡུམ་གཉིས་གདོད་མ་ནས་གཉིས་སུ་མེད་པའི་ཟུང་འཇུག་བདེ་བ་ཆེན་པོའི་རང་བཞིན་ཡིན་ཏེ། ཡབ་སྐྱེ་བའི་ཆ་ཐབས་ཡིན། ཡུམ་སྟོང་པའི་ཆ་ཤེས་རབ་ཡིན། དེ་གཉིས་སུ་མེད་པ་དེ་ཟུང་འཇུག་ཟེར་བ་ལགས། ལྷ་ཕོ་རེང་དང་མོ་རེང་རྣམས་ལ་ཡང་ཕྱག་མཚན་ལ་སོགས་པ་སོ་སོའི་ཡབ་ཡུམ་གྱི་བརྡ་མཚོན་པ་རེ་རེ་ཡོད་པ་ཡིན། སྤྱིར་ལྷའི་རྒྱན་ཆ་ལ་སོགས་པ་འདི་རྣམས་ཐམས་ཅད་ལ་སྐྱོན་དག་པ་དང་ཡོན་ཏན་རྫོགས་པའི་མཚོན་བྱེད་རེ་རེ་ཡོད་པ་ཡིན་ལགས། མདོར་ན་ཡི་དམ་ལྷ་ཞལ་སྦྱོར་རེ་ལ་བྱེད་དགོས་པ་ཡིན།
དེ་ལ་རྒྱུ་མཚན་ཞིག་ཡོད་གསུང༌། དེ་ལྟ་བུ་དེ་ལ་བརྟན་པ་ཐོབ་པར་བྱེད་པ་ལ་ལྷ་དང་སྔགས་གཅིག་ཏུ་བྱེད་དགོས་ཏེ། ལྷ་བསྒོམ་ནས་མ་གསལ་བའི་དུས་སུ་རྡོ་རྗེའི་བཟླས་པ་བྱེད་པ་ཡིན། དེ་ཡང་འཇིགས་འཇིགས་སམ་འདྲེ་སྐྲོད་པའི་ཆེད་ལྟ་བུ་མ་ཡིན་ཏེ། སྔགས་དེ་ལྷའི་མིང་ཡིན། དེ་ལྟར་ཡང༌། རང་མིང་བརྗོད་པའི་སྔགས་ལ་ནི། མཐར་ནི་ཧཱུྃ་ཧཱུྃ་ཕཊ་ཕཊ་སྦྱར། ཞེས་པའམ། ཡང་ན་ཐུགས་སྐུལ་བའི་ཕྱིར་སྔགས་ཡིན་ཏེ།
སཾ་བྷུ་ཊ་ལས། སྔགས་རྣམས་ཀུན་གྱི་མཚན་ཉིད་ནི། ། བདེ་བར་གཤེགས་པའི་ཐུགས་ཡིན་ཏེ། ། ཞེས་པའམ། ཡང་ན་སྤྱན་འདྲེན་པར་བྱེད་པའི་ཕྱིར་ན་སྔགས་ཡིན། གུར་ལས། གལ་ཏེ་སྐྱེས་ཆེན་འགའ་ཞིག་ལ། ། ཆེ་ལ་མྱུར་བའི་དགྲ་བོས་ན། ། ཐོས་པ་ཙམ་གྱིས་འོང་བ་ལྟར། ། སངས་རྒྱས་སྐད་ཅིག་འབྱོན་པར་འགྱུར། །
ཞེས་གསུངས་པས། དཔེར་ན་བུ་གཅིག་པུ་ཤི་བའི་མ་དེས་བུ་བུ་བྱས་པས་བུ་གསལ་ལམ་ལམ་འབྱུང༌། དེ་བཞིན་སྔགས་དེས་ཀྱང་ལྷ་གསལ་བར་བྱེད་པ་ཡིན། བཟླས་ཐབས་ལ་འཕྲེང་བའི་བཟླས་ཐབས་དང༌། རྡོ་རྗེའི་བཟླས་པ་གཉིས་ལས། ཕྲེང་བའི་བཟླས་པ་ནི། བ་ལང་གི་རྨིག་རྗེས་དང་འདྲ། ནོར་བུའི་མཆིང་བུ་དང་འདྲ་ཏེ་ངག་ཏུ་བརྗོད་པས་ཆུད་པ་ཡིན། རྡོ་རྗེའི་བཟླས་པ་ནི་རྒྱ་མཚོ་ཆེན་པོ་དང་འདྲ། ནོར་བུ་རིན་པོ་ཆེ་རྩེ་དུང་རྒྱ་དང་འདྲ་བ་ཡིན།
དེ་ཡང་ངག་ཏུ་བརྗོད་པ་སྤངས་ནས་སོ་ལ་འཆར་ཙམ་དུ་ཡིད་ཀྱིས་ལྷ་གསལ་ལམ་ལམ་བྱས་ནས་འདྲེན་པ་ཡིན། སློབ་དཔོན་གཞོན་ནུ་སེང་གེའི་དཔེ་ཡང་གསུང༌། དེ་ལྟར་མ་སོང་བའི་རྣམ་རྟོག་ཐང་ཡན་ལ་བཏང་བའི་བཟླས་པ་འཕྲེང་བ་འདོམ་གྱིས་གཞལ་ཡང་མི་ཕན་པ་ལགས། གསང་སྔགས་དང་རིགས་སྔགས་དང་སྙིང་པོ་དང་ཕྱག་རྒྱ་བཞི་ཡང་ལྷ་གསལ་བར་བྱེད་པ་དོན་གཅིག་པ་གསང་སྔགས་བཟླས་པ་ཡིན། དེ་སྔར་ལྟར་དུ་ལྷ་དེ་ཉིད་གསལ་བར་བྱེད། རིགས་སྔགས་ནི་ལྷའི་སྐུ་མདོག་དང་ཕྱག་མཚན་དང་རྒྱན་དང་ཆ་ལུགས་སྐྱེ་མཆེད་དང༌། རྣམ་དག་ཐམས་ཅད་རིག་པ་ཡིན། སྙིང་པོ་ནི་དེ་ལྟར་བརྟན་ཞིང་ངོ་བོ་ཤེས་པ་ལ་བྱ། ཕྱག་རྒྱ་ནི་བརྟན་པ་དེ་ལས་མི་ལྡོག་ཅིང་མི་འགྱུར་བར་བྱེད་པ་ཡིན། དཔེར་ན་མེ་ཉག་ཆོས་ཀྱི་རྒྱལ་པོའི་བཀར་བརྟགས་ཀྱི་ཕྱག་རྒྱ་བསྐུར་བ་དེ་ལ་གང་གིས་ཀྱང་འདའ་མི་ནུས་པ་དང་འདྲ་གསུང༌།
དེ་ལྟར་མཉམ་པར་བཞག་པའི་དུས་སུ། བྱིང་རྒོད་བྱུང་ན། འོག་སྒོ་སྙོམས་འཇུག་གི་བདེ་བ་ལ་སེམས་གཏད་པས་སེལ། རྒོད་ན་སྤྱན་གསུམ་དབུ་མ་བསྒྲད། སྡང་མིག་ཏུ་བྱས་ལ། དབུ་མདུན་དུ་ཅུང་ཞིག་དགུག་ཚེམས་སྒྲ་ཁྲིག་ཁྲིག་བྱས་པས་སེལ་ཏེ།་་་་་ དེ་ཡང་རྗེ་རིན་པོ་ཆེས། དབྱེ་ཆུང་སྒོམ་ཕུག་ཏུ་ཐུགས་ལ་འཁྲུངས་པས་བརྗེད་དོགས་ནས་བྲག་ལ་བྲིས་ཏེ། བྱིང་ན་དགའ་བཞི་རིམ་གྱིས་བསྒོམ། ། རྒོད་ན་དཔའ་བོ་ཚེམས་སྒྲ་སྒྲིགས་བྱ། །
ཞེས་གསུངས་པས་དེས་སེལ་བར་བྱེད་དོ། ། ལྔ་པ་ང་རྒྱལ་བརྟན་པ་ནི་གོང་དུ་སྙན་དུ་གསོལ་བའི་ཟུང་འཇུག་བདེ་བ་ཆེན་པོའི་སྐུའི་མཉམ་གཞག་ཆེན་པོ་དེ་ལས་གཡོ་བ་མེད་པའི་དུས་སུ། གནས་སྐབས་ཀྱི་འབྲས་བུ་འཕྲིན་ལས་བཞི་དང་གྲུབ་ཆེན་བརྒྱད་ལ་སོགས་པའི་ཕུན་སུམ་ཚོགས་པ་ཐམས་ཅད་བསམ་པའི་གནད་ཡིན་གྱི་སྒྱུར་ཀ་རེས་ཀྱང་ལྷུན་གྱིས་གྲུབ་པ་འབྱུང་ཞིང༌། སྣང་སྲིད་ཐམས་ཅད་ལ་དབང་སྒྱུར་བ་འབྱུང་ཞིང༌། དཔེར་ན་དཔལ་རྒ་ལོའམ། གཤེན་རེ་ཐུལ་ལ། ཞོགས་པ་རྡོ་རྗེ་དབང་ཕྱུག་ལྟ་བུའམ། དེ་ཡང་དཔལ་རྒ་ལོས་རྒྱ་གར་དུ་བྱོན་གསེར་སྲང་དགུ་བཅུ་ཡོད་པ་ལ། བླ་མ་ཨ་བྷྱ་ལ་ཕུལ་ནས་གདམས་ངག་རྣམས་ཞུས་ཏེ། ཁྱད་པར་དུ་བཅོམ་ལྡན་འདས་དཔལ་བདེ་མཆོག་གི་སྐུ་ལ་བརྟན་པ་ཐོབ་ནས་བླ་མས་གཤོལ་ཡང་མ་ཉན་པར་དུར་ཁྲོད་ཆེན་པོ་བསིལ་བའི་ཚལ་དུ་བསྒོམ་དུ་བྱོན་ཏེ།
ལོ་གསུམ་དུ་སྒྲུབ་པ་མཛད་པས། (Eམཆོག་དང་ཐུན་མོང་)གི་(Dདངོས་གྲུབ་གཉིས་)ཀ་ཐོབ་ནས་བྱོན་པའི་ནུབ་མོ་ཆང་ཐོད་པ་གང་དབུ་སྔས་ན་འདུག་པ་ཡང་གསོལ་ནས་མཐར་ཚུར་ལ་བྱོན་པ་ལ། སློབ་དཔོན་གཉིས་ཀྱིས་བསུ་བ་བྱས་ཏེ། ཕྱག་གཡས་གཡོན་གཉིས་པོ་བླ་མ་གཉིས་ཀྱི་གཉའ་གོང་དུ་བཀལ་ནས་སྤྱན་དྲངས། གྲུབ་ཐོབ་ཏུ་གྲགས་པས་ཟངས་གླིང་ཚུན་ཆད་འདུས་པས་སྒྲུབ་པ་བྱེད་དུ་མ་སྟེར་ནས་བོད་དུ་བྱོན་པ་ལ་སྨྱོན་པ་ལ་དེ་སི་བྱ་བས་སྤྱན་གསུམ་དུ་མཐོང༌། བྱང་གནམ་མཚོ་སེ་མོ་དོ་ལ་བཞུགས་པའི་ཚེ་ན། ཞང་ཤ་ར་བ་བྱ་བའི་བཀའ་གདམས་པའི་དགེ་བཤེས་དེའི་སློབ་མ་གཉིས་ཀྱིས་དབང་བསྐུར་ཞུས་ནས། ཤ་ར་བའི་སྤྱན་སྔར་ཕྱིན་པས་ཁྱེད་གཉིས་དེ་འདྲ་བ་བྱེད་པ་ད་བཤགས་པ་གྱིས་གསུངས་པ་དང༌། གཅིག་གིས་བཤགས་པ་བྱས་པར་གདའ། གཅིག་གིས་དཔལ་ཆེན་པོའི་དྲུང་དུ་ཕྱིན་ཏེ་ལོ་རྒྱུས་དེ་བཤད་པས།
བླ་མ་དཔལ་ཆེན་པོ་ཐུགས་ལོག་ནས་སྐུ་ལུས་ཟིང་ཟིང་ཕྲུག་ཕྲུག་བྱས་ལ། དེའི་དུས་སུ་ལྷ་གསལ་གདབ་པ་ཡིན་གསུང༌། དེ་ནས་དཔལ་ཆེན་པོའི་ཞལ་ནས་ངའི་ཆོས་འདི་ལོག་པ་ཞིག་ཡིན་ན་ནག་པོ་ཆེན་པོས་རྒ་ལོ་ཙཱ་བའི་ལྷ་ཞིག་ཡོད་པ་དེ་ཡར་ཐོན་ལ་འདྲེ་ཞིག་མེད་པ་དེ་མར་ཆུག་ཅིག ངའི་ཆོས་འདི་ཆོས་ཡིན་ན་ཤང་རོམ་ཆུང་བའི་ལྷ་ཞིག་ཡོད་པ་དེ་ཡར་ཐོན་ལ་འདྲེ་ཞིག་ཡོད་པ་དེ་མར་ཆུག་ཅིག ངའི་ཆོས་འདི་ཆོས་ཡིན་དེའི་ཉིན་མོ་རང་ནས་ཞང་ཤ་ར་བ་ཤེས་པ་འཁྲུལ་ནས་མཚོན་ཐོགས་པ་མང་པོས་དེད་པ་དང༌། མལ་གྱི་འགོ་ནས་ཀྱང་མདུང་ཐོགས་པ་བྱུང་ཟེར་ནས་ཁྲབ་འདིངས་པ་ལ་སོགས་པའི་རིམ་གྲོ་ཆེན་པོ་བྱས་ཀྱང་གྲོངས་པར་གདའ། དཔལ་ཕག་མོ་གྲུ་པའི་ཞལ་ནས་ཀྱང༌། ཁོ་བོའི་བླ་མ་དཔལ་ཆེན་པོ་དེ་བསྐྱེད་རིམ་ལ་བརྟན་པ་ཐོབ་པ་རྡོ་རྗེ་འཆང་དང་འདྲ་བའི་གྲུབ་ཐོབ་ཡིན་གསུང་བ་དེ་ལྟ་བུ་དང༌། འོ་ན་ཕྱག་རྒྱ་ཆེན་པོའི་རྟོགས་པ་མངའ་འམ་བྱ་བ་ཞུས་པས། ཤིན་ཏུ་ཡང་མངའ་གསུང༌།
ཡང་ཞོགས་པ་རྡོ་རྗེ་དབང་ཕྱུག་བྱ་བ་ཞོགས་སུ་བྱུང་བས། ཁོ་བཅོམ་ལྡན་འདས་འཇིགས་བྱེད་ལ་བརྟན་པ་ཐོབ་པས། ཡབ་ཀྱི་ལ་ལ་འོངས་ཏེ་ལུང་ན་མར་བྱོན་པས་གཞི་བདག་དྲག་པོ་ཡོད་པ་བྲོས་ནས་བྱུང་བའི་ཕྱི་ན་མར་ཁོང་ཚེ་བེར་ཞིག་གསོལ། གྲུ་མོ་རྒྱངས་ནས་མ་ཧེའི་ཞལ་གྱིས་རའི་འདུག་སྟངས་དང་ངུར་སྐེད་བྱེད་ཀྱིན་བྱོན་པ་ལྟ་བུ་དང༌། ཡང་གཤིན་རེ་ཐུལ་ཡང་བཅོམ་ལྡན་འདས་མ་ཧེའི་ཞལ་ལ་བརྟན་པ་ཐོབ་པ་ལགས་པར་གདའ། ཁོང་གིས་རིགས་གསུམ་མགོན་པོའི་ཞལ་ཡང་ཡང་མཐོང་བ་ལ། ཐུགས་ཤེས་རབ་ཆུང་བའི་བཀའ་གདམས་པའི་སློབ་དཔོན་ཞིག་ལ་དྲིས་པས་འདྲེ་ཡིན་ཟེར་བ་ལ། ཡང་དུས་ཅིག་གི་ཚེ་ཞལ་མཐོང་བ་ལ་ལྷ་གསལ་བཏབ་ནས། མ་ཧེའི་ཞལ་དུ་རྔུབས་ནས་ལྟོ་བར་ཡུན་རིང་ཅིག་བསྡམས་ནས་མཐར་འོག་སྒོ་ན་མར་བཏོན་པས་འདྲེར་སོང་ནས། ཤད་དུ་བསེ་རགས་སེར་སོབ་དང༌།
སྐྱ་རབ་རིབ་དང༌། སྔོ་རིད་དང་གསུམ་བྱུང་སྐད་སྟེ། སྣང་བ་རང་སེམས་ཡིན་པས་ལྷར་བཟུང་ན་ལྷར་འོང་ན། འདྲེར་བཟུང་ན་འདྲེར་འགྱུར་བ་དེ་ལྟ་བུ་ཡིན་གསུང༌། དེ་ལྟར་བསྐྱེད་རིམ་ལ་བརྟན་པ་ཐོབ་པའི་དུས་སུ། བདེ་གཤེགས་སྐུ་ཡང་ཆེམ་ཆེམ་གསོལ། ། སྲོག་ཆགས་གཞན་ལྟ་སྨོས་ཅི་དགོས། ། བྱ་བ་ཡིན་གསུང༌། སྐྱེས་བུ་རྣམས་དེ་ཅི་ལ་གླེང་སླངས་ན། བསྐྱེད་པའི་རིམ་པ་ལ་བརྟན་པ་ཐོབ་པའི་དུས་སུ།
འཕྲིན་ལས་ཐོགས་པ་མེད་པ་ལ་དེ་ལྟ་བུ་འབྱུང་བ་ལགས། མཐར་ཐུག་གི་འབྲས་བུ་ནི་གདམས་པ་དེ་རྣམས་དང་ལྡན་པའི་བསྐྱེད་རིམ་བསྒོམས་པས། མཐར་ཕྱིན་པའི་ཟུང་འཇུག་སྒྲིབ་པ་གསུམ་པ་འདས་པའི་སངས་རྒྱས་དང་དབྱེ་བ་མེད་པར་འགྱུར། དེ་རྒྱུ་མཚན་བཅོམ་ལྡན་འདས་རྡོ་རྗེ་འཆང་དེ་སྒྲིབ་པ་གསུམ་སྤངས་པའི་སངས་རྒྱས་ཡིན་ལ། དེ་ལ་བརྟན་པ་ཐོབ་པ་ལགས་མོད། དེའི་བྱེད་ལས་ནམ་མཁའ་དང་མཉམ་པའི་སེམས་ཅན་ཐམས་ཅད་རྫོགས་པའི་སངས་རྒྱས་ལ་འགོད་པའི་ཕྲིན་ལས་འབྱུང་བ་དང་ཕྲིན་ལས་ཚད་མེད་པ་སྟོང་པ་ཉིད་དང༌། གཉིས་ཟུང་དུ་འཇུག་ཅིང༌། དབྱེ་བ་མེད་པའི་ངང་ལས་སེམས་ཅན་ཐམས་ཅད་བླ་ན་མེད་པའི་བྱང་ཆུབ་ལ་འགོད་པར་བྱེད་པ་འབྱུང་བ་ལགས་པས་ན་སྐྱེས་བུ་རྣམས་ཡི་དམ་ལྷའི་བསྐྱེད་རིམ་བསྒོམ་པའི་བརྟུལ་ཞུགས་ཆེན་པོ་ཟུང་དང༌། གནད་དུ་སོང་ན་ཡུན་རིང་བའི་ཁ་ན་མེད་སྐད་ཅིག་གིས་ཆོག་པ་ཡིན། དེས་ན་ལོག་གདུགས་འཁྱམས་གསུམ་དུ་མ་སོང་བ་གལ་ཆེ་བས།
ཁྱེད་རྣམས་ཐམས་ཅད་ཀྱིས་དེ་ལྟར་དུ་ཐུགས་ལ་བཞག་པར་ཞུ་གསུང༌།། །། ཡང་རྗེ་རིན་པོ་ཆེའི་ཞལ་ནས། བཅོམ་ལྡན་འདས་ཀྱིས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཇི་སྙེད་ཅིག་གསུངས་པ་ཐམས་ཅད་ཀྱང༌། ཐེག་པ་ཆེ་ཆུང་གཉིས་སུ་འདུས་ལ། ཐེག་པ་ཆེན་པོ་ལ་ཡང་སྔགས་དང་ཕ་རོལ་དུ་ཕྱིན་པ་གཉིས་ལས་སྔགས་ཀྱི་ཐེག་པ་གསང་སྔགས་རྒྱུད་སྡེ་ཆེན་པོ་བཞི་ཡིན་ཏེ། དེ་ལྟར་ཡང༌། བྱ་བའི་རྒྱུད་དང་སྤྱོད་པའི་རྒྱུད། ། རྣལ་འབྱོར་རྒྱུད་དང་བླ་མེད་རྒྱུད། ། དང་པོས་ལུས་སྤྱོད་གཙོ་བོར་སྟོན། ། གཉིས་པས་ངག་སྤྱོད་གཙོ་བོར་སྟོན། །
གསུམ་པས་སེམས་སྤྱོད་གཙོ་བོར་སྟོན། ། བཞི་པས་ལྷན་སྐྱེས་འབའ་ཞིག་གོ། ། ཅེས་གསུངས་པས། བླ་ན་མེད་པའི་བརྗོད་བྱ་ཐམས་ཅད་ལྷན་ཅིག་སྐྱེས་པ་འབའ་ཞིག་ཏུ་སྟོན་པ་ལགས། གང་ལྷན་ཅིག་སྐྱེས་ན། སྣང་བ་དང་སྟོང་པ། ཐབས་དང་ཤེས་རབ། དབྱིངས་དང་ཡེ་ཤེས་ལ་སོགས་པ་ཐམས་ཅད་གཉིས་སུ་མེད་པར་ཟུང་འཇུག་འབའ་ཞིག་ཏུ་གནས་པ་ལགས། དེས་ན་རྒྱུད་ཀྱི་མི་རྟོག་པའི་རྒྱལ་པོ་འདི་བྱ་བ་གསུང་སྟེ། དེ་གང་ཡིན་ན་ཞེ་སྡང་ཐོལ་གྱིས་སྐྱེས་པའི་དུས་སུ།
ཞེ་སྡང་སྐྱེས་པ་མེད་པ་དང༌། བྲལ་བ་མེད་པར་གདོད་མ་ནས་ཟུང་འཇུག་ཏུ་གནས་པ་དེའི་ངོ་བོར་སངས་རྒྱས་པ་དེ་བཅོམ་ལྡན་འདས་ཞེ་སྡང་རྡོ་རྗེ་ཡིན། དེ་ལྟར་སངས་རྒྱས་ནས་ཞེ་སྡང་རྣམ་པར་དག་པའི་ཆོས་གཞན་ལ་སྟོན་པ་དེ་ལ་རྒྱུད་ཅེས་བྱ། དེ་བཞིན་དུ་འདོད་ཆགས་ལ་སོགས་པའི་ཉོན་མོངས་པ་དུ་མའི་རྟོག་པ་གང་ཐོལ་གྱིས་སྐྱེས་པ་ཙམ་ཉིད་ན་འདོད་ཆགས་ལ་སོགས་པའི་དུག་ལྔ་སྟོང་པ་ཉིད་དང་འབྲལ་བ་མེད་པར་གདོད་མ་ནས་ཟུང་འཇུག་ཏུ་གནས་པ་དེའི་ངོ་བོར་སངས་རྒྱས་པ་དེ་ཉིད། བཅོམ་ལྡན་འདས་འདོད་ཆགས་རྡོ་རྗེའམ་ཕྲག་དོག་རྡོ་རྗེ་ལ་སོགས་པ་འབྱུང༌། ཚུལ་དེ་ཁོ་ན་ལྟར་གཞན་མང་ཡང་ཆོས་སྟོན་པར་བྱེད་པ་ལ་འདོད་ཆགས་ཆེན་པོའི་རྒྱུད་ཅེས་པ་ལ་སོགས་པ་གསུངས་པས། དེའི་ཕྱིར་ན་ཞེ་སྡང་དང་འདོད་ཆགས་ལ་སོགས་པ་དེ་བཞིན་གཤེགས་པའི་གདུང་དུ་འོང་གསུང༌། དེ་ལྟར་རྡོ་རྗེའི་ལུས་ཀྱི་གནས་ལུགས་གོ་ན་སེམས་ཀྱི་གནས་ལུགས་གོ་ནས་འོང་བས། རྡོ་རྗེའི་ལུས་སམ་རྟོག་པའི་རྒྱལ་པོའི་ལུས་འདི། འབྱུང་བ་བཞིས་བསྡུས་ཏེ།
དེ་ཐམས་ཅད་ཀྱང་གདོད་མ་ནས་ཡུམ་བཞིའི་ངོ་བོར་གནས་པ་ཡིན། དེ་ལ་ལུས་འདི་ལ་སྲ་བ་དང་སྲ་བར་བྱེད་པ་ཐམས་ཅད་ནི་འབྱུང་བ་སའི་ཁམས་ཡིན། དེ་ཐམས་ཅད་སངས་རྒྱས་སྤྱན་མར་སངས་རྒྱས་པ་ཡིན། དེ་ལ་ས་ཆེན་པོ་དེའི་བདག་ཉིད་དུ་གྱུར་པའི་སངས་རྒྱས་སྤྱན་མ་སྐུ་མདོག་དང་ཞལ་ཕྱག་གིས་ཁྱད་པར་དུ་བྱས་པ་ཞིག་ཡོད་སྙམ་ན། དེ་མ་ཡིན་སྐྱེས་བུ་རྣམས་དེ་ཉིད་བསལ་གཞག་མེད་པར་གདོད་མ་ནས་སངས་རྒྱས་སྤྱན་མར་གནས་པ་ལགས་མོད། དེ་བཞིན་དུ་དྲོ་དང་དྲོ་བར་བྱེད་པ་མེ་དང༌། བརླན་པ་དང་བརླན་པར་བྱེད་པ་ཆུའི་རང་བཞིན་དང༌། གཡོ་བ་དང་གཡོ་བར་བྱེད་པ་རླུང་གི་ཁམས་ཐམས་ཅད་ལྷ་མོ་གོས་དཀར་མོ་དང༌། མ་མ་ཀི་དང་སྒྲོལ་མའི་ངོ་བོར་གདོད་མ་ནས་གནས་པ་ཡིན། ནང་ལྟར་ན་བདེ་ཆེན་གྱི་མཁའ་འགྲོ་མ་བཞི་ཡིན།
དེས་ན་རྟོགས་པའི་རྒྱལ་པོའི་ལུས་འདི་ཉིད་གདོད་མ་ནས་སངས་རྒྱས་པ་ཡིན་པས། ལུས་འདིའི་སྐྱེ་མཆེད་རྣམས་ཀྱང་བྱང་ཆུབ་སེམས་དཔའི་ངོ་བོ་ཡིན་ཏེ། མིག་གི་ཡུལ་དུ་གཟུགས་མཐོང་བ་ནི་གཟུགས་རྡོ་རྗེ་གདོད་མ་ནས་བསལ་གཞག་མེད་པར་གནས་པ་ཡིན། དེ་བཞིན་དུ་རྣ་བ་དང་སྣ་དང༌། ལྕེ་དང༌། ལུས་ལ་རེག་བྱ་རྡོ་རྗེ་ལ་སོགས་པར་གནས། མདོར་ན་ཕུང་པོ་དང་ཁམས་དང་སྐྱེ་མཆེད་ཐམས་ཅད་གདོད་མ་ནས་ལྷ་དང་ལྷ་མོ། སྒོ་མ་དང་སྒོ་མཚམས་མ་ལ་སོགས་པ་ལུས་དཀྱིལ་འཁོར་གྱི་འཁོར་ལོ། རྟེན་གཞལ་ཡས་ཁང་བརྟེན་པ་ལྷ་དང་བཅས་པའི་འཁོར་ལོར་གནས་ལ་དེའི་དབུས་དེ་ན་གནས་པའི་བཅོམ་ལྡན་འདས་ཧེ་རུ་ཀ་ནི་རྟོག་པའི་ངོ་བོ་ཡིན་ཏེ། ཞེ་སྡང་ངམ་འདོད་ཆགས་ལ་སོགས་པའི་རྟོག་པའི་གོ་མ་འགགས་པར་ཐོལ་ཐོལ་སྐྱེ་བ་དེ་སྣང་བ་ཐབས་ཀྱི་ཆ་ཡབ་ཡིན།
རྟོག་པ་དེ་རྟོག་མེད་དང་དབྱེ་བ་མེད་པར་གནས་པ་དེ་ཤེས་རབ་སྟོང་པ་ཡུམ་རེག་བྱ་རྡོ་རྗེ་མ་ཡིན། དེ་ལྟར་ཟུང་འཇུག་ཏུ་གནས་པ་དེ་ལ་དཔལ་ལྷན་ཅིག་སྐྱེས་པ་ཟེར་བ་ལགས་ཏེ། དཀྱིལ་འཁོར་གྱི་གཙོ་བོ་ཡིན། རྟོག་པ་ཕྲ་མོ་ཐམས་ཅད་འཁོར་དུ་འོང་སྟེ། དེ་ཐམས་ཅད་ཀྱང་དཀྱིལ་འཁོར་གྱི་འཁོར་ལོ་གཅིག་ཏུ་བསྒོམ་ཞིང་དེར་འདུས་པས་ན་འཁོར་ལོ་སྡོམ་པ་ཞེས་བྱ། གསང་བ་འདུས་པ་ཞེས་བྱ། ཅིས་ཀྱང་ཞལ་ཕྱག་ལ་སོགས་པ་ཡོད་པ་དེ་ལྟར་ཡིན་རྒྱུ་མེད་དེ། དེ་མཚོན་བྱེད་བརྡའི་ལྷ་ཡིན། ལྷ་མཚན་ཉིད་པ་དེ་གཤིས་རྟོག་པ་དེ་ཡིན། དེར་མ་ཟད་དེ་མིག་གི་དབང་པོ་ལ་སོགས་ཡུལ་ལ་འཇུག་པ་ཡབ་ལྔ།
ཡུམ་གྱི་ངོ་བོ་སྟོང་པར་གནས་པ་ཡུམ་ལྔ་སྟེ། དེ་ལྟར་སྣང་ཞིང་སྲིད་པའི་ཆོས་ཐམས་ཅད་ཡབ་ཡུམ་ཟུང་འཇུག་འབའ་ཞིག་ཏུ་གནས་ཏེ། རྗེ་བཙུན་ཆེན་པོའི་ཞལ་ནས་ཀྱང༌། ཡོད་པ་དངོས་པོར་སྣང་བ་དང༌། ། མེད་པ་སྟོང་པའི་ཆོས་ཉིད་གཉིས། ། ངོ་བོ་དབྱེར་མེད་རོ་གཅིག་པས། ། ཐམས་ཅད་ཟུང་འཇུག་ཡངས་པ་ཡིན། ། ཞེས་གསུངས་ཏེ། དེ་ཐམས་ཅད་སངས་རྒྱས་སྒམ་པོས་བྱས་པའམ། སེམས་ཅན་སྒྲིན་པོས་བཅོས་པ་མ་ཡིན་ཏེ།
གདོད་མ་ནས་གཤིས་སམ་བབས་ཀྱིས་དེ་ལྟར་གནས་པ་ལགས། དེ་རྟོགས་པ་ལ་འདུག་ལུགས་ཤེས་པའི་ཤེས་རབ་ཞེས་བྱ་ཏེ། དེ་ལྟར་ཤེས་པ་ལ་དབང་མཚན་ཉིད་པ་ཞིག་ཐོབ་དགོས། དེ་ཐོབ་པའི་དུས་སུ་འདོད་ཆགས་དང་ཞེ་སྡང་ལ་སོགས་པ་དེ་བཞིན་གཤེགས་པའི་གདུང་དུ་འོང་བ་དེ་བབས་ལགས། བབས་ཤེས་པ་དེ་ཉམས་སུ་ལེན་པར་བྱེད་པ་དེ་ལ་གསང་སྔགས་ཟེར་བ་ཡིན་མོད། ཉམས་སུ་བླངས་པའི་སེམས་ཉིད་གདོད་མ་ནས་མ་སྐྱེས་པའི་ངོ་བོ་འབའ་ཞིག་ཏུ་འཆར་བ་ཡིན། ངོ་བོ་གང་ཡིན་ན། ངོ་བོ་གཟུགས་མེད་མཐོང་བ་པོ་ཡང་མེད། ། སྒྲ་མེད་ཐོས་པ་པོ་ཡང་མེད། ། དྲི་མེད་སྣོམ་པ་པོ་ཡང་མེད། །
རོ་མེད་རེག་པ་པོ་ཡང་མེད། ། སེམས་མེད་སེམས་ལས་བྱུང་བའང་མེད། ། ཡིད་མེད་ཆོས་ཀྱང་ཡོད་མ་ཡིན། ། ཞེས་གསུངས་པས་ཐམས་ཅད་སྤྲོས་པ་མེད་པའི་ངང་དུ་འཇུག་པ་དེ་ལ་དེ་བཞིན་གཤེགས་པ་ཞེས་ཀྱང་ཟེར་ཏེ། ལར་ཚེ་གཅིག་གིས་བླ་ན་མེད་པའི་བྱང་ཆུབ་ཐོབ་པ་ཡིན། འདི་ལ་དགོངས་ནས་སངས་རྒྱས་ཀྱིས་ཀྱང་གསང་འདུས་ལས། དེ་བཞིན་གཤེགས་པ་ལྔ་བསད་ནས། ། དངོས་གྲུབ་རབ་མཆོག་ཐོབ་པར་འགྱུར། ། ཞེས་གསུངས་པ་ཡིན། མཚན་ཉིད་ཕ་རོལ་ཏུ་ཕྱིན་པའི་ལུགས་ཀྱིས།
གཤིས་དེ་ལས་ལོག་ནས་བསྐལ་པ་གྲངས་མེད་པ་གསུམ་གྱིས་གཞན་ན་འཚོལ་ཏེ་ཤིན་ཏུ་དཀའ་གསུང༌། དེ་བས་ན་སྔགས་ཀྱི་ལམ་ལ་མི་འཇུག་ཁ་མེད། ཞུགས་ནས་རྒྱུ་བྱང་ཆུབ་ཀྱི་སེམས་ལས་བྱུང་ཞིང༌། རྐྱེན་ཀུན་བརྟག་གི་སྤྲོས་པས་སྟོང་པའི་ཟུང་དུ་འཇུག་པའམ་ལྷ་དང༌། བླ་མའི་རྣལ་འབྱོར་ཕྱག་རྒྱ་ཆེན་པོ། རྗེས་བསྔོ་བ་དང་བཅས་པ་འདི་རྣམས་དང༌། སྐད་ཅིག་ཀྱང་འབྲལ་བ་མེད་པར་ཉམས་སུ་ལེན་པར་ཞུ་གསུང༌།། །། ཡང་རིན་པོ་ཆེའི་ཞལ་ནས། ཐེག་པ་ཆེན་པོ་གསང་སྔགས་སུ་རྟོགས་ལམ་དབང་བསྐུར་ནས། དངོས་གྲུབ་ཐོབ་པར་བྱེད་པ་ལ་རྩ་བའི་དམ་ཚིག་མ་ཉམས་པ་ཞིག་དགོས།
འདི་ཉམས་ན་དངོས་གྲུབ་མི་འཐོབ་ཅིང་ཕ་རོལ་ཏུ་བྲོ་གཅོང་དུ་འགྱུར་གསུང༌། འོ་ན་དམ་ཚིག་གང་ཡིན་སྙམ་ན། དམ་ཚིག་གསང་སྔགས་རིག་པ་འཛིན་པའི་སྡོམ་པ་ཡིན། དེ་ལ་རིག་པ་ནི་ལྷའི་སྐུ་ཡིན་ལ། དེ་ལ་སེམས་མ་ཡེངས་པར་འཛིན་པ་ལ་རིག་པ་འཛིན་པ་ཟེར་བ་ལགས། དེ་ཡང་བསྐྱེད་རིམ་ལ་རྩེ་གཅིག་པར་རིག་པ་མ་ཟིན་པར་ཡུལ་ལྔའི་རྗེས་སུ་རྟོག་པ་ཕྱིར་འབྲངས་པས་ཉེས་པ་མཐའ་དག་འབྱུང་སྟེ། མིག་གི་དབང་པོ་གཟུགས་ལ་ཕྱིར་ལྟས་པས། གཟུགས་ལ་ཆགས་སྡང་རྨོངས་གསུམ་སྐྱེས་ནས་ངན་སོང་གསུམ་དུ་སྐྱེ་བའི་ལས་བསགས་ནས། རླུང་ནང་དུ་མི་གནས་པའི་སྐྱོན་གྱིས་ཚེ་ཐུང་བ་དང༌། ནད་མང་བ་དང༌།
སྐྱེ་བ་སྔ་མའི་ཕུན་སུམ་ཚོགས་པ་བག་ཙམ་ཡོད་པ་ཡང༌། ཤེས་པ་ཕྱིར་ཡན་པའི་མེས་སྲེགས་ནས། ལུང་སྐམ་གྱི་ཆུ་ལྟར་རྦད་ཀྱིས་ཆད་དེ། ཁ་མི་ཕྱིད་པར་ཡི་དྭགས་ཆེན་པོ་དང་འདྲ་བར་གྱུར་ནས་མི་མཐུན་པའི་ཕྱོགས་ཐམས་ཅད་ཆུ་སྣ་ལ་སྦུར་མ་འདུས་པ་ལྟར་འབྱུང༌། དེ་བཞིན་དུ་རྣ་བ་དང༌། སྣ་དང༌། ལྕེ་དང་ལུས་དང༌། ཡིད་ཁྱབ་བྱེད་ཀྱི་རླུང་དང་བཅས་པ་ཡུལ་ཕྱིར་འཕྲོས་པས། གོང་ལྟར་ཆགས་སྡང་རྨོངས་གསུམ་གྱི་ལས་གསོག་ཅིང་ཉེས་སྐྱོན་མཐའ་དག་འོང་ལ་དེས་ན་མིག་གི་དབང་པོ་ཡུལ་གྱི་རྗེས་སུ་མི་འབྲང༌། ཡུལ་ལ་མི་རྟོག་པར་ཁ་ནང་དུ་བཟློག་ནས་ལྷ་ལ་རིག་པ་འཛིན་པ་ཡིན།
དེས་ན་མིག་གི་དབང་པོའི་རླུང་ནང་དུ་ལོག་པའི་སྟོབས་སྐྱུ་རུ་ར་ལྟར་གསལ་བར་འབྱུང་སྟེ། དབུའི་གཙུག་གཏོར་ནས་ཞབས་ཀྱི་པད་མའི་བར་དུ་སྐུ་མདོག་དང་ཕྱག་མཚན། རྒྱན་དང་ཆ་ལུགས་བཞུགས་སྟངས་དང་སྐུའི་རྣམ་པར་འགྱུར་བ་བ་སྤུའི་འཁྱིལ་སྟངས་ལ་སོགས་པ་ཇི་ལྟ་བ་བཞིན་དུ་བསྒོམས་པས། སངས་རྒྱས་ཀྱི་སྐུ་གསུང་ཐུགས་སུ་འགྱུར་ཞིང༌། ཏིང་ངེ་འཛིན་གྱི་སྟོབས་རྒྱས་པས། ལྷའི་མིག་གི་མངོན་ཤེས་འཆར་ཏེ། བདེ་བ་ཅན་ལ་སོགས་པ་ཕྱོགས་བཅུའི་སངས་རྒྱས་ཀྱི་ཞིང་གི་བཀོད་པ་དང༌། ཡོན་ཏན་དང༌། སངས་རྒྱས་འོད་དཔག་མེད་དང༌། མི་འཁྲུགས་པ་ལ་སོགས་པའི་དགེ་སློང་གི་དགེ་འདུན་དང་བཅས་པ་མཐོང་སྟེ།
དཔེར་ན་སྐྱེས་བུ་མིག་དང་ལྡན་པའི་ལག་མཐིལ་དུ་སྐྱུ་རུ་ར་བཞག་པ་བཞིན་མཐོང་བར་འགྱུར་གསུང༌། དེ་བཞིན་དུ་རྣ་བས་སངས་རྒྱས་རྣམས་ཆོས་གསུང་བ་ཐོས་པ་དང༌། སེམས་ཅན་རྣམས་ཀྱི་སྐད་ཤེས་པ་དང༌། སྣ་ཡིས་འཇིག་རྟེན་རྣམས་ཀྱི་དྲི་ཚོར་བ་དང༌། ལྕེས་རོ་མྱོང་བ་དང༌། ལུས་ཀྱིས་རེག་བྱ་ཤེས་པ་དང༌། ཡིད་ཀྱིས་གཞན་གྱི་སེམས་ཤེས་པ་ལ་སོགས་པ་འབྱུང༌། དེ་ཐམས་ཅད་ཀྱང་དབང་པོ་ལྔ་ཡུལ་གྱི་རྗེས་སུ་མ་འབྲངས་པར་རླུང་ནང་དུ་ལོག་པས་ཏིང་ངེ་འཛིན་གྱི་སྟོབས་རྒྱས་པ་ལགས་མོད། ཏིང་འཛིན་བསྒོམ་པ་ལ་རླུང་གི་སྟོབས་མེད་ན། བརླན་མེད་པའི་ས་གཞི་ལ་མེ་ཏོག་ལ་སོགས་པ་མི་སྐྱེ་བ་དང་འདྲ་གསུང༌།
ནང་དུ་རླུང་སྟོབས་སུ་ཕྱུ་རུ་རུ་རྒྱས་པས་རླུང་སེམས་འདྲ། གནད་གཅིག་པའི་སྟོབས་ཀྱིས་མངོན་པར་ཤེས་པ་ལྔ་ཐོབ་ཅིང༌། བསྐྱེད་རིམ་ལ་བརྟན་པ་ཐོབ་པ་ཡིན། རྫོགས་རིམ་ལོགས་སུ་བསྒོམ་མི་དགོས་ཏེ། བསྐྱེད་རིམ་དེ་ཉིད་བསལ་གཞག་མེད་པར་ཕྱག་རྒྱ་ཆེན་པོར་རྟོགས་པ་དེ་ལ་དུས་ཀྱི་སྣ་རྩེ་ཟེར། བསྐྱེད་རིམ་ལྷ། ལྷ་དེ་ཉིད་སྟོང་པ་ཉིད། སྟོང་པ་ཉིད་ལྷ། སྟོང་པ་དེ་ལ་བརྟན་པ་ཐོབ་པ་དང་སངས་རྒྱས་ཀྱི་སྐུ་ལ་བརྟན་པ་ཐོབ། གསུང་དང་ཐུགས་ལ་བརྟན་པ་ཐོབ་པས་སྒྲིབ་པ་གསུམ་སྤངས་པའི་སངས་རྒྱས་སུ་འོང་བ་ལགས་མོད།
དེ་ལྟར་མ་ཤེས་པས་ཨ་འཐས་ཀྱི་ལྷ་བསྒོམས་པས་འཁོར་བ་ནས་རྔ་འདྲེས་གང་ཡང་མི་འཕགས། དཔེར་ན་ཡི་དྭགས་རྡོ་རྗེ་འཇིགས་བྱེད་དང་འདྲ་གསུང༌། དེ་ཡང་སྔོན་ཇོ་བོ་རྗེ་གཉེ་ཐང་བོར་ན་བཞུགས་པའི་དུས་ན་ཉེ་གནས་ཤིག་དང་གཉིས་སྐྱོ་སངས་ལ་བྱོན་པའི་དུས་ན། སྤྱན་ནམ་མཁའ་ལ་གཟིགས་ནས་སཾསྐྲྀ་ཏའི་སྐད་མང་པོ་གསུང་ཞིང་ཁྱོད་མ་འཇིགས་ཤིག ཨ་ཛི་ཛི། ཨ་ཛི་ཛི། དམར་གཏོར་ཞིག་ཁྱེར་ལ་ཤོག་དང་གསུང༌། དེ་ཅི་ལགས་ཞུས་པས། དེ་དཔལ་ནཱ་ལེན་དྲའི་ཞལ་ཏ་བའི་རྣལ་འབྱོར་པ་བཅོམ་ལྡན་འདས་མ་ཧེའི་ཞལ་ལ་བརྟན་པ་ཐོབ་པ་ཞིག་གིས་དགེ་འདུན་ལ་མ་ཞུས་པར་ཏིལ་གྱི་ཕུབ་མ་སླེ་བ་གང་སྤྱད་པས། དེའི་རྣམ་སྨིན་གྱིས།
ཡི་དྭགས་ཆེན་པོ་རྡོ་རྗེ་འཇིགས་བྱེད་དུ་སྐྱེས་འདུག ཁོང་ལ་གཏོར་མ་འདོད་དུ་བྱུང༌། འདིས་བོད་ཕུངས་སུ་འགྲོ་བས། ཕར་ལ་བསྐྲད་བཏང་ཡིན་གསུང་བ་ལྟ་བུ་ཡིན། དེས་ན་དབང་པོ་ཡུལ་ལ་མི་འཇུག་པར་རླུང་སེམས་ནང་དུ་ཏིང་ངེ་འཛིན་ལ་རྩེ་གཅིག་ཏུ་གནས་པ་གལ་ཆེ། དེ་བས་ན་གསང་སྔགས་ཀྱི་ཡོན་ཏན་ཐམས་ཅད་ཀྱི་གཞི་བསྐྱེད་རིམ་ཡིན་ཞིང༌། གྲུབ་ཆེན་བརྒྱད་དང་འཕྲིན་ལས་བཞི་ཡང་ཐོགས་པ་མེད་པར་འབྱུང་སྟེ། དེ་ཡང་ཉེས་པ་མི་མཐུན་པའི་ཕྱོགས་ཐམས་ཅད་ཞི་བར་གྱུར་ཅིག་བྱས་པ་ཙམ་གྱིས་ཞི་བ་དང༌། ཚེ་དང་བསོད་ནམས་ཐམས་ཅད་རྒྱས་པར་གྱུར་ཅིག་བྱས་པ་ཙམ་གྱིས་རྒྱས་པ་དང༌། ལྷ་དང་མི་ལ་སོགས་པ་ཐམས་ཅད་དབང་དུ་འདུ་བར་གྱུར་ཅིག་བྱས་པ་ཙམ་གྱིས་དབང་དུ་འདུས་ཏེ།
དཔེར་ན་དཔལ་བསམ་ཡས་བཞེངས་པའི་དུས་སུ་ལྷ་འདྲེས་རྩིག་ཏུ་མ་སྟེར་ནས་སློབ་དཔོན་པདྨ་གདན་དྲངས་ནས་སློབ་དཔོན་གྱིས་ལྷ་འདྲེ་རྣམས་བྲན་དུ་བཀོལ་བས། ཉིན་མོ་མིས་རྩིགས་པ་བས་ནུབ་མོ་མི་མ་ཡིན་གྱིས་རྩིགས་པ་མཐོ་བར་གྱུར་ནས། མངའ་བདག་གིས་ལན་གཅིག་གཟིགས་པས་ནུབ་མོ་གནོད་སྦྱིན་འཇིགས་སུ་རུང་བ་མང་པོ་ཚོགས་ནས་བུ་ཆུང་གི་མཚོག་མའི་སྟེང་དུ། ཤིང་གི་གདན་བྱས་ནས་ཤིང་བཟོ་བྱེད་པ་མཐོང་སྐད། མི་མ་ཡིན་པ་དབང་དུ་འདུས་ན་མི་ཐམས་ཅད་དབང་དུ་འདུས་པ་ལྟ་ཅི་སྨོས། ཡང་དྲག་པོའི་འཕྲིན་ལས་ལ་ཤི་བར་གྱུར་ཅིག་བྱས་པ་ཙམ་གྱིས་འཆི་བ་ལ་སོགས་པའི་ལས་ཐམས་ཅད་བསམ་པ་ཙམ་གྱིས་འགྲུབ་ཅིང་ལྷ་དང་བཅས་པའི་འཇིག་རྟེན་ཟིལ་གྱིས་གནོན་ཏོ། ། དེ་ཡང་སེམས་ནང་དུ་གནས་པ་ལས་བྱུང༌། དཔེར་ན་སྨྱོན་པ་དཔག་ཏུ་མེད་པ་ཡང་མ་སྨྱོ་བ་ཞིག་གིས་ཟིལ་གྱིས་གནོན། སེམས་ནང་དུ་མི་གནས་པ་ནི་སྨྱོན་པ་དང་འདྲ། དེ་ལྟར་ཡང་སློབ་དཔོན་ཤན་ཏ་དེ་བའི་ཞལ་ནས།
རྣལ་འབྱོར་པ་ཡང་བློ་ཁྱད་ཀྱིས། ། གོང་མ་གོང་མ་རྣམས་ཀྱིས་ནི། ། འོག་མ་འོག་མ་རྣམས་ལ་གནོད། ། ཅེས་པའི་དོན་ཡིན་པས། ཏིང་ངེ་འཛིན་འདི་མི་སྒྲུབ་ནོར་སྒྲུབ། གཏམ་སྒྲུབ་ཡིན་པས། བརྩོན་འགྲུས་ཆེན་པོ་བརྩམ་ལ་བསྒོམ། གཞན་ཡང་བྱམས་པ་དང་སྙིང་རྗེ་བྱང་ཆུབ་ཀྱི་སེམས་ལ་སོགས་པའི་ཏིང་ངེ་འཛིན་བསམ་གྱིས་མི་ཁྱབ་པ་བསྒོམ། ཐམས་ཅད་ཀྱི་ཚུལ་དེ་ལྟར་དུ་མཆི། གཉིས་པ་མཚན་ཉིད་ཕ་རོལ་ཏུ་ཕྱིན་པའི་ཐེག་པ་ལ་ཡང༌།
སེམས་ནང་དུ་གནས་པར་མ་གྱུར་ན། ཡོན་ཏན་མི་འབྱུང༌། ནང་དུ་བྱང་ཆུབ་ཀྱི་སེམས་ལ་གནས་པས། རྩ་བྱང་ཆུབ་སེམས་ཀྱི་རྩ། རླུང་བྱང་ཆུབ་སེམས་ཀྱི་རླུང༌། ལུས་བྱང་ཆུབ་སེམས་ཀྱི་ལུས། སྣང་བ་བྱང་ཆུབ་སེམས་ཀྱི་སྣང་བར་འགྱུར། ས་དང་ལམ་ལ་གནས་པའི་ཡོན་ཏན་ཐམས་ཅད་འདི་ལས་འབྱུང་སྟེ། ཐུབ་པ་ཆེན་པོ་འདི་ཡང༌། ཐ་མ་བྱང་ཆུབ་ཀྱི་སྙིང་པོ་ལ་འདུག་པའི་ཚེ།
བདུད་ཀྱི་དམག་བྱེ་བ་ཕྲག་སུམ་ཅུ་སོ་དྲུག་བྱུང་བའི་དུས་སུ་ཡང་ནང་དུ་རྩེ་གཅིག་ཏུ་རྡོ་རྗེ་ལྟ་བུའི་ཏིང་ངེ་འཛིན་ལ་མཉམ་པར་བཞག བདུད་ཀྱི་བུ་མོ་དགའ་མོ་ལ་སོགས་པ་བུད་མེད་ཀྱི་གཡོ་སྒྱུ་མ་ལུས་པ་བསྟན་པའི་ཚེ་ཡང་སེམས་ཕྱིར་སྐད་ཅིག་ཀྱང་མི་དམིགས་ཏེ། སྐད་ཅིག་མ་གཅིག་ཕྱིར་དམིགས་ཀྱང༌། བར་ཆད་དེས་སངས་རྒྱས་མི་ཐོབ་པ་ལགས། རྡོ་རྗེ་ལྟ་བུའི་ཏིང་ངེ་འཛིན་ལས་མ་ཡེངས་པར་གནས་པས་བྱང་ཆུབ་བརྙཻས་པ་ཡིན། དེས་ན་གནད་འདི་གོ་བར་བྱས་ལ་སྣ་ཐག་མི་ལ་མ་ཤོར་བར་བྱས་ལ་བྷུ་སུ་ཀུའི་སྤྱོད་པ་བྱེད་ཅིང་ཉམས་སུ་ལེན་དགོས་པ་ཡིན། ཉན་ཐོས་རང་རྒྱལ་གྱི་བྱང་ཆུབ་ཀྱང་སེམས་ནང་དུ་གནས་ཤིང་ཡུལ་ལྔའི་རྗེས་སུ་མ་འབྲང་པར་བསྒོམས་པས་ཐོབ་པ་ལགས་མོད། དཔེར་ན་ཡུལ་འཕགས་རྒྱལ་གྱི་རྒྱལ་པོ་གཏུམ་པོ་རབ་སྣང་འཕགས་པ་ཀ་ཏ་ཡ་ནས་བཏུལ་བ་ལྟ་བུ་ཡིན། དེས་ན་སྔགས་མཚན་ཉིད་ཐེག་པ་ཆེ་ཆུང་གཉིས་ཀ་ཡང་གནད་གཅིག་པར་གདའ། གནད་འདི་ལྟ་བུ་ཡོད་ཀྱང་ཉམས་སུ་མི་ལེན་པ་ནི།
ཡིད་བཞིན་གྱི་ནོར་བུ་རིན་པོ་ཆེ་ཡོད་ཀྱང་གསོལ་བ་མི་འདེབས་པ་དང་འདྲ་གསུང༌། དེས་ན་སྐྱེས་བུ་རྣམས་དུས་ད་ལྟ་སྐྱེ་བ་གཏན་གྱི་སོ་ནམ་སྒྲུབ་པའི་དུས་ཡིན་པས་འབད་དགོས་ཏེ། ཤེས་བྱ་མང་པོ་སྐྱོང་བའི་ལོང་མེད། རྗེ་བཙུན་ཆེན་པོ་མི་ལའི་ཞལ་ནས་ཀྱང༌། ཤཱཀ་ཐུབ་བསྟན་པའི་སྙིགས་མ་ལ། ། མི་རྣམས་ཚེ་ཐུང་ལོངས་སྤྱོད་དབུལ། ། བདུད་རིགས་བར་ཆོད་མང་བའི་ཕྱིར། ། རྒྱུད་སྡེའི་མཁྱེན་རྒྱ་མི་འཚལ་བས། ། བུ་སྒྲུབ་པ་སྙིང་པོར་ལོང་ཞིག་གསུང༌། ། ཞེས་གསུངས་པས།
ལ་ལའི་རྟོག་པ་ལ་ད་ལྟ་དཔེ་ཆ་དང་ལྷ་རྟེན་མང་པོ་བསྒྲུབས་ནས། ཡུལ་ལམ་དགོན་པ་ཆེན་མོ་ཞིག་ཏུ་ཕྱིན་པ་དང༌། ལྷ་རྣམས་དགྲམ་དཔེ་ཆ་ལ་ལྟ་རྟོག་བྱའོ་སྙམ་སྟེ། དེའི་ལོང་མེད་པར་ཤི་ནས་དགྲ་གཉེན་རྣམས་ཀྱི་ལག་ཏུ་འགྲོ་བ་ལ་ཚེགས་མེད། སྔོན་དཔོན་འཚམ་ཕུ་བ་བྱ་བ་ཅིག་གྲོངས་ཁར་དཔེ་ཆ་དང་ནོར་ལ་སོགས་པ་ཆགས་པ་སྐྱེས་པས། རྗེ་རིན་པོ་ཆེ་བྱོན་ནས་བཀའ་བཀྱོན་ཏེ། དཔོན་ལ་ད་འདིས་ཁྱོད་ལ་སྙིང་ཚིམ་མམ་མ་ཚིམ། ཡང་ན་ང་ལ་འབུལ་བ་ཡིན། ཡང་ན་རང་རེ་ཟོས་ནས་བསྒོམ་པ་ཡིན། ད་ཁྱོད་ཀྱི་འདི་རྣམས་དགྲ་སྙིང་ན་བ་རྣམས་ཀྱིས་དགོས་པ་དེ་གལ་མེད་གསུང་ནས་ཐལ་མོ་བརྡབ་གསུང༌།
དེས་ན་སྐྱེས་བུ་རྣམས་ཚེ་འདིའི་འདོད་པ་དང་བྱ་བ་ཐམས་ཅད་ལིངས་ཀྱིས་བོར་ནས། ཤིན་ཏུ་སྒྲིམས་ནས་ཉིན་མཚན་ཁ་སྦྱར་ནས་བསྒོམ་པ་གལ་ཆེ་བ་ལགས་པས་བུ་རྣམས་ཀྱིས་དེ་ལྟར་དུ་ཐུགས་ལ་བཞག་པར་ཞུ་གསུང༌།། །། ཡང་བླ་མ་རིན་པོ་ཆེའི་ཞལ་ནས། རྒྱུ་མཚན་ཉིད་ཕ་རོལ་ཏུ་ཕྱིན་པའི་ཐེག་པ་བས། འབྲས་བུ་གསང་སྔགས་རྡོ་རྗེ་ཐེག་པ་ཟབ། དེ་ལ་རྒྱང་ཡེལ་ཡོད་པ་ལས་རྣལ་འབྱོར་བླ་ན་མེད་པའི་རྒྱུད་ཟབ། དེའི་བརྗོད་བྱ་བསྐྱེད་རྫོགས་རྣམ་པ་གཉིས་ཡིན་པ་ལ། བསྐྱེད་རིམ་ནི་ལུས་ཡི་དམ་གྱི་ལྷ་གང་ཡིན་དུ་བསྒོམས་པས་ལུས་ཐ་མལ་གྱི་ཞེན་པ་བཟློག་པ་ལགས། རྫོགས་པའི་རིམ་པ་ལ་མཚན་བཅས་དང་མཚན་མེད་གཉིས་ལས་མཚན་བཅས་པ་རིམ་པ་མང་ཡང་ཡོན་ཏན་སྐྱེད་པར་བྱེད་པའི་གཞི་འདི་ཡིན་པས་གཏུམ་མོ་བསྒོམ་པ་འདི་གནད་ཆེ་གསུང༌། དེ་ལ་གཏུམ་མོའི་གོ་བ་ནི།
འཁོར་བ་སྡུག་བསྔལ་གྱི་རྒྱ་མཚོ་དང་ལས་དང་ཉོན་མོངས་པ་དང་རྣམ་པར་རྟོག་པ་ལ་སོགས་པ་ཐམས་ཅད་འགོ་གཏུམས་པས་ན་གཏུམ་མོ་ཏེ། དེ་ལ་ཡང་རྩ་གཏུམ་མོ། རླུང་གཏུམ་མོ། ཐིག་ལེ་གཏུམ་མོ་ལ་སོགས་པ་གསུམ་ལས། དང་པོ་རྩ་གཏུམ་མོ་ནི། སྤྱིར་རྡོ་རྗེའི་ལུས་འདི་ལ་སྤྱི་བོ་ཚངས་པའི་བུ་ཁ་ནས། རྐང་པའི་མཐིལ་གྱི་བར་དུ་ཁྱབ་པར་རྩ་སྟོང་ཕྲག་བདུན་ཅུ་རྩ་གཉིས་གནས་པ་ལ། དེ་ལས་བསྡུས་པས་རྩ་དྲུག་ཅུ་རྩ་བཞི་དང༌། སུམ་ཅུ་རྩ་གཉིས། དེ་ལས་བསྡུས་ན་རྩ་གསུམ་འཁོར་ལོ་བཞིའི་ངོ་བོ་ཡིན་ཏེ།
དེ་ཡང་རྩ་རོ་མ། རྐྱང་མ། ཀུན་འདར་མ་གསུམ་དུ་འདུས་པའི་འདུས་མདོ་དེར་རྩ་ཡི་གེའི་ཚུལ་དུ་གནས་པ་དེ་རྩ་གཏུམ་མོ་ཡིན། རླུང་གཏུམ་མོ་ནི་སྤྱིར་ལུས་དར་མ་སྐྱོན་མེད་པ་ལ། ཉིན་ཞག་ཕྲུགས་ཅིག་ལ་རླུང་ཉི་ཁྲི་ཆིག་སྟོང་དྲུག་བརྒྱ་འགྱུ། དེ་ལས་བསྡུས་པས་དྲུག་ཅུ་རྩ་བཞི་དང་སུམ་ཅུ་རྩ་གཉིས། དེ་ཡང་རྩ་བའི་རླུང་ལྔ་ལས། ཐུར་སེལ། གྱེན་དུ་རྒྱུ། སྲོག་འཛིན།
མེ་མཉམ། ཁྱབ་བྱེད། ཡན་ལག་གི་རླུང་ལ་རྟག་པར་རྒྱུ་བ། ངེས་པར་ཏུ་རྒྱུ་བ། རྣམ་པར་རྒྱུ་བ། ཤིན་ཏུ་རྒྱུ་བ། རབ་ཏུ་རྒྱུ་བ་དང་ལྔ་སྟེ། དེ་དག་ཀྱང་གནས་ཐ་དད་དུ་འདོད་ཀྱང་རྩ་གསུམ་འདུས་པའི་འདུས་མདོ་དེར། རླུང་གི་ངོ་བོ་རོ་གཅིག་ཏུ་གནས་པ་རླུང་གཏུམ་མོ་ཡིན་གསུང༌། ཐིག་ལེ་གཏུམ་མོ་ནི་རྩ་གསུམ་གྱི་འདུས་མདོ་དེར་གཏུམ་མོ་སུམ་ཁྲིད་ལ་སོགས་པའི་དམིགས་པ་གང་རུང་ཞིག་བསྒོམས་པས་ཡེ་ཤེས་ཀྱི་མེ་འབར་ཏེ།
སྤྱི་བོའི་ཧཾ་ལ་བྱང་ཆུབ་ཀྱི་སེམས་བབས་ཏེ། ཐམས་ཅད་གནས་དེར་ཞུ་ནས་བདེ་གསལ་མི་རྟོག་པའི་ཏིང་ངེ་འཛིན་འབྱུང་སྟེ། དེ་ལྟར་ཡང་ཧེ་བཛྲ་ལས། ལྟེ་བར་གཏུམ་མོ་སྤར་བ་ཡིས། ། དེ་བཞིན་གཤེགས་པ་ལྔ་བསྲེགས་ནས། ། སྤྱན་ལ་སོགས་པ་ཡང་བསྲེགས་པས། ། སྲེག་པ་རི་བོང་ཅན་ཧཾ་འཛག ། ཅེས་གསུངས་པས། དེ་ཡང་རྡོ་རྗེའི་ལུས་འདི་ལ་ཕྱིའི་ཡུལ་ཉི་ཤུ་རྩ་བཞི་ན་བཞུགས་པའི་དཔའ་བོ་དང་མཁའ་འགྲོ་མའི་ཚོགས་ཐམས་ཅད་བཞུགས་ཤིང༌། ལུས་འདི་ཉིད་དཀྱིལ་འཁོར་གྱི་འཁོར་ལོར་གདོད་མ་ནས་རང་ཆས་སུ་གྲུབ་པ་ལ།
བདེ་སྟོང་གི་ཏིང་ངེ་འཛིན་གྱི་མཆོད་པས་ཚོགས་གཉིས་རྫོགས་པར་འགྱུར་ཏེ། དེ་ལས་གཞན་པའི་མཆོད་བྱ་ཞིག་ལོགས་ན་གྲུབ་པ་མེད་གསུང༌། དེ་ལ་དགོངས་ནས། རྗེ་སྒམ་པོ་པའི་ཞལ་ནས་ཀྱང༌། འདུས་བྱས་ཀྱི་དགེ་བའི་རྩ་བ་ལ་གཏུམ་མོ་སྒོམ་པ་བས་བསོད་ནམས་ཆེ་བ་མེད་གསུང༌། དེ་ལྟ་བུའི་རྟེན་འབྲེལ་དེ་ཡང་སྤྱིར་ལུས་ལ་རྩས་གར་ཁྱབ་པ་ན་རླུང་གིས་ཁྱབ། རླུང་གིས་གར་ཁྱབ་པ་ན་ཐིག་ལེས་ཁྱབ། ཐིག་ལེས་གར་ཁྱབ་པ་ན་བདེ་བ་དེས་ཁྱབ་སྟེ། དེ་ཡང་ཧེ་བཛྲ་ལས། བདེ་བ་དཀར་པོ་བདེ་བ་དམར། །
བདེ་བས་རྒྱུ་དང་མི་རྒྱུ་ཁྱབ། ། ཅེས་གསུངས་པས། དེ་ཡང་བདེ་བ་སྐྱེ་བར་བྱེད་པའི་གནས་ནི་འདུས་མདོ་དེ་ཉིད་ཡིན་ཏེ། དཔེར་ན་ར་ལུག་རྣམས་རི་ལ་རྩ་གྲམ་ཡང་ར་རྫིས་འུབས་ཀྱིས་བསྡུས་ནས་ཚང་དུ་འཛུད་ཅིང་ར་ལུག་གི་གནས་ཀྱང་ཚང་དེ་ཉིད་ཡིན་པ་ལྟར། ཐིག་ལེའི་གནས་ཀྱང་དེ་ཉིད་ཡིན་གསུང༌། དེ་ལྟར་ཡང༌། ཧེ་བཛྲ་ལས། ལྟེ་བའི་དཀྱིལ་འཁོར་ཉིད་དུ་གནས། ། ཅེས་གསུངས། དེ་ལྟར་ན་གནས་དེར་རྩ་རླུང་ཐིག་ལེ་གསུམ་དབྱེ་བ་མེད་པར་གནས་པ་དེ་ལ་རྣལ་འབྱོར་མ་ཞེས་བྱ།
ཡུམ་ཆེན་མོ་ཞེས་བྱ་སྟེ། ཡང་དགྱེས་པ་རྡོ་རྗེ་ལས། དེ་ཉིད་བཅོམ་ལྡན་ཤེས་རབ་མ། ། དེ་དང་ལྷན་ཅིག་ཕྱག་རྒྱ་ཆེ། ། བསྒོམས་ན་བདེ་སྦྱིན་དངོས་གྲུབ་ཐོབ། ། གསུངས་སོ། ། དེ་ཡང་གཏུམ་མོ་རྣམ་པ་གསུམ་པོ་དེ་བསྒོམས་པས་ཁམས་དགུ་དྭངས་སྙིགས་བྱེ་ནས་དྭངས་མས་ལུས་ཁྱབ་པས་རྟོགས་པ་སྐྱེད་ཅིང༌། སྙིགས་མ་བུ་ག་དགུ་ནས་ཕྱིར་འདོན་པ་ཡིན། དེ་ལ་ལུས་ཀྱི་འཁྲུལ་འཁོར་སེམས་ཀྱི་དམིགས་པ། རླུང་གི་མན་ངག་གསུམ་མ་འཛོམ་ན་ཡོན་ཏན་མི་སྐྱེ་བས།
འཁྲུལ་འཁོར་ནི་ཐབས་འགའ་བྱས་ཏེ་དམིགས་པ་གསུམ་གང་གསལ་བ་བསྒོམས་ལ་རླུང་ཕྱིར་ལན་གསུམ་བུད་ནས། དེ་ནས་ནང་དུ་འབྲོག་སྐུད་ཙམ་ཞིག་རྔུབས་ཏེ་མཆུ་མི་རྩུམ། དེ་ཡང་མགྲིན་པར་མནན་ན་མིད་འཆུས། སྙིང་གར་མནན་ན་སྙིང་རླུང༌། ཕོ་བར་མནན་ན་སྐྲན་དུ་འགྲོ་བས། དེས་ན་ཡུལ་དེར་མནན་ན་ཕར་འཁོར་ཏེ། དཔེར་ན་སྦུད་པ་བུས་པ་དང་འདྲ་གསུང༌། དེའི་དུས་སུ་མེ་མགྲིན་པ་ན་ཡར་འོང་སྟེ། འབྱུང་དྲགས་པ་ཡིན་པས་གློད། རླུང་ཕྱིར་བཏོང་དུས་སུ་སྒྲ་དང་བཅས་ཁ་ནས་བཏང་ན་ཁྲག་དང་ཆུས་སེར་མགྲིན་པར་འཚངས་ནས་ནད་དུ་འགྱུར་བས་དལ་བུས་སྣ་ན་ཕར་བཏང༌།
བཏང་མ་ཐག་ཏུ་མི་བསྡུ་བར་སྐབས་སུ་དཀྲུག་འཁོར་གསུམ་གསུམ་ཙམ་བྱ་གསུང༌། དེ་ལྟར་ཡུན་རིང་དུ་བསྒོམས་ནས་བོགས་འདོན་པ་ནི། དཀྱིལ་ཀྲུང་བཅས་རྩ་དྷུ་ཏཱི་ནོན་པར་བྱས་ནས་ཁུ་ཚུར་བཅང་པ་བརླ་ཁུག་ཏུ་བསྣོལ་ནས་གོང་ལྟར་དུ་བསྒོམས་པས་རླུང་མ་ཐུབ་པའི་དུས་སུ། འཁྲུལ་འཁོར་བྱས་པས་རླུང་ཇེ་རིང་ཇེ་རིང་ལ་ཉིན་ཞག་གསུམ་གསུམ་བཞི་བཞི་བདུན་ལ་སོགས་པ་ཟིན་གསུང༌། ཡང་འཁྲུལ་འཁོར་དེ་ལྟར་བྱས་པས་རླུང་སེམས་ལྟེ་བའི་འོག་ཏུ་ཚུད། ལྟེ་བ་ཡན་ཆད་གཙང་སིང་གིས་འབྱུང་སྟེ། བདེ་བ་སྐྱེ་བ་ལ་སོགས་པའི་ཡོན་ཏན་དཔག་ཏུ་མེད་པ་འདི་ལས་འབྱུང་གསུང༌། ཡང་དེ་བྱས་ན་སྙིང་གི་དབུས་སུ་གནས་ཏེ་མི་རྟོག་པ་སྐྱེ་གསུང༌། དེ་ཡང་སྔོན་ང་འབུ་ཕག་མོ་གྲུ་ན་ཡོད་དུས་ན། ཆོས་རྗེས་བཀའ་ཤོག་ལ་ཆས་དྲིལ་བ་ཞིག་དགེ་སློང་རྡོ་རྗེ་དཔལ་ལ་བསྐུར་བ་ལས་ཀྱང༌།
བདེ་སྦྱིན་ཏིང་འཛིན་མི་གནས་པ། ། ལུས་ངག་ཡིད་གསུམ་རྣམ་པར་གཡེངས། ། གཞན་རྒྱུད་བྱིན་གྱིས་མི་བརློབས་པས། ། བསྒོམ་བསལ་ཆབ་ལ་མི་གསོལ་ཞུ། ། ཞེས་པ་གནང་སྟེ། དེའི་དོན་ཡང་ལྟེ་འོག་ཏིང་ངེ་འཛིན་ཡིན། འདི་ལ་གནས་ན་བདེ་བའི་ཏིང་ངེ་འཛིན་གྱི་མཐུ་ཆེན་པོ་དེས། ཆོས་ལ་ཡང་སྐད་སྐད་ཀྲིག་ཀྲིག་མེད་ཀྱང་གཞན་རྒྱུད་བྱིན་གྱིས་བརློབ་ནུས་ཤིང༌། ཡོན་ཏན་སྐྱེ་བར་བྱེད་ནུས་ཏེ། དཔེར་ན་ཞུ་བྱས་དངོས་གྲུབ་ལ་སྒོམ་ཞུ་བྱས་པས་ད་དེ་ཙུག་བྱ་ཟེར་བས་སློབ་མ་ལ་སྒོམ་སྐྱེས་སྐད་དེ།
དེའི་བྱིན་རླབས་ལགས་མོད། དེ་མིན་ན་ད་དེ་ཙུག་བྱ་བྱ་བའི་ཆོས་འོང་བ་མེད། དཔལ་ཕག་མོ་གྲུ་པའི་ཞལ་ནས་ཀྱང༌། གནས་ཐེར་ཟུག་མེད་པའི་ཞུ་བྱས་ལ། ། བདེ་སྟོང་ལ་རྒྱུན་ཆད་མེད་དོ་སྐད། ། དགོན་པ་ཡོད་སྐད་ཀྱང་མ་ཐོས་སོ། ། གསུང་སྟེ། དེ་ཡང་ཞུ་བྱས་ཏེ་སྒོ་ཞིག་ལ་བསོད་སྙོམས་བླངས་ཏེ་དེས་མ་བྱིན་པའམ་མ་འགྲངས་ཀྱང་གཞན་དུ་མི་སློང་བར་གྲོག་པོར་ཉལ་ཞིང་སྨྱུང་བར་གནས་པ་ལ་བཞུགས་ཏེ། ཁོང་གིས་ལྟེ་འོག་གི་ཏིང་ངེ་འཛིན་ལ་མངའ་བརྙེས་པ་ཡིན་གསུང༌། ཡང་བདེ་བར་གཤེགས་པའི་ཞལ་ལྔ་ནས།
ཟ་ཚ་མེད་གསོལ་བའི་མི་ལ་ལ། ། མཁའ་འགྲོའི་སྤྲིན་ཚོགས་འདུ་འོ་སྐད། ། གཏོར་མ་ཡོད་སྐད་མ་ཐོས་སོ། ། གསུངས་ཏེ། ཁྲག་ཟུལ་དང་ཟན་བྲ་བའི་རྣ་ཅོག་ཙམ་གྱི་གཏོར་མ་ལ་འདུ་བ་མ་ལགས། བདེ་སྦྱིན་གྱི་ཏིང་ངེ་འཛིན་ལ་གནད་དུ་སོང་བ་ལས་བྱུང་བ་ཡིན་གསུང༌། མདོར་ན་ཏིང་ངེ་འཛིན་འདི་ལ་གནད་དུ་སོང་བའི་དུས་ན་ཕྱི་ནང་གཉིས་ཤེས་ཏེ། ཕྱི་གདུལ་བྱའི་ཕུང་པོ་དང༌། ཁམས་དང་སྐྱེ་མཆེད་ལ་སོགས་པ་ཐམས་ཅད་ཤེས། ནང་རྡོ་རྗེ་ལུས་འདིའི་སྤྱི་བོ་ནས་རྐང་པའི་མཐིལ་གྱི་བར་དུ་གནས་ལུགས་ཤེས་ཤིང་ཕྱིའི་སྣང་བ་ཐམས་ཅད་དབང་དུ་འདུས་ཏེ།
འབྲུག་སྒྲ་ལྟར་གྲགས་པས་ས་སྟེང་ཁྱབ་པ་སྟེ། སྐུའི་བཀོད་པ་ཆུ་ལ་མི་བྱིང་བ་དང༌། ནམ་མཁའ་ལ་འགྲོ་བ་ལ་སོགས་པའི་སྙན་པས་ས་སྟེང་ཁྱབ་པར་འབྱུང༌། ཐུན་ཅིག་བསྒོམས་པས་ཀྱང་གཞན་གྱི་སྣང་བ་འགྱུར། འདོད་ཡོན་ཕུན་སུམ་ཚོགས་པ་ཐམས་ཅད་འཁོར་ལོས་སྒྱུར་བའི་རྒྱལ་པོ་ལྟར་འོང༌། དེས་ན་རྩ་རླུང་ཐིག་ལེ་དབྱེ་བ་མེད་པའི་ཏིང་ངེ་འཛིན་ལ་མཉམ་པར་བཞག་པས། བླ་ན་མེད་པའི་བྱང་ཆུབ་ཚེ་གཅིག་གིས་བདེ་བླག་ཏུ་ཐོབ་ཅིང་འཕྲིན་ལས་ཕུན་སུམ་ཚོགས་པས། འགྲོ་དོན་ཕུན་སུམ་ཚོགས་པ་ལྷུན་གྱིས་འགྲུབ་པ་འབྱུང་བ་ལགས་པས་བུ་རྣམས་ཀྱིས་དེ་ལྟར་ཐུགས་ལ་གཞག་པར་ཞུ་གསུང༌།། །། ཡང་བླ་མ་རིན་པོ་ཆེའི་ཞལ་ནས། སྤྱིར་ཐེག་པ་ཆེན་པོ་གསང་སྔགས་ལུས་གཙོ་བོར་སྟོན་པ་ཡིན།
དེ་ཡང་ལྷ་ཅིག་ཏུ་བསྒོམ་པ་ལ་ཟེར་བ་མ་ལགས། ལུས་ཀྱི་འཁྲུལ་འཁོར་རྩ་རླུང་ཐིག་ལེ་ལ་སོགས་པ་ལ་བརྟེན་ནས་ཡོན་ཏན་མངོན་སུམ་དུ་སྐྱེ་བ་ལ་ཟེར་བ་ལགས། དེའི་ཉམས་ལེན་ཐོ་རངས་གནད་ཆེ། དགེ་སྦྱོར་མ་སྐྱེས་པ་ཡང་ཐོ་རངས་སྐྱེ། བོགས་མ་ཐོན་པ་ཡང་ཐོ་རངས་ཐོན། གྲུབ་ཆེན་བརྒྱད་དང་སངས་རྒྱས་ཀྱི་བླ་ན་མེད་པའི་བྱང་ཆུབ་ཀྱང་ཐོ་རངས་ཐོབ་སྟེ། དེའི་རྒྱུ་མཚན་རྡོ་རྗེའི་ལུས་འདི་ལ་ཕ་རོལ་ཏུ་ཕྱིན་པའི་ལུགས་ཀྱིས་མི་གཙང་བའི་རྫས་ཀྱིས་གང་བར་འདོད་ཀྱང༌། སྔགས་ཀྱི་ལུགས་ཀྱི་དག་པའི་ལུས་སུ་གྲུབ་པར་འདོད་པ་ལ་མི་གཙང་བ་ཞིག་སྤངས་ནས་གཙང་བ་ཞིག་སྒྲུབ་རྒྱུ་མེད། དཔེར་ན་གསེར་རྡོ་དང་དངུལ་རྡོ་ལ་གསེར་དངུལ་གནས་པ་དང་འདྲ། དེ་ཡང་ཉིན་པར་གྱི་སེམས་ཅན་ཐམས་ཅད་ཀྱིས་བཟའ་བཏུང་བྱས་པ་རྣམས།
མེ་རླུང་གིས་དྭངས་སྙིགས་ཕྱེ་ནས། སྙིགས་མ་དྲི་ཆེན་དང་དྲི་ཆུ་ཕྱིར་འདོར། དྭངས་མས་རྩ་དམིགས་རྣམས་ལ་ཁྱབ་ཅིང་ཤེས་པ་གསལ་བ་དང༌། ཏིང་ངེ་འཛིན་ལས་སུ་རུང་བ་ལ་སོགས་པའི་སྔགས་ཀྱི་ཡོན་ཏན་ཐམས་ཅད་དེས་སྐྱེད་པ་ལགས་མོད། དེ་ཡང་ལ་ལ་དག་ཤེས་པ་ཐོམ་པ་དག་ཟས་དང་ཁར་མི་ལེན་པ་བྱུང་ན་བད་ཀན་དུ་འདོད་དེ། དེ་ཡང་ཡིན་མོད་ཀྱིས་གཙོ་ཆེར་མེ་རླུང་གྱིས་དྭངས་སྙིགས་མ་ཕྱེད་པ་ལགས་མོད། དེ་ཕྱེད་ན་ཆུ་དྭངས་པ་ལ་གཟུགས་བརྙན་གསལ་བ་ལྟར་ཏིང་ངེ་འཛིན་གསལ་གསུང༌། དེ་ཡང་རྗེ་མི་ལའི་ཞལ་ནས་ཀྱང༌། སྡོང་པོ་དགུ་འདུས་ཀྱི་རྩ་བ་ན། ། ནད་དུག་ལྔ་སེལ་བའི་སྨན་ཅིག་ཡོད། །
དེ་ལེན་ནམ་མི་ལེན་ཁྱེད་རང་ཤེས། གསུང༌། དེ་གང་ཡིན་ན་འབྱུང་བ་བཞི་འདུས་པ་འདིར་དབང་པོ་ལྔའི་ཡུལ་ལྔ་བསྡམས་ནས་བསྒོམས་པས་ཐབས་ཐིག་ལེ་བྱང་ཆུབ་ཀྱི་སེམས་འཕེལ་བ་ལ་དགོངས་པ་ཡིན། དེ་ཡང་ཇོ་མོ་ལྷ་རྗེ་མ་གཟུགས་མཛེས་པ་ཞིག་ཡོད་དེ། བླ་མ་རྩ་མི་ལོ་ཙཱ་བའི་ཞབས་ཏོག་ཕྱག་རྒྱ་མ་མཛད་དེ། བླའི་ཞལ་ནས་ཆ་ལུགས་བུད་མེད་རང་གིས་ཆོག་གསུང་ནས་དེ་ལྟར་ཡོད་སྐད། དེར་ལོ་དགུ་ཞབས་ཏོག་བྱས་ནས་མཐར་བླ་མ་ཉིད་གྲོངས་ནས་ཇོ་མོས་གདམས་ངག་ཉམས་སུ་ལེན་ཅིང་བཞུགས་པས།

ཡོན་ཏན་ཆེན་པོ་སྐྱེས་པ་ལ་སྐབས་ཤིག་དྭངས་མ་ཉམས་ནས། ཡོན་ཏན་སྐྱེ་འཕྲོ་ཆད། དེ་ཡང་ཇོ་མོ་དེ་ཉིད་མ་ལ་ལས་སྒྲོལ་མར་འདོད་པ་ཡོད། ལ་ལས་རྡོ་རྗེ་རྣལ་འབྱོར་མར་འདོད་པ་ཡོད་ཀྱང་སྐྱོན་བྱུང་དུས་སུ་གྲོངས་པ་ལ་ཐུག་གསུང༌། དེའི་དུས་སུ་ལ་སྟོད་དིང་རི་དམ་པ་རྒྱ་གར་གྱི་སྤྱན་སྔར་བྱོན་ནས་ཀ་ར་སླ་ང་ཙམ་ཞིག་ཕུལ་ཏེ། ངའི་རྩ་བའི་བླ་མ་ནི་སྨར་ལོ་ཙཱ་བ་ཡིན། ལོ་དགུའི་བར་དུ་བསྟེན་ཅིང་ཞབས་ཏོག་བྱས་པ་ལ། བླ་མ་མི་བཞུགས་ནས་རང་གཅིག་པུ་དགེ་སྦྱོར་བསྐྱངས་པས་སྐྱོན་འདི་ལྟ་བུ་ཞིག་བྱུང་སེལ་བར་ཞུ་ཞུས་པས། འོངས་དག་ཀ་ར་ལ་དྲི་བོ་གསུང་ནས། ཀ་ར་ལ་མོ་ན་རེ་འདི་སྐད་ཟེར་ཅེས་གསུངས་ནས་སྔར་གྱི་ལོ་རྒྱུས་རྣམས་ཀ་ར་ལ་དྲིས་པས། ཀ་ར་མི་སྨྲ་བར་འདུག་གསུང་ནས་བོར་ནས་བཏང༌།
དེ་ནས་བུ་རམ་ལྟང་ཁྲས་ལུག་གཟུགས་ཙམ་ཞིག་ཕུལ་ནས་ཞུས་པས་ཀྱང་སྔར་སྐད་གསུང་ནས་སྐྱུར་ནས་བཏང༌། དེ་ནས་ཡང་གུ་གུལ་དེ་ཙམ་ཞིག་ཕུལ་ནས་ཞུས་པས་ཀྱང་དེ་སྙན་ལ་བསླན་ནས་དྲི་བྱུང་འདུག་སྐད། དེར་གུ་གུལ་གྱིས་སྨྲ་བར་འདུག་སྟེ། དམ་ཉམས་མ་ཁྱོད་ངའི་རྩར་མ་སྡོད་པར་ཕྱིར་ཁྱེད་གསུང༌། དེར་ཐལ་མོ་སྦྱར་ནས་ངས་དམ་ཚིག་ཉམས་པའི་ལས་མ་བགྱིས་ན་གང་ཙུག་ལགས་ཞུས་པས། དེ་ཁྱོད་ཀྱིས་དབང་ཞུས་ནས་དབང་ཡོན་མ་ཕུལ་བར་འདུག་པ་གསུང་སྐད། ང་རང་ཕུལ་བ་ལགས་ཞུས་པས། ད་ཁྱོད་ཀྱི་མིང་པོ་ཞ་མ་དཀོན་མཆོག་གིས་རྟ་ནག་པོ་གཅིག་རིན་དུ་ཟོས་ནས་འདུག་པ་གསུངས། དེ་རིན་དུ་བྱིན་པ་མིན་ཡང་མིང་པོ་ལ་བྱིན་པས་རིན་དུ་སོང་འདུག་གསུང་སྐད། འོ་ན་ད་བཤགས་པའི་ཐབས་ཞུ་ཞུས་པས།
འོ་ན་ད་བཤགས་པའི་ཐབས་ཚོགས་འཁོར་ཆེན་པོ་བྱེད་དགོས་གསུང༌། དིང་རི་ན་བཞུགས་པའི་རྣལ་འབྱོར་ཕོ་མོ་རྣམས་ལ་འཚལ་ལམ་ཞུས་པས། དེས་མི་འོང་གསུང༌། འོ་ན་ཅི་ཙམ་འཚལ་ཞུས་པས། ཟན་གྲོན་ཕོར་གང་དང་བྱ་མོའི་སྒོ་ང་གཅིག་དགོས་གསུང༌། དེ་ཁྱེར་ནས་བྱོན་པ་དང༌། ཕྱེད་དམ་པས་གསོལ། ཕྱེད་བཙུན་མོ་ལ་གནང་ནས་འདིས་ལོ་གསུམ་སྐྱོན་ཁེག་ནས་འོང་དེ་ནས་ཡང་འོང་བར་འདུག་སྟེ། མདོ་རྒྱུད་ལ་ལྟོས་དང་སྐྱོན་ལས་གྲོལ་ནས་འོང་གསུངས་པས། དེས་གསུངས་པ་ཁོ་ན་ལྟར་འབྱུང་སྟེ།
རྩང་རོང་དུ་གནས་ཆུང་ཞིག་ཏུ་མདོ་གཟིགས་པས་འཇམ་དཔལ་རྩ་བའི་རྒྱུད་ནས། སྐྱེ་བ་མེད་ལས་ཐམས་ཅད་སྐྱེས། ། སྐྱེས་ཙམ་ཉིད་ནའང་སྐྱེ་བ་མེད། ། ཅེས་པ་གཟིགས་པས། རྒྱལ་ཏེ་སྐྱོན་ལས་གྲོལ་ཞིང་ཡོན་ཏན་ཆེན་པོ་སྐྱེས་ཏེ། གྲུབ་པ་ཐོབ་པའི་རྣལ་འབྱོར་མ་ཆེན་མོར་གྱུར་པ་ལགས་པར་གདའ། རྡོ་རྗེ་གདན་དུ་མཆོད་པ་བྱེད་པའི་དུས་སུ་ནམ་མཁའ་ལ་འདོ་ལིའི་སྟེང་ན་མར་སྐོར་བ་བྱེད་པ་ན་རྩ་མི་ལོ་ཙཱ་བས་གཟིགས་ཏེ། ཨ་བི་བོད་ལ་གྲུབ་ཐོབ་མེད་སྙམ་རྩ་ན། ཡོད་པར་འདུག་བུད་མེད་ཤམ་བུ་ཁྲ་ཤིག་གེ་བ་ཞིག་ནམ་མཁའ་ལ་བྱོན་པ་མཐོང་གསུང་སྐད། དེ་ཡང་གྲུབ་ཐོབ་མར་བཞུགས་པས་ཐམས་ཅད་ཀྱིས་ཞལ་བལྟར་འོང་བས།
ཡུལ་པ་ལ་བཟན་པར་བྱུང་པས། གཙོ་བོ་རྣམས་ཀྱིས་གཞན་དུ་བཞུད་པར་ཞུ་ཟེར་ཕྱིན་པས་མི་སྣང༌། ཉེ་གནས་མ་ལ་ཨ་ནེ་གར་སོང་དྲིས་པས་ཡ་གི་ཡིན་ཟེར་བས་གདུང་སྣ་ལ་ཕུག་རོན་ཞིག་ཏུ་སྣང་སྐད། ཆོས་ཞུས་པའི་ཚེ་ན་ངས་བསྒོམ་ཉམས་སུ་བླངས་པ་ཞིག་ཡིན་ཨ་བུས་བསྒོམ་རྡོག་ཏུ་སྒྲིལ་བ་ཞིག་ཡིན་གསུང་སྐད། དེས་ན་སྐྱེས་བུ་ཀུན་ཡོན་ཏན་ཐམས་ཅད་བསྐྱེད་པར་བྱེད་པའི་རྩ་བ་དྭངས་མ་ཁོ་ན་ཡིན། རྩ་བ་མེད་ན་ཡལ་ག་དང་ལོ་འདབ་མེ་ཏོག་དང་འབྲས་བུ་མི་འབྱུང་བ་ལྟར། རྩ་བ་དྭངས་མ་འདི་མེད་ན། རྟགས་དང་ཡོན་ཏན་མི་འབྱུང་བས་རྩ་བའི་སྲུང་བྲན་གལ་ཆེ། གསང་སྔགས་ཀྱི་དཀྱིལ་འཁོར་ཐམས་ཅད་ཀྱི་འཕྲིན་ལས་སྒྲུབ་པའི་ཁྲོ་བོ་བདུད་རྩི་འཁྱིལ་བ་ཡང་འདི་ཡིན་ཏེ། བདུད་རྩི་འཁྱིལ་པ་མེད་ན་མཛེ་ནད་དང་ཤ་ཀྲ་དང་དམུ་ཆུ་མིད་འཆུས་ལ་སོགས་པའི་ནད་དང་བར་ཆད་ལ་སོགས་ཐམས་ཅད་འབྱུང་སྟེ།
བདུད་རྩི་འཁྱིལ་བ་ཡོད་ན་སྐྱོན་དེ་ཐམས་ཅད་མི་འབྱུང་ཞིང་ཡོན་ཏན་ཕུན་སུམ་ཚོགས་པ་འབྱུང་གསུང༌། དེས་ན་སྐྱེས་བུ་རྣམས་བདུད་རྩི་འཁྱིལ་པ་བྱ་བའི་ཁྲོ་བོ། སྐུ་མདོག་དང་ཕྱག་མཚན་གྱིས་ཁྱད་པར་དུ་བྱས་པ་ཞིག་ཕྱི་རོལ་ན་ཡོད་པ་མ་ལགས། དེ་ལྟར་མི་བསམ། བདུད་རྩི་འཁྱིལ་པ་རང་ལ་གནས་པ་ཡིན། འདི་མ་ཉམས་ན་དཔའ་བོ་དང་མཁའ་འགྲོ་མ་ཐམས་ཅད་ཀྱི་སྲོག་སྙིང་ཟིན་པ་ཡིན་པས། འཕྲིན་ལས་ཐམས་ཅད་དཔའ་བོ་དང་མཁའ་འགྲོ་མ་རྣམས་ཀྱིས་སྒྲུབ་པ་ཡིན། དེ་ཡང་རྗེ་བཙུན་ཆེན་པོས་ལོ་དྲུག་ཏུ་ཐབས་ལམ་བསྒོམས་ཀྱང་དྲོད་མ་སྐྱེས་པས། དེ་ལ་མཁའ་འགྲོ་མས་ལུང་བསྟན་ཏེ། ཐབས་འགལ་འཁྲུལ་འཁོར་ཞེས་ཀྱང་བྱ།
ཙོག་པུའི་འཁྲུལ་འཁོར་ཞེས་ཀྱང་བྱ། ལ་ཕྱི་གངས་ཀྱི་འཁྲུལ་འཁོར་ཞེས་པ་དེ་བྱས་པས་དྲོད་དང་ཡོན་ཏན་ཐམས་ཅད་སྐྱེས་སྐད། རེ་ཞིག་ན་གནས་ཆུང་ཞིག་ཏུ་བྱོན་པས་བསྙེན་བསྐུར་བྱས། དད་པར་གྱུར་ནས་རྗེ་བཙུན་དབུ་རྩེའི་ནང་དུ་བཅུག་ནས་བསྙེན་བསྐུར་བྱས་སྒོ་ལ་ལྕགས་བཅུག་སྟེ་འདི་ནས་གར་ཡང་མི་བཞུད་པ་ཞུ། ངེད་ཀྱི་བཤོས་གསོལ་གྱིན་བླ་མཆོད་མི་མཛད་རེ་དབུ་བསྙུང་བཞེས་པར་ཞུས་པས།་་་ ཞལ་ཀྱོས་བཞེས་ནས་ཁྱེད་གསུང་བ་ལྟར་མི་བྱེད་ན་རྡོ་རྗེ་མཁའ་འགྲོ་མ་རྣམས་ཀྱིས་མགོ་ཚལ་པར་ཁོས་ཞེས། དབུ་སྙུང་བཞེས་སྐད། དེ་ནས་ཕྱིར་བྱོན་ན་བཟའ་རྗེས་ནས་ཤད་ཀྱིས་བྲོས་པ་དང༌། ཉེ་གནས་ཀྱིས་དེ་ལྟར་མཛད་ན་དབུ་སྙུང་དེ་མི་བཞེས་པ་ཡིན་ཏེ་ཞུས་པས། ངས་མཁའ་འགྲོ་མའི་མགོ་ཕར་ལ་མ་ཁོས་ན་མཁའ་འགྲོ་མས་ཚུར་ལ་མི་འགས་གསུང༌།
འོན་ཀྱང་ཅུང་ཟད་ལོན་པ་དང་དབུ་འགས་པ་ཙམ་དུ་སྙུང་པའི་ཚེ། བུད་མེད་འཆི་མ་རྩ་རེ་བ་འགའ་བྱུང་སྟེ། ད་ཞིག་ཤོས་སུ་དམིགས་པ་སྨོད་ཟེར་བ་དང་དབུའི་སྙུང་བ་དེ་སྐད་ཅིག་གིས་སོས་སྐད། མདོར་ན་དེ་རྣམས་ཐམས་ཅད་བདུད་རྩི་འཁྱིལ་བའི་གནད་ཡིན་པས། གནད་དེ་གོ་བར་བྱས་ནས་ཉམས་སུ་ལེན་པར་ཞུ། ཡང་བསྔོ་བ་ཞིག་བྱ།། །། ཡང་བླ་མ་རིན་པོ་ཆེའི་ཞལ་ནས། སྤྱིར་སྒོམ་ཆེན་པ་བྱ་བས། ལུས་ཉམས། སེམས་ཉམས།
རྨི་ལམ་ཉམས་གསུམ་ཤེས་དགོས་གསུང༌། དེ་ཡང་ལུས་ཉམས་ལུས་ཀྱིས་ཅི་བྱེད་པ་དང༌། སེམས་ཉམས་སེམས་ཀྱིས་ཅི་བསམས་པ་དང་ལགས་ཏེ། དེའི་དུས་སུ་བཅུ་ཆོས་དང་སུམ་ཆོས་གནད་དུ་བསྣུན་གསུང༌། རྨི་ལམ་ཉམས་ལ། རྗེ་བཙུན་གྱི་ཞལ་ནས། ང་རྨི་ལམ་ལ་མཁས་པ་ཡིན་གསུང་བ་ནི། རྨི་ལམ་འོད་གསལ་དུ་འཛིན་པ་ལ་གསུང་བ་ཡིན། ང་རྨི་ལམ་བསྒྱུར་བ་ལ་མཁས་གསུང་བ་ནི། བཟང་པོ་ངན་པར་མི་བསྒྱུར་བ་དང༌།
ངན་པ་ཐམས་ཅད་བཟང་པོར་བསྒྱུར་བ་དེ་ཤེས་དགོས་པ་ལགས། དེ་ལ་རྨི་ལམ་རྨི་བ་ཐམས་ཅད་འདས་མ་འོངས་ད་ལྟར་གསུམ་ལས་སྐྱེ་བ་སྔ་མ་ཕན་ཆད་དང༌། ད་ལྟར་ཅི་བྱེད་བཞིན་པ་དང༌། ཕྱི་མ་ཅི་བྱེད་དགོས་པ་དང༌། ཚེ་སྟོད་ལ་སོགས་པའི་བག་ཆགས་འབའ་ཞིག་རྨི་བ་ཡིན་ལ། རང་རེ་སྒོམ་ཆེན་པ་ཀུན་གྱིས་རྨི་ལམ་དུ་འོད་གསལ་ཟིན་པ་ཡང་བག་ཆགས་ཡིན། སྤྱིར་ཡང་བག་ཆགས་བསྒྲུབ་པ་དང༌། འདག་པར་བྱེད་པ་གཉིས་ལས། ཆོས་དྲུག་གིས་བག་ཆགས་བསྒྲུབ་པ་ལགས་པས་ཉིན་པར་གཏུམ་མོ་དང་སྒྱུ་ལུས་བསྒོམ། ནུབ་མོ་རྨི་ལམ་དང་འོད་གསལ་འཛིན་པ་གལ་ཆེ།
གཉིས་པ་ཕྱག་རྒྱ་ཆེན་པོས་བག་ཆགས་འདག་པར་བྱེད་པ་ཡིན་གསུང༌། སྤྱིར་རྨི་ལམ་འཛིན་པ་ཡང་རུང་མི་འཛིན་པ་ཡང་རུང་སྟེ་རྨི་ལམ་གྱིས་ལེགས་ཉེས་བསྒྲུབ་པ་འདི་ཤིན་ཏུ་མྱུར་བ་ཡིན་གསུང༌། དེ་རྨི་ལམ་ཟིན་པའི་གང་ཟག་ཅིག་གིས་རྨི་ལམ་དུ་སངས་རྒྱས་དང་བྱང་ཆུབ་སེམས་དཔའ་འམ། བླ་མ་དམ་པ་དང་ཡི་དམ་གྱི་ལྷ་ལ་སོགས་པ་ཞལ་མཐོང་ནས་དེ་ཉིད་རང་དུ་ཡན་ལག་བདུན་པ་ཅིག་བྱས་ནས། རང་ལ་བསྟིམ་དེ་ནས་ལྔ་ལྡན་ལ་གནད་དུ་བསྣུན་པས། ཡོན་ཏན་ཐམས་ཅད་གོང་ནས་གོང་དུ་བོགས་ཐོན་ཅིང༌། ཞལ་ཡང་ཡང་མཐོང་བར་འགྱུར་ཏེ། དེ་ལ་རྨི་ལམ་འབྱོངས་པ་དང་ཟིན་པ་ཟེར་བ་ལགས། ལོ་དང་ཟླ་བར་ཡང་རྨི་ལམ་ཕོགས་རེ་མི་ཟིན་པ་ལ་བསྒོམ་ཆེན་པའི་མིང་མེད། ཟིན་ན་ཡོན་ཏན་ཐམས་ཅད་འབྱུང་སྟེ།
རྨི་ལམ་ཐུན་གཅིག་ཟིན་ན་སྒོམ་ཆེན་ཞག་བདུན་འཚོ་བྱ་བ་གསུང༌། རྨི་ལམ་མ་ཟིན་པས་གཉིད་སད་མ་ཐག་ཏུ་འཁྲུལ་འཁོར་མ་ཞིག་པ་ལ། ལམ་གཏོང་ལ་སོགས་པ་ལྔ་ལྡན་ལ་གནད་དུ་བསྣུན། དེ་ཡིས་ཡོན་ཏན་གོང་ནས་གོང་དུ་འཕེལ་བར་འགྱུར། འཁྲུལ་འཁོར་འགྱུར་ནས་བཅོས་ཤིན་ཏུ་དཀའ་གསུང༌། ཡང་ངན་པ་མི་མ་ཡིན་ནམ། ཁའི་དབུགས་འཕྲོག ཁོང་པའི་སྲོག་གཅོད་པ་རྨིས་ཀྱང༌། རྨི་ལམ་འབྱོངས་པ་དེས་རྨི་ལམ་དུ་ཤེས་ཤིང་བདག་གི་རྨི་ལམ་ངན་པ་འདིས་བདག་དང་སེམས་ཅན་ཐམས་ཅད་ཀྱི་རྨི་ལམ་ངན་པ་དང༌། ལས་དང་ཉོན་མོངས་པ་ཤེས་བྱའི་སྒྲིབ་པ་ཐམས་ཅད་དག་པར་གྱུར་ཅིག་སྙམ་དུ་ལམ་དུ་བཏང༌།
དེ་ནས་སེམས་བསྐྱེད། ཡི་དམ་གྱི་ལྷ་བསྒོམ་ལ་ཕྱག་རྒྱ་ཆེན་པོ་ལ་མཉམ་པར་བཞག ། བར་ཆད་དངོས་གྲུབ་ཏུ་འགྱུར། སྐྱོན་ཡོན་ཏན་དུ་འཆར་གསུང༌། ཡང་རི་ཁྲོད་ལ་སོགས་པར་འདུག་པའི་དུས་སུ། དངོས་སམ་ཉམས་ཀྱི་སྣང་བ་ལ་མི་མ་ཡིན་པ་ལ་སོགས་པའི་གཟུགས་ཀྱིས་བར་དུ་གཅོད་པའི་གཟུགས་སམ་ལྟས་འཇིགས་སུ་རུང་བ་རྣམས་སྟོན་དུ་བྱུང་ན་རང་ཉིད་སྐད་ཅིག་གིས་ཡི་དམ་ལྷར་གསལ་ལམ་གྱིས་བསྒོམ་པ་ཡིན། དེ་ལ་གསལ་བས་ལྷའི་ང་རྒྱལ་བསྐྱེད་པས་སྐྱོན་མི་འབྱུང༌། ཡོན་ཏན་དུ་འགྱུར་བ་ལ་ཁོང་རང་ཡི་དམ་དུ་འགྱུར་བསྒོམ་ལ་སྤྱི་བོ་ནས་རང་ལ་བསྟིམ་ལ། ཅིག་ཤོས་སུ་དམིགས་ནས་ཕྱག་རྒྱ་ཆེན་པོའི་ངང་ལ་མཉམ་པར་བཞག་པས་རང་གི་དབང་དུ་འདུས་ནས་རྟག་ཏུ་གདོང་གྲོགས་བྱེད་པར་འགྱུར་ཏེ། འདི་ལ་བདུད་ཆོས་སྐྱོང་དུ་བསྒྱུར་བའི་གདམས་ངག་ཞེས་ཀྱང་བྱ།
བར་ཆད་དངོས་གྲུབ་ཏུ་ལེན་པའི་མན་ངག་ཟེར་བ་ལགས། དེ་ལ་སྤྱིར་ཕྱི་རོལ་དུ་འདྲེའི་གཟུགས་ལ་སོགས་པ་མཐོང་བ་ཐམས་ཅད། ནང་དུ་རང་གི་བསམ་པ་ངན་པ་སྟོབས་སུ་གྱུར་པ་ལས་བྱུང་བ་ཡིན་ཏེ། ཕྱི་རོལ་ན་མཐོང་རྒྱུ་དང་བཅས་པའི་བགེགས་དངོས་པོར་གྲུབ་པ་ཞིག་མི་བདོག དེས་ཅིག་ཤོས་བསམ་པ་བཟང་པོ་ཟབ་པ་ཡིན་བགྱི་བ་གསུང༌། ཡང་བླ་མ་དང་ཡི་དམ་ལ་སོགས་པ་དངོས་སུ་ཞལ་མཐོང་ན། དེར་རང་གི་བསམ་པ་དང་མོས་གུས་སྟོབས་སུ་གྱུར་པ་ལས་བྱུང་བ་ལགས་པས། ཡུན་རིང་པོར་ཁ་པོག་གེ་སྡོད་པ་མིན། བསམ་པ་བཟང་པོ་དེ་མ་འགྱུར་པ་ལ་ཡན་ལག་བདུན་པ་བསྡུས་པ་ཚར་གཅིག་ཕུལ་ནས། རང་གི་སྤྱི་བོ་ནས་བསྟིམ་ལ།
བདེ་སྦྱིན་དུ་བཞུགས་སུ་བཅུག་ནས། རང་ཉིད་ཕྱག་རྒྱ་ཆེན་པོ་ལ་མཉམ་པར་འཇོག་པ་ཡིན། དེ་ལྟར་བྱས་ན་རྟག་ཏུ་ཞལ་མཐོང་ཞིང་བྱིན་གྱིས་རློབ་པ་ཡིན། དེ་ལྟར་མ་བྱས་ན་བར་ཆོད་དུ་འགྲོ་བ་ཡིན་ཏེ། དེ་ཡང་སྔོན་ཡེ་ཕུག་པས་རྟ་རྣ་རུ་དཔལ་ཕག་མོ་གྲུ་པ་ཞལ་མཐོང་བ་ལ་ཡུན་རིང་པོར་མོས་གུས་བྱས་པ་ལ། ཅི་ཙམ་ཞིག་ན་སྤྲེའུ་ཞིག་ཏུ་གྱུར་ནས་མདུན་དུ་ཕར་རྒྱུག་ཚུར་རྒྱུག་བྱས་ནས་མེད་སྐད། དེ་སྐྱེས་བུ་རྣམས་བླ་མ་སྤྲེའུར་འགྱུར་བ་ག་ལ་སྲིད། ནང་དུ་རང་གྱི་བསམ་པ་འགྱུར་བས་བླ་མ་སྤྲེའུར་གྱུར་པ་ལགས་མོད། དེ་ལ་བར་ཆད་བྱུང་ཟེར་བ་ཡིན། དེ་བས་ན་བར་ཆད་འབྱུང་མི་འབྱུང་གྱི་གནད་ཅིག་ནང་ནས་སྒྲིག་མ་ཤེས་པར།
ཕྱིའི་ཧཱུྂ་ཧཱུྂ་ཕཊ་ཕཊ་ལ་སོགས་པ་ལ་རེ་ན་དེས་མི་འོང་གསུང༌། སྤྱིར་གར་འདུག་པའི་སར་ཡང་ས་གཉན་བརྐོ་བ་དང་ཤིང་གཉན་གཅོད་པ་ལ་སོགས་པ་མི་བྱ། ཅིག་ཏུ་བར་ཆད་ཀྱི་རྒྱུ་ཡིན། གཉིས་སུ་མི་ཆོག་པ་ཡིན་པས་འདུལ་བ་ལས་ཀྱང་བཀག་པ་ལགས་མོད། དེ་ཡང་སྔོན་འཕན་ཡུལ་གྱི་རྒྱམ་པ་ཇོ་སྲས་བྱ་བ་དེ་བོད་ཕྲུག་ཅིག་ལ་ཤེས་རབ་ཆེ་ཞིང་ཆོས་ཀྱང་སྔགས་དང་མཚན་ཉིད་གཉིས་ཀ་མཁྱེན། རྗེ་རིན་པོ་ཆེའི་ཡང་ཐུགས་ཀྱི་སྲས་ཡིན་པ་ལ། ཁོང་གིས་མང་ཁུང་དུ་དགོན་པ་ཞིག་ཏུ་བཞུགས་པའི་སྒོ་ཁ་ན། ཤིང་ཕུང་ཅིག་ཡོད་པ་དེའི་ཟིལ་ཆུས་གནོད་པར་བྱུང་ནས། ཉེ་གནས་རྡོ་རྗེ་དབང་ཕྱུག་ལ་སྟྭ་རེ་རེངས་པར་ཁྱེར་ལ་ཤོག་གསུངས་ནས་ཁོང་རང་གིས་བཅད་པ་དང༌། ཤིང་དེ་ཆོད་གྲབ་ལ་རྒྱལ་བའི་སྐོར་བདག་མོ་དེ་ད་འཛུག་བྱེད་ཟེར་ནས་བྲང་རྡུང་གིན་བྱུང་སྐད།
མོས་མ་བཟོད་པར་སྦྲོན་དུ་འོངས་པར་འདུག དེའི་གྲོགས་ལ་བཅོས་མ་བྱས་པས། ལྟས་ངན་ཆེན་པོ་བོན་གྱིས་མི་ཟློག་པ་བྱུང་གསུང་སྐད། དེ་ནས་གྲོངས་པ་ལགས་པར་གདའ། དེ་ལ་རྗེ་རིན་པོ་ཆེའི་ཞལ་ནས། ཁོང་གིས་གོ་མ་བཅད་བོན་གྱིས་མ་ལོག་ཡང་རྗེའི་གདམ་ངག་གིས་ལོག་ནས་འོང་བ་ཡིན་ཏེ། ངེད་འབྲི་གུང་པ་གཏམ་དེའི་འོག་ནས་མི་ལོངས་གསུང༌། དེའི་དུས་སུ་སྣང་བ་དང་མི་སྣང་བ་དང་ཨ་ཅང་ཡང་ཆེས་ཏེ། མདོར་ན་རང་གི་ལུས་དེ་མིན་པ་གང་དུ་བསྒོམས་ཀྱང་ཆོག་སྟེ། དེ་ཡང་རྟ་དང་གླང་པོ་ལ་སོགས་པའམ།
ཡང་ན་ས་རྡོ་ཤིང་གསུམ་བསྒོམས་ཀྱང་གནོད་པ་ལས་གྲོལ་བ་ཡིན་གསུང༌། རྗེའི་ཞལ་ནས་ཀྱང༌། སྣང་བ་སེམས་སུ་ཤེས་པ་ཡི། ། ཏིང་ངེ་འཛིན་ལ་བསམ་མི་ཁྱབ། ། ཞེས་གསུངས་པས། དེའི་རྗེས་ལ་ཁྱད་ཡོད་པ་མ་གཏོགས་པ། རྡོ་ལེབ་ཅིག་ཏུ་བསྒོམས་ཀྱང་གནས་སྐབས་དེའི་སྐྱོན་ལས་གྲོལ་གསུང༌། ཁོང་གིས་ཡང་དེའི་དུས་སུ་གཞན་མ་བྱུང་ཡང་རྡོ་རྗེ་དབང་ཕྱུག་ཏུ་བསྒོམས་ཀྱང༌། གནོད་པའི་ཡུལ་དེས་མི་མཐོང་བས་བར་ཆད་འཇུག་པ་མེད་པ་ལགས། ཡང་སྔོན་རྗེ་ཡེ་ཕུག་པ་བྱ་བ་དེས་ལྷོང་རྫོང་དུ་དགོན་པ་གསར་པ་ཞིག་བཏབ་ནས།
ཕྱིས་ཁོང་རང་དཔོན་གཡོག་ཁ་ཡར་གྱིས་བྱོན་པའི་ལ་རྩར་ཕྱིན་པ་དང༌། ལྷོང་རྫོང་གི་བྲག་གསེབ་ནས་སྦྲུལ་ཆེན་པོ་ཞིག་དོན་ནས་མགོ་ཁོང་གི་ཐུགས་ཁར་བཏད་པ་ཞིག་བྱུང་བ་ལ་འཁོར་རྣམས་ཀྱིས་འཇའ་ཚོན་དུ་མཐོང་སྐད། དེའི་ལོ་ལ་ཁོང་གྲོངས་པར་གདའ། ཆོས་རྗེའི་ཞལ་སྔ་ནས། ཁོང་གྲུབ་ཐོབ་ཡིན་ཡང་དེ་ཀུན་ལ་བཅོས་ཡེ་མི་བྱེད་པ་གླེན་པར་བྱུང༌། ལྷོང་རྫོང་པས་བླ་མའི་ཞབས་འདྲེན་དུ་སོང་གསུང༌། དེས་ན་སྐྱེས་བུ་རྣམས་རྐྱེན་བྱུང་དུས་སུ་བླ་མའི་གདམས་ངག་དྲན་པར་བྱས་ནས་ཕག་སྣའི་གཏུན་བུ་ལྟར་གནད་དུ་བསྣུན་དགོས་པ་ཡིན། སྣང་བ་རང་གི་སེམས་ཀྱི་གནད་ཀྱང་འདི་ཡིན། བྱོལ་ཟོར་བསྒྱུར་གསུམ་འདི་ཤེས་ན། རྣལ་འབྱོར་པ་ཉེས་སྐྱོན་བར་ཆད་དང་བྲལ་བ་ལགས་པས།
དེ་ལྟར་དུ་ཐུགས་ལ་བཞག་པར་ཞུ་གསུངས་སོ།། །། ཡང་བླ་མ་རིན་པོ་ཆེའི་ཞལ་ནས། སྤྱིར་སྒོམ་ཆེན་པ་ཀུན་གྱི་གྲུབ་མཐའ་ལ་ལུས་རྒྱ་སྣང་རྒྱ་རྟོག་རྒྱ་གསུམ་དང་བྲལ་ནས་སངས་རྒྱས་བར་འདོད་པ་འདི་ཤས་ཆེ་སྟེ། འོ་སྐོལ་རང་གི་བརྒྱུད་པ་འདི་ཡང་རྗེ་སྒམ་པོ་པའི་བུ་སློབ་རྣམས་ཀྱང་འདི་ལྟར་བཞེད་སྐད་དེ། དེ་ཡང་གོང་གི་ཆོས་ཐམས་ཅད་འདུལ་བྱའི་རིམ་པ་དང་སྦྱར་ནས་རིམ་པས་གསུངས་པ་ལགས་པར་གདའ། དང་པོའི་དུས་སུ་ངའི་འཁོར་སེམས་ངོ་ཤེས་པ་རྣམས་དང༌། ང་ནི་ས་དང་པོའི་བདེན་པ་མཐོང་བ་ཡིན་བྱ་བ་གསུང༌། ཕྱིས་དཔལ་ཕག་མོ་གྲུ་པ་དང༌། ལྷ་སྟེངས་ཀ་བ་ལ་སོགས་པ་བྱོན་པ་དང༌། ཁོ་བོ་རྡོ་རྗེ་འཆང་དངོས་ཡིན།
ངའི་འཁོར་རྣམས་ཕལ་ཆེར་ཕྱིར་མི་ལྡོག་པའི་བྱང་ཆུབ་སེམས་དཔའ་འབའ་ཞིག་ཡིན་བྱ་བ་གསུང་སྐད། དེ་ཡང་དང་པོ་ནས་དེ་སྐད་གསུངས་ན་བཀའ་གདམས་ལ་སོགས་པ་མང་པོ་དོགས་པས་སྨྲ་མ་ནུས་པའི་རིགས་སུ་འདུག་གསུང༌། སྟག་གི་ལོ་ལ་ཕག་མོ་གྲུར་བྱོན་ནས་ཀྱང་སྟག་གི་ལོ་ལ་མྱ་ངན་ལས་འདས་པ་ལགས་ཏེ། དེ་ཡང་དང་པོ་ཚོགས་པའི་སྟོད་ལ་ནུབ་གླིང་དུ་ལོ་དྲུག་བཞུགས་ཀྱི་བར་ལ་རྟོགས་ལྡན་སྐྱེ་བ་མི་ལེན། ཐོད་པ་མགོ་ལ་མི་འཇོག་པ་ལ་སོགས་པའི་གྲུབ་མཐའ་དེ་རང་གསུངས་པས། བུ་སློབ་རྣམས་ཀྱང་དེ་ལྟར་བཞེད་པ་ལགས་པར་གདའ། ཉིན་ཅིག་སྤྱན་སྔ་ནས་ཉེ་གནས་ཁ་ཡར་དང་བཅས་པ་ཤར་གླིང་གི་སྟོད་དུ་སྐྱོ་བསང་ལ་བྱོན་པས། མདོ་སྨད་པའི་གྲྭ་པ་ཞིག་གིས་སྤྱན་དྲངས་ནས་བུ་རམ་དང་ཇ་ལ་སོགས་པའི་བསྙེན་བཀུར་མཛད་པ་ལ། རྗེ་རིན་པོ་ཆེའི་ཞལ་སྔ་ནས། ཁྱོད་བསོད་ནམས་བསགས་པ་དེ་ལྟ་བུའི་དགོན་པ་ཡོད་པ་གསུངས་པས།
དེར་ཁོ་ན་རེ་འདི་ལ་ཐུགས་སྤྱོད་ན་དབུལ་ཟེར་བས། ཞལ་སྔ་ནས་ད་ཐུགས་ལ་བཏགས། ངའི་མལ་སྟན་རྣམས་ད་ལྟ་རང་ཁྱེར་ལ་ཤོག་གསུངས་ནས་དེ་ནུབ་རང་ནས་གཟིམས། དེའི་ནང་ནས་ཉེ་གནས་མེ་ཉག་རིང་མོ་ཐུགས་སྟོབས་ཆེ་བས་ཐམས་ཅད་འཇག་མ་དང་ལྦུག་མ་ལེན་དུ་བཏང༌། ལ་ལས་འཇིམ་པ་གཡོས་ཏེ། དེ་ཉིན་རང་ལ་སྒོ་དང་ཞ་ལ་ལ་སོགས་པ་ཚར་བའི་གཟིམས་སྤྱིལ་ཞིག་བྱས་པས། རིན་པོ་ཆེའི་ཞལ་ནས། འོ་ཤིན་ཏུ་ལེགས། ཁྱེད་རྣམས་ཀྱིས་བསམས་པ་ཙམ་གྱིས་འགྲུབ་པར་འདུག་པས། མིང་བསམ་གྲུབ་མེ་ཉག་རིང་མོ་བྱ་བར་ཐོགས་ཤིག་གསུང་སྐད།
དེ་རྣམས་ཅི་ལ་གླེང་སླངས་ནས། ཤར་གླིང་ན་བཞུགས་པའི་དུས་ན་གྲུབ་མཐའ་ཨེན་རེ་འགྱུར་སྐད། ཆོས་རྗེ་བྱོན་པ་དང་གྲུབ་མཐའ་ཐམས་ཅད་ལོག་གིས་འགྱུར་ཏེ། གྲྭ་པ་ཀུན་ཀྱང་གྲུབ་མཐའ་འགྱུར་ཏ་རེ་གསུང༌། དགེ་བཤེས་དམར་པ་དང༌། ལྷ་དགྲ་རྩ་རི་བའི་ལོ་རྒྱུས་ཀྱང་གསུང༌། དང་པོའི་གྲུབ་མཐའ་ནི། དེ་ལྟར་སེམས་སྐྱེ་མེད་ཆོས་སྐུ་རྟོགས་ཀྱང༌། རྒྱ་གསུམ་དང་མ་བྲལ་བས་སངས་རྒྱས་པ་མ་ཡིན་ཏེ། དེ་ལ་ཆོས་སྐུ་རྟོགས་པས་རྣམ་པར་སྨིན་པའི་ལུས་འདི་ལ་ད་ལྟ་ན་ཚ་ལ་སོགས་པ་བྱུང་ཡང་ཤི་བའི་དུས་སུ།
ལུས་དང་བྲལ་ནས་བསྒོམས་པའི་འོད་གསལ་དང་རྟོགས་པའི་འོད་གསལ་གཉིས་དབྱེར་མེད་དུ་འདྲེས་ནས་སངས་རྒྱ། ཡང་ད་ལྟ་སེམས་རྟོགས་ཀྱང་རྗེས་ལ་དཀར་དམར་སྣ་ཚོགས་སུ་སྣང་བ་འདི་འཆི་བའི་དུས་སུ་ཡུལ་ལྔ་གཅིག་ལ་གཅིག་ཐིམ་ནས་སྣང་རྒྱ་དང་བྲལ་ནས་སངས་རྒྱ། ཡང་རྟོགས་རྒྱ་ཡང་ཆོས་སྐུ་འབའ་ཞིག་ཡིན། ཡང་ཉོན་མོངས་པ་དང་རྣམ་རྟོག་སྣ་ཚོགས་སུ་སྐྱེ་བ་འདི། འཆི་བའི་དུས་སུ་སྣང་བ་དང༌། མཆེད་པ་དང༌། ཐོབ་པ་དང༌། ཉེ་བར་ཐོབ་པ་ལ་སོགས་པའི་རང་བཞིན་བརྒྱད་ཅུའི་རྟོག་པ་རིམ་པ་ལྟར་ཐིམ་ནས་འོད་གསལ་ཤར་ནས་སངས་རྒྱ་སྟེ། དོན་ལ་དེའི་དུས་སུ་ཁྱད་པར་གྱི་གཞི་ལུས་མེད་པས། དེའི་ཁྱད་པར་གྱི་ཆོས་སེམས་དང་སྣང་བ་ཡང་མེད་ཅིང༌།
བར་དོ་འོད་གསལ་གཉིས་པོ་འདྲེས་ཏེ། དཔེར་ན་བུམ་པ་ཆགས་པའི་ནམ་མཁའ་དང་གཉིས་འདྲེས་པ་ལྟར། ཆོས་སྐུ་ཟང་ཐལ་ལ་འཁྱིལ་གྱིས་སོང་ནས་གཟུགས་སྐུ་རྣམ་པ་གཉིས་པོ་འཕྲིན་ལས་དང་བཅས་པ་མི་འདོད་དེ། མདོར་ན་ནམ་ཤི་སངས་རྒྱས། ཐོད་པ་མགོ་ལ་མི་འཇོག རྟོགས་ལྡན་སྐྱེ་བ་མི་ལེན་པར་འདོད་སྐད། ཕྱིས་ཆོས་རྗེ་རིན་པོ་ཆེ་བྱོན་ནས་དུས་ཅིག་ན་ཚོགས་ཆོས་ལ་སྔར་སྐྱེ་མེད་རྟོགས་ནས་རྒྱུ་འབྲས་མི་འདོད་པ་ལ། དེའི་ཉིན་པར་ཨ་འཐས་སུ་ཉམས་སུ་བླངས་པ་དང༌། མཉམ་རྗེས་དང་ཟུང་འཇུག་མཐར་ཕྱིན་པའི་དུས་དང༌། ཉམས་སུ་ལེན་ཚུལ་རྣམ་པ་བཞིར་གསུངས་ཤིང༌།
རྒྱ་གསུམ་དང་ཡང་ད་ལྟ་མ་བྲལ་བར་བར་མ་དོར་འབྲལ་བ་ལ་དེས་ན་ཁོ་ཐག་ཆད། ཅེས་པ་ལ་སོགས་པའི་གྲུབ་མཐའ་བྱོན་པས། རྗེ་རིན་པོ་ཆེའི་ཐུགས་དགོངས་ལ་ཆོས་འདི་ལ་འཕྲོ་ཡོད་པ་ལ་སྙམ་ཡང་ཞུ་མ་ནུས་གསུང༌། དེ་ལ་དེ་བཞིན་གཤེགས་པའི་ཆོས་ཀྱི་འཁོར་ལོ་རིམ་པ་གསུམ་ཡང་ཐ་མ་ཟབ་པ་ལྟར། དཔལ་ཕག་མོ་གྲུ་པའི་ཆོས་ཀྱང་མྱ་ངན་ལས་འདའ་ཁར་གསུངས་པ་འདི་ཟབ་གསུང༌། དེ་ཡང་རྗེ་རིན་པོ་ཆེའི་བཞེད་ནི་ད་ལྟ་སྐྱེ་ཤི་བར་དོ་འདི་ཉིད་རང་ལ་ལུས་ལུས་མེད་ཕྱག་རྒྱ་ཆེན་པོར་མ་རྟོགས་ན། རྣམ་སྨིན་གྱི་ལུས་དང་བྲལ་ཡང་བར་དོ་ཡིད་ཀྱི་ལུས་བྱ་བ་འདི་བས་དམ་པ་ཡོད་པ་ཡིན་ལ། སྣང་རྒྱ་ཡང་ད་ལྟ་སྣང་བ་སྣང་མེད་དུ་རྟོགས། སྣང་རྒྱ་དང་བྲལ་ལ། དེ་མིན་ན་སྣང་བ་ཡང་བར་དོ་འདི་བས་རགས་པ་ཡོད་ལ།
རྟོག་རྒྱ་ཡང་ད་ལྟ་རྟོག་པ་རྟོག་མེད་དུ་ཤེས་ན་རྟོག་རྒྱ་ལས་གྲོལ་ལ། དེ་ལྟར་མིན་ན་བར་དོར་འདི་བས་རགས་པའི་རྟོག་པ་ལྡང་གསུང༌། དེ་ན་སྐྱེས་བུ་རྣམས་རྒྱ་གསུམ་དང་ད་ལྟ་རང་ནས་འབྲལ་དགོས་པ་ལགས་ཏེ། དེ་དང་བྲལ་བའི་དུས་སུ་རྟོགས་པའི་འོད་གསལ་དང༌། བར་དོའི་འོད་གསལ་དང༌། རང་བཞིན་གྱི་འོད་གསལ་དང་གསུམ་དབྱེར་མེད་དུ་གྱུར་ནས་སངས་རྒྱ། དེ་ལྟར་ཡང༌། འོད་གསལ་བ་ནི་རྒྱུན་པར་གནས། བར་དོའི་གྲོང་ཁྱེར་དེས་མི་མཐོང༌། ། གཞན་དོན་གཟུགས་སྐུའི་སྣང་བ་འབྱུང༌། །
ཞེས་གསུངས་ཏེ། མདོར་ན་སྨོན་ལམ་དང་ཐུགས་རྗེའི་དབང་གིས། འཁོར་བ་མ་སྟོང་གི་བར་དུ་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོས་སེམས་ཅན་གྱི་དོན་དུ་གང་ལ་གང་འདུལ་གྱི་ཚུལ་དུ་འཁོར་བ་དཔག་ཏུ་མེད་པར་སྐྱེ་བ་ལེན་པ་འབྱུང་བ་ལགས་པས་དེ་ལྟར་ཐུགས་ལ་བཞག་པར་ཞུ་གསུང༌།། །། ཡང་རྗེ་རིན་པོ་ཆེའི་ཞལ་ནས། སྤྱིར་དམ་པའི་ཆོས་ཉམས་སུ་ལེན་པའི་ཚུལ་རྣམ་པ་གཉིས་ཡིན་གསུང༌། དེ་ཡང་ཁོང་ཐོས་བསམ་པ་རྣམས་སྒྲོ་འདོགས་ཕྱི་ནས་གཅོད་པའི་ལུགས་ཡིན་ཞིང༌། བཀའ་དང་བསྟན་བཅོས་ལ་སོགས་པའི་ཚིག་དང་ཐ་སྙད་ཀྱི་ཉན་བཤད་མང་པོ་དང༌། དཔེ་ཆ་མང་པོའི་ལུང་རྟོག་དང༌། བསམ་མནོ་ལ་སོགས་པའི་དཀའ་བ་དུ་མ་སྤྱད་ནས་མཁས་པ་པཎྜི་ཏ་ལྟ་བུར་གྱུར་ཀྱང་ནང་གི་སེམས་ལ་མ་བལྟས་པར་ཤེས་པ་ཕྱིར་ཡན་པས། དེས་རྩ་བ་འཆུགས་པའི་གནད་ཀས་ཚེ་ཐུང་བ་དང༌།
ནད་མང་བ་དང༌། ལོངས་སྤྱོད་ཆུང་བར་འགྱུར། ནད་ཀྱང་མཛེ་དང་སྐྲན་དང་དམུ་ཆུ་དང་སྙིང་རླུང་ལ་སོགས་རྣམས་འབྱུང་ལ། དེ་ལྟར་སྐྱོན་མ་བྱུང་ཡང་ཕུན་སུམ་ཚོགས་པ་རྣམ་པ་ལྔ་དང༌། གནས་དུས་ཀྱི་བསྐལ་ནས། ལོངས་སྤྱོད་དང་འབྱོར་པ་ཆུང་ཞིང་རྟག་ཏུ་བཀྲེན་པར་འགྱུར་རོ། ། མདོར་ན་ཚིག་དང་ཐ་སྙད་ལ་མཁས་ཀྱང་སངས་རྒྱས་ཀྱི་བསྟན་པ་ལ་ཕན་པ་ཙམ་མ་གཏོགས་པ་འཁོར་བ་སྡུག་བསྔལ་གྱི་རྒྱ་མཚོ་ལས་མི་ཐར་གསུང༌། འོ་སྐོལ་རྣལ་འབྱོར་པ་ཀུ་སུ་ལུ་པ་རྣམས་ཀྱི་ལུགས་ཀྱིས། སྒྲོ་འདོགས་རྩེ་གཅིག་ཏུ་སེམས་ཀྱི་ནང་ནས་གཅོད་པ་ལགས་ཏེ། དེ་ལ་རྩ་བ་སེམས་ལས་མེད་པའི་གནད་ཀས།
སེམས་ནང་དུ་གནས་པ་ལ་ཚེ་རིང་བ་དང་ནད་མེད་པ་ལ་སོགས་པ་ལོངས་སྤྱོད་ཕུན་སུམ་ཚོགས་པ་ཐམས་ཅད་འབྱུང་བས་ན། བསྐྱེད་རིམ་ལྷའམ་རྫོགས་རིམ་ཕྱག་རྒྱ་ཆེན་པོའམ། གཏུམ་མོ་ལ་སོགས་པ་གང་ལ་མོས་པ་དེ་བསྒོམ་པ་ཡིན། དེ་ཡང་རྗེ་རིན་པོ་ཆེའི་ཕྱག་ལེན་རྡོ་རྗེ་འཆང་ནས་བརྒྱུད་པ་འདིའི་ཉམས་ལེན་ནི། བྱང་ཆུབ་ཀྱི་སེམས་ཉིད་དབྱེ་བ་མེད་པའི་ཏིང་ངེ་འཛིན་ཡིན་ཏེ། དེ་ལ་དང་པོ་ཀུན་རྫོབ་བྱང་ཆུབ་ཀྱི་སེམས་ལ་མཉམ་པར་འཇོག་པ་ནི། བརྟུལ་ཞུགས་ཆེན་པོས་དེ་ཉིད་ལ་རྩེ་གཅིག་ཏུ་མ་ཡེངས་པར་བསྒོམ། དེའི་ཚེ་བྱམས་པ་དང་སྙིང་རྗེ་ལ་སོགས་པའི་སེམས་སྐྱེས་ཀྱང་བར་ཆད་ཡིན་ལ། ཞེ་སྡང་ལ་སོགས་པའི་ཉོན་མོངས་པ་དུག་ལྔའི་སེམས་སྐྱེ་བ་ལྟ་སྨོས་ཀྱང་ཅི་དགོས། དེས་ན་བྱང་ཆུབ་ཀྱི་སེམས་ལ་རྩེ་གཅིག་པ་དེ་བརྟན་པ་རི་བོའམ་ཟབ་པ་རྒྱ་མཚོ་ལྟར་བསྒོམས་པས།
དང་པོ་ནས་མཉམ་པར་འཇོག་པ་དཀའ་ཡང༌། ཐུན་དཀྱིལ་ཙམ་དུ་སླེབ་པ་དང་རླུང་ནང་དུ་བཟློག དེ་ཡང་རླུང་ལྔའི་དྭངས་མ་དང་ཤེས་པ་འདྲེས་ནས། དབང་པོ་ལྔ་ལམ་བྱུང་སྟེ། ཡུལ་ལྔ་ལ་འཇུག་ཅིང་གཟུང་འཛིན་དང་ཆགས་སྡང་རྨོངས་གསུམ་སྐྱེ་བ་དེ་ནང་དུ་ལོག་པས། རླུང་དེས་བྱང་ཆུབ་ཀྱི་སེམས་སྟོབས་རྒྱས་ནས་ཟླ་བ་ཡར་གྱི་ངོ་བཞིན་དུ་འགྱུར། དེ་ལྟར་གྱུར་པའི་དུས་སུ་བྱང་ཆུབ་ཀྱི་སེམས་དེ་ཉིད་ལྷར་བསྐྱེད་དེ། དེས་ན་བདག་ཉིད་ཆེན་པོའི་གསང་གནས་སུ་དབང་གི་རྒྱལ་པོའི་བླ་མ་བསྒོམ། ། ཅེས་གསུངས་པས། གསང་གནས་ནི་སྙིང་གི་དབུས་ཡིན་ལ།
དབང་གི་རྒྱལ་པོ་ནི་ཆོས་རྗེ་བསྒོམ་དགོས་པ་ལགས་མོད། དེ་ལྟར་ཡང་ཞལ་སྔ་ནས། རང་རྡོ་རྗེ་འཆང་དུ་མ་གྱུར་ཚེ། ། བརྒྱུད་པ་གོང་མ་མ་གཏོགས་པ། ། རང་འཁོར་ལ་བསྒོམ་དུ་མ་འཇུག་ཅིག ། འཁྲུལ་པ་ལ་ཉིང་འཁྲུལ་ནོན་ཉེན་གདའ། ། གསུངས་པས། ཞལ་མཐོང་མ་མཐོང་མེད། གསུང་ཐོས་མ་ཐོས་མེད། དྲི་མེད་ཆོས་སྐུ་ཕྱག་རྒྱ་ཆེན་པོ་རྟོགས་པར་བྱེད་པའི་ལྷ།
འགྲོ་བའི་བླ་མ་གཅིག་པུ་ཡིན་པས་བསྒོམ་པ་ལགས། དེ་ནས་ཕྱག་རྒྱ་ཆེན་པོའི་ངང་ལ་མཉམ་པར་འཇོག་པ་ཡིན། དེ་ལ་བྱང་ཆུབ་ཀྱི་སེམས་དབྱེ་བ་མེད་པའི་ཏིང་ངེ་འཛིན་ཟེར་བ་ལགས།། དེ་ལ་རྩེ་གཅིག་ཏུ་མཉམ་པར་བཞག་པས། ནང་དུ་ཏིང་ངེ་འཛིན་གྱི་སྟོབས་རྒྱས་ནས་ཉི་མ་ནུབ་ཕྱོགས་སུ་འགྲོ་བ་འམ། ཆུ་བོ་གཞོལ་ཕྱོགས་སུ་འབབ་པ་ལྟར། དགེ་སྦྱོར་གྱི་ངང་ལ་ཤུགས་ཀྱིས་འགྲོ་བར་འགྱུར། དེ་ལྟར་བྱུང་བའི་དུས་སུ་ཨ་རེ་དགའ། ཐོ་ལེ་རྒྱལ་བྱས་ལ་ཟས་བཟང་པོ་བཟའ། གོས་འཇམ་པ་གོན།
གྲོགས་མཐུན་པ་རྣམས་བོས་པས་མི་འོང༌། ཏིང་ངེ་འཛིན་སྐྱེ་དུས་སྐྱོང་དགོས་པ་ཡིན། སྐོང་བུ་དྲོས་དུས་ཕྱི་དགོས་པ་ཡིན། འདོད་ཡོན་ལ་མ་འབྱམ་པར་སྒྲུབ་པ་བྱས་དང༌། སྐྱེས་བུ་རྣམས་མཆོག་དང་ཐུན་མོང་གི་དངོས་གྲུབ་ཐོབ་ནས། རང་གཞན་གྱི་དགོས་འདོད་ཐམས་ཅད་འགྲུབ་ཅིང༌། བླ་མའི་ཐུགས་ཀྱི་དགོངས་པ་ཡང་དེས་རྫོགས་པ་ཡིན། དེ་རྣམས་ཐམས་ཅད་ནང་དུ་སེམས་རྩེ་གཅིག་ཏུ་གནས་པའི་བྱིན་རླབས་ལགས་པས་ཁྱེད་རྣམས་ཀྱིས་དེ་ལྟར་ཐུགས་ལ་གཞག་པར་ཞུ་གསུང༌།། །། ཡང་བླ་མ་རིན་པོ་ཆེའི་ཞལ་སྔ་ནས། འཇིག་རྟེན་མགོན་པོས་དམ་པའི་ཆོས་བགྱི་བའི་དོན་མཐར་ཐུག་པ་དེ་གསང་སྔགས་རྡོ་རྗེ་ཐེག་པ་འདི་ལགས།
དེ་ཡང་རྡོ་རྗེའི་གོ་བ་ཇི་ལྟ་བུ་ཞིག་ཡིན་སྙམ་ན། རྡོ་རྗེ་བགྱི་བ་དེ་ནི་མི་འགྱུར་ཞིང་དངོས་པོ་གཞན་གྱིས་གཞིག་ཅིང་གཞོམ་པར་མི་ནུས་པ་ཞིག་ལ་ཟེར་བ་ཡིན་ཏེ། དེ་ལྟར་ཡང༌། སྲ་ཞིང་སྙིང་པོ་ཁོང་སྟོང་མེད།་་༌། སྲེག་ཅིང་བཅད་དུ་མེད་པ་དང༌།་་་ གཞིག་ཅིང་གཞོམ་དུ་མེད་པས་ཏེ།་་་༌། སྟོང་པ་ཉིད་ནི་རྡོ་རྗེར་བཤད།་་༌། ཅེས་གསུངས་པ་དེ་གཤིས་ཡིན།་་་ དེ་ལྟ་བུའི་གཤིས་དེ་རྟོགས་པར་བྱེད་པ་ལ།་་་ ངེད་ཀུ་སཱ་ལི་པའི་རྣལ་འབྱོར་པའི་ལུགས་ཀྱིས།
ཉམས་སུ་ལེན་པའི་དབང་དུ་བྱས་ན། ཐབས་མཁས་པ་དང་ཤེས་རབ་ཟབ་མོ་གཉིས་སུ་བྱས་ན་འདུ་ལ། དེ་ཡང་བཅོམ་ལྡན་འདས་ཀྱིས་ཐབས་ཀྱི་རྒྱལ་པོ་ཕ་རྒྱུད་གསང་བ་འདུས་པ་ལ་སོགས་པ་བསམ་གྱིས་མི་ཁྱབ་པ་ཞིག་གསུངས་པ་དང༌། ཤེས་རབ་ཀྱི་རྒྱལ་མོ་མ་རྒྱུད་སྒྱུ་མ་བདེ་མཆོག་ལ་སོགས་པ་དཔག་ཏུ་མེད་པ་ཞིག་གསུངས་ཏེ། མདོར་ན་སྔགས་རྒྱུད་སྡེ་བཞི། ཐེག་པ་རིམ་པ་དགུ་ལ་སོགས་པ་བསྟན་པ་ཐམས་ཅད་ཀྱང་ཐབས་ཤེས་རབ་གཉིས་སུ་འདུས་ལ། དེ་རྣམས་ཐམས་ཅད་ཀྱི་དོན། དེ་ཉིད་རྒྱུད་ལ་སྐྱེ་བར་བྱེད་པ་ལ་ཐེག་པ་ཆེན་པོ་གསང་སྔགས་སུ་དབང་མཚན་ཉིད་དང་ལྡན་པ་ཞིག་ཐོབ་དགོས་པ་ལགས།་་་ དེ་ལ་བྱ་བའི་རྒྱུད་ཀྱི་དབང་བསྐུར་བས་འབྲས་བུ་ལྷ་མིའི་གོ་འཕང་ཐོབ། སྤྱོད་པའི་རྒྱུད་ཀྱི་དབང་བསྐུར་བས་རིག་པ་འཛིན་པ་ཐོབ།
རྣལ་འབྱོར་རྒྱུད་ཀྱི་དབང་བསྐུར་བས་འཁོར་ལོས་བསྒྱུར་བ་ཐོབ། རྣལ་འབྱོར་བླ་ན་མེད་པའི་རྒྱུད་ཀྱི་དབང་བསྐུར་བས་མཆོག་དང་ཐུན་མོང་གི་དངོས་གྲུབ་ཐམས་ཅད་ཐོབ་སྟེ། བློ་གྲོས་འཇུག་པ་ལས། དང་པོ་ལྷ་མིའི་གོ་འཕང་ཐོབ། ། གཉིས་པ་རིག་པ་འཛིན་པ་སྟེ། གསུམ་པ་འཁོར་ལོས་བསྒྱུར་བ་ཐོབ། ། བཞི་པ་དངོས་གྲུབ་ཀུན་གྱི་གཏེར། ། ཞེས་གསུངས་པས་ཏེ། དེ་ལྟ་བུའི་དབང་དེ་ཡང་རབ་བླ་མའི་སྐུའི་དཀྱིལ་འཁོར་ལས་ཐོབ་དགོས་པ་ལགས་མོད། དེ་ལྟར་ཡང་ཆོས་རྗེའི་ཞལ་ནས།
རྗེ་བཙུན་སྐུའི་དཀྱིལ་འཁོར་ལས། ། དབང་ཡོངས་སུ་རྫོགས་པ་མང་དུ་ཞུས། ། གསུང་པ་དང༌། སློབ་དཔོན་རྡོ་རྗེ་དྲིལ་བུ་པས་ཀྱང་ལུས་ཀྱི་དཀྱིལ་འཁོར་མཆོག་ཏུ་གསུངས་པ་ལགས་མོད། འབྲིང་བགྱི་བ་དེ་ཡེ་ཤེས་ཀྱི་དཀྱིལ་འཁོར་ལས་ཐོབ་པ་དགོས་པ་ལགས། དབང་བསྐུར་ཐ་མ་ནི་རྡུལ་ཚོན་གྱི་དཀྱིལ་འཁོར་ལ་བརྟེན་ནས་ཐོབ་པར་གསུངས། དེ་ཡང་རྡུལ་ཚོན་གྱི་དཀྱིལ་འཁོར་ལ་བརྟེན་པ་ནི་ཕྱོགས་གཅིག་ནས་ངོ་མཚར་ཆེ་ཡང༌། གོང་མ་རྣམས་ལ་ལྟས་ན་སྔགས་ཀྱི་སྣོད་དུ་རུང་བ་ཙམ་ཡིན་གསུང༌། དེ་ལ་འདིའི་སྐབས་སུ་གཏམ་རྒྱུད་འདི་གསུངས་པར་གདའ་སྟེ། སྔོན་བསམ་ཡས་བཞེངས་པའི་དུས་སུ།་་་
སྣང་སྲིད་ཀྱི་ལྷ་མ་སྲིན་སྡེ་བརྒྱད་ཀྱིས་རྩིག་དབང་མ་བྱུང་པ་ལ། སློབ་དཔོན་པད་མ་སམྦྷ་བ་རྒྱ་གར་ནས་བྱོན་ནས་སྣང་སྲིད་ཀྱི་ལྷ་མ་སྲིན་སྡེ་བརྒྱད་རྣམས་བཏུལ་ནས་དཔལ་ནཱ་ལེན་དྲ་ལ་དཔེ་བྱས་ནས་བསམ་ཡས་བཞེངས་པར་གདའ། དེ་ལ་བོད་ཁམས་ཀྱི་རྟེན་འབྲེལ་ཡང་བཞུགས་ཤིང༌། ཀ་བ་སྟོང་རྩ་གཉིས་ཡོད་པ་དེ་ཡང་བསྟན་པ་འདི་ལ་སངས་རྒྱས་སྟོང་རྩ་གཉིས་འབྱོན་པའི་རྟེན་འབྲེལ་ཡིན་གསུང༌། དེས་ན་བསྟན་པའི་བྱ་བ་སློབ་དཔོན་གྱིས་དཔག་ཏུ་མེད་པ་མཛད་ནས། སླར་རྒྱ་གར་དུ་ཕར་བཞུད་པའི་དུས་སུ། རྒྱལ་པོ་དང་བཙུན་མོ་འཁོར་དང་བཅས་པ་སྐྱེལ་ཆུང་བྱས་པ་ལ། བཙུན་མོ་གཉིས་ཀྱིས་བལ་ཡུལ་ཡང་ལེ་ཤོད་ཀྱི་བྲག་ཕུག་ཏུ་བསྐྱལ། སང་ནས་སློབ་དཔོན་རྒྱ་གར་དུ་བཞུད་པའི་ཚེ། སློབ་དཔོན་གྱི་ཞལ་ནས།
ངས་དོ་ནུབ་ཁྱེད་གཉིས་ལ་དབང་ཞིག་བསྐུར་བས་སྲོད་ལ་དྲིལ་བུ་སིལ་ཟེར་རྩ་ན་ཇོ་མོ་ཅོག་རོ་བཟའ་རང་ཚུར་ཤོག ། ཐོ་རངས་སིལ་ཟེར་རྩ་ན་ཇོ་མོ་མཁར་ཆེ་བཟའ་མཚོ་རྒྱལ་རང་ཚུར་ཤོག་གསུང་སྐད། དེར་སྲོད་ལ་དྲིལ་བུ་བྱུང་བ་དང་ཅོག་རོ་བཟའ་སྤྱན་སྔར་ཕྱིན་པ་དང༌། བདག་ཉིད་རྩ་བའི་དཀྱིལ་འཁོར། ཕྱོགས་བཅུ་ཁྲོ་བོའི་དཀྱིལ་འཁོར། ཕུར་པ་རྫས་ཀྱི་དཀྱིལ་འཁོར་རྣམ་པ་གསུམ་ནམ་མཁའ་ལ་ལམ་མེ་སྤྲུལ་ནས་གདའ་སྐད། དེར་སློབ་དཔོན་གྱིས་ཁྱོད་ང་ལས་དབང་ལེན་ནམ་ཡེ་ཤེས་ཀྱི་དཀྱིལ་འཁོར་ལས་དབང་ལེན་གསུངས་པས། ཇོ་མོའི་ཞལ་ནས་སློབ་དཔོན་ལས་དེ་སྔ་ཡང་བླངས། ཕྱིས་ཀྱང་བླངས་པས་ཆོག་པས་ཡེ་ཤེས་ཀྱི་དཀྱིལ་འཁོར་ལས་དབང་ལེན་ཟེར་བ་དང༌། སློབ་དཔོན་གྱི་ཞལ་ནས་ཁྱོད་ང་ལས་མི་ལེན་པར།
ངའི་སེམས་ཀྱི་ཆོ་འཕྲུལ་ལས་དབང་ལེན་གསུང་ནས། ཞལ་གནག་གཏིང་གིས་སོང་སྐད། དེར་དབང་བསྐུར་གདམས་ངག་བཅས་པ་བསྟན་ནས་བསྟོད་པ་དང་སྐུལ་བ་ལ་སོགས་པ་ནི་འཇིགས་འཇིགས་ནི་ཆེ་ཞིང་བྱིན་བརླབས་ནི་ཆུང་བ་ལགས་པར་གདའ། ཡང་ཐོ་རངས་དྲིལ་བུ་སིལ་ཟེར་བ་དང་ཇོ་མོ་མཁར་ཆེན་བཟའ་མཚོ་རྒྱལ་གྱིས་བྱོན་པ་དང་དཀྱིལ་འཁོར་རྣམ་པ་གསུམ་སྔར་ལྟར་སྤྲུལ་ནས་གདའ་སྐད། དེར་སློབ་དཔོན་གྱི་སྔར་ལྟར་ཁྱོད་དབང་གང་ལས་ལེན་གསུངས་པ་དང༌། ཇོ་མོའི་ཞལ་ནས་ཡེ་ཤེས་ཀྱི་དཀྱིལ་འཁོར་ལས་སྔར་ཡང་བླངས་པ་ཡིན། ད་ཕྱིས་ཀྱང་བླངས་པས་ཆོག་པ་ཡིན། ང་འབུ་སློབ་དཔོན་གྱི་སྐུའི་དཀྱིལ་འཁོར་ཉིད་ལས་དབང་ལེན་ཞུས་པས། དེར་སློབ་དཔོན་ཡང་མཉེས་གདམས་ངག་ཡང་ཟབ་ལ་བྱིན་རླབས་ཀྱི་བརྒྱུད་པ་ཡིན། དེའི་ཚེ་སློབ་དཔོན་གྱི་ཉུང་དཀར་འབྲུ་བདུན་གནང་ནས་འདི་ཚོ་བཏུག་གིས་ཐུག་པའི་དུས་ཅིག་བྱུང་ན་ངའི་ཕྱོགས་སུ་གཏོར་ལ་ཐོང་ཅིག
ཡར་ལུང་ཤེལ་གྱི་བྲག་ཕུག་ཏུ་སྒྲུབ་པ་གྱིས་ཤིག ཚེ་འདི་ཉིད་ལ་མཆོག་གི་དངོས་གྲུབ་ཐོབ་ནས་ང་དང་མཇལ་ནས་འོང་གིས་གསུང༌། དེ་ནས་ཇོ་མོས་དེ་ཁོ་ན་ལྟར་སྒྲུབ་པ་བྱེད་བཞིན་བཞུགས་པའི་དུས་སུ་ཕ་མིང་གིས་བག་མར་བཏང་བས་ཁུག་པོ་བྱུང་བ་ལ་ཐབས་གཞན་མེད་ནས། དེའི་དུས་སུ་སྔར་ཡུངས་དཀར་གནང་ནས་སྡུག་བསྔལ་བྱུང་དུས་སུ་གཏོར་ལ་ཐོང་གསུངས་པ་དེ་དྲན་ནས། དེ་འདི་ལ་དགོངས་པ་ཡིན་སྙམ་ནས་སློབ་དཔོན་གྱི་ཕྱོགས་སུ་གཏོར་བས་སྐུའི་སྟེང་དུ་བབས་ནས། དེར་སློབ་དཔོན་གྱིས་ཕུང་བྱེད་སྦས་མ་བཞི་དང༌། ཁྲོ་བོ་ཨརྻ་ཨ་ཙ་ལ་བཏང་བས། ཁྲོ་བོས་ཕོ་ལྷའི་འགྲམ་པ་བཅག མ་བཞིས་རྟའི་སུག་པ་བཞི་ནས་བཏེགས་ནས་ལྷོ་བྲག་མཁར་ཆུར་བསྐྱལ་ནས། དེར་སྒྲུབ་པ་མཛད་པས་མཆོག་གི་དངོས་གྲུབ་ཐོབ་ནས།
སློབ་དཔོན་གྱི་སྤྱན་སྔར་ཕྱིན་ཏེ་ད་ལྟ་ཡང་བཞུགས་པ་ལགས་པར་གདའ། ཇོ་མོ་ཅོག་རོ་བཟའ་ནི་ཕྱིས་གྲིར་ཤི། ཆོས་ཀྱང་བྱིན་བརླབས་ཀྱི་བརྒྱུད་པ་མིན། ཇོ་མོ་མཁར་ཆེན་བཟའ་མཚོ་རྒྱལ་གྱི་བརྒྱུད་པ་ནི་ཨ་ཅེ་སྙ་ནམ་བཟའ་དབང་ཕྱུག་སྒྲོན་མ་ཡིན་ལ། དེ་ནས་བརྒྱུད་པའི་ཕུར་པ་ནི་ཆོས་རྗེའི་ཡབ་ཡེ་ཤེས་ཀྱི་ཐུགས་དམ་ཡིན། ཆོས་ཀྱི་རྗེ་ཉིད་ཀྱང་ཐུགས་དམ་མཛད་པ་ལགས་ཏེ། དེ་རྣམས་ཅི་ལ་གླེང་བསླང་བགྱིས་པར་གྱུར་ན། དབང་བསྐུར་བགྱི་བ་དེ་བླ་མའི་སྐུའི་དཀྱིལ་འཁོར་ལས་ཐོབ་དགོས་པ་ཡིན་པས། དབང་གི་གོ་བ་ནི་རང་སེམས་ལ་དབང་ཐོབ་པའི་དོན་གྱིས་ན་དབང་བྱ་བ་ཡིན། སེམས་ཆོས་ཀྱི་སྐུར་མ་རྟོགས་ཤིང་དེ་ལ་དབང་མ་ཐོབ་ན།
ལྷ་རིགས་མི་གཅིག་པ་སྟོང་གི་དཀྱིལ་འཁོར་དུ་བཞུགས། མགོ་ཐོག་ཏུ་རིན་པོ་ཆེ་གསེར་དངུལ་གྱི་བུམ་པ་བརྒྱ་བཞག ཆུ་བོ་གངྒཱས་ལུས་བཀྲུས་ཀྱང་དབང་མ་ཐོབ་པ་ཡིན་གསུང༌། འོན་ཀྱང་སྔགས་ཀྱི་སྣོད་དུ་རུང་བར་བྱས་པ་ཙམ་ཡིན། དེ་ནས་དབང་རྣམ་པར་དག་པ་ལས་རྟོགས་པའི་དོན་རང་སེམས་ཕྱག་རྒྱ་ཆེན་པོ་ཆོས་ཀྱི་སྐུ་དེ་ལམ་ཐབས་ཤེས་རབ་དབྱེར་མེད་དུ་ཉམས་སུ་ལེན་པ་ཡིན་ཏེ། དེ་ལ་བཅོམ་ལྡན་འདས་ཀྱིས་གཞི་གནས་པ་སེམས་ཅན་གྱི་དུས། ལམ་སྒོམ་པ་རྣལ་འབྱོར་གྱི་དུས། སྒྲིབ་པ་གསུམ་སྤངས་པ་སངས་རྒྱས་ཀྱི་དུས། མདོར་ན་ཐམས་ཅད་ཐབས་དང་ཤེས་རབ་ཀྱི་འཁོར་ལོ་འབའ་ཞིག་ཏུ་གསུངས་པ་ལགས། དེས་ན་སྐྱེས་བུ་རྣམས་ཐབས་བགྱི་བ་དེ་སྟོན་པ་རྡོ་རྗེ་འཆང་གིས་གསུངས་པའི་ཕ་རྒྱུད་མ་རྒྱུད་རྣམས་དང༌།
དེའི་ཉམས་ལེན་གྱི་གནད་བསྡུས་པ་གདམས་ངག་རིན་པོ་ཆེ་རྣམས་ན་ཡོད་པ་ཡིན་སྙམ་དུ་མི་དགོངས། ཐབས་བགྱི་བ་དེ་རང་རེ་ནམ་མཁའ་དང་མཉམ་པའི་སེམས་ཅན་ཐམས་ཅད་སྐྱེ་བ་དང་འགག་པ་དང་གནས་པའི་ཆ། མདོར་ན་རྣམ་པར་རྟོག་པའི་བྱེ་བྲག་ཇི་སྙེད་ཅིག་ཡོད་པ་དེ་ཐབས་ཡིན། ཤེས་རབ་ནི་དེའི་རང་བཞིན་སྐྱེ་འགག་ལ་སོགས་པ་དང་བྲལ་བ་ནམ་མཁའ་ལྟ་བུ་ལགས་ཏེ། དཔེར་ན་ནམ་མཁའ་ལ་ཕན་འདོགས་པ་དང་གནོད་པ་སྐྱེལ་བའི་ཡུལ་ལས་འདས་པ་ལགས། མཚོན་དཀར་ནག་གང་གིས་ཀྱང་གོས་པ་མེད་པ་ཡིན། སྤྲིན་དང་ཁུག་སྣ་ལ་སོགས་པ་གང་གིས་ཀྱང་སྒྲིབ་པར་མི་ནུས་པ་ལྟར་སེམས་ཉིད་གདོད་མ་ནས་མ་སྐྱེས་པ་ལ་ཕན་གནོད་དེ་ལས་དང་ལས་ཀྱི་འབྲས་བུ་ལ་སོགས་པ་གང་གིས་ཀྱང་སྒྲིབ་པས་མི་གོས་པས་ན་ཤེས་རབ་ཟབ་མོ་ཟེར་བ་ལགས། དེ་ལྟར་ཡང་རྒྱུད་བླ་མ་ལས། ཇི་ལྟར་ནམ་མཁའ་ཀུན་སྟོང་པ། ། ཕྲ་ཕྱིར་ཉེས་པས་གོས་པ་མེད། །
དེ་བཞིན་སེམས་ཅན་ཐམས་ཅད་ལ། ། གནས་འདིར་ཉེས་པས་གོས་པ་མེད། ། བགྱི་བ་གསུང༌། དེར་མ་ཟད་རྒྱ་ཆེ་བར་བསྟན་ན་སྟོང་གསུམ་གྱི་སྟོང་ཆེན་པོ་མི་མཇེད་ཀྱི་འཇིག་རྟེན་གྱི་ཁམས་བྱེ་བ་ཕྲག་བརྒྱའམ་ཤར་ཕྱོགས་ཀྱི་འཇིག་རྟེན་གྱི་ཁམས་ནམ་མཁའ་དང་མཉམ་པ་རབ་འབྱམས་ཆོས་ཀྱི་དབྱིངས་ཀྱི་བཀླས་པ། མདོར་ན་དུས་གསུམ་ཤེས་བྱའི་དཀྱིལ་འཁོར་དུ་སྣང་བ་ཐམས་ཅད་ཐབས་ཡིན། དེའི་རང་བཞིན་ཕྱག་རྒྱ་ཆེན་པོ་གཅིག་ཏུ་ཤེས་པ་དེ་ཤེས་རབ་ཡིན་ལ། དེ་ཚུར་ལ་འུབས་ཀྱིས་བསྡུས་ནས་ཉམས་སུ་ལེན་པའི་དབང་དུ་བྱས་ན། བསྐྱེད་རྫོགས་གཉིས་སུ་འདུས་པ་ཡིན་ཏེ། བསྐྱེད་རིམ་ཐབས། རྫོགས་རིམ་ཤེས་རབ།
བསྐྱེད་རིམ་ཉིད་རྫོགས་རིམ། རྫོགས་རིམ་ཉིད་བསྐྱེད་རིམ་ལ་སོགས་ཏེ་དེ་ལྟར་ཡང༌། ཆོས་རྗེའི་ཞལ་ནས་སྒྱུ་མ་ལྟ་བུའི་ལྷ་སྐུ་བསྒོམ་གསུངས་པས། དེ་ལྟར་ཟུང་འཇུག་དབྱེར་མེད་དུ་རྟོགས་པར་བྱེད་པ་ལ་ཕོ་ཉའི་ལམ་པ་དང་མོས་གུས་ཀྱི་ལམ་པ་གཉིས་ཡིན་གསུང༌། ཕོ་ཉའི་ལམ་པ་དེ་རྗེ་བཙུན་ཆེན་པོ་ཡན་ཆད་ལ་མངའ་ཡང་རྗེ་བཙུན་ཆེན་པོ་མན་ཆད་ནས་བཀའ་རྒྱ་མཛད་ནས་ཚུལ་ཁྲིམས་དང་ཡོན་ཏན་བསྐྱེད་པའི་ལམ་ཡིན་གསུང༌། དེ་ལ་མོས་གུས་དེ་ཡང་དག་པར་རྫོགས་པའི་སངས་རྒྱས་ཆོས་ཀྱི་སྐུ་ཡིན་སྙམ་དུ་མོས་གུས་དང་འདུན་པ་བཏུང་བཏུང་པོའི་སྟོབས་སུ་གཏོང་བ་ཡིན་ཏེ། ད་ཕྲུག་ཕ་མས་གདུངས་པའམ། བཀྲེས་པ་ཟས་ཀྱིས་གདུངས་པའམ། བསྐཽམ་པ་ཆུས་གདུངས་པ་ལྟ་བུར་བླ་མ་དང་སྐད་ཅིག་ཙམ་ཡང་མ་འབྲལ་བར་བྱ། ཐབས་བྱ་བ་དེར་འདུས་སོ། །
དེ་ལྟར་མོས་གུས་ལ་སྟོབས་བཏང་བའི་དུས་སུ་ཤེས་རབ་བྱ་བ་དེའི་ངང་ནས་ཆེད་དུ་སྒྲུབ་མི་དགོས་ཏེ་ལྷུན་གྲུབ་ཏུ་འབྱུང༌། དེ་ལ་དུས་ཀྱི་སྣ་རྩེ་ཞེས་བྱ། སེམས་ཀྱི་གསང་ཞེས་བྱ། དེའི་ཚེ་བླ་མ་རྟོགས་ལྡན་ཞིག་གིས་ངོ་སྤྲད་ན། འཁོར་བ་སྡུག་བསྔལ་གྱི་རྒྱ་མཚོ་ལ་ཕྱི་ཕྱག་བྱས་ནས། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་ཆོས་ཀྱི་སྐུ་ཕྱག་རྒྱ་ཆེན་པོ་གཅིག་ཏུ་རྟོགས་ནས་མཆི། ལར་སྐྱེས་བུ་རྣམས་གང་ལ་ཡང་ཉམས་ང་བྱ་མི་དགོས། ཡང་ཁྲོལ་གྱིས་བཏང་བས་ཆོག ལེགས་ཉེས་དང་བདེ་སྡུག་མཐོ་དམན་ཐམས་ཅད་ཆོས་ཀྱི་སྐུ་ཕྱག་རྒྱ་ཆེན་པོའི་ཆོ་འཕྲུལ་འབའ་ཞིག་ཡིན། དེ་ལ་བདག་གཞན་དང་བྲལ་བའི་ཚུལ་གྱི་མཉམ་བཞག་ཆེན་པོའི་ངང་ལ་ཕྱམས་ཀྱིས་ཞོག་མཛོད་ཅིག
དེའི་ངང་སྒྱུ་མའམ་རྨི་ལམ་གྱི་ཚོད་ཙམ་དུ་བསོད་ནམས་དང་ཡེ་ཤེས་ཀྱི་ཚོགས་སྒོ་དུ་མ་ནས་བསགས་འཚལ་གསུང༌། སེམས་བསྐྱེད། བསྔོ་བ་དང་སྨོན་ལམ་ལ་སོགས་པ་ཡངས་ཤིང་མུ་མེད་པར་བསྒྲུབ་པར་བྱ། དེ་ཉིད་ནི་ནམ་མཁའ་ལྟ་བུའི་རྣལ་འབྱོར་པ་བགྱི་བར་མཆི་བ་ལགས། ལར་མང་པོའི་ཆོས་མི་ཟིན་པས། འོ་སྐོལ་སྒོམ་ཆེན་པ་ནི་ཚིག་ཏུ་ཉུང་ལ་དོན་དུ་འདྲིལ་བ་ཞིག་གལ་ཆེ་བ་ཡིན། དཔལ་ཕག་མོ་གྲུ་པའི་ཞལ་སྔ་ནས། ལར་ན་སྒོམ་ཆེན་པའི་ཆོས་ལ་ས་བཅད་གདབ་རྒྱུ་དང༌། སྐད་སྐད་ཀྲིག་ཀྲིག་མང་པོ་མི་འཚལ། སེམས་ལ་གང་ཕན་ཕན་སྟོན་པ་ཡིན།
སེམས་ལ་མ་ཕན་ན་པོ་ཏི་བྱུང་ཤད་ཤེས་ཀྱང་མི་ཕན་གསུང༌། ལར་དགེ་འདུན་རྣམས། རང་ལ་ཡོན་ཏན་མེད་ན་བརྒྱུད་པ་བཟང་ཡང་མི་ཕན། ཆོས་ཉམས་སུ་མ་བླངས་ན་གདམས་ངག་ཟབ་ཀྱང་མི་ཕན་པས། འདི་ལྟ་བུའི་ཆོས་འདི་དང་པོར་གོ་དགོས་པ་ལགས། གོ་ནས་ཐུགས་ཉམས་སུ་བཞེས་འཚལ་བས། བུ་རྣམས་ཐུགས་ལ་དེ་ལྟར་བཞག་པར་ཞུ་གསུང༌།། །། ཡང་བླ་མ་རིན་པོ་ཆེའི་ཞལ་ནས། ཡང་དག་པར་རྫོགས་པའི་སངས་རྒྱས་ཀྱིས་སེམས་ཅན་ཐམས་ཅད་ཐུགས་ཀྱི་དཀྱིལ་འཁོར་དུ་བཅུག་ནས་ཐུགས་བསྐྱེད། བར་དུ་བསྐལ་པ་གྲངས་མེད་པ་གསུམ་དུ་བསོད་ནམས་དང་ཡེ་ཤེས་ཀྱི་ཚོགས་བསགས་པ་ཡང་སེམས་ཅན་གྱི་དོན་བསགས།
ཐ་མ་རྫོགས་པའི་བྱང་ཆུབ་ཏུ་སངས་རྒྱས་པ་ཡང་སེམས་ཅན་ཐམས་ཅད་ཀྱི་དོན་དུ་སངས་རྒྱས་ནས་བཀའ་འཁོར་ལོ་རིམ་པ་གསུམ་བསྐོར་བ་ཡང༌། སེམས་ཅན་ཐམས་ཅད་ཀྱི་དོན་དུ་རིམ་པར་བསྐོར་བ་སྟེ། དེ་ཡང་སེམས་ཅན་གྱི་རྒྱུད་ལ་ཉོན་མོངས་པ་འདོད་ཆགས་ལས་གྱུར་པ་ཉི་ཁྲི་ཆིག་སྟོང༌། ཞེ་སྡང་ལས་གྱུར་པ་ཉི་ཁྲི་ཆིག་སྟོང༌། གཏི་མུག་ལས་གྱུར་པ་ཉི་ཁྲི་ཆིག་སྟོང༌། དུག་གསུམ་ཆ་མཉམ་པ་ལས་གྱུར་པ་ཉི་ཁྲི་ཆིག་སྟོང་སྟེ། མདོར་ན་ཉོན་མོངས་པ་བརྒྱད་བཞི་སྟོང་གི་གཉེན་པོར། ཆོས་ཀྱི་སྒོ་བརྒྱད་ཁྲི་བཞི་སྟོང་གསུངས་པ་ལགས་ཏེ། དེ་ལ་ཏིང་ངེ་འཛིན་གྱི་སྒོ་བརྒྱད་ཁྲི་བཞི་སྟོང་དང༌། གཟུངས་ཀྱི་སྒོ་བརྒྱད་ཁྲི་བཞི་སྟོང་འདུའོ། །
དེ་ལས་བསྡུས་པར་གྱུར་ན་ཉོན་མོངས་པ་དེ་རྣམས་ཐམས་ཅད་ཀྱང་རྩ་བ་དུག་གསུམ་དུ་འདུས་པས་ནས། ཆོས་ཀྱི་སྒོ་དེ་རྣམས་ཀྱང་བསླབ་པ་རིན་པོ་ཆེ་རྣམ་པ་གསུམ་དུ་འདུས་ལ། རྗོད་བྱེད་སྡེ་སྣོད་རིན་པོ་ཆེ་རྣམ་པ་གསུམ་དུ་འདུས་སོ། ། དེ་ཡང་རྗོད་བྱེད་འདུལ་བའི་སྡེ་སྣོད་ཀྱི་བརྗོད་བྱ་ལྷག་པ་ཚུལ་ཁྲིམས་ཀྱི་བསླབ་པ་བསྟན་པ་དེ་ཉམས་སུ་བླངས་པས་ཉོན་མོངས་པ་རག་པ་འདུལ་བར་བྱེད་པ་ཡིན་ལ། དེ་བཞིན་དུ་མདོ་སྡེ་ཏིང་ངེ་འཛིན་གྱི་བསླབ་པ་ཉམས་སུ་བླངས་པས་ཉོན་མོངས་པ་ཕྲ་བ་འདུལ་བར་བྱེད་པ་ཡིན། མངོན་པ་ལ་ཕྱི་ནང་གཉིས་ལས། ནང་མངོན་པ་ནི། གསང་སྔགས་རྡོ་རྗེའི་ཐེག་པ་ཡིན་པས།་་་ དེས་ན་རྗོད་བྱེད་མངོན་པའི་སྡེ་སྣོད་ཀྱི་བརྗོད་བྱ་ལྷག་པ་ཤེས་རབ་ཀྱི་བསླབ་པ་བསྟན་པ་དེ་ཉམས་སུ་བླངས་པས།་ ཉོན་མོངས་པ་ཕྲ་བ་དང་བག་ལ་ཉལ་དང་བཅས་པ་ཐམས་ཅད་རྩ་བ་ནས་འདག་ཅིང་འདུལ་བར་བྱེད་པ་ཡིན།
དེས་སྐྱེས་བུ་རྣམས་སངས་རྒྱས་ཀྱིས་གསུངས་པའི་ཆོས་ཐམས་ཅད་ཉོན་མོངས་པ་སྤོང་བའམ་འདུལ་བའི་གཉེན་པོ་འབའ་ཞིག་ཏུ་གསུངས་པ་ལགས་མོད། དེ་གང་ཟག་གི་རྒྱུད་ལ་སྡོམ་པ་གསུམ་ལྟར་ཉམས་སུ་ལེན་པ་ཡིན། དེ་ཡང་ལ་ལའི་བཞེད་པ་ཉན་ཐོས་ཀྱི་འདུལ་ཁྲིམས། བྱང་ཆུབ་སེམས་དཔའི་བསླབ་པ། སྔགས་ཀྱི་དམ་ཚིག་གསུམ། གཞི་ལམ་འབྲས་བུ་གསུམ་ག་མི་གཅིག ཉན་ཐོས་ཀྱི་སོ་སོ་ཐར་པ་བླངས་ནས་དེ་མ་ཉམས་པར་བསྲུངས་པས་འབྲས་བུ་དགྲ་བཅོམ་པ་ཐོབ། བྱང་ཆུབ་སེམས་དཔའི་སྡོམ་པ་མ་ཉམས་པར་བསྲུངས་པས། གྲངས་མེད་གསུམ་གྱིས་སྤྲུལ་སྐུ་ཐུབ་ཆེན་ལྟ་བུ་ཐོབ། སྔགས་ཀྱི་རྟོགས་ལམ་དབང་བསྐུར་ནས་ལམ་དུ་བསྐྱེད་རྫོགས་བསྒོམས་པས་འབྲས་བུ་རྡོ་རྗེ་འཆང་ཆེན་པོ་ཐོབ་པ་ཡིན།
མི་གཅིག་ཟེར་བ་ཡོད་དེ་དེ་སོ་སོའི་འདོད་པ་ཡིན།་་་་་ འདིར་ཆོས་རྗེའི་བཞེད་པ་སྡོམ་པ་གསུམ་པོ་གང་ཟག་ཅིག་གི་རྒྱུད་ལ་རྟེན་འབྲེལ་གསུམ་གྱི་ཚུལ་དུ་གནད་གཅིག་པར་གསུངས་པ་ལགས། དེ་ལ་ཕྱི་ནང་རྟེན་འབྲེལ་གསུམ་གནད་གཅིག་པ་ལགས་ཏེ། དེ་ཡང་སོ་སོ་ཐར་པའི་སྡོམ་པའི་ངོ་བོ་བཅས་པ་དང་རང་བཞིན་གཉིས་ལས། རང་བཞིན་མི་དགེ་བ་བཅུས་སྡུག་བསྔལ་བསྐྱེད་པས་སྤང་བྱ་ཡིན་ལ། གཉེན་པོ་བཅས་པ་དེས་སྤང་བྱ་མི་དགེ་བཅུ་སྤངས་ཤིང་དགེ་བ་བཅུ་བསྒྲུབ་པ་ལས་མི་བདོག འདུལ་བ་ནས་ཁྲིམས་ཉིས་བརྒྱ་ལྔ་བཅུ་རྩ་གསུམ་བསྟན་ཀྱང་དོན་འདིར་འདུས། བྱང་ཆུབ་སེམས་དཔའི་སྡོམ་པར་ཡང་མི་དགེ་བཅུ་སྤོང་བ་འདི་སྡོམ་པའི་ཚུལ་ཁྲིམས། དགེ་བ་བཅུ་བསྒྲུབ་པ་དེ་དགེ་བ་ཆོས་སྡུད་ཀྱི་ཚུལ་ཁྲིམས། སྤང་སྒྲུབ་གཉིས་དང་ལྡན་པའི་སྒོ་ནས་གཞན་གྱི་དོན་བྱེད་པ་དེ་སེམས་ཅན་དོན་བྱེད་ཀྱི་ཚུལ་ཁྲིམས་ཡིན།
མདོར་ན་བསམ་པ་དང་ཡུལ་ན་འཕོས་པ་མ་གཏོགས་པ་སོ་སོར་ཐར་པའི་སྡོམ་པ་དང་གཅིག་པ་ལགས། ཕ་རོལ་ཏུ་ཕྱིན་པ་རྒྱས་འབྲིང་གསུམ། སྡེ་ཚན་དེ་དག་གི་དོན་ཐམས་ཅད་ཀྱང་འདིར་འདུས་ཏེ། དེ་ལྟར་ཡང་རྒྱས་པ་ལས། བདག་ཀྱང་སྲོག་གཅོད་པ་སྤངས་པ་ཡིན་ཏེ། གཞན་ཡང་སྲོག་གཅོད་པ་སྤོང་བ་ཡང་དག་པར་བསྐུལ་ལོ། ། ཞེས་པ་ལ་སོགས་པ་རྒྱ་ཆེ་བར་གསུངས་ནས་གདའ་བ། གསང་སྔགས་རིག་པ་འཛིན་པའི་དམ་ཚིག་ཏུ་ཡང་མི་དགེ་བཅུ་སྤོང་ཞིང༌། གཉེན་པོ་དགེ་བ་བཅུ་བསྒྲུབ་པར་གསུངས་ཏེ། སྨོན་ལམ་དབང་གི་དམ་ཚིག་འབོགས་པའི་ཚེ་ན།
སངས་རྒྱས་རྣལ་འབྱོར་སྡོམ་པ་ལ། ། ཚུལ་ཁྲིམས་ཀྱི་ནི་བསླབ་པ་དང༌། ། དགེ་བའི་ཆོས་ནི་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ། ། བདག་གིས་བརྟན་པོར་བཟུང་བར་བགྱི། ། ཞེས་པ་དང༌། དགྱེས་པ་རྡོ་རྗེ་ལས་ཀྱང༌། དང་པོ་གསོ་སྦྱོང་སྦྱིན་པར་བྱ། ། དེ་རྗེས་བསླབ་པའི་གནས་བཅུ་སྦྱིན། ། དེ་ནས་བྱེ་བྲག་སྨྲ་བ་བསྟན། །
མདོ་སྡེ་ལའང་དེ་བཞིན་ནོ། ། དེ་ཡི་རྗེས་ལ་དབུ་མ་བསྟན། ། སྔགས་ཀྱི་ཡན་ལག་ཀུན་ཤེས་ནས། ། དེ་རྗེས་ཀྱེའི་རྡོ་རྗེ་བརྩམ། ། ཞེས་གསུངས་པས། དགེ་བ་བཅུས་རྒྱུད་དག་པ་ཞིག་མ་གཏོགས་པར་ལམ་གོང་མ་སྔགས་ཀྱི་ཡོན་ཏན་ཐམས་ཅད་མི་འབྱུང་བས་མདོར་ན་ཕྱི་རྟེན་འབྲེལ་ཀྱང་སྡོམ་པ་གསུམ་གནད་གཅིག་པ་ཆོས་ཀྱི་གཤིས་སམ་བབས་ཡིན། མི་དགེ་བ་བཅུ་མི་སྤོང་བའི་ཆོས་དེ་བཞིན་གཤེགས་པས་ཀྱང་གཏན་ནས་མི་གསུང་བ་ཡིན།་་་་་ འདིར་ཆོས་རྗེའི་བཞེད་པ། སོ་སོ་ཐར་པའི་སྡོམ་པ་ལ་ཉེས་པས་མ་གོས་པའི་དུས་སུ་དགའ་བ་དང་འགྱོད་པ་མེད་པའི་སེམས་སྐྱེ། མེ་ལོང་རྣམ་པར་དག་པ་ལ་གཟུགས་གསལ་བ་དང་འདྲ་སྟེ།
དེས་ཏིང་ངེ་འཛིན་གང་ལ་མཉམ་པར་བཞག་ཀྱང་ཞོག་ལ། སྡོམ་པ་ལ་ཉེས་སྐྱོན་བྱུང་བའི་གང་ཟག་དེས། ཏིང་ངེ་འཛིན་གང་ལ་མཉམ་པར་བཞག་ཀྱང་ཉམས་གྲིབ་བམ་མི་དགེ་བའི་མཐུས། འགྱོད་པ་དང་བཅས་པའི་སེམས་དེས། བློ་རྣམ་པར་གཡེངས་ནས་ཏིང་ངེ་འཛིན་གྱི་ཡོན་ཏན་མི་འབྱུང་སྟེ། མེ་ལོང་གཡའ་མ་དག་ལ་གཟུགས་མི་གསལ་བ་དང་འདྲ་གསུང༌། དེ་ལྟར་ཡང་སོ་སོ་ཐར་པའི་མདོ་ལས། ཚུལ་ཁྲིམས་ལྡན་པ་དགའ་བ་ཀུན་གྱི་གནས། ། ཞེས་པ་ལ་སོགས་པ་དང༌། སྡུད་པ་ལས་ཀྱང༌།
དགའ་དང་འདུན་པ་བསྐྱེད་པ་མྱུར་དུ་བྱང་ཆུབ་རེག ཅེས་གསུངས་པས། མདོར་ན་ཕྱི་རྟེན་དག་པས་ན་འགྲུབ་པ་ཡིན་མོད། གཉིས་པ་བྱང་ཆུབ་སེམས་པའི་སྡོམ་པར་ཡང༌། ཚུལ་ཁྲིམས་ལ་ཉེས་པ་ལ་སོགས་མ་གོས་པའི་དུས་སུ་དགའ་བའི་སེམས་སྐྱེ། སེམས་དེ་ལ་མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན་པར་བྱ་སྙམ་པ་ལ་སོགས་པའི་ཏིང་ངེ་འཛིན་རྒྱུད་ལ་སྐྱེ་ཞིང་བརྟན་པ་ཐོབ་པར་འོང་སྟེ། དེ་ལ་བྱང་ཆུབ་སེམས་ཀྱི་གྲུབ་ཐོབ་ཟེར་བ་ཡིན། སྐྱེས་བུ་རྣམས་གྲུབ་ཐོབ་ཀྱི་གོ་བ་ཡང་ནམ་མཁའ་ལ་འཕུར་ཤེས་པ་ལ་སོགས་པ་ལ་གྲུབ་ཐོབ་མི་ཟེར། རི་བོ་ལྟར་བྱང་ཆུབ་ཀྱི་སེམས་འཕོ་འགྱུར་མེད་པ་དེ་ལ་ཟེར་བ་ལགས་ཏེ། དཔེར་ན་རི་རབ་ཆེན་པོ་རྣམ་པར་མཐོ་བའི་རླུང་གིས་བསྐྱོད་མི་ནུས་པའམ།
རྒྱ་མཚོ་ཆེན་པོ་འདོམ་དགུ་མན་ཆོད་མི་གཡོ་བ་དང་འདྲ་ཞིང་ཇོ་བོ་རྗེས་སྙེ་ཐང་དུ་བྱམས་སྒྲོལ་ཞལ་གཟིགས་པ་ལྟ་བུ་ལགས། ལར་ནི་ཚུལ་ཁྲིམས་ལ་ཉེས་པས་གོས་ན་རྩ་བ་ཆད་པའི་སྡོང་པོ་ལ་མྱུ་གུ་དང་སྡོང་པོ་ལ་སོགས་པ་མི་འབྱུང་བ་ལྟར། བྱང་ཆུབ་སེམས་ཀྱི་ཡོན་ཏན་ལ་སོགས་པ་གཏན་ནས་མི་སྐྱེ། གསུམ་པ་རིག་པ་འཛིན་པའི་སྡོམ་པར་ཡང་ཚུལ་ཁྲིམས་ལ་ཉེས་པས་མ་གོས་ཤིང་འགྱོད་པ་མེད་པའི་སེམས་དེ་ལས། སྔགས་ཀྱི་ཡོན་ཏན་དང་དངོས་གྲུབ་ཐམས་ཅད་འབྱུང་བ་ལགས་ཏེ། དེ་ཡང་སྔགས་ཞེས་བགྱི་བའི་གོ་བ་ཡང་དྲི་མ་འཁྲུ་བ་དང་ནུས་པ་འཇོག་པ་གཉིས་ཡིན་ཏེ། བུམ་དབང་གིས་ལུས་ལྷར་ངོ་སྤྲད་ནས་ལུས་ཀྱི་སྡོམ་པ་སྲོག་གཅོད་པ་ལ་སོགས་པ་གསུམ་མ་ཉམས་པས། ལུས་བསྐྱེད་རིམ་ལྷའི་རྣལ་འབྱོར་ལ་བརྟན་པ་ཐོབ། གསང་དབང་གི་ངག་སྔགས་སུ་ངོ་སྤྲད་ནས་ངག་གི་སྡོམ་པ་ཚིག་རྩུབ་མོ་ལ་སོགས་པ་མ་ཉམས་པས། ངག་བཟླས་པ་གསུང་གི་འཁོར་ལོ་ལ་བརྟན་པ་ཐོབ།
དབང་གསུམ་པ་དང་བཞི་པ་བསྐུར་བས་སེམས་ཉིད་ལྷན་ཅིག་སྐྱེས་པའི་ཡེ་ཤེས་ཆོས་ཀྱི་སྐུར་ངོ་སྤྲད་ནས། ཡིད་ཀྱི་སྡོམ་པ་བསྣབས་སེམས་དང་གནོད་སེམས་ལ་སོགས་པ་གསུམ་མ་ཉམས་པས་ཐུགས་གཉིས་སུ་མེད་པའི་ཡེ་ཤེས་ལ་བརྟན་པ་ཐོབ་ཏེ། དེ་ལྟ་བུ་ཡང་རྒྱུད་དག་པ་ཁོ་ན་ལས་འབྱུང་ལ་མ་དག་པར་གྱུར་ན་དམ་ཚིག་ཉམས་པའི་མེས་ཡོན་ཏན་གྱི་ཚོགས་ཐམས་ཅད་བསྲེགས་ཏེ། སླད་ལུས་བྲོ་གཅོང་དུ་འགྱུར། དེ་ལྟར་ཡང་ལུང་ལས། ཚུལ་ཁྲིམས་འཆལ་པས་སྔགས་འགྲུབ་པར། ། རྒྱལ་བ་རྣམས་ཀྱིས་མ་གསུངས་ཏེ། ། མྱ་ངན་འདས་གྲོང་འགྲོ་བ་ནི། ། ཡུལ་དང་ཕྱོགས་ཀྱང་མ་ཡིན་ནོ། ། ཞེས་གསུངས་སོ། །
ལར་མདོར་བསྡུས་པར་གྱུར་ན་ཕྱི་རྟེན་འབྲེལ་ཚུལ་ཁྲིམས་རིན་པོ་ཆེ་ལ་བརྟེན་ནས། ནང་རྟེན་འབྲེལ་ལྷག་པའི་བསམ་པ་རྣམ་པར་དག་པ་རྒྱུད་ལ་སྐྱེ། དེ་ཉིད་ལ་ཏིང་ངེ་འཛིན་གྱི་ཡོན་ཏན་ཐམས་ཅད་འབྱུང་སྟེ། དཔེར་ན་ཆུ་དྭངས་པ་ལ་གཟུགས་བརྙན་གསལ་བར་སྣང་བ་དང་འདྲ་གསུང༌། དེས་ན་སྡུད་པ་ལས། ཚུལ་ཁྲིམས་ཀྱིས་ནི་ཞི་བ་འདོད་རྣམས་འཕགས་པར་འགྱུར། ། སྟོབས་བཅུའི་སྤྱོད་ཡུལ་གནས་ཤིང་ཚུལ་ཁྲིམས་ཉམས་པ་མེད། ། ཅེས་གསུངས་པས་ན། སྡོམ་པ་གསུམ་གནད་གཅིག་པ་ལགས་མོད། གསུམ་པ་གསང་བ་རྟེན་འབྲེལ་ཀྱང༌།
སྡོམ་པ་གསུམ་གནད་གཅིག་པ་ཡིན་ཏེ། དེ་ཡང་བྱང་ཆུབ་ཀྱི་སེམས་ཐིག་ལེ་ཀུན་ད་ལྟ་བུ་དེ་ཡིན། འདི་ལ་སོ་སོ་ཐར་པ་དྲན་ཤེས་བཞིན་དུ་ཉམས་ན་ཕམ་པ་དང་ལྷག་མ་གཉིས་ཕོག་སྟེ། ཕམ་པ་ནི་སྡོམ་པ་ཤོར་བ་ཡིན་ལ། ལྷག་མ་ནི་ཡུལ་གཉིས་ལ་བཤགས་དགོས་ཤིང༌། ཐུན་ཚོད་ལས་འདས་ན་དགེ་འདུན་ལྷག་མའི་སྡེར་འགྱུར་ལ། སྡོམ་ལ། མི་ཚངས་སྤྱོད་དང་ཅེས་པ་དང༌། ཁུ་བ་འཛིན་དང་ཅེས་དང་པོར་བཀག་པ་ལགས། ལར་ན་གསང་བ་རྟེན་འབྲེལ་འདི་སོ་སོ་ཐར་པའི་སྡོམ་པའི་རྩ་བའི་སྲོག་ལྟ་བུ་ཡིན།
དེ་ཉིད་མ་ཉམས་ན་ཡོན་ཏན་ཐམས་ཅད་འབྱུང་ཏེ། ཚུལ་ཁྲིམས་ལྡན་པའི་དགེ་སློང་འོད་དང་ལྡན། ། ཚུལ་ཁྲིམས་ལྡན་པ་རྒྱན་རྣམས་ཀུན་གྱི་མཆོག ། ཅེས་པ་ལ་སོགས་པ་ཐམས་ཅད་ཀྱང་འདི་ཁོ་ནའི་བྱེད་པ་ལགས་གསུང༌། གཉིས་པ་བྱང་ཆུབ་སེམས་དཔའི་སྡོམ་པར་ཡང༌། གསང་བ་རྟེན་འབྲེལ་མ་ཉམས་ན་བྱང་ཆུབ་སེམས་ཀྱི་སྟོབས་སུ་འགྱུར་རོ། ། རྩ་ཐམས་ཅད་བྱང་ཆུབ་སེམས་ཀྱི་རྩ། རླུང་དང་ཐིག་ལེ་ཐམས་ཅད་བྱང་ཆུབ་སེམས་ཀྱི་རླུང་དང་ཐིག་ལེར་གྱུར་ནས། དེ་རྣམས་ཚོགས་པའི་རྟེན་འབྲེལ་གྱིས་བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ་ན་ཡང༌། རང་གཞན་ཐམས་ཅད་ཀྱི་དོན་ཕུན་སུམ་ཚོགས་པ་འབྱུང་ཞིང༌།
བྱང་ཆུབ་ཀྱི་སེམས་དེའི་ངོ་བོར་སངས་རྒྱས་པའི་ཚེ་ན་ཡང༌། ཐུབ་པའི་ལོངས་སྤྱོད་རྫོགས་པའི་སྐུ་མཚན་དང་དཔེ་བྱད་ཀྱིས་ཉེ་བར་མཛེས་པ་དེ་ཉིད་ཀྱང༌། བྱང་ཆུབ་ཀྱི་སེམས་འཇུག་སེམས་སྡོམ་པའི་ངོ་བོས་ཁྱད་པར་དུ་བྱས་པ་ལས་བྱུང་བ་ལགས་མོད། ཐིག་ལེ་ཉམས་པར་གྱུར་ན་ཚ་སྒོ་ཅན་གྱི་ཐང་ལ་ལོ་ཐོག་མི་འབྱུང་བ་དང་འདྲ་བར། ཕན་བདེའི་འབྲས་བུ་མི་འབྱུང་བར། དེས་ན་གཅེས་སྤྲས་ཆེན་པོ་མཛད་པར་ཞུའོ། ། གསུམ་པ་གསང་སྔགས་རིག་པ་འཛིན་པའི་དམ་ཚིག་ཏུ་ཡང༌། དངོས་གྲུབ་ཐམས་ཅད་ཀྱི་རྩ་བ་གསང་བ་རྟེན་འབྲེལ་ཡིན་ཏེ་སྲོག་གི་དབང་པོ་དང་འདྲ། དཔེར་ན་སྐྱེས་བུའི་སྲོག་གི་དབང་པོ་འགགས་པའི་དུས་ན་མིག་གཟུགས་ལ་བལྟར་མེད། རྣ་བ་དང་སྣ་དང་ལྕེ་ལ་སོགས་པའི་དབང་པོ་གཞན་ཡང་དེ་འདྲའོ། །
དེ་བས་ན་འདི་ཉམས་ན་སྔགས་ཀྱི་དངོས་གྲུབ་དང༌། ཡོན་ཏན་གྱི་ཚོགས་ཐམས་ཅད་མི་འབྱུང༌། ཆུ་ཆད་པའི་རང་ཐག་དང་འདྲ་གསུང༌། དེ་ལྟར་ཡང་དགྱེས་རྡོར་ལས། ག་བུར་ངེས་པར་མི་སྤང་ངོ༌། ། ཅེས་པ་དང༌། རྩ་ལྟུང་ལས་ཀྱང༌། ཆོས་ཀྱི་རྩ་བ་བྱང་ཆུབ་སེམས། ། དེ་སྤོང་བ་ནི་ལྔ་པ་ཡིན། ། ཅེས་གསུངས་པས་ལྟུང་བ་ལྔ་པ་ཕོག །
དེ་ལ་ཅིའི་ཕྱིར་ལྟུང་བ་ཞེས་བྱ་ན། རྡོ་རྗེ་དམྱལ་བ་ལ་སོགས་པ་འོག་ནས་འོག་ཏུ་ལྟུང་བའི་ཕྱིར་ན་ལྟུང་བ་ཞེས་བྱ་བ་ཡིན། རིག་པ་འཛིན་པའི་གོ་བ་ཡང་འདི་མ་ཉམས་པར་འཛིན་པ་ལ་ཟེར་བ་ཡིན་པས་ན་སྐྱེས་བུ་རྣམས་འདི་ཉམས་ན་དམ་ཉམས་ཞེས་བྱ་སྟེ། མི་ཆེ་བ་དང་ཞ་རིང་བས་མི་ཕན། ཆོས་པ་བཟང་བ་དང་ལྟ་བ་མཐོ་བས་མི་ཕན་ཏེ། རྡོ་རྗེ་མཁའ་འགྲོ་མ་རྣམས་ཁྲོས་ནས་ཚེ་འདིར་ཡང་མེ་ཏོག་སད་ཀྱིས་ཁྱེར་བ་བཞིན་དུ་ནག་ཧྲུལ་གྱིས་འགྲོ་ཞིང༌། ཚེ་ཕྱི་མ་དམ་ཉམས་དེ་ལ་སྲིད་པའི་ལྕགས་ཀྱུས་སྣ་ནས་བཟུང༌། ལས་ཀྱི་ཞགས་པས་སྐེ་ནས་བཅིངས་ཏེ་རྨོས་གླང་ལྟར་རང་དབང་མེད་པར་ཁྲིད་ནས་རྡོ་རྗེ་དམྱལ་བར་འགྲོ་བ་འདི་ཤིན་ཏུ་འཇིགས། དེ་བས་ན་འདི་མ་ཉམས་ན་ཐུན་མོང་གི་དངོས་གྲུབ་འཕྲིན་ལས་བཞི་དང་གྲུབ་ཆེན་བརྒྱད་ལ་སོགས་པ་ཐོབ། མཆོག་གི་དངོས་གྲུབ་ཚེ་འདི་ལ་སྐུ་བཞིའི་ངོ་བོ་རྡོ་རྗེ་འཆང་གི་གོ་འཕང་ཐོབ་པར་འགྱུར་བ་ལགས་ཏེ།
སྔགས་ཀྱི་དམ་ཚིག་ས་མ་ཡ་འབུམ་སྡེ་གསུངས་ཀྱང་དོན་འདིར་འདུས་གསུང༌། སྔོན་བཅོམ་ལྡན་འདས་བཞུགས་པའི་དུས་ན་རབ་ཏུ་བྱུང་ཚད་ཐམས་ཅད་ཀྱིས་དགྲ་བཅོམ་པའི་འབྲས་བུ་ཐོབ་པ་ཡང་གནད་འདི་མ་ཉམས་པས་ཐོབ་པ་ཡིན་མོད། འདི་ཉམས་ན་དགྲ་བཅོམ་པའི་འབྲས་བུ་བས་རྒྱུན་ཏུ་ཞུགས་པ་ཡང་མི་ཐོབ་གསུང༌། ཁ་ཅིག་གི་རྣམ་པར་རྟོག་པ་ལ་ཐེག་པ་ཆེན་པོའི་གསང་སྔགས་འདི་ཉིད་ཚེ་གཅིག་ལུས་གཅིག་གིས་སངས་རྒྱ་བ། ལྟ་བ་མཐོ་བ། སྒོམ་པ་བཟང་བ། སྤྱོད་པ་ཡངས་པ། ཟས་སྐོམ་ཤ་ཆང་ལ་བྱས་པས་ཆོག་པ་སྐྱོ་རོགས་བུད་མེད་ལ་བཅོལ་བས་ཆོག་སྙམ་པ་ཡོད་སྲིད་དེ། མ་གོ་བ་ཡུས་ཆེ་ཞིང་ཐེན་པ་བརྡབ་ན་ན་བ་ཡིན། སྔགས་འདི་འོག་མ་གཉིས་པས་ཤིན་དུ་ཕྲ་བའི་ཆོས་ཡིན་ཏེ།
ཇོ་བོ་རྗེའི་ཞལ་སྔ་ནས། ངའི་སོ་སོ་ཐར་པའི་སྡོམ་པ་ལ་ཉེས་ལྟུང་གཏན་མི་འབྱུང༌། བྱང་ཆུབ་སེམས་དཔའི་བསླབ་པ་ལ་བག་ཙམ་འབྱུང༌། སྔགས་ཀྱི་དམ་ཚིག་ལ་ཆར་ཅིག་དང་ཉར་ཅིག་ཏུ་འབྱུང་གསུང༌། འདི་ལ་དགོངས་ནས་ཀྱང༌། ཆོས་རྗེའི་ཞལ་ནས་ཀྱང༌། སྡོམ་གསུམ་གནད་ཀྱི་མན་ངག་མཁས། ། ཨ་ཕོ་མི་བཙུན་ཁ་མེད་ཡིན། ། བགྱི་བ་ལ་སོགས་པ་གསུངས་ཏེ། དེ་ལྟར་བསྟན་པའི་སྡོམ་པ་གསུམ་པོ་འདི་གནས་ན་སྡོམ་གསུམ་ངོ་བོ་གཅིག་པ་བྱ་བ་ལགས།
རྐྱེན་དགེ་བའི་བཤེས་གཉེན་ལ་བརྟེན་ནས་ལེན་ན་སོ་སོར་ལེན་འཚལ། དུས་ཚོད་གནས་སྐབས་དང་སྦྱར་ནས་བསྲུང་ན། འཆོལ་བར་བསྲུང་དགོས། ཡུལ་དང་བསམ་པ་ན་འཕོས་པས། ལྡན་ན་མར་ལྡན་བགྱི་བར་མཆི། ཉམས་ན་སོ་སོའི་ཆོ་གས་གསོ་དགོས་པ་ལགས། དེས་ན་གནད་གོ་དགོས་ལ། གོ་ནས་ཉམས་སུ་ལེན་དགོས་པ་ཡིན་པས། དགེ་འདུན་རྣམས་རང་གི་བསམ་པ་ཁ་ནང་དུ་ལོག་ལ་གཟིགས་དང༌། རང་གིས་བྱས་པ་རང་ལ་རྒྱུས་མེད་པ་མི་འོང་པ་ཡིན་པས།
གནད་འདི་དང་ལྡན་ན་རྗེའི་བུ་ཡིན་ལ། འདི་མེད་ན་བསྟེན་ཡུན་རིང་པས་མི་ཕན། དྲང་སྲོང་ཨ་ཆུ་ཐ་དང་འདྲ། མཉེས་པ་གསུམ་བསྒྲུབས་ཀྱང་མི་ཕན། མི་མཉེས་པ་བཅོ་བརྒྱད་ཀྱི་གྲལ་འགོ་དེ་གར་འོང་བས། ཁྱེད་རྗེས་སུ་ཞུགས་པ་རྣམས་ཀྱིས་སྔ་ཡོ་ངན་པ་ཐམས་ཅད་བོར་ནས། ཕྱི་ཡོ་བཟང་པོ་ལེན་པ་འདི་གལ་ཆེ་བ་ལགས་པས། མདོར་བསྡུས་པར་གྱུར་ན། ཕྱི་རྟེན་འབྲེལ་སྡོམ་པ་གསུམ་མ་ཉམས་པས་མི་དགེ་བ་ཐམས་ཅད་སྤངས་ཏེ། གསང་བ་རྟེན་འབྲེལ་ཁམས་མ་ཉམས་པའི་མཐུས་ནང་རྟེན་འབྲེལ་ཏིང་ངེ་འཛིན་གྱི་ཡོན་ཏན་ཐམས་ཅད་ལྷུན་གྲུབ་ཏུ་འབྱུང་ཞིང་སྡོམ་པ་གསུམ་གྱི་ངོ་བོར་ཚེ་གཅིག་གིས་བླ་ན་མེད་པའི་བྱང་ཆུབ་ཏུ་སངས་རྒྱ་བ་ལགས་པས་རྗེ་རིན་པོ་ཆེའི་ཐུགས་ཀྱི་དགོངས་པ་ཕྱིན་ཅི་མ་ལོག་པ་སྡོམ་གསུམ་གནད་ཀྱི་མན་ངག་འདི་ངོ་མཚར་ལ་རྨད་དུ་བྱུང་བའི་ཆོས་ལགས་པས་ཁྱེད་རྣམས་ཀྱིས་ཐུགས་ཀྱི་དཀྱིལ་འཁོར་ཞིག་ཏུ་བཞག་པར་ཞུ་གསུང༌།། །།
ཡང་བླ་མ་རིན་པོ་ཆེའི་ཞལ་ནས། འོ་སྐོལ་ཐམས་ཅད་འཁོར་བ་ཁྲག་གི་རྒྱ་མཚོ་འདིར་འཁྱམས་པ་འདི་རྒྱུ་ཅིས་ལན་སྙམ་ན་སེམས་རིག་པ་འདི་རྟོགས་མ་མྱོང་ལ། དགེ་བའི་རྩ་བ་ཐམས་ཅད་བྱང་ཆུབ་ཏུ་བསྔོ་མ་མྱོང་བས་ལན་གསུང༌། དེ་ལ་འཁོར་བ་སྤོང་བར་བྱེད་པ་ལ། འཇིག་རྟེན་མགོན་པོ་ལ་ཞིང་དུ་བྱས་ནས། བསོད་ནམས་དང་ཡེ་ཤེས་ཀྱི་ཚོགས་གསོག་པ་གལ་ཆེ། རྗེ་རིན་པོ་ཆེ་དེ་ཉིད་ལ་མོས་གུས་བྱས་པ་དང༌། བསོད་ནམས་ཀྱི་ཚོགས་རྣམས་ཀྱི་མཐུས། འཁོར་འདས་ཀྱིས་བསྡུས་པའི་ཆོས་ཐམས་ཅད་སེམས་ཉིད་གདོད་མ་ནས་མ་སྐྱེས་པའི་ཕྱག་རྒྱ་ཆེན་པོ་གཅིག་ཏུ་རྟོགས་ནས་མཆི། དེས་འཁོར་བ་སྤོང་བ་ཡིན།
ཁ་ཅིག་གི་རྟོག་པ་ལ་དེས་མི་འོང་སྙམ་ནས་ཐོས་བསམ་སྒོམ་གསུམ་རང་དགོས་སྙམ་ན། ར་སྣོར་ལ་རྒྱུགས་པ་བཞིན་བྱེད་པ་དེ་ནི་གླེན་པ་མགོ་འཁོར་བ་ཡིན་མོད། ཐོས་པས་འཁོར་བ་སྤོང་ན་བློ་འབྲིང་པོ་ཞིག་གིས་ཀྱང༌། ལོ་གསུམ་བཞི་ཞིག་བསླབས་ན་པོ་ཏི་ཟུང་རེ་ཙམ་མི་ཤེས་རྒྱུ་ཅི་ཡོད་དེ། དེས་མི་ཕན་ཐ་སྙད་ཚིག་བགྱི་བ་ཡིན་གསུང༌། དེ་ལྟར་ཡང༌། རྗེ་ཕག་མོ་གྲུ་པའི་ཞལ་ནས། ཐོས་བསམ་ན་ཆུང་བདེ་བ་དོན་དུ་གཉེར་བྱས་ཀྱང༌། ། སྡིག་གྲོགས་ཚ་སྒོའི་ཐང་ལ་ཨུ་ཏུམ་འབར་བ་ཚོལ། ། བགྱི་བ་གསུང༌།
སྔོན་ཁམས་པ་མདོ་སྨད་པའི་སྟོན་པ་ཞིག་གིས། དགེ་བཤེས་དན་བགྱི་བ་དེའི་དྲུང་དུ་ཕྱིན་ནས། ཕར་ཕྱིན་དང་ཚད་མ་རྣམ་ངེས་དང༌། བྱམས་ཆོས་ལ་སོགས་པ་བསླབས་པས། མཁས་པའི་དབང་ཕྱུག་ཏུ་གྱུར་ནས། ཡུལ་དུ་བྱོན་སྐད་པ་ལ་དེའི་དུས་སུ་མ་རྒན་མོ་འཆི་བ་ལ་ཐུག་པས་སྟོན་པ་སྤྱན་དྲངས་ནས་སྐྱབས་འགྲོ་དང་གདམ་ངག་ཞུ་ཟེར་བས་རུང་ཟེར་ནས། འོ་ན་ཨ་མ་རང་ཀ་བ་འདི་ལ་དམ་ཆོས། ངས་སུན་བདོན། ཡང་ན་ངས་དམ་བཅའ་ཡིས་ཨ་མ་རང་སུན་ཐོན་ཟེར་སྐད། དེ་ལྟ་བུའི་ཆོས་ཀྱིས་འཁོར་བ་མཐའ་ཡོད་ཙམ་འོང་སྲིད་དམ་སྟེ་ལར་བུལ་མེད།
མཁས་པ་ཆེན་པོ་བཀའ་རབ་འབྱམས་ལ་ཤེས་རབ་ཀྱི་སྣང་བ་རྒྱས་པ་ལུང་རིག་པ་གཉིས་ཀྱི་བདག་ཉིད༌། དགེ་བའི་བཤེས་གཉེན་ཆེན་པོ་ལོ་ཙཱ་བ་རྔོག་བློ་ལྡན་ཤེས་རབ་ཙམ་ཡང་བསམ་ཡས་སུ་སྐུ་སྙུང་པ་ལ་ཡར་ལ་སྐྱི་ཤོད་དུ་གདན་དྲངས་སྙམ་པ་ལ་བསམ་ཡས་ས་རའི་ཆུ་ཁར་སྐུ་གཤེགས་པའི་དུས་སུ། སེམས་ལ་བཞག་ས་མ་རྙེད་པས། ཐོས་པ་རྐྱང་པ་ལ་ཐུགས་མུག་ནས་བཀའ་བསྩལ་པ། འདི་ལ་བརྟེན་ནས་བདག་ཅག་འཁོར་བའི་ཕ་རོལ་ཏུ། ། འགྲོ་བ་སྙམ་ནས་རྒྱ་མཚོར་འཇུག་པ་གང་ཡིན་པ། ། རྦུ་བ་རྡོལ་པ་བརྩེགས་པ་འདྲ་བའི་ཕུང་པོ་ཡི། ། རི་མཆོག་འདྲ་བའི་རང་བཞིན་དེས་ནི་གཏན་ནས་བསླུས། ། གསུང་སྐད། དེ་ལ་དཔལ་ཕག་མོ་གྲུ་པས་མཆོད་བརྗོད་མཛད་པ་དང༌།
འགྲོ་བའི་བླ་མ་ཆོས་རྗེ་བརྩེ་བ་ཅན། ། སྦྱངས་སྟོབས་འབྲས་བུ་ཁ་བ་ཅན་དུ་སད། ། ཡོན་ཏན་རྒྱ་མཚོ་རིག་པའི་གནས་ལྔ་རྫོགས། ། སྟོན་པའི་གསུང་ལ་བློ་གྲོས་རབ་ཡངས་པའི། ། སྲོག་གྱི་དབང་པོ་མ་རིའི་རྩེར་འགགས་ཚེ། ། ཐོས་བསམ་ཆོས་ལ་ཐུགས་ཆད་བཀའ་སྩལ་པ། ། ཞེས་པ་བཏགས་ནས་གདའ་སྟེ། དེ་ཅི་ལ་གླེང་བླངས་ན་ཐེག་པ་མཐའ་དག་གི་ཆོས་ལ་མངའ་བརྙེས་པར་ཤེས་ཀྱང་སངས་རྒྱས་ཀྱི་བསྟན་པ་འཛིན་པ་ཙམ་མ་གཏོགས་པ་འཁོར་བ་མི་སྤོངས་ཏེ། རྗེ་ཕག་མོ་གྲུ་པའི་ཞལ་ནས། ཆོས་ཉོན་མོངས་ཀྱི་གཉེན་པོར་མ་སོང་ན། །
པག་ཤིས་གྲོང་པ་བསྡུད་པ་ཡིན། ། བགྱི་བ་གསུང༌། ཡང་བསམ་པ་རྐྱང་པས་འཁོར་བ་མི་སྤོང་སྟེ། བསམ་པ་བྱ་བ་དེ་འཆི་བ་དང་མི་རྟག་པ་ལས་རྒྱུ་འབྲས་འཁོར་བའི་ཉེ་དམིགས་བསམ་པ་ཡིན་ཏེ། ཇོ་བོ་བཀའ་གདམས་པའི་ཉམས་ལེན་གྱི་མཐིལ་ཡང་འདི་ཡིན་གསུང༌། ཐོས་པ་བས་ཅུང་ཟད་ལམ་ཉེ་ཏེ། ཉི་མ་འཆར་རྟགས་སུ་སྐྱ་རེངས་ཤར་བ་ལྟ་བུ་ཡིན། འཁོར་བ་ལས་བློ་ལོག་ཀྱང་སེམས་ཉིད་ཀྱི་དོན་མ་རྟོགས་པས་འཁོར་བ་མི་སྤོང་སྟེ། དེ་ལ་དགོངས་ནས་དམ་པ་རྒྱ་གར་གྱི་ཞལ་ནས་ཀྱང༌། ཇོ་བོ་བཀའ་གདམས་པ་བྱ་བ་ཆོས་ཉིད་སྙིང་པོའི་དོན་ཀྱི་གདམས་ངག་བསྟན་ནས་ད་རུུང་དེའི་དུས་ལ་མ་བབ་ཟེར་བ་གསུང་ནས་བཀའ་བཀྱོན་པ་དེ་ཤིན་ཏུ་མད་གསུང༌།
ཡང་སེམས་མ་རྟོགས་ན་བསྒོམས་ཀྱང་འཁོར་བ་མི་སྤོངས་ཏེ། ཡོད་པར་བསྒོམ་པ་དང་མེད་པར་བསྒོམ་པ་དང༌། སྟོང་པར་བསྒོམ་པ་དང༌། དེ་ལ་སོགས་པ་ཐམས་ཅད་འཛིན་པའི་བློའི་བྱེ་བྲག་ཡིན། བློའམ་སེམས་ཀྱིས་འཁོར་བར་འཁྱམས་པ་ཡིན། དེ་ལྟར་ཡང༌། སྐྱེ་མེད་ཞེས་དང་སྟོང་ཞེས་དང༌། ། བདག་མེད་ཞེས་པ་སྟོང་པ་ཉིད། ། དམན་པའི་ཡིད་ཀྱིས་གང་བསྒོམས་པ། ། འཇིག་རྟེན་འདི་ན་བདག་བསྒོམ་པའོ། །
གསུངས་པས། སྒོམ་བཟང་པོ་རང་ཡོད་ཀྱི་བུ་ལྷག་སྤྱོད་དང་འདྲ་བས། དེས་ན་ཏིང་ངེ་འཛིན་བྱ་བ་ཞི་གནས་ཁ་ཆུ་ན་ལེ་བ་ཞིག་ལ་མི་ཟེར། རྗེ་གོང་མའི་ཞལ་ནས་ཀྱང༌། བློས་བྱས་སྟོང་པ་བསྐལ་པར་བསྒོམས་བྱས་ཀྱང༌། གསེར་གྱི་སྒྲོག་ཏུ་ཆུད་པས་གྲོལ་བའི་དུས་སྐབས་མེད། ། བགྱི་བ་གསུང༌། བསྒོམས་པ་ལས་བྱུང་བའི་མངོན་ཤེས་ལྔ་དང་ལྡན་ཡང༌། སེམས་མ་རྟོགས་ན་འཁོར་བ་ལས་མི་འདའ། མངོན་ཤེས་རྒྱལ་པོ་དཔེ་དཀར་ལ་ཡང་ཡོད་དེ།
གོ་མ་ཆོད་པར་གདའ། སྐྱེས་བུ་རྣམས་དེ་བས་ན། འཁོར་བ་སྤོང་བ་ལ་སེམས་རྟོགས་དགོས་པ་ཡིན། སེམས་རྟོགས་པར་བྱེད་པ་ལ་བདག་རྐྱེན་བསོད་ནམས་ཀྱི་ཚོགས་དང་མོས་གུས་ལ་འབད་པས། གཞན་རྐྱེན་བླ་མ་གདམས་ངག་དང་ལྡན་པ། བརྒྱུད་པ་བྱིན་རླབས་དང་ལྡན་པ། རྟོགས་པ་ཡོད་པ་ཞིག་དང་མཇལ་ནས་འོང༌། རྟོགས་པ་དང་ལྡན་པའི་རྣལ་འབྱོར་པ་དེ། འཇིག་རྟེན་ན་ཡང་དག་པར་རྫོགས་པའི་སངས་རྒྱ། ཅི་འོ་ན་སངས་རྒྱས་པ་དབུའི་གཙུག་གཏོར་དང༌།
ཞབས་ཀྱི་འཁོར་ལོ་མཚན་དང་དཔེ་བྱད་ཀྱིས་བརྒྱན་པ་ཞིག་ཡོད་སྙམ་ན་དེ་མ་ལགས། སངས་རྒྱས་གཙུག་གཏོར་དང་ཞབས་ཀྱི་འཁོར་ལོ་དང་མཚན་དཔེས་ཁྱད་པར་དུ་བྱས་པ་མ་ཡིན། དེ་རྣམས་ཀྱི་ཆ་ཙམ་འཁོར་ལོས་བསྒྱུར་བའི་རྒྱལ་པོ་ལ་ཡང་ཡོད། སངས་རྒྱས་ཆོས་སྐུས་ཁྱད་པར་དུ་བྱས་པ་ལགས་མོད། མཚན་དཔེས་སྤྲས་པ་ཙམ་ལ་ཁྱད་པར་དུ་འདོད་ན་ལོག་པར་ལྟ་བ་ཡིན་ཏེ། དེ་ལྟར་ཡང༌། ཆོས་ཉིད་ཞི་བ་འདུ་བྱས་མ་ཡིན་པས། ། ཞེས་པ་ཤཱཀྱ་ཐུབ་དེས་རབ་ཏུ་ཕྱེ། ། ཅེས་པ་དང༌། རྡོ་རྗེ་གཅོད་པ་ལ་ཀྱང༌།
གང་ཞིག་ང་ལས་སྒྲར་ཤེས་ཤིང༌། ། གང་ཞིག་ང་ལ་གཟུགས་སུ་མཐོང༌། ། དེ་ནི་ལོག་པར་བརྟགས་པ་སྟེ། ། འགྲོ་བ་དེས་ནི་ང་མི་མཐོང༌། ། འདྲེན་པ་རྣམས་ནི་ཆོས་ཀྱི་སྐུ། ། ཆོས་སྐུ་མཐོང་བྱ་མ་ཡིན་ནོ། ། ཞེས་གསུངས་སོ། ། ལར་ན་སྐྱེས་བུ་རྣམས་བླ་མ་བཟང་ངན་ཕྱི་རོལ་ན་ཡོད་པ་མ་ཡིན། རང་གི་བསོད་ནམས་བསགས་པའི་མཐུའམ། བསམ་པའི་བྱེ་བྲག་གིས་དེར་སྣང་བ་ཡིན།
བླ་མ་ལ་འགྲོ་འོང་མེད་པ་ཡིན། སྐུ་མཚན་དང་དཔེ་བྱད་ཀྱིས་བརྒྱན་པར་མ་མཐོང་བ་དེ་ཡང་རང་གིས་བསྐྱེད་རིམ་ཕྱིན་ཅི་ལོག་ལ་གོམས་པའི་སྐྱོན་ཡིན། ཚངས་དབྱངས་དྲི་མ་མེད་པར་མ་མཐོང་བ་དེ་ཡང་ཚིག་ངན་གྱི་དུག་མདའ་མངའ་བས་ལན་པ་ཡིན། ཐུགས་ཆོས་སྐུ་ཡེ་ཤེས་སུ་མ་མཐོང་བ་དེ་ཡང་རྟོག་ངན་དང་ཆགས་སྡང་བསམས་པས་ལན་པ་ཡིན། ཁབ་རྩེ་གཉིས། ལམ་ཁ་བྲག མོས་གུས་ལྟེམ་རྐྱང་ཚུལ་དེ་ལ་ཡོན་ཏན་རེ་ན་ཁོ་ཐག་ཆོད་ག་ལ་ཐོབ། དེ་ལྟར་མ་མཛད་པར། ནོར་བུ་ལྟ་བུའི་བླ་མ་རྟོགས་ལྡན་དེ་ལ་བྱི་དོར་ལྟ་བུའི་མོས་གུས་གྱིས་དང༌། ཡོན་ཏན་ཐམས་ཅད་རྒྱ་དང་འབུར་གྱི་ཚུལ་དུ་འབྱུང་གིས།
དེ་ལྟར་ཡང༌། བདེ་མཆོག་ལས། གང་གི་དྲིན་གྱི་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུ་ཡི། ། རྡོ་རྗེ་འཆང་ཞབས་པད་ལ་འདུད། ། བགྱི་བ་གསུང༌། དེ་ཡང་རྒྱུད་ལ་སྐྱེས་པས་མི་ཆོག མཉམ་པར་འཇོག་དགོས་པ་ཡིན། འདིའི་སྐབས་སུ་ཆོས་རྗེའི་ཞལ་ནས།
མཉམ་གཞག་གི་དུས་སུ། དུག་གསུམ་ལ་སོགས་པའི་རྟོག་པ་མི་སྐྱེ་བ་ཡིན། ཏིང་ངེ་འཛིན་དེ་ཉིད་ལས་ལངས་པའི་དུས་སུ། མཉམ་གཞག་དེ་ཉིད་ལས་རྗེས་སུ་འོང་བ་ཡིན། ལར་མཉམ་པར་བཞག་པའི་དུས་སུ་རྗེས་ཀྱི་ཤེས་པ་དེ་ཉིད་མཉམ་གཞག་གྱི་ཏིང་ངེ་འཛིན་དུ་ལྷན་གྱིས་འགྲོ་བ་ཞིག་དགོས། མཉམ་གཞག་བར་མཚམས་མེད་པ་ཡོད་ན་རྗེས་ཤེས་ཉོན་མོངས་པ་དུག་གསུམ་ལ་སོགས་པའི་རྣམ་རྟོག་མི་སྐྱེ་བ་ལགས་མོད། སྲིད་པའི་བར་དོ་སྤངས། བར་མཚམས་མི་འོང་ཞིང་འོད་གསལ་དེ་ཉིད་ཀྱི་ངང་ནས་སངས་རྒྱས་ནས། གཞན་དོན་གཟུགས་སྐུའི་སྣང་བ་འབྱུང་བ་ཡིན། དེ་ལྟར་ཡང་རྗེ་བཙུན་མི་ལའི་ཞལ་ནས།
འོད་གསལ་བ་ལ་རྒྱུན་པར་གནས། ། བར་དོའི་གྲོང་ཁྱེར་དེས་མི་མཐོང༌། ། གཞན་དོན་གཟུགས་སྐུའི་སྣང་བ་འབྱུང༌། ། ཞེས་གསུངས་པས། དེས་ན་མཉམ་གཞག་དེ་ཉིད་རྗེས་ཤེས། རྗེས་ཤེས་དེ་ཉིད་མཉམ་གཞག་ཏུ་འོང་བ་ལགས་མོད། འདིའི་སྐབས་སུ་ང་འབུས་རྗེ་རིན་པོ་ཆེ་ལ་མཉམ་གཞག་ལ་སེམས་བརྟན་པའི་དུས་སུ་རྗེས་ཀྱི་ཤེས་པ་གང་དུ་གནས། རྗེས་སུ་ལྡང་ན་གང་དུ་ལྡང་བྱ་བ་དང་གཅིག བར་དོ་དང་པོའི་འོད་གསལ་གནས་པའི་དུས་སྔོན་བྱུང་སྲིད་པའི་ཤ་གཟུགས་ཅན་གྱི་རྟོག་པ་དེ་གང་དུ་གནས། རྡོ་རྗེ་གདན་དང་མའི་མངལ་མ་གཏོགས་པའི་ཐོགས་མེད་དུ་འགྲོ་རྒྱུ་དེ་གང་ནས་ལྡང་བྱ་བ་གཉིས་པོ་དེ་ཞུས་པས།
གསེར་ཕུལ་གསུངས་པས། གསེར་ཕུལ་ནས་ཞུས་པས། བཀའ་བཀྱོན་ཏེ་འདི་གཞན་ཞུ་བ་བྱུང་ན་ཁུར་བ་བཅག་པ་ཡིན་ཏེ་ཁྱོད་ལ་བསྟན་གྱིས་གསུང་ནས། མཉམ་པར་བཞག་པའི་དུས་ན་མེ་ལོང་ལ་གཟུགས་ཡལ་བའམ། ནམ་མཁའ་ལ་སྤྲིན་ཡལ་བ་བཞིན་དུ་རྗེས་ཀྱི་རྟོག་པ་དེ་མཉམ་གཞག་དེ་ཉིད་ཀྱི་ངང་དུ་རོ་གཅིག་པ་ཡིན། རྗེས་ཤེས་སུ་ལྡང་ན་ནམ་མཁའ་ལ་སྤྲིན་ལངས་པའམ། མེ་ལོང་ལ་གཟུགས་བྱུང་བ་ལྟར། མཉམ་གཞག་དེ་ཉིད་རྗེས་སུ་ལྡང་གསུང༌། ཡང་བར་དོ་དང་པོའི་འོད་གསལ་བྱ་བ་འདི་ཀུན་ལ་འོངས་ཏེ། ངོ་མ་ཤེས་པ་ཡིན།
དེ་ཡང་འཆི་བའི་དུས་སུ་འབྱུང་བ་བཞི་ཐིམ་པའི་རིམ་པ་དང༌། རང་བཞིན་བརྒྱད་ཅུའི་རྟོག་པ་ཕྲ་རགས་ཐིམ་པའི་སྟེང་ལ། སྐྱེ་ཤི་བར་དོ་རྫོགས་ནས་སྲིད་པ་བར་དོ་དང་པོའི་སྐབས་དེར། འོད་གསལ་ཆོས་སྐུ་དེ་ཉིད་སྐྱེས་བུའི་ལག་པ་བརྐྱང་སྐུམ་ཙམ་ཞིག་ལུས་ཅན་ཀུན་ལ་འོངས་ཏེ་ངོ་མི་ཤེས་པས་ཕན་མེད། རང་རེ་སྒོམ་ཆེན་པ་སེམས་ངོ་ཤེས་པ་ཡིན་ན་སྔར་གྱིས་གོམས་པས་དེ་ངོས་ཟིན་ནས་འོད་གསལ་ཆོས་སྐུ་མངོན་དུ་བྱས་ནས་རང་དོན་འགྲུབ། གཞན་དོན་གཟུགས་སྐུ་འབྱུང་བ་ཡིན། སྤྱིར་བར་དོ་དང་པོའི་འོད་གསལ་དེ། སེ་གོལ་བཅུ་གཉིས་གཏོགས་པའི་བར་ཙམ་པ་ཞིག་ཏུ་ཟིན་ན། དེའི་ཚེ་ས་བཅུ་གཉིས་བགྲོད་ནས་སངས་རྒྱས་པ་ཡིན་གསུངས་པས། སྐྱེས་བུ་རྣམས་རང་རེ་ཐམས་ཅད་ཀྱང་བར་དོ་དང་པོའི་འོད་གསལ་དེ་ངོ་ཤེས་ཙམ་རེ་བྱེད་དགོས།
འོད་གསལ་དེ་ལ་གནས་པའི་དུས་སུ་བར་དོའི་རྣམ་ཤེས་རྟོག་པ་ཅན་དེ། འོད་གསལ་དེ་ཉིད་ལ། ཏིལ་དང་ཏིལ་མར་གྱི་ཚུལ་དུ་གནས་པ་ཡིན། ཚུལ་ཇི་ལྟར་དུ་ལྡང་ན་འོད་གསལ་དེ་ཉིད་ལ་གནས་པའི་ཚེ། ང་ཤི་ནས་འདུག་སྙམ་པའི་རྣམ་པར་རྟོག་པ་ཐོལ་པ་ཞིག་སྐྱེས་པའི་དུས་སུ། འོད་གསལ་དེ་ཉིད་སྔོན་བྱུང་སྲིད་པའི་ཤ་གཟུགས་ཅན་གྱིས་ལུས་དེ་ལྡང་བ་ཡིན། དེ་ལྟར་ཡང་ལུང་ལས། རྡོ་རྗེ་གདན་དང་མ་ཡི་མངལ། ། གཉིས་པོ་མ་གཏོགས་ཐོགས་མེད་འགྲོ། ། གར་བསམས་སུ་འགྲོ་བ་ལགས་ཏེ།
རྡོ་རྗེ་གདན་ནི་སེམས་སྐྱེ་མེད་དུ་རྟོགས་པ་ལ་ཟེར་ཏེ། དེ་བར་དོ་དང་པོར་ངོས་ཟིན་ན་ལོངས་སྐུ་སྔོན་དུ་བྱེད་པས་གཞན་དུ་རྒྱུ་མེད་མི་འབྱུང་བ་ཡིན། མའི་མངལ་ཅེས་པ་ཕ་མ་གཉིས་དང་བར་དོའི་རྣམ་ཤེས་ལས་མཐུན་པ་གསུམ་ཚོགས་པའི་ཚེ་ན། མའི་མངལ་དུ་ཁུ་ཁྲག་གི་ཐིག་ལེས་འཐུམས་པས། ཐོགས་མེད་དུ་རྒྱུ་མི་ནུས་པ་ཡིན། དེ་མ་གཏོགས་པའི་ཡིད་ཀྱི་ལུས་སུ་གནས་པས་རྫུ་འཕྲུལ་གྱིས་གར་བསམ་བསམ་དུ་བགྲོད་པ་ལ། སྔར་བས་ཉོན་མོངས་པ་རགས་པས་འཁོར་བར་འཁྱམས་པ་དེས་ལན་པ་ཡིན། མདོར་བསྡུས་པར་གྱུར་ན། རང་གི་རྒྱུད་པ་རིན་པོ་ཆེ་འདིའི་ལུགས་ཀྱིས་ཉམས་སུ་བླང་རྒྱུ་བླ་མའི་མོས་གུས་མ་གཏོགས་པ་གཞན་མེད་པས་གཅིག་པུ་རི་ཁྲོད་དམ་མང་པོའི་ཚོགས་ན་འདུག་ཀྱང་རུང་སྟེ་ལྔ་ལྡན་རིན་པོ་ཆེ་དང་གཅིག བླ་མའི་མོས་གུས་གཉིས་ལ་ཐུགས་རྩེ་གཅིག་པར་མར་མེའི་རྩེའམ།
རྒྱུན་ཆད་མེད་པ་ཆུ་བོའི་གཞུང་ལྟར་ཉམས་སུ་ལེན་པར་བྱ་བ་དང༌། ཉེས་སྐྱོན་གྱི་ཚོགས་ཐམས་ཅད་ཆུ་ཀླུང་གི་དྲི་མ་དག་ནས་འོད་གསལ་ཆོས་སྐུ་མངོན་དུ་གྱུར་ཏེ་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་ལྷུན་གྲུབ་ཏུ་རྒྱུན་ཆད་མེད་པར་སེམས་ཅན་ཐམས་ཅད་ཀྱི་དོན་དུ་འབྱུང་བ་ལགས་པས། ཁྱེད་རྣམས་ཀྱིས་དེ་ལྟར་དུ་ཐུགས་ལ་བཞག་པར་ཞུ་གསུང༌། འོག་མིན་གནས་མཆོག་དཔལ་གྱི་འབྲི་གུང་དུ། ། འཇིག་རྟེན་མགོན་པོ་བླ་མ་རིན་ཆེན་གྱིས། ། ཐེག་ཆེན་ཆོས་ཀྱི་འཁོར་ལོ་བསྐོར་བའི་ཚེ། ། ལེགས་པར་བསྡུས་པ་བཅུ་བདུན་གྲངས་ངེས་ཅན། ། རིན་ཆེན་འབྲུག་སྒྲའི་མཚན་གྱིས་ལེགས་བསྔགས་པའི། ། བདག་གིས་བྲིས་པའི་བསོད་ནམས་གང་ཡོད་དེས། ། མཐའ་ཡས་སེམས་ཅན་བློའི་པདྨོ་ནི། །
ཉི་མའི་དཀྱིལ་འཁོར་ལ་འུར་ཁ་ཕྱེ་ནས། ། རྟོགས་པའི་ཟེ་འབྲུ་ཀུན་ནས་རྒྱས་གྱུར་ཏེ། ། རྫོགས་པའི་བྱང་ཆུབ་ཚེ་འདིར་ཐོབ་ནས་ནི། ། རྡོ་རྗེ་འཆང་ཆེན་བླ་མའི་གནས་ཐོབ་ཤོག ། དེང་ནས་བཟུང་ཏེ་ཚེ་རབ་ཐམས་ཅད་དུ། ། རྐང་གཉིས་གཙོ་བོ་བླ་མ་རིན་ཆེན་གྱི། ། སྐུ་གསུང་ཐུགས་ཀྱི་གསང་བའི་མཛོད་འཛིན་ཅིང༌། ། འགྲོ་བ་མ་ལུས་འདྲེན་པའི་དཔལ་དུ་ཤོག ། ཆོས་ཀྱི་རྒྱལ་པོ་བླ་མ་རིན་པོ་ཆེའི་གསུང༌། རིན་ཆེན་འབྲུག་སྒྲ་ཞེས་བྱ་བ། །
ཤཱཀྱའི་དགེ་སློང་དར་མ་ཚུལ་ཁྲིམས་ཀྱིས་འབྲི་གུང་དཔལ་གྱི་ནགས་ཁྲོད་དུ་བརྗེད་པར་འཕངས་ནས་ཡི་གེར་བཀོད་པ་རྫོགས་སོ། ། དགེའོ།། །།
༨༠༦༽ ༄། །དྭགས་པོ་ཆོས་བཞིའི་འགྲེལ་པ་དོན་གསལ།། ཨོཾ་སྭསྟི། ། དུས་གསུམ་འགྲོ་བའི་སྐྱབས་མགོན་ཆོས་ཀྱི་རྗེ། ། ལྷར་བཅས་འཇིག་རྟེན་སྒྲོན་མ་གཙུག་གི་རྒྱན། ། མཁའ་མཉམ་གྲགས་པའི་དབང་ཕྱུག་རིན་པོ་ཆེ། ། སྐུ་གསུང་ཐུགས་ལ་གུས་པས་ཕྱག་འཚལ་ལོ། ། ཇོ་བོའི་གདམས་པ་དྭགས་པོ་རིན་པོ་ཆེའི་ཐུགས་ཀྱི་ཡང་སྙིང་ཆོས་བཞི་བྲི་བར་བྱ།
འདི་ལྟར་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ་བླ་མ་རིན་པོ་ཆེའི་ཞལ་ནས། ཐུབ་པ་ཆེན་པོ་ཡང་དག་པར་རྫོགས་པའི་སངས་རྒྱས་ཀྱིས་གསུངས་པའི་ཆོས་ཀྱི་སྒོ་མོ་བརྒྱད་ཁྲི་བཞི་སྟོང་ཇི་སྙེད་ཅིག་གསུངས་ཀྱང༌། བླ་མ་རིན་པོ་ཆེ་སྒམ་པོ་པའི་ཉམས་ཀྱི་ཆོས་བཞི་པོ་འདིར་མ་འདུས་པར་མེད་དེ། དེ་ཡང་ཆོས་ཆོས་སུ་འགྲོ་བ། ཆོས་ལམ་དུ་འགྲོ་བ། ལམ་འཁྲུལ་པ་སེལ་བ། འཁྲུལ་པ་ཡེ་ཤེས་སུ་འཆར་བ་དང་རྣམ་པ་བཞི་ཡིན་གསུང༌། དེ་ལ་ཆོས་རྗེ་ཕག་མོ་གྲུ་པའི་ཞལ་ནས། ཆོས་ཆོས་སུ་མི་འགྲོ་བ་གང་ཡིན་སྙམ་ན། ཚེ་འདི་འབའ་ཞིག་དོན་དུ་གཉེར།
འཇིག་རྟེན་གྱི་ཆོས་རྣམ་པ་བརྒྱད་ཁོ་ན་དོན་དུ་གཉེར་བ་ཞིག་ཡིན་ཏེ། དེ་ཡང་ངས་སྦྱིན་པ་གཏོང་བ་དང༌། ཚུལ་ཁྲིམས་བསྲུང་བ་དང༌། ཐོས་པ་དང༌། བསམ་པ་དང༌། སྒོམ་པ་ལ་སོགས་པ་བྱས་ན་བདག་གིས་རྙེད་པ་ཆེ་འོང་སྙམ་ནས། རྙེད་ན་དགའ་བ་སྟེ་འཇིག་རྟེན་གྱི་ཆོས་ཅིག ངས་སྦྱིན་གཏོང་དང་ཚུལ་ཁྲིམས་བསྲུང་བ་ལ་སོགས་པ་མ་བྱས་ན་མི་རྙེད་དེ་འོང་སྙམ་ནས་མ་རྙེད་ན་མི་དགའ་བ་སྟེ་འཇིག་རྟེན་གྱི་ཆོས་ཅིག ཡང་བདག་གིས་སྦྱིན་གཏོང་དང་ཚུལ་ཁྲིམས་བསྲུང་བ་ལ་སོགས་པ་བྱས་ན་བདག་ལ་གྲགས་པ་ཆེན་པོ་འོང་སྟེ་འོང་སྙམ་ནས། གྲགས་པ་འོང་ཆེད་དུ་ཚུལ་ཁྲིམས་བསྲུང་བ་ལ་སོགས་པ་བྱེད་ནས།
གྲགས་ན་དགའ་བ་སྟེ་འཇིག་རྟེན་གྱི་ཆོས་ཅིག ། སྦྱིན་པ་ལ་སོགས་པ་མ་བྱས་ན་བདག་ལ་གྲགས་པ་ཆེན་པོ་མི་འོང་སྟེ་འོང་སྙམ་ནས། དེ་ལྟར་མ་བྱས་ནས་མི་གྲགས་ན་མི་དགའ་བ་སྟེ་འཇིག་རྟེན་གྱི་ཆོས་ཅིག ཡང་བདག་གིས་སྦྱིན་གཏོང་དང་ཚུལ་ཁྲིམས་བསྲུང་བ་ལ་སོགས་པ་བྱས་ན་བདག་བདེ་བར་འོང་སྟེ་འོང་སྙམ་ནས། བདེ་བར་འོང་བར་འདོད་པས་དེ་ལྟར་བྱེད་ནས་བདེ་ན་དགའ་བ་སྟེ་འཇིག་རྟེན་གྱི་ཆོས་ཅིག སྦྱིན་གཏོང་ལ་སོགས་པ་མ་བྱས་ན་མི་བདེ་སྟེ་འོང་སྙམ་ནས་དེ་ལྟར་བྱེད་ནས་མི་དགའ་བ་སྟེ་འཇིག་རྟེན་གྱི་ཆོས་ཅིག ཡང་བདག་གིས་སྦྱིན་གཏོང་དང་ཚུལ་ཁྲིམས་བསྲུང་བ་དང་ཐོས་བསམ་བསྒོམ་པ་ལ་སོགས་པ་བྱས་ན་བདག་ལ་བསྟོད་པ་ཆེན་པོ་འོང་སྟེ་འོང་སྙམ་ནས་དེའི་ཆེད་དུ་དེ་རྣམས་བྱེད་ནས། བསྟོད་ན་དགའ་བ་སྟེ་འཇིག་རྟེན་གྱི་ཆོས་ཅིག སྦྱིན་གཏོང་ལ་སོགས་པ་མ་བྱས་ན་བདག་ལ་སྨོད་པར་འོང་སྙམ་ནས། དེ་ལྟར་སྨད་ར་མི་འོང་བའི་ཆེད་དུ་སྦྱིན་གཏོང་ལ་སོགས་པ་བྱེད་ནས་སྨད་ན་མི་དགའ་བ་སྟེ་འཇིག་རྟེན་གྱི་ཆོས་ཅིག
དེ་ལྟར་འཇིག་རྟེན་གྱི་ཆོས་བརྒྱད་པོ་དེ་ལས། རྙེད་ན་དགའ་བ། གྲགས་ན་དགའ་བ། བདེ་ན་དགའ་བ། བསྟོད་ན་དགའ་བ་དང་བཞི་པོ་འདོད་ཆགས་ཀྱིས་བསྡུས། མ་རྙེད་ན་མི་དགའ་བ། མ་གྲགས་ན་མི་དགའ་བ། མི་བདེ་ན་མི་དགའ་བ། སྨད་ན་མི་དགའ་བ་དང་བཞི་པོ་ཞེ་སྡང་གིས་བསྡུས། གཏི་མུག་ཤུགས་ལས་ཁྱབ།
འཇིག་རྟེན་གྱི་ཆོས་བརྒྱད་པོ་ཡང་མདོར་བསྡུས་ན་འདོད་ཆགས་དང་ཞེ་སྡང་གཏི་མུག་གསུམ་ལས་མ་འདས། འཇིག་རྟེན་ཆོས་བརྒྱད་ཀྱིས་ཀུན་ནས་བླངས་པའི་ལས་ཅི་བྱས་པ་ཐམས་ཅད་མི་དགེ་བ་འབའ་ཞིག་གི་ལས་ཡིན་ཏེ། སློབ་དཔོན་ཀླུ་སྒྲུབ་ཀྱི་ཞལ་སྔ་ནས། འདོད་ཆགས་ཞེ་སྡང་གཏི་མུག་བཅས། དེས་བསྐྱེད་ལས་ནི་མི་དགེ་བ། ། མ་ཆགས་ཞེ་སྡང་གཏི་མུག་མེད། ། དེས་བསྐྱེད་ལས་ནི་དགེ་བའོ། ། ཞེས་གསུངས། ཡང་སློབ་དཔོན་འཕགས་པའི་བཤེས་སྤྲིང་ལས། འཇིག་རྟེན་མཁྱེན་པ་རྙེད་དང་མ་རྙེད་དང༌། །
གྲགས་དང་མ་གྲགས་བདེ་དང་མི་བདེ་དང༌། ། བསྟོད་སྨད་ཅེས་བྱར་འཇིག་རྟེན་ཆོས་བརྒྱད་པོ། ། ཁྱོད་ཀྱི་ཡིད་ཡུལ་མིན་པར་མགོ་སྙོམ་མཛོད། ། ཅེས་གསུངས་པས་ཆོས་ཆོས་སུ་འགྲོ་མི་འགྲོ་རང་གི་བསམ་པ་ལ་རག་ལས་ཏེ། རྩ་བ་སྨན་ཡིན་ན་སྡོང་པོ་དང་ཡལ་ག་དང་ལོ་འདབ་དང་འབྲས་བུ་ཐམས་ཅད་སྨན་ཡིན་ལ། རྩ་བ་དུག་ཡིན་ན་སྡོང་པོ་དང་ཡལ་ག་ལོ་འདབ་འབྲས་བུ་ཐམས་ཅད་དུག་ཡིན་པ་དང་འདྲ། བྱང་ཆུབ་ཀྱི་སེམས་ཀྱིས་ཀུན་ནས་བླངས་པའི་ལུས་ངག་ཡིད་གསུམ་གྱིས་ལས་ཅི་བྱས་པ་ཐམས་ཅད་དགེ་བ་ཡིན་ཏེ། དེའི་རྒྱུ་མཚན་བྱང་ཆུབ་ཀྱི་སེམས་དེ་ཐོག་མ་དང་བར་དང་ཐ་མ་ཐམས་ཅད་དུ་དགེ་བའི་ཕྱིར་རོ། ། བཅོམ་ལྡན་འདས་ཀྱིས་ཀྱང༌། ཐོག་མ་བར་དང་མཐར་དགེ་བ། །
འདས་པའི་སངས་རྒྱས་རྣམས་ཀྱིས་གསུངས། ། མ་འོངས་རྣམས་ཀྱང་གསུང་འགྱུར་ལ། ། ད་ལྟར་བྱུང་བ་རྫོགས་སངས་རྒྱས། ། ཡང་དང་ཡང་དུ་གསུངས་པ་གང༌། ། ཞེས་གསུངས། དེ་ལྟར་ཆོས་ཆོས་སུ་མི་འགྲོ་བ་འཇིག་རྟེན་གྱི་ཆོས་རྣམ་པ་བརྒྱད་པོ་འབའ་ཞིག་གི་སྒོ་ནས་ཚེ་འདི་ཁོ་ན་དོན་དུ་གཉེར་བ་ཡིན་པས། དེའི་གཉེན་པོར་འཆི་བ་དང་མི་རྟག་པ་བསམ་སྟེ། དེ་ཡང་རང་ཅག་འཇིག་རྟེན་འདིར་ཡུན་རིང་པོར་མི་སྡོད། འཆི་དགོས། འཆི་ངེས་པར་འཆི།
མི་ལྡོག་པར་འཆི། མྱུར་དུ་འཆི། མི་སྡོད་པར་འཆི། དུས་མ་ཐེབས། དབང་པོ་མ་ཚུད། དེ་རིང་མི་འཆི་བའི་གདེང་མེད། སང་མི་འཆི་བའི་ངེས་པ་མེད་དོ། ། སློབ་དཔོན་ཞི་བ་ལྷའི་ཞལ་ནས། སང་ཙམ་འཆི་བར་སུས་ཤེས་ཀྱིས། ། དེ་རིང་ཉིད་དུ་བསྟུན་ཏེ་བྱ། །
འཆི་བདག་སྡེ་ཆེན་དེ་དང་ནི། ། བདག་ཉིད་བཤེས་པ་མ་ཡིན་ནོ། ། ཞེས་གསུངས། ཟས་གོས་གཉིས་འཚོ་བའི་རྐྱེན་ཡིན་ཡང་ཟས་ཀྱི་བརྣང་ནས་འཆི་བའམ། ཟས་མ་ཞུ་བའམ། ཟས་ལ་དུག་བྱུང་བས་ཤི་བ་ཡང་དཔག་ཏུ་མེད། གོས་ཀྱིས་སུབས་ནས་ཤི་བ་ཡང་དཔག་ཏུ་མེད། ཟས་གོས་གཉིས་བསྒྲུབ་པའི་མཁོས་གཤམ་གྱིས་ཤི་བའམ་ཚོང་ལམ་དུ་ཤི་བ་ཡང་དཔག་ཏུ་མེད་དེ།

ལུས་འདི་ལ་རྨ་ཁབ་མིག་ཙམ་ཞིག་བྱུང་ཡང་ཤི། རྩ་རྟ་རྔ་ཙམ་ཞིག་ཆད་ཀྱང་འཆི། འཆི་བའི་རྐྱེན་དུ་མ་གྱུར་པ་གང་ཡང་མེད་པས། འཇིག་རྟེན་འདིར་ཡུན་རིང་པོ་སྡོད་པའི་གདེང་སུ་ལ་ཡང་མེད་དེ། སློབ་དཔོན་ཀླུ་སྒྲུབ་ཀྱི་ཞལ་སྔ་ནས། ཚེ་འདི་གནོད་མང་རླུང་གིས་བཏབ་པ་ཡིས། ། ཆུ་ཡི་ཆུ་བུར་བས་ཀྱང་མི་རྟག་ན། ། དབུགས་རྔུབ་དབུགས་དབྱུང་གཉིད་ཀྱིས་ལོག་པ་ལས། ། སད་ཁོམ་གང་ལགས་དེ་ནི་ངོ་མཚར་ཆེ། ། ཞེས་གསུངས། ། འཆི་བ་ལ་ངེས་པ་མེད་པར་འཆི་སྟེ།
སློབ་དཔོན་འཕགས་པའི་ཞལ་ནས། ལ་ལ་རྒས་དང་ལ་ལ་གཞོན། ། ལ་ལ་དར་ལ་བབ་པའི་མི། ། ལ་ལ་བཙས་མ་ཐག་ཏུ་འཆི། ། ཁ་ཅིག་མངལ་དུ་འཆི་བའང་མཐོང༌། ། དེ་དག་རིམ་གྱིས་འཆི་འགྱུར་ན། ། གསོན་པོའི་གདེང་ནི་སུ་ཞིག་མཆི། ། ཞེས་པ་དང༌། གཞན་ཡང་མདོ་སྡེ་མཛང་བླུན་ལས། སྐྱེས་པ་འཆི།
འདུས་པ་འབྲལ། བསགས་པ་མཛད། བསླང་བ་འགྱེལ། ཞེས་རང་བཞིན་གྱི་གཏན་ཚིག་བཞི་གསུང༌། འཆི་བའི་ཚེ་ན་ལོངས་སྤྱོད། གཉེན་འདུན། མཛའ་བཤེས། འབྱོར་པ། ལང་ཚོ། དགྲ་ལ་སོགས་པ་ཐམས་ཅད་འཇོག
ཐ་ན་རང་གི་ལུས་ན་མི་བཟོད། ཚ་མི་བཟོད། གྲང་མི་བཟོད། བཀྲེས་མི་བཟོད་པ་འདི་ཡང་འཇོག ནང་མ་ཅིག་ཀྱང་མེད་པའི་གླགས་མེད་པ་ཡིན་ཡང་རོ་དེས་བྱུར་དེ་ནོན་ནས་སྒོར་མ་ཕྱིན་ནས་སྦྱོངས། ཚེ་ཐར་དུ་ལུས་པ་འདི་ཡིན་བྱ་བ་སུ་ཡང་མ་མཐོང་བས་འཆི་བ་དང་མི་རྟག་པ་ཡིན་པར་གོ་བར་བྱའོ། ། ཚེ་འདིར་དར་ཅིག་ལ་སྐྱིད་པར་འདུག་ཀྱང་ཚེ་འདི་མི་རྟག་རི་གཟར་གྱི་ཆུ་དང་འདྲ་སྟེ། འདུས་པ་ཆེན་པོའི་ཏོག་ལས། གྲོགས་དང་ཚེ་འདི་མྱུར་དུ་འགྲོ་བ་སྟེ། ། རི་གཟར་ཆུ་དྲག་མགྱོགས་འདྲ་ན། །
བྱིས་པའི་སྐྱེ་བོས་མ་རྟོགས་ནས། ། མི་མཁས་འདོད་པའི་དྲེགས་པས་མྱོས། ། ཞེས་པ་དང༌། འདུས་བྱས་གཡོ་བའི་རང་བཞིན་གང་ལ་ཡང་རྟག་པ་མེད། ། ཆོས་ཀུན་རྣམ་པར་འཇིག་པར་འགྱུར་བ་བློ་དང་ལྡན་པས་ཤེས། ། ཞེས་གསུངས། ལང་ཚོ་མི་རྟག་སྟེ། གཞོན་པ་རྒན་པོར་འགྲོ་བ་ལ་ཚེགས་མེད། མེ་ཏོག་སད་ཀྱིས་ཁྱེར་བ་བཞིན་དུ་འགྲོ་སྟེ། ལུང་ལས།
ལང་ཚོ་མི་རྟག་གཟུགས་ཀྱང་རྟག་མ་ཡིན། ། ནད་མེད་མི་རྟག་འབྱོར་པ་རྟག་མ་ཡིན། ། ཞེས་གསུངས། འབྱོར་པ་མི་རྟག་སྟེ། ཕྱུག་པོ་ཡོང་འཕྲོ་ལ་ལྟོགས་པར་སོང་བ་དཔག་ཏུ་མེད། ཁེ་དང་ཚོང་གིས་ནོར་གྱི་ཕུང་པོར་ཡོད་ཀྱང༌། དགྲས་ཁྱེར་ནས་སྤྲང་ལག་སྟོང་པར་བཏང་བ་ཡང་བསམ་གྱིས་མི་ཁྱབ་སྟེ། སློབ་དཔོན་ཞི་བ་ལྷའི་ཞལ་ནས། རྙེད་པ་མང་པོ་ཐོབ་གྱུར་ཅིང༌། ། ཡུན་རིང་དུས་སུ་བདེ་སྤྱད་ཀྱང༌། །
ཆོམ་པོས་ཕྲོགས་པ་ཇི་བཞིན་དུ། ། སྒྲེན་མོ་ལག་པ་སྟོང་པར་འགྲོ། ། ཞེས་གསུངས། གཞན་ཡང༌། ཨ་ཅང་སོགས་ལ་དགའ་བ་ཡང༌། ། འབྱོར་པ་གཞན་གྱི་དབང་དུ་འགྱུར། ། སྦྲང་མས་འབད་དེ་བསགས་པ་ཡང༌། ། སྦྲང་རྩི་གཞན་དག་སྤྱོད་པར་སྣང༌། ། ཞེས་གསུངས། མཛའ་བཤེས་ཀྱང་མི་རྟག་སྟེ།
སློབ་དཔོན་ཞི་བ་ལྷའི་ཞལ་ནས་ཀྱང༌། ལྷན་ཅིག་སྐྱེས་པའི་ཤ་རུས་ཀྱང༌། ། འབྲལ་ཏེ་སོ་སོར་འགྲོ་གྱུར་ན། ། མཛའ་བ་གཞན་ལྟ་སྨོས་ཀྱང་ཅི་དགོས། ། མི་མཛའ་རྣམས་ཀྱང་སྨོས་ཅི་དགོས། ། ཞེས་པ་དང༌། ཆོས་རྗེའི་ཞལ་ནས། བྱིས་པ་འཇའ་ཚོན་བལྟ་བ་བཞིན། ། མཛའ་བཤེས་འགྲོགས་པ་དེ་དང་འདྲ། ། ཞེས་གསུངས།
དེས་ན་གང་གིས་ཀྱང་སྟོངས་པར་མི་འགྱུར་ཏེ། སློབ་དཔོན་ཞི་བ་ལྷའི་ཞལ་ནས། བདག་ཉིད་མལ་ན་འདུག་བཞིན་དུ། ། གཉེན་བཤེས་མང་པོས་མཐའ་བསྐོར་ཡང༌། ། སྲོག་གཅོད་པ་ཡི་ཚོར་བ་ནི། ། བདག་ཉིད་གཅིག་པུས་མྱོང་བར་འགྱུར། ། གཉེན་གྱིས་ཅི་ཕན་བཤེས་ཅི་ཕན། ། དེ་ཚེ་བསོད་ནམས་སྐྱབས་ཅིག་ནི། ། བདག་གིས་དེ་ཡང་མ་བསྟེན་ནོ། ། ཞེས་གསུང༌། །
དེའི་དུས་སུ་ལས་གང་བསགས་པ་དེའི་རྗེས་སུ་འབྲང་བ་མ་གཏོགས་པ་གཞན་གང་ཡང་རྗེས་སུ་མི་འབྱུང་སྟེ། སློབ་དཔོན་འཕགས་པའི་ཞལ་སྔ་ནས། དུས་ཀྱི་གཉེན་ཏེ་རྒྱལ་པོ་འགྲོ་འགྱུར་ན། ། ལོངས་སྤྱོད་མཛའ་དང་གཉེན་བཤེས་རྗེས་མི་འབྲང༌། ། རྒྱལ་པོ་དག་ནི་གང་དང་གར་འགྲོ་ཡང༌། ། ལས་ནི་གྲིབ་མ་བཞིན་དུ་རྗེས་སུ་འབྲང༌། ། ཞེས་གསུངས། བསོད་ནམས་བསགས་ན་ལོངས་སྤྱོད་དུ་འོང་སྟེ། སློབ་དཔོན་ཞི་བ་ལྷའི་ཞལ་ནས། བདོག་པ་ཐམས་ཅད་བསྟུན་ཏེ་བཏང༌། །
བདག་གིས་བདོག་པ་ཀུན་བོར་ནས། ། གཅིག་པུར་ག་ཤེད་འགྲོ་དགོས་ན། ། དགེ་བའི་ཕྱོགས་སུ་བཏང་བ་རྣམས། ། ཉིད་ཀྱི་མདུན་དུ་དོང་བ་ཉིད། ། ཅེས་པ་དང༌། བསོད་ནམས་ཀྱི་རྟོགས་པ་བརྗོད་པའི་མདོ་ལས། བསོད་ནམས་བསགས་པས་བདེ་བ་ཐོབ། དེ་ཕྱིར་མི་ཡི་བསོད་ནམས་བསགས། ། དེ་ཡང་ཡང་དང་ཡང་དུ་བསགས། ། དེ་ཉིད་ལ་ཡང་བསྟུན་དེ་བྱ། །
ཞེས་གསུངས། དེ་ལྟར་ཆོས་ཆོས་སུ་འགྲོ་བ་ལ་འཆི་བ་དང་མི་རྟག་པ་བསྒོམས་པས་ཚེ་འདི་ལ་བློ་ལོག་པ་ཞིག་གོས། ཚེ་འདི་ལ་བློ་ལོག་པ་འདི་ལ་སྐྱེས་བུ་ཆུང་ངུའི་ལམ་རིམ་ཞེས་མིང་འདོགས་སོ། ། དེ་རྣམས་གར་གཅེས་ན་མལ་གྱི་ཐ་མ་ན་ཉལ། ཟས་ཀྱི་ཐ་མ་ཆུ་ཕྲོག་ཅིག་འཐུང༌། ཉེ་དུ་དང་གཉེན་འབྲེལ་རྣམས་ཀྱིས་མཐའ་བསྐོར། དབུགས་རིང་དབུགས་ཐུང་བྱེད་པའི་སྐབས་སུ་སྐྱབས་དང་མགོན་ཆོས་མ་གཏོགས་པ་མེད་པས། དེ་ཁོ་ན་བཞིན་དུ་ཐུགས་ལ་བཞག་པར་ཞུ།། །། དེ་ལྟར་ཆོས་ཆོས་སུ་སོང་ཡང༌། ཆོས་ལམ་དུ་འགྲོ་བ་ཞིག་དགོས་ཏེ།
དེ་ཡང་ཚེ་འདི་ལ་བློ་ལོག་ཀྱང༌། ཚེ་ཕྱི་མ་ལ་ལྷ་དང་མིའི་གོ་འཕང་ལ་སོགས་པ་འཁོར་བའི་བདེ་འབྲས་དོན་དུ་གཉེར་ན། ཆོས་ལམ་དུ་མ་སོང་བས། འཁོར་བ་མཐའ་དག་སྡུག་བསྔལ་གྱི་རང་བཞིན་དུ་ཤེས་པར་བྱ་སྟེ། སློབ་དཔོན་འཕགས་པའི་ཞལ་སྔ་ནས། ལྷ་དང་མི་དང་ངན་སོང་གནས་གསུམ་པོ། ། འགྲོ་བ་རྒྱུད་ལྔའི་འཁོར་ལོ་འདི་དག་ཀྱང༌། ། གར་བྱེད་ལྷ་བཞིན་མི་རྟག་མི་བརྟན་ན། ། མཁས་པ་སུ་ཞིག་འདི་ལ་ཡིད་བརྟན་ཡོད། ། འདི་ནི་སྡུག་བསྔལ་རང་བཞིན་ཆེན་པོ་ཡིན། །
ཞེས་གསུངས། སློབ་དཔོན་དབྱིག་གཉེན་གྱི་ཞལ་ནས། འཁོར་བ་པ་ལ་བདེ་བ་མེད། ། མེ་ཡི་ནང་ན་བསིལ་བ་མེད། ། མི་གཙང་བ་ལ་དྲི་ཞིམ་མེད། ། ཅེས་གསུངས། ། འགྲོ་བ་ན་རིགས་དྲུག སྐྱེ་བ་ན་གནས་བཞི། ལམ་རྒྱུད་ལྔ། མི་འདོད་བཞིན་དུ་འཁོར་བར་འཁོར་བ་འདི་རྣམས།
སྡུག་བསྔལ་འབའ་ཞིག་ལས་མ་འདས་ཏེ། དམྱལ་བ་ལ་ཚ་གྲང་གི་སྡུག་བསྔལ། ཡི་དྭགས་ལ་བཀྲེས་སྐོམ། དུད་འགྲོ་ལ་བླུན་རྨུགས་དང་བཀོལ་སྤྱོད། མི་ལ་བྲེལ་འཕོངས། ལྷ་མ་ཡིན་ལ་འཐབ་རྩོད། ལྷ་ལ་འཆི་འཕོ་ལྟུང་བྱེད་ལ་སོགས་པ་འགྲོ་བ་རིགས་དྲུག་སོ་སོ་ལ་སྡུག་བསྔལ་དཔག་ཏུ་མེད་དེ། དེ་ལས་ཀྱང་དམྱལ་བ་ཚ་བའི་དམྱལ་བ་བརྒྱད། གྲང་བའི་དམྱལ་བ་བརྒྱད། ཉི་ཚེ་ཉེ་འཁོར་གཉིས་ཏེ་བཅོ་བརྒྱད།
སྡུག་བསྔལ་གྱི་ཚོར་བ་དར་དྲགས་ལ་ཡུན་རིང་བ། བརྣག་གིས་མི་བཟོད་པ། རྣ་བས་ཐོས་པ་ཙམ་གྱིས་ཁ་ནས་ཁྲག་དྲོན་མོ་སྐྱུགས་ནས་འཆི་བར་འགྱུར་ནུས་པ་བསམ་གྱིས་མི་ཁྱབ་སྟེ། སློབ་དཔོན་འཕགས་པའི་ཞལ་སྔ་ནས། འདི་ན་ཉིན་གཅིག་མདུང་ཐུང་སུམ་བརྒྱ་ཡིས། ། རབ་ཏུ་དྲག་བཏབ་སྡུག་བསྔལ་མི་བཟོད་པ། ། དེས་ནི་དམྱལ་བའི་སྡུག་བསྔལ་ཆུང་ངུ་ལ། ། ཆར་ཡང་མི་ཕོད་འོལ་ཡང་མི་ཉེའོ། ། ཞེས་གསུངས། ཚེ་རིང་ཐུང་གི་དབང་དུ་བྱས་ན།
སློབ་དཔོན་དབྱིག་གཉེན་གྱི་ཞལ་སྔ་ནས། ཏིལ་སྦྱང་ནང་ནས་ལོ་བརྒྱ་ཞིག ཏིལ་གཅིག་ཕྱུང་བས་ཟད་གྱུར་པ། ། ཆུ་བུར་ཅན་གྱི་ཚེ་ཡིན་ཏེ། ། གཞན་གྱི་ཚེ་ནི་ཉི་ཤུ་འགྱུར། ། ཞེས་པ་གྲང་བའི་དམྱལ་བའི་ཚེ་ཚད་དང༌། ཚ་བའི་དམྱལ་བའི་ཚེ་ཚད་ནི། ཡང་སོས་ལོ་དྲུག་རིམ་པ་བཞིན། ། འདོད་ལྷའི་ཚེ་དང་ཉིན་ཞག་མཉམ། ། རབ་ཏུ་ཚ་བྱེད་མནར་མེད་ནི། །
བར་གྱི་བསྐལ་པ་གཅིག་ཡིན་ནོ། ། ཞེས་གསུངས། ཡི་དྭགས་ལ་ཡང་ཕྱིའི་སྒྲིབ་པ་ཅན་དང༌། ནང་གི་སྒྲིབ་པ་ཅན་དང༌། སྤྱི་མཐུན་གྱི་སྒྲིབ་པ་ཅན་དང༌། དེ་ལ་སོགས་པ་ཟས་ཀྱིས་བཀྲེས་ཤིང་སྐོམ་པས་གདུངས་ཏེ། སྡུག་བསྔལ་དར་དྲགས་ལ་ཡུན་རིང་སྟེ། སློབ་དཔོན་འཕགས་པའི་ཞལ་ནས། ཁ་ཅིག་ཁ་ནི་ཁབ་ཀྱི་མིག་ཙམ་ལ། ། ལྟོ་བ་རི་ཡི་ལྟོས་ཙམ་བཀྲེས་པས་ཉེན། །
མི་གཙང་གྱི་ནར་བོར་བ་ཅུང་ཟད་ཡང༌། ། འཚལ་བའི་མཐུ་དང་ནུས་པ་མ་མཆིས་སོ། ། ཞེས་གསུངས། ཚེའི་ཚད་ཀྱང་ལྔ་སྟོང་དག་དང་ཁྲིར་ཡང་འཆི་མི་འགྱུར། ། ཞེས་པས། སྡུག་བསྔལ་བརྗོད་ཀྱིས་མི་ལང་བ་ཡོད་དེ་མགོ་སྨོས་པ་ཡིན་ནོ། ། དུད་འགྲོ་ལ་ཡང་སྡུག་བསྔལ་རྒྱུན་དུ་འབྱུང་བ་ནི། ། བླུན་ཅིང་རྨུག་པ་བྱིངས་ན་གནས་པ། རྒྱ་མཚོ་ཆེན་པོའི་ནང་ན་ཆང་འགགས་ཀྱི་སྦངས་མ་ཙམ་ཉིང་ཤ་ཉིང་གིས་ཟ་བ་ལ་སོགས་པ་དང༌། ཁ་འཐོར་བ་ལ་སོགས་པས་ཀྱང་ཆེ་ཆེས་ཆུང་ཆུང་ཟ་བ་ལ་སོགས་པ་དང༌།
འབྲོས་འདེད་དང་བཀོལ་སྤྱོད་ཀྱི་སྡུག་བསྔལ་མི་ཐེག་བཞིན་དུ་བཀལ་ནས་ལྕག་ཚན་གྱིས་འབྲབ་པ་ལ་སོགས་པའི་སྡུག་བསྔལ་དཔག་ཏུ་མེད་དེ། སློབ་དཔོན་འཕགས་པའི་ཞལ་སྔ་ནས། དུད་འགྲོའི་སྐྱེ་གནས་ན་ཡང་གསོད་པ་དང༌། ། བཅིང་དང་བརྡེག་བཙོགས་སྡུག་བསྔལ་སྣ་ཚོགས་པ། ། ཞི་འགྱུར་དགེ་བ་སྤངས་པ་རྣམས་ལ་ནི། ། གཅིག་ལ་གཅིག་ཟ་ཤིན་ཏུ་མི་བཟད་པ། ། ཁ་ཅིག་མུ་ཏིག་བལ་དང་རུས་པ་དང༌། ། ཤ་དང་ལྤགས་པའི་ཆེད་དུ་འཆི་བར་འགྱུར། ། དབང་མེད་གཞན་དག་ལག་པས་བརྡེག་པ་དང༌། ། ལྕགས་དང་ལྕགས་ཀྱུས་གདབ་ནས་བཏབ་སྟེ་བཀོལ། །
ཞེས་གསུངས། མི་ལ་ཡང་འདུ་བྱེད་ཀྱི་སྡུག་བསྔལ་དང༌། སྡུག་བསྔལ་གྱི་སྡུག་བསྔལ་དང༌། འགྱུར་བའི་སྡུག་བསྔལ་གསུམ་དང༌། སྐྱེ་བ་དང༌། རྒས་པ་དང༌། ན་བ་དང༌། འཆི་བའི་སྡུག་བསྔལ་བཞི་དང༌། དགྲ་སྡང་བ་དང་ཕྲད་ཀྱིས་དོགས་པ་དང༌། གཉེན་བྱམས་པ་དང་བྲལ་གྱིས་དོགས་པ་དང༌།
ཡོད་པ་འཚོ་སྐྱོང་མི་ཐུབ་པ་དང༌། མེད་པ་བཙལ་གྱིས་མི་རྙེད་པ་སྟེ་བཞི་དང་བརྒྱད། མདོར་ན་ཉེ་བར་ལེན་པའི་ཕུང་པོ་ལྔ་སྡུག་བསྔལ་གྱི་རང་བཞིན་ཡིན་ཏེ། སློབ་དཔོན་དབྱིག་གཉེན་གྱིས། བྲེལ་ཞིང་འཕོངས་པ་ལས་ཀྱི་དུབ། ། བུ་ལོན་ན་ཚ་ཆུང་མས་གཙེས། ། དགྲ་དང་འཕྲད་དོགས་བུ་ལ་ཆགས། ། མི་ཡི་སྡུག་བསྔལ་དམྱལ་བ་བཞིན། ། ཞེས་སོ། ། དེ་ལྟར་མི་ལ་སྡུག་བསྔལ་བཅུ་གཅིག་ཡོད་དོ། །
ལྷ་མ་ཡིན་ལ་ནི་ལྷའི་ལོངས་སྤྱོད་ལ་ཕྲག་དོག་གིས་སེམས་གདུངས་པ་དང༌། གདུག་སེམས་ཀྱི་སྡུག་བསྔལ་བ་དང༌། འཐབ་རྩོད་ཀྱིས་རྟག་ཏུ་སྡུག་བསྔལ་བའོ། ། ལྷ་ཡང་ལྷ་མིན་གྱི་སྡུག་བསྔལ་དེ་དག་ཀྱང་ཡོད་པའི་སྟེང་དུ་འདོད་པས་ངོམས་པ་མེད་པ་དང༌། ལྷ་མ་ཡིན་དང་འཐབ་རྩོད་དགོས་པ་དང༌། འཆི་ལྟས་བྱུང་བའི་དུས་སུ་མནར་མེད་པའི་སེམས་ཅན་དམྱལ་བ་བས་ཀྱང་སེམས་ཀྱི་སྡུག་བསྔལ་ཆེ་བ་སྟེ། ངན་སོང་དུ་ལྷུང་བའི་སྡུག་བསྔལ་གྱིས་སྡུག་བསྔལ་ཏེ། ལྷ་གནས་ན་ཡོད་འཕྲོ་ལ་དམའ་མོར་ལྟུང་བ་ལ་ཚེགས་མེད་དེ། འཁོར་ལོས་བསྒྱུར་བའི་རྒྱལ་པོ་ང་ལས་ནུས་སུམ་ཅུ་རྩ་གསུམ་གྱི་གནས་ན་རྒྱ་བྱིན་བརྒྱ་རྩ་བཅུ་བཞིའི་ཚེ་ཐུབ་ཅིང༌། བརྒྱ་བྱིན་གྱི་སྟན་ཕྱེད་ལ་དབང་བ་ལ།
རྒྱ་བྱིན་བསད་ལ་སྟན་གཅིག་ངའི་བྱ་བསམ་པ་བྱུང་བས་དེ་མ་ཐག་ཏུ་མར་སར་གྱི་གོང་བུ་བཞིན་དུ་ཞུ་སྟེ། འཛམ་བུའི་གླིང་དུ་ལྷུང་བ་ལྟ་བུ་སྟེ། དེ་ལྟར་ཡང་སློབ་དཔོན་འཕགས་པའི་ཞལ་སྔ་ནས། བརྒྱ་བྱིན་མཆོད་འོས་ཉིད་དུ་གྱུར་ནས་ནི། ། ལས་ཀྱི་དབང་གིས་སླར་ཡང་ངན་སོང་ལྟུང༌། ། འཁོར་ལོས་བསྒྱུར་རྒྱལ་ཉིད་དུ་གྱུར་ནས་ཀྱང༌། ། སླར་ཡང་འཁོར་བའི་ཡང་བྲན་ཉིད་དུ་འགྱུར། ། ཞེས་དང༌། གཞན་ཡང་ལྷའི་བུ་ནོར་བུ་དྲི་མ་མེད་པ་སུམ་ཅུ་རྩ་གསུམ་གྱི་གནས་ན་ལྷའི་ལོངས་སྤྱོད་དགའ་བདེར་སྤྱོད་འཕྲོ་ལ། ལུས་ལ་དྲི་མ་ཞིམ་པ་བྲོ།
ལུས་ལ་འོད་ཡོད་པ་ཡང་ཡལ། མེ་ཏོག་གི་རྒྱན་ཡོད་པ་ཡང་རྙིང༌། ལྷའི་བུ་དང་བུ་མོ་རྣམས་ཀྱིས་མི་འདོད་ཅིང་གླེས་ལ་བོར་བས། འདི་ཅི་ཡིན་སྙམ་པ་ལ། སྔར་གྱི་བསོད་ནམས་ནི་ཟད། ཕྱི་མ་ནི་མ་བསགས་པས་མ་ག་ཏའི་འདམ་རྫབ་ཏུ་ཕག་མོ་ལྟོ་སེར་ཞིག་གི་ལྟོ་བར་སྐྱེ་བར་མཐོང་བས། མ་བུ་གཅིག་པོ་ཤི་བའམ། རྔ་མོ་དེ་རྔེའུ་གཏོར་བའམ། ཉ་བྱེ་ཚན་ལ་འགྲེ་བ་ལྟ་བུར་སྡུག་བསྔལ་བ་སྟེ། སློབ་དཔོན་འཕགས་པས།
ཉི་མ་ཟླ་བའི་ལུས་ཐོབ་རང་ལུས་ཀྱི། ། འོད་ཀྱིས་འཇིག་རྟེན་ཁྱབ་པར་བྱས་གྱུར་ཀྱང༌། ། སླར་ཡང་མུན་ནག་སྨག་ཏུ་དེ་གྱུར་ནས། ། རང་གི་ལག་པ་བརྐྱང་བ་མི་མཐོང་འགྱུར། ། ཞེས་གསུངས་སོ། ། གཟུགས་ཁམས་དང་གཟུགས་མེད་པའི་ཁམས་གཉིས་པོ་ནི་འགྱུར་བའི་སྡུག་བསྔལ་དང་འདུ་བྱེད་པའི་སྡུག་བསྔལ་གཉིས་ལས་མ་གྲོལ་ནས་རྟག་པར་སྡུག་བསྔལ་ལོ། ། འགྲོ་བ་རིགས་དྲུག་ལ་དྲག་ཤོས་ལྷ་དང་མི་ཡིན་ན་ཡང༌། སྡུག་བསྔལ་དེ་འདྲ་ན། འཁོར་བ་ནི་མེ་འབར་བའི་ཁང་པའམ་བཙོན་ར་དང་འདྲ། མེ་མར་མུར་གྱི་འོབས་དང་འདྲ།
མི་གཙང་བའི་དོང་དང་འདྲ་སྟེ། འཁོར་བ་འདི་མཐའ་དག་སྡུག་བསྔལ་གྱི་རང་བཞིན་ནོ། ། དེ་ལྟར་འཁོར་བའི་ཉེས་དམིགས་བསམས་པས། འཁོར་བ་མཐའ་དག་སྡུག་བསྔལ་དུ་ཤེས་པ། དེ་ལ་འཇིགས་ཤིང་མི་འདོད་པས་རང་ཉིད་ཞི་བ་དང་བདེ་བ་འདོད་པས་འཁོར་བ་ལས་ངེས་པར་འབྱུང་འདོད་པའི་བསམ་པ་སྐྱེས་ནས། ཚངས་པར་སྤྱོད་པས་ཁམས་གསུམ་འདོད་པའི་འདོད་ཆགས་དང་བྲལ་བའི་དགྲ་བཅོམ་པ་ཡང་ཐོབ་སྟེ། སྲེད་དང་བྲལ་ལ་ཡང་སྲིད་མེད་བྱ་བ་ཡང་དེ་ལ་ཟེར། ངེས་འབྱུང་གི་ཚུལ་ཁྲིམས་བྱ་བ་ཡང་དེ་ལ་ཟེར། སློབ་དཔོན་འཕགས་པའི་ཞལ་སྔ་ནས། འཁོར་བ་ལ་ཡིད་མ་བྱུང་ན། །
མྱ་ངན་འདས་པ་ཐོབ་མི་འགྱུར། ། སྡུག་བསྔལ་གདུང་བ་མེད་པར་ནི། ། སྐྱེ་བོ་སྐྱོ་བ་སྐྱེ་མི་འགྱུར། ། ཞེས་གསུངས། དེ་ལྟར་ཆོས་ལམ་དུ་འགྲོ་བ་ལ་འཁོར་བའི་ཉེས་དམིགས་བསམས་པས། འཁོར་བ་མཐའ་དག་ལ་བློ་ལོག་པ་ཞིག་དགོས་གསུང༌། འདི་ལ་ཇོ་བོ་རྗེ་ཆེན་པོས་སྐྱེས་བུ་འབྲིང་གི་ལམ་རིམ་ཞེས་མིང་འདོགས་སོ།། །། དེ་ལྟར་ཆོས་ལམ་དུ་སོང་ཡང༌། ཉན་ཐོས་དང་རང་སངས་རྒྱས་ལ་སོགས་པ་ལམ་གར་འགྲོ་ཆ་མེད་པས། ལམ་གྱི་འཁྲུལ་པ་སེལ་བ་ལ་བྱམས་སྙིང་རྗེ་བྱང་ཆུབ་ཀྱི་སེམས་ཀྱིས་ཉན་ཐོས་དང་རང་སངས་རྒྱས་ལ་བློ་ལོག་པ་ཞིག་དགོས་ཏེ།
དེ་ཡང་ལམ་གྱི་འཁྲུལ་པ་གང་ཡིན་ན། ཉན་ཐོས་དང་རང་སངས་རྒྱས་ཡིན་ཏེ། དེ་ཡང་འཁོར་བའི་སྡུག་བསྔལ་ལ་འཇིགས་པས་རང་ཉིད་གཅིག་པུ་ཞི་བ་དང་བདེ་བར་འདོད་པས། ཚངས་པར་སྤྱད་པས་རྒྱུན་དུ་ཞུགས་པ་ཐོབ། དེ་ནས་བརྩོན་འགྲུས་ཆེར་བརྩམས་པས་དགྲ་བཅོམ་པ་ཐོབ་པ་ལ་སོགས་པ་ཡིན་ཏེ། ཉན་ཐོས་དང་རང་སངས་རྒྱས་དེ་དག་ཀྱང་འཁོར་བ་ལས་ཐར་བ་ལ་སྟོང་པ་ཉིད་རྟོགས་དགོས་པས། སྟོང་ཉིད་ཀྱི་རྟོགས་ཚོད་ཉན་ཐོས་རྣམས་བྱང་ཆུབ་སེམས་དཔའི་ས་ལྔ་པ་དང་མཉམ། རང་སངས་རྒྱས་ནི་བྱང་ཆུབ་སེམས་དཔའི་ས་དྲུག་དང་མཉམ་ཞེས་བྱ་བར་ས་བཅུའི་མདོ་ལས་གསུངས་ཏེ། སྟོང་པ་ཉིད་ཞི་བ་ཕྱོགས་གཅིག་པའི་མྱ་ངན་ལས་འདས་པའི་ལུས་གཅིག་གིས་གནས་པ་ཡིན་ཏེ། སློབ་དཔོན་འཕགས་པའི་ཞལ་སྔ་ནས།
ཉན་ཐོས་དེ་དག་ཇི་སྲིད་དུ། ། སངས་རྒྱས་རྣམས་ཀྱིས་མ་བསྐུལ་བར། ། དེ་སྲིད་ལུས་གཅིག་ཡེ་ཤེས་ཀྱི། ། ཏིང་འཛིན་དྲེགས་པས་མྱོས་དེ་གནས། ། བསྐུལ་ནས་སྣ་ཚོགས་གཟུགས་ཀྱིས་ནི། ། སེམས་ཅན་དོན་ལ་བརྩོན་དགའ་ཞིང༌། ། བསོད་ནམས་ཡེ་ཤེས་ཉེར་འཕེལ་ནས། ། སངས་རྒྱས་བྱང་ཆུབ་ཐོབ་པར་འགྱུར། ། ཞེས་གསུངས། ཉན་ཐོས་དང་རང་སངས་རྒྱས་ཀྱི་ལམ་གཉིས་པོ་དེ་བླ་ན་མེད་པའི་བྱང་ཆུབ་ཀྱི་ལམ་གྱི་འཁྲུལ་པའམ་བགེགས་ཡིན་ཏེ།
སློབ་དཔོན་ཐོགས་མེད་ཀྱིས། བྱང་ཆུབ་སེམས་དཔའི་ས་ལས། དམྱལ་བར་གནས་པས་བྱང་ཆུབ་ལ། ། གཏན་གྱི་གེགས་བྱེད་མ་ཡིན་ཏེ། ། ཉན་ཐོས་དང་ནི་རང་སངས་རྒྱས། ། དེ་ནི་གཏན་གྱི་བྱང་ཆུབ་གེགས། ། ཞེས་གསུངས། དེ་དག་ཀྱང་སངས་རྒྱ་བར་བྱེད་པ་ལ་གདོད་བྱང་ཆུབ་མཆོག་ཏུ་སེམས་བསྐྱེད་དགོས་ཏེ། རྒྱུད་ལས། ཇི་ལྟར་དུས་གསུམ་མགོན་པོ་རྣམས། །
བྱང་ཆུབ་ཏུ་ནི་ངེས་མཛད་པ། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཞེས་པ་དང༌། རྒྱལ་བའི་ཡུམ་སྡུད་པ་ལས། བྱང་ཆུབ་སེམས་མེད་རྒྱལ་འབྱུང་འཇིག་རྟེན་ཡོད་མེད་ན། ། འབྲས་བུ་བརྒྱ་བྱིན་ཚངས་པ་ཉན་ཐོས་ག་ལ་འབྱུང༌། ། ཞེས་གསུངས་ཏེ། བྱང་ཆུབ་ཀྱི་སེམས་མེད་ན་སངས་རྒྱས་འཇིག་རྟེན་དུ་མི་འབྱུང༌། དེ་མ་བྱུང་ན་ལེགས་པར་གསུངས་པའི་ཆོས་མི་འོང༌།
དེ་མ་བྱུང་ན་ལེགས་པར་སྤྱོད་པ་མི་འོང༌། དེ་མ་བྱུང་ན་བརྒྱ་བྱིན་ལ་སོགས་པའི་མངོན་མཐོ་དང་ཉན་ཐོས་ལ་སོགས་པའི་ངེས་ལེགས་མི་འབྱུང་བའི་ཕྱིར། བྲམ་ཟེ་ཆེན་པོའི་ཞལ་ནས། སྙིང་རྗེ་དང་བྲལ་སྟོང་པ་ཉིད་ཞུགས་གང༌། ། དེས་ནི་ལམ་མཆོག་རྙེད་པ་མ་ཡིན་ནོ། ། ཞེས་གསུངས་པས་ལམ་གྱི་འཁྲུལ་པ་སེལ་བ་ལ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་སྒོམ་དགོས་ཏེ། དེ་ཡང་བྱང་ཆུབ་ཀྱི་སེམས་དེ་སྙིང་རྗེ་ལས་སྐྱེ། སྙིང་རྗེ་བྱམས་པ་ལས་སྐྱེ། རྗེ་ཕག་མོ་གྲུ་པའི་ཞལ་སྔ་ནས། བྱམས་པའི་ཆུ་བོ་མི་གཅོད་ཅིང༌། །
སྙིང་རྗེའི་རྩ་བ་རབ་བརླན་ཏེ། ། བྱང་སེམས་ལྗོན་ཤིང་རབ་རྒྱས་ནས། ། དོན་གཉིས་འབྲས་བུ་སྨིན་མཛད་གསོལ། ། ཞེས་གསུངས། བྱམས་པ་ནི་སེམས་ཅན་བདེ་བ་དང་ལྡན་པར་འདོད་པ་ཡིན། སྙིང་རྗེ་ནི་སྡུག་བསྔལ་དང་བྲལ་བར་འདོད་པ་ཡིན། བྱང་ཆུབ་ཀྱི་སེམས་ནི་རྫོགས་པའི་སངས་རྒྱས་ཐོབ་པར་འདོད་པ་ཡིན་ཏེ། མདོ་སྡེ་རྒྱན་ལས། སེམས་ཅན་རྣམས་ལ་བརྩེ་བ་ཅན། ། འཕྲད་དང་བྲལ་བའི་དགོངས་པ་ཅན། །
མི་འབྲལ་བ་ཡི་བསམ་པ་ཅན། ། ཕན་དགོངས་ཁྱོད་ལ་ཕྱག་འཚལ་ལོ། ། ཅེས་པ་དང༌། མངོན་རྟོག་རྒྱན་ལས། སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། ཅེས་གསུངས། དེ་ཡང་སེམས་ཅན་ཐམས་ཅད་མར་ཤེས་ན་བྱམས་པ་སྐྱེ། གང་ལ་བྱམས་པ་སྐྱེས་པ་ན། སྙིང་རྗེ་རང་ཤུགས་ཀྱིས་སྐྱེ།
སྙིང་རྗེ་སྐྱེས་ན་སྡུག་བསྔལ་དང་འབྲལ་འདོད་པ་སྐྱེ། སྡུག་བསྔལ་ཐམས་ཅད་དང་བྲལ་བ་ཡང་དག་པར་རྫོགས་པའི་སངས་རྒྱས་མིན་པ་གཞན་མེད་པས། སངས་རྒྱས་ཐོབ་པར་འདོད་པའི་བློ་སྐྱེ་སྟེ། བཅོམ་ལྡན་འདས་བྱམས་པའི་ཞལ་ནས། སངས་རྒྱས་མ་གཏོགས་མྱ་ངན་འདས་པ་མེད། ། ཅེས་པ་དང༌། མདོ་ལས། གྲགས་ཆེན་ཤེས་རབ་ཆེན་པོ་པ། ། ཐུབ་ཆེན་དཔའ་བོ་ཆེན་པོ་པ། ། སྲིད་པའི་མྱ་ངན་བརྒལ་བ་པོ། །
ཉོན་མོངས་བརྒལ་ལ་ཕྱག་འཚལ་ལོ། ། ཞེས་གསུངས། ། སངས་རྒྱས་ཐོབ་པར་འདོད་པའི་བློ་སྐྱེས་ན། སངས་རྒྱས་ཐོབ་པར་བྱེད་པའི་རྒྱུ་འཇུག་པ་ལམ་ཕ་རོལ་ཏུ་ཕྱིན་པ་དྲུག་དང༌། ཐེག་པ་ཆེན་པོ་གསང་སྔགས་ལྟར་ན་བསྐྱེད་རྫོགས་རྣམ་པ་གཉིས་ཉམས་སུ་ལེན་པའི་རྩོལ་བ་ལ་འཇུག་པ་འོང་བས། འདི་རྣམས་ཐམས་ཅད་འབྲེལ་པ་ཅན་དུ་འབྱུང་ངོ༌། ། དེ་ལ་རྫོགས་པའི་སངས་རྒྱས་ཐོབ་པར་བྱེད་པའི་རྒྱུ་ངེས་པ་བྱང་ཆུབ་ཀྱི་སེམས་དེ་རྣམ་པ་བཞིའི་སྒོ་ནས་བསྐྱེད་པར་བྱ་སྟེ། སློབ་དཔོན་འཕགས་པའི་ཞལ་སྔ་ནས། རྐྱེན་རྣམ་བཞི་སྟེ་རྒྱུ་དང་ནི། ། དམིགས་པ་དང་ནི་དེ་མ་ཐག །
བདག་པོ་དང་ནི་བཞི་ཡིན་ཏེ། ། རྐྱེན་ལྔ་པ་ནི་ཡོད་པ་མ་ཡིན། ། ཞེས་གསུངས་ཏེ། རྒྱུའི་རྐྱེན་ནི་གདོད་མ་ནས་སེམས་ཅན་ལ་བརྩེ་སེམས་གནས་པས་ཁྲ་དང་སྤྱང་ཀི་ལ་ཡང་བརྩེ་སེམས་ཡོད་པ་དེའོ། ། བདག་པོའི་རྐྱེན་ནི། བླ་མ་བྱང་ཆུབ་ཀྱི་སེམས་དང་ལྡན་པ། རང་བས་གཞན་གཅེས་ཀྱི་བློ་དང་ལྡན་པ་ཞིག་ལས་སེམས་བསྐྱེད་པའི་ཆོ་ག་བླང་བར་བྱ་སྟེ། དེ་ཡང་བྱང་ཆུབ་སེམས་དཔའི་སྡོམ་པ་ཉི་ཤུ་པ་ལས། བླ་མ་སྡོམ་ལ་གནས་ཤིང་མཁས། ། ནུས་དང་ལྡན་ལས་བླང་བར་བྱ། །
ཞེས་གསུངས། དམིགས་པའི་རྐྱེན་ནི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། བླ་ན་མེད་པའི་བྱང་ཆུབ་ཐོབ་པར་འདོད་པའི་བསམ་པ་རྒྱུན་ཆད་མེད་པར་བྱ་སྟེ། སློབ་དཔོན་བློ་གྲོས་མི་ཟད་པའི་ཞལ་ནས། ཕན་པར་བསམ་པ་ཙམ་གྱིས་ཀྱང༌། ། སངས་རྒྱས་མཆོད་ལ་ཁྱད་འཕགས་ན། ། གང་གི་མཉམ་མེད་སེམས་ཅན་གྱི། ། བདེ་དོན་བརྩོན་པ་སྨོས་ཅི་དགོས། ། ཞེས་པ་དང༌། །
སློབ་དཔོན་བི་མ་ལ་མི་ཏྲིའི་ཞལ་ནས། གཞན་ཕན་ལས་ལ་མཐུ་མེད་ཀྱང༌། ། དེ་ཡི་བསམ་པ་རྟག་ཏུ་བྱ། ། གང་ལ་དེ་ཡི་བློ་ཡོད་པ། ། དེ་ལ་དེ་ནི་སྒོས་ཀྱི་ཞུགས། ། ཞེས་གསུངས། དེ་ལྟ་བུའི་སེམས་བསྐྱེད་མི་ཉན་སྙམ་ན། ཡང་དང་ཡང་དུ་གོམས་པར་བྱས་པས་སྐྱེ་སྟེ། སློབ་དཔོན་ཞི་བ་ལྷའི་ཞལ་ནས། གོམས་ན་སླ་བ་མི་འགྱུར་བའི། །
དངོས་དེ་གང་ཡང་ཡོད་མ་ཡིན། ། གང་གི་མི་ཐོས་འཇིགས་པ་ཡང༌། ། དེ་དག་མེད་ན་མི་དགེར་འགྱུར། ། ཞེས་གསུངས་པས་ཡང་དང་ཡང་དུ་བསྒོམ་པར་བྱ་སྟེ། རྒྱལ་བའི་ཡུམ་སྡུད་པ་ལས། ཆུ་ཡི་ཐིགས་པ་བུམ་པ་དང་པོ་ཐ་མའི་བར། ། རིམ་གྱིས་ཉུང་ངུ་ཉུང་ངུས་དེ་ཡོང་འགེངས་པ་ལྟར། ། དང་པོའི་སེམས་ཀྱིས་བྱང་ཆུབ་ཞི་བ་ཐོབ་མིན་ཏེ། ། དེ་མེད་པར་ཡང་དེ་ལ་རེག་པར་ནུས་མ་ཡིན། ། ཞེས་པ་ལ་སོགས་པ་གསུངས་སོ། །
དེ་མ་ཐག་པའི་རྐྱེན་ནི། རང་བས་གཞན་གཅེས་ཀྱི་བསམ་པ་རྒྱུད་ལ་སྐྱེས་པ་སྟེ། དེ་ཡང་བྱང་ཆུབ་སེམས་བསྐྱེད་གྱུར་ན་སྐད་ཅིག་གིས། ། འཁོར་བའི་བརྩོན་རར་བསྡམས་པའི་ཉམས་ཐག་རྣམས། ། བདེ་གཤེགས་རྣམས་ཀྱི་སྲས་སུ་བརྗོད་བྱ་ཞིང༌། ། འཇིག་རྟེན་ལྷ་མིར་བཅས་པས་ཕྱག་བྱར་འགྱུར། ། ཞེས་སློབ་དཔོན་ཞི་བ་ལྷས་གསུངས་པ་དང༌། ཡང་དེ་ཉིད་ཀྱི་ཞལ་སྔ་ནས། གསེར་འགྱུར་རྩི་ཡི་རྣམ་པ་མཆོག་ལྟ་བུ། ། མི་གཙང་ལུས་འདི་བླངས་ན་རྒྱལ་བའི་སྐུ། །
རིན་ཆེན་རིན་ཐང་མེད་པར་བསྒྱུར་བས་ན། ། བྱང་ཆུབ་སེམས་ཞེས་བྱ་བར་ལེགས་བརྟན་ཟུང༌། ། ཞེས་གསུངས། དེ་ལྟ་བས་གཞན་གཅེས་ཀྱི་བློ་རྒྱུད་ལ་སྐྱེས་པའི་དུས་སུ་དེ་མ་ཐག་པའི་རྐྱེན་ཞེས་བྱ་སྟེ། དེ་ལྟར་ཡང༌། བདག་དང་གཞན་དུ་མཉམ་པའི་སེམས་ཉིད་དམ། ། བདག་ལས་གཞན་གཅེས་སྡུག་པ་ཐོབ་ནས་ནི། ། གཞན་གྱི་དོན་གང་རང་གི་དོན་གང་ཡིན། ། ཞེས་གསུངས། དེ་བས་ན་ལམ་གྱི་འཁྲུལ་པ་སེལ་བ་ལ་བྱམས་སྙིང་རྗེ་བྱང་ཆུབ་ཀྱི་སེམས་བསྒོམས་པས།
ཉན་ཐོས་དང་རང་སངས་རྒྱས་ལ་བློ་ལོག་པ་ཞིག་དགོས་གསུང༌། འདི་ལ་ཇོ་བོ་ཆེན་པོས་སྐྱེས་བུ་ཆེན་པོའི་ལམ་རིམ་ཞེས་མིང་འདོགས་སོ།། །། འཁྲུལ་པ་ཡེ་ཤེས་སུ་འཆར་བ་ནི། ཆོས་ཐམས་ཅད་སྟོང་པ་ཉིད་དུ་བསྒོམས་པས། དངོས་པོ་དང་མཚན་མར་འཛིན་པ་ཐམས་ཅད་ལ་བློ་ལོག་པ་ཡིན་ཏེ། སློབ་དཔོན་ཞི་བ་ལྷའི་ཞལ་སྔ་ནས། སྟོང་ཉིད་བག་ཆགས་བསྒོམས་པ་ཡིས། ། དངོས་པོའི་བག་ཆགས་སྤོང་བར་འགྱུར། ། ཞེས་གསུངས། དེ་ལ་འཁྲུལ་པ་གང་ཡིན་ན།
ཉོན་མོངས་པ་དང་རྣམ་པར་རྟོག་པ་ཡིན་ཏེ། སཾ་བྷུ་ཊ་ལས། རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། མི་རྟོག་ཏིང་འཛིན་ལ་གནས་ན། ། མཁའ་བཞིན་བྱེད་པ་མེད་པར་འགྱུར། ། ཅེས་པ་དང༌། བྲམ་ཟེ་ཆེན་པོའི་ཞལ་སྔ་ནས། རླུང་གི་ཆུ་ལ་ཞུགས་ཤིང་དཀྲུགས་པ་ཡིས། ། འཇམ་པའི་ཆུ་ཡང་རྡོ་ཡི་གཟུགས་ལྟར་འགྲོ། །
རྟོག་པས་དཀྲུགས་པས་རྨོངས་པ་གཟུགས་མེད་པས། ། ཤིན་ཏུ་སྲ་ཞིང་མཁྲེགས་པ་ཉིད་དུ་འགྱུར། ། ཞེས་གསུངས། ། དེ་ལ་སྤྱིར་སེམས་ཀྱི་གནས་ལུགས་གདོད་མ་ནས་བདག་མེད་པ་ཞིག་ཡིན་ཏེ། རྒྱུད་ཀྱི་རྒྱལ་པོ་དཔལ་གསང་བ་འདུས་པ་ལས། དངོས་པོ་ཐམས་ཅད་དང་བྲལ་བ། ཕུང་པོ་ཁམས་དང་སྐྱེ་མཆེད་དང༌། ། གཟུང་དང་འཛིན་པ་རྣམ་པར་སྤང༌། ། ཆོས་བདག་མེད་པ་མཉམ་པ་ཉིད། ། རང་སེམས་གདོད་ནས་མ་སྐྱེས་པ། །
སྟོང་པ་ཉིད་ཀྱི་རང་བཞིན་ནོ། ། ཞེས་གསུངས། དེ་ལྟར་བདག་མེད་པ་ལ་མ་རིག་པས་བདག་ཏུ་འཁྲུལ། དེས་བདག་གཞན་ལ་སོགས་པ་འཁྲུལ་ཏེ། དེས་ལས་སྣ་ཚོགས་བསོག་སྟེ། ཁམས་གསུམ་དུ་འཁོར་ཞིང་རིགས་དྲུག་ཏུ་འཁྱམས་ཏེ་སྡུག་བསྔལ་བའོ། ། དེ་ལྟར་ཡང༌། ཇི་སྐད་དུ། འཕགས་པས། བདག་ཡོད་ན་ནི་གཞན་དུ་ཤེས། །
བདག་གཞན་ཆ་ལས་འཛིན་དང་སྡང༌། ། དེ་གཉིས་དང་ནི་འབྲེལ་བ་ལས། ། ཉེས་པ་ཐམས་ཅད་འབྱུང་བར་འགྱུར། ། ཉེས་ཀུན་དེ་ཡི་རྩ་བ་ཅན། ། འདི་ཡང་འཇིག་ཚོགས་ལྟ་བ་ཡིན། ། ཞེས་གསུངས་པ་དང༌། རྒྱལ་བའི་ཡུམ་སྡུད་པ་ལས། ། བདག་དང་བདག་གི་ཆོས་གཉིས་ཡང་དག་མི་སྟོང་སྟེ། ། བྱིས་པ་བདག་ཉིད་ཀྱིས་ནི་མཁའ་ལ་མདུད་པ་བོར། ། དཔེར་ན་དོགས་པའི་འདུ་ཤེས་ཀྱིས་ནི་དུག་ལངས་པ། །
དུག་དེ་ཁོང་དུ་སོང་བ་མེད་ཀྱང་བརྒྱལ་བར་འགྱུར། ། དེ་བཞིན་བྱིས་པ་བདག་དང་བདག་གིར་ཁས་ལེན་པ། ། བདག་དེར་འདུ་ཤེས་ཡང་དག་མིན་རྟོག་སྐྱེ་ཞིང་འཇིག། ། ཇི་ལྟར་འཛིན་པ་དེ་ལྟར་ཀུན་ནས་ཉོན་མོངས་བསྟན། ། བདག་དང་བདག་གིར་མི་འཛིན་རྣམ་པར་བྱང་བས་གསུང༌། ། ཞེས་པ་དང༌། ཡང་དེ་ཉིད་ལས། འགྲོ་བ་འདི་དག་མིང་དང་གཟུགས་ཀྱི་འདམ་ལ་ཆགས། ། རླུང་གི་འཁོར་ལོ་ལྟ་བུ་འཁོར་བའི་འཁོར་ལོར་འཁྱམས། ། འགྲོ་བ་འཁྲུལ་པ་རི་དྭགས་རྒྱར་ཚུད་འདྲར་ཤེས་ན། །
ཤེས་རབ་ལྡན་པ་མཁའ་ལ་བྱ་བཞིན་རྣམ་པར་རྒྱུ། ། ཞེས་པ་དང༌། སློབ་དཔོན་ཀླུ་སྒྲུབ་ཀྱི་ཞལ་སྔ་ནས། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ངར་འཛིན་ཡོད་པའང་ལས་ཡིན་ཏེ། ། དེ་ལས་ཡང་ནི་སྐྱེ་བར་འགྱུར། ། ཅེས་པ་དང༌། སློབ་དཔོན་ཞི་བ་ལྷའི་ཞལ་ནས། བདག་དང་བདག་གིར་འཛིན་པས་ཆགས། །
དེ་གནོད་པ་ལ་ཞེ་སྡང་ངོ༌། ། དེ་ལ་ཉེས་ཚོགས་ཀུན་འབྱུང་ཞིང༌། ། འགྲོ་བ་ཀུན་ནས་ཉོན་མོངས་འགྱུར། ། ཞེས་པ་དང༌། ཡང་དེ་ཉིད་ཀྱི་ཞལ་ནས། འཇིག་རྟེན་དག་ན་འཚེ་བ་གང་ཡོད་དང༌། ། འཇིག་རྟེན་སྡུག་བསྔལ་ཇི་སྙེད་ཡོད་པ་ཀུན། ། དེ་ཀུན་བདག་ཏུ་འཛིན་པ་ལས་བྱུང་སྟེ། ། འདྲེ་ཆེན་དེས་ཀ་ཁྱོད་ལ་ཅི་ཞིག་བྱ། ། ཞེས་གསུངས།
དེ་ལྟར་བདག་ཏུ་འཛིན་པས་ལས་བསགས། ལས་ཀྱིས་འཁོར་བ་མཐོ་དམན་དུ་སྡུག་བསྔལ་ཏེ། ལས་བརྒྱ་པ་ལས། ལས་རྣམས་ཀྱང་ནི་སྣ་ཚོགས་ལས། ། དེ་ཡི་འགྲོ་འདི་སྣ་ཚོགས་བྱས། ། ཞེས་པ་དང༌། མངོན་པ་མཛོད་ལས། འཇིག་རྟེན་སྣ་ཚོགས་ལས་ལས་སྐྱེས། ། ཞེས་གསུངས། དེ་ལ་སངས་རྒྱས་ཀྱི་གསུང་རབ་དང༌། །
བསྟན་བཅོས་རྣམས་ནས་ལས་ཀྱི་དབྱེ་བ་མང་དུ་གསུངས་ཀྱང༌། མདོར་བསྡུ་ན་དགེ་བ་དང་མི་དགེ་བ་གཉིས་སུ་ཤེས་པར་བྱ་སྟེ། དེ་ལ་མི་དགེ་བའི་ལས་ཀྱིས་ངན་འགྲོ་དང་སྡུག་བསྔལ་འབྱུང་སྟེ། སློབ་དཔོན་འཕགས་པའི་ཞལ་སྔ་ནས། འདོད་ཆགས་ཞེ་སྡང་གཏི་མུག་བཅས། ། དེས་བསྐྱེད་ལས་ནི་མི་དགེ་བ། ། དེ་བཞིན་ངན་འགྲོ་ཐམས་ཅད་དོ། ། ཞེས་པ་དང༌། སློབ་དཔོན་ཞི་བ་ལྷའི་ཞལ་སྔ་ནས། མི་དགེ་བ་ལས་སྡུག་བསྔལ་འབྱུང༌། །
འདི་ལས་ཇི་ལྟར་ངེས་ཐར་ཞེས། ། ཉིན་མཚན་ཀུན་ཏུ་བདག་གིས་ནི། ། འདི་ཉིད་འབའ་ཞིག་བསམ་པར་རིགས། ། ཞེས་གསུངས། དགེ་བའི་ལས་ཀྱིས་མཐོ་རིས་ཀྱི་བདེ་བ་འབྱུང་སྟེ། སློབ་དཔོན་འཕགས་པའི་ཞལ་སྔ་ནས། མ་ཆགས་ཞེ་སྡང་གཏི་མུག་མེད། ། དེས་བསྐྱེད་ལས་ནི་དགེ་བའོ། ། དགེ་བས་བདེ་འགྲོ་ཐམས་ཅད་དང༌། ། སྐྱེ་བ་ཀུན་ཏུ་བདེ་བ་དག །
བསམ་གཏན་ཚད་མེད་གཟུགས་མེད་ཀྱི། ། ཚངས་སོགས་བདེ་བ་མྱོང་བར་བྱེད། ། ཞེས་པ་དང༌། དབུ་མ་རྒྱན་ལས། ཚུལ་ཁྲིམས་ཀྱིས་ནི་བདེ་འགྲོར་འགྲོ། ། ལྟ་བས་གོ་འཕང་མཆོག་ཐོབ་བྱེད། ། ཅེས་པ་དང༌། ལུང་ལས། སྐྱེ་དགུ་རྣམས་ནི་བདེ་བ་མངོན་པར་འདོད། ། སྐྱེ་དགུའི་བདེ་བ་ལོངས་སྤྱོད་མེད་ལ་མིན། །
ལོངས་སྤྱོད་སྦྱིན་ལས་འབྱུང་བ་མཁྱེན་པས་ན། ། ཐུབ་པས་དང་པོ་སྦྱིན་པའི་གཏམ་དག་གསུང༌། ། ཞེས་གསུངས་སོ། ། མདོར་ན་དགེ་བ་དང་མི་དགེ་བ་གང་ཡིན་ཡང༌། འཁྲུལ་པ་ཡིན་པར་གཅིག་པར་ཤེས་པར་བྱའོ། ། དེ་ལ་ཀུན་རྫོབ་བྱང་ཆུབ་ཀྱི་སེམས་སྒོམ་པ་དེ་ཉིད་ཡང་འདུས་བྱས་དང་རྒྱུ་རྐྱེན་གྱི་བསྐྱེད་པ། དེ་ལས་བྱས་པའི་ཆོས་ལ་མི་རྟག་པས་ཁྱབ་པས་དེ་ཡང་འཁྲུལ་པ་ཡིན་ཏེ། བྲམ་ཟེ་ཆེན་པོ་ས་ར་ཧའི་ཞལ་སྔ་ནས། འོན་ཏེ་སྙིང་རྗེ་འབའ་ཞིག་བསྒོམས་ན་ཡང༌། ། འཁོར་བ་འདིར་གནས་ཐར་པ་ཐོབ་མི་འགྱུར། །
ཞེས་པ་དང༌། ཕུན་ཚོགས་མ་ཡིན་ཕུན་ཚོགས་བརྟན་པའི་སེམས། ། ཡང་ནི་ཕུན་ཚོགས་པ་ཡང་སྐམ་པར་འགྱུར། ། ཅེས་པ་དང༌། སློབ་དཔོན་འཕགས་པའི་ཞལ་ནས། བྱམས་སོགས་རྨོངས་དང་འགལ་མེད་ཕྱིར། ། ཉེས་པ་ཤིན་ཏུ་ཚར་གཅོད་མིན། ། སྟོང་ཉིད་ལྟ་དང་དེ་འགལ་བས། ། སྟོང་པ་ཉིད་ནི་བསྒོམ་པར་བྱ། ། སྟོང་ཉིད་རྟོགས་པས་གྲོལ་འགྱུར་གྱིས། །
བསྒོམ་པ་ལྷག་མ་དེ་དོན་ཡིན། ། ཞེས་གསུངས། འཁྲུལ་པ་དེ་ཉིད་གདོད་མ་ཉིད་ནས་ལྷུན་གྱིས་གྲུབ་ཅིང་འདུས་མ་བྱས་པ་སྐྱེ་བ་མེད་པར་རྟོགས་པའི་དུས་སུ། སྤང་བླང་མེད་པར་ལྷན་ཅིག་སྐྱེས་པའི་ཡེ་ཤེས་སུ་ཤར་བ་ཡིན་ཏེ། སློབ་དཔོན་འཕགས་པའི་ཞལ་སྔ་ནས། འཁོར་བ་དང་ནི་མྱ་ངན་འདས། ། གཉིས་སུ་ཡོད་པ་མ་ཡིན་ཏེ། ། འཁོར་བའི་དེ་ཉིད་ཤེས་པ་ལ། ། མྱ་ངན་འདས་ཞེས་བརྗོད་པ་ཡིན། ། ཞེས་པ་དང༌།
འཕགས་པ་འདའ་ཀ་ཡེ་ཤེས་ཀྱི་མདོ་ལས། སེམས་རྟོགས་ན་ཡེ་ཤེས་ཡིན་པས་སངས་རྒྱས་གཞན་དུ་མི་བཙལ་བའི་འདུ་ཤེས་རབ་ཏུ་བསྒོམ་པར་བྱའོ། ། ཞེས་གསུངས་ཏེ། དེ་རྟོགས་པར་བྱེད་པ་སུ་ལ་རག་ལས་ན། མཚན་ཉིད་དང་ལྡན་པའི་བླ་མ་ཞིག་ལ་མོས་གུས་བྱས་པས་རྟོགས་པར་འགྱུར་བ་མ་གཏོགས་པ། གཞན་ཚིག་ཏུ་བརྗོད་པ་དང་བློས་དཔྱོད་པའི་ཡུལ་མ་ཡིན་པས། རིག་པའི་གནས་ལྔ་ལ་མཁས་པའི་པཎྜི་ཏས་ཀྱང་རྟོགས་པ་མ་ཡིན་ཏེ། ཀུན་དགའ་བོ་སྡེ་སྣོད་གསུམ་ལ་མངའ་བརྙེས་ཀྱང༌། འཕགས་པ་འོད་བསྲུངས་སྒོམ་ཆེན་ཞིག་གིས་གྲོལ་བ་ལྟ་བུ་དང༌། སློབ་དཔོན་འཕགས་པ་ཀླུ་སྒྲུབ་ལ།
བྲམ་ཟེ་ཆེན་པོ་ས་ར་ཧས། མཆོད་རྟེན་གྱི་དྲུང་དུ་སེམས་ཐག་གཅོད་པའི་མན་ངག་བསྟན་པས། ནུབ་གཅིག་གིས་གྲོལ་བ་ལྟ་བུ་དང༌། སློབ་དཔོན་ཆེན་པོ་ནཱ་རོ་པཎ་ཆེན་གྱི་ཤེས་རབ་ལ་འཛམ་བུ་གླིང་པའི་ཤེས་རབ་ཀྱིས་བཅུ་དྲུག་ཆར་ཡང་མི་ཕོད་པ་ཡོད་ཀྱང༌། ཏིལླི་པ་སྒོམ་ཆེན་ཞིག་ལ་དཀའ་བ་བཅུ་གཉིས་ཀྱིས་མཉེས་པར་བྱས་པས་ཕྱག་རྒྱ་ཆེན་པོའི་དངོས་གྲུབ་ཐོབ་པ་ལྟ་བུ་ལགས་པས། མཁས་པ་པཎྜི་ཏ་ཆེན་པོ་ཐམས་ཅད་ཀྱང༌། རྣལ་འབྱོར་པ་ཀུ་སཱ་ལི་ཉམས་མྱོང་དང་རྟོགས་པ་ཅན་རེའི་དྲུང་དུ་ཕྱིན་ནས་མོས་གུས་བྱས་པས་གྲོལ་བ་ཤ་སྟག་ཡིན་ཏེ། དེ་ལྟ་བུའི་སེམས་ཉིད་ལྷན་ཅིག་སྐྱེས་པའི་ཡེ་ཤེས་ཀྱི་རྟོགས་པ་འཆར་བར་བྱེད་པ་དེ་ལ་ཕྱིའི་རྐྱེན་བླ་མ་དམ་པ་ཞིག་ལ་མོས་གུས་ཀྱི་བསྙེན་བཀུར་བ་དང༌། ནང་གི་རྐྱེན་བསོད་ནམས་བསགས་པ་མ་གཏོགས་པ་གཞན་གྱིས་རྟོགས་པ་མ་ཡིན་ཏེ། དགྱེས་པ་རྡོ་རྗེ་ལས།
གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་སྟེ། ། བླ་མའི་དུས་མཐའ་བསྟེན་པ་དང༌། ། རང་གི་བསོད་ནམས་ལས་ཤེས་བྱ། ། ཞེས་གསུངས་པ་དང༌། རྒྱལ་བའི་ཡུམ་སྡུད་པ་ལས། ཇི་སྲིད་དགེ་བའི་རྩ་བ་ཐམས་ཅད་མ་རྫོགས་པར། ། དེ་སྲིད་སྟོང་ཉིད་དམ་པ་དེ་ནི་ཐོབ་མི་འགྱུར། ། ཞེས་གསུངས། དེ་ལ་མོས་གུས་བྱ་བའི་བླ་མ་དེ་ཡང༌།
མཚན་ཉིད་དང་ལྡན་པའི་བླ་མ་ཁྱད་པར་དུ་སེམས་ཉིད་ཀྱི་རྟོགས་པ་ཡོད་པའི་བླ་མ་ཞིག་ལ་མོས་གུས་བྱས་ཤིང་བསྙེན་བཀུར་བ་ལས་འབྱུང་སྟེ། དཔལ་འཁོར་ལོ་བདེ་མཆོག་གི་རྒྱུད་ལས། གང་གི་དྲིན་གྱི་བདེ་ཆེན་ནི། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུ་ཡི། ། རྡོ་རྗེ་ཅན་ཞབས་པདྨོར་འདུད། ། ཞེས་གསུངས་པས། དེ་ལྟ་བུའི་བླ་མ་དེ་ལ་ཞེ་ཐག་པ་སྙིང་ཁུང་རུས་པའི་གཏིང་ནས། ང་ཅི་ཤེས་ཁྱོད་དེ་ཤེས་ཀྱི་ཚུལ་དུ་མོས་གུས་བྱས་པ་ལས་རྟོགས་པ་སྐྱེ་སྟེ། མོས་གུས་ཀྱི་ཚུལ་ལུགས་ཡང་བླ་མ་དེ་སྐུ་གསུམ་ཡེ་ཤེས་ལྔའི་བདག་ཉིད་ཀྱི་སངས་རྒྱས་སུ་བལྟ་སྟེ།
བླ་མ་ལ་སོ་སོ་སྐྱེ་བོའི་འདུ་ཤེས་སྐྱེས་ན། ཡོན་ཏན་གང་ཡང་གཏན་ནས་སྐྱེ་མི་སྲིད། བྱང་ཆུབ་སེམས་པར་མཐོང་ཡང་སེམས་བསྐྱེད་ཙམ་ཡང་སྐྱེའམ་མི་སྐྱེ་ཐེ་ཚོམ་ཟ་ན། རང་སེམས་རྟོགས་པ་ལྟ་ཅི་སྨོས། བླ་མ་ལ་སངས་རྒྱས་རང་དུ་མཐོང་ཡང་སྤྲུལ་པའི་སྐུར་མཐོང་ན་འགྲོ་བ་ལ་ཕན་པ་གྲུབ་ཙམ། ལོངས་སྐུར་མཐོང་ན་རང་གི་བསམ་པའི་དོན་འགྲུབ་ཙམ་འབྱུང༌། མོས་གུས་ཀྱི་མཐར་ཐུག་པ་སངས་རྒྱས་ཆོས་ཀྱི་སྐུར་བལྟས་ནས་ང་ཅི་ཤེས་ཁྱོད་དེ་ཤེས་ཀྱི་ཚུལ་དུ་བྱས་པ་སེམས་ཉིད་ཀྱི་རྟོགས་པ་སྐྱེ་སྟེ། བྲམ་ཟེ་ཆེན་པོ་ས་ར་ཧ་ཞལ་སྔ་ནས། བླ་མའི་ལུང་ལ་བསྒྲིམ་སྟེ་གུས་འབད་ན། ། ལྷན་ཅིག་སྐྱེས་པ་འབྱུང་བར་ཐེ་ཚོམ་མེད། །
ཅེས་པ་དང༌། ཡང་དེ་ཉིད་ཀྱིས། གདོད་ནས་སྐྱེ་མེད་རང་བཞིན་ཡིན་པ་ལ། ། དེ་རིང་དཔལ་ལྡན་བླ་མས་བསྟན་ཏེ་རྟོགས། ། ཞེས་གསུངས། རྟོགས་པ་སྐྱེ་བའི་ཚུལ་ལ་རིམ་གྱིས་པ་དང༌། ཅིག་ཅར་བ་གཉིས་ཡིན། དེ་ལ་ཅིག་ཅར་བ་ནི་གང་ཟག་དབང་པོ་རབ་སྐྱེ་བ་སྔ་མ་ཕན་ཆད་དུ་སྦྱངས་པ་དཔག་ཏུ་མེད་པ་སོང་བ་རྣམས། ཚེ་འདིར་བླ་མའི་མཚན་ཐོས་པའམ། ཞལ་མཐོང་བའམ་ཁྲིད་བྱས་མ་ཐག་ཙམ་གྱིས་སྟོང་ཉིད་ཀྱི་དོན་རྟོགས་པ་ལ་ཟེར་ཏེ།
སྔ་མའི་སྦྱངས་པ་ལ་ལྟོས་ནས་དེ་ཡང་རིམ་གྱིས་པ་ཡིན་པ་རྗེ་ཕག་མོ་གྲུ་པས་བཞེད་དོ། ། རྣལ་འབྱོར་མ་ཀུན་ཏུ་སྤྱོད་པའི་རྒྱུད་ལས། གང་གི་མྱུར་དུ་ཤེས་བྱ་བ། ། བླ་མའི་རིམ་པས་ཇི་ལྟར་བསྟན། ། སྐྱེ་བ་བྱེ་བ་སྟོང་ཕྲག་དུ། ། ང་ཡི་ཡེ་ཤེས་ཀྱིས་བསྐུལ་ཡིན། ། དད་པ་ཡང་དག་བསྐྱེད་པ་དང༌། ། རྣལ་འབྱོར་སྤྱོད་ཡུལ་གནས་པ་ཡིན། ། ཅེས་གསུངས། རིམ་གྱིས་པ་ནི་བླ་མ་ལ་མོས་གུས་རིམ་གྱིས་བྱས་ཤིང་བསོད་ནམས་ཀྱི་ཚོགས་བསགས་པས་མངོན་པར་རྟོགས་པ་ཡང་དེའི་ཁ་ཚོན་ཙམ་སྐྱེ་བ་ཞིག་ཡིན་གསུང༌།
གཞན་ཡང་རྗེ་ཕག་མོ་གྲུ་པའི་ཞལ་སྔ་ནས། མོས་གུས་ཐོད་བརྒལ་དུ་སྐྱེ་བ་རྣམས་ལ་ཐོད་བརྒལ་བའི་རྟེན་གྱི་གང་ཟག་བྱ་བ་ཡང་གསུངས་སོ། ། དེ་རྣམས་གང་ཡིན་ཡང་རང་གི་སེམས་སྐྱེ་བ་མེད་པར་རྟོགས་པའི་དོན་དེ་ལ་གོམས་པར་བྱ་བར་གསུངས་ཏེ། བྲམ་ཟེ་ཆེན་པོ་ས་ར་ཧའི་ཞལ་ནས། ཟླ་བ་རྒྱས་འདྲ་བ་ནི་གོམས་པ་ལས་བྱུང་སྟེ། ། གསལ་བར་བྱེད་པ་ས་མུན་ཉི་ཟླའི་འོད་འདྲར་སྤྱོད། ། ཅེས་པ་དང༌། སློབ་དཔོན་ཟླ་བ་གྲགས་པའི་ཞལ་སྔ་ནས། འགྲོ་སྙིང་རྣམ་དག་ཞེས་བྱ་བ། ། ཐུབ་པ་ཆེན་པོ་ཡང་དག་བཞུགས། །
ནམ་མཁའི་རང་བཞིན་དེ་ལས་ནི། ། རྣལ་འབྱོར་པ་ཡི་བསམ་གཏན་བྱ། ། ཞེས་གསུངས། སེམས་ཉིད་ཀྱི་དོན་རྟོགས་པ་དེ་ཉིད་མ་བཅོས་པར་བསྒོམ་པར་བྱ་སྟེ། སློབ་དཔོན་ཏོག་ཙེ་པས། ཐ་མལ་ཤེས་པ་སྙིང་གི་དབུས་སུ་སད། ། ཚོགས་དྲུག་དག་ན་བདེ་བ་རྒྱུན་མི་འཆད། ། བྱས་པ་ཐམས་ཅད་དོན་མེད་སྡུག་བསྔལ་རྒྱུ། ། བསྒོམ་དུ་མེད་པ་གཉུག་མའི་ངང་ལ་ཞོག ། ཅེས་གསུངས་པ་དང༌།
དགྱེས་པ་རྡོ་རྗེ་ལས། གང་ཡང་ཡིད་ཀྱིས་མི་བསྒོམ་པར། ། འགྲོ་བ་ཐམས་ཅད་བསྒོམ་པར་བྱ། ། ཐམས་ཅད་ཆོས་ནི་ཡོངས་ཤེས་ནས། ། བསྒོམ་པ་ཉིད་ནི་སྒོམ་པ་མིན། ། ཞེས་པ་དང༌། བྱམས་པའི་ཞལ་ནས། འདི་དག་རང་བཞིན་མི་དམིགས་པས། ། ཡོངས་སུ་སྦྱོང་བ་ཤེས་པར་བྱ། ། ཞེས་པ་དང༌།
བྲམ་ཟེ་ཆེན་པོའི་ཞལ་ནས། རང་བཞིན་དག་པའི་སེམས་ལ་བསམ་གཏན་དག་གིས་མི་བསླད་དེ། ། བདག་ཉིད་བདེ་ལ་གནས་ཤིང་གདུང་བར་མ་བྱེད་ཅིག ། ཅེས་གསུངས་སོ། ། དེ་ལྟར་སེམས་གོམས་པ་ལས། སྣང་སེམས་གཅིག་ཏུ་འདྲེས་ཤིང་གཉིས་འཛིན་རང་སར་དག་པ་འབྱུང་སྟེ། བྲམ་ཟེ་ཆེན་པོའི་ཞལ་ནས། མདུན་དང་རྒྱབ་དང་ཕྱོགས་བཅུ་རུ། ། གང་གང་མཐོང་བ་དེ་དེ་ཉིད། ། དེ་རིང་ཉིད་དུ་མགོན་པོ་ང་ནི་འཁྲུལ་པ་ཆད། །
ད་ནི་སུ་ལ་ཡང་འདྲི་བར་མི་བྱའོ། ། ཞེས་གསུངས། དེ་ལྟར་ཤེས་ན་ཆབ་རོམ་ཆུ་རུ་ཞུ་བ་ལྟ་བུ། འཁྲུལ་པ་ཡེ་ཤེས་སུ་འཆར་ཏེ། དེ་ཡང་ཉོན་མོངས་པའི་གཙོ་བོ་དུག་ལྔ་ལ་ཡེ་ཤེས་ལྔ་འབྱུང་ལ། གཞན་རྣམ་པར་རྟོག་པ་ཕྲ་རགས་ཇི་སྙེད་ཐམས་ཅད་ཀྱིས་ཀྱང་ཡེ་ཤེས་བྱེ་བྲག་དེ་སྙེད་རེ་རེ་བསྐྱེད་དེ། སློབ་དཔོན་བིརྺ་པའི་ཞལ་སྔ་ནས། རྣམ་རྟོག་ཡེ་ཤེས་ལྔར་གྱུར་པ། ། རྟག་ཏུ་བརྟེན་ཅིང་སྤྱད་པར་བགྱི། ། ཞེས་པ་དང༌།
རྒྱུད་བླ་མ་ལས། དབང་པོ་ལྔ་རྣམས་གཞན་གྱུར་དང༌། ། དོན་ཀུན་འཇུག་དང་ཀུན་བྱེད་དང༌། ། ཡོན་ཏན་བརྒྱ་ཕྲག་བཅུ་གཉིས་དང༌། ། རྣལ་འབྱོར་དམ་པའང་ཐོབ་པར་འགྱུར། ། ཞེས་པ་དང༌། མཁའ་འགྲོ་མ་རྡོ་རྗེ་གུར་ལས། དབང་པོ་གང་དང་གང་ལམ་ཉིད། ། དེ་དེའི་རང་བཞིན་ཕྱིར་ལ་འགྲོ། ། ཕན་པ་མཆོག་གི་སྦྱོར་བ་ཡིས། །
སངས་རྒྱས་ཀུན་གྱི་རང་བཞིན་བྱེད། ། ཅེས་པ་དང༌། ཡང་སློབ་དཔོན་བིརྺ་པའི་ཞལ་ནས། ས་གསུམ་མཐར་ཕྱིན་གསུམ་ཕྲག་གསུམ་གནས་འགྱུར། ། ཤེས་བརྒྱད་གྱུར་པ་ཡེ་ཤེས་ལྔར་གྱུར་ཏེ། ། ཡེ་ཤེས་ཆོས་ཀྱི་དབྱིངས་དང་དབྱེར་མེད་པ། ། ཆོས་སྐུ་བྱང་ཆུབ་སྙིང་པོ་ཐོབ་པར་ཤོག ། ཅེས་གསུངས་སོ། ། དེ་ལྟར་འཁྲུལ་པ་ཡེ་ཤེས་སུ་ཤར་བའི་དུས་སུ། དཔེར་ན་ཆུ་དྭངས་པའི་ནང་དུ་ཉི་ཟླ་ལ་སོགས་པའི་གཟུགས་བརྙན་ཤར་བ་དང་འདྲ་བར་སྟོབས་དང་མི་འཇིགས་པ་ལ་སོགས་པ་སངས་རྒྱས་ཀྱི་ཡོན་ཏན་ཐམས་ཅད་ལྷུན་གྱིས་གྲུབ་པར་ཤར་ནས་འབད་པ་མེད་པར་གཞན་གྱི་དོན་ལྷུན་གྱིས་གྲུབ་པ་དང༌།
རྒྱུན་ཆད་པ་མེད་པར་རང་ཤུགས་ཀྱི་འབྱུང་སྟེ། སློབ་དཔོན་བྲམ་ཟེ་ས་ར་ཧའི་ཞལ་ནས། ཐེག་པ་ཆེན་པོ་བླ་མེད་སྙིང་པོའི་ལམ་འདི་ནི། ། འབྲས་བུ་ལམ་དུ་ཁྱེར་ནས་གདོད་ནས་འབྲས་བུར་གནས། ། ཞེས་པ་དང༌། ཡང་སེམས་ནི་ངོ་བོ་ཉིད་ཀྱིས་དག་པས་ན། ། དེ་ཉིད་དྲི་མེད་མཆོག་གི་གོ་འཕང་ངོ༌། ། ཞེས་པ་དང༌། ཡང་ཇི་སྐད་དུ། སྙིང་རྗེ་མ་གཏོགས་གཞན་ཕན་འབྲས་བུ་འཛིན། །
མིང་ནི་མཆོག་ཏུ་གཞན་ལ་ཕན་པའོ། ། སྟོང་པའི་སྟོང་པ་དམ་པའི་མེ་ཏོག་རྒྱས། ། སྙིང་རྗེ་རྣམ་པ་སྣ་ཚོགས་དུ་མར་ལྡན། ། ལྷུན་གྱིས་གྲུབ་པ་ཕྱི་མའི་འབྲས་བུ་སྟེ། ། བདེ་བ་འདི་ནི་གཞན་པའི་སེམས་མིན་ནོ། ། ཞེས་གསུངས། གཞན་ཡང་སློབ་དཔོན་ཆེན་པོ་བྲམ་ཟེ་ས་ར་ཧའི་ཞལ་ནས། གང་དང་གང་གི་བསམ་པ་ཡིས། ། མི་རྣམས་ཀྱིས་ནི་ཡིད་སྦྱར་ནས། ། དེས་ནི་དེ་ཡི་སྔོན་འགྲོ་བ། །
ནོར་བུ་སྣ་ཚོགས་གཟུགས་ཇི་བཞིན། ། ཞེས་གསུངས། དེ་ལྟར་འཁྲུལ་པ་ཡེ་ཤེས་སུ་འཆར་བ་འདི་ལ། ཇོ་བོ་བཀའ་གདམས་པ་ཀུན་ན་རེ། བདག་མེད་རྣམ་པ་གཉིས་བསྒོམ་པས་འཁྲུལ་པ་ཡེ་ཤེས་སུ་འཆར་བ་གསུང་བར་གདའ་སྟེ། བླ་མ་རིན་པོ་ཆེའི་ཞལ་ནས། རང་གི་སེམས་སྐྱེ་བ་མེད་པར་རྟོགས་པས་དངོས་པོ་དེ་མཚན་མར་འཛིན་པ་ཐམས་ཅད་ལས་བློ་ལྡོག ། དངོས་པོ་དང་མཚན་མར་འཛིན་པ་ཐམས་ཅད་ལ་བློ་ལོག་པས་འཁྲུལ་པ་དེ་ཉིད་གཉིས་མེད་ལྷན་ཅིག་སྐྱེས་པའི་ཡེ་ཤེས་སུ་འཆར་གསུངས་སོ། ། དེ་བས་ན་འཁྲུལ་པ་ཡེ་ཤེས་སུ་འཆར་གསུངས་སོ། ། དེ་བས་ན་འཁྲུལ་པ་ཡེ་ཤེས་སུ་འཆར་བར་བྱེད་པ་ལ་ཆོས་ཐམས་ཅད་སྟོང་པ་ཉིད་དུ་བསྒོམས་པས།
དངོས་པོ་དང་མཚན་མར་འཛིན་པ་ཐམས་ཅད་ལ་བློ་ལོག་པ་ཞིག་དགོས་གསུངས། དེ་ལ་མདོར་བསྡུ་ན་རྟེན་གྱི་གང་ཟག་ལས་དང་པོ་པ་ཞིག་སངས་རྒྱ་བར་བྱེད་པ་ལ། ཆོས་ཆོས་སུ་འགྲོ་བ་ཞིག་དགོས། ཆོས་ལམ་དུ་འགྲོ་བ་ཞིག་དགོས། ལམ་འཁྲུལ་པ་སེལ་བ་ཞིག་དགོས། ། འཁྲུལ་པ་ཡེ་ཤེས་སུ་ཤར་བ་ཞིག་དགོས། བཞི་པོ་དེ་ཚང་ན་རྟེན་གྱི་གང་ཟག་ཅིག་སངས་རྒྱ་བའི་ལམ་ཚང་ལ་མ་ནོར་བ་ཞིག་ཡིན་པས་དེ་ཁོ་ན་བཞིན་དུ་ཉམས་སུ་ལེན་པར་ཞུ། ། ལྔ་རྒྱ་དུས་ཀྱི་མཚུངས་མེད་ཆོས་ཀྱི་རྗེ། ། སྒམ་པོ་པ་ཡི་དམ་ཆོས་ཚིག་བཞི་འདི། ། དཔལ་ལྡན་ཕག་མོ་གྲུ་པ་ཆོས་ཀྱི་རྗེའི། །
སྲས་ཀྱི་ཐུ་བོ་འཇིག་རྟེན་གསུམ་གྱི་མགོན། ། འགྲོ་བའི་བླ་མ་འབྲི་གུང་རིན་ཆེན་གྱི། ། ཞལ་ནས་བྱུང་བ་བདུད་རྩི་ལྟ་བུའི་ཆོས། ། སྒྲོ་སྐུར་སྤངས་ཤིང་གུས་པས་བླངས་པ་ཡི། ། བླ་མ་དམ་པའི་གསུང་ངག་རིན་པོ་ཆེ། ། རང་གི་སློབ་མར་གྱུར་པ་མ་གཏོགས་པ། ། བླ་མ་མེད་ཀྱང་དཔེ་འདི་སྦྱིན་མི་བྱ། ། བདག་གིས་ཞུ་བ་ཕུལ་བའི་དོན་འདི་ལ། ། རིགས་ལྡན་རྣམས་ཀྱང་ངག་ལ་ཉན་པར་ཞུ། ། དེས་ཐོབ་དགེ་བ་དྲི་མེད་གང་ཡིན་དེས། །
དྲི་མེད་མཆོག་གི་གོ་འཕང་གནས་ཐོབ་ཤོག ། རྫོགས་སོ།། །།
༨༠༧༽ ༄། །ཤྲཱི་ཕུག་པར་བུམ་པའི་སྤྲིངས་ཡིག་གཉིས་མེད་མ།། མཁའ་གཉིས་སུ་མེད་པའི་ནམ་མཁའ་ལ། ། འཇའ་གཉིས་སུ་མེད་པའི་གཟུགས་སྐུ་ཤར། ། ཡོངས་སུ་དག་པའི་རྒྱུ་འབྲས་དེ། ། རང་བཞིན་མེད་ཀྱང་མི་འཁྲུལ་བར། ། ཆོས་རྗེ་ཐུབ་པ་རྣམས་ཀྱིས་གསུངས། ། སྐུ་གཉིས་སུ་མེད་ལ་ཕྱག་འཚལ་ལོ། །
ཁྱེད་ཀྱིས་འབུལ་བ་ཞབས་འབྲིང་དང༌། ། ཞབས་ཏོག་རྒྱ་ཆེན་བགྱིས་པ་རྣམས། ། དབུས་གཙང་པྲེ་ཏའི་གྲོང་ཁྱེར་དུ། ། བདུད་རྩིའི་ཆར་པ་ཆེན་པོ་ཕབ། ། གདུལ་བྱའི་ལོ་ཏོག་ཚིམ་པ་འདིས། ། ཨེ་མ་ངོ་མཚར་མི་ཆེ་འམ། ། ཁྱེད་ཕྱིར་བདག་གིས་བྲིས་པ་ཡི། ། བསྟན་བཅོས་རྒྱུ་མཚན་མང་པོ་དེ། ། རྒྱུ་མཚན་གནད་དང་བཅས་པར་ཡང༌། ། ཐུགས་སུ་ཆུད་པ་ངོ་མཚར་ཆེ། །
འབུལ་བ་མཛོད་དང་ཞབས་ཏོག་ཅན། ། ལྟེམ་རྐྱང་མ་མཛད་ཉམས་རྟོགས་ཅན། ། རྒྱུན་མ་གཅོད་གཅིག་དད་པ་ཅན། ། བདག་གི་ཟ་འདོད་ཨ་ཅང་སྟེ། ། སོ་ནམ་བྱ་རྒྱུ་འདི་ལས་མེད། ། ཕྱག་བྱད་བཟང་པོ་ཐུགས་ལ་བཏགས། ། ཡིག་རྟེན་དབུ་ཞྭ་གསོལ་འཕྲོ་གཅིག ། བསྐུར་ནས་མཆིས་པ་བཞེས་པར་ཞུ།། །། ༨༠༨༽ ༄། །བསྟན་བཅོས་རང་གྲོལ་ཡེ་ཤེས་སྤོ་སྤོ་བཀྲ་ཤིས་རྒྱལ་མཚན་ལ་གདམས་པ།།
དུས་གསུམ་སངས་རྒྱས་མ་ལུས་ཐམས་ཅད་ཀྱིས། ། དབང་བསྐུར་བསྟན་པ་དར་ཞིང་རྒྱས་པར་མཛད། ། སེམས་ཅན་ཀུན་ལ་མཐུན་པའི་ཡིད་དང་ནི། ། ཕན་སེམས་བློ་གྲོས་ཆོས་ཀྱི་གཏམ་རྣམས་གསུངས། ། ལྷུན་གྲུབ་བྱང་ཆུབ་སེམས་གཉིས་དབྱེར་མེད་ཀྱིས། ། གསོལ་བ་གང་བཏབ་འབྲས་བུ་འབྱིན་པ་ཡི། ། དྲིན་ཆེན་བླ་མ་ཕྱག་འཚལ་སྐྱབས་སུ་མཆི། ། ལར་གྱིས་བསྒོམས་ཀྱང་རུང་ལ་མ་བསྒོམས་ཀྱང༌། ། རང་སེམས་སྐྱེ་མེད་ཆོས་སྐུར་རྟོགས། ། ཅི་བདེའི་སྤྱོད་པ་བབས་ལ་རྒྱུར། །
བླ་མའི་དྲིན་ལས་བྱུང་བར་གོ། ། བཟུང་འཛིན་དག་པའི་ལྟ་བ་དེ། ། བློ་ལས་འདས་པའི་བསྒོམ་པ་ཡིན། ། བློ་ལས་འདས་པའི་བསྒོམ་པ་དེ། ། བྱེད་པ་མེད་པའི་སྤྱོད་པ་ཡིན། ། བྱེད་པ་མེད་པའི་སྤྱོད་པ་དེ། ། སྒོམ་དུ་མེད་པའི་རྣལ་འབྱོར་ཡིན། ། བསྒོམ་དུ་མེད་པའི་རྣལ་འབྱོར་དེ། ། སྣང་བ་མེད་པའི་ཤེས་རབ་ཡིན། ། བསྒོམ་མང་པོའི་ནང་ན་མི་འཚོལ་བ། །
གཅིག་པུར་འདུག་ན་མི་སྐྱོ་བ། ། འཁོར་འདས་ཐམས་ཅད་མི་རྟོག་པ། ། ཆོས་རྣམས་གདོད་ནས་མ་སྐྱེས་པ། ། སོ་རྒན་ངེད་ཀྱི་གསང་ཚིག་ཡིན། ། ངས་རྙེད་དང་བཀུར་སྟི་ཆགས་པ་ལ། ། རང་དོན་དང་གཞན་དོན་དུ་མ་བྱས་པར། ། སེམས་སྐྱེ་མེད་ཀྱི་ངོ་བོ་གོམས་པར་བྱས། ། ནད་དང་གནོད་པ་སྡུག་བསྔལ་ཚོགས། ། དག་པའི་ལུས་ལ་མི་གནས་པས། ། ལུས་ཡི་དམ་ལྷ་ལ་གོམས་པར་བྱས། །
རྫུན་དང་ཕྲ་མ་ངག་འཁྱལ་ལ། ། ཕོ་བཟོ་པོའི་ཡང་ཟོང་མ་བྱས་པས། ། ངག་བདེན་པའི་ཚིག་ལ་གོམས་པར་བྱས། ། ཕྱིན་ཅི་ལོག་གི་བསམ་པ་ཡིས། ། ཆོས་བརྒྱད་ཀྱི་ཀུན་སློང་མ་བྱས་པར། ། བློ་བསོད་ནམས་ཀྱི་ཚོགས་ལ་གོམས་པར་བྱས། ། འཁོར་བའི་སྙིང་པོ་ཆགས་སྡང་ལ། ། ཡང་དག་གི་དོན་དུ་མ་བྱས་པར། ། བློ་བྱང་ཆུབ་སེམས་ལ་གོམས་པར་བྱས། ། མི་འོང་དང་མི་རིགས་མི་འཐད་ཀྱི། །
ལོག་ལྟའི་རང་ཤེས་མ་བྱས་པར། ། སེམས་མོས་གུས་ཀྱི་ཡིད་ལ་གོམས་པར་བྱས། ། ང་དང་བདག་ཏུ་འཛིན་པ་ལ། ། རྟག་པའི་འདུ་འཛི་མ་སྐྱེས་པར། ། སེམས་མི་རྟོག་པ་ལ་གོམས་པར་བྱས། ། གང་བསགས་ཀྱི་འབྲས་བུ་འབྱིན་པ་ལ། ། རྒྱུ་འབྲས་ལ་ཁྱད་གསོད་མ་བྱས་པར། ། བློ་དཀར་པོའི་ཕྱོགས་ལ་གོམས་པར་བྱས། ། འདོད་ཆགས་ཞེ་སྡང་གཏི་མུག་གསུམ། ། དུག་གསུམ་གྱི་གཡུལ་ངོ་འཕྲལ་དུ་བཟློག །
སེམས་བརྟུལ་ཞུགས་ཀྱི་དཔའ་བོ་གོམས་པར་བྱས། ། ཐོས་དང་བསམ་པའི་ང་རྒྱལ་གྱིས། ། གཟུང་འཛིན་གྱི་རང་སྒྲོག་མ་བཅུག་པར། ། བློ་ཟུང་འཇུག་གི་གཤིས་ལ་གོམས་པར་བྱས། ། ཟས་ཕུད་དང་གོས་ཕུད་ཁོང་འཛུམ་གྱིས། ། མཛེས་སྡུག་གི་ཤག་པོ་མ་བཙལ་བར། ། བློ་མཉམ་པ་ཉིད་ལ་གོམས་པར་བྱས། ། སྤང་བྱ་དང་གཉེན་པོ་མེད་པའི་ཆོས། ། གདོད་ནས་མ་སྐྱེས་བློ་ལས་འདས། ། སྤྲོས་དང་བྲལ་བར་རྟོགས་ཕྱིར་དང༌། །
ལྟ་བ་སྤྱོད་པ་སྒོམ་པ་གསུམ། ། སེམས་སྐྱེ་མེད་ཆོས་སྐུར་རོ་གཅིག་པས། ། གཉིས་འཛིན་གྱི་རྟོག་པ་མེད་ཕྱིར་དང༌། ། རྒྱུ་འབྲས་རྟེན་འབྲེལ་སྣ་ཚོགས་རྣམས། ། ཞིང་དང་བསམ་པ་དངོས་པོ་ཡི། ། བསམ་པའི་འགྲོ་ལྡོག་ཡིན་ཕྱིར་དང༌། ། ཐམས་ཅད་བཟང་པོར་གོ་བས་ཀུན་ཏུ་བཟང༌། ། སྐྱོན་རྣམས་དག་པའི་རང་སེམས་ཀྱིས། ། བསམ་པའི་རང་གཟུགས་ཡིན་ཕྱིར་དང༌། ། གདོད་ནས་དག་པའི་རང་སེམས་ལ། །
སྐྱོན་རྣམས་མཐོང་ན་གཏི་མུག་ཡིན། ། སྣང་བ་རང་སེམས་ཡིན་ཕྱིར་དང༌། ། གཡའ་བྲལ་མེ་ལོང་དག་པ་ལ། ། ལེགས་དང་མ་ལེགས་བྱད་རྣམས་བལྟ། ། གཞན་རྣམས་མི་བདེན་ང་ཡི་བདེན། ། ཕྱིན་ཅི་ལོག་གི་རང་བདེན་ཅན། ། སྐྱོན་རྣམས་རང་ལ་ཡོད་ཕྱིར་དང༌། ། ཆོས་འདི་ལ་ལྟོས་ལ་སྐྱོན་འདུག་ན། ། ངན་རྣམས་ཐམས་ཅད་བཟོད་ཀྱི་སྒྲོགས། ། བསྟན་བཅོས་ཡེ་ཤེས་རང་གྲོལ་འདི། །
བྲིས་པའི་བསོད་ནམས་བསམ་མི་ཁྱབ། ། བསམ་གྱིས་མི་ཁྱབ་བསོད་ནམས་ཀྱིས། ། འགྲོ་རྣམས་སངས་རྒྱས་སྐུ་གསུམ་ཤོག ། རྫོགས་སོ།། །། ༨༠༩༽ ༄། །བཤེས་གཉེན་གཞོན་ནུ་དབང་ཕྱུག་ལ་སྙིང་གཏམ་ཚིག་ཏུ་བརྗོད་པ།། དུས་གསུམ་སངས་རྒྱས་ངོ་བོ་ཉིད། ། བཤེས་གཉེན་དམ་པ་རིན་པོ་ཆེ། ། འཁོར་བ་ཆོས་སྐུར་སྒྱུར་མཛད་པ། ། མཉམ་མེད་བླ་མ་ཕྱག་འཚལ་ལོ། །
འདོད་ཆགས་ཞེ་སྡང་གཏི་མུག་གསུམ། ། དེས་བསྐྱེད་ལས་ནི་མི་དགེ་བ། ། དེ་ཡི་གཉེན་པོ་གང་རུང་ཅིག ། རྒྱུད་ལ་སྐྱེས་པའི་དུས་ཀྱི་ཚེ། ། སྤང་བྱའི་ནང་དུ་གཉེན་པོ་དེ། ། ཤི་བར་གྱུར་ན་བར་ཆད་ཡིན། ། རང་གི་རྒྱུད་ལ་ཡོད་པ་དེས། ། གཞན་གྱི་ཉོན་མོངས་སྤོང་བ་དང༌། ། འགྲོ་བ་གཞན་ལ་ཕན་གྱུར་ན། ། མར་མེ་གཅིག་ལས་མང་འཕེལ་དང༌། །
གཅིག་པོ་ཤི་བར་མ་གྱུར་བཞིན། ། དགེ་སྦྱོར་བྱས་པས་མཐུན་པ་ཡིན། ། ལས་འཕྲོ་ཅན་གྱི་སྐྱེས་བུ་དེས། ། རྙེད་དང་བཀུར་སྟི་སྣ་ཚོགས་དང༌། ། འཁོར་དང་འདུ་འཛི་ཐམས་ཅད་ལ། ། ཆགས་དང་སྡང་བའི་བློ་མེད་པས། ། སངས་རྒྱས་གཉིས་པ་ལྟ་བུ་ཡི། ། བརྒྱུད་པའི་བླ་མ་གོང་མ་དང༌། ། དུས་གསུམ་རྒྱལ་བའི་བསྟན་པ་དེ། ། དར་ཞིང་རྒྱས་པའི་བསམ་པ་དང༌། །
འགྲོ་དྲུག་འཁོར་བའི་སེམས་ཅན་ལ། ། ལྷག་པའི་བསམ་པ་གཡོ་མེད་པས། ། རང་གཞན་གཅིག་ཏུ་འདྲེས་གྱུར་ནས། ། ནགས་ལ་མཆེད་པ་མེ་ཡི་རྒྱུད། ། རྩྭ་དང་ཤིང་རྣམས་ཡིན་པ་ལྟར། ། གཡོ་དང་མི་གཡོ་རང་གཞན་ཀུན། ། གཅིག་ཏུ་བྱས་ནས་བརྩོན་པའི་ཤུགས། ། དྲག་པོས་དགེ་སྦྱོར་ཉམས་བླངས་ན། ། ལྷ་དང་བླ་མ་རང་ཉིད་གསུམ། ། དཔང་པོར་བཞག་པའི་ཞེ་མནའ་ཡི། །
ཅིག་ཅར་ཉམས་སུ་བླངས་གྱུར་ན། ། གྲུ་དང་མཉན་པ་འགྲོན་པོ་གསུམ། ། དུས་གཅིག་ཕར་ཁར་ཕྱིན་པ་ཡིན། ། འཁོར་འདས་གཉིས་ཀྱི་འདུག་ས་ནི། ། གཏི་མུག་བདག་འཛིན་ཆེན་པོ་དེ། ། ས་གཞིའི་ཚུལ་དུ་གནས་གྱུར་ཅིང༌། ། ཆགས་དང་སྡང་བའི་ས་བོན་དེ། ། འགྲོ་དྲུག་འཁོར་བའི་འབྲས་བུར་སྨིན། ། ལས་ཉོན་མོངས་གཉིས་ཀྱི་ཚུལ་དུ་འཁོར། ། ལས་ཉོན་མོངས་གཉིས་ཀྱི་རྣམ་བཞག་ནི། །
མངོན་རྒྱུ་རགས་པའི་རྣམ་རྟོག་ཏུ། ། ཕྲ་བའི་བག་ཆགས་ཐམས་ཅད་ཞི། ། ཚུ་རོལ་མཐོང་བའི་གང་ཟག་རྣམས། ། ངོ་མཚར་རྨད་དུ་བྱུང་བར་འཛིན། ། མཁས་པའི་རྨོངས་པ་མགོ་སྐོར་མཁན། ། ཞི་གནས་ཞེས་ཀྱང་བརྗོད་པ་ཡིན། ། ཀུན་འབྱུང་འཁོར་བའི་ས་བོན་ཡིན། ། ཉོན་མོངས་ཞེས་ཀྱང་དེ་ལ་བྱ། ། རགས་པའི་རྣམ་རྟོག་སོ་སོ་ལ། ། ལུས་ཀྱི་འདུག་ལུགས་སོ་སོར་གྲུབ། །
ཕྲ་རགས་བག་ཆགས་རྐྱེན་དུ་འགྱུར། ། ཉོན་མོངས་རྒྱུ་ལས་འབྲས་བུ་ལས། ། ལས་ལས་ཉོན་མོངས་ས་བོན་གྱི། ། ཐུག་མེད་འཁོར་བའི་སྡུག་བསྔལ་མྱོང༌། ། འདི་འཁོར་བའི་འཁོར་ལོའི་འདུག་ལུགས་ཡིན། ། མྱ་ངན་འདས་པའི་འདུག་ཚུལ་ནི། ། བསགས་པ་མཆོག་ལྡན་གང་ཟག་གིས། ། ཚད་ལྡན་བླ་མས་ཟིན་ཙམ་ན། ། ཅིག་ཅར་འཇུག་དང་རིམ་གྱིས་པ། ། ཅིག་ཅར་འཇུག་པའི་གང་ཟག་ལ། །
མ་བཅོས་ཕྱག་རྒྱ་ཆེན་པོ་བསྟན། ། མ་བཅོས་པ་ཡི་རྣམ་བཞག་དེས། ། རང་བཞིན་ཕྱག་རྒྱ་ཆེན་པོ་དེ། ། འགྱུར་མེད་ལྷུན་གྱིས་གྲུབ་པར་རྟོགས། ། བློ་ཡི་ཡུལ་དུ་མ་གྱུར་པས། ། སྤྲོས་དང་བྲལ་ཞེས་རྗེ་བཙུན་གསུང༌། ། སྟོང་པར་འདུག་པས་རྣམ་རྟོག་ལ། ། སྤྲོས་དང་བྲལ་བར་མི་བཞེད་དོ། ། སྤྲོས་བྲལ་དེ་ཉིད་གོམས་པ་ལས། ། དུག་ཅན་སྨན་དུ་ན་འཕོས་པ། །
བྱང་ཆུབ་སེམས་ཀྱི་གསེར་འགྱུར་རྩིས། ། རྒྱུ་ལྔ་འཁོར་ལྔ་འཁོར་བའི་འཁོར་ལོ་དེ། ། སྐུ་ལྔ་རྒྱན་གྱི་འཁོར་ལོར་སྒྱུར། ། སངས་རྒྱས་སྐུ་ལྔའི་བདག་ཉིད་ཅན། ། ཁྱབ་བདག་ཡེ་ཤེས་ལྔ་ཡི་བདག ། རྫོགས་པའི་སངས་རྒྱས་མྱུར་དུ་འགྲུབ། ། དུས་འདིར་རྒྱུ་འབྲས་མངོན་དུ་འགྱུར། ། སྣང་སྟོང་རྡོ་རྗེ་ཆོས་དབྱིངས་ཞེས། ། སྤྱོད་པའི་རྒྱུད་དུ་བཤད་པ་དེ། ། དུས་འདིར་ཉམས་སུ་མྱོང་བ་ཡིན། །
གསང་སྔགས་རྡོ་རྗེ་ཐེག་པ་ཡི། ། གསང་བའི་མཛོད་ཁ་བྱེ་བ་ཡིན། ། དུས་གསུམ་རྒྱལ་བའི་སྲས་སུ་ཡང༌། ། དུས་འདིར་ཚུད་པར་གྱུར་པ་ཡིན། ། ཐེག་ཆེན་རྣལ་འབྱོར་དུས་འདིར་ཡིན། ། ལྟ་ཁམ་གྱི་འབྲུག་སྒྲ་ཞི་བ་ཡིན། ། བཟང་པོའི་རང་མཐོང་ཆག་པ་ཡིན། ། གྲུབ་མཐའི་ཕྱོགས་རིས་མེད་པ་ཡིན། ། ཀུན་བཟང་ཡངས་པའི་སྤང་ཐང་ལ། ། ཡོན་ཏན་རིན་ཆེན་གྱི་མེ་ཏོག་བཀྲ། །
སྣ་ཚོགས་མ་འདྲེས་དུས་འདིར་གཅིག ། ཕྱོགས་གཅིག་ཞི་བའི་རྣལ་འབྱོར་དེས། ། རྫོགས་པའི་བྱང་ཆུབ་ཇི་ལྟར་འཐོབ། ། རྒྱུ་ལས་འབྲས་བུ་ཇི་ལྟར་འབྱུང༌། ། རྒྱུ་འབྲས་གཅིག་ཏུ་ཇི་ལྟར་མཆི། ། ཉམས་ཕྱི་ཤར་ནང་ཤར་མྱོང་བ་ལ། ། རོ་གཅིག་གི་རྣལ་འབྱོར་མི་གསུང་ལགས། ། ཀུན་རྫོབ་སྤངས་པའི་ཕ་རོལ་ནས། ། དོམ་དམ་འོང་ཞེས་མི་གསུང་ལགས། ། ལུས་དང་སེམས་དང་སྣང་བ་གསུམ། །
ཐ་དད་ཡིན་ཞེས་མི་གསུང་ལགས། ། དབྱེར་མེད་ཆེན་པོ་མཐར་ཕྱིན་པས། ། དབྱེར་མེད་རྒྱལ་བའི་སྐུ་གསུམ་ལ། ། ཡེ་ཤེས་རྣམ་པ་ལྔ་ཡང་མངའ། ། རྒྱུ་ལས་འབྲས་བུ་ངེས་པས་ན། ། ལྷུན་གྲུབ་རྒྱུན་ཆད་མེད་པ་ཡི། ། ཕྲིན་ལས་ཇོ་བོ་བྱམས་པས་གསུང༌། ། སངས་རྒྱས་མྱ་ངན་ཡོངས་མི་འདའ། ། ཆོས་ཀྱང་ནུབ་པར་མི་འགྱུར་ཏེ། ། དགེ་འདུན་དཀོན་མཆོག་རྒྱུན་ཆད་མེད། །
བླ་མ་དཀོན་མཆོག་གསུམ་པོ་དང༌། ། འགྲོ་དྲུག་སེམས་ཅན་འབྲལ་བ་མེད། ། དཔལ་ལྡན་ཕག་མོ་གྲུ་པའི་གདམས་ངག་འདི། ། གཞན་ལ་བཟླས་པ་མ་ལགས་ཏེ། ། བསོད་ནམས་བསགས་པའི་འབྲས་བུ་དེས། ། ཐོས་བསམ་བསྒོམ་གསུམ་ཡོན་ཏན་གྱིས། ། ཐུགས་ཀྱི་པདྨོ་རབ་བཀང་སྟེ། ། བློ་གྲོས་ཡངས་པའི་དཀྱིལ་འཁོར་ནས། ། ཚད་མེད་ཐུགས་རྗེ་ཆེན་པོ་ཡིས། ། འགྲོ་བ་སྨིན་པའི་བློ་མངའ་བ། །
བཟང་ངན་མཐོ་དམན་གང་ཡིན་ཡང༌། ། ཀུན་ལ་སྙོམས་པའི་ཐུགས་མངའ་བ། ། བཤེས་གཉེན་གཞོན་ནུ་དབང་ཕྱུག་ལ། ། སྙིང་གཏམ་ཚིག་ཏུ་བརྗོད་པ་ལགས། ། འདི་བྲིས་དགེ་བས་སྲིད་པ་ཡི། ། མཚོ་ལས་འགྲོ་བ་འདོན་པར་ཤོག། །།།།། ༨༡༠༽ ༄། །གར་པ་བྱང་རྡོར་གྱི་གཡུ་ཁང་དུ་ཞུས་པའི་མགུར།། རྗེ་བླ་མ་རྣམས་ལ་ཕྱག་འཚལ་ལོ། ། བདག་ལ་བྱིན་གྱིས་བརླབ་ཏུ་གསོལ། །
སྤྲུལ་སྐུ་བདུན་གྱི་ཞབས་ཀྱིས་བཅགས། ། རྟོགས་ལྡན་གྲངས་མེད་བཞུགས་པའི་གནས། ། སྦྱང་སྡོམ་འབྲས་བུ་སྨིན་པའི་ས། ། བདེ་བའི་འབྱུང་གནས་ཕག་མོ་གྲུར། ། སྐུ་གསུམ་ངོ་བོ་བླ་མ་དང༌། ། སྣང་སེམས་གཉིས་སུ་མེད་པར་མཇལ། ། ཁྱེད་ཀྱི་སྐྱེ་བ་སྔ་མ་ཡང༌། ། ཁོ་བོས་བླ་མ་བགྱིས་པ་དག ། ང་ཡིན་བདག་ལ་བཀའ་སྩལ་གསུང༌། ། གསུང་ཐོས་པ་ཙམ་གྱིས་བྱིན་རླབས་ཞུགས། །
བདེ་སྟོང་ཉམས་ཀྱིས་ལུས་སེམས་གང༌། ། གཉུག་མ་རང་ངོ་རང་གིས་ཤེས། ། རང་སེམས་སྐྱེ་བ་མེད་པར་རྟོགས། ། གར་པ་བྱང་དོར་གྱིས་གཡུ་ཁང་དུ་ཞུས་པའི་མགུར་རྫོགས་སོ། ། རང་སེམས་ཕྱག་རྒྱ་ཆེན་པོ་ནི། ། འཁོར་འདས་གཉིས་ཀྱི་རྒྱལ་པོ་ཡིན། ། དངོས་མེད་རྣམ་རྟོག་སྣ་ཚོགས་འདི། ། རྒྱལ་པོ་དེ་ཡི་བློན་པོ་ཡིན། ། རྒྱལ་བློན་གཉིས་སུ་མེད་པ་དེ། ། རྒྱལ་པོ་དེ་ཡི་རྒྱལ་ཆས་ཡིན། །
མཁའ་མཉམ་སེམས་ཅན་ཐམས་ཅད་ཀུན། ། བདེ་ཆེན་མཆོག་ལ་བཀོད་པ་དེ། ། རྒྱལ་པོ་དེའི་རྒྱལ་ཁྲིམས་ཡིན།། །། སྤྱིར་ཐབས་དང་ཤེས་རབ་ཀྱི་བསྒོམ་དེ་ཚིག་དང་མཚོན་པ་ཡིན། དེ་ཆོས་ཡིན་རྒྱུ་མེད། མོས་གུས་ཀྱིས་བླ་མ་དེའི་ཚིག་དེས་མཚོན་པ་དོན་ཉམས་མྱོང་དང་མངོན་པར་རྟོགས་པ་བསྐྱེད་དེ། དེ་དོན་ཡིན་པས་སྐྱོང་བ་ཡིན། དུས་རྟག་ཏུ་ལྔ་ལྡན་ལ་ལྡབ་རྐྱང་བྱེད་པ་མེད། རྟོག་པའི་ཕྲེང་བ་ཡིན། དང་པོ་ནང་པར་ཁོ་ནར་ལམ་དུ་གཏང༌།
འཆི་བ་དང་མི་རྟག་པ་བསྒོམ། སེམས་བསྐྱེད། ལྷ་བསྒོམ། བླ་མ་བསྒོམ། ཕྱག་ཆེན་བསྒོམ། དེ་ནས་སོ་སོའི་མྱོང་བ་གང་ཆེ་བློ་ངེས་ཀྱི་དགེ་སྦྱོར་དེ་ཉིན་མཚན་ཕྲིལ་ལེ་བསྒོམ། བསྔོ་བ་འདི་ཡིད་ལ་དྲན་པ་ཙམ་ཡིན། ས་གཅིག་ཏུ་ཡུན་རིང་ན་དགེ་སྦྱོར་མི་འཕེལ་ལོ། ། སྐྱོན་ལ་བྲོས་པས་མི་ཕན། བླ་མ་དང་མཇལ་འདོད་ན་མདུན་གྱི་ནམ་མཁར་གདན་བཞི་རྩེགས་ཀྱི་སྟེང་དུ་བསྒོམ།
ཡན་ལག་བདུན་པ་འབུལ། དེ་ནས་བསྟིམ། ༈ ཨོཾ་སྭསྟི། གང་གི་དྲིན་གྱི་བདེ་ཆེན་ནི། ། སྐད་ཅིག་ཉིད་ལ་འཆར་བ་གང༌། ། བླ་མ་རྡོ་རྗེ་འཆང་ཆེན་གྱི། ། རྡོ་རྗེ་ཅན་ཞབས་པད་ལ་འདུད། ། སྣང་ཞིང་སྲིད་པའི་ཆོས་རྣམས་ཀུན། ། སྤྲོས་དང་བྲལ་བའི་སེམས་ཉིད་དུ། ། སྐྱེ་བ་མེད་ཅིང་རོ་གཅིག་པ། །
དག་པའི་ས་ལ་གནས་པ་ཡི། ། བྱང་ཆུབ་སེམས་དཔའི་རྟོགས་པ་ཡིན། ། གཉིས་མེད་དབྱེ་བ་མེད་ཚུལ་དུ། ། རྣམ་པར་རྟོག་པ་སྐྱེ་བ་དེ། ། མཐར་ཐུག་མཁྱེན་པའི་ཡེ་ཤེས་ལ། ། སྒྲིབ་པ་ཤེས་བྱའི་སྒྲིབ་པར་གསུངས། ། གསང་སྔགས་རྡོ་རྗེ་ཐེག་པ་ཡི། ། རིག་པ་བརྟུལ་ཞུགས་སྤྱོད་པ་ནི། ། ཐ་མལ་ལུས་ངག་ཡིད་གསུམ་དུ། ། འཛིན་པའི་རིག་པ་བརྟུལ་ནས་སུ། །
སངས་རྒྱས་སྐུ་གསུམ་བདག་ཉིད་དུ། ། ཞུགས་པར་གྱུར་པ་དེ་ཉིད་ལ། ། རིག་པ་བརྟུལ་ཞུགས་ཞེས་སུ་བརྗོད། ། རྒྱུན་ཆད་མེད་པར་ཉམས་ལེན་ན། ། རིག་པ་བརྟུལ་ཞུགས་སྤྱོད་པ་ཡིན། ། དེ་དང་འདུལ་བའི་བསླབ་པ་གཉིས། ། གལ་ཏེ་སོ་སོ་ཡིན་སྲིད་ན། ། སོ་སོ་ཐར་པའི་བརྗོད་བྱ་ཅི། ། སྔགས་དང་ཚུལ་ཁྲིམས་བསླབ་པ་གཉིས། ། གལ་ཏེ་སོ་སོ་ཡིན་སྲིད་ན། །
བདེ་གཤེགས་བཀའ་འདས་ལྟུང་བ་ཞེས། ། སྐྱེས་ཆེན་གང་ལ་ཟེར་བ་སོམས། ། གང་འདིར་འདུལ་བའི་བསླབ་པ་ལས། ། གསང་སྔགས་གཞན་ཞིག་ཡོད་སྲིད་ན། ། རྒྱུ་ལས་འབྲས་བུ་ངེས་པས་ན། ། སྟོབས་དང་མི་འཇིགས་མ་འདྲེས་ཆོས། ། དེ་འདྲ་མེད་པའི་སངས་རྒྱས་ལ། ། སྔགས་ཀྱི་སངས་རྒྱས་ཟེར་རམ་ཅི། ། རྡོ་རྗེ་ཐེག་པའི་རྒྱུད་རྣམས་སུ། ། ལེགས་པར་གཟིགས་དང་གོ་བ་སྐྱེ།། །།
སོ་སོ་ཐར་པ་རིགས་བདུན་གྱིས། ། སྡོམ་པས་ལེགས་པར་བསྡམས་པ་ཡི། ། རྣལ་འབྱོར་པ་ཡིས་རི་ཁྲོད་དུ། ། བྱམས་པ་སྙིང་རྗེས་གཞི་བྱས་ནས། ། རང་གི་དགེ་སྦྱོར་གང་ཡིན་ལ། ། མ་ཡེངས་བརྩོན་པས་ཉམས་བླངས་པས། ། ཐ་མལ་ལུས་ངག་ཡིད་གསུམ་དང༌། ། བྲལ་བའི་དུས་སུ་ཤི་འཕྲས་བྱེད། ། འདི་ཡི་དུས་སུ་སྙིང་རུས་ཀྱིས། ། སྒོམ་པ་གང་དང་ལྟས་ལ་སོགས་པ་འཇིགས་སུ་རུང་བ་བྱུང་ནས།
བླ་མ་དང་གྲོགས་པོ་ལ་ཞུས་ཀྱང་མི་ཕན། མ་ཞུས་ཀྱང་མི་ཐུབ་སྟེ་དགེ་སྦྱོར་དེ་རང་གིས་ཐུབ་བོ།། །། རབ་གནས་ལ་རྟེན་འབྲེལ་ཕུན་སུམ་ཚོགས་པ་བསྒྲིག་དགོས་ཏེ། རྒྱུ་ཕུན་སུམ་ཚོགས་པ། བྱེད་པ་པོ་ཕུན་སུམ་ཚོགས་པ། ནང་རྫོངས་བྱ་རྒྱུའི་རྟེན་དང་བཅས་པ་རྣམས་ཕྱིའི་རྟེན་འབྲེལ། ནང་གི་རྟེན་འབྲེལ་ཏིང་ངེ་འཛིན། དེ་ཡང་སྤྱིར་རབ་ཕྱག་རྒྱ་ཆེན་པོ། འབྲིང་བྱམས་པ་ཟེར། རབ་གནས་ཀྱི་སྐབས་འདིར་བྱམས་པ་རབ་ཡིན།
ཕྱི་ནང་གཉིས་པོའི་རྟེན་འབྲེལ་དེ་ཡོད་ན་ཚོགས་པ་འགྲུབ་པ་ཡིན། ཚོགས་པའི་སྐད་ཅིག་མ་ལ་ལས་སྦྱོར་བྱེད་པ་ལ། སྤྱིར་བྱམས་པ་བཤའ་མ་ཞིག་རྒྱུད་ལ་སྐྱེས་ན་རབ་གནས་ལེགས་ཟིན་པས། མེ་ཏོག་ཀུན་མ་འཐོར་ཡང་ཆོག་སྟེ། གཞན་སྙིང་ཚིམ་པའི་ཆེད་དུ་གཏོར་བ་ཡིན།། །། ༨༡༡༽ ༄། །དབང་པོ་ཐ་མལ་པའི་བསྐྱེད་རྫོགས་སྐྱོང་ཐབས།། བླ་མ་དམ་པ་རྣམས་ལ་ཕྱག་འཚལ་ལོ། ། ཚེའི་དུས་བྱེད་པའི་སྐྱེས་བུ་འགའ་ཞིག་གིས། སློབ་དཔོན་བདག་ངན་སོང་དུ་མི་འགྲོ་འམ།
འགྲོ་སྟེ་འོང་བས་བདག་ངན་སོང་དུ་མི་འགྲོ་བའི་ཐབས་ཡོད་དམ། ཡོད་ན་ཞུ་ཟེར་ནས་བྲེད་ཤ་དང་བཅས་པས་ཞུར་བྱུང་ན། སྐྱེས་བུ་འཇིགས་མི་དགོས་ཀྱིས་ཁྱོད་ངན་སོང་དུ་མི་འགྲོ་བའི་ཐབས་བདག་ལ་ཡོད་ཀྱིས་བྱས་ལ། དང་པོར་སྐྱབས་འགྲོ་བྱ། ལད་མོ་བཟློ་མི་ནུས་ན་ཡིད་ཀྱིས་ལད་མཽ་བཟློ་བར་སོམས་བྱས་ལ་སྐྱབས་འགྲོ་བྱ། སྐྱབས་འགྲོ་རྒྱས་པའི་ལད་མོ་བཟློ་མ་ནུས་ན། སྐྱབས་འགྲོ་སེམས་བསྐྱེད་བསྡུས་པ་བྱེད་པ་ནི། སངས་རྒྱས་ཆོས་ཚོགས་ལན་གསུམ་བརྗོད། དེ་ཡང་མ་ནུས་ན་སངས་རྒྱས་ལ་སྐྱབས་སུ་མཆིའོ། ། ཆོས་ལ་སྐྱབས་སུ་མཆིའོ། །
དགེ་འདུན་ལ་སྐྱབས་སུ་མཆིའོ། ། ཞེས་བརྗོད་པར་བྱའོ། ། བླ་མ་ས་སྐྱ་པའི་ཞལ་ནས། དབྱེ་བ་ལ་མཁས་ན་བསྡུས་པ་ལ་མཁས་པ་ཡིན་པས། སྐྱབས་འགྲོ་བསྡུས་པ་འདི་གཞན་ལ་མེད། བླ་མའི་ལུགས་ལ་ཡོད་པ་ཡིན་གསུང༌། ནད་པའི་མདུན་དུ་སྡིག་པ་བཤགས་དགོས་ཞེས་ཀྱང་མི་བྱ། སྡིག་པའི་ལོ་རྒྱུས་མི་བྱ་ལ་ཚོགས་གསོག་ཏུ་གཞུག དགེ་སློང་བཞི་སྡེ་སྤྱན་དྲངས་ལ་ཡི་དམ་ལྷར་མོས་པ་བྱེད་དུ་བཅུག་ལ། ཆུ་གཙང་ཟངས་གཞོང་གང་ལ་དམིགས་ལ་རྟེན་འབྲེལ་སྙིང་པོ་ཉི་ཤུ་རྩ་གཅིག་གམ་བརྒྱ་རྩ་བརྒྱད་འདོན་དུ་གཞུག
གལ་ཏེ་བཞི་སྡེ་མ་ཚང་ན་དགེ་ཚུལ་ཆང་མི་འཐུང་བས་ཁ་བསྐང་ལ་བྱའོ། ། དེ་མེད་ཀྱང་ཐབས་ཆག་པ་ནི་མ་ཡིན་ནོ། ། དེ་ནས་ཆུ་དེ་ཉེ་དུ་འབྲེལ་པ་ཞིག་གམ། གཞན་གཡོག་ཅིག་ལ་འཇམ་པར་སྲོར་བཅུག་ལ་ནད་པའི་གདོང་དང་ལག་པ་ཙམ་བཀྲུ། དེ་ནས་ནད་པའི་མདུན་དུ་བཅོམ་ལྡན་འདས་ཤཱཀྱ་ཐུབ་པའི་སྐུ་གཟུགས་གང་ཡང་རུང་བ་ཞིག་དགྲམ། ཡི་གེ་བརྒྱ་པ་ལ་སོགས་པ་སྡིག་པ་དག་པའི་ཆོ་ག་གཞན་འགའ་ཞིག་ལ་བཅོལ་ལོ། དེ་ནས་རྫོགས་པའི་རིམ་པའི་དམིགས་པའི་འཕོ་བ་བསྟན་པ་ནི། སྐྱེས་བུ་ལ་དབང་བསྐུར་བྱས་ཀྱང་རུང༌། མ་བྱས་ཀྱང་རུང༌། ཆོས་སྒོར་ཞུགས་ཀྱང་རུང༌།
མ་ཞུགས་ཀྱང་རུང་སྟེ། མདུན་དུ་བཞུགས་པ་འདི་ཁྱོད་ཀྱི་ཡི་དམ་ཡིན་བྱས་ལ་ནད་པ་བལྟར་གཞུག ། དེ་ནས་སྙིང་གི་དབུས་སུ་ཡི་གེ་ཧཱུྂ་མཐིང་ནག་བསམ་དུ་གཞུག ། ཧཱུྂ་ཡར་མགྲིན་པ་ན་ཡར་སོང་བར་བསམ་དུ་གཞུག དེ་ནས་ཧཱུྂ་མགྲིན་པ་ནས་ཚངས་པའི་བུ་ག་ནས་ཧཱུྂ་འཕུར་བ་བཞིན་དུ་སོང་ནས། ལྷའི་ཐུགས་ཁའི་ཧཱུྂ་ལ་ལྟེམ་གྱིས་ཐིམ་པར་བསམ་དུ་གཞུག ། དེ་ནས་མི་ཞེ་སྡང་ཆུང་བས་ཚངས་པའི་བུ་གར་སོར་མོས་ཏུག་ཏུག་བྱས་ལ། ཤེས་པ་ལྷའི་ཐུགས་ཁའི་ཧཱུྂ་ལ་གཏོད་ཅིག་ཅེས་ཡང་དང་ཡང་དུ་བྱའོ། ། དེ་བསམ་པར་མི་ནུས་པར་འདུག་ཟེར་ན། འོ་ན་སྤྱི་བོའི་ལྷ་དེ་ཡོད་པར་སོམས་བྱ།
དེ་ཡང་མི་ནུས་ཟེར་ན། ཁྱོད་ཀྱི་བླ་མ་ཡིན་པས་སྤྱི་བོར་སོམས་ལ་ཤེས་པ་མ་ཡེངས་པར་དེ་ལ་གཏོད་དུ་བཞུག་པར་བྱའོ། ། ཡི་གེ་ངོ་མི་ཤེས་པ་མི་ནག་ཡིན་ན་ཤིང་བྱང་ལ་ཧཱུྂ་བྲིས་ལ་བསྟན། འདི་འདྲ་བ་ཞིག་སྙིང་གི་ནང་དུ་བསྒོམ་པར་བྱའོ། ། དེ་ནི་ཚངས་པའི་བུ་ག་ན་ཡར་དྲོད་དམ་རླངས་ཐོན་ནས། བདེ་བ་ཅན་གྱི་ཞིང་ཁམས་རྣམ་པར་དག་པ་འམ། མཁའ་སྤྱོད་ཀྱི་གནས་སུ་མི་སྐྱེ་བ་མེད་གསུང༌། འོན་དུ་རྒྱས་པ་ཕུལ་བའི་ཡོན་བདག་དེ་ལ་ཡང་དགེ་བཤེས་ཞུང་དང་འདན་མ་གཉིས་ལ་བསྟན་ནས་བྱེད་དུ་བཅུག་པས། རླངས་པ་སྤྱི་བོར་ཐོན། འདོད་པ་བཞིན་དུ་བྱུང་བ་ཡིན།
རིལ་བ་ཡོན་བདག་སྟོང་དཔོན་ལ་སློབ་དཔོན་ཉིད་ཀྱི་མཛད་པས་ཀྱང་འདོད་པ་བཞིན་དུ་བྱུང་གསུང༌། སྤྱིར་བཅུ་ཙམ་ལ་བྱས་གསུང༌། འཕོ་བའི་གདམས་ངག་རྫོགས་སོ།། །།
༨༡༢༽ ༄། །དབང་པོ་རབ་འབྲིང་ཐ་གསུམ་གྱི་འཕོ་བའི་གདམས་པ་བླ་མ་དམ་པ།། ན་མོ་རཏྣ་གུ་རུ། བླ་མ་དམ་པ་རྣམས་ལ་ཕྱག་འཚལ་ལོ། ། དབང་པོ་ཐ་མ་འབྲིང་དང་ནི། ། རབ་ཀྱི་འཕོ་བའི་གདམས་པ་སྟེ། ། ཐ་མ་ལ་ཡང་འཕོ་ལུགས་གསུམ། །
ཐ་མའི་ཐ་མས་སྐྱབས་འགྲོ་བྱ། ། དེ་དང་འགྲོགས་པས་ངན་སོང་ཁེགས། ། འབྲིང་གི་རང་གིས་གང་ཐོས་པའི། ། ངེས་ཤེས་གང་ཆེའི་ཆོས་ཉིད་བསམ། ། དེ་དང་འགྲོགས་པ་བདེ་བར་སྐྱེ། ། ཐ་མའི་རབ་ཀྱིས་ལྷ་སྐུ་བསྒོམ། ། དེ་དང་འགྲོགས་པས་རིག་འཛིན་ཐོབ། ། དབང་པོ་འབྲིང་གི་འཕོ་བ་ཡང༌། ། རྣམ་པ་གསུམ་དུ་ཤེས་བྱ་སྟེ། ། འབྲིང་གི་ཐ་མས་ཉལ་ཐབས་བྱ། །
རྟེན་ཅིང་འབྲེལ་བར་འབྱུང་བ་ཡིས། ། བདེ་བ་ཅན་དུ་ངེས་བར་འགྲོ། ། འབྲིང་གི་འབྲིང་གི་འཕོ་ལུགས་ནི། ། བདག་ཉིད་རྡོ་རྗེ་འཆང་དུ་བསྒོམ། ། སྲོག་ནི་འགག་པར་གྱུར་པ་ན། ། ཤེས་པ་མཁའ་སྤྱོད་གནས་སུ་འགྲོ། ། འབྲིང་གི་རབ་ཀྱི་འཕོ་ལུགས་ནི། ། རང་གཞན་མ་ལུས་ཧེ་རུ་ཀཿ ། ཞལ་བརྒྱད་ཕྱག་ནི་བཅུ་དྲུག་པ། ། འབར་བ་ཆེན་པོ་བསྒོམ་པར་བྱ། །
འཆི་ཁར་དེ་ལྟར་བསྒོམ་བྱས་པས། ། དཀྱིལ་འཁོར་གྱི་ནི་བདག་པོར་འགྱུར། ། རབ་ཀྱི་འཕོ་བ་རྣམ་གསུམ་སྟེ། ། རབ་ཀྱི་ཐ་མའི་བར་དོ་ནི། ། དུས་སུ་རང་གི་སེམས་ཉིད་ནི། ། བདེ་བ་ཆེན་པོར་བསྒོམ་བྱས་པས། ། མཆོག་གི་དངོས་གྲུབ་བར་མཚམས་མེད། ། རབ་ཀྱི་འབྲིང་གི་གང་ཟག་གིས། ། བླ་མ་རྟོགས་ལྡན་བསྟེན་བྱས་ཤིང༌། ། དེས་གསུང་མོས་གུས་བྱས་གྱུར་ན། །
བསྒོམ་དང་འཆི་བའི་འོད་གསལ་གཉིས། ། རོ་གཅིག་ཆེན་པོར་གྱུར་ནས་ནི། ། ཆོས་སྐུ་བོར་བ་མེད་པ་འཐོབ། ། རབ་ཀྱི་རབ་ཀྱི་གང་ཟག་གིས། ། ལུས་ནི་སྒྱུ་མ་འཇའ་ཚོན་བཞིན། ། སེམས་ནི་ནམ་མཁའ་ཆོས་ཀྱི་སྐུ། ། རོ་མཉམ་ཆེན་པོར་སྐད་ཅིག་འགྱུར། ། རིན་པོ་ཆེ་ཡི་གདམས་ངག་འདི། ། སྣོད་ངན་རང་ཉིད་མི་སྒྲུབ་ཅིང༌། ། བཤད་པར་རློམས་ལ་བྱིན་གྱུར་ན། །
དམ་ཚིག་ཉམས་ནས་དམྱལ་བར་འགྲོ།། །།།། ༨༡༣༽ ༄། །འཕོ་བ་བཞི་གསུམ་བཅུ་གཉིས་ཀྱི་གདམས་པ།། ན་མོ་རཏྣ་གུ་རུ། འཕོ་བས་ལམ་གཅོད་པ་ལ་ཆོས་བཅུ་གཉིས། འཕོ་བའི་གང་ཟག་བཞི་སྟེ། ཐ་མལ་པ་དང༌། གྲུབ་མཐས་བློ་བསྒྱུར་བ་དང༌། བསྐྱེད་རིམ་བསྒོམ་པ་དང༌། རྫོགས་རིམ་བསྒོམ་པའོ། །
དེ་དག་ལའང་ཡན་ལག་བཞི་དགོས་ཏེ། ལྷ་དང་བླ་མ་ལ་གུས་པས་བར་ཆད་དུ་མི་འགྱུར་བའི་ཡན་ལག་དང༌། དངོས་པོ་ཅི་ལའང་མ་ཆགས་པས། འཁོར་བར་མི་སྐྱེ་བའི་ཡན་ལག་དང༌། སྨོན་ལམ་རྣམ་པར་དག་པས་ཉན་ཐོས་དང༌། རང་སངས་རྒྱས་སུ་མི་སྐྱེ་བའི་ཡན་ལག་དང༌། གང་ལ་ཡང་ཐེ་ཚོམ་མི་ཟ་བས། ཤེས་པ་གར་འདོད་དུ་སྐྱེ་བའི་ཡན་ལག་གོ། ། དེ་ལ་ཡང་སྟོབས་བཞི་ཚང་དགོས་ཏེ། འཕེན་པའི་སྟོབས།
སྦྱོར་བའི་སྟོབས། རྣལ་འབྱོར་གྱི་སྟོབས། གྲོགས་ཀྱི་སྟོབས་སོ། ། བཞི་གསུམ་བཅུ་གཉིས་ཀྱི་གདམས་ངག་འདི། གཞུའི་སྲང་དང་འདྲ་བས་ན། འཕོ་བ་ཀུན་ལས་མཆོག་ཏུ་བསྔགས།། །། ༨༡༤༽ ༄། །དབང་པོ་ཡང་རབ་འོད་གསལ་དུ་འཕོ་བའི་གདམས་པ།། ཨོཾ་སྭསྟི། རྡོ་རྗེ་འཛིན་པ་བླ་མ་མཆོག་ཉིད་ཀྱི། །
ཞབས་ཀྱི་པདྨོར་གཙུག་གིས་བཏུད་བྱས་ཏེ། ། བླ་མེད་གསང་སྔགས་སྙིང་པོ་མཆོག་གི་དོན། ། འཕོ་བའི་གདམས་ངག་བླ་མའི་གསུང་བཞིན་བྲི། འདིར་ཐེག་པ་ཆེན་པོ་གསང་སྔགས་རྡོ་རྗེ་ཐེག་པའི་སྒོར་ཞུགས་ནས། བསྐྱེད་པའི་རིམ་པ་དང་རྫོགས་པའི་རིམ་པ་གཉིས་ལ་ཡུན་རིང་དུ་བསྒོམ་པར་བྱ་བ་ནི་འཕོ་བ་སྦྱོང་བ་སྟེ། དེ་ཡང་དང་པོར་བསྐྱེད་རྫོགས་གང་ཡང་རུང་སྟེ་མཉམ་པར་གཞག་པ་ལ་ཡུན་རིང་དུ་བསླབ། དེ་ནས་འགྲོ་བ་དང༌། འཆག་པ་དང༌། ཉལ་བ་དང༌། འདུག་པ་དང༌།
ཚོགས་མང་པོ་དང༌། ཆང་འཐུང་བ་དང༌། ཉོན་མོངས་པ་སྤྱོད་པ་དང༌། གཉིད་ཁུར་ཚུན་ཆད་དུ་ཡང་རྒྱུན་ཆད་མེད་པར་ཉམས་སུ་བླངས། དེ་ལ་གོམས་ཤིང་འབྱོངས་པའི་དུས་སུ། ད་ནི་ལས་ལ་སྦྱར་བར་བྱ་སྟེ། འཆི་ཁ་མའི་དུས་སུ། འཕགས་པ་འདའ་ཀ་ཡེ་ཤེས་ཀྱི་མདོ་དང༌། འདུ་ཤེས་བཅུ་བསྟན་པའི་མདོ་ལྟར་ལུས་ལོངས་སྤྱོད་རྫས་ཡོ་བྱད། དངོས་པོ་ཐམས་ཅད་བླ་མ་དང་དཀོན་མཆོག་ལ་དབུལ།
བློས་ལྕོགས་ཚད་ཕན་པ་དང་བདེ་བ་འགྲུབ་ཚད་རླབས་པོ་ཆེའི་དགེ་བའི་རྩ་བར་བསྔོ་བར་བྱའོ། ། དེའི་ཁ་ཆེམས་བཞག ། དེ་ནས་བྱང་ཆུབ་མཆོག་ཏུ་སེམས་བསྐྱེད། ལུས་ཡི་དམ་གྱི་ལྷར་བསྒོམ། དེ་ཡང་ཤེས་པ་དང་འདྲེས་པར་བསྒོམ། དེ་ནས་རང་གི་རྩ་བའི་བླ་མ། བྱང་ཆུབ་མཆོག་ཏུ་སེམས་བསྐྱེད་པའི་བླ་མ། བཅོམ་ལྡན་འདས་རྒྱལ་བ་ཤཱཀྱ་ཐུབ་པའམ། དབང་བསྐུར་བའི་བླ་མ་ཏིང་ངེ་འཛིན་གྱི་དབང་བསྐུར་གྱི་དུས་ཀྱི་བླ་མ་ཧེ་རུ་ཀ་གང་ཡང་རུང་བ་དེ། སྤྱི་གཙུག་ཚངས་པའི་བུ་གའི་སྟེང་དུ་སེང་གེའི་ཁྲི་ཆེན་པོ་ཞིག་བསམ།
དེའི་སྟེང་དུ་སྣ་ཚོགས་པདྨ། དེའི་སྟེང་དུ་ཉི་མའི་དཀྱིལ་འཁོར། དེའི་སྟེང་དུ་ཟླ་བའི་དཀྱིལ་འཁོར། དེའི་སྟེང་དུ་བླ་མ་གང་ཡང་རུང་བ་བསམ་ལ། བླ་མ་སངས་རྒྱས་དེ་ལ་སེམས་མ་ཡེངས་པ་རྩེ་གཅིག་ཏུ་གཏད། དེ་མ་གསལ་གྱི་བར་དུ་ནན་ཏན་ཆེན་པོར་བསྒོམ། གསལ་བ་འདིའི་དུས་སུ་འོང་བ་ནི། བླ་མའི་བྱིན་རླབས་རང་གི་མོས་གུས་ཀྱི་རྟེན་འབྲེལ་འཛོམ་པས་གསལ་བར་མི་འོང་བ་མིན། དེ་ཉིད་ཀྱི་ངང་ལ་བཞག་པས། སྔོན་གོམས་པའི་ཕྱག་ཆེན་པོས་མདུན་ནས་བསུ་བ་ལྟར་རང་དབང་མེད་པར་བྱུང་ནས།
ཆུ་ལ་ཆུ་གཞག་པ་དང༌། མར་ལ་མར་གཞག་པ་ལྟར་ཕྱག་རྒྱ་ཆེན་པོ་ཉིད་ཀྱི་ངང་ལ་འགྲོ་བ་ནི་བླ་མ་དམ་པའི་ཐུགས་གཉིས་སུ་མེད་པའི་ཡེ་ཤེས་དང༌། རང་གི་ཤེས་པ་ཕྱག་རྒྱ་ཆེན་པོ་དབྱེར་མེད་པར་འདྲེས་པར་གྱུར་པ་ཡིན། དེ་ཉིད་བསྒོམ་པ་མ་གཏོགས་པ་རང་གི་ལུས་ལ་སེམས་མར་མ་ཞུགས་པ་གལ་ཆེ། འཕོ་བའི་གདམས་ངག་འདི་མཐར་ཐུག་པ་ཤིན་ཏུ་ཟབ་པ་ཡིན། འདི་ཁོ་ན་ཉམས་སུ་བླང༌། བློ་གཏད་ཐུབ་པ་ཡིན། མི་བསླུ་ངེས་པ་ཡིན། སྔ་མའི་ཉམས་ལེན་དང་རྗེས་སུ་འབྲེལ་པས། སུ་ལ་ཕན་ཡོན་ཆེ་བ་ཡིན་པས་འདི་ཁོ་ན་ཉམས་སུ་བླང་བར་བྱའོ། །
རྩ་ཨ་ཝ་དྷུ་ཏཱི་དང༌། ཡིག་འབྲུའི་རིགས་ཐ་དད་པ་དང༌། སྒོ་དགུ་དགག་པ་ལ་སོགས་པ་ཐ་དད་པ་མང་པོ་ཡོད་ཀྱང༌། ཐམས་ཅད་རང་གི་སེམས་འབའ་ཞིག་ལས་གཞན་མེད། དབང་པོ་རབ་ཏུ་གྱུར་པའི་རྟེན་གྱི་གང་ཟག་གོམས་པ་དང་ཀློང་དུ་གྱུར་པ། མ་གོམས་ཀྱང་བྱ་སླ་བ། འཕོ་བ་འདི་ཁོ་ན་གནད་ཆེ་བ་ཡིན་པས་གཞན་ལ་ཡང་བསྟན་རང་ཉིད་ཀྱི་ཀྱང་ཉམས་སུ་བླང་བར་བྱའོ། ། རྩ་རླུང་ཡིག་འབྲུ་ལ་སོགས་པ་བྱས་ནས་བླ་མའི་ཐུགས་ཁར་འཕོས་ཀྱང་བྱ་བའི་ཚུལ་ལུགས་འདི་ལས་གཞན་མེད། གཞན་རྗེས་སུ་བཟུང་བ་ལ་གཞན་གྱིས་སྤྱན་འདྲེན་པ་ལ་སོགས་པ་བྱུང་ན་རྟེན་བཀྲམ་པ་དང༌། མཆོད་པ་བཤམས་པ་དང༌།
བདག་ཉིད་གོས་དང་གཟི་བརྗིད་དང་ལྡན་པར་བྱ་བ་དང༌། སྐྱབས་སུ་འགྲོ་བ། བྱང་ཆུབ་མཆོག་ཏུ་སེམས་བསྐྱེད་པ། གོང་དུ་དབང་མ་བསྐུར་ན་འཕོ་བ་ནགས་ཤོད་མ་ལྟར་རྟེན་འབྲེལ་གྱི་ཁྲུས་བྱ་བ། སྔོན་འགྲོ་རྣམས་རྫོགས་པར་བྱས་ལ་ཡིག་འབྲུ་ལ་སོགས་པ་དེ་ཉིད་དུ་བསྟན་པ་ལྟར་བྱ་སྟེ། མདོར་ན། བླ་མ་སངས་རྒྱས་སྤྱི་བོར་བསྒོམ་པ་ནི། རྣམ་ཤེས་བླ་མར་འཕོ་བའི་གདམས་ངག་ཡིན་ལ། ཕྱག་རྒྱ་ཆེན་པོར་འགྲོ་བའི་དུས་སུ་དེ་ཉིད་ཀྱི་ངང་ལ་གཞག་པ་ནི། གང་ཟག་དབང་པོ་རབ་འོད་གསལ་དུ་འཕོ་བའི་གདམས་ངག་ཡིན་པས།
བླ་མ་རྡོ་རྗེ་འཆང་ཆེན་པོའི་དགོངས་པ་འདི་ལས་ལྷག་པ་མེད་པ་ཡིན་པས་ཉམས་སུ་བླང་བར་བྱའོ། ། རྡོ་རྗེའི་འཆང་གི་དགོངས་པ་མཆོག ། བླ་མ་དམ་པའི་གདམས་ངག་འདི། ། འགྲོ་བ་ཀུན་ལ་ཕན་དོན་དུ། ། རིན་ཆེན་གསུང་བཞིན་ཡི་གེར་བྲིས། ། འདི་བྲིས་བསོད་ནམས་དམ་པ་ཡི། ། ནམ་མཁའ་མཉམ་པའི་མ་རྒན་རྣམས། ། བདེ་ཐོབ་སྡུག་བསྔལ་བྲལ་ནས་ཀྱང༌། ། རྫོགས་པའི་བྱང་ཆུབ་ཐོབ་པར་ཤོག། །། ཨཱོཾ་ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་ད་ཏ།
ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎཿསྭ་ཧཱ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
