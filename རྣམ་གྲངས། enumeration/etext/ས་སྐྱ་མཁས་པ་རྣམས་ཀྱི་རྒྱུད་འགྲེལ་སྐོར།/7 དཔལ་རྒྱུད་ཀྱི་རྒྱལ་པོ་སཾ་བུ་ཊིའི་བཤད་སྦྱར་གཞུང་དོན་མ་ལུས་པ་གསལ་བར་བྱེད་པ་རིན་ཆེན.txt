སྔོན་བྱོན་ས་སྐྱ་པའི་མཁས་པ་རྣམས་ཀྱི་རྒྱུད་འགྲེལ་སྐོར།
པོད ༧
དཔལ་རྒྱུད་ཀྱི་རྒྱལ་པོ་སཾ་བུ་ཊིའི་བཤད་སྦྱར་གཞུང་དོན་མ་ལུས་པ་གསལ་བར་བྱེད་པ་རིན་ཆེན་འབར་བ།
༄༅། །དཔལ་རྒྱུད་ཀྱི་རྒྱལ་པོ་སཾ་བུ་ཊིའི་བཤད་སྦྱར་གཞུང་དོན་མ་ལུས་པ་གསལ་བར་བྱེད་པ་རིན་ཆེན་འབར་བ་ཞེས་བྱ་བ་བཞུགས་སོ།། ཨོཾ་སྭ་སྟི་སིདྷཾ། ན་མོ་གུ་རུ་ཝེ། ན་མོ་བཛྲ་སཏྭ་ཡ། ན་མ་ཤྲཱི་ཧེ་བཛྲ་ཡ། རྒྱུད་ཐམས་ཅད་ཀྱི་གླེང་གཞིའི་གསང་བ་དཔལ་ཡང་དག་པར་སྦྱོར་བ་ལས་བྱུང་བའི་མཚན་ཉིད་ཅེས་བྱ་བའི་རྒྱུད་ཆེན་པོའི་བཤད་སྦྱར། གཞུང་དོན་མ་ལུས་པ་གསལ་བར་བྱེད་པ། རིན་ཆེན་འབར་བ་ཞེས་བྱ་བ། བླ་མ་དང་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། རྡོ་རྗེ་འཆང་དབང་མི་ཡི་ཚུལ་བཟུང་ནས། །
དབང་དང་རྒྱུད་དང་མན་ངག་ཟབ་མོ་ཡིས། ། སྐལ་ལྡན་རྗེས་འཛིན་རིན་ཆེན་བླ་མ་མཆོག ། སྲོལ་གཉིས་གསལ་མཛད་བརྒྱུད་པར་བཅས་ལ་འདུད། ། རྒྱུད་ཀུན་གྱི་ནི་གླེང་བ་པོ་སྟེ་གསང་བ་གསུམ་གྱི་བདག་ཉིད་ཅན། ། ཡང་དག་སྦྱོར་བའི་ཐབས་ལས་བྱུང་ཞིང་སྐུ་གསུམ་མི་ཕྱེད་མཉམ་པར་སྦྱོར། ། མཚན་གཞི་མཚོན་པའི་མཚན་ཉིད་ཡོངས་རྫོགས་ཁྲོ་ཆགས་ཟབ་མོའི་སྐུར་སྟོན་པ། ། ཁྱབ་བདག་སྟོན་པ་རྡོ་རྗེ་སེམས་དཔའ་དཔལ་དེ་ཀུན་ནས་རྒྱལ་གྱུར་ཅིག ། བླ་མེད་རྒྱུད་རྒྱལ་ཀུན་གྱི་གླེང་གཞི་རྡོ་རྗེའི་ཚིག ། གསང་མཛོད་ཟབ་དོན་རྣམ་འབྱེད་རྒྱུད་གསུམ་ཡང་དག་སྦྱོར། ། དེ་ཉིད་རྟོགས་བྱེད་མཚན་ཉིད་བཤད་པའི་རྒྱུད་རྒྱལ་འདི། །
རྣམ་འབྱེད་བཤད་སྦྱར་རིན་ཆེན་འབར་བ་བདག་གིས་བྲི། ། དཔལ་ཡང་དག་པར་སྦྱོར་བའི་རྒྱུད་ཆེན་པོ་འདི་འཆད་པར་བྱེད་པ་ལ། གང་གིས་གཏན་ལ་འབེབས་པར་བྱེད་པའི་སྤྱིའི་དོན་དང་། གང་གཏན་ལ་དབབ་པར་བྱ་བ་གཞུང་གི་དོན་གཉིས། དང་པོ་ལ། རྒྱུད་འདི་གང་དུ་གཏོགས་ཤིང་། གང་གི་ཁོངས་སུ་བསྡུ་བ་སྤྱིའི་རྣམ་པར་གཞག་པ་དང་། རྒྱུད་ཀྱི་མཚན་ཉིད་ཀྱི་དོན་བསྟན་པ་དང་། རྒྱུད་བཤད་ཐབས་ཀྱི་མན་ངག་གང་གིས་བཤད་པ་དང་། རྒྱུད་ཀྱི་མངོན་པར་རྟོགས་པ་ཇི་ལྟ་བུ་ཞིག་ཡིན་པ་དང་བཞི། །
དང་པོ་ནི། རིན་པོ་ཆེ་རྩེ་མོའི་ཞལ་ནས་སྡོམ་གསུངས་པ། བདེ་བར་གཤེགས་གསུང་ཐེག་མཆོག་རྒྱུད་སྡེ་བཞི། ། བླ་མེད་རྒྱུད་ཀུན་གླེང་གཞི་རྣམ་འབྱེད་ཅིང་། ། འབུམ་ཕྲག་སུམ་ཅུ་རྩ་དྲུག་བཅུ་དྲུག་གི ། ཟབ་དོན་གཅེས་པ་བསྡུས་པའི་རྒྱུད་ཅེས་བྱ། ། ཅེས་པའི་དོན་སྤྱིར་དུ་རྣམ་པར་བཞག་ན། དམིགས་པར་བྱ་བའི་ཡུལ། མཐར་ཐུག་གི་འབྲས་བུ་སངས་རྒྱས་ཀྱི་གོ་འཕང་ཞེས་བྱ་བ་གཅིག་ཉིད་ཡིན་ལ། དེ་ཐོབ་པར་བྱེད་པའི་ལམ་རིང་བ་དང་ཉེ་བ་བསམ་གྱིས་མི་ཁྱབ་པ་ལས་འདིར་ཐེག་པ་ཆེན་པོའོ། །
དེ་ལ་གཉིས། ཕ་རོལ་ཏུ་ཕྱིན་པའི་ཐེག་པ་དང་། གསང་སྔགས་ལས་འདིར་གསང་སྔགས་སོ། ། གསང་སྔགས་ལ། རྒྱུད་སྡེ་བཞི་ལས། འདིར་རྣལ་འབྱོར་བླ་ན་མེད་པའི་རྒྱུད་དོ། ། དེ་ལའང་ཐབས་དང་ཤེས་རབ་དང་གཉིས་སུ་མེད་པའི་རྒྱུད་ལས་འདིར་གཉིས་སུ་མེད་པའོ། ། དེ་ལའང་རྩ་བ་དང་། བཤད་པའི་རྒྱུད་ལས་འདི་ནི་བཤད་པའི་རྒྱུད་དོ། ། དེ་ལའང་བྱེ་བྲག་སོ་སོའི་བཤད་པའི་རྒྱུད་དང་།
སྤྱི་ཐུན་མོང་གི་བཤད་པའི་རྒྱུད་ལས་འདི་ནི་ཐུན་མོང་གི་བཤད་པའི་རྒྱུད་དེ། རྣལ་འབྱོར་བླ་ན་མེད་པའི་རྒྱུད་མཐའ་དག་གི་གླེང་གཞི་རྣམ་པར་འབྱེད་པའི་ཕྱིར་དང་རྒྱུད་འབུམ་ཕྲག་སུམ་ཅུ་རྩ་དྲུག་དང་། ཁྱད་པར་དུ་སྙིང་པོའི་རྒྱུད་བཅུ་དྲུག་གི་ཐབས་དང་ཤེས་རབ་ཟབ་མོའི་དོན་གཅེས་པ་རྣམས་འདིར་བསྡུས་ནས་གསལ་བར་བྱེད་པའི་ཕྱིར་རོ། ། དེ་ལ་འབུམ་ཕྲག་སུམ་ཅུ་རྩ་དྲུག་གི་བཤད་རྒྱུད་དུ་ཨིནྡྲ་བྷུ་ཏིས་བཤད་གཅེས་པའི་རྒྱུད་བཅུ་དྲུག་གི་བཤད་རྒྱུད་དུ་བླ་མ་གོང་མ་རྣམས་བཞེད། བཅུ་དྲུག་གང་ཞེ་ན། བརྟག་པ་གཉིས་པ་རྡོ་རྗེ་གུར། བདེ་མཆོག་ཉུང་ངུ་། ཧེ་རུ་ཀ་འབྱུང་བ། རྣལ་འབྱོར་མ་ཀུན་སྤྱོད། མངོན་བརྗོད་བླ་མ།
རྡོ་རྗེ་མཁའ་འགྲོ སྡོམ་པ་འབྱུང་བ། རྡོ་རྗེ་གདན་བཞི། སངས་རྒྱས་མཉམ་སྦྱོར། གསང་བ་འདུས་པ། ལྷ་མོ་བཞིས་ཞུས། ཡེ་ཤེས་རྡོ་རྗེ་ཀུན་ལས་བཏུས་པ། རྣམ་སྣང་སྒྱུ་འཕྲུལ་དྲ་བ། འཇིགས་བྱེད་རྟོག་བདུན། དགྲ་ནག་གི་རྒྱུད་རྣམས་སོ། ། ཅིའི་ཕྱིར་དེ་རྣམས་ཀྱི་བཤད་རྒྱུད་དུ་འགྱུར་ཅེ་ན།
ཡང་སྡོམ་ནི། ཆ་མཐུན་པ་ཡིས་ངེས་བསྐྱེད་ཅིང་། ། དགོས་པ་ཁ་བསྐོང་མདོར་བསྡུས་དང་། ། དོན་མཚུངས་པ་ལ་ཚུལ་མི་འདྲ། ། མི་གསལ་གསལ་ཕྱིར་བཤད་པའི་རྒྱུད། ། ཅེས་པའི་དོན། རྒྱུད་འདིར་རྒྱུད་དེ་དག་ཏུ། ཁ་ཅིག་ཏུ་མ་ཚང་བ་ཁ་བསྐོང་བ་དང་། ཁ་ཅིག་ཏུ་ཆ་མཐུན་པས་ངེས་པ་སྐྱེད་པ་དང་། ཁ་ཅིག་ཏུ་མདོར་བསྡུས་པས་རྟོགས་སླ་བར་བྱེད་པ་དང་།
ཁ་ཅིག་ཏུ་དོན་མཚུངས་པ་ལ་ཚུལ་མི་འདྲ་བས་བློ་གྲོས་ཡངས་པར་བྱེད་པ་དང་། ཁ་ཅིག་ཏུ་ཚིག་དོན་ཕྱེ་ནས་སྟོན་པར་བྱེད་པ་དང་། ཁ་ཅིག་ཏུ་མི་གསལ་བ་གསལ་བར་བྱེད་པའི་ཕྱིར་རྒྱུ་མཚན་དྲུག་གི་སྒོ་ནས་བཤད་པའི་རྒྱུད་དོ། ། དེ་ལ་འདི་ལྟར་རྣམ་པར་རྟོག་སྟེ། འོ་ན་མི་གསལ་བ་གསལ་བར་བྱེད་པ་དང་། ཚིག་དང་དོན་རྣམ་པར་ཕྱེ་སྟེ་བཤད་པ་ནི་བཤད་པའི་རྒྱུད་དུ་རིགས་ན་ཆ་མཐུན་པ་དང་། ཚུལ་མི་འདྲ་བ་དང་། དོན་བསྡུས་ཏེ་སྟོན་པ་དང་། མ་ཚང་བ་ཁ་བསྐོང་བ་རྣམས་ཇི་ལྟར་བཤད་པའི་རྒྱུད་ཡིན། དེ་ལྟར་ན་རྒྱུད་ཕན་ཚུན་ཐམས་ཅད་མི་མཐུན་པ་དང་།
གཅིག་ན་ཡོད་པ་གཅིག་ན་མེད་པ་ཤ་སྟག་ཡིན་པས་ཐམས་ཅད་ཕན་ཚུན་བཤད་པའི་རྒྱུད་དུ་འགྱུར་རོ་སྙམ་ན། དེ་མ་ཡིན་ཏེ་ཆ་མཐུན་པ་དེས་རྒྱུད་ཀྱི་དོན་ལ་ངེས་ཤེས་ཁྱད་པར་ཅན་བསྐྱེད་པས་བཤད་རྒྱུད་དུ་འགྱུར་ལ། ཡང་ཚུལ་མི་འདྲ་བ་ཞེས་བྱ་བ་ནི་ལྷ་དེ་ཉིད་ཀྱི་ཆོ་ག་དེ་ཉིད་ཡིན་པའི་སྐུ་མདོག་དང་ཕྱག་མཚན་མདོར་བསྟན་རྒྱས་བཤད་ཚུལ་མི་འདྲ་བས་བཤད་པའི་རྒྱུད་དུ་འགྱུར་ལ། ཡང་ཆོ་གའི་ཡན་ལག་དེ་ཉིད་ཡིན་པའི་མ་ཚང་བ་ཁ་བསྐོང་དགོས་པ་རྣམས་ལ་མ་ཚང་བ་ཁ་བསྐོང་པས་བཤད་པའི་རྒྱུད་ཅེས་བྱའོ། ། ཡང་དོན་བསྡུས་པ་ཡང་རྩ་རྒྱུད་དུ། རྒྱས་པར་གསུངས་པ་དེ་བདེ་བླག་ཏུ་རྟོགས་པར་འགྱུར་བས་བཤད་རྒྱུད་དུ་འགྱུར་རོ། ། དེ་ལྟར་སྤྱིའི་རྣམ་པར་བཞག་པས་རྒྱུད་འདི་ཕྱོགས་གང་དུ་གཏོགས་ངེས་པར་བྱས་ནས། གཉིས་པ་མཚན་དོན་ལ་གཉིས་ཏེ། མཚན་བསྒྱུར་ཞིང་བཤད་པ་དང་། ཕྱག་བྱ་བའོ། །
དང་པོ་ལ་བསྒྱུར་བཤད་གཉིས། དང་པོ་བསྒྱུར་བ་ནི། རྒྱ་གར་སྐད་དུ། སཾ་བུ་ཊི། བོད་སྐད་དུ། ཡང་དག་པར་སྦྱོར་བ། རྒྱ་གར་སྐད་དུ། ན་མ་བོད་སྐད་དུ་ཞེས་བྱ་བ། རྒྱ་གར་སྐད་དུ། མཧཱ་ཏན་ཏྲ།
བོད་སྐད་དུ་རྒྱུད་ཆེན་པོ། བསྒྱུར་བའི་དགོས་པ། རྒྱ་སྐད་སྨོས་པས་ཁུངས་བཙུན། བོད་སྐད་སྨོས་པས་གོ་སླ། གཉིས་ཀ་སྨོས་པས་ལེགས་པར་སྦྱར་བའི་སྐད་ལ་བག་ཆགས་འཇོག ལོ་ཙཱ་བའི་དྲིན་དྲན་པའོ། ། གཉིས་པ་བཤད་པ་ལ་དགོས་དོན། བསྡུས་དོན། ཚིག་དོན་གསུམ། དགོས་པ་ནི་རྒྱུད་ཀྱི་ཀླད་དུ་མཚན་སྨོས་པས་གང་ཟག་དབང་པོ་རབ་ཀྱིས་རྒྱུད་ཀྱི་དོན་ཐམས་ཅད་ཁོང་དུ་ཆུད།
འབྲིང་གིས་བརྗོད་བྱ་ངོས་ཟིན། ཐ་མས་ཀྱང་མཚན་དོན་འབྲེལ་བར་རྟོགས་པའོ། ། བསྡུས་དོན་ལ་མཚན་གདགས་པའི་ཡུལ། རྒྱུད་འདི་ཉིད་དོ། བཏགས་པའི་མཚན་ནི། ཡང་དག་པར་སྦྱོར་བ། འདོགས་པའི་ཚུལ་ནི། དོན་དེ་ལ་མིང་འདི་འདོགས་པའི་རྒྱུ་མཚན་ཡོད་པས་རྗེས་གྲུབ་ཅན་གྱི་མིང་ངོ་། ། ཚིག་གི་དོན། ཇི་ལྟར་ཡང་དག་སྦྱོར་བྱུང་མིང་། །
ཅེས་ཞུས་པའི་ལན་དུ། ཡང་དག་པར་སྦྱོར་བ་ནི་ཐབས་དང་ཤེས་རབ་ཀྱི་བདག་ཉིད་ཅན་ནོ། ། ཞེས་གསུངས་པ་ལྟར་ཏེ། རྒྱས་པར་ཞུ་བ་ལྔའམ་དྲུག་ལ་ལན་དྲུག་གི་འོག་ཏུ་གསལ་བར་འཆད་དོ། ། གཉིས་པ་ཕྱག་བྱ་བ་ནི། ཕྱག་འཚལ་ལོ། ། ཞེས་པ་གཞིར་བཞག ཡུལ་གང་ལ་ན། རྡོ་རྗེ་མཁའ་འགྲོ་ལའོ། ། གང་ཟག་གང་གིས་ན།
རྒྱ་གར་གྱི་མཁན་པོ་ཀ་ཡ་ཏ་པ་ག་ཡ་དྷ་ར་དང་བོད་ཀྱི་ལོ་ཙཱ་བ་དགེ་སློང་ཤཱཀྱ་ཡེ་ཤེས་ཀྱིས་སོ། ། གང་གི་ཚེ་ན་རྒྱུད་ཀྱི་རྒྱལ་པོ་ཆེན་པོ་དཔལ་ཡང་དག་པར་སྦྱོར་བའི་ཐིག་ལེ་ཞེས་བྱ་བ་འདི་བསྒྱུར་ཅིང་ཞུས་ནས་གཏན་ལ་དབབ་པའི་ཐོག་མར་རོ། ། དགོས་པ་བསྒྱུར་བ་མཐར་ཕྱིན་པའི་ཆེད་དུའོ། ། ཤུགས་བསྟན་སྡུད་པ་པོ་ལ་སོགས་པའང་ཤེས་པར་ནུས་སོ། ། མཚན་དེ་ལྡན་གྱི་རྒྱུད་ལ་གཞུང་ཚད་དང་། བཞུགས་ཚུལ་དང་། མདོ་རྒྱས་ཀྱི་རིམ་པ་གསུམ། གཞུང་ཚད་ནི་རྩ་རྒྱུད་ལ་ཤོ་ལོ་ཀ་ཉིས་སྟོང་བརྒྱ་བདུན་ཅུ་དོན་ལྔ། ཕྱི་མ་ལ་དྲུག་རྒྱ་ཉི་ཤུ་རྩ་བརྒྱད། བསྡོམས་པས་ཉིས་སྟོང་བརྒྱད་བརྒྱ་དང་གསུམ་བཞུགས་སོ། །
བཞུགས་ཚུལ་ལ་བཞུགས་པའི་གོ་རིམ། འཁྲུགས་ཀྱི་ཚུལ། སྐྱེ་བའི་རིམ་པ་གསུམ་ལས་འདིར་ཐ་མ་སྟེ། ཡང་གསུངས་པ། སྨིན་བྱེད་ལམ་ནས་འབྲས་བུའི་བར། ། སྐྱེ་བའི་རིམ་པ་ཇི་བཞིན་དུ། ། རྒྱུད་གཞུང་རྒྱས་པར་གནས་པ་སྟེ། ། རྒྱུད་འདིའི་གནས་ལུགས་འདིས་གསལ་བྱེད། ། ཅེས་པའི་དོན་རྒྱུད་འདིས་གང་ཟག་གི་རྒྱུད་ལ་མངོན་པར་རྟོགས་པ་སྐྱེ་བའི་གོ་རིམ་བསྟན་ཏེ། ཐོག་མར་སྨིན་པར་བྱེད་པ་དབང་།
དེ་ནས་རྟོགས་པའི་ལྟ་བ། དེ་ནས་བསྐྱེད་རིམ། དེ་ནས་རྫོགས་རིམ། དེ་ནས་སྤྱོད་པ་ཉེར་རྒྱུ། འབྲས་བུའི་བར་དུ་བསྟན་ནོ། ། མདོ་རྒྱས་ཀྱི་རིམ་པ་ནི་གསུངས་པ། གླེང་གཞི་དང་ནི་མཚན་གྱི་དོན། ། བརྟག་པ་དང་པོ་རྩ་བའི་རྒྱུད། ། ཕྱི་མའི་རྒྱུད་དང་དེ་རྣམ་ལྔ། ། མདོར་བསྟན་རྒྱས་བཤད་རིམ་པ་བཞིན། །
ཅེས་པའི་དོན་ཏེ། གླེང་གཞིས་མདོར་བསྟན། མཚན་དོན་གྱིས་ཅུང་ཟད་རྒྱས་པར་བཤད། བརྟག་པ་དང་པོས་རྒྱས་པར་བཤད། བརྟག་པ་གཉིས་པ་ནས་བརྩམས་ཏེ་བཅུ་པའི་བར་གྱིས་རབ་ཏུ་རྒྱས་པར་བཤད་དོ། ། རྒྱུད་ཕྱི་མས་ཚིག་དང་དོན་རྣམ་པར་འབྱེད་དེ་འཆད་པ་སྟེ་དེ་ལྟར་མདོར་བསྟན་པ་དང་། རྒྱས་པར་བཤད་པའི་རིམ་པ་ལྔར་གནས་སོ། ། གསུམ་པ་རྒྱུད་བཤད་ཐབས་ཀྱི་མན་ངག་ལ། སྤྱིར་གསང་བ་འདུས་པ་ལ་སོགས་པའི་དགོངས་པ་བསམ་གྱིས་མི་ཁྱབ་ཀྱང་། འདིར་དཔལ་ལྡན་བིར་ཝ་པ་དང་།
ཌོཾ་བྷི་ཝའི་བཤད་སྲོལ་གྱི་ལུགས་ལ་སྡོམ་ནི་གསུངས་པ། གདམས་ངག་དྲུག་དང་རྒྱུད་གསུམ་དག་པ་གསུམ། ། བདག་ཉིད་ཅན་གསུམ་གསང་བདུན་གནས་པ་བཞི། ། ཚིག་དང་དོན་རྟོགས་བཤད་ཐབས་མན་ངག་གིས། ། གསལ་བྱེད་འདིས་ནི་གསང་རྒྱུད་འདི་བཤད་བྱ། ། ཞེས་གསུངས་པས་དེ་ལ་གདམས་ངག་དྲུག་ནི་བརྗོད་བྱ་དོན་གྱི་གདམས་ངག་གསུམ། རྗོད་བྱེད་སྒྲའི་གདམས་ངག་གསུམ་སྟེ་དྲུག དོན་གྱི་གདམས་ངག་གསུམ་ནི་སྤྱིའི་དོན་དུ་བཤད་པ། སྦས་པའི་དོན་དུ་བཤད་པ། མཐར་ཐུག་གི་དོན་དུ་བཤད་པ་གསུམ་མོ། །
སྤྱི་དོན་ལ་ཕ་རོལ་ཏུ་ཕྱིན་པ་སྤྱི་དང་། བསྐྱེད་པའི་རིམ་པ་སྤྱིའི་དོན་དུ་བཤད་པ་གཉིས། སྦས་དོན་ལ་རང་བྱིན་བརླབས་ཀྱི་སྦས་པ་དང་། དཀྱིལ་འཁོར་འཁོར་ལོའི་སྦས་དོན་དུ་བཤད་པ་གཉིས། མཐར་ཐུག་པའི་དོན་ལ་སྤྱི་དོན་གྱི་མཐར་ཐུག་དང་། སྦས་དོན་གྱི་མཐར་ཐུག་པའི་དོན་དུ་བཤད་པ་གཉིས། དེ་ལྟར་བརྗོད་བྱ་དོན་གྱི་གདམས་ངག་གསུམ་ལས་ཕྱེ་བས་དྲུག རྗོད་བྱེད་སྒྲའི་གདམས་ངག་གསུམ་ནི་ཡན་ལག་གི་དོན་གྱིས་བཤད་པ། ཡི་གེའི་དོན་གྱིས་བཤད་པ། མན་ངག་གི་དོན་གྱིས་བཤད་པ་དང་གསུམ།
དེ་ལས་བཅོ་བརྒྱད་དུ་ཕྱེ་ན་ཕ་རོལ་ཏུ་ཕྱིན་པའི་སྤྱི་དོན་དུ། ཡན་ལག ཡི་གེ མན་ངག་གི་བཤད་པ་གསུམ། དེ་བཞིན་དུ་གཞན་ལྔ་ལའང་གསུམ་གསུམ་སྟེ། བསྡོམས་པས་དྲུག་གསུམ་བཅོ་བརྒྱད་དོ། ། རྒྱུད་གསུམ་དུ་བཤད་པ་ནི་རྒྱུའི་རྒྱུད། ཐབས་རྒྱུད། འབྲས་བུའི་རྒྱུད་དུ་བཤད་པ་གསུམ། དག་པ་གསུམ་ནི་དེ་བཞིན་ཉིད་ཀྱི་དག་པ།
ལྷ་སོ་སོའི་དག་པ། རང་རིག་པའི་དག་པ་གསུམ། དེ་ལའང་རྒྱུའི་རྒྱུད་ཀྱིས་བསྡུས་པའི་དག་པ་གསུམ་དང་། ཐབས་ཀྱི་རྒྱུད་ཀྱིས་བསྡུས་པའི་དག་པ་གསུམ། འབྲས་བུའི་རྒྱུད་ཀྱིས་བསྡུས་པའི་དག་པ་གསུམ་མོ། ། བདག་ཉིད་ཅན་གསུམ་ནི་དབྱིབས་ཀྱི་བདག་ཉིད། སྔགས་ཀྱི་བདག་ཉིད། ཆོས་ཀྱི་བདག་ཉིད་གསུམ། ཆོས་ཀྱི་བདག་ཉིད་ལ་དབང་ཆོས་ཀྱི་བདག་ཉིད་དང་། མཐར་ཐུག་ཆོས་ཀྱི་བདག་ཉིད་གཉིས་སུ་ཕྱེ་བས་བདག་ཉིད་ཅན་བཞི།
དེ་རེ་རེའང་རྒྱུའི་རྒྱུད། ཐབས་ཀྱི་རྒྱུད། དབང་དང་ལམ་གཉིས། འབྲས་བུའི་རྒྱུད་དང་བཞི་བཞིས་ཕྱེ་ནས་འཆད་པས་བདག་ཉིད་ཅན་བཅུ་དྲུག་གོ ། གསང་བ་བདུན་ནི་འདི་ཉིད་ཀྱི་རྒྱུད་ཕྱི་མ་ལས་གསང་བ་ནི་མི་གསལ་བའོ། ། གསང་བ་ནི་དེ་ཁོ་ན་ཉིད་མདོར་བསྟན་པའོ། ། གསང་བ་ནི་ས་བོན་ལྔའོ། ། གསང་བ་ནི་དམ་པའི་དངོས་པོ་སྦས་པའོ། ། གསང་བ་ནི་གསང་བའི་པད་མའོ། ། གསང་བ་ནི་ལྟེ་བའི་དགའ་བའོ། །
གསང་བ་ནི་ཐམས་ཅད་དུ་འགྲོ་བས་བསྡུས་པའོ། ། གསང་བ་ནི་བདེ་བ་མཐའ་ཡས་པ་སྟེ། ། རྒྱུད་ཀྱི་གཞུང་གིས་བཤད་པའོ། ། ཞེས་བརྒྱད་གསུངས་སོ། ། རྒྱུད་ལས་བརྒྱད་གསུངས་ན་གསང་བ་བདུན་ཇི་ལྟར་ཡིན་ཞེ་ན། དེ་ཉིད་ལས་གསང་བའི་སྒྲ་ནི་བདུན་པ་སྟེ། བརྒྱད་པ་ནི་བརྗོད་དུ་མེད་པའི་མཚན་ཉིད་དོ། ། ཞེས་གསུངས་པས་བདེ་བ་མཐའ་ཡས་པ་ཞེས་བྱ་བ་དང་། གསང་བ་མི་གསལ་བ་ཞེས་བྱ་བ་དེ་གཉིས་ནི་རྟོགས་བྱའི་དོན། རྒྱུའི་རྒྱུད་ནི་མི་གསལ་བ་ཞེས་བྱ་བས་བསྟན་ལ།
བདེ་བ་མཐའ་ཡས་པ་ཞེས་བྱ་བའི་ཚིག་གིས་དེ་རྟོགས་པ་བསྟན་པས་དེ་གཉིས་ཀ་གནས་ལུགས་སུ་གཅིག་པའི་ཕྱིར་བདུན་པ་ཡིན་པ་དང་། གནས་ལུགས་རྟོགས་པ་ཉིད་བསྟན་རྒྱུ་མེད་པས་བརྒྱད་པ་བརྗོད་དུ་མེད་པ་ཞེས་བྱ་བ་ཡིན་པས་དེ་མི་རྟོགས་སོ། ། དེ་ཁོ་ན་ཉིད་མདོར་བསྟན་པ་ནི་སྨིན་པར་བྱེད་པའི་ལམ་དབང་ངོ་། ། ས་བོན་ལྔ་ནི་བསྐྱེད་པའི་རིམ་པའོ། ། དམ་པའི་དངོས་པོ་སྦས་པ་ནི་རྟོགས་པའི་ལྟ་བའོ། ། གསང་བའི་པད་མ་ནི་དཀྱིལ་འཁོར་འཁོར་ལོའི་ཐབས་སོ། ། ལྟེ་བའི་དགའ་བ་ནི་རང་བྱིན་གྱིས་བརླབས་པའོ། ། ཐམས་ཅད་དུ་འགྲོ་བས་བསྡུས་པས་ནི་ལམ་གྱི་ཡན་ལག་རྣམས་བསྟན་ཏོ། ། གནས་པ་བཞི་ནི་གོང་བུར་གནས་པ། ཆུར་གནས་པ།
གཟུགས་སུ་གནས་པ། གཟུགས་ལས་འདས་པར་གནས་པ་དང་བཞི། དེ་རེ་རེའང་རྒྱུའི་རྒྱུད། ཐབས་རྒྱུད་དབང་དང་ལམ་གཉིས། འབྲས་བུའི་རྒྱུད་བཞི་བཞིས་ཕྱེ་བས་གནས་པ་བཅུ་དྲུག གསང་བ་བདུན་མ་གཏོགས་པའི་བཤད་ཐབས་ཚན་པ་ལྔ་པོ་རེ་རེ་ཡང་རྒྱུད་འཆད་པའི་ཚེ་གཞུང་གི་ཚིག་དོན་སོ་སོ་ལ་བརྗོད་བྱ་སོ་སོར་སྦྱར་བས་འཆད་པ་དང་། ཚིག་རེ་རེ་ལ་བཤད་ཐབས་ཡོངས་སུ་རྫོགས་པའམ་ཅི་རིགས་པར་སྦྱར་ནས་འཆད་པའི་ཚུལ་གཉིས་གཉིས་གསུངས། གསང་བ་བདུན་ཏུ་བཤད་པ་ནི་ཚིག་དོན་སོ་སོ་ལ་སོ་སོར་སྦྱར་ནས་འཆད་པའི་ཚུལ་ཁོ་ནའོ། ། བཤད་ཐབས་དེ་ལྟ་བུས་གཞུང་གི་བརྗོད་བྱ་གང་། རྗོད་བྱེད་གང་གིས།
ཚུལ་ཇི་ལྟར་འཆད་པ་སོགས་གཞུང་སོ་སོའི་སྟེང་དུ་སྤྲོ་བར་བྱའོ། ། དེ་ལྟར་བཤད་ཐབས་ཀྱི་མན་ངག་གིས་རྒྱུད་ཀྱི་དོན་བློ་དམན་པས་ཀྱང་བདེ་བླག་ཏུ་རྟོགས་པར་བྱ་བའི་ཕྱིར་ཡིན་ནོ། ། སྤྱི་དོན་བཞི་པ་རྒྱུད་ཀྱི་མངོན་པར་རྟོགས་པ་ནི་མདོར་བསྡུ་ན། རྒྱུའི་རྒྱུད། ཐབས་ཀྱི་རྒྱུད། འབྲས་བུའི་རྒྱུད་ཀྱིས་གསུམ་དུ་འགྱུར་ཏེ། གསུངས་པ། རྟེན་གྱི་གང་ཟག་སྨིན་བྱེད་ལམ། ། རིམ་གཉིས་གྲོགས་བཅས་འབྲས་བུའི་རྒྱུད། ། མངོན་པར་རྟོགས་པ་གསུམ་ཉིད་དེ། །
རྒྱུད་ཀུན་དོན་ནི་འདིར་བསྡུས་པའོ། ། ཅེས་པ་ལྟར་ཏེ། དེའི་དོན་ནི་རྒྱུའི་རྒྱུད་རྟེན་གྱི་གང་ཟག་རིགས་བཞི། ཐབས་རྒྱུད་ལ། སྐལ་དམན་རིམ་འཇུག་དང་། སྐལ་ལྡན་ཅིག་ཅར་དུ་འཇུག་པ་གཉིས། རིམ་འཇུག་ལ་སྤྱོད་པ་ལྟ་བ་རིམ་ཅན་གཉིས། ཅིག་ཅར་དུ་འཇུག་པ་ལ་སྨིན་གྲོལ་གཉིས། གྲོལ་བྱེད་ལ་མཆོག་ཐུན་མོང་གཉིས་ཀའི་གྲོགས་གསུམ། མཆོག་དང་ཐུན་མོང་ལ་ལྔ་ལྔ་བསྡོམས་པས་བཅུ་གཅིག
ཡང་ན་ལམ་གྱི་དངོས་གཞི་རིམ་པ་གཉིས། དེ་རེ་རེ་ལ་ཡན་ལག་དྲུག་དྲུག་སྟེ། གྲོལ་བྱེད་ལམ་གྱི་མངོན་རྟོགས་བདུན་གཉིས་བཅུ་བཞི། འབྲས་བུའི་རྒྱུད་ལ་གནས་སྐབས་དང་མཐར་ཐུག་གཉིས། གནས་སྐབས་ས་བཅུ་གཉིས། མཐར་ཐུག་བཤད་བཞི། སྐུ་བཞི་འཆད་བྱེད་ཡན་ལག་ལྔ་གཏན་ལ་འབེབས་ཏེ། རྒྱུད་ཀྱི་དོན་མ་ལུས་པ་འདིར་འདུས་སོ། ། དེས་གང་ཟག་གི་རྒྱུད་ལ་རྒྱུད་ཀྱི་དོན་ཇི་ལྟར་སྐྱེ་བའི་རིམ་པ་རྟོགས་པའི་དགོས་པ་ཡོད་དོ། ། གཉིས་པ་གང་གཏན་ལ་དབབ་པར་བྱ་བ་གཞུང་གི་དོན་ལ་གཉིས།
རྒྱུད་ཐམས་ཅད་ཀྱི་དོན་གསལ་བར་བྱེད་པ་རྩ་རྒྱུད་དང་། དེ་ཉིད་གསལ་བར་བྱེད་པ་རྒྱུད་ཕྱི་མའོ། ། དང་པོ་ལ་གསུམ། གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ལུས་རྣམ་པར་གཞག་པ། གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ཡན་ལག་རྒྱས་པར་དབྱེ་བ། འཁོར་གྱི་དཀྱིལ་འཁོར་རྗེས་སུ་ཡིད་རང་བས་མཇུག་ཡོངས་སུ་རྫོགས་པར་བསྟན་པའོ། ། དང་པོ་ལ་ལྔ། ཕ་རོལ་ཏུ་ཕྱིན་པ་སྤྱིའི་དོན་དུ་བཤད་པ། བསྐྱེད་པའི་རིམ་པ་སྤྱིའི་དོན་དུ་བཤད་པ། རང་བྱིན་བརླབས་ཀྱི་སྦས་པའི་དོན་དུ་བཤད་པ།
དཀྱིལ་འཁོར་འཁོར་ལོའི་སྦས་པའི་དོན་དུ་བཤད་པ། མཐར་ཐུག་པའི་དོན་དུ་བཤད་པའོ། ། དང་པོ་ནི་འདི་སྙམ་དུ་རྣམ་པར་རྟོག་སྟེ་འདི་སྐད་ཅེས་པ་ནས་བཞུགས་སོ་ཅེས་པའི་བར་གྱི་ཚིག་འདི་སྡུད་པ་པོའི་ངག་ཡིན་པའི་ཕྱིར། སྟོན་པའི་བཀའ་མ་ཡིན་ནོ་སྙམ་ནས་སྤྱིར་བཀའ་ལ་ཞལ་ནས་གསུངས་པ། བྱིན་གྱིས་བརླབས་པ། རྗེས་སུ་གནང་བའི་བཀའ་གསུམ་ལས་འདི་ཐ་མ་སྟེ། ལྷའི་དབང་པོས་ཞུས་པའི་མདོ་ལས། མ་འོངས་པའི་དུས་སུ་ངའི་ཆོས་རྣམས་སྡུད་པར་བྱེད་པའི་ཚེ། ཐོག་མར་འདི་སྐད་བདག་གིས་ཐོས་པའི་ལ་སོགས་པས་གླེང་སློང་། བར་དུ་མཚམས་སྦྱོར་གྱི་ཚིག་རྣམས་ཆུག
མཇུག་ཏུ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། ། ཞེས་བྱ་བ་ཆུག་ཅེས་གསུངས་པས་རྗེས་སུ་གནང་བའི་བཀའ་ཡིན་པའི་ཕྱིར་རོ། ། ཡང་འདི་ལྟར་རྟོག་སྟེ། སྟོན་པའི་བཀའ་ཡིན་ནའང་འཁོར་དང་སྟོན་པ་ཐ་དད་ཡིན་པའི་ཕྱིར། གླེང་གཞིའི་ཚིག་རྒྱུད་ཀྱི་ལུས་རྣམ་པར་གཞག་པར་མི་རིགས་སོ་སྙམ་ན། དྲང་བའི་དོན་དུ་ཐ་དད་ཀྱི་རྣམ་པར་བསྟན་ཡང་ངེས་པའི་དོན་དུ་སྡུད་པ་པོ་ཉིད་སྟོན་པ་ལས་དབྱེར་མི་ཕྱེད་དེ། དཔལ་གསང་བ་གྲུབ་པ་ལས། འདི་ཡི་སྡུད་པར་བྱེད་པ་པོ། ། གཞན་དག་ཡོད་པ་མ་ཡིན་ཞེས། ། རྒྱུད་མཛད་པ་ནི་ཐུགས་རྡོ་རྗེ། །
གསུང་བ་པོ་དེ་སྡུད་པའང་དེ། ། ཞེས་བྱ་བ་ལ་སོགས་པ་ལྟ་བུའོ། ། དེ་ཉིད་ཀྱི་ཕྱིར། གླེང་གཞི་རྡོ་རྗེ་འཆང་གིས་ཞལ་ནས་གསུངས་ཏེ། དེ་ཉིད་ལས། འདི་སྐད་ཐོས་པའི་ཚིག་གང་དང་། ། བཞུགས་ཅེས་བྱ་བའི་ཚིག་གནས་པ། ། ཐུགས་ཀྱི་རྡོ་རྗེའི་བདག་ཉིད་ཀྱིས། ། སངས་རྒྱས་ཀུན་ལ་བསྟན་པ་ཡིན། ། ཅེས་པ་ལྟར་རོ། །
ཚིག་གི་དོན་ནི་ཐོས་པ་ཅེས་བྱ་བ་གཞིར་བཞག ། གང་ན་ཆོས་ཕུན་སུམ་ཚོགས་པ་བརྟག་པ་ནི་བཅུ་གཅིག ཚིགས་སུ་བཅད་པ་ནི་ཉིས་སྟོང་བརྒྱད་བརྒྱ་དང་། གསུམ་གྱི་བདག་ཉིད་རྒྱུད་ཀྱི་རྒྱལ་པོ་འདི་ཁོ་ན་སྐད། མང་ཉུང་མེད་སྒྲོ་སྐུར་དང་བྲལ་བའོ། ། གང་གིས་ན་འཁོར་ཕུན་སུམ་ཚོགས་པ་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུའི་ནང་ནས་རྡོ་རྗེ་སྙིང་པོ་བདག་གིས་སོ། ། བདག་སྨོས་པས་གཞན་ལས་བརྒྱུད་པ་འགོག་སྟེ། སྟོན་པ་ཉིད་ལ་མངོན་སུམ་དུ་ཐོས་པས་ཉེ་བ་མངོན་སུམ་གྱི་ཐ་ཚིག་གོ ། གང་གི་ཚེ་ཐོས་ན་དུས་ཕུན་སུམ་ཚོགས་པ་དུས་གཅིག་ནའོ། ། དུས་ཞེས་བྱ་བ་ནི་དུས་ཚོད་ཏེ་སྟོན་པ་སྤྱོད་ལམ་གྱི་དུས་དང་།
སྙོམས་པར་འཇུག་པའི་དུས་དང་། ནང་དུ་ཡང་དག་པར་འཇོག་པའི་དུས་དང་། ཆོས་འཆད་པ་ཞེས་བྱ་བ་སྤྱོད་ལམ་བཞི་ལས། གསུང་གི་ཕྲིན་ལས་ཆོས་འཆད་པའི་དུས་ཀྱི་ཚེའོ། ། གཅིག་ན་ཅེས་པས་ཆེ་བ་གསུམ་བསྟན་ཏེ། དེ་ཡང་སྟོན་པས་གློག་དང་འདྲ་བའི་ལྗགས་བསྐྱོད་ནས་སྐད་ཅིག་ལ་གསུངས་པས་འཆད་བྱེད་སྟོན་པའི་ཆེ་བ། སྟོན་པས་སྐད་ཅིག་ལ་གསུངས་པ་དེ། སྐད་ཅིག་ལ་འཛིན་ནུས་པས་ཤེས་རབ་ཆེ་བ་དང་། སྐད་ཅིག་ལའང་འདི་ཙམ་ཐོས་ན། དུས་གཞན་དུ་གཞན་ཡང་ཐོས་པས།
ཐོས་པ་མང་བར་བསྟན་པས་ཉན་པ་པོ་འཁོར་གྱི་ཆེ་བ་དང་། ཆོས་ཟབ་མོ་འདི་སྐད་ཅིག་ལ་ལན་གཅིག་གསུངས་ཀྱི་ཡང་ཡང་མ་གསུངས་པས་དཀོན་ཞིང་མཆོག་ཏུ་གྱུར་པས་བཤད་བྱ་ཆོས་ཀྱི་ཆེ་བ་བསྟན། གང་ལས་ཐོས་ན་སྟོན་པ་ཕུན་སུམ་ཚོགས་པ་བཅོམ་ལྡན་འདས་ལས་སོ། ། དེ་ཡང་རྡོ་རྗེ་འཆང་ཆེན་པོ་ལོངས་སྤྱོད་རྫོགས་པའི་སྐུ། རྣམ་པ་ཞལ་གསུམ་ཕྱག་དྲུག་པའི་སྐུར་བསྟན་ནས་གསུངས་སོ། ། དེ་ལྟར་ཡིན་པར་ཅིས་ཤེས་ཞེ་ན། མངོན་བྱུང་བའི་རྣམ་པར་འཕྲུལ་པ་གང་བསྟན་པ་དེ་ནི་རྗེས་འཇུག་གི་མངོན་པར་རྟོགས་པ་ལའང་དེ་གཙོ་བོར་སྟོན་ཏོ། ། དེ་བས་ན་རྒྱུད་འདིར་རྡོ་རྗེ་དབྱིངས་ཀྱི་དཀྱིལ་འཁོར་གཙོ་བོ་ཡིན་ཏེ། དེ་ནས་དཀྱིལ་འཁོར་ཆེན་པོ་མཆོག ། ཡང་དག་རབ་ཏུ་བཤད་པར་བྱ། །
ཞེས་བྱ་བ་དང་། མངོན་བྱུང་གི་རྣམ་འཕྲུལ་དེ་ལྟ་བུ་ཡིན་པར་ཡང་། རྡོ་རྗེ་དབྱིངས་དང་འདྲ་བས་ན། རྡོ་རྗེ་དབྱིངས་ཞེས་བྱ་བར་བརྗོད། ཞེས་འཆད་པ་དང་རྒྱུད་ཕྱི་མ་ལས་ཀྱང་གཙོ་བོར་བསྟན་ཏོ། ། དེ་བས་ན་རྡོ་རྗེ་དབྱིངས་ཀྱི་དཀྱིལ་འཁོར་གྱི་གཙོ་བོ་ནི་མི་བསྐྱོད་པའི་ས་མནན་པའི་ཞལ་གསུམ་ཕྱག་དྲུག་པའོ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཅེས་པའི་སྟེང་དུ་འོག་ནས་སྙིང་པོ་ཅེས་པ་ཁ་བསྐང་སྟེ་ཚིག་འདི་སྟོན་པའི་ཡོན་ཏན་ལ་སྦྱར་བ་དང་། གནས་ཀྱི་མཚོན་བྱེད་ལ་སྦྱར་བ་གཉིས། དང་པོ་ལྟར་ན་བླ་མ་དག་གསུང་སྟེ། དེ་བཞིན་གཤེགས་པ་ནི་ཆོས་ཀྱི་སྐུ་དེ་བཞིན་ཉིད་དུ་གཤེགས་ཤིང་གཟུགས་ཀྱི་སྐུ་དེ་བཞིན་ཉིད་ལས་གཤེགས་པས་ནའོ། །
ཐམས་ཅད་ནི་མ་ལུས་པ་སྟེ་རྣམ་པར་སྣང་མཛད་ལ་སོགས་པའི་དབྱེ་བ་བསམ་གྱིས་མི་ཁྱབ་པ་བཟུང་ངོ་། ། སྐུ་དང་གསུང་དང་ཐུགས་ཞེས་བྱ་བ་སྐུའི་གསང་བ་གཙུག་ཏོར་ལྟར་མི་མཐོང་བ། གསུང་གི་གསང་བ་གསུང་གི་མཐའ་མི་རྟོགས་པ། ཐུགས་ཀྱི་གསང་བ་ཐུགས་ཀྱི་ཚུལ་སུས་ཀྱང་དཔག་པར་མི་ནུས་པའི་གསང་བ་གསུམ་མམ། ཡང་ན་སྐུ་མཚན་དང་དཔེ་བྱད་འབར་བ། གསུང་དབྱངས་ཀྱི་ཡན་ལག་དྲུག་ཅུ། ཐུགས་ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་པ། དེ་རྣམས་ཀྱི་སྙིང་པོ་ནི། དེ་རྣམས་ལས་མཆོག་ཏུ་གྱུར་པའམ་དེ་རྣམས་ཉིད་མི་ཕྱེད་ཅིང་དེ་རྣམས་ཀྱི་འབྱུང་གནས་སུ་གྱུར་པའི་ཕྱིར་ཏེ། རྡོ་རྗེ་འཆང་ཆེན་པོ་ཉིད་ལ་བྱའོ། །
གང་དུ་ཐོས་ན་སྟོན་པ་དེ་ཉིད་གནས་ཕུན་སུམ་ཚོགས་པ་རྡོ་རྗེ་བཙུན་མོའི་བྷ་ག་ལ་བཞུགས་ནས་སོ། ། རྡོ་རྗེ་ནི་སྟོང་པ་ཉིད་ཟག་པ་མེད་པའི་དབྱིངས་ཏེ་རྣམ་པར་ཐར་པའི་སྒོ་གསུམ་མཚོན་པས་གྲུ་གསུམ་པ་བཙུན་མོའི་བྷ་ག་མཚོན་པ་ནི་སངས་རྒྱས་རྣམས་ཀྱིས་བསྟེན་པར་བྱ་བའི་གནས་བདེ་བའི་སྤྱོད་ཡུལ་མཚོན། གཉིས་པ་ལྟར་ན་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་སྙིང་པོ་བཞི་མཚོན་པས་བྷ་ག་དེ་ཉིད་གྲུ་གསུམ་ཟུར་གཅིག་པའི་རྣམ་པས་མཚོན། དེ་ཉིད་རྒྱུད་ཀྱི་དགོངས་པར་གསལ་ཏེ་འོག་ཏུ་འཆད། གསང་བ་འདུས་པའི་རྒྱུད་ཕྱི་མ་ལས་ཀྱང་། རིག་མའི་སྐྱེས་བུ་རྡོ་རྗེ་ཅན། ། ལོངས་སྤྱོད་བཞི་དང་ཡང་དག་ལྡན། ། སྐུ་གསུང་ཐུགས་སུ་དབྱེ་བ་ཡིས། ། གྲུ་གསུམ་རྣམས་སུ་བསྒོམ་པར་བྱ། ། ཅེས་པ་ལྟར་རོ། །
ས་དང་པོ་ལ་སོགས་པའི་ཡོན་ཏན་གོང་ནས་གོང་དུ་ཡངས་པས་གདེངས་ཀ་གྱེན་ལ་ཕྱོགས་པའོ། ། ཐབས་ཤེས་རབ་ཟུང་དུ་ཆུད་པས་ཕྱི་དཀར་ལ་ནང་དམར་བའོ། ། དེ་ལྟ་བུའི་ཆོས་འབྱུང་གི་དབུས་སུ་གཞལ་ཡས་ཁང་གི་ནང་ན་བཞུགས་ཞེས་བྱའོ། ། གཞལ་ཡས་ཁང་གི་ནང་ན་བཞུགས་པར་ཅིས་ཤེས་ཞེ་ན། བརྟག་པ་གསུམ་པ་དངོས་ལས། རྡོ་རྗེ་དབྱིངས་དང་འདྲ་བས་ན། ། ཞེས་བྱ་བ་དང་། གྲུ་བཞིར་བགྱི་ཞིང་སྒོ་བཞི་དང་། ། ཞེས་བྱ་བ་ལ་སོགས་པ་འབྱུང་བས། སྔོན་བྱུང་བཞིན་རྗེས་འཇུག་གིས་ཀྱང་བསྒོམས་པས་ན།
ཚུལ་འདིས་ཤེས་པར་བྱའོ། ། གཞན་ཡང་དཔེར་ན། རྒྱལ་པོ་ཆེན་པོ་གྲོང་ཁྱེར་ན་བཞུགས་ཟེར་ཡང་སྲང་དབར་དང་ཚོང་ཁང་ན་མི་བཞུགས་པར་ཁང་བཟངས་མཆོག་ན་བཞུགས་པར་དོན་གྱིས་ཤེས་སོ། ། འོ་ན་གཞལ་ཡས་ཁང་མི་སྨོས་པར་ཅིའི་ཕྱིར། རྡོ་རྗེ་བཙུན་མོའི་བྷ་ག་སྨོས་ཞེ་ན། གདུལ་བྱ་འདོད་ཆགས་ཅན་གཞུག་པ་དང་། ཆོས་ཐམས་ཅད་སྐྱེ་བ་མེད་པ་ལས། སྐྱེ་བའི་ཆོ་འཕྲུལ་འབྱུང་བར་ཤེས་པ་ལ་སོགས་པའི་དགོས་པ་དཔག་ཏུ་མེད་པ་ཡོད། དེ་ལ་དགོངས་ནས། གཉིས་སུ་མེད་པ་རྣམ་པར་རྒྱལ་བའི་རྒྱུད་ལས།
བྷ་ག་བཅོམ་ལྡན་ཤེས་རབ་སྟེ། ། དེས་ན་འདོད་ཆགས་སུན་མི་དབྱུང་། ། གང་གཞན་དམ་ཚིག་གསུམ་པོ་རྣམས། ། དེ་ཉིད་ཀྱི་ནི་ནང་དུ་འདུས། ། ཅེས་པ་ལྟར་རོ། ། བཞུགས་སོ་ཅེས་པས་ཕུན་སུམ་ཚོགས་པ་ལྔའི་དོན་བསྡུས་ཏེ། གང་བཞུགས། གང་དུ་བཞུགས། གང་གི་ཚེ་བཞུགས། གང་གིས་བསྐོར་ནས་བཞུགས།
བཞུགས་ནས་ཇི་ལྟར་བྱ་བ་ཆོས་ལྔ་གཞུང་གི་ཐོག་ཏུ་སྦྱར། དེ་ལྟར་ཕ་རོལ་ཏུ་ཕྱིན་པ་སྤྱིའི་དོན་དུ་བཤད་པ་འདིས་གླེང་གཞིའི་ཚིག་འདི་འོག་ནས་འཆད་པར་འགྱུར་བས་ཕ་རོལ་ཏུ་ཕྱིན་པ་དང་ཐུན་མོང་གི་ལམ་དང་འབྲས་བུ་སྟོན་པའི་གཞུང་རྣམས་ཀྱི་ལུས་རྣམ་གཞག་ཏུ་འགྱུར་རོ། ། གཉིས་པ་བསྐྱེད་པའི་རིམ་པ་སྤྱིའི་དོན་དུ་བཤད་པ་ནི། ཡང་། འདི་སྐད་ཅེས་པ་ལ་སོགས་པའི་གཞུང་འདིས་བརྗོད་བྱ་ཇི་ལྟ་བུ་ཞིག་སྟོན་སྙམ་ན། བསྐྱེད་པའི་རིམ་པ་སྤྱིའི་དོན་སྟོན་ཏེ། གང་ཞེ་ན། སྔོན་འགྲོ་ཚོགས་གཉིས་གསོག་པ། དངོས་གཞི་ཏིང་ངེ་འཛིན་གསུམ་མམ། བསྙེན་སྒྲུབ་བཞི་ལ་སོགས་པས།
རྟེན་དང་བརྟེན་པར་བཅས་པའི་དཀྱིལ་འཁོར་གསལ་བཏབ་ནས་ཐ་མལ་གྱི་རྣམ་རྟོག་སྤོང་ཞིང་། ཡུལ་སྣང་སྟོང་ཟུང་འཇུག་གི་ཏིང་ངེ་འཛིན་སྐྱེད་པར་བྱེད་པའི་གདམས་ངག་སྟོན་ཏེ། འདི་སྐད་ཅེས་པས་བསྐྱེད་པའི་རིམ་པ་ཡན་ལག་དང་བཅས་པ་མ་ཚང་བ་མེད་པ་སྟེ། ཆོས་ཕུན་སུམ་ཚོགས་པ་བསྟན། ཐོས་པ་ནི་ལྷག་པར་སོན་པ་སྟེ། ཐོས་པ་ལ་འཇུག་པས་བསོད་ནམས་ཀྱི་ཚོགས་གསོག་པ་བསྟན། དུས་གཅིག་ན་ཅེས་པས། སྐད་ཅིག་གིས་སྟོང་པར་བསྒོམས་པས་ཡེ་ཤེས་ཀྱི་ཚོགས་གསོག་པ་དང་དུས་ཕུན་སུམ་ཚོགས་པའང་བསྟན། རྡོ་རྗེ་ཅེས་པས་བགེགས་ལ་སོགས་པས་མི་ཕྱེད་པའི་ཕྱིར། སྲུང་བའི་འཁོར་ལོ་བསྟན།
བཙུན་མོའི་བྷ་ག་ནི་མཚོན་བྱེད་གོང་དུ་སྨོས་པ་ལྟར་ཆོས་ཀྱི་འབྱུང་གནས་དང་དེའི་ཁོངས་སུ་ཆུད་པའི་རྟེན་གཞལ་ཡས་ཁང་གདན་དང་བཅས་པ་སྟེ། གནས་ཕུན་སུམ་ཚོགས་པའང་བསྟན། བཅོམ་ལྡན་འདས་དེ་བཞིན་གཤེགས་པ་ཅེས་པས་ཕྱི་དབྱིབས་ཀྱི་བཅོམ་ལྡན་འདས་དེ་བཞིན་གཤེགས་པ་སྟེ། གཙོ་བོ་བསྐྱེད་པ་དང་སྟོན་པ་ཕུན་སུམ་ཚོགས་པ་བསྟན། སྐུ་ནི་སྐུའི་རིགས་ཀྱི་ལྷ་རྣམས་སོ། ། གསུང་ནི་གསུང་གི་རིགས་རྣམས་སོ། ། སྙིང་པོ་ནི་རྡོ་རྗེ་འཆང་གི་རིགས་རྣམས་སོ། ། དེ་བཞིན་གཤེགས་པ་ཐམས་ཅད་ནི་རིགས་ལྔས་བསྡུས་པའི་ལྷ་རྣམས་སོ། ། བདག་གིས་ཅེས་པས་འཁོར་བསྐྱེད་པ་དང་འཁོར་ཕུན་སུམ་ཚོགས་པ་བསྟན། བཞུགས་སོ་ཅེས་པ་སྔར་བཞིན་བཤད་པ་འདིའི་ཐོག་ཏུ་སྦྱར་བས་ཕུན་སུམ་ཚོགས་པ་ལྔའི་དོན་བསྡུས་ཏེ་བསྟན།
དེ་ལྟར་བསྐྱེད་པའི་རིམ་པ་སྤྱིའི་དོན་དུ་བཤད་པ་འདིས། གླེང་གཞིའི་ཚིག་འདི་འོག་ནས་འཆད་པར་འགྱུར་བའི་སྔོན་འགྲོ་བུམ་དབང་། དངོས་གཞི་བསྐྱེད་རིམ་ཡན་ལག་དང་བཅས་པ་སྟོན་པའི་གཞུང་རྣམས་ཀྱི་ལུས་རྣམ་གཞག་ཏུ་འགྱུར་རོ། ། གསུམ་པ་རང་བྱིན་བརླབས་ཀྱི་སྦས་པའི་དོན་དུ་བཤད་པ་ནི། ཡང་འདི་སྐད་ཅེས་པ་ལ་སོགས་པའི་ཚིག་འདིས་བརྗོད་བྱ་ཇི་ལྟ་བུ་ཞིག་སྟོན་སྙམ་ན། རང་བྱིན་གྱིས་བརླབས་པའི་རྫོགས་རིམ་སྟོན་ཏེ། གང་ཞེ་ན་ལུས་ཀྱི་འཕྲུལ་འཁོར་ལ་སོགས་པ་སྔོན་དུ་འགྲོ་བས་རྩ་གསུམ་འཁོར་ལོ་བཞི་ལ་སོགས་པ་གསལ་གདབ། འབར་བ་དང་འཛག་པ་ལ་སོགས་པའི་ཐབས་ཀྱིས་མཚན་མ་དང་རྣམ་པར་རྟོག་པ་སྤོང་ཞིང་། སེམས་ལ་གསལ་སྟོང་ཟུང་འཇུག་གི་ཏིང་ངེ་འཛིན་སྐྱེ་བར་བྱེད་པའི་གདམས་ངག་སྟོན་ཏེ། འདི་སྐད་བདག་གིས་ཅེས་པའི་སྐད་དོད་ཨེ་བཾ་མ་ཡ་ཅེས་པར་འགྱུར།
དེ་ལ་ཡི་གེ་དབྱིབས་མཐུན་གྱི་བཤད་པ་སྦྱར་བས་ཡི་གེ་བཞིས་འཁོར་ལོ་བཞི་གསལ་གདབ་པ་བསྟན། དབྱིབས་མཐུན་ཇི་ལྟ་བུ་ཞེ་ན། ཨེ་ནི་ལྟེ་བ་སྤྲུལ་པའི་འཁོར་ལོ་སྟེ་རྩ་མདུད་གྲུ་གསུམ་པའི་ཕྱིར་རོ། ། བཾ་ནི་སྙིང་ཁ་ཆོས་ཀྱི་འཁོར་ལོ་སྟེ་སྙིང་དང་འདྲ་བས་སོ། ། མ་ནི་མགྲིན་པ་ལོངས་སྤྱོད་དེ་བའི་མིག་དང་འདྲ་བས་སོ། ། ཡ་ནི་སྤྱི་བོ་བདེ་ཆེན་སྟེ་ཐོད་པའི་དབྱིབས་དང་འདྲ་བས་སོ། ། ཐོས་པ་ཅེས་པའི་སྐད་དོད། ཤྲུ་ཏ། དེ་ལས་ཡི་གེ་སྒྲ་དྲངས་ཏེ་བཤད་པ་སྦྱར་བས། ཤྲུ་ལས་སྲ་བ་དྷ་ཏུ།
དེ་བསྒྱུར་ན་འཛག་པ། གང་ན་བྱང་ཆུབ་ཀྱི་སེམས། གང་ལས་ན་སྤྱི་བོ་དང་རྐྱང་མ་ནས་སོ། ། གང་དུ་ན་ལྟེ་བར་རོ། ། ཏ་ལ་སྒྲ་དྲངས་པས་ཏ་པི་ཏ་ར། དེ་བསྒྱུར་ན་རྒྱས་པའམ་འཕེལ་བ། གང་ན་བདེ་བ་ཆེན་པོའོ། ། གང་དུ་ན་ཀུན་འདར་མའམ་ལུས་ལའོ། ། དུས་ནི་རྣམ་པ་གསུམ་དུ་བརྗོད། ། གང་ཞེ་ན།
བདེ་བའི་དུས་དང་སྡུག་བསྔལ་དུས། ། བསམ་གྱིས་མི་ཁྱབ་དུས་ཉིད་དོ། ། དེ་ཡང་རོ་མ་ནས་གཏུམ་མོ་འབར་བ་སྡུག་བསྔལ་གྱི་དུས། རྐྱང་མ་ནས་བྱང་སེམས་འབབ་པ་བདེ་བའི་དུས། འབར་འཛག་དབུ་མར་ཐིམ་པ་བསམ་གྱིས་མི་ཁྱབ་པའི་དུས་སོ། ། གཅིག་ན་ཅེས་པ་ཟླ་བོ་དང་བྲལ་ཏེ་རྣམ་རྟོག་དང་བྲལ་ཞིང་མི་རྟོག་པ་གཅིག་པུ་ཡིན་པས་སོ། ། བཅོམ་ལྡན་འདས་ཅེས་པ་ནང་སྔགས་ཀྱི་བཅོམ་ལྡན་འདས་ཏེ་རྣམ་རྟོག་བཅོམ་ཞིང་བདེ་ཆེན་གྱི་སྐལ་བ་དང་ལྡན་པས་སོ། ། དེ་བཞིན་གཤེགས་པའང་ནང་སྔགས་ཀྱིས་ཏེ་གཏུམ་མོའི་མེ་དེ་བཞིན་ཉིད་ལས་གཤེགས་ཤིང་བྱང་ཆུབ་ཀྱི་སེམས་དེ་བཞིན་ཉིད་དུ་གཤེགས་པས་སམ། འབར་བ་དང་འཛག་པ་དེ་བཞིན་ཉིད་ལས་གཤེགས་ཤིང་དབུ་མར་ཐིམ་པས་དེ་བཞིན་དུ་གཤེགས་པས་སོ། ། ཐམས་ཅད་ནི་རྩ་དང་འཁོར་ལོ་ཐམས་ཅད་དམ།
དྭངས་མ་མ་ལུས་པ་སྐུ་གསུང་ཐུགས་སྙིང་པོ་བཞི་རིམ་པ་བཞིན་ལྟེ་མགྲིན་སྙིང་སྤྱི་བོའི་འཁོར་ལོ་བཞིའམ་རྩ་གསུམ་དེ་དག་བསྡོམས་པ་དང་བཞིའམ་རྟེན་ཞུ་བ། བརྟེན་པ་བདེ་བ། ངོ་བོ་མི་རྟོག་པ། རང་རིག་པ་སྟེ་བཞི། རྡོ་རྗེ་སྟོང་པ་བཙུན་མོ་གསལ་བ་བྷ་ག་ཟུང་འཇུག་སྟེ་དེས་མཚན་མ་དང་རྣམ་པར་རྟོག་པ་འཇོམས་པས་སོ། ། ཡང་ན་སྔགས་ཀྱི་རྡོ་རྗེ་བཙུན་མོའི་བྷ་ག་སྟེ་ལྟེ། བའི་རྩ་མདུད་གྲུ་གསུམ་མོ། ། བཞུགས་སོ་ཅེས་པས་ཕུན་སུམ་ཚོགས་པ་ལྔའི་དོན་བསྡུས་ཏེ། གནས་ལྟེ་བར་སྟོན་པ་རང་བྱུང་གི་ཡེ་ཤེས་འཁོར་དྭངས་མས་བསྐོར་ནས་དུས་འབར་འཛག་དབུ་མར་ཐིམ་པའི་ཚེ་ཆོས་རང་བྱིན་བརླབས་འབྱུང་བར་ངེས། དེ་ལྟར་རང་བྱིན་བརླབས་ཀྱི་སྦས་པའི་དོན་དུ་བཤད་པའི་གླེང་གཞིའི་ཚིག་འདི་འོག་ནས་འཆད་པར་འགྱུར་བའི་སྔོན་འགྲོ་གསང་དབང་།
དངོས་གཞི་རང་བྱིན་བརླབས། རྟེན་ལུས་ཀྱི་གནས་ལུགས་གཏན་ལ་དབབ་པ་དང་བཅས་པ་སྟོན་པའི་གཞུང་རྣམས་ཀྱི་ལུས་རྣམ་གཞག་ཏུ་འགྱུར་རོ། ། བཞི་པ་དཀྱིལ་འཁོར་འཁོར་ལོའི་སྦས་པའི་དོན་དུ་བཤད་པ་ནི། ཡང་འདི་སྐད་ཅེས་པ་ལ་སོགས་པའི་ཚིག་འདིས་བརྗོད་བྱ་ཇི་ལྟ་བུ་ཞིག་སྟོན་སྙམ་ན། དཀྱིལ་འཁོར་འཁོར་ལོའི་རྫོགས་རིམ་སྟོན་ཏེ། གང་ཞེ་ན། སྦྱོར་བ་འདུ་ཤེས་གསུམ་ལྡན། དངོས་གཞི་དབབ་བཟུང་ལ་སོགས་པའི་ཐབས་ཀྱིས་མཚན་མ་དང་རྣམ་རྟོག་སྤོང་ཞིང་ལུས་ལ་བདེ་སྟོང་གི་ཏིང་ངེ་འཛིན་སྐྱེ་བར་བྱེད་པའི་གདམས་ངག་གོ ། དེ་ཡང་འདི་སྐད་བདག་གིས་ཐོས་པ་ཅེས་པའི་དོན་ཨེ་བཾ་མ་ཡ་ཤྲུ་ཏ་ཅེས་པར་བསྒྱུར། དེ་ཉིད་ཡི་གེ་དབྱིབས་མཐུན་དང་ཡི་གེ་སྒྲ་དྲངས་ཏེ་བཤད་ན།
ཨེས་ཤེས་རབ་ལྷར་བསྐྱེད་པ་དང་། བྷ་ག་པདྨར་བསྐྱེད་པ་དང་། ཐབས་ཀྱིའང་འདོམས་གྲུ་གསུམ་བསྟན། བཾ་གིས་ཐབས་ལྷར་བསྐྱེད་པ་དང་། གསང་བ་རྡོ་རྗེར་བསྐྱེད་པ་དང་། ཤེས་རབ་ཀྱིའང་རྩ་མཛེས་པའི་སྤྱི་བོ་བསྟན། ཨེ་བཾ་གཉིས་ཀས་སྙོམས་འཇུག་བསྟན། མ་ལས་མཧཱ་ར་ག་དེ་བསྒྱུར་ན་འདོད་ཆགས་ཆེན་པོ་སྟེ་རྗེས་སུ་ཆགས་པའི་མེ་བསྟན། ཡ་ལས་བ་ཡུ་དེ་བསྒྱུར་ན་རླུང་སྟེ་དལ་བར་རྒྱུ་བའི་རླུང་བསྟན། ཤྲུ་ཏ་ལས་སྒྲ་དྲངས་པ་སྔར་བཞིན།
པྲ་བ་དྷ་ཏུ་འཛག་པ། གང་ན་བྱང་སེམས། གང་གིས་ན་དལ་བར་རྒྱུ་བའི་རླུང་གིས། གང་དུ་ན་དབང་གི་གནས་སུའོ། ། ཏ་པི་ཏ་ར་རྒྱས་པའམ་འཕེལ་བ། གང་ན་བདེ་བ་ཆེན་པོ་སྟེ་དགའ་བ་བཞིའོ། ། གང་དུ་ན་ལུས་ལའོ། ། དུས་ནི་སྣ་ཚོགས་དང་རྣམ་སྨིན་བདེ་བའི་དུས། རྣམ་རྟོག་སྡུག་བསྔལ་གྱི་དུས། མཚན་ཉིད་དང་བྲལ་བའི་སྐད་ཅིག་བསམ་གྱིས་མི་ཁྱབ་པའི་དུས།
གཅིག་ན་རྣམ་རྟོག་གི་ཟླ་བོ་དང་བྲལ་བས་མི་རྟོག་པ་གཅིག་པུའོ། ། བཅོམ་ལྡན་འདས་ནི་གསང་བ་དབང་གི་བཅོམ་ལྡན་འདས་ཏེ་དགའ་བ་དང་པོ་གསུམ་གྱི་རྣམ་རྟོག་བཅོམ་ཞིང་ལྷན་སྐྱེས་ཀྱི་སྐལ་བ་དང་ལྡན་པས་སོ། ། དེ་བཞིན་གཤེགས་པའང་གསང་བ་དབང་གི་དེ་བཞིན་གཤེགས་པ་སྟེ། ཡས་བབ་ཀྱི་དགའ་བ་བཞིས་དབང་གི་གནས་སུ་གཤེགས་ཤིང་། མས་སྟན་གྱི་དགའ་བ་བཞིས་སྤྱི་བོར་གཤེགས་པས་སོ། ། ཐམས་ཅད་ནི་དྭངས་མ་མ་ལུས་པ་སྐུ་གསུང་ཐུགས་སྙིང་པོ་ནི། རྟེན་ཞུ་བ་ལ་སོགས་པའམ་དགའ་བ་བཞིའོ། ། རྡོ་རྗེ་ནི་རིགས་ལྔའི་སྒྲུབ་པ་པོའོ། ། དེས་བསྟེན་པར་བྱ་བ་ཡིན་པས་ན་བཙུན་མོ་སྟེ་བྲམ་ཟེ་མོ་ལ་སོགས་པ་སྤྱན་མ་ལ་སོགས་པར་བསྐྱེད་པའོ། ། ཡང་ན་གསང་བ་དབང་གི་རྡོ་རྗེ་བཙུན་མོའི་བྷ་ག་སྟེ་དབང་གི་གནས་སོ། །
བཞུགས་སོ་ཞེས་པས་ཕུན་སུམ་ཚོགས་པ་ལྔའི་དོན་བསྡུས་ཏེ་བསྟན། གནས་དབང་གི་གནས་སུ་སྟོན་པ་ལྷན་ཅིག་སྐྱེས་པའི་ཡེ་ཤེས་འཁོར་དྭངས་མས་བསྐོར་ནས། དུས་མཚན་ཉིད་བྲལ་བའི་སྐད་ཅིག་མའི་དུས། ཆོས་དཀྱིལ་འཁོར་འཁོར་ལོ་འབྱུང་བར་ངེས། དེ་ལྟར་དཀྱིལ་འཁོར་འཁོར་ལོའི་སྦས་པའི་དོན་དུ་བཤད་པ་འདིས་གླེང་གཞིའི་ཚིག་འདི་འོག་ནས་འཆད་པར་འགྱུར་བའི་སྔོན་འགྲོ་ཤེས་རབ་ཡེ་ཤེས་ཀྱི་དབང་། དངོས་གཞི་དཀྱིལ་འཁོར་འཁོར་ལོའི་རྫོགས་རིམ། རྟེན་ཕྱག་རྒྱའི་མཚན་ཉིད་གཏན་ལ་དབབ་པ་དང་བཅས་པ་སྟོན་པའི་ལུས་རྣམ་གཞག་ཏུ་འགྱུར་རོ། ། ལྔ་པ་མཐར་ཐུག་པའི་དོན་དུ་བཤད་པ་ནི། ཡང་འདི་སྐད་ཅེས་པ་ལ་སོགས་པའི་ཚིག་འདིས་བརྗོད་བྱ་ཇི་ལྟ་བུ་ཞིག་སྟོན་སྙམ་ན། མཐར་ཐུག་པའི་དོན་སྟོན་ཏེ།
ཡང་དག་པར་ན་འདི་སྐད་ཅེས་བྱ་བའི་ཆོས་ཕུན་སུམ་ཚོགས་པ་དང་བདག་གི་ཅེས་པ་འཁོར་དང་། དུས་གཅིག་ན་ཅེས་པ་དུས་དང་བཅོམ་ལྡན་འདས་ཅེས་པ་སྟོན་པ་དང་། རྡོ་རྗེ་བཙུན་མོའི་བྷ་ག་ཅེས་པ་གནས་ཏེ་ཕུན་སུམ་ཚོགས་པ་ལྔ་ཀའང་དབྱེར་མི་ཕྱེད་པ་སྟེ། སངས་རྒྱས་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོར་ཟག་པ་མེད་པའི་དབྱིངས་སུ་རོ་གཅིག་པ་སྟེ འོག་ནས། འཆད་པ་པོ་ང་ཆོས་ཀྱང་ང་། ། རང་གི་ཚོགས་ལྡན་ཉན་པ་ང་། ། ཅེས་སོགས་ལྟར་རོ། ། དེའང་བཞུགས་སོ་ཞེས་པ་གཞིར་བཞག ཐོག་མར་ཆོས་སྐུ་ལ་སྦྱར་ན། གང་དུ་ན།
གནས་འཁོར་འདས་ཀྱི་ཆོས་ཐམས་ཅད་ལ། སྟོན་པ་ཆོས་ཀྱི་སྐུ། དུས་རྟག་ཏུ་ཚུལ་དབྱིངས་དང་ཡེ་ཤེས་དབྱེར་མེད་ཀྱི་ཚུལ་དུ་བཞུགས་སོ། ། ལོངས་སྐུ་ལ་སྦྱར་ན། གནས་མཐར་ཐུག་དེ་ཁོ་ན་ཉིད་ཀྱི་རྡོ་རྗེ་བཙུན་མོའི་བྷ་ག་འོག་མིན་དུ་སྟོན་པ་ལོངས་སྤྱོད་རྫོགས་པའི་སྐུ། ཁ་སྦྱོར། བདེ་ཆེན། ལོངས་སྤྱོད་རྫོགས་པ་སྟེ་མཚན་ཉིད་གསུམ་ལྡན་ཏེ་འཁོར་ལྷན་ཅིག་སྤྱོད་མ་དང་རྗེས་སུ་འབྲང་མའི་འཁོར་གྱིས་བསྐོར་ནས་དུས་རྟག་ཏུ་ཚུལ་ཟག་མེད་ཀྱི་བདེ་བ་ལ་ལོངས་སྤྱོད་ཅིང་བཞུགས། སྤྲུལ་སྐུ་ལ་སྦྱར་ན། གནས་གདུལ་བྱ་རྣམས་ཀྱི་རྒྱུད་ལ་སྟོན་པ་སྤྲུལ་པའི་སྐུ་ཉིད།
དུས་རྟག་ཏུ་ཚུལ་གང་ལ་ཅིས་འདུལ། དེ་ལ་དེའི་རྣམ་པར་བསྟན་ནས་གདུལ་བྱའི་སྐྱེ་བོའི་ཡིད་འཕྲོག་ཅིང་བཞུགས། དེའི་རྒྱུ་མཚན་བཞུགས་ཅེས་པའི་སྐད་དོད་བི་ཛ་ཧ་ར། དེ་ལས་སྒྲ་དྲངས་ན་བི་བི་ཙི་ཏྲ་སྣ་ཚོགས་ལ་འཇུག ཛ་ཛན་མ་གདུལ་བྱའི་སྐྱེ་བོ་ལ་འཇུག ཧ་ཧར་ཡིད་འཕྲོག་ཅེས་པའི་དོན་ཏོ། ། ཡང་ཚིག་གི་དོན་ནི་བཅོམ་ལྡན་འདས་ནི་མཐར་ཐུག་དེ་ཁོ་ན་ཉིད་ཀྱི་སྟེ། བཅོམ་པ་དང་ལྡན་པའི་དོན་སྒྲ་དྲངས་ནས་བཤད་པ་སྔར་བཞིན། འོག་ནས་ཀྱང་འཆད་དོ། ། དེ་བཞིན་གཤེགས་པའང་དེ་ཁོ་ན་ཉིད་ཀྱི་སྟེ་སྔར་བཞིན།
སྐུ་སྤྲུལ་སྐུ། གསུང་ལོངས་སྐུ། ཐུགས་ཆོས་སྐུ། སྙིང་པོ་ངོ་བོ་ཉིད་ཀྱི་སྐུ། ཡང་ན་གསང་བ་གསུམ་དང་དེ་དབྱེར་མི་ཕྱེད་པ་སྔར་བཞིན། དེ་ཉིད་མཚན་མ་དང་རྣམ་རྟོག་མི་ཕྱེད་པས་རྡོ་རྗེ་སྟེ། ། རྡོ་རྗེ་རྩེ་མོ་ལས། སྲ་ཞིང་སྙིང་པོ་ཁོང་སྟོང་མེད། ། གཅད་མེད་གཞིག་པར་བྱ་བ་མིན། ། བསྲེག་བར་བྱ་མིན་འཇིག་མེད་པས། །
སྟོང་ཉིད་རྡོ་རྗེ་ཞེས་སུ་བརྗོད། ། ཅེས་སོ། ། དེ་ཉིད་ཟག་མེད་ཀྱི་བདེ་བ་བསྐྱེད་པས་བཙུན་མོ་སྟེ། དེ་བཞིན་གཤེགས་པའི་བདེ་དོན་གང་། ། བཙུན་མོ་ཉེ་བར་མཛད་པའོ། ། ཞེས་འབྱུང་ངོ་། ། དེའི་བྷ་ག་ནི་བདེ་བ་དེ་ཟག་བཅས་མ་ཡིན་ཏེ་རྣམ་པར་རྟོག་པ་ཐམས་ཅད་འཇོམས་པས་བྷ་ག་སྟེ། འོག་ནས་ཤེས་རབ་ཀྱི་དབང་གིས་ཉོན་མོངས་པ་དང་ཉེ་བའི་ཉོན་མོངས་པ་ཐམས་ཅད་འཇོམས་པའི་ཕྱིར། ཤེས་རབ་བྷ་གར་གསུངས་ཏེ་བྷ་ག་དེར་དེ་བཞིན་གཤེགས་པ་ཐམས་ཅད་དང་བཙུན་མོ་ལྷན་ཅིག་ཏུ་བཞུགས་སོ་ཞེས་འབྱུང་ངོ་། ། མདོར་ན་ཐོས་པའི་དོན་རྟོགས་པ་ལ་འཇུག་པས་གཉིས་སུ་མེད་པའི་ཡེ་ཤེས་ཀྱིས་ཆོས་ཐམས་ཅད་རོ་གཅིག་པར་རྟོགས་པས་དེའི་ངང་དུ་ཕུན་སུམ་ཚོགས་པ་ལྔའང་དབྱེར་མི་ཕྱེད་པའི་དོན་ཏེ།
ཚུལ་དེ་བཞིན་དུ་ལམ་གྱི་གནས་སྐབས་སུའང་དབང་དང་ལམ་ཐམས་ཅད་དབང་བཞི་པའི་ཡེ་ཤེས་ཀྱི་ངོར་རོ་གཅིག་པར་རྟོགས་པའམ་དབྱེར་མི་ཕྱེད་པའི་དོན་ཏོ། ། དེ་ལྟར་མཐར་ཐུག་པའི་དོན་དུ་བཤད་པ་འདིས་འོག་ནས་འབྱུང་བ་སྔོན་འགྲོ་དབང་བཞི་པ་དེའི་ལམ་རྡོ་རྗེ་རྦ་རླབས་མཐར་ཐུག་འབྲས་བུ་དང་བཅས་པ་སྟོན་པའི་གཞུང་རྣམས་ཀྱི་ལུས་རྣམ་གཞག་ཏུ་འགྱུར་རོ། ། གཉིས་པ་གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ཡན་ལག་རྒྱས་པར་དབྱེ་བ་ལ་གཉིས། མཚན་གྱི་དོན་རྒྱས་པར་བསྟན་པས་བརྗོད་བྱ་ངོས་བཟུང་བ་དང་། མཚན་དེ་དང་ལྡན་པའི་རྒྱུད་དངོས་སོ། ། དང་པོ་ལ་ལྔ། རྒྱུད་ཞུ་བ་ལ་བསྐུལ་བའི་ཕྱིར་སྟོན་པས་གླེང་བསླངས་པ། མཚན་དོན་བསྡུས་ཏེ་ཞུ་བ། དེ་ལ་གཏང་རག་བྱིན་ནས་སྐབས་ཕྱེ་བ། མཚན་དོན་རྒྱས་པར་ཞུས་པ།
དེའི་ལན་ནོ། ། དང་པོ་ནི། འཛུམ་པ་མཛད་དོ་ཅེས་པ་གཞིར་བཞག ནམ་གྱི་ཚེ་ན། ཚིག་གི་དེ་མ་ཐག་པ་རྡོ་རྗེ་བཙུན་མོའི་བྷ་ག་ལ་བཞུགས་པའི་རྗེས་དེ་ནས། དོན་གྱི་དེ་མ་ཐག་པ་ཕུན་སུམ་ཚོགས་པ་ལྔ་འཛོམས་པའམ་གླེང་གཞི་གསུངས་པའི་རྗེས་ལའོ། ། ཡང་ཅེས་པ། གླེང་གཞིས་རྒྱུད་ཀྱི་དོན་སྟོན་པར་མ་ཟད་མཚན་དོན་གྱིས་ཀྱང་སྟོན་ཅེས་པའམ་བཞུགས་པར་མ་ཟད་གླེང་སློང་བར་བསྐུལ་ཅེས་པའོ། ། གང་གིས་ན་སྟོན་པ་ཕུན་སུམ་ཚོགས་པ་བཅོམ་ལྡན་འདས་ཀྱིས་སོ། ། གང་ལ་ན་འཁོར་ཕུན་སུམ་ཚོགས་པ་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུའི་ནང་ནས་འཁོར་གྱི་གཙོ་བོ་རྡོ་རྗེ་སྙིང་པོ་ལའོ། །
ཚུལ་ཇི་ལྟར་ན། སྤྱན་གྱིས་གཟིགས་ཏེ་ཞལ་གྱིས་འཛུམ་པར་མཛད་ཐུགས་དཔལ་གྱི་བེའུ་ལས་འོད་ཟེར་ཕྱུང་ནས་སོ། ། ཅིའི་དོན་དུ་ན། རྒྱུད་ཀྱི་དཀའ་བའི་གནས་རྣམས་ཞུ་བ་ལ་སྤོབས་པ་བསྐྱེད་པའི་ཕྱིར་དུའོ། ། གཉིས་པ་ནི། ཉན་པར་འཚལ་ལོ་ཅེས་པ་གཞིར་བཞག ནམ་གྱི་ཚེ་ན་ལུས་ཀྱི་བརྡའི་སྒོ་ནས་མཚན་དོན་ཞུ་བར་བསྐུལ་བ་འཛུམ་པར་མཛད་མ་ཐག་པ་དུས་དེའི་ཚེའོ། ། གང་གིས་ན། རྡོ་རྗེ་སྙིང་པོས་སོ། ། ཚུལ་ཇི་ལྟར་ན་ལུས་ཀྱིས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་བྱས་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ་ཐལ་མོ་སྦྱར་བ་བྱས་ནས་ངག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
ཐམས་ཅད་ལ་དབང་བསྒྱུར་བས་ཡེ་ཤེས་ཀྱི་དབང་པོ་ཅེས་བོས་ནས་སོ། ། གང་ན། རྒྱུད་ཐམས་ཅད་ཀྱི་གླེང་གཞིའི་གསང་བ་ཡང་དག་པར་སྦྱོར་བ་ལས་བྱུང་བའི་མཚན་ཉིད་དོ། ། གསུམ་པ་ནི། རྒྱུད་ཀྱི་དོན་ཉན་པར་སྤྲོ་བ་ལ་ངོ་མཚར་བས། ཨེ་མ་ཧོ་དགོས་མིང་གི་སྒོ་ནས་རྡོ་རྗེ་སྙིང་པོ་ཡོན་ཏན་གྱི་སྒོ་ནས་སྙིང་རྗེ་ཆེན་པོ་སྤྱི་མིང་གི་སྒོ་ནས་བྱང་ཆུབ་སེམས་དཔའ་ཆེ་བའི་ཡོན་ཏན་གྱི་སྒོ་ནས། སེམས་དཔའ་ཆེན་པོ་ཡོན་ཏན་གྱི་ཕུང་པོ་ཅེས་བོས་ནས་གཏང་རག་གི་ཚིག་ལེགས་སོ་ལེགས་སོ། རྒྱུད་ཐམས་ཅད་ཀྱི་གླེང་གཞིའི་གསང་བ་ཡང་དག་པར་སྦྱོར་བ་ལས་བྱུང་བའི་མཚན་ཉིད་ཅེས་པའི་བརྗོད་བྱའི་དོན། དཀའ་བའི་གནས་གང་ཞིག་བྱ་བ་དང་རྟོགས་པ་ལ་སོགས་པའི་རྒྱུད། ཐམས་ཅད་དུ་གསང་བ་བླ་ན་མེད་པའི་རྒྱུད་ཀྱི་དོན་དཀའ་བའི་གནས་དེ་ཐམས་ཅད་ཇི་ལྟར་འདོད་པས་མངོན་སུམ་དུ་ཞུས་ཤིག་ཅེས་སྣང་བ་བྱིན་ཞིང་།
སྐབས་ཕྱེ་བས་སོ། ། བཞི་པ་ནི། གསང་བ་ཡང་དག་པར་ཞུས་པ་ཅེས་པ་གཞིར་བཞག གང་གི་ཚེ་ན་སྐབས་ཕྱེ་བའི་རྗེས་དེ་ནས་སོ། ། གང་གིས་ན་རྡོ་རྗེ་སྙིང་པོ་ལ་སོགས་པའི་བྱང་ཆུབ་སེམས་དཔའ་ཆེན་པོ་དེ་རྣམས་ཀྱིས་སོ། ། ཚུལ་ཇི་ལྟར་ན་རབ་ཏུ་འཛུམ་ཞིང་མིག་ཕྱེ་བས་ཕྱག་འཚལ་ཏེ། རང་གི་ཐེ་ཚོམ་དཀའ་བ་སྤྱོད་པའི་རྒྱུད་མདོར་བསྡུས་ནས་ཞུས་པ་དེ་ཉིད་དཀའ་བའི་གནས་ཡིན་པས། ཡང་ནས་ཡང་དུ། སླར་ཡང་རྒྱས་པར་ཞུ་བའི་ཚུལ་གྱིས་སོ། ། གང་ན་རིམ་པ་བཞིན་རྒྱུད་ཐམས་ཅད་ཅེས་པ་དང་།
གླེང་གཞི་ཅེས་པ་དང་། གསང་བ་ཅེས་པ་དང་། ཡང་དག་པར་སྦྱོར་བ་ཅེས་པ་དང་། བྱུང་བ་ཅེས་པ་དང་། མཚན་ཉིད་ཅེས་པ་དྲུག་ལ་འཕྲོས་ནས་རིམ་པ་བཞིན་ཞུ་བ་དྲུག་སྟེ། རྒྱུད་ནི་ཐམས་ཅད་ཅི་ཞེས་བརྗོད། ། ཅེས་པ་ནས། དེ་ལ་མཚན་ཉིད་ཇི་ལྟར་ལགས། ། ཅེས་ཞུས་སོ། ། ལྔ་པ་ལན་ལ་གཉིས།
མཚན་གྱི་དོན་རྒྱུད་གསུམ་དུ་བཤད་པ་དང་། སྟོན་པ་དང་ཆོས་ལྟར་བཤད་པའོ། ། དང་པོ་ལ་དྲུག ཞུ་བ་དང་པོ། རྒྱུད་ནི་ཐམས་ཅད་ཅི་ཞེས་བརྗོད། ཅེས་པའི་ལན། རྒྱུད་ཅེས་པ་སྤྱིར་རང་གི་སེམས་ཉིད་སེམས་ཅན་ནས་སངས་རྒྱས་ཀྱི་བར་རྒྱུན་མི་ཆད་པའི་དོན་གྱིས་ནའམ་རྒྱུན་ཆགས་པས་ན་རྒྱུད་དོ། ། དཔལ་གསང་བ་འདུས་པ་ལས། རྒྱུད་ནི་རྒྱུན་ཆགས་ཞེས་བྱ་སྟེ། ། ཅེས་པའི་དོན་ཏེ་དེ་ལས་ཕྱེ་ན།
རྒྱུན་དེ་རྣམ་པ་གསུམ་དུ་འགྱུར། གང་ཞེ་ན། གཞི་དང་དེའི་རང་བཞིན་དང་། ། མི་འཕྲོགས་པའི་རབ་ཕྱེ་བའོ། ། དེ་རྒྱས་པར་བཤད་པ་ནི། དེའི་རང་བཞིན་ཅེས་པའི་དོན། རང་བཞིན་རྣམ་པ་རྒྱུ་ཡིན་ཏེ། ། ཅེས་པས་རྒྱུའི་རྒྱུད་བསྟན། གཞི་དང་ཅེས་པའི་དོན། གཞི་ནི་ཐབས་ཤེས་བྱ་བ་ཡིན། །
ཅེས་པས་ཐབས་ཀྱི་རྒྱུད་བསྟན། མི་འཕྲོགས་པ་ཅེས་པའི་དོན། དེ་བཞིན་མི་འཕྲོགས་འབྲས་བུ་སྟེ། ། ཅེས་པས་འབྲས་བུའི་རྒྱུད་བསྟན། སྤྱིར་བརྗོད་བྱ་དོན་གྱི་རྒྱུད་དང་། རྗོད་བྱེད་སྒྲའི་རྒྱུད་གཉིས་ལས། དེ་རྣམས་ནི་དོན་གྱི་རྒྱུད་དོ། ། དོན་དེ་ཉིད་གཏན་ལ་འབེབས་པ་ནི་སྒྲའི་རྒྱུད་ཏེ། སྤྱིར་རྒྱུད་ཐམས་ཅད་དེ་ནི་རྒྱུད་ཐམས་ཅད་དོ། ། དང་ནི་འབྱེད་པ་སྟེ་སྒྲ་དང་དོན་གཉིས་སམ་སྤྱི་དང་བྱེ་བྲག་གཉིས་སམ་སྤྱིར་རྒྱུད་སྡེ་བཞི་ཁྱད་པར་རྣལ་འབྱོར་བླ་ན་མེད་པ།
ཡང་སྤྱིར་རྣལ་འབྱོར་བླ་ན་མེད་པ། ཁྱད་པར་རྣལ་འབྱོར་དང་རྣལ་འབྱོར་བླ་ན་མེད་པའི་རྒྱུད་ཅེས་པ་དབྱེ་བ་བཞི་ལས་འདིར་ཐ་མ་གཟུང་སྟེ། རྒྱུད་ཐམས་ཅད་ཀྱི་སྒྲས་ནི་འདུས་པ་ལ་སོགས་པའོ། ། དེ་ལ་འདུས་པ་ལ་སོགས་པ་དམིགས་ཀྱིས་གསལ་བས་བྱ་བ་ལ་སོགས་པའི་རྒྱུད་མ་ཡིན་ཞིང་། བླ་ན་མེད་པའི་རྒྱུད་བསྟན་པར་གསལ་ལོ། ། བྱ་བའི་རྒྱུད་ལ་སོགས་པ་མ་བསྟན་པའི་རྒྱུ་མཚན། གང་ཞིག་རྒྱུད་ཐམས་ཅད་དུ་གསང་བ་ཅེས་གསུངས་པའི་ཕྱིར་དང་། སྐབས་འདིར་རྣལ་འབྱོར་ཆེན་པོའི་རྒྱུད་མཐའ་དག་གི་གླེང་གཞི་རྣམ་པར་འབྱེད་པའི་ཕྱིར་རོ། ། དེས་ན་འདུས་པ་ལ་སོགས་པ་སྨོས་པས། ཁ་ཅིག་བྱ་བའི་རྒྱུད་ལ་སོགས་པའི་བཤད་པའི་རྒྱུད་དུ་འདོད་པ་དང་།
གཞན་དག་རྣལ་འབྱོར་མའི་རྒྱུད་ཁོ་ནའི་བཤད་རྒྱུད་དུ་འདོད་པ་དང་། ལ་ལ་རྩ་རྒྱུད་འབུམ་ཕྲག་སུམ་ཅུ་རྩ་དྲུག་པ་ཅེས་བྱ་བ་ཅིག་གི་བཤད་རྒྱུད་དུ་འདོད་པའི་རྣམ་པར་རྟོག་པ་བསལ་བ་ཡིན་ནོ། ། འབུམ་ཕྲག་སུམ་ཅུ་རྩ་དྲུག་ནི། ཨིནྡྲ་བྷུ་ཏིའི་དགོངས་པ་རྒྱུད་སྡེའི་དབྱེ་བ་ཡིན་གྱི་ཚིགས་སུ་བཅད་པ་ལ་སོགས་པས་ཕྱེ་བའི་རྩ་རྒྱུད་ལོགས་པ་མ་ཡིན་ནོ། ། གཉིས་པ། གླེང་གཞི་ཡང་ནི་ཇི་ལྟར་ལགས། ཅེས་པའི་ལན་ནི་འདུས་པ་ལ་སོགས་པའི་རྒྱུད་དེ་རྣམས་ཀྱི་གླེང་གཞི་ནི། གླེང་གཞིའི་སྐད་དོད་ནི་ད་ན། དེ་ལས་སྒྲ་དྲངས་པས། ན་ལས་ནི་ཤྩི་ཏ།
དེ་བསྒྱུར་ན་ངེས་པ་ལ་འཇུག ད་ལས་ཨུ་ད་ཡ་བསྒྱུར་ན་བྱུང་བ་ལ་འཇུག བསྡོམ་པས་བྱུང་བར་ངེས་པ་ཞེས་བྱ་བའི་དོན་ཏོ། ། ཡང་ད་ལས་ད་ན། བསྒྱུར་བས་གཏེར་བ་ལ་འཇུག དེ་ཡང་དོན་གྱི་གླེང་གཞི་དང་། སྒྲའི་གླེང་གཞི་གཉིས། དང་པོ་ནི་སྔོན་བྱུང་གི་ཕུན་སུམ་ཚོགས་པ་ལྔ་པོ་དེ་ཉིད་དོ། ། ཅིའི་ཕྱིར་ན་རྒྱུད་ཆེན་པོ་འདི་འབྱུང་བའི་རྒྱུར་གྱུར་པའམ་ཆོས་ཀྱི་གླེང་བའི་གཞིར་གྱུར་པའི་ཕྱིར་ཏེ། ལྔ་པོ་གང་རུང་གཅིག་མ་ཚང་ནའང་ཆོས་ཀྱི་གླེང་བ་མི་འབྱུང་བའི་ཕྱིར་རོ། །
གཉིས་པ་ནི། སྔོན་བྱུང་དོན་གྱི་ཕུན་སུམ་ཚོགས་པ་ལྔ་པོ་དེ་ཉིད་སྟོན་པར་བྱེད་པ་རྣལ་འབྱོར་གྱི་རྒྱུད་ལྟར་ན་ཡི་གེ་བཞི་བཅུ། རྣལ་འབྱོར་མའི་རྒྱུད་ལྟར་ན་ཡི་གེ་བཅུ་དྲུག་སྒྲ་དང་དོན་བཅས་པ་འདིའོ། ། ཅིའི་ཕྱིར་ན་མ་འོངས་པའི་སྐྱེ་བོ་རྣམས་ལ་ངེས་པ་སྟེར་བའི་ཕྱིར་དང་དོན་གྱི་གླེང་གཞི་ཉིད་སྟོན་པའི་ཕྱིར་རོ། ། དེ་སྐད་དུ་གསང་བའི་དེ་ཁོ་ན་ཉིད་གསལ་བ་ལས། རྣལ་འབྱོར་དང་རྣལ་འབྱོར་མའི་གླེང་གཞིའི་ཁྱད་པར་ནི། རྒྱུད་དུ་དེ་བཞིན་གཤེགས་རྣལ་འབྱོར། ། འདི་སྐད་ལ་སོགས་གང་གསུངས་པ། ། དེ་ཉིད་རྣལ་འབྱོར་མ་རྒྱུད་དུ། ། གསང་བ་མཆོག་དང་དགྱེས་པ་ན། །
ཐམས་ཅད་བདག་ཉིད་རྟག་ཏུ་བཞུགས། ། ཅེས་བཤད་པ་ལྟར་རོ། ། གསུམ་པ། འདི་ལ་གསང་བ་ཅི་ཞེས་གསུངས། ཅེས་པའི་ལན་ནི་གསང་བའོ་ཅེས་པ་གཞིར་བཞག གང་ན་རྒྱུད་ཐམས་ཅད་ཀྱི་གླེང་གཞི་དང་ཡང་དག་པར་སྦྱོར་བ་ལས་བྱུང་བའི་མཚན་ཉིད་དོ། ། གང་ལ་ན་ཁྱབ་འཇུག་དང་། དབང་ཕྱུག་ཆེན་པོ་དང་། ཚངས་པ་དང་ཉན་ཐོས་དང་རང་སངས་རྒྱས་རྣམས་ལའོ། ། གང་གི་ཕྱིར་ན་དེ་རྣམས་ཀྱི་སྤྱོད་ཡུལ་མ་ཡིན་པའི་ཕྱིར་ཏེ་འོག་ནས།
རྟོག་གེ་མེད་ཅིང་རྣམ་ཤེས་མེད། ། ཅེས་སོགས་ཚིགས་བཅད་ཕྱེད་དང་གསུམ་གྱིས་སྟོན་པར་འགྱུར་རོ། རྒྱུ་མཚན། ཁྱབ་འཇུག་ལ་སོགས་པ་བདག་ཏུ་ལྟ་བའི་ཕྱིར་དང་། ཉན་རང་བདག་མེད་མཐའ་དག་མ་རྟོགས་པའི་ཕྱིར་དང་། ཐམས་ཅད་ཀྱང་ཐབས་ཁྱད་པར་ཅན་དང་བྲལ་བའི་ཕྱིར་རོ། འོ་ན་གང་གི་སྤྱོད་ཡུལ་ཡིན་ཞེ་ན། གསང་བ་སངས་རྒྱས་སྤྱོད་ཡུལ་ཉིད། ། ཅེས་སོ། བཞི་པ་ནི།
ཇི་ལྟར་ཡང་དག་སྦྱོར་བྱུང་མིང་། ཅེས་སྨོས་ཀྱང་ཞུ་བ་གཉིས་སུ་ཕྱེ་སྟེ། ཡང་དག་པར་སྦྱོར་བའི་མིང་ནི་ཅི་ཅེས་དང་། དེ་ལས་བྱུང་བ་ཇི་ལྟ་བུ་ཅེས་སྦྱར་ནས། དང་པོའི་ལན་ནི་ཡང་དག་པར་སྦྱོར་བ་ནི་ཐབས་དང་ཤེས་རབ་ཀྱི་བདག་ཉིད་ཅན་ནོ། དེ་ཡང་རྒྱུ་དང་ཐབས་དང་འབྲས་བུ་གསུམ་ཀའང་ཐབས་དང་ཤེས་རབ་ཡང་དག་པར་སྦྱོར་བ་སྟེ། ཟུང་དུ་འཇུག་པ་ཡིན་ཡང་སྐབས་འདིར་རྒྱུ་བསྟན་ཏེ། ཚིག་འདིའི་རྗེས་ཐོགས་སུ་བྱུང་བ་ཅེས་སྨོས་པའི་ཕྱིར་རོ། ལྔ་པ་དེ་ལས་བྱུང་བ་ཇི་ལྟ་བུ་ཞེས་པའི་ལན་ནི། རྒྱུའི་རྒྱུད།
དེ་ལས་བྱུང་བ་ནི་ཐབས་ཀྱི་རྒྱུད་དེ། གང་ཞེ་ན་ཡང་དག་པར་སྦྱོར་བའི་ཏིང་ངེ་འཛིན་ཏེ། རྒྱུའི་རྒྱུད་དེ་དམིགས་ཡུལ་དུ་བྱས་ནས་བསྒོམས་པ་ལས་རྟོགས་པ་སྐྱེས་པའོ། ། ཞེས་བྱ་བའི་དོན་ཏོ། མདོར་ན། ཏིང་ངེ་འཛིན་ནི་ལམ་སྨིན་གྲོལ་གྱི་ཏིང་ངེ་འཛིན་འཁོར་དང་བཅས་པ་སྟེ། དང་པོ་དབང་གི་ཡེ་ཤེས་ནས་མཐར་རྫོགས་པའི་རིམ་པའི་བར་རོ། དེ་ལྟར་ཐབས་ཉམས་སུ་བླངས་པ་ལས་བྱུང་བས་ན་འབྱུང་བ་ནི་སྐྱེ་བ་སྟེ། དེ་སྐྱེས་པས་གནས་པ་དང་གཡོ་བའི་དངོས་པོའི་བདག་ཉིད་ཅན་དུ་གྱུར་པའོ། ། ཅེས་པ་ཆོས་ཐམས་ཅད་ཀྱི་ཆོས་ཉིད་རྟོགས་ཅེས་པའི་དོན་ཏོ།
དྲུག་པ། དེ་ལ་མཚན་ཉིད་ཇི་ལྟར་ལགས། ཅེས་པའི་ལན་ནི། བཅོམ་ལྡན་འདས་ཀྱི་བཀའ་བསྩལ་པ། མཚན་ཉིད་ཅེས་བྱ་བ་ནི་འདིས་མཚོན་པར་བྱེད་པའོ། དེ་ལ་མཚོན་པར་བྱ་བའི་གཞི་ནི་རྒྱུ་རྒྱུད་མཚོན་པར་བྱེད་པས་ཐབས། མཚོན་པར་བྱ་བས་འབྲས་བུ་སྟེ་གསུམ་ཀ་ལ་སྦྱོར་ཡང་འདིར་ཐ་མ་སྟེ་རྟོགས་པར་བྱ་བའི་དོན་ཆོས་ཀྱི་སྐུའོ། མདོར་ན་རྒྱུད་ཐམས་ཅད་ཀྱི་གླེང་གཞིའི་གསང་བ་ཅེས་པས་བརྗོད་བྱེད་སྒྲའི་རྒྱུད་བསྟན། ཡང་དག་པར་སྦྱོར་བ་ལས་བྱུང་བའི་མཚན་ཉིད་ཅེས་པས་བརྗོད་བྱ་དོན་གྱི་རྒྱུད་བསྟན། དེ་ཡང་ཡང་དག་པར་སྦྱོར་བས་རྒྱུ་དེ་ལས་བྱུང་བས་ཐབས་མཚན་ཉིད་ཀྱིས་འབྲས་བུ་བསྟན་ཏོ།
གཉིས་པ་ནི། མཚན་དོན་བརྗོད་བྱ་དང་བརྗོད་བྱེད་ལ་སྦྱོར་བར་མ་ཟད་ཡང་ན་སྟོན་པ་དང་དེས་གསུངས་པའི་ཆོས་ལ་སྦྱར་ཏེ། རྒྱུད་ཐམས་ཅད་ཀྱི་གླེང་གཞི་ཡང་དག་པར་སྦྱོར་བ་ཞེས་བྱ་བའི་སྒྲས་ནི་རྡོ་རྗེ་སེམས་པར་གསུངས་སོ། རྒྱུ་མཚན་རྡོ་རྗེ་སེམས་དཔའ་ཉིད་གླེང་བ་པོ་ཡིན་པའི་ཕྱིར་དང་རྡོ་རྗེ་སྙེམས་མ་དང་ཡང་དག་པར་སྦྱོར་བས་སམ་རྡོ་རྗེ་ནི་དབྱིངས་སེམས་དཔའ་ནི་ཡེ་ཤེས་ཏེ། དེ་གཉིས་ཡང་དག་པར་སྦྱོར་བའི་ཕྱིར་རོ། དེས་སྟོན་པ་ཕུན་སུམ་ཚོགས་པ་ལ་སྦྱར་ནས་ཆོས་ཕུན་སུམ་ཚོགས་པ་ལ་སྦྱར་ན་གསང་བ་ཞེས་བྱ་བ་འདི་ནི་མན་ངག་ཅན་གྱི་སྔགས་བཏུ་བ་དང་དཀྱིལ་འཁོར་གྱི་ལྷ་ལ་སོགས་པའི་མཚན་ཉིད་དོ། དེ་ལ་དཀྱིལ་འཁོར་གྱིས་ལྷ་ནི་བསྐྱེད་རིམ་སྔགས་བཏུ་བ་ནི་དེའི་ཡན་ལག་བཟླས་པ་ལ་སོགས་པའམ་རྫོགས་རིམ། སྤྱོད་པ་ལ་སོགས་པ་ཉེ་བར་ཕན་འདོགས་པས་ན་མན་ངག་སྟེ། དེ་དང་ལྡན་པས་མན་ངག་ཅན་ཏེ་དེ་དག་སྟོན་པར་བྱེད་པའི་གཞུང་ངོ་། ། སྣོད་དང་མི་ལྡན་པའི་སྤྱོད་ཡུལ་མ་ཡིན་པའི་ཕྱིར་གསང་བའོ། །
གཉིས་པ་མཚན་དེ་དག་དང་ལྡན་པའི་རྒྱུད་དངོས་ལ་གཉིས། བཤད་པར་དམ་བཅའ་བ་དང་། དོན་དངོས་སོ། དང་པོ་ནི་བཤད་ཅེས་པ་གཞིར་བཞག གང་ན་ཡང་དག་པར་སྦྱོར་བ་ནི་ཐབས་དང་ཤེས་རབ་ཀྱི་བདག་ཉིད་ཅན་ནོ། ། ཅེས་སོགས་ལ་འཕྲོས་ནས་ཐབས་དང་ཤེས་རབ་བདག་ཉིད། ཆོས་ཕུན་སུམ་ཚོགས་པ་བརྗོད་བྱ་རྒྱུད་གསུམ་པོ་དེ་ནིའོ། ། གང་གིས་ན་སྟོན་པ་ཕུན་སུམ་ཚོགས་པ་ང་ཡིས་སོ། གང་ལ་ན་འཁོར་ཕུན་སུམ་ཚོགས་པ་རྡོ་རྗེ་སྙིང་པོ་ལའོ། ཚུལ་ཇི་ལྟར་ན་བརྟག་པ་དང་པོས་མདོར་བསྟན།
ཕྱི་མ་དགུས་རྒྱས་པར་བཤད། རྒྱུད་ཕྱི་མས་ཚིག་དོན་རྣམ་པར་ཕྱེ་ནས་ལེགས་པར་བཤད་ཀྱི་ཉན་པ་པོའི་སྐྱོན་གསུམ་སྤངས་ནས་ཉོན་ཅིག་པའོ། ། དེ་ཡང་རྒྱུའི་རྒྱུད་ལ་སྦྱར་ན་རྒྱུ་སེམས་ཅན་གྱི་རིགས་སྣ་ཚོགས་སུ་སྣང་བ་ཐབས། སེམས་ཀྱི་རང་བཞིན་སྤྲོས་པ་དང་བྲལ་བས་ཤེས་རབ། རིག་སྟོང་ཟུང་དུ་འཇུག་པ་བདག་ཉིད། གསང་བ་འདུས་པའི་རྒྱུད་ཕྱི་མ་ལས། རང་བཞིན་མེད་པའི་རང་བཞིན་ཅན། ། ཤེས་རབ་ཅེས་ནི་བྱ་བར་གྲགས། ། ཐབས་ནི་དངོས་པོའི་མཚན་ཉིད་དོ། ། ཐབས་ཀྱི་རྒྱུད་ལ།
དབང་ལས་བུམ་པའི་དབང་། ལམ་ལས་སྐྱེས་པའི་རིམ་པ། སྤྲོས་བཅས་ཀྱི་སྤྱོད་པ། ཉེ་རྒྱུའི་སྒྲུབ་པ་པོ་རྣམས་ཐབས། དབང་གོང་མ་གསུམ་རྫོགས་པའི་རིམ་པ། སྤྲོས་མེད་ཀྱི་སྤྱོད་པ་ཉེ་རྒྱུའི་རིག་མ་རྣམས་ཤེས་རབ། གང་ཟག་གཅིག་གིས་ཟུང་འཇུག་ཏུ་ཉམས་སུ་ལེན་པས་ན་བདག་ཉིད། འབྲས་བུ་ལ་སངས་རྒྱས་ཀྱི་གཟུགས་ཀྱི་སྐུ་ཐབས། ཆོས་ཀྱི་སྐུ་ཤེས་རབ། ཟུང་འཇུག་གི་ངོ་བོར་གནས་པས་ན་བདག་ཉིད།
ཐམས་ཅད་འབྲེལ་ཞིང་རྒྱུན་མ་ཆད་པས་ན་རྒྱུད། དེ་ལྟར་བརྗོད་བྱ་རྒྱུད་ཐམས་ཅད་ཐབས་དང་ཤེས་རབ་བདག་ཉིད་ཀྱི་རྒྱུད་ཡིན་པས་དེ་སྟོན་པའི་བརྗོད་བྱེད་ཀྱང་ཐབས་དང་ཤེས་རབ་ཀྱི་བདག་ཉིད་ཡིན་ཏེ། ཞུ་བ་པོ་རྡོ་རྗེ་སྙིང་པོ་ལ་སོགས་པས་ཞུས་པའི་ངོར་གསུངས་པ་ཐབས། བདག་མེད་མ་ལ་སོགས་པས་ཞུས་པའི་ངོར་གསུངས་པ་ཤེས་རབ། གཉིས་ཀ་སྟོན་པས་བདག་ཉིད་རྒྱུད། དེས་གཉིས་སུ་མེད་པའི་རྒྱུད་དུའང་བསྟན། ཡང་ཡི་གེ་བཞི་བཅུའི་གླེང་གཞིའི་དོན་གསལ་བར་བྱེད་པས་ཐབས། ཡི་གེ་བཅུ་དྲུག་གིས་གསལ་བར་བྱེད་པས་ཤེས་རབ། གཉིས་ཀ་སྟོན་པས་བདག་ཉིད་རྒྱུད་དམ། གཉིས་སུ་མེད་པའི་རྒྱུད་དོ། །
འདི་ལྟར་རྣམ་པར་རྟོག་སྟེ་ཁ་ཅིག རྣལ་འབྱོར་ཆེན་པོའི་རྒྱུད་ལ། ཕ་རྒྱུད། མ་རྒྱུད་གཉིས་ཁོ་ན་ཡིན་གྱི་གསུམ་དུ་ཕྱེ་བ་མ་བཤད་པར་འདོད་པ་དང་། གཞན་དག་གཉིས་སུ་མེད་པའི་རྒྱུད་མི་འདོད་པ་དང་། ལ་ལ་གཉིས་མེད་དུས་ཀྱི་འཁོར་ལོ་ཁོ་ནའི་ལུགས་སུ་འདོད་པ་དང་། འགའ་ཞིག་རྣལ་འབྱོར་བླ་ན་མེད་པའི་རྒྱུད་ཉིད་གཉིས་སུ་མེད་པའི་རྒྱུད་ཡིན་ལ་དེ་ལས་ཕ་མ་གཉིས་སུ་དབྱེ་བར་འདོད་པ་དང་། ཕལ་ཆེར་དག་ཀྱཻ་རྡོ་རྗེ་མ་རྒྱུད་ཁོ་ནར་འདོད་པའི་ལུགས་ལྔའོ། དེ་དག་སུན་འབྱིན་པ་ལ། ལུང་དང་རིགས་པ་གཉིས་སོ།
ལུང་ནི་ཀྱེ་རྡོ་རྗེའི་རྩ་བའི་རྒྱུད་འབུམ་ཕྲག་ལྔ་པའི་ལུང་རྡོ་རྗེ་སྙིང་འགྲེལ་ལས་དྲངས་པ། ཀུན་རྫོབ་རྣལ་འབྱོར་མ་རྒྱུད་དུ། ། བྱིས་པ་རྣམས་ལ་ང་ཡིས་བསྟན། ། ཅེས་དང་། ཀུན་རྫོབ་ཐབས་ཀྱི་རྒྱུད་ཅེས་པར། ། བྱིས་པ་རྣམས་ལ་ང་ཡིས་བསྟན། ། ཅེས་དང་། ཤེས་རབ་ཐབས་ནི་སྙོམས་འཇུག་པ། ཀྱེ་རྡོར་འདི་ནི་ཕྱོགས་གཅིག་མིན། ཅེས་པ་རྣམས་རིམ་པ་བཞིན་ཀུན་རྫོབ་ཏུ་རྣལ་འབྱོར་ཆེན་པོའི་རྒྱུད་ལ་ཕྱེ་ན་མ་རྒྱུད་དང་ཕ་རྒྱུད་དང་གཉིས་མེད་གསུམ་དུ་ཕྱེ།
ཡང་། དོན་གྱིས་འདུས་པ་ལ་སོགས་ཀུན། ། ཤེས་རབ་ཐབས་ཀྱི་བདག་ཉིད་དོ། ། ཅེས་པས་དོན་དམ་པར་རྣལ་འབྱོར་ཆེན་པོའི་རྒྱུད་ཐམས་ཅད་ཀྱང་གཉིས་སུ་མེད་པར་བསྟན། དེ་ལྟར་རྡོ་རྗེ་སྙིང་པོའི་འགྲེལ་པས་བཀྲལ། མདོར་ན་ལུང་དེའི་དགོངས་པ་དོན་དམ་པར་རྣལ་འབྱོར་ཆེན་པོའི་རྒྱུད་ཐམས་ཅད་གཉིས་སུ་མེད་པའི་རྒྱུད་ཡིན་ལ། ཀུན་རྫོབ་ཏུ་གསུམ་དུ་ཕྱེ། རིགས་པ་ནི། ཀྱཻ་རྡོར་འདིའི་ཕྱོགས་གཅིག་མིན། ། ཅེས་པ་ཐབས་ཀྱི་ཕྱོགས་གཅིག་ཀྱང་མིན་ལ།
ཤེས་རབ་ཀྱི་ཕྱོགས་གཅིག་ཀྱང་མིན་པས་གཉིས་སུ་མེད་པའི་རྒྱུད་ཡིན་པར་བསྟན། དེས་གཉིས་སུ་མེད་པའི་རྒྱུད་མི་འདོད་པ་དང་གཉིས་མེད་དུས་འཁོར་ཁོ་ནའི་ལུགས་སུ་འདོད་པ་དང་། ཀྱཻ་རྡོར་མ་རྒྱུད་ཁོ་ནར་འདོད་པ་གསུམ་ཁེགས། འོ་ན། རྣལ་འབྱོར་མ་རྒྱུད་ཀྱཻ་རྡོ་རྗེ། ། ཅེས་པ་དང་འགལ་སྙམ་ན་དེ་ལྟར་ན། གུར་ལས། ཀྱཻ་རྡོ་རྗེའི་རྣལ་འབྱོར་རྒྱུད་ཅེས་པའང་ཇི་ལྟར་དྲང་། ཀྱཻ་རྡོ་རྗེ་ཕ་རྒྱུད་དུ་འདོད་ན་ཧ་ཅང་ཐལ་ལོ། ། ལུང་དེ་གཉིས་ཀྱི་འགལ་སྤོང་ནི།
གུར་ལས། ཀྱཻ་རྡོ་རྗེ་རྣལ་འབྱོར་རྒྱུད། ། དང་པོ་རྒྱལ་བ་རྣམས་ཀྱིས་བཤད། ། ཕྱི་མ་རྣལ་འབྱོར་མ་རྒྱུད་ནི། ། དེ་ཉིད་བུད་མེད་བཟུང་ཕྱིར་རོ། ། ཅེས་པས་བརྟག་པ་དང་པོ་ཕ་རྒྱུད། ཕྱི་མ་མ་རྒྱུད། རྡོ་རྗེ་སྙིང་པོས་ཞུས་པའི་ངོར་གསུངས་པ་ཕ་རྒྱུད། བདག་མེད་མས་ཞུས་པའི་ངོར་གསུངས་པ་མ་རྒྱུད། དེ་ཉིད་ལས།
སྐྱེས་པ་རྣམས་ནི་འདུལ་བའི་ཕྱིར། ། རྣལ་འབྱོར་གྱི་ནི་རྒྱུད་བཤད་དོ། ། བཙུན་མོ་རྣམས་ནི་བསྡུ་བའི་ཕྱིར། ། རྣལ་འབྱོར་མ་ཡི་རྒྱུད་བཤད་དོ། ། ཅེས་པའི་དོན་ཏེ། ཀྱཻ་རྡོ་རྗེ་གཉིས་སུ་མེད་པའི་རྒྱུད་ཡིན་ལ་གཉིས་སུ་མེད་པའི་རྒྱུད་ཉིད་ལའང་ཐབས་ཀྱི་དོན་སྟོན་པའི་ཆ་ནས་རྣལ་འབྱོར་གྱི་རྒྱུད་སྨོས་ལ་ཤེས་རབ་ཀྱི་དོན་སྟོན་པའི་ཆ་ནས་རྣལ་འབྱོར་མའི་རྒྱུད་ཅེས་སྨོས་པས་འགལ་བ་ཡོད་པ་མ་ཡིན་ནོ། ། གཉིས་པ་དོན་དངོས་ལ་གཉིས། བརྟག་པ་དང་པོས་མདོར་བསྟན་པ་དང་། ལྷག་མ་བརྟག་པ་དགུས་རྒྱས་པར་བཤད་པའོ། ། དང་པོ་ལ་གཉིས།
དོན་དངོས་དང་། བརྟག་པའི་གྲངས་སོ། ། དང་པོ་ལ་བཞི། འདི་ལ་གསང་བ་ཅི་ཞེས་གསུངས། ཅེས་པའི་ལན་ལ་འཕྲོས་ནས་ཡུལ་དེ་བཞིན་ཉིད་ཀྱི་དག་པ་གསང་བའི་དོན། ཡང་དག་སྦྱོར་བ་ཇི་ལྟ་བུ། ། ཅེས་པ་ལ་འཕྲོས་ནས་ཡུལ་ཅན་ཐབས་དང་ཤེས་རབ་ཡང་དག་པར་སྦྱོར་བའི་དོན། རྒྱུད་ནི་ཐམས་ཅད་ཅི་ཞེས་བརྗོད། ། གླེང་གཞི་ཡང་ནི་ཇི་ལྟར་ལགས། ། ཅེས་པའི་ལན་ལ་འཕྲོས་ནས་རྒྱུད་ཐམས་ཅད་ཀྱི་གླེང་གཞི་བརྗོད་བྱའི་དོན།
དེ་ལས་བྱུང་བ་ཇི་ལྟ་བུ། ། དེ་ལ་མཚན་ཉིད་ཇི་ལྟར་ལགས། ། ཅེས་པའི་ལན་ལ་འཕྲོས་ནས་དེ་ལས་བྱུང་བའི་མཚན་ཉིད་འབྲས་བུའི་དོན་ནོ། ། དང་པོ་ལ་གསུམ། ཡུལ་སྟོང་པ་ཉིད་ཐོག་མར་བསྟན་པའི་དགོས་པ། དགོས་པ་ཅན་སྟོང་པ་ཉིད་ཀྱི་རང་བཞིན། དེ་གཞན་གྱི་ཡུལ་མ་ཡིན་པའི་ཕྱིར་གསང་བར་བསྟན་པའོ། ། དང་པོ་ནི། གཞུང་འདིས་བརྗོད་བྱ་ཇི་ལྟ་བུ་ཞིག་སྟོན་སྙམ་ན། རྒྱུད་གསུམ་ལ་ཐབས་རྒྱུད་དེའི་ནང་ནས་སྐལ་ལྡན་ཅིག་ཅར་དུ་འཇུག་པ་དེ་ལས་གྲོལ་བྱེད་ལམ།
དེ་ལས་མཆོག་སྒྲུབ་པ། དེ་ལ་ལྔ་ཡོད་པའི་དང་པོ་རྟོགས་པའི་ལྟ་བ། དེ་ལའང་ཕ་རོལ་ཏུ་ཕྱིན་པ་དང་ཐུན་མོང་དུ་དེ་བཞིན་ཉིད་ཀྱི་དག་པ་དང་ཐུན་མོང་མིན་པ་རང་རིག་པའི་དག་པ་གཉིས་ལས་འདིར་དང་པོ་ཕ་རོལ་ཏུ་ཕྱིན་པ་སྤྱིའི་དོན་སྟོན། ཚིག་དོན་ནི། བསམས་ཅེས་པ་གཞིར་བཞག གང་གི་ཚེ་ན་སྤྱིར་འབྲས་བུའི་སྔོན་དུ་ཐབས། ཐབས་ཀྱིའང་ཉེ་རྒྱུའི་སྔོན་དུ་སྤྱོད་པ། དེའི་སྔོན་དུ་རྫོགས་རིམ། དེའི་སྔོན་དུ་བསྐྱེད་རིམ་འགྲོ་དགོས་པ་དེ་བས་ན་དོན་གྱི་ཆ་ནས་ལྷ་བསྐྱེད་པའི་དང་པོར་རོ། ། ཚིག་གི་ཆ་ནས་བྱང་ཆུབ་ཀྱི་སེམས་གཏན་ལ་འབེབས་པའི་དང་པོར་རོ། །
གང་ན་སྟོང་པ་ཉིད་དོ། ། གང་གི་ཆེད་དུ་ན་ལུས་ཅན་རྣམས་ཀྱི་དྲི་མ་བཀྲུ་བའི་དོན་དུའོ། ། ཚུལ་ཇི་ལྟར་ན་བཙན་ཐབས་སམ། གཞིགས་པའི་སྒོ་ནས་བསམས་པ་སྟེ། གཟུགས་ཀྱི་ཁམས་ནི་སྟོང་པ་ཡི། ། ཅེས་སོགས་རྒྱས་པར་སྟོན་ནོ། ། འོ་ན་དྲི་མ་འཁྲུད་བྱེད་དེས་མ་དག་པ་གཅིག་དག་པར་བྱེད་དམ། དག་ཟིན་གཅིག་དག་པར་བྱེད། དང་པོ་ལྟར་ན་སྦྱང་དུ་མི་བཏུབ་ལ། གཉིས་པ་ལྟར་ན་སྦྱང་མི་དགོས་སོ་ཞེ་ན།
རང་བཞིན་གྱིས་དག་པའི་ཕྱིར་སྐྱོན་དང་པོ་མེད་ལ། གློ་བུར་དུ་མ་དག་པའི་ཕྱིར། སྐྱོན་གཉིས་པ་མེད་དོ། ། འོ་ན་བཀྲུ་བྱ་དྲི་མ་ནི་གང་། ཇི་ལྟར་མ་དག་ཞེ་ན། ཀྱཻ་རྡོ་རྗེ་ལས་གསོལ་བ་རྣམ་པར་མ་དག་པ་གང་ལགས། བཀའ་བསྩལ་པ། གཟུགས་ལ་སོགས་པའོ། ། ཅིའི་སླད་དུ་ཞེ་ན། གཟུང་བ་དང་འཛིན་པའི་ཕྱིར་རོ། །
ཅེས་གསུངས་པས་གཟུང་འཛིན་གྱི་རྣམ་རྟོག་ཀུན་བཏགས་པའི་དྲི་མའོ། ། གཉིས་པ་ལ་བཞི། སྟོན་པས་ཡུལ་དྲུག་སྟོང་པར་བསྟན་པ། རྡོ་རྗེ་སྙིང་པོས་ཡུལ་མ་གྲུབ་པས་ཡུལ་ཅན་མ་གྲུབ་པའི་རིགས་པ་བཀོད་པ། དེ་ཉིད་ཀྱིས་ཁམས་བཅོ་བརྒྱད་སྟོང་པར་བསྟན་པ། གཉིས་སུ་མེད་པའི་རང་བཞིན་ནོ། ། དང་པོ་ནི་དྲི་མ་འཁྲུད་པར་བྱེད་པ་པོ་དེ་བཞིན་ཉིད་ཀྱི་དག་པ་སྟོང་པ་ཉིད་ཇི་ལྟར་བསམ་ཞེ་ན། གཟུགས་ཀྱི་ཁམས་ནི་སྟོང་པ་ཡི། ། སྒྲ་ལ་དེ་ཉིད་ཀྱིས་ནི་བྱ། ། དྲི་ཡི་ཁམས་ནི་སྟོང་པ་ཡི། །
རོ་ལ་དེ་ཉིད་ཀྱིས་ནི་བྱ། ། རེག་བྱའི་ཁམས་ནི་སྟོང་པ་ཡི། ། ཡིད་ལ་དེ་ཉིད་ཀྱིས་ནི་བྱ། ། དེ་ལ་མིག་གི་ཡུལ་གཟུགས། མཐའ་བྲལ་གྱི་རིགས་པ་དང་། ཤུ་ནྱཏ་ལ་སོགས་པས་སྟོང་པར་བསམ། དེ་ཉིད་ཀྱི་རིགས་པས་ཡིད་ཀྱི་ཡུལ་ཆོས་ཀྱི་ཁམས་ཀྱི་བར་དུ་བསམ་མོ། ། གཉིས་པ་ནི། རྡོ་རྗེ་སྙིང་པོས་གསོལ་བ། དབང་པོ་དང་ཡུལ་རང་བཞིན་གྱིས་སྟོང་ན་བར་གྱི་རྣམ་པར་ཤེས་པའང་སྟོང་ངམ་ཞེས་དྲི་བ་ནི།
མིག་གི་རང་བཞིན་སྟོང་པ་ཡི། ། ནང་དུ་རྣམ་ཤེས་ཇི་ལྟར་ལགས། ། ཡིད་ཀྱི་རང་བཞིན་སྟོང་པ་ཡི། ། དབུས་སུ་རྣམ་ཤེས་ཇི་ལྟར་ལགས། ། རྣ་བའི་རང་བཞིན་སྟོང་པ་ཡི། ། ནང་དུ་རྣམ་ཤེས་ཇི་ལྟར་ལགས། ། སྣའི་རང་བཞིན་སྟོང་པ་ཡི། ། ནང་དུ་རྣམ་ཤེས་ཇི་ལྟར་ལགས། ། ལྕེའི་རང་བཞིན་སྟོང་པ་ཡི། ། ནང་དུ་རྣམ་ཤེས་ཇི་ལྟར་ལགས། །
ལུས་ཀྱི་རང་བཞིན་སྟོང་པ་ཡི། ། ནང་དུ་རྣམ་ཤེས་ཇི་ལྟར་ལགས། ། ཡིད་ཀྱི་རང་བཞིན་སྟོང་པ་ཡི། ། དབུས་སུ་རྣམ་ཤེས་ཇི་ལྟར་ལགས། ། ཅེས་པའི་ལན་ནི་ཡུལ་དང་དབང་པོ་སྟོང་པར་བསྟན་པའི་རིགས་པས་བར་གྱི་རྣམ་པར་ཤེས་པའང་ཚུལ་དེ་བཞིན་ནོ། ། གསུམ་པ་ནི་ཡུལ་དང་དབང་པོ་རྣམ་པར་ཤེས་པ་གསུམ་ཀ་སྟོང་པ་ཉིད་དུ་བསྟན་པ་དེའི་ཕྱིར། གཟུགས་མེད་ལྟ་བ་པོའང་མེད། ། སྒྲ་མེད་ཐོས་པ་པོའང་མེད། ། དྲི་མེད་སྣོམ་པ་པོའང་མེད། ། རོ་མེད་མྱོང་བ་པོའང་མེད། །
རེག་མེད་རེག་པ་པོའང་མེད། ། སེམས་མེད་སེམས་ལས་བྱུང་བའང་མེད། ། ཅེས་ཁམས་བཅོ་བརྒྱད་སྟོང་པར་བསྟན། མདོར་ན་གཟུགས་ནས་ཆོས་ཀྱི་བར་ཁམས་དྲུག མིག་ནས་ཡིད་ཀྱི་བར་ཁམས་དྲུག བར་གྱི་རྣམ་པར་ཤེས་པའི་ཁམས་དྲུག་སྟེ། ཁམས་བཅོ་བརྒྱད། ཡང་གཟུགས་ནས་ཆོས་ཀྱི་བར་སྐྱེ་མཆེད་དྲུག མིག་ནས་ཡིད་ཀྱི་བར་སྐྱེ་མཆེད་དྲུག་སྟེ་སྐྱེ་མཆེད་བཅུ་གཉིས། གཞུང་གི་དངོས་བསྟན་གཟུགས་ཅེས་པའི་ཤུགས་ལ་གཟུགས་ཀྱི་ཕུང་པོ།
སེམས་ལས་བྱུང་བ་ཅེས་པའི་ཁོངས་ནས་ཚོར་བ་འདུ་ཤེས་འདུ་བྱེད་ཀྱི་ཕུང་པོ་གསུམ། སེམས་ཅེས་པའི་ཁོངས་ནས་རྣམ་པར་ཤེས་པའི་ཕུང་པོ་སྟེ་ཕུང་པོ་ལྔ་བསྡོམས་པས་ཆོས་ཅན་ཕུང་ཁམས་སྐྱེ་མཆེད་ཐམས་ཅད་ཆོས་ཉིད་དེ་བཞིན་ཉིད་དུ་གཏན་ལ་འབེབས་པ་དེ་ཉིད་ཀྱི་དག་པ་བསྟན་ནོ། ། བཞི་པ་ནི། བཀའ་བསྩལ་པ། ཉོན་ཅེས་པ་གཞིར་བཞག གང་ན་དེ་ཁོ་ན་ཉིད་ཀྱི་ལམ་ནིའོ། ། ཇི་ལྟར་ན་དེའི་མཚན་ཉིད་དམ་ཚུལ་ཇི་ལྟ་བ་བཞིན་སྟེ། ། འོ་ན་མིག་ལ་སོགས་པ་སྟོང་ན་དེ་ལ་དམིགས་པའི་ཡེ་ཤེས་དེའི་མཚན་ཉིད་སྟོང་པ་ཡིན་ནམ་མ་ཡིན་ཞེ་ན། གཉིས་མེད་ཅེས་པ་མི་རྟོག་པའམ་སྟོང་པ་ཉིད། གཉིས་ནི་རྣམ་སྤངས་པ་གཟུང་འཛིན་གྱི་རྣམ་རྟོག་གོ །
གསུམ་པ་ལ་གསུམ་རྟོག་གེའི་ཡུལ་མ་ཡིན་པ་དང་། འཕགས་པའི་ཡུལ་མ་ཡིན་པ་དང་། དེ་གཉིས་ཀའི་མཇུག་བསྡུ་བའོ། ། དང་པོ་ནི་མི་རྟོགས་ཞེས་པ་གཞིར་བཞག གང་ན་སངས་རྒྱས་ཀུན་གྱི་གསང་བ་སྟེ། གཉིས་མེད་གཉིས་ནི་རྣམ་སྤངས་པའི། ། དེ་ཉིད་ལམ་ནིའོ། ། གང་གིས་ན། གརྟོག་པས་བཏགས་པའི་རྟོག་གེས་ཤེས་པ་མེད་ཅིང་། ཡང་དག་པ་མ་ཡིན་པའི་ཀུན་རྟོག་ཅན་གྱི་རྣམ་ཤེས་ཀྱིས་ཤེས་པ་མེད་ལ།
དེ་བཞིན་དུ་སྒྲ་དང་ཚད་མ་ལ་སོགས་པ་རྟོག་གེའི་རིགས་པས་མི་རྟོགས་ཏེ། དེའི་རྒྱུ་མཚན། ང ཀརྟོག་གེ་པ་དང་། རྣམ་ཤེས་དང་། རྟོག་གེའི་རིགས་པས་སོ། ། དེའི་རྒྱུ་མཚན་ཡང་དེ་ཁོ་ན་ཉིད་ཀྱི་ལམ་དེ་རྟོག་པས་བཏགས་པའི་རྟོག་གེས་ཤེས་པ་མེད་ཅིང་། ། ཁ ཅདེ་དག་གིས་ནི་ཡུལ་གང་ལ་འཇུག་པ་དེ་མཐའ་གཅིག་ཏུ་འཇལ་ཞིང་རྟོག་པར་བྱེད་ལ། འདི་ནི་ནམ་མཁའ་ལྟ་བུར་མཉམ་པ་ཉིད་དེ། སྤྲོས་པའི་མཐའ་ཐམས་ཅད་དང་བྲལ་བའི་ཕྱིར་རོ། ། གཉིས་པ་ནི་མི་ཤེས་སོ། །
ཞེས་པ་གཞིར་བཞག གང་ན་སངས་རྒྱས་ཀུན་གྱི་གསང་བའོ། ། གང་གིས་ན་ཉན་ཐོས་དང་རང་རྒྱལ་དེ་རྣམས་ཀུན་གྱིས་སོ། ། དེའི་རྒྱུ་མཚན་ཉན་ཐོས་རྣམས་ཀྱིས་མི་ཤེས་ཏེ། མི་ཤེས་པ་ཡི་མུན་པས་སྒྲིབ། ། ཅེས་པའི་དོན། ཆོས་ཀྱི་བདག་མེད་མཐའ་དག་མ་རྟོགས་པས་ཤེས་བྱའི་སྒྲིབ་པ་དང་བཅས་པའི་ཕྱིར། དེ་བཞིན་དུ་རང་རྒྱལ་རྣམས་ཀྱི་བློས་སྤྲུལ་པས་ཀྱང་མི་ཤེས་ཏེ། ཕྱིན་ཅི་མ་ལོག་པའི་དོན་ལ་ཡུན་རིང་དུ་སྦྱང་བ་མ་བྱས་ཏེ། བག་ཆགས་སད་པའི་ཡེ་ཤེས་ཙམ་ཡིན་པའི་ཕྱིར་རོ། །
ཇི་ལྟར་ཡིན་ན་རང་སངས་རྒྱས་ཀྱི་རིགས་ཅན་རྣམས་ནི་དང་པོར་སངས་རྒྱས་ལས་བྱང་ཆུབ་ཏུ་སེམས་བསྐྱེད་ནས། སྐྱེ་བ་སྔ་མ་ལ་ངེས་འབྱེད་ཆ་མཐུན་མཐར་ཕྱིན་པར་བྱས་ནས་བདག་ལ་རང་བྱུང་གི་ཡེ་ཤེས་འབྱུང་བར་གྱུར་ཅིག ཅེས་སྨོན་ལམ་བཏབ་སྟེ་དུས་བྱེད་དོ། ། དེ་ཕྱི་མ་ལ་བག་ཆགས་སད་དེ་ཁྱིམ་ནས་བྱུང་སྟེ་དུར་ཁྲོད་དུ་འགྲོའོ། ། དེ་ཀེང་རུས་ལ་སོགས་པ་ལ་སོ་སོར་རིམ་གྱིས་བརྟགས་པ་ལས་བདག་མེད་པའི་དོན་རྟོགས་པར་འགྱུར་ཏེ། དེ་ལྟར་བསྐལ་པ་བརྒྱར་སྦྱངས་པས་རང་སངས་རྒྱས་ཀྱི་བྱང་ཆུབ་ཐོབ་སྟེ། དེས་ཀྱང་འཛིན་པའི་རྟོག་པ་མ་སྤངས་པའི་ཕྱིར། མཉམ་པ་ཉིད་མི་རྟོགས་པས་སོ། ། དེ་སྐད་དུ་ཡང་མགོན་པོ་བྱམས་པས། གཟུང་དོན་རྟོག་པ་སྤོང་ཕྱིར་དང་། །
འཛིན་པ་མི་སྤོང་ཕྱིར་དང་ནི། ། རྟེན་གྱི་བསེ་རུ་ལྟ་བུའི་ལམ། ། ཞེས་གསུངས་སོ། ། གསུམ་པ་ནི། སངས་རྒྱས་ཀུན་གྱི་གསང་བ་ནི། ཁྱབ་འཇུག་དང་། དབང་ཕྱུག་ཆེན་པོ་དང་། ཚངས་པ་དང་། ཉན་ཐོས་དང་རང་སངས་རྒྱས་དེ་རྣམས་ཀུན་གྱིས་མི་ཤེས་སོ། ། རྒྱུ་མཚན་ནི་སངས་རྒྱས་ཉག་གཅིག་གི་སྤྱོད་ཡུལ་ཉིད་ཡིན་པས་སོ། །
ཞེས་པས་གསང་བའི་དོན་རྒྱས་པར་བསྟན་ཏོ། ། གཉིས་པ་ཡུལ་ཅན་ཐབས་དང་ཤེས་རབ་ཡང་དག་པར་སྦྱོར་བ་ལ་གཉིས། ལམ་གྱི་སྔོན་དུ་འགྲོ་བ་བྱང་ཆུབ་ཀྱི་སེམས་གཉིས་ཡང་དག་པར་སྦྱོར་བ་དང་། ལམ་གྱི་དངོས་གཞི་ཐབས་ཤེས་རབ་གཉིས་ཡང་དག་པར་སྦྱོར་བའོ། ། དང་པོ་ལ་གཉིས། དོན་དངོས་དང་། རབ་ཏུ་བྱེད་པའི་མིང་ངོ་། ། དང་པོ་ལ་གཉིས། ཕ་རོལ་ཏུ་ཕྱིན་པའི་ཐེག་པ་དང་ཐུན་མོང་གི་བྱང་ཆུབ་ཀྱི་སེམས་བསྐྱེད་པ་དང་། ཐུན་མོང་མ་ཡིན་པའི་བྱང་ཆུབ་ཀྱི་སེམས་བསྐྱེད་པའོ། །
དང་པོ་ལ་གཉིས། ཇི་ལྟར་སེམས་བསྐྱེད་པའི་ཚུལ་དང་། དེ་ལྟར་བསྒོམ་པར་གདམས་པའོ། ། དང་པོ་ལ་གཉིས། ཀུན་རྫོབ་བྱང་ཆུབ་ཀྱི་སེམས་བསྐྱེད་པ་དང་། དོན་དམ་པ་བྱང་ཆུབ་ཀྱི་སེམས་བསྐྱེད་པའོ། ། དང་པོ་ནི་དེ་ལྟར། མཉམ་པ་ཉིད་ཀྱི་དོན་དེ་ཐོས་བསམ་གྱིས་གཏན་ལ་ཕབ་པ་ཙམ་གྱིས་མི་ཆོག་བསྒོམ་དགོས། དེ་ལའང་ཕ་རོལ་ཏུ་ཕྱིན་པ་དང་ཐུན་མོང་གི་བསྒོམ་པ་དང་། ཐུན་མོང་མ་ཡིན་པའི་ལུགས་གཉིས་ལས་འདིར་ལུགས་དང་པོ།
དེ་ལའང་དོན་དམ་པ་བྱང་ཆུབ་ཀྱི་སེམས་བསྒོམ་པའི་སྔོན་དུ་ཀུན་རྫོབ་བྱང་ཆུབ་ཀྱི་སེམས་འགྲོ་དགོས་ཏེ་ཇི་ལྟར་ཞེ་ན། རྒལ་བར་འགྲོ་བའི་སེམས་ཀྱིས་ནི། ། ཅེས་པ་སྟེ་ཀུན་རྫོབ་བྱང་ཆུབ་ཀྱི་སེམས་སོ། ། གང་ལས་རྒལ་ན་འཁོར་བ་ཅེས་པ་སྟེ། ཇི་ལྟར་འཁོར་ན་དང་པོ་ཁོ་ནར་ཡུལ་མྱོང་ངོ་། ། དེར་དེའི་རང་བཞིན་མི་ཤེས་པས་ང་དང་ང་ཡིར་འཛིན་པའི་སྒོ་ནས་མངོན་པར་ཞེན་པ་སྐྱེའོ། དེ་ལ་བརྟེན་ནས་རྣམ་པར་རྟོག་པ་སྣ་ཚོགས་པ་འབྱུང་བ་འདི་ནི་མ་རིག་པ་དང་སྲེད་པ་དང་ལེན་པ་ཞེས་བྱའོ། ། དེ་དག་ནི་ཉོན་མོངས་པའི་ཀུན་ནས་ཉོན་མོངས་པ་ཡིན་ནོ། ། དེ་ལ་བརྟེན་སྟེ་ལས་དགེ་བ་དང་མི་དགེ་བ་བྱེད་པ་ནི་འདུ་བྱེད་དང་སྲིད་པ་སྟེ། དེ་གཉིས་ནི་ལས་ཀྱི་ཀུན་ནས་ཉོན་མོངས་པའོ། །
དེ་ལས་འགྲོ་བ་རྣམས་སུ་རྣམ་པར་ཤེས་པ་དང་། མིང་དང་། གཟུགས་དང་། སྐྱེ་མཆེད་དྲུག་དང་། རེག་པ་དང་། ཚོར་བ་དང་། སྐྱེ་བ་དང་། རྒ་ཤི་ཞེས་བྱ་བ་བདུན་ནི་སྡུག་བསྔལ་བ་སྟེ། སྐྱེ་བའི་ཀུན་ནས་ཉོན་མོངས་པའོ། ། དེ་ལྟར་ན་སྲིད་པའི་ཡན་ལག་བཅུ་གཉིས།
ཉོན་མོངས་པ་གསུམ་གྱིས་བསྡུས་པས་འཁོར་ཏེ། རྒྱ་ཆེར་རོལ་པ་ལས། སྲེད་སྲིད་མ་རིག་དབང་གིས་སྐྱེ་བོ་རྣམས། ། མི་དང་ལྷ་གནས་ངན་སོང་རྣམ་གསུམ་པོ། ། འགྲོ་བ་ལྔ་པོ་རྣམས་སུ་མི་མཁས་འཁོར། ། དཔེར་ན་རྫ་མཁན་འཁོར་ལོ་འཁོར་བ་བཞིན། ། ཞེས་གསུངས་སོ། དེ་བཞིན་ཏུ། དེ་ཉིད་རྒྱ་མཚོ་དང་འདྲ་བས་རྒྱ་མཚོ་སྟེ། ཇི་ལྟར་ན།
མཐའ་མི་མངོན་པའི་ཕྱིར་དང་། རྦ་རླབས་དང་འདྲ་བར་ལས་ཀྱི་རླུང་དང་རྣམ་པར་རྟོག་པ་གཡོ་བའི་ཕྱིར་དང་། སྲོག་ཆགས་གདུག་པ་ཅན་གྱིས་གང་བ་དང་འདྲ་བར་ཉོན་མོངས་པ་སྣ་ཚོགས་པས་གང་བའི་ཕྱིར་དང་། ཆུ་བོ་བཞི་དང་འདྲ་བར་སྐྱེ་རྒ་ན་འཆིའི་ཆུ་བོ་རྒྱུན་མི་ཆད་པའི་ཕྱིར་དང་སྡུག་བསྔལ་གསུམ་མམ་བརྒྱད་ཀྱི་རྦ་རླབས་གཡོ་བའི་ཕྱིར། རྒྱ་མཚོ་སྟེ་དེ་ཉིད་ཀྱི་འཇིགས་པ་ལས་སོ། ། གང་ན། ལུས་ཀྱི་དབུས་སུ་བསྐོར་བ་ཡི། ། ཅེས་སྨོས་ཀྱང་། དབུས་སུ་བྱུང་བའི་ལུས་ཅན་རྣམས། ། ཅེས་པར་བསྒྱུར་ཏེ་སེམས་ཅན་ཐམས་ཅད་དོ། །
ཚུལ་ཇི་ལྟར་ན། རྒལ་བར་མཚོན་པར་གསུངས་པ་སྟེ། ཅེས་པའི་དོན་མ་བརྒལ་བ་རྣམས་བསྒྲལ་བ་ལ་སོགས་པ་བཞི་སྟེ། མདོར་ན་བླ་ན་མེད་པའི་བྱང་ཆུབ་སེམས་སོ། ། གཉིས་པ་ནི། རྣམ་ཤེས་ནི། ཤེས་བྱ་ཆོས་ཀྱི་དབྱིངས་ཏེ། ངོ་བོ་ཉིད་ཀྱིས་མ་གྲུབ་པའོ། ། ཡེ་ཤེས་ནི། ཡུལ་ཅན་ཏེ།
དེ་ལྟར་ཡུལ་བདེན་པ་གཉིས་གཉིས་སུ་མེད་པའི་ཕྱིར། ཡུལ་ཅན་གྱི་ཤེས་པའང་གང་ལྟར་ཡང་མི་འཇོག་པའོ། ། དེ་ཉིད་སྔར་བཤད་པའི་ནམ་མཁའ་བསྒོམ་པ་ཞེས་བྱ་སྟེ། དམིགས་པ་མེད་པའི་སེམས་སུ་ནི། ། གནས་པ་ནམ་མཁའི་མཚན་ཉིད་ཡིན། ། ནམ་མཁའ་བསྒོམ་པ་དེ་ཉིད་ནི། ། སྟོང་ཉིད་བསྒོམ་པར་བཞེད་པ་ཡིན། ། ཞེས་གསུངས་པ་ལྟ་བུའོ། ། དེ་ལྟ་བུའི་ཡུལ་དང་ཡུལ་ཅན་ནི་མཚན་ཉིད་དེ་ཆོས་ཉིད་ཡིན་ལ་དེས་མཚན་གཞི་སྟེ། ཆོས་ཅན་ཁམས་བཅོ་བརྒྱད་པོ་མ་ལུས་པ་མཚོན་པར་བྱེད་དོ། །
མདོར་ན་ཡུལ་ཅན་གཉིས་སུ་མེད་པའི་ཡེ་ཤེས་ཀྱིས་ནི་ཡུལ་ཤེས་པར་བྱ་བ་ཆོས་ཅན་ཆོས་ཉིད་གཉིས་སུ་མེད་པར་ལྟ་ཞིང་ཤེས་བྱ་ཆོས་ཅན་ཆོས་ཉིད་གཉིས་སུ་མེད་པར་རྟོགས་པ་རྣམས་ཀྱིས་འགྲོ་བ་དྲུག་ཀྱང་གཉིས་སུ་མེད་པའམ། སྟོང་པར་བརྟགས་པའི་ཚུལ་གྱི་བསྒོམས་པས་སྒྲོལ་ལོ། ། གཉིས་པ་དེ་ལྟར་བསྒོམ་པར་གདམས་པ་ལ་གཉིས་ལས། དང་པོ་བསྒོམས་པའི་ཕན་ཡོན་གྱི་སྒོ་ནས་བསྒོམ་པར་གདམས་པ་ནི་དེ་ལྟར། འགྲོ་བ་བརྟག་པའི་སེམས་ཀྱིས་ནི། ཇི་ལྟར་རང་འདོད། རབ་མཆོག་གི་དངོས་གྲུབ་དང་ལ་སོགས་པས་ཐུན་མོང་གི་དངོས་གྲུབ་སྟེ། ཐར་པ་དང་ཐམས་ཅད་མཁྱེན་པའི་གོ་འཕང་མཆོག་ཏུ་འགྲོ་བར་འགྱུར་རོ། ། གཉིས་པ་མ་བསྒོམས་པའི་ཉེས་དམིགས་ཀྱི་སྒོ་ནས་བསྒོམ་པར་གདམས་པ་ནི་དེ་ལྟར་ཡེ་ཤེས་སྔོན་དུ་མ་བྱས་ན་འགྲོ་བ་དྲུག་གི་འཁོར་བར་སྔོན་གྱི་སྐྱེ་བ་ནི་སྟོང་ཕྲག་དུ་མ་དག་ཏུ་འཁོར་ཞིང་སླར་ཡང་འཁོར་བར་འགྱུར་བས་ལམ་ལ་འབད་དོ། ། གཉིས་པ་ཐུན་མོང་མ་ཡིན་པའི་བྱང་ཆུབ་ཀྱི་སེམས་བསྐྱེད་པ་ལ་གསུམ།
ལྟ་བ་དང་འབྲེལ་བ་ཅན་དུ་བསྒོམ་པ། ཇི་ལྟར་བསྒོམ་པའི་ཚུལ་དངོས། དེ་ལྟར་བསྒོམས་པའི་གནས་སྐབས་ཀྱི་ཕན་ཡོན་ནོ། ། དང་པོ་ནི་ཚིག་འདིས་བརྗོད་བྱ་ཇི་ལྟ་བུ་ཞིག་སྟོན་སྙམ་ན་རྟོགས་པའི་ལྟ་བའོ། ། དེ་ལ་ཕ་རོལ་ཏུ་ཕྱིན་པ་དང་ཐུན་མོང་གི་ལྟ་བ་དེ་བཞིན་ཉིད་ཀྱི་དག་པ་སྔར་བསྟན། འདིར་ཐུན་མོང་མ་ཡིན་པ་རང་རིག་པའི་དག་པ་སྟོན་ནོ། ། ཕ་རོལ་ཏུ་ཕྱིན་པ་དང་སྔགས་གཉིས་ལྟ་བ་རང་གི་ངོ་བོ་ལ་ཁྱད་པར་མེད་ཀྱང་ཐབས་ཀྱིས་སྔགས་ཁྱད་པར་དུ་འཕགས་ཏེ། འདིར་རྟེན་ལུས་ལ་གནད་བསྣུན་པས་བརྟེན་པ་ཡེ་ཤེས་རྟོགས་པར་བྱེད་པའི་ཐབས་ཟབ་མོ་གཅིག་སྟོན་ནོ། ། ཚིག་དོན་ནི་བསམས་ནས་ནི་ཅེས་པ་གཞིར་བཞག གང་གིས་ན་ཡོ་གི་ཅེས་པ་བསྒྱུར་ན།
རྣལ་འབྱོར་པས་སོ། ། གང་ན་མཉམ་པ་ཉིད་དོ། ། ཚུལ་ཇི་ལྟར་ན་སྔར། གཟུགས་ཀྱི་ཁམས་ནི་སྟོང་པ་ཡིས། ། ཅེས་སོགས་གསུངས་པའི་མཚན་ཉིད་ཀྱིས་ཆོས་ཅན་ཕུང་ཁམས་སྐྱེ་མཆེད་ཐམས་ཅད་ཆོས་ཉིད་རང་བཞིན་གྱི་སྟོང་པར་རོ། ། དགོས་པ་ནི་ས་བོན་གདབ་ཅེས་པ་གཞིར་བཞག གང་ལ་ན་ལུས་སོགས་སྟོང་པའི་ཞིང་ས་ལ། གང་གིས་ན་ལྟ་བ་རྟོགས་པའི་བློ་དང་ལྡན་པས་སོ། ། དགོས་ཆེད་བསྐྱེད་རིམ་གྱི་སྔོན་དུ་བསྒོམ་པ་ལྟར་ན་ལྷའི་མྱུ་གུ་བསྐྱེད་པའི་ཆེད་དུའོ། ། འདིས་ལྷ་སོ་སོའི་དག་པ་མ་བསྟན་གསུངས།
རྫོགས་རིམ་གྱི་སྔོན་དུ་བསྒོམ་པ་ལྟར་ན་ཡེ་ཤེས་ཀྱི་མྱུ་གུ་བསྐྱེད་པའི་དོན་དུའོ། ། མདོར་ན་དག་པ་གསུམ་ལས་དེ་བཞིན་ཉིད་ཀྱི་དག་པ་སྔོན་དུ་འགྲོ་བས་ལྷ་སོ་སོའི་དག་པ་དང་། རང་རིག་པའི་དག་པ་བསྒོམ་ཅེས་པའི་དོན་ཏོ། ། གཉིས་པ་ལ་བཞི། བསྒོམ་བྱ་ལུས་ཀྱི་གནད་གཙོ་བོར་བསྟན་པ། གནད་ཀྱི་སྒོ་དག་པ། བསྒོམ་པའི་ཡེ་ཤེས་གཙོ་བོར་བསྟན་པ། སྒྲུབ་བྱེད་དཀྱིལ་འཁོར་འཁོར་ལོ་གཙོ་བོར་བསྟན་པའོ། ། དང་པོ་ལ་གཉིས། དཔྱིད་དང་ཐིག་ལེའི་གནས་ལུགས།
རྩ་དབུ་མའི་གནས་ལུགས་སོ། ། དང་པོ་ལ་གཉིས་ལས། དཔྱིད་ཀྱི་གནས་ལུགས་ནི། དཔྱིད་ཀྱི་དོན་གཏུམ་མོའི་དྲོད་དང་བཅས་པས་ལྟེ་བའི་འཁོར་ལོ་དང་རྩ་དབུ་མའི་མ་སྣ་བསྟན་ཏེ། རྩའི་མཛེས་སྤྱི་ནི་ཨ་བ་དྷུ་ཏིའི་ཆ་ཤས་ལྟེ་བའི་གནས་ན་གནས་པ་གང་ཡིན་པའོ། ། ལས་བྱུང་ཞེས་པ་ནི་སྤྲུལ་པར་ཁམས་དྭངས་མ་འབབ་པའོ། ། དེ་ཉིད་རྟོག་པའི་རྡུལ་མེད་པས་རྡུལ་བྲལ་ལོ། ། དེའི་ཁ་དོག་དཀར་བས་ན་ཤེལ་གྱི་འོད་མཉམ་མོ། ། དོན་དམ་བྱང་ཆུབ་སེམས་ཀྱི་རྟེན་ཡིན་པས་ན་བྱང་ཆུབ་སེམས་སོ། ། རང་རིག་པས་ན་འོད་གསལ་བའོ། །
དེའི་དབྱིབས་ཅི་འདྲ་ན་འོག་ཏུ་སྦྱར་ལ། མ་མོ་ཕྱེད་པ་ཞེས་ཏེ། ཕྱི་མོ་ནི་ཨ་ལི་ཡིན་ལ་དེའི་ཐུང་ངུ་ནི་ཕོ་ཡིན་ལ་རིང་པོ་ནི་མོ་ཡིན་པས་ཨ་ཐུང་ངུ་ཤད་ལྟ་བུའི་རྣམ་པ་ཞེས་བྱ་བའི་དོན་ཏོ། ། བ་བླའི་ཐག་པ་ལྟར་མཆོག་ཏུ་ཕྲ་བ་དེ་ཐིག་ལེའི་གཟུགས་སོ། ། ཐིག་ལེའི་གནས་ལུགས་ལ་དེའི་དོན་ནི་ཕྱི་རོལ་དུ་དྲོད་ལངས་པ་ནི་དཔྱིད་ཡིན་ལ་དེའི་ཚེ་ཆར་འབབ་པ་ལྟར་ནང་དུ་གཏུམ་མོའི་དྲོད་ཀྱིས་བདུད་རྩིའི་རྒྱུན་འབབ་པས་ཐིག་ལེ་སྟེ་སྙིང་ཁའི་འཁོར་ལོ་དང་ཧཱུྃ་གི་གནས་ལུགས་བསྟན། དེ་ཡང་ཧཱུྃ་ཆ་ལྔ་པ་དེ་ཡེ་ཤེས་ལྔ་སྟེ། ཨུ་ནི་བྱ་བ་གྲུབ་པའི་ཡེ་ཤེས་སོ། ། ཧ་ནི་སོ་སོར་རྟོགས་པའི་ཡེ་ཤེས་སོ། ། མགོ་བོ་མཉམ་པ་ཉིད་ཀྱི་ཡེ་ཤེས་སོ། ། ཟླ་ཚེས་ནི་མེ་ལོང་ལྟ་བུའི་ཡེ་ཤེས་སོ། །

ཐིག་ལེ་ནི་ཆོས་ཀྱི་དབྱིངས་ཀྱི་ཡེ་ཤེས་སོ། ། དེའི་ཆེ་ཆུང་གི་ཚད་ནི་ཡུངས་དཀར་སྦོམ་པོ་ཙམ་མོ། ། དེའི་ནང་ན་གནས་པའི་བྱང་སེམས་ཀྱི་མཚན་ཉིད་ནི་མི་རྟོག་པའི་རྟེན་ཡིན་པས་མི་གསལ་བའོ། ། རང་རིག་པའི་རྟེན་ཡིན་པས་གསལ་བའོ། ། སེམས་ཀྱི་རྟེན་བྱེད་པས་ཡིད་ཀྱི་དངོས་སོ། ། གནས་ནི་སྙིང་གི་དབུས་ནའོ། ། དེའི་ཁ་དོག་ནི་འོད་ཟེར་ལྡན་ཞིང་གཟི་བརྗིད་ཆེ་བའོ། ། སྐབས་འདིར་སྤྱིར། རྒྱུད་འདིར་ཙཎྜ་ལིའི་རྣལ་འབྱོར་ཉི་ཤུ་རྩ་བཞི་འབྱུང་བ་ལས། དང་པོ་འཁོར་ལོ་གཉིས་ལ་བརྟེན་པའི་ཙཎྜ་ལི་སྟོན། གཉིས་པ་རྩ་དབུ་མའི་གནས་ལུགས་ནི་དེ་ལ་བཅུ་གཉིས་ནི།
དབང་པོ་དྲུག་དང་འབྲེལ་བའི་རྩ་གཡས་ན་དྲུག་དང་གཡོན་ན་དྲུག་ཡོད་པའོ། ། དེའི་མཐའ་ནི་ཕན་ཚུན་གྱི་མཐའ་སྟེ་དབུས་སོ། ། དགུ་ནི་སྒོ་དགུ་དང་འབྲེལ་བའི་རྩ་དེའི་མཐའ་ལུས་ཀྱི་དབུས་དེ་ན་གནས་ཞེས་པའོ། ། དེའི་རིང་ཐུང་ཇི་ཙམ་ཞེ་ན་མགོ་བོ་མེད་པ་སྟེ་སྤྱི་བོའི་ཧཾ་མགོ་བཅད་པ་ལྟ་བུའོ། ། རྐང་མཐིལ་ནི་ལྟེ་བའི་འཁོར་ལོ་ཡིན་པས་དེའི་བར་རོ་ཞེས་ཁ་ཅིག་འཆད་དོ། ། དེ་ནི་མ་ཡིན་ཏེ་རྒྱུད་གཞན་ལས་རྐང་མཐིལ་ལ་བཤད་པའི་ཕྱིར་དང་འདི་ཉིད་ལས་རྡོ་རྗེའི་དབུས་སུ་རྣམ་གནས་ཞེས་འབྱུང་ན། ཡང་ན་འདི་དོན་མེད་ལ། ཡང་ན་འོག་མ་དོན་མེད་པར་འགྱུར་བའི་ཕྱིར་རོ། ། དེ་བས་ན་རྐང་མཐིལ་ནི་རྐང་མཐིལ་ཉིད་དེ། ལུས་ཀྱི་ཚད་དང་མཉམ་མོ་ཞེས་བྱ་བའི་དོན་ཏོ། །
དེའི་སྦོམ་ཕྲ་ནི་ཐག་པ་སྟེ་བ་བླའི་ཐག་པ་ལྟར་ཕྲ་བའོ། ། འོ་ན་རྐང་པ་གཉིས་ཀ་ལ་གནས་སམ་མཉམ་པ་ལ། ལྟེ་བའི་དབུས་སུ་རྣམ་པར་གནས་སོ། ། དེའི་དབྱིབས་ནི་ཆ་ལྔ་པ་སྟེ་ཨུའི་དབྱིབས་སུ་གནས་སོ། ། དེ་རོ་རྐྱང་གི་མདུད་པ་དང་བཅས་ཏེ་སྣ་ཚོགས་མདུད་པ་སྦྲུལ་འཁྱིལ་བ་ལྟ་བུ་ནི་ཀླུ་དབང་དབྱིབས་སོ། ། དེ་ནས་ཀྱང་རྩེ་མོ་མ་ཟད་དེ་མར་བྱུང་ནས་རྡོ་རྗེའི་དབུས་སུ་གནས་ཞེས་བྱ་བའི་དོན་ཏོ། ། དཔལ་བརྟག་པ་གཉིས་པ་ལས་ཀྱང་དོན་དེ་ཉིད་བསྟན་ཏེ། དེ་ནི་རིང་མིན་ཐུང་བ་མིན། ། གྲུ་བཞི་མ་ཡིན་ཟླུམ་པོ་མིན། ། དྲི་དང་རོ་དང་མྱང་ལས་འདས། །
ལྷན་ཅིག་སྐྱེས་དགའ་བྱེད་པ་ཅན། ། ཞེས་གསུངས། དེའི་དོན་དེ་ཉིད་སྤྱི་གཙུག་ནས་ལྟེ་བའི་བར་དུ་གནས་པས་རིང་མིན་བརྐྱངས་ན་ལུས་ཚད་དང་མཉམ་པས་ཐུང་བ་མིན། བ་ཐག་ལྟར་ཕྲ་བས་གྲུ་བཞི་མ་ཡིན་ཟླུམ་པོ་མིན་ལ་དབང་པོའི་ཡུལ་མ་ཡིན་ཞིང་ཤིན་ཏུ་ཕྲ་བས་དྲི་དང་རོ་དང་མྱང་ལས་འདས། ཐབས་ཀྱིས་ཟིན་ན་ལྷན་ཅིག་སྐྱེས་དགའ་བྱེད་པ་ཅན་ཞེས་བྱ་བའི་དོན་ཏོ། ། གཞུང་གི་དངོས་བསྟན་ཚིག་འདི་དག་གིས་རང་བྱིན་བརླབས་ཀྱིས་སྦས་པའི་དོན་བསྟན། ཤུགས་ལ་དཀྱིལ་འཁོར་འཁོར་ལོའི་སྦས་པ་ལའང་སྦྱར་ནས་གསུངས་མོད་སྔ་མ་ཉིད་གཙོ་བོ། གཉིས་པ་གནད་ཀྱི་སྒོ་བཀག་པ་ནི་ཆོས་དབྱིངས་ཅེས་པ་ཆོས་ཀྱི་ཁམས་དང་རྒྱུ་སྟེ། ཐབས་ཀྱིས་མ་ཟིན་ན་འཁོར་བའི་རྒྱུ་བྱེད་ལ་ཟིན་ན་མྱ་ངན་ལས་འདས་པའི་རྒྱུ་བྱེད་པས་དྷརྨཱ་དྷ་ཏུའོ། ། དེས་ན་སྒོ་ནི་དགུ་པ་ཐམས་ཅད་དུ་ཐབས་ཀྱིས་མ་ཟིན་ན་ཁུ་བར་བྱས་ནས་འཕོ་བར་འགྱུར་རོ། །
འཕོས་ན་ལུས་ཟག་བཅས་དང་སེམས་རྟོག་བཅས་སུ་བསྐྱེད་པར་བྱེད་པས་མི་འཕོ་བའི་གདམས་ངག་གི་གནད་ནི། དེ་བཞིན་མེ་ནི་ཚངས་པའི་དངོས། ། སའི་ས་བོན་གཉིས་ཀྱིས་ནི། ། མིག་ལ་དེ་ཉིད་སྦྱར་བར་བྱ། ། རླུང་གི་སྟོང་སོགས་ས་བོན་གྱི། ། སེམས་ཀྱི་སྣ་དང་རྣ་བ་སོགས། ། བདུད་རྩི་ཆུ་ཡི་ས་བོན་ལྕེ། ། དབང་པོར་གཙོ་བོའི་དབང་ཕྱུག་ཉིད། ། མགྲིན་པར་གཏི་མུག་ས་བོན་ཏེ། ། ལག་པར་ཉོན་མོངས་དེ་བཞིན་ནོ། །
གཡོ་བ་སྙིང་གི་གནས་རྣམས་སུ། ། ཕྱུགས་བདག་ལྟེ་བའི་རྩ་བ་ལ། ། ཡན་ལག་བརྒྱད་ཀྱི་ས་བོན་གྱི། ། ཡན་ལག་བརྒྱད་ཀྱི་ཆོ་གས་འཛིན། ། ཅེས་པའི་དོན་མན་ངག་གི་དོན་གྱིས་བཤད་ན་སྒོ་དགུ་པོ་གང་ཞེ་ན། ཚངས་པའི་དངོས་ཅེས་པའི་བརྡས་སྤྱི་བོ་སྟེ་རྐང་པ་དེ་ཉིད་མེའི་ས་བོན་སྤྱི་བོར་དགོད་ཅེས་པར་བསྒྱུར། ཡང་ན་ཚངས་པ་ནི་འགྲོ་བ་ཐམས་ཅད་ཀྱི་ཐོག་མར་གྲུབ་པར་འདོད་པ་བཞིན་དྲི་ཆེན་དྲི་ཆུ་འཕེན་པའི་རྩའང་ལུས་ཀྱི་ཐོག་མར་གྲུབ་པས་བཤང་གཅིའི་ལམ་མོ། ། མིག་སྣ་རྣ་བ་ལྕེ་མགྲིན་པ་དཔུང་པ་སྙིང་ཁ་ལྟེ་བ་སྟེ་སྒོ་དགུའོ། ། དེ་བཞིན་དུ་དེར་བསམ་པའི་ས་བོན་ཡང་དགུ་སྟེ། གང་ཞེ་ན་མེའི་བརྡས་ཀྵུྃ་དམར་པོ།
སའི་བརྡས་ཧཱུྃ་སྔོན་པོ། རླུང་གི་བརྡས་ཡཾུ་སྔོན་པོ། དེ་ལྟ་བུ་གཉིས། བདུད་རྩིའམ་ཆུའི་བརྡས་སུཾ་དཀར་པོ། གཏི་མུག་གི་བརྡས་སཾ་དཀར་པོ། ཉོན་མོངས་སམ་ཞེ་སྡང་གི་བརྡས་ཧཾ་སྔོན་པོ། གཡོ་བ་སྟེ་རླུང་གི་བརྡས་ཡབ་ཡུམ་སྔོན་པོ། ཕྱུགས་བདག་གི་བརྡས་ཀྵྨུཾ་དམར་པོ་ཡན་ལག་བརྒྱད་ཅེས་པ་ནི། དེ་ལྟར་ས་བོན་རང་བརྒྱད་ཡིན་ལ་སྒོའི་དབྱེ་བས་ཡུཾ་གཉིས་སུ་ཕྱེ་བས་དགུ་རུ་འགྱུར་རོ། ། མདོར་ན་རང་ལྷའི་རྣལ་འབྱོར་སྔོན་དུ་འགྲོ་བས་བརྟག་པ་བརྒྱད་པའི་འཕོ་བའི་སྐབས་ལྟར་ཡི་གེ་རྣམས་ཀྱིས་སྒོ་བཀག་ཅིང་རླུང་གི་རྣལ་འབྱོར་བསྒོམ་པའི་ཆོ་གས་ཐིག་ལེ་འཛིན་ཞིང་མི་འཕོ་བར་འགྱུར་རོ། །
འདིས་ཙཎྜ་ལིའི་རྣལ་འབྱོར་གཉིས་པ་འཁོར་ལོ་གཅིག་ལ་བརྟེན་པ་སྟོན། གསུམ་པ་བསྒོམ་པའི་ཡེ་ཤེས་གཙོ་བོར་བསྟན་པ་ལ་དྲུག ཡུལ་དང་ཡེ་ཤེས་ཀྱིས་གང་ལ་ཁྱབ་པ། ཡེ་ཤེས་ཀྱི་རྒྱུ་གང་ཡིན་པ། སྐྱེ་བའི་གནས་གང་ཡིན་པ། ཐབས་ཀྱིས་མ་ཟིན་པའི་ཉེས་དམིགས་གང་ཡིན་པ། ཡེ་ཤེས་བསྐྱེད་པའི་ཐབས་དངོས་གང་ཡིན་པ། སྐྱེས་པའི་ཡེ་ཤེས་ཀྱི་ངོ་བོ་གང་ཡིན་པའོ། ། དང་པོ་ནི་རྟེན་ལུས་ལ་གནད་དུ་བསྣུན་པ་ལས་སྐྱེས་པའི་ཡེ་ཤེས་དེས་ཡུལ་གང་ལ་ཁྱབ་ན་བརྟན་པ་སྟེ་སྣོད། གཡོ་བ་སྟེ་བཅུད་སོགས་ཁོངས་ནས།
བརྟན་པ་རྩ། གཡོ་བ་རླུང་དང་ཐིག་ལེར་བཅས་པ་རྣམས་ལ་ཁྱབ་སྟེ། དེ་ཡང་རྟེན་ལུས་ལ་རྩས་ཁྱབ། དེ་ལ་རླུང་དང་ཐིག་ལེས། དེ་ལ་མི་རྟོག་པས་ཁྱབ་པར་བྱེད་པས་ཁྱབ་བོ། ། གཉིས་པ་ནི་ཚངས་པའི་བརྡས་གཏི་མུག་སོགས་ཁོངས་ནས་ཁྱབ་འཇུག་ཞེ་སྡང་། དབང་ཕྱུག་འདོད་ཆགས། ལྷ་དང་ཅེས་པ་ང་རྒྱལ། ལྷ་མིན་ཕྲག་དོག དེ་རྣམས་རྒྱུའམ་གདན་དུ་གྱུར་པ་སྟེ།
ཉོན་མོངས་ལྔ་མཚོན་བྱེད་དཔེའི་ཡེ་ཤེས་ལྔར་གནས་གྱུར། དེ་དོན་གྱི་ཡེ་ཤེས་ལྔར་འགྱུར་རོ། ། གསུམ་པ་ནི་དེ་ལྟ་བུའི་ཡེ་ཤེས་སྐྱེ་བའི་ཁྱིམ་ནི་རང་བྱིན་བརླབས་ལྟར་ན་ལྟེ་བ་དང་། དཀྱིལ་འཁོར་འཁོར་ལོ་ལྟར་ན་མཁའ་དེ་ཉིད་ལ་ནང་སྔགས་སམ་གསང་བ་དབང་གི་རྡོ་རྗེ་བཙུན་མོའི་བྷ་ག་ཞེས་སུ་གསུངས་ཏེ། རྒྱུ་མཚན་ཐབས་ལས་བྱུང་བའི་བདེ་བ་གང་ལ་གཙོ་བོར་སྤྱོད་པར་འགྱུར་བའི་ཕྱིར་རོ། ། བཞི་པ་ནི་ཐབས་ཀྱིས་མ་ཟིན་པ་ཇི་སྲིད་ཟག་བཅས་ཀྱི་ལུས་ལ་རྟོག་བཅས་ཀྱི་སེམས་རྣམ་པར་གནས་པ་དེ་སྲིད་ངར་འཛིན་པ་ཡོད་པས་ཚུལ་བཞིན་མ་ཡིན་པའི་ཡིད་ལ་བྱེད་པ་སྐྱེ་ལ་དེ་ལས་ཉོན་མོངས་པའི་ཀུན་ནས་ཉོན་མོངས་པ་འབྱུང་ཞིང་དེ་ལས་ལས་ཀྱི་ཀུན་ནས་ཉོན་མོངས་པ་ནི། དེའི་ལས་དང་ཞེས་པའོ། ། དེ་ལས་ནི་འབྲས་བུ་སྐྱེ་བའི་ཀུན་ནས་ཉོན་མོངས་པར་འགྱུར་རོ། ། དེ་ལྟར་རིན་ཆེན་ཕྲེང་བ་ལས། ཇི་སྲིད་ཕུང་པོར་འཛིན་ཡོད་པ། །
དེ་སྲིད་དེ་ལ་ངར་འཛིན་ཡོད། ། ངར་འཛིན་ཡོད་ན་ཡང་ལས་ཏེ། ། དེ་ལས་ཡང་ནི་སྐྱེ་བ་ཡིན། ། ཞེས་གསུངས་པ་ལྟ་བུའོ། ། མདོར་ན་ལས་ཏེ་རྒྱུ་དགེ་སྡིག་དང་ལས་མིན་ཏེ་འབྲས་བུ་བདེ་སྡུག་བསྐྱེད་པར་འགྱུར་བས་དགེ་དང་མི་དགེ་གང་ཅུང་ཟད་བྱས་པ་ལས་ནི་ཐམས་ཅད་བྱེད་ཅེས་སོ། ། ལྔ་པ་ནི་ཡེ་ཤེས་སྐྱེད་པར་བྱེད་པའི་ཐབས་རང་བྱིན་བརླབས་དང་། དཀྱིལ་འཁོར་འཁོར་ལོའི་རྣལ་འབྱོར་ཐབས་དང་ཤེས་རབ་ཏུ་སྦྱོར་བ་སྒོམ་པ་ཡིས་ནམ་མཁའ་ལྟ་བུར་མཉམ་པ་ཉིད་དུ་རྟོགས་པར་གསུངས་སོ། ། དྲུག་པ་ལ་བཞི། ཇི་ལྟར་གྲོལ་བའི་ཚུལ། དེ་ཐམས་ཅད་ལ་ཁྱབ་པ།
རང་བཞིན་གྱི་སྤྲོས་པ་མེད་པ། གློ་བུར་གྱི་དྲི་མ་དང་བྲལ་བའོ། ། དང་པོ་ནི་དེ་ལྟར་བསྒོམས་པ་ལས་ཐབས་ཀྱིས་ཟིན་པ་གང་གི་ཚེ་ལས་ཀྱི་ལུས་ཟག་བཅས་སུ་བསྐྱེད་པའི་ནུས་པ་བཅོམ་པ་སྟེ། རྣལ་འབྱོར་པ་འབྲིང་གིས་ལུས་འདི་བོར་ནས་འཆི་བའི་དུས་སུ་བླ་མའི་གདམས་ངག་གིས་བཟུང་སྟེ། བར་མ་དེའི་ཚེ་འབྲས་བུ་འགྲུབ་ཅེས་བྱ་བ་ཡིན་ལ་རྣལ་འབྱོར་པ་མཆོག་གིས་ནི་ཟག་བཅས་ཀྱི་ལུས་ཉིད་བསྒྱུར་བ་ལ་བཅོམ་ཞེས་བྱ་སྟེ་རྒྱལ་པོ་ཨིནྡྲ་བྷུ་ཏི་ལྟར་ལུས་དེ་ཉིད་ཀྱིས་དབང་ཕྱུག་བརྒྱད་ལྡན་པའི་ལུས་སུ་གྱུར་ཏོ། ། ཞེས་སྤྱོད་པ་བསྡུས་པ་ལས་གསུངས་པ་ལྟར་ཡེ་ཤེས་ཀྱི་ལུས་པྲ་སེ་ན་ལྟ་བུ་དྭངས་ཤིང་ཐོགས་པ་མེད་པའམ་དབང་ཕྱུག་བརྒྱད་ལྡན་པའི་ལུས་ཟག་མེད་ཀྱི་བདེ་བ་ལ་རོལ་བས་ལྷར་འགྱུར་བ་ཡིན་ཅེས་པའི་དོན་ཏོ། ། གཉིས་པ་ནི་ཐབས་ལས་བྱུང་བའི་ཡེ་ཤེས་གང་གིས་བརྟན་དང་གཡོ་བ་ཁྱབ་པ་དེས་ནི་ཡེ་ཤེས་སྐྱེས་པ་དེའི་ཚེ་རང་གི་ངང་གིས་ཁྱབ་ཅིང་ཕྱག་རྒྱ་ཆེན་པོ་ཐོབ་པར་ནུས་སོ། ། གསུམ་པ་ནི་ཁ་དོག་ཅེས་པ་ཝརྞ་སྟེ། རིགས་ལ་འཇུག ཡེ་ཤེས་དེའི་རིགས་རྣམ་པར་བརྟགས་ན་མཐའ་དབུས་དང་བྲལ་བས་ནམ་མཁའ་ལྟ་བུར་མཉམ་པར་ནི་ཤེས་པར་བྱ།
བཞི་པ་ནི་ཡེ་ཤེས་དེ་ཉིད་སྲིད་ཞི་ལ་མི་གནས་པས་མྱ་ངན་འདས་གནས་ཉོན་མོངས་པ་འཇོམས་པ་ལ་དཔའ་བས་དཔའོ། ། ཡེ་ཤེས་དེ་ནི་རྟོག་པའི་སྒྲིབ་གཡོགས་ཀྱིས་གོས་པ་མེད་ཅིང་མཚན་འཛིན་གྱི་དྲི་མ་སྤངས་པའོ། ། ཡང་དེ་དག་གི་དོན་མདོར་བསྡུ་ན་ཁྱབ་པ་དང་། མི་འགྱུར་བ་དང་། མྱ་ངན་ལས་འདས་པ་དང་། སྤྲོས་པ་དང་བྲལ་བ་རྣམས་ཏེ། གང་གིས་ཞེས་བྱ་བ་དང་ནམ་མཁའ་ལྟར་ཞེས་བྱ་བ་དང་། མྱ་ངན་ལས་འདས་པ་ཞེས་པ་བྱ་བ་དང་དཔའ་བོ་ནི་གོས་པ་མེད་ཞེས་པས་བསྟན་ཏོ། ། ཡང་ན། དཔའ་བོ་གོས་པ་མེད་པ་ནི།
ཤེས་རབ་ཀྱིས་དེ་ཁོ་ན་ཉིད་རྟོགས་པས་འཁོར་བས་མ་གོས་པ་དང་། དེ་ལྟར་གྱུར་ཀྱང་སྙིང་རྗེ་ཆེན་པོས་སེམས་ཅན་གྱི་དོན་བྱེད་པས་མྱ་ངན་ལས་འདས་པས་མ་གོས་པའི་ཕྱིར་མི་གནས་པའི་མྱ་ངན་ལས་འདས་པ་ཐོབ་ཅེས་བྱ་བའི་དོན་ཏོ། ། བཞི་པ་སྒྲུབ་བྱེད་དཀྱིལ་འཁོར་འཁོར་ལོ་གཙོ་བོར་བསྟན་པ་ལ་ལྔ། གང་བསྟེན་པར་བྱ་བའི་ཐབས་ཕྱག་རྒྱ། ཇི་ལྟར་བསྟེན་པའི་ཚུལ། རིགས་དང་རིགས་བདག་གི་རྣམ་བཞག མྱོང་བ་ཡེ་ཤེས་ཀྱི་རང་བཞིན་ངེས་པར་བྱ་བ། ཕྱག་རྒྱའི་ངེས་པའི་ཚིག་བསྟན་པའོ། ། དང་པོ་ལ་གཉིས་དབང་གི་སྒོ་ནས་བཞིར་དབྱེ་བ་དང་། རིགས་ཀྱི་སྒོ་ནས་བརྒྱད་དུ་དབྱེ་བའོ། །
དང་པོ་ནི་གཞུང་འདིར་བརྗོད་བྱ་ཇི་ལྟ་བུ་ཞིག་སྟོན་སྙམ་ན་རྟོགས་པའི་ལྟ་བ་དེ་ལས་རང་རིགས་པའི་དག་པ། སྦས་པའི་དོན་དེ་ལ་རང་བྱིན་བརླབས་དང་། དཀྱིལ་འཁོར་འཁོར་ལོ་གཉིས་ལས་དང་པོ་བསྟན་ཟིན་འདིར་ཕྱི་མ་སྟོན། དེ་ལ་ཡེ་ཤེས་སྐྱེ་བའི་རྟེན། ཕྱག་རྒྱའི་རྣམ་གྲངས་སམ་དབྱེ་བ་ཐོག་མར་སྟོན། དེ་ལ་སྤྱིར་ལས་རྒྱ་དང་ཡེ་ཤེས་ཀྱི་ཕྱག་རྒྱ་གཉིས། ཁྱད་པར་དུ་རིགས་ཀྱིས་ཕྱེ་བ། དབང་གིས་ཕྱེ་བ། ཡོན་ཏན་གྱིས་ཕྱེ་བ་གསུམ། དེ་ལ་ག་ཡ་དྷ་ར་ལྟར་ན་སྒྲ་ཇི་བཞིན་པ་དང་།
ཇི་བཞིན་པ་མ་ཡིན་པ་གཉིས། དབང་གིས་ཕྱེ་བ་དང་། ཡོན་ཏན་ཀྱིས་ཕྱེ་བ་བཞི་བཞེད། མི་ཐུབ་ཟླ་བ་ལྟར་ན་མ་སྲིང་ལ་སོགས་པ་ཡོན་ཏན་གྱིས་ཕྱེ་བ་ཡིན་ལ་བྲམ་ཟེ་མ་ལ་སོགས་པ་བརྡའི་སྐད་དུ་བཞེད་དེ། དེ་སྐད་དུ། མ་ནི་སྐྱེ་གཉིས་དེ་བཞིན་གཤེགས། ། བུ་མོ་གཡུང་མོར་བརྗོད་པ་ཡིན། ། མནའ་མ་གདོལ་པ་མོ་ཞེས་བྱ། ། སྲིང་མོ་གར་མར་བརྗོད་པ་ཉིད། ། སྲིང་མོའི་བུ་མོ་ཚོས་མ་སྟེ། །
ཅེས་པ་དང་། ཞང་པོའི་ཆུང་མ་རྗེའུ་མ་ཉིད། ། མ་ཡི་སྤུན་ནི་རྒྱལ་རིགས་ཏེ། ། སྒྱུག་མོ་དམངས་མོར་ཤེས་པར་བྱ། ། ཅེས་གསུངས་པ་ལྟར་རོ། ། ཡང་བླ་མ་གོང་མ་དག་བྲམ་ཟེ་མོ་ལ་སོགས་ནི་འཇིག་རྟེན་ན་ཇི་ལྟར་གྲགས་པའི་རིགས་རྣམས་ཉིད་ཡིན་ལ་མ་ལ་སོགས་པ་བཞིའམ་བརྒྱད་ཡོན་ཏན་གྱིས་ཆེ་བ་ཡིན་པས་བྲམ་ཟེ་མོ་ལ་སོགས་པ་རེ་རེའི་སྟེང་དུའང་རྩི་གསུང་ངོ་། ། དེ་ཡང་དཔེར་ན་བྲམ་ཟེ་མོ་ལྟ་བུ་གཅིག་གསང་དབང་གི་རྟེན་དུ་གྱུར་ན་མ། ཤེས་རབ་ཡེ་ཤེས་ཀྱི་དབང་གི་རྟེན་དུ་གྱུར་ན་སྲིང་མོ་ཅེས་པ་ལ་སོགས་པ་སྤྲོས་ཏེ་ཤེས་པར་བྱའོ། ། མདོར་ན་ལྷན་ཅིག་སྐྱེས་པའི་ཡེ་ཤེས་བསྐྱེད་པར་བྱེད་པའི་ཐབས་ལ་ཕྱག་རྒྱ་ཞེས་བྱ་སྟེ། ཅིའི་ཕྱིར་ན་གདབ་པར་བྱ་བས་དང་།
འདེབས་པར་བྱེད་པས་དང་། བཏབ་པའི་ཕྱིར་ཕྱག་རྒྱ་ཞེས་བྱའོ། ། གདབ་པར་བྱ་བའི་ཕྱག་རྒྱ་ལ་ལས་དང་ཡེ་ཤེས་ཀྱི་ཕྱག་རྒྱ་གཉིས། དེ་གཉིས་ཀྱི་ཁྱད་པར་ནི་བསྟན་པ་ལ་སྨོད་པའི་འཇིགས་པ་ཡོད་མེད་དང་། དམ་ཚིག་དང་མི་ལྡན་པའི་སྐྱེ་བོས་དབེན་མི་དབེན་དང་། རླུང་དང་བྱང་ཆུབ་ཀྱི་སེམས་བརྟན་མི་བརྟན་གྱི་སྒོ་ནས་འཇོག་སྟེ། རྒྱུ་མཚན་འོག་ནས་འཆད་པར་འགྱུར་རོ། ། ལས་ཀྱི་ཕྱག་རྒྱ་ལ་དུས་ཀྱིས་ཕྱེ་ན་དབང་དུས་སུ་ལང་ཚོ་གཙོ་ཆེ། ལམ་དུས་སུ་རིགས་གཙོ་ཆེ། འབྲས་བུའི་དུས་སུ་ཡོན་ཏན་གཙོ་ཆེ་བ་དང་གསུམ།
འདེབས་བྱེད་རིགས་བདག་གི་ངོས་ནས་ཕྱེ་ན་རྡོ་རྗེའི་རིགས་ལ་སོགས་པ་ལྔ། ངོ་བོའམ་རིགས་ཀྱི་སྒོ་ནས་ཕྱེ་ན་རྩ་རྒྱུད་བརྟག་པ་གཉིས་པ་ལས་གར་མ་སོགས་ལྔ། གཞུང་འདི་ཉིད་ལས་བྲམ་ཟེ་མ་སོགས་བརྒྱད། དབང་གིས་ཕྱེ་ན་བརྟག་གཉིས་ལས། མ་དང་སྲིང་མོ་ཉིད་དང་ཡང་། ། བུ་མོ་སྲིང་མོའི་བུ་མོ་ཉིད། ། དེ་བཞིན་ཞང་པོའི་ཆུང་མ་ཉིད། ། མ་ཡི་སྤུན་དང་སྒྱུག་མོ་དང་། ། དེ་བཞིན་ཕ་ཡི་སྲིང་མོ་ཉིད། ། རིགས་མ་བརྒྱད་ཏུ་རབ་ཏུ་གྲགས། །
ཅེས་པ་ལྟར་དང་། འདི་ལ་སྒྲ་ཇི་བཞིན་པ་དང་ཇི་བཞིན་མ་ཡིན་པ་གཉིས་སུ་ཕྱེ་བས་བཅུ་དྲུག དེ་ལ་ཇི་བཞིན་པ་བརྒྱད། གཞུང་གི་དངོས་བསྟན་ཇི་བཞིན་མ་ཡིན་པ་བརྒྱད་ནི་ཡེ་ཤེས་ཐིག་ལེ་ལས། མ་ནི་སྐྱེ་གཉིས་དེ་བཞིན་གཤེགས། ། ཅེས་སོགས་བརྒྱད་གོང་ལྟར་རོ། ། གཞུང་འདི་ཉིད་ལས་དབང་གིས་ཕྱེ་བ་ལ་སོགས་པ་བཞི། རྟགས་སམ་མཚན་ཉིད་ཀྱི་སྒོ་ནས་ཕྱེ་ན་བདེ་མཆོག་ལས་འབྱུང་བ་ལྟར་རི་དྭགས་ཅན། དུང་ཅན། གླང་པོ་ཅན།
རི་མོ་ཅན། སྣ་ཚོགས་ཅན། པད་མ་ཅན་དང་དྲུག་གོ ། དང་པོ་གཞུང་འདི་ཉིད་དུའང་ཡང་ན་རི་དྭགས་ཀྱི་མིག་མ་དང་ཅེས་སོགས་ཀྱིས་བསྟན། ཚིག་གི་དོན་ནི་དབང་གི་སྒོ་ནས་བཞིར་ཕྱེ་བ་གང་ཞེ་ན། གསང་དབང་གི་རྟེན་དུ་གྱུར་ན་མ་དང་། ཤེས་རབ་ཡེ་ཤེས་ཀྱི་དབང་གི་རྟེན་དུ་གྱུར་ན་སྲིང་མོ་ཉིད་དང་། ཡང་བདག་གིས་དབང་བསྐུར་ན་བུ་མོ། དེ་བཞིན་དུ་བདག་གི་ཕྱག་རྒྱས་དབང་བསྐུར་ན་གཉེན་མོ་དང་ཅེས་པ་སྲིང་མོའི་བུ་མོའོ། ། བརྒྱད་ལྟར་ན་ལྷག་མ་བཞི་ནི་རང་གི་གསང་དབང་གི་རྟེན་དང་དུས་གཅིག་དབང་ཐོབ་པའི་སྒྲུབ་པ་པོའི་ཕྱག་རྒྱར་གྱུར་ན་ཞང་པོའི་ཆུང་མ།
བདག་གི་གསང་དབང་གི་རྟེན་དང་དུས་གཅིག་དབང་ཐོབ་པ་དེ་མའི་སྤུན། བླ་མས་གསང་དབང་ཐོབ་པའི་རྟེན་དེ་སྒྱུག་མོ། བླ་མས་ཤེས་རབ་ཡེ་ཤེས་བླངས་པའི་རྟེན་དེ་ཕའི་སྲིང་མོ་གཞུང་ཁ་ཅིག་ལས་མནའ་མ་ཞེས་པ་ལྟར་ན་རང་དང་གསང་དབང་དུས་གཅིག་ཐོབ་པའི་སྒྲུབ་པ་པོ་དེའི་ཕྱག་རྒྱ་སྟེ། དེས་ན་ཕའི་སྲིང་མོ་ནི་མ་ཉིད་ཡིན་པས་འདི་ནི་མི་དགོས་ཞེས་གསུང་ངོ་། ། གཉིས་པ་ནི་རིགས་ཀྱི་སྒོ་ནས་བརྒྱད་གང་ཞེ་ན། བྲམ་ཟེ་མོ་དང་རྒྱལ་རིགས་དང་། ། རྗེའུ་མོ་དེ་བཞིན་དམངས་མོ་དང་། ། གར་མ་ཚོས་མ་གཡུང་མོ་དང་། ། དེ་བཞིན་དུ་ནི་གདོལ་པ་མོ། ། ཅེས་པས་བརྒྱད།
བརྒྱད་པོ་རིགས་བདག་གི་སྒོ་ནས་སྔར་བསྡུ་བ་འོག་ཏུ་སྟོན། གཉིས་པ་ཇི་ལྟར་བསྟེན་པའི་ཚུལ་ལ་གསུམ། བསྟེན་པའི་ཐབས་དངོས། དེའི་དམ་ཚིག་བསྲུང་བ། མ་བསྲུངས་པའི་ཉེས་དམིགས་བསྟན་པའོ། ། དང་པོ་ནི་མཆོད་པར་བྱ་ཅེས་པ་གཞིར་བཞག གང་ཞེ་ན་ཕྱི་ནང་དེ་ཁོ་ན་ཉིད་ཀྱི་མཆོད་པ་གསུམ་ལས་ཐ་མས་སོ། ། གང་མཆོད་ན་སྔར་སྨོས་པའི་མ་ལ་སོགས་པའོ། ། གང་གིས་ན་དེ་ཉིད་རིག་པའི་རྣལ་འབྱོར་པས་སོ། ། ཡང་སྡུག་པ་ཅེས་སྨོས་ན་དེ་དག་གི་ཡིད་དུ་འོང་བ་སྟེ་རྣལ་འབྱོར་པའོ། །
ཚུལ་ཇི་ལྟར་ན་ཐབས་དང་ཤེས་རབ་ཆོ་ག་ཡིས་སོ། ། ཐབས་ནི་སྒྲུབ་པ་པོ་རིགས་ལྔ་གང་ཡང་རུང་བའི་ལྷའི་རྣལ་འབྱོར་དང་གསང་གནས་བྱིན་གྱིས་བརླབས་པའོ། ། ཤེས་རབ་ནི་གང་ཡང་རུང་བའི་ཕྱག་རྒྱ། རིགས་ཀྱི་ཡུམ་ལྔ་གང་ཡང་རུང་བའི་ལྷའི་རྣལ་འབྱོར་དང་པད་མ་བྱིན་གྱིས་བརླབ་པའོ། ། ཆོ་ག་ནི་སྦྱོར་བ་འདུ་ཤེས་གསུམ་ལྡན་དངོས་གཞི་དབབ་བཟུང་། རྗེས་ལྡོག་ཁྱབ་ཀྱིས་མི་ཉམས་པར་བྱས་པའོ། ། གང་གི་ཆེད་དུ་ན་གོང་དུ་སྨོས་པའི་སྟོང་པ་ཉིད་ཀྱི་ཡེ་ཤེས་བསྐྱེད་པའི་དོན་དུའོ། ། གཉིས་པ་ནི་ཇི་ལྟར་དབང་མ་ཐོབ་པས་མི་ཚོར་བ་དང་ཐིག་ལེ་ལུས་ལས་བྱེ་བར་མི་འགྱུར་བར་བྱ་སྟེ། ཨནྟྲི་བྷཱུ་ཏིས། དངོས་གྲུབ་ཀུན་གྱི་རྟེན་གྱུར་པའི། །
བྱང་ཆུབ་སེམས་ནི་ཉམས་གྱུར་ན། ། རྣམ་ཤེས་ཕུང་པོ་རྒྱལ་འགྱུར་བས། ། མ་སྨད་དངོས་གྲུབ་ག་ལ་ཡོད། ། ཅེས་སོ། ། ཡང་ན་བྱེ་བ་ནི་ཀུན་ནས་དཀྲིས་པའི་བསམ་པ་སྟེ། མངོན་བརྗོད་བླ་མ་ལས། ཕོ་ཉ་རལ་གྲིའི་སོ་འདྲ་བ། ། ཞེས་སོ། ། དེས་ན་ཁ་ན་མ་ཐོ་བ་མེད་པར་རབ་ཏུ་འབད་པ་སྟེ་ལེ་ལོ་མེད་པར་བསྟེན་པ་ཉིད་དོ། ། གསུམ་པ་ནི་བྱེ་བའི་སྐྱོན་སྣོད་མིན་ལ་མ་གསང་ཞིང་ཐིག་ལེ་ཉམས་ན་ཕྱི་རོལ་དུ་སྦྲུལ་ཏེ་ཀླུའི་གནོད་པ་དང་།
ཆོམ་རྐུན་དགྲ་དང་། ས་སྤྱོད་རྒྱལ་པོ་དང་མེ་ལ་སོགས་པ་འབྱུང་བའི་འཇིགས་པས་ཚེ་འདིར་སྡུག་བསྔལ་སྟེར་བར་བྱེད་དོ། ། ནང་ལ་སྦྱར་ན་སྦྲུལ་ཞེ་སྡང་། ཆོམ་རྐུན་རྣམ་རྟོག ས་སྤྱོད་བདག་འཛིན། མེ་འདོད་ཆགས་ལ་སོགས་པས་ཏིང་ངེ་འཛིན་ཉམས་པར་བྱེད་དོ། ། གསུམ་པ་རིགས་དང་རིགས་བདག་གི་རྣམ་གཞག་ལ་གཉིས། ཕྱག་རྒྱའི་རིགས་དང་རིགས་བདག་དང་། རྒྱུ་འབྲས་ཀྱི་རིགས་དང་རིགས་བདག་གོ ། དང་པོ་ལ་གཉིས།
གང་ཞིག་གང་གི་རིགས་ཡིན་པ་དང་། རིགས་བདག་གི་དབྱེ་བསྡུའོ། ། དང་པོ་ལ་གསུམ། མདོར་བསྟན་པ། རྒྱས་པར་བཤད་པ། མཇུག་བསྡུ་བའོ། ། དང་པོ་ནི། གསུངས་ཅེས་པ་གཞིར་བཞག ཇི་ལྟར་ན་གདབ་བྱ་ཕྱག་རྒྱ་རྣམ་པ་ལྔར་ནིའོ། ། དེའི་རྒྱུ་མཚན་འདེབས་བྱེད་རིགས་ཀྱི་བདག་པོའི་དབྱེ་བས་ཕྱེ་ནས་ནི་རིགས་ལྔར་ངེས་པའི་ཕྱིར་རོ། །
གཉིས་པ་ནི་གདབ་བྱ་བྲམ་ཟེ་མོ་ལ་སོགས་པ་བརྒྱད་ཡོད་ན་རིགས་ལྔར་ཇི་ལྟར་བསྡུ་ཞེ་ན། བྲམ་ཟེ་སྐྱེ་གཉིས་རིགས་སྐྱེས་མ། ། དེ་བཞིན་གཤེགས་པ་ཉིད་དུ་གསུངས། ། རྒྱལ་རིགས་མ་ནི་རྒྱལ་པོའི་རུས། ། རྨ་བྱ་ཟླ་སོགས་རིགས་ལས་སྐྱེས། ། རྡོ་རྗེ་བདུད་རྩི་ཞེས་བྱར་གྲགས། ། རྗེའུ་མོ་བ་ལང་སྐྱོང་བ་སྟེ། ། ལས་ཀྱི་རིགས་ལས་སྐྱེས་པར་གསུངས། ། དམངས་མོ་ཡང་ནི་བྲན་མོ་སྟེ། ། རྣམ་པར་སྣང་མཛད་ཆེན་པོར་གསུངས། །
གར་མ་པད་མའི་རིགས་ཉིད་དེ། ། ཚོས་མ་དེ་བཞིན་ལས་ཀྱི་རིགས། ། གཡུང་མོ་རྡོ་རྗེའི་རིགས་སུ་བཤད། ། རིན་ཆེན་གདོལ་པ་མོར་ཞེས་བྱ། ། ཅེས་པའི་དོན་བརྟག་གཉིས་ལས། གཡུང་མོ་རྡོ་རྗེའི་རིགས་སུ་བཤད། ། གར་མ་དེ་བཞིན་པད་མའི་རིགས། ། ཚོས་མ་ལས་ཀྱི་རིགས་ཉིད་དེ། ། གདོལ་པ་མོ་ནི་རིན་ཆེན་རིགས། ། སྐྱེ་གཉིས་དེ་བཞིན་གཤེགས་པའི་རིགས། །
ཅེས་ལྔར་གསུངས་པའི་སྟེང་དུ་འདིར་རྒྱལ་རིགས་མ། རྗེ་རིགས་མ། དམངས་རིགས་མ་གསུམ་བསྣན་པས་བརྒྱད་ཡིན་ལ། རྒྱལ་རིགས་མ་རིན་པོ་ཆེའི་རིགས་སུ་བསྡུ། རྗེ་རིགས་མ་ལས་ཀྱི་རིགས་སུ་བསྡུ། དམངས་རིགས་མ་དེ་བཞིན་གཤེགས་པའི་རིགས་སུ་གསུངས་པར་མངོན་ཡང་རྡོ་རྗེའི་རིགས་སུ་བསྡུའོ། ། དེ་ལ་སྐྱེ་གཉིས་ཅེས་པས་དེའི་རིགས་དང་རིག་བྱེད་ལས་འབྱུང་བའི་ཆོ་གས་བསྐྱེད་པས་བྲམ་ཟེའི་མིང་གི་རྣམ་གྲངས་སོ། ། རྨ་བྱ་ཟླ་ཅེས་པ་དེའི་རྩེ་འཇོ་ལ་དགའ་བས་རྒྱལ་རིགས་ཀྱི་བྱེ་བྲག་གོ ། བ་ལང་སྐྱོང་བ་ཅེས་པ་རྗེ་རིགས་ཀྱི་བྱེ་བྲག་གོ ། བྲན་མོ་ཅེས་པ་དམངས་མོའི་བྱེ་བྲག་གོ །
རྡོ་རྗེ་བདུད་རྩི་ཅེས་པ་རིན་ཆེན་འབྱུང་ལྡན་གྱི་མཚན་གྱི་རྣམ་གྲངས་སོ། ། གསུམ་པ་ནི་གདབ་བྱ་བྲམ་ཟེ་མོ་ལ་སོགས་པ་བརྒྱད་ཡོད་ཀྱང་བརྒྱད་པོའང་ཕྱག་རྒྱ་ལྔར་ནི་རྣམ་པར་ངེས་ཏེ་བརྟག་གཉིས་ལས། རྡོ་རྗེའི་ཕྱག་རྒྱ་གཡུང་མོ་ཉིད། ། དེ་བཞིན་པད་མའི་གར་མ་ཉིད། ། ལས་ནི་ཚོས་མར་རྟག་ཏུ་བཤད། ། དེ་བཞིན་གཤེགས་པའི་བྲམ་ཟེ་མོ། ། རིན་ཆེན་གདོལ་མར་ཤེས་པར་བྱ། ། ཅེས་སོ། ། གཉིས་པ་རིགས་བདག་གི་དབྱེ་བསྡུ་ལ་གཉིས། དེ་བཞིན་གཤེགས་པའི་རིགས་གཅིག་ཏུ་བསྡུ་བ་དང་།
ལྔ་ལ་སོགས་པར་དབྱེ་བའོ། ། དང་པོ་ནི་འདེབས་བྱེད་རིགས་ཀྱི་བདག་པོ་ལྔ་ཁོ་ནར་ངེས་སམ་ཞེ་ན། ལྔ་པོ་འདི་རྣམས་ཀྱང་མདོར་བསྡུས་པས་ནི་དེ་བཞིན་གཤེགས་པའི་རིགས་ཞེས་བྱ་བ་གཅིག་ཏུ་བརྗོད་པར་བྱ་སྟེ། ཅིའི་ཕྱིར་ཞེ་ན་ཚོགས་གཉིས་ཀྱི་དཔལ་དང་ལྡན་པ་ཆོས་ཀྱི་སྐུ་དེ་བཞིན་ཉིད་དུ་གཤེགས་ཤིང་གཟུགས་ཀྱི་སྐུ་དེ་བཞིན་ཉིད་ལས་སླར་ཡང་སེམས་ཅན་གྱི་དོན་དུ་གཤེགས་པ་ཉིད་དུ་ཤེས་པའི་ཤེས་རབ་ཀྱི་རིགས་པ་འདི་ཡིས་ནི་སངས་རྒྱས་ལ་དེ་བཞིན་གཤེགས་པ་ཞེས་བརྗོད་པ་བྱའོ། ། དེ་བཞིན་དུ་གདབ་བྱ་ལྔ་པོ་རྣམས་ཀྱང་རིགས་གཅིག་ཏུ་བསྡུ་བར་བྱའོ། ། གཉིས་པ་ནི་རིགས་ཀྱི་བདག་པོ་དེ་དག་ཀྱང་རིགས་གཅིག་ལས་གསུམ། དེ་ལས་ལྔ་དེ་ལས་བརྒྱ། དེ་ལས་མཐའ་ཡས་པའི་བར་དུའོ། ། དེ་ལྟར་རིགས་ནི་རྣམ་པ་ལྔ་རུ་གསུངས། ། རིགས་ནི་བརྒྱ་དང་མཐའ་ཡས་དང་། །
སྐུ་གསུང་ཐུགས་ཀྱི་དབྱེ་བ་ཡིས། ། ཕྱི་ནས་རྣམ་པ་གསུམ་དུ་འགྱུར། ། ཅེས་པའི་དོན། འབྲས་བུ་རིགས་བདག་གཅིག་ནས་མཐའ་ཡས་པའི་བར་དབྱེ་བ་དང་བསྡུ་བ་དེ་ལྟར་ལམ་དང་རྒྱུ་དང་ཚུལ་དེ་བཞིན་ཏེ། དཔེར་ན་རིགས་བརྒྱ་ལྟ་བུས་མཚོན་ཏེ་རྒྱུ་ལ་སྦྱར་ན་འབྱུང་བ་ལྔ་པོ་རེ་རེ་ལའང་ཉོན་མོངས་པ་ལྔ་ལྔས་ཕྱེ་བས་ཉེར་ལྔ། དེ་རེ་རེ་ལའང་ཤ་ཆེན་སྤྱིར་བཏང་བས་བདུད་རྩི་བཞིས་ཕྱེ་བས་བརྒྱ་སྟེ། རྒྱུའི་རིགས་བརྒྱ་དང་ལམ་ལ་གཉིས་ཀྱི་བསྐྱེད་རིམ་ལ་རིགས་ལྔ་རེ་རེའང་མངོན་བྱང་ཡེ་ཤེས་ལྔ་ལྔས་ཕྱེ་བས་ཉེར་ལྔ། དེ་རེ་རེའང་ཡུམ་བཞི་བཞིས་ཕྱེ་བས་བརྒྱ་དང་རྫོགས་རིམ་ལ་རྟེན་ཐིག་ལེ་གཅིག་ཉིད་འབྱུང་བ་ལྔས་ཕྱེ་ཞིང་དེ་རེ་རེའང་བདུད་རྩི་བཞི་བཞིས་ཕྱེ་བས་ཉི་ཤུ། དེ་རེ་རེའང་དཔེའི་ཡེ་ཤེས་ལྔ་ལྔས་ཕྱེ་བས་བརྒྱ་དང་། འབྲས་བུའི་རིགས་བརྒྱ་ནི་སྤྲུལ་སྐུ་རིགས་ལྔ་རེ་རེའང་ཡེ་ཤེས་ལྔ་ལྔས་ཕྱེ་བས་ཉེར་ལྔ།
དེ་རེ་རེའང་ཚད་མེད་བཞི་བཞི་དང་ལྡན་པས་རིགས་བརྒྱའོ། ། མདོར་ན་ཆོས་ཅན་གཅིག་ལ་ཆོས་ཉིད་བསམ་གྱིས་མི་ཁྱབ་པ་ཚང་དུ་རུང་སྟེ། འདི་ཉིད་ལས། སྐྲའི་ཁྱོན་ཙམ་ཕྲ་བ་ལ། ། སངས་རྒྱས་དུ་མ་དོག་མིན་ཅིང་། ། གཟིར་མིན་སྟོབས་བཅུ་མངའ་བའི་ལྷ། ། བཞེངས་ཤིག་བཞེངས་ཤིག་བདག་གི་ནི། ། སྡུམ་པར་སྟོན་མོ་བཞེས་པར་འཚལ། ། ཞེས་གསུངས་སོ། ། གཉིས་པ་རྒྱུ་འབྲས་ཀྱི་རིགས་དང་རིགས་བདག་ལ་གཉིས།
སྦྱང་གཞི་རྒྱུའི་རིགས་དང་། སྦྱོང་བྱེད་འབྲས་བུའི་རིགས་བདག་གོ ། དང་པོ་ནི་ཅིའི་ཕྱིར་རིགས་ཞེས་བྱ་ཞེ་ན་གང་ཡོངས་སུ་བཟུང་བར་བྱ་བ་ནི་རིགས་ཞེས་བྱ་སྟེ། སྦྱང་གཞི་དང་རྒྱུ་ལའོ། ། གང་གིས་ཡོངས་སུ་འཛིན་པར་བྱེད་པ་པོ་ནི་རིགས་ཀྱི་བདག་པོ་སྟེ་སྦྱངས་འབྲས་ལའོ། ། ཇི་སྐད་དུ། མགོན་དེས་ཡོངས་སུ་བཟུང་བས་ན། ། དེ་ཡི་རིགས་ཀྱི་བདག་ཉིད་བརྗོད། ། ཅེས་པ་ལྟར་རོ། ། གཞན་ཡང་དེས་མཚོན་ནས་རྒྱུ་ལ་འབྲས་བུའི་རིགས་དང་།
འབྲས་བུ་ལ་རྒྱུའི་རིགས་དང་། རྟེན་ལ་བརྟེན་པའི་རིགས་དང་། བརྟེན་པ་ལ་རྟེན་གྱི་རིགས་སུ་བཞག་པ་སོགས་དུ་མ་ཡོད་པ་ལས་ཁྱད་པར་རྒྱུའི་རྒྱུད་ལ་སྦྱར་ན་རྒྱུ་ཕུང་ཁམས་སྐྱེ་མཆེད་ལ་སོགས་པ་ཆོས་ཅན་ཐམས་ཅད་རིགས། དེའི་ཆོས་ཉིད་རིགས་བདག ཐབས་རྒྱུད་ལ་ལམ་བསྐྱེད་རྫོགས་གཉིས། རིགས་དེ་ལས་བྱུང་བའི་ཉམས་མྱོང་ཡེ་ཤེས་རིགས་བདག འབྲས་བུ་ལ་གཟུགས་སྐུ་རིགས། ཆོས་སྐུ་རིགས་བདག་སྟེ། མདོར་ན་ཕན་ཚུན་འབྲེལ་ཏེ་མི་སླུ་བ་དེ་ནི། རིགས་དང་རིགས་བདག་ཡིན་ནོ། །
ཚིག་དོན་ནི་རྒྱུ་ལ་འབྲས་བུའི་རིགས་སུ་བཞག་པ་གང་ཞེ་ན་འབྱུང་བ་ལྔ་རྣམས་དང་ཕུང་པོ་ལྔའི་རང་བཞིན་གྱི་སྦྱང་གཞི་ནི་རིགས་ཞེས་བྱ་སྟེ། སྦྱངས་འབྲས་མི་བསྐྱོད་པ་ལ་སོགས་པའི་རིགས་བདག་ལྔས་བཟུང་བར་བྱ་བའི་རིགས་ཡིན་པའི་ཕྱིར་རོ། ། གཉིས་པ་ནི་འབྲས་བུ་ལ་རྒྱུའི་རིགས་སུ་བཞག་པ་གང་ཞེ་ན། རྡོ་རྗེ་རིན་ཆེན་པད་མ་ནོར་བུའི་རིགས་རྣམས་ལ་རིགས་ཞེས་བྱ་སྟེ། འབྱུང་བ་ལྔ་དང་ཕུང་པོ་ལྔ་ཡོངས་སུ་འཛིན་པ་པོ་ཡིན་པའི་ཕྱིར། དེའི་རིམ་པ་ནི་སའི་ཁམས་དང་། གཟུགས་ཀྱི་ཕུང་པོ་དང་། ཉོན་མོངས་པ་གཏི་མུག་རྣམས་ལ་རྣམ་སྣང་དེ་བཞིན་གཤེགས་པའི་རིགས་ཅེས་སོགས་སྤྲོ། རྣམ་སྣང་དང་མེ་ལོང་ལྟ་བུའི་ཡེ་ཤེས་དང་། སྤྱན་མ་ལ་གཏི་མུག་རྡོ་རྗེ་དང་།
སའི་རྡོ་རྗེ་མ་ཅེས་པ་ལྟ་བུ་སོགས་སྤྲོ་བར་བྱའོ། ། དེ་ལ་ཆོས་ཀྱི་སྐུ་ནི་རྣམ་པར་རྟོག་པས་མི་ཕྱེད་པས་རྡོ་རྗེ། དགོས་འདོད་སྒྲུབ་པས་ན་རིན་པོ་ཆེ། ཉོན་མོངས་པ་ལས་བྱུང་ཡང་དེའི་སྐྱོན་གྱིས་མ་གོས་པས་པདྨ། ཕྲིན་ལས་སྣ་ཚོགས་ཀྱིས་དེའི་དོན་མཛད་པས་ན་ནོར་བུ་སྣ་ཚོགས་སུ་འགྱུར་བའི་ཤེལ་ལྟར་དེ་དག་ཐམས་ཅད་དེ་བཞིན་ཉིད་དུ་གཤེགས་པར་འཛིན་ཞིང་འཆང་བས་ན་འཛིན་པའི་རིགས་ཞེས་བྱའོ། ། མྱོང་བ་ཡེ་ཤེས་ཀྱི་རང་བཞིན་ངེས་པར་བྱ་བ་ལ་བཞི། ཁྱད་པར་གྱི་གཞི་ཟུང་འཇུག་ཏུ་བསྟན་པ། ཁྱད་པར་གྱི་ཆོས་རིགས་དྲུག་ཏུ་མཚུངས་པ། ལྷ་དང་མཚུངས་པ། བཅོམ་ལྡན་འདས་དང་མཚུངས་པར་བསྟན་པའོ། །
དང་པོ་ནི་དེ་ཁོ་ན་ཉིད་བསྒོམ་པའི་སྔོན་དུ་ལྷ་བསྐྱེད་པ་དང་། སྔགས་བཟླས་པ་དང་། གདབ་བྱ་དང་། འདེབས་བྱེད། རིགས་དང་རིགས་བདག་སོགས་སྤྲོས་པ་དང་བཅས་པ་ཡིན་ན་ཐབས་ལས་བྱུང་བའི་ཡེ་ཤེས་དེའང་སྤྲོས་པ་དང་བཅས་པ་ཞིག་ཡིན་ནམ་སྙམ་ན་མ་ཡིན་ཏེ་ཡེ་ཤེས་རང་གི་ངོ་བོ་ནི་སྤྲོས་པ་མེད་པའི་རང་བཞིན་ཡིན་ཏེ། ཇི་ལྟར་ཞེ་ན་དོན་དམ་པར་སྒོམ་པ་པོ་རྟེན་གྱི་གང་ཟག གདབ་བྱ། འདེབས་བྱེད་ཀྱང་མེད། བསྒོམ་པ་འདེབས་ཚུལ་ཐབས་ཤེས་རབ་ཀྱི་སྙོམས་འཇུག་ཀྱང་མེད། ལུས་ལྷར་བསྐྱེད་པ་དང་ངག་སྔགས་བཟླས་པ་ཉིད་ཀྱང་ཡོད་པ་མ་ཡིན།
འོ་ན་སྔགས་བཟླས་པ་དང་ལྷ་བསྒོམ་པ་གསུངས་པ་ཇི་ལྟར་ཞེ་ན་དེ་དག་ཐ་མལ་གྱི་རྣམ་པར་རྟོག་པ་སྤང་བའི་ཕྱིར་ཡིན་ལ་དེ་ཉིད་ཀྱང་སྤྲོས་པ་དང་བཅས་པས་ཀུན་རྫོབ་རྨི་ལམ་སྒྱུ་མ་ལྟ་བུར་བསྒོམ་ལ་ཡང་དག་པར་ན་དེ་ཁོ་ན་ཉིད་ཀྱི་ཡེ་ཤེས་ཉིད་མཚན་རྟོག་ལས་ཡིད་སྐྱོབ་པའི་སྔགས་དང་། ལྷ་ནི་ལུས་ལས་བྱུང་ཞིང་བདེ་བ་ལ་རོལ་བས་ཡེ་ཤེས་ཉིད་དེ་ལྟར་གནས། མདོར་ན་ཚིག་རྐང་པ་བཞི་ཡི་དང་པོ་གཉིས་སྟོང་པ་ཆོས་སྐུའི་ཉམས། གསུམ་པ་ཡེ་ཤེས་ཟུང་འཇུག་གི་ཉམས། བཞི་པ་སྣང་བ་གཟུགས་སྐུའི་ཉམས་སུ་རྣལ་འབྱོར་པ་ལ་ངེས་ཤེས་བསྐྱེད་པའི་དོན་ཏོ། ། གཉིས་པ་ནི་ཡེ་ཤེས་དེ་ཉིད་ལྷའི་ངོ་བོར་ཡང་དག་པར་གནས་ན་ལྷ་ནི་དུ། ཇི་ལྟར་གནས་ཅེ་ན། འདི་ལ་མདོར་བསྟན། རྒྱས་བཤད་གཉིས་ཀྱི། དང་པོ་ནི་རྣལ་འབྱོར་པས་ཉམས་སུ་མྱོང་བའི་གཉིས་སུ་མེད་པའི་ཡེ་ཤེས་དེས་རྣམ་པར་སྣང་མཛད་ལ་སོགས་པ་མཚོན་ནུས་ཏེ།
ཡེ་ཤེས་དེ་ལ་ཆོས་ཐམས་ཅད་གཟུགས་བརྙན་ཙམ་དུ་གསལ་བར་སྣང་བས་རྣམ་པར་སྣང་མཛད། རྣམ་པར་རྟོག་པས་མི་བསྒུལ་བས་མི་བསྐྱོད་པ། སེམས་ཅན་གྱི་དོན་འབྲས་བུ་དང་བཅས་པས་དོན་ཡོད་གྲུབ་པ། སངས་རྒྱས་ཀྱི་ཡོན་ཏན་འབྱུང་བའི་གནས་ཡིན་པས་རིན་ཆེན་འབྱུང་ལྡན། སྤྲོས་པ་དང་བྲལ་བས་འོད་དཔག་མེད། དེ་ཐམས་ཅད་ཀྱང་དབྱེར་མི་ཕྱེད་པས་རྡོ་རྗེ་སེམས་དཔའོ། ། དེ་རྣམས་ཀྱི་མིང་གི་རྣམ་གྲངས་ཚངས་པ་དང་། ཁྱབ་འཇུག་དང་། ཞི་བ་ནི་དབང་ཕྱུག་དང་། ཐམས་ཅད་ནི་གཙོ་བོ་དང་།
སངས་རྒྱས་དང་དེ་ཉིད་ནི་ལྷ་རྒྱལ་བ་དམ་པར་བརྗོད་དོ། ། དེ་ཉིད་རྒྱས་པར་བཤད་པ་ནི་མེ་ལོང་ལྟ་བུའི་ཡེ་ཤེས་དེ་ཚངས་པ་ཡིན་ཏེ། སྒྲིབ་པ་གཉིས་དང་བྲལ་བས་སོ། ། དེ་ཉིད་སངས་རྒྱས་རྣམ་པར་སྣང་མཛད་ཉིད་ཡིན་ནོ། ། ཆོས་ཀྱི་དབྱིངས་ཀྱི་ཡེ་ཤེས་ལ་ཁྱབ་འཇུག་ཞེས་བརྗོད་པར་བྱ་སྟེ། ཆོས་ཅན་ཐམས་ཅད་ལ་ཁྱབ་པར་འཇུག་པའི་ཕྱིར། དེ་ཉིད་མི་བསྐྱོད་པའོ། ། བྱ་བ་གྲུབ་པའི་ཡེ་ཤེས་ནི་ཞི་བ་དབང་ཕྱུག་ཡིན་ཏེ། དེས་རྟག་ཏུ་སེམས་ཅན་དགེ་བར་བྱེད་པས་སོ། ། དེ་ཉིད་དོན་ཡོད་གྲུབ་པའོ། །
མཉམ་པ་ཉིད་ཀྱི་ཡེ་ཤེས་ནི་གྲངས་ཅན་པས་བརྟགས་པའི་རྣམ་འགྱུར་ཀུན་གྱི་བདག་ཉིད་དུ་གཙོ་བོ་གནས་པར་འདོད་པ་དང་འདྲ་བ་ཡིན་ཏེ། འཁོར་འདས་ཐམས་ཅད་མཉམ་པར་གནས་པའི་ཕྱིར་རོ། ། དེ་ཉིད་རིན་ཆེན་འབྱུང་ལྡན་ནོ། ། སོ་སོར་རྟོག་པའི་ཡེ་ཤེས་ནི་གཅེར་བུ་པས་བཏགས་པའི་ལྷ་རྒྱལ་བ་དམ་པ་དང་འདྲ་བར་དེ་ཉིད་ཡིན་ཏེ། ཟག་མེད་ཀྱི་བདེ་བ་རྟོགས་པ་ནི་ཆོས་ཐམས་ཅད་ཀྱི་དེ་ཁོ་ན་ཉིད་ཡིན་པས་སོ། ། དེ་ཉིད་འོད་དཔག་མེད་དོ། ། ཡེ་ཤེས་ལྔ་ཆོས་ཀྱི་དབྱིངས་སུ་རོ་གཅིག་པ་ནི་རྣམ་པར་སངས་རྒྱས་ཡིན་ཏེ། ཟག་པ་མེད་པའི་བདེ་བ་རྟོགས་པ་ལས་ལོགས་ན་སངས་རྒྱས་མེད་པས་སོ། ། དེ་ཉིད་རིགས་ཐམས་ཅད་བསྡུས་པ་རྡོ་རྗེ་སེམས་དཔའོ། ། མདོར་ན་ངག་དོན་ནི་ཐབས་ལས་བྱུང་བའི་མཚོན་བྱེད་མེ་ལོང་ལྟ་བུའི་ཡེ་ཤེས་དེས་མཚོན་བྱ་རྣམ་སྣང་དང་ཚངས་པ་མཚོན་པར་ནུས་ཏེ།
རྒྱུ་མཚན་ཆོས་ཐམས་ཅད་གཟུགས་བརྙན་ཙམ་དུ་གསལ་བར་སྣང་བའི་ཕྱིར་དང་། སྒྲིབ་པ་དང་བྲལ་བའི་ཕྱིར་རོ། ། དེ་བཞིན་དུ་ཆོས་དབྱིངས་ཡེ་ཤེས་ཀྱིས་མི་བསྐྱོད་པ་དང་། ཁྱབ་འཇུག་མཚོན་པ་སོགས་སྤྲོས་ཏེ་ཤེས་པར་བྱའོ། ། གསུམ་པ་ནི་ལྷ་ནི་ཡང་དག་ཅེས་པ་ལ་འཕྲོས་ནས་ཐབས་ལས་བྱུང་བའི་ཡེ་ཤེས་དེ་ལ་ལྷ་ཞེས་ཁོ་ནར་བརྗོད་པར་བྱ་སྟེ། རྒྱུ་མཚན་གང་གིས་ཕྱིར་ཞེ་ན། ལྷའི་སྐད་དོད་དེ་ཝ། དེའི་བར་གྱི་ཚིག་ཨུད་བྷ་ཝ་ཅེས་པ་བསྒྱུར་ན་ལུས་ལས་བྱུང་བ་ཉིད་དེ། དེའི་དོན་རྟེན་ལུས་ལ་གནད་དུ་བསྣུན་པས་བརྟེན་པ་བདེ་བ་ལ་རོལ་བའི་ཕྱིར་ལྷའོ། ། བཞི་པ་ནི་ཐབས་ལས་བྱུང་བའི་ཡེ་ཤེས་འདི་ལ་བཅོམ་ལྡན་འདས་ཞེས་བརྗོད་པར་བྱ་སྟེ།
ཅིའི་ཕྱིར་ཞེ་ན། བྷ་ག་མངའ་བའི་ཕྱིར་རོ། ། བྷ་ག་ཉིད་ཀྱང་གང་ཞེ་ན། བྷ་ག་ལས་སྒྲ་དྲངས་ན་བྷ་ག་ཨཾ་ས་ཅེས་པ་ལྡན་པ་ལ་འཇུག གང་ན་སྐལ་བ་དང་ལྡན་པའོ། ། དུ་ཞེ་ན་དབང་ཕྱུག་ལ་སོགས་ཡོན་ཏན་ཀུན་ཏེ་སྐལ་བ་དྲུག་གོ ། གང་ཞེ་ན། དབང་ཕྱུག་དང་ནི་གཟུགས་བཟང་དང་། ། དཔལ་དང་གྲགས་དང་ཡེ་ཤེས་དང་། ། བརྩོན་འགྲུས་ཕུན་སུམ་ཚོགས་པ་སྟེ། །
དྲུག་པོ་རྣམས་ལ་སྐལ་ཞེས་བྱ། ། ཅེས་པ་ལྟར་ཏེ་དེ་ཡང་ལམ་གྱི་གནས་སྐབས་སུ་ཕ་རོལ་ཏུ་ཕྱིན་པ་དྲུག་ལ་སྤྱད་པས་འབྲས་བུའི་གནས་སྐབས་སུ་ཕུན་སུམ་ཚོགས་པ་དྲུག་ལ་མངའ་བརྙེས་པར་བསྟན། དེའི་དོན་སྟོན་པ་འདི་ལ་འཇིག་རྟེན་ན་ལྷ་དང་བདུད་དང་། ཚངས་པ་ལ་སོགས་པ་གང་གིས་ཀྱང་ཆོས་དང་མཐུན་པར་རྒོལ་བ་མེད་པ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་མཐར་ཕྱིན་པའི་ཡོན་ཏན་ནོ། ། གཟུགས་བཟང་བ་ནི་བ་སྤུའི་ཁུང་བུ་གཅིག་ལ་བསྐལ་པར་བལྟས་ཀྱང་ཆོག་མི་ཤེས་པ་སྟེ། བཟོད་པའི་ཕ་རོལ་ཏུ་ཕྱིན་པའི་ཡོན་ཏན་ནོ། ། གྲགས་པ་ནི་གདུལ་བྱ་གང་ན་གནས་པ་དེ་དག་གི་ཡིད་ཚིམ་པར་མཛད་པ་སྟེ། བདག་ཅག་ལྷ་རྣམས་ཀྱི་སྟོན་པ་ཞེས་པ་ལ་སོགས་པ་ལྟ་བུ་སྟེ། ཚུལ་ཁྲིམས་མཐར་ཕྱིན་པའི་ཡོན་ཏན་ནོ། །
དཔལ་ནི་ཞིང་ཁམས་དང་འཁོར་གྱི་ཚད་བཟུང་བར་མི་ནུས་པ་སྟེ། སྦྱིན་པ་མཐར་ཕྱིན་པའི་ཡོན་ཏན་ནོ། ། ཡེ་ཤེས་ནི་སྐད་ཅིག་གཅིག་གི་ཁོངས་སུ་ཤེས་བྱའི་དཀྱིལ་འཁོར་མཐའ་དག་གི་ཇི་ལྟ་བ་དང་། ཇི་སྙེད་པ་མཁྱེན་པ་སྟེ། བསམ་གཏན་མཐར་ཕྱིན་པའི་ཡོན་ཏན་ནོ། ། བརྩོན་འགྲུས་ཀྱི་ཕུན་སུམ་ཚོགས་པ་ནི་སྐད་ཅིག་མ་གཅིག་ལ་གདུལ་བྱ་ནམ་མཁའི་མཐར་ཁྱབ་པ་ཐམས་ཅད་ཀྱི་སྐལ་བ་དང་འཚམས་པར་དོན་མཛད་པ་སྟེ། བརྩོན་འགྲུས་ཀྱི་ཕ་རོལ་ཏུ་ཕྱིན་པ་མཐར་ཐུག་པའི་ཡོན་ཏན་ནོ། ། ཡང་ན་བྷ་ག་ལྡན་པ་ལ་འཇུག་པར་མ་ཟད། བྷ་ག་བྷཉྫ་ན་ཅེས་པ་བཅོམ་པ་ལ་འཇུག གང་ན་ཉོན་མོངས་ལ་སོགས་བདུད་འཇོམས་པའི་ཕྱིར་ནའོ། །
ཇི་ལྟར་ན་ཉོན་མོངས་པ་དང་ཉེ་བའི་ཉོན་མོངས་པ་མཐའ་དག་སྤངས་པ་ནི་ཉོན་མོངས་པའི་བདུད་བཅོམ་པའོ། ། ལ་སོགས་པའི་ཁོངས་ནས་དེ་ལྟར་ཉོན་མོངས་པ་མེད་པས་གང་གིས་ཀྱང་བར་དུ་གཅོད་པར་མི་ནུས་པས་ལྷའི་བུའི་བདུད་བཅོམ་པའོ། ། བར་ཆད་མེད་པས་ཚེ་ལ་དབང་ཐོབ་པས་འཆི་བདག་གི་བདུད་བཅོམ་པའོ། ། འཆི་བ་མེད་པས་ཉིང་མཚམས་མི་སྦྱོར་བས་ཕུང་པོའི་བདུད་བཅོམ་པའོ། ། དེ་ལྟར་ན་བྷ་ག་ཝན་ཅེས་པ་ཁྱབ་འཇུག་དང་། ཚངས་པ་ལ་སོགས་པ་ལའང་སྨོས་ན་དེ་དག་དང་མཚུངས་སམ་སྙམ་ན་མ་ཡིན་ཏེ། དེ་དག་ནི་བདུད་བཞི་མ་བཅོམ་ཞིང་སྐལ་བ་དྲུག་དང་མི་ལྡན་པའི་ཕྱིར། འཇིག་རྟེན་པ་ཡིན་ལ་དེ་ལས་ཁྱད་པར་དུ་འཕགས་པར་བསྟན་པའི་ཕྱིར། འདས་ཅེས་པ་ལོ་ཙྭ་བས་བསྣན་པའོ། ། དོན་འདི་ཉིད་མཐར་ཐུག་དེ་ཁོ་ན་ཉིད་ཀྱི་བཅོམ་ལྡན་འདས་ཡིན་ལ་དེ་མཚོན་པར་བྱེད་པ་ཡེ་ཤེས་ཀྱང་མཚན་མ་དང་རྣམ་པར་རྟོག་པ་བཅོམ་ཞིང་བདེ་བ་ཆེན་པོའི་སྐལ་བ་དང་ལྡན་པས་ན་ནང་སྔགས་དང་གསང་བ་དབང་གི་བཅོམ་ལྡན་འདས་སོ། །
ལྔ་པ་ཕྱག་རྒྱའི་ངེས་ཚིག་བསྟན་པ་ནི་དེ་ལྟར་ཐབས་ལས་བྱུང་བའི་ཡེ་ཤེས་དེས་འདེབས་བྱེད་རིགས་ཀྱི་བདག་པོ་རིགས་དྲུག་དང་ལྷ་དང་བཅོམ་ལྡན་འདས་མཚོན་པ་ལྟར་གདབ་བྱ་ཕྱག་རྒྱའང་མཚོན་པར་བྱེད་དམ་སྙམ་ན་མཚོན་པར་བསྟན་པའི་ཕྱིར་རིམ་པ་བཞིན། ཐབས་ལས་བྱུང་བའི་ཡེ་ཤེས་དེས། ། ཤེས་རབ་མ་ཞེས་པ་དང་། ཤེས་རབ་དེ་བཞིན་སྲིང་མོ་ཉིད། ། ཅེས་པ་དང་། ཤེས་རབ་བུ་མོར་བརྗོད་པར་བྱ་ཞིང་མཚོན་ཏེ། རྒྱུ་མཚན་གང་གི་ཕྱིར་ཞེ་ན། དང་པོ་ནི་སྐྱེ་འགྲོ་སྟེ། སྣང་བ་ཐམས་ཅད་ཡེ་ཤེས་སུ་བསྐྱེད་པའི་ཕྱིར། དེའི་དོན།
ཡོ་ཤི་ཏི་ཞེས་པ་ལ་སྒྲ་དྲངས་ན་མའམ་སྐྱེ་འགྲོ་བསྐྱེད་པ་གཉིས་ཀ་ལ་འཇུག གཉིས་པ་ལྟར་ན་བདེ་བ་ཆེན་པོ་ནི་སྐལ་བ་སྟོན་པའི་ཕྱིར་ཏེ། བྷ་གི་ནི་ཞེས་པ་ལ་སྒྲ་དྲངས་ན་སྲིང་མོ་དང་སྐལ་བ་སྟོན་པ་གཉིས་ཀ་ལ་འཇུག གསུམ་པ་ལྟར་ན་སངས་རྒྱས་ཀྱི་ཡོན་ཏན་ནམ་བདེ་བ་ཆེན་པོ་འཇོ་བར་གསུངས་པའི་ཕྱིར། དེའི་དོན་དྷུ་ཧི་ཏི་ཞེས་བྱ་བ་བུ་མོའམ་འོ་མ་འཇོ་བ་གཉིས་ཀ་ལ་འཇུག མ་ལ་སོགས་པ་གསུམ་གྱི་ཤུགས་ལ་དེ་ཉིད་ལ་སྲིང་མོའི་བུ་མོ་ཞེས་བྱ་སྟེ། ལྷན་སྐྱེས་ཀྱི་སྐལ་བ་སྟོན་པ་ལས་ཡེ་ཤེས་ཆེར་འཕེལ་བའི་ཕྱིར། དེ་ཉིད་ལ་ཞང་པོའི་ཆུང་མ་དང་མའི་སྤུན་ཞེས་ཀྱང་བྱ་སྟེ། སྐྱེ་འགྲོ་ཡེ་ཤེས་སུ་བསྐྱེད་པའི་གྲོགས་སུ་གྱུར་བའི་ཕྱིར་རོ། ། དེ་ཉིད་ལ་སྒྱུག་མོའམ་ཕའི་སྲིང་མོ་ཞེས་ཀྱང་བྱ་སྟེ་སྐལ་བ་སྟོན་པའི་ཡེ་ཤེས་ཀྱི་རྒྱུར་འགྱུར་བའི་ཕྱིར་ཏེ་ལྔ་ཤུགས་ཀྱིས་སྟོན།
དེའི་དབང་གིས་ཆེ་བའི་ཕྱག་རྒྱ་བརྒྱད་མཚོན་པར་བསྟན། མ་ལ་སོགས་པ་མཚོན་པ་དེ་བཞིན་དུ་ཡེ་ཤེས་དེས་ཤེས་རབ་བཙོ་བླག་མ་ཞེས་པ་དང་། གར་མ་དང་གཡུང་མོར་བརྗོད་པར་བྱ་ཞིང་མཚོན་ཏེ་གང་གི་ཕྱིར་ཞེ་ན། དང་པོ་ནི་སེམས་ཅན་གྱི་རྣམ་རྟོག་ཐམས་ཅད་ཡེ་ཤེས་སུ་འཚེད་ཅིང་ཁ་དོག་བསྒྱུར་བའི་ཕྱིར་དང་། གཉིས་པ་ལྟར་ན་དམིགས་པ་མེད་པའི་སྙིང་རྗེ་ཆེན་པོའི་ཡེ་ཤེས་གཡོ་ཞིང་འཕེལ་བར་བྱེད་པའི་ཕྱིར། གསུམ་པ་ལྟར་ན་རྣམ་པར་རྟོག་པས་མི་རེག་པ་དེའི་ཕྱིར་ཏེ། ཡེ་ཤེས་དེ་ཉིད་རྣམ་རྟོག་བཅོམ་ཞིང་བདེ་ཆེན་གྱི་སྐལ་བ་དང་ལྡན་པས་སོ། ། གཞན་ཡང་དེ་ཉིད་ལ་བྲམ་ཟེ་མོ་དང་། རྒྱལ་རིགས་མོ་དང་། རྗེ་རིགས་མོ་ཞེས་ཀྱང་བྱ་སྟེ།
ཡེ་ཤེས་རྣམ་རྟོག་ལ་ཕར་མི་རེག་པ་བསྐྱེད་པའི་ཕྱིར། ཡང་དེ་ཉིད་ལ་དམངས་མོ་ཞེས་ཀྱང་བྱ་སྟེ། རྣམ་རྟོག་ཡེ་ཤེས་ལ་མི་རེག་པ་སྐྱེད་པའི་ཕྱིར། ཡང་དེ་ཉིད་ལ་གདོལ་པ་མོ་ཞེས་ཀྱང་བྱ་སྟེ། རྣམ་རྟོག་ཐམས་ཅད་གསོད་པའི་ཡེ་ཤེས་བསྐྱེད་པའི་ཕྱིར་ཏེ་ལྔ་ཤུགས་ལ་འབྱུང་ངོ་། ། དེས་རིགས་ཀྱིས་ཕྱེ་བའི་ཕྱག་རྒྱ་བརྒྱད་མཚོན་པར་བསྟན། མདོར་ན་ཕྱག་རྒྱ་ཡེ་ཤེས་སུ་བསྒྲུབ་པ་བཅུ་དྲུག་ཡེ་ཤེས་ཕྱག་རྒྱར་བསྒྲུབ་པ་བཅུ་དྲུག་སྟེ་སུམ་ཅུ་སོ་གཉིས་མན་ངག་གིས་རྣམ་པར་ཕྱེའོ། ། གསུམ་པ་དེ་ལྟར་བསྒོམས་པའི་ཕན་ཡོན་ལ་ལྔ། ངག་ཏུ་བརྗོད་པ་སྔགས་སུ་འགྱུར་བ། རྐང་པའི་རྗེས་དཀྱིལ་འཁོར་རུ་འགྱུར་བ།
ལག་པའི་བྱ་བ་ཕྱག་རྒྱར་འགྱུར་བ། སེམས་ཀྱི་བསམ་པ་ཏིང་ངེ་འཛིན་དུ་འགྱུར་བ། བདེ་བའི་ཡེ་ཤེས་རྣམ་གྲོལ་གྱི་རྒྱུར་འགྱུར་བའོ། ། དང་པོ་ནི་དེ་ལྟར་ཐབས་ཤེས་གཉིས་ལས་བྱུང་བའི་ཡེ་ཤེས་རྟོགས་པའི་རྣལ་འབྱོར་པས་ངག་ཏུ་བརྗོད་པ་བཟླས་པར་ཡང་དག་བཤད་དེ། དེའི་རྒྱུ་མཚན་རབ་ཏུ་སྨྲས་པ་ཐམས་ཅད་ཨ་ལི་དབྱངས་དང་། ཀ་ལི་གསལ་བྱེད་ཀྱི་རང་བཞིན་ལས་མ་འདས་པས་སྔགས་ཡིན་ལ་སྔགས་ཀྱི་དེ་ཁོ་ན་ཉིད་ཀྱང་མཚན་མ་དང་རྣམ་པར་རྟོག་པ་ལས་ཡིད་སྐྱོབ་པར་བྱེད་པ་ཡིན་པའི་ཕྱིར་རོ། ། དེའི་དོན་སྔགས་ཀྱི་སྐད་དོད། མནྟྲ་ཡིན་ལ་དེ་ལས་སྒྲ་དྲངས་པའམ་ཡི་གེ་ཁ་ཕྲལ་བའི་བཤད་པ་མ་ནོ་ཅེས་པ་ཡིད། ཏ་ར་ཅེས་པ་སྐྱོབ་པའི་དོན་ཏེ་གསང་འདུས་ལས། ཡིད་ནི་མན་ཞེས་བྱ་བར་བརྗོད། །
ཏྲ་ནི་སྐྱོབ་པར་བྱེད་པའི་དོན་ཅེས་པ་ལྟར་རོ། ། གཉིས་པ་ནི་རྣམ་འབྱོར་པ་དེའི་རྐང་པའི་རྗེས་ནི་དཀྱིལ་འཁོར་དུ་བརྗོད་པར་བྱ་སྟེ། རྒྱུ་མཚན་དཀྱིལ་འཁོར་ཉིད་ཡིན་པའི་ཕྱིར་དང་། ཉེད་པའི་ཕྱིར་རོ། དེའི་དོན་རྐང་པའི་རྗེས་ཀྱི་སྐད་དོད། མ་ནུ་པ་ཏ་ལ། དེ་ལས་སྒྲ་དྲངས་ན་མ་ལས་མཎྜལ་ཅེས་པ་དཀྱིལ་འཁོར། པ་པདྨ། ཏ་ཏ་པི་ཏ་ར། བདེ་བ་འཕེལ་བ།
ལ་ལ་ལི་ཏ་ལེན་པ། དེའི་དོན་པདྨ་འམ་སྙིང་པོ་ལས་བདེ་བ་ཆེན་པོ་ལེན་པ་སྟེ། ལྟེ་བའམ་དབང་གི་གནས་སུ་བྱང་ཆུབ་ཀྱི་སེམས་སྔོན་དུ་བྱས་པས་བདེ་བ་འཕེལ་བའི་དོན་ཏོ། ། ཡང་ཉེད་པ་ལ་སྐད་དོད་མ་དྷ་ན་ཅེས་པའང་མཎྜལ་ཅེས་པ་དང་སྒྲ་མཐུན་ཞིང་དོན་དེ་ཉིད་དོ། ། གསུམ་པ་ནི་རྣལ་འབྱོར་པ་དེའི་ལག་པ་བསྒྱུར་བ་དང་། དེ་བཞིན་དུ་སོར་མོ་ཉེད་པའང་ཕྱག་རྒྱ་ཡིན་ཏེ། རྒྱུ་མཚན་དེ་ཁོ་ན་ཉིད་མཚོན་ཞིང་རྒྱས་འདེབས་པའི་ཕྱིར་རོ། ། དེ་ཡང་གདབ་པར་བྱ་ཞིང་བཏབ་པའི་དོན་གྱིས་ཕྱག་རྒྱ། འདེབས་པར་བྱེད་པས་ཕྱག་རྒྱ་སྟེ། བརྟག་གཉིས་ལས།
རྡོ་རྗེ་འདིས་ནི་གདབ་པ་ཉིད། ། དེས་ན་ཕྱག་རྒྱར་བརྗོད་པར་བྱ། ། ཅེས་པ་ལྟར་རོ། ། བཞི་པ་ནི་རྣལ་འབྱོར་པ་དེའི་གང་བསམ་པ་དེ་ནི་བསམ་གཏན་ཡིན་ཏེ། རྒྱུ་མཚན་གང་གི་ཕྱིར་ན་སེམས་ཀྱི་རྣམ་པར་སེམས་པ་ཐ་མལ་གྱི་རྟོག་པར་མི་འགྱུར་བའི་ཕྱིར་དང་། དེ་ཁོ་ན་ཉིད་ལ་སེམས་རྩེ་གཅིག་པའི་ཕྱིར་རོ། ། ལྔ་པ་ནི་བསམ་གཏན་ཉིད་ཇི་ལྟ་བུ་ཞེ་ན། དེ་ཡི་བདེ་བ་བསམ་གཏན་བརྗོད། ། བདེ་བ་ཉིད་གང་ཞེ་ན། ཕ་ལས་བདེ་བ་གང་ཐོབ་པ།
ཅེས་པ་ཕ་བླ་མས་གསང་དབང་གི་དུས་ཀྱི་བདེ་བ་དང་། དེའི་བདེ་བ་རང་གི་བཟའ། ཅེས་པ་རང་གི་ཤེས་རབ་ཡེ་ཤེས་ཀྱི་དུས་སུ་ཉམས་སུ་མྱོང་བ་དང་། བདེ་བ་གང་གིས་འཆི་བ་འདིར། ། ཅེས་པ་འཆི་ཁར་རླུང་སེམས་དབུ་མར་ཐིམ་པའི་བདེ་བ་རྣམས་སོ། ། བདེ་བ་དེ་རྣམས་རྣམ་པར་མི་གཡེང་བས་བསམ་གཏན་ཅེས་པའི་དོན་ཏོ། མདོར་ན་རབ་ཏུ་བྱེད་པ་འདི་རྒྱུད་གང་གིས་བཤད་པའི་རྒྱུད་ཡིན་སྙམ་ན། དང་པོ་སྟོང་ཉིད། ཅེས་པ་རྐང་པ་གཉིས་གུར་དང་གདན་བཞི་དང་ཆ་མཐུན། དེའི་སྟེང་དུ།
གཟུགས་ཀྱི་ཁམས་ནི་སྟོང་པ་ཡིས། ཅེས་པ་ནས། དབུས་སུ་རྣམ་ཤེས་ཇི་ལྟར་ལགས་ཅེས་པའི་བར་གདན་བཞི་དང་ཆ་མཐུན། དེ་ཕྱིར་གཟུགས་མེད། ཅེས་པ་ནས་སེམས་ལས་བྱུང་བའང་མེད་ཅེས་པའི་བར་བརྟག་གཉིས་དང་ཆ་མཐུན། གཉིས་མེད་གཉིས་ནི་རྣམ་སྤངས་པའི། ཅེས་པ་ནས། དེ་རྣམས་ཀུན་གྱིས་མི་ཤེས་སོ། ། ཅེས་པའི་བར་ལྷ་མོ་བཞིས་ཞུས་དང་ཆ་མཐུན། འཁོར་བའི་རྒྱ་མཚོ་ཅེས་པ་ནས་སྟོང་ཕྲག་དུ་མ་དག་ཏུ་འགྲོ་ཅེས་པའི་བར་གདན་བཞི་དང་ཆ་མཐུན།
ཡོ་གིས་སྔར་གསུངས་ཞེས་བྱ་བ་ནས་སྐྱེ་གནས་དབུས་སུ་ས་བོན་གནས་ཅེས་པའི་བར་ལྷ་མོ་བཞིས་ཞུས་པ་དང་ཆ་མཐུན། ཆོས་དབྱིངས་ཁུ་བར་བྱས་ནས་ནི་ཞེས་པ་ནས་ཡན་ལག་བརྒྱད་ཀྱི་ཆོ་གས་འཛིན། ། ཅེས་པའི་བར་གདན་བཞི་དང་ཆ་མཐུན། བརྟན་སོགས་གཡོ་བར་བཅས་པ་ཡི་ཞེས་པ་ནས་གོས་པ་མེད་ཅིང་དྲི་མ་སྤངས་ཅེས་པའི་བར་ལྷ་མོ་བཞིས་ཞུས་པ་དང་ཆ་མཐུན། མ་དང་སྲིང་མོ་ཅེས་པ་ནས་དེའི་བདེ་བ་བསམ་གཏན་བརྗོད་ཅེས་པའི་བར་བརྟག་གཉིས་དང་ཆ་མཐུན། རྒྱུད་གསུམ་པོ་དེ་དག་ཏུ་དེ་བཞིན་ཉིད་ཀྱི་དག་པ་དང་། རང་རིག་པའི་དག་པའི་བདག་ཉིད་ཀྱི་བྱང་ཆུབ་ཀྱི་སེམས་ཞེས་བྱ་བ་གཉིས་པོ་དེ་འབྲེལ་བ་ཅན་དུ་དགོས་པས་དེ་དག་ཏུ་མི་གསལ་བ་གསལ་བར་བྱེད། སྒོ་དགག་པའི་ཡི་གེ་རྒྱུད་དེར་ལྷའི་ས་བོན་དུ་བཤད་པ་དེ། འདིར་བྱང་ཆུབ་སེམས་ཀྱི་འགྱུར་བ་དགག་པར་གསུངས་པས་ཚུལ་མི་འདྲ། གཞན་གཞུང་ཕན་ཚུན་དུ་ཚིགས་སུ་བཅད་པའི་དོན་མ་ཚང་བ་ཁ་སྐོང་བར་བྱེད་པས་བཤད་པའི་རྒྱུད་ཡིན་ནོ། །
གཉིས་པ་རབ་ཏུ་བྱེད་པའི་མིང་ལ་མིང་དངོས། གཞུང་ཚད། གོ་རིམ་གསུམ་ལས། མིང་ནི་བརྗོད་པར་བྱ་བ་དང་ཅེས་པས་རྒྱུད་གསུམ་སྟེ་ཡང་དག་པར་སྦྱོར་བ་ལས་བྱུང་བའི་མཚན་ཉིད་ཅེས་པའི་དོན་བསྟན། བརྗོད་པར་བྱེད་པས་ཅེས་པ་རྒྱུད་ཐམས་ཅད་ཀྱི་གླེང་གཞིའི་དོན་བསྟན། བྱང་ཆུབ་ཀྱི་སེམས་བསྐྱེད་པས་ཅེས་པ་དེ་བཞིན་ཉིད་ཀྱིས་དག་པའི་བདག་ཉིད་ཀྱི་བྱང་ཆུབ་ཀྱི་སེམས་བསྟན། ལ་སོགས་པ་ཅེས་པས་རང་རིག་པའི་དག་པའི་བདག་ཉིད་ཀྱི་བྱང་ཆུབ་ཀྱི་སེམས་བསྐྱེད་པ་བསྟན། བསྒོམ་པའི་ཅེས་པས་གང་བསྒོམ། གང་གིས་བསྒོམ། ཇི་ལྟར་བསྒོམ།
དེ་ལྟར་བསྒོམས་པའི་ཕན་ཡོན་དང་བཅས་པ་བསྟན། དེ་ཁོ་ནའི་ཅེས་པས་ཡེ་ཤེས་རང་གི་ངོ་བོ་བསྟན་ཏོ། ། གཞུང་ཚད་ནི་ཤོ་ལོ་ཀ་དྲུག་ཅུ་བདུན་དང་རྐང་པ་གསུམ་མོ། ། གོ་རིམ་ནི་སྤྱིར་རྩ་རྒྱུད་ལ་རབ་ཏུ་བྱེད་པ་བཞི་བཅུ་ཡོད་པའི་ཐོག་མ་ཡིན་པས་དང་པོ། ཁྱད་པར་བརྟག་པ་དང་པོ་ལ་རབ་ཏུ་བྱེད་པ་བཞི་ཡོད་པའི་ཐོག་མ་ཡིན་པས་དང་པོའོ།། །། གཉིས་པ་ལམ་གྱི་དངོས་གཞི་ཐབས་ཤེས་རབ་གཉིས་ཡང་དག་པར་སྦྱོར་བ་ལ་གཉིས། དོན་དངོས་དང་། རབ་ཏུ་བྱེད་པའི་མིང་ངོ་། ། དང་པོ་ལ་གཉིས་ཐུན་མོང་གི་ཐབས་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང་། ཐུན་མོང་མ་ཡིན་པའི་ཐབས་ལུས་ཀྱི་དེ་ཁོ་ན་ཉིད་མངོན་དུ་བྱེད་པའོ། །
དང་པོ་ལ་གཉིས་བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི་བཤད་པར་བྱའོ་ཅེས་པ་གཞིར་བཞག གང་ན་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ནོ། ། དེ་ལ་བྱང་ཆུབ་ནི་སྤངས་པ་དང་ཡེ་ཤེས་སོ། ། ཕྱོགས་ནི་དེའི་རྒྱུའོ། ། སུམ་ཅུ་རྩ་བདུན་ནི་གྲངས་ངེས་སོ། ། ཇི་ལྟར་ན་དེ་རེ་རེ་ལའང་དམིགས་པ་དང་། ངོ་བོ་དང་། གྲོགས་དང་།
བསྒོམ་པ་དང་། བསྒོམས་པའི་འབྲས་བུ་སྟེ་ལྔ་ལྔའི་སྒོ་ནས་སོ། ། གང་གི་ཚེ་ན་ཚིག་གི་དེ་མ་ཐག་པ་རབ་བྱེད་དང་པོའི་རྗེས་དེ་ནས་དོན་གྱི་དེ་མ་ཐག་པ་སྤྱི་དོན་གྱི་དབང་དུ་བྱས་ན་དེ་ལྟར་སེམས་བསྐྱེད་ནས་དེ་ཐོབ་པར་འདོད་པས་རིམ་གྱིས་སློབ་པར་འཇུག་པར་འབྲེལ། སྦས་དོན་གྱི་དབང་དུ་བྱས་ན་ཡེ་ཤེས་དེ་སེམས་བསྐྱེད་པ་ཡིན་ལ་དེ་ལས་ས་བཅུ་གསུམ་དུ་ལུས་ལ་བསྒྲོད་པར་འབྲེལ། གཉིས་པ་དོན་དངོས་ལ་བཞི། ཚོགས་ཀྱི་ལམ་གྱིས་བསྡུས་པ། སྦྱོར་བའི་ལམ་གྱིས་བསྡུས་པ། མཐོང་བའི་ལམ་གྱིས་བསྡུས་པ། བསྒོམ་པའི་ལམ་གྱིས་བསྡུས་པའོ། ། དང་པོ་ལ་གསུམ།
དྲན་པ་ཉེ་བར་བཞག་པ། ཡང་དག་པར་སྤོང་བ། རྫུ་འཕྲུལ་གྱི་རྐང་པ་བཞིའོ། ། དང་པོ་ལ་ལྔ། དང་པོ་དམིགས་པ་ནི་ལུས་ཚོར་བ། ཆོས་སེམས་སོ། ། དེ་རེ་རེ་ལའང་ནང་གི ཕྱིའི། ཕྱི་ནང་གཉིས་ཀྱི་གསུམ་གསུམ་མོ། ། དང་པོ་ནང་གི་ལུས་ནི་དབང་པོ་ལྔ།
ཕྱིའི་ལུས་ནི་ཡུལ་ལྔ། ཕྱི་ནང་གཉིས་ཀྱི་ལུས་ནི་གཞན་རྒྱུད་ཀྱིས་བསྡུས་པའི་དབང་པོ་ལྔ་སྟེ། སྐྱེ་མཆེད། ནང་རྒྱུད་ཕྱིའོ། ། ཡང་ན་དབང་པོ་དང་འབྲེལ་བའི་ཡུལ་ལྔ། གཉིས་པ་ནང་གི་ཚོར་བ་ནི་དབང་པོ་ལྔ་ལ་དམིགས་ནས་བྱུང་བ། ཕྱིའི་ཚོར་བ་ནི་ཡུལ་ལྔ་ལ་དམིགས་ནས་བྱུང་བ། ཕྱི་ནང་གཉིས་ཀའི་ཚོར་བ་ནི་གཉིས་ཀ་ལ་བརྟེན་ནས་བྱུང་བ། གསུམ་པ་ནང་གི་ཆོས་ནི་རྒྱུད་དང་སྐྱེ་མཆེད་ནང་གི་ལ་དམིགས་པ། ཕྱིའི་ཆོས་ནི་ཕྱིའི་ཚུལ་ལ་དམིགས་པ།
གཉིས་ཀའི་ཆོས་ནི་གཉིས་ཀའི་ཚུལ་ལ་དམིགས་པའོ། ། བཞི་པ་ནང་གི་སེམས་ནི་རང་རྒྱུད་ཀྱིས་བསྡུས་པ། ཕྱིའི་སེམས་ནི་གཞན་རྒྱུད་ཀྱིས་བསྡུས་པ། ཕྱི་ནང་གཉིས་ཀྱི་སེམས་ནི་གཉིས་ཀའམ་དབང་པོ་ལྔ་ལྟ་བུ་ལ་དམིགས་པའི་སེམས་སོ། ། གཉིས་པ་ངོ་བོ་ནི་དྲན་པ་དང་། ཤེས་རབ་སྟེ་དྲན་པ་དང་ལྡན་པའོ། ། ཅེས་པ་དང་ཡང་དག་པར་རབ་ཏུ་ཤེས་ཏེ་ཅེས་པས་བསྟན་ནོ། ། གསུམ་པ་གྲོགས་ནི་དེ་དང་མཚུངས་པར་ལྡན་པའི་སེམས་དང་སེམས་ལས་བྱུང་བའོ། ། བཞི་པ་བསྒོམ་པ་ནི་རིམ་པ་བཞིན་ལུས་ལ་ལུས་ཀྱི་རྗེས་སུ་ལྟ་ཞིང་གནས་པའི་ཕྱིར་ཅེས་དང་། ཚོར་བ་རྣམས་ལ་ཚོར་བའི་རྗེས་སུ་ལྟ་ཞིང་གནས་པའི་ཕྱིར་ཅེས་དང་ཆོས་རྣམས་ལ་ཆོས་ཀྱི་རྗེས་སུ་ལྟ་ཞིང་གནས་པའི་ཕྱིར་ཅེས་དང་།
སེམས་ལ་སེམས་ཀྱི་རྗེས་སུ་ལྟ་ཞིང་གནས་པའི་ཕྱིར་ཅེས་པ་རྣམས་ཏེ། དེ་དག་གི་དོན་ཀུན་རྫོབ་ཏུ་རིམ་པ་བཞིན་ལུས་མི་གཙང་བར། ཚོར་བ་སྡུག་བསྔལ་བར། ཆོས་བདག་མེད་པར། སེམས་མི་རྟག་པར་བསྒོམ། དོན་དམ་པར་བཞི་ཀའང་རང་བཞིན་མེད་པར་བསྒོམ། ཡང་མ་རིག་པ་ལ་སོགས་པར་ཡིད་གཉིས་སུ་གྱུར་པའི་འདུལ་བའི་འཇིག་རྟེན་ལ་དྲན་པ་དང་ལྡན་པའི་ཅེས་པ་སྟེ། དྲན་པ་ནི་བསྒོམ་པ་ཉིད་དམིགས་ཡུལ་བཞི་ལ་ཚུལ་དགུ་དང་ལྡན་པར་བསྒོམ་སྟེ། ཡིད་ལ་མི་བྱེད་པའི་གཉེན་པོར་འདུན་པ་དང་། ལེ་ལོའི་གཉེན་པོར་བརྩོན་འགྲུས་དང་།
བྱིང་རྒོད་ཀྱི་གཉེན་པོར་རྩོལ་བ་དང་། སེམས་ཞུམ་པའི་གཉེན་པོར་སྤྲོ་བ་དང་། གནོད་པས་སྐྱོ་བའི་གཉེན་པོར་མ་ཐན་པ་སྟེ། ཕྱིར་མི་ལྡོག་པ་དང་། ཆོག་པར་འཛིན་པའི་གཉེན་པོར་ཕྱི་ནུར་མེད་པའི་བརྩོན་འགྲུས་དང་། གདམས་ངག་བརྗེད་པའི་གཉེན་པོར་དྲན་པ་དང་། ལྟུང་བ་ཡིད་ལ་བཅགས་པའི་གཉེན་པོར་ཤེས་བཞིན་དང་། བརྩོན་པ་འདོར་བའི་གཉེན་པོར་བག་ཡོད་པ་བསྒོམ་པ་ཞེས་བྱ་བ་འདི་རྣམས་སོ། ། ལྔ་པ་བསྒོམ་པའི་འབྲས་བུ་ནི་ཕྱིན་ཅི་ལོག་བཞི་སྤོང་བ་དང་། བདེན་པ་བཞི་ལ་འཇུག་པ་དང་།
ལུས་ལ་སོགས་པ་བཞི་དང་བྲལ་བའོ། ། དང་པོ་ཕྱིན་ཅི་ལོག་བཞི་ནི་ལུས་གཙང་བར་འཛིན་པ་ལ་སོགས་པ་བཞིའོ། ། གཉིས་པ་བདེན་པ་བཞི་ལ་འཇུག་པ་ནི་ལུས་དྲན་པ་ཉེ་བར་བཞག་པས་གནས་ངན་ལེན་རབ་ཏུ་ཤེས་ལ། གནས་ངན་ལེན་ནི་འདུ་བྱེད་ཀྱི་སྡུག་བསྔལ་ཡིན་པས་དེ་བརྟགས་ནས་སྡུག་བསྔལ་གྱི་བདེན་པ་ཤེས་པ་ལ་འཇུག་གོ ། སྲེད་པའི་རྒྱུ་ནི་ཚོར་བ་སྟེ། དེ་བརྟགས་པས་ཀུན་འབྱུང་གི་བདེན་པ་སྤོང་བ་ལ་འཇུག་གོ ། བདག་ཏུ་མངོན་པར་ཞེན་པའི་གཞི་ནི་སེམས་ཏེ། དེ་ལ་བརྟགས་པས་འགོག་པའི་བདེན་པ་མངོན་དུ་བྱེད་པ་ལ་འཇུག་སྟེ། བདག་ཆད་པར་དོགས་པའི་འཇིགས་པ་མེད་པའི་ཕྱིར་རོ། ། ཆོས་བརྟགས་པས་ཀུན་ནས་ཉོན་མོངས་པ་དང་རྣམ་བྱང་གི་ཆོས་ལ་མ་རྨོངས་པའི་ཕྱིར།
ལམ་གྱི་བདེན་པ་ཉམས་སུ་ལེན་པ་ལ་འཇུག་གོ ། གསུམ་པ་ལུས་ལ་སོགས་པ་བཞི་དང་བྲལ་བ་ནི་མཐར་ཐུག་པའི་འབྲས་བུའོ། ། མདོར་ན་ལུས་དྲན་པ་ཉེར་བཞག ཚོར་བ་དྲན་པ་ཉེར་བཞག ཆོས་དྲན་པ་ཉེར་བཞག སེམས་དྲན་པ་ཉེར་བཞག་སྟེ། འདི་རྣམས་ནི་དྲན་པ་ཉེ་བར་བཞག་པ་བཞིའོ། ། གཉིས་པ་ཡང་དག་པར་སྤོང་བ་བཞི་ནི་དེ་ལྟར་དྲན་པ་ཉེ་བར་བཞག་པ་བཞིས་མི་མཐུན་ཕྱོགས་དང་གཉེན་པོ་ཤེས་པར་བྱས་ནས། ད་ནི་མི་མཐུན་པའི་ཕྱོགས་བསལ་ཞིང་གཉེན་པོ་བསྐྱེད་པའི་ཕྱིར། བརྩོན་འགྲུས་བཞི་པོ་འཇུག་པས་དེའི་འོག་ཏུ་ཡང་དག་པར་སྤོང་བ་བཞི་འཇུག་གོ །
དེ་ལའང་ལྔ། དང་པོ་དམིགས་པ་ནི་མི་མཐུན་པའི་ཕྱོགས་དང་གཉེན་པོ་སྟེ། མི་མཐུན་ཕྱོགས་ནི་སྡིག་པ་མི་དགེ་བའི་ཆོས་ཏེ། དེ་ལ་མ་སྐྱེས་པ་རྣམས་མི་བསྐྱེད་པའི་ཕྱིར་ཅེས་པ་དང་། སྐྱེས་པ་རྣམས་སྤང་བའི་ཕྱིར། ཅེས་པ་དང་། གཉིས་པ་གཉེན་པོ་ནི་དགེ་བའི་ཆོས་ཏེ། དེ་ལ་མ་སྐྱེས་པ་རྣམས་བསྐྱེད་པའི་ཕྱིར་ཅེས་པ་དང་། སྐྱེས་པ་རྣམས་གནས་པར་བྱ་བའི་ཕྱིར་ཅེས་པས་གཉིས་སྟེ། བསྡོམས་པས་བཞིའོ། །
ངོ་བོ་ནི་བརྩོན་འགྲུས་སོ། ། གྲོགས་ནི་དེ་དང་མཚུངས་པར་ལྡན་པའི་སེམས་དང་སེམས་ལས་བྱུང་བའི་ཆོས་རྣམས་སོ། ། བསྒོམ་པ་ནི། དམིགས་ཡུལ་བཞི་པོ་རེ་རེ་ལའང་ཆོས་ལྔའི་སྒོ་ནས་བསྒོམ་ཏེ། འདུན་པ་སྐྱེད་དོ། ། འབད་དོ། ། བརྩོན་འགྲུས་རྩོམ་མོ། སེམས་རབ་ཏུ་འཇོག་གོ ། སྨོན་ལམ་ཡང་དག་པར་འདེབས་སོ། ། དེ་ལ་འདུན་པ་ནི་བརྩོན་འགྲུས་ཀྱི་སྔོན་དུ་འགྲོ་བས་སོ། །
འབད་པ་དང་པོ་ནི་མི་དགེ་བའི་ཆོས་མི་བསྐྱེད་པ་ལ་འབད། གཉིས་པ་སྐྱེས་པ་སྤོང་བ་ལ་འབད། གསུམ་པ་དགེ་བའི་ཆོས་བསྐྱེད་པའི་ཐབས་བསྟེན་པ་ལ་འབད། བཞི་པ་སྐྱེས་པ་བརྟན་པའི་ཐབས་ལ་འབད། བརྩོན་འགྲུས་ནི་བཞི་པོ་དེ་དག་ལ་སྤྲོས་ཏེ། ཞི་གནས་དང་། རབ་ཏུ་འཛིན་པ་དང་། བཏང་སྙོམས་ཀྱི་མཚན་མ་ཡིད་ལ་བྱེད་པའོ། ། སེམས་རབ་ཏུ་འཇོག་པ་ནི་ཏིང་ངེ་འཛིན་ཏེ། བྱིང་བ་སེལ།
སྨོན་ལམ་ཡང་དག་པར་འདེབས་པས་རྒོད་པ་སེལ། བསྒོམ་པའི་འབྲས་བུ་ནི་མི་དགེ་བའི་ཆོས་མ་སྐྱེས་པ་རྣམས་མི་བསྐྱེད་པའི་ཕྱིར་ཅེས་པ་དང་། སྐྱེས་པ་རྣམས་སྤང་བའི་ཕྱིར་ཅེས་པ་མི་མཐུན་པའི་ཕྱོགས་ཉམས་པའི་ངོས་ནས་འབྲས་བུ་གཉིས། དགེ་བའི་ཆོས་མ་སྐྱེས་པ་རྣམས་བསྐྱེད་པའི་ཕྱིར་ཅེས་པ་གཉེན་པོ་ཐོབ་པ་སྟེ་འབྲས་བུ་གསུམ་པ། དགེ་བའི་ཆོས་སྐྱེས་པ་རྣམས་གནས་པར་བྱ་བའི་ཕྱིར་ཐབས་ཚད་མེད་པ་བསྒོམས་པས་ཡོངས་སུ་གང་བའི་ཕྱིར་ཡོངས་སུ་གང་བར་གྱུར་པས་སྒོམ་པ་དམ་པ་འཕེལ་བར་བྱ་བའི་ཕྱིར་ཅེས་པ་ཐོབ་པ་འཕེལ་བ་སྟེ། འབྲས་བུ་བཞི། མདོར་ན་མི་དགེ་བ་མ་སྐྱེས་པ་མི་བསྐྱེད་པའི་ཡང་དག་པར་སྤོང་བ། སྐྱེས་པ་སྤོང་བའི་ཡང་དག་པར་སྤོང་བ། དགེ་བ་མ་སྐྱེས་པ་བསྐྱེད་པའི་ཡང་དག་པར་སྤོང་བ། སྐྱེས་པ་སྤེལ་བའི་ཡང་དག་པར་སྤོང་བ་སྟེ།
འདི་རྣམས་ནི་ཡང་དག་པར་སྤོང་བ་བཞིའོ། ། གསུམ་པ་རྫུ་འཕྲུལ་གྱི་རྐང་པ་བཞི་ནི་དེ་ལྟར་ཡང་དག་པར་སྤོང་བ་བཞིའི་སྒོ་ནས་བརྩོན་འགྲུས་བརྩམས་པས་དེ་འོག་ཏུ་སེམས་གནས་པ་ལས་སུ་རུང་བ་ཉིད་ནི་རྫུ་འཕྲུལ་གྱི་རྐང་པ་བཞི་བསྒོམ་པའོ། ། དེ་ལའང་ལྔ། དང་པོ་དམིགས་པ་ནི་སྤོང་བའི་འདུ་བྱེད་དང་ལྡན་པའི་ཏིང་ངེ་འཛིན་གྱིས་གྲུབ་པའི་བྱ་བའོ། ། ངོ་བོ་ནི་ཏིང་ངེ་འཛིན་ཉིད་བཞིའོ། ། གྲོགས་ནི་འདུན་པ་དང་། བརྩོན་འགྲུས་དང་། དཔྱོད་པ་དང་། སེམས་ཀྱི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་བཞི་སྟེ། བཞི་པོ་རེ་རེ་ལའང་བྱེ་བྲག་ཕྱེད་པས་ངེས་པར་འབྱུང་བ་དང་།
འདོད་ཆགས་དང་བྲལ་བས་ངེས་པར་འབྱུང་བ་དང་། འགོག་པས་ངེས་པར་འབྱུང་བ་དང་རྣམ་པར་བྱང་བས་ངེས་པར་འབྱུང་བ་སྟེ། དེ་དག་དང་མཚུངས་པར་ལྡན་པའི་སེམས་དང་སེམས་ལས་བྱུང་བའོ། ། དེ་ལ་བྱེ་བྲག་ཕྱེད་པ་ནི་སྡུག་བསྔལ་ཤེས་པར་བྱ་བའི་སྒོ་ནས། འདོད་ཆགས་དང་བྲལ་བ་ནི་ཀུན་འབྱུང་སྤང་བར་བྱ་བའི་སྒོ་ནས། འགོག་པ་ནི་མངོན་དུ་བྱ་བའི་སྒོ་ནས། རྣམ་པར་བྱང་བ་ནི་ལམ་བསྟེན་པའི་སྒོ་ནས་སོ། ། དེ་ལ་འདུན་པའི་ཏིང་ངེ་འཛིན་ནི་གུས་པའི་སྦྱོར་བ་ལ་བརྟེན་པའི་སེམས་རྩེ་གཅིག་པའོ། ། བརྩོན་འགྲུས་ཀྱི་ཏིང་ངེ་འཛིན་ནི་རྒྱུན་དུ་སྦྱོར་བ་ལ་བརྟེན་པའི་སེམས་རྩེ་གཅིག་པའོ། ། དཔྱོད་པའི་ཏིང་ངེ་འཛིན་ནི་གཞན་གྱིས་བསྟན་ནས་ཆོས་རབ་ཏུ་འབྱེད་པ་ལ་བརྟེན་པའི་སེམས་རྩེ་གཅིག་པའོ། །
སེམས་ཀྱི་ཏིང་ངེ་འཛིན་ནི་སྔོན་གྱི་ཏིང་ངེ་འཛིན་བསྒོམས་པ་ལ་བརྟེན་པའི་སེམས་རྩེ་གཅིག་པའོ། ། ཡང་ན་འདུན་པ་ལ་སོགས་པ་བྱེད་པའི་དུས་ན་རྩེ་གཅིག་པར་གྱུར་པས་དེ་དག་གི་ཏིང་ངེ་འཛིན་ཅེས་བྱའོ། ། བསྒོམ་པ་ནི་བསྒོམ་པར་བྱ་སྟེ་ཞེས་པ་གཞིར་བཞག གང་ན་འདུན་པའི་ཏིང་ངེ་འཛིན་ལ་སོགས་པ་བཞིའོ། ། ཇི་ལྟར་ན་རེ་རེའང་སྤོང་བའི་འདུ་བྱེད་དང་ལྡན་པར་ཏེ། དེ་ལ་སྤོང་བ་ནི་སྤང་བྱ་ཉེས་པ་ལྔ་སྤོང་། འདུ་བྱེད་ནི་བླང་བྱ་གཉེན་པོ་བརྒྱད་དོ། ། (Dཉེས་པ་ལྔ་)ནི་(Eལེ་ལོ་ཤེས་བཞིན་མ་ཡིན་པ། ། རྨུགས་པ་བྱིང་བ་རྒོད་པ)འོ། ། (Dགཉེན་པོ་འདུ་བྱེད་བརྒྱད་)ནི།
(Eའདུན་པ་དང་། རྩོལ་བ་དང་། དད་པ་དང་། ཤིན་ཏུ་སྦྱངས་བ་དང་། དྲན་པ་དང་། ཤེས་བཞིན་དང་། སེམས་པ་དང་བཏང་སྙོམས་)སོ། ། བརྒྱད་པོ་དེ་དག་ཀྱང་བཞིར་འགྱུར་ཏེ། འབད་པ་དང་། ཕན་འདོགས་པ་དང་།
ཉེ་བར་ཕན་འདོགས་པ་དང་། གཉེན་པོའོ། ། དེ་ལ་འབད་པ་ནི་འདུན་པ་དང་། རྩོལ་བ་དང་། དད་པ་དང་གསུམ་མོ། ། དེ་ལ་འདུན་པ་ནི་རྩོལ་བའི་གནས་སོ། ། འདུན་པའི་རྒྱུ་ནི་དད་པའོ། ། ཕན་འདོགས་པ་ནི་ཤིན་ཏུ་སྦྱངས་པ་སྟེ། ལུས་དང་སེམས་ལ་ཕན་འདོགས་པའི་ཕྱིར་རོ། ། ཉེ་བར་ཕན་འདོགས་པ་ནི་དྲན་པ་དང་ཤེས་བཞིན་ཏེ།
དམིགས་པ་མ་བརྗེད་པས་སེམས་རྩེ་གཅིག་པ་དེ་ཉིད་ལ་འཇུག་པ་དང་། དེ་ལ་བག་མེད་པར་གྱུར་ན་ཡོངས་སུ་གཅོད་པའི་ཕྱིར་ཏེ། གོ་རིམ་བཞིན་ནོ། ། གཉེན་པོ་ནི་སེམས་དཔའ་དང་བཏང་སྙོམས་ཏེ། སེམས་རབ་ཏུ་འཛིན་པ་དང་། རབ་ཏུ་འཇོག་པ་མངོན་པར་འདུ་བྱེད་པས་བྱིང་རྒོད་ཡོངས་སུ་སྤངས་པའོ། ། གང་གི་ཆེད་དུ་བསྒོམ་ན་བདག་གི་འདུན་པ་ནུབ་པར་འགྱུར་ཞིང་ཤིན་ཏུ་རབ་ཏུ་འཇོག་པ་མ་ཡིན་པའོ། ། ཅེས་དང་དེ་བཞིན་དུ་བརྩོན་འགྲུས་ལ་སོགས་པ་གསུམ་ལའང་སྦྱར་ཏེ། ཤིན་ཏུ་རབ་ཏུ་འཇོག་པ་མ་ཡིན་པའི་དོན་དུའོ། ། དེ་ལྟ་བུའི་གཞི་གུས་པའི་སྦྱོར་བ་ལ་བརྟེན་པའི་སེམས་རྩེ་གཅིག་པ་བཞིའོ། །
བསྒོམས་པའི་འབྲས་བུ་ནི་ཏིང་ངེ་འཛིན་ལ་ཡོངས་སུ་སྦྱང་བ་བྱས་ན་ཆོས་མངོན་པར་ཤེས་པ་བྱ་བ་གང་དང་གང་མངོན་དུ་བྱ་བར་འདོད་པ་དེ་དང་དེ་ལ་སེམས་མངོན་པ་སྟེ། རང་རང་གི་གནས་ཀྱི་ཆོས་རྣམས་ལ་མངོན་དུ་གྱུར་པའི་སྐལ་བ་ཅན་དུ་གྱུར་པའོ། ། མདོར་ན་(Eའདུན་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ། བརྩོན་འགྲུས་ཀྱི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ། དཔྱོད་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ། སེམས་ཀྱི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ) སྟེ། འདི་རྣམས་ནི་(Dརྫུ་འཕྲུལ་གྱི་རྐང་པ་བཞི)འོ། ། དེ་ལ་རྫུ་འཕྲུལ་ནི་ཏིང་ངེ་འཛིན་གྱིས་གྲུབ་པའི་བྱ་བ་སྟེ། འབྲས་བུ་ཡིན་ལ་རྐང་པ་ནི་དེའི་རྒྱུའོ། ། འདོད་པར་སྤྱོད་པ་དང་བཅས་པའོ། །
ཅེས་པ་ནི་ཆོས་མངོན་པར་ཤེས་པར་བྱ་བ་གང་དང་གང་མངོན་དུ་བྱ་བར་འདོད་པ་དེ་དང་དེ་ལ་སེམས་མངོན་པར་གཏོད་པ་དེ་ཐར་པའི་ཆ་མཐུན་གྱི་དགེ་བའི་རྩ་བ་ལ་སྤྱོད་པ་ཚོགས་ཀྱི་ལམ་སྟེ། བྱང་ཆུབ་ཀྱི་ཕྱོགས་ཀྱི་ཆོས་བཞི་ཚན་གསུམ་གྱིས་ཚོགས་ལམ་ཆུང་ངུ་དང་། འབྲིང་དང་། ཆེན་པོ་རྣམས་བསྡུས་སོ། ། གཉིས་པ་སྦྱོར་ལམ་ལ་གཉིས། དབང་པོ་ལྔ་དང་། སྟོབས་ལྔའོ། ། དང་པོ་ནི་དེ་ལྟར་རྫུ་འཕྲུལ་གྱི་རྐང་པས་སེམས་ལས་སུ་རུང་བ་ཐར་པའི་ཆ་མཐུན་གྱི་དགེ་བའི་རྩ་བ་བསྐྱེད་ནས་འདུན་པ་ནི་དབང་བྱེད་པར་འགྱུར་ཞེས་བྱ་བ་ལ་སོགས་པ་ལྔ་པོ་འབྱུང་བས་དབང་པོ་ལྔ་སྟོན་ནོ། ། དེ་ལའང་ལྔ། དང་པོ་དམིགས་པ་ནི་འཕགས་པའི་བདེན་པ་བཞི་ངོ་བོ་ནི་དད་པའི་དབང་པོ་ལ་སོགས་པ་ལྔ།
གྲོགས་ནི་དེ་དང་མཚུངས་པར་ལྡན་པའི་སེམས་དང་སེམས་ལས་བྱུང་བའི་ཆོས་རྣམས་སོ། ། བསྒོམ་པ་ནི་དད་པའི་དབང་པོས་བདེན་པ་རྣམས་ལ་ཡིད་ཆེས་པའི་ཚུལ་གྱིས་བསྒོམ། བརྩོན་འགྲུས་ཀྱི་དབང་པོས་ཡིད་ཆེས་པ་དང་མངོན་པར་རྟོགས་པར་བྱ་བའི་ཚུལ་གྱིས་བསྒོམ། དྲན་པའི་དབང་པོས་བརྩོན་པར་བརྩམས་པས་བདེན་པ་བཞི་ལ་དྲན་པ་མི་བརྗེད་པའི་ཚུལ་གྱིས་བསྒོམ། ཏིང་ངེ་འཛིན་གྱི་དབང་པོས་དེ་ལྟ་བུ་ལ་སེམས་རྩེ་གཅིག་པའི་ཚུལ་གྱིས་བསྒོམ། ཤེས་རབ་ཀྱི་དབང་པོས་རབ་ཏུ་འབྱེད་པའི་ཚུལ་གྱིས་བསྒོམ། དེ་ལྟར་བསྒོམ་པ་ལྔའི་དང་པོ་ནི་དད་པར་བྱེད་དེ་ཅེས་པ་གཞིར་བཞག གང་ལ་ན་འཇིག་རྟེན་པའི་ཡང་དག་པའི་ལྟ་བ་ལའོ། ། ཚུལ་ཇི་ལྟར་ན་ལས་རྒྱུ་འབྲས་ལ་ཡིད་ཆེས་པའི་ཚུལ་གྱི་སྟེ། རང་གི་ལས་ཀྱི་རྣམ་པར་སྨིན་པ་ལ་སོ་སོར་ཡིད་ཆེས་པར་གྱུར་པ་གང་ཞིག
དེ་ལྟར་ལས་བྱེད་པར་འགྱུར་བ་ཅེས་པ་རྒྱུ་ཀུན་འབྱུང་བདེན་པ་ལ་ཡིད་ཆེས། དགེ་བའམ་སྡིག་པ་དེ་དང་དེའི་ལས་ཀྱི་རྣམ་པར་སྨིན་པ་སོ་སོར་ཉམས་སུ་མྱོང་བར་འགྱུར་བའི་ཕྱིར། ཅེས་པ་འབྲས་བུ་སྡུག་བསྔལ་བདེན་པ་ལ་ཡིད་ཆེས། དེ་ནི་འཚོ་བའི་རྒྱུར་ཡང་སྡིག་པའི་ལས་མངོན་པར་འདུ་མི་བྱེད་པའོ། ། ཅེས་པས་ལམ་གྱི་བདེན་པ་ལ་ཡིད་ཆེས། དེས་འགོག་པའི་བདེན་པ་མངོན་པར་འགྲུབ། དེ་ལྟར་བདེན་པ་བཞི་ལ་ཡིད་ཆེས་པའི་དད་པས་ཡིད་ཆེས་པའི་ཚུལ་གྱིས་བསྒོམ་པ་འདི་ནི་དད་པའི་དབང་པོར་གསུངས་སོ། ། བསྒོམ་པ་གཉིས་པ་ནི་གང་ཞིག་ལས་དང་རྣམ་པར་སྨིན་པ་ལ་སོགས་པའི་ཆོས་རྣམས་ལ་དད་པའི་དབང་པོས་དམིགས་ཡུལ་གཅིག་ལ་རབ་ཏུ་འཇོག་པར་བྱེད་པའི་ཆོས་རྣམས་ལ་བརྩོན་འགྲུས་ཀྱི་དབང་པོས་སྤྲོ་བའི་ཚུལ་གྱིས་ཤེས་པར་བྱེད་དོ། ། འདི་ནི་ལེ་ལོ་འཇོམས་པ་ལ་དབང་ཐོབ་པས་བརྩོན་འགྲུས་ཀྱི་དབང་པོར་གསུངས་སོ། ། བསྒོམ་པ་གསུམ་པ་ནི་གང་ཞིག་ཆོས་རྣམས་ལ་བརྩོན་འགྲུས་ཀྱི་དབང་པོས་ཤེས་པ་དེའི་ཆོས་རྣམས་ནི་དྲན་པའི་དབང་པོས་དེ་ཉིད་མི་བརྗེད་པར་བྱ་བའི་ཚུལ་གྱིས་རབ་ཏུ་འཇོག་པར་བྱེད་དོ། །
འདི་ནི་བརྗེད་ངེས་འཇོམས་པ་ལ་དབང་ཐོབ་པས་དྲན་པའི་དབང་པོར་གསུངས་སོ། ། བསྒོམ་པ་བཞི་པ་ནི་གང་ཞིག་ཆོས་རྣམས་ལ་དྲན་པའི་དབང་པོས་རབ་ཏུ་འཇིག་པར་མི་བྱེད་པ་དེའི་ཆོས་རྣམས་ནི་ཏིང་ངེ་འཛིན་གྱི་དབང་པོས་དེ་ཉིད་ལ་མ་ཡེངས་པར་ནན་ཏན་དུ་རྩེ་གཅིག་ཏུ་བྱེད་པའོ། ། འདི་ནི་རྣམ་པར་མི་གཡེང་བ་ལ་དབང་བས་ཏིང་ངེ་འཛིན་གྱི་དབང་པོར་གསུངས་སོ། ། བསྒོམ་པ་ལྔ་པ་ནི་གང་ཞིག་ཆོས་རྣམས་ལ་ཏིང་ངེ་འཛིན་གྱི་དབང་པོས་རྩེ་གཅིག་ཏུ་བྱེད་པ་དེའི་ཆོས་རྣམས་ནི་ཤེས་རབ་ཀྱི་དབང་པོས་རབ་ཏུ་རྣམ་པར་འབྱེད་པའི་ཚུལ་གྱིས་སོ་སོར་རིག་པ་སྟེ། དེ་ནི་ཆོས་བདེན་པ་བཞི་པོ་དེ་དང་། རབ་ཏུ་འཇོག་པར་བྱེད་པའི་ཆོས་རྣམས་དང་། ཤེས་པར་བྱེད་པའི་ཆོས་རྣམས་དང་། དྲན་པས་རབ་ཏུ་འཇིག་པར་མི་བྱེད་པའི་ཆོས་རྣམས་དང་། རྩེ་གཅིག་ཏུ་བྱེད་པ་དེའི་ཆོས་དེ་རྣམས་ལ་སོ་སོར་རྟོག་པ་སྐྱེ་བར་འགྱུར་རོ། ། འདི་ནི་སོ་སོར་རིག་པ་ལ་དབང་ཐོབ་པས་ཤེས་རབ་ཀྱི་དབང་པོར་གསུངས་སོ། །
ལྔ་པ་བསྒོམས་པའི་འབྲས་བུ་ནི། ངེས་པར་འབྱེད་པའི་ཆ་དང་མཐུན་པ་སྐྱེའོ། ། གཉིས་པ་སྟོབས་ལྔ་ནི། དེ་ལྟར་དད་པ་ལ་སོགས་པ་དེ་དག་ཉིད་སྟོབས་དང་ལྡན་པར་གྱུར་པ་ལ་སྟོབས་ཅེས་བྱ་བ་ཡིན་པས་དེའི་འོག་ཏུ་སྟོབས་རྣམས་འཇུག་གོ ། དེ་ལའང་དམིགས་པ་ནས་འབྲས་བུའི་བར་སྔར་བཞིན་བསྒོམ་པའི་སྐབས་སུ་མི་འདྲ་བའི་ཁྱད་པར་ནི་དབང་པོ་ལྔ་པོ་འདི་རྣམས་འཕེལ་བ་ནི་སྟོབས་ལྔར་འགྱུར་ཏེ། དད་པ་འཕེལ་བས་མི་མཐུན་ཕྱོགས་ལོག་པར་ལྟ་བ་སྤོང་བ་ལ་སྟོབས་སུ་གྱུར་པས་དད་པའི་སྟོབས་དང་དེ་བཞིན་དུ་བརྩོན་འགྲུས་དང་། དྲན་པ་དང་། ཏིང་ངེ་འཛིན་དང་། ཤེས་རབ་འཕེལ་བས་རིམ་པ་བཞིན་ལེ་ལོ་འཇོམས་པ་ལ་སྟོབས་སུ་གྱུར་པས་བརྩོན་འགྲུས་ཀྱི་སྟོབས་དང་། རྗེད་ངས་འཇོམས་པ་ལ་སྟོབས་སུ་གྱུར་པས་དྲན་པའི་སྟོབས་དང་།
རྣམ་གཡེང་འཇོམས་པ་ལ་སྟོབས་སུ་གྱུར་པས་ཏིང་ངེ་འཛིན་གྱི་སྟོབས་དང་། མ་རིག་པ་འཇོམས་པ་ལ་སྟོབས་སུ་གྱུར་པས་ཤེས་རབ་ཀྱི་སྟོབས་ཏེ། འདི་རྣམས་ནི་སྟོབས་ལྔའོ། ། དབང་པོ་ལྔ་དང་སྟོབས་ལྔའི་བསྒོམས་པའི་འབྲས་བུའི་ཁྱད་པར་ནི། དབུས་མཐའ་རྣམ་འབྱེད་ལས། དྲོད་དང་རྩེ་མོ་ནི་དབང་པོ་རྣམ་ལྔ། བཟོད་པ་དང་ཆོས་མཆོག་ནི་སྟོབས་རྣམས་ཀྱི་འབྲས་བུའོ། ། ཅེས་སོ། ། གསུམ་པ་མཐོང་ལམ་གྱིས་བསྡུས་པ་ནི། དེ་ལྟར་དབང་པོ་དང་སྟོབས་ལྔའི་སྒོ་ནས་ངེས་འབྱེད་ཆ་མཐུན་ཐོབ་པར་བྱས་ནས་དེའི་རྗེས་ལ་མཐོང་བའི་ལམ་སྐྱེ་བས་བྱང་ཆུབ་ཀྱི་ཡན་ལག་བདུན་སྟོན།
དེ་ལའང་དམིགས་པ་ལ་སོགས་པ་ལྔ། འཕགས་པའི་བདེན་པ་བཞི་པོ་དག་ཡང་དག་པ་ཉིད་ཇི་ལྟ་བའོ། ། ངོ་བོ་ནི་དེ་ལ་(Dབྱང་ཆུབ་ཀྱི་ཡན་ལག་བདུན་)གང་ཞེ་ན་འདི་ལྟ་སྟེ། (Eདྲན་པ་ཡང་དག་བྱང་ཆུབ་ཀྱི་ཡན་ལག་དང་། ཆོས་རབ་ཏུ་རྣམ་པར་འབྱེད་པ་དང་། བརྩོན་འགྲུས་དང་། དགའ་བ་དང་། ཤིན་ཏུ་སྦྱངས་པ་དང་། ཏིང་ངེ་འཛིན་དང་། བཏང་སྙོམས་ཡང་དག་བྱང་ཆུབ་ཀྱི་ཡན་ལག་སྟེ་བདུན་ནོ)། །
གྲོགས་ནི་སྔར་བཞིན། སྒོམ་པ་ནི་བྱེ་བྲག་ཕྱེད་པས་ངེས་པར་འབྱུང་བ་དང་། འདོད་ཆགས་དང་བྲལ་བས་ངེས་པར་འབྱུང་བ་དང་། འགོག་པས་ངེས་པར་འབྱུང་བ་དང་། ཀུན་ནས་ཉོན་མོངས་པ་དང་བྲལ་བ་དང་། ཆོས་རབ་ཏུ་འབྱེད་པ་ནི་བྱང་ཆུབ་ཀྱི་ཡན་ལག་ལ་སོགས་པ་བསྒོམ་པའོ། ། ཅེས་པས་བསྟན། ལ་སོགས་པ་ཅེས་པས་ཡན་ལག་བདུན་པོ་རེ་རེ་ལའང་བྱེ་བྲག་ཕྱེད་པ་ཞེས་པ་ནས་ཆོས་རབ་ཏུ་འབྱེད་པ་ཞེས་པའི་བར་བདེན་པ་བཞི་བཞི་དང་ལྡན་པར་བྱ་བའི་དོན་ཏོ། ། བསྒོམས་པའི་འབྲས་བུ་ནི་སྤང་བྱ་མཐོང་སྤང་སྤངས་གཉེན་པོ་མཐོང་ལམ་མངོན་དུ་གྱུར་པའོ། ། ཚིག་གི་དོན་ནི་དེ་ལ་དྲན་པ་ནི། །
གནས་ཀྱི་ཡན་ལག་སྟེ་དགེ་བའི་ཆོས་ཐམས་ཅད་མངོན་པར་བརྗོད་པའི་ཕྱིར་རོ། ། ཆོས་རྣམ་པར་འབྱེད་པ་ནི་ངོ་བོ་ཉིད་ཀྱི་ཡན་ལག་སྟེ་བྱང་ཆུབ་ཀྱི་མཚན་ཉིད་ཡིན་པའི་ཕྱིར་རོ། ། བརྩོན་འགྲུས་ནི་ངེས་པར་འབྱུང་བའི་ཡན་ལག་སྟེ། དེས་བགྲོད་པ་ཇི་སྲིད་བར་འགྲོ་བའི་ཕྱིར་རོ། ། དགའ་བ་ནི་ཕན་ཡོན་གྱི་ཡན་ལག་སྟེ་སེམས་ཀྱི་རྒྱུད་ཚིམས་པར་བྱེད་པའི་ཕྱིར་རོ། ། ཤིན་ཏུ་སྦྱངས་པ་དང་ཏིང་ངེ་འཛིན་དང་བཏང་སྙོམས་ནི་ཉོན་མོངས་པ་མེད་པའི་ཡན་ལག་སྟེ། དེ་ལ་ཤིན་ཏུ་སྦྱངས་པ་ནི་གང་གིས་ཀྱང་ཀུན་ནས་ཉོན་མོངས་པ་མེད་པ་སྟེ། གནས་ངན་ལེན་འཇིག་པའི་ཕྱིར་རོ། ། ཏིང་ངེ་འཛིན་ནི་གང་དུའང་ཀུན་ནས་ཉོན་མོངས་པར་མི་འགྱུར་ཏེ། དེ་ལ་གནས་པ་གནས་གྱུར་པའི་ཕྱིར་རོ། །
བཏང་སྙོམས་ནི་ཀུན་ནས་ཉོན་མོངས་པ་གང་ཡང་མེད་པ་སྟེ། བརྣབ་སེམས་དང་ཡིད་མི་བདེ་བ་དང་བྲལ་བ། ཉོན་མོངས་པ་ཅན་མ་ཡིན་པའི་གནས་སྐབས་ཀྱི་ངོ་བོ་ཉིད་ཡིན་པའི་ཕྱིར་རོ། ། བྱེ་བྲག་ཕྱེད་པས་ངེས་པར་འབྱུང་བ་དང་ཅེས་པ་ལ་སོགས་པའི་དོན་ནི། བྱེ་བྲག་ཕྱེད་པ་ནི་བདེན་པ་ལ་གནས་པ་སྟེ། སྡུག་བསྔལ་ལ་སྡུག་བསྔལ་ཉིད་དུ་ཤེས་ནས་དབེན་པ་ཚོལ་བའོ། ། འདོད་ཆགས་དང་བྲལ་བ་ནི་སྲེད་པ་ཞེས་བྱ་བ་སྡུག་བསྔལ་ཀུན་འབྱུང་བ་སྟེ། སྡུག་བསྔལ་གྱི་རྒྱུ་ལ་འདོད་པ་དང་བྲལ་བའོ། ། འགོག་པས་ངེས་པར་འབྱུང་བ་ནི་འགོག་པ་དེ་མངོན་སུམ་དུ་བྱ་བར་འདོད་པ་ལ་དམིགས་པའོ། ། ཀུན་ནས་ཉོན་མོངས་པ་དང་བྲལ་བ་དང་ཆོས་རབ་ཏུ་འབྱེད་པ་ཞེས་བྱ་བ་ནི་རྣམ་པར་སྤོང་བ་ཡོངས་སུ་བསྒྱུར་བ་བསྒོམ་པ་ཞེས་བྱ་བ་སྟེ།
ལམ་དེས་སྡུག་བསྔལ་སྤངས་ཏེ་འགོག་པར་འཕོས་པས་སོ། ། དེ་ལྟར་ན་བདེན་པ་ལ་དམིགས་ཏེ་བྱང་ཆུབ་ཀྱི་ཡན་ལག་བསྒོམ་པའོ། ། བསྡུས་དོན་ནི་དྲན་པ་ཡང་དག་བྱང་ཆུབ་ཀྱི་ཡན་ལག་དང་། ཆོས་རབ་ཏུ་རྣམ་པར་འབྱེད་པ། བརྩོན་འགྲུས། དགའ་བ། ཤིན་དུ་སྦྱངས་པ། ཏིང་ངེ་འཛིན་དང་བཏང་སྙོམས་ཡང་དག་བྱང་ཆུབ་ཀྱི་ཡན་ལག་སྟེ། འདི་རྣམས་བྱང་ཆུབ་ཀྱི་ཡན་ལག་བདུན་ཅེས་སྦྱར་རོ། ། བཞི་པ་སྒོམ་པའི་ལམ་གྱིས་བསྡུས་པ་ནི།
དེ་ནས་འཕགས་པའི་ལམ་ཡན་ལག་བརྒྱད་བཤད་པར་བྱའོ། ། ཅེས་སྦྱར་རོ། ། དེ་ལྟར་བྱང་ཆུབ་ཀྱི་ཡན་ལག་བདུན་གྱི་སྒོ་ནས་མཐོང་བའི་ལམ་ཐོབ་པར་བྱས་ནས་དེའི་རྗེས་ལ་སྒོམ་ལམ་སྐྱེ་བས་འཕགས་ལམ་ཡན་ལག་བརྒྱད་སྟོན། དེ་ལའང་དམིགས་པ་ལ་སོགས་པ་ལྔ། དམིགས་པ་དང་གྲོགས་དང་བསྒོམ་པ་སྔར་བཞིན། ངོ་བོ་ནི་ཡང་དག་པའི་ལྟ་བ་ནས་ཡང་དག་པའི་ཏིང་ངེ་འཛིན་གྱི་བར་བརྒྱད་བསྒོམས་པའི་འབྲས་བུ་ནི་སྤང་བྱ་བསྒོམ་པས་སྤང་བར་བྱ་བའི་ཉོན་མོངས་པ་དང་ཉེ་བའི་ཉོན་མོངས་པ་རྣམས་སྤོང་ཞིང་གཉེན་པོ་བསྒོམ་ལམ་མངོན་དུ་གྱུར་པའོ། ། ཚིག་དོན་ནི་དེ་ལ་འཕགས་པའི་ལམ་ཡན་ལག་བརྒྱད་གང་ཞེ་ན། ཡང་དག་པའི་ལྟ་བ་ནི་གང་ཞིག་འཇིག་རྟེན་པའི་ལྟ་བ་ལས་འདས་པ་སྟེ། བདག་ཏུ་ལྟ་བས་ཀུན་ནས་བསླང་པ་མ་ཡིན་པ་དང་། སེམས་ཅན་མེད་པ་དང་།
འཚོ་བ་མེད་པ་དང་། གསོ་བ་མེད་པ་དང་། སྐྱེས་བུ་མེད་པ་དང་། གང་ཟག་མེད་པ་དང་། ཤེད་ལས་སྐྱེས་མེད་པ་དང་། ཤེད་བུ་མེད་པ་དང་། བྱེད་པ་པོ་མེད་པ་དང་། ཚོར་བ་པོ་མེད་པའི་ལྟ་བས་ཀུན་ནས་བསླང་པ་ཆད་པ་མ་ཡིན་པ་དང་། རྟག་པར་ལྟ་བས་ཀུན་ནས་བསླང་པ་མ་ཡིན་པ་དང་། སྲིད་པ་དང་བྲལ་བའི་ལྟ་བས་ཀུན་ནས་བསླང་པ་དང་སངས་རྒྱས་ཀྱི་རིགས་སུ་ལུང་བསྟན་པའི་ལྟ་བས་ཀུན་ནས་བསླང་པ་དང་།
ཇི་སྲིད་ཤེས་རབ་ཀྱིས་འཁོར་བ་མ་ཡིན་ཞིང་སྙིང་རྗེས་མྱ་ངན་ལས་འདས་པ་ཡང་མ་ཡིན་པའི་ལྟ་བས་ཀུན་ནས་བསླང་པ་སྟེ། འདི་ནི་ཡང་དག་པའི་ལྟ་བར་གསུངས་སོ། ། ཡང་དག་པའི་རྟོག་པ་གང་ཞེ་ན། གང་ཞིག་ཡང་དག་པའི་རྟོག་པ་ནི་འདོད་ཆགས་དང་། ཞེ་སྡང་དང་། གཏི་མུག་དང་། ཉོན་མོངས་པས་ཀུན་ནས་བསླང་བ་དེའི་ཡང་དག་པའི་རྟོག་པ་ནི་ཡང་དག་པའི་རྟོག་པར་མི་འགྱུར་རོ། ། ཡང་དག་པའི་རྟོག་པ་གང་ཞིག་ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་དང་།
རྣམ་པར་གྲོལ་བ་དང་། རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོས་ཀུན་ནས་སློང་བ་དེའི་ཡང་དག་པའི་རྟོག་པ་ནི་ཡང་དག་པའི་རྟོག་པར་འགྱུར་ཏེ། འདི་ནི་ཡང་དག་པའི་རྟོག་པར་གསུངས་སོ། ། ཡང་དག་པའི་ངག་གང་ཡིན་ཞེ་ན། གང་ཞིག་ཚིག་གིས་བདག་ལ་གདུང་བར་མི་བྱ་ཞིང་གཞན་ལ་གདུང་བར་མི་བྱ་བ་གསུངས་པ་དང་། བདག་ལ་ཉོན་མོངས་པ་མི་བྱ་ཞིང་གཞན་དག་ཉོན་མོངས་པར་མི་བྱ་བ་དང་། བདག་ལ་དཔྱ་བར་མི་བྱ་ཞིང་གཞན་དག་ལའང་དཔྱ་བར་མི་བྱ་བ་སྟེ། ངོ་བོའི་སྒོ་ནས་གསུམ། རྟེན་གྱི་སྒོ་ནས་དྲུག ངག་གི་སྐྱོན་དེ་རྣམས་སྤངས་ཏེ།
དེ་མཉམ་པར་བཞག་པ་དང་ལྡན་པས་ཡང་དག་པའི་ཚིག་དང་ལྡན་པར་འགྱུར་ཞིང་གང་གི་ཚིག་གིས་སོ་སོ་སྐྱེ་བོ་ལས་ཡང་དག་པའི་འཕགས་པར་འཇུག་པར་འགྱུར་བ་འདི་ནི་ཡང་དག་པའི་ངག་ཅེས་གསུངས་སོ། ། ཡང་དག་པའི་ལས་ཀྱི་མཐའ་གང་ཞེ་ན། གང་ཞིག་ལས་ཀྱང་གནག་ལ་རྣམ་པར་སྨིན་པའང་གནག་པས་ནག་པོ་དང་ནག་པོའི་རྣམ་པར་སྨིན་པ་དེའི་ལས་མངོན་པར་འདུ་མི་བྱེད་པ་དང་། གང་ཞིག་ལས་ཀྱང་དཀར་ལ་རྣམ་པར་སྨིན་པའང་དཀར་བས་དཀར་པོ་དང་དཀར་པོའི་རྣམ་པར་སྨིན་པའི་ལས་མངོན་པར་འདུ་བྱེད་པ་དང་། གང་ཞིག་ལས་དཀར་ཡང་རྣམ་པར་སྨིན་པ་གནག་པས་དཀར་པོ་དང་ནག་པོའི་རྣམ་པར་སྨིན་པ་དེའི་ལས་མངོན་པར་འདུ་མི་བྱེད་པ་དང་། གང་ཞིག་ལས་གནག་ཅིང་རྣམ་པར་སྨིན་པ་དཀར་བ་དང་དཀར་པོ་འཕེལ་བར་བྱ་བའི་ཕྱིར་ཡང་དག་པར་སྤྱོད་པ་དང་། གང་ཞིག་ལས་དཀར་ཡང་རྣམ་པར་སྨིན་པ་གནག་པ་དང་ནག་པོ་ཟད་པར་བྱ་བའི་ཕྱིར་ཡང་དག་སྤྱོད་ཅིང་དེའི་ལས་མངོན་པར་འདུ་བྱེད་དེ། དེ་ལྟར་མུ་བཞིའི་སྒོ་ནས་དམ་པའི་ལས་ལྟ་བུར་འགྱུར་བ་ནི་ཡང་དག་པའི་ལས་ཀྱི་མཐའ་སྟེ། འདི་ནི་ཡང་དག་པའི་ལས་ཀྱི་མཐར་གསུངས་སོ། ། ཡང་དག་པའི་འཚོ་བ་གང་ཞེ་ན།
གང་གི་ཚེ་འཕགས་པ་ལྟ་བུར་དུལ་བ་དང་། ཡོན་ཏན་ཡང་དག་པའི་ཆས་ང་རྒྱལ་མེད་པ་ཞུམ་ཞིང་དུལ་བ་དང་། ཁ་གསག་དང་། མང་དུ་སྨྲ་བ་མ་ཡིན་པ་དང་། གཏམ་ལ་མི་དགའ་བ་དང་། རང་གི་སྤྱོད་པའི་ཚུལ་ཁྲིམས་དང་། འཇིག་རྟེན་ཕ་རོལ་གྱི་དབང་ཕྱུག་དང་ལྡན་པ་དང་། བདག་གི་རྙེད་པ་ཁ་ན་མ་ཐོ་བ་མེད་པས་བདག་ཆོག་པར་འཛིན་པ་དང་། འཕགས་པའི་བཀའི་གནང་བས་འཚོ་བ་སྟེ། ཆོས་དགུའི་སྒོ་ནས་འཚོ་བ་འདི་ནི་ཡང་དག་པའི་འཚོ་བར་གསུངས་སོ། །
རྩོལ་བ་ནི་གང་ཞིག་རྫུན་དང་འཕགས་པས་མ་གནང་བའི་འདོད་ཆགས་དང་། ཞེ་སྡང་དང་། གཏི་མུག་དང་ཉོན་མོངས་པ་བསྟེན་པར་མི་འདོད་པ་སྟེ། ཆོས་བཞི་ནི་ཡང་དག་པའི་རྩོལ་བ་སྟེ། རྩོལ་བ་གང་ཞིག་ཡང་དག་པའི་འཕགས་པའི་ལམ་གྱི་བདེན་པར་འཇུག་ཅིང་མྱ་ངན་ལས་འདས་པར་འགྲོ་བ་དང་འབྲས་བུ་སོ་སོའི་གནས་སུ་བསྐྱེད་པར་བྱེད་པ་དེ་ནི་རྩོལ་བ་ཡང་དག་པར་རྗེས་སུ་འབྲང་བ་སྟེ། འདི་ནི་ཡང་དག་པའི་རྩོལ་བར་གསུངས་སོ། ། ཡང་དག་པའི་དྲན་པ་གང་ཞེ་ན། གང་ལ་ཉེ་བར་གནས་པ་དེ་ནི་རབ་ཏུ་མི་གཡོ་བ་དང་ལུས་དྲང་པོས་འཁྱོག་པོ་མ་ཡིན་པ་འཁོར་བའི་སྐྱོན་སྣ་ཚོགས་པ་ལ་སོགས་པ་དབང་དུ་བྱེད་པ་སྟོན་པ། མྱ་ངན་ལས་འདས་པའི་གནས་འདོད་པའི་དྲན་པ་ནི་མ་བརྗེད་པ་སྟེ། འདི་ནི་འཕགས་པའི་ཡང་དག་པའི་ལམ་ལ་སྦྱོར་བའོ། །
འདི་ནི་ཡང་དག་པའི་དྲན་པར་གསུངས་སོ། ། ཡང་དག་པའི་ཏིང་ངེ་འཛིན་ནི་ཟུང་འཇུག་གི་ཏིང་ངེ་འཛིན་གང་ལ་གནས་ནས་སེམས་ཅན་ཐམས་ཅད་རྣམ་པར་ཐར་བར་བྱ་བའི་ཕྱིར་ཡོན་ཏན་ཁྱད་པར་ཅན་རྣམས་ལ་ཡང་དག་པར་གནས་ཏེ། མྱ་ངན་ལས་འདས་པའི་མཐའ་མནན་པའོ། ། འདི་ནི་ཡང་དག་པའི་ཏིང་ངེ་འཛིན་དུ་གསུངས་སོ། ། དེ་ལ་ཡང་དག་པའི་ལྟ་བ་ནི་ཡོངས་སུ་སྤྱོད་པའི་ཡན་ལག་སྟེ། མཐོང་བའི་ལམ་གྱིས་ཇི་ལྟར་མྱོང་བའི་དེ་ཁོ་ན་ངེས་པར་འཛིན་པའོ། ། ཡང་དག་པའི་རྟོག་པ་ནི་གཞན་ལ་གོ་བར་བྱེད་པའི་ཡན་ལག་སྟེ། ནང་གི་རྟོག་པ་དེས་ཀུན་ནས་བསླངས་ནས་གཞན་གོ་བར་བྱེད་པའི་ངག་འབྱུང་བས་སོ། ། ཡང་དག་པའི་ངག་དང་། ལས་ཀྱི་མཐའ་དང་།
འཚོ་བ་གསུམ་ནི་གཞན་ཡིད་ཆེས་པར་བྱེད་པའི་ཡན་ལག་སྟེ། ངག་གིས་ནི་རྟོགས་པ་དང་མཐུན་པར་དྲི་བ་དང་། ལུང་སྟོན་པ་དང་། འབེལ་བའི་གཏམ་གཏན་ལ་ཕབ་པས་ལྟ་བ་རྣམ་པར་དག་པར་ཤེས་སོ། ། ཡང་དག་པའི་ལས་ཀྱི་མཐའ་ནི་འགྲོ་བ་དང་ལྡོག་པ་ལ་སོགས་པ་སྤྱོད་པ་ཕུན་སུམ་ཚོགས་པས་ཚུལ་ཁྲིམས་རྣམ་པར་དག་པར་ཤེས་སོ། ། འཚོ་བ་ནི་ཇི་ལྟར་གནང་བ་བཞིན་དུ་འཚོ་བས་འཚོ་བ་རྣམ་པར་དག་པ་ལ་ཡིད་ཆེས་པར་བྱེད་དོ། ། ཡང་དག་པའི་རྩོལ་བ་ནི་ཉོན་མོངས་ཀྱི་སྒྲིབ་པ་རྣམ་པར་སྦྱོང་བའི་ཡན་ལག་གོ ། ཡང་དག་པའི་དྲན་པ་ནི་ཉེ་བའི་ཉོན་མོངས་པའི་སྒྲིབ་པ་རྣམ་པར་སྦྱོང་བའི་ཡན་ལག་སྟེ། དེས་ཞི་གནས་ལ་སོགས་པའི་མཚན་མ་མ་བརྗེད་པས་བྱིང་རྒོད་སོགས་མི་འབྱུང་བསོ། ། ཡང་དག་པའི་ཏིང་ངེ་འཛིན་ནི་ཡོན་ཏན་ཁྱད་པར་ཅན་ལ་སྒྲིབ་པ་རྣམ་པར་སྦྱོང་བའི་ཡན་ལག་སྟེ།
དེས་མངོན་པར་ཤེས་པ་ལ་སོགས་པའི་ཡོན་ཏན་གྲུབ་པའི་ཕྱིར་རོ། ། བསྡུས་དོན་ནི་འདི་རྣམས་ནི་འཕགས་པའི་ལམ་ཡན་ལག་བརྒྱད་དོ་ཅེས་སྦྱར་རོ། ། ཅིའི་ཕྱིར་བྱང་ཆུབ་ཀྱི་ཕྱོགས་ཀྱི་ཆོས་འདི་རྣམས་ཉན་ཐོས་ལའང་ཡོད་ན་གང་གིས་ཐེག་པ་ཆེན་པོ་ཁྱད་པར་དུ་འཕགས་ཞེ་ན། ཁྱད་པར་གསུམ་སྟེ། དམིགས་པ་དང་། ཡིད་ལ་བྱེད་པ་དང་། ཐོབ་པས་ཁྱད་པར་དུ་འཕགས་པས་སོ། ། ཁྱད་པར་དང་པོ་ནི། ཉན་ཐོས་རང་གི་ལུས་ལ་སོགས་པ་ལ་དམིགས། བྱང་ཆུབ་སེམས་དཔའ་རང་གཞན་གཉིས་ཀ་ལ་དམིགས།
གཉིས་པ་ནི། ཉན་རང་ལུས་ལ་སོགས་པ་མི་རྟག་པ་ལ་སོགས་པར་ཡིད་ལ་བྱེད། བྱང་ཆུབ་སེམས་དཔའ་མི་དམིགས་པར་ཡིད་ལ་བྱེད། གསུམ་པ་ནི། ཉན་རང་ལུས་ལ་སོགས་པ་དང་བྲལ་བའི་ཕྱིར་བསྒོམ། བྱང་ཆུབ་སེམས་དཔའ་ནི་བྲལ་བ་དང་མི་འབྲལ་བ་གཉིས་ཀའི་ཕྱིར་མ་ཡིན་ཏེ། མི་གནས་པའི་ཕྱིར་བསྒོམ་པའོ། ། དེ་ལྟར་ཁྱད་པར་གསུམ་ནི་དབུས་མཐའ་ལས་གསུངས་སོ། ། གཉིས་པ། ཐུན་མོང་མ་ཡིན་པའི་ཐབས་ལུས་ཀྱི་དེ་ཁོ་ན་ཉིད་མངོན་དུ་བྱེད་པ་ལ་གཉིས།
ལམ་དང་འབྲས་བུ་ནང་དུ་བཞག་པ་མདོར་བསྟན་པ་དང་། དེ་ཉིད་རྒྱས་པར་བཤད་པའོ། ། དང་པོ་ལ་གཉིས། སྒྲུབ་བྱེད་བྱང་ཆུབ་ཀྱི་ཕྱོགས་ལུས་ལ་གཏན་ལ་དབབ་པ་དང་། བསྒྲུབ་བྱ་སངས་རྒྱས་ཀྱི་ཡེ་ཤེས་ལུས་ལ་གནས་པའོ། ། དང་པོ་ནི། ཅིའི་ཕྱིར་བྱང་ཆུབ་ཀྱི་ཕྱོགས་འདི་རྣམས་ཕ་རོལ་ཏུ་ཕྱིན་པ་ལའང་ཡོད་ན་གསང་སྔགས་གང་གིས་ཁྱད་པར་དུ་འཕགས་ཞེ་ན། ཁྱད་པར་གཉིས་ཏེ། རྟེན་བསྐྱེད་པའི་རིམ་པ་དང་། བརྟེན་པ་རྫོགས་པའི་རིམ་པ་གཉིས་ཀྱི་སྒོ་ནས་སོ། །
དང་པོ་ལ་རྟེན་གཞལ་ཡས་ཁང་ལ་སྦྱར་བ་དང་། བརྟེན་པ་ལྷ་ལ་སྦྱར་བ་གཉིས། དང་པོ་ཐམས་ཅད་གསང་བའི་རྒྱུད་ལ་སོགས་པ་ནས་བཤད། གཉིས་པ་རྣལ་འབྱོར་མའི་ཀུན་ཏུ་སྤྱོད་པ་ལ་སོགས་པ་ནས་བཤད། གཉིས་པ་རྫོགས་པའི་རིམ་པའི་སྒོ་ནས་ཁྱད་པར་དུ་འཕགས་པ་སྐབས་འདིར་སྟོན། ཚིག་དོན་ནི་བཤད་ཅེས་པ་གཞིར་བཞག གང་ན་བྱང་ཆུབ་ཀྱི་ཕྱོགས་ཀྱི་ཆོས་ཕྱི་རོལ་དུ་ཉན་རང་དང་། ཕ་རོལ་ཏུ་ཕྱིན་པ་དང་ཐུན་མོང་དུ་སྤྱིའི་དོན་དུ་བཤད་པ་དེ་ཉིད་དོ། ། གང་གི་སྒོ་ནས་ན་འདིར་སྦས་པའི་དོན་དུ་ཡང་དག་པར་རོ། ། ཚུལ་ཇི་ལྟར་ན་བསྒོམ་པར་བྱ་བ་ལམ་དང་ཐོབ་པར་བྱ་བ་འབྲས་བུའི་རིམ་པ་རྣམས་རང་གི་ལུས་ལ་གཏན་ལ་དབབ་པའི་ཚུལ་གྱིས་སོ། །

དེ་བས་ན་རྟེན་ལུས་ལ་གནད་དུ་བསྣུན་པས་བརྟེན་པ་སེམས་ལ་རྟོགས་པ་བསྐྱེད་པའི་ནང་གི་རྟེན་འབྲེལ་ཟབ་མོའི་སྒོ་ནས་ཉན་རང་ཕར་ཕྱིན། བསྐྱེད་པའི་རིམ་པ་རྣམས་ལས་ཁྱད་པར་འཕགས་པར་བསྟན་ཏོ། ། འོ་ན་བྱང་ཆུབ་ཀྱི་ཕྱོགས་ཀྱི་ཆོས་ནང་དུ་ལུས་ལ་ཇི་ལྟར་ཚང་སྙམ་ན། སྤྱིར་རྒྱུའི་གནས་སྐབས་སུ་རྩ་ལ་སོགས་པ་ཐབས་ཀྱིས་མ་ཟིན་ན་ཐ་མལ་གྱི་ཕུང་ཁམས་སྐྱེ་མཆེད་འགྲུབ་ཅིང་ཐབས་ཀྱིས་ཟིན་ན་ལམ་གྱི་གནས་སྐབས་སུ་རྩ་ལ་སོགས་པ་ལ་གནད་དུ་བསྣུན་པས་བྱང་ཆུབ་ཀྱི་ཕྱོགས་དང་། རབ་ཏུ་དགའ་བ་ལ་སོགས་པ་ས་རྣམས་ཀྱི་རྟོགས་པ་བསྐྱེད། རྩ་ལ་སོགས་པ་གནས་གྱུར་པ་ན་འབྲས་བུའི་གནས་སྐབས་སུ་དབང་པོ་དྲུག་ལ་སོགས་པ་དང་། ཕུང་པོ་ལྔ་ལ་སོགས་པ་གནས་གྱུར་ཏེ། སངས་རྒྱས་དང་བྱང་སེམས། ལྷ་མོ་དང་ཁྲོ་བོ་ལ་སོགས་པའམ་ཡེ་ཤེས་ལྔ་དང་ཚད་མེད་བཞི་ལ་སོགས་པར་གནས་འགྱུར་ཅེས་པའི་དོན་ཏོ། ། དེ་ལ། དབང་པོ་ལ་སོགས་རང་བཞིན་གྱི། །
བྱང་ཆུབ་སེམས་དཔའ་རྣམས་ཀྱི་གནས། ། ཅེས་པ་དབང་པོ་དྲུག་དང་། སོགས་ཁོངས་ནས་ཡུལ་དྲུག་རང་བཞིན་གྱིས་རྣམ་པར་དག་པ། བྱང་སེམས་དང་ལྷ་མོ། དབང་པོ་དང་སྐྱེ་མཆེད་ཀྱི་དྭངས་མ་གནས་གྱུར་པའོ། ། ཕུང་པོ་ལ་སོགས་ཁྱད་པར་གྱི། ། སངས་རྒྱས་ཐམས་ཅད་ཀྱི་ནི་གནས། ། ཅེས་པ་ཕུང་པོ་ལྔ་རྣམ་པར་དག་པ་རིགས་ལྔའམ་ཡེ་ཤེས་ལྔ། སོགས་ཁོངས་ནས་འབྱུང་བ་བཞི་རྣམ་པར་དག་པ་ལྷ་མོ་བཞིའམ་ཚད་མེད་བཞི། སངས་རྒྱས་བྱང་ཆུབ་སེམས་དཔའ་ཡི། །
སངས་རྒྱས་ཉིད་ནི་མཆོག་ཏུ་འབབ། ། ཅེས་པ་ཐབས་ཀྱིས་ཟིན་ན་བདུད་རྩི་ལྔའི་དྭངས་མ་སངས་རྒྱས། དབང་པོའི་དྭངས་མ་བྱང་ཆུབ་སེམས་དཔའ། སོགས་ཁོངས་ནས་འབྱུང་བའི་དྭངས་མ་རིག་མ། ཡུལ་གྱི་དྭངས་མ་ལྷ་མོ། ཤུགས་ལ་ཚིགས་ཆེན་བརྒྱད་ཀྱི་དྭངས་མ་ཁྲོ་བོ་དང་ཁྲོ་མོའོ། ། ཐམས་ཅད་ཅེས་པ་དང་། རྣམས་ཅེས་པ་དང་། ལ་སོགས་པ་ཅེས་པའི་སྒྲས་དཔག་ཏུ་མེད་པ་སྤྲོ་བར་བསྟན་ཏེ། ཐིག་ལེ་གཅིག་ལས་ཕྱེ་བས་བདུད་རྩི་ལྔ།
དེ་རེ་རེ་ལའང་འབྱུང་བ་བཞིས་ཕྱེ་བས་ཉི་ཤུ། དེ་དག་ཀྱང་ཕུང་པོ་ལྔ་དང་། དབང་པོ་དྲུག་དང་། ཡུལ་དྲུག་ལ་སོགས་པའི་དབྱེ་བས་དཔག་ཏུ་མེད་པར་འགྱུར་ཞིང་ཐིག་ལེ་དེ་ཉིད་ཐབས་ཀྱིས་ཟིན་ན་རྟེན་ཞུ་བ་བདུད་རྩི་ལྔ་དང་འབྱུང་བ་བཞིར་ཕྱེ་བས་སྔར་བཞིན་དེ་ལས་བརྟེན་པ་བདེ་བ་ངོ་བོ་མི་རྟོག་པ་ཟུང་འཇུག དེ་མཚོན་བྱེད་དཔེའི་ཡེ་ཤེས་ལྔས་ཕྱེ། དེ་རེ་རེའང་ཚད་མེད་པ་བཞིས་ཕྱེ་བས་དཔག་ཏུ་མེད་པའི་བར་དུ་འགྱུར། དེ་བཞིན་དུ་བསྐྱེད་པའི་རིམ་པ་ལའང་དཔའ་བོ་གཅིག་པ་དང་། དཀྱིལ་འཁོར་དང་། དཀྱིལ་འཁོར་ལའང་རིགས་ལྔ་དང་ཡུམ་བཞི་དང་། སེམས་དཔའ་བརྒྱད་དང་།
ལྷ་མོ་དྲུག་དང་། ཁྲོ་བོ་བཅུ་དང་། དེ་ལས་ཀྱང་དཔག་ཏུ་མེད་པའི་བར་སྤྲོ་བ་དང་གཅིག་ཏུ་བསྡུ་བའི་བར་དུ་ཤེས་པར་བྱ་སྟེ། དེ་སྐད་དུ་གསང་འདུས་ལས། དེ་བཞིན་གཤེགས་དང་ལྷ་མོ་དང་། ། གཟུགས་ལ་སོགས་དང་རྒྱལ་སྲས་དང་། ། ཁྲོ་བོ་ཞེས་ནི་བྱ་བ་ཡི། ། དེ་ཉིད་མཆོག་ནི་ཡང་དག་བཞུགས། ། སླར་ཡང་ཁྲོ་བོ་རྒྱལ་སྲས་ལ། ། ནང་དུ་མི་སྣང་བར་ནི་འགྲོ །
རྒྱལ་སྲས་རྣམས་ནི་གཟུགས་ལ་སོགས། ། ལྷ་མོ་རྣམས་ལ་བསྡུས་ནས་ནི། ། དེ་རྣམས་ཀྱང་ནི་ས་སོགས་འགྲོ ། དེ་དག་དེ་བཞིན་གཤེགས་ལྔ་ལ། ། སྐུ་གསུང་ཐུགས་ཀྱི་རྡོ་རྗེ་ལ། ། དེ་དག་ལའང་བསྡུས་ནས་འགྲོ ། ཞེས་གསུངས་པ་ལྟ་བུའོ། ། གལ་ཏེ་ཐབས་ཀྱིས་མ་ཟིན་ན་འཁོར་བའི་གནས་སྐབས་ཀྱི་བརྟེན་པ་བྱང་སེམས་སུམ་ཅུ་རྩ་གཉིས་ཀྱིས་གང་གི་ཚེ། འདིར་ནི་རྟེན་རྩ་སུམ་ཅུ་རྩ་གཉིས་གང་བར་གྱུར་པ་དེའི་ཚེ། སྤྱིར་ལུས་ཟག་བཅས་དང་སེམས་རྟོག་བཅས་སུ་སྐྱེད་པར་བྱེད།
ཁྱད་པར་ཐ་མལ་གྱི་དབང་པོ་ཕུང་པོ་འབྱུང་བའི་སངས་རྒྱས་དེའི་དེ་མ་ཐག་སྟེ། དེ་ཡང་ཕ་མའི་རྩ་སུམ་ཅུ་རྩ་བདུན་ལས་ནི་བུ་ཚའི་ལུས་རང་བཞིན་ལྷུན་གྲུབ་ཀྱི་སངས་རྒྱས་བསྐྱེད་ལ་ད་ལྟར་རང་གི་ལུས་ཀྱི་རྩ་རྣམས་ལས་ནི་རང་གི་ལུས་ཀྱི་ཕུང་པོ་དང་ཁམས་ལ་སོགས་པ་སྐྱེད་པར་བྱེད་ཅེས་པའི་དོན་ཏོ། ། གཉིས་པ་བསྒྲུབ་བྱ་སངས་རྒྱས་ཀྱི་ཡེ་ཤེས་ལུས་ལ་གནས་པར་བསྟན་པ་ནི། འདི་ལྟར་རྣམ་པར་རྟོག་སྟེ། སངས་རྒྱས་ཞེས་བྱ་བ་ནི་སེམས་རྟོགས་པ་ཡིན་ལ་སེམས་རྟོགས་པར་བྱེད་པའི་ཐབས་ལ་སེམས་ཉིད་ལ་གནད་དུ་བསྣུན་པ། བྱང་ཆུབ་ཀྱི་ཕྱོགས་བསྒོམ་པ་ཉིད་ཁྱད་པར་དུ་འཕགས་ཀྱི་ལུས་ཀྱིས་ཅི་ཞིག་བྱ་སྙམ་ན། འདི་ལྟར་སེམས་ཉིད་ཀྱང་ལུས་ལ་གནས་ཤིང་ལུས་ཉིད་ལ་གནད་དུ་བསྣུན་པས་སེམས་རྟོགས་པར་བསྟན་པའི་ཕྱིར་དང་། ལུས་ལས་གཞན་དུ་སངས་རྒྱས་མི་རྙེད་པར་བསྟན་པའི་ཕྱིར། རང་ལུས་ཉིད་ལ་སངས་རྒྱས་ཉིད་རང་བཞིན་ལྷུན་གྲུབ་ཏུ་གནས་ཀྱི་ལུས་ལས་གཞན་ནི་གང་དུའང་མི་གནས་སོ། ། དེའི་ཕྱིར་ལུས་ལས་གཞན་དུ་སངས་རྒྱས་ཉིད་མི་ཤེས་པའི་སྒྲིབ་པར་བརྗོད།
དེས་ན་སེམས་ལ་གནད་དུ་བསྣུན་པ་ནི་ཐབས་དམན་པའམ་མི་ཤེས་པ་ཡིན་ལ། ལུས་ལ་གནད་དུ་བསྣུན་པ་ནི་ཐབས་མཁས་པའམ་མ་རྨོངས་པ་ཞེས་བྱ་བ་ཡིན་པས་དོན་དེ་ཉིད་ཀྱིས་ཀྱང་ཕ་རོལ་ཏུ་ཕྱིན་པ་ལས་སྔགས་ཁྱད་པར་དུ་འཕགས་པར་བསྟན་ཏོ། ། མདོར་ན་ལུས་ཉིད་གནས་གྱུར་པ་ལས་སངས་རྒྱས་འབྱུང་བར་བསྟན་པའི་ཕྱིར། གཞིའི་གནས་སྐབས་ཀྱི་ཟག་པ་དང་བཅས་པའི་ལུས་ཉིད། རླུང་དང་གཏུམ་མོ་ལ་སོགས་པ་ཐབས་ཀྱིས་ཟིན་པས་རྣལ་འབྱོར་པས་ལམ་གྱི་ལུས་འགྲུབ་ལ་མཐར་རླུང་སེམས་དབུ་མར་ཐིམ་ཞིང་གནས་གྱུར་པ་ན་པྲ་སེ་ན་ལྟ་བུ་དྭངས་ཤིང་ཐོགས་པ་མེད་པ་མཚན་དཔེས་བརྒྱན་པའི་སངས་རྒྱས་ཀྱི་གཟུགས་སྐུ་འགྲུབ། དེ་ཉིད་ཀྱིས་སེམས་ཀྱང་ཆོས་སྐུར་གནས་འགྱུར་བར་བྱེད་དོ། ། གཉིས་པ་རྒྱས་པར་བཤད་པ་ལ་གཉིས། ཡེ་ཤེས་རྒྱས་པར་བཤད་པ་དང་། ལུས་ཀྱི་གནས་ལུགས་རྒྱས་པར་བཤད་པའོ། ། དང་པོ་ལ་རང་བཞིན་ལྷན་སྐྱེས་ལུས་ལ་གནས་པར་བསྟན་པ་དང་།
དེ་རྟོགས་བྱེད་ཀྱི་ཐབས་ཞུ་བདེ་ལྷན་སྐྱེས་ཀྱི་ཡེ་ཤེས་ལུས་ལ་གནས་པར་བསྟན་པའོ། ། དང་པོ་ནི། དེ་ལྟར་ལུས་རང་བཞིན་ལྷུན་གྲུབ་ཀྱི་སངས་རྒྱས་ཡིན་པ་བཞིན་སེམས་ཀྱང་རང་བཞིན་ལྷུན་གྲུབ་ཏུ་བསྟན་པའི་ཕྱིར། ། གནས་ཅེས་པ་གཞིར་བཞག གང་ན་ཡེ་ཤེས་ཀྱང་ཡིན་ལ་ཆེན་པོའང་ཡིན་པས་ཡེ་ཤེས་ཆེན་པོ་སྟེ། རང་བཞིན་ལྷན་སྐྱེས་སམ་སངས་རྒྱས་ཀྱི་ཡེ་ཤེས་སོ། ། གང་ལ་ན་རང་ལུས་གནས་ཅེས་པ་ཆོས་ཅན་ཕུང་ཁམས་སྐྱེ་མཆེད་ཀྱིས་བསྡུས་པ་ཐམས་ཅད་དམ། སྲིད་པ་གསུམ་མམ། འཁོར་འདས་ཀྱི་ཆོས་ཐམས་ཅད་ལའོ། ། ཡེ་ཤེས་ཀྱི་མཚན་ཉིད་ཇི་ལྟ་བུ་ཞེ་ན་ཁམས་གསུམ་གྱི་སེམས་དང་སེམས་ལས་བྱུང་བ་ཡོད་མེད།
རྟག་ཆད་སྒྲོ་སྐུར་གྱི་འཛིན་པའི་རྟོག་པ་ཐམས་ཅད་ཡང་དག་པར་སྤངས་པའོ། ། ཚུལ་ཇི་ལྟར་གནས་ན་དངོས་པོ་ཀུན་ལ་ཁྱབ་པ་པོ་ཅེས་པ་ཆོས་ཅན་དང་ཆོས་ཉིད་རང་བཞིན་གྱིས་དབྱེར་མེད་པའི་ཚུལ་གྱིས་སོ། ། འདི་ལྟར་རྣམ་པར་རྟོག་སྟེ། ཡེ་ཤེས་ཆེན་པོ་ལུས་ལ་གནས་ན་ལུས་ལས་སྐྱེས་པ་ཞིག་གམ། ཡང་ན་ཡེ་ཤེས་ཉིད་འཁོར་བར་འགྱུར་ལ་ལུས་ཀྱང་མྱ་ངན་ལས་འདས་པར་འགྱུར་རོ་སྙམ་ན་ལུས་ལས་མ་སྐྱེས་ཞེས་སྨོས་ཏེ། ཆོས་ཉིད་ཀྱི་རང་གི་ངོ་བོའི་ལྡོག་པ་ནས་སྤྲོས་པ་ཐམས་ཅད་དང་བྲལ་བས་འཁོར་བར་ཡང་མི་འགྱུར་ལ། མ་རྟོགས་པ་རྣམས་ལ་རྣམ་པར་རྟོག་པ་སྣ་ཚོགས་སུ་སྣང་བས་ཆོས་ཅན་མྱ་ངན་ལས་འདས་པར་ཡང་མི་འགྱུར་རོ། ། དེ་ལྟར་ཡང་ཆོས་ཀྱི་དབྱིངས་སུ་བསྟོད་པ་ལས། ཤེས་དང་མ་ཤེས་པ་དག་ལ། ། ལུས་འདི་ཉིད་ལ་ཐམས་ཅད་དེ། །
རང་གི་རྣམ་པར་རྟོག་པས་བཅིངས། ། བདག་ཉིད་ཤེས་ན་གྲོལ་བར་འགྱུར། ། ཞེས་གསུངས་པ་ལྟ་བུའོ། ། གཉིས་པ་ལྟར་ན་དེ་ལྟར་རང་བཞིན་གྱིས་རྣམ་པར་དག་པའི་ཡེ་ཤེས་ལུས་ལ་གནས་ཀྱང་དེ་རྟོགས་པར་བྱེད་པའི་ཡེ་ཤེས་ལུས་ལ་མི་གནས་སམ་སྙམ་པ་ལ་གནས་པར་བསྟན་པའི་ཕྱིར། ཡང་གནས་ཅེས་པ་གཞིར་བཞག གང་ན་ཡེ་ཤེས་ཆེན་པོ་དང་འདྲ་བའི་ཡེ་ཤེས་ཆེན་པོ་སྟེ། ཞུ་བདེའི་ཡེ་ཤེས་སོ། ། དེའི་མཚན་ཉིད་ཇི་ལྟ་བུ་ཞེ་ན། གློ་བུར་དུའང་རྟོག་པ་ཐམས་ཅད་ཡང་དག་པར་སྤངས་པའི་ཏིང་ངེ་འཛིན་སྐྱེས་པ་སྟེ་ཐད་ཀའི་ཆོས་ཉིད་ཞེས་བྱ་བའི་དོན་ཏོ། ། གང་ལ་ན་རང་ལུས་ཉིད་ལའོ། །
ཚུལ་ཇི་ལྟར་ན་ལུས་ཀྱི་དངོས་པོ་ཀུན་ལ་ཁྱབ་པ་སྟེ། ལུས་མཐའ་དག་ལ་རྩས་ཁྱབ་རྩ་ལ་ཐིག་ལེས་ཁྱབ་དེ་ལ་ཚོར་བ་བདེ་བས་ཁྱབ་དེ་ལ་མི་རྟོག་པ་བདེ་བས་ཁྱབ་དེ་ལ་དཔེའི་ཡེ་ཤེས་ཀྱིས་ཁྱབ་ཅེས་བྱ་བའི་དོན་ཏོ། ། དེ་ལ་འདི་ལྟར་རྣམ་པར་རྟོག་སྟེ། ལུས་ལ་ཡེ་ཤེས་གནས་ན་ཡེ་ཤེས་རྟོག་བཅས་སུ་འགྱུར་ལ། ཡང་ན་འགྲོ་བ་ཐམས་ཅད་ཀྱིས་འབད་པ་མེད་པར་ཡེ་ཤེས་རྟོགས་པར་འགྱུར་སྙམ་ན། ལུས་ལས་མ་སྐྱེས་ཅེས་སྨོས་ཏེ། ཡེ་ཤེས་རང་གི་ངོ་བོ་མི་རྟོག་པ་ཡིན་པའི་ཕྱིར། རྟོག་བཅས་སུའང་མི་འགྱུར་ལ་ལུས་ལ་ཐབས་ཀྱིས་གནད་དུ་བསྣུན་པས་རྒྱུད་དེ་རྟོགས་པའི་ཕྱིར། ལུས་ལ་གནས་པའང་ཡིན་ཞིང་ཐབས་ཁྱད་པར་ཅན་དང་བྲལ་བས་འབད་པ་མེད་པར་རྟོགས་པའང་མ་ཡིན་ནོ། ། གཉིས་པ་ལུས་ཀྱི་གནས་ལུགས་རྒྱས་པར་བཤད་པ་ལ་ཞུས་ལན་གཉིས།
ཞུས་པ་ནི། ལུས་ལ་ཅེས་པ་ལ་འཕྲོས་ནས་རྡོ་རྗེ་སྙིང་པོས་གསོལ་བ། ལུས་ལ་རྩ་དུ་ལགས། ལན་ལ་གསུམ། འཁོར་ལོ་བཞི་དང་འབྲེལ་བའི་རྩ་བརྒྱ་ཉི་ཤུ་བསྟན་པ། བྱང་ཆུབ་ཀྱི་སེམས་འབབ་པའི་རྩ་སུམ་ཅུ་སོ་གཉིས་སུ་བསྟན་པ། དེ་དག་ཐུན་མོང་གི་བྱེད་པའི་ལས་བསྟན་པའོ། ། དང་པོ་ནི། བཀའ་བསྩལ་པ། བརྒྱ་ཕྲག་གཅིག་དང་ཉི་ཤུ་ལྷག་ཅེས་པ་གཞིར་བཞག
གང་ལ་ན་ལུས་ལའོ། ། གང་ན་རྩ་རྣམས་སོ། ། གང་གི་སྒོ་ནས་ན་སྤྲུལ་པའི་འཁོར་ལོ་ལ་དྲུག་ཅུ་རྩ་བཞི། ཆོས་ཀྱི་འཁོར་ལོ་ལ་བརྒྱད། ལོངས་སྤྱོད་རྫོགས་པའི་འཁོར་ལོ་ལ་བཅུ་དྲུག བདེ་བ་ཆེན་པོའི་འཁོར་ལོ་ལ་སུམ་ཅུ་སོ་གཉིས་སུ་ཕྱེ་བས་འཁོར་ལོ་བཞིའི་རབ་ཏུ་དབྱེ་བས་སོ། ། རྩ་འདི་རྣམས་ཀྱི་མིང་ཕྱག་རྒྱ་ཆེན་པོ་ཐིག་ལེར་གསལ། གཉིས་པ་ནི། སུམ་ཅུ་རྩ་གཉིས་མཆོག རབ་ཏུ་དབྱེ་ཅེས་པ་གཞིར་བཞག
གང་ན་རྩ་རྣམས་སོ། ། གང་ལ་ན་ལུས་ལའོ། ། གང་གི་སྒོ་ནས་ན། བྱང་ཆུབ་སེམས་ཀྱི་རང་བཞིན་གྱིས་ཅེས་པ་བརྟེན་པ་སོ་དང་སེན་མོའི་དྭངས་མ་ལ་སོགས་པ་བྱང་ཆུབ་ཀྱི་སེམས་སུམ་ཅུ་རྩ་གཉིས་ཀྱི་དབྱེ་བས་སོ། ། (Dརྟེན་རྩ་སུམ་ཅུ་སོ་གཉིས་)གང་ཞེ་ན། གསུངས་པ། འདི་ལྟ་སྟེ། (Eམི་ཕྱེད་མ་ཞེས་བརྗོད་པ་དང་། ཕྲ་གཟུགས་མ་དང་། རྩེ་བ་མ་དང་།
གཡོན་པ་མ་དང་། ཐུང་ངུ་མ་དང་། རུས་སྦལ་སྐྱེས་མ་དང་། བསྒོམ་པ་མ་དང་། དབང་མ་དང་། སྐྱོན་མ་དང་། འཇུག་མ་དང་། མ་མོ་དང་། མཚན་མོ་དང་། བསིལ་སྦྱིན་མ་དང་།
ཚ་བ་མ་དང་། རྐྱང་མ་དང་། རོ་མ་དང་། ཀུན་འདར་མ་དང་། འབབ་མ་དང་། རངས་མ་དང་། གཟུགས་ཅན་མ་དང་། སྤྱི་མ་དང་། རྒྱུ་སྦྱིན་མ་དང་། སྦྱོར་བྲལ།
སྡུག་གུ་མ་དང་། གྲུབ་མ་དང་། འཚེད་མ་དང་། དེ་བཞིན་དུ་ཡིད་བཟང་མ་དང་། སུམ་སྐོར་མ་དང་། འདོད་མ་དང་། ཁྱིམ་མ་དང་། གཏུམ་མོ་དང་། བདུད་བྲལ་མ)འོ། ། འདི་སྙམ་དུ་རྣམ་པར་རྟོག་སྟེ།
ཕྱི་རོལ་དུ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་བདུན་དང་། ནང་སྦས་དོན་དུ་ལུས་ལ་གནད་དུ་བསྣུན་པ་སངས་རྒྱས་ཐོབ་པའི་ཐབས་སུ་མཚུངས་ན། བྱང་ཆུབ་ཀྱི་ཕྱོགས་ཀྱི་ཆོས་ནི་སུམ་ཅུ་རྩ་བདུན་ཡིན་ལ། འདིར་རྩ་ནི་སུམ་ཅུ་རྩ་གཉིས་ལས་མ་གསུངས་པས་གྲངས་ཀྱང་མི་མཚུངས་པའི་ཕྱིར། མི་མཚུངས་པར་འགྱུར་ལ། མཚུངས་ན་རྩ་སུམ་ཅུ་རྩ་བདུན་དུ་གྲངས་ངེས་པར་རིགས་སོ་སྙམ་ན། གྲངས་ཀྱང་མཚུངས་པར་བསྟན་པའི་ཕྱིར། སྐབས་འདིར་རྩ་སུམ་ཅུ་རྩ་གཉིས་གསུངས་ལ། བརྟག་པ་དྲུག་པར། སྦས་པའི་རྩ་ལྔ་གསུངས་པ་ཁ་བསྐངས་པས་རྩ་སུམ་ཅུ་རྩ་བདུན་དུ་གྲངས་ངེས་ཤིང་མཚུངས་པར་བསྟན་ཏོ། །
དེ་ལྟར་ན་ལུས་ཀྱི་ཆ་ཤས་གང་ལ་རྩ་གང་གནས་དེ་ལས་བྱང་ཆུབ་ཀྱི་སེམས་གང་འབབ་སྙམ་ན་བརྟག་པ་དྲུག་པར། མི་ཕྱེད་མ་ནི་སྤྱི་བོར་གནས། ། སོ་དང་སེན་མོ་འབབ་པར་བརྗོད། ། ཅེས་པ་ལ་སོགས་པས་བཤད་དོ། ། དེ་ལ་སྤྱིར་རྩའི་རྣམ་གྲངས་ཕྱག་རྒྱ་ཆེན་པོ་ཐིག་ལེ་ལས། རྩའི་འཁོར་ལོའི་རིམ་པ་ཡིས། ། སྟོང་ཕྲག་བདུན་བཅུ་རྩ་གཉིས་སོ། ། སྟོང་ཕྲག་སོ་དྲུག་ཉི་ཤུ་བཞི། ། དེ་རྗེས་བརྒྱ་ཡིས་མཆོག་ཏུ་གང་། ། བདུན་ཅུ་གཉིས་དང་དྲུག་ཅུ་བཞི། །
སུམ་ཅུ་དྲུག་དང་སུམ་ཅུ་གཉིས། ། ཉི་ཤུ་རྩ་བཞི་བཅུ་གསུམ་དང་། ། དགུ་དང་ལྔ་དང་གསུམ་གཅིག་གོ ། ཞེས་བཤད་པ་ལྟ་བུའོ། ། གཞན་ཡང་རྣམ་པར་སྤྲོའོ། ། གསུམ་པ་ལ་ཞུས་པ་དང་ལན། བཅོམ་ལྡན་འདས་རྩ་བརྒྱ་ཉི་ཤུ་དང་སུམ་ཅུ་རྩ་གཉིས་པོ་འདི་དག་གི་མཚན་ཉིད་དམ་བྱེད་པའི་ལས་ཇི་ལྟ་བུ་ལགས། ལན་ནི་ཡོངས་སུ་གྱུར་པ་སྟེ། ཅེས་པ་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་སྲིད་པ་གསུམ་ཅེས་པ་གཞིའི་གནས་སྐབས་སུ་འདོད་པ་དང་། གཟུགས་དང་།
གཟུགས་མེད་པ་གསུམ་མམ། ལུས་ངག་ཡིད་གསུམ་མོ། ། ལམ་གྱི་གནས་སྐབས་སུ་ཞུ་བདེ་མི་རྟོག་པ་གསུམ། འབྲས་བུའི་གནས་སྐབས་སུ་སྐུ་གསུང་ཐུགས་རྡོ་རྗེ་གསུམ་འགྲུབ་པར་བྱེད་པའོ། ། ཡང་ཐབས་ཀྱིས་མ་ཟིན་ན་རོ་རྐྱང་གཉིས་ཀྱི་ནུས་པས་གཟུང་བ་དང་འཛིན་པ་བསྐྱེད་པར་བྱེད། ཐབས་ཀྱིས་ཟིན་ན་དབུ་མའི་ནུས་པས་གཟུང་འཛིན་ཡོངས་སུ་སྤངས་པའོ། ། དོན་དངོས་བསྟན་ནོ། ། གཉིས་པ་རབ་ཏུ་བྱེད་པའི་མིང་ལ་མིང་གང་ཡིན་པ། གཞུང་ཚད། གོ་རིམ་གང་ཡིན་པ་གསུམ།
མིང་ནི་དྲན་པ་ཉེ་བར་བཞག་པ་བཞི་དང་། ཡང་དག་པར་སྤོང་བ་བཞི་དང་། རྫུ་འཕྲུལ་གྱི་རྐང་པ་བཞི་དང་། དབང་པོ་ལྔ་དང་། སྟོབས་ལྔ་དང་། བྱང་ཆུབ་ཀྱི་ཡན་ལག་བདུན་དང་འཕགས་པའི་ལམ་ཡན་ལག་བརྒྱད་པའི་མཐར་ཐུག་པ་ཅེས་པས་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན། བརྗོད་བྱ་ཕ་རོལ་ཏུ་ཕྱིན་པ་སྤྱིའི་དོན་དུ་བསྟན། ལ་སོགས་པ་ཅེས་པས་དེ་ཉིད་སྦས་པའི་དོན་དུ་བསྟན། རྣམ་པར་འགྲེལ་པ་ཅེས་པས་རྒྱུད་སྡེ་གཞན་དུ་མི་གསལ་བ་གསལ་བར་བྱེད་པ་དང་མ་ཚང་བ་ཁ་སྐོང་བར་བསྟན། དེ་ཡང་གཙོ་བོར་རྣལ་འབྱོར་མ་ཀུན་སྤྱོད་ནས་བྱང་ཕྱོགས་སོ་བདུན་གྱི་མིང་གསུངས་པ་འདིར་ཚིག་དོན་རྣམ་པར་ཕྱེ་ནས་བསྟན།
ཡང་རྒྱུད་དེ་ཉིད་དང་སྔོན་སྤྱོད་བླ་མ་ལ་སོགས་པར་བསྐྱེད་པའི་རིམ་པ་སྤྱིའི་དོན་དུ་བཤད་པ་འདིར་སྦས་དོན་དང་མཐར་ཐུག་ཏུ་བཤད་པས་མ་ཚང་བ་ཁ་སྐོང་། བརྟག་པ་གཉིས་པར་རྩ་སུམ་ཅུ་རྩ་གཉིས་ཆ་མཐུན་ཡང་ལུས་རང་བཞིན་གྱིས་སངས་རྒྱས་སུ་བསྟན་པ་དང་། རྩ་བརྒྱ་ཉི་ཤུ་སོགས་མ་ཚང་བ་ཁ་སྐོང་། གཞུང་ལྷག་མ་རྣམས་རྒྱུད་དེ་རྣམས་སུ་མི་གསལ་བ་གསལ་བར་བྱེད་དོ། ། བྱང་ཆུབ་ཀྱི་སེམས་ཅེས་པ་རབ་ཏུ་བྱེད་པ་དང་པོའི་བརྗོད་བྱ་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་བསྐྱེད་པ་བསྟན། དེ་ལ་འཇུག་པ་ཅེས་བྱ་བས་རབ་ཏུ་བྱེད་པ་འདི་ཉིད་ཀྱི་བརྗོད་བྱ་ཉམས་སུ་བླང་བའི་གོ་རིམ་བསྟན། གཞུང་ཚད་ནི་ཤོ་ལོ་ཀ་དྲུག་ཅུ་རེ་དགུ་དང་རྐང་པ་གཅིག་གོ ། གོ་རིམ་ནི་བརྟག་པ་དང་པོ་ལ་རབ་ཏུ་བྱེད་པ་བཞི་ཡོད་པའི་གཉིས་པའི་རྣམ་པར་བཤད་པའོ།། །། གསུམ་པ་རྒྱུད་ཐམས་ཅད་ཀྱི་གླེང་གཞི་བརྗོད་བྱའི་དོན་ལ་གཉིས། རྣལ་འབྱོར་མའི་རྒྱུད་ཀྱི་གླེང་གཞིས་འབྲས་བུ་རྒྱས་པར་བཤད་ཅིང་ལམ་མདོར་བསྟན་པ་དང་།
རྣལ་འབྱོར་གྱི་རྒྱུད་ཀྱི་གླེང་གཞིས་ཐབས་རྒྱས་པར་བཤད་ཅིང་འབྲས་བུ་མདོར་བསྟན་པའོ། ། དང་པོ་ལ་གཉིས། དོན་དངོས་དང་། རབ་ཏུ་བྱེད་པའི་མིང་ངོ་། ། དང་པོ་ལ་གཉིས། བསྒྲུབ་བྱ་འབྲས་བུའི་རྣམ་གཞག་དང་། སྒྲུབ་བྱེད་ཐབས་ཀྱི་བྱེ་བྲག་གོ ། དང་པོ་ལ་གསུམ། ཞུ་བའི་ཚུལ་གྱིས་མདོར་བསྟན་པ། ལན་གྱི་ཚུལ་གྱིས་རྒྱས་པར་བཤད་པ།
བསྟོད་པའི་ཚུལ་གྱིས་མཇུག་བསྡུ་བའོ། ། དང་པོ་ནི། གསོལ་ཏོ་ཅེས་པ་གཞིར་བཞག གང་ལ་ན་བཅོམ་ལྡན་འདས་ལའོ། ། གང་གིས་ན་དེ་བཞིན་གཤེགས་པའི་འཁོར་དང་། རྣལ་འབྱོར་གྱི་དབང་ཕྱུག་གི་འཁོར་དང་། རྣལ་འབྱོར་མའི་འཁོར་གསུམ་ལས་འདིར་དེ་བཞིན་གཤེགས་པའི་འཁོར་ཏིལ་གྱི་གང་བུ་དང་མཉམ་པ་ཐམས་ཅད་ཀྱིས་སོ། ། སྐབས་འདིར་ཞུ་བ་པོ་དེ་བཞིན་གཤེགས་པ་སྨོས་པ་ཅིའི་ཕྱིར་ཞེ་ན། གཞུང་འདིའི་བརྗོད་བྱ་མཐར་ཐུག་འབྲས་བུའི་རྒྱུད་སྟོན་པ་ཡིན་ལ། དེ་འཁོར་གཞན་གྱི་སྤྱོད་ཡུལ་མ་ཡིན་ཞིང་དེ་བཞིན་གཤེགས་པ་ཁོ་ནའི་སྤྱོད་ཡུལ་ཡིན་པའི་ཕྱིར།
དེ་བས་ན་རྒྱུད་ཐམས་ཅད་ཀྱི་གསང་བ་འདི་ཞེས་སྨོས་སོ། ། ཚུལ་ཇི་ལྟར་ན་མཆོད་པ་བྱས་ནས་ཕྱག་འཚལ་ཏེའོ། ། གང་གི་ཚེ་ན་དེ་ནས་སྟེ། ཚིག་གི་དེ་མ་ཐག་པ་བྱང་ཆུབ་ཀྱི་སེམས་ལ་འཇུག་པ་རབ་ཏུ་བྱེད་པ་གཉིས་གསུངས་པའི་རྗེས་སུའོ། ། དོན་གྱི་དེ་མ་ཐག་པ་དེ་ལྟར་རབ་ཏུ་བྱེད་པ་གཉིས་ཀྱིས་གཙོ་བོར་ཐབས་ཀྱི་རྒྱུད་བསྟན་ནས་ཐབས་ཉམས་སུ་བླངས་པ་ལས་འབྲས་བུ་འབྱུང་བར་བསྟན་པའི་ཕྱིར་དེའི་རྗེས་སུའོ། ། གང་ན་འདི་སྐད་ཅེས། གསང་བའི་ཡེ་ཤེས་བླ་མེད་པ། ། སྙིང་པོ་བཅོམ་ལྡན་བཤད་དུ་གསོལ། ། ཅེས་པའོ། ། དེ་ལ་གསང་བ་ནི་རྒྱུད་ཐམས་ཅད་དུ་གསང་བའམ་ས་བཅུ་གཅིག་པའམ་བཅུ་གཉིས་པ་མན་ཆད་ཀྱིས་རྟོགས་པར་དཀའ་བས་ནའོ། །
ཡེ་ཤེས་བླ་ན་མེད་པ་ནི་དེའི་གོང་ན་གཞན་མེད་པའི་ཕྱིར། ས་བཅུ་གསུམ་པ་རྡོ་རྗེ་འཛིན་པའི་སའོ། ། སྙིང་པོའང་དེ་ཉིད་དེ། ཐ་དད་དབྱེར་མེད་པའམ་བཅུད་དམ་འབྱུང་གནས་སུ་གྱུར་པས་དེ་སྐད་དོ། ། གཉིས་པ་ལ་ཇི་ལྟར་གསུངས་པའི་ཚུལ་དང་། གང་གསུངས་པའི་དོན་ནོ། ། དང་པོ་ནི། བཀའ་བསྩལ་པ་གཞིར་བཞག གང་ན་རྒྱུད་ཐམས་ཅད་ཀྱི་གསང་བ་འདིའོ། ། དེ་ལ་ཡང་བརྗོད་བྱ་ལ་སྦྱར་ན་རྒྱུའི་རྒྱུད་རྟོགས་པར་དཀའ་བའམ།
ཐབས་ཀྱི་རྒྱུད་མཆོག་ཏུ་གྱུར་པའམ་འབྲས་བུའི་རྒྱུད་སྤྱོད་ཡུལ་མ་ཡིན་པས་ནའོ། ། བརྗོད་བྱེད་ལ་སྦྱར་ན་སྐབས་འདིར་རྣལ་འབྱོར་མའི་རྒྱུད་ཀྱི་གླེང་གཞིའི་དོན་འདུས་པ་ལ་སོགས་པ་རྣལ་འབྱོར་གྱི་རྒྱུད་མན་ཆད་དུ་མ་གྲགས་པས་ནའོ། ། གང་ལ་ན་དེ་བཞིན་གཤེགས་པ་ཐམས་ཅད་ལའོ། ། ཚུལ་ཇི་ལྟར་ན་དེ་བཞིན་གཤེགས་པ་ཐམས་ཅད་ཀྱིས་གསོལ་བ་བཏབ་པར་མཁྱེན་ནས་རྒྱུད་ཐམས་ཅད་ཀྱི་སྙིང་པོའི་ཡེ་ཤེས་མར་མེ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེའོ། ། དེ་ལ་བྱ་སྤྱོད་རྣལ་འབྱོར་གྱི་རྒྱུད་ཐམས་ཅད་ཀྱི་སྙིང་པོ་རྣལ་འབྱོར་བླ་ན་མེད་པ་དེའི་ཡང་སྙིང་པོ་རྣལ་འབྱོར་མའི་རྒྱུད། དེའི་ཡང་སྙིང་པོ་ཡི་གེ་བཅུ་དྲུག་གི་གླེང་གཞིའི་བརྗོད་བྱའི་དོན། ཡང་ན་བརྗོད་བྱ་རྒྱུད་གསུམ་པོ་ཐམས་ཅད་ཀྱི་སྙིང་པོ་མཐར་ཐུག་འབྲས་བུའི་རྒྱུད། དེའི་སྙིང་པོ་བཅུ་གསུམ་རྡོ་རྗེ་འཛིན་པའི་གནས་སྐབས་ཀྱི་ཡེ་ཤེས། དེ་ཉིད་འོད་གསལ་བས་མར་མེ་སྟེ་ཡེ་ཤེས་བསྟན། མཚན་རྟོག་གིས་མི་ཕྱེད་པས་རྡོ་རྗེ་སྟེ་དབྱིངས་བསྟན།
མདོར་ན་དབྱིངས་དང་ཡེ་ཤེས་ཆོས་སྐུའི་ངང་ལས་མ་གཡོས་པའི་དོན་ཏོ། ། ཏིང་ངེ་འཛིན་ལ་སྙོམས་པར་ཞུགས་པ་ནི་ཞུས་པའི་དོན། ཤེས་བརྗོད་ཀྱིས་རྟོགས་པར་དཀའ་བའི་དོན། གང་གིས་ན་བཅོམ་ལྡན་འདས་ཀྱིས་སོ། ། གང་གི་ཚེ་ན་གསོལ་བ་བཏབ་པའི་རྗེས་དེ་ནས་སོ། ། གཉིས་པ་གང་གསུངས་པའི་དོན་ལ་གཉིས། ཐུན་མོང་མ་ཡིན་པའི་འབྲས་བུའི་རྣམ་གཞག་དང་། ཐུན་མོང་གི་འབྲས་བུའི་རྣམ་གཞག་གོ ། དང་པོ་ལ་གཉིས། གཙོ་བོར་གནས་ཀྱི་སྒོ་ནས་མདོར་བསྟན་པ་དང་།
གཙོ་བོར་སྟོན་པའི་སྒོ་ནས་རྒྱས་པར་བཤད་པའོ། ། དང་པོ་ལ་ཆོས་ཀྱི་སྐུའི་དབང་དུ་བྱས་པའི་གནས་དང་དུས་དང་། ལོངས་སྤྱོད་རྫོགས་པའི་སྐུའི་དབང་དུ་བྱས་པའི་གནས་དང་དུས་སོ། ། དེ་ལ་དང་པོ་ཆོས་སྐུའི་དབང་དུ་བྱས་ནས་གནས་དེ་བཞིན་ཉིད། དུ་དུས་གསུམ་མཉམ་པ་ཉིད་དུ་སྟོན་པ་ཟག་མེད་ཀྱི་ཡེ་ཤེས། ཐོག་མཐའ་མེད་པའི་བྱང་ཆུབ་ཀྱི་སེམས་རྡོ་རྗེ་འཆང་ཆེན་པོ་བཞུགས་ཞེས་བྱ་བ་ནི་བསྡུས་པའི་དོན་ཏོ། ། དེ་ལ་གནས་ནི་གསང་བ་ཞེས་བྱ་བ་ལ་སོགས་པ་སྟེ། གསང་བ་ནི་གཉིས་སུ་མེད་པའི་སེམས་དང་སེམས་ལས་བྱུང་བ་སྟེ། དེ་བཞིན་གཤེགས་པ་ཉིད་དུ་གསུངས་སོ། ། དེ་ལྟ་བུ་གསང་བར་འབྱུང་བས་གསང་བ་སྟེ།
དེ་སྣོད་བཅུད་ཐམས་ཅད་ལ་གནས་ཀྱང་དེ་ཐམས་ཅད་ཀྱིས་རྟོགས་པར་དཀའ་བའི་ཕྱིར་དང་གཉིས་མེད་ཡེ་ཤེས་དེ་ས་བཅུ་པའི་བྱང་ཆུབ་སེམས་དཔའ་རྣམས་ཀྱིའང་ཡུལ་མ་ཡིན་པའི་ཕྱིར་གསང་བའོ། ། མཆོག་ནི་གཉིས་མེད་ཡེ་ཤེས་དེ་ཉིད་ཡེ་ཤེས་དམ་པ་མཆོག་གི་ཡུལ་ཡིན་པའི་ཕྱིར་རོ། ། དགྱེས་པ་ནི་དེ་ཉིད་དགྱེས་པ་འབྱུང་བའི་གཞི་ཡིན་པས་དགྱེས་པ་སྟེ། དགྱེས་པ་ནི་ཟག་པ་མེད་པའི་བདེ་བས་ཚིམས་པ་ཡིན་ལ། དེའི་གཞི་གཉིས་མེད་ཀྱི་ཡེ་ཤེས་ཏེ་དེ་ཡིན་པས་སོ། ། ཐམས་ཅད་ཀྱི་བདག་ཉིད་ནི་ལྷ་ཐམས་ཅད་དེ། རིགས་ལྔ་དང་། ཡེ་ཤེས་ཐམས་ཅད་དེ། ཡེ་ཤེས་ལྔ་ལ་སོགས་པ་ཐམས་ཅད་གཉིས་སུ་མེད་པའི་སེམས་དང་སེམས་ལས་བྱུང་བ་དེའི་ངང་དུ་རོ་གཅིག་ཅིང་དེ་ལས་བྱུང་བ་དེའི་ཕྱིར་ཐམས་ཅད་ཀྱི་བདག་ཉིད་དོ། ། འདི་དག་གིས་གནས་ཕུན་སུམ་ཚོགས་པ་བསྟན་ནོ། །
རྟག་ཏུ་བཞུགས་ཞེས་བྱ་བ་ནི་གཉིས་སུ་མེད་པའི་ཡེ་ཤེས་ཏེ། སྟོན་པ་རྡོ་རྗེ་འཆང་ཆེན་པོ་དེ་དུས་འདས་པ་དང་། མ་འོངས་པ་དང་། ད་ལྟར་ཞེས་བྱ་བར་དུས་གསུམ་འགྱུར་བ་མེད་པར་བཞུགས་ཞེས་བྱ་སྟེ། འདིས་ནི་དུས་ཕུན་སུམ་ཚོགས་པ་བསྟན་ཏོ། ། གཉིས་པ་དེ་ལྟ་བུའི་གནས་དང་དུས་དེ་ལོངས་སྤྱོད་རྫོགས་པའི་སྐུ་ལ་སྦྱར་ན། གནས་ནི་ཆོས་འབྱུང་གི་ནང་དུ་རྟེན་གྱི་དཀྱིལ་འཁོར་གཞལ་ཡས་ཁང་འདོད་པའི་ཡོན་ཏན་གྱིས་བརྒྱན་ཅིང་མཛེས་པར་བྱས་པ། དུས་རྒྱུན་གྱིས་རྟག་ཅིང་འཕོ་བ་མེད་པར་སྟོན་པ་རྡོ་རྗེ་འཆང་ཆེན་པོ་ལོངས་སྤྱོད་རྫོགས་པའི་སྐུ་བསོད་ནམས་བརྒྱ་ཡི་མཚན་གྱིས་མཚན་པའི་སྐུར་བཞུགས་ཞེས་བྱ་བ་ནི་བསྡུས་པའི་དོན་ཏོ། ། དེ་ལ་གསང་བ་ནི་རྟེན་གྱི་དཀྱིལ་འཁོར་གཞལ་ཡས་ཁང་སྟེ། ཆོས་ཀྱི་འབྱུང་གནས་ཀྱི་ནང་དུ་ཆུད་པའི་ཕྱིར་མི་གསལ་བས་གསང་བའོ།
མཆོག་ཅེས་བྱ་བ་ནི་དེ་ལྟ་བུའི་གཞལ་ཡས་ཁང་དེ་ཡེ་ཤེས་དམ་པ་མཆོག་གི་ཡུལ་ཡིན་པས་སོ། ། དགྱེས་པ་ནི་དེ་ལས་དགྱེས་པ་འབྱུང་བའི་ཕྱིར་དགྱེས་པ་སྟེ། དཔལ་རྡོ་རྗེ་སེམས་དཔའ་དང་སྤྱན་མ་ལ་སོགས་པའི་རྡོ་རྗེ་ལྷ་མོ་ཡང་དག་པར་སྦྱོར་ཞིང་ཚིམ་པར་བྱེད་པ་ནི་དགྱེས་པ་སྟེ། དེ་ལས་འབྱུང་བས་སོ། ། ཐམས་ཅད་ཀྱི་བདག་ཉིད་ནི་གཞལ་ཡས་ཁང་དེ་རྣམ་པར་སྣང་མཛད་ཀྱི་རང་བཞིན་གྱི་ཁ་དོག་དཀར་པོ་ཞེས་བྱ་བ་ལ་སོགས་པ་ཁ་དོག་དུ་མ་དང་། དེ་བཞིན་དུ་འདོད་པའི་ཡོན་ཏན་དུ་མ་དང་། སངས་རྒྱས་ཀྱི་ཆོས་ཚད་མེད་པ་དུ་མའི་རྒྱན་གྱིས་བརྒྱན་པས་ན་ཐམས་ཅད་ཀྱི་བདག་ཉིད་དོ། ། འདིས་གནས་བསྟན་ཏོ། ། རྟག་ཏུ་བཞུགས་ཞེས་བྱ་བས་ནི་རྒྱུད་ཕྱི་མ་ལས་བཅོམ་ལྡན་འདས་ནི་འོག་མིན་ལས་བསྐྱོད་པར་མི་མཛད་དོ། ། ཞེས་གསུངས་ན།
འཕོ་བ་མེད་པར་རྒྱུ་མཚན་གྱིས་རྟག་ཅེས་བྱ་བའི་དོན་ཏོ། ། འདིས་ནི་དུས་ཕུན་སུམ་ཚོགས་པ་བསྟན་ཏོ། ། མདོར་ན་བཞུགས་ཅེས་པ་གཞིར་བཞག གང་ལ་ན་གསང་བ་མཆོག་ལའོ། ། ཚུལ་ཇི་ལྟར་ན་དགྱེས་པ་ན་ཅེས་པའི་ཚུལ་གྱིས་སོ། ། གང་ན་ཐམས་ཅད་བདག་ཉིད་དེའོ། ། ཇི་སྲིད་ན་རྟག་ཏུའོ། ། ཅེས་ཆོས་སྐུ་དང་ལོངས་སྐུ་གཉིས་ཀ་ལ་སྦྱར་ནས་བཤད། གཞན་ཡང་ཐབས་རྒྱུད་ཀྱི་གླེང་གཞི་ཕུན་སུམ་ཚོགས་པ་ལྔའི་དོན་ཡང་བསྟན་ཏེ། གསང་བ་མཆོག་གི་ཅེས་པས་གནས་ཕུན་སུམ་ཚོགས་པ་བསྟན།
དགྱེས་པ་ན་ཅེས་པས་ཆོས་ཕུན་སུམ་ཚོགས་པ་བསྟན། ཐམས་ཅད་ཅེས་པས་འཁོར་ཕུན་སུམ་ཚོགས་པ་བསྟན། བདག་ཉིད་ཅེས་པས་སྟོན་པ་ཕུན་སུམ་ཚོགས་པ་བསྟན། རྟག་ཏུ་ཅེས་པས་དུས་ཕུན་སུམ་ཚོགས་པ་བསྟན། བཞུགས་ཅེས་པས་གང་དུ་བཞུགས། གང་བཞུགས། ཇི་སྲིད་བཞུགས། ཇི་ལྟར་བཞུགས་ཅེས་ཕུན་སུམ་ཚོགས་པ་ལྔའི་དོན་བསྡུས་ཏེ་བསྟན། གཞན་ཡང་བརྟག་པ་དྲུག་པ་ལས། ཚིག་འདི་འབྱུང་བ་ལྔ།
ཡེ་ཤེས་ལྔ། རིགས་ལྔ་ལ་སྦྱར་ནས་གསུངས་ཏེ། དེ་སྐད་དུ། གསང་བ་ལ་ནི་སའི་ཁམས། ། ཅེས་པ་ནས། གང་ཚེ་རྟག་བཞུགས་དོན་ཡོད་དོ། ། ཅེས་པའི་བར་ཚིགས་སུ་བཅད་པ་བཞི་དང་རྐང་པ་གཅིག་གིས་བསྟན་ཏེ་འོག་ཏུ་འཆད་དོ། ། གཉིས་པ་ལ་གཉིས། ཐབས་ཀྱི་ཆ་ནས་སྨོས་པ་མཁའ་འགྲོའི་དོན་དང་། ཤེས་རབ་ཀྱི་ཆ་ནས་སྨོས་པ་མཁའ་འགྲོ་མའི་དོན་ནོ། །
དང་པོ་ལ་གཉིས། སྟོན་པ་སྐུ་བཞིའི་བདག་ཉིད་དུས་དང་བཅས་པ། ཆོས་སྣ་ཚོགས་ཀྱི་བདག་ཉིད་ཕྲིན་ལས་དང་བཅས་པའོ། ། དང་པོ་ནི། ཆོས་སྐུ་ལ་སྦྱར་ན་བཞུགས་ཅེས་པ་ཁ་བསྐངས་ནས་གཞིར་བཞག གང་ན་སྟོན་པ་ཕུན་སུམ་ཚོགས་པ་ཆོས་ཀྱི་སྐུ་འདི་ནིའོ། ། སྟོན་པའི་མཚན་ཉིད་ཇི་ལྟ་བུ་ཞེ་ན། སངས་རྒྱས་ཀུན་ནི་རིགས་ལྔའམ་ཡེ་ཤེས་ལྔས་བསྡུས་པ་སྟེ་ནམ་མཁའི་ཁམས་གང་བའོ། ། དངོས་གཞིར་གྱུར་པའི་སེམས་དཔའ་ནི་རིགས་དྲུག་པ་རྡོ་རྗེ་འཆང་སྟེ། དེས་སེམས་ཅན་གྱི་དོན་ལ་ནུས་པའི་ཕྱིར་སེམས་དཔའོ། །
རྡོ་རྗེ་ནི་དམིགས་པ་མེད་པའི་སྙིང་རྗེ་དང་ཤེས་རབ་དབྱེར་མི་ཕྱེད་པས་སོ། ། སེམས་དཔའ་ནི་རྣམ་རྟོག་གིས་མི་བསྒུལ་བའམ་མི་མཐུན་པའི་ཕྱོགས་འཇོམས་པ་ལ་དཔའ་བར་གྱུར་པའི་ཕྱིར་རོ། ། བདེ་བ་ནི་སིམ་པ་ཡིན་ལ་མཆོག་ནི་ཟད་པ་མེད་པ་སྟེ། མདོར་ན་རྣམ་པར་ཐར་པ་ཅན་གྱི་བདེ་བ་ཞེས་བྱ་བའི་དོན་ཏོ། ། བཅོམ་པ་ནི་སྤངས་པའོ། ། ལྡན་པ་ནི་ཡེ་ཤེས་ཕུན་སུམ་ཚོགས་པའོ། ། རྣལ་འབྱོར་ནི་ཐབས་དང་ཤེས་རབ་སྦྱོར་བ་སྟེ། དམིགས་པ་མེད་པའི་སྙིང་རྗེ་དང་ཤེས་རབ་མི་ཕྱེད་པའོ། ། ཅེས་པ་མཚན་ཉིད་དགུ་དང་ལྡན་པའོ། ། ཇི་སྲིད་བཞུགས་ན་དེ་ལྟ་བུ་དེ་ལས་མི་འགྱུར་བར་བརྟན་པ་རྟག་པའམ།
ཡང་ན་བརྟན་པ་ནི་རྣམ་པར་རྟོག་པའི་རླུང་གིས་མི་གཡོ་བའོ། ། ནམ་མཁའི་མཐའ་ཇི་སྲིད་པར་མི་འགྱུར་བས་རྟག་པའོ། ། གང་ལ་ན། སངས་རྒྱས་ཀུན་སོགས་བརྟན་དང་གཡོ། ། ཐམས་ཅད་དངོས་པོ་སྲིད་པ་འདི། ། ཅེས་པ་ཡར་བླངས་ཏེ། འཁོར་འདས་ཀྱི་ཆོས་ཐམས་ཅད་ལའོ། ། ལོངས་སྐུ་ལ་སྦྱར་ན་ཡང་བཞུགས་ཅེས་པ་གཞིར་བཞག གང་ན་སྟོན་པ་ཕུན་སུམ་ཚོགས་པ་ལོངས་སྤྱོད་རྫོགས་པའི་སྐུ་འདི་ནིའོ། ། སྟོན་པའི་མཚན་ཉིད་ཇི་ལྟ་བུ་ཞེ་ན།
སངས་རྒྱས་ཀུན་ནི་རིགས་ལྔས་བསྡུས་པའི་དེ་བཞིན་གཤེགས་པའི་སྐུ་སྟེ། མཚན་དང་དཔེ་བྱད་རབ་ཏུ་འབར་བའོ། ། དངོས་གཞིར་གྱུར་པའི་སེམས་དཔའ་ནི་དེ་བཞིན་གཤེགས་པ་འདི་དག་གི་རྒྱུར་གྱུར་པས་དངོས་གཞི་སྟེ་རྒྱུའི་རྡོ་རྗེ་འཆང་ངོ་། ། སེམས་དཔའ་སྟེ་རིགས་དྲུག་པའོ། ། དེ་མཚན་དང་དཔེ་བྱད་རབ་ཏུ་འབར་བ་ཡབ་ཡུམ་ཞལ་སྦྱོར་གྱི་རྣམ་པ་ཅན་ཏེ། ཆོས་ཀྱི་སྐུའི་གཟུགས་བརྙན་ཞེས་བྱ་བའི་དོན་ཏོ། ། དེས་ན་རྡོ་རྗེ་ནི་ཡབ་པོ། སེམས་དཔའ་ནི་ཡུམ་མོ། ། བདེ་བའི་མཆོག་ནི་རྡོ་རྗེ་ལྷ་མོ་དང་བཅས་པར་རོལ་པས་ཟག་པ་མེད་པའི་བདེ་བས་ཚིམ་པ་དང་ལྡན་ཞེས་པའི་དོན་ཏོ། ། བཅོམ་ལྡན་ནི་བདུད་བཞི་བཅོམ་ཞིང་དབང་ཕྱུག་ལ་སོགས་པའི་ཡོན་ཏན་དྲུག་དང་ལྡན་པའོ། །
རྣལ་འབྱོར་ནི་ཡབ་ཡུམ་ཞལ་སྦྱོར་བའོ། ། ཅེས་པ་མཚན་ཉིད་བརྒྱད་དང་ལྡན་པའོ། ། གང་དུ་བཞུགས་ན་བརྟན་པ་སྟེ། གནས་ཀྱི་ཁྱད་པར་རྟེན་གྱི་དཀྱིལ་འཁོར་གཞལ་ཡས་ཁང་པར་རོ། ། ཇི་སྲིད་བཞུགས་ན་རྟག་པ་སྟེ། དུས་ཀྱི་ཁྱད་པར་ནམ་མཁའ་ཇི་སྲིད་དུ་འོག་མིན་ལས་མི་བསྐྱོད་པའི་དོན་ཏོ། ། ཚུལ་ཇི་ལྟར་བཞུགས་ན་མཆོག་ཏུ་ཡང་ཡིད་སྲུབས་པ་སྟེ་རྡོ་རྗེ་ལྷ་མོ་རྣམས་ཀྱི་བདེ་བ་རྗེས་སུ་མྱོང་བ་དང་ལོངས་སྤྱོད་པས་ཏེ། རང་ལས་ཐ་དད་པའི་དངོས་པོ་ལ་ཉེ་བར་ལོངས་སྤྱོད་པ་མ་ཡིན་ནོ། ། འོ་ན་ཇི་ལྟར་སྤྱོད་ཞེ་ན་སོ་སོར་སྐྱེས་པ་སྟེ། ཡེ་ཤེས་ཀྱི་རང་བཞིན་སོ་སོར་བསྐྱེད་པ་རྣམས་ནི་རྒྱལ་བ་རྣམས་ཀྱང་མི་སྤོང་ངོ་། །
ཞེས་རྒྱུད་ཕྱི་མ་ལས་ཀྱང་འབྱུང་ངོ་། ། དེ་ལྟར་མི་སྤོང་བའི་རྒྱུ་མཚན་རྟག་ཏུ་ཅེས་པ་གཞི་དང་། ལམ་དང་། འབྲས་བུའི་གནས་སྐབས་ཐམས་ཅད་དུ་རང་བཞིན་མནན་དཀའ་བ་ཅེས་པ། སྦྱང་བར་དཀའ་བའི་འདོད་ཆགས་ཉིད་ཐབས་ཁྱད་པར་ཅན་གྱིས་ལམ་དུ་བྱས་པས་འབྲས་བུ་ཟག་མེད་ཀྱི་བདེ་བར་འགྱུར་ཅེས་པའི་དོན་ཏེ། མདོར་ན་རྒྱུ་ལམ་གྱི་གནས་སྐབས་སུ་འདོད་ཡོན་མ་སྤངས་པས་འབྲས་བུའི་གནས་སྐབས་སུ་འདོད་ཡོན་བསྟེན་པ་ཆོས་ཉིད་ཡིན་ཏེ། རྡོ་རྗེ་གུར་ལས། འདོད་ཆགས་ཀྱིས་བསྐྱེད་འཇིག་རྟེན་པ། ། འདོད་ཆགས་ཉིད་ཀྱིས་རྣམ་གྲོལ་འགྱུར། ། རྡོ་རྗེ་ཆགས་པ་ཡོངས་ཤེས་པས། །
ཡིད་ནི་རྡོ་རྗེ་སེམས་དཔར་འགྱུར། ། ཞེས་བྱ་སྟེ་ཡེ་ཤེས་ཀྱི་སྣང་བའི་ལྷ་མོ་རྗེས་སུ་འབྲང་མ་དང་ལྷན་ཅིག་སྤྱོད་པའི་བཙུན་མོའི་འཁོར་གྱི་སྣང་བ་འགལ་བ་མེད་པས་མི་འགག་པའོ། ། ཞེས་བྱ་བའི་དོན་ཏོ། ། མདོར་ན་བཞུགས་པ་པོ་སྟོན་པ་ཕུན་སུམ་ཚོགས་པ་ནི་སྐུ་བཞིའི་བདག་ཉིད་ཏེ། སྟོན་པའི་ཐུགས་ནི་ཆོས་ཀྱི་སྐུ་ཡོན་ཏན་མཐའ་དག་དང་བཅས་པ་དང་། གཟུགས་ཀྱི་སྐུ་ལས་ངོ་བོ་ཉིད་ལོངས་སྤྱོད་རྫོགས་པ་དང་བཅས་པ་ནི་སྟོན་པའི་རང་བཞིན་ཡིན་ལ། གཟུགས་ཀྱི་སྐུ་ལས་སྤྲུལ་པའི་སྐུ་ནི་མཛད་པ་ཕྲིན་ལས་ཞེས་བྱའོ། ། དེ་ཉིད་གང་དུ་བཞུགས་པའི་གནས། ཇི་སྲིད་བཞུགས་པའི་དུས། ཇི་ལྟར་བཞུགས་པའི་ཚུལ་དང་བཅས་བསྟན་ཏོ། །
གཉིས་པ་ནི་དེ་ལྟར་བཞུགས་པ་པོ་སྟོན་པ་ཆོས་ཀྱི་སྐུ་དང་། ལོངས་སྤྱོད་རྫོགས་པའི་སྐུའི་མཚན་ཉིད་བསྟན་ནས་དེའི་མཛད་པ་ཕྲིན་ལས་སྤྲུལ་པའི་སྐུར་བསྟན་པའི་ཕྱིར། འདུལ་བར་བརྗོད་ཅེས་པ་གཞིར་བཞག གང་ན་སེམས་ཅན་རྣམས་ནིའོ། ། གང་གིས་ན་སངས་རྒྱས་རྡོ་རྗེ་འཛིན་སོགས་རྣམས་ཏེ། ཆོས་སྐུ་དང་། ལོངས་སྐུས་བསྡུས་པའོ། ། ཚུལ་ཇི་ལྟར་ན། སྣ་ཚོགས་ལས་ཀྱི་རྣལ་འབྱོར་གྱིས། ། སྣ་ཚོགས་ཆོ་གར་འདོད་པ་ཡི། །
ཅེས་པའི་ཚུལ་གྱིས་སོ། ། དེའི་རྒྱུ་མཚན་སེམས་ཅན་གྱི་བསམ་པ་དང་། ཁམས་དང་། བག་ལ་ཉལ་སྣ་ཚོགས་པས་སོ། ། དེ་བསྡུ་ན་ཉོན་མོངས་པ་ལྔའོ། ། དེའི་གཉེན་པོར་སྣ་ཚོགས་ལས་ཀྱིས་ཅེས་པ་སྐུའི་དོན་མཛད་པ་སྟེ། ཞེ་སྡང་ཅན་རྣམས་ལ་དྲག་པོ་དང་། གཏི་མུག་ཅན་རྣམས་ལ་ཞི་བའི་སྐུར་བསྟན་ནས་འདུལ་བ་ལ་སོགས་པ་སྟེ། རྡོ་རྗེ་གུར་ལས། འདོད་ཆགས་ཞེ་སྡང་གཏི་མུག་དང་། །
ང་རྒྱལ་སེར་སྣའི་སྐྱེ་བོ་རྣམས། ། གདུལ་ཕྱིར་རང་གི་འཁོར་ལོ་ལ། ། རྡོ་རྗེ་གཟུགས་ནི་དུ་མ་འཛིན། ། ཅེས་གསུངས་པ་ལྟ་བུའོ། ། སྣ་ཚོགས་ཆོ་ག་ནི་སྐུ་དང་རྗེས་སུ་འཚམས་པའི་གསུང་གིས་ཀྱང་དོན་མཛད་ཅེས་བྱའོ། ། གཉིས་པ་ཤེས་རབ་ཀྱི་ཆ་ནས་སྨོས་པ་མཁའ་འགྲོ་མའི་དོན་ལ་གཉིས། འབྲས་བུའི་རང་བཞིན་བདེ་སྟོང་ཟུང་འཇུག་གི་གནས་བསྟན་པ་དང་། དེའི་དབང་གིས་འབྲས་བུ་དང་ལམ་གྱི་ཁྱད་པར་འབྱུང་བའོ། ། དང་པོ་ནི། ཆོས་སྐུ་ལ་སྦྱར་ན་རྟག་ཏུ་བཞུགས་ཅེས་པ་ལ་འཕྲོས་ནས་གང་བཞུགས་ན་བཞུགས་པ་པོ་སྟོན་པ་ཕུན་སུམ་ཚོགས་པ་ཆོས་ཀྱི་སྐུའོ། །
དེའི་མཚན་ཉིད་སངས་རྒྱས་ཀུན་དང་སོགས་ཁོངས་ནས་སེམས་དཔའ་ལ་སོགས་པ་ཆོས་དགུ་དང་ལྡན་པའོ། ། གནས་གང་དུ་བཞུགས་ན་བརྟན་པའི་དངོས་པོ་ཐམས་ཅད་ཏེ་སྣོད་ཀྱི་སྲིད་པ། གཡོ་བའི་དངོས་པོ་ཐམས་ཅད་ཏེ་བཅུད་ཀྱི་སེམས་ཅན་གྱི་ཁམས་ལའོ། ། ཡང་ན་བརྟན་པ་མྱ་ངན་ལས་འདས་པ། གཡོ་བ་འཁོར་བ་སྟེ། འཁོར་འདས་ཀྱི་ཆོས་མ་ལུས་པ་ལའོ། ། ཡང་ལོངས་སྐུ་ལ་སྦྱར་ན་གང་བཞུགས་ན་སྟོན་པའི་ཁྱད་པར་བཞུགས་པ་པོ་ལོངས་སྤྱོད་རྫོགས་པའི་སྐུའོ། ། དེའི་མཚན་ཉིད་ནི་སངས་རྒྱས་ཀུན་དང་སོགས་ཁོངས་ནས་སེམས་དཔའ་ལ་སོགས་པ་མཚན་ཉིད་བརྒྱད་དང་ལྡན་པའོ། ། གང་དུ་ན་གནས་ཀྱི་ཁྱད་པར་བརྟན་པ་ནི་འདོད་པའི་ཡོན་ཏན་ལྔ་པོ་ཐམས་ཅད་ཀྱི་དངོས་པོས་བརྒྱན་པའི་གཞལ་ཡས་ཁང་བསྐྱོད་པར་མི་ནུས་པའོ། ། གཡོ་བ་ནི་སྲིད་པ་སྟེ་སེམས་ཅན་དང་རྗེས་སུ་མཐུན་པ།
འཁོར་གྱི་ཁྱད་པར་ནི་རྡོ་རྗེ་ལྷ་མོ་དང་། བྱང་ཆུབ་སེམས་དཔའ་དང་། ཁྲོ་བོ་དང་ཁྲོ་མོ་ལ་སོགས་པའི་འཁོར་རྣམས་སོ། ། མདོར་ན་གོང་དུ་སྨོས་པའི་གནས་རྒྱས་པར་བཤད་དོ། ། གཉིས་པ་ལ་བཞི། མཁའ་འགྲོ་དྲ་བའི་སྡོམ་པར་བསྟན་པ། སྒྱུ་མ་ཆེན་མོར་བསྟན་པ། མཁའ་འགྲོ་མའི་ངེས་ཚིག་གིས་སྐུ་གསུམ་བསྟན་པ། རིགས་དང་ཕྱག་རྒྱའི་དབྱེ་བའི་ཞར་ལ་འཁོར་བསྟན་པའོ། ། དང་པོ་ནི།
མཉམ་པར་སྦྱོར་ཅེས་པ་གཞིར་བཞག གང་ན་སངས་རྒྱས་ཀུན་དང་མཁའ་འགྲོ་མའོ། ། ཚུལ་ཇི་ལྟར་ན་དྲ་བ་སྡོམ་ཅེས་པའི་ཚུལ་གྱིས་སོ། ། དེ་ལ་ཅིའི་ཕྱིར་མཁའ་འགྲོ་མ་ཞེས་བྱ། ཅིའི་ཕྱིར་དྲ་བ་ཞེས་བྱ་ཞེ་ན། དྲ་བ་ནི་ཚོགས་ཞེས་བྱ་བའམ། ཡང་ན་སྒྱུ་མའི་རྣམ་གྲངས་སུ་གསུངས་ཏེ་ཡེ་ཤེས་སྒྱུ་མའི་རང་བཞིན་དང་ལྡན་པས་དྲ་བའམ། ཡང་ན་ལོངས་སྐུ་སྟེ་སྒྱུ་མ་ལྟ་བུའི་སྐུའོ། ། བཞུགས་པ་སྒྱུ་མ་སྟེ། སངས་རྒྱས་རྣམས་ཀྱི་སྐུ་མཚན་ཉིད།
དེ་འདིར་སྒྱུ་མར་བསྟན་པ་སྟེ། ། ཞེས་བཤད་པ་ལྟ་བུའོ། ། ཅིའི་ཕྱིར་སྡོམ་པ་ཞེས་བྱ་ཞེ་ན། སྡོམ་པ་ནི་སཾ་བྷ་ར་ཞེས་བྱ་ཟག་པ་དང་བཅས་པའི་བདེ་བ་ལས་མཆོག་ཏུ་གྱུར་པའི་ཕྱིར་བདེ་མཆོག་སྟེ། མཉམ་སྦྱོར་ལས་སམ་ཞེས་བྱ་བ་བདེ་བར་བཤད། སངས་རྒྱས་ཀུན་གྱི་བདེ་ཆེན་ཡིན། ། སྒྱུ་མ་ཐམས་ཅད་མཉམ་སྦྱོར་བས། ། སྒྱུ་མ་བདེ་བས་བདེ་བའི་མཆོག ། ཞེས་སོ། གཉིས་པ་ནི།
དྲ་བ་ཅེས་པ་ལ་འཕྲོས་ནས་འདུལ་ཅེས་པ་གཞིར་བཞག གང་གིས་ན་སངས་རྒྱས་རྡོ་རྗེ་འཛིན་པ་ལ་སོགས་པའོ། ། གང་ན་སྒྱུ་མའི་རྣལ་འབྱོར་ཅེས་པ་ཐབས་ལས་བྱུང་བའི་ཏིང་ངེ་འཛིན་གྱིས་སོ། ། ཚུལ་ཇི་ལྟར་ན། ཐམས་ཅད་ལས་ནི་སྣ་ཚོགས་མཆོག ། ཅེས་པ་བསམ་པ་དང་། ཁམས་དང་། བག་ལ་ཉལ་སྣ་ཚོགས་དང་རྗེས་སུ་མཐུན་པར་གང་ལ་ཅིས་འདུལ་ཕྲིན་ལས་སྣ་ཚོགས་ཀྱི་སྒོ་ནས་སོ། ། དགོས་པ་ཅིའི་དོན་དུ་ན་དངོས་གྲུབ་དོན་མཆོག་ཅེས་པ་ཕྱག་རྒྱ་ཆེན་པོ་མཆོག་གི་དངོས་གྲུབ་ལ་འགོད་པའི་དོན་དུའོ། ། སྒྱུ་མའི་རྣལ་འབྱོར་ཅེས་པ་ལ་འཕྲོས་ནས་བུད་མེད་ཀུན་གྱི་སྒྱུ་མ་འགྲུབ་ཅེས་པ་སྟེ།
ཇི་ལྟར་སྒྱུ་མ་མཁན་གྱིས་མེད་བཞིན་དུ་སྒྱུ་མའི་རྟ་དང་གླང་པོ་ལ་སོགས་པ་སྣང་བ་ལྟར། དེ་བཞིན་གཤེགས་པ་རྣམས་ལའང་སྐུ་ཐ་དད་ཀྱི་སྣང་བ་མེད་བཞིན་དུ་ཐ་དད་ཀྱི་སྣང་བ་སྟོན་ཏོ། ། སྒྱུ་མའི་རྣལ་འབྱོར་དེ་ཉིད་ཀྱིས་རང་གི་ངོ་བོ་ཡོངས་སུ་བསྒྱུར་བ། ཕུང་པོ་ལྔ་དང་རྣམ་ཤེས་ཚོགས་བརྒྱད་ཡེ་ཤེས་ལྔར་བསྒྱུར་བའོ། ། གསུམ་པ་ནི། མཁའ་འགྲོ་མ་ཅེས་པ་ལ་འཕྲོས་ནས་མཁའ་འགྲོ་མའི་ངེས་ཚིག་ནི་སྣ་ཚོགས་སྒྱུ་མའི་ཕྱག་རྒྱ་སྤྱན་མ་ལ་སོགས་པ་འདི་ལ་མཁའ་འགྲོ་མ་ཞེས་རབ་ཏུ་གྲགས་ཏེ། དེའི་རྒྱུ་མཚན་ཀླ་ཀློའི་སྐད། ཌཻ་བཱཻ་ཧ་ཡ་ས་འགྲོ་བར། སྐད་ཀྱི་བྱིངས་འདིས་རྣམ་པར་བརྟགས། དེ་བསྒྱུར་བས།
ནམ་མཁའ་ཀུན་ཏུ་སྤྱོད་གྲུབ་པས་ཅེས་པའི་དོན་ཏོ། ། དེ་སྐད་དུ་འོག་ཏུ། ནམ་མཁའ་ཀུན་ཏུ་སྤྱོད་གྲུབ་པ། ། མཁའ་འགྲོ་མ་ཞེས་རབ་ཏུ་གྲགས། ། ཅེས་གསུངས་པ་ལྟར་རོ། རྡོ་རྗེ་གུར་ལས་བཀའ་བསྩལ་པ། བཅོམ་ལྡན་འདས་བྱང་ཆུབ་སེམས་དཔའ་རྣམས་འོད་ཟེར་ཅན་གྱི་འཇིག་རྟེན་གྱི་ཁམས་ན་རྡོ་རྗེ་ངེས་པར་བརྗོད་པ་ཞེས་བྱ་བའི་ལུང་བསྟན་པ་ཡོད་དེ། འདི་ནི་དེའི་ཡིན་ཏེ། ཌཻ་བཱཻ་ཧ་ཡ་ས་ག་མ་ནེའི་སྐད་ཀྱི་བྱིངས་འདིས་རྣམ་པར་བརྟགས་པ་སྟེ། ཐམས་ཅད་ཀུན་ཏུ་ནམ་མཁར་སྤྱོད་པར་གྲུབ་པས་འདི་ནི་མཁའ་འགྲོ་མར་རབ་ཏུ་གྲགས་སོ། །
ཅེས་གསུངས་པའི་དོན། ཌཻ་བཱཻ་ཧཱ་ཡ་ས་ག་མ་ནེ་ཞེས་བྱ་བ་ཡི་གེ་བརྒྱད་ལ་སྒྲའི་བྱིངས་ཞེས་བྱ། ཌཻ་བཱཻ་རིང་པོ་གཉིས་ནི་ཨེ་ཡིན་པས་ན་གི་གུར་བཏང་བ་ནི་བརྟགས་ཞེས་བྱ། དེ་ག་དང་ན་ལ་བྱིན་པ་ནི་བྱེད་པའི་ཚིག་ཞེས་བྱ། དང་པོའི་ཡི་གེ་དང་གི་གུ་བྱིན་པ་གི་དང་ནི་གཉིས་མ་གཏོགས་པ་ལྷག་མ་ཡི་གེ་ལྔ་ཕྱིས་པ་ནི་ཉེ་བར་བསྒྱུར་བ་ཞེས་བྱའོ། ། དེ་ལྟར་ཌ་ཀི་ནིར་འགྱུར་ཏེ་མཁའ་འགྲོ་མ་ཡིན་ནོ། ། ཞེས་གསུངས་ཏེ། སྒྲ་ཤེས་པ་རྣམས་མ་གཏོགས་པ་གཞན་གྱིས་རྟོགས་པར་དཀའོ། ། ཡང་འདི་སྐད་གསུངས་ཏེ་རྡོ་རྗེ་ངེས་པར་བརྗོད་པའི་རྒྱུད་ལས། སངས་རྒྱས་ཌཻ་བཱཻ་ཧ་ཡ་ཞེས་ཟེར་ལ་ཌཻའི་སྒྲ་ལས་སངས་རྒྱས་ཐམས་ཅད་དུས་ཀུན་དང་ཕྱོགས་ཀུན་ཏུ་ཞེས་བྱ་བ་ཡིན་ནོ། །
བཱཻའི་སྒྲ་ལས་གནས་ནམ་མཁར་ཞེས་བྱ་བ་ཡིན་ནོ། ། ཧའི་སྒྲ་ལས་ལོངས་སྤྱོད་པར་ཞེས་བྱ་བ་ཡིན་ནོ། ། ཡའི་སྒྲ་ལས་གྲུབ་པ་ཞེས་བྱ་བ་ཡིན་ཏེ། ཇི་ལྟར་འདོད་པ་གྲུབ་པ་ཞེས་བྱ་བ་ཡིན་ནོ། ། དེ་ལྟར་ན་ཆོས་ཀྱི་སྐུ་ནམ་མཁའ་ལྟར་ཅིར་ཡང་མི་དམིགས་པའི་ཚུལ་གྱིས་ལོངས་སྤྱོད་ལ། ལོངས་སྤྱོད་རྫོགས་པའི་སྐུ་ནི་ཞིང་ནམ་མཁའ་ལྟར་ཡངས་པ་ནམ་མཁའ་ལ་སྤྲུལ་ནས་ཇི་ལྟར་འདོད་པ་ནམ་མཁའ་ལ་ལོངས་སྤྱོད་པ་ཡིན་ནོ། ། སྤྲུལ་པའི་སྐུ་ནི་རྫུ་འཕྲུལ་གྱིས་ནམ་མཁའ་ལ་འགྲོ་ཞིང་ཅི་འདོད་པ་ནམ་མཁའ་ལ་སྤྲུལ་ནས་སེམས་ཅན་གྱི་བསམ་པ་འགེངས་པ་ཡིན་ནོ། ། དེ་ནས་སངས་རྒྱས་ནི་ཐམས་ཅད་ཀུན་ཏུ་ནམ་མཁར་སྤྱོད་པ་གྲུབ་པས་ནི་མཁའ་འགྲོ་མར་རབ་ཏུ་གྲགས་སོ། ། ཞེས་བྱ་བའི་དོན་ཏོ། ། ཅེས་རྗེ་བཙུན་གསུང་།
ཅིའི་ཕྱིར་དེ་བཞིན་དུ་སྒྱུ་མའི་རྣལ་འབྱོར། ཐབས་ལས་འབྱུང་བའི་ཡེ་ཤེས་དང་། རྒྱས་འདེབས་བྱེད་དང་། འབྲས་བུ་སངས་རྒྱས་རྡོ་རྗེ་འཛིན་སོགས་རྣམས་ལའང་མཁའ་འགྲོ་མ་ཞེས་རབ་ཏུ་གྲགས་ཏེ་རྒྱུ་མཚན་སྔར་གྱི་རིགས་པས་སོ། ། བཞི་པ་ནི། མཉམ་སྦྱོར་བ་ཅེས་པ་ལ་འཕྲོས་ནས། ཀུན་ལས་སྣ་ཚོགས་ཕྱག་རྒྱ་སྟེ། ། དྲ་བའི་སྡོམ་ཅེས་པ་ལ་འཕྲོས་ནས། ཀུན་ལས་སྣ་ཚོགས་སྡོམ་པ་ཡིས། ། སངས་རྒྱས་ཀུན་དང་ཅེས་པ་ལས་འཕྲོས་ནས།
རྡོ་རྗེ་རྡོ་རྗེ་འཛིན་པ་ཉིད། ། པད་མ་དེ་བཞིན་པདྨ་འཛིན། ། ནོར་བུ་ནོར་བུ་འཛིན་པ་ཉིད། ། འདི་རྣམས་ཀྱིས་ནི་རིགས་རྣམས་ཡིན། ། ཅེས་པའི་དོན་ཀུན་ལས་ཅེས་པ། དང་པོ་ཕྱོགས་དང་། དུས་སམ། གདུལ་བར་བྱ་བའི་སེམས་ཅན་གྱི་ཁམས་སོ། ། གཉིས་པ་སྦྱང་གཞི་ཉོན་མོངས་པའམ། དུས་གསུམ་མམ་སྐད་ཅིག་མ་བཞིའོ། །
སྣ་ཚོགས་དང་པོ་སྦྱང་གཞི་སེམས་ཅན་གྱི་བསམ་པ་དང་། ཁམས་དང་། བག་ལ་ཉལ། སྦྱོང་བྱེད་ལྷའི་སྐུ་མདོག་ཞལ་ཕྱག་ཕྲིན་ལས་སྣ་ཚོགས་སོ། ། སྣ་ཚོགས་གཉིས་པ། སྤྱིར་མཚན་མ་དང་རྣམ་པར་རྟོག་པ་ཉོན་མོངས་པ། ཁྱད་པར་དགའ་བ་དང་པོ་གསུམ་གྱི་རྣམ་རྟོག ཕྱག་རྒྱ་ཅེས་པ་བུད་མེད་ཀུན་གྱི་སྒྱུ་མས་གྲུབ་ཅེས་པའི་དོན་ཏེ། གདབ་པར་བྱ་བ་བྲམ་ཟེ་མ་ལ་སོགས་པ་སྤྱན་མ་ལ་སོགས་པར་བསྐྱེད་པ་དང་། འདེབས་པར་བྱེད་པ།
སྒྲུབ་པ་པོ་རྣམ་སྣང་ལ་སོགས་པའི་རྣལ་འབྱོར་དང་ལྡན་པས་འདེབས་པའི་ཚུལ་ཐབས་དང་ཤེས་རབ་ཆོ་གའི་རྣལ་འབྱོར་དང་ལྡན་པས་རྒྱས་བཏབ་པས་ན་ལྷན་ཅིག་སྐྱེས་པའི་ཡེ་ཤེས་སོ། ། དེ་ཉིད་སྤྱིར་མཚན་མ་དང་རྣམ་པར་རྟོག་པ་སྡོམ། ཁྱད་པར་དགའ་བ་དང་པོ་གསུམ་གྱི་རྣམ་རྟོག་སྡོམ། དགའ་བ་དང་པོ་གསུམ་ལས་མཆོག་ཏུ་གྱུར་པའི་བདེ་བ་དང་ལྡན་པས་བདེ་བའི་མཆོག་གམ། སྡོམ་པས་ཏེ་སཾ་བྷ་རའི་དོན་ཏོ། ། ཡེ་ཤེས་དེ་ཉིད་རྒྱས་འདེབས་པར་བྱེད་པ་པོ་རིགས་ཀྱི་བདག་པོ་དང་ཐབས་ལས་བྱུང་བ་མཚོན་བྱེད་དཔེའི་ཡེ་ཤེས་ལྔ་དང་། དེ་གནས་གྱུར་པ་མཚོན་བྱ་དོན་གྱི་ཡེ་ཤེས་ལྔ། དེ་ཉིད་གཞན་སྣང་དུ་རྣམ་སྣང་ལ་སོགས་པ་ལྔ་པོ་འདི་རྣམས་ལ་རིགས་ཞེས་བྱ་སྟེ། གདུལ་བར་བྱ་བ་གཏི་མུག་ཤས་ཆེ་བ་ལ་སོགས་པ་དང་། གདབ་པར་བྱ་བ་སྤྱན་མ་ལ་སོགས་པ་རྣམས་དང་ཉོན་མོངས་པ་གཏི་མུག་ལ་སོགས་པ་རྣམས་ཀྱི་རིགས་ཀྱི་བདག་པོ་ཡིན་པའི་ཕྱིར།
དེ་བཞིན་དུ་གཏི་མུག་ལ་སོགས་པ་རྣམས་ལའང་རིགས་ཞེས་བྱ་སྟེ། རྣམ་སྣང་ལ་སོགས་པའི་རིགས་ཡིན་པའི་ཕྱིར། དེས་ན་རྡོ་རྗེ་ཅེས་པས་གདུལ་བྱ་ཞེ་སྡང་ཤས་ཆེ་བ་དང་། སྦྱང་གཞི་ཞེ་སྡང་དང་། གདབ་བྱ་གཡུང་མོ་རྣམས་སོ། ། རྡོ་རྗེ་འཛིན་པ་ཉིད་ཅེས་པས་མི་བསྐྱོད་པའི་རྣལ་འབྱོར་པ་དང་དེའི་ཕྲིན་ལས་དང་། ཆོས་དབྱིངས་ཡེ་ཤེས་དང་། འདེབས་བྱེད་མི་བསྐྱོད་པའི་རྣལ་འབྱོར་དང་ལྡན་པ་རྣམས་སོ། ། དེ་བཞིན་དུ་པད་མ་འཛིན་པས་འདོད་ཆགས་དང་འོད་དཔག་མེད་ཀྱི་རྣལ་འབྱོར་སོགས་སྤྲོས་ཏེ་ཤེས་པར་བྱའོ། ། གཉིས་པ་ཐུན་མོང་གི་འབྲས་བུའི་རྣམ་གཞག་ལ་གཉིས།
ཇི་ལྟར་གསུངས་པའི་ཚུལ་དང་། གང་གསུངས་པའི་དོན་ནོ། ། དང་པོ་ནི། བཀའ་བསྩལ་པ་ཞེས་པ་གཞིར་བཞག གང་ན་འབྲས་བུའི་རྒྱུད་ཀྱི་གནས་དོན་དམ་པ་བྱང་ཆུབ་ཀྱི་སེམས་ས་བཅུ་གསུམ་པའི་ཡེ་ཤེས་འདིའོ། ། ཚུལ་ཇི་ལྟར་ན་དེ་བཞིན་གཤེགས་པ་ས་བཅུ་གཉིས་པ་མན་ཆད་ཀྱི་ཡེ་ཤེས་ཟིལ་གྱིས་གནོན་པ། མཚན་མ་དང་རྣམ་པར་རྟོག་པའི་རྡུལ་དང་བྲལ་བའི་གནས་ཞེས་བྱ་བའི་ཏིང་ངེ་འཛིན་རྣམ་པར་མི་རྟོག་པ་ལ་སྙོམས་པར་ཞུགས་ཏེའོ། ། དེའི་རྒྱུ་མཚན་ས་བཅུ་གསུམ་པའི་ཡེ་ཤེས་དེ་ས་བཅུ་གཉིས་པ་མན་ཆད་ཀྱི་སྤྱོད་ཡུལ་མ་ཡིན་པའི་ཕྱིར་རོ། ། གང་གི་ཚེ་ན་ཐུན་མོང་མ་ཡིན་པའི་འབྲས་བུ་གཏན་ལ་ཕབ་པའི་རྗེས་དེ་ནས་སོ། ། གཉིས་པ་ལ་གསུམ།
ཆོས་ཀྱི་སྐུ་སྤྲོས་པ་དང་བྲལ་བ། ལོངས་སྤྱོད་རྫོགས་པའི་སྐུ་ཟུང་དུ་འཇུག་པ། སྤྲུལ་སྐུ་སྒྱུ་མ་ལྟ་བུ་ལས་ཆོས་སྐུ་སྒྲ་བརྙན་ལྟ་བུ་འབྱུང་བའི་ཚུལ་ལོ། ། དང་པོ་ནི། སྟོང་མིན་ནི་རྟོག་མཁན་གྱི་བསམ་པས་བརྟགས་ན་མ་སྟོང་པ་ཞེས་བྱ་བའི་ཆོས་ཅུང་ཟད་ཡོད་ན་དེ་ལ་ལྟོས་ནས་སྟོང་པར་རྟོགས་པ་ཡིན་ན། མི་སྟོང་པ་མེད་པ་ཉིད་ཀྱིས་སྟོང་པ་ཞེས་བྱ་བ་ཅུང་ཟད་ཀྱང་མ་གྲུབ་བོ། ། འོ་ན་མི་སྟོང་པ་མེད་པ་གྲུབ་བམ་ཞེ་ན། མི་སྟོང་པའང་མིན་ཞེས་སྨོས་ཏེ། རིགས་པས་ལེགས་པར་བརྟགས་ན་མི་སྟོང་པ་ཞེས་བྱ་བ་འགའང་མ་གྲུབ་བོ། ། དེ་ལྟར་ཀླུ་སྒྲུབ་ཀྱིས་གསུངས་པ།
གལ་ཏེ་མི་སྟོང་ཅུང་ཟད་ཡོད། ། སྟོང་པའང་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་མེད་པས་ན། ། སྟོང་པའང་ཡོད་པར་ག་ལ་འགྱུར། ། ཞེས་སོ། ། འོ་ན་དེ་གཉིས་ཀྱི་དབུས་ན་གཉིས་ཀའམ་གཉིས་ཀ་མ་ཡིན་པ་ཞིག་གནས་སམ་སྙམ་ན། དབུ་མར་དམིགས་པར་མི་འགྱུར་ཏེ། དེ་གཉིས་རེ་རེ་མ་གྲུབ་ན་ཚོགས་པའང་མི་གྲུབ་ལ་དེ་གཉིས་ལས་མ་གཏོགས་པའི་ཆོས་མེད་པའི་ཕྱིར། གཉིས་ཀ་མ་ཡིན་པའང་མ་ཡིན་ནོ། ། དེ་བས་ན་རྣམ་པར་རྟོག་པ་མཐའ་དག་དང་བྲལ་བ་ནི་སྙིང་པོའི་དོན་གྱི་ཤེས་རབ་ཕ་རོལ་ཏུ་ཕྱིན་པ་ཞེས་བྱ་བ་ཡིན་ནོ། །
དེ་ལྟར་ཡང་། དཔག་མེད་ཤེས་རབ་ཕ་རོལ་ཕྱིན། ། རྣམ་པར་མི་རྟོག་ཁྱོད་ཕྱག་འཚལ། ། ཞེས་གསུངས་པ་ལྟ་བུའོ། ། དེ་སྐད་དུ་བླ་མ་རྣམས་གསུང་ངོ་། ། རྒྱུད་ཕྱི་མ་ལས་ནི་སྟོང་མིན་ནི་ཡང་དག་པ་མ་ཡིན་པའི་ཀུན་ཏུ་རྟོག་པ་ལ་གནས་པའི་ཕྱིར་རོ། ། མི་སྟོང་མིན་ནི་གཟུང་བ་དང་འཛིན་པ་གཉིས་ཀྱིས་སྟོང་པའི་ཕྱིར་རོ། ། དེ་ལྟ་བུའི་ཡང་དག་པའི་ཡེ་ཤེས་ཀྱང་དམིགས་པའི་ཡུལ་དུ་མ་གྱུར་པས་དབུ་མར་དམིགས་པར་མི་འགྱུར་རོ། ། ཞེས་རྣལ་འབྱོར་སྤྱོད་པ་བ་དང་མཐུན་པར་འཆད་པར་འགྱུར་རོ། ། དེ་ལྟར་ཤེས་རབ་བསྟན་ཏོ། །
གཉིས་པ་ལ་གསུམ། ཐབས་ཤེས་རབ་ཟུང་འཇུག་ཏུ་བསྟན་པ། དོན་དམ་པར་བསྒོམ་དུ་མེད་པ། ཀུན་རྫོབ་ཏུ་མོས་པས་འཇུག་པའི་ཚུལ་ལོ། ། དང་པོ་ནི། དེ་ལྟ་བུའི་ཤེས་རབ་ཀྱི་ཕ་རོལ་ཏུ་ཕྱིན་པ་དེ་ཉིད། ཐབས་དང་ཟུང་འཇུག་ཏུ་ཡང་དག་པར་སྦྱོར་བའོ། ། ཐབས་དེ་གང་ཞེ་ན། ཐབས་ནི་སྙིང་རྗེའི་བདག་ཉིད་དེ། ། དེ་དང་སྦྱོར་བའོ། །
གལ་ཏེ་རྟོག་པ་མེད་པ་ལ་སྙིང་རྗེ་ཇི་ལྟར་འཐད་སྙམ་པ་ལ་དེ་ནས་མཛེས་པའི་སྙིང་རྗེ་ཐབས་ཏེ། སྤྲོས་པ་དང་བྲལ་བའི་སྙིང་རྗེ་མེད་བཞིན་དུ་སྙིང་རྗེ་ཆེན་པོས་གཞན་གྱི་དོན་མཛད་པ་འདི་ནི་ངོ་མཚར་བས་ན་མཛེས་པ་ཅེས་བྱའོ། ། དེ་ལྟར་ཡང་། གཞན་གྱི་སྡུག་བསྔལ་གྱིས་བྲེད་རྣམས། ། བསམ་གཏན་བདེ་བ་དོར་ནས་ཀྱང་། ། མནར་མེད་པར་ཡང་འཇུག་པར་བྱེད། ། འདི་ནི་ངོ་མཚར་འདིར་བསྔགས་འོས། ། ཞེས་གསུངས་པ་ལྟ་བུའོ། ། དེ་ལྟར་ན་ཆོས་ཐམས་ཅད་སྒྱུ་མ་ལྟར་སྣང་ལ་རང་བཞིན་མེད་པར་རྟོགས་པ་ནི། ཤེས་རབ་ཕ་རོལ་ཕྱིན་གསལ་ཏེ།
མི་གནས་པའི་མྱ་ངན་ལས་འདས་པའི་རང་བཞིན་ལ་གནས་ཞེས་བྱ་བའི་དོན་ཏོ། ། དེ་ལྟར་འོག་ནས་འབྱུང་བ། དམིགས་མེད་གནས་སུ་ཤེས་རབ་དང་། ། དམིགས་མེད་སྙིང་རྗེ་ཆེན་པོ་ཉིད། བློ་དང་ལྷན་ཅིག་གཅིག་གྱུར་པ། ། ནམ་མཁར་ནམ་མཁའ་ཇི་ལྟ་བའོ། ། ཞེས་སོ། ། གཉིས་པ་ནི། དོན་དམ་པར་རྣམ་པར་རྟོག་པ་མེད་པའི་ངང་ནས་ཆོས་རྣམས་ལ། གང་བསྒོམ་པར་བྱ་བའི་དངོས་པོ་དང་།
གང་གིས་སྒོམ་པར་བྱེད་པའི་གང་ཟག་དང་། ཇི་ལྟར་བསྒོམ་པར་བྱ་བའི་ཚུལ་དང་། བསྒོམ་པ་རང་གི་ངོ་བོའང་དམིགས་སུ་མེད་དེ། སྤྲོས་པའི་མཐའ་ཐམས་ཅད་དང་བྲལ་བའི་ཕྱིར་རོ། ། གསུམ་པ་ནི་དེ་ལྟ་བུའི་ཡེ་ཤེས་དེ། ཐབས་གང་ལས་རྟོགས་ན། བརྟག་པར་བྱ་ཞེས་པ་གཞིར་བཞག གང་ལ་ན་རྣམ་རྟོག་མེད་པར་ལྷག་མོས་ལའོ། ། གང་ཅེས་པ་དམིགས་སུ་མེད་པར་མ་ཟད་དེ་ཉིད་དམིགས་པ་ལ་བརྟེན་ནས་རྟོགས་པར་བསྟན་པའི་ཕྱིར་རམ། དོན་དམ་པར་བསྒོམ་དུ་མེད་ཀྱང་ཀུན་རྫོབ་ཏུ་བསྒོམ་དགོས་པར་བསྟན་པའི་ཕྱིར།
ཐབས་གང་གིས་ན་བརྟག་པ་ཀུན་གྱིས་ཅེས་པས་བརྡ་དང་། ཐ་སྙད་དམ། དཔེ་དང་། གཏན་ཚིགས་ལ་སོགས་པའི་སྒོ་ནས་སོ། ། མདོ་སྡེ་རྒྱན་ལས། དམིགས་པ་ལ་ནི་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། མི་དམིགས་པ་ལ་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། ཞེས་གསུངས་པ་ལྟ་བུའོ། །
དེ་ལྟར་རྣམ་པར་རྟོག་པ་མེད་ན་སྙིང་རྗེས་སེམས་ཅན་གྱི་དོན་བྱེད་པར་འགལ་ལོ་ཞེ་ན། ཡོངས་སུ་བརྟགས་ཅེས་པ་གཞིར་བཞག གང་ན་སེམས་ཅད་དོན་ནིའོ། ། གང་གིས་ན་སྙིང་རྗེའི་བདག་ཉིད་ཅེས་སོ། ། ཚུལ་ཇི་ལྟར་ན་རྣམ་རྟོག་མེད་པའི་ཆོས་རྣམས་ལ་ཅེས་པ་དོན་བྱ་བའི་ཡུལ་སེམས་ཅན་དང་། དོན་བྱེད་པ་པོ་དང་། དོན་བྱ་བའི་ཚུལ་རྣམས་རང་བཞིན་གྱིས་མ་སྐྱེས་པའི་ངང་ནས་དམིགས་པ་མེད་པའི་སྙིང་རྗེ་ཆེན་པོས་སྤྲོས་པ་ཉེ་བར་ཞི་བ་སྐྱེ་མེད་ལས་སྐྱེ་བའི་ཆོ་འཕྲུལ་དུ་བརྟགས་པའི་ཚུལ་གྱིས་སོ། ། གསུམ་པ་སྤྲུལ་སྐུ་སྒྱུ་མ་ལྟ་བུ་ལས་ཆོས་སྒྲ་བརྙན་ལྟ་བུ་འབྱུང་བའི་ཚུལ་ནི་དེ་ལ་དབྱེ་བ་མེད་པའི་ཡུལ་དང་། དབྱེ་བ་མེད་པའི་ངོ་བོ་དང་། སྐྱེ་བའི་ཆོ་འཕྲུལ་རྣམས་རིམ་པ་བཞིན།
དང་པོ་དེ་བཞིན་གཤེགས་པ་ཀུན་གྱི་བདག་ཉིད་ཀྱི་ཆོས་ཀྱི་དབྱིངས་དང་། གཉིས་པ་དོན་དམ་པར་ཆོས་ཅན་མེད་ཅིང་ཆོས་ཉིད་མེད་སྒྲ་བརྙན་ལྟ་བུར་མཉམ་པ་ཉིད་ཡིན་ལ་དེའི་ངང་ནས་གསུམ་པ། སྐྱེ་བའི་ཆོ་འཕྲུལ་སེམས་ཅན་གྱི་དོན་འབྱུང་བའི་ཚུལ་ཏེ། དེ་བཞིན་གཤེགས་པའི་ཆོས་ཀྱི་སྐུ་མངོན་དུ་བྱས་པ་ན་དོན་དམ་པར་གཟུགས་མེད་ཀྱང་གཟུགས་ཀྱི་སྐུའི་སྣང་བ་འབྱུང་ལ། དེ་ལ་རླུང་འབྱུང་བ་དང་བུ་ག་མེད་ཀྱང་རང་བཞིན་མེད་པར་སྟོན་པ་ཆོས་ཀྱི་ངག་འབྱུང་བའི་སྒོ་ནས་ས་བཅུའི་བྱང་ཆུབ་སེམས་དཔའ་རྣམས་ཀྱིས་ཆོས་ཀྱི་ལོངས་སྤྱོད་པའི་ལོངས་སྤྱོད་རྫོགས་པའི་སྐུ་འབྱུང་བ་དང་། དེ་བཞིན་དུ་སྤྲུལ་པའི་སྐུའང་འབྱུང་ཞེས་བྱ་བའི་དོན་ཏོ། ། མདོར་ན་སྐྱེ་བའི་གོ་རིམ་ནི། འདི་ནི་ཅེས་པ་ཆོས་སྐུ། དེ་ལས་ཆོས་དང་ལོངས་སྐུ། དེ་ལས་སྤྲུལ་སྐུ་འབྱུང་བའོ། །
གསུམ་པ་བསྟོད་པའི་ཚུལ་གྱིས་མཇུག་བསྡུ་བ་ནི་ཡང་དག་པར་བསྟོད་པ་ཅེས་པ་གཞིར་བཞག གང་ལ་ན་གསུང་བ་པོ་བཅོམ་ལྡན་འདས་ལའོ། ། གང་གིས་ན་གསོལ་བ་འདེབས་པ་པོ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱིས་སོ། ། གང་གི་ཚེ་ན་འབྲས་བུའི་རྒྱུད་གསུངས་པའི་རྗེས་དེ་ནས་སོ། ། དགོས་པ་ཅིའི་དོན་དུ་ན་ཐེག་པ་ཆེན་པོ་ནི་རྒྱུད་ཕྱི་མ་ལས། ཐེག་པ་དང་ཆེན་པོ་འདི་ནི་ཐེག་པ་ཆེན་པོ་སྟེ། བྱང་ཆུབ་སེམས་དཔའི་ལམ་འབྲས་བུ་དང་བཅས་པའོ། ། དེ་བས་ན་ཆེན་པོ་རྣམ་པ་བདུན་དུ་སྦྱོར་བའི་ཕྱིར། ཕ་རོལ་ཏུ་ཕྱིན་པའི་མདོ་དག་ཏུ་གྲུབ་བོ་ཅེས་གསུངས་པ་ལྟར་སྤྱིར་ཕ་རོལ་ཏུ་ཕྱིན་པའོ། ། དེ་ལས་བྱུང་བའི་ཅེས་པ་ཁྱད་པར་བཞིས་ཁྱད་པར་དུ་འཕགས་པ་སྟེ།
བྱེ་བྲག་རྡོ་རྗེའི་ཐེག་པའོ། ། བསྒོམ་པས་ཅེས་པ་ཐབས་ཀྱི་རྒྱུད། ཡོན་ཏན་རྒྱས་པ་རྣམས་ཀྱིས་ཅེས་པ་འབྲས་བུའི་རྒྱུད་ཏེ། དེ་རྟོགས་པར་བྱེད་པའི་དོན་དུའོ། ། ཚུལ་ཇི་ལྟར་ན་བསྟོད་པའི་རྒྱལ་པོ་འདིས་སོ། ། གང་ཞེ་ན་བསྟོད་ཅིང་ཕྱག་འཚལ་ལོ་ཅེས་པ་དང་བདག་རྟག་ཏུ་ཕྱག་འཚལ་ལོ་ཅེས་པ་གཞིར་བཞག ཡུལ་གང་ལ་ན་རྣལ་འབྱོར་གྱི་བདག་པོ་ཅེས་པ་ཤེས་རབ་སྟོང་པ་ཉིད་དང་ཐབས་སྙིང་རྗེ་ཆེན་པོ་ཟུང་དུ་འཇུག་པའི་བདག་ཉིད་སྟོན་པ་ལའོ། ། གང་གིས་སྒོ་ནས་ན་རྒྱུ་མཚན་དང་པོ། སེམས་ཅན་གྲོལ་བར་མཛད་པ་ལ་ཅེས་པ་སྤྱིར་གཞན་དོན་ཕུན་སུམ་ཚོགས་པའི་སྒོ་ནས་བསྟོད། རྒྱུ་མཚན་གཉིས་པ་སེམས་ཅན་བདག་ཉིད་སྐྱེས་པ་ཅེས་པ་འགྲོ་བ་ཐམས་ཅད་རྡོ་རྗེ་འཆང་གི་ངོ་བོར་གཅིག་པར་མཛད་པ་སྟེ།
ཀུན་འགྲོའི་དབང་ཕྱུག་ཏུ་གྱུར་པའི་སྒོ་ནས་བསྟོད། རྒྱུ་མཚན་གསུམ་པ་འཁོར་བའི་རྒྱ་མཚོའི་གཏི་མུག་གཅོད་པར་མཛད་པ་སྟེ། གཞན་གྱི་རྒྱུད་ལ་སྤངས་པ་ཕུན་སུམ་ཚོགས་པ་བསྐྱེད་པའི་སྒོ་ནས་བསྟོད། རྒྱུ་མཚན་བཞི་པ་དེ་ཁོ་ན་ཉིད་ཅེས་པ་རྒྱུའི་རྒྱུད་རང་བཞིན་གྱིས་མ་བཅོས་པས་དེ་ཁོ་ན་ཉིད། ཐབས་རྒྱུད་འབྲས་བུ་འབྱིན་པ་ལས་མི་སླུ་བས་དེ་ཁོ་ན་ཉིད། འབྲས་བུའི་རྒྱུད་གྲུབ་པ་ལས་མི་ཉམས་པས་དེ་ཁོ་ན་ཉིད། དེ་ཐམས་ཅད་ཀྱི་ཡེ་ཤེས་གཅིག་ཏུ་སྟོན་པར་མཛད་པ་ཅེས་པ། གཞན་གྱི་རྒྱུད་ལ་ཡེ་ཤེས་ཕུན་སུམ་ཚོགས་པ་བསྐྱེད་པའི་སྒོ་ནས་བསྟོད། མདོར་ན་ཡོན་ཏན་རྒྱས་པ་ཅེས་པའི་དོན་རྒྱུ་མཚན་བཞི་པོ་འདི་རྣམས་སོ། ། གཉིས་པ་སྒྲུབ་བྱེད་ཐབས་ཀྱི་བྱེ་བྲག་བཤད་པ་ལ་གཉིས།
ཞུས་པ་དང་། ལན་ནོ། ། དང་པོ་ལ་ཇི་ལྟར་ཞུས་པའི་ཚུལ་དང་། གང་ཞུས་པའི་དོན་ནོ། ། དང་པོ་ནི། ཡང་ཅེས་པ་འབྲས་བུའི་རྒྱུད་གསུངས་པ་ལ་བསྟོད་པར་མ་ཟད་ཐབས་ཀྱི་རྒྱུད་ཞུ་བའི་སྔོན་དུའང་བསྟོད་ཅེས་པའི་དོན་ཏོ། ། ཚུལ་ཇི་ལྟར་ན་མཆོད་པ་བྱས་ནས་ཕྱག་འཚལ་ཏེ་འདི་སྐད་ཅེས་གསོལ་ཏོ། ། གཉིས་པ་ནི། བཤད་དུ་གསོལ་ཅེས་པ་གཞིར་བཞག གང་གིས་ན་བཅོམ་ལྡན་འདས་ཀྱིས་སོ། །
གང་ན་ཆོས་རྣམས་ཐམས་ཅད་ཕྱག་རྒྱ་ཆེན་པོར་རོ་གཅིག་པའི་སྐུ་ས་བཅུ་གསུམ་པའམ། འབྲས་བུའི་རྒྱུད་ཡིན་ལ་དེའི་སྙིང་པོ་དེ་སྐྱེད་པར་བྱེད་པའམ་འབྱུང་གནས་སུ་གྱུར་པས་ཐབས་ཀྱི་རྒྱུད་དོ། ། གཉིས་པ་ལན་ལ་ལྔ། ཡུལ་དྲུག་ལ་དམིགས་ཏེ་རང་བཞིན་ལྷན་ཅིག་སྐྱེས་པ་བསྒོམ་པ། ཡེ་ཤེས་རང་ལ་གནས་ཀྱང་ཐབས་མེད་ན་མི་རྟོགས་པ། རྟོགས་བྱེད་ཀྱི་ཐབས་སྣ་ཚོགས་གསུངས་པའི་ཚུལ། ལམ་སྣ་ཚོགས་གསུངས་ཀྱང་མཐར་ཐུག་གཅིག་ཡིན་པ། ཐབས་གང་ལ་རག་ལས་པའི་སྒོ་བསྟན་པའོ། དང་པོ་ནི། ཤིན་ཏུ་མཉམ་བཞག་ཉིད་ཅེས་པ་གཞིར་བཞག
གང་ལ་ན་རང་བཞིན་ལས་ཅེས་པ་གཉུག་མའི་ཡེ་ཤེས་སམ་རང་བཞིན་ལྷན་སྐྱེས་ལའོ། ། གང་གི་རང་བཞིན་ན་ཡུལ་ཅན་དབང་པོ་གང་དང་གང་དེའི་ལམ་ཉིད་ཡུལ་དུ་གྱུར་པ་གཟུགས་ལ་སོགས་པ་དེ་དང་དེའི་རང་བཞིན་ནོ། ། ཚུལ་ཇི་ལྟར་ན་མཉམ་པར་མ་བཞག་ཅེས་པ་ཤེས་པའི་རྒྱུ་བ་མ་བཀག་སྟེ། ཡུལ་ལ་ལྷུག་པར་བཞག་པ་ཉིད་ཀྱིས་སོ། ། འོ་ན་ཐ་མལ་པ་ཉིད་དུ་འགྱུར་རམ་ཞེ་ན། རྣལ་འབྱོར་གྱིས་སྟེ་བླ་མའི་མན་ངག་གིས་ཐབས་ཤེས་རབ་གཉིས་སུ་མེད་པའི་ཡེ་ཤེས་རྟོགས་པར་བྱེད་པའི་རྣལ་འབྱོར་ལ་གནས་ནས་སོ། ། དུས་ཇི་སྲིད་ན་རྟག་པར་རོ། གཉིས་པ་ནི། དེ་ལྟར་དབང་པོའི་ཡུལ་དུ་གྱུར་པ་ཐམས་ཅད་ལྷན་སྐྱེས་སུ་བསྒོམ་པ་དེ་མ་ཡིན་པར་བསྒོམས་ན་ནི་སྤྲང་པོ་རྒྱལ་པོར་རློམ་པ་དང་འདྲ་བར་འགྱུར་ལ། ཡིན་པར་བསྒོམས་ན་སེམས་ཅན་ཐམས་ཅད་ཅི་སྟེ་མི་གྲོལ་སྙམ་ན།
རྟོགས་མི་ནུས་ཅེས་པ་གཞིར་བཞག གང་ན་དབང་པོ་གང་དང་གང་ཡུལ་དེ་དང་དེ་ཐམས་ཅད་ཀྱི་བདག་ཉིད་རང་བཞིན་ལྷན་སྐྱེས་རྣམ་ཤེས་ཕུང་པོར་གནས་པའི་ཡེ་ཤེས་ནིའོ། ། གང་གིས་ན་སྐྱེས་པ་ཐ་མ་སྟེ། རིགས་པ་ཅན་ལ་སོགས་པ་ལ་ལས་སོ། ། ཚུལ་ཇི་ལྟར་ན་སོ་སོར་ཏེ་གཉིས་འཛིན་གྱི་ཤེས་པས་སོ། ། རྒྱུ་མཚན་གང་གི་ཕྱིར་ཞེ་ན། སེམས་རྨོངས་པ་སྟེ། གཉིས་མེད་ཀྱི་ཡེ་ཤེས་རྟོགས་པའི་ཤེས་རབ་དང་། བླ་མའི་ཞལ་གྱི་གདམས་ངག་དང་བྲལ་བའི་ཕྱིར་རོ། ། གསུམ་པ་ནི།
ཇི་ལྟར་མ་རྟོགས་ཞེ་ན། ཉན་ཐོས་དག་སེམས་གཟུང་བ་དང་སེམས་བྱུང་འཛིན་པའི་རྣམ་རྟོག་གི་སེམས་ཀྱི་ཚུལ་ལམ་ངོ་བོ། ། ཏིར་ཏི་ཀས་ཕྱའམ་དབང་ཕྱུག་ལ་སོགས་པ་ཡེ་ཤེས་ཤེས་བྱའི་རང་བཞིན་ཅན་ཅེས་པ་བྱེད་པའི་སྐྱེས་བུ་བཅུ་གཉིས། འབྲས་བུ་རྣམས་ལ་བྱེད་པ་ཉིད། ཅེས་པ་ཐམས་ཅད་ཀྱི་བྱེད་མཁན་དུ་རྟོག་པ་སྟེ། བདག་གིས་བྱེད་ཟེར། ཆོས་རྣམས་ཅེས་པ་ལས་སུ་བྱ་བ། དེ་ལྟ་བུའི་ཆོས་ཅན་ཅེས་པ་བྱེད་པ་པོར་རྟོག་པ་དབང་ཕྱུག་ཆེན་པོས་དེ་ལྟར་ལྟ་བ་སྣ་ཚོགས་སུ་བརྟགས་ནས་བསྒོམ་པ་ཉིད་ཡིན་པའི་ཕྱིར། དེ་ཁོ་ན་ཉིད་མི་རྟོགས་སོ། ། བཞི་པ་ནི།
གལ་ཏེ་དེ་ལྟར་ལྟ་བ་སྣ་ཚོགས་སུ་རྟོག་པ་དེ་ཡང་རང་དགར་བརྟགས་པ་མ་ཡིན་ཏེ། རིགས་པས་བརྟགས་པ་ཡིན་པས་དེས་ན་དངོས་པོའི་གནས་ལུགས་ཀྱང་དུ་མ་ཡོད་ལ་གནས་ལུགས་དུ་མ་ཡོད་པས་ཐར་པ་དུ་མ་ཡོད་པ་ཉིད་དུ་མི་འགྱུར་རམ་སྙམ་པ་ལ། ཐར་པ་ཉིད་ནི་གཅིག་པུ་ཉིད། ། ཅེས་འོག་ཏུ་སྦྱར་ཏེ། ཐར་པ་ནི་དངོས་པོ་ཐམས་ཅད་ཀྱི་དེ་ཁོ་ན་ཉིད་རྟོགས་པའི་སྒོ་ནས་འཁོར་བའི་རྒྱ་མཚོ་ལས་ཐར་བའོ། ། དེ་གཅིག་པུ་ཉིད་ཡིན་ལ་གནས་ལུགས་དང་འབྲས་བུ་མང་པོ་དམིགས་པར་མི་འགྱུར་རོ། ། དེའི་རྒྱུ་མཚན་གང་གི་ཕྱིར། སེམས་དང་སེམས་བྱུང་སེམས་ཀྱི་ཚུལ་ཅེས་པ་ལ་སོགས་པའི་ཆོས་ལྟ་བ་དང་གྲུབ་མཐའ་དུ་མས་ནི་དབྱེ་བ་མང་དུ་ཡོད་ཀྱང་ཆོས་ཀྱི་དབྱིངས་དེ་བཞིན་ཉིད་ལ་དབྱེ་བ་མེད་པའི་ཕྱིར་དང་གནས་ལུགས་གཅིག་ལས་མེད་པའི་ཕྱིར་རོ། ། དཔེར་ན་ཆུ་བོའི་རྒྱུན་ཆེན་པོ་བཞི་དང་། དེ་ལས་གྱེས་པའི་ཆུ་ཕྲན་དབྱེ་བ་དཔག་ཏུ་མེད་ཀྱང་དེ་རྣམས་ནི་རྒྱ་མཚོ་ཆེན་པོར་ཐིམ་པ་ན་ལན་ཚྭའི་རོར་རོ་གཅིག་པ་བཞིན་ནོ། །
གཞན་ཡང་དཔེར་ན་ནམ་མཁའ་ལ་ཉི་མ་གཅིག་ལས་མེད་ཀྱང་འཆར་ལུགས་དུ་མར་སྣང་བ་བཞིན་དུ་ཆོས་ཀྱི་དབྱིངས་མ་རྟོགས་པའི་ཚེ་ལྟ་བ་སྣ་ཚོགས་སུ་སྣང་ཡང་། དེ་བཞིན་ཉིད་རྟོགས་པའམ་ཕྱིན་ཅི་མ་ལོག་པའི་རིགས་པ་དང་མན་ངག་གིས་དེ་ཁོ་ན་ཉིད་རྟོགས་པ་ནའང་སྣ་ཚོགས་ཀྱི་ལྟ་བ་འགག་པར་འགྱུར་རོ། ། ལྔ་པ་ནི། དངོས་པོའི་གནས་ལུགས་གཅིག་པོ་དེ་ཐབས་གང་གིས་རྟོགས་ཞེ་ན། རྙེད་པར་འགྱུར་ཞེས་པ་གཞིར་བཞག གང་ན་གནས་ལུགས་གཅིག་པོ་དེ་ཉིད་དོ། ། གང་ལས་ན་བླ་མའི་ཞལ་ལས་སོ། ། ཚུལ་ཇི་ལྟར་ན་ཡེ་ཤེས་ཕབ་པ་དང་། དབང་དང་། གདམས་ངག་གིས་ནང་དུ་ལུས་ལ་གནས་པའི་རྩ་དང་།
རླུང་དང་། ཐིག་ལེ་ལ་གནད་དུ་བསྣུན་པའི་ཐབས་ཀྱིས་སོ། ། དེ་བས་ན་ཕྱི་རོལ་དུ་ཕྱི་རོལ་པ་དང་། ཉན་རང་དང་། ཕ་རོལ་ཏུ་ཕྱིན་པ་ལ་གྲགས་པའི་དཔེ་དང་གཏན་ཚིགས་ལ་སོགས་པས་མི་རྙེད་ཅེས་པའི་དོན་ཏོ། ། དེ་ལྟར་ཡང་སློབ་དཔོན་འཕགས་པ་ལྷས་གསུངས་པ། བསྐལ་པ་བྱེ་བ་མཐའ་ཡས་པར། ། ཐོས་པའི་ཕ་རོལ་སོན་གྱུར་ཀྱང་། ། བླ་མའི་ལུང་དང་བྲལ་བ་ཡིས། ། བདག་བྱིན་བརླབས་པ་རྙེད་མི་འགྱུར། །
ཞེས་བཤད་པ་ལྟ་བུའོ། ཀ ། ངགཉིས་པ་རབ་ཏུ་བྱེད་པའི་མིང་ལ་གསུམ། དང་པོ་མིང་དོན་དངོས་ནི། བརྗོད་བྱ་ཐབས་རྒྱུད་ཀྱི་དེ་ཁོ་ན་ཉིད་འབྲས་བུ་འབྱིན་པ་ལ་མི་སླུ་བས་དང་། འབྲས་བུའི་རྒྱུད་ཀྱི་དེ་ཁོ་ན་ཉིད་གྲུབ་པ་ལས་མི་ཉམས་པས་ནའོ། ། དོན་དེ་ཉིད་བརྗོད་བྱེད་རྣལ་འབྱོར་མའི་རྒྱུད་ཀྱི་གླེང་གཞིས་མདོར་བསྡུས་ནས་གཏན་ལ་འབེབས་པས་དེ་ཁོ་ན་ཉིད་མདོར་བསྟན་པ་སྟེ། རབ་ཏུ་བྱེད་པ་འདི་ཉིད་ཀྱི་མིང་ངོ་། ། གཞུང་ཚད་ནི། ཤླཽ་ཀ་ཉེར་དྲུག་དང་རྐང་པ་གཉིས་སོ།
གོ་རིམ་ནི། བརྟག་པ་དང་པོ་ལ་རབ་བྱེད་བཞི་ཡོད་པའི་ཐ་མ་ལ་ལྟོས་ནས་གསུམ་པའོ། ། ཁརྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། གསང་བ་མཆོག་དང་དགྱེས་པ་ན། ཞེས་པ་ནས། ཀུན་ལ་སྣ་ཚོགས་སྡོམ་པ་ཡིས་ཞེས་པའི་བར་སངས་རྒྱས་མཉམ་སྦྱོར་གྱི་རྟོག་པ་དང་པོ་དང་། རྟོག་པ་ལྔ་པའི་དབུགས་དབྱུང་གི་དཀྱིལ་འཁོར་དྲུག་ལས་དང་པོ་རྡོ་རྗེ་སེམས་དཔའ་དབུགས་དབྱུང་གི་བཤད་པའི་རྒྱུད་དུའང་འགྱུར་རོ། ། རྡོ་རྗེ་འཛིན་པ་ཉིད་ཅེས་པ་ནས་འདི་རྣམས་ཀྱི་ནི་རིགས་རྣམས་ཡིན་ཅེས་པའི་བར་དབུགས་དབྱུང་ལྷག་མ་རྣམས་ཀྱི་དོན་བསྡུས་ཏེ་བཤད་པའི་རྒྱུད། དེ་ནས་དེ་བཞིན་གཤེགས་པ་ཐམས་ཅད་ཅེས་པ་ནས། དེ་ནས་འདི་ནི་ཆོས་ངག་འབྱུང་།
ཞེས་པའི་བར་མཉམ་སྦྱོར་གྱི་རྟོག་པ་ལྔ་པར་རྣམ་སྣང་གི་དབུགས་དབྱུང་བ་དང་ཆ་མཐུན་པས་བཤད་པའི་རྒྱུད་དོ། ། དེ་ནས་ཐེག་པ་ཆེན་པོ་ལས་བྱུང་བའི་ཞེས་པ་ནས། ཕྱག་འཚལ་ལོ་ཞེས་པའི་བར་གདན་བཞིར་ཆ་མཐུན་པས་ངེས་པ་བསྐྱེད་ཅིང་། མཉམ་སྦྱོར་དུ་ཚིག་རྐང་ཉི་ཤུ་རྩ་གཅིག་གསུངས་པ་ཚུལ་མི་འདྲ། རྒྱུད་གཉིས་བསྡེབས་པས་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། དེ་ནས་གཞུང་ལྷག་མ་རྣམས་མ་ཚང་བ་ཁ་སྐོང་བར་བྱེད་པས་བཤད་པའི་རྒྱུད་དོག།། །། གཉིས་པ་རྣལ་འབྱོར་རྒྱུད་ཀྱི་གླེང་གཞིས་ཐབས་རྒྱས་པར་བཤད་ཅིང་འབྲས་བུ་མདོར་བསྟན་པ་ལ་གཉིས། བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི།
བཤད་པར་བྱ་ཞེས་པ་གཞིར་བཞག གང་ན་གསང་བ་འདུས་པ་ལ་སོགས་པའི་རྒྱུད་རྣམས་ཐམས་ཅད་དུ་བརྗོད་བྱ་རྒྱུད་གསུམ་དང་། ཁྱད་པར་ཐབས་རྒྱས་པར་བཤད་ཅིང་འབྲས་བུ་མདོར་བསྟན་ནས་བརྗོད་བྱེད་གླེང་གཞིའི་སྦས་པའི་ཡི་གེ་སུམ་ཅུ་སོ་བདུན་གྱི་སྒོ་ནས་གཏན་ལ་ཕབ་པའོ། ། ཚུལ་ཇི་ལྟར་ན་རབ་ཏུའོ། ། གང་གི་ཚེ་ན་དེ་ལྟར་རབ་ཏུ་བྱེད་པ་གསུམ་པས་བརྗོད་བྱ་རྒྱུད་གསུམ། བརྗོད་བྱེད་རྣལ་འབྱོར་མའི་རྒྱུད་ཀྱི་གླེང་གཞི་སྦས་པའི་ཡེ་གེ་བཅུ་དྲུག་གིས་གཏན་ལ་ཕབ་པའི་རྗེས་དེ་ནས་སོ། ། དེ་ལྟར་རབ་ཏུ་བྱེད་པ་འདིས་གླེང་གཞི་འཁོར་དང་སྟོན་པ་ཐ་དད་ཀྱི་ཚུལ་བཤད་པ་ནི་ཕ་རོལ་ཏུ་ཕྱིན་པ་སྤྱིའི་དོན། ལྷན་སྐྱེས་རྟོགས་པའི་ཕན་ཡོན་གྱི་སྐབས་སུ་བསྐྱེད་རིམ་སྤྱིའང་ཅུང་ཟད་བསྟན། གཙོ་བོར་རང་བྱིན་བརླབས་དང་དཀྱིལ་འཁོར་འཁོར་ལོའི་སྦས་པའི་དོན་སྟོན། གཉིས་པ་དོན་དངོས་ལ་གསུམ།
བརྗོད་བྱ་རྒྱུད་གསུམ་མདོར་བསྟན་པ། བརྗོད་བྱེད་གླེང་གཞིའི་ཚིག་གིས་རྒྱས་པར་བཤད་པ། དོན་བསྡུ་བའི་ཚུལ་གྱིས་མཚན་ཉིད་ཀྱི་དོན་ལ་མཚམས་སྦྱར་བའོ། ། དང་པོ་ལ་གསུམ། རང་བཞིན་དུ་གནས་པ་རྒྱུའི་རྒྱུད། མངོན་དུ་བྱེད་པ་ཐབས་ཀྱི་རྒྱུད། གྲུབ་པ་འབྲས་བུའི་རྒྱུད་དོ། ། དང་པོ་ལ་གསུམ། སེམས་ཀྱི་རང་བཞིན་རྣམ་པར་དག་པ། དེ་རྟོགས་ན་དངོས་གྲུབ་འབྱུང་བ།
མ་རྟོགས་ན་འཁོར་བར་འཆིང་བའི་ཚུལ་ལོ། ། དང་པོ་ལ་གཉིས། ཨེས་མཚོན་པའི་ཆོས་ཉིད་གཞི་ཡིན་པ་དང་དེ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པར་བཞག་པའོ། ། དང་པོ་ནི། བརྗོད་བྱེད་རྣལ་འབྱོར་རྒྱུད་ཀྱི་གླེང་གཞི་སྦས་པའི་ཡི་གེ་སུམ་ཅུ་སོ་བདུན་གྱི་ཐོག་མར། ཨེ་ཅེས་པའི་བརྗོད་བྱའི་དོན་བསྟན་ཏེ། གནས་ཅེས་པ་གཞིར་བཞག རྟེན་གང་ལ་ན་སེམས་ཅན་ཀུན་ལའོ། ། དབྱིབས་ཇི་ལྟ་བུ་ན་ཡི་གེ་དབྱིབས་མཐུན་གྱི་བཤད་པ་གྲུ་གསུམ། དེ་རྒྱུ་རྒྱུད་ལ་སྦྱར་ན་འདོམས་གྲུ་གསུམ་མམ།
ཡུམ་གྱི་མཁའ་གྲུ་གསུམ་རྣམ་པར་ཐར་པའི་སྒོ་གསུམ་མཚོན་པས་སམ་ལམ་གྱི་གནས་སྐབས་སུ་ཞུ་བདེ་མི་རྟོག་པ་གསུམ་མཚོན་པས་གྲུ་གསུམ། བྱེད་ལས་ནི་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་འཁོར་བ་དང་། མྱ་ངན་ལས་འདས་པ་གཉིས་ཀའི་གཞི་བྱེད་པའི་ཕྱིར། རྒྱ་ཆེན་གཟུགས་ཅན་ནོ། ། ཚུལ་ནི། མཉམ་པའི་ཕྱིར་ཅེས་པ་སྟེ། སྤྱིར་འཁོར་འདས་ཀུན་ལ། ཁྱད་པར་འདོད་ཁམས་ཀྱི་བུད་མེད་ལ་མཉམ་པར་གནས་པའོ། ། བརྟེན་པ་གང་གནས་ན་དེ་ཉིད་ཐབས་ཀྱིས་མ་ཟིན་ན་ཚངས་སོགས་ཏེ། ཚངས་པ་ནི་གཏི་མུག
དབང་ཕྱུག་ཆེན་པོ་ནི་འདོད་ཆགས། ཁྱབ་འཇུག་ནི་ཞེ་སྡང་། ལྷ་ནི་ང་རྒྱལ། ལྷ་མ་ཡིན་ནི་ཕྲག་དོག་སྟེ་ཉོན་མོངས་པ་ལྔའི་གཞི་བྱེད་ལ། དེས་ལས་སྐྱེད་ཅིང་དེས་སྐྱེ་བའི་ཀུན་ནས་ཉོན་མོངས་པར་འགྱུར་བས་འཁོར་བའི་གཟུགས་སུ་འགྱུར། ཐབས་ཀྱིས་ཟིན་ན་ཉོན་མོངས་པ་ལྔ་པོ་དེ་ཉིད་མཚོན་བྱེད་དཔེའི་ཡེ་ཤེས་ལྔར་འགྱུར། དེ་མཚོན་བྱ་དོན་གྱི་ཡེ་ཤེས་ལྔར་འགྱུར་རོ། ཡང་རྟེན་ཞུ་བ་ལ་སྦྱར་ན། ཚངས་པ་ནི་དྲི་ཆེན། དབང་ཕྱུག་ནི་བྱང་སེམས།
ཁྱབ་འཇུག་ནི་དྲི་ཆུ། ལྷ་ནི་རཀྟ། ལྷ་མ་ཡིན་ནི་ཤ་ཆེན་སྟེ། བདུད་རྩི་ལྔའི་གནས་སུ་འགྱུར་ཞེས་སྦྱར་རོ། ། དེ་ཉིད་ཀྱང་ཐབས་ཀྱིས་མ་ཟིན་ན་ཐ་མལ་གྱི་ལུས་ཟག་བཅས་སུ་སྐྱེད་ལ། ཐབས་ཀྱིས་ཟིན་ན་གནས་སྐབས་སུ་ཞུ་བདེ་ལྷན་ཅིག་སྐྱེས་པའི་ཡེ་ཤེས་སྐྱེད་ཅིང་མཐར་ཐུག་ལུས་ཟག་མེད་འཇའ་ལུས་ལྟ་བུའམ། མཚན་དཔེ་འགྲུབ་པའི་རྒྱུར་འགྱུར་རོ། ། བཅས་ཞེས་པ་རྟེན་ཞུ་བ་དེ་ཉིད་བརྟེན་པ་བདེ་བ་དང་བཅས་ཞེས་པའམ། ཡང་ན་ཉོན་མོངས་པ་ལྔ་པོ་དེ་ཉིད་རྟེན་ཞུ་བ་དང་བཅས་ཞེས་པའོ། ། དེ་རྣམས་ཅེས་པ།
ཕུང་པོ་ལྔ། ཉོན་མོངས་པ་ལྔ། བདུད་རྩི་ལྔ་པོ་རྣམས་ཏེ། དེ་རྣམས་ཀྱི་རྟེན་དུ་འགྱུར། ཞེས་པའི་དོན་ཏོ། ། མདོར་ན་གྲུ་གསུམ་ཅེས་པས་ཨེའི་དོན་བསྟན། ཚངས་སོགས་ཅེས་པས་ཝཾ་གི་དོན་བསྟན། དེ་ཉིད་སྤྱིར་རྒྱུད་གསུམ་ལ་སྦྱར་ཡང་། ཁྱད་པར་ཉེ་རྒྱུ་ལ་བརྟེན་ནས་འབྲས་བུ་མངོན་དུ་བྱེད་པའི་ཐབས་གཙོ་བོར་བསྟན། གཉིས་པ་ནི།
གནས་ཅེས་པ་ཁྱད་པར་གྱི་གཞིར་བཞག གང་ལ་ན་སྲོག་ཆགས་ཀུན་གྱི་སྙིང་ལའོ། ། གང་ན་གོང་དུ་སྨོས་པའི་རྟེན་དང་བརྟེན་པར་བཅས་པ་དེ་ཉིད་དོ། ། དེའི་རྒྱུ་མཚན་སེམས་ཅན་ཐམས་ཅད་ཀྱི་སེམས་ཀྱི་ཆོས་ཉིད་དེ་ཀུན་འགྲོའི་དབང་ཕྱུག་ཡིན་པས་སོ། ། དེ་ཉིད་ཀྱི་མཚན་ཉིད་གསུམ་སྟེ། དོན་དམ་པར་སྤྲོས་པ་དང་བྲལ་བས་ཤེས་རབ་ཀྱི་ཕ་རོལ་ཏུ་ཕྱིན་པར་བསྟན། ཀུན་རྫོབ་ཏུ་འཁོར་འདས་གཉིས་ཀའི་གཞི་བྱེད་པས་རྣམ་པའི་གཟུགས་ཅན་མ། དེ་ཉིད་ཆོས་ཉིད་ཀྱིས་ཕར་ཡང་ཡུལ་དུ་མི་བྱེད། ཚུར་ཡང་ཡུལ་དུ་བྱ་བ་མ་ཡིན་པས་ཡུལ་ལས་རྣམ་པར་འདས་སོ། ཁྱད་པར་ཉེ་རྒྱུ་ལ་སྦྱར་ན་ཨེ་ཝཾ་གིས་བསྟན་པའི་དོན་དེ་ཉིད་ངོ་བོ་མི་རྟོག་པ་བསྐྱེད་པས་ཤེས་རབ་ཀྱི་ཕ་རོལ་ཏུ་ཕྱིན།
ཐབས་ཞུ་བདེ་དང་བཅས་པས་ཀུན་རྫོབ་རྣམ་པའི་གཟུགས་ཅན་མ་ཚུ་རོལ་མཐོང་བའི་ཡུལ་མ་ཡིན་པས་ཡུལ་ལས་རྣམ་པར་འདས། ཉམས་སུ་མྱོང་བའི་བདག་ཉིད་ཡིན་པས་སྲོག་ཆགས་ཀུན་གྱི་སྙིང་ལ་གནས་ཅེས་པའི་དོན་ཏོ། ། ཡང་མཐར་ཐུག་དེ་ཁོ་ན་ཉིད་ལ་སྦྱར་ན། དེ་ཉིད་ཤེས་རབ་ཕ་རོལ་ཕྱིན། ། ཅེས་པས་མཚོན་བྱ་རྣམ་ཐར་སྒོ་གསུམ། ཀུན་རྫོབ་རྣམ་པའི་གཟུགས་ཅན་མ། ཅེས་པས་མཚོན་བྱེད་ཨེ་གྲུ་གསུམ། དེ་ཉིད་ཡུལ་ལས་རྣམ་པར་འདས་ཅེས་པས་དབྱིངས་སྟོང་པ་ཉིད་རྣམ་རྟོག་གི་ཡུལ་མ་ཡིན་པར་བསྟན། སྲོག་ཆགས་ཀུན་གྱི་སྙིང་ལ་གནས་ཅེས་པས་ཡེ་ཤེས་སེམས་ཀྱི་ཆོས་ཉིད་དུ་བསྟན། གཉིས་པ་དེ་རྟོགས་ནས་དངོས་གྲུབ་འབྱུང་བ་ལ་གཉིས།
མཐར་ཐུག་སངས་རྒྱས་འགྲུབ་པ་དང་། གནས་སྐབས་སུ་ཐུན་མོང་གི་དངོས་གྲུབ་འགྲུབ་པའོ། ། དང་པོ་ནི། ཐབས་ལས་བྱུང་བའི་ཡེ་ཤེས་རྟོགས་ན་ཕན་ཡོན་ཇི་ལྟ་བུ་ཞེ་ན། ཐོབ་པར་འགྱུར་ཅེས་པ་གཞིར་བཞག གང་ན་སངས་རྒྱས་ཉིད་དོ། ། ཕན་ཡོན་གཞན་མེད་དམ་ཞེ་ན། དེ་རྒྱས་པར་བསྟན་པས་ཅི་ཞིག་བྱ་སྟེ། མདོར་བསྡུས་པས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་དེར་འདུས་པ་དེའི་ཕྱིར་རོ། ། དུས་ཇི་སྲིད་ན་ཕ་རོལ་ཏུ་ཕྱིན་པའི་ཐེག་པས་སངས་རྒྱས་གང་ཐོབ་པའི་དུས་བསྐལ་པ་བྱེ་བ་གྲངས་མེད་པས་ཐོགས་པ་དེ་ཉིད་སྐྱེ་བ་འདིར་ནིའོ། །
ཐབས་གང་གིས་ན། དམ་པའི་བདེ་བ་སྟེ། ཞུ་བདེ་ལྷན་ཅིག་སྐྱེས་པའི་ཡེ་ཤེས་མངོན་དུ་བྱེད་པའི་ཐབས་སོ། ། ཡང་ན་ཅེས་པས་ཕ་རོལ་ཏུ་ཕྱིན་པའི་མཐར་ཐུག་བཅུ་གཅིག་ཀུན་ཏུ་འོད་ཐོབ་པར་མ་ཟད་རྡོ་རྗེ་ཐེག་པའི་མཐར་ཐུག་བཅུ་གསུམ་རྡོ་རྗེ་འཛིན་པ་ཉིད་དོ། ། གཉིས་པ་ནི། ཡང་ན་ཅེས་པས་སྐྱེ་བ་འདིར་རྡོ་རྗེ་འཛིན་པ་ཉིད་ཐོབ་པས་ཐུན་མོང་གི་དངོས་གྲུབ་ཀྱང་ཐོབ་པར་བསྟན། ཐོབ་ཅེས་པ་གཞིར་བཞག གང་གིས་ན་ཞུ་བདེ་ལྷན་ཅིག་སྐྱེས་པའི་ཡེ་ཤེས་མངོན་དུ་བྱེད་པའི་ཐབས་འདིས་ནིའོ། ། གང་ན་ཐུན་མོང་གི་དངོས་གྲུབ་རབ་འཁོར་ལོས་བསྒྱུར་བའམ་དེར་མ་ཟད་འབྲིང་དངོས་གྲུབ་ཆེན་པོ་བརྒྱད་གཞན་ཡང་དེར་མ་ཟད་ཡིད་ལ་འདོད་པ་སྟེ། དངོས་གྲུབ་དམན་པ་ཞི་བ་ལ་སོགས་པའང་ཐོབ་ཅེས་པའི་དོན་ཏོ། །
གང་ཟག་གང་གིས་ན། ཁྱོད་ཅེས་པ་ལྷན་ཅིག་སྐྱེས་པའི་ཡེ་ཤེས་རྒྱུད་ལ་སྐྱེས་པའི་གང་ཟག་གོ ། གསུམ་པ་མ་རྟོགས་ན་འཁོར་བར་འཆིང་བའི་ཚུལ་ནི་བཅིངས་ཅེས་པའམ་འཁོར་ཞེས་པ་ཁྱད་པར་གྱི་གཞིར་བཞག གང་ན་འགྲོ་དྲུག་སེམས་ཅན་ནོ། ། གང་གིས་ན་ཉོན་མོངས་པའི་ཀུན་ནས་ཉོན་མོངས་པ་དང་། ལས་ཀྱི་ཀུན་ནས་ཉོན་མོངས་པ་དང་། སྐྱེ་བའི་ཀུན་ནས་ཉོན་མོངས་པ་འདིས་ནིའོ། ། ཚུལ་ཇི་ལྟར་ན་སེམས་ཅན་སོ་སོར་བཅིངས་པ་གང་། རང་གི་ཡན་ལག་ཉིད་ཀྱིས་འཇོམས་ཅེས་པའི་དོན་ཏེ། སོ་སོར་ནི་ཉོན་མོངས་པ་གསུམ་གྱིས་སོ། །
ཡན་ལག་ནི་རྟེན་འབྲེལ་བཅུ་གཉིས་ཀྱི་ཚུལ་དུ་འཁོར་བའོ། ། གཏི་མུག་ཆགས་སྡང་ང་རྒྱལ་དང་། ། ཕྲག་དོག་དང་ནི་ཉོན་མོངས་ལྔས། ། ཅེས་པས་ཉོན་མོངས་པའི་ཀུན་ནས་ཉོན་མོངས་པ་བསྟན། སྡིག་པ་དུ་མ་བྱེད་པར་འགྱུར། ། ཅེས་པས་ལས་ཀྱི་ཀུན་ནས་ཉོན་མོངས་པ་བསྟན། འཁོར་བར་འཁོར་ཞིང་སྐྱེ་བ་ཉིད། ། ཅེས་པས་སྐྱེ་བའི་ཀུན་ནས་ཉོན་མོངས་པ་བསྟན། ཇི་ལྟར་སྐྱེ། ཇི་ལྟར་འཁོར།
ཇི་ལྟར་བཅིངས་སྙམ་ན། ཉོན་མོངས་པས་ནི་རྨོངས་གྱུར་པས། ཅེས་པས་རྟེན་འབྲེལ་ཡན་ལག་དང་པོ་མ་རིག་པ་དངོས་བསྟན། སྡིག་པ་དུ་མ་ཅེས་པས་རྒ་ཤིའི་བར་ཡན་ལག་ལྷག་མ་བཅུ་གཅིག་བསྟན། དེ་ལྟར་ཚུལ་བཅུ་གཉིས་ཀྱིས་སྐྱེ་ཞིང་འཁོར་རོ། ། གཉིས་པ་ཐབས་ཀྱི་རྒྱུད་ནི་དེ་ལྟར་བཅིངས་པ་དེ་ལས་གྲོལ་བྱེད་ཀྱི་ཐབས་གང་ལས་གྲོལ་སྙམ་པ་ལ། སྤྲུལ་ཅེས་པ་གཞིར་བཞག གང་གིས་ན་སངས་རྒྱས་ཀྱིས་སོ། ། དེའི་མཚན་ཉིད་ཇི་ལྟ་བུ་ཞེ་ན། འདི་བཅོམ་ཞེས་པ་སྤངས་པ་ཕུན་སུམ་ཚོགས་པ་སྟེ།
ཉོན་མོངས་པ་གསུམ་གྱིས་འཁོར་བ་འདིའོ། ། མཁྱེན་ཞེས་པ་རྟོགས་པ་ཕུན་སུམ་ཚོགས་པ་སྟེ། འཁོར་བའི་གནས་ལུགས་ཐུགས་སུ་ཆུད་པའོ། ། ཚུལ་ཇི་ལྟར་ན་རིགས་པས་ནི་ཅེས་པ་ཉོན་མོངས་པ་ལྔ་པོ་དེ་དང་དེའི་གཉེན་པོར་རིགས་ལྔ་པོ་དེ་དང་དེའི་རྣམ་པར་རོ། ། གང་གི་ཆེད་དུ་ན་ཐུགས་རྗེ་ཆེན་པོས་འཁོར་བའི་རྒྱ་མཚོར་ལྷུང་བའི་སེམས་ཅན་ཐར་པའི་སྦྱོར་བ་དང་བྲལ་ཞིང་སྡུག་བསྔལ་གསུམ་མམ་བརྒྱད་ཀྱིས་སྡུག་བསྔལ་བར་མཐོང་ནས་ནིའོ། ། ཐབས་གང་ན་དེ་ལ་གཉིས། ཐབས་ཀྱི་ངོ་བོ་དང་། ཐབས་ཀྱི་ཁྱད་པར་རོ། ། དང་པོ་ནི། ཐབས་དང་ཤེས་རབ་ཅེས་པ་སྤྱིར་སྟོང་པ་དང་སྙིང་རྗེ་གཉིས་སུ་མེད་པ་ཡིན་ལ་ཁྱད་པར་ཨེ་ཝཾ་གིས་མཚོན་བྱེད་རྡོ་རྗེ་དང་པདྨའམ་ཡུམ་གྱི་མཁའ་དང་མཆོག་གི་ཟེ་བའམ་ཐབས་ཞུ་བདེ་གཉིས།
ཤེས་རབ་མི་རྟོག་པ་སྤྲུལ་པའི་རྒྱུས་ཅེས་པ་མངོན་དུ་བྱས་པའི་མཐུས། ཉོན་མོངས་རྣམས་ནི་ཡིད་ཆེས་འགྱུར། ། ཅེས་པ་ཐབས་དེས་ཉོན་མོངས་པ་ལྔ་མཚོན་བྱེད་དཔེའི་ཡེ་ཤེས་ལྔར་འགྱུར་ཞིང་དེས་མཚོན་པས་ཉོན་མོངས་པ་ལྔ་པོ་འདི་ནི་འབྲས་བུ་མཚོན་བྱ་དོན་གྱི་ཡེ་ཤེས་ལྔར་འགྱུར་རོ། ། དེ་ཉིད་ཀྱིས་ཁམས་གསུམ་དུ་ནི་མཚན་མ་དང་རྣམ་པར་རྟོག་པའི་དྲི་མ་མེད་ཅིང་ཐུགས་རྗེ་ཆེན་པོ་དང་སྨོན་ལམ་གྱི་ཤུགས་ཀྱིས་རིགས་ལྔའི་རྣམ་པར་སྣང་བར་གྱུར་རོ། ། གཉིས་པ་ལ་གནས་ཡོངས་སུ་བསྒྱུར་བ་དང་། སྤང་བྱ་ཉིད་ལམ་དུ་བྱེད་པའོ། ། དང་པོ་ནི། གནས་གྱུར་པ་ཅེས་པ་གཞིར་བཞག གང་ན་ཕུང་པོ་ཁམས་དང་སྐྱེ་མཆེད་རྣམས། འདི་ཉིད་དམ།
ཁྱད་པར་ཉོན་མོངས་པ་ལྔ་པོ་རྣམས་སོ། ། གང་གིས་ན། སངས་རྒྱས་ཀྱིས་སྤྲུལ་རིགས་ལྔའམ། ། ཐབས་དང་ཤེས་རབ་སྤྲུལ་པའི་རྒྱུས། ། ཅེས་པ་ཁ་བསྐངས་ནས་རྫོགས་པའི་རིམ་པ་དང་བསྐྱེད་པའི་རིམ་པའི་ཐབས་ཀྱིས་སོ། ། གང་དུ་ན་དེ་ནི་དེའི་ངོ་བོ་ཅན། ། ཅེས་པ་དང་། འདི་ཉིད་རྣམ་དག་མཚོན་པ་ཅེས་པ་མཚོན་བྱེད་དཔེའི་ཡེ་ཤེས་ལྔ་དང་། མཚོན་བྱ་དོན་གྱི་ཡེ་ཤེས་ལྔར་བསྒྱུར་བའམ་བསྐྱེད་རིམ་ལྟར་ན། དགྱེས་པའི་རྒྱལ་བ་གར་མཁན་མཆོག །
ཅེས་པ་རིགས་ལྔ་པོ་དེ་དང་དེའི་རྣམ་པར་རོ། ། ཚུལ་ཇི་ལྟར་ན། བུད་ཤིང་བསྲེགས་པའི་རིགས་པས་ནི། ། ཅེས་པ་མེས་བུད་ཤིང་བསྲེགས་པ་ན་ཡང་མེ་བུད་ཤིང་ལས་བྱུང་བས་བུད་ཤིང་གི་རིགས་ཡིན་ཞེས་བརྗོད་པ་ལྟར། ཉོན་མོངས་པ་ཞེ་སྡང་སྤངས་པའི་བཅོམ་ལྡན་འདས་ལའང་ཞེ་སྡང་རྡོ་རྗེ་ཞེས་བརྗོད་དོ་ཞེས་བླ་མ་གསུང་ངོ་། ། རྒྱལ་པོ་ཨིནྡྲ་བྷཱུ་ཏིས་ནི་ཉོན་མོངས་པ་རྣམས་འཇོམས་པ་ལ་ཉོན་མོངས་པའི་སྐུར་བསྟན་པས་ཅི་བྱ་དེ་ལས་བཟློག་པ་ཞིག་དགོས་སོ་སྙམ་པ་ལ། བུད་ཤིང་བསྲེགས་པའི་རིགས་པ་སྟེ། བུད་ཤིང་བསྲེགས་པ་ལ་བུད་ཤིང་ཉིད་ལ་མེ་སྦར་བས་བསྲེག་གི་ཆུས་བསྲེག་པ་ན་མ་ཡིན་ནོ། ། དེ་བས་ན་རྩྭ་དང་ཤིང་ལས་མེ་བྱུང་བས་ནི་དེ་ཉིད་བསྲེག་ཞེས་གསུངས་པ་ལྟ་བུའོ། ། ཞེས་བྱ་བ་བཤད་དོ། །
གཉིས་པ་ནི། གང་དང་གང་གིས་གནས་གྱུར་པ། ། དེ་ནི་དེ་ཡི་ངོ་བོ་ཅན། ། ཅེས་པ་ལ་འཕྲོས་ནས། གནས་གྱུར་ཅེས་པ་གཞིར་བཞག གང་ན་གཏི་མུག་གོ ། གང་དུ་ན་གཏི་མུག་ཉིད་རྣམ་པར་དག་པ་བསྐྱེད་རིམ་ལྟར་ན་རྣམ་པར་སྣང་མཛད། རྫོགས་རིམ་ལྟར་ན་ཆོས་དབྱིངས་ཡེ་ཤེས། གང་གིས་ན་ཐབས་ཀྱིས་སོ། ། ཚུལ་ཇི་ལྟར་ན་དགྲ་བོ་ནུས་པ་དང་ལྡན་པ་ལ་དེ་བས་ཀྱང་དགྲ་བོ་ནུས་པ་ཆེ་བར་བསྟན་པས་དགྲ་བོ་དེ་བསྣུན་པས་འདུལ་བར་བྱེད་པ་དེ་བཞིན་དུའོ། །
ཚུལ་དེ་ལྟར། ཞེ་སྡང་དག་པས་ཞེ་སྡང་ཉིད། ། འདོད་ཆགས་དག་པས་འདོད་ཆགས་ཏེ། ། ང་རྒྱལ་དག་པས་ང་རྒྱལ་ཆེ། ། ཕྲག་དོག་དག་པས་ཕྲག་དོག་ཉིད། ། ཐམས་ཅད་རྣམ་དག་རྡོར་འཛིན་མགོན། ། དེའི་ངོ་བོ་ཅེས་པ་དབྱིངས་ཏེ། ཉོན་མོངས་པ་ལྔའི་དབྱིངས་དང་། ཡེ་ཤེས་ལྔའི་དབྱིངས་སོ། ། དང་པོ་ནི།
ཉོན་མོངས་ལྔ་ནི་མཉམ་པར་འགྱུར། ། ཅེས་པས་བསྟན། གཉིས་པ་ནི། དེའི་ཤུགས་ལ་ཡེ་ཤེས་ལྔ་ནི་མཉམ་པར་འགྱུར་ཅེས་པའང་རྟོགས་པར་བྱ་ཞིང་རྣམ་པར་དག་པ་ཅེས་པས་ཉོན་མོངས་པ་ལྔའི་དབྱིངས་གནས་གྱུར་པའམ། ཡེ་ཤེས་ལྔའི་དབྱིངས་རྣམ་པར་དག་པས་རྡོ་རྗེ་སེམས་དཔའ་ཞེས་བྱ་བའི་དོན་ཏོ། ། གསུམ་པ་འབྲས་བུའི་རྒྱུད་ལ་གཉིས། ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་འབྲས་བུ་ཉིད་གཏན་ལ་དབབ་པ་དང་། ཐབས་ཐུན་མོང་མ་ཡིན་པ་བླ་མ་ལ་རག་ལས་པར་བསྟན་པ་གཉིས། དང་པོ་ནི། སྐྱེ་ཅེས་པ་ཁྱད་པར་གྱི་གཞིར་བཞག
གཞི་གང་ལ་ན་རང་བཞིན་ལྷན་སྐྱེས་སམ། ཨེ་ཝཾ་གིས་མཚོན་པའི་རྟེན་ལུས་དང་། བརྟེན་པ་བདུད་རྩི་ལྔ་དང་ཉོན་མོངས་པ་ལྔ་པོ་འདི་ལས་སོ། ། ཐབས་གང་གིས་ན། དེ་ལྟར་ཞུ་བདེ་ལྷན་ཅིག་སྐྱེས་པའི་ཡེ་ཤེས་མངོན་དུ་བྱེད་པའི་ཐབས་སམ། སྤྱིར་རིམ་པ་གཉིས་ཀྱིས་སོ། ། འབྲས་བུ་གང་ན་ཕུང་པོ་ལྔ་གནས་གྱུར་པ་ལས་རིགས་ནི་རྣམ་པ་ལྔ་རྣམས་དང་། གོང་གི་ཚངས་སོགས་ཀྱི་བརྡས་ཉོན་མོངས་པ་ལྔ་གནས་གྱུར་པ་ལས་ཡེ་ཤེས་ལྔ་དང་། བདུད་རྩི་ལྔ་གནས་གྱུར་པ་ལས་སངས་རྒྱས་ལྔ། ནང་གི་སྐྱེ་མཆེད་གནས་གྱུར་པ་ལས་རྡོ་རྗེ་སྙིང་པོ་དང་ཅེས་པས་མཚོན་ནས་བྱང་ཆུབ་སེམས་དཔའ།
དེའི་ཤུགས་ལ་ཕྱིའི་སྐྱེ་མཆེད་གནས་གྱུར་པ་ལས་ལྷ་མོ། ཡན་ལག་གམ་ཚིགས་གནས་གྱུར་པ་ལ་ཁྲོ་བོར་འགྱུར་རོ། ། ཡང་ཐབས་ཀྱིས་མ་ཟིན་ན་ཁམས་གསུམ་གྱི་སེམས་ཅན་ཐམས་ཅད་ཀྱང་འདི་ལས་འབྱུང་ཅེས་སྦྱར་རོ། ། གཉིས་པ་ནི། རྙེད་པར་འགྱུར་ཅེས་པ་གཞིར་བཞག གང་ན་ནང་གི་དབྱེ་བ་ཅེས་པ་སྤྱིར་ལུས། ཁྱད་པར་རྩ་དང་རླུང་དང་ཐིག་ལེ་ལ་གནད་དུ་བསྣུན་པའི་གདམས་ངག་འདི་ཉིད་དོ། ། གང་ལས་ན་བླ་མའི་ཞལ་ལས་སོ། ། འདིའི་མཚན་ཉིད་ཇི་ལྟ་བུ་ཞེ་ན། ཅེས་པ་གཞིར་བཞག
གང་ན་བླ་མ་དག་གི་གདམས་ངག་གོ ། གང་གི་སྒོ་ནས་ན། དབང་དང་། རྒྱུད་དང་། མན་ངག་གི་སྒོ་ནས་ཤིན་ཏུ་གསལ་བ་སྟེ། དེ་ཁོ་ན་ཉིད་རྟོགས་པའི་མཚན་ཉིད་གསུམ་དང་ལྡན་པ་ནིའོ། ། གང་དུ་ན་འཛམ་གླིང་དེ་འདིར་རོ། ། ཚུལ་ཇི་ལྟར་ན་སངས་རྒྱས་དང་འདྲ་བར་རོ། ། དེ་ལྟར་མཚན་ཉིད་དང་མི་ལྡན་ན་ཅིར་འགྱུར་ཞེ་ན། རྙེད་མི་འགྱུར་ཅེས་པ་གཞིར་བཞག
གང་ན་སྔགས་དང་ཕྱག་རྒྱ་སོགས་སྔོན་དུ་འགྲོ་བའི་དེ་ཁོ་ན་ཉིད་ཀྱི་གདམས་ངག་གོ ། གང་གིས་ན་སེམས་ཅན་རྣམས་ཀྱིས་སོ། ། གང་ལས་ན་བླ་མ་དམན་པ་སྟེ་མཚན་ཉིད་གསུམ་དང་མི་ལྡན་པ་ལས་སོ། ། དེའི་ཤུགས་ལ་མཚན་ཉིད་དང་ལྡན་ན་བླ་མ་དམ་པར་གོ་བར་བྱའོ། ། གཉིས་པ་རྗོད་བྱེད་གླིང་གཞིས་རྒྱས་པར་བཤད་པ་ལ་གཉིས། སྒྲུབ་བྱེད་ལམ་དུ་བཤད་པ་དང་། བསྒྲུབ་བྱ་མཐར་ཐུག་ཏུ་བཤད་པའོ། ། དང་པོ་ལ་གཉིས། ཡི་གེ་བཞི་སྦས་དོན་འབའ་ཞིག་ལ་སྦྱར་བ་དང་། ཡི་གེ་བཅུ་གཉིས་སྤྱི་སྦས་པ།
མཐར་ཐུག་ཐུན་མོང་གི་རྒྱས་པར་བཤད་པའོ། ། དང་པོ་ལ་གཉིས། རང་བྱིན་གྱིས་བརླབ་པ་དང་། དཀྱིལ་འཁོར་འཁོར་ལོའོ། ། དང་པོ་ལ་གཉིས།

ཨེ་ཝཾ་གིས་མཚོན་པ་སྤྲུལ་པའི་འཁོར་ལོ་ལ་རྟེན་ནས་དངོས་གྲུབ་བསྒྲུབ་པ་དང་། ཨེ་ཝཾ་མ་ཡས་མཚོན་པ་འཁོར་ལོ་བཞིའི་གནས་ལུགས་བསྟན་པའོ། ། དང་པོ་ལ་གཉིས། རྟེན་འཁོར་ལོའི་གནས་ལུགས་དང་། དེ་ལམ་དུ་བྱས་པས་དངོས་གྲུབ་འབྱུང་བའི་ཚུལ་ལོ། ། དང་པོ་ལ་མདོར་བསྟན། རྒྱས་བཤད། ཤིན་ཏུ་རྒྱས་པར་བཤད་པ་དང་གསུམ། དང་པོ་ནི། ནང་གི་དབྱེ་བ་ཅེས་པ་ལ་འཕྲོས་ནས་ནང་ལུས་ལ་གནད་དུ་བསྣུན་པའི་ཐབས་བསྟན། དེའི་ནང་ནས་འཁོར་ལོ་བཞི་ལ་གནད་དུ་བསྣུན་པ་བསྟན།
ཁྱད་པར་དུ་སྤྲུལ་པའི་འཁོར་ལོ་ལ་གནད་དུ་བསྣུན་པའི་ཕྱིར་དེའི་གནས་ལུགས་བསྟན། གྲུ་གསུམ་ནི་ལྟེ་བའི་ནང་གི་ནམ་མཁའ་སྣ་ཚོགས་མདུད་པ་གྲུ་གསུམ་མོ། ། དེར་རང་འབྱུང་གི་ཡེ་ཤེས་སྐྱེ་བའི་གནས་ཡིན་པས་དག་པའོ། ། གང་གིས་བསྟན་ན་ཨེའི་དབྱིབས་ལྟར་གནས་པས་ཨེས་བསྟན་ཏོ། ། དེའི་དབུས་ནི་ནམ་མཁར་རོ། ། དགྱེས་པ་ནི་རང་བྱུང་གི་ཡེ་ཤེས་ཀྱི་གཞིར་གྱུར་པས་སོ། ། དེ་བས་ན་ཨེ་ཝཾ་ཟུང་དུ་ཆུད་པའི་དོན་གྱིས་ཨ་ཝ་དྷཱུ་ཏི་ཨ་ཤད་ལྟ་བུ་གནས་པ་ལ་རོ་རྐྱང་གིས་དཀྲིས་པས་ཝཾ། དེ་ལྟ་བུ་གནས་བསྡུ་བ་ནི། གྲུ་གསུམ་དཀྱིལ་འཁོར་ཉམས་དགའ་བར། ། ཞེས་བྱ་བའོ། །
དེས་ཅི་བྱེད་སྙམ་ན་རྡོ་རྗེ་སྟེ། རྣམ་པར་རྟོག་པས་མི་ཕྱེད་པ་རང་འབྱུང་གི་ཡེ་ཤེས་སོ། ། ཡང་ར་ལི་ནི་རོལ་པའམ། ངོ་མཚར་བ་སྟེ། རང་འབྱུང་གི་ཡེ་ཤེས་དེ་རྣམ་པར་འབྱུང་ཞེས་བྱ་བའི་དོན་ཏོ། ། གནས་དེ་ཉིད་ལ་ནང་སྔགས་ཀྱི་རྡོ་རྗེ་བཙུན་མོའི་བྷ་ག་ཞེས་ཀྱང་བྱ་སྟེ། རང་འབྱུང་གི་ཡེ་ཤེས་ཀྱི་བདེ་བ་ལ་ལོངས་སྤྱོད་པའི་གནས་ཡིན་པའི་ཕྱིར་རོ། ། དེ་བཞིན་དུ་ནང་སྔགས་ཀྱི་ཆོས་ཀྱི་འབྱུང་གནས་ཞེས་བྱ་བར་བཤད་དེ། ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་འཁོར་འདས་གཉིས་ཀའི་གཞི་བྱེད་པའི་ཕྱིར་རོ། ། གཉིས་པ་ནི།
ཕྱིའི་དབྱིབས་གྲུ་གསུམ་པ་དེའི་ནང་དུ་སོན་པའི་འཁོར་ལོའི་གནས་ལུགས་ནི་རྣམ་པར་གནས་ཅེས་པ་གཞིར་བཞག གང་ལ་ན་པད་མ་ནི་འདབ་མ་བརྒྱད་པ་སྙིང་པོར་བཅས་པ་དེ་ལའོ། ། གང་ན་ཨཱ་ལི་ཀཱ་ལི་འདྲེས་ཅེས་པ་དང་སྡེ་ཚན་བརྒྱད་ནིའོ། ། ཚུལ་ཇི་ལྟར་ན་འདྲེས་ཅེས་པ་སྙིང་པོའི་ལྟེ་བ་ལ་ཨྂ་ངོ་། ། སྡེ་ཚན་བརྒྱད་ཅེས་པ་འདབ་མ་བརྒྱད་ལའོ། ། དེ་ལ་གནད་དུ་བསྣུན་པའི་ཐབས་ཀྱིས་དངོས་གྲུབ་ཅི་ཞིག་ཐོབ་སྙམ་ན། བྱེད་པར་འགྱུར་ཅེས་པ་གཞིར་བཞག གང་ན་ནང་སྔགས་ཀྱི་ལས་ཀྱི་ཚོགས་ནིའོ། ། དེའི་རྟེན་འབྲེལ་གྱིས་ཕྱིའི་ལས་ཚོགས་ཞི་བ་ལ་སོགས་པ་ཡང་ངོ་། ། གང་ལ་ན་ལུས་ཅན་གྱི་ཅེས་པ་ནང་ལུས་ལ་གནད་དུ་བསྣུན་པའི་རྣལ་འབྱོར་པ་ལའོ། །
ཐབས་གང་གིས་ན་སྔགས་ཀྱི་གཟུགས་ཏེ། ལྟེ་བའི་ཨྂ་སྡེ་ཚན་བརྒྱད་ཀྱི་གཙོ་བོ་ཡི་གེ་བརྒྱད་ལ་གནད་དུ་བསྣུན་པའི་ཐབས་ཀྱིས་སོ། ། ཐབས་ལས་བྱུང་བའི་ཡེ་ཤེས་དེ་ཉིད་མཚན་མ་དང་རྣམ་པར་རྟོག་པ་ལས་ཡིད་སྐྱོབ་པའི་དོན་གྱིས་སྔགས་སོ། ། གསུམ་པ་ལ་འཁོར་ལོ་བཞི་ཆར་ལ་ཡི་གེ་དགོད་པ་སྔགས་དང་བརྗོད་པ་ཐམས་ཅད་ཀྱི་གཞིར་བསྟན་པ་དང་། སྤྲུལ་པའི་འཁོར་ལོའི་ནང་སྐོར་གྱི་ཡི་གེ་དགོད་པ་སྔགས་དང་བརྗོད་པ་ཐམས་ཅད་ཀྱི་གཞིར་བསྟན་པའོ། ། དང་པོ་ལ་ཡི་གེ་དགོད་པ་དང་། སྔགས་ཀྱི་གཞིར་བསྟན་པ་གཉིས། དང་པོ་ལ་མདོར་བསྟན། རྒྱས་བཤད་གཉིས། དང་པོ་ནི།
ངེས་པར་གནས་ཅེས་པ་གཞིར་བཞག གང་ལ་ན་རིག་བྱེད་ཅེས་པའི་བརྡས་བཞི་སྟེ། འཁོར་ལོ་བཞི་འདབ་མ་དང་བཅས་པ་རྣམས་ལའོ། ། གང་ན་ཨཱ་ལི་བཅུ་དྲུག ཀཱ་ལི་སུམ་ཅུ་རྩ་བཞི་བསྡོམས་པས་ཡི་གེ་ལྔ་བཅུ་ཉིད་དོ། ། གཉིས་པ་ནི། ཡི་གེ་ལྔ་བཅུ་གང་ཞེ་ན། ཨ་ཅེས་པས་ཨ་ཡི་སྡེ་ཚན་ཨཱ་ལི་བཅུ་དྲུག ཀ་ཅེས་པས་ཀའི་སྡེ་ཚན་ཡི་གེ་ལྔ། དེ་བཞིན་དུ་ཙ་སྡེ།
ཊ་སྡེ། ཏ་སྡེ། པ་སྡེ་རྣམས་ལ་ཡི་གེ་ལྔ་ལྔ། ཡ་ཅེས་པས། མཐར་གནས་ཀྱི་སྡེ་ཚན་ལ་ཡི་གེ་བཞི། ཤ་ཅེས་པས་དྲོ་བའི་སྡེ་ཚན་ལ་ཡི་གེ་བཞི། དེ་དག་ཐབས་ཀྱིས་ཟིན་ན་དགའ་བ་སྐྱེད་པར་བྱེད་པ་ལྔ་བཅུའོ། ། ཡང་ཅེས་པས་དེར་མ་ཟད་སྡེ་ཚན་གྱི་གཙོ་བོ་ཡི་གེ་བརྒྱད་ཀྱིས་ལས་ཀྱི་ཚོགས་བྱེད་པར་ཅེས་པའི་དོན་ཏོ། ། མཉམ་པ་དག་ཏུ་ཅེས་པས་སྤྱིར་འཁོར་ལོ་བཞི་ཆར་ལ་ཡི་གེ་ལྔ་བཅུ་དགོད་པ་བསྟན། སྤྲུལ་པ་ཅེས་པས་ཁྱད་པར་སྤྲུལ་པའི་འཁོར་ལོའི་ཕྱི་སྐོར་གྱི་འདབ་མ་རྣམས་ལ་ཡི་གེ་ལྔ་བཅུ་དགོད་པ་བསྟན།
ཚུལ་ཇི་ལྟར་ན་ལུས་ཀྱི་ནང་དུ་སོན་པའི་པད་མ་སྟེ། འཁོར་ལོ་བཞི་པོ་རྣམས་ལ། འདབ་བརྒྱད་སོ་སོར་ཕྱོགས་དང་མཚམས་རྣམས་སུ་ནི་ཡི་གེ་ལྔ་བཅུ་པོ་འདི་རྣམས་རིགས་པས་དགོད་པ་མན་ངག་བཞིན་ནོ། ། རྡོ་རྗེ་ཅེས་པ་སྤྱིར་རྡོ་རྗེའི་ལུས། ཁྱད་པར་འཁོར་ལོ་བཞི་ཡང་ན་རྡོ་རྗེ་རྩ་དབུ་མ། ལྟེ་བ་སྤྲུལ་པའི་འཁོར་ལོ། དེ་ལ་གནད་དུ་བསྣུན་པས་རང་འབྱུང་གི་བདེ་བ་ལ་རོལ་པའི་ཕྱིར་ཨ་ར་ལིའོ། ། གཉིས་པ་སྔགས་ཀྱི་གཞིར་བསྟན་པ་ནི་རྡོ་རྗེ་སྙིང་པོ་ཅེས་བོས་ནས། རྟེན་ལུས་ཀྱི་གནས་ལུགས་དང་བརྟེན་པ་སེམས་ཀྱི་རང་བཞིན། ཁྱད་པར་ལྟེ་བའི་ཨཾ་དང་།
རང་འབྱུང་གི་ཡེ་ཤེས་འདི་མངོན་དུ་བྱས་པ་ལས་བརྗོད་པ་ཐམས་ཅད་ཀྱི་གཞིའམ་མཚན་རྟོག་ལས་ཡིད་སྐྱོབ་པས་སྔགས་རྣམས་ཉིད་དང་། རྒྱུད་ནས་གསུངས་པའི་རྒྱུད་དམ་གཟུགས་བསྒྱུར་བ་རྣམས་དང་། ཕྱི་རོལ་དཔེ་དང་གཏན་ཚིགས་ལ་སོགས་པའི་ཚུལ་གྱི་བསྟན་བཅོས་ཀྱི་བརྗོད་བྱེད་ཐམས་ཅད་ཀྱང་ཚུལ་འདི་ལས་འབྱུང་ངོ་། ། ལུང་ལས་གཞན་དུ་ཅུང་ཟད་ཀྱང་མི་རྙེད་ཅིང་འབྱུང་བ་མེད་དོ། ། གཉིས་པ་སྤྲུལ་པའི་འཁོལ་ལོའི་ནང་སྐོར་གྱི་ཡི་གེ་དགོད་པ་སྔགས་དང་བརྗོད་པ་ཐམས་ཅད་ཀྱི་གཞིར་བསྟན་པ་ལ་ཡི་གེ་དགོད་པ་དང་། བརྗོད་པ་ཐམས་ཅད་ཀྱི་གཞིར་བསྟན་པ་གཉིས། དང་པོ་ནི། སྤྲུལ་པའི་འཁོར་ལོའི་ཕྱི་སྐོར་གྱི་འདབ་མ་དྲུག་ཅུ་རྩ་བཞི་པ་དེ་རྣམས་ཀྱི་དབུས་སུ་ཟེའུ་འབྲུ། ནང་སྐོར་གྱི་འདབ་མ་བརྒྱད་གནས། དེའི་སྙིང་པོ་ལ་སྡེ་ཚན་བརྒྱད་དམ།
ཡི་གེ་ལྔ་བཅུའི་དམ་པའི་དབང་ཕྱུག་མའི་ཡི་གེ་ཨཾ་ཡོད་དེ། ཨ་ལ་སོགས་པ་སྡེ་ཚན་བརྒྱད་པོ་རྣམས་ཀྱིས་ནི་ཡི་གེ་དམ་པ་ཡོངས་སུ་བསྐོར་ནས་གནས་སོ། ། གཉིས་པ་ནི། ཡང་དག་འབྱུང་ཅེས་པ་གཞིར་བཞག གང་ལས་ན་སྡེ་ཚན་གཙོ་བོ་ནི་ཅེས་པ་བརྒྱད། ཡིག་འབྲུ་ཀུན་ཅེས་པ་ལྔ་བཅུ། དེ་རྣམས་ཀྱི་དབང་ཕྱུག་གམ་མཆོག་ཏུ་གྱུར་པ་ཨ་དེ་ཉིད་ལས་སོ། ། གནས་གང་དུ་ན་ལུས་ཅན་རྣམས་ཀྱི་རྟེན་ལུས་ལའོ། ། གང་ན་སྔགས་ཀུན་ནིའོ། ། དགོས་པ་ཅིའི་དོན་དུ་ན།
དོན་ཆེན་ཅེས་པ་ལས་ཀྱི་ཚོད་དེ། རལ་གྲིའི་དངོས་གྲུབ་ལ་སོགས་པའོ། ། ཅིའི་ཕྱིར་མཆོག་གམ་གཙོ་བོ་ཞེས་བྱ་ཞེ་ན། དེ་ལ་ཨ་ནི་བཞི་སྟེ། ཕྱི་དབྱིབས་ཀྱི་ཨ་ནི་ཤད་ལྟ་བུ་སྟེ་ལུས་སུ་གྲུབ་པ་ཐམས་ཅད་ཀྱི་མཆོག་སྟེ། དེ་མེད་ན་ལུས་མི་གྲུབ་པར་འགྱུར་རོ། ། བརྗོད་པའི་ཨ་ནི་ངག་ཐམས་ཅད་ཀྱི་མཆོག་སྟེ་ངག་གི་སྲོག་ཡིན་པའི་ཕྱིར་རོ། ། ནང་ལྟར་བཤད་པའི་ཨ་ནི་ལྟེ་བའི་ཨ་ཤད་ལྟ་བུ་སྟེ། ལུས་ཀྱི་མཆོག་སྟེ་ཐོག་མར་གྲུབ་པའི་ཕྱིར་རོ། ། དོན་གྱི་ཨ་ནི་སྐྱེ་བ་མེད་པ་སྟེ།
ཆོས་ཐམས་ཅད་ཀྱི་མཆོག་སྟེ་ཐམས་ཅད་ཀྱི་རང་བཞིན་ཡིན་པའི་ཕྱིར་རོ། ། དེ་ལྟ་བས་ན་ཨ་ནི་སྡེ་ཚན་གྱི་གཙོ་བོ་ཡིན་ལ་དེ་རང་གི་ལུས་ལ་གནས་པས་ན་ལུས་ཀྱི་ཡི་གེ་འདི་ལས་སྔགས་ཀྱི་རང་བཞིན་འབྱུང་ཞེས་བྱ་བའི་དོན་ཏོ། ། གཉིས་པ་དེ་ལམ་དུ་བྱས་པས་དངོས་གྲུབ་འབྱུང་བ་ལ་གསུམ། གྲུབ་ཆེན་བརྒྱད་ལ་སོགས་པ་འགྲུབ་པ་ཐུན་མོང་གི་དངོས་གྲུབ་དང་། ཕྱིའི་སྔགས་འབྱུང་བར་བསྟན་པ་མཆོག་གི་དངོས་གྲུབ་འབྱུང་ཞིང་། དོན་དམ་པའི་སྔགས་མཚོན་པའོ། ། དང་པོ་ནི། འགྲུབ་པོ་ཅེས་པ་གཞིར་བཞག གང་ན་གང་ཞིག་རལ་གྲིས་ནམ་མཁའ་ལ་འགྲོ་བ་དང་། མིག་སྨན་གྱིས་འཇིག་རྟེན་གསུམ་མཐོང་བ་དང་།
རྐང་བྱུག་གིས་རྐང་མགྱོགས་གྲུབ་པ་དང་། རིལ་ལུ་ཡིས་ལུས་མི་སྣང་བ་དང་། མཁའ་ལ་སྤྱོད་པ་དང་། རྐང་འོག་སྟེ་མི་ཟད་པའི་གཏེར་རྙེད་པ་དང་། གནོད་སྦྱིན་མོའི་ཡན་ལག་མ་སྟེ་དབང་དུ་བྱ་བ་དང་། འཇིག་རྟེན་གསུམ་གྱི་ཁོངས་སུ་བསྡུ་བ་དངུལ་ཆུའི་འགྲོ་བའི་ལས་ཀྱི་རྗེས་སུ་འབྲང་བ་ཚེ་དང་ལོངས་སྤྱོད་ལུས་ཀྱི་བཅུད་ལེན་འགྲུབ་པ་དང་། གཞན་ཡང་གང་ཞིག་ཐམས་ཅད་དུ་མཐུ་ཆེ་བ་སྟེ། དགྲའི་སྡེ་གཞོམ་པའམ་ཚར་བཅད་པ་དང་རྗེས་སུ་བཟུང་བའི་ལས་སོ། ། ཡང་ན་གང་ཞིག་དང་པོ་འཇིག་རྟེན་པའི་དངོས་གྲུབ། གང་ཞིག་ཕྱི་མ་འཇིག་རྟེན་ལས་འདས་པའི་དངོས་གྲུབ་བོ།
གནས་གང་དུ་ན་རང་གི་ཁྱིམ་དུ་ཅེས་པ་ལུས་ཀྱི་ནང་ལྟེ་བར་རོ། ། ཐབས་གང་གིས་ན་ཨཱ་ལི་ཀཱ་ལིའི་ཡི་གེ་ལྔ་བཅུ་ལ་གནད་དུ་བསྣུན་པའི་ཐབས་ཀྱིས་སོ། ། ཚུལ་ཇི་ལྟར་ན་དངོས་གྲུབ་དེ་དང་དེ་དོན་དུ་གཉེར་བའི་འདོད་པ་དང་ལྡན་པས་སོ། ། དེ་ལ་གོང་དུ་འདིས་ནི་དངོས་གྲུབ་ཆེན་པོ་བརྒྱད་ཅེས་པའི་དོན། ཐུན་མོང་གི་གྲུབ་ཆེན་བརྒྱད་ནི་སྐབས་འདིར་རལ་གྲི་དང་ཅེས་པ་ལ་སོགས་པ་གསུངས་ཤིང་། རྡོ་རྗེ་གུར་ལས། མིག་སྨན་དང་ནི་རྐང་བྱུག་དང་། ། རལ་གྲི་ས་འོག་སྒྲུབ་པ་དང་། ། རི་ལུ་མཁའ་ལ་སྤྱོད་པ་དང་། མི་སྣང་བ་དང་བཅུད་ཀྱིས་ལེན། །
རིག་འཛིན་འཁོར་ལོས་བསྒྱུར་བ་ཉིད། ། བུ་མོ་དམ་པ་དགུག་པ་ནི། ། བདག་མཉེས་པ་ཡི་སྒྲུབ་པ་པོས། ། དངོས་གྲུབ་རྡོ་རྗེ་རྣམས་ཐོབ་བོ། ། ཅེས་དང་། ཨ་བྷི་དྷ་ན་ལས། ས་འོག་འགྲོ་འམ་རལ་གྲི་འམ། ། ཚར་གཅོད་ཕན་འདོགས་ཉིད་དང་ནི། ། རི་ལུ་མིག་སྨན་གཏེར་རྣམས་སམ། ། རྐང་འགྱོགས་དག་གམ་བཅུད་ཀྱིས་ལེན། །
ཅེས་དང་། རྡོ་རྗེ་མཁའ་འགྲོ་ལས། རི་ལུ་དང་ནི་མིག་སྨན་དང་། ། གཏེར་དང་དགྲ་རྣམས་བརླག་པ་དང་། ། རྐང་པ་བྱུག་དང་རལ་གྲི་དང་། ། གནོད་སྦྱིན་མོ་དང་བཅུད་ཀྱིས་ལེན། ། ཅེས་ཚུལ་མི་འདྲ་བ་བཞི་འབྱུང་བ་ལས། གྲུབ་ཆེན་བརྒྱད་དུ་བརྩི་བ་ནི་མིག་སྨན་མིག་ལ་བྱུགས་པས་འཇིག་རྟེན་གསུམ་མཐོང་བ་དང་། རྐང་པ་ལ་རྫས་བྱུགས་པས་རྐང་འགྱོགས་དང་། རལ་གྲི་ཁར་བཅུག་ནས་ནམ་མཁའ་ལ་འགྲོ་བ་དང་ས་འོག་གི་གཏེར་རམ་བུམ་པ་ཆེན་པོ་བཏོན་ནས་སེམས་ཅན་ལ་ཅི་འདོད་སྟེར་བ་དང་།
རི་ལུ་ཁར་བཅུག་ནས་སུས་ཀྱང་མི་མཐོང་ཞིང་། གནོད་སྦྱིན་ལྟར་འདོད་པའི་གཟུགས་ཅན་དུ་བསྒྱུར་བ་སྟེ། འདིའི་ཁོངས་སུ་གཟུགས་བསྒྱུར་བའང་འདུ་བར་སེམས་སོ། ། ཐིག་ལེ་དཔྲལ་བར་བྱས་ན་བདག་གི་ལུས་སུས་ཀྱང་མི་མཐོང་བ་དང་། ཚེ་ཉི་ཟླ་ལྟར་གནས། ལུས་ལོ་བཅུ་དྲུག་པ་འདྲ། ལྕགས་དང་ཟངས་གསེར་དུ་བསྒྱུར་བ་སྟེ། གསུམ་པོ་འདི་ལ་བཅུད་ལེན་ཅེས་བྱའོ། ། བུ་མོ་དམ་པ་དགུག་པ་ནི་གནོད་སྦྱིན་མོ་སྒྲུབ་པའོ། ། དེ་ལ་རིལ་ལུ་དང་མི་སྣང་བ་གཅིག་ཏུ་བྱས།
གནོད་སྦྱིན་མོ་གྲུབ་ཆེན་སྤྱི་སྒྲུབ་ཏུ་བྱས་ལ། བཅུད་ལེན་ལ་གསུམ་དུ་ཕྱེ་སྟེ་བརྒྱད་དུ་བྱའོ། ། ཡང་ན་དྲག་པོའི་ལས་ཐོགས་པ་མེད་པར་འགྲུབ་པ་ནི་རྡོ་རྗེ་མཁའ་འགྲོ་དང་ཨ་བྷི་དྷ་ན་ལས་བཤད་དོ། ། ཡང་ན་རི་ལུ་དང་མི་སྣང་བ་གཅིག་ཏུ་བྱས། གནོད་སྦྱིན་མོ་བརྒྱད་ཀྱི་ཁོངས་སུ་བསྡུས། ཚེ་དང་ལུས་ཀྱི་བཅུད་ལེན་གཅིག་ཏུ་བྱས། གསེར་འགྱུར་གུད་དུ་བྱས་ལ་བརྒྱད་དུ་བརྩིའོ། ། སྨན་པའི་མཆོག་ནི་མཁའ་སྤྱོད་དང་། རིག་འཛིན་དང་། འཁོར་ལོས་བསྒྱུར་བའོ། །
དེ་ལ་མཁའ་སྤྱོད་ནི་རྫུ་འཕྲུལ་གྱིས་ནམ་མཁར་རྒྱུ་ཞིང་སྤྱོད་ཡུལ་དུ་བྱེད་པ་ལ་བྱ། རིག་འཛིན་ནི་གསང་སྔགས་ཀྱི་རིག་པ་བཟུང་བ་ལ་བརྟེན་ནས་ཚེ་ཉི་ཟླ་གནས་ཀྱི་བར་དུ་ཐུབ་ཅིང་ནམ་མཁའ་ལ་འགྲོ་བ་སྟེ། དེ་གཉིས་ཀའི་ཡོན་ཏན་ནི་ལུས་ཤིན་ཏུ་མཛེས་ཤིང་ལོ་བཅུ་དྲུག་ལོན་པའི་ཆ་བྱད་ཅན། ཅི་བསམ་པའི་ལོངས་སྤྱོད་ནམ་མཁའ་ལ་འབྱུང་བ། རྫུ་འཕྲུལ་གྱི་སྟོབས་ཀྱིས་སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་འགྲོ་ཞིང་སྤྲུལ་པའི་སྐུ་ལ་ཆོས་ཉན་པ་སྟེ། ས་དང་པོ་ཐོབ་ཏུ་ཆ་བའམ་དང་པོ་ཉིད་འདྲ་བ་ཡིན་ཡང་གསུང་སོ། ། འཁོར་ལོས་བསྒྱུར་བ་ནི་གྲགས་པར་ཟད་དོ། ། གཉིས་པ་ཐུན་མོང་གི་དངོས་གྲུབ་དང་ཕྱིའི་སྔགས་འབྱུང་བ་བསྟན་པ་ནི། རྣམ་པར་འབྱུང་ཅེས་པ་གཞིར་བཞག གནས་གང་ནས་འབྱུང་ན་སྤྱིར་ལུས་ལ།
ཁྱད་པར། སྣ་ཚོགས་མདུད་པའི་གནས་ཆེན་ལ་ཅེས་པ་ལུས་འགྲུབ་པའི་ཐོག་མར་ལྟེ་བ་འགྲུབ། དེར་རྩ་གསུམ་འཛོམས་པའི་མདུད་པ་གྲུབ་པས་སྣ་ཚོགས་མདུད་པ་སྟེ། སྤྲུལ་པའི་འཁོར་ལོ་ཡི་གནས་སུའོ། ། གང་འབྱུང་ན་ལུས་ཅན་རྣམས་ནི་ཐམས་ཅད་ཀྱི་སྒྲ་ནིའོ། ། རྒྱུ་གང་ལས་འབྱུང་ན་སྡེ་ཚན་བརྒྱད་ཀྱི་ནང་དུ་སོན་པའི་འདིར་དེ་ལས་སོ། ། དེ་ཉིད་ཀྱང་གང་ཞེ་ན། དབྱངས་ཡིག་བཅུ་དྲུག་གམ་མ་མོ་བཅུ་གཉིས་ཀྱི་མཆོག་ཏུ་གྱུར་པའི་ཕྱིར་ཨཾ་དེ་ནིའོ། ། ཚུལ་ཇི་ལྟར་འབྱུང་ན་རབ་ཏུ་སྐྱེ་བར་འགྱུར་ཅེས་པ་གཞིར་བཞག གང་ལས་ན་སྣ་ཚོགས་མདུད་པའི་གནས་ཆེན་དུ་སྡེ་ཚན་བརྒྱད་ཀྱི་ནང་དུ་སོན་པའི་དབྱངས་མཆོག་དེ་ལས་སོ། །
དེ་ནས་རིམ་པ་བཞིན་དེ་ལས་སྡེ་ཚན་བརྒྱད་འབྱིན། དེ་ལས་ཨཱ་ལི་ཀཱ་ལི་ལྔ་བཅུ་འབྱིན། དེ་བཞིན་དུ་ཨཾ་ལ་སྲོག་རླུང་བརྗོད་པ་ཀུན་ནས་སློང་བ་གནས། དེ་ལས་རླུང་སྣ་ཚོགས་སུ་འཕེལ། ཡི་གེ་དེ་དག་ལས་ཡི་གེ་སྣ་ཚོགས་སུ་འཕེལ་བས་སྐྱེ་བོ་རྣམས་ཀྱི་ཚིག་རྒྱས་པ་སྟེ། བརྗོད་པ་སྣ་ཚོགས་འཕེལ་དེ་དག ། ཨཱ་ལི་ཀཱ་ལི་རབ་བརྟགས་པ། ། བརྗོད་པ་བཟླས་པར་ཡང་དག་བཤད། ། ཅེས་པ་ལྟར་སྔགས་ཐམས་ཅད་ཀྱང་དེ་ལས་འབྱུང་བར་ཤེས་པར་བྱའོ། ། ཅིའི་ཕྱིར་སྔགས་ཞེས་བྱ་ཞེ་ན།
གང་ཞིག་ཅུང་ཟད་བརྟན་པའི་ཚུལ་གྱིས་རྟོགས་པར་བྱ་བའི་ཚིག་རྒྱས་པའམ་སྒྲ་དེ་ཀུན་སྔགས་ཞེས་བརྗོད་པར་བྱ་སྟེ། དེའི་རྒྱུ་མཚན། ཨཱ་ལི་ཀཱ་ལི་གཉིས་ནི་སྔགས། ། ཡང་ན་དེ་ལས་བཏུས་པའོ། ། ཅེས་པ་ལྟར་སྔགས་ཀྱི་གཟུགས་ཀྱི་བརྗོད་པ་དེའི་ཕྱིར་རོ། ། དེ་ཉིད་ཀྱི་ཕྱིར་ཆོས་ཀྱི་ར་ལི་སྟེ་རོལ་པའམ་ངོ་མཚར་སྣ་ཚོགས་འབྱུང་། དེ་ལས་ལུས་དང་ངག་འབྱུང་ཞེས་བྱའོ། ། ཡང་ན་ཆོས་ནི་དྷརྨཱཿཡིན་ལ། དྷཾ་ཞེས་འདུལ་བ་མ་སྟེ་ཡིད་དོ། ། དེ་ནས་རྟོག་བཅས་ཀྱི་ཡིད་འདུལ་བའང་འདི་ལས་འབྱུང་ལ།
ཡང་དེ་ལྟར་འབྱུང་བ་བཞིན་དངོས་གྲུབ་དང་རྫུ་འཕྲུལ་སྣ་ཚོགས་འབྱུང་ཞིང་རྣམ་པར་གནས་ཅེས་པའི་དོན་ཏོ། ། གསུམ་པ་མཆོག་གི་དངོས་གྲུབ་འབྱུང་ཞིང་དོན་དམ་པའི་སྔགས་མཚོན་པ་ནི། དོན་དམ་པར་སྔགས་ཀྱི་ངེས་པའམ་དངོས་གྲུབ་རྫུ་འཕྲུལ་གང་ཡང་གྲུབ་པ་མེད་ཀྱང་། ཀུན་རྫོབ་ཏུ་སྔགས་སུ་འགྱུར་བའམ་དངོས་གྲུབ་རྫུ་འཕྲུལ་སྣ་ཚོགས་འབྱུང་བའི་འཐད་པ་ནི་སྐྱེ་མེད་ལས་སྐྱེ་བའི་ཆོ་འཕྲུལ་འབྱུང་བར་སྟོན་ཏེ། རང་བཞིན་གྱིས་ནི་མ་སྐྱེས་པའི་ཕྱིར་ཏེ། ངོ་བོ་ཉིད་ཀྱིས་སྐྱེས་ཤིང་གྲུབ་པ་ཞིག་ཡོད་ན་དེ་ལས་སྣ་ཚོགས་འབྱུང་བ་མི་འཐད་ཀྱང་། དོན་གྱི་ཨ་ནི་ཨདྱ་ནུད་པན་ནད་ཏྭད་ཞེས་མ་སྐྱེས་པ་ཡིན་པ་ཉིད་ཀྱིས་ལུས་དང་ངག་ཀྱང་དེ་ལྟར་འགྲུབ་ལ་དེ་ལས་དངོས་གྲུབ་སྣ་ཚོགས་ཀྱང་འབྱུང་བ་དེའི་ཕྱིར། ཨའི་སྔགས་ནི་ཡིག་འབྲུའི་དབང་ཕྱུག་མཆོག་ཅེས་བྱའོ། ། གཉིས་པ་ཨེ་ཝཾ་མ་ཡས་མཚོན་པ་འཁོར་ལོ་བཞིའི་གནས་ལུགས་བསྟན་པ་ལ་གཉིས། བཤད་པར་དམ་བཅའ་བ་དང་།
དོན་དངོས་སོ། ། དང་པོ་ནི། རབ་བཤད་བྱ་ཅེས་པ་གཞིར་བཞག གང་ན་ཡང་དག་པར་སྦྱོར་བ་ལས་བྱུང་བའི་མཚན་ཉིད་ཅེས་པ་ལ་འཕྲོས་ནས། ཡང་དག་སྦྱོར་བྱུང་མཚན་ཉིད་ནིའོ། དེ་ཉིད་སྔར་གཏན་ལ་ཕབ་ཟིན་སྙམ་ན། སྤྱིར་གཞི་ལམ་འབྲས་བུ་གསུམ་ཀའི་སྒོ་ནས་བཤད་ཟིན་ཡང་། ཁྱད་པར་ཐབས་གཙོ་བོར་གྱུར་པའི་སྒོ་ནས་སླར་ཡང་ངོ་། ། གང་གི་ཚེ་ན་ཨེ་ཝཾ་གིས་མཚོན་པ་སྤྲུལ་པའི་འཁོར་ལོ་ལ་བརྟེན་ནས་དངོས་གྲུབ་བསྒྲུབ་པ་གཏན་ལ་དབབ་པའི་རྗེས་དེ་ནས་སོ། ། ཚུལ་ཇི་ལྟར་ན་མཆོག་ཏུ་སྟེ།
ཐབས་རྒྱུད་ཀྱི་ནང་ནས་མཆོག་ཏུ་གྱུར་པ་རྫོགས་པའི་རིམ་པ་དེ་ལས་ཀྱང་། ཨེ་ཝཾ་མ་ཡ་བཞི་མཚོན་པ་འཁོར་ལོ་བཞི་ལ་གནད་དུ་བསྣུན་པའི་ཐབས་སོ། ། དེ་ལ་ཡང་དག་པར་སྦྱོར་བ་ནི་ཐབས་དང་ཤེས་རབ་ཀྱི་བདག་ཉིད་ཅན་ནོ། ། ཅེས་གསུངས་པས་སྤྲུལ་པའི་འཁོར་ལོ་གཏུམ་མོ་སྦར་བས་ཐབས་བདེ་བ་ཆེན་པོའི་འཁོར་ལོ་བྱང་སེམས་འཛག་པས་ཤེས་རབ། འབར་འཛག་དབུ་མར་ཐིམ་པས་ཡང་དག་པར་སྦྱོར་བ། སླར་ཡང་སྤྲུལ་པའི་འཁོར་ལོ་ཐབས། ཆོས་ཀྱི་འཁོར་ལོ་ཤེས་རབ། ལོངས་སྤྱོད་རྫོགས་པའི་འཁོར་ལོ་ཐབས། བདེ་བ་ཆེན་པོའི་འཁོར་ལོ་ཤེས་རབ། དེ་ལས་མཚན་ཉིད་ཅེས་བྱ་བ་ནི་འདིས་མཚོན་པར་བྱེད་པའོ། །
ཅེས་གསུངས་པས་ཐབས་དེས་རང་འབྱུང་གི་ཡེ་ཤེས་མཚོན་པར་བྱེད་པས་སོ། ། གཉིས་པ་དོན་དངོས་ལ་བཞི། ཨེས་མཚོན་པ་སྤྲུལ་པའི་འཁོར་ལོའི་གནས་ལུགས། ཝཾ་གིས་མཚོན་པ་ཆོས་ཀྱི་འཁོར་ལོའི་གནས་ལུགས། མས་མཚོན་པ་ལོངས་སྤྱོད་རྫོགས་པའི་འཁོར་ལོའི་གནས་ལུགས། ཡས་མཚོན་པ་བདེ་བ་ཆེན་པོའི་འཁོར་ལོའི་གནས་ལུགས་བཞི། དེ་རེ་རེ་ལའང་ཆོས་བཅུ་གཅིག་བཅུ་གཅིག དང་པོ་ལ་ཡི་གེ་བཞི་ལས་གང་ཡིན་པ་ནི་ཨེ་ནི་ཅེས་པའོ། ། འབྱུང་བ་བཞི་ལས་གང་ཡིན་པ་ནི་ས་རུ་ཤེས་པར་བྱ། ཕྱག་རྒྱ་བཞི་ལས་གང་ཡིན་པ་ནི་ལས་ཀྱི་ཕྱག་རྒྱའོ། །
ལྷ་མོ་བཞི་ལས་གང་ཡིན་པ་ནི་སྤྱན་མ་ཉིད། ཚད་མེད་པ་བཞི་ལས་གང་ཡིན་པ་ནི་སྙིང་རྗེ་ཆེན་མོ། ཕ་རོལ་ཏུ་ཕྱིན་པ་བཞི་ལས་གང་ཡིན་པ་ནི་ཐབས་ཆེན་མོ། ཁ་དོག་བཞི་ལས་གང་ཡིན་པ་ནི་རང་བཞིན་སྣ་ཚོགས། རིགས་བཞི་ལས་གང་ཡིན་པ་ནི་རིན་པོ་ཆེའི་རིགས་ཀྱི་སྤྱོད་ཡུལ་མ། གནས་བཞི་ལས་གང་ཡིན་པ་ནི་ལྟེ་བར། རྩ་འདབ་ཀྱི་གྲངས་ཚན་པ་བཞི་ལས་གང་ཡིན་པ་ནི་སྣ་ཚོགས་འདམ་སྐྱེས་མ་ཅེས་པ་པདྨ་འདབ་མ་དྲུག་ཅུ་རྩ་བཞི། འཁོར་ལོ་བཞི་ལས་གང་ཡིན་པ་ནི་སྤྲུལ་པའི་འཁོར་ལོ་རྣམ་པར་གནས་ཅེས་སྦྱར་རོ། ། གཉིས་པ་ནི། ཝཾ་ནི་ཆུ་རུ་ཤེས་པར་བྱ། །
ཆོས་ཀྱི་ཕྱག་རྒྱ་མཱ་མ་ཀི ། བྱམས་པ་དང་ནི་སྨོན་ལམ་ཚུལ། ། ལྷ་མོ་རྡོ་རྗེའི་རིགས་གཙོ་མ། སྙིང་གར་ཆུ་སྐྱེས་འདབ་བརྒྱད་ལ། ། ཆོས་ཀྱི་འཁོར་ལོ་ཡང་དག་གནས། ། ཅེས་པའི་བར་ཏེ་ཆོས་བཅུ་གཅིག་སྔར་ལྟར་སྦྱར་རོ། ། འོན་ཀྱང་ཁ་དོག་ནི་ནག་པོའོ། ། གསུམ་པ་ནི། མ་ནི་མེ་རུ་བརྗོད་པ་སྟེ། ། ཕྱག་རྒྱ་ཆེན་མོ་གོས་དཀར་མོ། །
དགའ་དང་སྟོབས་ཀྱི་རྣལ་འབྱོར་གྱིས། ། ལྷ་མོ་པད་མའི་རིགས་བྱུང་མ། ། ལྐོག་མར་ཆུ་སྐྱེས་འདབ་བརྒྱད་གཉིས། ། ལོངས་སྤྱོད་འཁོར་ལོ་ཡང་དག་གནས། ། ཅེས་པའི་བར་དེ་ཆོས་བཅུ་གཅིག་སྔར་ལྟར་སྦྱར་རོ། ། འོན་ཀྱང་ཁ་དོག་ནི་དམར་པོའོ། བཞི་པ་ནི། ཡ་ནི་རླུང་གི་རང་བཞིན་ཏེ། ། ཉོན་མོངས་ཐམས་ཅད་རབ་འཇོམས་བྱེད། ། དམ་ཚིག་ཕྱག་རྒྱ་ཆེན་མོར་ངེས། །
ལྷ་མོ་ལས་ཀྱི་རིགས་གཙོ་མ། ། བཏང་སྙོམས་ཡེ་ཤེས་རྣལ་འབྱོར་གྱིས། ། སྒྲོལ་མ་འཁོར་བ་སྒྲོལ་བ་མོ། ། འདམ་སྐྱེས་འདབ་མ་སུམ་ཅུ་གཉིས། ། བདེ་ཆེན་འཁོར་ལོ་ཆེན་པོར་གནས། ། ཅེས་པའི་བར་ཏེ་ཆོས་བཅུ་གཅིག་སྔར་ལྟར་སྦྱར་རོ། ། འོན་ཀྱང་ཁ་དོག་ནི་དཀར་པོའོ། ། དེ་ལ་ཆོས་བཞི་ཚན་དང་པོ་ཡི་གེ་དབྱིབས་མཐུན་གྱི་སྒོ་ནས་འཁོར་ལོ་བཞིའི་དབྱིབས་བསྟན། བཞི་ཚན་གཉིས་པ་ལྟེ་བར་མཉམ་གནས་ས་རླུང་། སྙིང་གར་སྲོག་འཛིན་ཆུ་རླུང་།
མགྲིན་པར་གྱེན་རྒྱུ་མེ་རླུང་། སྤྱི་བོར་ཁྱབ་བྱེད་རླུང་གི་རླུང་གནས་པས་དེ་སྐད་དོ། ། བཞི་ཚན་གསུམ་པ། ལྟེ་བར་གཏུམ་མོ་སྦར་བའི་ལས། སྙིང་གར་རང་གི་མཚན་ཉིད་འཛིན་པས་ཆོས། མགྲིན་པར་རོ་དྲུག་ལ་རྒྱས་འདེབས་པས་ཕྱག་རྒྱ་ཆེན་པོ། སྤྱི་བོར་བདེ་བ་བསྐྱེད་པ་ལས་མི་འདའ་བས་དམ་ཚིག དེ་དག་ཀྱང་དེ་དང་དེར་རྒྱས་འདེབས་པས་ཕྱག་རྒྱའོ། ། བཞི་ཚན་བཞི་པ་ནི། འབྱུང་བ་བཞི་རྣམ་པར་དག་པས་ལྷ་མོ་དེ་དང་དེའོ། །
བཞི་ཚན་ལྔ་པ་ནི། ཚད་མེད་པ་བཞི་རྣམ་པར་དག་པས་ཀྱང་དེ་བཞིན་ནོ། ། འོན་ཀྱང་། བྱམས་པ་དང་སྙིང་རྗེ་གོ་རིམ་འཁྲུགས་བསྡེབས། བཞི་ཚན་དྲུག་པ་ནི། ལྟེ་བར་གཏུམ་མོ་སྦོར་བས་ཐབས། སྙིང་གར་བརྗོད་འདོད་ཀུན་སློང་གནས་པས་སྨོན་ལམ། མགྲིན་པར་རོ་དྲུག་སྟོབས་སུ་གྱུར་པས་སྟོབས། སྤྱི་བོར་དེ་ཁོ་ན་ཉིད་ཀྱི་རྟེན་བདེ་བ་ཆེན་པོ་གནས་པས་ཡེ་ཤེས། དེ་བཞི་ཀའང་མི་རྟོག་པ་བསྐྱེད་པས་ཕ་རོལ་ཏུ་ཕྱིན་པའོ། །
བཞི་ཚན་བདུན་པ། ལྟེ་བར་རྩ་མདུད་པ་སྣ་ཚོགས་གནས་པས་ཁ་དོག་སྣ་ཚོགས། སྙིང་གར་ཆུ་རྣམ་པར་དག་པ་མི་བསྐྱོད་པའི་གནས་ཡིན་པས་ཁ་དོག་སྔོན་པོ། མགྲིན་པར་མེ་དང་རོ་རྣམ་པར་དག་པ་འོད་དཔག་མེད་ཀྱི་གནས་ཡིན་པས་ཁ་དོག་དམར་པོ། སྤྱི་བོར་ཁམས་བྱང་ཆུབ་ཀྱི་སེམས་གནས་པས་ཁ་དོག་དཀར་པོ། ། བཞི་ཚན་བརྒྱད་པའང་ནང་གི་འབྱུང་བ་བཞི་རྣམ་པར་དག་པས་རིན་པོ་ཆེའི་རིགས་ལ་སོགས་པ་བཞིའོ། ། བཞི་ཚན་ལྷག་མ་གསུམ་རིམ་པ་བཞིན་འཁོར་ལོ་བཞིའི་གནས་རྩ་འདབ་ཀྱི་གྲངས་མིང་རྣམས་གོ་རིམ་བཞིན་ནོ། ། ཁྱད་པར་འཁོར་ལོ་བཞིའི་མིང་གི་དོན་ལྟེ་བར་ལུས་སྤྲུལ་པའི་རྟེན་བྱེད་པས་སྤྲུལ་པ། སྙིང་གར་སེམས་རང་གི་མཚན་ཉིད་འཛིན་པས་ཆོས། མགྲིན་པར་རོ་དྲུག་ལ་ལོངས་སྤྱོད་པས་ལོངས་སྤྱོད་རྫོགས་པ།
སྤྱི་བོར་བདེ་བའི་རྟེན་བྱང་ཆུབ་ཀྱི་སེམས་གནས་པས་བདེ་བ་ཆེན་པོའོ། ། གཉིས་པ་དཀྱིལ་འཁོར་འཁོར་ལོ་ལ་སྦྱར་བ་ནི་དེ་ལྟར་ཨེ་ཝཾ་མ་ཡ་བཞི་རང་བྱིན་བརླབས་ཀྱི་སྦས་པ་ལ་སྦྱར་བ་བསྟན་ནས། དཀྱིལ་འཁོར་འཁོར་ལོའི་སྦས་པ་ལ་སྦྱར་ན། ཡང་དག་པར་སྦྱོར་བ་ནི་ཐབས་དང་ཤེས་རབ་ཀྱི་བདག་ཉིད་ཅན་ནོ་ཅེས་པའི་དོན། ཨེ་ནི་ཤེས་རབ་ཅེས་པ་བྲམ་ཟེ་མོ་ལ་སོགས་པ་སྤྱན་མ་ལ་སོགས་པར་བསྐྱེད་པ། དེའི་པདྨ་བྱིན་གྱིས་རློབ་པ་ལ་སོགས་པ་རྣམས་ལ་བརྗོད་པར་བྱ། ཝཾ་ནི་ཐབས་དང་ལྡན་པ་ཉིད་ཅེས་པ་སྒྲུབ་པ་པོ་རྣམ་སྣང་ལ་སོགས་པར་བསྐྱེད་པ། རྡོ་རྗེ་བྱིན་གྱིས་རློབ་པ་ལ་སོགས་པ་རྣམས་སོ། ། ཝཾ་གིས་རྣམ་པར་བརྒྱན་པ་ཉིད་ཅེས་པ་ཐབས་ཀྱི་རྡོ་རྗེའོ། ། ཨེ་ནི་ངེས་པར་མཛེས་པར་འགྱུར་ཅེས་པ་ཤེས་རབ་ཀྱི་པདྨའོ། །
བརྒྱན་པ་ཉིད་ཅེས་པ་རྡོ་རྗེ་དང་ནོར་བུ་ལ་ཨོཾ། མཛེས་པར་འགྱུར་ཅེས་པ་པདྨ་དང་ཟེ་འབྲུ་ལ་ཨཱ། ཐབས་དང་ཤེས་རབ་རང་བཞིན་གྱིས་ཅེས་པ་ཐབས་སྒྲུབ་པ་པོ་དང་། ཤེས་རབ་ཕྱག་རྒྱ་གཉིས་ཀ་ལ་ཡང་ཐབས་ཤེས་རབ་གཉིས་གཉིས་དང་ལྡན་པར་བསྟན། སྟེང་དང་འོག་ཏུ་སྙོམས་པར་འཇུག་ཅེས་པ་ཐབས་སྟེང་། ཤེས་རབ་འོག ཨེ་ཉིད་དང་ནི་ཝཾ་ཉིད་ནི། ཐབས་ལ་སྦྱར་ན་འདོམས་གྲུ་གསུམ་ཨེ། རྡོ་རྗེ་ནོར་བུ་ཝཾ། ཤེས་རབ་ལ་སྦྱར་ན།
པདྨ་ཨེ། ཟེ་འབྲུ་ཝཾ། གཉིས་གཉིས་སུ་ནི་བརྗོད་པ་ཉིད་དོ། ། གཉིས་པ་ཡི་གེ་བཅུ་གཉིས་ཀྱིས། སྤྱི་སྦས་པ་མཐར་ཐུག་ཐུན་མོང་གི་རྒྱས་པར་བཤད་པ་ནི། འདི་སྐད་ཅེས་པ་གང་ཐོས་པའི་ཆོས་ཕུན་སུམ་ཚོགས་པ་ཨེ་ཝཾ་གི་དོན་དང་། བདག་གིས་ཅེས་པ་གང་གིས་ཐོས་པའི་འཁོར་ཕུན་སུམ་ཚོགས་པ་མ་ཡའི་དོན་དང་། ཐོས་པ་ཉིད་སྦས་དོན་དུ་བཤད་པ་ཤྲུ་ཏའི་དོན་དང་། དུས་གཅིག་ན་ཅེས་པ་གང་གི་ཚེ་ཐོས་པའི་དུས་ཕུན་སུམ་ཚོགས་པ་སྦས་དོན་དུ་བཤད་པ། ཨེ་ཀཥྨི་ས་མ་ཡེའི་དོན་དང་བཅས་པ་རིམ་པ་བཞིན་སྟོན།
ཡི་གེ་ཨེ་ཝཾ་གཉིས་ཀྱི་དོན་འདི་སྐད་ཅེས་བྱ་བའི་སྡུད་པ་པོའི་ཚིག་གི་ཕྲད་ནི། འདི་སྐད་ནས་དེ་སྐད་ཅེས་གསུངས་ནས་ཞེས་བྱ་བའི་མཐར་ཐུག་པའི་བར་གྱི་རྒྱུད་ཀྱི་ཚོགས་འཁོར་དང་སྟོན་པ་ཐ་དད་ཀྱི་དབང་དུ་བྱས་ན་མ་ཚང་བ་མེད་པར་ཐོས་པའི་དོན་ཡིན་ལ། འཁོར་དང་སྟོན་པ་ཐ་མི་དད་ཀྱི་དབང་དུ་བྱས་ན་རྒྱུད་ཀྱི་དོན་མ་ལུས་པར་རྟོགས་པའི་དོན་ཡིན་པས་སྤྱི་དང་མཐར་ཐུག་གཉིས་ཀའི་སྒོ་ནས་དེ་ལ་བསྙེགས་སོ། ། ཞེས་བརྗོད་དོ། ། མ་ཡ་ཡི་གེ་གཉིས་ཀྱི་དོན་སྦས་པ་ལ་སྦྱར་ན་བདག་གིས་ཐོས་པ་ཞེས་བྱ་བ་ནི་དེ་སྐད་དུ། མའི་སྒྲ་ལས་མཧཱ་ར་ག་ཅེས་པ་བསྒྱུར་ན་འདོད་ཆགས་ཆེན་པོ། དེའི་དོན་འདོད་ཆགས་ཀྱང་ཡིན་ལ་ཆེན་པོ་ཡང་ཡིན་པས་འདོད་ཆགས་ཆེན་པོ་ལྷན་ཅིག་སྐྱེས་པའི་དགའ་བའམ་ཟག་མེད་ཀྱི་བདེ་བ་འདི་ལ་རྟག་ཏུ་གནས་པའོ། ། གོང་གི་གླེང་གཞིའི་དོན་དཀྱིལ་འཁོར་འཁོར་ལོའི་སྦས་པ་ལ་སྦྱར་བ་འདིར་ཡང་དྲན་པར་བྱའོ། ། སྲུ་ཏ་ཡི་གེ་གཉིས་ཀྱི་དོན་ནི་སྲུ་ཞེས་བྱ་བ་ནི་སྒྲ་དྲངས་ན་སྲ་བ་དྷ་ཏུ། དེ་བསྒྱུར་ན་འཛག་པར་གསུངས་སོ། །
ཏ་ཞེས་བྱ་བ་ནི་སྒྲ་དྲངས་ན་ཏ་པི་ཏ་ར་སྟེ། བསྒྱུར་ན་བདེ་བ་ཆེན་པོ་རྒྱས་པ་སྟེ། གང་ཡང་བདེ་བ་ཆེན་པོའི་མགོན་པོའོ། ། ཅེས་པའི་དོན་ཏོ། ། དེ་ཉིད་ཀྱང་གོང་དུ་གླེང་གཞིའི་སྐབས་ལྟར་སྦས་པ་གཉིས་ཀ་ལ་སྦྱར་རོ། ། སླར་ཡང་བདག་གིས་ཐོས་པའི་ཡི་གེ་བཞིའི་དོན་ལ་འཁོར་དང་སྟོན་པ་ཐ་དད་ཀྱི་དབང་དུ་བྱས་པ་དང་། འཁོར་དང་སྟོན་པ་ཐ་མི་དད་ཀྱི་དབང་དུ་བྱས་པ་ལུགས་གཉིས། དང་པོ་ལྟར་ན་བདག་གིས་ཐོས་པ་ཞེས་བྱ་བ་ནི་བདག་ཉིད་ཀྱིས་ཐོས་པའི་ཕྱིར། རྣ་བའི་ཡེ་ཤེས་ཀྱིས་ཐོས་པ་ཡིན་གྱི། དོན་མངོན་དུ་གྱུར་པའི་རྟོགས་པ་ནི་མ་ཡིན་ནོ། །
བཅོམ་ལྡན་འདས་རྟོགས་པའི་སྐྱོན་གང་ལགས། བཅོམ་ལྡན་འདས་ཀྱིས་བཀའ་བསྩལ་པ། སྡུད་པར་བྱེད་པ་དང་འཆད་པ་པོ་དག་དབྱེར་མེད་པར་འགྱུར་རོ། ། གཉིས་པ་ལྟར་ན། ཡང་ན་ཅེས་པ་སྲུ་ཏའི་དོན་ཐོས་པ་ལ་འཇུག་པར་མ་ཟད་རྟོགས་པ་ལའང་འཇུག་སྟེ་རྟོགས་པ་ཉིད་ནི་གདུལ་བྱའི་སྐྱེ་བོའི་དབང་དུ་བྱས་ནས་འཆད་པ་པོ་ཉིད་སྡུད་པར་བྱེད་པ་ཡིན་ཏེ། ཡང་དག་པར་ན་ཐ་དད་མེད་དེ། འཆད་པ་པོ་ང་ཆོས་ཀྱང་ང་། ། རང་གི་ཚོགས་ལྡན་ཉན་པ་ང་། ། འོ་ན་ཐ་དད་དུ་བསྟན་པ་དེ་དག་ཇི་ལྟར་འཚལ་བར་བགྱི་ཕྱག་རྒྱ་ཆེན་པོ་ཐོབ་པའི་དུས་གང་དུ་བདེ་བ་ཆེན་པོའི་མགོན་པོ་ཉིད་དུ་མར་གར་རོལ་པ་མཛད་པའི་ཚེ། དངོས་པོ་ལ་གཅིག་ཉིད་ཡང་དག་པར་སྟོན་པ་དང་སྡུད་པ་དབྱེར་མེད་པས་གཅིག་དང་།
གདུལ་བྱའི་ངོ་བོར་སྟོན་པ་དང་སྡུད་པ་ཐ་དད་དུ་བསྟན་པས་དུ་མའི་རོ་ཞེས་བྱ་བའི་ཚིག་གིས་རོལ་པར་མཛད་པའོ། ། ཨེ་ཀཥྨི་ས་མ་ཡེ་ཅེས་པ་ཡི་གེ་དྲུག་གི་དོན་ནི་གང་གི་ཚེ་ཐོས་པའི་དུས་ཕུན་སུམ་ཚོགས་པ་སྤྱི་དོན་དུ་བཤད་པ་དང་། སྦས་དོན་དུ་བཤད་པ་གཉིས། དང་པོ་ལ་འཁོར་དང་སྟོན་པ་ཐ་དད་ཀྱི་དབང་དུ་བྱས་པ་དང་། འཁོར་དང་སྟོན་པ་ཐ་མི་དད་ཀྱི་དབང་དུ་བྱས་པའི་ལུགས་གཉིས། དང་པོ་ནི། དུས་ཞེས་བྱ་བ་ནི་དུས་ཚོད་ཅེས་བྱ་བར་གསུངས་སོ། ། གང་ཞེ་ན། རིགས་ཀྱི་བུ་བཅོམ་ལྡན་འདས་ཀྱིས་གང་ཅུང་ཟད་གསུངས་པ་དེ་བདག་གིས་གཅིག་ན་ཞེས་བྱ་བའི་དུས་གཅིག་ཉིད་ལའོ། ། ཅེས་པས་གསུང་གི་ཕྲིན་ལས་ཆོས་འཆད་པའི་དུས་སོ། །
གཅིག་ན་ཞེས་བྱ་བ་ནི་སྐད་ཅིག་ལའོ། ། ཅེས་པས་ཆེ་བ་གསུམ་བསྟན་པ་སྔར་གླེང་གཞིའི་སྐབས་བཞིན། ལུགས་གཉིས་པ་ལྟར་ན་ཐོས་པ་ཞེས་བྱ་བ་ནི་ལྷག་པར་དུ་སོན་པའམ་མངོན་དུ་གྱུར་པ་སྟེ། འདིས་རྣམ་པར་ཐར་པའི་སྒོ་བསམ་གྱིས་མི་ཁྱབ་པ་ལ་ལྷག་པར་མོས་པའི་ཏིང་ངེ་འཛིན་རྙེད་དོ་ཞེས་བྱ་བར་བསྙེགས་སོ། ། གཉིས་པ་སྦས་དོན་དུ་བཤད་ན་རང་བྱིན་རླབས་ཀྱི་སྦས་པ་ལ་སྦྱར་བ་དང་། དཀྱིལ་འཁོར་འཁོར་ལོའི་སྦས་པ་ལ་སྦྱར་བ་གཉིས། དང་པོ་ལ་མདོར་བསྟན། རྒྱས་བཤད། ཤིན་ཏུ་རྒྱས་བཤད་གསུམ། དང་པོ་ནི།
དུས་ནི་རྣམ་པ་གསུམ་དུ་བརྗོད། ། གཉིས་པ་ནི། གསུམ་གང་ཞེ་ན། བདེ་བའི་དུས་དང་སྡུག་བསྔལ་དུས། ། བསམ་གྱིས་མི་ཁྱབ་དུས་ཉིད་དོ། ། གསུམ་པ་ནི། བདེ་བའི་དུས་གང་ཞེ་ན། འོ་མའི་རྒྱུན་ལྟར་སྣ་བུག་ཏུ། ། འོང་བ་བདེ་བའི་དུས་སུ་གསུངས། ། དེའི་དོན་ནི་བརྟག་པ་དྲུག་པ་ལས།
རྣམ་པར་ཕྱུང་ནས་ནི། ། སྔར་གསུངས་ཉིད་ཀྱི་བུག་པ་ནས། ། ཡང་འདི་སྤྱི་གཙུག་གཞུག་པར་བྱ། ། སངས་རྒྱས་རྣམས་ཀྱིས་བསྲེགས་པ་ཡི། ། དགའ་བ་དེ་ནས་བསྐྱེད་པར་བྱ། ། ཅེས་པའི་དོན་ཏོ། ། སྡུག་བསྔལ་གྱི་དུས་གང་ཞེ་ན། མེ་ཡི་གཟུགས་ཀྱི་འགྲོ་བ་ཉིད། ། སྡུག་བསྔལ་དུས་དང་དེ་གཅིག་གྲགས། ། དེའི་དོན་ནི་དེ་ཉིད་ལས།
སྐྲའི་རྩེ་མོ་བརྒྱ་སྟོང་ལུས། ། གློག་གི་ཟེར་མ་མཉམ་པའི་འོད། ། ལྷའི་རྣལ་འབྱོར་དུས་སུ་ནི། ། བ་སྤུའི་ཁུང་བུའི་རྩེ་བུག་ནས། ། ཕྱོགས་བཅུར་རྣམ་པར་ཕྱུང་ནས་ནི། ། ཀུན་ཏུ་ལྷ་དང་ལྷ་མིན་སྡིགས། ། སྙིང་ལ་ཆོས་ཀྱི་འཁོར་ལོར་ནི། ། བསྲེགས་ནས་ལོངས་སྤྱོད་འཁོར་ལོར་སོང་། ། སྣ་ཡི་ཁུང་བུ་གཡས་པ་ནས། ། ཐམས་ཅད་དུ་ནི་ཕྱུང་ནས་ནི། །
མཛོད་སྤུར་སོང་བ་དག་གིས་ཀྱང་། ། བུག་པ་ངེས་པར་ཕྱོགས་བཅུ་ཡི། ། སངས་རྒྱས་བྱང་ཆུབ་སེམས་དཔའ་ཡི། ། ཤངས་ཀྱི་བུ་ག་གཡོན་པ་ནས། ། ཞུགས་ནས་སྤྱི་གཙུག་འཁོར་ལོར་ནི། ། ཀུན་བསྲེགས་ཅེས་པའི་དོན་ཏོ། ། བསམ་གྱིས་མི་ཁྱབ་པའི་དུས་གང་ཡིན་ཞེ་ན། གཅིག་ནི་ལྷན་གཅིག་མེད་པ་ཡིན། ། དུས་ནི་བསམ་གྱིས་མི་ཁྱབ་འགྱུར། ། དེའི་དོན་དེ་ཉིད་ལས།
ལྟེ་བའི་དཀྱིལ་འཁོར་ཕྱིན་ནས་ནི། ། སྔ་མ་བཞིན་དུ་གནས་པར་འགྱུར། ། ཅེས་པའི་དོན་ཏེ། འབར་འཛག་དབུ་མར་ཐིམ་པའོ། ། གཉིས་པ། དཀྱིལ་འཁོར་འཁོར་ལོའི་སྦས་པ་ལ་སྦྱར་ན་མདོར་བསྟན། རྒྱས་བཤད་མཇུག་བསྡུ་བ་གསུམ། དང་པོ་ནི། འདོད་ཆགས་མེད་ཅིང་ཆགས་བྲལ་མེད། ། དབུ་མར་དམིགས་པར་མི་འགྱུར་རོ། །
གཉིས་པ་ནི། འདོད་ཆགས་གང་ཞེ་ན། དེ་ལ་འདོད་ཆགས་ནུས་མཚན་ཉིད། ། ཅེས་པ་དགའ་བའི་རྟོག་པ། དེའི་དུས་རྣམ་པ་སྣ་ཚོགས་ཀྱི་སྐད་ཅིག་མ། ཆགས་བྲལ་གང་ཞེ་ན། འདོད་ཆགས་བྲལ་བ་འགོག་པར་གསུངས། ཅེས་པ་དགའ་བྲལ་དེའི་དུས་རྣམ་པར་ཉེད་པའི་སྐད་ཅིག་མ། དབུ་མ་གང་ཞེ་ན། འདི་བྲལ་དབུ་མ་མི་རྟོག་པས། །
ཅེས་པ་མཆོག་དགའ། དེའི་དུས་རྣམ་པར་སྨིན་པའི་སྐད་ཅིག་མ། འདི་གསུམ་དམིགས་པར་མི་འགྱུར་རོ། ། ཅེས་པ་ལྷན་སྐྱེས་ཏེ། དགའ་བ་དང་པོ་གསུམ་གྱི་རྟོག་པ་འགགས། སྐད་ཅིག་མ་དང་པོ་གསུམ་འདས་པས་མཚན་ཉིད་དང་བྲལ་བའི་སྐད་ཅིག་མའོ། ། དུས་དེར། འདོད་ཆགས་ཉིད་དང་ཆགས་བྲལ་ཉིད། ། འདྲེས་པར་གྱུར་པ་རྙོག་པ་མེད། ། ཅེས་པས་ལྷན་སྐྱེས་ཀྱི་མཚན་ཉིད་བསྟན།
གསུམ་པ་ནི། དེ་བཞིན་དུ་སྐད་ཅིག་མ་གསུམ་གྱིས་དོན་བསྡུ་ན་འདོད་ཆགས་ཅེས་པ་སྐད་ཅིག་དང་པོ་གཉིས་སྡུག་བསྔལ་གྱི་དུས། ཆགས་བྲལ་ལས་ཅེས་པ་སྐད་ཅིག་གསུམ་པ་བདེ་བའི་དུས། རོ་མཉམ་གཅིག་པུའི་སྐད་ཅིག་མ་ཅེས་པ་སྐད་ཅིག་བཞི་པ་བསམ་གྱིས་མི་ཁྱབ་པའི་དུས། གཅིག་ན་ཅེས་པའི་དོན། དངོས་པོ་ཀུན་གྱིས་རོ་མཉམ་པ། ། བསྒོམ་པའི་དུས་ནི་གཅིག་ཏུ་གསུངས། ། ཅེས་པ་རྣམ་རྟོག་གི་ཟླ་བོ་དང་བྲལ་བའི་དོན་ཏོ། ། གཉིས་པ་བསྒྲུབ་བྱ་མཐར་ཐུག་ཏུ་བཤད་པ་ལ་བཞི། ཁྱད་པར་གྱི་གཞི་སྤངས་པ་དང་རྟོགས་པ་ཕུན་སུམ་ཚོགས་པ།
ཁྱད་པར་གྱི་ཆོས་ཡོན་ཏན་ཕུན་སུམ་ཚོགས་པ། མཛད་པའི་ཕྲིན་ལས་ཕུན་སུམ་ཚོགས་པ། གང་ལ་རྟེན་པའི་གནས་ཕུན་སུམ་ཚོགས་པའོ། ། དང་པོ་ལ། རྟོགས་པ་ཕུན་སུམ་ཚོགས་པ་ལྡན་པའི་དོན་དང་། སྤངས་པ་ཕུན་སུམ་ཚོགས་པ་བཅོམ་པའི་དོན་གཉིས། དང་པོ་ནི། བྷ་ག་ཨཾ་ས་ཞེས་སྒྲ་དྲངས་ན་ལྡན་པ་ལ་འཇུག གང་ན་སྐལ་བ་དང་ལྡན་པ་སྟེ། སྐལ་བ་དུ་ཞེ་ན།
བྷ་ག་དྲུག་ཅེས་གསུངས་སོ། ། དྲུག་པོ་གང་ཞེ་ན། གོང་གི་དབང་ཕྱུག་ལ་སོགས་ཡོན་ཏན་དྲུག་ཅེས་པ་ལ་འཕྲོས་ནས། འདི་ལྟ་སྟེ། དབང་ཕྱུག་དང་། གཟུགས་དང་། གྲགས་པ་དང་། དཔལ་དང་། ཡེ་ཤེས་དང་བརྩོན་འགྲུས་ཀྱི་ཕུན་སུམ་ཚོགས་པ་སྟེ། དྲུག་གི་དོན་སྔར་བཞིན།
མདོར་ན་སྟོན་པ་ཕུན་སུམ་ཚོགས་པ་འདི་ལ་བཅོམ་ལྡན་འདས་ཞེས་བྱ་སྟེ། བྷ་ག་དྲུག་པོ་དེ་འདི་ལ་མངའ་བའི་ཕྱིར་རོ། ། གཉིས་པ་ནི། ཡང་ན་ཅེས་པ་བྷ་ག་སྐལ་བ་ལ་འཇུག་པར་མ་ཟད་བཅོམ་པ་ལའང་འཇུག་ཅེས་པའི་དོན་ཏོ། ། དེས་ན། ཡང་ན། ཉོན་མོངས་ལ་སོགས་བདུད་འཇོམས་ཕྱིར། ། ཅེས་པ་ལ་འཕྲོས་ནས་སྟོན་པ་ཕུན་སུམ་ཚོགས་པ་འདི་ལ་བཅོམ་ལྡན་འདས་ཞེས་བརྗོད་པར་བྱ་སྟེ། རྒྱུ་མཚན། གང་ཞིག་མི་མཐུན་པའི་ཕྱོགས་ཀྱི་ཆོས་དེ་རྣམས་བཅོམ་པའི་ཕྱིར།
བྷ་ག་ཝཉྩ་ཅེས་སྒྲ་དྲངས་ན་བཅོམ་པའི་དོན་ཏོ། ། གཉིས་པ་ཁྱད་པར་གྱི་ཆོས་ཡོན་ཏན་ཕུན་གསུམ་ཚོགས་པ་ནི། དེ་བཞིན་གཤེགས་པ་ཐམས་ཅད་ཀྱི། ། སྐུ་དང་གསུང་དང་ཐུགས་རྣམས་དང་། ། དེ་རྣམས་ཉིད་ཀྱི་སྙིང་པོ་དང་། ། དེ་ཉིད་ཀྱི་རྡོ་རྗེ་དང་། དེ་ཉིད་ཀྱི་བཙུན་མོ་དང་། དེའི་བྷ་ག་དེ་ལ་བཞུགས་སོ། ། ཅེས་པའི་དོན། སྟོན་པ་ཕུན་སུམ་ཚོགས་པའི་ཡོན་ཏན་ལ་སྦྱར་བ་དང་།
གནས་ཕུན་སུམ་ཚོགས་པའི་མཚོན་བྱེད་ལ་སྦྱར་བ་ལུགས་གཉིས། སྔར་གླེང་གཞིའི་སྐབས་བཞིན། གཞུང་དུ་གནས་ལ་སྦྱར་བ་གསལ་བར་མངོན་ནོ། ། གསུམ་པ་མཛད་པའི་ཕྲིན་ལས་ཕུན་སུམ་ཚོགས་པ་ལ། ཞུས་ལན་གཉིས། དང་པོ་ནི། ཀྱེ་བཅོམ་ལྡན་འདས་བཞུགས་སོ་ཞེས་བྱ་བས་ཅི་གསུངས་པ་ལགས། ལན་ནི། བཅོམ་ལྡན་འདས་ཀྱིས་བཀའ་བསྩལ་པ། དེ་བཞིན་གཤེགས་པ་ཐམས་ཅད་ཀྱི་རོ་གཅིག་པ་ཐབས་སྣ་ཚོགས་ཀྱིས་འདུལ་བའི་སྐྱེ་བོའི་ཡིད་འཕྲོག་པ་དང་ལྡན་པ་ཞེས་བྱ་བའི་དོན་ཏོ། །
ཅེས་པ་ལ་བཞུགས་པའི་སྐད་དོད། བི་ཛ་ཧ་ར་ཅེས་པ་ལ་སྒྲ་དྲངས་ཏེ། སྔར་གླེང་གཞིའི་སྐབས་ཀྱི་མཐར་ཐུག་པའི་དོན་དུ་བཤད་པ། སྐབས་འདིར་སྦྱར། བཞི་པ་གང་ལ་རྟེན་པའི་གནས་ཕུན་སུམ་ཚོགས་པ་ལ་རྡོ་རྗེའི་དོན་དང་། བཙུན་མོའི་བྷ་གའི་དོན་གཉིས། དང་པོ་ནི། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་དབྱེར་མི་ཕྱེད་པས་རྡོ་རྗེའི་རང་བཞིན། གང་གིས་ཆོས་ཀྱི་འབྱུང་གནས་ལ། གང་གི་ཚེ་བཅོམ་ལྡན་འདས་བཞུགས་པ་དེའི་ཚེ་བདག་གིས་ཐོས་པའོ། །
དེ་ལ་བཞུགས་ཅེས་པ་གཞིར་བཞག གང་བཞུགས། གང་ལ་བཞུགས། གང་གི་ཚེ་བཞུགས། བཞུགས་ནས་ཇི་ལྟར་བྱ་བ་བཞི་གཞུང་གི་ཐོག་ཏུ་སྦྱར། གཉིས་པ་ནི། བཞུགས་སོ་ཅེས་པ་གཞིར་བཞག གང་ན་དེ་བཞིན་གཤེགས་པ་ཐམས་ཅད་ཅེས་པ་རིགས་ལྔ་དང་། བཙུན་མོ་ཅེས་པ་སྤྱན་མ་ལ་སོགས་པའོ། ། འདི་ཚུལ་ཇི་ལྟར་ན།
ལྷན་ཅིག་ཏུ་ཅེས་པ་ལྷན་ཅིག་སྤྱོད་མ་དང་རྗེས་སུ་འབྲང་བའི་འཁོར་གྱིས་བསྐོར་ནས་ཟག་མེད་ཀྱི་བདེ་བ་ལ་ལོངས་སྤྱོད་པའི་ཚུལ་གྱིས་སོ། ། གང་དུ་ན་བྷ་ག་དེར་རོ། ། བྷ་ག་ཉིད་གང་ཞེ་ན། ཤེས་རབ་ཆོས་ཀྱི་འབྱུང་གནས་ལ་བྷ་གར་གསུངས་ཏེ། དེའི་རྒྱུ་མཚན་འདི་ལྟ་སྟེ། བྷ་ག་བཅོམ་པ་ལ་འཇུག་པའི་དབང་དུ་བྱས་ནས་ཤེས་རབ་ཀྱི་དབང་གིས་ཉོན་མོངས་པ་དང་ཉེ་བའི་ཉོན་མོངས་པ་འཇོམས་པ་དེའི་ཕྱིར་རོ། ། གསུམ་པ་དོན་བསྡུ་བའི་ཚུལ་གྱིས་མཚན་ཉིད་ཀྱི་དོན་ལ་མཚམས་སྦྱར་བ་ནི། ཅིའི་ཕྱིར་བཙུན་མོ་དང་ལྷན་ཅིག་ཏུ་བཞུགས་ཅེ་ན། ཨེ་མ་སངས་རྒྱས་ཐམས་ཅད་ཀྱི། ། ཀུན་མཁྱེན་ཡེ་ཤེས་བླ་ན་མེད། །
དེ་བཞིན་གཤེགས་པའི་བདེ་དོན་གང་། ། བཙུན་མོར་སྤྲུལ་ནས་ཉེ་བར་མཛད་པས་དེའི་ཕྱིར་ལྷན་ཅིག་ཏུ་བཞུགས་པའོ། ། མདོར་ན་བཞུགས་པའི་ཚུལ་གསུམ། བཞུགས་ཚུལ་དང་པོ་ཡིད་འཕྲོག་པ་དང་ལྡན་པ་ཅེས་པའི་བར་སྤྲུལ་སྐུའི་བཞུགས་ཚུལ། གང་གི་ཚེ་བཅོམ་ལྡན་འདས་བཞུགས་པ་དེའི་ཚེ་ཅེས་པའི་བར་ཆོས་སྐུའི་བཞུགས་ཚུལ། འདི་ལྟ་སྟེ་ཤེས་རབ་ཀྱི་དབང་གིས་ཅེས་པ་ནས་བཙུན་མོ་ཉེ་བར་མཛད་པའོ། ། ཅེས་པའི་བར་ལོངས་སྐུའི་བཞུགས་ཚུལ་བསྟན། སྤྱི་དོན་བཞི་པ་དེ་ལས་བྱུང་བའི་འབྲས་བུ་ལ་གསུམ། ཐབས་ཀྱིས་གྲུབ་པ་འབྲས་བུའི་ངོ་བོ། སྡང་བས་བསྟེན་ན་མནར་མེད་པར་ལྟུང་བ།
བསམ་པ་དགེ་བས་བསྟེན་ན་མཚན་གཞི་མཚོན་པའི་མཚན་མཆོག་འགྲུབ་པའོ། ། དང་པོ་ལ་མདོར་བསྟན། རྒྱས་བཤད་གཉིས། དང་པོ་ནི། སྐྱེད་པར་བྱེད་པའི་ཅེས་པ་གཞིར་བཞག གང་ན་དག་པ་དང་ཡང་དག་པར་རྫོགས་པའི་སངས་རྒྱས་ཀྱི་དངོས་གྲུབ་བོ། ། དེ་ལ་དག་པ་ནི་སྤངས་པ་ཕུན་སུམ་ཚོགས་པའམ་སྤྱི་དོན་གྱི་མཐར་ཐུག་གོ ། ཡང་དག་པར་རྫོགས་པའི་སངས་རྒྱས་ནི་ཡེ་ཤེས་ཕུན་སུམ་ཚོགས་པའམ་ཐུན་མོང་མ་ཡིན་པ་རྡོ་རྗེ་འཆང་ཆེན་པོའི་དངོས་གྲུབ་བོ། ། ཐབས་གང་གིས་ན་རྗོད་བྱེད་སྒྲའི་རྒྱུད་ཀྱི་ཆོས་ཐམས་ཅད་ཀྱི་ཐོག་མར་རྟག་ཏུ་ཡང་དག་པར་གནས་པ་སྟེ། འདི་སྐད་བདག་གིས་ཐོས་པ་ཞེས་བྱ་བ་སུམ་ཅུ་རྩ་བདུན་ནི་གཏན་ལ་འབེབས་བྱེད་ཡིན་ལ།
དེའི་ཡང་སྙིང་པོ་ཨེ་ཝཾ་ཡི་གེ་གཉིས་ཀྱིས་མཚོན་པའི་ཐབས་ཀྱིས་སོ། ། རིགས་ཀྱི་བུ་ཅེས་པ་ནི་ལག་ན་རྡོ་རྗེ་ལ་བོད་པའོ། ། མདོར་ན་བཤད་དོ་ཅེས་པ་གཞིར་བཞག གང་ལ་ན་ལག་ན་རྡོ་རྗེ་དེ་ལའོ། ། གང་གིས་ན་ང་ཡིས་སོ། ། གང་ན་འདི་སྐད་བདག་གིས་ཐོས་པ་ཞེས་བྱ་བའི་ཡིག་འབྲུའི་དོན་རྒྱུད་སྡེ་གཞན་དུ་མ་བཤད་པ་དེའོ། ། དགོས་པ་ཅིའི་དོན་དུ་ན་དག་པ་དང་ཡང་དག་པར་རྫོགས་པའི་སངས་རྒྱས་ཀྱི་དངོས་གྲུབ་བསྐྱེད་པར་བྱ་བའི་དོན་དུའོ། ། གཉིས་པ་ནི། ཐོབ་པར་འགྱུར་ཏེ་ཅེས་པ་གཞིར་བཞག དག་པ་དང་ཡང་དག་པར་རྫོགས་པའི་སངས་རྒྱས་ཀྱི་དངོས་གྲུབ་ཅེས་པ་ལ་འཕྲོས་ནས་སངས་རྒྱས་ཉིད་དམ་རྡོ་རྗེ་སེམས་དཔའོ། །
སངས་རྒྱས་ཉིད་གང་ཞེ་ན། གང་དག་བསམ་གྱིས་མི་ཁྱབ་པའི་གནས་མ་ཐོབ་པ་དེ་ནི་བདེ་བར་གཤེགས་པ་སྟེ་སངས་རྒྱས་ཡིན་ནོ། ། རྡོ་རྗེ་སེམས་དཔའ་གང་ཞེ་ན། མཚན་གཞི་མཚོན་པར་བྱེད་པ་ནི་སེམས་དཔའ་ཡང་དག་པར་གསུངས་སོ། ། མདོར་ན་དེ་ལ་སངས་རྒྱས་ཉིད་ཅེས་བྱ་བ་ནི་ཉན་ཐོས་དང་རང་སངས་རྒྱས་ཀྱིས་བགྲོད་པར་བྱ་བའམ་ཕ་རོལ་ཏུ་ཕྱིན་པའི་ཐེག་པས་བསྒྲོད་པར་བྱ་བ་ས་བཅུ་གཅིག་པའམ་ས་བཅུ་གཉིས་པའོ། ། རྡོ་རྗེ་སེམས་དཔའ་ཞེས་བྱ་བ་ནི་གསང་བ་བླ་ན་མེད་པས་ཐོབ་པར་བྱ་བ་ས་བཅུ་གསུམ་པའོ། ། གལ་ཏེ་སངས་རྒྱས་ཞེས་བྱ་བ་ནི་སྤངས་པ་ཕུན་སུམ་ཚོགས་པ་དང་ཡེ་ཤེས་ཕུན་སུམ་ཚོགས་པ་ཡིན་ན་དེའི་སྟེང་དུ་བགྲོད་པར་བྱ་བ་མི་འཐད་དོ་སྙམ་ན་འགལ་བ་མེད་དེ། སངས་རྒྱས་ཉིད་ཡིན་མོད་ཀྱང་དེ་ཉིད་ལ་རྟོགས་པའི་རིམ་པས་སངས་རྒྱས་དུ་མར་བཞག་སྟེ། སློབ་དཔོན་ཟླ་གྲགས་ཀྱིས། ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། །
ཞེས་རང་སངས་རྒྱས་ལ་འབྲིང་པོར་བཤད་པས་གཉིས་ཤུགས་ལ་ཤེས་པ་ཡིན་ནོ། ། མཁས་པ་སྨྲི་ཏི་ཛྙ་ནས་ཀྱང་། བླ་ན་མེད་པ་ཡང་དག་པར་རྫོགས་པའི་སངས་རྒྱས་ནི་རྣམ་པར་སྣང་མཛད་ལ་སོགས་པ་སྟེ། གསང་བའི་རྒྱུད་རྡོ་རྗེ་ཐེག་པ་ལས་སངས་རྒྱས་པ་ནི་བླ་ན་མེད་པ་སྟེ། དེའི་གོང་ན་ཐེག་པ་གཞན་མེད་པའི་ཕྱིར་རོ། ། དེ་ཡང་དག་པའང་ཡིན་ལ་ཐེག་པ་ཆེན་པོ་ལ་གནས་པའི་ཕྱིར་རོ། ། རྣལ་འབྱོར་དང་། བྱ་བ་དང་། མདོ་སྡེ་ལས་སངས་རྒྱས་པ་ནི་ཐེག་པ་གོང་ན་ཡོད་པས་བླ་དང་བཅས་པའང་ཡིན་ལ་ཡང་དག་པར་རྫོགས་པའང་མ་ཡིན་ཏེ་ཐེག་པ་གོང་ན་ཡོད་པའི་ཕྱིར་རོ། ། ཐེག་པ་ཆུང་དུ་ལ་སངས་རྒྱས་པ་དགྲ་བཅོམ་པ་དང་རང་སངས་རྒྱས་ནི་བླ་མ་དང་བཅས་པའང་ཡིན་ལ་ཡང་དག་པར་རྫོགས་པའང་མ་ཡིན་ཏེ།
ཐེག་པ་གོང་ན་ཡོད་པ་དང་ཐེག་པ་ཆུང་ངུ་ལས་ཕྱིར་ལྡོག་དགོས་པའི་ཕྱིར་རོ། ། སངས་རྒྱས་ནི་ཡིན་ཏེ། ཉོན་མོངས་པ་ལས་སངས་པའི་ཕྱིར་དང་རྣམ་པར་གྲོལ་བའི་ཤེས་པ་བཅུ་རྒྱས་པའི་ཕྱིར་རོ། ། ཞེས་ལྷ་མོ་བཞིས་ཞུས་པའི་འགྲེལ་པ་ལས་བཤད་དོ། ། གལ་ཏེ་དེ་ལྟར་སངས་རྒྱས་ཀྱི་དབྱེ་བ་ཡོད་ན་གོང་དུ། ཐར་པ་ཉིད་ནི་གཅིག་པུ་ཉིད། ། ཅེས་བཤད་པ་དང་མི་འགལ་ལམ་སྙམ་ན་མི་འགལ་ཏེ། གོང་གིས་ནི་མཐར་ཐུག་ཐེག་པ་གཅིག་ལ་དགོངས་པ་ཡིན་ལ་འདིར་དེ་དག་ནི་གནས་སྐབས་ཀྱི་ཐེག་པ་ལ་དགོངས་ཏེ། མདོ་ལས་ཐེག་པ་བསམ་གྱིས་མི་ཁྱབ་པ་གསུངས་པ་ལྟ་བུའོ། ། ཡང་འདི་སྙམ་དུ་བསམས་སྟེ།
ཅི་ས་བཅུ་གཅིག་པ་ལས་གོང་དུ་རྡོ་རྗེ་སེམས་དཔའ་ཞེས་བྱ་བ་ཡོད་ན་བཅུ་གཅིག་པ་དེ་ལ་ཐོབ་བྱ་མ་ཐོབ་པའམ་སྤང་བྱ་མ་སྤངས་པའི་ཁྱད་པར་ཡོད་དམ་མེད་སྙམ་ན། དེ་ཡོད་པར་བསྟན་པའི་ཕྱིར། གང་དག་ཅེས་བྱ་བ་ལ་སོགས་པ་སྨོས་ཏེ། བསམ་གྱིས་མི་ཁྱབ་པའི་གནས་ནི་ཤེས་བྱ་ཐམས་ཅད་རང་སྣང་གི་ཡེ་ཤེས་ཏེ། སྣང་བ་ཉིད་ཀྱང་ཡེ་ཤེས། ཡེ་ཤེས་ཀྱང་སྣང་བ། དེའང་སྟོང་པ། སྟོང་པའང་དེ་ཡིན་ཏེ། དུས་གཅིག་ཏུ་ཅིག་ཅར་འཇུག་པ་ཡིན་ཏེ། ད་ལྟ་སོ་སོའི་སྐྱེ་བོ་རྣམས་ཀྱིས་རིམ་གྱིས་ཐ་སྙད་ལ་བརྟེན་ནས་རྟོག་པའི་ཡུལ་དུ་མོས་པ་བྱ་བ་ཙམ་ལས་དེའི་ཡེ་ཤེས་འདི་ལྟ་བུའོ་ཞེས་མོས་པར་བྱ་བའང་དཀའ་འོ། །
དེ་བས་ན་ས་བཅུ་གཅིག་པ་དང་བཅུ་གཉིས་པས་ཡེ་ཤེས་དེ་མ་ཐོབ་བོ། ། དེ་ནི་བདེ་བར་གཤེགས་པ་སྟེ། ལམ་བདེ་བ་ནས་གཤེགས་པའི་ཕྱིར་རོ། ། དེ་ཉིད་ལ་ཕ་རོལ་ཏུ་ཕྱིན་པ་ལས་སངས་རྒྱས་ཞེས་བཤད་དོ། ། དེ་མ་ཐོབ་པར་ཇི་ལྟར་ཤེས། ཕ་རོལ་ཏུ་ཕྱིན་པ་ལས་ཐོབ་པར་བཤད་དོ་ཞེ་ན་མ་བཤད་དེ། ཕ་རོལ་ཏུ་ཕྱིན་པ་ཁ་ཅིག་ལས་སངས་རྒྱས་པའི་ཚེ་སེམས་དང་སེམས་བྱུང་གི་འཇུག་པ་ཞིའོ་ཞེས་བཤད་དེ་སེམས་ཡོད་ན་རྣམ་པར་རྟོག་པར་འགྱུར་སྙམ་དུ་བསམས་སོ། ། ཡང་ཁ་ཅིག་ལས་སངས་རྒྱས་རྣམས་སེམས་དང་བཅས་ཏེ། སེམས་དང་བྲལ་བ་ནི་མྱ་ངན་ལས་འདས་པ་ཡིན་ན་སངས་རྒྱས་མྱ་ངན་ལས་འདའ་བ་མེད་དོ་ཞེས་བསམས་སོ། ། ཡང་ཁ་ཅིག་ན་རེ།
གནས་གྱུར་པའི་ཡེ་ཤེས་ཡིན་ནོ་ཞེས་ཟེར་རོ། ། ཡང་ཁ་ཅིག་གནས་གྱུར་པ་མི་འདོད་དོ་ཞེས་ཟེར་རོ། ། ཡང་ཁ་ཅིག་ནི་མཉམ་བཞག་རྗེས་ཐོབ་ཡོད་ཅེས་ཟེར་རོ། ། ཡང་ཁ་ཅིག་ནི་མཉམ་བཞག་རྗེས་ཐོབ་མེད་ཅེས་ཟེར་ཏེ་དེ་དག་ཐམས་ཅད་འགལ་བ་མེད། གཞུང་གཅིག་ལ་ནི་གང་དུའང་བཤད་པ་མེད་དོ། ། དེ་བས་ན་བསམ་གྱིས་མི་ཁྱབ་པའི་གནས་ཐོབ་པ་དེ་ནི་རྡོ་རྗེ་སེམས་དཔའ་ཡིན་པར་གསུངས་པས་དེ་ལྟར་དངོས་གྲུབ་རྣམ་པ་གཉིས་སོ། ། དུས་ནམ་གྱི་ཚེ་ན་སྐྱེ་བ་འདིར་རོ། ། རྣམ་པ་ཇི་ལྟ་བུས་ན་སེམས་ཅན་རྣམས་འཁོར་བ་ལས་ཕ་རོལ་དུ་ཤིན་ཏུ་རིང་བར་འགྲོ་བ་མངོན་དུ་མཚོན་པར་མཛད་པ་དང་། མངོན་དུ་མ་མཛད་པ་དེ་ནུབ་པའི་སེམས་ཀྱིས་དེ་ལ་མངོན་དུ་མཚོན་པར་མཛད་པ་ནི་ཐེག་ཆེན་སེམས་བསྐྱེད། མངོན་དུ་མཚོན་པར་མ་མཛད་པ་ནི་ཐེག་དམན་སེམས་བསྐྱེད།
དེ་ནུབ་པའི་སེམས་ནི་རང་ཉིད་ཞི་བདེ་དོན་གཉེར་གྱི་བསམ་པ་དང་བྲལ་བའོ། ། ཡང་ན་རིམ་པ་བཞིན་དང་པོ་ཀུན་རྫོབ་སེམས་བསྐྱེད། གཉིས་པ་དོན་དམ་སེམས་བསྐྱེད། གསུམ་པ་སྲིད་ཞི་གཉིས་ལ་མི་གནས་པ་སྟེ། སྟོང་ཉིད་སྙིང་རྗེ་ཟུང་དུ་འཇུག་པའི་སེམས་ཀྱིས་སོ། ། ཐབས་གང་གིས་ན་འདི་སྐད་བདག་གིས་ཐོས་པ་ཞེས་བྱ་བ་ལ་སོགས་པའི་སྐད་དོད་ཡིག་འབྲུ་སུམ་ཅུ་རྩ་བདུན་པོ་འདི་རྣམས་ཀྱིས་བསྟན་པའི་བརྗོད་བྱ་ཉེ་རྒྱུ་མངོན་དུ་བྱེད་པའི་ཐབས་ཀྱིས་སོ། ། གཉིས་པ་སྡང་བས་བསྟེན་ན་མནར་མེད་པར་ལྟུང་བ་ནི། མཚན་གཞི་མཚོན་བྱེད་ཀྱི་ཐབས་ཁྱད་པར་ཅན་གྱིས་མ་ཟིན་ན་ཉེས་དམིགས་ཆེ་བར་བསྟན་པའི་ཕྱིར། སྤང་བར་བྱའོ་ཅེས་པ་གཞིར་བཞག གང་ན་ཀུན་ནས་ཉོན་མོངས་པ་ཅན་གྱི་སེམས་ཀྱི་རོའོ། །
དེའི་རྒྱུ་མཚན་སྡང་བས་བསྟེན་པ་ཙམ་གྱིས་མནར་མེད་པར་རབ་ཏུ་ལྟུང་བར་འགྱུར་བས་ནའོ། ། དེ་སྐད་དུ། ཕོ་ཉ་རལ་གྲིའི་སོ་འདྲ་བས། ། ཞེན་པར་འགྱུར་ན་སྤང་བར་བྱ། ། ཅེས་པ་ལྟར་རོ། ། གསུམ་པ་བསམ་པ་དགེ་བས་བསྟེན་ན་མཚན་གཞི་མཚོན་པའི་མཚན་མཆོག་འགྲུབ་པ་ནི་སྒོམ་པར་བྱེད་ན་ཅེས་པ་གཞིར་བཞག གང་ན་དག་པའི་སེམས་ཅེས་པ་མཚན་མ་དང་རྣམ་པར་རྟོག་པ་རྣམ་པར་དག་པས་ལྷན་ཅིག་སྐྱེས་པའི་ཡེ་ཤེས་སོ། ། གང་ཟག་གང་གིས་ན་སྒྲུབ་པ་པོ་དཔལ་དང་ལྡན་པས་སོ། ། བསམ་པ་ཇི་ལྟ་བུས་ན་ཀུན་ནས་ཉོན་མོངས་པ་ཅན་གྱི་སྲིད་པའི་འཇིགས་པ་ལས་འདས་པའི་ཅེས་པ་ཐ་མལ་གྱི་ཞེན་པ་དང་བྲལ་བས་སོ། ། ཐབས་གང་གིས་ན་ཐབས་དང་ཤེས་རབ་ཀྱི་སྦྱོར་བ་དེས་ཅེས་པ་ཨེ་ཝཾ་མ་ཡའི་དོན།
དཀྱིལ་འཁོར་འཁོར་ལོའི་སྦས་པ་ལ་སྦྱར་བའི་སྐབས་ལྟར་འདུ་ཤེས་གསུམ་ལ་སོགས་པ་དང་ཨཱ་ལི་དང་ཀཱ་ལིའི་བདག་ཉིད་ཀྱི་བྱང་ཆུབ་ཀྱི་སེམས་ཆོས་བརྒྱད་དམ། དྲུག་གི་བདག་ཉིད་ཅན་ཉེ་རྒྱུ་མངོན་དུ་བྱེད་པའི་ཐབས་དེས་སོ། ། ཚུལ་ཇི་ལྟར་ན་ཡང་དག་པ་ཐོབ་པ་དེ་དག་པའི་ཡང་དག་པར་རིག་པའི་བདག་ཉིད་ཅན་གྱི་མཚན་གཞི་ཅེས་པ་སེམས་ཀྱི་ཆོས་ཉིད་མངོན་དུ་གྱུར་པས་མཚོན་པར་བྱ་བའམ་རྟོགས་པར་བྱ་བའོ། ། ཐབས་གང་གིས་མཚོན་ཅིང་རྟོགས་པར་བྱེད་ན། ཐབས་དང་ཤེས་རབ་ཀྱི་ནུས་པས་ཅེས་པ་བྱང་ཆུབ་ཀྱི་སེམས་ཆོས་བརྒྱད་དམ་དྲུག་གི་སྒོ་ནས་སོ། ཕན་ཡོན་ནམ་དགོས་པ་ཅིའི་དོན་དུ་ན་དངོས་གྲུབ་ཐམས་ཅད་ཀྱི་མཆོག་སྟེ། དག་པ་དང་ཡང་དག་པར་རྫོགས་པའི་སངས་རྒྱས་ཀྱི་དངོས་གྲུབ་བོ། ། དེའི་མཚན་ཉིད་ཇི་ལྟ་བུ་ཞེ་ན། སྟོང་པ་ཉིད་དང་སྙིང་རྗེ་ཆེན་པོ་ཟུང་དུ་འཇུག་པའམ་མངོན་དུ་གྱུར་པའོ། ། སྟོང་པ་ཉིད་ཇི་ལྟ་བུ་ཞེ་ན།
ནམ་མཁའ་དང་མཉམ་ཞིང་གནས་གསུམ་དུ་སྣང་བ་སྟེ། དེའི་མཚན་གཞི་ནི་མཚོན་པར་དཀའ་བ་དང་། ཐམས་ཅད་དུ་སོན་ཅིང་རྒྱུ་དང་རྐྱེན་སྤངས་པས་རིམ་པ་བཞིན་སྤྲོས་པ་དང་བྲལ་བ་དང་། ལྷུན་གྱིས་གྲུབ་པའམ་རྐྱེན་གྱིས་མི་རྟོགས་པ་དང་། ཀུན་འགྲོའི་དབང་ཕྱུག་དང་། འདུས་མ་བྱས་པ་རྣམས་མཚོན་ནོ། ། སྙིང་རྗེ་ཇི་ལྟ་བུ་ཞེ་ན་ཡིད་བཞིན་གྱི་ནོར་བུ་ལྟ་བུར་རྣམ་པར་མི་རྟོག་བཞིན། འཇིག་རྟེན་གྱི་རང་དང་གཞན་གྱི་དོན་བྱེད་པས་དེ་ཉིད་ཀྱིས་མཚོན་ནོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན་རབ་ཏུ་བྱེད་པ་འདིའི་གཞུང་ཧྲིལ་པོ་དཔལ་གསང་བ་འདུས་པ་ལ་སོགས་པ་རྣལ་འབྱོར་ཆེན་པོའི་ཐབས་ཀྱི་རྒྱུད་མཐའ་དག་གི་གླེང་གཞིའི་དོན་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། གཉིས་པ་བརྟག་པའི་མིང་ནི།
རྒྱུད་ཐམས་ཅད་ཀྱི་ཅེས་པ་བརྗོད་བྱ་རྒྱུད་གསུམ་མདོར་བསྟན། གླེང་གཞི་གསང་བ་ཅེས་པ་རྗོད་བྱེད་གླེང་གཞིའི་ཚིག་གིས་རྒྱས་པར་བཤད། དཔལ་ཡང་དག་པར་སྦྱོར་བ་ལས་བྱུང་བ་ཅེས་པ་བརྗོད་བྱ་རྒྱུད་གསུམ་དང་རྗོད་བྱེད་གླེང་གཞི་གཉིས་ཀ་ཐབས་ཤེས་ཟུང་འཇུག་ཏུ་བསྟན་ཅེས་རབ་ཏུ་བྱེད་པ་འདིའི་མིང་དོན་ལ་སྦྱར། སྤྱིར་གོང་དུ་རྒྱུད་དང་ཐམས་ཅད་དེ་ནི་རྒྱུད་ཐམས་ཅད་དོ། ། ཅེས་པ་ནས་བཟུང་སྟེ་དེ་ལས་བྱུང་བ་ནི་ཡང་དག་པར་སྦྱོར་བའི་ཏིང་ངེ་འཛིན་ཅེས་བྱ་བའི་དོན་ཏོ། ། ཅེས་པའི་བར་གྱི་ཚིག་དོན་འདིར་རྒྱས་པར་སྤྲོའོ། ། བརྟག་པ་ཅེས་པའི་དོན་ཡང་དག་པར་ན་ཆོས་ཐམས་ཅད་བདག་མེད་པས་མིང་དུ་བརྟགས་པ་དང་། བསྟན་པར་བྱ་བའི་ཆོས་མ་གྲུབ་ཀྱང་སངས་རྒྱས་ཀྱི་ཐབས་ལ་མཁས་པས་མིང་དང་ཐ་སྙད་དུ་བཏགས་ཤིང་རྟོག་པས་བཏགས་ནས་བསྟན་པས་བརྟག་པ་སྟེ། རྡོ་རྗེ་རྩེ་མོ་ལས། ཆོས་ཀུན་གཟུགས་ཅན་མ་ཡིན་ཡང་། །
གཟུགས་སུ་ཡང་ནི་འདི་རུ་བཏགས། ། ཆོས་ཀུན་ཚིག་གི་སྤྱོད་ཡུལ་མིན། ། སྒྲ་རུ་ཡང་ནི་འདི་རུ་བཏགས། ། དེས་ན་ངོ་མཚར་ཆོས་འདི་ལ། ། རྟོག་པས་བཏགས་པ་ཡིན་པར་བཤད། ། ཅེས་གསུངས་སོ། ། རཱ་ཛ་ལས་སྒྲ་དྲངས་པས་གསལ་བ་སྟེ་རྒྱུད་ཀྱི་དོན་གསལ་བར་བྱེད་པས་རྒྱལ་པོ། གཞུང་ཚད་ནི། རབ་ཏུ་བྱེད་པ་འདི་ལ་ཤོ་ལོ་ཀ་དྲུག་ཅུ་རེ་དགུ སྤྱིར་བརྟག་པ་དང་པོ་ཀུན་ལ་ཉིས་བརྒྱ་སུམ་ཅུ་སོ་གཉིས་དང་རྐང་པ་གཉིས་སོ། ། གོ་རིམ་ནི།
རྩ་བའི་བརྟག་པ་བཅུ་ཡོད་པའི་ཐོག་མ་ཡིན་པས་དང་པོ། བརྗོད་བྱ་རྒྱུད་གསུམ། རྗོད་བྱེད་གླེང་གཞིའི་ཚིག་གིས་མ་ལུས་པར་གཏན་ལ་ཕབ་པ་བསྟན་པས་ན་རྫོགས་སོ།། །། སྤྱི་དོན་གཉིས་པ་ལྷག་མ་བརྟག་པ་དགུས་རྒྱས་པར་བཤད་པ་ལ་བཞི། གཞི་སྨིན་པར་བྱེད་པ་དབང་བསྐུར་བ། ལམ་གྲོལ་བར་བྱེད་པ་ཐབས་ཀྱི་རྒྱུད། གྲུབ་པ་འབྲས་བུའི་རྒྱུད། ལམ་གྱི་ཡན་ལག་དམ་ཚིག་དང་སྡོམ་པའོ། ། དང་པོ་ལ་གསུམ་བཤད་པར་དམ་བཅའ་བ་དང་། དོན་དངོས།
རབ་ཏུ་བྱེད་པའི་མིང་ང་ོ། ། དང་པོ་ནི། བཤད་པར་བྱ་ཅེས་པ་གཞིར་བཞག གང་ན་དབང་སྐུར་བའི་ཆོ་གའོ། ། དེ་ལ་དུ་ཞེ་ན། སློབ་མ་རྗེས་སུ་བཟུང་བའི་ཆོ་ག བསྙེན་པའི་ཆོ་ག སའི་ཆོ་ག སྟ་གོན་གྱི་ཆོ་ག དཀྱིལ་འཁོར་བྲི་ཞིང་རྒྱན་དགྲམ་པའི་ཆོ་ག
སྒྲུབ་ཅིང་མཆོད་པའི་ཆོ་ག འཇུག་ཅིང་དབང་བསྐུར་བའི་ཆོ་ག་དང་བདུན། གང་གི་དོན་དུ་ན། སྒྲུབ་པ་པོ་ལ་ཕན་དོན་དུ། ཚུལ་ཇི་ལྟར་ན་བསྙེན་པ་ལ་སོགས་པ་ཆོ་ག་བདུན་གྱི་སྒོ་ནས་ཡང་དག་པར་རབ་ཏུ་བཤད་པར་བྱའོ། ། གང་གི་ཚེ་ན་དེ་ལྟར་བརྟག་པ་དང་པོས་འབྲས་བུའི་རྒྱུད་དང་། གྲོལ་བར་བྱེད་པ་ལམ་གཙོ་བོར་གཏན་ལ་ཕབ་པའི་རྗེས་དེ་ནས་ལམ་གྱི་སྣོད་དུ་རུང་བའི་དབང་བསྐུར་བར་འབྲེལ་ལོ། ། དབང་བསྐུར་བ་ཅེས་པ་གཞིར་བཞག གང་ལ་ན་སློབ་མ་ལའོ། ། དེ་ལ་སློབ་མ་བཞི་སྟེ།
སྔར་བསྟན་པ་ལ་མ་ཞུགས་པའི་གང་ཟག ཞུགས་ཀྱང་ཐེག་པ་ཆེན་པོ་ལ་མ་ཞུགས་པའི་གང་ཟག ཐེག་ཆེན་ལ་ཞུགས་ཀྱང་སྔགས་ལ་མ་ཞུགས་པའི་གང་ཟག སྔར་ནས་གསང་སྔགས་ཀྱི་སྒོར་ཞུགས་པའི་གང་ཟག་དང་བཞི། དང་པོ་ལའང་རིགས་བཞི་སྟེ། ཚེ་འདིའི་ཕུན་ཚོགས་དོན་དུ་གཉེར་བ་དང་། འཇིག་རྟེན་ཕ་རོལ་གྱི་མངོན་པར་མཐོ་བ་དོན་དུ་གཉེར་བ་དང་། རང་ཉིད་ཞི་བདེ་དོན་དུ་གཉེར་བ་དང་གཞན་དོན་དུ་སངས་རྒྱས་འཐོབ་ཕྱིར་དུ་དབང་བསྐུར་ནོད་པ་དང་བཞིའོ། ། གང་གིས་ན་མཚན་ཉིད་གསུམ་དང་ལྡན་པའི་སློབ་དཔོན་གྱིས་སོ། ། དེའང་འོག་ནས་སློབ་དཔོན་ནི་སྔགས་དང་རྒྱུད་དང་མན་ངག་ཅན་ནོ། །
ཅེས་གསུངས་པ་ལྟར་རོ། ། ཡང་ན། ཡང་དག་རབ་བཤད་བྱ། ། ཅེས་པ་སྤྱིར་ཐབས་རྒྱུད། ཡང་ཅེས་པས་དེར་མ་ཟད་ཁྱད་པར་དབང་བསྐུར་བའི་ཆོ་ག ཡང་ན། དང་པོས་དཀྱིལ་འཁོར་གྱི་ཆོ་ག ཡང་ཅེས་པ་དེར་མ་ཟད་དབང་བསྐུར་བའི་ཆོ་གའོ། མངོན་པར་རྟོགས་པ་གང་དང་འབྲེལ་ན། སྤྱིར་དུ་ན་རྒྱུད་གསུམ་ཀ་དང་ཡང་འབྲེལ་ཏེ།
ཐོག་མར་རྟེན་གྱི་གང་ཟག་རྗེས་སུ་བཟུང་བ་ཞེས་བྱ་བ་རྒྱུའི་རྒྱུད་ཡིན་ཏེ། དེར་ཐབས་ཀྱི་རྒྱུད་ལམ་རིམ་པ་གཉིས་བསྒོམ་པའི་སྣོད་དུ་འགྱུར་བར་བྱ་བའི་ཕྱིར་རོ། ། ཡང་རྒྱུའི་རྒྱུད་ནི་གསང་སྔགས་ཀྱི་ལམ་ལ་མ་ཞུགས་པ་ཡིན་ལ། ཐབས་ཀྱི་རྒྱུད་ལ་སྨིན་ལམ་དབང་དང་། གྲོལ་ལམ་བསྐྱེད་རྫོགས་བྱ་བ་ཡིན་པས་འདི་ཐབས་ཀྱི་རྒྱུད་དོ། ། ཡང་འདིར་དབང་དུས་སུ་རྟོགས་ཤིང་ལྟ་བར་འགྱུར་བས་ཀྱང་ཐབས་ཀྱི་རྒྱུད་དོ། ། ཡང་རྒྱལ་པོ་ཨིནྡྲ་བྷུ་ཏི་ལྟ་བུ་དབང་དུས་སུ་གྲོལ་བ་ནི་སྨིན་ལམ་དང་གྲོལ་ལམ་དང་འབྲས་བུའི་རྒྱུད་གསུམ་ཀ་གཞི་མཐུན་གུ་ཆུ་རུག་ཏུའང་འགྱུར་རོ། ། སྤྱིར་རྟེན་གྱི་གང་ཟག་གི་དབང་དུ་བྱས་ན་སློབ་དཔོན་གརྦྷ་རི་པས། རྒྱུ་རིགས་སྤང་བྱ་རྐྱེན་ལ་ལྟོས། གང་ཟག་རྣམ་པ་བཞི་རུ་ནི། །
རྒྱུད་རྣམས་ངེས་པ་ཁོ་ན་ཡིན། ། ཞེས་གསུངས་ཏེ། དེ་ལ་རྒྱུ་ལ་ལྟོས་པའི་གང་ཟག་ནི་སེམས་ཅན་ཐམས་ཅད་ལ་སངས་རྒྱས་ཀྱི་རྒྱུ་ཡོད་པས་སེམས་ཅན་ཐམས་ཅད་དོ། ། རིགས་ལ་ལྟོས་པ་ནི་བྱེ་བྲག་ཏུ་ལམ་འགྲུབ་ཉེ་བ་ལ་དགོངས་པ་སྟེ། རྣལ་འབྱོར་པ་གང་ནག་པོ་ཆེ། ཞེས་བྱ་བ་ལྟ་བུའོ། ། སྤང་བྱ་ལ་ལྟོས་པའང་དེ་བཞིན་ཏེ། ཉོན་མོངས་པ་དང་རྗེས་སུ་འཚམ་པའོ། ། དེ་ལྟར་གསུམ་པོ་དེ་ནི་རྒྱུན་དུ་གནས་པའོ། ། རྐྱེན་ལ་ལྟོས་པའི་གང་ཟག་ནི་དེ་རྣམས་ཀྱི་གནས་སྐབས་ཀྱི་ཆོས་ཏེ།
དེ་ལ་གཉིས་ལས། དང་པོ་ནི། རྒྱུད་སྦྱང་བ་མ་བྱས་པ་འགྲུབ་ཏུ་རུང་བ་ཞེས་བྱ་བ་སྟེ། མཚམས་མེད་པ་ལ་སོགས་པ་བྱེད་པས་ཀྱང་འགྲུབ་པར་བཤད་པ་ལྟ་བུའོ། ། དེའི་འོག་ཏུ་རྒྱུད་སྦྱང་བ་བྱས་པ་འབྱུང་ངོ་། ། དེ་ལ་ཕ་རོལ་ཏུ་ཕྱིན་པའི་ཐེག་པས་རྒྱུད་སྦྱང་བ་བྱས་པ་ལམ་ལ་འཇུག་ཏུ་རུང་བ་དང་། གསང་སྔགས་ཀྱི་རྒྱུད་སྦྱང་བ་བྱས་པ་ལམ་ལ་ཞུགས་པ་ཞེས་བྱ་བ་གཉིས་ཡིན་ཏེ། བདག་ཉིད་ཀྱི་རིག་མ་སྦྱང་བའི་སྐབས་ནས་བཤད་པ། སྐྱབས་སུ་འགྲོ་བའི་རིམ་པ་ཡིས། ། ཤིན་ཏུ་ལེགས་པར་སྦྱངས་ནས་ནི། །
རྒྱུད་དང་སྔགས་ཀྱི་རིམ་པ་ཡིས། ། གསང་བའི་དེ་ཁོ་ན་ཉིད་བརྗོད། ། ཞེས་འབྱུང་ངོ་། ། དེ་ལ་འདིར་གསང་སྔགས་ཀྱི་རྒྱུད་སྦྱང་བའི་དབང་དུ་བྱས་ནས་འཆད། གཉིས་པ་དོན་དངོས་ལ་བཞི། བུམ་པའི་དབང་། གསང་བའི་དབང་། ཤེས་རབ་ཡེ་ཤེས་ཀྱི་དབང་། དབང་བཞི་པའོ། ། དང་པོ་ལ་བདུན།
གང་དུ་དབང་བསྐུར་བའི་ཡུལ་དཀྱིལ་འཁོར། དེར་བདག་ཉིད་འཇུག་ཅིང་དབང་བླང་པ། དབང་མ་བསྐུར་བའི་ཉེས་དམིགས། དབང་གི་དོན་དུ་སློབ་མས་མཆོད་ཅིང་གསོལ་བ་གདབ་པ། དཀྱིལ་འཁོར་སྒྲུབ་པ། དབང་གི་རྫས་སྒྲུབ་པ། སློབ་མ་ལ་དབང་བསྐུར་བའོ། ། དང་པོ་ལ་གསུམ། སའི་ཆོ་ག དཀྱིལ་འཁོར་བྲི་བ།
སྒྲུབ་པའི་རྟེན་གཞུག་པའོ། ། དང་པོ་ལ་ས་བརྟག་པ། ས་བླང་བ། ས་སྦྱང་བ། ས་བཟུང་བ། ས་བསྲུང་བ་ལྔ་ལས་སྐབས་འདིར་ས་སྦྱང་བ་གཞུང་གི་དངོས་བསྟན། དེ་ལ་སྦྱང་ཅེས་པ་གཞིར་བཞག གང་ན་ནོར་འཛིན་ཏེ་སའོ། ། གང་གིས་ན་ལྷའི་བདག་ཉིད་ཀྱི་བསྙེན་པ་སྔོན་དུ་སོང་བའི་རྣལ་འབྱོར་པས་ནིའོ། ཚུལ་ཇི་ལྟར་ན་ཧཱུྂ་ལས་རྡོ་རྗེ་ཅན།
ཅེས་པ་མི་དམིགས་པར་བསྒོམ་པའམ་རྡོ་རྗེའི་ས་གཞི་ལ་སོགས་པར་བསྒོམ་པའམ། སྟངས་སྟབས་ཀྱིས་བགོད་པ་ལ་སོགས་པས་སའི་སྐྱོན་དང་བགེགས་སྦྱང་བ་བྱས་ཏེའོ། ། འབད་པས་ཅེས་པས་དཀྱིལ་འཁོར་བྲི་བ་ལ་བར་ཆད་མི་འབྱུང་བར་བྱ་བའི་ཕྱིར་མྱུར་དུའོ། ། གང་གི་ཚེ་ན་དབང་བསྐུར་བའི་དང་པོར་སློབ་མ་དཀྱིལ་འཁོར་དུ་གཞུག དེའི་དང་པོར་དཀྱིལ་འཁོར་བསྒྲུབ། དེའི་དང་པོར་དཀྱིལ་འཁོར་བྲི། དེའི་དང་པོར་ས་སྦྱང་དགོས་པས་དང་པོར་རོ། ། གཉིས་པ་ནི། བཞེངས་པར་བྱ་ཅེས་པ་གཞིར་བཞག གང་ན་དཀྱིལ་འཁོར་དམ་པའོ། །
གནས་གང་དུ་ན། ཚལ་དང་སྐྱེ་བོ་མེད་གནས་དང་། ། བྱང་ཆུབ་སེམས་དཔའི་ཁྱིམ་རྣམས་དང་། ཁང་སྟོང་དང་ནི་ཁྱིམ་ནང་དུའོ། ། རྒྱུ་གང་གིས་ན་བྲི་ཅེས་པ་གཞིར་བཞག གང་གིས་ན། རྡུལ་ཚོན་དམ་པ་ཉིད་དང་ནི། ། ཅེས་པ་རབ་སྟེ། རིན་ཆེན་ལྔའི་བདག་ཉིད་ཕྱེས། ། ཡང་ན་ཅེས་པས་རིན་པོ་ཆེ་མ་འབྱོར་ན་འབྲིང་པོ་ཉིད་ཀྱིས་ཏེ།
འབྲས་ལ་སོགས་པ་ཁ་དོག་བསྒྱུར་བའམ་སོགས་ཁོངས་ནས་རྩ་རྒྱུད་ལས། དུར་ཁྲོད་ཀྱི་ནི་སོ་ཕག་གམ། ། དེ་བཞིན་དུར་ཁྲོད་སོལ་བ་ཡིས། ། ཅེས་གསུངས་པ་ལྟར་རོ། ། ཚད་ཇི་ལྟ་བུ་ན། དཀྱིལ་འཁོར་ཁྲུ་གསུམ་བྱ་བ་དང་། ། མཐེ་བོང་གསུམ་ནི་ལྷག་པར་བྱ། དེ་ཡང་རྡོ་རྗེ་གུར་ལས། རྡོ་རྗེ་ཅན་གྱི་ཁྲུ་གསུམ་སྟེ། ། སངས་རྒྱས་དཀྱིལ་འཁོར་ཁྲུ་བཞི་པ། །
སྣང་བྱེད་ལ་ནི་ཁྲུ་ལྔ་ཉིད། ། པདྨ་གར་དབང་ཁྲུ་དྲུག་སྟེ། ། རྟའི་རྒྱལ་པོ་དེ་བཞིན་བདུན། ། ཅེས་པ་ལྟར་སྐབས་འདིར་རྡོ་རྗེ་རིགས་གཙོ་བོར་གྱུར་པས་དེ་སྐད་དོ། ། དེའི་དོན་རྣམ་པར་ཐར་པའི་སྒོ་གསུམ་མཚོན་པས་ཁྲུ་གསུམ། ཞུ་བ་དང་བདེ་བ་དང་མི་རྟོག་པ་གསུམ་མཚོན་པས་མཐེ་བོང་གསུམ་ལྷག་པའོ། ། དཔལ་བརྟག་པ་གཉིས་པ་ལས། ཡབ་ཀྱི་སྐབས་སུ་ཁྲུ་གསུམ། ཡུམ་གྱི་སྐབས་སུ་མཐེ་བོང་གསུམ་ལྷག་པར་གསུངས་པས་སྐབས་འདིར་ཡང་ངོ་། ། གསུམ་པ་ནི།
གཞུག་པར་བྱ་ཞེས་པ་གཞིར་བཞག གང་ན་རིགས་ལྔ་ལས་བྱུང་བའི་རིག་མ་བཟང་མོའོ། ། དེའི་དོན་ནི་འོག་ནས། སྐྱེ་བ་གཉིས་ཀྱི་བུ་མོ་དང་། ། ཅེས་པ་ལ་སོགས་པས་བསྟན། གང་དུ་ན་དཀྱིལ་འཁོར་དམ་པ་དེར་ནིའོ། ། དགོས་པ་ཅིའི་དོན་དུ་ན་དམ་ཚིག་གི་དཀྱིལ་འཁོར་འབྱིན་པ་ལ་སོགས་པའི་དོན་དུའོ། ། གཉིས་པ་དེར་བདག་ཉིད་ཀྱིས་དབང་བླང་བ་ནི། བླང་ཅེས་པ་གཞིར་བཞག གང་དུ་ན་དབང་བསྐུར་བའོ། །
གང་གིས་ན་བློ་དང་ལྡན་པའམ་དེ་ཁོ་ན་ཉིད་བཅུ་ལ་མཁས་པའི་རྡོ་རྗེ་སློབ་དཔོན་གྱིས་སོ། ། ཚུལ་ཇི་ལྟར་ན་འཆད་པར་འགྱུར་བའི་སློབ་མ་ལ་དབང་ཇི་ལྟར་བསྐུར་བ་དེ་བཞིན་དུའོ། ། ཡུལ་གང་ལ་ན་གོང་དུ་སྨོས་པའི་རྡུལ་ཚོན་གྱི་དཀྱིལ་འཁོར། སངས་རྒྱས་ཀུན་གྱི་མངོན་སུམ་དུའོ། ། ཅེས་པ་དམ་ཚིག་གི་དཀྱིལ་འཁོར་འབྱིན་པའི་ཚུལ་གྱིས་བསྒྲུབ་པ་བདེ་བར་གཤེགས་ནས། འཇིག་རྟེན་ཁམས་ནི་མཐའ་ཡས་བདག ། ཅེས་པ་ཡེ་ཤེས་ཀྱི་དཀྱིལ་འཁོར་དགུག་གཞུག་གི་ཚུལ་གྱིས་བསྒྲུབ་པ་དེ་རྣམས་ལའོ། ། དགོས་པ་ཅིའི་དོན་དུ་ན། སྔགས་ཀྱི་ལམ་གྱི་རྗེས་བཙལ་བས། ཅེས་པ་འདིར་སློབ་མ་སྨིན་པར་བྱེད་པ་ལ་དང་པོར།
སློབ་དཔོན་རང་ཉིད་ཉེས་པས་མ་གོས་པ་རང་དག་པར་བྱེད་པའི་ཚུལ་གྱིས་སོ། ། ཡང་ན། རང་བྱིན་གྱིས་བརླབས་པའི་གནས་ཐོབ་པར་བྱ་བའི་ཕྱིར་ཏེ། རང་གི་ལྷ་ལ་དབང་ཐོབ་པས་རང་གི་ལུས་ངག་ཡིད་གསུམ་གྱི་དྲི་མ་དག་སྟེ་སྐུ་གསུང་ཐུགས་རྡོ་རྗེར་བྱིན་གྱིས་བརླབ་པའོ། ། དེ་ལྟར་བདག་ཉིད་དབང་བླང་བའི་འཐད་པ་ནི། དམ་ཚིག་ཉམས་པས་འཇིགས་པ་ཡིས། ། ཅེས་པ་སྟེ། མཚན་ཉིད་དང་ལྡན་པའི་སློབ་མ་རྗེས་སུ་མ་བཟུང་ན་སློབ་དཔོན་གྱི་དབང་གི་དམ་ཚིག་དང་འགལ། སློབ་མ་དབང་མ་བསྐུར་བའི་སྔོན་དུ་རང་གིས་དབང་མ་བླངས་ན། བསྙེན་སོགས་དག་པ་མ་བྱས་པར། །
དཀྱིལ་འཁོར་ལས་ལ་འཇུག་པ་དང་། ། ཅེས་སོགས་ཡན་ལག་གི་ལྟུང་བར་འགྱུར་བས་སོ། ། གསུམ་པ་དབང་མ་བསྐུར་བའི་ཉེས་དམིགས་ནི། གསུངས་ཅེས་པ་ཁྱད་པར་གྱི་གཞིར་བཞག གང་ན་སྔགས་ཀྱི་ལམ་རྒྱུད་མ་སྨིན་པ་སྨིན་པར་བྱེད་པའི་ཐབས་དབང་ནིའོ། ། ཚུལ་ཇི་ལྟར་ན་སློབ་མ་སྨིན་པར་བྱེད་པའི་སྔོན་དུ་རང་སྨིན་པར་བྱེད་པའི་ཐབས་གོང་གི་ཚུལ་དེ་བཞིན་དུའོ། ། གང་གིས་ན་རྫོགས་སངས་རྒྱས་ཀྱིས་སོ། ། དགོས་པ་ཅིའི་དོན་དུ་ན་རྡོ་རྗེ་སེམས་དཔའ་ལ་སོགས་འོག་ནས་འཆད་པར་འགྱུར་བའི་ལྷའི་དམ་ཚིག་གི་རིམ་པ་ལས་མི་འདའ་བའི་ཕྱིར་དུའོ། ། འདས་ན་ཉེས་པ་ཅིར་འགྱུར་ཞེ་ན། དངོས་གྲུབ་ཤིན་ཏུ་རིང་སྟེ་འགྱངས་པར་འགྱུར་བས་སོ། །
མདོར་ན་དམ་ཚིག་རྣམ་པར་དག་པས་རྡོ་རྗེ་སེམས་དཔའ་ལ་སོགས་པའི་དངོས་གྲུབ་ཐོབ་པར་འགྱུར་བའི་ཕྱིར་རོ། ། དོན་དམ་ལས་ཅེས་པ་ངེས་པའི་དོན་ཏོ། ། བཞི་པ། སློབ་མས་མཆོད་ཅིང་གསོལ་བ་གདབ་པ་ལ་གཉིས། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། གསོལ་བ་གདབ་ཅེས་པ་གཞིར་བཞག ། གང་ལ་ན་རྡོ་རྗེ་སློབ་དཔོན་ལའོ། ། དེའི་མཚན་ཉིད་ཇི་ལྟ་བུ་ཞེ་ན།
ཡོན་ཏན་མཚོ་ཅེས་པ་དང་། རྒྱལ་བའི་བདག་ཉིད་སྐྱེས་ཅེས་པ་ཆོས་གཉིས་ལྡན་ཏེ། དང་པོ་ནི། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཀྱི་གཏེར་ཡིན་པས་ཡོན་ཏན་རྒྱ་མཚོ་ཅེས་པ་ཡིན་ལ། ཕྱི་མ་ནི། སངས་རྒྱས་ཐམས་ཅད་འདུས་པས་སམ་སངས་རྒྱས་ཐམས་ཅད་ཀྱི་ཕྲིན་ལས་མཛད་པས་རྒྱལ་བའི་བདག་ཉིད་ཅེས་སོ། ། ཚུལ་ཇི་ལྟར་ན་འོག་ནས་འཆད་པར་འགྱུར་བ་ཇི་ལྟ་བ་བཞིན་དུ་སྦྱོར་བ་མཆོད་པ་དང་བསྟོད་པ་སྔོན་དུ་འགྲོ་བས་སོ། ། དགོས་པ་ཅིའི་དོན་དུ་ན་རང་གཞན་གྱི་དོན་ལ་ཀུན་ནས་ལྷག་བསམ་རྣམ་པར་དག་པས་དབང་བསྐུར་བའི་དོན་དུའོ། ། དབང་བསྐུར་བ་ལ་གསོལ་བ་མ་བཏབ་ན་ཅིར་འགྱུར་ཞེ་ན། དམ་ཚིག་རིམ་པ་ཤིན་ཏུ་རིང་བར་འགྱུར་བ་དེའི་ཕྱིར་རོ། །
དེས་ན་དོན་ཆེ་བ་དང་། འགལ་རྐྱེན་མང་བས་འབད་པས་གསོལ་བ་གདབ་པར་བྱའོ། ། གཉིས་པ་རྒྱས་པར་བཤད་པ་པ་ལ་བཞི། རྟེན་རིག་མ་དབུལ་བ། མཆོད་པ་བྱ་བ། བསྟོད་པ་བརྗོད་པ། གསོལ་བ་གདབ་པའོ། ། དང་པོ་ལ་ལྔ། དབང་ལ་སྦྱར་ཏེ་མདོར་བསྟན་པ་དང་། དངོས་ཀྱི་མེད་ན་ཡེ་ཤེས་ཀྱི་རིག་མ་ལ་བསྟེན་པ།
དངོས་ཀྱི་རིག་མའི་མཚན་ཉིད་རྒྱས་པར་བཤད་པ། དེ་ཇི་ལྟར་སྦྱང་བ། སྦྱངས་པའི་རིག་མ་དབུལ་བའི་ཚུལ་ལོ། ། དང་པོ་ནི། གོང་གི་གཞུག་པར་བྱ་ཅེས་པ་སྐབས་འདིར་ཁ་བསྐང་། གང་ན། མ་དང་སྲིང་ཐུ་མོ། ། བུ་སྲིང་མོ་ཡི་བུ་མོ་ཉིད། ། དབང་གིས་ཕྱེ་བའི་རིག་མ་བཟང་པོ་འདིའི་ནང་ནས་གང་ཡང་རུང་བ་དེའོ། ། ཡང་ན་ཅེས་པ་རིགས་ལྔ་ལས་བྱུང་བར་མ་ཟད་ཅེས་པས་སོ། །
གང་དུ་ན། སྔར་བཞིན། ཚུལ་ཇི་ལྟར་ན། ཇི་ལྟ་བར་རྙེད་ནས་དམ་ཚིག་གི་དཀྱིལ་འཁོར་འབྱིན་པས་སྒྲུབ་པ་ཉིད་དུ་གྱིས། གཞན་ཡང་བསྒྲུབས་ནས་ལྷ་ལ་བསངས་གཏོར་བྱ་བ་དང་། བདག་དང་རྣལ་འབྱོར་རྣམས་བདུད་རྩི་མྱང་བ་དང་ནང་གི་སྦྱིན་སྲེག་བྱ་བའི་དོན་དུའོ། གཉིས་པ་ནི་གཟུང་བར་བྱ་ཞེས་པ་གཞིར་བཞག གང་ན། ཀུན་མཁྱེན་གྱིས་བསྔགས་པའི་ཡེ་ཤེས་ཀྱི་རིག་མ་སྙིང་ཁ་ནས་སྤྲུལ་པའི་བདག་མེད་མ་ནི་སངས་རྒྱས་རྣམས་ཀྱིས་ཁྱད་པར་དུ་བསྔགས་པ་མཛད་པ་འདི་ནིའོ། གང་གི་ཆེད་དུ་ན།
གོང་དུ་སྨོས་པའི་དམ་ཚིག་གི་དཀྱིལ་འཁོར་འབྱིན་པས་བསྒྲུབ་པ་ལ་སོགས་པའི་དགོས་ཆེད་དེའི་ཕྱིར་རོ། ། གང་གི་ཚེ་ན་མངོན་དུ་འདི་མེད་ན་ཅེས་པ་དངོས་ཀྱི་རིག་མ་མ་རྙེད་ནའོ། ། ཡང་ན་ཅེས་པས་དངོས་ཀྱི་རིག་མ་ལ་བརྟེན་ནས་བསྒྲུབ་པར་མ་ཟད་ཡེ་ཤེས་ཀྱི་རིག་མ་ལ་བརྟེན་ནས་ཀྱང་བསྒྲུབ་ཅེས་པའི་དོན་ཏོ། ། གསུམ་པ། དངོས་ཀྱི་རིག་མའི་མཚན་ཉིད་རྒྱས་པར་བཤད་པ་ལ་གསུམ། རིགས་ཀྱི་མཚན་ཉིད། གཟུགས་ཀྱི་མཚན་ཉིད། དེ་མ་རྙེད་ན་གང་གིས་བྱ་བའོ། ། དང་པོ་ནི། སྐྱེ་བ་གཉིས་ཀྱི་ཅེས་པ་བྲམ་ཟེའི་བུ་མོ་དེ་བཞིན་གཤེགས་པའི་རིགས་དང་།
ཡང་དེ་མ་རྙེད་ན་བཙོ་བླག་མ་སྟེ་ཚོས་མ་ལས་ཀྱི་རིགས་དང་། ཡང་དེ་མ་རྙེད་ན་གདོལ་པ་མོ་རིན་པོ་ཆེའི་རིགས་དང་། གཡུང་མོ་རྡོ་རྗེའི་རིགས་དང་། དམངས་རིགས་ལས་སྐྱེས་མ་རྡོ་རྗེའི་རིགས་དང་། ཡང་དེ་མ་རྙེད་ན་རྒྱལ་རིགས་མོ་རིན་པོ་ཆེའི་རིགས་དང་། གར་མཁན་གྱི་བུ་མོ་པདྨའི་རིགས་དང་། བཟོ་མོའམ་ལྷམ་མཁན་རྡོ་རྗེའི་རིགས་དང་བཅས་པའོ། ། གཉིས་པ་ནི། ཡང་ན་ཅེས་པས་རིགས་ཀྱི་མཚན་ཉིད་བསྟན་པར་མ་ཟད་གཟུགས་ཀྱི་མཚན་ཉིད་ཀྱང་སྟོན་ཅེས་པའི་དོན་ཏོ། ། གང་ཞེ་ན་རི་དྭགས་ཀྱི་མིག་མ་དང་།
རྐེད་པ་ཕྲ་བ་དང་། རོ་སྨད་རྒྱས་པ་དང་། ནུ་མ་མཐོ་བ་དང་། བྷ་ག་བཟང་བ་དང་ཅེས་པ་ཆོས་ལྔའི་ཡོན་ཏན་གྱིས་ཕྱེ་བའི་ཕྱག་རྒྱ་ལྔའམ་དྲུག་ལས་རི་དྭགས་སྤྱན་མ་དངོས་བསྟན། རིགས་དང་གཟུགས་གཉིས་ཀ་ལ་ཐུན་མོང་གི་ཆོས་གསུམ་ནི། དམ་ཚིག་གི་སྤྱོད་པ་ལ་ཤིན་ཏུ་དམ་པ་དང་། དེ་ཁོ་ན་ལ་གནས་པ་དང་སྔགས་དང་རྒྱུད་ཤེས་པ་སྟེ། སྒྲུབ་པ་པོས་རླུང་དང་བྱང་ཆུབ་ཀྱི་སེམས་ལ་དབང་ཐོབ་པས་དབང་པོ། དེ་ཁོ་ན་ཉིད་ཀྱི་དམ་ཚིག་དང་ལྡན་པ་ལ་དཀྱིལ་འཁོར་བསྒྲུབ་པའི་གནས་སྐབས། གསང་དབང་གི་གནས་སྐབས།
ཤེས་རབ་ཡེ་ཤེས་ཀྱི་དབང་གི་གནས་སྐབས་གསུམ་མམ། ཡང་ན་དབང་དུས་སུ་ལང་ཚོ་གཙོ་ཆེ། ལམ་དུས་སུ་རིགས་གཙོ་ཆེ། འབྲས་བུའི་དུས་སུ་ཡོན་ཏན་གཙོ་ཆེ་བས་གནས་གསུམ་དུ་ཆེ་བའི་བུ་མོ་འདི་དག་བསྟེན་པར་བཤད་དོ། དེ་ལྟར་བསྟེན་པས་རིགས་ཀྱི་རིམ་པ་དང་། དབང་གིས་ཕྱེ་བ་དང་། ཡོན་ཏན་གྱིས་ཕྱེ་བ་ཉིད་ཀྱི་སྒོ་ནས་བུ་མོ་འདི་རྣམས་ཀྱིས་དང་པོ་དཀྱིལ་འཁོར་སྒྲུབ་པ་དང་། མཐར་དེ་ཁོ་ན་ཉིད་ཀྱི་རྟོགས་པ་སྐྱེད་པ་ལ་སོགས་པ་ཐམས་ཅད་འགྲུབ་པར་འགྱུར་རོ། ། གསུམ་པ་དེ་མ་རྙེད་ན་གང་གིས་བྱ་བ་ནི། རིགས་དང་མཐུན་པའི་ཕྱག་རྒྱ་མ་རྙེད་ན་ཇི་ལྟར་གང་རྙེད་ཏེ།
རིགས་ཀྱི་རིམ་པ་དེ་བཞིན་དུ་དབང་དུས་སུ་ལང་ཚོ་གཙོ་ཆེ་བས་བཅུ་དྲུག་ལོན་པ་ཉིད། དང་པོའི་ལང་ཚོ་ཕུན་སུམ་ཚོགས་པ་མིག་མཛེས་ཕྱག་རྒྱ་རྙེད་ནས་བསྒྲུབ་པར་བྱའོ། ། བཞི་པ་རིག་མ་དེ་ཇི་ལྟར་སྦྱང་བ་ལ་རིག་མའི་བློ་སྦྱང་བ་དང་། ཀ་ར་ནས་ལུས་སྦྱང་བ་གཉིས། དང་པོ་ནི། དེ་ལྟར་རིགས་དང་། ཡོན་ཏན་དང་། ལང་ཚོའི་སྒོ་ནས་མཚན་ཉིད་དང་ལྡན་པའི་རིག་མ་རྙེད་པ་ཙམ་གྱིས་མི་ཆོག་སྦྱང་དགོས། མ་སྦྱངས་ན་ཅིར་འགྱུར་ཞེ་ན། དམ་ཚིག་དང་ནི་མི་ལྡན་པའི། །
རིག་མ་བསྟེན་པར་དགའ་བ་དང་། ། ཅེས་པ་ཡན་ལག་གི་ལྟུང་བ་དང་པོ་དང་རྩ་བའི་ལྟུང་བའང་། ཡོངས་སུ་མ་སྨིན་སེམས་ཅན་ལ། ། གསང་བ་སྒྲོགས་པ་བདུན་པ་ཡིན། ། ཅེས་པ་ལ་སོགས་པར་འགྱུར་རོ། ། དེ་བས་ན་སྦྱངས་ཅེས་པ་གཞིར་བཞག གང་ན་གོང་དུ་སྨོས་པའི་རིག་མ་དེ་ཉིད་དོ། ། གང་གིས་ན་བསླབ་པས་སྦྱང་བ་དང་། ཐོས་བསམ་གྱིས་སྦྱང་བ་གཉིས། དང་པོ་ལྟར་ན་སྐྱབས་སུ་འགྲོ་བ་ཅེས་པས་སོ་སོ་ཐར་པའི་སྡོམ་པ།
རིམ་པ་ནི་ཅེས་པས་བྱང་ཆུབ་སེམས་དཔའི་སྡོམ་པ། སྔགས་ཀྱི་སྡོམ་པ་རྣམས་ནི་གོ་རིམ་བཞིན་དུའོ། ། གཉིས་པ་ལྟར་ན། བསྒྲགས་ཅེས་པ་གཞིར་བཞག གང་ལ་ན་རིག་མ་དེ་ཉིད་ལའོ། ། གང་ན་གསང་བ་སྔགས་དང་རྒྱུད་ཀྱི་རིམ་པ་ཀུན་ནོ། ། དེ་ནས་དཀྱིལ་འཁོར་བསྒྲུབ་པ་དང་། དབང་གི་རྟེན་དུ་བླངས་ནས་ནི་དེ་ཁོ་ན་ཉིད་ཀྱི་རྟོགས་པ་བསྐྱེད་པར་བྱའོ། ། གཉིས་པ་ནི། ཡང་སྦྱངས་ཅེས་པ་གཞིར་བཞག
གང་ན་རིགས་དང་ཡོན་ཏན་གྱིས་ཕྱེ་བའི་རིམ་པ་ཉིད་ཀྱིས་ཇི་ལྟར་རྙེད་པའི་རིག་མ་རྣ་ཆ་དང་། སྐ་རགས་ཆེ་དང་སེ་མོ་དོ། ། རྐང་གདུབ་དང་ནི་ལག་གདུབ་ལྡན། ། ཅེས་པ་སྟེ། རིགས་གཟུགས་ལང་ཚོའི་སྟེང་དུ་རྒྱན་གྱིས་ཁྱད་པར་དུ་བྱས་པའི་རིག་མའོ། ། ཐབས་གང་གིས་ན་སྦྱོར་བ་འདུ་ཤེས་གསུམ་ལ་སོགས་པ་སྔོན་དུ་འགྲོ་བས། དངོས་གཞི་དཀྱིལ་འཁོར་བར་རྒྱུ་བའི་རླུང་ཧ་དང་སིའི་རྣམ་པར་གྲགས་པས་སྒྲའམ། སྒྲ་དེ་ཉིད་གནས་གང་དུ་ན། འོག་གི་ལམ་པདྨ། ལྕེས་རྡོ་རྗེ།
ཡང་ན་འོག་སྲིན་པོའི་ལམ། སྟེང་དུ་ཅེས་པ་དབང་གི་གནས། ལྕེས་ཅེས་པ་གསང་བའི་རྩ། དེ་བཞིན་གཞུག་ཅེས་པ་སྙོམས་འཇུག དེ་ཉིད་ཅེས་པ་རིག་མ། ཀུན་གྱི་ཆ་རིགས་སྣ་ཚོགས་བྱེད། ། ཅེས་པ་ཆ་བཅུ་དྲུག་སྟེ། དཔལ་བརྟག་པ་གཉིས་པ་ལས། ཁྱོགས་དང་བླ་ཞེས་བྱ་བ་དང་། ། དེ་བཞིན་ཤིན་ཏུ་དཀའ་བ་ཉིད། །
ཅེས་གསུངས་པ་ལྟར་ཏེ། དེའི་དོན་སྦྱོར་ཐབས་ཀྱི་མན་ངག་བཞི་སྟེ། ཁྱོགས་ཞེས་པ་ཐག་པའི་ཁྱོགས་ཀྱིས་འཁྲུལ་འཁོར་བཅུ་དྲུག་དང་། བླ་ཞེས་བྱ་བ་རོ་སྟོད་སྟེང་དུ་འདེགས་པའི་འཁྲུལ་འཁོར་བཅུ་དྲུག་དང་། དེ་བཞིན་ཤུགས་ཀྱིས་བསྟན་པ་བཀའ་བ་ཞེས་པ་རོ་སྨད་སྟེང་དུ་འདེགས་པའི་འཁྲུལ་འཁོར་བཅུ་དྲུག་དང་། ཤིན་ཏུ་དཀའ་བ་ཞེས་པ་སྟེན་པ་སྟེང་དུ་དྲངས་ནས་རོ་སྨད་འཕྱངས་བའི་འཁྲུལ་འཁོར་བཅུ་དྲུག་ཉིད་དེ་འཁྲུལ་འཁོར་དྲུག་ཅུ་རྩ་བཞིའི་སྦྱོར་ཐབས་ཀྱིས་སོ། ། དགོས་པ་ཅིའི་དོན་དུ་ན་ཐབས་དེ་ལྟར་བསྟེན་པས་དངོས་གྲུབ་དམ་པ་སྟེར་ཅེས་པ་ལྷན་ཅིག་སྐྱེས་པའི་ཡེ་ཤེས་སོ། ། ལྔ་པ་སྦྱངས་པའི་རིག་མ་དབུལ་བའི་ཚུལ་ནི། དབུལ་བར་བྱ་ཅེས་པ་གཞིར་བཞག གང་ན།
གང་ཞིག་གོང་དུ་སྨོས་པ་ལྟར་སྦྱངས་པའི་རིག་མ་ཀུན་ནོ། ། གནས་གང་དུ་ན། དམ་ཚིག་དང་མི་ལྡན་པ་ལ་སོགས་པས་ཉེ་བར་འཚེ་བ་མེད་པའི་གནས་སུའོ། ། ཡུལ་གང་ལ་ན་རིག་པ་འཛིན་པ་སྟེ་རྡོ་རྗེ་སློབ་དཔོན་འཁོར་མང་པོ་དང་བཅས་པ་ལའོ། ། ཚུལ་ཇི་ལྟར་ན་ཕྱག་རྒྱ་དེ་ཉིད་ཙན་དན་གོས་ཕྲེང་སོགས་རྣམ་པར་བརྒྱན་ནས་སོ། ། གང་གི་ཚེ་ན་དཀྱིལ་འཁོར་དམ་པ་བྲིས་པའི་རྗེས་སམ་རིག་མ་སྦྱངས་པའི་རྗེས་དེ་ནས་སོ། ། དབུལ་བའི་ཕན་ཡོན་ནི་སྔར་བཞིན་ནོ། ། གཉིས་པ་མཆོད་པ་བྱ་བ་ནི། ཡང་དག་མཆོད་ཅེས་པ་གཞིར་བཞག གང་གིས་ན།
དྲི་དང་ཕྲེང་སོགས་རིམ་གྲོ་ཡིས། ། འོ་མའི་མཆོད་སོགས་རྒྱས་པ་ཡིས། ། ཅེས་པ་ཕྱི་ནང་གསང་བའི་མཆོད་པས་སོ། ། ཡུལ་གང་ལ་ན་ཕྱག་རྒྱ་དང་ཐབས་ཅིག་ཏུ་བཞུགས་པའི་རྡོ་རྗེ་སློབ་དཔོན་ལའོ། ། གང་ཟག་གང་གིས་ན་སྒྲུབ་པ་པོ་རྡོ་རྗེ་སློབ་མས་སོ། ། ཚུལ་ཇི་ལྟར་ན། གུས་པར་འབད་པས་སོ། ། གསུམ་པ་བསྟོད་པ་ལ་ཇི་ལྟར་བསྟོད་པའི་ཚུལ་དང་། གང་བསྟོད་པའི་དོན་གཉིས་སོ། ། དང་པོ་ནི།
ཞུ་བར་བྱ་ཅེས་པ་གཞིར་བཞག ཡུལ་གང་ལ་ན་སྟོན་པ་རྡོ་རྗེ་སློབ་དཔོན་ལ་ནིའོ། དོན་གང་ན་བསྟོད་པ་འདིས་སོ། ། གང་ཟག་གང་གིས་ན་སློབ་མས་སོ། ། ཚུལ་ཇི་ལྟར་ན་པུས་མོའི་ལྷ་ང་ནི། ས་ལ་དད་པས་བཙུགས་ནས་ནི། ། ཐལ་མོ་སྦྱར་ནས་སོ། ། གཉིས་པ་ལ་ལྔ། རྣམ་སྣང་སྐུའི་སྒོ་ནས་བསྟོད་པ། འོད་དཔག་མེད་གསུང་གི་སྒོ་ནས་བསྟོད་པ།
རིན་ཆེན་འབྱུང་ལྡན་ཡོན་ཏན་གྱི་སྒོ་ནས་བསྟོད་པ། མི་བསྐྱོད་པ་ཀུན་འགྲོའི་དབང་ཕྱུག་གི་སྒོ་ནས་བསྟོད་པ། དོན་ཡོད་གྲུབ་པ་ཕྲིན་ལས་ཀྱི་སྒོ་ནས་བསྟོད་པ་ལྔ། དང་པོ་ནི། ཕྱག་འཚལ་བསྟོད་ཅེས་པ་གཞིར་བཞག གང་ལ་ན་སྟོང་པའི་སྙིང་པོ་ཅེས་པ་དང་། ཡེ་ཤེས་སྐུ་ལའོ། སྟོང་པའི་དོན། རྟོག་པ་ཐམས་ཅད་ཡང་དག་སྤངས་པས་སྤངས་པ་ཕུན་སུམ་ཚོགས་པའམ་དབྱིངས་ཀྱི་སྒོ་ནས་བསྟོད། ཡེ་ཤེས་སྐུའི་དོན་ཐམས་ཅད་མཁྱེན་པའི་ཡེ་ཤེས་ཚོགས་ཅེས་པ་རྟོགས་པ་ཕུན་སུམ་ཚོགས་པའམ་ཡེ་ཤེས་ཀྱི་སྒོ་ནས་བསྟོད།
གཉིས་པ་ནི། ཕྱག་འཚལ་བསྟོད་ཅེས་པ་གཞིར་བཞག ཡུལ་གང་ལ་ན་རྡོ་རྗེ་སེམས་དཔའ་ལའོ། ། གང་གི་སྒོ་ནས་ན་འགྲོ་བའི་མི་ཤེས་གཅོད་པ་ཅན། ། ཅེས་པ་དབྱིངས་སྟོང་པ་ཉིད་དམ་རྡོ་རྗེའི་དོན་ཏོ། ། དག་པའི་དེ་ཉིད་དོན་སྟོན་མཛད། ཅེས་པ་ཡེ་ཤེས་སྙིང་རྗེ་ཆེན་པོའམ་སེམས་དཔའི་དོན་ཏོ། ། དག་པའི་དོན་དེ་ཁོ་ན་ཉིད་གང་ཞེ་ན། བདག་མེད་ཆོས་ལས་བྱུང་བ་ཡི། ། ཅེས་པ་དབྱིངས་དང་ཡེ་ཤེས་ཟུང་དུ་འཇུག་པའི་སྒོ་ནས་སོ། །
གསུམ་པ་ནི། ཕྱག་འཚལ་བསྟོད་ཅེས་པ་གཞིར་བཞག གང་ལ་ན་བྱང་ཆུབ་སེམས་དཔའ་དང་འདྲ་བས་བྱང་ཆུབ་སེམས་ཏེ་མགོན་པོ་སློབ་དཔོན་ལའོ། ། གང་གི་སྒོ་ནས་ན་དེ་ལས་ནི་རྟག་ཏུ་ཡོན་ཏན་རྣམས་འབྱུང་བའི་སྒོ་ནས་སོ། ། གང་ཞེ་ན། རྫོགས་སངས་རྒྱས་དང་བྱང་ཆུབ་སེམས། ། ཕ་རོལ་ཕྱིན་པའི་ཡོན་ཏན་རྣམས་སོ། ། བཞི་པ་ནི། ཕྱག་འཚལ་བསྟོད་ཅེས་པ་གཞིར་བཞག གང་ལ་ན་ཉོན་མོངས་པའི་གཡུལ་ལས་རྒྱལ་བས་འགྲོ་བའི་དཔའ་བོ་ལའོ། །
གང་གི་སྒོ་ནས་ན་དཀོན་མཆོག་གསུམ་གྱི་ངོ་བོ་དང་། ཐེག་པ་ཆེན་པོའི་ཆོས་ཀྱི་ངོ་བོ་དང་། དེ་བཞིན་དུ་བསྟན་པ་མྱ་ངན་ལས་འདས་པ་དང་འགྲོ་བ་འཁོར་བ་དང་། ཁམས་གསུམ་པོ་ནི་འདི་དག་ཀུན་གྱི་བདག་ཉིད་དེ། ཀུན་འགྲོའི་དབང་ཕྱུག་ཏུ་གྱུར་པའི་སྒོ་ནས་སོ། ། ལྔ་པ་ནི། ཕྱག་འཚལ་བསྟོད་ཅེས་པ་གཞིར་བཞག གང་ལ་ན་སངས་རྒྱས་ཀྱི་ཕྲིན་ལས་མཛད་པས་སངས་རྒྱས་སྲས་པོའམ། ཚོགས་གཉིས་ཀྱིས་དཔལ་དང་ལྡན་པས་དཔལ་ལྡན་ཏེ། རྡོ་རྗེ་སློབ་དཔོན་ལའོ། །
གང་གི་སྒོ་ནས་ན་བདེ་གཤེགས་བཀའ་བཞིན་མཛད་པའི་སྒོ་ནས་སོ། ། མཛད་པ་ཉིད་གང་ཞེ་ན། ཡིད་བཞིན་ནོར་བུ་ལྟར་གྱུར་པའི། ། འགྲོ་བའི་འདོད་པའི་དོན་འགྲུབ་ཕྱིར་རོ། ། བཞི་པ་གསོལ་བ་གདབ་པ་ལ་གསུམ། དང་པོ་ནི། བཀའ་དྲིན་སྐྱོབས་ཅེས་པ་གཞིར་བཞག གང་ལ་ན་ཡོན་ཏན་མཚོ་ཁྱོད་བཀའ་དྲིན་ལས་སོ། ། གང་གིས་ན་ཀུན་མཁྱེན་རྡོ་རྗེ་འཆང་དབང་གིས་ནིའོ། ། དགོས་པ་ཅིའི་དོན་དུ་ན་དེ་ཉིད་བླ་མེད་བདག་འཚལ་བས་སོ། །
གང་གི་ཚེ་ན་འཁོར་བའི་འཇིགས་པས་ཉམ་ཐག་པས་ད་ལྟ་ཉིད་དུའོ། ། གཉིས་པ་ལྟར་ན་གྲུབ་པར་མཛོད་ཅེས་པ་གཞིར་བཞག གང་ལ་ན་བདག་ལའོ། ། གང་གིས་ན་མགོན་པོས་སོ། ། ཚུལ་ཇི་ལྟར་ན་དཔལ་ལྡན་ཐུགས་རྡོ་རྗེ་ཡིས། རྡོ་རྗེ་ཆོས་ཅན་ལ་གསུངས་པ་དེ་བཞིན་དུའོ། ། དེའི་དོན་འོག་མིན་དུ་རྣམ་པར་སྣང་མཛད་ཀྱིས་རྡོ་རྗེ་སེམས་དཔའ་ལ་དབང་བསྐུར་བ་བཞིན་ནམ་གཞི་དང་སྙིང་པོ་མེ་ཏོག་གིས་བརྒྱན་པར་རྡོ་རྗེ་སེམས་དཔས་ཀུན་ཏུ་བཟང་པོ་ལ་དབང་བསྐུར་བ་བཞིན་ནམ། མི་མཇེད་དུ་མར་མེ་མཛད་ཀྱིས་ཤཱཀྱ་ཐུབ་པ་ལ་དབང་བསྐུར་བ་བཞིན་ནམ། དགའ་ལྡན་དུ་དམ་པ་ཏོག་དཀར་པོས་རྒྱལ་ཚབ་མ་ཕམ་པ་ལ་དབང་བསྐུར་བ་བཞིན་ཅེས་པའི་དོན་ཏོ། ། གང་ན་སངས་རྒྱས་ཀུན་གྱིས་ཅེས་པ་གདན་གསུམ་ཚང་བའི་དཀྱིལ་འཁོར་སྣོད་མ་ཡིན་པ་ལ་གསང་བས་དབང་བསྐུར་བ་ནིའོ། །
གསུམ་པ་ལྟར་ན་ཐུགས་རྗེ་མཛོད་ཅེས་པ་གཞིར་བཞག གང་གིས་ན་མགོན་པོས་སོ། ། གང་ལ་ན་བདག་ལའོ། ། གང་གིས་ཕྱིར་ན་འཁོར་བའི་འགྲོ་ལས་ངེས་རྒྱལ་བར་ཅེས་པ་འཁོར་བ་སྡུག་བསྔལ་གྱི་རྒྱ་མཚོ་ལས་བསྐྱབ་པ་དེའི་ཕྱིར་དུའོ། ། དེའི་རྒྱུ་མཚན་བཅོམ་ལྡན་ཞབས་པད་སྤངས་ནས་ནི་གཞན་དུ་འགྲོ་བའི་སྐྱབས་མ་མཆིས་པས་སོ། ། ལྔ་པ་དཀྱིལ་འཁོར་བསྒྲུབ་པ་ནི། གོང་དུ་བསྒྲུབ་པ་ཉིད་དུ་གྱིས་ཅེས་པས་ཁ་བསྐང་། གང་གི་ཚེ་ན་བསྟོད་ཅིང་གསོལ་བ་གདབ་པའི་རྗེས་དེ་ནས་སོ། ། གང་གིས་ན་རྡོ་རྗེ་སློབ་དཔོན་དཔལ་ཅེས་པ་གཉིས་སུ་མེད་པའི་ཡེ་ཤེས་དང་ལྡན་པས་སོ། ། གང་གི་དོན་དུ་ན་གསོལ་བ་འདེབས་པ་པོ་སློབ་མ་ལ་རྗེས་སུ་བརྩེ་བཅས་ཕན་སེམས་ཀྱིས་སྙིང་རྗེ་བསྐྱེད་ནས་ནི་དབང་བསྐུར་བའི་དོན་དུའོ། །
གང་ན་ཚོགས་ཀྱི་དཀྱིལ་འཁོར་རོ། ། ཚུལ་ཇི་ལྟར་ན་གོང་དུ་རིག་མ་འབུལ་བའི་སྐབས་སུ་རྣལ་འབྱོར་མ་དང་སྦྱོར་ལྡན་ཞིང་དམ་ཚིག་གི་དཀྱིལ་འཁོར་འབྱིན་པས་བསྒྲུབ་པ་དང་། ཡེ་ཤེས་ཀྱི་དཀྱིལ་འཁོར་དགུག་པ་དང་། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས་པ་དང་། རིགས་ཀྱི་བདག་པོས་རྒྱས་གདབ་པའི་ཚུལ་གྱིས་བསྒྲུབ་ཅིང་མཆོད་པ་དང་བཅས་པས་སོ། ། གནས་གང་དུ་ན། དཔལ་ལྡན་རྡོ་རྗེ་སེམས་སོགས་ལྷའི། དཀྱིལ་འཁོར་མཆོག་ཏུ་ངོ་མཚར་བར་རོ། ། ཡོ་བྱད་གང་གིས་ན། འདོད་ཡོན་ལྔ་ཡིས་གང་བ་དང་། །
བླ་རེ་བྲེས་པས་ཉེ་འབར་བར། ། ཅེས་པ་དང་། དྲིལ་བུ་སིལ་སིལ་སྒྲ་དང་ནི། ། མེ་ཏོག་བདུག་འཁྱིལ་ཉམས་དགའ་བ། ། ལྷ་ཡི་དྲི་ཕྲེང་བདེ་བ་མཆོག ། ཅེས་སོགས་ཕྱི་ནང་གསང་བའི་མཆོད་པས་སོ། ། དྲུག་པ་དབང་གི་རྫས་བསྒྲུབ་པ་ནི། བཞག་པར་བྱ་ཅེས་པ་གཞིར་བཞག གང་དུ་ན་པད་མའི་སྣོད་དེ་ཐོད་པར་རོ། ། གང་ན་བྱང་ཆུབ་ཀྱི་སེམས་སོ། །
དེའི་རྒྱུ་གང་ཞེ་ན། རྒྱལ་བའི་བདག་སྐྱེས་ཅེས་པ་སྙོམས་འཇུག་གི་སྒྲས་བཀུག་པའི་དེ་བཞིན་གཤེགས་པ་ཞུ་བའི་བདག་ཉིད་ཅན་ནོ། ། རྐྱེན་གང་གིས་ན། སློབ་དཔོན་དེ་ཁོ་ན་ཉིད་རྟོགས་པའི་སྐལ་པ་བཟང་པོ་མཆོག་གིས་བསྒྲུབས་པས་སོ། ། ཚུལ་ཇི་ལྟར་བསྒྲུབས་ན་གོང་དུ་སྨོས་པའི་ཕྱག་རྒྱ་དང་སྦྱོར་བ་བྱས་ནས་སོ། ། གང་གི་ཚེ་ན་རིག་མ་དབུལ་བའི་རྗེས་སམ། སློབ་མས་གསོལ་བ་གདབ་པའི་རྗེས་སམ། དབང་དང་འབྲེལ་ན་དཀྱིལ་འཁོར་བསྒྲུབ་པའི་རྗེས་དེ་ནས་སོ། །

དགོས་པ་ཅིའི་དོན་དུ་ན་དཀྱིལ་འཁོར་ལ་བསང་གཏོར་བྱ་བ་དང་། གསང་བའི་དབང་བསྐུར་བའི་དོན་དུའོ། ། བདུན་པ་སློབ་མར་དབང་བསྐུར་བ་ལ་གཉིས། ཇི་ལྟར་དབང་བསྐུར་བའི་ཚུལ་དང་། དེ་ལ་དམ་ཚིག་སྦྱིན་པའོ། ། དང་པོ་ནི། དབང་བསྐུར་བྱ་ཅེས་པ་གཞིར་བཞག གང་གིས་ན་འགྲོ་བའི་གཙོ་བོ་རྡོ་རྗེ་སློབ་དཔོན་གྱིས་སོ། ། གང་ལ་ན་གསོལ་བ་འདེབས་པ་པོ་སློབ་མ་དེ་ལའོ། ། ཚུལ་ཇི་ལྟར་ན་དཀྱིལ་འཁོར་དུ་འཇུག་པ་སྔོན་དུ་སོང་ནས། རྔ་ཡབ་གཡོབ་ཅིང་གདུགས་དང་ནི། །
བཀྲ་ཤིས་ཚིགས་ཅད་གླུ་རྣམས་ཀྱིས། ། གོང་དུ་སྨོས་པ་ལྟར་ལེགས་པར་སྦྱངས་པའི་ཕྱག་རྒྱ་དང་ལྡན་པར་བྱས་ནས་སོ། ། དབང་ཉིད་གང་ཞེ་ན། ཆུའི་དབང་ནས་བརྩམས་ཏེ་རྗེས་སུ་གནང་བའི་བར་གྱི་བུམ་པའི་དབང་མཐར་ཐུག་གོ ། ཁ་ཅིག་སྐབས་འདིར་གསང་བའི་དབང་བསྐུར་བར་འདོད་པ་ནི་མི་འཐད་དེ། བྱང་ཆུབ་ཀྱི་སེམས་པད་མའི་སྣོད་དུ་བཞག་ནས་གསང་དབང་མ་གསུངས་ཏེ། དཔལ་བརྟག་པ་གཉིས་པ་ལས། དེ་ནི་ལག་ཏུ་མི་བླང་ཞིང་། ། ཉ་ཕྱིས་དུང་ཆོས་ཉིད་དུ་མིན། ། ཞེས་བཤད་པ་དང་འགལ་བའི་ཕྱིར་དང་།
མི་འགལ་དུ་ཆུག་ཀྱང་འོག་ནས་གསང་བའི་དབང་ཉིད་གསུངས་པ་དང་བཟློས་པར་འགྱུར་བའི་ཕྱིར་གསང་བའི་དབང་མ་ཡིན་ནོ། ། གཉིས་པ། དམ་ཚིག་སྦྱིན་པ་ལ་གཉིས། བཟའ་བའི་དམ་ཚིག་དང་། བསྲུང་བའི་དམ་ཚིག་གོ ། དང་པོ་ལ་མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ནི། ངེས་པར་སྦྱིན་ཅེས་པ་གཞིར་བཞག གང་ན་དམ་ཚིག་ཡིད་དུ་འོང་བའོ། །
གང་ལ་ན་བརྟུལ་ཞུགས་བཟང་པོའི་རང་བཞིན་ལེགས་པར་སྦྱངས་པའི་སློབ་མ་ལའོ། ། གང་གིས་ཚེ་ན་དབང་ནི་རིན་ཆེན་མཆོག ། རིག་པའི་དབང་ལྔ་བརྟུལ་ཞུགས་ཀྱི་དབང་བྱིན་པའི་རྗེས་དེ་ནས་སོ། ། གང་གིས་ན་སློབ་དཔོན་མཆོག་གི་དབང་ཕྱུག་གིས་སོ། ། གཉིས་པ་ནི། དམ་ཚིག་ཡིད་དུ་འོང་བ་གང་ཞེ་ན། བསྐྱང་བར་གྱིས་ཅེས་པ་གཞིར་བཞག གང་ན་ཁྲག་ཆེན་དང་ནི་ཅེས་པ་རང་འབྱུང་གི་མེ་ཏོག ག་པུར་གྱི་བརྡས་ཁུ་བ་ཀ་སུ་ར་ཞེས་བརྗོད་ཅེས་པ་ལྟར་བྱང་ཆུབ་ཀྱི་སེམས་དང་བཅས། ཙན་དན་དམར་པོའི་བརྡས་ཤ་ཆེན།
རིགས་ཀྱི་བདག་པོ་མི་བསྐྱོད་པའི་མཚན་གྱི་རྣམ་གྲངས་དེའི་བརྡས་དྲི་ཆུ་དེ་ལྟར་བདུད་རྩི་བཞི། བདུད་རྩི་ལྔ་པ་སེམས་ལས་ཡང་དག་འབྱུང་ཅེས་པ་དྲི་ཆེན། ལྡན་ཞིང་ཅེས་པ་དང་། སྦྱར་བ་དང་ཅེས་པ་དེ་དག་བསྲེས་པའམ་བདུད་རྩི་རིལ་བུ་བསྒྲུབས་པའོ། ། དེ་ལྟར་བདུད་རྩི་ལྔ་པོ་འདི་རྣམས་སོ། ། ཅིའི་ཕྱིར་དམ་ཚིག་ཅེས་བྱ་ཞེ་ན། ཉེ་བར་གསུངས་ཅེས་པ་གཞིར་བཞག གང་གིས་ན་སངས་རྒྱས་རྣམས་ཀྱིས་སོ། ། གང་གི་སྒོ་ནས་ན་བཅུད་ལེན་དུ་འགྱུར་བའི་ཕྱིར་དང་། བསྲུང་བར་འགྱུར་བའི་ཕྱིར་དང་།
མཁའ་འགྲོས་བྱིན་གྱིས་བརླབ་པའི་ཕྱིར་དང་། དེ་ཁོ་ན་ཉིད་ཀྱི་རྟོགས་པ་བསྐྱེད་པ་ལས་མི་འདའ་བའི་ཕྱིར་བཟའ་བའི་དམ་ཚིག་ཡང་དག་པར་རོ། ། གང་ལ་ན་བརྟུལ་ཞུགས་བཟང་པོ་སློབ་མ་ལའོ། ། དུས་ཇི་སྲིད་ན་དངོས་གྲུབ་མ་ཐོབ་ཀྱི་བར་རྟག་ཏུའོ། ། གཉིས་པ་བསྲུང་བའི་དམ་ཚིག་ནི། ཉོན་ཅེས་པ་གཞིར་བཞག གང་ན་སྡོམ་པའོ། ། ཡང་ཅེས་པས་བཟའ་བའི་དམ་ཚིག་ཏུ་མ་ཟད་བསྲུང་བའི་དམ་ཚིག་ཀྱང་ངོ་། ། གང་གི་ཚེ་ན་བཟའ་བའི་དམ་ཚིག་བསྟན་པའི་རྗེས་དེ་མ་ཐག་ད་ལྟའོ། ། སྡོམ་པ་ཉིད་གང་ཞེ་ན།
སྲོག་ཆགས་གསད་པར་མི་བྱ་ཞིང་ཅེས་པ་ཕས་ཕམ་པ་བཞིའི་ཐོག་མ་སྲོག་གཅོད་པ་དངོས་བསྟན། ལྷག་མ་གསུམ་ཤུགས་བསྟན། གཞན་ཡང་བྱང་ཆུབ་སེམས་དཔའི་ཕས་ཕམ་པ་ལྟ་བུའི་ཆོས་བཞི་སྟེ། བརྒྱད་མི་བྱ་བར་བསྟན། དེའི་རྒྱུ་མཚན། དེ་ལས་འདས་ན། བདེ་གཤེགས་བཀའ་ལས་འདས་པ་ནི། ། ལྟུང་བ་གཉིས་པ་ཡིན་པར་བཤད། ། ཅེས་གསུངས་པའི་ཕྱིར་རོ། ། བུད་མེད་རིན་ཆེན་ཡོངས་མི་སྤང་།
ཅེས་པ་བུད་མེད་ཐམས་ཅད་ནི་རྟག་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་སྟེ། བསམ་གྱིས་མི་ཁྱབ་པའི་སྒྱུ་མ་དང་ལྡན་ཞིང་། གཉིས་སུ་མེད་པའི་ཏིང་ངེ་འཛིན་བསྐྱེད་པ་ལ་བརྩོན་པ་དང་མཁའ་འགྲོའི་རྣམ་པར་འཕྲུལ་པ་བསམ་གྱིས་མི་ཁྱབ་པའི་ཕྱིར་རོ། ། ཀྱེ་འདི་དག་ནི་དམན་པའོ། ། ཚང་ཚིང་མི་བཟད་པའོ། ། དེ་དག་དང་ཕྲད་པར་ཡང་མི་བྱ་ན་ཆོས་ཀྱི་གཏམ་ལ་སོགས་པ་ལྟ་ཅི་སྨོས་ཞེས་སྨད་པའི་སེམས་སུ་མི་བྱའོ། ། དེའི་རྒྱུ་མཚན། ཤེས་རབ་རང་བཞིན་བུད་མེད་ལ། ། སྨོད་པར་བྱེད་པ་བཅུ་བཞི་པ། ། ཞེས་གསུངས་པའི་ཕྱིར་རོ།
དེ་བཞིན་དུ་སློབ་དཔོན་སྤང་བར་མི་བྱ་སྟེ། དེའི་རྒྱུ་མཚན། བླ་མ་ལྔ་བཅུ་པ་ལས། དེ་འདྲའི་མགོན་ལ་བསམས་བྱས་ནས། ། སློབ་མར་གྱུར་ནས་བརྙས་ནས་ནི། ། སངས་རྒྱས་ཐམས་ཅད་བརྙས་པས་ན། ། དེས་ནི་རྟག་ཏུ་སྡུག་བསྔལ་ཐོབ། ། ཅེས་པ་དང་། གཞན་ཡང་། གང་ཕྱིར་རྡོ་རྗེ་འཛིན་པ་ཡིས། །
དངོས་གྲུབ་སློབ་དཔོན་རྗེས་འབྲངས་གསུངས། ། དེ་བས་དེ་ལ་བརྙས་པ་ནི། ། རྩ་བའི་ལྟུང་བ་དང་པོར་བཤད། ། ཅེས་གསུངས་པའི་ཕྱིར་རོ། ། དེས་ནི་ཅེས་པ་དབང་བསྐུར་བ་ཐོབ་པའི་སློབ་མ་དེས་སོ། ། འདི་དག་གི་གོང་ན་མི་བྱ་ཅེས་པ་གཞིར་བཞག གང་མི་བྱ། གང་གིས་མི་བྱ། བྱས་ན་ཉེས་པ་ཅིར་འགྱུར་ཅེས་སྦྱར་ཏེ། གཞུང་ཐོག་ཏུ་སྤྲོ་བར་བྱའོ། །
སྡོམ་པ་ཤིན་ཏུ་འདའ་བར་དཀའ། ། ཅེས་པས་རྩ་ལྟུང་ལྷག་མ་བཅུ་གཅིག་པོ་རྣམས་ལས་ཀྱང་མི་འདའ་བར་བསྟན། མདོར་ན་དེ་དག་གིས་བུམ་དབང་གི་བཟའ་བའི་དམ་ཚིག་དང་། བསྲུང་བའི་དམ་ཚིག་བསྟན། གཉིས་པ་གསང་བའི་དབང་ལ་སྔོན་དུ་འགྲོ་བ་དང་། དངོས་གཞི་ཇི་ལྟར་བསྐུར་བ་གཉིས། དང་པོ་ནི། བསྟེན་པར་བྱ་ཅེས་པ་གཞིར་བཞག གང་ན་ཕྱག་རྒྱའོ། ། ཕྱག་རྒྱ་ཉིད་ཇི་ལྟ་བུ་ཞེ་ན།
གོང་དུ་གསུངས་པའི་སྐྱེ་བ་གཉིས་ཀྱི་བུ་མོ་དང་། ཅེས་པ་ལ་སོགས་པ་རིགས་དང་ལྡན་པའི་རིག་མའམ། ཡང་དེ་མ་རྙེད་ན། བདག་གི་རྣལ་འབྱོར་མ་ལྷའི་རིགས་དང་རྗེས་སུ་མཐུན་པའི་རིག་མ་ཐོས་བསམ་དང་བསླབ་པས་རྒྱུད་སྦྱངས་ཤིང་ཡོངས་སུ་དག་པའི་རིག་མ། རང་གི་སེམས་ཀྱིས་སྤྲུལ་པའི་ཡེ་ཤེས་ཀྱི་རིག་མ་ནི་དངོས་རིག་ཡིན་ན། སིཧླ་ཀ་པུར་གྱི་བརྡས། རང་བྱུང་གི་སིཧླར་ཤེས་པར་བྱ། ཁུ་བ་ཀ་པུ་ར་ཞེས་བརྗོད་ཅེས་པ་ལྟར་ཁམས་དཀར་དམར་གཉིས་བསྒོས་པ་སྟེ་རྒྱས་པའི་རིག་མ་ནིའོ། ། དུས་ཇི་སྲིད་ན། ཇི་སྲིད་ཁུ་བ་བྷ་གར་ལྡན་པར་གྱུར་པ་དེ་སྲིད་དུའོ། །
དགོས་པ་ཅིའི་དོན་དུ་ན། སློབ་མ་ལ་གསང་བའི་དབང་བསྐུར་བའི་དོན་དུའོ། ། གཉིས་པ་དངོས་གཞི་ནི། ལྟུང་བར་བྱ་ཅེས་པ་གཞིར་བཞག གནས་གང་དུ་ན་བུམ་དབང་གིས་རྒྱུད་དག་པར་བྱས་པའི་སློབ་མའི་ཁ་རུའོ། ། རྫས་གང་ན་གོང་དུ་སྨོས་པའི་ཕྱག་རྒྱ་བསྟེན་པའི་ཐབས་ལས་ཡང་དག་པར་གང་བྱུང་བའི་རྒྱལ་བའི་བདག་སྐྱེས་བྱང་ཆུབ་ཀྱི་སེམས་སོ། ། ཚུལ་ཇི་ལྟར་ན་བསྟེན་པའི་ཚེ་ངོ་ཚ་བའི་རྣམ་རྟོག་མི་འབྱུང་བར་བྱ་བའི་ཕྱིར་ཕྱག་རྒྱའི་གདོང་ཡང་དར་གྱིས་བཅིང་བ་དང་། ཐབས་སློབ་མའི་གདོང་ཡང་དེ་བཞིན་དུ་བཅིང་བར་བྱས་ནས་སོ། ། མདོར་ན་གསང་བའི་དབང་ལ། ཡབ་ལས་ཐོབ་པ།
ཡུམ་ལས་ཐོབ་པ། གྲོལ་བའི་སྟོབས་ལས་ཐོབ་པའོ། ། ཐ་མ་ལའང་རབ་འབྲིང་ཐ་མ་གསུམ། དང་པོ་ཡབ་དང་ཡུམ་ལས་ཐོབ་པ་གཉིས་ནི་གཞུང་འདི་ཉིད་ཀྱི་དངོས་བསྟན། གྲོལ་བའི་སྟོབས་ལས་ཐོབ་པ་ནི། རྒྱུད་ཕྱི་མ་ལས། གང་ཟག་མཆོག་རྣམས་ལ་ནི་སངས་རྒྱས་གཅིག་པུའི་བདག་ཉིད་ཀྱིས་སྦྱིན་པར་བྱའོ། ། ཅེས་སོ། ། གྲོལ་བའི་སྟོབས་ལས་ཐོབ་པ་རབ་འབྲིང་ཐ་མ་གསུམ་ནི། གསང་དབང་གི་རྫས་དེ།
དུང་དང་། ཉ་ཕྱིས་ལ་སོགས་པར་སྔོན་དུ་བྱ་སྟེ། མཐེབ་སྲིན་གྱིས་ལྕེ་ལ་འཇོག་པ་དང་། ཞོ་དང་ཆང་ལ་སྦྱར་ཏེ་སྦྱིན་པ་དང་། མགྲིན་པར་ཐིག་ལེ་བྱ་བའོ། ། དེའང་རྩ་རྒྱུད་ལས། མཐེ་བོང་སྲིན་ལག་དག་གིས་ནི། ། སློབ་མའི་ཁར་ནི་ལྟུང་བར་བྱ། ། ཅེས་དང་། སཾ་བུ་ཊི་ལས།
མགྲིན་པར་ཉིན་བར་གྱི་ཐིག་ལེའོ། ། འབྲིང་པོ་ལ་ནི་ཉ་ཕྱིས་ཀྱིས་སོ། ། ཅེས་པས་བསྟན། གསུམ་པ་ཤེས་རབ་ཡེ་ཤེས་ཀྱིས་དབང་ལ་ལྔ། རྟེན་ཤེས་རབ་སྦྱིན་པ། དེ་ལས་བྱུང་བའི་ཡེ་ཤེས་ཀྱི་མཚན་ཉིད། དབང་དེའི་ཕན་ཡོན། བླ་མས་རྗེས་གནང་སྦྱིན་པ། སློབ་མའི་རྗེས་ཀྱི་བྱ་བའོ། ། དང་པོ་ནི།
ཞུ་བདེ་རོ་མཉམ་པའི་ལྷན་ཅིག་སྐྱེས་པའི་ཡེ་ཤེས་སློབ་མའི་སྤྱོད་ཡུལ་ཉིད་དུ་བྱ་བའི་ཕྱིར་ཕྱག་རྒྱ་གཞན་མེད་ན། གསང་དབང་གི་རྟེན་དེ་ཉིད་ལ་ཤེས་རབ་ཡེ་ཤེས་ཀྱི་དུས་སུ་སློབ་མའི་ཡང་རྟེན་དུ་བྱ་བར་བྱའོ། དེ་ལྟར་ན་མ་སུན་ཕྱུང་བར་མི་འགྱུར་རམ་ཞེ་ན། མི་འགྱུར་ཏེ། ཡེ་ཤེས་ཐིག་ལེ་དང་། འདི་ཉིད་ལས། མ་ནི་རིག་མ་དམ་པ་སྟེ། གལ་ཏེ་ཕ་ཡིས་སྔར་བསྟེན་ཀྱང་། ། དེ་བཞིན་དེ་ཉིད་ཀྱིས་ཀྱང་འགྲུབ། ། ཅེས་གསུངས་པའི་ཕྱིར་རོ། །
མདོར་ན་དབང་གསུམ་པ་ལ་ཤེས་རབ་ཕྱག་རྒྱ་གཏད་པའི་དབང་དང་། ཡེ་ཤེས་རྟོགས་པ་བསྐྱེད་པའི་དབང་གཉིས་ལས། སྐབས་འདིར་དང་པོའོ། ། གཉིས་པ་ཡེ་ཤེས་ཀྱི་མཚན་ཉིད་ལ་གཉིས། ཡེ་ཤེས་ཀྱི་རང་བཞིན་ངེས་པར་བྱ་བ་དང་། དེ་སྐྱེ་བའི་རིམ་པ་དགའ་བའི་རབ་ཏུ་དབྱེ་བའོ། ། དང་པོ་ལ་གཉིས། ཡེ་ཤེས་ཀྱི་ངོ་བོ་དང་། དེའི་ཁྱད་པར་རོ། ། དང་པོ།
རིག་མ་ལ་བརྟེན་ནས་སྐྱེས་པའི་ཡེ་ཤེས་ཀྱི་ངོ་བོ་ནི། གཞན་གྱིས་མི་རྟོགས་པས་སོ་སོར་རང་གིས་རིག་པའི་ཡེ་ཤེས་ཉིད་དུ་འགྱུར་རོ། ། གཉིས་པ་ཁྱད་པར་ནི། དེ་ལྟ་བུའི་ཡེ་ཤེས་དེ་ནི་ཁྱད་པར་བདུན་ལྡན་ཏེ། སྤྲོས་པ་བྲལ་བ་དང་། ཟུང་འཇུག་གཉིས་མེད་ཡིན་པ་དང་། འཚོ་བར་བྱེད་པ་ཡིན་པ་དང་། སྐྱེ་བ་མེད་ཅིང་མི་འགྱུར་བ་དང་། ཐམས་ཅད་ལ་ཁྱབ་པ་དང་། སངས་རྒྱས་ཀྱི་ཡེ་ཤེས་ཡིན་པ་དང་།
ཐམས་ཅད་ཀྱི་རྒྱུ་ཡིན་པ་རྣམས་རིམ་པ་ལྟར། སྤྲོས་པ་དང་བྲལ་བས་རང་དང་གཞན་དུ་ཡང་དག་པར་ཞེན་པའི་རིག་པ་སྤངས་པ་སྟེ། གཉིས་འཛིན་གྱི་ཤེས་པ་ལས་གྲོལ་བའོ། ། མཐའ་དབུས་མེད་པས་མཁའ་མཉམ་ཉོན་མོངས་པའི་རྡུལ་དང་བྲལ་ཞིང་མཚན་མ་དང་རྣམ་པར་རྟོག་པས་སྟོང་པ་ཉིད་དོ། ། ཟུང་དུ་འཇུག་པ་ཡང་དངོས་པོ་འཁོར་བ་དང་། དངོས་པོ་མེད་པ་མྱ་ངན་ལས་འདས་པ་ཟུང་དུ་འཇུག་པའི་བདག་ཉིད། ཉམས་ཁྱད་པར་དུ་གྱུར་པས་ན་མཆོག ཐབས་སྐྱེས་པ་དང་། ཤེས་རབ་བུད་མེད་ཤིན་ཏུ་འདྲེས་པ་ལས་བྱུང་པའི་ཡེ་ཤེས་ནི་ཆགས་པ་སྟེ། དགའ་བ་མཆོག་དགའ་དང་ཆགས་བྲལ་ཏེ་དགའ་བྲལ་རྣམ་པར་འདྲེས་པ་ལྷན་སྐྱེས་སུ་རོ་གཅིག་པའོ། །
ཡེ་ཤེས་དེ་ཉིད་སྲོག་ཆགས་རྣམས་ཀྱི་སེམས་ཀྱི་རང་བཞིན་ཡིན་པའི་ཕྱིར་སྲོག་གམ། ཀུན་ཏུ་འཚོ་བའོ། ། དེ་ཉིད་སྐྱེ་མེད་ལས་མི་འགྱུར་བའི་ཕྱིར་ཨ་ཀྵ་ར་ཡི་གེ་དམ་པ་ཉིད་དོ། ། དེ་ཉིད་ལྷན་ཅིག་སྐྱེས་པ་འདི་ནི་བརྟན་གཡོ་ཐམས་ཅད་ལ་ཁྱབ་པས་ཀུན་ཁྱབ་བྱེད། དེ་ཉིད་སངས་རྒྱས་ཀྱི་ཡེ་ཤེས་དང་ཁྱད་པར་མེད་པའི་རྟོགས་པ་སྐྱེ་བས་སངས་རྒྱས་ཡེ་ཤེས་སྤྱན་ཡི་གེ་བཞིའི་དོན་དང་ལྡན་པས་ཧེ་རུ་ཀ་དཔལ་ཞེས་བྱ་བར་བརྗོད། གཞན་རྣམས་ཞེས་བྱ། དབང་པོ་དྲུག ། གང་རྣམས་དེ་རྣམས། བརྟན་དང་གཡོ། ། དངོས་དང་དངོས་མེད་སྣང་བ་དང་སྟོང་པའམ་འཁོར་འདས།
དེ་ལས་བྱུང་བའི་ལྷན་སྐྱེས་སོ། ། གལ་ཏེ་དེ་ལྟར་ན་དངོས་པོ་གཤིས་ཀྱི་གནས་ལུགས་ཀྱང་དེ་ཉིད་ཡིན་ཞིང་སངས་རྒྱས་ཀྱི་ཡེ་ཤེས་ཀྱང་དེ་ཉིད་ཡིན་ན། དབང་རྗེས་ཉིད་ལ་གྲོལ་བར་མི་འགྱུར་རམ། ཡང་འདི་རྣམས་དངོས་པོའི་གནས་ལུགས་མ་ཡིན་ན་འདིར་བརྗོད་པས་ཅི་ཞིག་བྱ་སྙམ་ན། དེ་ལ་གང་ཟག་རབ་རྒྱལ་པོ་ཨིནྡྲ་བྷུ་ཏི་ལྟ་བུ་ལ་གནས་ལུགས་ཉིད་ཡིན་ཞིང་དབང་རྗེས་ལས་གྲོལ་བའང་ཡིན་ནོ། ། གང་དག་འབྲིང་དང་ཐ་མ་རྣམས་ལ་ནི་དཔེའི་ཡེ་ཤེས་ཡིན་པས་དབང་རྗེས་ལ་གྲོལ་བའི་སྐྱོན་མེད་དོ། ། ཡང་འདི་རྣམས་ཉམས་སུ་མྱོང་བའི་ཆ་ནས་དངོས་པོའི་གནས་ལུགས་སངས་རྒྱས་ཀྱི་ཡེ་ཤེས་མ་ཡིན་ཡང་སངས་རྒྱས་ཀྱི་ཡེ་ཤེས་ཉིད་ནི་དེ་ལྟ་བུ་གཅིག་ཡིན་ལ། རྣལ་འབྱོར་པའི་བློ་ལ་སྒྲོ་འདོགས་གཅོད་པའི་ཕྱིར་འདིར་བསྟན་པ་ལ་དགོས་པའང་ཡོད་དོ། ། གཉིས་པ་དགའ་བའི་རབ་ཏུ་དབྱེ་བ་ལ་གསུམ། དཔེའི་སྒོ་ནས་དབྱེ་བ།
དུས་ཀྱི་སྒོ་ནས་དབྱེ་བ། དབང་བཞི་དང་སྦྱར་བའོ། ། དང་པོ་ནི། གལ་ཏེ་དེ་ལྟ་བུའི་ལྷན་སྐྱེས་ཉིད་གང་དུ་ཇི་ལྟ་བུ་ཞིག་སྐྱེ་ཞེ་ན། དགའ་བ་དང་པོ་ནི་རྩོལ་བ་ཆེ་ཞིང་བདེ་བ་ཆུང་བས་གང་ཟག་དཔའ་བོ་ཉིད་འདྲ་ལ། མཆོག་ཏུ་དགའ་བ་ནི་རྩོལ་བ་ཆུང་ཞིང་བདེ་བ་ཆེ་བས་རྣལ་འབྱོར་མ་དང་འདྲ་ཞིང་། ཤིན་ཏུ་བདེ་བ་དགའ་བྲལ་གྱི་དགའ་བ་ཐམས་ཅད་དེ་ཐབས་དང་ཤེས་རབ་གཉིས་ཀའི་རྒྱུད་ལ་ངེས་པས་སྐྱེས་པ་དང་བུད་མེད་གཉིས་ཀ་དང་འདྲའོ། ། དགའ་བ་གསུམ་པོ་དེའི་བདེ་བའི་ཐབས་ལས་ཡང་དག་རིག་པ་ནི་ལྷན་ཅིག་སྐྱེས་པའི་ཡེ་ཤེས་སོ། ། གཉིས་པ་ལ། དེ་ལྟ་བུའི་ཡེ་ཤེས་དེའང་བཞི་པ་ཁོ་ནར་སྐྱེའི།
གསུམ་པ་ལ་སོགས་པར་འཁྲུལ་བར་མ་བྱེད་ཅིག ཅེས་བསྟན་པའི་ཕྱིར། དང་པོ་དགའ་བ་ཙམ་ཉིད་དེ། མཆོག་ཏུ་དགའ་བ་གཉིས་པའི་གྲངས། ། གསུམ་པ་དགའ་བྲལ་དགའ་བར་བཤད། ། བཞི་པ་ལྷན་ཅིག་སྐྱེས་པར་བརྗོད། ། དེའི་དོན་དཔལ་བརྟག་པ་གཉིས་པ་ལས། ། སྣ་ཚོགས་དང་པོའི་དགའ་བ་ཉིད། ། རྣམ་སྨིན་ལ་ནི་མཆོག་དགའ་ཉིད། ། རྣམ་ཉེད་དགའ་བྲལ་དགའ་བ་ཉིད། །
མཚན་གཉིས་ལྷན་ཅིག་སྐྱེས་དགའ་ཉིད། ། ཅེས་གསུངས་པའི་དོན་ཏེ། འདི་དག་གིས་ལྷན་སྐྱེས་སྐད་ཅིག་གསུམ་པ་ལ་སྐྱེ་བར་འདོད་པའི་གོ་རིམ་ལ་ལོག་པར་རྟོག་པ་བསལ་བ་ཡིན་ནོ། ། གསུམ་པ་ནི། དགའ་བ་བཞི་པོ་དེ་ཡང་མཚོན་བྱེད་དབང་ནི་རྣམ་པ་བཞི་ལ་སྦྱར་ན། དང་པོ་ལ་ནི་བུམ་པའི་དབང་། ། གཉིས་པ་ལ་ནི་གསང་བའི་དབང་། ། གསུམ་པ་ཤེས་རབ་ཡེ་ཤེས་ཏེ། ། བཞི་པ་དེ་ཡང་དེ་བཞིན་ནོ། ། ཅེས་པའི་དོན།
དབང་བཞིས་དགའ་བ་བཞིའི་གྲངས་མཚོན་པར་བྱེད། གོ་རིམ་མཚོན་པར་བྱེད། དྲི་མ་གང་དག་པ་དེ་མཚོན་པར་བྱེད་པ་ཡིན་གྱི། དབང་བཞིའི་དུས་སུ་དགའ་བ་བཞི་སྐྱེའོ། ། ཞེས་བྱ་བ་མ་ཡིན་ནོ་ཞེས་བླ་མ་གསུང་ངོ་། ། སློབ་དཔོན་ཁ་ཅིག་ཤེས་རབ་ཡེ་ཤེས་ཀྱི་དབང་གཉིས་ལ་ཆ་མཐུན་གྱི་ནང་གི་དབང་བཞི་ཞེས་འདོད་དེ་འདི་ལ་འགལ་བ་མེད་དོ། ། ཁྱད་པར། བཞི་པ་དེའང་དེ་བཞིན་ནོ་ཅེས་པའི་དོན། གོ་རིམ་ལ་ལྟོས་པའི་དགའ་བ་བཞིའི་སྐབས་སུ། སྐད་ཅིག་བཞི་པ་ལ་ལྷན་སྐྱེས་སྐྱེ་བར་བསྟན་པ་དེ་བཞིན་དུ།
དབང་བཞི་པས་ཀྱང་ལྷན་སྐྱེས་མཚོན་ཅེས་པའི་དོན་ཏོ། ། དྲི་མ་གང་དག་མཚོན་པའི་དོན། རྒོད་པ་དག་པ་སློབ་དཔོན་ཉིད། ། ལྟ་བ་གསང་བ་དེ་བཞིན་ནོ། ། ལག་བཅངས་ལ་ནི་ཤེས་རབ་ཉིད། ། གཉིས་གཉིས་འཁྱུད་ལ་དེ་ཡང་ཉིད། ། ཅེས་པའི་དོན་ཏོ། ། གསུམ་པ་དབང་དེའི་ཕན་ཡོན་ནི། ཀུན་རྫོབ་བྱང་ཆུབ་ཀྱི་སེམས་རྟེན་ཞུ་བ་དང་དོན་དམ་བྱང་ཆུབ་ཀྱི་སེམས་བརྟེན་པ་བདེ་བ། དེ་གཉིས་ཐ་མི་དད་པས་མཚན་མ་དང་རྣམ་པར་རྟོག་པའི་དྲི་མ་འཁྲུད་པའི་ཕྱིར་ཤེས་རབ་ཡེ་ཤེས་ཀྱི་དབང་གིས་ནི་སློབ་མའི་རྒྱུད་ལ་དགའ་བ་བཞིའི་རྟོགས་པ་བསྐྱེད་པས་མཚན་མ་དང་རྣམ་པར་རྟོག་པའི་སྡིག་པ་བྲལ་བ་ཉིད་དོ། །
བཞི་པ་བླ་མས་རྗེས་གནང་སྦྱིན་པ་ནི། གནང་བ་སྦྱིན་ཅེས་པ་ཁྱད་པར་གྱི་གཞིར་བཞག གང་ལ་ན་བྱང་ཆུབ་ཀྱི་སེམས་ཀྱིས་དབང་བསྐུར་བའི་སློབ་མ་དེ་ལའོ། ། གང་གི་ཚེ་ན་སངས་རྒྱས་ཏེ་གདན་གསུམ་ཚང་བ་དེའི་གྲོང་ཁྱེར་མཆོག་སྟེ། ཕྱི་རྡུལ་ཚོན་གྱི་དཀྱིལ་འཁོར་དུ་བུམ་དབང་། ནང་ལུས་དང་བྷ་གའི་དཀྱིལ་འཁོར་དུ་གསང་དབང་། བྱང་ཆུབ་སེམས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་། སྔོན་དུ་སོང་བའི་རྗེས་དེ་ནས་སོ། ། གང་ན་ཆོས་ཀྱི་འཁོར་ལོ་བསྐོར་བའི་རྗེས་སུ་གནང་བ་དང་། སེམས་ཅན་གྱི་དོན་བྱ་བའི་རྗེས་སུ་གནང་བའོ། །
དང་པོ་ལྟར་ན་རབ་ཏུ་བསྐོར་ཅེས་པ་གཞིར་བཞག གང་ན་འཁོར་ལོ་ནི་ཆོས་ཀྱི་འཁོར་ལོ་བླ་ན་མེད་ཟབ་པ་དང་རྒྱ་ཆེ་བའོ། ། ཚུལ་ཇི་ལྟར་ན་སེམས་ཅན་གྱི་བསམ་པ་དང་རྗེས་སུ་མཐུན་པ་ཀུན་ཏུ་མཆོག་ཏུའོ། ། དུས་ཇི་སྲིད་ན་བྱང་ཆུབ་སྙིང་པོའི་བར་དུ་ནི་ཕྱོགས་ཀུན་ཏུའོ། ། གཉིས་པ་ལྟར་ན་གྱིས་ཅེས་པ་གཞིར་བཞག གང་ན་སེམས་ཅན་དོན་ནིའོ། ། ཚུལ་ཇི་ལྟར་ན་སྦྱོར་མེད་ཅེས་པ་སེམས་ཅན་གྱི་དོན་དུ་ཞེན་པ་མེད་པའམ། འབད་མེད་ལྷུན་གྱིས་གྲུབ་པ་གཞན་གྱི་དོན་ལ་ཡིད་སྐྱོ་བ་དང་བྲལ་ཞིང་། དོན་བྱེད་པ་ལ་མ་ཞུམ་པའི་སྒོ་ནས་སོ། ། དེའི་རྒྱུ་མཚན་ཐབས་སྙིང་རྗེ་ཆེན་པོའམ་དྲིལ་བུ་གསུང་གི་དམ་ཚིག །
ཤེས་རབ་སྟོང་པ་ཉིད་དམ། རྡོ་རྗེ་ཐུགས་ཀྱི་དམ་ཚིག ། རང་བཞིན་བདག་ཅེས་པ་ཟུང་འཇུག་གམ། ཕྱག་རྒྱ་སྐུའི་དམ་ཚིག དེ་གསུམ་དང་ལྡན་པས་རྣམ་པར་མི་རྟོག་བཞིན་དུ་སེམས་ཅན་གྱི་རེ་བ་སྐོང་བས་ཡིད་བཞིན་ནོར་བུ་ལྟར་མཐོང་བའི་སྒོ་ནས་སོ། ། དུས་ནམ་གྱི་ཚེ་ན་རྗེས་སུ་གནང་བ་ཐོབ་པའི་དེ་མ་ཐག་ད་ལྟའོ། ། ལྔ་པ་སློབ་མའི་རྗེས་ཀྱི་བྱ་བ་ལ་བཞི། ཚིག་གི་བསྔགས་པ་བརྗོད་པ། ཡོན་དབུལ་བ། སངས་རྒྱས་ལ་གསོལ་བ་གདབ་པ།
ལམ་ལ་གནས་པར་ཁས་བླང་པའོ། ། དང་པོ་ལ་མདོར་བསྟན་པ་དང་། རྒྱས་པར་བཤད་པའོ། ། དང་པོ་ལ་བརྗོད་ཅེས་པ་གཞིར་བཞག གང་ན་ཤིན་ཏུ་སྙན་པའི་ཚིག་འདིའོ། ། ཚུལ་ཇི་ལྟར་ན། བྱ་བ་བྱས་པས་རབ་འཛུམ་ཞིང་། ། འགྲོ་བ་དགའ་བར་བྱེད་པ་ཡི། ། སེམས་རངས་པ་དང་བཅས་པས་སོ། ། གང་གི་ཚེ་ན་དབང་དང་བཀའ་གནང་ཐོབ་ནས་ནིའོ། །
གཉིས་པ་ནི། ཤིན་ཏུ་སྙན་པའི་ཚིག་གང་ཞེ་ན། དེ་རིང་བདག་སྐྱེ་བ་འབྲས་བུར་བཅས ཅེས་པས་དལ་འབྱོར་གྱི་མི་ལུས་ཐོབ་པ་དོན་ཅན། བདག་གི་འཚོ་བ་འབྲས་བུར་བཅས། ཅེས་པས་མ་ཤི་བ་དོན་ཅན། སེམས་བསྐྱེད་ཅིང་དཀྱིལ་འཁོར་དུ་བཅུག་པས་དེ་རིང་སངས་རྒྱས་རིགས་སུ་སྐྱེས་དབང་དང་བཀའ་གནང་ཐོབ་པས་ད་ནི་སངས་རྒྱས་རིགས་སུ་འགྱུར། དེའི་རྒྱུ་མཚན་སྤང་བྱ་འཁོར་བ་ལས་བསྒྲལ་བའི་ཕྱིར་དང་། ཐོབ་བྱ་བྱང་ཆུབ་བདེ་བླག་ཏུ་བཙལ་བའི་ཕྱིར། དང་པོ་ལྟར་ན་བསྒྲལ་ཅེས་པ་གཞིར་བཞག གང་གིས་ན་མགོན་པོ་ཁྱོད་ཀྱིས་སོ། །
གང་ན་དབང་དང་བཀའ་གནང་ཐོབ་པའི་སློབ་མ་བདག་ནིའོ། ། གང་ལས་ན་དུས་བསྐལ་པ་རྒྱ་མཚོ་འཇིགས་ཆེན་པོར། འབྲས་བུ་མནར་མེད་སྐྱེ་བ་ཡང་དག་འཁྲུགས་རྒྱུ་ཉོན་མོངས་འདམ་རྫབ་བརྒལ་དཀའ་ལས་སོ། ། གཉིས་པ་ལྟར་ན་འཚལ་མ་མཆིས་ཅེས་པ་སྟེ། མ་འཚལ་བས་བཙལ་ཅེས་པ་གཞིར་བཞག གང་ན་བྱང་ཆུབ་བོ། ། གང་ལ་ན་བདག་ལའོ། ། ཚུལ་ཇི་ལྟར་ན་བསྟན་པ་དང་སེམས་ཅན་གྱི་ཁུར་ཁྱེར་བས་ཐེག་པ་རྫོགས་པ་ལྟ་བུར་བདག་གི་རྒྱུད་ལ་དབང་བསྐུར་བས་ལུས་ངག་ཡིད་གསུམ་གྱི་དྲི་མ་བག་ཆགས་ཐམས་ཅད་བྲལ་བའི་ཕྱིར་ནའོ། ། རྒྱུ་གང་གིས་ན་ཁྱོད་ཀྱི་ཞབས་ཀྱི་བཀའ་དྲིན་ལས་སོ། ། གཉིས་པ་ཡོན་དབུལ་བ་ལ་མདོར་བསྟན་པ་དང་།
རྒྱས་པར་བཤད་པ་གཉིས། དང་པོ་ལ་སློབ་མས་དབུལ་བའི་ཚུལ་དང་། བླ་མས་ཡོན་བཟུང་བའི་ཚུལ་གཉིས། དང་པོ་ནི། དབུལ་བར་བྱ་ཅེས་པ་གཞིར་བཞག གང་ན་གང་དང་གང་ཞིག་སྡུག་ཅིང་ཡིད་དུ་འོང་བའི་རྫས་འོག་ནས་འཆད་པར་འགྱུར་བ་དེ་དང་དེ་ཉིད་དོ། ། ཚུལ་ཇི་ལྟར་ན་རངས་ཤིང་མིག་ནི་ཕྱེ་བ་ཡིས་ཞབས་ལ་འཇུས་ནས་གུས་པར་བྱ་བ་ལན་དང་རྣམ་པར་སྨིན་པ་ལ་རེ་བ་མེད་པའི་སེམས་ཀྱིས་ནིའོ། ། དེའི་ཤུགས་ལ་ཡུལ་གང་ལ། གང་ཟག་གང་གིས། དགོས་པ་ཅིའི་དོན་དུ་དབུལ་ཅེས་སོགས་སྦྱར་རོ། །
གཉིས་པ་ནི། བཟུང་ཅེས་པ་ཁྱད་པར་གྱི་གཞིར་བཞག གང་ན་སློབ་མས་ཕུལ་བའི་ཡོན་དེ་དང་དེ་ཉིད་དོ། ། གང་གིས་ན་བླ་མས་ནིའོ། ། འང་ཅེས་པ་སློབ་མས་གུས་པར་མ་ཟད་བླ་མས་ཀྱང་སྙིང་རྗེ་བསྐྱེད་ཅེས་པའི་དོན་ཏོ། ། ཚུལ་ཇི་ལྟར་ན་དབུལ་བ་པོ་བླ་མ་ལ་སྙིང་རྗེ་ལྡན་པ་དང་། དེའི་ཞེན་པ་ལྡོག་པ་དང་། བསྡུ་བའི་བསམ་པས་ཆོས་བཤད་པ་དང་། དེའི་རྒྱུད་ལ་ཚོགས་བསག་པ་སོགས་ཕན་པའི་བསམ་པས་སོ། ། གཉིས་པ་རྒྱས་པར་བཤད་པ་ནི།
དབུལ་ཞེས་པ་གཞིར་བཞག གང་ལ་ན་བླ་མ་ལ་ནིའོ། གང་ན་ཡོན་རྣམས་སོ། ། གང་གིས་ན་སློབ་མ་ལྷག་བསམ་རྣམ་པར་དག་པའི་བློ་དང་ལྡན་པས་སོ། ། ཚུལ་ཇི་ལྟར་ན་ཕྱག་འཚལ་མཆོད་ནས་ནིའོ། ། གང་གི་ཚེ་ན་དབང་དང་བཀའ་གནང་ཐོབ་པའི་རྗེས་དེ་ནས་སོ། ། ཡོན་གང་ཞེ་ན། ལོངས་སྤྱོད་དང་། འཁོར་དང་། ཡོངས་སུ་བཟུང་བ་ཐམས་ཅད་དང་ལུས་དབུལ་བ་བཞི།
དང་པོ་ལོངས་སྤྱོད་དབུལ་བ་ནི། གསེར་ནི་སྟོང་ཕྲག་བརྒྱ་དང་ནི། ། རིན་ཆེན་རྣམ་པ་སྣ་ཚོགས་དང་། ། གོས་ནི་ཟུང་འགྱུར་བརྒྱ་ཉིད་དང་། ། གླང་པོ་རྟ་དང་ཡུལ་འཁོར་ཉིད། ། རྣ་ཆ་དང་ནི་རྐང་གདུབ་དང་། ། ནོར་བུ་དང་ནི་སོར་གདུབ་མཆོག ། གསེར་ལས་བྱས་པའི་མཆོད་ཕྱིར་ཐོགས། ། ཅེས་པ་རྣམས་སོ། ། གཉིས་པ་འཁོར་དབུལ་བ་ནི།
རང་གི་ཆུང་མ་བུ་མོ་དང་། ། བྲན་ཕོ་བྲན་མོ་སྲིང་མོ་ཉིད། ། ཅེས་དང་། གསུམ་པ་ཡོངས་སུ་བཟུང་བ་ཐམས་ཅད་དབུལ་བ་ནི་བདག་གི་དངོས་པོ་ཐམས་ཅད་ཀྱིས་ཅེས་པ་དང་། བཞི་པ་ལུས་དབུལ་བ་ནི། དེ་རིང་ཚུན་ཆད་བདག་བྲན་དུ། ། ཁྱོད་ལ་བདག་ནི་འབུལ་ལགས་ཤེས། ། ཅེས་སོ། དགོས་པ་ཅིའི་དོན་དུ་ན་དེ་ལྟར་ཞུ་བ་བྱས་གྱུར་པས་མངོན་པར་འདོད་པའི་གནས་འཇིག་རྟེན་འཇིག་རྟེན་ལས་འདས་པའི་དངོས་གྲུབ་ཐོབ་པར་ཤེས་ནས་སོ། ། གསུམ་པ་སངས་རྒྱས་ལ་གསོལ་བ་གདབ་པ་ནི།
བཀའ་དྲིན་ལེགས་པར་སྐྱོབས་ཅེས་པ་གཞིར་བཞག གང་ལ་ན་བདག་ལའོ། ། གང་གིས་ན་སངས་རྒྱས་ཐམས་ཅད་ཀྱིས་སོ། ། ཚུལ་ཇི་ལྟར་ན་བླ་ན་མེད་པའི་བྱང་ཆུབ་དེ་དབང་དང་བཀའ་གནང་ཐོབ་ཅིང་བྱིན་གྱིས་བརླབས་ཀྱིས་བདག་གིས་བསྒྲུབ་པ་ལའོ། ། དུས་ནམ་གྱི་ཚེ་ན་ད་ནིའོ། ། བཞི་པ་ལམ་ལ་གནས་པར་ཁས་བླང་པ་ནི། བཞག་པར་བྱ་ཅེས་པ་གཞིར་བཞག གང་ལ་ན་བླ་ན་མེད་པའི་བྱང་ཆུབ་ཀྱི་གོ་འཕང་གི་གནས་དེ་ཉིད་ལའོ། ། གང་ན་སེམས་ཅན་གནས་གསུམ་འཁོར་བ་རྣམས་སོ། ། ཚུལ་ཇི་ལྟར་ན་ཀུན་ནས་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་ཚུལ་གྱིས་སོ། །
ཐབས་དེ་ཉིད་ཀྱིས་སངས་རྒྱས་ཐམས་ཅད་ཀྱང་བསྒྲུབ་པའི་མཆོད་པས་ཡང་དག་པར་མཆོད་དོ། ། དེ་སྐད་དུ། སེམས་ཅན་མགུ་བྱ་མ་གཏོགས་པ། ། རྒྱལ་བ་མཉེས་པའི་ཐབས་གཞན་མེད། ། ཅེས་གསུངས་པ་ལྟར་རོ། ། བཞི་པ། དབང་བཞི་པ་ལ་གཉིས། ཚིག་གི་བཞི་པས་ངོ་སྤྲད་པ་དང་། ལམ་དུ་བྱེད་པའི་བཞི་པས་ཡེ་ཤེས་བསྐྱང་པའོ། ། དང་པོ་ནི།
དབང་ཆོག་འདིས་སྦྱིན་པར་བྱ་ཞིང་ཞེས་བྱ་བ་ནི་དེ་ལྟར་དབང་བསྐུར་བ་གསུམ་པོ་ཆོ་ག་དེས་བྱིན་ནས་ཞེས་བྱ་བའམ་ཡང་ན་འོག་ནས་ཀྱི་ཚིག་འདིས་བཞི་པ་སྦྱིན་ཞེས་བྱ་བའི་དོན་ཏོ། ། དབང་བཞི་པ་འདི་ཐམས་ཅད་ལ་སྦྱིན་པ་ཡིན་ནམ་སྙམ་ན་མ་ཡིན་པར་བསྟན་པའི་ཕྱིར་སློབ་མའི་ལྷག་པར་མོས་པ་ནི་བླ་མ་དང་ཤེས་རབ་ཡེ་ཤེས་ཀྱི་དབང་གི་ཉམས་མྱོང་ལ་མོས་པའོ། ། དེ་ལ་བླ་མ་ལ་མོས་པ་མེད་ན་བླ་མའི་ཚིག་ལ་ངེས་པ་མི་སྐྱེའོ། ། དབང་གི་ཉམས་ལ་མོས་པ་མེད་ན་ཕ་རོལ་ཏུ་ཕྱིན་པའི་ཐོས་བསམ་བྱས་པ་དང་ཁྱད་པར་མེད་པར་འགྱུར་རོ། ། ཟབ་པ་ཞེས་བྱ་བ་ནི་ཟབ་མོ་སྟོང་པ་ཉིད་ལ་མོས་པ་སྟེ། སྤྲོས་བྲལ་ལ་མོས་པ་མེད་ན་འདོད་ཆེན་པ་དང་ཁྱད་པར་མེད་དེ། མྱ་ངན་ལས་འདས་པའི་སེམས་མི་སྐྱེའོ། ། རྒྱ་ཆེ་བའི་རིག་པས་ཞེས་བྱ་བ་ནི་རྒྱ་ཆེ་བའི་ཐབས་བསམ་གྱིས་མི་ཁྱབ་པ་ལ་མོས་པ་མེད་ན་གཞན་འཛིན་པའི་མཐུ་མེད་པས་ཉན་ཐོས་དང་རང་རྒྱལ་བཞིན་དུ་འགྱུར་བའི་ཕྱིར་རོ། ། དེ་བས་ན་རིམ་པ་གཉིས་ཀ་ལ་མོས་པ་ཡིན་ནོ། ། ཞེས་གསུངས་སོ། །
དེ་ལྟ་བུའི་སློབ་མའི་བསམ་པ་སློབ་དཔོན་གྱི་ཡིད་ཀྱིས་ཤེས་པར་བྱས་ནས་ཚིག་ཉིད་དབང་རིན་པོ་ཆེ་བཞི་པ་སྦྱིན་གྱི་གཞན་དུ་ནི་མ་ཡིན་ནོ་ཞེས་བྱ་བའི་དོན་ཏོ། ། གཉིས་པ་ལམ་དུ་བྱེད་པའི་བཞི་པས་ཡེ་ཤེས་བསྐྱང་པ་ལ་གསུམ། དབང་གི་ཡེ་ཤེས་སྐྱེ་བའི་རྒྱུ། དབང་དངོས། རྗེས་སུ་གདམས་པའོ། ། དང་པོ་ནི། བླང་བར་བྱས་པས་ཅེས་པ་གཞིར་བཞག གང་ན་ལོངས་སྤྱོད་རྫོགས་པའི་ཞིང་གི་དཔལ་དག་གོ ། དེའི་དོན་ལོངས་སྤྱོད་ཅེས་པས་བརྟེན་པ་བདེ་བ་བསྟན། རྫོགས་པ་ཅེས་པས་རྟེན་ཞུ་བ་བསྟན།
ཞིང་ཅེས་པས་ཐབས་ཀྱི་རིགས་བདག་གི་ཁ་དང་། ཤེས་རབ་ཀྱི་རྩ་མཛེས་པའི་སྤྱི་བོ་སྟེ། གང་དུ་མངོན་དུ་བྱེད་པའི་གནས་བསྟན། དཔལ་ཅེས་པས་གཉིས་སུ་མེད་པའི་ཡེ་ཤེས་ཏེ། ངོ་བོ་མི་རྟོག་པ་བསྟན། ཐབས་གང་གིས་ན་ཕྱི་རོལ་གྱི་དཔེ་དང་གཏན་ཚིགས་ལ་སོགས་པས་རྙེད་པར་དཀའ་ཞིང་མཚུངས་པ་མེད་པ་བླ་མའི་མན་ངག་དང་རླུང་དང་བྱང་ཆུབ་ཀྱི་སེམས་ལ་གནད་དུ་བསྣུན་པའི་ཐབས་ཀྱིས་སོ། ། ཐབས་དེ་ཉིད་གང་ཞེ་ན་རིགས་ཀྱི་བདག་པོ་བཟུང་ལ་བསྡམ་ཅེས་པ་སྟེ། གནས་རིགས་ཀྱི་བདག་པོའི་ཁ་དང་། རྩ་མཛེས་པའི་སྤྱི་བོར་རྟེན་བྱང་ཆུབ་ཀྱི་སེམས་དབབ་པ་དང་། བཟུང་བ་དང་།
བཟློག་པ་དང་། དགྲམ་པའི་མན་ངག་གིས་བསྡམས་པ་སྟེ་མི་ཉམས་ཞིང་འཕེལ་བར་བྱེད་པའོ། ། དུས་ནམ་གྱི་ཚེ་ན་ཕྱི་རྡུལ་ཚོན་དང་ནང་ལུས་དང་། བྷ་གའི་དཀྱིལ་འཁོར་དུ་དབང་བསྐུར་བ་ལས་རབ་མཆོག་ཏུ་གྱུར་པ་བྱང་ཆུབ་སེམས་ཀྱི་དཀྱིལ་འཁོར་དུ་གང་ཐོབ་པ། ཤེས་རབ་ཡེ་ཤེས་ཀྱི་དབང་བསྐུར་བའི་རྗེས་ལའོ། ། གང་ཟག་གང་གིས་ན་དེ་ལྟར་བླངས་པ་ལས་བྱུང་བའི་ཡེ་ཤེས་ཉམས་སུ་མྱོང་བ་དེས་སོ། ། གཉིས་པ་དབང་དངོས་ནི། བྱང་ཆུབ་སེམས་དཔའ་ཆེན་པོའི་དབང་བསྐུར་བ་ཅེས་པ་སྟེ། ཀུན་རྫོབ་བྱང་ཆུབ་སེམས་ལས་ཁྱད་པར་དུ་དོན་དམ་པ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བསྐུར་བ་ཐོབ་ནས་ལམ་དུ་གོམས་པར་བྱེད་པའོ། ། གསུམ་པ་རྗེས་སུ་བསྡམས་པ་ནི།
དྲི་མ་མེད་པར་སྤྱོད་ཅེས་པ་ཁྱད་པར་གྱི་གཞིར་བཞག གང་གིས་ན་དོན་དམ་པ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བསྐུར་ཐོབ་པའི་རྣལ་འབྱོར་པས་ནིའོ། ། གང་ལ་ན་ཐབས་དང་ཤེས་རབ་ཟུང་དུ་འཇུག་པའི་དེ་ཁོ་ན་ཉིད་ལའོ། ། དེ་ལ་ཤེས་རབ་ནི་དོན་དམ་པ་བྱང་ཆུབ་ཀྱི་སེམས་ཏེ། འཇིག་རྟེན་གསུམ་གྱི་དགྲ་བོ་ལས་རྒྱལ་བ་རྩོམ་པའི་གོ་བགོས་པའི་བློས་ཅེས་པས་བསྟན། དེ་ལ་འཇིག་རྟེན་གསུམ་ནི་མ་རྟོགས་ན་སྲིད་པ་གསུམ་ཡིན་ལ། ལམ་དུ་རྟེན་ཞུ་བ། བརྟེན་པ་བདེ་བ། ངོ་བོ་མི་རྟོག་པ་གསུམ། དེའི་དགྲ་བོ་ནི་ཉོན་མོངས་པའམ་མཚན་མ་དང་རྣམ་པར་རྟོག་པའོ། །
དེ་ལ་རྒྱལ་བ་རྣམ་པར་མི་རྟོག་པའི་ཡེ་ཤེས་སྐྱེ་བ་ལ་འབད་ཅེས་པའི་དོན་ཏོ། ། ཐབས་ནི་ཀུན་རྫོབ་བྱང་ཆུབ་ཀྱི་སེམས་ཏེ། བྱང་ཆུབ་དག་ལ་དགོད་པའི་སེམས་རྒྱས་ཅེས་པས་བསྟན་ཏེ། སྙིང་རྗེས་སེམས་ཅན་གྱི་དོན་ལ་ཆགས་པའོ། ། ཚུལ་ཇི་ལྟར་ན་སྐབས་འདིར་ནི་མི་རྟོག་པས་འཁོར་བའི་མཐའ་ལ་མི་གནས། སྙིང་རྗེས་མྱ་ངན་ལས་འདས་པའི་མཐའ་ལ་མི་གནས། འཁོར་འདས་གཉིས་སུ་ཞེན་པའི་དྲི་མ་མེད་པས་མཚན་མ་དང་རྣམ་པར་རྟོག་པས་མ་གོས་པར་སྤྱོད་ཅེས་པའི་དོན་ཏོ། ། དུས་ནམ་གྱི་ཚེ་ན་བཀའི་གནང་བ་རྙེད་པ་སྟེ། དབང་དང་གདམས་ངག་ཐོབ་པའི་རྗེས་ནས་སོ། ། དབང་འདི་དག་གི་སྔོན་འགྲོ་དང་མཐའ་རྟེན་ལ་སོགས་པ་དཀྱིལ་ཆོག་ལས་ཤེས་པར་བྱའོ། །
རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། དེ་ནས། ཡང་དག་རབ་བཤད་བྱ། ཅེས་པ་ནས། རིག་མ་བཟང་མོ་གཞུག་པར་བྱ་ཅེས་པའི་བར་དང་། ཇི་སྲིད་ཁུ་བ་ལྡན་གྱུར་པ། ཅེས་པ་ནས། བཞི་པ་ལྷན་ཅིག་སྐྱེས་པར་བརྗོད་ཅེས་པའི་བར། དཔལ་བརྟག་པ་གཉིས་པའི་བརྟག་པ་དང་པོའི་ལེའུ་བཅུ་པ་དང་། ཕྱི་མའི་གསུམ་པ་དང་།
ལྔ་པ་དང་། བཅུ་གཉིས་པའི་བཤད་པའི་རྒྱུད་དེ་ཕལ་ཆེར་ནི་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད་ཡིན་ལ། སྔགས་ཀྱི་ལམ་ནི་རྗེས་བཙལ་བས། ཅེས་པ་ནས། དབང་དོན་རྒྱལ་བའི་བདག་ཉིད་སྐྱེས་ཅེས་པའི་བར་དང་། དེ་ནས་རྡོ་རྗེ་སློབ་དཔོན་དཔལ་ཅེས་པ་ནས་སྡོམ་པ་ཤིན་ཏུ་འདའ་བར་དཀའ་ཅེས་པའི་བར། དཔལ་བརྟག་པ་གཉིས་པར་མི་གསལ་བ་གསལ་བར་བཤད། རྡོ་རྗེ་སློབ་དཔོན་ཡོན་ཏན་མཚོ། ཅེས་པ་ནས་དེ་ཕྱིར་མགོན་པོས་ཐུགས་རྗེ་མཛོད་ཅེས་པའི་བར་དང་། གོང་དུ་གསུངས་པའི་རིག་མའམ་ཅེས་སོགས་ཚིགས་བཅད་གཅིག་རྣམས་ཀྱང་མ་ཚང་བ་ཁ་བསྐང་།
བྱང་ཆུབ་སེམས་ཀྱི་དབང་གི་ནི། ཅེས་པ་ནས། དེ་ཉིད་ལ་ནི་བཞག་པར་བགྱི་ཅེས་པའི་བར་ཡང་མ་ཚང་བ་ཁ་བསྐང་། དབང་ཆོག་འདིས་སྦྱིན་པར་བྱ་ཞིང་ཞེས་པ་ནས་རྣལ་འབྱོར་པས་ནི་དྲི་མ་མེད་པར་སྤྱོད་ཅེས་པའི་བར། དཔལ་བརྟག་པ་གཉིས་པར་མི་གསལ་བ་གསལ་བར་བྱེད། གཞན་ཡང་རྡོ་རྗེ་གུར་དང་། དཔལ་བདེ་མཆོག་དང་། གདན་བཞི་དང་། འདུས་པ་ལ་སོགས་པ་རྣལ་འབྱོར་ཆེན་པོའི་རྒྱུད་མཐའ་དག་ཏུ། དབང་གོང་མ་གསུམ་དང་།
དབང་གི་རྟེན་རིག་མ་དང་། གསོལ་བ་གདབ་པ་དང་སློབ་མའི་བྱ་བ་དེ་རྣམས་མཐའ་དག་ཏུ་མི་གསལ་བ་རྣམས་གསལ་བར་བྱེད། མ་ཚང་བ་རྣམས་འདིས་ཁ་བསྐང་ཏེ། བཤད་པའི་རྒྱུད་ཡིན་ནོ། ། གཉིས་པ་རབ་ཏུ་བྱེད་པའི་མིང་ལ་མིང་དངོས། གཞུང་ཚད། རབ་ཏུ་བྱེད་པའི་གོ་རིམ་གསུམ། དང་པོ་ནི། སའི་ཆོ་ག་ནས་བརྩམས་ཏེ། དཀྱིལ་འཁོར་དུ་འཇུག་པ་སྔོན་དུ་འགྲོ་བའི་དངོས་གཞིར་བྱང་ཆུབ་ཀྱི་སེམས་ཀྱི་དཀྱིལ་འཁོར་དུ་དབང་བསྐུར་བ་གསལ་བར་བྱེད་པས་བྱང་ཆུབ་ཀྱི་སེམས་ཀྱི་དབང་།
གཞུང་ཚད་ནི་ཤོ་ལོ་ཀ་བདུན་བཅུ། གོ་རིམ་ནི་བརྟག་པ་གཉིས་པ་སྟོན་པའི་སྐབས་ལས་རབ་ཏུ་བྱེད་པ་བཞི་ཡོད་པའི་ཐོག་མ་ཡིན་པས་དང་པོའོ།། །། གཉིས་པ་ལམ་གྲོལ་བར་བྱེད་པ་ཐབས་ཀྱི་རྒྱུད་ལ་གསུམ། གཙོ་བོར་མཆོག་གི་དངོས་གྲུབ་བསྒྲུབ་པ། གཙོ་བོར་ཐུན་མོང་གི་དངོས་གྲུབ་བསྒྲུབ་པ། དེ་གཉིས་ཀ་མི་གསལ་བ་གསལ་བར་བྱེད་པའོ། ། དང་པོ་ལ་ལྔ། དབང་གི་ཡེ་ཤེས་དེ་ཁོ་ན་ཉིད་རྟོགས་པའི་ལྟ་བ། རྫོགས་པའི་རིམ་པའི་རྟེན་བསྐྱེད་པའི་རིམ་པ། བསྐྱེད་རིམ་གྱི་ལྷ་ཡེ་ཤེས་སུ་རྟོགས་པའི་ཐབས།
རྫོགས་པའི་རིམ་པ། རིམ་པ་གཉིས་ལ་བརྟན་པ་ཐོབ་ནས་སྤྱོད་པ་སྤྱད་པ། རྫོགས་རིམ་རང་བྱིན་བརླབས་རྟེན་དང་བཅས་པ་བྱེ་བྲག་ཏུ་བཤད་པ། དང་པོ་ལ་གསུམ། བཤད་པར་དམ་བཅའ་བ། དོན་དངོས། རབ་ཏུ་བྱེད་པའི་མིང་ངོ་། ། དང་པོ་ནི། སྤྱིར་དུ་ན་དེ་ལྟར་རབ་ཏུ་བྱེད་པ་དང་པོས་སྨིན་པར་བྱེད་པའི་ལམ་དབང་བསྐུར་བ་བསྟན་ནས་ད་ནི་དེས་ཉམས་སུ་བླང་བ་གྲོལ་བར་བྱེད་པའི་ལམ་ཐབས་ཀྱི་རྒྱུད་བསྟན་ཏོ། ། འདི་ལ་བཞི་སྟེ།
རབ་ཏུ་བྱེད་པ་གཉིས་པ་ནས་བརྩམས་ནས་བརྟག་པ་དྲུག་པ་རྫོགས་ཀྱི་བར་གྱིས་ནི་ཕལ་ཆེར་དུ་གཙོ་བོར་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་མངོན་པར་རྟོགས་པ་སྟོན་ཏོ། ། དེ་ནས་བདུན་པ་དང་བརྒྱད་པ་ནས་དངོས་གྲུབ་མཐའ་དག་གི་དོན་སྟོན་ཏོ། ། དགུ་པའི་དང་པོས་ནི་མཆོག་གི་དངོས་གྲུབ་ཀྱི་ཉེ་བའི་རྒྱུ་སྟོན་ཏོ། ། དགུ་པའི་འོག་མ་གསུམ་གྱིས་ནི་དངོས་གྲུབ་མཐའ་དག་གི་ཐབས་ཀྱི་ཁྱད་པར་གཞན་གོང་མའི་འཕྲོ་སྟོན་ཏོ། ། དང་པོ་ལ་བདུན་ཏེ། རབ་བྱེད་གཉིས་པས་དེ་ལྟར་དབང་བསྐུར་བ་རྟོགས་པའི་ལྟ་བ་དང་འབྲེལ་བས་ཐོག་མར་ཇི་ལྟར་མོས་པར་བྱ་བ་སྟོན་ཏོ། ། དེ་ནས་རྫོགས་པའི་རིམ་པའི་རྟེན་བསྐྱེད་རིམ་བསྒོམ་པ་རབ་ཏུ་བྱེད་པ་དྲུག་གོ ། དེ་ནས་རིམ་པ་གཉིས་ལ་གནས་པས་སྤྱོད་པ་སྤྱོད་པའི་གྲོགས་ལ་སོགས་པ་ཤེས་པར་བྱེད་པ་བརྟག་པ་བཞི་པའོ། ། ལྔ་པའི་དང་པོས་གྲོགས་དང་འདུ་བའི་གནས་ལ་སོགས་པ་སྟོན་ཏོ། ། རྫོགས་པའི་རིམ་པའི་སྤྱོད་པ་སྤྱོད་པ་ལ་ཐོག་མར་དྲོད་ཐོབ་དགོས་པས་རང་བྱིན་བརླབས་བསྒོམ་པ་ལྔའི་གཉིས་པས་སྟོན་ཏོ། །
དྲོད་ཐོབ་ནས་སྤྱོད་པ་དངོས་སྤྱོད་པའང་ལྔ་པའི་རབ་ཏུ་བྱེད་པ་ཕྱི་མ་གཉིས་ཀྱིས་སྟོན་ཏོ། ། རྫོགས་པའི་རིམ་པ་ལ་གཙོ་ཆེར་རང་བྱིན་བརླབས། ཨཱ་ལིའི་བདག་ཉིད་བསྐྱེད་པའི་ཚུལ་རྒྱས་པར་བརྟག་པ་དྲུག་པས་སྟོན་ཏོ། ། བསྡུས་པའི་དོན་ཏོ། ། ཚིག་གི་དོན་ནི། རབ་བཤད་བྱ་ཅེས་པ་གཞིར་བཞག གང་ན་ཐབས་དང་ཤེས་རབ་དོན་བསྒོམ་པའོ། ། ཐབས་ནི་དངོས་པོ་སྣ་ཚོགས་སུ་སྣང་ཞིང་བསྐྱེད་པ་ཡིན་ལ། ཤེས་རབ་ནི་ངོ་བོ་སྤྲོས་པ་ཐམས་ཅད་དང་བྲལ་བ་སྟེ། ཇི་སྐད་དུ།
རང་བཞིན་མེད་པའི་རང་བཞིན་གྱིས། ། ཤེས་རབ་ཅེས་ནི་ཡོངས་སུ་གྲགས། ། ཐབས་ནི་དངོས་པོའི་མཚན་ཉིད་དོ། ། ཞེས་བཤད་པ་ལྟ་བུའོ། ། དེ་ལྟར་ཤེས་བྱ་དངོས་པོ་གཤིས་ཀྱི་གནས་ལུགས་རྒྱུན་དུ་དེ་བཞིན་གནས་སོ། ། ཚུལ་ཇི་ལྟར་ན་ཡང་དག་པར་ཏེ་གྲོལ་བའི་ལམ་དང་། ཕྱག་རྒྱའི་ལམ་ལ་བརྟེན་ནས་བསྒོམ་པའི་ཚུལ་དང་བཅས་པའོ། ། དགོས་པ་ཅིའི་དོན་དུ་ན་དེ་ལྟར་དབང་བསྐུར་བ་ཐོབ་ཅིང་དམ་ཚིག་དང་ལྡན་པའི་སྒྲུབ་པ་པོ་ལ་ཕན་པའི་ཕྱིར། ། དེས་ཇི་ལྟར་བསྒོམ་ན། ཕ་རོལ་དོན་བརྩོན་བརྩོན་འགྲུས་ནི་ལྟ་བས་ཐག་ཆོད་ནས་དེའི་གནས་ཐོབ་པར་འདོད་པ་དེ་དང་ལྡན་པ་ལའོ། །
གང་གི་ཚེ་ན་ཚིག་གི་དེ་མ་ཐག་རབ་ཏུ་བྱེད་པ་དང་པོ་བསྟན་པའི་རྗེས་དེ་ནས་སོ། ། དོན་གྱི་དེ་མ་ཐག་བྱང་ཆུབ་སེམས་ཀྱི་དབང་གི་རྗེས་ལའོ། ། ཅིའི་ཕྱིར་དབང་རྗེས་ལ་འདི་བསྟན། དབང་རྗེས་ལ་ནི་དམ་ཚིག་གི་བསྐྱེད་རིམ་ལ་སོགས་པ་འོང་བ་རིགས་སོ་ཞེ་ན། མ་ཡིན་ཏེ་དེ་ཁོ་ན་ཉིད་མ་རྟོགས་པའི་ལམ་ནི་དོན་མེད་པ་ཡིན་ལ། དེ་ཁོ་ན་ཉིད་རྟོགས་པའི་ཐབས་ནི་ཕ་རོལ་ཏུ་ཕྱིན་པ་བས་ནི་ཐོས་པ་ཙམ་གྱིས་ཚོལ་བར་བྱེད་ལ། གསང་སྔགས་པས་ནི་དཔེའི་སྒོ་ནས་མངོན་དུ་བྱེད་ལ་དེ་ནི་དབང་གི་དུས་སུ་མྱོང་བ་ཡིན་པས་དེ་གཉིས་བསྒོམ་པའི་ཐབས་གཉིས། དང་པོ་ལྟར་ན། རྣམས་བསྒོམ་པས། ཅེས་པ་གཞིར་བཞག
གང་ན་འཁོར་བའི་རྒྱ་མཚོ་འཇིགས་པ་ལས་བསྒྲལ་བར་དཀའ་བ་དེ་ཁོ་ན་ཉིད་མ་རྟོགས་པ་སེམས་ཅན་གྱི་ཁམས་གང་ཞིག བསྒྲལ་བར་འདོད་པའི་སྙིང་རྗེ་འོང་། ། གང་ཟག་གང་གིས་ན་དེ་ཁོ་ན་ཉིད་བསྒོམ་པའི་རྣལ་འབྱོར་པས་སོ། དགོས་པ་ཅིའི་དོན་དུ་ན་ཉན་ཐོས་བཞིན་རང་དོན་དུ་ཞི་བདེ་དོན་གཉེར་སྤངས་ནས་གཞན་དོན་དུ་ཉན་རང་གི་མྱང་འདས་ལས་ཁྱད་པར་དུ་སྟོབས་དང་མི་འཇིགས་པ་ལ་སོགས་པས་འཕགས་ཤིང་མཐར་ཐུག་པར་ཡང་དག་པར་རྫོགས་པའི་སངས་རྒྱས་མཐའ་གཉིས་ཀྱི་སྐྱོན་གྱིས་མ་གོས་པས་དྲི་མ་མེད་པ་ངོ་མཚར་རྨད་དུ་བྱུང་བ་ཐོབ་པར་བྱ་བའི་ཕྱིར་དུའོ། ། གཉིས་པ་ལྟར་ན། རྣམས་བསྒོམ་པ་ཅེས་པ་གཞིར་བཞག གང་ན་དོན་དམ་བྱང་ཆུབ་ཀྱིས་སེམས་མི་མཐུན་ཕྱོགས་འགྲིབ་པ་དང་། གཉེན་པོ་འཕེལ་བ་ལས་རྣམ་པར་གྲོལ་བ་སྐྱེ་འགག་གནས་གསུམ་དང་བྲལ་བའི་དེ་ཁོ་ན་ཉིད་དོ། ། གང་ཟག་གང་གིས། དགོས་པ་ཅིའི་དོན་དུ་ན་སྔར་བཞིན་ཁྱད་པར་གཞན་དོན་དུ་འཁོར་བར་གནས་ཀྱང་འཁོར་བའི་སྐྱོན་གྱིས་མི་གོས་པས་སངས་རྒྱས་དྲི་མེད་ངོ་མཚར་རྨད་ཐོབ་པར་བྱ་བའི་ཕྱིར་དུའོ། །
གཉིས་པ་ནི། དེ་ལྟར་ཐབས་ཤེས་རབ་ཀྱི་དོན་བསྒོམས་པས་མི་གནས་པའི་མྱ་ངན་གསལ་བར་བྱེད་པ་སྟེ། ཚིག་དབང་བཞི་པའི་འཕྲོ་ལྟ་བུ་ཞེས་བྱ་བའི་དོན་ཏོ། ། མདོར་ན་རབ་ཏུ་བྱེད་པ་འདིས་ཐབས་རྒྱུད་ཀྱི་མངོན་པར་རྟོགས་པ། དེའི་ནང་ནས་སྐལ་ལྡན་ཅིག་ཅར་དུ་འཇུག་པ། དེའི་ནང་ནས་གྲོལ་བར་བྱེད་པ་ལམ། དེའི་ནང་ནས་མཆོག་སྒྲུབ་པ། དེའི་ནང་ནས་རྟོགས་པའི་ལྟ་བ། དེའི་ནང་ནས་དབང་གི་ཡེ་ཤེས་བསྟན་པས་དེ་ཁོ་ན་ཉིད་ཀྱི་དོན་ལ་ངོ་སྤྲད་པ་དངོས་སྟོན་ནོ། ། གཉིས་པ་དོན་དངོས་ལ་གསུམ།
ཐབས་ལ་འཇུག་པའི་ཀུན་སློང་བསམ་པ། ཐབས་ཀྱི་ཡན་ལག་དམ་ཚིག་བསྲུང་བ། ཐབས་དངོས་དེ་བཞིན་ཉིད་ཇི་ལྟར་བསྒོམ་པའི་ཚུལ་ལོ། ། དང་པོ་ནི། ཐོབ་པར་འགྱུར་ཅེས་པ་གཞིར་བཞག གང་ན་བྱང་ཆུབ་བླ་མེད་དོ། ། དེའི་དོན་ནི་མི་གནས་པའི་མྱ་ངན་ལས་འདས་པ་སྟེ། འཁོར་བ་མྱ་ངན་འདས་པ་ལ། ། བདག་ཉིད་ཆེ་དེ་མི་གནས་པས། ། དེ་ཕྱིར་སངས་རྒྱས་རྣམས་ཀྱིས་ནི། །
མི་གནས་མྱ་ངན་འདས་འདི་བཤད། ། ཅེས་གསུངས་པ་ལྟ་བུའོ། ། ཐབས་གང་གིས་ན་མྱ་ངན་ལས་འདས་པ་ལ་གནས་པར་མི་འགྱུར་བ། ཀུན་རྫོབ་བྱང་ཆུབ་ཀྱི་སེམས་བསྒོམ་པའི་ཐབས་དང་། འཁོར་བ་ལ་གནས་པར་མི་འགྱུར་བ་དོན་དམ་བྱང་ཆུབ་ཀྱི་སེམས་ལས་འདས་པ་ཐོབ་ན། ཆོས་གཞན་གྱིས་ཅི་བྱ་ཐམས་ཅད་དོར་བར་བྱའམ་སྙམ་པ་ལ། ཤིན་ཏུ་སྤང་མི་བྱ་ཅེས་པ་གཞིར་བཞག གང་ན་ཕུང་པོ་ལྔ་སོགས་ཆོས་རྣམས་དང་ཐེག་པ་གསུམ་མོ། སོགས་ཁོངས་ནས་ཁམས་དང་སྐྱེ་མཆེད་རྣམས་ཀྱང་བསྡུས་ཏེ་ཀུན་རྫོབ་ཀྱི་སྣང་བའི་ཆོས་མཐའ་དག་གོ ། དེ་སྤང་བར་མི་བྱ་སྟེ་སྙིང་རྗེ་བསྒོམ་པའི་ཡུལ་མེད་པའི་ཕྱིར་རོ། །
ཐེག་པ་གསུམ་ནི་ཉན་ཐོས་དང་རང་རྒྱལ་དང་བྱང་ཆུབ་ཆེན་པོའོ། ། དེ་སྤང་བར་མི་བྱ་སྟེ། སྤངས་ན་རིགས་ཅན་གསུམ་དྲང་བར་མི་ནུས་པའི་ཕྱིར་རོ། ། དེ་ལ་སྤངས་བའི་དོན་གང་ཞེ་ན། མི་སྣང་བས་སྤངས་བ་དང་། མི་འདོད་པས་སྤངས་བའོ། མི་འདོད་པས་སྤངས་ན་ནི་སྤྱིར་མེད་པར་ལྟ་བར་འགྱུར་བས་མི་སྤང་། ཁྱད་པར་དུ་ལྟུང་བ་བརྒྱད་པ་དང་། དྲུག་པ་དང་། བཅུ་གཅིག་པར་འགྱུར་བའི་ཕྱིར་རོ། །
མི་སྣང་བས་སྤངས་པ་ནི་མི་རིགས་ཏེ། སྣང་བ་མི་འགོག་པའི་ཕྱིར་ཏེ། སྤྱོད་འཇུག་ལས། ཇི་ལྟར་མཐོང་ཐོས་ཤེས་པ་དག འདིར་ནི་དགག་པར་བྱ་མིན་ཏེ། ། ཞེས་བཤད་པ་ལྟ་བུའོ། ། འོ་ན་སོ་སོའི་སྐྱེ་བོ་དང་ཁྱད་པར་མེད་པར་མི་འགྱུར་རམ་སྙམ་ན། ཆོས་དབྱིངས་ཤིན་ཏུ་མཉམ་པ་ཉིད་དེ། ཆོས་ཐམས་ཅད་ཀྱི་དབྱིངས་ནི་རྒྱུ་སྟེ་ཅིར་ཡང་མ་གྲུབ་པའོ། ། གལ་ཏེ་གྲུབ་ན་རྒྱུར་མི་རུང་ངོ་། །
དེས་ན་ཅིར་ཡང་མ་གྲུབ་པས་བདེན་པའི་དངོས་པོར་མེད་པའོ། དེའི་ཕྱིར་ཀུན་རྫོབ་ཙམ་གྱི་ཆོས་ཐམས་ཅད་རྟེན་ཅིང་འབྲེལ་བར་འབྱུང་བ་རྐྱེན་ཉིད་འདི་པ་ཙམ་སྟེ། འདི་ཡོད་པས་འདི་འབྱུང་ཞེས་བྱ་བའི་ཀུན་རྫོབ་ལ་སྐུར་པ་མི་འདེབས་པ་ནི་འདིའི་དམ་ཚིག་ཡིན་ཏེ། མི་བདེན་པ་དང་སྣང་བ་མི་འགག་པའི་ཕྱིར་ཆུ་ཤིང་ལྟ་བུར་སྙིང་པོ་མེད་པར་ཡོངས་སུ་བཟུང་སྟེ། ཞེན་མེད་དུ་ཆོས་ཐམས་ཅད་ཉམས་སུ་བླང་ཞེས་བྱ་བའི་དོན་ཏོ། ། གསུམ་པ་ཐབས་དངོས་དེ་བཞིན་ཉིད་ཇི་ལྟར་བསྒོམ་པའི་ཚུལ་ལ་གཉིས། གྲོལ་བའི་ལམ་བསྒོམ་པའི་ཚུལ་དང་། ཕྱག་རྒྱའི་ལམ་བསྒོམ་པའི་ཚུལ་ལོ། ། དང་པོ་ལ་གཉིས། བསྒོམ་པའི་ཚུལ་རྒྱས་པར་བཤད་པ་དང་།
དོན་བསྡུས་ཏེ་བསྒོམ་པར་གདམས་པའོ། ། དང་པོ་ལ་གཉིས། ཐབས་ཤེས་ཟུང་འཇུག་བསྒོམ་པ་དང་། འཁོར་འདས་གཉིས་ཟུང་འཇུག་བསྒོམ་པའོ། ། དང་པོ་ལ་གཉིས། ཉམས་སུ་བླང་པའི་ཚུལ་དངོས་དང་། བསྒོམ་དགོས་པའི་རྒྱུ་མཚན་ནོ། ། དང་པོ་ལ་གཉིས། མཉམ་བཞག་ཇི་ལྟར་བསྒོམ་པ་དང་། རྗེས་ལ་ཡེ་ཤེས་བསྐྱང་བའི་ཚུལ་ལོ། །
དང་པོ་ལ་གཉིས། ཟུང་འཇུག་གི་རང་བཞིན་ངེས་པར་བྱ་བ། དེ་ཉིད་མི་དམིགས་པའི་ཚུལ་གྱིས་བསྒོམ་པའོ། ། དང་པོ་ལ་གཉིས། ལམ་སྟོང་པ་དང་སྙིང་རྗེ་ཟུང་འཇུག་ཏུ་བསྒོམ་པའི་ཚུལ་དང་། འབྲས་བུ་སྟོང་པ་དང་སྙིང་རྗེ་ཟུང་འཇུག་འགྲུབ་ཚུལ་ལོ། ། དང་པོ་ལ་གཉིས། སྟོང་ཉིད་བསྒོམ་པའི་ཚུལ་དང་། སྙིང་རྗེ་བསྒོམ་པའི་ཚུལ་ལོ། ། དང་པོ་ལ་གཉིས།
ཕྱིན་ཅི་ལོག་ཏུ་ལྟ་བ་སྤང་བ་དང་། ཇི་ལྟར་བསྒོམ་པའི་ཚུལ་ལོ། ། དང་པོ་ནི། ཆོས་དབྱིངས་ཤིན་ཏུ་མཉམ་པ་ཉིད་ཅེས་པ་ལ་འཕྲོས་ནས་མཉམ་པ་ཉིད་ཇི་ལྟར་བསྒོམ། མ་བསྒོམས་ན་ཅིར་འགྱུར། བསྒོམ་པའི་ཚུལ་ཇི་ལྟ་བུ་ཞེ་ན། སྐབས་འདིར་ཀུན་རྫོབ་སྒྱུ་མ་ལྟ་བུ་ཡིན་ཡང་དོན་དམ་པར་ན་འདིའོ་ཞེས་བྱ་བའི་གནས་ལུགས་མི་འདོད་པས་དབུ་མའི་ངོ་བོ་ཉིད་མེད་པ་བ་དེ་ལས་ཀྱང་ཁྱད་པར་དུ་འཕགས་པར་བསྟན་ཏེ་དེ་ལ་གཉིས། སྟོང་པ་ལ་སོགས་པ་བཞི་ཀ་མཐའ་ཡིན་པས་དེ་དག་སྤང་བར་བསྟན་པ་དང་། མཐའ་བྲལ་གྱི་དབུ་མ་ཞེས་བྱ་བར་འཛིན་ན་དེ་ཡང་མཐའ་ཡིན་པའོ། ། དང་པོ་ལ་གཉིས།
གནས་ལུགས་མེད་པ་དང་། དེ་ལ་རྩོད་པ་སྤང་བའོ། ། དང་པོ་ལ་བཞི་སྟེ། གནས་ལུགས་ངེས་པ་འདོད་ན་གནོད་པ་ཡོད་པ་དང་། ངེས་པ་བློ་ཡུལ་དུ་བྱར་མི་རུང་བ་དང་། བློ་ལ་མ་ལྟོས་པའི་ཡུལ་མི་རུང་བ་དང་། མཐར་བཟུང་ན་སྲིད་པའི་རྩ་བར་འགྱུར་བའོ། ། དང་པོ་ནི་སྟོང་པའམ་མི་སྟོང་པ་གནས་ལུགས་མ་ཡིན་ལ། མ་ཡིན་པ་བསྒོམ་པ་མ་རིག་པར་འགྱུར་བའི་ཕྱིར་རོ། ། དེ་ཇི་ལྟར་མ་ཡིན་ཞེ་ན།
འདི་ལྟར་མི་སྟོང་པ་གནས་ལུགས་སུ་བྱས་ན་གཅིག་དང་དུ་བྲལ་ལ་སོགས་པས་གཞིགས་ན་དེ་མི་འགྲུབ་པའི་ཕྱིར་རོ། ། ཡང་སྟོང་པ་གནས་ལུགས་སུ་བྱས་ན་མི་འཐད་དེ་སྐྱེ་བ་དང་བཅས་པ་མཐོང་བའི་ཕྱིར་རོ། ། དེ་སྐད་དུ་འཕགས་པས་ཀྱང་། སྐྱེ་བ་རྒྱུ་དང་བཅས་མཐོང་བས། ། འགག་པ་འདི་ནི་འཐད་མ་ཡིན། ། འགག་པ་རྒྱུ་དང་བཅས་མཐོང་བས། ། སྐྱེ་བར་རིགས་པ་མ་ཡིན་ནོ། ། ཞེས་དང་། གང་ཕྱིར་རྟེན་འབྱུང་མ་ཡིན་པའི། ། ཆོས་འགའ་ཡོད་པ་མ་ཡིན་ནོ། །
ཞེས་གསུངས་སོ། ། གཉིས་པ་ངེས་པ་བློ་ཡུལ་དུ་མི་རུང་བ་ནི། དེས་ན་སྟོང་པ་ནི་མི་སྟོང་པ་ལ་ལྟོས་ལ། མི་སྟོང་པའང་སྟོང་པ་ལ་ལྟོས་པས་སྟོང་པ་གནས་ལུགས་ཡིན་ན་མི་སྟོང་པའང་ཡིན་ལ། མི་སྟོང་པ་གནས་ལུགས་ཡིན་ན་སྟོང་པའང་གནས་ལུགས་ཡིན་པས་རྣལ་འབྱོར་པས་སྟོང་པ་མ་སྤངས་ན་སྟོང་མིན་ཡང་མི་སྤོང་ངོ་། ། ཞེས་གོང་དུ་གསུངས་སོ། ། དབུ་མ་ལས་ཀྱང་། གལ་ཏེ་མི་སྟོང་ཅུང་ཟད་ཡོད། ། སྟོང་པའང་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་མེད་པས་ན། །
སྟོང་པར་ཡོད་པར་ག་ལ་འགྱུར། ། ཞེས་གསུངས་པས་བློ་ལས་འདས་སོ། ། གསུམ་པ་བློ་ལ་མ་ལྟོས་པའི་ཡུལ་མེད་པ་ནི། འདི་སྐད་དུ་བློས་ཡུལ་དུ་བྱས་ན་ཁྱོད་བདེན་པར་ལྟོས་པར་འགྱུར་ཏེ། སྟོང་ཉིད་ཅེས་བྱ་བ་བློ་ལ་མ་ལྟོས་པར་ངོ་བོར་གྲུབ་པ་ཞིག་རང་ཡོད་དེ། དཔེར་ན་རི་བོང་གི་མགོ་ལ་རྭ་མེད་ཅེས་བློས་ཤེས་པར་བྱེད་པ་དེ། རྭ་ལ་ལྟོས་ཀྱང་རི་བོང་གི་མགོ་ལ་རྭ་མེད་པ་ནི་ངོ་བོས་གནས་སོ་ཞེས་སྨྲ་ན། དེ་ནི་མ་ཡིན་ཏེ། བློས་ཡུལ་དུ་མ་བྱས་པའི་རི་བོང་གི་མགོ་ལ་རྭ་མེད་པའོ། ། ཞེས་གསུངས་ཀྱང་ཡང་དག་པར་མཐོང་བའམ་དམིགས་པ་མེད་དེ།
ཡུལ་དུས་གང་དུའང་བློས་ཡུལ་དུ་མ་བྱས་པའི་ཤེས་བྱ་ཞེས་བྱ་བ་མེད་དོ། ། གལ་ཏེ་བློས་ཡུལ་དུ་མ་བྱས་པའི་སྟོང་པ་ཞེས་བྱ་བ་འདོད་ན་མུ་སྟེགས་པའི་བསམ་གྱིས་མི་ཁྱབ་པའི་བདག་ཀྱང་དགག་པར་མི་ནུས་པར་འགྱུར་རོ། ། དེས་ན་མ་ལྟོས་པའི་ཆོས་འགའ་ཡང་མེད་ལ་ལྟོས་པའི་ཕྱིར་གནས་ལུགས་འདིའོ་ཞེས་གྲུབ་པ་མེད་དོ། ། གཞན་ཡང་སྟོང་པར་ལྟ་བ་འདི་ལྟ་བ་རྣམས་ཀྱི་ནང་ནའང་དམན་ཏེ། སྨན་མ་ཞུ་བ་དུག་ཏུ་སོང་བ་ལྟ་བུ་སྟེ། སྟོང་པ་ཉིད་ལ་ལྟ་ཉེས་ན། ། ཤེས་རབ་ཆུང་རྣམས་ཕུང་བར་འགྱུར། ། ཞེས་གསུངས་པས་སོ། ། དེས་ན་དབུ་མ་ལས། གང་དག་སྟོང་པ་ཉིད་ལྟ་བ། །
དེ་དག་སྒྲུབ་ཏུ་མེད་པར་གསུངས། ། ཞེས་སོ། ། གནས་ལུགས་འདོད་ན་ལྟ་བར་འགྱུར་ལ། ལྟ་བར་གྱུར་ན་སྣ་ཚོགས་སྐྱེ་ཞིང་དེས་འཁོར་བའང་འདྲེན་པར་བྱེད་དོ། ། དེའི་ཕྱིར་དབུ་མ་ལས། གང་གིས་ཐུགས་བརྩེས་ཉེར་བཟུང་ནས། ། ལྟ་བ་ཐམས་ཅད་སྤངས་པའི་ཕྱིར། ། དམ་པའི་ཆོས་ནི་སྟོན་མཛད་པའི། ། གོ་ཏམ་དེ་ལ་ཕྱག་འཚལ་ལོ། ། ཞེས་གསུངས་སོ། །
དེས་ན་སྟོང་པར་བཟུང་ན་ཆད་པའི་མཐར་འགྱུར་ལ། མི་སྟོང་པར་བཟུང་ན་རྟག་པར་འགྱུར་བས་འཛིན་པ་ཐམས་ཅད་སྤང་བར་བྱའོ། ། དོན་བཞི་པ་འཛིན་པ་མ་སྤངས་ན་སྲིད་པའི་རྩ་བར་འགྱུར་བ་ནི། དབུ་མ་ལས། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ངར་འཛིན་ཡོད་ན་ཡང་ལས་ཏེ། ། དེ་ལས་ཡང་ནི་སྐྱེ་བ་ཡིན། ། ཞེས་གསུངས་སོ། ། དེའི་ཕྱིར་སྟོང་པ་དང་མི་སྟོང་པ་སྤང་སྟེ།
གཉིས་ཀ་དང་གཉིས་ཀ་མ་ཡིན་པ་ལ་སོགས་པ་མཐའ་བཞི་ལས་གྲོལ་བར་བྱའོ། ། གཉིས་པ་རྩོད་པ་སྤང་བ་ལ་གསུམ། རང་ཚིག་དང་འགལ་བ་དང་། ཐ་མལ་པར་འགྱུར་བ་དང་། ལུང་དང་འགལ་བའོ། ། དང་པོ་ནི་དེ་ལྟར་ཁྱོད་ལ་ལྟ་བ་མེད་ན་གནས་ལུགས་རྟོགས་ཞེས་བྱ་བའམ་མ་རིག་པ་སྤངས་ཏེ། རིག་པ་སྐྱེས་ཞེས་པ་ཁྱོད་ཉིད་མི་འདོད་པར་ཐལ་ཞེ་ན། ཇི་ལྟར་གནས་ལུགས་མེད་པ་ལ་མེད་པ་ཉིད་དུ་སྒྲོ་འདོགས་བཅད་པ་དེ་ཙམ་ལ་རྟོགས་ཞེས་ཐ་སྙད་དུ་བཏགས་སོ། ། དེ་ཉིད་ཁོ་ན་གནས་ལུགས་མ་ཡིན་ནམ་ཞེ་ན་མ་ཡིན་ཏེ། དཔེར་ན་བདག་ལ་ནོར་མེད་དོ་ཞེས་བརྗོད་ན་མེད་པའི་ཕྱིར།
ནོར་སྟོན་ཅིག་ཅེས་སུ་ཞིག་སྨྲ། དེ་བཞིན་དུ་གནས་ལུགས་མེད་དོ་ཞེས་བརྗོད་ན་དེ་ཉིད་གནས་ལུགས་སུ་ཇི་ལྟར་འཛིན་ཏེ་བཟུང་བ་མེད་དོ། ། གཉིས་པ། ཁྱོད་ལྟ་བ་མི་འདོད་པའི་ཕྱིར། སྐྱེ་བོ་ཕལ་པ་དང་འདྲའོ་སྙམ་ན་མི་འདྲ་སྟེ། ཕལ་པ་ནི་གཟུགས་ལ་སོགས་པ་སྣ་ཚོགས་སུ་འཛིན་ཅིང་དེའང་བདེན་པར་འཛིན་ཏེ། ཁོ་བོ་ཅག་ནི་དམིགས་པ་གང་ཡང་མི་འཛིན་ཅིང་མི་འདོད་དེ་ཇི་སྲིད་དུ། བྱིས་པ་རྣམས་ནི་གཟུགས་ལ་ཆགས། ། བར་པ་རྣམས་ནི་ཆགས་བྲལ་འགྱུར། ། མཁས་པ་རྣམས་ཀྱིས་གཟུགས་ཀྱི་ནི། །
དེ་ཉིད་ཤེས་པས་ཡང་དག་གྲོལ། ། ཞེས་གསུངས་པ་བཞིན་ནོ། ། གསུམ་པ་ནི། འོ་ན་བདེ་བར་གཤེགས་པས་མདོ་རྒྱུད་དག་ལས་སྟོང་པ་ཉིད་བདག་མེད་པ་ལ་སོགས་པ་དུ་མ་གསུངས་ལ། སློབ་དཔོན་རྣམས་ཀྱིས་ཀྱང་བསྟན་བཅོས་རྣམས་ལས་དེ་དག་མང་དུ་བཤད་དོ་སྙམ་ན། དེ་དག་ནི་ལྟ་བ་སྤང་བའི་ཕྱིར་ཏེ། དབུ་མ་ལས། རྒྱལ་བ་རྣམས་ཀྱིས་སྟོང་པ་ཉིད། ། ལྟ་ཀུན་ངེས་པར་འབྱིན་པར་གསུངས། ། ཞེས་པ་དང་།
གང་དག་སྟོང་པ་ཉིད་ལྟ་བ། ། དེ་དག་སྒྲུབ་ཏུ་མེད་པར་བཤད། ། ཅེས་པ་དང་། ཡང་། བདག་གོ་ཞེས་ཀྱང་བཏགས་འགྱུར་ཞིང་། ། བདག་མེད་ཅེས་ཀྱང་བཏགས་པར་གྱུར། ། སངས་རྒྱས་རྣམས་ཀྱིས་བདག་དང་ནི། ། བདག་མེད་འགའ་མེད་ཞེས་ཀྱང་བསྟན། ། ཞེས་གསུངས་ཏེ། གདུལ་བྱ་རྣམས་ཀྱི་བློའི་རིམ་པས་ཐབས་སྣ་ཚོགས་ཀྱི་སྒོ་ནས་དྲང་བ་དང་།
ངེས་པའི་དོན་དུ་མ་བསྟན་ཏོ། ། དེས་ན་མདོ་ལས། དོན་ལ་རྟོན་པར་བྱའི་ཚིག་འབྲུ་ལ་རྟོན་པར་མི་བྱའོ། ། ཞེས་གསུངས་སོ། ། སློབ་དཔོན་རྣམས་ཀྱིས་གསུངས་པ་དེ་དག་ཀྱང་བདེན་པ་བཀག་པ་ཙམ་ཞིག་དམིགས་པའི་ཡུལ་དུ་བྱས་པས་ན་དགག་བྱ་མ་དམིགས་པས་བཀག་པའང་མི་དམིགས་པར་སྐྱེ་བར་འགྱུར་བས་དེ་ཙམ་གྱི་ཆ་འདྲ་བ་ལ་བརྟེན་ཏེ་རྣམ་གྲངས་ཀྱི་དོན་དམ་མམ། ཕྱིན་ཅི་མ་ལོག་པ་ཡོངས་སུ་གྲུབ་པ་ཞེས་བཏགས་ཀྱི། དོན་དུ་ན་དེ་ཉིད་ཀུན་རྫོབ་ཡིན་པས་སློབ་དཔོན་ཁ་ཅིག་རྣལ་འབྱོར་པའི་ཀུན་རྫོབ་ཅེས་གསུངས་སོ། ། དེ་བས་ན་བློ་སྣང་གི་བྲལ་བའི་ཆ་དེ་ལ་དོན་དམ་རྣལ་མར་མ་རྟོན་ཅིག དེས་ན་བློའི་ཡུལ་ནི་རྣམ་གྲངས་ཡིན་ལ་དེ་ལས་གྲོལ་བ་ནི་རྣམ་གྲངས་མ་ཡིན་པ་སྟེ། དོན་དམ་ཞེས་གདགས་ཏེ་བློའི་ཡུལ་རྣམས་ཀུན་རྫོབ་ཡིན་པས་དེ་ལས་འདས་པ་ཙམ་གྱི་ཆ་བསྟན་པའི་མིང་ངོ་། །
དེས་ན་སློབ་དཔོན་རྣམས་ཀྱིས་རྣམ་གྲངས་མ་ཡིན་པ་ལ་སྒྲུབ་བྱེད་མ་གསུངས་པས་རྣམ་གྲངས་མ་ཡིན་པ་ཞེས་བྱ་བ་ཞིག་ཡོད་དོ་སྙམ་དུ་བཟུང་བར་མི་བགྱིའོ། ། སྤྱི་དོན་གཉིས་པ་མཐའ་བྲལ་གྱི་དབུ་མ་ཞེས་བྱ་བ་ཉིད་ཀྱང་མ་ཡིན་པར་བསྟན་པ་ནི། སཾ་བུ་ཊིའི་དང་པོའི་གསུམ་པ་ལས། སྟོང་མིན་སྟོང་པ་མིན་པའང་མིན། ། དབུ་མར་དམིགས་པར་མི་འགྱུར་རོ། ། ཞེས་གསུངས་ཏེ། དེ་དག་གི་དོན་ཡང་སྔར་ཞིབ་ཏུ་བརྗོད་པ་དང་འདྲ་ལ། ཅུང་ཟད་ཕྱེ་ན་འདི་ཡིན་ཏེ། རྟོག་མཁན་གྱི་བསམ་པས་བཙལ་ན་སྟོང་པའི་ཆོས་མེད་ལ། རིགས་པས་ལེགས་པར་བརྟགས་ན་མི་སྟོང་པ་མ་གྲུབ་ཅིང་།
དེ་གཉིས་ཀྱི་དབུས་ན་གཉིས་ཀའམ་གཉིས་ཀ་མ་ཡིན་པ་བྱ་བ་ཞིག་མི་འགྲུབ་སྟེ། དེ་གཉིས་རེ་རེ་མ་གྲུབ་པས་ཚོགས་པའང་མི་འགྲུབ་ལ་དེ་གཉིས་ལས་མ་གཏོགས་པའི་ཆོས་འགའ་ཡང་མེད་པའི་ཕྱིར་རོ། ། དེས་ན་ཇི་ལྟ་ཇི་ལྟར་བློས་བཟུང་བ་དེ་ལྟ་དེ་ལྟར་མཐར་འགྱུར་ལ་མཐའ་བྲལ་གྱི་དབུ་མར་བཟུང་བ་དེའང་མཐར་འགྱུར་རོ། ། མདོར་ན་ངག་དོན་ནི། འདིར་དོན་དམ་པའི་དེ་ཁོ་ན་རྣམ་པར་མི་རྟོག་པ་བསྒོམ་པར་འདོད་པས་སྟོང་པ་ཉིད་དུ་བསྒོམ་མམ་སྙམ་ན། སྟོང་པར་བསྒོམ་པར་མི་བྱ་སྟེ། ། ཅེས་པ་སྟོང་པ་ཉི་ཚེ་བའམ་དེ་བཞིན་དུ་འཛིན་པའི་རྣམ་པའོ། ། འོ་ན་མི་སྟོང་པའི་དངོས་པོའི་བདག་གམ་ལྷའི་རྣམ་པ་ལ་སོགས་པ་བསྒོམ་མམ་སྙམ་ན་སྟོང་མིན་དུ་བསྒོམ་པར་མི་བྱའོ། ། འོ་ན་གཉིས་ཀའམ་གཉིས་ཀ་མ་ཡིན་པ་བསྒོམ་མམ་སྙམ་ན། སྟོང་པ་མི་སྤང་རྣལ་འབྱོར་པས། །
སྟོང་མིན་ཡོངས་སུ་མི་སྤང་ངོ་། ། དེའི་རྒྱུ་མཚན་སྟོང་པ་ནི་མི་སྟོང་པ་ལ་ལྟོས་ལ་མི་སྟོང་པའང་སྟོང་པ་ལ་ལྟོས་པས་སྟོང་པ་གནས་ལུགས་ཡིན་ན་མི་སྟོང་པའང་ཡིན་ལ། མི་སྟོང་པ་གནས་ལུགས་ཡིན་ན་སྟོང་པའང་གནས་ལུགས་ཡིན་པས་རྣལ་འབྱོར་པས་སྟོང་པ་མ་སྤངས་ན་སྟོང་མིན་ཡང་མི་སྤོང་ངོ་ཅེས་པའི་དོན་ཏོ། ། འོ་ན། སྟོང་པ་དང་། སྟོང་མིན་དང་། གཉིས་ཀ་དང་གཉིས་ཀ་མ་ཡིན་པར་བཟུང་ན་ཅིར་འགྱུར་ཞེ་ན། མཐར་འཛིན་པར་བསྟན་པའི་ཕྱིར་རོ། ། སྟོང་དང་སྟོང་མིན་བཟུང་བ་ལས། རྟོག་པ་ཉུང་མིན་སྐྱེ་བར་འགྱུར་ཏེ།
སྟོང་པར་འཛིན་པ་ནི་དམིགས་པའམ་འཛིན་པ་དང་བྲལ་བ་སྟེ། ཆད་པའི་ལྟ་བར་འགྱུར་བས་སྐུར་འདེབས་ཀྱི་རྟོག་པར་འགྱུར་རོ། ། ཡང་མི་སྟོང་སྟེ་ཡོད་པར་བཟུང་ན་སྒྲོ་འདོགས་ཀྱི་རྟོག་པར་འགྱུར་བའི་ཕྱིར་དང་། དེ་བཞིན་དུ་སྟོང་པ་དང་སྟོང་པ་མ་ཡིན་པ་གཉིས་ཀ་ཡིན་པར་བཟུང་བའང་མ་ཡིན་ཏེ། འགལ་བ་འདུ་བའི་ཕྱིར་རོ། ། ལྟོས་པའི་ཕྱིར་གཉིས་ཀར་འཛིན་ན་གཉིས་ཀ་མ་ཡིན་པར་ཡང་གཟུང་དགོས་པའི་ཕྱིར་དང་། ལྟ་བར་གྱུར་པའི་ཕྱིར། རྟོག་པ་ཉུང་མིན་སྐྱེ་བར་འགྱུར་བའི་ཕྱིར་སྤང་བར་བྱའོ། ། དེ་བཞིན་དུ་གཉིས་ཀ་མ་ཡིན་པའང་འདྲའོ། ། ཞེས་སྟོན་པ་ནི།
ཡོངས་སུ་སྤངས་ན་ཀུན་རྟོག་ཏེ། ། དེའང་ལྟ་བར་འཛིན་པའི་ཕྱིར། ། དེའི་ཕྱིར་ཞེས་བྱ་བ་ནི་རྟོག་པ་སྐྱེ་བ་དེའི་ཕྱིར་རོ། ། དེ་གཉིས་ཏེ་སྟོང་པ་དང་མི་སྟོང་པའོ། ། ཡོངས་སུ་སྤངས་ཏེ། དེ་གཉིས་སོ་སོར་སྤངས་ན་གཉིས་ཀར་འཛིན་པའང་སྤོང་ལ། དེ་སྤངས་པས་གཉིས་ཀ་མ་ཡིན་པའང་སྤོང་སྟེ། ལྟོས་ནས་གྲུབ་པའི་ཕྱིར་རོ། ། མདོར་ན་ཕྱིན་ཅི་ལོག་ཏུ་ལྟ་བ་མཐའ་དག་སྤངས་པའི་ཕྱིར་དོན་བསྡུ་བ་ནི། ཡང་དག་སྤང་ཅེས་པ་གཞིར་བཞག
གང་ན་ང་ཞེས་བྱ་བའི་ཀུན་རྟོག་འདི་ནིའོ། ། གང་གི་ཕྱིར་ཞེ་ན། གཉིས་ཀྱིས་བཟུང་བ་ནི་སྟོང་པ་དང་མི་སྟོང་པ་ལ་སོགས་པ་ལྟ་བའི་ཆོས་ཏེ། དེ་གཉིས་ནི་ལྟོས་པའི་ཆོས་ཡིན་པས་གཅིག་བཀག་པ་ན། གཅིག་ཤོས་ཀྱང་ཁེགས་པས་གཉིས་ཀ་ཡོངས་སུ་སྤངས་ཤིང་མཐའ་གཉིས་ལས་རྣམ་པར་གྲོལ་བའི་དེ་ཁོ་ན་ཉིད་སྐྱེ་འགག་གཉིས་ཀྱི་བར་དུ་གནས་པ་དང་བྲལ་བའི་མཚན་མ་དང་འཛིན་པས་སྟོང་པ་དེའི་ཕྱིར་རོ། ། མདོར་ན་དེ་ཁོ་ན་ཉིད་ལ་སྤྱོད་པའམ། ཅི་ཡང་མི་བསྒོམ་སྙམ་པའི་འཛིན་པ་དེ་ཡང་ཡང་དག་པར་སྤང་ངོ་། ། གཉིས་པ་ཇི་ལྟར་བསྒོམ་པའི་ཚུལ་ནི། བསྒོམ་ཅེས་པ་ཁྱད་པར་གྱི་གཞིར་བཞག གང་ཟག་གང་གིས་ན་དེ་ཁོ་ན་ཉིད་ལ་ཐོས་བསམ་གྱི་སྒྲོ་འདོགས་ཆོད་པའི་མཁས་པས་སོ། །
དཔེ་ཇི་ལྟར་ན་ནམ་མཁའ་ལྟ་བུར་རོ། ། དོན་གང་ན་རྣམ་པ་མེད་པ་ནི་གནས་ལུགས་མེད་པས་འདི་ལ་དེ་ཁོ་ནའོ་ཞེས་དམིགས་པ་གཏད་པ་མེད་པའོ། ། གནས་ལུགས་མྱ་ངན་ལས་འདས་པ་མེད་པས་དེ་ལ་ལྟོས་པའི་འཁོར་བ་མེད་དེ་བས་དེར་འཁྱམ་པའི་དོགས་པ་མེད་དོ། ། འཁོར་བ་མ་གྲུབ་པས་མྱ་ངན་ལས་འདས་པར་འདོད་པའང་མེད་དོ། ། རྒྱུ་རྣམ་རྟོག་མེད་པས་དེའི་འབྲས་བུ་སྡིག་པ་བྲལ་ཏེ། དེས་མཚོན་ནས་དགེ་བའང་བྲལ་ལོ། ། རང་བཞིན་གྱིས་མ་གྲུབ་པ་ལ་ཐོག་མ་སྐྱེ་བ་མེད་ཅིང་འགག་པ་དང་། དབུས་ན་གནས་པའི་རྟོག་པ་ལས་ཀྱང་གྲོལ་ཞིང་དམིགས་པ་ཐམས་ཅད་དང་བྲལ་བར་རོ། ། དེ་ལྟར་ཡང་། དམིགས་པ་མེད་པའི་སེམས་སུ་ནི། །
གནས་པ་ནམ་མཁའི་མཚན་ཉིད་ཡིན། ། ནམ་མཁའ་བསྒོམ་པ་དེ་ཉིད་ནི། ། སྟོང་ཉིད་བསྒོམ་པར་བཞེད་པ་ཡིན། ། ཞེས་གསུངས་པ་ལྟ་བུའོ། ། གལ་ཏེ་ཁྱོད་ཀྱི་བསྒོམ་པ་འདིའང་སེམས་དམིགས་པ་མེད་པ་ཉིད་དུ་ཉམས་སུ་མྱོང་ལ། དེའི་ཚེའང་ལྟ་བའམ་འཛིན་པར་མི་འགྱུར་རམ། དེར་གྱུར་ན་དེ་ཁོ་ན་ཉིད་ཀྱི་བསྒོམ་པར་མི་རུང་ངོ་སྙམ་ན། བདེན་ཏེ་འདིའང་ཉམས་སུ་མྱོང་བ་ཡིན་པས་དེ་ཉིད་མ་ཡིན་ཏེ། ཇི་ཙམ་རྟོག་མེད་ཟབ་མོ་ཞིག བློའི་ཡུལ་དུ་མི་བསྒོམ་ཞེས། །
མི་རྟོག་ཟབ་མོའི་ཉམས་མྱོང་བ། ། མྱོང་བ་ཡིན་ཕྱིར་དེ་ཉིད་མིན། ། ཞེས་བཤད་པ་ལྟ་བུའོ། ། འོ་ན་འདིར་རྣམ་གྲངས་ཙམ་དུ་འདུག་པས་སྟོང་པ་ཉིད་དུ་བསྒོམ་པ་དང་འདི་ལ་ཁྱད་ཅི་ཡོད་སྙམ་ན་ཡོད་དེ། ལྷའི་རྣམ་པ་བསྒོམ་པའང་མཚན་མ་ཡིན་ཞིང་སྟོང་པ་བསྒོམ་པའང་མཚན་མ་མ་ཡིན་ཡང་། ལྷར་བསྒོམ་པ་བས་སྟོང་པ་ཉིད་སྤྲོས་བྲལ་ལ་ཉེ་བས་སྟོང་པ་ཉིད་ལ་སྤྲོས་བྲལ་དུ་བཞག་གོ ། དེ་བཞིན་དུ་སྟོང་པ་བསྒོམ་པའང་འདི་སྤྲོས་བྲལ་ལ་ཉེ་བ་ཡིན་ཞེས་ཤེས་པར་བྱའོ། ། དེ་ལྟར་དེ་ཁོ་ན་ཉིད་ནི་སེམས་དམིགས་པའམ་མཚན་མ་ཐམས་ཅད་ལས་ཡང་དག་པར་འདས་པ་ཡིན་ནོ། ། གཉིས་པ་སྙིང་རྗེ་བསྒོམ་པའི་ཚུལ་ནི། དེ་ལྟར་སྤྲོས་པ་ལས་འདས་ན་མྱ་ངན་ལས་འདས་པས་སེམས་ཅན་གྱི་དོན་མི་འབྱུང་ངོ་སྙམ་པའི་དོགས་པ་བསལ་བའི་ཕྱིར།
སྙིང་རྗེ་ལྡན་པས་ཞེས་སྨོས་ཏེ་དང་པོར་སྟོང་ཉིད་མ་བསྒོམས་པའི་སྔོན་རོལ་དུ་ཀུན་རྫོབ་ཏུ་བྱང་ཆུབ་ཀྱི་སེམས་བསྒོམས་པ་ན། སེམས་ཅན་སྡུག་བསྔལ་གསུམ་མམ་བརྒྱད་ཀྱིས་གཟིར་བ་རྣམས་ལ་སྙིང་རྗེས་གོམས་པར་བྱས་པ་ན་ཕྱིས་སྟོང་པ་ཉིད་རྟོགས་པ་ན་དེ་མ་རྟོགས་པ་རྣམས་ལ་རང་གི་ངང་གིས་སྙིང་རྗེ་སྐྱེ་སྟེ། དེ་ནི་སྙིང་རྗེ་ལྡན་པས་ཞེས་བྱའོ། ། དེ་ལྟར་སྙིང་རྗེ་སྐྱེ་བ་དེས་ན་སེམས་ཅན་ལ་རྒྱབ་ཀྱིས་ཕྱོགས་པར་མི་བྱ་སྟེ། གོང་དུ་ཕུང་པོ་ལྔ་སོགས་ཞེས་བྱ་བ་ལ་སོགས་པ་བསམ་མི་ཁྱབ་བསྒོམ་པའི་དམ་ཚིག་ཀུན་རྫོབ་ལ་སྐུར་པ་མི་གདབ་པར་བསྟན་པ་བཞིན་ཏེ། སེམས་ཅན་དོར་ན་ཉན་ཐོས་ལྟར་དམན་པར་འགྱུར་ཏེ། ས་ར་ཧས། སྙིང་རྗེ་དང་བྲལ་སྟོང་ཉིད་བསྒོམ་པ་གང་། ། དེས་ནི་ལམ་མཆོག་རྙེད་པ་མ་ཡིན་ནོ། ། ཅེས་གསུངས་སོ། །
འོ་ན་སེམས་ཅན་ཡོད་པས་སེམས་ཅན་ཉིད་ལ་ཞེན་པར་བྱའམ་ཞེ་ན། སེམས་ཅན་ཡོད་དང་ཡོད་མིན་ཞེས། ། དེ་ལྟར་ཡོངས་སུ་བརྟག་མི་བྱ། ། ཅེས་པ་སྟེ། ཤེས་རབ་ཀྱི་སྒོ་ནས་སེམས་ཅན་ལ་ཞེན་པ་མེད་པའོ། ། གཉིས་པ་འབྲས་བུ་སྟོང་པ་དང་སྙིང་རྗེ་ཟུང་འཇུག་འགྲུབ་པའི་ཚུལ་ནི། སྤྲོས་པ་མེད་པའི་རང་བཞིན་ཉིད། ། ཤེས་རབ་ཞེས་ནི་རབ་ཏུ་གྲགས། ། ཅེས་པས་ཤེས་རབ་ཀྱིས་འཁོར་བའི་མཐའ་མནན། ཡིད་བཞིན་ནོར་ལྟར་མ་ལུས་པའི། །
ཐམས་ཅད་དོན་བྱེད་སྙིང་རྗེ་ཉིད། ། ཅེས་པས་སྙིང་རྗེས་མྱ་ངན་ལས་འདས་པའི་མཐའ་མནན་དམིགས་མེད་གནས་སུ་ཤེས་རབ་དང་། ། དམིགས་མེད་སྙིང་རྗེ་ཆེན་པོ་ཉིད། ། ཅེས་དམིགས་པ་མེད་པའི་ཤེས་རབ་དང་། སྙིང་རྗེ་ཟུང་དུ་འཇུག་པས་འཁོར་འདས་གཉིས་ལ་མི་གནས་པའི་མྱ་ངན་ལས་འདས་པ་བསྟན། བློ་དང་ཅེས་པས་ཡེ་ཤེས་བསྟན། ལྷན་ཅིག་ཅེས་པས་དབྱིངས་བསྟན། གཅིག་གྱུར་པ་ཅེས་པས་དབྱིངས་ཡེ་ཤེས་ཟུང་འཇུག་དབྱེར་མེད་བསྟན། དབྱེར་མེད་པའི་དཔེ་ནི། ནམ་མཁར་ནམ་མཁའ་ཇི་ལྟ་བའོ། །
མདོར་ན་ལམ་སྟོང་པ་དང་སྙིང་རྗེ་དབྱེར་མེད་བསྒོམས་པས་འབྲས་བུ་སྟོང་པ་དང་སྙིང་རྗེ་དབྱེར་མེད་མངོན་དུ་གྱུར་པ་ནི་མི་གནས་པའི་མྱ་ངན་ལས་འདས་པའི་དོན་ཏེ། ། འཁོར་བ་མྱ་ངན་འདས་པ་ལ། ། བདག་ཉིད་ཆེ་དེ་མི་གནས་པས། ། དེས་ན་སངས་རྒྱས་རྣམས་ཀྱིས་ནི། ། མི་གནས་མྱ་ངན་འདས་འདི་བཤད། ། ཅེས་གསུངས་པ་ལྟ་བུའོ། ། གཉིས་པ་དེ་ཉིད་མི་དམིགས་པའི་ཚུལ་གྱིས་བསྒོམ་པ་ལ་གཉིས། འཁོར་གསུམ་མི་དམིགས་པར་བསྒོམ་པ་དང་། ལྟ་བ་དང་མཚན་མ་མི་དམིགས་པར་བསྒོམ་པའོ། ། དང་པོ་ནི།
ནམ་མཁའ་ལྟ་བུར་མཁས་པས་བསྒོམ། ། ཅེས་པ་ལ་འཕྲོས་ནས་དམིགས་པར་བྱ་བའི་ཡུལ་གང་ལ་དམིགས་ནས་སྒོམ་པ་པོ་གང་ཟག་ཀྱང་མེད། གང་ཡང་རྣམ་པར་བསྒོམ་པའང་མེད། བསྒོམ་བྱ་ཉིད་ཀྱང་ཡོད་མིན་པས་སྟེ། འཁོར་གསུམ་སྟེ་མི་རྟོག་པ་དེའི་དེ་ཁོ་ན་ཉིད་བསྒོམ་པར་བརྗོད་དོ། ། མདོར་ན་དེ་ཁོ་ན་ཉིད་མཐའ་གང་གིས་ཀྱང་མ་རེག་པའི་ཚུལ་གྱིས་སྤྱོད་ལམ་ཐམས་ཅད་དུ་བསྒོམས་ཅིག་པར་བསྟན། གཉིས་པ་ནི། དོན་དེ་ཉིད་རྒྱས་པར་བསྒོམ་པའི་ཚུལ་ཏེ། གང་ཡང་སྤང་བྱ་སྤངས་པའི་བྱ་བ་དང་། གཉེན་པོ་བསྐྱེད་པ་དང་།
འབྲས་བུ་ཐོབ་བྱར་ཞེན་པའི་བྱ་བ་ཡོད་པ་མ་ཡིན་ཞིང་འདིར་བདེ་བ་བསྐྱེད་པའི་ཐབས་བདེ་བ་ཉམས་སུ་མྱོང་བའམ་བཟའ་བྱ་ཉིད་ཀྱང་ཡོད་མ་ཡིན། དེ་བཞིན་དུ་བྱེད་པ་པོ་དང་བཟའ་བ་སྟེ། བདེ་བ་མྱོང་བ་ལས་རྣམ་པར་གྲོལ། དོན་དམ་པར་འཁོར་གསུམ་དང་བྲལ་བར་རྣམ་པར་བསྒོམ་པས་ནི་དེ་ཁོ་ན་ཉིད་འདི་ལ་ཐབས་སྒྲུབ་པ་པོ་དང་། ཤེས་རབ་ཕྱག་རྒྱའི་ཞེན་པ་གང་ཡང་མེད། གང་ཡང་སྟོང་པར་བྱེད་པ་མེད། ། ཅེས་པ་འབྲས་བུ་ལ་རེ་བ་མེད། དོར་བ་ཅུང་ཟད་མེད་པར་བརྗོད་ཅེས་པ་སྤང་བྱ། བླང་བའང་འདི་ལ་ཡོད་མ་ཡིན་ཅེས་པ་གཉེན་པོར་ཞེན་པ་མེད་པའོ། ། གཉིས་པ་རྗེས་ལ་ཡེ་ཤེས་བསྐྱང་བའི་ཚུལ་ལ་གཉིས།
ཟུང་དུ་འཇུག་པ་དཔེར་མཚོན་པ་དང་། ཡུལ་དྲུག་ལ་རྒྱས་བཏབ་ནས་རྒྱུན་མི་ཆད་དུ་བསྒོམ་པའོ། ། དང་པོ་ལ་གཉིས། ཕྱིའི་དཔེ་དང་། ནང་གི་དཔེའོ། ། དང་པོ་ནི། གཉིས་སུ་མེད་པའི་ཡེ་ཤེས་དེ། སྣང་བ་ཐམས་ཅད་དུ་སྣང་བས་གྲུབ་པ་གང་གི་ངོ་བོར་ཡང་མ་གྲུབ་པའི་ཕྱིར། དྲི་ཟའི་གྲོང་ཁྱེར་ལྟ་བུ་དང་། ། སྒྱུ་མ་མིག་སྒྱུ་འདྲ་བ་དང་། །
འཕྲོག་པའི་ཟ་བའི་གྲོང་མཚུངས་དང་། རྨི་ལམ་བརྩེ་བ་ལྟ་བུར་ལྟ། ། སྒྱུ་མ་ཇི་བཞིན་ཅེས་པས་དཔེ་བསྟན། དོན་ནི་གནས་སྐབས་ཐམས་ཅད་དུ་སྣང་ཡང་མི་ཞེན་པའི་ངང་ནས་མིག་གི་གཟུགས་ལ་ལྟ་བ་ཉིད་ནས་ལུས་ཀྱི་རེག་བྱ་ལ་རེག་པར་བྱ་བའི་བར་དུ་སྣང་ཡང་ཞེན་པ་མེད་པར་བྱའོ། ། དེའི་རྒྱུ་མཚན་འགྲོ་བ་ཀུན་གྱི་དེ་ཁོ་ན་ཉིད་རང་བཞིན་དུ་གནས་པའམ་གྲུབ་པ་ནི། ཐོག་མཐའ་གང་དུ་བཙལ་ཡང་རྙེད་པའམ་དམིགས་པར་མི་འགྱུར་ཏེ། དེའི་ཕྱིར་རོ། ། གཉིས་པ་ནང་གི་དཔེ་ནི་ཕྱིའི་དཔེ་དེ་ཙམ་གྱིས་མཚོན་པའི་ཐབས་ཕ་རོལ་ཏུ་ཕྱིན་པ་ལ་ཡོད་ན། གསང་སྔགས་ཐབས་གང་གིས་ཁྱད་པར་དུ་འཕགས་ཞེ་ན། ཇི་སྐད་དུ།
ཆོས་ཀུན་རྨི་ལམ་སྒྱུ་འདྲ་ཞེས། ། སངས་རྒྱས་པ་ཀུན་སྨྲ་མོད་ཀྱི། ། བདག་བྱིན་བརླབས་ལས་ཕྱིར་བལྟས་པས། ། དེས་ནི་བདེན་པ་མཐོང་མི་ནུས། ། ཞེས་འབྱུང་བ་བཞིན་བདག་བྱིན་གྱིས་བརླབ་པ་ནི་མན་ངག་གི་གནད་དེ། དེས་གསང་སྔགས་ཁྱད་པར་དུ་འཕགས་པ་བསྟན་ཏོ། ། མན་ངག་གི་གནད་གང་ཞེ་ན། སྦྱོར་བ་འདུས་པ་བསམ་མི་ཁྱབ། ། ཅེས་པས་མདོར་བསྟན། དབང་པོ་གཉིས་ནི་འདུས་པ་ཡི། །
བྷ་གར་ལིང་ག་བཞག་ནས་ནི། ། སངས་རྒྱས་རྗེས་སུ་དྲན་པ་བསྒོམ། ། ཅེས་པས་རྒྱས་པར་བཤད། དེ་ལ་བསྒོམ་ཅེས་པ་གཞིར་བཞག་གང་ན་བསམ་གྱིས་མི་ཁྱབ་པའི་དོན་ནམ་སངས་རྒྱས་རྗེས་སུ་དྲན་པའོ། ། ཐབས་གང་གིས་ན་དབང་པོ་གཉིས་ནི་འདུས་པ་ཡི་བྷ་གར་ལིང་ག་བཞག་ནས་ནིའོ། ། ཚུལ་ཇི་ལྟར་ན་དཔེ་དང་དོན་གཉིས། དཔེ་ཇི་ལྟར་ན། ཇི་ལྟར་གཞོན་ནུའི་གཟུགས་ཀྱི་ནི་ཅེས་པ་དང་། རྨི་ལམ་སད་པ་ལྟ་བུར་ནིའོ། ། དཔལ་བརྟག་པ་གཉིས་པ་ལས་ཀྱང་།
གཞོན་ནུའི་དགའ་བ་ཇི་ལྟ་བའམ་ལྐུགས་པའི་རྨི་ལམ་ཇི་ལྟ་བའོ། ། ཅེས་གསུངས་པ་ལྟར་རོ། ། དོན་ཡེ་ཤེས་ཅི་ཞིག་སྐྱེ་ཞེ་ན། ཐོག་མ་སྐྱེ་བའི་རྟོག་པ། དབུས་གནས་པའི་རྟོག་པ། མཐའ་འགག་པའི་རྟོག་པ་མེད་པས་དྲི་མ་མེད་པ་དང་རང་གིས་ཉམས་སུ་མྱོང་ཞིང་རིག་པའི་ཡེ་ཤེས་དེས་སོ་སོ་རང་གི་རིག་པར་བྱ་བ་ལས་གཞན་དུ་སྨྲ་བར་མི་ནུས་པས་བརྗོད་པ་དང་བྲལ་བའི་ཉམས་དཔེའི་ཡེ་ཤེས་མཚོན་ནོ། ། གཉིས་པ་ཡུལ་དྲུག་ལ་རྒྱས་བཏབ་ནས་རྒྱུན་མི་ཆད་དུ་བསྒོམ་པ་ནི། སྐྱེ་བར་འགྱུར་ཅེས་པ་གཞིར་བཞག གང་ན་དེ་ཁོ་ན་ཉིད་ཀྱི་རྣལ་འབྱོར་རོ། ། གང་གི་ཚེ་ན་མཉམ་རྗེས་མེད་པར་རྟག་ཏུའོ། །
གང་ཟག་གང་ལས་ན་དེ་ཉིད་རིག་པའི་རྣལ་འབྱོར་པ་ལའོ། ། ཚུལ་ཇི་ལྟར་ན། གཟུགས་རྣམས་ཐམས་ཅད་ལྟ་བ་དང་། ། སྒྲ་རྣམས་ཉིད་ཀྱང་ཉན་པ་དང་། ། སྨྲ་བ་དང་ནི་རྒོད་པ་དང་། ། སྣ་ཚོགས་རོ་ནི་ཟ་བ་དང་། ། ལས་རྣམས་ཐམས་ཅད་བྱེད་པ་ན། ། རྣམ་པ་དེ་དང་དེ་དག་གི་རྣམ་པར་སྣང་ཡང་ངོ་བོ་གཞན་དུ་སེམས་ནི་མི་འགྲོ་བས་ཞེན་པ་མེད་པའམ་མི་རྟོག་པའི་ཚུལ་གྱིས་སོ། ། དེ་ཉིད་རིག་པའི་རྣལ་འབྱོར་པ་ཇི་ལྟ་བུ་ཞེ་ན། ལས་དང་པོ་པ།
སེམས་བརྟན་པ་ཐོབ་པ། བརྟན་པ་ཆེར་ཐོབ་པ་གསུམ། དང་པོ་ཉམས་དང་རྟོགས་པ་ཐོབ་པ་ཙམ་ལ་བྱའོ། ། དེས་ནི་སྣང་བ་དགྲ་བོར་འཆར་རོ། ། གཉིས་པ་ནི་སྣང་བ་ཁྲ་བོར་འཆར་བའོ། ། གསུམ་པ་ནི་སྣང་བ་དགེ་བའི་བཤེས་གཉེན་དུ་འཆར་བ་སྟེ། གསུམ་ཀས་ཀྱང་དེ་ཁོ་ན་ཉིད་ཐོབ་ནས་རེས་འཇོག་ཏུ་བསྒོམ་པར་མི་བྱ་སྟེ། མཉམ་བཞག་དང་རྗེས་ཐོབ་མེད་པར་རྟག་ཏུ་བསྒོམ་ཞེས་བྱ་བའི་དོན་ཏོ། ། མདོར་ན་གཞུང་གི་དངོས་བསྟན། དྲི་ཟའི་གྲོང་ཁྱེར་ལྟ་བུ་དང་ཅེས་པ་དཔེ་དང་པོ་དྲུག་སྣང་བ་སེམས་དང་སེམས་སྒྱུ་མར་བསྒོམ་པའི་སྒོ་ནས་མཚོན་བྱེད་དཔེའི་ཡེ་ཤེས་ཉམས་སུ་བླང་བ་བསྟན།
སྦྱོར་བ་འདུས་པའི་བདེ་བ་དང་། གཞོན་ནུའི་དགའ་བ་དང་། ལྐུགས་པའི་རྨི་ལམ་སྟེ་དཔེ་ཕྱི་མ་གསུམ་སྒྱུ་མ་རང་བཞིན་མེད་པའམ་བརྗོད་བྲལ་དུ་མཚོན་པའི་སྒོ་ནས་མཚོན་བྱེད་དཔེའི་ཡེ་ཤེས་ཉམས་སུ་བླང་བ་བསྟན། སངས་རྒྱས་རྗེས་སུ་དྲན་པ་ཅེས་པའི་ཚིག་གིས་སངས་རྒྱས་ཀྱི་ཡེ་ཤེས་དངོས་མ་ཡིན་ཞིང་དཔེའི་སྒོ་ནས་དེ་ཉིད་མཚོན་པས་མཚོན་བྱེད་དཔེའི་ཡེ་ཤེས་སུ་བསྟན། གཉིས་པ་དེ་ལྟར་བསྒོམ་དགོས་པའི་རྒྱུ་མཚན་ལ་མིང་གི་རྣམ་གྲངས་བཅུ་བཞིའི་སྒོ་ནས་ཀྱང་མཚོན་ནས་བསྒོམ་དགོས་པར་བསྟན་པ་དང་། འཁོར་འདས་གཉིས་ཀའི་འབྱུང་གནས་ཡིན་པའི་སྒོ་ནས་བསྒོམ་དགོས་པར་བསྟན་པ་དང་། དངོས་གྲུབ་ཐམས་ཅད་ཀྱི་འབྱུང་གནས་ཡིན་པའི་ཕྱིར་བསྒོམ་དགོས་པར་བསྟན་པ་དང་གསུམ། དང་པོ་ནི། མཚན་གྱི་རྣམ་གྲངས་བཅུ་བཞི་པོ་གང་ཞེ་ན། འདི་ནི་གཉིས་སུ་མེད་པར་བརྗོད་ཅེས་པ་དང་།
འདི་ནི་བྱང་ཆུབ་སེམས་མཆོག་ཉིད་ཅེས་པ་དང་། རྡོ་རྗེ་ཅེས་པ་དང་། རྡོ་རྗེ་སེམས་དཔའ་ཅེས་པ་དང་། དཔལ་ཅེས་པ་དང་། རྫོགས་པའི་སངས་རྒྱས་ཅེས་པ་དང་། བྱང་ཆུབ་ཉིད་ཅེས་པ་དང་། འདི་ནི་ཤེས་རབ་ཕ་རོལ་ཕྱིན་ཅེས་པ་དང་། ཕ་རོལ་ཕྱིན་པ་ཀུན་གྱི་དངོས་ཅེས་པ་དང་། མཉམ་ཉིད་ཅེས་པ་དང་། བསམ་བྱ་ཉིད་དུ་གསུངས་ཅེས་པ་དང་།
སངས་རྒྱས་ཅེས་པ་དང་། ཀུན་མཆོག་ཅེས་པ་དང་། བསྒོམ་པ་ཉིད་ཅེས་པའོ། ། དེ་ལ་ཐབས་དང་ཤེས་རབ་ཀྱི་བསྒོམ་པ་འདི་ནི་སོ་སོར་མི་བསྒོམ་པས་ན་གཉིས་སུ་མེད་པ་ཞེས་བྱ་སྟེ། འབུམ་ལས་ཀྱང་། གཉིས་སུ་མེད་དེ་གཉིས་སུ་བྱར་མེད་སོ་སོ་མ་ཡིན་ཐ་མི་དད་དོ། ། ཞེས་བྱ་བ་དང་། བསམ་མི་ཁྱབ་ལས་ཀྱང་། དོགས་པར་ཀུན་ལས་རྣམ་པ་གྲོལ། ། གཉིས་གཉིས་མེད་ཅིང་མཆོག་ཞི་བ། །
མཁའ་མཉམ་རྣམ་རྟོག་ལས་གྲོལ་བ། ། འདི་ནི་གཉིས་སུ་མེད་པར་བརྗོད། ། ཅེས་གསུངས་སོ། ། གཉིས་མེད་ཟུང་འཇུག་ཀྱང་མིང་གི་རྣམ་གྲངས་ཏེ། རིམ་པ་ལྔ་པ་ལས། དེ་ལྟར་གང་གནས་རྣལ་འབྱོར་པ། ། ཟུང་འཇུག་རིམ་ལ་གནས་པ་སྟེ། ། དེ་ཉིད་གཉིས་མེད་ཡེ་ཤེས་ཏེ། ། མི་གནས་མྱ་ངན་འདས་པའང་ཡིན། ། ཞེས་གསུངས་སོ། །
དེས་ན་ཟུང་འཇུག་ཅེས་བྱ་སྟེ། དེ་ཉིད་ལས། ཀུན་རྫོབ་དང་ནི་དོན་དམ་དག སོ་སོའི་ཆར་ནི་ཤེས་གྱུར་ནས། ། གང་དུ་ཡང་དག་འདྲེས་གྱུར་པ། ། ཟུང་དུ་འཇུག་པར་དེ་བཤད་དོ། ། ཞེས་གསུངས་སོ། ། དེ་ཉིད་ལ་མིང་གཞན་བྱང་ཆུབ་ཀྱི་སེམས་ཞེས་བྱ་སྟེ། འདུས་པའི་རྒྱུད་ཕྱི་མ་ལས། ཐོག་མ་ཐ་མ་ཞི་བ་ཡི། །
དངོས་དང་དངོས་མེད་མི་བཟད་གཙོ། ། སྟོང་ཉིད་སྙིང་རྗེ་མི་ཕྱེད་པ། ། བྱང་ཆུབ་སེམས་ཞེས་བྱ་བ་ཡིན། ། ཞེས་པ་དང་། འཕགས་པས་ཀྱང་། སངས་རྒྱས་རྣམས་ཀྱི་བྱང་ཆུབ་སེམས། ། བདག་དང་ཕུང་སོགས་རྣམ་རིག་གི རྟོག་པ་རྣམས་ཀྱིས་མ་བསྒྲིབས་ཤིང་། ། རྟག་ཏུ་སྟོང་ཉིད་མཚན་ཉིད་བཞེད། ། ཅེས་གསུངས་སོ། །
དེ་ཉིད་ལ་རྡོ་རྗེ་ཞེས་བྱ་སྟེ། རྩེ་མོ་ལས། སྲ་ཞིང་སྙིང་པོ་ཁོང་སྟོང་མེད། ། བཅད་དང་གཞིག་པར་བྱ་བ་མིན། ། བསྲེག་པར་བྱ་མེད་འཇིག་མེད་པས། ། སྟོང་ཉིད་རྡོ་རྗེར་བརྗོད་པར་བྱ། ། ཞེས་གསུངས་སོ། ། དེ་ཉིད་ལ་རྡོ་རྗེ་སེམས་དཔའ་ཞེས་བརྗོད་དོ། ། ཡང་རྩེ་མོ་ལས། བྱང་ཆུབ་མཆོག་གི་ཡེ་ཤེས་གང་། །
དེ་ནི་རྡོ་རྗེར་ངེས་པར་བརྗོད། ། ཡེ་ཤེས་རྡོ་རྗེ་ལས་བྱུང་བ། ། དེ་ནི་རྡོ་རྗེ་སེམས་དཔར་བརྗོད། ། ཅེས་གསུངས་ལ། རྩ་བའི་རྒྱུད་ལས་ཀྱང་། རྡོ་རྗེ་མི་ཕྱེད་ཞེས་བྱར་བརྗོད། ། སེམས་དཔའ་སྲིད་པ་གསུམ་གཅིག་པ། ། འདིས་ནི་ཤེས་རབ་རིགས་པ་ཡིས། ། རྡོ་རྗེ་སེམས་དཔའ་ཞེས་བྱར་བརྗོད། ། ཅེས་གསུངས་སོ། །
དེ་ཉིད་ལ་དཔལ་མཆོག་དང་པོ་ཞེས་བྱ་སྟེ། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། བཅོམ་ལྡན་འདས་དཔལ་མཆོག་དང་པོའི་སྐྱེས་བུའོ། ། ཞེས་གསུངས་སོ། ། དེ་ཉིད་ལ་རྫོགས་པའི་སངས་རྒྱས་ཞེས་བྱ་སྟེ། རྡོ་རྗེ་རྩེ་མོ་ལས། དེ་བཞིན་ཉིད་བདེན་གཅིག་ཏུ་བསྟན། ། དེ་ཁོ་ན་ཉིད་གང་རྟོགས་ནས། །
ཆོས་ཀུན་རྟོགས་པ་ཞེས་བྱ་གང་། ། དེ་ཉིད་རྟོགས་པས་སངས་རྒྱས་བརྗོད། ། ཅེས་སོ། ། དེ་ཉིད་ལ་བྱང་ཆུབ་ཅེས་བྱ་སྟེ། གུར་ལས། སེམས་དཔའ་མེད་ཅིང་བསྒོམ་པ་མེད། ། སྔགས་མེད་ལྷ་ཡང་མེད་པ་སྟེ། ། སེམས་ཀྱི་རྡོ་རྗེ་ལས་བྱུང་བ། ། འདི་ནི་བྱང་ཆུབ་རིམ་བརྟན་པའོ། ། ཞེས་སོ། །
དེ་ཉིད་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་སྟེ། རྡོ་རྗེ་རྩེ་མོ་ལས། ཕྱི་རོལ་ཉན་ཐོས་རང་རྒྱལ་གྱི། ། ཤེས་རབ་ལས་ནི་བླ་མར་བརྗོད། ། དེ་བཞིན་ཉིད་ཞི་ཕ་རོལ་ཕྱིན། ། ཤེས་རབ་ཕ་རོལ་ཕྱིན་ཞེས་བཤད། ། ཅེས་པས་སོ། ། དེ་ཉིད་ཕ་རོལ་ཏུ་ཕྱིན་པ་ཀུན་གྱི་དངོས་ཏེ། ཡེ་ཤེས་དེ་ཉིད་ལས་མ་ཆགས་པའི་སྦྱིན་པ། ཉེས་པས་མ་གོས་པས་ཚུལ་ཁྲིམས།
ཞེ་སྡང་མེད་པས་བཟོད་པ། མྱུར་དུ་འཛུད་པས་བརྩོན་འགྲུས། རྩེ་གཅིག་པས་བསམ་གཏན་ནོ། ། དེས་ན་སྡུད་པ་ལས། སྦྱིན་པ་སྦྱིན་པའི་སྔོན་དུ་འགྲོ་བ་ཤེས་རབ་སྟེ། ། ཞེས་པ་ལ་སོགས་པའང་གསུངས་སོ། ། དེ་ཉིད་མཉམ་ཉིད་ཅེས་བྱ་སྟེ། འབུམ་ལས། ཆོས་ཐམས་ཅད་མཉམ་པ་ཉིད་པས་ཤེས་རབ་ཀྱི་ཕ་རོལ་ཏུ་ཕྱིན་པ་མཉམ་པ་ཉིད་དོ། ། ཞེས་གསུངས་སོ། །
དེ་ཉིད་བསམ་པར་བྱ་བ་ཉིད་དེ། རིགས་པ་དྲུག་ཅུ་པ་ལས། མྱ་ངན་འདས་པ་བདེན་གཅིག་པུ། ། དེ་ཚེ་ལྷག་མ་ལོག་པ་ཞེས། ། རྒྱལ་བ་རྣམས་ཀྱིས་གང་གསུངས་པ། ། མཁས་པ་ཅི་ཕྱིར་འདོད་མི་བྱེད། ། ཅེས་སོ། ། དེ་ལ་སངས་རྒྱས་ཀུན་ཞེས་བྱ་སྟེ། མཉམ་སྦྱོར་ལས། ཡེ་ཤེས་སངས་རྒྱས་ཀུན་གྱི་དངོས། །
རྡོ་རྗེ་སེམས་དཔའ་བདེ་བའི་མཆོག ཅེས་གསུངས་སོ། ། དེ་ཉིད་མཆོག་སྟེ་དཔལ་མཆོག་ལས། སེམས་ཅན་ཀུན་གྱི་ཡིད་ཁྱབ་པར། ། སེམས་ཅན་ཀུན་གྱི་སྙིང་ལ་གནས། ། སེམས་ཅན་ཀུན་གྱི་ཡབ་གྱུར་ཉིད། ། འདོད་ཆགས་དམ་ཚིག་མཆོག་གྱུར་པ། ། ཞེས་སོ། ། དེ་ཉིད་ལ་བསྒོམ་པ་ཞེས་བྱ་སྟེ། འདུས་པ་ལས།
དངོས་པོ་མེད་པ་བསྒོམ་པའི་དངོས། ། བསྒོམ་པར་བྱ་བ་བསྒོམ་པ་མིན། ། དེ་བས་དངོས་པོ་དངོས་མེད་པས། ། དམིགས་སུ་མེད་པ་བསྒོམ་པའོ། ། དེ་བཞིན་དུ་ཀྱཻ་རྡོ་རྗེ་ཞེས་བྱ་སྟེ། དཔལ་བརྟག་པ་གཉིས་པ་ལས། ཧེ་ནི་སྙིང་རྗེ་ཆེན་པོ་ཉིད། ། བཛྲའང་ཤེས་རབ་བརྗོད་པར་བྱ། ། ཞེས་སོ། ། དེ་བཞིན་དུ་བདེ་མཆོག་ཞེས་བྱ་སྟེ།
མཉམ་སྦྱོར་ལས། སཾ་ཞེས་བྱ་བ་བདེ་བར་བཤད། ། སངས་རྒྱས་ཀུན་གྱི་བདེ་ཆེན་ཡིན། ། མཆོག་ཏུ་བདེ་བས་བདེ་བའི་མཆོག གཞན་ཡང་དུས་ཀྱི་འཁོར་ལོ་དང་གསང་བ་འདུས་པ་ལ་སོགས་པ་དཔག་ཏུ་མེད་པ་སྤྲོ་བར་བྱའོ། ། མདོར་ན་དོན་འདི་ཉིད་རྒྱུད་ཐམས་ཅད་ཀྱི་བརྗོད་བྱར་བསྟན་ཏེ། ཐབས་དང་ཤེས་རབ་བདག་ཉིད་རྒྱུད། ། དེ་ནི་ང་ཡིས་བཤད་ཀྱི་ཉོན། ། ཅེས་གསུངས་པའི་ཕྱིར་རོ། ། གཉིས་པ་འཁོར་འདས་གཉིས་ཀའི་འབྱུང་གནས་ཡིན་པའི་ཕྱིར་བསྒོམ་དགོས་པར་བསྟན་པ་ལ།
དང་པོ་འཁོར་བའི་འབྱུང་གནས་སུ་བསྟན་པ་ནི། འགྲོ་བ་བརྟན་དང་གཡོ་བའི་བདག་ཅེས་པ་སྟེ། བརྟན་པ་སྣོད་དང་གཡོ་བ་བཅུད། དེའི་བདག་ཉིད་དམ་དེ་རྣམས་ཀྱང་དེ་ལས་བྱུང་ཅེས་པའི་དོན་ཏོ། ། གཉིས་པ་མྱ་ངན་ལས་འདས་པའི་འབྱུང་གནས་སུ་བསྟན་པ་ནི། སྐྱེས་ཅེས་པ་གཞིར་བཞག གང་ན་བྱང་ཆུབ་སེམས་དཔའ་མཐའ་ཡས་དང་། རྫོགས་སངས་རྒྱས་དང་ཉན་ཐོས་སོགས་ཐམས་ཅད་དོ། ། གང་ལས་ན་བསྒོམ་པར་བྱ་བའི་དེ་ཁོ་ན་ཉིད་ལས་ནིའོ། ། དབུ་མ་འཇུག་པ་ལས་ཀྱང་།
ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། ། སངས་རྒྱས་བྱང་ཆུབ་སེམས་དཔའ་ལས་འཁྲུངས་ཤིང་། ། སྙིང་རྗེའི་སེམས་དང་གཉིས་སུ་མེད་བློ་དང་། ། བྱང་ཆུབ་སེམས་ནི་རྒྱལ་སྲས་རྣམས་ཀྱི་རྒྱུ། ། ཅེས་གསུངས་པ་ལྟ་བུའོ། ། མདོར་ན་དེ་ཉིད་ལས་ནི་སྐྱེས་ཅེས་པ་དེ་ཉིད་སྤྱིར་ཡང་མ་གྲུབ་པ་ཡིན་ཏེ། གལ་ཏེ་གྲུབ་པ་ཞིག་ཡིན་ན་ཐམས་ཅད་ཀྱི་རྒྱུར་མི་རུང་ངོ་། ། མ་གྲུབ་པ་ཐམས་ཅད་ཀྱི་རྒྱུ་ཡིན་ཏེ། གང་ལ་སྟོང་པ་ཉིད་རུང་བ། ། དེ་ལ་ཐམས་ཅད་རུང་བར་འགྱུར། །
གང་ལ་སྟོང་ཉིད་མི་རུང་བ། ། དེ་ལ་ཐམས་ཅད་མི་རུང་འགྱུར། ། ཞེས་གསུངས་པ་ལྟ་བུའོ། ། གསུམ་པ་དངོས་གྲུབ་ཐམས་ཅད་ཀྱི་འབྱུང་གནས་ཡིན་པའི་ཕྱིར་བསྒོམ་དགོས་པར་བསྟན་པ་ལ་དེ་ལྟར་གནས་ལུགས་ཅིར་ཡང་མ་གྲུབ་པ་ཐམས་ཅད་ཀྱི་རྒྱུ་ཡིན་པས་བློས་ཀྱང་དེ་དང་མཐུན་པར་བསྒོམས་ན་ཐམས་ཅད་འགྲུབ་པའི་ཐབས་ཡིན་པར་བསྟན་པའི་ཕྱིར། བསྒོམ་ཅེས་པ་ཁྱད་པར་གྱི་གཞིར་བཞག གང་ན། དངོས་དང་དངོས་མེད་སྦྱོར་བྲལ་བ། ། དངོས་པོ་འཁོར་བ། དངོས་མེད་མྱ་ངན་ལས་འདས་པ། དངོས་པོ་ཐབས།
དངོས་མེད་ཤེས་རབ། དངོས་པོ་སྣང་བ། དངོས་མེད་སྟོང་པ། སྦྱོར་བྲལ་བ་ཅེས་པ་ཟུང་དུ་འཇུག་པའམ་ཞེན་པ་དང་བྲལ་བའི་དེ་ཁོ་ན་ཉིད་དོ། ། གང་ཟག་གང་གིས་ན་དེ་ཉིད་རིག་པའི་རྣལ་འབྱོར་པས་ནིའོ། ། དགོས་པ་ཅིའི་དོན་དུ་ན། དངོས་དང་དངོས་མེད་རྣམ་གྲོལ་བ། ། བསྒོམས་ན་དངོས་གྲུབ་ཐམས་ཅད་མྱུར་དུ་འགྲུབ་པར་འགྱུར་བའི་དོན་དུའོ། ། དངོས་གྲུབ་གང་ཞེ་ན། སྐྱེ་བར་འགྱུར་ཅེས་པ་གཞིར་བཞག
གང་ན་མ་ལུས་སྐྱོན་ལ་སྡང་བ་དང་། ཀུན་ནས་ཉོན་མོངས་རྒྱབ་ཕྱོགས་ངེས། ། ཅེས་པ་སྤངས་པ་ཕུན་སུམ་ཚོགས་པའི་དངོས་གྲུབ་དང་། བདེ་གཤེགས་ཡོན་ཏན་རྣམས་མཐའ་ཡས། ། ཅེས་པ་སྟོབས་དང་མི་འཇིགས་པ་ལ་སོགས་པ་རྟོགས་པ་ཕུན་སུམ་ཚོགས་པའི་དངོས་གྲུབ་དང་། དཔལ་ལྡན་ཅེས་པ་ཚོགས་གཉིས་ཀྱི་དཔལ་དང་ལྡན་པ་སྟེ། དེ་དག་དབྱེར་མེད་པའམ་ཟུང་དུ་འཇུག་པའི་དངོས་གྲུབ་པོ། ཐབས་གང་ལས་ན་ཐབས་བསམ་གྱིས་མི་ཁྱབ་པའི་དེ་ཁོ་ན་ཉིད་བསྒོམ་པའི་ཐབས་ལས་ནིའོ། ། གཉིས་པ་འཁོར་འདས་ཟུང་འཇུག་ཏུ་བསྒོམ་པ་ལ་གསུམ། བསྒོམ་པར་བྱ་བ་ཡུལ་གྱི་རང་བཞིན།
ཇི་ལྟར་བསྒོམ་པའི་ཚུལ། དེ་ལྟར་བསྒོམས་པས་འབྲས་བུ་འགྲུབ་པའི་ཚུལ་ལོ། ། དང་པོ་ནི། གལ་ཏེ་དེ་ལྟ་བུའི་དངོས་གྲུབ་སྐྱེ་བ་ལ་བསྒོམ་ཅི་དགོས། གནས་ལུགས་གང་དུའང་མ་གྲུབ་པ་ཐམས་ཅད་ཀྱི་རྒྱུ་ཉིད་ནི་རྒྱུན་དུ་གནས་པ་ཡིན་ན། དེ་ལས་རང་གི་ངང་གིས་སྐྱེ་བར་མི་འགྱུར་རམ་སྙམ་པ་ལ། ཐམས་ཅད་ཀྱི་རྒྱུ་རྒྱུན་དུ་གནས་པ་བདེན་མོད་རྒྱུ་དེ་ཉིད་རང་གི་སེམས་ལས་གཞན་དུ་གྱུར་པ་མེད་དེ། ཐོག་མ་མེད་པའི་དུས་ཀྱི་ཁམས། ། ཆོས་རྣམས་ཀུན་གྱི་གནས་ཡིན་པས། ། དེ་ཡོད་པས་ན་འགྲོ་ཀུན་དང་། །
མྱ་ངན་འདས་པ་ཐོབ་པ་ཡིན། ། ཞེས་སོ། དེས་ན་སེམས་ཉིད་འདི་མ་རྟོགས་ན་འཁོར་བའི་སྡུག་བསྔལ་དུ་མའི་རྒྱུའང་ཡིན་ལ། རྟོགས་ན་མྱ་ངན་ལས་འདས་པ་ཡང་འདི་ཉིད་ཡིན་པས་བསྒོམ་དགོས་སོ་ཞེས་སྟོན་པ་ནི། འདི་ལ་གསུམ། འཁོར་བའི་གནས་ལུགས། མྱ་ངན་ལས་འདས་པའི་རང་བཞིན། ཟུང་དུ་འཇུག་པའི་ངོ་བོའོ། ། དང་པོ་ནི། གསུངས་ཅེས་པ་གཞིར་བཞག
གང་གིས་ན་རྡོ་རྗེ་ཅན་གྱིས་སོ། ། གང་ན་སེམས་ནི་འཁོར་བར་རོ། ། ཚུལ་ཇི་ལྟར་ན། ཀུན་རྟོག་མང་པོའི་མུན་པས་ཁྱབ་གྱུར་ཅིང་། ། རབ་ཏུ་འཇོམས་པས་སྨྱོ་ཞིང་གློག་འགྱུ་བ། ། ཆགས་སོགས་དགག་དཀའི་དྲི་མས་གོས་གྱུར་པ། ། ཅེས་པའི་དོན་བསམ་གྱིས་མི་ཁྱབ་པའི་ཡེ་ཤེས་དེ་རང་བཞིན་གྱིས་རྣམ་པར་དག་ཀྱང་གློ་བུར་གྱི་དྲི་མས་འཁོར་བར་བཞག གློ་བུར་གྱི་དྲི་མ་གང་ཞེ་ན། ཡུལ་མཚན་མ་དང་རྣམ་པར་རྟོག་པ། འབྲས་བུ་ཉོན་མོངས་པ།
དེའི་འབྲས་བུ་ལས། མདོར་ན་ཉོན་མོངས་པའི་ཀུན་ནས་ཉོན་མོངས་པ། ལས་ཀྱི་ཀུན་ནས་ཉོན་མོངས་པ། སྐྱེ་བའི་ཀུན་ནས་ཉོན་མོངས་པ་གསུམ་གྱིས་འཁོར་ཅེས་པའི་དོན་ཏོ། ། གཉིས་པ་ནི། གསུངས་ཅེས་པ་གཞིར་བཞག གང་གིས་ན་སྔར་བཞིན། གང་ན་སེམས་དེ་ཉིད་མྱ་ངན་འདས་པ་མཆོག་ཏུའོ། ། ཚུལ་ཇི་ལྟར་ན། རང་བཞིན་འོད་གསལ་རྟོག་ལས་རྣམ་པར་གྲོལ། །
འདོད་ཆགས་ལ་སོགས་དྲི་མས་གོས་བྲལ་བའི། ། གཟུང་བ་དང་ནི་འཛིན་མེད་སེམས་དཔའ་མཆོག ཅེས་པའི་དོན་རང་བཞིན་འོད་གསལ་ཅེས་པས་རང་བཞིན་གྱི་རྣམ་པར་དག་པ། རྣམ་པར་གྲོལ་ཅེས་པ་གློ་བུར་གྱི་དྲི་མས་ཀྱང་དག་པ་དེ་ཉིད་མྱ་ངན་ལས་འདས་པའི་དོན་དུའོ། ། ཅེས་པའོ། ། གསུམ་པ་ནི། དོན་དམ་པར་ན་འཁོར་བ་དང་མྱ་ངན་ལས་འདས་པ་དབྱེར་མེད་ཅིང་ཟུང་དུ་འཇུག་པའི་ཕྱིར། བསམ་གྱིས་མི་ཁྱབ་པའི་ཡེ་ཤེས་འདི་མ་རྟོགས་པ་ལས་གཞན་དུ་འཁོར་བ་ཅུང་ཟད་ཡོད་པ་མ་ཡིན་ཏེ། དེའི་རྒྱུ་མཚན། དེ་མ་རྟོགས་པས་མ་རིག་པ།
དེ་ལས་ལས་ཉོན།

དེ་ལས་སྡུག་བསྔལ་ཕུང་པོ་དུ་མ་འབྱུང་བའི་མཚན་ཉིད་དམ་རྒྱུར་གྱུར་པའི་ཕྱིར། གཞན་ཡང་བསམ་གྱིས་མི་ཁྱབ་པའི་ཡེ་ཤེས་དེ་རྟོགས་པ་ལས་གཞན་དུ་མྱ་ངན་ལས་འདས་པའི་འགྲོ་བ་ཡོད་པ་མ་ཡིན་ཏེ། དེའི་རྒྱུ་མཚན། དེ་རྟོགས་ན་ནི་མ་རིག་པ་འགག དེས་ལས་ཉོན་འགག དེས་སྡུག་བསྔལ་གྱི་ཕུང་པོ་འགག་པས་བདེ་བ་མཐའ་ཡས་འབྱུང་བའི་རྒྱུར་འགྱུར་བའི་ཕྱིར་རོ། ། གཉིས་པ་དེ་ཇི་ལྟར་བསྒོམ་པའི་ཚུལ་ནི། འབད་པས་དཔྱད་ཅེས་པ་ཁྱད་པར་གྱི་གཞིར་བཞག གང་ན་སེམས་དེའི་རང་བཞིན་ནོ། ། ཚུལ་ཇི་ལྟར་ན་མཚན་མར་འཛིན་པའམ་བདེན་པར་ཞེན་པའི་དངོས་པོ་མེད་པར་བྱས་ཤིང་བསམ་གྱིས་མི་ཁྱབ་པའི་དོན་ལ་རྩེ་གཅིག་ཏུ་ཡིད་བརྟན་པར་བྱས་ནས་སོ། ། དགོས་པ་ཅིའི་དོན་དུ་ན་སེམས་མ་རྟོགས་པའི་དབང་གིས་བྱུང་བའི་འཁོར་བའི་སྡུག་བསྔལ་མ་ལུས་ཟད་པར་འདོད་པ་དང་།
སེམས་རྟོགས་པ་ལས་རྫོགས་སངས་རྒྱས་ཀྱི་བདེ་མཆོག་ཐོབ་པར་འདོད་པའི་སྒོ་ནས་སོ། ། གསུམ་པ་དེ་ལྟར་བསྒོམས་པས་འབྲས་བུ་འགྲུབ་པའི་ཚུལ་ནི། སྡུག་བསྔལ་ཕུང་པོ་དུ་མའི་མཚན་གྱུར་པ། ། འདི་ལས་གཞན་དུ་ཅུང་ཟད་ཡོད་མ་ཡིན། ། ཅེས་པ་ལ་འཕྲོས་ནས་འཁོར་བར་འཁྱམ་པའི་རྒྱུ་ནི་གང་། རྐྱེན་ནི་གང་ཞེ་ན། སྒྲིབ་པ་ཅེས་པ་ཁྱད་པར་གྱི་གཞིར་བཞག གང་ན་སྐྱེ་དགུའི་ཡིད་དོ། ། གང་གིས་ན་རྣམ་པར་རྟོག་པའི་མུན་པའམ་མཚན་མར་འཛིན་པའི་སྒྲིབ་གཡོགས་ཀྱི་ཡོལ་བ་སྟུག་པོས་སོ། ། གང་གི་ཚེ་ན་ཇི་སྲིད་མཚན་མ་དང་རྣམ་པར་རྟོག་པས་བསྒྲིབ་པ་དེ་སྲིད་དོ། །
དེ་ལས་ཅིར་འགྱུར་ཞེ་ན། སྐྱེ་རྒ་ན་འཆི་ལ་སོགས་པ་སྡུག་བསྔལ་མཐའ་ཡས་སོ། ། མདོར་ན། སེམས་ཉིད་མ་རྟོགས་པའི་དབང་གིས་འཁོར་བར་འཁྱམས་ཅེས་པའི་དོན་ཏོ། ། ཡང་། བདེ་བ་མཐའ་ཡས་འབྱུང་བའི་རྒྱུར་གྱུར་པ། ། དེ་ལས་གཞན་དུ་འགྲོ་བ་ཡོད་མ་ཡིན། ། ཅེས་པ་ལ་འཕྲོས་ནས་མྱ་ངན་ལས་འདས་པའི་བདེ་བ་འབྱུང་བའི་རྒྱུ་ནི་གང་། རྐྱེན་ནི་གང་ཞེ་ན། བྲལ་ཅེས་པ་གཞིར་བཞག
གང་ན་སྐྱེ་དགུའི་ཡིད་དམ་བསམ་གྱིས་མི་ཁྱབ་པའི་ཡེ་ཤེས་དེ་ནིའོ། ། གང་དང་གང་ན་མཚན་མ་དང་རྣམ་པར་རྟོག་པའི་མུན་པ་དང་ངོ་། ། གང་གི་ཚེ་ན་ཇི་སྲིད་མཚན་མ་དང་རྣམ་རྟོག་ལས་གྲོལ་བ་དེ་སྲིད་དོ། ། མདོར་ན་འཁོར་བའི་གནས་ལུགས་རྟོགས་པའི་རྗེས་དེ་ནས་སོ། ། དེ་ལས་ཅིར་འགྱུར་ཞེ་ན། བདེ་བ་རྒྱ་ཆེན་ཅེས་པ་སྟེ། གོང་དུ་རྫོགས་སངས་རྒྱས་ཀྱི་བདེ་མཆོག་ཐོབ་འདོད་པས་ཅེས་སོ། ། མདོར་ན་ཟག་བཅས་ཀྱི་བདེ་བ་ལས་མཆོག་ཏུ་གྱུར་པའམ་རྣམ་པར་ཐར་པ་ཅན་གྱི་བདེ་བ་ཅེས་པའི་དོན་ཏོ། ། ཐ་དད་མིན་ཅེས་པ་དབྱེར་མེད་དམ། ཟུང་འཇུག་སྟེ།
འཁོར་བའི་རྒྱུ་རྣམ་པར་རྟོག་པའི་སྒྲིབ་གཡོགས་དང་བྲལ་བ་ནི་སྤངས་པ་ཕུན་སུམ་ཚོགས་པ་ཡིན་ལ། དེ་ཉིད་ཀྱིས་ཟག་མེད་ཀྱི་བདེ་བ་དང་ལྡན་པ་ནི་རྟོགས་པ་ཕུན་སུམ་ཚོགས་པ་ཡིན་པས་སྤངས་རྟོགས་དབྱེར་མེད་ཅེས་པའི་དོན་ཏོ། ། དེ་ལྟར། རྣམ་རྟོག་ལས་གཞན་འཁོར་བ་ཞེས། ། བྱ་བ་འགའ་ཡང་ཡོད་མིན་པས། ། དེ་ཕྱིར་རྣམ་རྟོག་བྲལ་གྱུར་པས། ། ཁྱོད་ཉིད་གཅིག་པུ་མྱ་ངན་འདས། ། ཅེས་པ་དང་། བག་ཆགས་བྲལ་བ་བདེ་བ་ཉིད། ། བདེ་བ་སེམས་ནི་ཞི་བ་སྟེ། །
སེམས་ཞི་བས་ནི་རྨོངས་མི་འགྱུར། ། རྨོངས་མེད་དེ་ཉིད་རྟོགས་པའོ། ། མདོར་ན་སྲིད་ཞི་མཉམ་པའམ་འཁོར་འདས་དབྱེར་མེད་གཏན་ལ་འབེབས་པ་ནི། ལྟ་བའི་མཐར་ཐུག་ཡིན་ལ་དེ་ལྟར་ཉམས་སུ་མྱོང་བ་ནི་བསྒོམ་པའི་མཐར་ཐུག་ཡིན་ཞིང་དེ་ལྟར་མངོན་སུམ་དུ་རྟོགས་པ་ནི་འབྲས་བུའི་མཐར་ཐུག་ཡིན་པས་ཀུན་གྱི་མཐར་ཐུག་པའོ། ། སྒྲོན་གསལ་ལས་ཀྱང་། འོད་གསལ་བ་ནི་རབ་སྟོན་དང་། ། ཟུང་དུ་འཇུག་པ་རྟོགས་པ་དང་། ། རྣམ་པ་གཉིས་སུ་མཐའ་བཤད་དེ། ། མཐའ་ནི་དམུར་ཐུག་པ་ཡི་ཚིག ། ཅེས་གསུངས་པ་ལྟར་རོ། །
དམ་པ་རྣམས་ཀྱི་བསྟེན་པར་བྱ་བ་ན་འཕགས་པ་དགྱེས་པའོ། ། དེས་ན་རྟོག་པ་དེ་ཟད་ན་རང་གི་བྱ་བ་སྟེ། སོ་སོ་རང་གི་རིག་པའི་ཆོས་ཉིད། རྒྱས་པ་སྟེ་ཤིན་ཏུ་རྒྱས་ཤིང་གསལ་བར་འགྱུར་བ་དེས་འགྲོ་བ་ཐམས་ཅད་ཀྱང་བལྟ་སྟེ་དེ་ལྟར་མཐོང་བར་འགྱུར་ཞེས་བྱ་བའི་དོན་ཏོ། ། སྤྱི་དོན་གཉིས་པ་དོན་བསྡུས་ཏེ་བསྒོམ་པར་གདམས་པ་ནི། བསྒོམ་པར་བྱེད་ན་ཅེས་པ་གཞིར་བཞག གང་ན་དེ་ལྟར་སྔར་བསྟན་པའི་སྟོང་པ་དང་སྙིང་རྗེ་གཉིས་སུ་མེད་པའི་ལམ་ཡང་རྟོགས། དེ་བསྒོམ་པར་བྱ་བར་ཡང་རྟོགས་ཤིང་ཁོང་དུ་ཆུད་པའི་དོན་བསམ་གྱིས་མི་ཁྱབ་པའི་རྣལ་འབྱོར་རོ། ། གང་ཟག་གང་གིས་ན་ལྷའི་སྣང་བ་སྟེ་མཆོག་དབང་གསུམ་ཐོབ་པ་དང་། རང་གི་དམ་ཚིག་དང་།
བཟའ་བའི་དམ་ཚིག་ཤ་ལྔ་བདུད་རྩི་ལྔ། བསྲུང་བའི་དམ་ཚིག་རླུང་དང་བྱང་ཆུབ་ཀྱི་སེམས་དང་འགལ་བ་མཐའ་དག མི་འབྲལ་བའི་དམ་ཚིག་ལས་དང་ཡེ་ཤེས་ཀྱི་ཕྱག་རྒྱ་བསྟེན་པ་ལ་གནས་པས་དེ་ཁོ་ན་ཉིད་ལ་ངེས་པ་རྙེད་པའི་རྣལ་འབྱོར་པས་སོ། ། ཚུལ་ཇི་ལྟར་ན་སངས་རྒྱས་ཀྱིས་བྱིན་གྱི་བརླབས་པས་མཚོན་པ་ཅེས་པས་དེ་ཁོ་ན་བསྐྱེད་པར་བྱེད་པའི་ཐབས་དངོས་གཞི་བསྟན། སྔོན་དུ་རང་གི་ལྷའི་རྣལ་འབྱོར་གྱི་བྱ་སྟེ། ཅེས་པས་སྦྱོར་བ་འདུ་ཤེས་གསུམ་ལྡན་བསྟན། བསྐྱེད་པ་དང་དེ་མཚོན་པ་གནས་གསུམ་པོ་ནམ་མཁའ་ལྟ་བུར་འགྱུར་རོ། ། ཅེས་པས་དེ་ཁོ་ན་ཉིད་ཀྱི་ཡེ་ཤེས་དངོས་བསྟན། མདོར་ན་མཚོན་པ་ཅེས་པས་གང་མཚོན་པར་བྱ་བ་དོན་གྱི་ཡེ་ཤེས། གང་གིས་མཚོན་པར་བྱེད་པ་དཔེའི་ཡེ་ཤེས།
ཇི་ལྟར་མཚོན་པ་དེ་ཁོ་ན་ཉིད་ཀྱི་རྣལ་འབྱོར། དང་པོ་སངས་རྒྱས་ཀྱིས་ཅེས་པ་ཆོས་སྐུ་རང་བཞིན་གྱིས་ལྷུན་གྲུབ་དེ་ཁོ་ན་ཉིད་དོན་གྱི་ཡེ་ཤེས་བསྟན། བྱིན་གྱིས་བརླབས་པའི་མཚོན་པ་ཅེས་པས་རླུང་སེམས་བདག་བྱིན་གྱིས་བརླབས་པས་དེ་ཁོ་ན་ཉིད་ཉམས་སུ་མྱོང་བ་དཔེའི་ཡེ་ཤེས་བསྟན། གནས་གསུམ་པོ་ཅེས་པ་ཡེ་ཤེས་དེས་ཐམས་ཅད་ལ་རྒྱས་འདེབས་པ་བསྟན། གནས་གསུམ་པོ་རང་བཞིན་ལྷན་སྐྱེས་ལ་སྦྱར་ན་ཁམས་གསུམ། ཞུ་བདེ་ལྷན་སྐྱེས་ལ་སྦྱར་ན་ཞུ་བདེ་མི་རྟོག་པ་གསུམ་མམ་དགའ་བ་དང་པོ་གསུམ། ནམ་མཁའ་ལྟ་བུའི་དོན་སྔར་བཞིན། གང་གི་ཚེ་ན་རྣལ་འབྱོར་གྱི་ངེས་པ་བྱས་ནས་ཅེས་པ་དེ་ཁོ་ན་ཉིད་ལ་གཞན་དུ་མི་འགྱུར་བས་བཀའི་གནང་བ་རྙེད་པའི་རྗེས་ཐོགས་སུའོ། ། དགོས་པ་ཅིའི་དོན་དུ་ན་མཚོན་པར་བྱ་བ་སངས་རྒྱས་ཀྱི་ཡེ་ཤེས་མཆོག་གི་དངོས་གྲུབ་སྐྱེད་པར་བྱེད་པའི་དོན་དུའོ། ། འོ་ན་ཐུན་མོང་གི་དངོས་གྲུབ་སྤང་བར་བྱའམ་སྙམ་ན།
དེ་ཁོ་ན་ཉིད་ཀྱི་རྣལ་འབྱོར་པས་དེ་ཁོ་ན་ཉིད་ཀྱི་འགལ་རྐྱེན་དུ་འགྱུར་བས་སྤང་བར་བསྟན་པའི་ཕྱིར། མཚན་མ་དང་བཅས་པའི་ལག་པའི་ཕྱག་རྒྱ་དང་། སྔགས་དང་། སྐུ་གཟུགས་ཀྱི་ང་རྒྱལ་སྒོམ་པ་དང་། དམ་ཚིག་གིས་ཐུང་མོང་གི་དངོས་གྲུབ་སྐྱེད་པར་བྱེད་པ་ཡིན་ནོ། ། ཞེས་བྱ་བས་ཅི་ཞིག་བྱ། འོ་ན་བཅོམ་ལྡན་འདས་ཀྱིས་དེ་དག་གསུངས་པ་ཡིན་ན་ཅིའི་ཕྱིར་སྤང་སྙམ་ན། བཅོམ་ལྡན་འདས་ཀྱིས་ནི་དགོས་པ་རྣམ་པ་གསུམ་གྱི་ཕྱིར་གསུངས་ཏེ། བློ་གྲོས་དམན་པ་ཐུན་མོང་གི་དངོས་གྲུབ་ལ་གཟུད་པའི་ཕྱིར་གསུངས། ལས་དང་པོ་པ་དེ་ཁོ་ན་ཉིད་ལ་དྲང་བའི་ཕྱིར་གསུངས།
དེ་ཁོ་ན་ཉིད་རྟོགས་པ་རྣམས་ལ་གཞན་རྗེས་འཛིན་གྱི་སྤྱོད་པའི་ཕྱིར་དེ་ཉིད་ཀྱི་གྲོགས་སུ་གསུངས་པ་ལས་འདིར་དང་པོ་གཉིས་ཀྱི་སྒོ་ནས་སྤང་བར་བྱ་སྟེ། བདག་ནི་ཕྱག་རྒྱ་ཆེན་པོ་མཆོག་གི་དངོས་གྲུབ་འདོད་པ་ཡིན་ན། ཐུན་མོང་གི་དངོས་གྲུབ་ཀྱིས་རྒྱུད་འཆིང་བའི་རྒྱུ་ཉིད་ཡིན་པས་སྤང་ཅེས་པའོ། ། དེ་ལྟར་དངོས་པོ་ལ་མངོན་པར་ཞེན་པའི་སྒོ་ནས་སྤང་། མཆོག་ཏུ་འཛིན་པའི་སྒོ་ནས་སྤང་། དེ་ཁོ་ན་ཉིད་རྟོགས་པའི་འགལ་རྐྱེན་དུ་འགྲོ་བའི་སྒོ་ནས་སྤང་བ་སྟེ། དཔེར་ན། ཆུ་བརྒལ་བ་ན་གཟིངས་ལ་འཇུས་ནས་ཕ་རོལ་སོན་ནས་འདོར་བ་བཞིན་ནོ། ། ཡང་དེ་ཁོ་ན་ཉིད་རྟོགས་པ་རྣམས་ལ་ལམ་གྱི་གྲོགས་སུ་འགྱུར་ན་བསྟེན་པར་བྱ་བ་ཉིད་ཡིན་ཏེ། བདག་བྱིན་རླབས་ལས།
ལྟ་བ་ཐམས་ཅད་སྤང་བ་ཡི། ། བདག་བྱིན་བརླབ་པ་འདི་ཐོབ་ནས། ། ལས་རྣམས་ཐམས་ཅད་བྱ་བའམ། ། ཇི་ལྟར་འདོད་པ་བཞིན་དུ་རྒྱུ། ། མཆོད་རྟེན་ལས་ནི་མི་བྱ་ཞིང་། ། གླེགས་བམ་བཀླག་པར་མི་བྱ་སྟེ། ། བདག་བྱིན་བརླབ་པའི་རིམ་ཉིད་ཀྱིས། ། བྱ་བ་དང་ནི་བཀླག་པའང་། ། ཞེས་བྱ་བ་ལ་སོགས་པ་གསུངས་པ་ལྟ་བུའོ། ། གལ་ཏེ་དེ་ལྟར་ན་འོག་ནས་འཆད་པར་འགྱུར་བའི་བསྐྱེད་པའི་རིམ་པ་སྟོན་པའི་གཞུང་རྣམས་དགོས་པ་མེད་པར་འགྱུར་ཏེ།
ལག་པའི་ཕྱག་རྒྱ་དང་། སྔགས་དང་། སྐུ་གཟུགས་ཀྱི་ང་རྒྱལ་བསྒོམ་པ་དང་། དམ་ཚིག་གིས་ཐུན་མོང་གི་དངོས་གྲུབ་སྐྱེད་པར་བྱེད་པ་ཡིན་ནོ་ཞེས་བྱ་བས་ཅི་ཞིག་བྱ་ཅེས་གསུངས་པའི་ཕྱིར་ཞེ་ན། སྐྱོན་མེད་དེ། ལས་དང་པོ་པ་ཐུང་མོང་གི་དངོས་གྲུབ་ལ་འཇུག་པར་བྱ་བའི་ཕྱིར་བསྐྱེད་པའི་རིམ་པ་བསྟན་ཏེ། སྐུ་གཟུགས་ཀྱི་ང་རྒྱལ་བསྒོམ་པ་དང་། དམ་ཚིག་གིས་ཐུང་མོང་གི་དངོས་གྲུབ་སྐྱེད་པར་བྱེད་པ་ཡིན་ནོ་ཅེས་གསུངས་པའི་ཕྱིར་རོ། ། ཡང་མཆོག་གི་དངོས་གྲུབ་ལའང་དེ་ཁོ་ན་ཉིད་ཀྱི་གྲོགས་སུ་འགྱུར་ཞིང་ཐ་མལ་གྱི་རྣམ་པར་རྟོག་པ་སྤང་བའི་ཕྱིར། རྫོགས་པའི་རིམ་པའི་ཐོག་མར་བསྐྱེད་རིམ་བསྒོམ་པ་བསྟན་ཏེ།
སྔོན་དུ་རང་གི་ལྷའི་རྣལ་འབྱོར་གྱི་བྱ་སྟེ་ཅེས་གསུངས་པའི་ཕྱིར་རོ། ། དེ་ཁོ་ན་ཉིད་རྟོགས་ནས་རྣམ་པ་ཐམས་ཅད་དུ་བསྒོམ་པར་བྱ་བ་ནི་མ་ཡིན་ཏེ། གཞུང་ཐམས་ཅད་སྤངས་ནས་ཅེས་གསུངས་པའི་ཕྱིར་རོ། ། གཞུང་ནི་ལག་པའི་ཕྱག་རྒྱ་ལ་སོགས་པ་གཏན་ལ་འབེབས་པའི་གཞུང་ངོ་། ། མདོར་ན་མཚན་མའི་རྣམ་པ་སྟོན་པ་གང་དང་གང་ངོ་། ། དེ་ལྟར་སྤངས་ནས་དེ་ཁོ་ན་ཉིད་བསྒོམ་པ་བསྡུས་ཏེ་བསྟན་པ་ནི། གོམས་པར་བྱའོ་ཅེས་པ་གཞིར་བཞག གང་ལ་ན་བསམ་གཏན་གྱི་རྣལ་འབྱོར་རོ། ། དེ་ཁོ་ན་ཉིད་ཀྱི་ཡེ་ཤེས་དེ་ལའོ། ། དེ་ཉིད་ཀྱང་གང་ཞེ་ན།
ཐོབ་པའི་གནས་ཀྱིས་ཅེས་པ་བཀའི་གནང་བ་ཐོབ་ཅིང་རང་གི་དམ་ཚིག་ལ་གནས་པ་སྟེ། བསམ་གྱིས་མི་ཁྱབ་པའི་དོན་བསྒོམ་པའི་ཐབས་སོ། ། ཚུལ་ཇི་ལྟར་ན་རང་རིག་པ་ཙམ་ལ་སྤྲོ་བའི་ཚུལ་གྱིས་སོ། ། དུས་ཇི་སྲིད་ན་ཉིན་མཚན་དུ་རྒྱུན་མི་ཆད་པར་བརྩོན་པའི་སྒོ་ནས་སོ། ། དཔལ་བརྟག་པ་གཉིས་པ་ལས་ཀྱང་། ཆུ་བོའི་རྒྱུན་ནི་རབ་འབབ་དང་། ། མར་མེའི་རྩེ་མོ་རབ་བཅིངས་ལྟར། ། རྟག་ཏུ་དེ་ཉིད་རྣལ་འབྱོར་གྱིས། ། ཉིན་དང་མཚན་དུ་མཉམ་པར་བཞག ཅེས་གསུངས་པ་ལྟར་རོ། །
གཉིས་པ་ཕྱག་རྒྱའི་ལམ་བསྒོམ་པ་ལ་གཉིས། ཕྱག་རྒྱའི་ལམ་བསྒོམ་པའི་ཚུལ་རྒྱས་པར་བཤད་པ་དང་། དོན་བསྡུས་ཏེ་བསྟན་པའོ། ། དང་པོ་ལ་གཉིས། ཕྱག་རྒྱ་བསྟེན་པའི་ཚུལ་དང་། དེའི་དམ་ཚིག་གོ ། དང་པོ་ལ་གསུམ། དངོས་ཀྱི་ཕྱག་རྒྱ་བསྟེན་པའི་ཚུལ། ཡེ་ཤེས་ཀྱི་ཕྱག་རྒྱ་བསྟེན་པའི་ཚུལ། དངོས་ཀྱི་ཕྱག་རྒྱ་མཚན་ཉིད་དང་ལྡན་པ་མ་རྙེད་ན་གང་ལ་གོམས་པར་བྱ་བའོ། །
དང་པོ་ནི། བསྒོམ་པར་བྱེད་དེ་ཅེས་པ་གཞིར་བཞག གནས་གང་དུ་ན་རིའི་རྩེ་མོ་དང་ཞི་བའི་གནས་དང་། པདྨའི་ཚལ་དང་། རྒྱལ་པོའི་ཚལ་དང་། དབེན་པ་དང་། ཐམས་ཅད་མཁྱེན་པའི་གནས་དང་། རང་གི་ཁྱིམ་འམ། སེམས་ལ་མངོན་པར་འདོད་པ་ཐམས་ཅད་མཁྱེན་པས་བསྔགས་པ་འདིའི་ནང་དུ་གང་དང་གང་གི་གནས་དེར་གནས་ཤིང་ངོ་། ། གང་ཟག་གང་གིས་ན་སྔགས་ཤེས་པ་སྟེ།
ཤེས་རབ་ཡེ་ཤེས་ཀྱི་དབང་གི་ལམ་དཀྱིལ་འཁོར་འཁོར་ལོའི་གདམས་ངག་ལ་མཁས་པས་སོ། ། ཡང་ན། གོང་དུ་གསུངས་པའི་དེ་ཁོ་ན་ཉིད་ཀྱི་རྣལ་འབྱོར་པས་སོ། ། བསམ་པ་ཇི་ལྟ་བུས་ན་སྤྲོ་བ་དང་ལྡན་པ་སྟེ། རང་རིག་པ་ཙམ་ལ་སྤྲོ་བས་སོ། ། དོན་གང་ན་འཆད་པར་འགྱུར་བའི་ཕྱག་རྒྱའི་རྣལ་འབྱོར་རོ། ། གྲོགས་གང་ན་རྟེན་ཤེས་རབ་མའོ། ། དེ་ཡང་དངོས་སུ་ཅེས་པ་ལས་ཀྱི་ཕྱག་རྒྱའོ། ། དེའི་མཚན་ཉིད་ནི་རིགས་དང་། ཡོན་ཏན་དང་སྦྱངས་པའི་སྒོ་ནས་ལྷན་སྐྱེས་སྐྱེ་བའི་རྟེན་དུ་གྱུར་པས་བཟང་མོའོ། །
དགོས་པ་ཅིའི་དོན་དུ་ན་ཡང་དག་པར་རྫོགས་པའི་བྱང་ཆུབ་སྦྱིན་པར་བྱེད་པའི་དོན་དུའོ། ། དེའི་ཕྱིར་སྤང་བར་མི་བྱ་སྟེ་ཐབས་དང་ཤེས་རབ་སྙོམས་པར་འཇུག་པའི་ཐབས་ལས་དཔེའི་ཡེ་ཤེས་སྐྱེ་ལ། དེ་ལས་དོན་གྱི་ཡེ་ཤེས་ཀྱི་དངོས་གྲུབ་སྟེར་ཞིང་སངས་རྒྱས་ཉིད་སྔོན་དུ་ཐོབ་པར་འགྱུར་བའི་ཕྱིར་རོ། ། འོ་ན་ཤེས་རབ་མ་སྤངས་པ་དང་ཕྱག་རྒྱའི་རྣལ་འབྱོར་མ་བསྒོམས་ན་ཉེས་དམིགས་ཇི་ལྟ་བུ་ཞེ་ན། ཐབས་དང་ཤེས་རབ་མ་གཏོགས་པར་སངས་རྒྱས་ཉིད་མངོན་དུ་ཐོབ་པར་མི་འགྱུར་རོ། ། ཅེས་དང་། ཕྱག་རྒྱ་རེ་རེ་དང་ལྡན་པ་འདི་མ་གཏོགས་པར་དངོས་གྲུབ་སྟེར་བར་མི་འགྱུར་རོ། ། ཅེས་དང་། མཉམ་པར་སྦྱོར་བ་ལས་གཞན་དུ་ནི་འགྲུབ་པར་མི་འགྱུར་རོ། ། ཅེས་པ་རྣམས་རིམ་པ་བཞིན་ནོ། །
ཤེས་རབ་ཅེས་པ་དང་། ཕྱག་རྒྱ་རེ་རེ་དང་ལྡན་པ་ཅེས་པ་ལ་འཕྲོས་ནས། གདབ་པར་བྱ་བའི་ཕྱག་རྒྱ་ནི་དུ། འདེབས་བྱེད་རིགས་ཀྱི་བདག་པོ་ནི་དུ། གདབ་ཚུལ་ནི་གང་ཞེ་ན། དེ་ཕྱིར་ཡེ་ཤེས་བསྐྱེད་པ་ཡི། ། ཕྱག་རྒྱ་བཞི་ནི་སྦྱར་བར་བྱ། ། ཅེས་པས་མདོར་བསྟན། གཏི་མུག་དམ་ཚིག་ཕྱག་རྒྱ་སྟེ། ། ཞེ་སྡང་ཕྱག་རྒྱ་ཆེན་པོར་བརྗོད། །
ཕྲག་དོག་ལས་ཀྱི་ཕྱག་རྒྱ་སྟེ། ། འདོད་ཆགས་ཆོས་ཀྱི་ཕྱག་རྒྱ་བདག ཅེས་པས་རྒྱས་པར་བཤད། དེ་ལ་གཏི་མུག་དང་། ཞེ་སྡང་དང་། ཕྲག་དོག་དང་འདོད་ཆགས་བཞི་ནི་སྦྱང་གཞི་སྟེ། གདབ་པར་བྱ་བ་ཡིན་ལ་དེ་དག་གནས་གྱུར་པའི་ཡེ་ཤེས་བཞི་དང་། རྣམ་སྣང་། མི་བསྐྱོད། དོན་ཡོད།
དཔག་མེད་བཞི་ནི་སྦྱོང་བྱེད་དམ་སྦྱངས་འབྲས་ཏེ། རིགས་ཀྱི་བདག་པོ་འདེབས་བྱེད་ཡིན་ཞིང་དེ་དག་རིམ་པ་བཞིན་ཕྱག་རྒྱ་བཞི་དང་སྦྱར་རོ། ། དེ་བཞིན་དུ་གདབ་བྱ་བྲམ་ཟེ་མོ། གཡུང་མོ། གདོལ་པ་མོ། གར་མ་བཞིའང་། སྤྱན་མ་དང་། མཱ་མ་ཀི་དང་། གོས་དཀར་མོ་དང་། སྒྲོལ་མར་བསྐྱེད་པ་ལ་ཕྱག་རྒྱ་བཞི་དང་སྦྱར་ཏེ།
བརྟག་པ་དང་པོར། སྤྱན་མ་ལས་ཀྱི་ཕྱག་རྒྱ། མཱ་མ་ཀི་ཆོས་ཀྱི་ཕྱག་རྒྱ། སྒྲོལ་མ་དམ་ཚིག་གི་ཕྱག་རྒྱ། གོས་དཀར་མོ་ཕྱག་རྒྱ་ཆེན་མོ་དང་སྦྱར། དེ་བཞིན་དུ་སྦྱང་གཞི་དེ་དང་གནས་གྱུར་པ་དེ་དང་དེའི་རྒྱས་བཏབ་པ་ལས་བྱུང་བའི་མེ་ལོང་། ཆོས་དབྱིངས། མཉམ་ཉིད། བྱ་བ་ནན་ཏན། སོ་སོར་རྟོག་པའི་ཡེ་ཤེས་བཞི་རིམ་པ་བཞིན་ཕྱག་རྒྱ་བཞི་དང་སྦྱར།
དེའི་ཤུགས་ལས་དགའ་བ་བཞི་ཕྱག་རྒྱ་བཞི་དང་སྦྱར་ཏེ་སྤྲོ་བར་བྱའོ། ། དེ་ལ་སེར་སྣ་ཕྲག་དོག་གི་ཁོངས་སུ་བསྡུ། མཉམ་ཉིད་བྱ་གྲུབ་ཀྱི་ཁོངས་སུ་བསྡུ། རིན་ཆེན་སྒྲོལ་མ་དམ་ཚིག་སྒྲོལ་མའི་ཁོངས་སུ་བསྡུ། རིན་འབྱུང་དོན་གྲུབ་ཀྱི་ཁོངས་སུ་བསྡུས་ནས་རིགས་བཞི་དང་ཕྱག་རྒྱ་བཞི་སྦྱར་བའོ། ། དེ་ལ་ཕྱག་རྒྱའི་དོན་ནི། རྡོ་རྗེ་འདིས་ནི་གདབ་པ་ཉིད། ། དེས་ན་ཕྱག་རྒྱར་བརྗོད་པར་བྱ། ། ཅེས་སོགས་སྐབས་འདིར་སྦྱར་བར་བྱའོ། ། ཚུལ་ཇི་ལྟར་ན་དེ་ལྟར་གདབ་བྱ།
འདེབས་བྱེད། རྒྱས་བཏབ་པའི་ཡེ་ཤེས་རྣམས་ཕྱག་རྒྱ་བཞི་དང་སྦྱར་ཏེ། སོ་སོར་ངེས་པར་བྱས་ནས། འདེབས་ཚུལ་ནི་ཡོ་གི་ཅེས་པ། རྣལ་འབྱོར་ཕྱག་རྒྱ་སྣ་ཚོགས་འདི་བསྐྱེད་ནས། ། ཅེས་པ་བྲམ་ཟེ་མོ་ལ་སོགས་པ་སྤྱན་མ་ལ་སོགས་པར་བསྐྱེད་པ་དང་རྣལ་འབྱོར་པ་རྣམ་སྣང་ལ་སོགས་པར་བསྐྱེད་པ་ལྷའི་འདུ་ཤེས། དེ་བཞིན་དུ་སྔགས་ཀྱི་འདུ་ཤེས་དང་། ཆོས་ཀྱི་འདུ་ཤེས་གསུམ་སྔོན་དུ་འགྲོ་བས་རྟེན་རིག་མ་སྟེ་ལས་ཀྱི་ཕྱག་རྒྱ་མ། བརྟེན་པ་ལྷན་ཅིག་སྐྱེས་པའི་ཡེ་ཤེས་བཟའ་ཞིང་ཉམས་སུ་མྱོང་བར་བྱའོ། ། ཅེས་མདོར་བསྟན་ནས་དེ་ཉིད་རྒྱས་པར་བཤད་པ་ནི།
དེ་ལ་གདབ་བྱ་ཕྱག་རྒྱ་དང་། འདེབས་བྱེད་རྣལ་འབྱོར་པ། གཉིས་ཀ་ཡང་ལྷའི་གཟུགས་སུ་སྔོན་དུ་བསམས་ནས་གཏི་མུག་ལས་ཞི་བའི་ལས་བྱེད་པའི་དོན་དུ་རང་རྣམ་སྣང་དང་། བྲམ་ཟེ་མོ་ལ་སོགས་པ་སྤྱན་མར་བསྐྱེད་པ་དང་། ཁྲོ་བ་ལས་མ་རུངས་པ་བྱེད་པའི་དོན་དུ་རང་མི་བསྐྱོད་པ་དང་། གཡུང་མོ་ལ་སོགས་པ་མཱ་མ་ཀིར་བསྐྱེད་པ་དང་། འདོད་ཆགས་ལས་ཆགས་པའི་ལས་བྱེད་པའི་དོན་དུ་རང་འོད་དཔག་མེད་དང་། གར་མ་ལ་སོགས་པ་གོས་དཀར་མོར་བསྐྱེད་ནས་འདུ་ཤེས་གསུམ་མངོན་དུ་འགྲོ་བས་དེ་དང་དེའི་དངོས་གྲུབ་བམ། ཡེ་ཤེས་བསྐྱེད་པར་བྱེད་དོ། ། དེ་ལྟར་སྐུ་གསུང་ཐུགས་ཀྱི་དབྱེ་བས་ལྷའི་རྣལ་འབྱོར་ནི་གསུམ་དུ་བསྡུ་ལ།
དེའི་དོན་ཏེ། ཅེས་པ་ཡེ་ཤེས་ལྔའི་དབང་གིས་རབ་ཏུ་བྱེད་པ་ཅེས་པ་གསུམ་ལས། ཡོན་ཏན་དང་ཕྲིན་ལས་ཀྱིས་ཕྱེ་ན། སྦྱང་གཞི་ཉོན་མོངས་པ་ལྔ། མཚོན་བྱེད་ཡེ་ཤེས་ལྔ། གདབ་བྱ་ཕྱག་རྒྱ་ལྔ། འདེབས་བྱེད་རིགས་ལྔ་པོ་འདི་རྣམས་ཀྱིས་རྒྱལ་བ་རྣམ་སྣང་ལ་སོགས་པ་རྣམས་ཀྱི་དངོས་གྲུབ་སྐྱེད་པར་བྱེད་པ་ཡིན་ནོ། ། དུས་ཇི་སྲིད་བསྒོམ་པར་བྱེད་ན། སྔ་དྲོ་དང་། ཉི་མའི་མཐའ་དང་།
ཉི་མ་ཕྱེད་དང་། ནམ་ཕྱེད་ཀྱི་དུས་སུའང་ཕྱག་རྒྱའི་རྣལ་འབྱོར་བྱའོ། ། གཉིས་པ་ཡེ་ཤེས་ཀྱི་ཕྱག་རྒྱ་བསྟེན་པའི་ཚུལ་ནི། དེ་ལྟ་བུའི་ཕྱག་རྒྱའི་རྣལ་འབྱོར་དེའང་རྣལ་འབྱོར་བདག་ཉིད་ཀུན་ནས་དཀྲིས་པ་ཤས་ཆེ་བ་དང་། ལང་ཚོ་རྒྱས་ཤིང་སྤྲོས་པ་དང་བཅས་པ་དང་། དབེན་པའི་གནས་སྐྱེ་བོ་མི་མོས་པ་མེད་པར་ནི་དངོས་སུ་བསྟེན་པར་བྱའོ། ། བསྟན་པ་ལ་སྨོད་པ་ལ་སོགས་པའི་གནས་དང་། འདོད་པ་ཤས་ཆུང་བ་དང་། ལང་ཚོ་རྒུད་པ་ལ་སོགས་ནི་ཤིན་ཏུ་སྤྲོས་པ་མེད་པ་ཡེ་ཤེས་ཀྱི་ཕྱག་རྒྱ་བསྟེན་པར་བསྟན་པའི་ཕྱིར། དེ་ལྟར་དངོས་ཀྱི་ཕྱག་རྒྱ་རྣམ་པ་ཐམས་ཅད་དུ་བསྟེན་ནམ་ཞེ་ན་མ་ཡིན་ཏེ།
དེ་ལ་ལྷག་པར་མོས་པ་སྔོན་དུ་བྱའོ། ། ཅེས་པ་གཞིར་བཞག གང་ལ་ན་རང་གི་སེམས་ལའོ། ། ཚུལ་ཇི་ལྟར་ན་རང་གི་སེམས་འབའ་ཞིག་ཏུ་དེ་བསམས་པས་ཅེས་པས་སྙིང་ཁ་ནས་སྤྲུལ་པའི་ཡེ་ཤེས་ཀྱི་ཕྱག་རྒྱའི་རྣལ་འབྱོར་དང་ལྡན་པས་སོ། ། གང་ཟག་གང་གིས་ན་དེ་ཁོ་ན་ཉིད་ཀྱི་རྣལ་འབྱོར་པས་སོ། ། དགོས་པ་ཅིའི་དོན་དུ་ན་བསྟན་པ་ལ་སྨོད་པའི་འཇིགས་པ་དང་། སྐྱེ་བོ་གདུག་པའི་ནང་དུ་གནས་པའི་ཚེ་གསང་བ་སྒྲོགས་པ་ལ་སོགས་པའི་ཉེས་པ་མི་འབྱུང་བའི་དོན་དུའོ། ། མདོར་ན་བསྒྲུབ་བར་བྱའོ། ། ཅེས་པ་གཞིར་བཞག གང་ན་དངོས་དང་ཡེ་ཤེས་ཀྱི་ཕྱག་རྒྱའི་རྣལ་འབྱོར་འདིའོ། །
ཚུལ་ཇི་ལྟར་ན་བརྩོན་འགྲུས་ཀྱི་འབད་པས་སོ། ། གང་གིས་ན་རྣལ་འབྱོར་པས་སོ། ། ཡང་ཅེས་པ་དངོས་ཀྱི་ཕྱག་རྒྱ་ལ་བསྟེན་པར་མ་ཟད་ཅེས་པའོ། ། ཅིའི་དོན་དུ་ན་གང་ཞིག་ཕྱག་རྒྱ་ལ་བསྟེན་ནས་ཡེ་ཤེས་བསྐྱེད་པའམ་དངོས་གྲུབ་བསྒྲུབ་པའི་དོན་དུའོ། ། གསུམ་པ་དངོས་ཀྱི་ཕྱག་རྒྱ་མཚན་ཉིད་དང་ལྡན་པ་མ་རྙེད་ན་གང་ལ་གོམས་པར་བྱ་བ་ནི། ཤེས་རབ་རིགས་དང་མཐུན་པའམ་ལོ་གྲངས་དང་མཐུན་པ་མ་རྙེད་ན། བྱོལ་སོང་ནི་ཏིར་རི་ཀ་སྟེ་དེ་ནི་ལོགས་མ་ཞེས་བྱ་བར་འགྲོ་བས་རིགས་གཞན་པའམ་ལང་ཚོ་གཞན་པའང་བསྟེན་ཅེས་པའི་དོན་ཏོ། ། ཡང་ན་ཤེས་རབ་མིའི་བུ་མོ་སྔོན་དུ་མ་རྙེད་ན་མི་ལས་ལོགས་མ་སྟེ། ལྕགས་ཀྱུ་ཞགས་པ་ལ་སོགས་པས་ལྷའི་བུ་མོ་ལ་སོགས་པའང་བཀུག་ལ་བསྟེན་ཞེས་བྱའོ། ། འདི་ལ་བླ་མ་ཁ་ཅིག་ན་རེ་དམ་ཚིག་མི་ཉམས་པའི་དོན་དུ་བྱོལ་སོང་ཉིད་ཀྱི་ཉེར་གནས་ལ་ལོ་གཅིག་ལ་སྲིན་ལག་རེག་པ་ཙམ་བྱ་བ་ཡིན་ནོ། །
ཞེས་ཀྱང་གསུང་ངོ་། ། གཉིས་པ་དེའི་དམ་ཚིག་ལ་གཉིས། དམ་ཚིག་དངོས་དང་། ཉམས་ན་བཅོས་པའི་ཐབས་སོ། ། དང་པོ་ནི། གལ་ཏེ་རེག་པར་མི་བྱེད་ན་ཅེས་པ་གཞིར་བཞག གང་ལ་ན་རྟེན་པདྨ་འཛིན་པ་ལའོ། ། གང་གིས་ན་ཕྱག་རྒྱའི་རྣལ་འབྱོར་པས་སོ། ། དེ་ཁོ་ན་ཉིད་ཀྱི་ཡེ་ཤེས་བསྐྱེད་པའི་སྔོན་དུ་ཉི་མ་རེ་རེའམ་ཟླ་བ་རེ་རེའམ་ལོ་ལའོ། ། དགོས་པ་ཅིའི་དོན་དུ་ན་དེ་ལྟར་ལས་དང་ཡེ་ཤེས་ཀྱི་ཕྱག་རྒྱ་ལ་བརྟེན་ནས་གང་ཞིག་ཡང་དག་པར་རྫོགས་པའི་བྱང་ཆུབ་སྦྱིན་པར་བྱེད་པའམ་དེ་ཁོ་ན་ཉིད་ཀྱི་དངོས་གྲུབ་སྟེར་བའི་དོན་དུའོ། །
རེག་པར་མི་བྱེད་པའི་ཉེས་དམིགས་ནི། ཤེས་རབ་ཡེ་ཤེས་ཀྱི་མི་འབྲལ་བའི་དམ་ཚིག་ཉམས་པར་འགྱུར་རོ། ། དེ་ལས་ཅིར་འགྱུར་ཞེ་ན། དམ་ཚིག་ཉམས་པས་རྣལ་འབྱོར་པ་བག་མེད་པར་སྐྱེ་བར་འགྱུར་ཏེ། དེའི་རྒྱུ་མཚན་དེ་ཁོ་ན་ཉིད་མ་རྟོགས་ན་མ་རིག་པ་དང་། སྲེད་པས་ཉོན་མོངས་པ་འཕེལ་བའི་ཕྱིར་རོ། ། གཉིས་པ་ཉམས་ན་བཅོས་པའི་ཐབས་ནི། བཟུང་བར་བྱ་སྟེ་ཅེས་པ་གཞིར་བཞག གང་ན་སྡོམ་པའོ། ། གང་གིས་ན་གོང་གི་རྣལ་འབྱོར་པས་སོ། །
གང་གི་ཚེ་ན་སླར་ཡང་ངོ་། ། དགོས་པ་ཅིའི་དོན་དུ་ན་དམ་ཚིག་གསོ་བའི་དོན་དུའོ། ། དམ་ཚིག་སོར་ཆུད་པས་སླར་ཡང་དེ་ཁོ་ན་ཉིད་ཀྱི་ཡེ་ཤེས་བསྐྱེད་པ་དེའི་ཕྱིར་རོ། ། སྡོམ་པ་ཉིད་གང་ཞེ་ན། ཀུན་གྱི་སྡོམ་པ་དང་ལྡན་ཞིང་ཅེས་པ་ཐུན་མོང་གི་སྡོམ་པ་དང་བྱང་ཆུབ་སེམས་དཔའི་དམ་ཚིག་བླང་བར་བྱས་ནས་ཅེས་པ་ཐུན་མོང་མ་ཡིན་པའི་སྡོམ་པའོ། ། ཐུང་མོང་གི་སྡོམ་པ་ནི་སོ་ཐར་བྱང་སེམས་རིགས་ལྔའི་སྡོམ་པ་རྣམས་སོ། ། ཐུན་མོང་མ་ཡིན་པ་ནི། སྤྱིར་དབང་བཞི། ཁྱད་པར་ཤེས་རབ་ཡེ་ཤེས་ཀྱི་དམ་ཚིག་གོ ། ཚུལ་ཇི་ལྟར་ན་ཕྱིས་དམ་ཚིག་ཉམས་པར་མི་བྱེད་པར་དེ་ཁོ་ན་ལ་གནས་པས་ཕྱག་རྒྱའི་རྣལ་འབྱོར་བྱའོ། །
གཉིས་པ་ཕྱག་རྒྱའི་རྣལ་འབྱོར་དོན་བསྡུས་ཏེ་བསྟན་པ་ནི། བསྒོམ་པར་བྱའོ། ། ཅེས་པ་གཞིར་བཞག གང་གིས་ན་གོང་གི་རྣལ་འབྱོར་པས་སོ། ། གང་ན་ཡང་དག་པར་སྦྱོར་བའི་རྣལ་འབྱོར་གྱིས་ཅེས་པས་ཕྱག་རྒྱའི་རྣལ་འབྱོར་རོ། ། ཐབས་གང་གིས་ན་འདི་སྐད་ཅེས་པ་ཨེ་ཝཾ་སྟེ། ཐབས་དང་ཤེས་རབ་བམ། སྒྲུབ་པ་པོ་དང་ཕྱག་རྒྱའམ་རྡོ་རྗེ་དང་པདྨ་བྱིན་གྱིས་རློབ་པའམ་ཞུ་བ་དང་བདེ་བའོ། ། དེ་ལ་གསང་བའི་ཉེ་བའི་རྫས་དང་ཅེས་པས་རྟེན་ཞུ་བ་བསྟན། སྔགས་ཅེས་པས་མཚན་རྟོག་ལས་ཡིད་སྐྱོབ་པས་ངོ་བོ་མི་རྟོག་པ་བསྟན།
རྒྱུད་ཉིད་ཀྱིས་ཅེས་པ་རང་རིག་པའམ་གསལ་བ་བསྟན། ཚུལ་ཇི་ལྟར་ན་བསམ་གྱིས་མི་ཁྱབ་པའི་གནས་སུ་ཅེས་པ་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོར། གནས་གསུམ་པོ་ཅེས་པ་ཁམས་གསུམ་མམ། དགའ་བ་དང་པོ་གསུམ་མམ། ཞུ་བདེ་མི་རྟོག་པ་གསུམ། རྩེ་གཅིག་པའི་ཚུལ་གྱིས་ཅེས་པ་དབྱེར་མེད་པའམ་རོ་གཅིག་པའི་ཚུལ་གྱིས་སོ། ། དགོས་པ་ཅིའི་དོན་དུ་ན་ཡང་དག་པར་རྫོགས་པའི་སངས་རྒྱས་རྟག་ཏུ་ཉེ་བར་འདུག་སྟེ། ཅེས་པ་ཆོས་ཀྱི་སྐུ་མངོན་དུ་བྱེད་པའི་དོན་དུའོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། དེ་ནས་ཐབས་དང་ཤེས་རབ་དོན་ཅེས་པ་ནས་གང་ཞིག་ཡང་རྣལ་འབྱོར་པ་བརྩོན་འགྲུས་ཀྱི་འབད་པས་རྣལ་འབྱོར་འདི་བསྒྲུབ་པར་བྱའོ་ཅེས་པའི་བར་དཔལ་བརྟག་པ་གཉིས་པའི་བརྟག་པ་དང་པོའི་ལེའུ་ལྔ་པ་དང་།
བརྒྱད་པར་མི་གསལ་བ་གསལ་བར་བྱེད། ཤེས་རབ་སྔོན་དུ་མ་རྙེད་ན་ཅེས་པ་ནས་ཕྱག་རྒྱའི་རྣལ་འབྱོར་བྱའོ་ཅེས་པའི་བར་རྡོ་རྗེ་མཁའ་འགྲོའི་ལེའུ་སོ་དྲུག་པ་དང་ཅུང་ཟད་ཚུལ་མི་འདྲ། སྤྱིར་དུ་ན་འདུས་པའི་བྱང་ཆུབ་ཀྱི་སེམས་ཀྱི་ལེའུ་དང་། རྡོ་རྗེ་གུར་གྱི་བྱང་ཆུབ་ཀྱི་སེམས་ལ་སོགས་ཏེ། རྣལ་འབྱོར་ཆེན་པོའི་རྒྱུད་ཀྱི་ལྟ་བའི་དོན་དང་རྫོགས་རིམ་དམིགས་པ་མེད་པ་དང་། དཀྱིལ་འཁོར་འཁོར་ལོའི་དོན་བསྒོམ་པའི་ཐབས་མཐའ་དག་གིས་གསལ་བྱེད་ཡིན་པས་སྤྱིའི་བཤད་པའི་རྒྱུད་ཡིན་ནོ། ། གཉིས་པ་རབ་ཏུ་བྱེད་པའི་མིང་ལ་མིང་དངོས། གཞུང་ཚད། རབ་ཏུ་བྱེད་པའི་གོ་རིམ་གསུམ། དང་པོ་ནི།
འཁོར་བའི་རྒྱ་མཚོ་འཇིགས་པ་ལས་ཅེས་པ་ནས་རྒྱས་པ་དེའི་འགྲོ་བ་ཡང་དག་ལྟ་ཅེས་པའི་བར་གྱིས་སྟོང་པ་དང་། སྙིང་རྗེ་ཟུང་དུ་འཇུག་པའི་མི་གནས་པའི་མྱ་ངན་ལས་འདས་པའི་དེ་ཁོ་ན་ཉིད་བསྒོམ་པ་སྟོན། དེ་ལ་སྙིང་རྗེས་ནི་ཐབས་ཀྱི་དོན་བསྒོམ་པ་གཙོ་བོར་བསྟན་ལ། སྟོང་པས་ནི་ཤེས་རབ་ཀྱི་དོན་བསྒོམ་པ་གཙོ་བོར་སྟོན། དེ་གཉིས་ཟུང་དུ་འཇུག་པས་ནི་དེ་ཁོ་ན་ཉིད་ཀྱི་རྣལ་འབྱོར་བསྒོམ་པ་བསྟན། དེ་ལྟར་དེ་ཁོ་ན་ཉིད་ཀྱི་རྣལ་འབྱོར་པས་ཅེས་པ་ནས་གནས་གསུམ་པོ་རྩེ་གཅིག་པའི་ཚུལ་གྱིས་བསྒོམ་པར་བྱའོ་ཅེས་པའི་བར་དཀྱིལ་འཁོར་འཁོར་ལོའི་ཕྱག་རྒྱའི་རྣལ་འབྱོར་བསྟན། དེ་ལས་ཐབས་ནི་རྣལ་འབྱོར་པ་ལྷར་བསྐྱེད་པ་བསྟན། རྡོ་རྗེ་བྱིན་གྱིས་བརླབ་པ་ལ་སོགས་པ་ཤེས་རབ་ནི་ཕྱག་རྒྱ་ལྷར་བསྐྱེད་པ་དང་། པདྨ་བྱིན་གྱིས་བརླབ་པ་ལ་སོགས་པ་ཁྱད་པར་དུ་ཐབས་ཞུ་བ། ཤེས་རབ་བདེ་བ།
དབྱེར་མེད་མི་རྟོག་པ། ཐབས་དགའ་བ། མཆོག་དགའ། ཤེས་རབ་དགའ་བྲལ། ཟུང་འཇུག་ལྷན་ཅིག་སྐྱེས་པའི་དགའ་བ། དེ་དག་གི་དོན་བསྒོམ་པ་ཞེས་བྱ་བའོ། ། གཉིས་པ་གཞུང་ཚད་ནི། ཤོ་ལོ་ཀ་ལྔ་བཅུ་ང་བཞིའོ། ། གོ་རིམ་ནི། བརྟག་པ་གཉིས་པ་སྟོན་པའི་སྐབས་ལས་རབ་ཏུ་བྱེད་པ་བཞི་ཡོད་པའི་གཉིས་པའོ།། །།
གཉིས་པ་རྫོགས་པའི་རྟེན་བསྐྱེད་པའི་རིམ་པ་ལ་གཉིས། བསྐྱེད་པའི་རིམ་པ་ཉིད་བསྒོམ་པའི་ཚུལ་དང་། དེའི་ཡན་ལག་བཟའ་བའི་དམ་ཚིག་གོ ། དང་པོ་ལ་གཉིས། བཤད་པར་དམ་བཅའ་བ་དང་། དོན་དངོས་སོ། དང་པོ་ནི། ཡང་དག་བཤད་ཅེས་པ་གཞིར་བཞག གང་ན་འཁོར་ལོ་ཐམས་ཅད་ཀྱི་རྣམ་པར་འཕྲུལ་པ་སྟེ། སྐྱེ་མེད་ལས་སྐྱེ་བའི་ཆོ་འཕྲུལ་དུ་འབྱུང་བ་བསྐྱེད་པའི་རིམ་པའོ། །
གང་གིས་ན་དཔལ་ལྡན་རྡོ་རྗེ་སེམས་དཔའ་སྟེ། བསྡུས་པའི་དཀྱིལ་འཁོར་གཙོ་བོ་རྟེན་དང་བརྟེན་པར་བཅས་པ། སོགས་ཁོངས་ནས་ལྷའི་ཅེས་པ་ཧེ་རུ་ཀ་བཞི། དྲག་པོའི་གདན་ཅན་དང་ལྔ། བདག་མེད་མ་དང་ཡེ་ཤེས་མཁའ་གྲོ་མ་སྟེ་བརྒྱད། ལས་རྒྱས་པའི་ལྷ་མོ་གསུམ་དང་། རིགས་བཞི་ཡུམ་བཞི་རྐྱང་པར་བྱས་པའི་སྒྲུབ་ཐབས་བརྒྱད། མདོར་ན་བསྡུས་པའི་དཀྱིལ་འཁོར་ལ་གཙོ་བོ་འཕོ་བའི་དབྱེ་བས་ལྔར་ཕྱེ་བས་མཆོག་བསྒྲུབ་པའི་དཀྱིལ་འཁོར་བཅུ་གཉིས་ལས་རྒྱས་པའི་ལྷའི་རྣལ་འབྱོར་བཅུ་སྟེ་ཉི་ཤུ་རྩ་གསུམ་གྱིས་སོ། ། དགོས་པ་ཅིའི་དོན་དུ་ན་ཐམས་ཅད་ལས་ནི་སྣ་ཚོགས་ཅེས་པ་ཤེས་རབ་འཕེལ་བ་ལ་སོགས་པ་ཐུང་མོང་གི་དངོས་གྲུབ་སྣ་ཚོགས་དང་། མཆོག་ཅེས་པ་མཆོག་གི་དངོས་གྲུབ་སྟེ་སྦྱང་གཞི་ཐ་མལ་གྱི་རྣམ་པར་རྟོག་པ་སྦྱོང་བ་ལ་སོགས་པའི་དོན་དུའོ། །
གང་གི་ཚེ་ན་ཐབས་དང་ཤེས་རབ་ཀྱི་དོན་རྟོགས་པའི་ལྟ་བ་བསྟན་པའི་རྗེས་དེ་ནས། རྫོགས་པའི་རིམ་པའི་རྟེན་བསྐྱེད་པའི་རིམ་པ་བསྒོམ་པར་འབྲེལ། དེ་ལ་རབ་ཏུ་བྱེད་པ་འདིས་སྤྱིར་བསྐྱེད་པའི་རིམ་པ་སྤྱིའི་རྣམ་པར་གཞག་པ། ཁྱད་པར་མཆོག་བསྒྲུབ་པ་དང་ལས་རྒྱས་པའི་རྣལ་འབྱོར་གཉིས་ལས། དེའི་ནང་ནས་ཧེ་རུ་ཀ་གསུམ་བསྐྱེད་པའི་ཆོ་ག་བསྟན། མི་ཐུབ་ཟླ་བས་ཧེ་རུ་ཀ་གསུམ་ལས་རྒྱས་པའི་ལྷའི་རྣལ་འབྱོར་དུ་བཞེད། གཉིས་པ་དོན་དངོས་ལ་སྤྱིའི་རྣམ་པར་གཞག་པ་དང་། ལྷ་སོ་སོའི་སྒྲུབ་པའི་ཐབས་སོ། ། དང་པོ་ལ་ལྔ། གང་བསྒོམ་པ་རྡོ་རྗེའི་ཚིག་གིས་མདོར་བསྟན་པ་དང་།
གང་དུ་བསྒོམ་པའི་གནས། ཇི་སྙེད་བསྒོམ་པའི་རྣམ་གྲངས་སྣ་ཚོགས་པ། དོན་དམ་པར་སྒོམ་དུ་མེད་ཀྱང་ཀུན་རྫོབ་ཏུ་བསྒོམ་པར་གསུངས་པ། བསྒོམ་བྱ་ལྷའི་རིགས་དབྱེ་བའོ། ། དང་པོ་ནི། སྒྲུབ་ཅེས་པ་གཞིར་བཞག གང་ན་ཐམས་ཅད་བདག་ཉིད་ཅེས་པ་རྟེན་དང་བརྟེན་པར་བཅས་པའི་དཀྱིལ་འཁོར་རོ། ། གང་དུ་ན་གསང་བ་མཆོག་ཏུ་ཅེས་པ་སྲུང་བའི་འཁོར་ལོ་དང་ཆོས་ཀྱི་འབྱུང་གནས་ཀྱི་ནང་དུའོ། ། ཚུལ་ཇི་ལྟར་ན་དགྱེས་པ་ན་ཅེས་པ་བསྙེན་སྒྲུབ་ཡན་ལག་བཞི་དང་། རྡོ་རྗེ་ཆོ་ག་གསུམ་ལ་སོགས་པའི་སྒོ་ནས་སོ། །
དགོས་པ་ཅིའི་དོན་དུ་ན་འདི་ལ་ཅེས་པ་དངོས་གྲུབ་སྣ་ཚོགས་སམ་ཐ་མལ་གྱི་རྣམ་རྟོག་སྦྱང་བའི་ཆེད་དུའོ། ། ཡང་ན་གསང་བ་ཅེས་པ་ཆོས་འབྱུང་། མཆོག་ཅེས་པ་གཞལ་ཡས་ཁང་། དགྱེས་པ་སྔར་བཞིན། ཐམས་ཅད་ཅེས་པས་འཁོར། བདག་ཉིད་ཅེས་པ་གཙོ་བོ། འདི་ལ་སྒྲུབ་ཅེས་པ་ཆོ་གའི་ཡན་ལག་རྣམས་ཏེ། བསྐྱེད་པའི་རིམ་པ་མདོར་བསྟན། གཉིས་པ་ནི། བསྒྲུབ་པར་བྱ་ཅེས་པ་གཞིར་བཞག
གང་དུ་ན། རྣམ་པར་བྲལ་དང་གནས་སུ་ཡང་། ། རང་གི་ཚལ་སོགས་རྣམས་སུ་ཡང་། ། ཅེས་པ་སྟེ། སྤྱིར་ལས་དང་པོ་པ། སེམས་བརྟན་པ་ཐོབ་པ། བརྟན་པ་ཆེར་ཐོབ་པའི་གནས་གསུམ་ལས། སྐབས་འདིར་ལས་དང་པོ་པ་དངོས་བསྟན། དེ་ལ་རྣམ་པར་བྲལ་བ་ནི་འདུ་འཛི་དང་དམ་ཚིག་དང་མི་ལྡན་པས་དབེན་པའོ། ། གནས་སུའང་ཅེས་པ་དཀྱིལ་འཁོར་ཁང་པ་རྙིང་པའམ་བཀྲ་ཤིས་པའི་གནས་སོ། །
རང་གི་ཅེས་པ་རང་དབང་ཐོབ་པ། ཚལ་གྱི་སོགས་ཁོངས་ནས་གོང་དུ་གསུངས་པའི་རིའི་རྩེ་མོ་དང་ཞེས་སོགས་སམ། ཡང་ན་རིགས་དང་རྗེས་སུ་མཐུན་པའི་གནས་སྟེ། རྡོ་རྗེ་གུར་དང་། སངས་རྒྱས་མཉམ་སྦྱོར་ལས་གསུངས་པ་ལྟ་བུའོ། ། གསུམ་པ་ནི། ཀུན་ལས་སྣ་ཚོགས་ཕྱག་རྒྱ་སྟེ། ། ཀུན་ལས་སྣ་ཚོགས་སྡོམ་པ་ཡི། ། ཀུན་ལས་སྣ་ཚོགས་བྱ་བ་རྣམས། ། ཇི་ལྟར་བདེ་བར་བསྒྲུབ་པར་བྱ། །
ཅེས་པ་ལས་བསྒྲུབ་པར་བྱ་ཅེས་པ་གཞིར་བཞག གང་ན་བསྐྱེད་པར་བྱ་བའི་ལྷ་ཀུན་ནས་སོ། ། དེ་ཡང་སྐུ་མདོག་ཕྱག་མཚན། ཉམས་སྣ་ཚོགས་པ། ཕྱག་རྒྱ་སྟེ་ཡུམ་དང་བཅས་པའོ། ། དགོས་པ་ཅིའི་དོན་དུ་ན་སྦྱང་བར་བྱ་བ་ཐ་མལ་གྱི་རྣམ་པར་རྟོག་པ་སྣ་ཚོགས་ཀུན་སྡོམ་པའི་ཕྱིར་དུའོ། ། ཐབས་གང་གིས་ན། སྐྱེ་གནས་བཞི་པོ་ཀུན་སྦྱོང་བར་བྱེད་པའི་བསྐྱེད་ཆོག་སྣ་ཚོགས་པའི་བྱ་བའམ་ཆོ་ག་མངོན་བྱང་ལྔ་ལས་བསྐྱེད་པ་དང་། རྡོ་རྗེ་ཆོ་ག་ཡན་ལག་གསུམ་མམ་བཞི་ལས་བསྐྱེད་པ་དང་། སྙིང་པོ་ཚིག་ཙམ་ལས་བསྐྱེད་པ་དང་།
དབུགས་ཀྱི་སྤྲོ་བསྡུ་ལས་བསྐྱེད་པ་དང་། འབྱིན་པའི་ཚུལ་གྱིས་བསྐྱེད་པའོ། ། དེ་རྣམས་ཇི་ལྟར་བདེ་བར་རོ། ། ཡང་ན་ཀུན་ལ་སྣ་ཚོགས་ཅེས་པས་དང་པོས་བསྒོམ་པར་བྱ་བ་ལྷའི་རྣམ་གྲངས་བསྟན། གཉིས་པས་སྒོམ་པར་བྱེད་པ་ཏིང་ངེ་འཛིན་གྱི་རྣམ་གྲངས་བསྟན། གསུམ་པས་བསྒོམས་པའི་འབྲས་བུའམ་ཐོབ་བར་བྱ་བ་དངོས་གྲུབ་ཀྱི་རྣམ་གྲངས་བསྟན། བཞི་པ་དོན་དམ་པར་བསྒོམ་དུ་མེད་ཀྱང་ཀུན་རྫོབ་ཏུ་བསྒོམ་པར་གསུངས་པ་ལ། དོན་དམ་པར་བསྒོམ་དུ་མེད་པར་བསྟན་པ་དང་། ཀུན་རྫོབ་ཏུ་བསྒོམ་པའི་ཚུལ་གཉིས། སྤྱིར་བདེ་གཤེགས་ཀུན་གྱི་དཀྱིལ་འཁོར་ནི་དོན་དམ་པར་སྟོང་པ་ཉིད་ཀྱི་ཡེ་ཤེས་ཉིད་ཡིན་པས་ཁྱད་པར་རྡོ་རྗེ་འཇིགས་བྱེད་ལ་སོགས་པ་ཁྲོ་བོའི་སྒྲུབ་ཐབས་ཐམས་ཅད་དང་།
རིགས་ལྔ་སོགས་ཞི་བ་རྣམས་ཀྱི་ལྷ་རྣམས་ལ་ཅི་ཞིག་ང་གིས་བཤད་པར་བྱ་སྟེ། དོན་དམ་པར་བརྗོད་དུ་མེད་པའི་ཕྱིར་རོ། ། གཉིས་པ་ནི། དེ་ལྟར་བཤད་དུ་མེད་ན་དཔལ་ལྡན་རྡོ་རྗེ་སེམས་སོགས་ལྷའི་སྒྲུབ་ཐབས་དོན་མེད་དོ་སྙམ་ན། དོན་དམ་པར་སྐྱེ་བ་མེད་པ་ལས། ཀུན་རྫོབ་ཏུ་སྐྱེ་བའི་ཆོ་འཕྲུལ་འབྱུང་བས་བསམ་གྱིས་མི་ཁྱབ་པའོ། ། དེ་བས་ན་སངས་རྒྱས་གར་ཏེ་ཆོས་ཀྱི་སྐུ་སྤྲོས་པ་ཐམས་ཅད་ལས་བྲལ་བ་ལས་གཟུགས་ཀྱི་སྐུར་གར་མཛད་པའོ། ། དེ་ལྟར་བསམ་གྱིས་མི་ཁྱབ་ན་གར་ཉིད་ཀྱང་འབྱུང་བར་མི་རིགས་སྙམ་ན་བདེན་མོད། སྙིང་རྗེ་ཆེན་པོའི་སྒོ་ནས་མྱ་ངན་ལས་འདས་པའི་མཐའ་མནན་པའི་ཕྱིར། གཉིས་སུ་མེད་པའི་ཡེ་ཤེས་ཀྱི་སེམས་དང་སེམས་ལས་བྱུང་བ་ཉིད་མ་འགགས་པ་ན་ཐམས་ཅད་སེམས་ཀྱི་སྤྲུལ་པ་སྟེ།
ཞེས་གསུངས་ཏེ། ཆོས་ཀུན་གཟུགས་ཅན་མ་ཡིན་ཡང་། ། གཟུགས་སུ་ཡང་ནི་འདི་རུ་བཏགས། ། ཆོས་ཀུན་ཚིག་གི་སྤྱོད་ཡུལ་མིན། ། སྒྲ་རུ་ཡང་ནི་འདིར་རུ་བཏགས། ། ཅེས་གསུངས་པ་ལྟ་བུའོ། ། དེས་ན་ཀུན་རྫོབ་ཏུ་བསྒོམ་པར་བསྟན་པའི་ཕྱིར། རྒྱུད་དུ་བསྒྲགས་པ་ཡིན་ཅེས་པ་གཞིར་བཞག གང་ན། བསྒོམ་པ་ལྷ་ཡི་རྣལ་འབྱོར་དང་། །
སྔགས་ཀྱི་བཟླས་པའི་ཆོག་རིམ་དང་། ། དེར་མ་ཟད་བྲིས་སྐུའམ་ནི་སྐུ་གཟུགས་ཀྱང་། མདོར་ན་ལྷའི་སྒྲུབ་པའི་ཐབས་སོ། ། དགོས་པ་ཅིའི་དོན་དུ་ན་སེམས་ཅན་རྣམས་ལ་ཕན་འདོགས་ཕྱིར་ཏེ། དམན་པའི་དངོས་གྲུབ་འདོད་པ་རྣམས་ལ་དངོས་གྲུབ་བསྐྱེད་པ་དང་། མཆོག་འདོད་པ་རྣམས་ལ་ཐ་མལ་གྱི་རྣམ་རྟོག་གཞོམ་པར་བྱ་བ་དང་། དེ་ཁོ་ན་ཉིད་མཚོན་པར་བྱེད་པའི་ཕྱིར་དུའོ། ། གང་གིས་ན་སྟོན་པ་ཕུན་སུམ་ཚོགས་པ་ང་ཡིས་སོ། ། གང་ལ་ན་སེམས་ཅན་རྣམས་ལའོ། ། ཡང་ན་འཁོར་ཕུན་སུམ་ཚོགས་པ་རྡོ་རྗེ་སྙིང་པོ་ལའོ། །
ལྔ་པ་བསྒོམ་བྱ་ལྷའི་རིགས་ཀྱི་དབྱེ་བ་ནི། གསུངས་ཅེས་པ་གཞིར་བཞག གང་གིས་ན་རྡོ་རྗེ་ཅན་གྱིས་སོ། ། ཚུལ་ཇི་ལྟར་ན་དོན་དམ་པར་སྟོང་པ་ཉིད་གཅིག་པུ་ཆོས་ཀྱི་སྐུ་ལས་ཀུན་རྫོབ་གཟུགས་ཀྱི་སྐུ་རིགས་ནི་རྣམ་པ་ལྔ་རུའོ། ། དེ་ཡང་ཆོས་ཀྱི་སྐུ་དེ་ཉིད་རྣམ་པར་རྟོག་པས་མི་ཕྱེད་པས་རྡོ་རྗེའོ། ། དེ་བཞིན་ཉིད་ཀྱི་ངོ་བོར་གཤེགས་པས་དེ་བཞིན་གཤེགས་པའོ། ། དགོས་འདོད་འབྱུང་བས་རིན་པོ་ཆེའོ། ། འདོད་ཆགས་ལ་སོགས་པའི་ཉེས་པས་མ་གོས་པས་ན་པདྨའོ། ། ཕྲིན་ལས་སྣ་ཚོགས་མཛད་པས་ན་ལས་སྣ་ཚོགས་སོ། ། དེ་ལྟར་དེ་དག་གི་བརྡར་ཕྱག་མཚན་ལྔར་སྤྲུལ་ལ་དེ་དག་ལས་བྱུང་ཞིང་དེ་དག་དང་འབྲེལ་བས་རིགས་སོ། །
དེའི་ཕྱིར་རིགས་རྣམས་དེ་བཞིན་ཉིད་དུ་འདུས་པས་རིགས་རྣམས་ལ་དབུ་རྒྱན་དེ་བཞིན་གཤེགས་པའོ། ། དེ་བཞིན་གཤེགས་པའང་དེ་རྣམས་ཉིད་ཡིན་པས་དེ་བཞིན་གཤེགས་པའི་དབུ་རྒྱན་རྡོ་རྗེ་ལ་སོགས་པའོ། ། དེས་ན་སྒྲུབ་པའི་ཐབས་དཀྱིལ་འཁོར་སྣ་ཚོགས་གསུངས་ཀྱང་རིགས་ནི་རྣམ་པ་ལྔ་རུ་གསུངས་ཏེ། དེར་འདུས་ཅེས་པའི་དོན་ཏོ། ། གཉིས་པ་ལྷ་སོ་སོའི་སྒྲུབ་ཐབས་ལ་གཉིས། ཞུས་པ་དང་། ལན་ནོ། དང་པོ་ནི། ལྷར་བསྐྱེད་པ་ས་བོན་གྱི་ཡིག་འབྲུའི་གཟུགས་དང་ལྷའི་ཕྱག་རྒྱ་དབྱིབས་ཀྱི་ཆོག་རིམ་སམ་རྡོ་རྗེ་ཆོ་ག་བཞི་ལ་སོགས་པ་དང་། གྲོགས་སྔགས་ཀྱི་བཟླས་པའི་ཆོག་རིམ་དང་།
བཟླས་བསྒོམ་གང་གིས་སྒྲུབ་པའོ། ། དངོས་གྲུབ་འགྲུབ་འགྱུར་བ་གཙོ་བོ་ཤིན་ཏུ་དགའ་ཆེན་པོས་བཀའ་དྲིན་གྱིས་ནི་བསྐྱབ་ཏུ་གསོལ། ཁྱད་པར་དུ་རབ་ཏུ་བྱེད་པ་འདིའི་བརྗོད་བྱའི་གཙོ་བོ་ཧེ་རུ་ཀ་གསུམ་བསྒྲུབ་པའི་ཆོ་གའི་རིམ་པ་བཤད་དུ་གསོལ། མདོར་ན་སྐབས་འདིར་མངོན་པར་རྟོགས་པ་གང་དང་འབྲེལ་ན། རྒྱུད་གསུམ་ལས་ཐབས་རྒྱུད། དེ་ལས་སྐལ་ལྡན་ཅིག་ཅར་དུ་འཇུག་པ། དེ་ལས་གྲོལ་བྱེད་ལམ། དེ་ལས་མཆོག་བསྒྲུབ་པ། དེ་ལས་བསྐྱེད་པའི་རིམ་པའི་མངོན་པར་རྟོགས་པ་དང་འབྲེལ་ཅེས་སྦྱར་རོ། ། གཉིས་པ་ལན་ལ་གསུམ།
ཧེ་རུ་ཀ་གསུམ་གྱི་སྒྲུབ་པའི་ཐབས། གཙོ་བོར་ལས་རྒྱས་པ་སྒྲུབ་པའི་ལྷའི་རྣལ་འབྱོར། གཙོ་བོར་མཆོག་སྒྲུབ་པའི་ལྷའི་རྣལ་འབྱོར་རོ། ། དང་པོ་ལ་གཉིས། དོན་དངོས་དང་། རབ་ཏུ་བྱེད་པའི་གྲངས་སོ། ། དོན་དངོས་ལ་ཧེ་རུ་ཀ་གསུམ་བསྐྱེད་པ་ཐུང་མོང་གི་ཆོ་ག་དང་། སོ་སོའི་ཆོ་གའོ། ། དང་པོ་ལ་གསུམ། བསྡུས་པ་བསྒོམ་པའི་ཚུལ།
འབྲིང་བསྒོམ་པའི་ཚུལ། རྒྱས་པ་བསྒོམ་པའི་ཚུལ་ལོ། ། དང་པོ་ལ་གཉིས། རྒྱུ་ཚོགས་གཉིས་གསག་པ་དང་། བསྙེན་བསྒྲུབ་བཞིས་འབྲས་བུ་ལྷར་བསྐྱེད་པའོ། ། དང་པོ་ནི། དང་པོར་བྱམས་པ་བསྒོམ་པར་བྱ། ། གཉིས་པར་སྙིང་རྗེ་རྣམ་པར་བསྒོམ། ། གསུམ་པར་དགའ་བ་བསྒོམ་པར་བྱ། ། ཀུན་གྱི་ཐ་མར་བཏང་སྙོམས་སོ། །
ཅེས་པས་བསོད་ནམས་ཀྱི་ཚོགས་བསྟན། ཡང་ནི་སྟོང་པ་ཅེས་པ་ཡེ་ཤེས་ཀྱི་ཚོགས་བསྟན། གཉིས་པ་ནི། ཡང་ནི་ཅེས་པ་ཚད་མེད་པ་བཞིའི་གོ་རིམ་དུ་མ་ཟད་བསྙེན་བསྒྲུབ་བཞིའི་གོ་རིམ་ཀྱང་སྟོན་ཅེས་པའོ། ། བྱང་ཆུབ་སེམས་ཅེས་པས་ཡན་ལག་དང་པོ་དམ་ཚིག་པ་བསྐྱེད་པ་སྟོན། གཉིས་པ་ལ་ནི་ས་བོན་བསྡུ་ཅེས་པས་སྐུ་གསུང་ཐུགས་བྱིན་གྱིས་རློབ་པ། གསུམ་པ་ལ་ནི་གཟུགས་བརྙན་རྫོགས་ཅེས་པས་ཡེ་ཤེས་པ་དགུག་པ། བཞི་པ་ལ་ནི་ཡིག་འབྲུ་དགོད་ཅེས་པས་རིགས་བདག་གིས་རྒྱས་གདབ་པ་བསྟན། གཉིས་པ་འབྲིང་དུ་བསྒོམ་པའི་ཚུལ་ལ་གསུམ། སྲུང་བའི་འཁོར་ལོ་བསྒོམ་པ་དང་།
གདན་བསྒོམ་པ། རྡོ་རྗེ་ཆོ་གས་ལྷ་བསྐྱེད་པའོ། ། དང་པོ་ནི། རེ་ཕས་ཉི་མ་སྔོན་དུ་རྣམ་བསྒོམས་ནས། ། ཉི་དེར་ཧཱུྃ་བྱུང་སྣ་ཚོགས་རྡོ་རྗེས་སྟེ། ། རྡོ་རྗེ་དེ་ཉིད་ཀྱིས་ནི་ར་བ་དང་། ། གུར་ཡང་ཆོ་ག་བཞིན་དུ་བསྒོམ་པར་བྱ། ། ཅེས་པས་བསྟན། དེ་ལ་རེ་ཕ་ནི་རམས། ཆོ་ག་བཞིན་དུ་ཅེས་པ་ཧཱུྃ་ལས་འོད་ཟེར་འཕྲོས་པས་རྡོ་རྗེའི་ས་གཞི་ཅེས་པ་ལ་སོགས་པ་ཕྱག་ལེན་བཞིན་ནོ། །
གཉིས་པ་ནི། ལྷ་བསྐྱེད་པའི་དང་པོར་སྲུང་བའི་འཁོར་ལོའི་ནང་དུ་པད་ཉིའི་སྟེང་དུ་གདན། རོ་ནི་བསྒོམ་པར་བྱའོ། ། དེའི་མཚོན་བྱེད་ཆོས་ཀྱི་དབྱིངས་ཀྱི་བདག་ཉིད་བདག་མེད་པ་མཚོན་པར་བརྗོད། དེའི་སྟེང་དུ་རྣལ་འབྱོར་པའི་ཤེས་པའི་རྒྱུན་གནས་ནས་ཧེ་རུ་ཀ་གསུམ་པོ་ཉིད་གང་ཡང་རུང་བ་ཉིད་རྣམ་པར་བསྒོམ་པར་བྱའོ། ། གསུམ་པ་ནི། རང་གི་སྙིང་གར་རེ་ཕ་བསྒོམ། དེ་ལས་བྱུང་བའི་ཉི་དཀྱིལ་འཁོར། ། དེར་ནི་ཧཱུྃ་གི་དབྱིབས་ཉིད་ནི། ། ཐབས་དང་ཤེས་རབ་བདག་ཉིད་ཅན། །
ཧཱུྃ་ལས་བྱུང་བའི་རྡོ་རྗེ་ཉིད། ། ཁ་དོག་ནག་པོ་འཇིགས་ཆེན་པོ། ། ཅེས་པ་ཐུགས་ཕྱག་མཚན་ལས་བསྐྱེད་པ་རྡོ་རྗེ་ཆོ་ག་ཡན་ལག་དང་པོ། རྡོ་རྗེ་ལྟེ་བའི་དབུས་གནས་པར། ། ཡང་ནི་ཧཱུྃ་གི་དེ་ཉིད་བསྒོམ། ། ཅེས་པ་གསུངས་ཡིག་འབྲུ་ལ་བསྐྱེད་པ་ཡན་ལག་གཉིས་པ། དེ་ཉིད་ཡོངས་སུ་གྱུར་བལྟས་ནས། ། ཞེ་སྡང་བདག་ཉིད་རྣམ་པར་བསྒོམ། ། རྡོ་རྗེ་སྐྱེ་བ་དཔའ་བོ་ཆེ། ། འདམ་སྐྱེས་སྔོན་པོ་འདྲ་བའམ། །
ཡང་ན་སྔོ་དང་ཉི་མ་ལྟར། ། དད་པས་ངེས་པར་བསྒོམ་པར་བྱ། ། ཅེས་པ་སྐུ་ཡོངས་རྫོགས་ལས་བསྐྱེད་པ་ཡན་ལག་གསུམ་པ། ཞེ་སྡང་བདག་ཉིད་ཅེས་པ་མི་བསྐྱོད་པའི་ཕྱོགས་ཀྱི་ཧེ་རུ་ཀ་གསུམ་དངོས་བསྟན། གཞན་ཤུགས་ལ་གོ་བར་ནུས་སོ། ། ཡན་ལག་བཞི་པའི་བར་སྔར་བཞིན་ཁ་བསྐང་། རྒྱས་པར་བསྒོམ་པའི་ཚུལ་ལ་བླ་མའི་མན་ངག་གི་གཞུང་འཁྲུགས་པ་བསྡེབས་ནས་བརྗོད་པར་བྱ་སྟེ་ཧེ་རུ་ཀ་གསུམ་གྱི་སྒྲུབ་པའི་ཐབས་ལ་སྦྱོར་བ། དངོས་གཞི། རྗེས་གསུམ། ཡང་ན་རྒྱུ་ཚོགས་གཉིས་བསག་པ།
འབྲས་བུ་ལྷ་བསྐྱེད་པ། ཐུན་མཚམས་ཀྱི་བྱ་བ་དང་གསུམ། དང་པོ་ལ་བསོད་ནམས་དང་ཡེ་ཤེས་ཀྱི་ཚོགས་བསག་པ་གཉིས། བསོད་ནམས་ཀྱི་ཚོགས་བསག་པ་ལ་ཚོགས་ཞིང་སྤྱན་དྲང་བ། དེ་ལ་མཆོད་པ། ཚད་མེད་པ་བཞི་བསྒོམ་པ་དང་གསུམ། དང་པོ་ནི། དང་པོར་རོ་ནི་བསྒོམ་པར་བྱ། ཞེས་པ་ནས། ཧེ་རུ་ཀ་ཉིད་རྣམ་བསྒོམ་བྱ་ཅེས་པའི་བར་གྱིས་ལྡང་བའི་རྣལ་འབྱོར་བསྟན།
རང་གི་སྙིང་གར་རེ་ཕ་བསྒོམ། ཅེས་པ་ནས། ཐབས་དང་ཤེས་རབ་བདག་ཉིད་ཅན་ཅེས་པའི་བར་དང་། ནམ་མཁར་རྗེ་བཙུན་བལྟས་ནས་ནི་ཅེས་པས་ཧཱུྃ་གི་འོད་ཀྱིས་ཚོགས་ཞིང་གསལ་གདབ་པ་བསྟན། རྡོ་རྗེ་གུར་ལས། བླ་མ་རྡོ་རྗེ་རྣམས་མཆོད་ཅིང་གསུངས་པས་གཙོ་བོའི་རིགས་བདག་ལ་བླ་མ་གསལ་གདབ་པ་བསྟན། གཉིས་པ་ནི། རྡོ་རྗེ་སྐྱེ་བ་སྙིང་རྗེ་ཆེ། ། རྒྱན་རྣམས་ཐམས་ཅད་འཛིན་པ་ཡི། ། ལྷ་མོ་བརྒྱད་ཀྱིས་མཆོད་པར་བྱ། །
ཅེས་པས་མདོར་བསྟན། དཀར་མོ་རི་དྭགས་ནས། འདིར་རྣམས་ཀྱིས་ནི་གཙོ་བོ་མཆོད་ཅེས་པས་རྒྱས་པར་བཤད། དེའི་དོན་ནི་མཆོད་པར་བྱ་ཅེས་པ་གཞིར་བཞག ཡུལ་གང་ལ་ན་རྗེ་བཙུན་ཅེས་པ་དང་གཙོ་བོ་ཅེས་པ་དང་བླ་མ་རྡོ་རྗེ་རྣམས་ལའོ། ། གང་ཟག་གང་གིས་ན་རྒྱན་རྣམས་ཐམས་ཅད་འཛིན་པ་ཡི། ལྷ་མོ་བརྒྱད་པོ་སྙིང་ཁ་ནས་སྤྲོས་པ་འདི་རྣམས་ཀྱིས་ནིའོ། ། མཆོད་རྫས་གང་གིས་ན་ཕྱི་ནང་གསང་བའི་མཆོད་པའི་ཆོ་ག་རྒྱས་པ་ཡིས་སོ། ། ཚུལ་ཇི་ལྟར་ན། དཀར་མོ་རི་དྭགས་མཚན་མ་འཛིན། །
ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རི་ནི་སྨན་འཛིན་ཅིང་། ། པུཀྐ་སི་ནི་རྡོ་རྗེ་ལག དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་རྡུང་། ། གཡུང་མོ་སྐུ་ལ་འཁྱུད་པ་སྟེ། ། དོན་བརྒྱད་ཀྱི་སྒོ་ནས་སོ། ། དེ་ལ་རི་དྭགས་མཚན་པ་ནི་ཟླ་བ། དེའི་བརྡས་བྱང་ཆུབ་ཀྱི་སེམས་བདུད་ལས་རྒྱལ་བ་ནི་ཉི་མ།
དེའི་བརྡས་རཀྟ། ཆུའི་བརྡས་དྲི་ཆུ། སྨན་གྱི་བརྡས་དྲི་ཆེན། རྡོ་རྗེའི་བརྡས་ཤ རོའི་བརྡས་བཅུད་ལེན་ནམ་གྲུབ་པའི་དངུལ་ཆུ། དོན་དེ་དག་ལ་བརྡའ་དེ་དག་འཇིག་རྟེན་དང་བསྟན་བཅོས་ལ་མ་གྲགས་པས་སྒྲ་ཇི་བཞིན་པ་མ་ཡིན་པ་སྟེ། མན་ངག་གི་དོན་གྱིས་བཤད་པའོ། ། སྣོད་ཅེས་པ་དང་། སྨན་ཅེས་པས་རྫས་དེ་དག་གིས་གང་བའི་ཐོད་པ་སྟོབས་པའི་ཚུལ་བསྟན། བདུད་རྩི་བཞི་དང་ཤ་ནང་གི་མཆོད་པ།
རོ་དང་ཅང་ཏེའུ་ཕྱི་འཁྱུད་པ་གསང་བའོ། ། རྡོ་རྗེ་གུར་ལས། མཆོད་པའི་རྗེས་ཐོགས་སུ་སྡོམ་པ་བཟུང་བའམ་བདུན་རྣམ་དག་ཁ་བསྐང་། དེ་སྐད་དུ། མཆོད་ཅིང་། ། བདུན་པོ་ཡོངས་སུ་དག་པར་བྱ་ཅེས་གསུངས། འདི་ཉིད་ཀྱི་བརྟག་པ་གསུམ་པར། མཆོད་པའི་རྗེས་ཐོགས་སུ་སྡོམ་པ་བཟུང་བ་བསྟན། གསུམ་པ་ཚད་མེད་བཞི་ནི། དང་པོར་བྱམས་པ་ཅེས་པ་ནས་བཏང་སྙོམས་སོ། །
ཞེས་པའི་བར་ཁ་བསྐང་། གཉིས་པ་ཡེ་ཤེས་ཀྱི་ཚོགས་བསག་པ་ནི། བསོད་ནམས་ཀྱི་ཚོགས་སྔོན་དུ་སོང་བའི་རྗེས་དེ་ནས་གནས་ལས་རྣམ་གྲོལ་བ། ཀུན་བརྟགས་པའི་རྣམ་རྟོག་ཆོས་རྣམས་ཀུན་གྱི་བདག་ཉིད་སྟོང་པ་ཉིད་དུ་གྱུར་བར་བསྟན། ཡང་། དང་པོར་སྟོང་པ་བསྒོམ་བྱ་ཞིང་ཅེས་པ་སྭ་བྷ་བའི་སྔགས་ཀྱིས་བྱིན་གྱིས་བརླབ་པ་ཁ་བསྐང་། གཉིས་པ་འབྲས་བུ་ལྷ་བསྐྱེད་པ་ལ། སྔོན་དུ་འགྲོ་བ་སྲུང་འཁོར་བསྒོམ་པ་དང་། དངོས་གཞི་ལྷའི་རྣལ་འབྱོར་གཉིས། དང་པོ་ནི།
མི་ཐུབ་ཟླ་བ་ལྟར་ན། བྱང་ཆུབ་སེམས་ཅེས་པ་ནས་བཞི་པ་ལ་ནི་ཡིག་འབྲུ་འགོད་ཅེས་པའི་བར་སྲུང་འཁོར་མདོར་བསྟན་དུ་འཆད། བིརྺ་པའི་དགོངས་པ། གཞུང་འདི་གོང་དུ་སྨོས་པ་ལྟར་བསྙེན་སྒྲུབ་ཡན་ལག་བཞིར་འཆད། དེ་ལྟར་གསང་བ་འདུས་པ་ལས་ཀྱང་གསུངས། རེ་ཕས་ཉི་མ། ཅེས་པ་ནས། གུར་ཡང་ཆོ་ག་བཞིན་དུ་བསྒོམ་པར་བྱ་ཅེས་པའི་བར་མི་ཐུབ་ཟླ་བ་ལྟར་ན། སྲུང་འཁོར་གྱི་རྒྱས་བཤད། མདོར་ན་སྲུང་འཁོར་བསྒོམ་པ་བསྟན།
དངོས་གཞི་ལྷའི་རྣལ་འབྱོར་ལ་རྟེན་བསྐྱེད་པ་དང་། བརྟེན་པ་བསྐྱེད་པ་གཉིས། དང་པོ་ནི། ཕྱག་གཉིས་པའི་སྐབས་སུ། དུར་ཁྲོད་དུ་ནི་མགོན་པོས་རོལ་ཅེས་པས་དུར་ཁྲོད་གསུངས། ཕྱག་བཞི་པའི་སྐབས་སུ། སྔར་གསུངས་དཀྱིལ་འཁོར་འཁོར་ལོ་གནས་ཅེས་པའང་སྔར་བཞིན། ཕྱག་དྲུག་པའི་སྐབས་སུ། བྷ་གའི་དབུས་སུ་སྒྲུབ་པ་པོ་ཅེས་པས་ཆོས་འབྱུང་བསྟན། སྒོ་ཡི་སྐྱོང་བ་ཡང་དག་བྲི་ཅེས་པས་གཞལ་ཡས་ཁང་བསྐྱེད་པ་བསྟན།
གཞལ་ཡས་ཁང་གི་ནང་འཕར་མ་གཉིས། འཕར་མ་ནང་མ་པདྨ་འདབ་མ་བརྒྱད་པ་སྟེ། ཕྱག་དྲུག་པའི་སྐབས་སུ། ཟེ་འབྲུ་བདེ་བ་ཆེན་པོ་དང་། འདབ་མ་ལྷ་མོ་བྲི་བར་བྱ་ཅེས་པས་བསྟན། འཕར་མ་ཕྱི་མ་ལྷ་སྣམ་སྟེ། རོལ་མོ་རྣམ་པ་སྣ་ཚོགས་རྣམས། ། གསང་བའི་དཀྱིལ་འཁོར་བྲི་བར་བྱ། ། ཅེས་པས་བསྟན། འདི་ལ་གཞུང་གི་དངོས་བསྟན་བཞིན་ཧེ་རུ་ཀ་དང་པོ་གཉིས་ལ་སྲུང་འཁོར་གྱི་ནང་དུ་དུར་ཁྲོད་དང་གདན་རྐྱང་པ་བསྒོམས་ནས་གཞལ་ཡས་ཁང་མེད་པའི་ལུགས་དང་།
དེའི་སྟེང་དུ་ཆོས་འབྱུང་དང་པདྨ་བསྒོམ་པའི་ལུགས་དང་། ཡང་ཕྱག་གཉིས་པ་ལ་གཞལ་ཡས་ཁང་མི་བསྒོམ་ཞིང་གཞན་གཉིས་ལ་བསྒོམ་པའི་ལུགས་དང་། ཧེ་རུ་ཀ་གསུམ་ཆར་ལ་གཞལ་ཡས་ཁང་བསྒོམ་པའི་ལུགས་དང་བཞི། དེ་ལ་ལུགས་དང་པོ་བླ་མ་གོང་མ་བཞེད། ཕྱག་ལེན་ལ་ལུགས་བཞི་པ་བླ་མའི་མན་ངག་གིས་འཁྲུགས་བསྡེབས་ནས་འཆད། དེ་ལ་གསུམ། དུར་ཁྲོད་བསྐྱེད་པ། གཞལ་ཡས་ཁང་བསྐྱེད་པ། གདན་བསྐྱེད་པ། དང་པོ་དུར་ཁྲོད་ནི་ཅེས་པས་བསྟན།
གཉིས་པ་ལ་གཞིའི་ཡན་ལག་ཆོས་འབྱུང་ནི། བྷ་གའི་དབུས་སུ་བསྒོམ་བྱ་ཞིང་ཅེས་པས་བསྟན། རྒྱུའི་ཡན་ལག་འབྱུང་བ་རིམ་རྩེགས་ནི་འོག་ནས་འཁོར་ལོ་ས་དང་ཆུ་ནི་སྔོན་ཞེས་པས་ཁ་བསྐངས། རྐྱེན་གྱི་ཡན་ལག་ནི། ཇི་ལྟར་སྒོམ་པ་པོ་འབྱུང་བ་ཅེས་པས་ཁ་བསྐངས། གནས་པའི་ཡན་ལག་ནི། སྒོའི་སྐྱོང་བ་ཡང་དག་བྲི་ཅེས་པའི་ཤུགས་ལས་གཞལ་ཡས་ཁང་བསྒོམ་པ་ཁ་བསྐངས། གསུམ་པ་གདན་བསྒོམ་པ་ལ་ཐུན་མོང་གི་གདན། དེ་ནས་ཉི་མའི་དཀྱིལ་འཁོར་བསམ་ཅེས་པ་དང་། ཕྱག་དྲུག་པའི་སྐབས་སུ་ཟླ་བའི་དཀྱིལ་འཁོར་དབུས་གནས་པར་ཅེས་པ་དང་།
ཐོད་པའི་གདན་ལ་ཡང་དག་གནས་ཅེས་པ་དང་། ཕྱག་གཉིས་པའི་སྐབས་སུ་དང་པོར་རོ་ནི་རྣམ་བསྒོམ་པ་ཅེས་པ་དང་། འཁོར་རྣལ་འབྱོར་མ་བརྒྱད་བསྐྱེད་པའི་སྐབས་སུ་ཐོད་པའི་གདན་ལ་གནས་པར་ནི་ཅེས་གསུངས་པ་རྣམས་ཀྱི་དགོངས་པ་རོའི་གདན་གཙོ་འཁོར་ཐམས་ཅད་ལ་བསྒོམ་པ་དང་། གཙོ་བོ་རྐྱང་པ་ལ་བསྒོམ་པའི་ལུགས་གཉིས་ལས་འདིར་དང་པོ། ཉི་མའི་གདན་ཕྱག་དྲུག་པ་མ་གཏོགས་གཙོ་འཁོར་ཐམས་ཅད་ལ་བསྒོམ་པའི་ལུགས་དང་། ཕྱག་གཉིས་པ་དང་ཕྱག་བཞི་པ་ལ་ཉི་མ། འཁོར་ལ་ཟླ་བ་བསྒོམ་པའི་ལུགས་གཉིས་ལས་འདིར་ཕྱི་མ། ཕྱག་དྲུག་པའི་གདན་ནི་ཟླ་བའོ། ། ཐོད་པའི་གདན་སྒྲ་ཇི་བཞིན་པའི་དབང་དུ་བྱས་ནས་གཙོ་འཁོར་ཐམས་ཅད་ལ་བསྒོམ་པའི་ལུགས་དང་། སྒྲ་ཇི་བཞིན་མ་ཡིན་པའི་དབང་དུ་བྱས་ནས་ཡུམ་གྱི་མཁའ་དང་།
ཆོས་འབྱུང་ལ་སྦྱར་བའི་ལུགས་གཉིས་ལས་འདིར་ལུགས་དང་པོ། མདོར་ན་རོའི་སྙིང་གར་ཟླ་བ་དང་ཉི་མའི་སྟེང་དུ་ཐོད་པ། འཕར་མ་ནང་མའི་པདྨའི་ལྟེ་བ་དང་འདབ་མ་རྣམས་དང་། ཕྱི་མའི་སྒོ་བཞི་དང་མཚམས་བཞིར་བསྒོམ་མོ། ། གཉིས་པ་བརྟེན་པ་བསྐྱེད་པ་ལ་བསྐྱེད་པར་བྱེད་པའི་ཆོ་ག་དང་། བསྐྱེད་པར་བྱ་བ་ལྷའི་རྣམ་པ་གསལ་གདབ་པ་གཉིས། དང་པོ་ལ་མངོན་བྱང་ལྔ་ལས་བསྐྱེད་པ་དང་། རྡོ་རྗེ་ཆོ་ག་ཡན་ལག་གསུམ་མམ་བཞི་ལས་བསྐྱེད་པ་དང་། སྙིང་པོ་ཚིག་ཙམ་ལས་བསྐྱེད་པ་དང་། དབུགས་ཀྱི་སྤྲོ་བསྡུ་ལས་བསྐྱེད་པ་དང་།
འབྱིན་པའི་ཚུལ་གྱིས་བསྐྱེད་པ་དང་ལྔ་ལས་སྐབས་འདིར་གཙོ་བོ་མངོན་བྱང་ལས་བསྐྱེད། ཕྱག་གཉིས་པའི་འཁོར་དབུགས་ཀྱི་སྤྲོ་བསྡུ་ལས་བསྐྱེད། ཕྱག་བཞི་པ་དང་ཕྱག་དྲུག་པའི་འཁོར་འབྱིན་པས་བསྐྱེད། མངོན་བྱང་ལས་བསྐྱེད་པ་ལ་མཉམ་སྦྱོར་དང་། མི་མཉམ་སྦྱོར་གཉིས་ལས་སྐབས་འདིར་མི་མཉམ་སྦྱོར། དེ་ལ་ཨཱ་ལི་ཟླ་བ་ཅེས་པས་མངོན་བྱང་དང་པོ། ཀཱ་ལི་ཉི་མ་ཅེས་པས་གཉིས་པ། ས་བོན་ནང་དུ་སོན་རིག་པ། ། དེ་ཉིད་སེམས་དཔའ་ཞེས་བྱར་བརྗོད། ། མཆོག་ཏུ་དགའ་བའི་རང་བཞིན་ཅན། །
ཅེས་པས་གསུམ་པ། ནམ་མཁའི་དཀྱིལ་འཁོར་ཁྱབ་པ་ཡི། ། རང་གི་ལུས་མཚུངས་རྣམ་པར་སྤྲོ། ། བསྡུས་ནས་སྙིང་གར་དགུག་པ་ན། ། ཅེས་པས་བཞི་པ། ཡང་ཚིག་རྐང་པ་གསུམ་པོ་འདི་ཕྱག་གཉིས་པའི་འཁོར་བསྐྱེད་པའི་གཞུང་དུ་སྦྱར་རོ། ། ཡོ་གི་ཞེ་སྡང་བདག་ཉིད་འགྱུར། ། ཞེས་པས་མངོན་བྱང་ལྔ་པ་བསྟན། ལྔ་པོ་དེ་ཉིད་ཡེ་ཤེས་ལྔ་དང་སྦྱར་བ་ནི། འོག་ནས་ཟླ་བ་མེ་ལོང་ཡེ་ཤེས་ལན་ཅེས་པ་ནས་གཟུགས་བརྙན་རྫོགས་པ་དག་པའོ། །
ཅེས་པའི་བར་གྱིས་འདིར་ཁ་བསྐངས། ས་བོན་ནང་དུ་སོན་རིག་པ་ཅེས་པ་ལ་འཕྲོས་ནས་གོང་དུ། དེར་ནི་ཧཱུྃ་གི་དབྱིབས་ཉིད་ནི། ། ཐབས་དང་ཤེས་རབ་བདག་ཉིད་ཅན། ། ཅེས་པ་ནས། ། ཡང་ནི་ཧཱུྃ་གི་དེ་ཉིད་བསྒོམ། ། ཅེས་པའི་བར་ཁ་བསྐངས། དེ་ལ་ཐབས་དང་ཤེས་རབ་རང་བཞིན་ཅན་ཅེས་པའི་དོན་ཨཱ་ལི་ཤེས་རབ། ཀཱ་ལི་ཐབས། དེ་ཡང་ཧཱུྃ་གི་ཞབས་ཀྱུ་ཨུ་དང་ཟླ་ཚེས་ཐིག་ལེ་ནི་དབྱངས་ཏེ་ཤེས་རབ་བོ། །
ཁོག་པའི་ཧཱ་ནི་གསལ་བྱེད་དེ་ཐབས་སོ། ། མཆོག་ཏུ་དགའ་བའི་རང་བཞིན་ཅན་ཞེས་པའི་དོན་དགའ་བ་གསུམ་ལས་མཆོག་ཏུ་གྱུར་པ་ལྷན་ཅིག་སྐྱེ་བའི་དགའ་བ། དེ་ཧཱུྃ་གིས་མཚོན་ཏེ་གཟུང་བ་དང་འཛིན་པས་སྟོང་པའི་ཡིད་ཅེས་པར་འགྱུར་བས་ཡི་གེའི་དོན་གྱི་བཤད་པ་སྔར་བཞིན་ནོ། ། གཉིས་པ་ལྷའི་རྣམ་པ་གསལ་གདབ་པ་ལ་གཙོ་བོ་བསྐྱེད་པ་དང་། འཁོར་བསྐྱེད་པ་གཉིས། དང་པོ་ལ་གསུམ། ཕྱག་གཉིས་པ་བསྐྱེད་པ་ནི། ཧཱུྃ་སྐྱེས་སྔོ་དང་ཉི་མ་ལྟར། ། རྒྱན་རྣམས་ཀུན་གྱིས་རྣམ་པར་བརྒྱན། ། ཕྱག་གཉིས་པ་ལ་ཞལ་གཅིག་པ། །
སྤྱན་གསུམ་སྐྲ་ནི་གྱེན་དུ་སེར། ། སྡང་མིག་བརྒྱད་གཉིས་ལོ་ཡི་དབྱིབས། ། འཇིགས་བྱེད་མནན་ཅིང་གཡོན་པ་ན། ། རྡོ་རྗེ་ཁ་ཊྭྃ་ཀ་ཉིད་དང་། ། ཐོད་པ་ཡང་ནི་གཡོན་པ་ན། ། གཡས་ན་རྡོ་རྗེ་ནག་པོ་ཉིད། ། ཧཱུྃ་ནི་འདོན་པར་བྱེད་པའི་བདག ། དེ་ལ་འཇིགས་བྱེད་མནན་ཅིང་ཅེས་པ་དྲག་པོ་དབང་ཕྱུག་ཆེན་པོ་ཟིལ་གྱིས་མནན་པ་ལ་བྱའི་གདན་ནི་མིན་ནོ། ། དེ་ཉིད་བཅོམ་ལྡན་རྣལ་འབྱོར་ཏེ། ། རྡོ་རྗེ་སེམས་དཔའ་དེ་བཞིན་གཤེགས། །
ཅེས་པས་ཕྱག་གཉིས་པའི་མཚན་རྡོ་རྗེ་སེམས་དཔའ་དངོས་བསྟན། དེའི་ཤུགས་ལ་ཕྱག་བཞི་པ་ལ་སེམས་དཔའ་ཆེན་པོ་དང་། ཕྱག་དྲུག་པ་ལ་དམ་ཚིག་སེམས་དཔའ་ཆེན་པོ་ཅེས་པ་བརྟག་པ་གཉིས་པ་ལས་གསུངས་པ་བཞིན་ནོ། ། གཉིས་པ་ཕྱག་བཞི་པ་བསྐྱེད་པ་ནི། སྐུ་མདོག རྒྱན། སྤྱན། སྐྲ། ན་ཚོད། ཧཱུྃ་གི་ང་རོ་སྒྲོགས་པ་རྣམས་སྔར་བསྟན་པ་བཞིན་ཐུང་མོང་བ་ཡིན་ལ་མི་འདྲ་བའི་ཁྱད་པར་ནི།
ཁྲོ་བོའི་གཟུགས་ནི་འཛིན་གྱུར་པ། ། ཕྱག་བཞི་ཡིས་ནི་རྣམ་པར་སྤྲས། ། བདུད་བཞི་རྣམ་པར་དག་པའི་ཕྱིར། ། དགའ་བ་བཞི་ཡི་རང་བཞིན་ནོ། ། སྔར་གསུངས་དཀྱིལ་འཁོར་འཁོར་ལོར་གནས། ། ཧཱུྃ་གི་ས་བོན་ལས་བྱུང་བའི། ། གཡོན་ན་ཐོད་པ་ལྷ་དང་ནི། ། ལྷ་མིན་ཁྲག་གིས་གང་བ་དང་། ། གཡས་ན་རྡོ་རྗེ་མེ་ལྟ་བུས། ། འཇིགས་པའང་ནི་འཇིགས་པར་མཛད།
གཞན་པ་ཡི་ནི་ཕྱག་དག་གིས། ། ལུས་ལ་ཡང་དག་འཁྱུད་པ་ཉིད། ། ཤེས་རབ་རྡོ་རྗེ་ཕག་མོ་ནི། ། བཅོམ་ལྡན་འདས་ཀྱི་གཟུགས་ཅན་བསྒོམ། ། དེ་ལ་ལྷ་དང་ལྷ་མིན་ཅེས་པའི་བརྡས་འདོད་ཆགས་དང་ཞེ་སྡང་གི་རྣམ་པར་རྟོག་པའོ། ། ཤེས་རབ་རྡོ་རྗེ་ཕག་མོ་ནི་བཅོམ་ལྡན་འདས་ཀྱི་གཟུགས་ཅན་ཅེས་པས་སྐུ་མདོག་དང་། རྒྱན་དང་ཉམས་འདྲ་བར་བསྟན། སྐབས་འདིར་ཕག་མོ་སྐུ་མདོག་དམར་མོར་འདོད་པ་གཞུང་འདིས་ཁེགས། གསུམ་པ་ཕྱག་དྲུག་པའི་མི་འདྲ་བའི་ཁྱད་པར་ནི། དེ་བཞིན་ཞལ་གསུམ་ཕྱག་དྲུག་པར། །
ལྷ་ཡི་གཟུགས་སུ་བསྒོམ་པར་བྱ། ། དང་པོའི་ཞལ་ནི་དཀར་མིན་ཞིང་། ། གཡས་པ་དཀར་ཞིང་ཞི་བ་ཉིད། ། གཡོན་པ་དམར་པོ་ལྟ་བུ་སྟེ། ། སྤྱན་གསུམ་བཟང་པོའི་གཟུགས་ཅན་ཉིད། ། རྒྱན་རྣམས་ཀུན་གྱིས་ཡང་དག་གང་། ། ཐོད་པའི་གདན་ལ་ཡང་དག་གནས། ། བཤང་གཅི་ཁུ་བ་ཁྲག་རྣམས་ཀྱི། ། ཐོད་པ་ཕྱག་གིས་བཟུང་བ་དང་། ། གཞུ་དང་མདའ་ནི་འཛིན་པ་ཉིད། །
དེ་བཞིན་རྡོ་རྗེ་དྲིལ་བུ་ཉིད། ། དང་པོར་རྡོ་རྗེ་འབར་བ་དང་། ། གསུམ་པར་དེ་བཞིན་རྩེ་གསུམ་པ། ། དཔལ་ལྡན་ཤེས་རབ་འཁྱུད་པ་དང་། ། རལ་པའི་ཅོད་པན་བརྒྱན་པ་སྟེ། ། སྤྲིན་གྱི་འོད་འབར་དུ་མ་ནི། ། སངས་རྒྱས་དམ་ཚིག་སྤྲོ་བར་བྱ། ། དཔལ་ལྡན་ཤེས་རབ་འཁྱུད་པའི་སྐབས་སུ་མིང་ནི་རྡོ་རྗེ་ལུ་གུ་རྒྱུད་མ། རྡོ་རྗེ་ཕག་མོ་དང་གཉིས་ཀའི་ཕྱག་མཚན་གཡས་པ་དང་གཡོན་པ་ན་གྲི་གུག་དང་ཐོད་པ་འཛིན་པ་ཅེས་པས་བརྟག་པ་གཉིས་པ་ནས་ཁ་བསྐངས། རྒྱན་རྣམས་ཀུན་ཅེས་པའི་སྐབས་སུ་བརྟག་པ་གཉིས་པ་ལས།
འཁོར་ལོ་རྣ་ཆ་ནོར་བུ་དང་། ། ལག་གདུབ་དང་ནི་སྐ་རགས་ཉིད། ། སངས་རྒྱས་ལྔ་ནི་རྣམ་དག་པས། ། འདི་ལྔ་ཕྱག་རྒྱར་རབ་ཏུ་གྲགས། ། ཅེས་གསུངས་པ་ལྟར་རོ། ། གཉིས་པ་འཁོར་བསྐྱེད་པ་ལ་འཁོར་གྱི་རྣམ་གྲངས། བསྐྱེད་པའི་ཆོ་ག གསལ་གདབ་པ་གསུམ། དང་པོ་ནི། རྣལ་འབྱོར་མ་བརྒྱད་ཡོངས་བསྐོར་བས་ཅེས་པ་ལ་འཕྲོས་ནས་བརྒྱད་གང་ཞེ་ན།
རྡོ་རྗེ་དྲག་མོ་དེ་བཞིན་གཅིག ། དེ་བཞིན་རྡོ་རྗེ་གཟུགས་བརྙན་གཉིས། ། གསུམ་པ་རྡོ་རྗེ་འདོད་ཆགས་མ། ། བཞི་པ་རྡོ་རྗེ་ཞི་བ་མ། ། ལྔ་པ་རྡོ་རྗེ་གནོད་སྦྱིན་མ། ། དྲུག་པ་རྡོ་རྗེ་མཁའ་འགྲོ་མ། ། བདུན་པ་སྒྲ་ཡི་རྡོ་རྗེ་མ། ། དེ་བཞིན་བརྒྱད་པ་རྡོ་རྗེ་ས། ། དེ་དག་གནས་གང་དུ་དགོད་ན་འདབ་མར་ལྷ་མོ་བྲི་བར་བྱ་ཅེས་གསུངས་པས་ནང་གི་འཕར་མའི་པད་འདབ་བརྒྱད་ལའོ། ། ཕྱི་རོལ་གྱི་འཕར་མ་ལ་སྒོ་བཞིར།
ལྷ་མོ་རྡོ་རྗེ་ལྕགས་ཀྱུ་དང་། ། རྡོ་རྗེ་ཞགས་པ་ལྕགས་སྒྲོགས་དང་། ། དེ་བཞིན་རྡོ་རྗེ་དྲིལ་བུ་ཉིད། ། སྒོ་ཡི་སྐྱོང་བ་ཡང་དག་བྲི། ། མཚམས་བཞིར། མཆོད་པ་བཞི་ཡི་རང་བཞིན་ལས། ཅེས་གསུངས་པས་མཆོད་པའི་ལྷ་མོ་བཞི་དགོད་དེ། ཕྱག་བཅུ་དྲུག་པའི་སྐབས་ནས། གླིང་བུ་དང་ནི་པི་ཝང་དང་། ། མུ་ཀུན་ད་དང་རྫ་རྔ་སྟེ། །
ཅེས་པ་ལྟར་རོ། ། བླ་མ་དག་མེ་ཏོག་མ་ལ་སོགས་པ་འགོད་པ་བཞེད་ནའང་རོལ་མོ་རྣམ་པ་སྣ་ཚོགས་རྣམས་ཅེས་པ་དང་འགལ་ལོ། ། དེ་ལ་ཕྱག་གཉིས་པ་དང་ཕྱག་བཞི་པ་ལ་རྣལ་འབྱོར་མ་བརྒྱད་ཀྱིས་བསྐོར་བའི་ལུགས་དང་། ཕྱག་གཉིས་པ་ཁོ་ན་ལ་རྣལ་འབྱོར་མ་བརྒྱད་ཀྱིས་བསྐོར་བའི་ལུགས་དང་། ཕྱག་དྲུག་པ་ལ་རྣལ་འབྱོར་མ་བཅུ་དྲུག་གིས་བསྐོར་བའི་ལུགས་དང་། མཚམས་མ་བཞི་དོར་བས་བཅུ་བཞིས་བསྐོར་བའི་ལུགས་དང་། ཧེ་རུ་ཀ་གསུམ་ཆར་ལ་རྣལ་འབྱོར་མ་བཅུ་དྲུག་གིས་བསྐོར་བའི་ལུགས་ལས་སྐབས་འདིར་ལུགས་ཐ་མ་ཕྱག་ལེན་ལ་མཛད་དོ། ། གཉིས་པ་འཁོར་བསྐྱེད་པའི་ཆོ་ག་ལ་ཕྱག་གཉིས་པའི་འཁོར་བསྐྱེད་པ་དང་། ཕྱག་བཞི་པ་དང་ཕྱག་དྲུག་པའི་འཁོར་བསྐྱེད་པའི་ལུགས་གཉིས། དང་པོ་ནི།
དབུགས་ཀྱི་སྤྲོ་བསྡུ་ལས་བསྐྱེད་པ་སྟེ། གོང་དུ་ནམ་མཁའི་དཀྱིལ་འཁོར་ཁྱབ་པ་ཡི་ཅེས་སོགས་རྐང་པ་གསུམ་གྱིས་བསྟན། དེའི་དོན་གཙོ་བོའི་ཐུགས་ཁའི་ས་བོན་ལས་འཁོར་རྣམས་རང་སྔགས་ཀྱི་རླུང་ཕྱིར་འགྲོ་བ་དང་བསྟུན་ནས་སྤྲོས། སེམས་ཅན་གྱི་དོན་བྱས། རླུང་ནང་དུ་འཇུག་པ་དང་བསྟུན། ཚུར་འདུས་གཅིག་ཏུ་གྱུར་རང་རང་གི་གདན་གྱི་སྟེང་དུ་བཀོད་ནས་གསལ་འདེབས་པའོ། ། མདོར་ན་ཕྱག་གཉིས་པ་ལ་ཡུམ་དངོས་སུ་མ་གསུངས་པའི་དོན་གྱིས་འཁོར་ཐུགས་ཁ་ནས་སྤྲོ་བའི་ལུགས་སོ། ། གཉིས་པ་ནི། ཕྱག་བཞི་པ་དང་ཕྱག་དྲུག་པ་ལ་ཡུམ་དངོས་སུ་གསུངས་པས་འཁོར་མངལ་ནས་འབྱིན་པའི་ཚུལ་ཏེ། ལྷ་མོ་ལྷན་ཅིག་ལྡན་པར་ནི། །
དེ་ནས་ཕྱག་རྒྱ་བསྒོམ་པར་བྱ། ། ཅེས་པ་དང་། བྷ་ག་ཉིད་དུ་སྒྲུབ་པ་པོས། ། དེ་ནས་རྡོ་རྗེ་གཞུག་པར་བྱ། ། ཧྲིའི་རྣམ་པ་ཉིད་དང་ཡང་། ། དེ་ལ་ཧཱུྃ་ནི་བརྗོད་པར་བྱ། ། ཅེས་གསུངས་པས་མཁའ་གསང་བྱིན་གྱིས་རློབ་པ་ལ་སོགས་པ་སྔོན་དུ་འགྲོ་བས་མཁའ་ནང་ནས་འཁོར་རྣམས་ཅིག་ཅར་དུ་སྤྲོ་བའམ། རིམ་གྱིས་སྤྲོ་ན་རང་སྔགས་ཀྱིས་སྤྲོ། སེམས་ཅན་གྱི་དོན་བྱས། ཚུར་འདུས་གཅིག་ཏུ་གྱུར།
རང་རང་གི་གདན་གྱི་སྟེང་དུ་འཁོད་ནས་གསལ་འདེབས་པའོ། ། འདིའི་ལུགས་ལ་རྒྱུ་རྡོ་རྗེ་འཆང་བསྐྱེད་པ། འཁོར་མངལ་ནས་བསྐྱེད་པ། རྒྱུ་རྡོ་རྗེ་འཆང་ཞུ་ནས་གླུས་བསྐུལ་བ། འབྲས་བུ་རྡོ་རྗེ་འཆང་བསྐྱེད་པ་རྣམས་ཕྱག་བཅུ་དྲུག་པའི་སྐབས་ཇི་ལྟ་བ་བཞིན་སྦྱོར་བ་བླ་མའི་མན་ངག་གོ ། གསུམ་པ་གསལ་གདབ་པ་ནི། འཕར་མ་ནང་མའི་ལྷ་མོ་བརྒྱད་པོ་དེ་ཐམས་ཅད། ཞལ་གཅིག་པ་ལ་ཕྱག་བཞི་མ། ། ཁ་དོག་སྣ་ཚོགས་གཟུགས་མ་ཡིད་འོང་མ། དེ་ཉིད་སོ་སོར་ཕྱེ་ན།
རབ་ཏུ་བྱེད་པ་བཞི་པར་ཁ་དོག་དང་། ཕྱོགས་གང་དུ་དགོད་པ་གསལ་བར་གསུངས་པ་འདིར་ཁ་བསྐང་སྟེ། དེ་ལ་ཤར་དུ་ནི་དྲག་ཤུལ་མ་ནི་ཁ་དོག་དཀར་མོའོ། ། ལྷོར་དུ་ནི་རྡོ་རྗེ་གཟུགས་བརྙན་མ་ནི་ཁ་དོག་སེར་མོའོ། ། ནུབ་ཏུ་ནི་འདོད་ཆགས་རྡོ་རྗེ་མ་ཁ་དོག་དམར་མོའོ། ། བྱང་དུ་ནི་རྡོ་རྗེ་ཞི་བ་མ་ཁ་དོག་ལྗང་ཁུ་མའོ། ། དབང་ལྡན་དུ་ནི་རྡོ་རྗེ་གནོད་སྦྱིན་མོ་ཁ་དོག་དཀར་སེར་ལྟ་བུའོ། ། མེ་རུ་ནི་རྡོ་རྗེ་མཁའ་འགྲོ་མ་དམར་སེར་ལྟ་བུའོ། ། བདེན་བྲལ་དུ་ནི་སྒྲའི་རྡོ་རྗེ་མ་སྔོ་དམར་ལྟ་བུའོ། ། རླུང་དུ་སའི་རྡོ་རྗེ་མ་ནི་ལྗང་སྐྱ་མ་ལྟ་བུའོ། །
རྣལ་འབྱོར་མ་བརྒྱད་ཀྱི་ཕྱག་མཚན་གསལ་གདབ་པ་ནི། དང་པོར་རིག་མ་བྲི་བར་བྱ། ཅེས་པ་རྡོ་རྗེ་དྲག་མོ་ཕྱག་བཞིའི་གཡོན་དང་གཡས་དང་པོ། གཞུ་དང་མདའ་ནི་འཛིན་མ་མཛེས། གཡོན་དང་གཡས་གཉིས་པ། ཐོད་པ་ཁུ་བས་གང་བ་དང་། ལྕགས་ཀྱུ་ལག་པས་འཛིན་མའོ། ། གཉིས་པ། རྡོ་རྗེ་གཟུགས་བརྙན་མ་གཡས་གཉིས་པ་དང་གཡོན་དང་པོ་མདུང་རྩེ་ལག་པ་དང་། ཁྲག་གིས་གང་བའི་ཐོད་པ་དང་།
གཡས་དང་པོ་དང་གཡོན་གཉིས་པ། རྡོ་རྗེ་དེ་བཞིན་ཞགས་པ་ཉིད། གསུམ་པ་འདོད་ཆགས་རྡོ་རྗེ་མ་ལག་པ་གཡས་དང་གཡོན་པ་དང་པོ་གཉིས། རལ་གྲི་དང་ཐོད་པ་ཆུས་གང་བ་དང་། ཐ་མ་གཉིས་དེ་བཞིན་རྡོ་རྗེ་དྲིལ་བུ་ཉིད། བཞི་པ་རྡོ་རྗེ་ཞི་བ་མ་གཡས་དང་གཡོན་པའི་ལག་པ་གཉིས་པས་ཁ་ཊྭྃ་ཀ་ཐོད་པ་ཉིད་གཡས་དང་གཡོན་གྱི་དང་པོ་ཉིད་མུ་སུཎ་སྚི་ཤིང་ཕུབ་དང་བ་དན་རྩེ་གསུམ་པ། ལྔ་པ་རྡོ་རྗེ་གནོད་སྦྱིན་མ་གཡས་གཡོན་དང་པོ་དབྱིག་པའི་ལག་པ་དང་ཐོད་པ་ལག་པས་བཟུང་བ་དང་། ཐ་མ་གཉིས། དེ་བཞིན་ཨུཏྤལ་ཅང་ཏེའུ་ཉིད། དྲུག་པ་རྡོ་རྗེ་མཁའ་འགྲོ་མ་གཡས་དང་གཡོན་གྱི་དང་པོས་པདྨ་དང་ཐོད་པ་ཚིལ་གྱིས་གང་བ་དང་ཐ་མ་གཉིས་ཀྱིས་དེ་བཞིན་མེ་ལོང་དགྲ་སཏྭ་ཉིད།
བདུན་པ་སྒྲའི་རྡོ་རྗེ་མ་གཡས་གཉིས་འཕང་མདུང་ལག་པ་དང་དུང་དང་། གཡོན་གཉིས་འཁོར་ལོའི་མཚོན་ཆ་འཛིན། ཐོད་པ་ཁྲག་གིས་གང་བ་ནི་ཁྲུ་གང་ཙམ་དུ་ཡང་དག་བྲི་བ་སྟེ་བསམ་པར་བྱའོ། ། བརྒྱད་པ་ལྷའི་རྡོ་རྗེ་མ་གཡས་གཉིས་བུམ་པའི་ལག་པ་དང་དེ་བཞིན་རྡོ་རྗེ་གཡོན་གྱི་གཉིས་པ་དྲིལ་བུ་ཉིད། གཡོན་དང་པོ་ཐོད་པ་སྐྱེས་པའི་ལྤགས་པ་ཡིས་བཀབ་པ་རྫས་བདུད་རྩི་ལྔས་བཀང་བ་ནི་འཛིན་པའོ། ། ཕྱི་རོལ་གྱི་འཕར་མ་ལ་སྒོ་མཚམས་མ་བརྒྱད་ཀྱི་སྐུ་མདོག་དང་ཞལ་ཕྱག་ནི་རབ་ཏུ་བྱེད་པ་བཞི་པར་རྡོ་རྗེ་དབྱིངས་ཀྱི་འཁོར་ལོ་ཇི་ལྟ་བ་བཞིན་ནོ། ། འོན་ཀྱང་མཚམས་མ་བཞིའི་ཁ་དོག་གླིང་བུ་མ་དཀར། པི་ཝང་མ་སེར། མུ་ཀུན་ད་དམར། རྫ་རྔ་མ་ལྗང་ཅེས་པ་མན་ངག་གོ །
མདོར་ན་རྒྱུད་འདིར་མཆོག་གི་དངོས་གྲུབ་སྒྲུབ་པའི་དཀྱིལ་འཁོར་བརྒྱད་དམ་རྡོ་རྗེ་དབྱིངས་ལ་གཙོ་བོ་འཕོ་བའི་གནད་ཀྱིས་དཀྱིལ་འཁོར་ལྔར་ཕྱེ་ན་བཅུ་གཉིས་གསུངས་པ་ལས་སྐབས་འདིར་དཀྱིལ་འཁོར་གསུམ་བསྟན་ནོ། ། དེ་ལ་དཔལ་ལྡན་བིརྺ་པས་བསྐྱེད་པའི་རིམ་པའི་ཆིངས་བསྙེན་སྒྲུབ་བཞིར་བཞེད་པ་ལ་དེས་དམ་ཚིག་པ་བསྐྱེད་པ་བསྙེན་པའི་ཡན་ལག་བསྟན། ཡེ་ཤེས་པ་གཞུག་པ་དང་། སྐྱེ་མཆེད་སྐུ་གསུང་ཐུགས་བྱིན་གྱིས་བརླབ་པ་དང་། རིགས་བདག་གིས་རྒྱས་གདབ་པ། དཔལ་བརྟག་པ་གཉིས་པ་དང་། རྡོ་རྗེ་གུར་གྱི་དགོངས་པ་བླ་མའི་མན་ངག་གིས་འདིར་ཁ་བསྐངས། ཌོཾ་བྷི་ཧེ་རུ་ཀའི་བཤད་སྲོལ་ལ་སྐབས་འདིར་རྡོ་རྗེ་གུར་གྱི་དགོངས་པ་རྣལ་འབྱོར་ཡན་ལག་དྲུག་གི་ཆིངས་བཞེད། དེའི་ལུགས་ལ་དམ་ཚིག་པ་བསྐྱེད་པའི་སྐབས་སུ་སེམས་དཔའ་གསུམ་རྩེགས་གསལ་གདབ། གཞལ་ཡས་ཁང་བསྐྱེད་པ་རྣམ་སྣང་གི་ཡན་ལག་དང་།
རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་འདིར་དངོས་སུ་གཞུང་ཐོག་ཏུ་སྦྱར། དབང་བསྐུར་བ་མི་བསྐྱོད་པའི་ཡན་ལག བདུད་རྩི་མྱང་བ་འོད་དཔག་མེད། མཆོད་པ་དོན་གྲུབ། བསྟོད་པ་རིན་འབྱུང་གི་ཡན་ལག་རྣམས་སྔགས་དང་བཅས་པ་མན་ངག་གི་རིགས་པས་ཁ་བསྐངས། མཇུག་བསྡུ་བ་ནི། དེ་ལྟར་རྣལ་འབྱོར་པས་བསྒོམ་བྱ། ། རྣལ་འབྱོར་བདུད་རྩི་སྡོམ་པ་ཀུན། ། དེ་ཉིད་བཅོམ་ལྡན་རྣལ་འབྱོར་ཏེ། ། ཅེས་པའི་དོན་བསྒོམ་པར་བྱ་ཅེས་པ་གཞིར་བཞག །
གང་ན་བཅོམ་ལྡན་ཧེ་རུ་ཀ་གསུམ་གྱི་རྣལ་འབྱོར་རོ། ། གང་གིས་ན་བུམ་དབང་ཐོབ་ཅིང་དམ་ཚིག་དང་ལྡན་པའི་རྣལ་འབྱོར་པས་སོ། ། དགོས་པ་ཅིའི་དོན་དུ་ན་ཐ་མལ་གྱི་མཚན་མ་དང་རྣམ་པར་རྟོག་པ་སྡོམ་པའི་དོན་དུའོ། ། ཚུལ་ཇི་ལྟར་ན་སྤྱིར་བསྙེན་སྒྲུབ་ཡན་ལག་བཞིའམ་རྣལ་འབྱོར་ཡན་ལག་དྲུག་གི་སྒོ་ནས། ཁྱད་པར་བསྡུས་པ་སྙིང་པོ་ཚིག་ཙམ། འབྲིང་རྡོ་རྗེ་ཆོ་ག་རྒྱས་པ་མངོན་བྱང་ལས་བསྐྱེད་པའི་ཚུལ་དེ་ལྟར་རོ། ། གསུམ་པ་ཐུན་མཚམས་ཀྱི་བྱ་བ་ལ་གཞུང་གི་དངོས་བསྟན། བཟླས་པའི་རྣལ་འབྱོར་དང་། གསང་བའི་མཆོད་པ་གཉིས། དང་པོ་ལ།
གཙོ་བོ་དང་། འཁོར་གྱི་སྔགས་དང་ས་བོན་གཉིས། དང་པོ་སྔགས་ནི། ཕྱིས་ནི་བཟླས་པ་ཡང་དག་བརྩམ། ། ཧཱུྃ་ནི་རྡོ་རྗེ་སེམས་དཔའ་ཡི། ། ཨོཾ་ནི་དབྱིངས་ཀྱི་དབྱེ་བ་ཉིད། ། ཨ་ནི་ངག་དང་ཡང་དག་ལྡན། ། ཤེལ་ནི་དག་པ་ལྟ་བུ་ཉིད། ། ཧྲི་ནི་དེ་ལ་ཡང་དག་སྦྱར། ། དེ་བཞིན་དུའང་སྭ་ཧཱ་ཉིད།
སྔགས་ཀྱི་བཟླས་པར་ཡང་དག་གསུངས། ། ཅེས་པའི་དོན་བསྡུས་ན། ཨོཾ་ཨཱཿཧཱུྃ་ཧྲི་ཿསྭཧཱ་ཅེས་པ་འདི་ཕྱག་དྲུག་པའི་སྔགས་ཐུན་མོང་མ་ཡིན་པའོ། ། ཧེ་རུ་ཀ་གསུམ་གྱི་སྔགས་ཐུང་མོང་བ་ནི། བརྟག་པ་བརྒྱད་པ་ལས། ཨཱོཾ་ཏྲཱཻ་ལོཀྱཱ་ཨ་ཀྵེ་པ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ཕྱག་གཉིས་པའི་འོ། ། ཨོཾ་ཛྭ་ལ་ཛྭ་ལ་ཧཱུྃ་བྷྱོ་ཕཊ་སྭཱཧཱ། ཕྱག་བཞི་པའིའོ། ། ཨོཾ་ཀི་ཊི་ཀི་ཊི་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ།
ཕྱག་དྲུག་པའིའོ། ། བསམ་གཏན་ཡི་གེ་གཅིག་པོ་ཡིན་ཅེས་པ་ཧྲི་ཁོ་ན་ཡིད་ཀྱི་བཟླས་པ་སྟེ་ཕྱག་དྲུག་པའི་འོ། ། གཉིས་པ་འཁོར་གྱི་སྔགས་དང་ས་བོན་ལ་འཕར་མ་ནང་མའི་དང་། ཕྱི་མའི་གཉིས། དང་པོ་ནི། ལྷ་མོ་རྣམས་ཀྱི་ཧྲཱི་ཉིད་ནི། ། འདབ་མ་རྣམས་ལ་དེ་ནས་དགོད། ། ཅེས་པའི་དོན། ཨྂ་ཨཱྂ། ཨིཾ་ཨིཾཱ།
ཨུྂ་ཨཱུྂ་ཨྂ་ཨཱཿ རིམ་པ་བཞིན་ས་བོན་ནོ། ། སྙིང་པོར་བྱེད་ན། བརྟག་པ་བརྒྱད་པ་ནས། ཨོྂ་ཨཱཿཨྂ་ཧྂ་སྭཱཧཱ། རྡོ་རྗེ་དྲག་མོའི་འོ། ། ཅེས་སོགས་བརྒྱད་སྐབས་འདིར་སྦྱར། ཕྱིའི་འཕར་མའི་ལ། མཚམས་མའི་དང་སྒོ་མའི་སྔགས་གཉིས། དང་པོ་ནི།
མཆོད་པ་བཞི་ཡི་རང་བཞིན་ལས། ། ས་བོན་བཞི་དང་ཡང་དག་ལྡན། ། ཅེས་པའི་དོན་གླིང་བུ་མ་སོགས་ལྟར་ན། ཨོཾ་ཨཽཾ། ཨེཾ་ཨཻཾ། མེ་ཏོག་མ་སོགས་ལྟར་ན། རྀཾ་རཱྀཾ། ལྀཾ་ལཱྀཾ། སྔགས་སུ་བཟླས་ན་བརྟག་པ་བརྒྱད་པ་ལས་སོ། ། སྒོ་མའི་ནི།
སྒོའི་སྐྱོང་བ་ཅེས་པའི་དོན་ས་བོན། ཛཿཧཱུྃ་བྂ་ཧོཿ ཐམས་ཅད་དུ། དང་པོ་དབྱངས་ཡིག་ལ་སོགས་ལྡན་ཅེས་པའི་དོན་ཨོཾ་དང་ཨ་དང་སོགས་ཁོངས་ནས་ཧཾ་དང་སྭཱཧཱ་ཁ་བསྐངས་ཏེ། ཨོཾ་ཨཱཿབཛྲ་ཨཀྱ་ཤི་ཛ་ཧཱྃ་སྭཱཧཱ། རྡོ་རྗེ་ལྕགས་ཀྱུ་མིའོ། ། ཅེས་སོགས་བརྟག་པ་བརྒྱད་པ་ལས་སོ། ། གཉིས་པ་གསང་བའི་མཆོད་པ་ནི། བྷ་ག་ཉིད་དུ་སྒྲུབ་པ་པོས། ཅེས་པ་ནས།
དེ་ལ་ཧཱུྃ་ནི་བརྗོད་པར་བྱ། ཅེས་པའི་བར་སྔར་བཞིན་རྗེས་སུ་ཆགས་པའི་རྣལ་འབྱོར་སྔོན་དུ་འགྲོ་བས་དངོས་གཞི་ནི། ཟླ་མཚན་དུས་སུ་ཁྲག་བཅས་པའི། ། ཁུ་བ་ཁ་ཡིས་བཟའ་བར་བྱ། ། བདག་ཉིད་དང་ནི་བྷ་ག་ལ། ། མེ་ཏོག་དྲི་ཡིས་མཆོད་པར་བྱ། ། གལ་ཏེ་སྒྲུབ་པོ་འགྲུབ་འདོད་ན། ། དེ་ཉིད་ལ་ནི་བཟླས་པར་བྱ། ། དེའི་ཧྲིས་བྱང་སེམས་ཀྱི་འགྱུར་བ་འགེགས། ཧཱུྃ་གིས་གྱེན་ལ་དྲངས་པས་ལྷ་ཐམས་ཅད་ཟག་པ་མེད་པའི་བདེ་བས་མཉེས་པ་ནི་གསང་བའི་མཆོད་པ་ཡིན་ལ།
དེ་ལས་ལྷན་ཅིག་སྐྱེས་པའི་དགའ་བ་ཉམས་སུ་མྱོང་བ་ནི་རྫོགས་རིམ་སུའང་འགྱུར་རོ། ། ཡང་ཐིག་ལེ་ལས་འཁོར་གྱི་ལྷ་མོ་བསྐྱེད་ཅིང་སྤྲོ་བ་ནི་གོང་དུ་མངལ་འབྱིན་གྱི་གཞུང་དུ་སྦྱར། ཤུགས་ལ་དག་པ་དྲན་པ་བརྟག་པ་ལྔ་པ་ལས་ཁ་བསྐང་། གཏོར་མའི་རྣལ་འབྱོར་བརྟག་པ་དགུ་པ་ལས་གཞན་ཁ་ཟས་དང་སྤྱོད་ལམ་ལ་སོགས་པ་བླ་མའི་མན་ངག་གིས་ཁ་བསྐང་། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། དེ་ནས་འཁོར་ལོ་ཐམས་ཅད་ཀྱིས། ཅེས་པ་ནས། རིགས་ནི་རྣམ་པ་ལྔ་རུ་གསུངས། ཅེས་པའི་བར་བསྐྱེད་རིམ་སྤྱིའི་རྣམ་གཞག་སྟོན་པ་ལས་བདེ་མཆོག་སྒྱུ་མའི་རྟོག་པ་བདུན་པའི་དཀྱིལ་འཁོར་གྱི་རྟོག་པར། བཤད་པར་དམ་བཅའ་བ་དང་།
སྒྲུབ་པའི་གནས་དང་། ལྷ་ཇི་ལྟར་བསྒོམ་པའི་ཚུལ་རྣམས་ནི་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད་ཡིན་ལ། དོན་དམ་པར་དབྱེར་མེད་ཀྱང་ཀུན་རྫོབ་ཏུ་སྒྲུབ་པའི་ཐབས་སྣ་ཚོགས་པ་མི་འགལ་ཞིང་སྟོང་པ་ཉིད་ལ་རིགས་ཀྱི་དབྱེ་བ་བསྟན་པ་ནི། དེ་ལ་མ་ཚང་བ་ཁ་སྐོང་བའི་བཤད་པའི་རྒྱུད་ཡིན་ནོ། ། ཡང་རྣམ་པར་གཞག་པ་འདི་དག་གིས་རྡོ་རྗེ་ཐེག་པ་རྒྱུད་སྡེ་བཞི་ཀའམ། རྣལ་འབྱོར་བླ་ན་མེད་པ་སྤྱི་ཙམ་གྱི་བསྐྱེད་པའི་རིམ་པའི་སྤྱིའི་རྣམ་པར་གཞག་པར་ཡང་འགྱུར་རོ། ། གནས་ལ་ལྷའི་གནས་དང་སྒྲུབ་པ་པོའི་གནས་གཉིས་སུ་གསལ་བར་བཤད། ལྷ་ལས་སྟོང་པ་ཉིད་གཅིག་ལས་རིགས་ཀྱི་དབྱེ་བ་སྣ་ཚོགས་དང་། དེ་རྣམས་རིགས་ལྔར་བསྡུས་ཏེ་བཤད། ལྷའི་བསྐྱེད་ཆོག་ལ་སྣ་ཚོགས་འགལ་བ་མེད་པར་བཤད་དོ། །
དང་པོར་བྱམས་པ་བསྒོམ་པར་བྱ་ཅེས་པ་ནས་རབ་བྱེད་གསུམ་པ་རྫོགས་ཀྱི་བར་ཧེ་རུ་ཀ་གསུམ་བསྐྱེད་པའི་ཆོ་ག་ཕལ་ཆེར་ཕྱག་མཚན་དང་། འཁོར་གྱི་གྲངས། སྐུ་མདོག་ཞལ་ཕྱག་ལ་སོགས་པ་ཚུལ་མི་འདྲ་བས་བཤད་པའི་རྒྱུད་དོ། ། གཉིས་པ་རབ་ཏུ་བྱེད་པའི་གྲངས་ལ་མིང་ནི། ཧེ་རུ་ཀ་གསུམ་བསྐྱེད་པའི་ཆོ་ག གཞུང་ཚད་ནི། ཤོ་ལོ་ཀ་ལྔ་བཅུ་ང་དྲུག གོ་རིམ་ནི་གཉིས་པ་ལས་རབ་ཏུ་བྱེད་པ་གསུམ་པའོ།། །། གཉིས་པ་གཙོ་བོར་ལས་རྒྱས་པ་སྒྲུབ་པའི་ལྷའི་རྣལ་འབྱོར་སྟོན་པ་ལ་གསུམ། བཤད་པར་དམ་བཅའ་བ།
དོན་དངོས། བརྟག་པའི་གྲངས་སོ། ། དང་པོ་ནི། ཉོན་ཅེས་པ་གཞིར་བཞག ། གང་ལ་ན་རྡོ་རྗེ་སྙིང་པོ་ལའོ། ། གང་ན་འཁོར་ལོའི་སྒྲུབ་པའོ། ། ཚུལ་ཇི་ལྟར་ན་ཁྱད་པར་གྱི་རིམ་པ། ཇི་བཞིན་ཅེས་པ་སྒྲོལ་མ། ཀུ་རུ་ཀུ་ལླེ། ཤེས་རབ་ཀྱི་ཕ་རོལ་ཏུ་ཕྱིན་མ།
རིགས་བཞིའི་ལས་སྒྲུབ་པ་རྣམས་སོ། ། གང་གི་ཆེད་དུ་ན་ལས་དེ་དང་དེ་སྒྲུབ་པའི་ཕྱིར་དུའོ། ། གཉིས་པ་དོན་དངོས་ལ་གཉིས། ལྷ་མོ་གསུམ་གྱི་སྒྲུབ་པའི་ཐབས་དང་། རིགས་བཞི་སྒྲུབ་པའི་ཐབས་སོ། ། དང་པོ་ནི། མངོན་པར་རྟོགས་པ་ཐབས་རྒྱུད་དང་འབྲེལ། དེ་ལས་སྐལ་ལྡན་ཅིག་ཅར་དུ་འཇུག་པ། དེ་ལས་གྲོལ་བར་བྱེད་པ་ལམ། དེ་ལས་ཐུན་མོང་གི་དངོས་གྲུབ་བསྒྲུབ་པ།
དེ་ལ་བཟླས་པ། གཏོར་མ། སྦྱིན་བསྲེག རབ་གནས། ལས་ཚོགས་རབ་འབྱམས་ཀྱི་མངོན་པར་རྟོགས་པ་དང་ལྔ་ལས། ལས་ཚོགས་དང་འབྲེལ་བ་དེ་ལ་གཞུང་འདིར་ལྷ་མོ་གསུམ། རིགས་བཞི། ཡུམ་བཞི། དེ་དག་དང་འབྲེལ་བའི་ལས་བཅུ་གཅིག བརྟག་པ་བདུན་པར།
ལས་ཚོགས་དང་འབྲེལ་བ་ནི་ལྷའི་རྣལ་འབྱོར་བཅུ་བདུན་ཏེ། བསྡོམས་པས་ཉི་ཤུ་རྩ་བརྒྱད་གསུངས་པ་ལས་སྐབས་འདིར་ལྷ་མོ་གསུམ་གྱི་ལས་ཚོགས་སྟོན། དེ་ལ་གསུམ། སྒྲོལ་མ། ཀུ་རུ་ཀུ་ལླེ། ཤེས་རབ་ཕ་རོལ་ཕྱིན་མའོ། ། དང་པོ་ལ་གསུམ། འབྲས་བུ་ལས་གང་སྒྲུབ་པ། ཐབས་འཁོར་ལོ་ཇི་ལྟར་བྱ་བ། བདག་གི་རྣལ་འབྱོར་ཇི་ལྟར་བསྒོམ་པའོ། །
དང་པོ་ནི། ཞི་དང་རྒྱས་དང་དབང་རྣམས་དང་། བསྲུང་དང་དེ་བཞིན་མངོན་སྤྱོད་ཉིད། ། ལས་ཚོགས་རྣམ་པ་ལྔའོ། ། གཉིས་པ་ཐབས་འཁོར་ལོ་ཇི་ལྟར་བྱ་བ་ལ་གཉིས། ཇི་ལྟར་བྲི་བའི་ཚུལ་དང་། རབ་ཏུ་གནས་པ་ཕན་ཡོན་དང་བཅས་པའོ། ། དང་པོ་ལ་བྲི་བའི་གཞི། འབྲི་བའི་རྫས། བྲི་བའི་འཁོར་ལོ།
བྲི་བའི་སྔགས། དང་པོ་ནི། བརྟག་པ་བདུན་པ་ལས་ཞི་བ་ལས་ཁམ་ཕོར། རྒྱས་པ་དང་། དབང་དང་། བསྲུང་བ་ལ་གྲོ་ག་དང་ཤིང་ཤུན། རེངས་པ་ལ་རྡོ་ལེབ་དྲག་པོ་ལ་ཐོད་པ། གཉིས་པ་འབྲི་རྫས་ནི། ཞི་བ་ལ་ཙན་དན་དཀར་པོ། རྒྱས་པ་ལ་གུར་གུམ།
དབང་ལ་བ་ལང་གི་གྷི་ཝང་དང་། ཨ་ལཀ་ཏ་དང་། ཙན་དན་དམར་པོ་དང་། རང་གི་ཁྲག་ལྷན་ཅིག་པ་སྐལ་བ་བཟང་པོར་བྱེད་པ་དང་། བསྲུང་བ་ལ་གུར་གུམ། རེངས་པ་ལ་ཁ་ཊྭཱྃ་ཀ ཡུང་བ། དྲག་པོ་ལ་དུག་དང་། ཁྲག་དང་། སྐྱེ་ཚེ་ལྷན་ཅིག་པ།
དེ་ལ་ཁྱད་པར་དུ་མིའི་རུས་པའི་སྙུག་གུ གསུམ་པ་ལ་འཁོར་ལོའི་དབྱིབས་དང་། ཁ་དོག དང་པོ་ནི། རེ་མིག་དགུ་སོགས་འཁོར་ལོ་ཡི། ། ཕྱི་རོལ་མུ་ཁྱུད་ཉིད་དུ་བྱ། ། དེ་ལ་རེ་མིག་དགུ་ནི། བརྟག་པ་བདུན་པར། འཁོར་ལོ་རྩིབས་བརྒྱད་པ་པདྨའི་རྣམ་པར་ཀུན་ནས་འགྱུར་བ་ལ་ཅེས་གསུངས། སོགས་ཁོངས་ནས་འཁོར་ལོ་རྩིབས་བཅུ་པ་དང་། རྩིབས་དྲུག་པ་དང་།
འདབ་མ་བཞི་པ་དང་། ཨུཏྤལ་དང་། པདྨ་དང་། སྣ་ཚོགས་རྡོ་རྗེའོ། ། ཕྱི་རོལ་མུ་ཁྱུད་ཉིད་དུ་བྱ། ། ཅེས་པ་དེ་ཉིད་ལས། ཀུན་ནས་ཟླུམ་པོའི་རྣམ་པར་ནི། ཅེས་པ་དང་བསྲུང་བའི་སྐབས་སུ་ཕྱི་རོལ་རི་མོ་ཟླུམ་པོས་ཡོངས་སུ་བསྐོར་ཏེ། ཅེས་པ་དང་། དབང་གི་སྐབས་སུ་ཕྱི་རོལ་དུ་རི་མོ་གསུམ་གྱིས་བསྐོར་ནས་ཅེས་སོ། །
གཉིས་པ་ཁ་དོག་ནི། འཁོར་ལོའི་ལས་ཀྱི་ཁ་དོག་སོགས། ། མཁས་པས་རྣམ་པར་བསྒོམ་པར་བྱ། ། དེ་ལ་ལས་ཀྱི་ཁ་དོག་ཞི་བ་ལ་དཀར་པོ། རྒྱས་པ་ལ་སེར་པོ། དབང་ལ་དམར་པོ། རེངས་པ་ལ་སེར་པོ། མངོན་སྤྱོད་ལ་ནག་པོ། སོགས་ཁོངས་ནས་བྲི་བའི་དུས། བསམ་པ།
ཆ་ལུགས། ཁ་ལྟ་ཕྱོགས། དབྱིབས་ཇི་ལྟ་བུའོ། ། གསུམ་པ་བྲི་བའི་སྔགས་ནི། ཨོཾ་ཏ་རེ་ཏུཏྟ་རེ་ཏུ་རེ་སྭཱཧཱ། ཅེས་པའི་སྔགས་འདིས་ས་བོན་ཡི་གེ་རེ་རེ་ནས་འཁོར་ལོ་ཐམས་ཅད་ཀྱི་ལྟེ་བ་དང་རེ་མིག་རྣམས་ལ་དགོད་པར་བྱ་སྟེ། མདུན་ནས་རེ་མིག་བརྒྱད་ལ་ཤར་དུ་ཏ། དེ་ནས་གཡས་བསྐོར་དུ་རེ་མིག་རེ་ལ། ཏ་རེ་ཏུཏྟ་རེ་ཏུ་རེ་སྭཱཧཱ། ཅེས་པ་བརྒྱད།
ཕྱག་འཚལ་ནི་ལས་སྔར་གྱི་མགོ་འདྲེན་པ་སྟེ་ཨོཾ། བསྲེག་ལུགས་ནི་ཧཱ་ཐ་མ་ནི་མིང་ཡིག་གི་ཐ་མ་སྟེ། ཨོཾ་ཐོག་མར་བཞག ། ཧཱ་མཐར་བཞག་པའི་དབུས་སུ་ཆེ་གེ་མོ་ཞེས་བྱ་བའི་མིང་ནི་སྦྱར་བར་བྱའོ། ། ཚུལ་ཇི་ལྟར་ན། བསྲུང་བའི་ཚིག་ཀྱང་རྣམ་པར་བྱ་ཅེས་པ་ཆེ་གོ་མོ་རཀྵ་ཿཧཱ་ཅེས་པ་རེ་མིག་དབུས་མ་ལ་བྲིའོ། ། འདི་དག་གི་དོན་རྒྱས་པ་བརྟག་པ་བདུན་པ་ལས་གསལ། གཉིས་པ་རབ་ཏུ་གནས་པ་ཕན་ཡོན་དང་བཅས་པ་ནི། མཉམ་ཉིད་ཡེ་ཤེས་སྟོང་པས་ནི། ། བདག་ཉིད་ཀྱི་ནི་གཟུགས་སུ་བྱ། །
ཅེས་པ་བྲིས་པའི་འཁོར་ལོ་སྟོང་པའི་ངང་ལས་ཇི་ལྟ་བ་བཞིན་བསྐྱེད་ལ། མཉམ་ཉིད་ཀུན་རིག་གནས་སུ་ནི། ། སྲུང་བའི་འཁོར་ལོ་སྦྱར་བར་བྱ། ། བསྲུང་བ་ཡེ་ཤེས་ཅན་གྱིས་བསྒོམ། ། ཅེས་པ་སངས་རྒྱས་ཐམས་ཅད་ཀྱི་ཐུགས་ཁ་ནས་ཡེ་ཤེས་ཀྱི་འཁོར་ལོ་བཀུག རྟེན་འབྲེལ་སྙིང་པོས་རབ་ཏུ་གནས་པར་བྱ། ། མཆོད་པ་དེའི་ཕན་ཡོན་ནི། འཇིགས་པ་ཐམས་ཅད་རིང་དུ་བྱེད་ཅེས་པ་གཙོ་བོར་བསྲུང་བའི་ཕན་ཡོན་ནོ། ། གཉིས་པ་བདག་གི་རྣལ་འབྱོར་ལ། རྒྱུ་ཚོགས་གཉིས་བསག་པ་དང་།
འབྲས་བུ་ལྷ་བསྐྱེད་པ་གཉིས། དང་པོ་ལ་ཚད་མེད་བཞི་བསྒོམ་པ་ཧེ་རུ་ཀ་གསུམ་གྱི་སྐབས་ནས་ཁ་བསྐང་། ཡེ་ཤེས་ཀྱི་ཚོགས་བསག་པ་ནི། སེམས་ཅན་དངོས་པོ་མེད་ན་ནི་ཅེས་པས་བསྟན། རྒྱས་པར་སྤྲོ་ན། རྡོ་རྗེ་གུར་ལས། བླ་མ་རྡོ་རྗེ་རྣམས་མཆོད་ཅིང་། ། བདུན་པོ་ཡོངས་སུ་དག་པར་བྱ། ། ཅེས་པ་ལྟར་བདུན་རྣམ་དག་བྱ། གཉིས་པ་འབྲས་བུ་ལྷ་བསྐྱེད་པ་ནི།
སྤྲོ་ན་ཧེ་རུ་ཀ་གསུམ་གྱི་སྐབས་ནས་བསྲུང་བའི་འཁོར་ལོ་ཁ་བསྐང་། དངོས་གཞི་ལྷའི་རྣལ་འབྱོར་ལ་ལྷ་བསྐྱེད་པ་དང་། སྔགས་བཟླས་པ་ལས་སྒྲུབ་པ་བསྟན་པ་གཉིས། དང་པོ་ལ་རྟེན་བསྐྱེད་པ་ནི། ཟླ་བའི་དཀྱིལ་འཁོར་དབུས་གནས་པར། ། པདྨའི་གདན་ནི་བསམ་པར་བྱ། ། གཉིས་པ་བརྟེན་པ་བསྐྱེད་པ་ལ་བཞི་ལས། དང་པོ་དམ་ཚིག་པ་བསྐྱེད་པ་ནི། དངོས་གྲུབ་ཐམས་ཅད་རབ་སྟེར་མར། བདག་གིས་ལུས་ནི་བསྒོམ་པར་བྱ། །
གང་ཞེ་ན་འཕགས་མ་སྒྲོལ་མ་བསམ་པར་བྱ། ཕྱག་གཉིས་སེམས་པའི་དཀྱིལ་མོ་དཀྲུང་། ། རྒྱན་རྣམས་ཀུན་གྱིས་རྣམ་པར་བརྒྱན། ། ཀུན་ལ་མི་འཇིགས་ཕྱག་རྒྱ་དང་། ། གཡོན་ན་ཨུཏྤལ་ལྟ་བུ་མཆོག ། ཅེས་པ་དམ་ཚིག་པ་བསྐྱེད། གཉིས་པ་ཡན་ལག་དྲུག་བྱིན་གྱིས་བརླབ་པ་ནི། ཨོཾ་ཏ་རེ་སྭཱཧཱ། མགོ་ལའོ། ། ཨོཾ་ཏུ་རེ་སྭཱཧཱ།
མིག་དག་ལའོ། ། ཨོཾ་ཏ་རེ་སྭཱཧཱ། སྣ་དག་ལའོ། ། ཨོཾ་ཏུ་སྭཱཧཱ། རྣ་བ་དག་ལའོ། ། ཨོཾ་རེ་སྭཱཧཱ། ལྕེ་ལའོ། ། ཨོཾ་ཏ་རེ་ནི་སྭཱཧཱ། སྙིང་གར་རོ། ། ཡན་ལག་དྲུག་ནི་རྟག་ཏུ་བཟུང་།
དེ་ལ་དམ་ཚིག་པ་ཚིག་ཙམ་དང་། རྡོ་རྗེ་ཆོ་ག་གསུམ་ལས་བསྐྱེད་པ་གང་རུང་། ཧེ་རུ་ཀ་གསུམ་བསྐྱེད་པའི་གཞུང་ལ་བརྟེན་ནས་མན་ངག་གིས་ཁ་བསྐང་དེའི་རྗེས་ལ་ཡེ་ཤེས་པ་གཞུག་པ་དང་། དབང་བསྐུར་ནས་དོན་ཡོད་གྲུབ་པས་རྒྱས་བཏབ་པ་མན་ངག་གོ ། གཉིས་པ་ནི། གོང་དུ་གསུངས་པའི་སྔགས་ཡི་གེ་བཅུ་པས་གྲངས་བསྙེན་འབུམ་ཕྲག་བཅུ། རྩོད་དུས་དེ་བཞི་འགྱུར་རམ་བརྒྱད་འགྱུར་དུ་བཟླས་པའི་བསྙེན་པ་སྔོན་དུ་སོང་ནས་ལས་ལ་སྦྱོར་བའི་ཚེ། སྔགས་ཀྱི་རྒྱལ་པོས་བསྐུལ་བའི་ལྷ་རྣམས་ཐམས་ཅད་བསྒྲུབ་པར་བྱ་ཅེས་པའི་དོན། ཡི་གེ་བཅུ་པའི་སྔགས་ཀྱི་མཐར་ཞི་བ་ལ་སོགས་པ་ལས་དང་རྗེས་སུ་མཐུན་པའི་སྤེལ་ཚིག་བཏགས་ཏེ་བཟླས་པས་ལྷའི་རྒྱུད་བསྐུལ་ཏེ། ལས་དེ་དང་དེ་ཐོགས་པ་མེད་པར་འགྲུབ་པར་འགྱུར་རོ། །
གཉིས་པ་ཀུ་རུ་ཀུ་ལླེའི་ལས་ལ་གཞུང་འཁྲུགས་བསྡེབས་ནས་བརྗོད་ན། ལྷའི་རྣལ་འབྱོར། སྔགས་བཟླས་པ། ལས་གང་དག་བསྒྲུབ་པ་གསུམ། དང་པོ་ལ། རྒྱུ་ཚོགས་གཉིས་བསག་པ། འབྲས་བུ་ལྷ་བསྐྱེད་པ་གཉིས། དང་པོ་སྒྲོལ་མའི་སྐབས་བཞིན་ཁ་བསྐང་། གཉིས་པ་ལ་རྟེན་བསྐྱེད་པ་དང་། བརྟེན་པ་བསྐྱེད་པ་གཉིས།
དང་པོ་ནི། འབར་བའི་འོད་ཟེར་ལྟ་བུ་ཡི། ། ཉི་མའི་དཀྱིལ་འཁོར་བསམས་ནས་ནི། ། ཅེས་པས་བསྟན། གཉིས་པ་ལ་ཡན་ལག་བཞི་ལས། དང་པོ་བསྙེན་པའི་ཡན་ལག་ལ་ས་བོན་ལས་བསྐྱེད་ན་ཧྲཱིཿ། རྡོ་རྗེ་ཆོ་ག་ལས་བསྐྱེད་ན་ཧྲཱིཿ ལས་ཨུཏྤལ་ལ་ཧྲཱིཿ མཚན་པ་ཡོངས་སུ་གྱུར་པ་ལས་བསྐྱེད་ཅིང་གསལ་གདབ་སྟེ། དེའི་དབུས་སུ་ཧྲཱིཿཉིད་ནི། །
ཁ་དོག་དམར་པོ་ལྟ་བུའི་འོད། ། དེ་ནས་བདག་ཉིད་བསྒོམ་པར་བྱ། ། ཞལ་གཅིག་མ་ལ་ཕྱག་བཞི་མ། ། མདའ་དང་གཞུ་ཡི་ལག་པ་མ། །

ཨུཏྤལ་དང་ལྕགས་ཀྱུ་འཛིན། ། ཅེས་པས་བསྟན། སྐུ་གསུང་ཐུགས་བྱིན་གྱིས་བརླབ་པ། ཡེ་ཤེས་པ་གཞུག་པ། རྒྱས་གདབ་པ་རྣམས་མན་ངག་གིས་ཁ་བསྐང་། གཉིས་པ་སྔགས་ནི་ཨོཾ་ཀུ་རུ་ཀུ་ལླེ་ཧྲཱིཿསྭཱཧཱ། ཅེས་པའོ། ། གསུམ་པ་ལས་གང་དག་སྒྲུབ་པ་ལ་འབྲས་བུ་ལས་ཀྱི་ཚོགས་དང་། དེ་བསྒྲུབ་པའི་ཐབས་གཉིས། ཡང་ན་སྒྲུབ་པའི་ཐབས་དང་། བསྒྲུབས་པའི་འབྲས་བུ་གཉིས།
དང་པོ་ལ་རབ་བསམ་གཏན། འབྲིང་བསྙེན་པ། ཐ་མ་འཁོར་ལོའི་ཆོ་ག་དང་གསུམ། དང་པོ་ནི། འདི་ནི་བསྒོམ་པ་ཙམ་གྱིས་ནི། འཇིག་རྟེན་གསུམ་པོ་དབང་དུ་བྱེད། ། གཉིས་པ་ནི། འབུམ་ཕྲག་གཅིག་གིས་རྒྱལ་པོ་རྣམས། ། ཁྲི་ཡིས་འཇིག་རྟེན་ཕལ་པ་ཉིད། ། བྱེ་བས་ཕྱུགས་དང་གནོད་སྦྱིན་སོགས། །
འབུམ་ཕྲག་བདུན་གྱིས་ལྷ་མ་ཡིན། ། འབུམ་ཕྲག་གཉིས་ཀྱིས་ལྷ་རྣམས་ཉིད། ། བརྒྱ་ཕྲག་གཅིག་གིས་སྔགས་པ་ཉིད། ། ཅེས་པས་བསྟན། གསུམ་པ་ལ་བསྲུང་བ་བྲི་བའི་ཚུལ་དང་། དེའི་དགོས་པ་གཉིས། དང་པོ་ནི། ཤེས་རབ་ཆུང་བ་བློ་ལྡན་པར། ། སྲུང་བ་བྲིས་ནས་གཟུང་བར་བྱ། ། ཅེས་པ་ལ་འཁོར་ལོ་བྲི་བའི་གཞི་དང་རྫས་སྔར་བཞིན་མི་འདྲ་བའི་ཁྱད་པར་འཁོར་ལོ་རྩིབས་དྲུག་ལྟེ་བ་དང་མུ་ཁྱུད་དང་བཅས་པ།
རྩིབས་དྲུག་ལ་ཡི་གེ་དྲུག ལྟེ་བ་ལ་ཨོཾ་ཆེ་གེ་མོ་རཀྵ་སྭཱཧཱ་བྲི། ཚིག་དོན་ནི་གཟུང་བར་བྱ་ཅེས་པ་གཞིར་བཞག ། གང་ན་བསྲུང་བའོ། ། ཚུལ་ཇི་ལྟར་ན་གོང་དུ་བསྟན་པ་ལྟར་བྲིས་ཤིང་རབ་གནས་བྱས་ནས་སོ། ། གང་གིས་ན་ཤེས་རབ་ཆུང་བའི་གང་ཟག་གིས་སོ། ། གང་གི་ཆེད་དུ་ན་བློ་ལྡན་པར་ཏེ། ཤེས་རབ་འཕེལ་བར་བྱ་བའི་ཕྱིར་དུའོ། ། གཉིས་པ་ནི། སྲུང་བ་བཟང་པོ་འདི་ཉིད་ནི། །
འཇིགས་པ་ཐམས་ཅད་དུ་ནི་སྤངས། ། སྲུང་བ་འདི་ནི་ཐམས་ཅད་ལ། ། རྣལ་འབྱོར་དེ་ཉིད་གོང་ན་མེད། ། གཉིས་པ་བསྒྲུབས་པའི་འབྲས་བུ་ནི། དགྲ་དང་རྒྱལ་པོས་བཅིངས་པ་དང་། ། འགྲོ་བ་ཤིན་ཏུ་འཇིགས་པའི་དུག ། ཡན་ལག་རིམས་ནི་སྣ་ཚོགས་དང་། ། དུག་སོགས་དུས་མིན་འཆི་བ་ནི། ། འཇིགས་པའི་གནས་ནི་གང་དང་གང་། དེ་དང་དེ་ལ་རབ་སྦྱར་བྱ། །
ཅེས་པས་བསྟན། གསུམ་པ་ཤེས་རབ་ཀྱི་ཕ་རོལ་ཏུ་ཕྱིན་པའི་ལས་ལ་གཞུང་འཁྲུགས་བསྡེབས་ན། ལྷ་བསྒོམ་པ། སྔགས་བཟླ་བ། ལས་བསྒྲུབ་པ་གསུམ། དང་པོ་ལ་རྒྱུ་ཚོགས་གཉིས་བསག་པ་སྒྲོལ་མའི་སྐབས་བཞིན། གཉིས་པ་འབྲས་བུ་ལྷ་བསྐྱེད་པ་ལ། རྟེན་བསྐྱེད་པ་དང་བརྟེན་པ་བསྐྱེད་པ་གཉིས། དང་པོ་ལ་སྲུང་བའི་འཁོར་ལོ་དང་། གདན་བསྐྱེད་པ་གཉིས།
དང་པོ་སྲུང་བའི་འཁོར་ལོ་ཧེ་རུ་ཀ་གསུམ་གྱི་སྐབས་ནས་ཁ་བསྐང་། གཉིས་པ་གདན་ནི། དངོས་པོའི་ངོ་བོ་བསྒོམ་པར་བྱ། ། འོད་ཟེར་འབར་བ་དུ་མ་ཡིས། ། ཟླ་བའི་དཀྱིལ་འཁོར་དབུས་གནས་པར། ། གཉིས་པ་བརྟེན་པ་བསྐྱེད་པ་ལ་ཡན་ལག་བཞི་ལས། དང་པོ་དམ་ཚིག་པ་བསྐྱེད་པ་ལ་བསྐྱེད་པའི་ཆོ་ག་དང་། ལྷའི་རྣམ་པ་གསལ་བཏབ་པ་གཉིས། ཆོ་ག་ནི། ཤེས་རབ་བདག་ཉིད་རྣམ་པར་སྤྲུལ། །
ཅེས་པ་སྟེ། ས་བོན་ཕྱག་མཚན་ལས་སྤྲུལ་ནས་བསྐྱེད་ཅེས་པའི་དོན་ཏོ། ། དེ་ལ་ས་བོན་ནི་པྲཾ། ཕྱག་མཚན་ནི་པདྨ་འདབ་བརྒྱད། ཁ་དོག་ནི་དཀར་པོ། མདོར་ན་པྲཾ་ལས་པདྨ་པྲཾ་གྱིས་མཚན་པ་ལ་བསྐྱེད་པ་མན་ངག་གོ ། གསལ་གདབ་པ་ནི། ཕྱག་གཉིས་སེམས་པའི་དཀྱིལ་མོ་དཀྲུང་། ། རྒྱན་རྣམས་ཀུན་གྱིས་རྣམ་པར་བརྒྱན། ། ཁ་དོག་དཀར་མོ་འོད་གསལ་མ།
ཤེས་རབ་བདག་ཉིད་གཟུང་བར་བྱ། ། ཅེས་པ་ལ་གུར་ལྟར་ན་དམ་ཚིག་པ་སེམས་དཔའ་སུམ་རྩེགས་སུ་བཤད། དེ་ལ་ཕྱག་གཉིས་པའི་སྐབས་སུ་ཕྱག་མཚན་དངོས་སུ་མི་གསལ་བ་རྡོ་རྗེ་གུར་དང་། རྡོ་རྗེ་གདན་བཞི་ལས་གསུངས་པ་བླ་མའི་མན་ངག་གིས་ཁ་བསྐང་སྟེ། ཆོས་འཆད་ཀྱི་ཕྱག་གཉིས་ན་པདྨ་གཉིས་རྣ་བའི་ཐད་ཀར་ཁ་བྱེ་བའི་སྟེང་ན་པོ་ཏི་རེ། ཡན་ལག་ལྷག་མ་གསུམ་མན་ངག་གིས་ཁ་བསྐང་ཁྱད་པར་སྣང་བ་མཐའ་ཡས་ཀྱིས་རྒྱས་བཏབ། གཉིས་པ་སྔགས་ནི། ཨོཾ་པྲ་ཛྙཱེ་མཧཱ་པྲ་ཛྙཱེ་ཧཱུྃ་སྭཱཧཱ། དེ་ལ་གྲངས་བསྙེན་གྱི་ཚད་འབུམ་ཕྲག་བཅུ། རྩོད་དུས་བཞི་འགྱུར་རམ་བརྒྱད་འགྱུར།
གསུམ་པ་ལས་བསྒྲུབ་པ་ལ་རབ་བཟླས་བསྒོམ་ལ་བརྟེན་པ་དང་། ཐ་མ་འཁོར་ལོ་ལ་བརྟེན་པ་གཉིས། དང་པོ་ནི། བསྒོམ་པར་བྱ་ཅེས་པའམ་གཟུང་བར་བྱ་ཅེས་པ་གཞིར་བཞག ། གང་ན་ཤེས་རབ་འཕེལ་བའི་ལྷའི་རྣལ་འབྱོར་དང་། འདིའི་ས་བོན་བཟླས་ནས་ནིའོ། ། གང་གིས་ན་གུད་པའམ་བློ་ནི་དམན་པ་ཡིས་སོ། ། གང་གི་དོན་དུ་ན་ཤེས་རབ་འདབ་མ་ལྟ་བུར་འཕེལ་བའི་དོན་དུའོ། ། གཉིས་པ་ནི། བསྒོམ་པར་བྱ་ཅེས་པ་གཞིར་བཞག །
གང་ན་འདིའི་འཁོར་ལོའོ། ། གང་ཟག་གང་གིས་ན་སྔར་བཞིན། དགོས་པ་ཅིའི་ཆེད་དུ་ན་ཤེས་རབ་ཉེར་འབར་ལས་རྣམས་ནི་སྒྲུབ་པར་བྱ་བའི་དོན་དུའོ། ། ཚུལ་ཇི་ལྟར་ན་འཁོར་ལོ་འདབ་མ་བརྒྱད་པ་འདི་ཁ་དོག་དཀར་པོ་ཤིན་དུ་མཛེས་པ་བྲིས་ལ་འདབ་མ་བརྒྱད་ལ་ཡི་གེ་བརྒྱད། དབུས་སུ་ཨོཾ་དང་སྭཧཱའི་བར་དུ་གང་བློ་འཕེལ་བར་བྱ་རྒྱུའི་མིང་བཅུག་ལ་བྲི། དེ་ནས་རབ་ཏུ་གནས་པ་ནི། མཉམ་ཉིད་གཟུགས་སུ་བསམས་ནས་ནི། ། ཁམས་གསུམ་གྱི་ནི་རང་བཞིན་ལས། ། སྔར་གྱི་མཚན་ཉིད་ཡང་དག་ལྡན། ། ཅེས་པ་དམ་ཚིག་གི་འཁོར་ལོ་བྲིས་པ་བཞིན་ལ་དེ་དང་འདྲ་བའི་ཡེ་ཤེས་ཀྱི་འཁོར་ལོ་གཞུག །
གོང་དུ་གསུངས་པའི་འཁོར་ལོའི་ལས་ཀྱི་ཁ་དོག་སྤེལ་ཚིག་རབ་གནས་དང་བཅས་པ་སྒྲུབ་པར་བྱ་ཅེས་པའི་དོན་ཏོ། ། གཉིས་པ་རིགས་བཞིའི་སྒྲུབ་ཐབས་ནི། མངོན་པར་རྟོགས་པ་གང་དང་འབྲེལ་ན་སྐལ་ལྡན་ཅིག་ཅར་དུ་འཇུག་པ་དེ་ལ་སྨིན་གྲོལ་གཉིས་ལས། གྲོལ་བྱེད་ལམ། དེ་ལ་བསྡུས་པའི་དཀྱིལ་འཁོར་དུ་གཙོ་བོ་འཕོ་བའི་དབང་དུ་བྱས་ན་མཆོག་བསྒྲུབ་པར་འགྱུར་ལ་འདིར་སྐབས་སུ་བབས་པ་ནི་གང་མེ་ཏོག་ཕོག་པའི་ལྷ་གཅིག་གི་བཟླས་བསྒོམ་གྱི་སྒོ་ནས་དེ་ཉིད་སྒྲུབ་པར་བྱེད་པ་སྟེ། རིག་པ་འཛིན་པའི་བསྒྲུབ་པ་ཞེས་བྱ་བ་འདི་ལ་རིགས་བཞི། ཡུམ་བཞི་སྟེ། རིག་པ་འཛིན་པའི་རྣལ་འབྱོར་བརྒྱད། བརྒྱད་ཀ་ལ་ཐུན་མོང་གི་ཆོ་ག་དང་། སོ་སོའི་ཆོ་ག་གཉིས།
དང་པོ་ལ་རྒྱུ་ཚོགས་གཉིས་བསག་པ་དང་། འབྲས་བུ་ལྷ་བསྐྱེད་པ་གཉིས། དང་པོ་ཧེ་རུ་ཀ་གསུམ་གྱི་སྐབས་ནས་ཁ་བསྐང་། གཉིས་པ་ལ་རྟེན་བསྐྱེད་པ་དང་། བརྟེན་པ་བསྐྱེད་པ་གཉིས། རྟེན་བསྐྱེད་པ་ལ་སྲུང་འཁོར་བསྐྱེད་པ། ཆོས་འབྱུང་བསྐྱེད་པ། གདན་བསྐྱེད་པ་གསུམ། དང་པོ་ནི་ཡུམ་བཞིའི་སྐབས་ནས་ནམ་མཁའི་ཁམས་ཀྱི་དབུས་སོན་པ་ཅེས་པས་བསྟན། དེ་ཡང་རེ་ཕས་ཉི་མ་ཅེས་པ་སོགས་འདིར་ཁ་བསྐང་།
གཉིས་པ་ནི། བྷ་གའི་དབུས་སུ་ཡོངས་གང་བའི་ཅེས་པས་བསྟན། གསུམ་པ་ནི། ཐོད་པའི་གདན་གྱི་དབུས་གནས་པར་ཅེས་པ་དང་ཟླ་བའི་དཀྱིལ་འཁོར་དབུས་གནས་པར་ཅེས་པས་བསྟན། མདོར་ན་པད་ཟླའི་སྟེང་དུ་ཐོད་པའི་གདན་ལ་བརྒྱད་ཀར་བསྐྱེད། གཉིས་པ་བརྟེན་པ་བསྐྱེད་པ་ལ་ཡན་ལག་བཞི་ལས། དང་པོ་དམ་ཚིག་པ་བསྐྱེད་པ་ལ། སྙིང་པོ་ཚིག་ཙམ་དང་། རྡོ་རྗེ་ཆོ་ག་ལས་བསྐྱེད་པ་གཉིས། དང་པོ་ལ་ཡབ་ཀྱི་སྐབས་སུ།
ཡི་གེ་དེ་ལ་དགོད་པར་བྱ་ཅེས་པས་བསྟན་ཏེ། རྣམ་སྣང་ལ་བྷྲུྃ། རིན་འབྱུང་ལ་ཨྃ་ཏྃ་ཏྲྃ། འོད་དཔག་མེད་ལ་ཧྲི། དོན་ཡོད་ལ་ཁཾ། ཡུམ་བཞིའི་སྐབས་སུ། དེ་ལས་ནང་སོན་ས་བོན་ནི། ། བྷྲུྃ་ལས་སྤྱན་གྱི་དབྱིབས་སུ་ནི། ། ཅེས་པ་དང་། ཧཱུྃ་ལས་མ་མ་ཀིའི་དབྱིབས་ཅེས་པ་དང་།
དེར་ནི་ཧྲི་ནི་བསམ་བྱ་ཞིང་ཅེས་པ་དང་དེའི་ནང་ས་བོན་ཏཾ་ཉིད་ནི་ཅེས་པས་བསྟན། གཉིས་པ་རྡོ་རྗེ་ཆོ་ག་ལས་བསྐྱེད་པ་ནི། བྷྲུྃ་ལས་འཁོར་ལོ་བྷྲུྃ་གིས་མཚན་པ་ལས་རྣམ་སྣང་བསྐྱེད་པ་ནས་བཟུང་སྟེ། ཏྃ་ལས་ཨུཏྤ་ལ་ཏྃ་གྱིས་མཚན་པ་ལས་སྒྲོལ་མ་བསྐྱེད་པའི་བར་དུའོ། ། དེ་ནས་ཡན་ལག་ལྷག་མ་གསུམ་བསྡུས་པའི་དཀྱིལ་འཁོར་གྱི་སྐབས་ནས་འཆད་པར་འགྱུར་བ་བཞིན་འདིར་ཁ་བསྐང་། གཉིས་པ་སོ་སོའི་ཆོ་ག་ལ་རིགས་ཀྱི་བདག་པོ་ཡབ་བཞི་གསལ་གདབ་པ་དང་། རིགས་སུ་གྱུར་པ་ཡུམ་བཞི་གསལ་གདབ་པ་གཉིས། དང་པོ་ལ་བཞི། རྣམ་པར་སྣང་མཛད། རིན་ཆེན་འབྱུང་ལྡན།
འོད་དཔག་མེད། དོན་ཡོད་གྲུབ་པ་གསལ་གདབ་པ་དང་བཞི། དང་པོ་ནི། ཞལ་གཅིག་པ་ལ་ཕྱག་བཞི་པ། ། ཞི་བའི་འཁོར་ལོ་དྲིལ་བུ་འཛིན། ། ཐོད་པ་དང་ནི་ཞགས་པ་ཉིད། ། དེ་བཞིན་འབར་བའི་ཕྲེང་འཁྲུག་པར། ། ཀུན་ཏུ་རྣམ་པར་སྤྲོ་བར་བྱ། ། ཅེས་པས་བསྟན། གཉིས་པ་ནི།
འདིས་ནི་རྣལ་འབྱོར་རིམ་པས་ནི། ། རིན་ཆེན་འབྱུང་གནས་བསྒོམ་པར་བྱ། ། བཙོ་མ་གསེར་གྱི་མདོག་ལྟ་བུ། ། སྐུ་མདོག་སེར་པོ་གཟི་བརྗིད་ཆེ། ། ཞལ་གཅིག་པ་ལ་ཕྱག་བཞི་པ། ། དཔའ་བོ་རིན་ཆེན་ལྕགས་ཀྱུ་འཛིན། ། ཐོད་པ་དེ་བཞིན་ཞགས་པ་ཉིད། ། ཅེས་པས་བསྟན། གསུམ་པ་ནི། འདིས་ནི་རྣལ་འབྱོར་རིམ་པ་ནི། །
པདྨ་རྡོ་རྗེ་འཆང་བ་བསྒོམ། ། ཞལ་གཅིག་པ་ལ་ཕྱག་བཞི་པ། ། པདྨ་ར་ག་ལྟ་བུའི་འོད། ། དཔའ་བོ་མདའ་དང་གཞུ་འཛིན་ཅིང་། ། པདྨ་ཞགས་པ་འཛིན་པ་ཉིད། ། རྒྱན་རྣམས་ཀུན་གྱིས་རྣམ་པར་བརྒྱན། ། ཅེས་པས་བསྟན། བཞི་པ་ནི། འདིས་ནི་རིམ་པའི་རྣལ་འབྱོར་གྱིས། ། དོན་ཡོད་ཕྱག་ན་རལ་གྲི་འཛིན། །
ཞལ་གཅིག་པ་ལ་ཕྱག་བཞི་པ། ། ཐོད་པ་རྡོ་རྗེ་དྲིལ་བུ་དང་། ། ལྕགས་ཀྱུ་དག་ནི་གཡས་པས་འཕྱར། ། བཻ་ཌཱུརྻ་ལྟར་ལྗང་ཁུ་སྟེ། ། རྒྱན་རྣམས་ཀུན་གྱིས་རྣམ་པར་བརྒྱན། ། ཅེས་པས་བསྟན། གཉིས་པ་ལ། སྤྱན་མ། མ་མ་ཀི གོས་དཀར་མོ།
སྒྲོལ་མ་གསལ་གདབ་པ་དང་བཞི། དང་པོ་ནི། བྷྲུྃ་ལས་སྤྱན་གྱི་དབྱིབས་སུ་ནི། ། ཐོད་པའི་གདན་གྱི་དབུས་གནས་པར། ། ཕྱག་ནི་བརྒྱད་ཀྱིས་རྣམ་པར་བརྒྱན། ། འཁོར་ལོའི་ལག་པ་མདའ་དང་གཞུ། ། དེ་བཞིན་རྡོ་རྗེ་དྲིལ་བུ་ཉིད། ། ཞགས་པ་རལ་གྲི་ཐོད་པ་ཉིད། ། སྤྱན་གསུམ་མ་ལ་ཞལ་གཅིག་མ། ། རྒྱན་རྣམས་ཀུན་གྱིས་ཡང་དག་གང་། །
དོ་ཤལ་དང་ནི་རྐང་གདུབ་རྒྱན། ། ཁ་དོག་དཀར་མོ་ཤིན་ཏུ་མཛེས། ། དེ་བཞིན་ཐོད་པའི་དབུ་བརྒྱན་ཉིད། ། གཉིས་པ་ནི། དེ་ཡི་ནང་སོན་བསམ་པར་བྱ། ། ཧཱུྃ་ལས་མ་མ་ཀིའི་དབྱིབས། ། ཁ་དོག་སྔོན་མོ་འབར་ཆེན་མོ། ། སྤྱན་གསུམ་མ་ལ་ཞལ་གཅིག་མ། ། ཐོད་པའི་ཕྲེང་བས་རྣམ་པར་བརྒྱན། ། མདའ་དང་གཞུ་ནི་འཛིན་པ་ཉིད། །
ལྕགས་ཀྱུ་དང་ནི་རལ་གྲི་དང་། ། ཞགས་པ་རྡོ་རྗེ་དེ་བཞིན་དུ། ། དྲིལ་བུ་དང་ནི་ཐོད་པའོ། ། འཁོར་ལོ་རིན་ཆེན་པདྨ་དང་། ། ཁ་ཊྭྃ་ཀ་དང་བཅུ་གཉིས་ནི། ། གསང་བའི་དཀྱིལ་འཁོར་བྲི་བར་བྱ། ། རྒྱན་རྣམས་ཀུན་གྱིས་རྣམ་པར་བརྒྱན། ། གསུམ་པ་ནི། དེར་ནི་ཧྲི་ནི་བསམ་བྱ་ཞིང་། ། གོས་དཀར་ཞེས་བྱ་རྣམ་བསྒོམ་བྱ། །
ཁ་དོག་དམར་མོ་འཇིགས་ཆེན་མོ། ། རྒྱན་རྣམས་ཀུན་ཀྱིས་ཡོངས་གང་མ། ། ཕྱག་བརྒྱད་ཀྱིས་ནི་རྣམ་པར་བརྒྱན། ། གཞུ་དང་མདའ་ནི་འཛིན་པ་དང་། ། པདྨའི་ལག་པ་རལ་གྲི་དང་། ། ཐོད་པ་རྡོ་རྗེ་དྲིལ་བུ་དང་། ། ཞགས་པ་དེ་བཞིན་རིན་ཆེན་ཉིད། ། དོ་ཤལ་དང་ནི་རྐང་གདུབ་སྒྲ། ། རྒྱན་རྣམས་ཀུན་གྱིས་རྣམ་པར་བརྒྱན། ། བཞི་པ་ནི།
དེའི་ནང་ས་བོན་ཏྃ་ཉིད་ནི། ། སྒྲོལ་མའི་དབྱིབས་སུ་བསམ་པར་བྱ། ། ཕྱག་ནི་བརྒྱད་ཀྱིས་རྣམ་པར་བརྒྱན། ། རལ་གྲི་ཕྱག་མ་ཆགས་བཅས་མ། ། ཨུཏྤལ་དེ་བཞིན་ལྕགས་ཀྱུ་དང་། ། ཐོད་པ་ཁྲག་གིས་གང་བ་དང་། ། ཞགས་པ་དེ་བཞིན་འཁོར་ལོ་དང་། གཞུ་དང་མདའ་ནི་འཛིན་པ་ཉིད། ། ཞལ་གཅིག་མ་ནི་ཡང་དག་བྲི། ། ཁ་དོག་ལྗང་ཁུ་སྤྱན་གསུམ་མ། །
རྒྱན་རྣམས་ཀུན་གྱིས་རྣམ་པར་བརྒྱན། ། དེ་དག་གི་ཕན་ཡོན་ནི། རྣལ་འབྱོར་པས་ནི་འདི་བསྒོམས་ན། ། མྱུར་དུ་སངས་རྒྱས་ཐོབ་པར་འགྱུར། ། ཅེས་དང་། ། དེ་ལྟར་རྣལ་འབྱོར་པས་བསྒོམས་པས། ། རྡོ་རྗེ་སེམས་དཔའ་མཉམ་པར་འགྱུར། ། ཅེས་པས་བསྟན། རྒྱུད་སྡེ་གང་གི་བཤད་པའི་རྒྱུད་ཡིན་ན། ལྷ་མོ་གསུམ་གྱི་སྐབས་སུ་སྒྲོལ་མ་དང་ཤེར་ཕྱིན་གྱི་ལྷའི་རྣལ་འབྱོར་དང་བཟླས་པ་ནི།
རྡོ་རྗེ་གདན་བཞིའི་སྦྱོར་བའི་གདན་གྱི་རབ་ཏུ་བྱེད་པ་གཉིས་པར་ཆ་མཐུན། ཡང་ཤེར་ཕྱིན་རྡོ་རྗེ་གུར་གྱི་ལེའུ་བརྒྱད་ པར་ལྷ་ཆ་མཐུན། སྔགས་ཚུལ་མི་འདྲ། འཁོར་ལོ་བརྟེན་ཏེ་བསྒྲུབ་པ་ཁ་བསྐང་། སྒྲོལ་མའི་རྣལ་འབྱོར་བསྡུས་ཏེ་བཤད་པའི་རྒྱུད་དོ། ། ཀུ་རུ་ཀུ་ལླེ་བརྟག་པ་གཉིས་པའི་ལེའུ་བཅུ་གཅིག་པ་མི་གསལ་བ་གསལ་བར་བཤད་པའི་རྒྱུད་རིགས་བཞིའི་སྐབས་སུ། དཔལ་གསང་བ་འདུས་པའི་ལེའུ་བཅུ་གཅིག་པ་དང་། བཅུ་བདུན་པར་རིག་པ་འཛིན་པའི་དངོས་གྲུབ་གསུངས་པ་ལ། ལྷའི་ཞལ་ཕྱག་ཚུལ་མི་འདྲ་བས་བཤད་པའི་རྒྱུད། ཆོ་ག་མདོར་བསྡུས་པས་བཤད་པའི་རྒྱུད་དོ། །
ཡང་རྣམ་སྣང་སྒྱུ་འཕྲུལ་དྲ་བའི་ལེའུ་བཞི་པར་ཚུལ་མི་འདྲ་བས་བཤད་པའི་རྒྱུད་ཡིན་ཞིང་། དཔལ་རྡོ་རྗེ་མཁའ་འགྲོའི་ལེའུ་དང་པོ་དང་། བཅུ་གཉིས་པར་ལྷའི་སྐུ་མདོག་ལ་སོགས་པ་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། གསུམ་པ་བརྟག་པའི་གྲངས་ལ། ཁྱད་པར་རབ་ཏུ་བྱེད་པའི་མིང་། གཞུང་ཚད། གོ་རིམ། དང་པོ་ནི། ལྷ་མོ་གསུམ་གྱི་ལས་དང་རིགས་བཞིའི་རྣལ་འབྱོར་སྟོན་པའི་ཆོ་གའོ། ། གཉིས་པ་ནི།
རབ་ཏུ་བྱེད་པ་འདི་ལ་ཤོ་ལོ་ཀ་བཞི་བཅུ་དང་རྐང་པ་གཉིས། སྤྱིར་བརྟག་པ་གཉིས་པ་འདི་ལ་ཤོ་ལོ་ཀ་ཉིས་བརྒྱ་ཉི་ཤུ་རྩ་གསུམ་དང་། རྐང་པ་གསུམ་མོ། ། གསུམ་པ་ནི། རྒྱུད་ཐམས་ཅད་ཀྱི་གླེང་གཞིའི་གསང་བ་དཔལ་ཡང་དག་པར་སྦྱོར་བ་ལས་བྱུང་བ་ལས་བརྟག་པའི་རྒྱལ་པོ་བཅུ་ཡོད་པའི་དང་པོ་ལ་ལྟོས་ནས་གཉིས་པའོ།། །། གཉིས་པ་གཙོ་བོར་མཆོག་སྒྲུབ་པའི་རྣལ་འབྱོར་སྟོན་པ་བརྟག་པ་གསུམ་པ་ལ་གཉིས། དོན་དངོས་དང་། བརྟག་པའི་གྲངས་སོ། དང་པོ་ལ་ལྔ། ཧེ་རུ་ཀ་ཕྱག་བཅུ་དྲུག་པ་སྒྲུབ་པའི་ཐབས།
ཡེ་ཤེས་ཀྱི་མཁའ་འགྲོ་མ། རྡོ་རྗེ་བདག་མེད་མ། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་དྲག་པོ་གདན་ཅན་གྱི་སྒྲུབ་པའི་ཐབས་སོ། ། དང་པོ་ལ་གསུམ། བཤད་པར་དམ་བཅའ་བ། དོན་དངོས། རབ་ཏུ་བྱེད་པའི་མིང་ངོ་། ། དང་པོ་ནི། ཉོན་ཅེས་པའམ་བཤད་ཅེས་པ་གཞིར་བཞག ། གང་ལ་ན་ཁྱོད་ལ་ཅེས་པ་རྡོ་རྗེ་སྙིང་པོ་ལའོ། །
གང་གིས་ན་སྟོན་པ་རྡོ་རྗེ་སེམས་དཔས་སོ། ། གང་ན་ཧེ་རུ་ཀ་དང་བདག་མེད་མའི། ། སྐྱེད་པའི་སྒྲུབ་དང་དེ་ཉིད་དོ། ། གང་གི་ཆེད་དུ་ན་གང་གིས་གདུག་པ་དྲག་པོ་ཀུན། ། སེམས་ཅན་འདུལ་བར་གང་གྱུར་པའི། ། མཁའ་འགྲོ་མཁའ་འགྲོ་མ་མཛད་པའི། ། སྔོན་འབྱུང་གི་རྣམ་པར་འཕྲུལ་པ་དེ་དག་ཐམས་ཅད་འདིར་རྗེས་འཇུག་གི་ལམ་དུ་བྱ་བའི་ཕྱིར་དུའོ། ། དེ་ལ་སྤྱིར་ཉོན་མོངས་པ་ལྔའི་གཉེན་པོར་སྔོན་བྱུང་དཀྱིལ་འཁོར་ལྔར་སྤྲུལ། ཁྱད་པར་ཁྲོ་ཆགས་ཀྱིས་འདུལ་བའི་གཉེན་པོར་རྡོ་རྗེ་ཅན་མི་བསྐྱོད་པའི་དཀྱིལ་འཁོར་སྤྲུལ། སྐྱེས་པ་དང་བུད་མེད་འདུལ་བའི་དོན་དུའོ། །
མཁའ་འགྲོ་དང་མཁའ་འགྲོ་མའི་རྣམ་པར་སྤྲུལ། དེ་ལ་སྐབས་འདིར་མཁའ་འགྲོ་ནི་ཧེ་རུ་ཀ མཁའ་འགྲོ་མ་ནི་བདག་མེད་མའོ། ། གཞུང་འདིར་མངོན་པར་རྟོགས་པ་གང་དང་འབྲེལ་ན་ཐབས་རྒྱུད། དེ་ལས་སྐལ་ལྡན་ཅིག་ཅར་དུ་འཇུག་པ། དེ་ལས་གྲོལ་བྱེད་ལམ། དེ་ལས་མཆོག་སྒྲུབ་པ། དེ་ལས་བསྐྱེད་རིམ། དེ་ལས་མི་བསྐྱོད་པ། དེ་ལས་སྙིང་པོ་ཀྱཻ་རྡོ་རྗེ་ཕྱག་བཅུ་དྲུག་པ།
དེ་ཡང་དཔལ་བརྟག་པ་གཉིས་པ་དང་། རྡོ་རྗེ་གུར་དུ་འཁོར་རྣལ་འབྱོར་མ་བརྒྱད་ཀྱིས་བསྐོར་བ་དང་བཞིས་བསྐོར་བ་གསུངས་ལ། འདིར་འཁོར་རྣལ་འབྱོར་མ་བཅུ་དྲུག་གིས་བསྐོར་བ་གསུངས་པས་ཚུལ་མི་འདྲ། དེ་བཞིན་དུ་དེར་ཕྱག་མཚན་ཡང་ཐོད་པ་བཅུ་དྲུག་དང་གླང་པོ་ལ་སོགས་པ་གསུངས་ལ། འདིར་རྡོ་རྗེ་དང་རལ་གྲི་ལ་སོགས་པ་མཚོན་ཆ་སྣ་ཚོགས་གསུངས་པས་ཚུལ་མི་འདྲ་བའི་ཁྱད་པར་རྟོགས་པར་བྱའོ། ། གཞུང་དོན་དངོས་ལ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། རྡོ་རྗེ་སེམས་དཔར་གྱུར་ནས་ཀྱང་ཞེས་བྱ་བ་ནི་རྒྱུའི་རྡོ་རྗེ་འཆང་དུ་བསྐྱེད་ནས་སོ། །
རྡོ་རྗེ་ཅན་ཉིད་རྡོ་རྗེ་དབབ་ཅེས་པ་ནི་འཁོར་གྱི་ལྷ་མོ་དབྱུང་བ་སྟེ། ཞུ་བ་ལས་འབྲས་བུ་རྡོ་རྗེ་འཆང་དུ་བཞེངས་པའོ། ། ཡང་ན་རྐང་པ་དང་པོས་ནི་དམ་ཚིག་པ་བསྐྱེད་པའོ། ། ཕྱི་མས་ནི་ཡེ་ཤེས་པ་གཞུག་པ་བསྟན་ཏོ། ། གཉིས་པ་ལ་བླ་མའི་མན་ངག་གིས་གཞུང་འཁྲུགས་བསྡེབས་ནས་བརྗོད་ན། རྒྱུ་ཚོགས་གཉིས་བསག་པ། འབྲས་བུ་ལྷ་བསྐྱེད་པ། ཐུན་མཚམས་ཀྱི་བྱ་བ་དང་གསུམ། དང་པོ་ཚོགས་གཉིས་བསག་པ། ཧེ་རུ་ཀ་གསུམ་གྱི་སྐབས་བཞིན་ཁ་བསྐང་།
གཉིས་པ་འབྲས་བུ་བསྐྱེད་པ་ལ། སྔོན་དུ་འགྲོ་བ་སྲུང་འཁོར་བསྒོམ་པ་དང་། དངོས་གཞི་ལྷའི་རྣལ་འབྱོར་གཉིས། དང་པོ་སྔར་བཞིན་ཁ་བསྐང་། གཉིས་པ་དངོས་གཞི་ལྷའི་རྣལ་འབྱོར་ལ་རྟེན་བསྐྱེད་པ་དང་། བརྟེན་པ་བསྐྱེད་པ་གཉིས། དང་པོ་ནི། ཕྱག་གཉིས་པའི་སྐབས་སུ། དུར་ཁྲོད་དུ་ནི་མགོན་པོས་རོལ་ཅེས་པས་དུར་ཁྲོད་གསུངས། ཕྱག་དྲུག་པའི་སྐབས་སུ་བྷ་གའི་དབུས་སུ་སྒྲུབ་པ་པོ་ཅེས་པས་ཆོས་འབྱུང་བསྟན།
སྒོའི་སྐྱོང་བ་ཡང་དག་བྲི་ཅེས་པས་གཞལ་ཡས་ཁང་བསྐྱེད་པ་བསྟན། གཞལ་ཡས་ཁང་གི་ནང་འཕར་མ་གཉིས། འཕར་མ་ནང་མ་པདྨ་འདབ་མ་བརྒྱད་པ་སྟེ། ཕྱག་དྲུག་པའི་སྐབས་སུ། ཟེ་འབྲུ་བདེ་བ་ཆེན་པོ་དང་། ། འདབ་མ་ལྷ་མོ་བྲི་བར་བྱ། ། ཅེས་པས་བསྟན། འཕར་མ་ཕྱི་མ་ནི་ལྷ་རྣམས་སྟེ། རོལ་མོ་རྣམ་པ་སྣ་ཚོགས་རྣམས། ། གསང་བའི་དཀྱིལ་འཁོར་བྲི་བར་བྱ། །
ཅེས་པས་བསྟན། ཡང་ན། སྲུང་འཁོར་གཞིའི་ཡན་ལག་ཆོས་འབྱུང་། རྒྱུའི་ཡན་ལག་འབྱུང་བ་རིམ་རྩེགས། ། རྐྱེན་གྱི་ཡན་ལག་བར་དོའི་རྣམ་ཤེས། གནས་པའི་ཡན་ལག་གཞལ་ཡས་ཁང་གི་གནས་ཐབས་རྣམས་རིམ་པ་བཞིན་བདག་མེད་མའི་སྐབས་ལྟར། ནམ་མཁའི་ཁམས་ཀྱི་དབུས་གནས་པར། ། ཉི་མའི་དཀྱིལ་འཁོར་བསམ་པར་བྱ། ། ཅེས་པ་ནས། འཕར་མ་གཉིས་དག་སྐྱོན་མེད་པ། །
ཟེ་འབྲུ་ལས་ནི་གཅིག་ཡིན་ཏེ། ། ཅེས་པའི་བར་གྱིས་བསྟན་པས་འདིར་ཁ་བསྐང་། དེར་གདན་བསྐྱེད་པ་ནི། གཙོ་བོའི་སྐབས་སུ་བདུད་བཞི་མཉམ་པར་མནན་པ་ཉིད་ཅེས་གསུངས་པས། འོག་ནས་ཚངས་བཅས་དབང་བཅས་ཉེ་དབང་བཅས་ཅེས་སོགས་འདིར་ཁ་བསྐང་། འཁོར་ལ་སྒོ་མའི་སྐབས་སུ་གཡོན་བརྐྱངས་པས་རོ་མནན་ཅིང་། ཅེས་གསུངས་པས་རོ་གདན་ཁ་བསྐང་། ཕྱག་དྲུག་པའི་འཁོར་གྱི་སྐབས་སུ་ཐོད་པའི་གདན་ལ་གནས་པར་ནི་ཅེས་གསུངས་པས་ཐོད་པའི་གདན་ཁ་བསྐང་། མདོར་ན་བླ་མའི་མན་ངག་གིས་གཙོ་བོ་ལ་ཉི་མ་ལ་གནས་པའི་བདུད་བཞི། ནང་གི་འཕར་མའི་རྣལ་འབྱོར་མ་བརྒྱད་ལ་རོའི་སྙིང་གར་ཁྲག་གིས་གང་བའི་ཐོད་པ་ལ་གནས་པའི་ཉི་མ།
ཕྱིའི་འཕར་མའི་མཚམས་བཞིར་སྣ་ཚོགས་པད་མར་ཐོད་པ་ལ་གནས་པའི་ཟླ་བ། སྒོ་བཞིར་སྣ་ཚོགས་པདྨར་རོའི་སྟེང་དུ་ཐོད་པ་ལ་གནས་པའི་ཉི་མའོ། ། དེ་ལ་རྡོ་རྗེ་གུར་གྱི་དགོངས་པ་རྣལ་འབྱོར་ཡན་ལག་དྲུག་གི་ཆིངས་བྱེད་ན་དེས་གཞལ་ཡས་ཁང་བསྐྱེད་པ་རྣམ་སྣང་གི་ཡན་ལག་བསྟན། གཉིས་པ་བརྟེན་པ་བསྐྱེད་པ་ལ་བསྙེན་སྒྲུབ་ཡན་ལག་བཞི་ལས་དང་པོ་དམ་ཚིག་པ་བསྐྱེད་པ་བསྙེན་པའི་ཡན་ལག་ལ་སྐྱེད་པར་བྱེད་པའི་ཆོ་ག་དང་། བསྐྱེད་པར་བྱ་བའི་ལྷའི་རྣམ་པ་གསལ་གདབ་པ་གཉིས། དང་པོ་ལ་མངོན་བྱང་ལྔ་ལས་བསྐྱེད་པ་དང་། རྡོ་རྗེ་ཆོ་ག་ཡན་ལག་གསུམ་མམ་བཞི་ལས་བསྐྱེད་པ་དང་། སྙིང་པོ་ཚིག་ཙམ་ལས་བསྐྱེད་པ་དང་། དབུགས་ཀྱི་སྤྲོ་བསྡུ་ལས་བསྐྱེད་པ་དང་། འབྱིན་པའི་ཚུལ་གྱིས་བསྐྱེད་པ་དང་ལྔ་ལས།
སྐབས་འདིར་རྒྱུ་རྡོ་རྗེ་འཆང་མངོན་བྱང་ལས་བསྐྱེད། དེ་ལ་མཉམ་སྦྱོར་མི་མཉམ་སྦྱོར་གཉིས་ལས། མཉམ་སྦྱོར་ལས་བསྐྱེད་པ་བསྟན་ཏེ། ཟླ་བའི་དཀྱིལ་འཁོར་དབུས་གནས་པར། ། ས་བོན་ཕྲེང་བ་དེ་ནས་དགོད། ། ཅེས་པས་མདོར་བསྟན། བདག་མེད་མའི་སྐབས་ནས་ཨཱ་ལི་ཀཱ་ལི་མཉམ་སྦྱོར་བ་ཅེས་སོགས་ཀྱིས་ཁ་བསྐངས་ནས་རྒྱས་པར་བཤད། རྡོ་རྗེ་སེམས་དཔའི་སྐབས་ནས་ཟླ་བའི་དཀྱིལ་འཁོར་ཡང་དག་ལྟ་ཅེས་སོགས་དང་། དང་པོ་ཟླ་བ་ལྟར་གནས་ནས་ཅེས་སོགས་ཁ་བསྐངས་ཏེ་ཤིན་ཏུ་རྒྱས་པར་བཤད། དེ་ནས་འཁོར་རྣམས་འབྱིན་པའི་ཚུལ་གྱིས་བསྐྱེད་པར་བསྟན་ཏེ།
འདི་ཡི་ས་བོན་དབྱུང་བར་བྱ་ཅེས་པ་དང་། དེ་ལྟར་ཆོ་ག་སྣ་ཚོགས་ཀྱིས། ། དཀར་མོ་ལ་སོགས་དེ་ནས་དགོད། ། ཅེས་པས་བསྟན། དེ་ནས་འབྲས་བུ་རྡོ་རྗེ་འཆང་སྙིང་པོ་ཚིག་ཙམ་ལས་བསྐྱེད་པར་བསྟན་ཏེ། ཨྃ་དང་ཧྃ་ལས་རྡོ་རྗེ་ཆེ་ཅེས་སོགས་སོ། ། གཞན་དག་ཧེ་རུ་ཀ་གསུམ་གྱི་སྐབས་ལྟར་རྡོ་རྗེ་ཆོ་ག་གསུམ་ལས་བསྐྱེད་པར་ཡང་བཞེད་དོ། ། མདོར་ན་དམ་ཚིག་པ་བསྐྱེད་པ་ལ་རྒྱུ་རྡོ་རྗེ་འཆང་བསྐྱེད་པ། འཁོར་བསྐྱེད་པ། འབྲས་བུ་རྡོ་རྗེ་འཆང་བསྐྱེད་པ་གསུམ།
དང་པོ་ལ་བསྐྱེད་པའི་ཆོ་ག་དང་། ལྷའི་རྣམ་པ་གསལ་གདབ་པ་གཉིས། དང་པོ་ནི། ཟླ་བའི་དཀྱིལ་འཁོར་དབུས་གནས་པར། ། ས་བོན་ཕྲེང་བ་དེ་ནས་དགོད། ། ཅེས་པས་ཨཱ་ལི་དང་ཀཱ་ལི་ཕྲག་གཉིས་ལས་ཟླ་བ་ཟུར་གསུམ་གཉིས་ཨཱ་ལི་དང་ཀཱ་ལི་ཕྲག་གཉིས་ཀྱི་ཕྲེང་བས་མཚན་པ། མཉམ་སྦྱོར་གྱི་མངོན་བྱང་དང་པོ་གཉིས་བསྟན། འབར་བའི་ཕྲེང་འཁྲུགས་དྲག་པོ་ནི། ། ཀུན་ཏུ་རྣམ་པར་སྤྲོ་བར་བྱ། ། ཅེས་པས་མངོན་བྱང་གསུམ་པ།
ཟླ་བ་གཉིས་རྩེགས་པའི་སྟེང་དུ་ཕྱག་མཚན་མངོན་བྱང་བཞི་པ་ཕྱག་མཚན་ལས་འོད་ཟེར་སྤྲོ་བ་དང་བཅས་པ་བསྟན། མངོན་བྱང་ལྔ་པ་དེ་ལས་རྒྱུ་རྡོ་རྗེ་འཆང་དཀར་པོ་བསྐྱེད་དེ། བདག་མེད་མའི་སྐབས་ནས། དཀྱིལ་འཁོར་བདག་པོ་རྣམ་པར་བསྒོམ། ། ཟླ་བ་ཆུ་ཤེལ་ནོར་བུའི་འོད། ། ཅེས་པས་ཁ་བསྐང་། གཉིས་པ་འཁོར་བསྐྱེད་པ་ལ་མཁའ་གསང་བྱིན་གྱིས་བརླབ་པ། སྙོམས་པར་འཇུག་པ། འབྱིན་པའི་ཚུལ་གྱིས་སྤྲོ་བ་དང་གསུམ། རིམ་པ་བཞིན།
བདག་མེད་ལྷན་ཅིག་མཉམ་སྦྱོར་ཞིང་། ། དགའ་བའི་གཉིས་གཉིས་སྙོམས་འཇུག་པས། ། ཅེས་པ་དང་། དེ་ལྟར་ཆོ་ག་སྣ་ཚོགས་ཀྱིས། ། དཀར་མོ་ལ་སོགས་དེ་ནས་དགོད། ། ཅེས་པས་བསྟན། འཁོར་སྤྲོ་བ་ལའང་ས་བོན་སྤྲོ་བ་དང་། ལྷ་མོ་སྤྲོ་བ་ལུགས་གཉིས་ལས། ས་བོན་སྤྲོ་བ་གཞུང་གི་དངོས་བསྟན། དེ་ལ་ས་བོན་གང་ཞིག་སྤྲོ་བ་དང་།
སྤྲོས་ནས་གསལ་གདབ་པ་གཉིས། དང་པོ་ནི། དེ་ཡང་། གྃ་ཙྃ་བྃ་གྷྃ་པྃ་ཤྃ་ལྃ་ཌྃ། འདིའི་ས་བོན་དབྱུང་བར་བྱ་ཅེས་པ་ནང་གི་འཕར་མའི་རྣལ་འབྱོར་མ་བརྒྱད་ཀྱི་ས་བོན་དེའི་ཤུགས་ལ། ཐམས་ཅད་དུ་ནི་སྒོ་བསྲུངས་ལ་ཅེས་གསུངས་པས་ཕྱིའི་འཕར་མའི་སྒོ་བཞིའི་ས་བོན་ཛཿཧཱུྃ་བྃ་ཧོཿ དེ་བཞིན་དབྱངས་ཀྱི་ལྷག་མ་ཉིད། ། ཅེས་གསུངས་པས་མཚམས་མ་བཞིའི་ས་བོན། ཨོ་ཨཱོ་ཨེ་ཨཱེ་བཞི་བསྡོམས་པས་ས་བོན་བཅུ་དྲུག་སྤྲོ། གཉིས་པ་གསལ་གདབ་པ་ལ་ནང་གི་འཕར་མའི་རྣལ་འབྱོར་མ་བརྒྱད་གསལ་གདབ་པ་དང་།
ཕྱིའི་བརྒྱད་གསལ་གདབ་པ་གཉིས། དང་པོ་ལ་ཤར་གྱི་གདན་གྱི་སྟེང་དུ། དཀར་མོ་ཁ་དོག་དཀར་མོ་སྟེ། ། ཕྱག་བཞི་འོག་མ་དག་གིས་གཞུ་དང་མདའ་ནི་འགེངས་པ་མཆོག གཡོན་དང་པོས་ཐོད་པ་ཁྲག་གིས་གང་བ་རོ་ཧི་ཏས་མཚན་པ་དང་། དེ་བཞིན་གཡས་དང་པོས་རྡོ་རྗེ་གྲི་གུག་ཉིད། ལྷོར། ཆོམ་རྐུན་མ་ནི་ཁ་དོག་དམར། ། འོག་མ་དག་གིས་འཁོར་ལོ་ལྕགས་ཀྱུ་འཛིན་མར་བརྗོད། གཡོན་དང་པོས་ཐོད་པ་ཕག་གིས་མཚན་པ་དང་ནི་ལྷག་མས་ཅང་ཏེའུ་ཉིད།
གསལ་བའི་གཟུགས་ཅན་དགོད་པར་བྱ། ། ནུབ་ཏུ། རོ་ལངས་མ་ནི་དཀར་སེར་མཚུངས། ། ལག་པ་འོག་མ་དག་ན་ཆང་དང་ཆུའི་སྣོད། དང་པོ་གཉིས་ཀྱིས་རལ་གྲི་དང་ཐོད་པ་རུས་སྦལ་གྱིས་མཚན་པ་ཉིད། མཛེས་མའི་གཟུགས་ཅན་བསྒོམ་པར་བྱ། ། བྱང་དུ། གྷསྨ་རི་ནི་ལྗང་སེར་མཚུངས། ། ཕྱག་འོག་མ་དག་གིས་རྡོ་རྗེས་མཚན་པའི་མེ་ཐབ་དགྲ་སྟའི་ལག གཡོན་དང་པོས་ཐོད་པ་ཚིལ་བུས་ཡོངས་གང་བ་ལྟོ་འཕྱེས་མཚན་པ་ཉིད་དང་གཡས་པས་མི་འཇིགས་སྦྱིན་བྱེད་མ།
བྱང་ཤར་དུ། པུ་ཀྐ་སི་ནི་ཁ་དོག་སེར། ། ཕྱག་འོག་མ་དག་གིས་དཔག་བསམ་ཤིང་གི་ལྕུག་མ་དང་། རིན་པོ་ཆེ་འཛིན་པ་ཉིད་དང་ནི་གཡས་དང་པོས་མཆོག་སྦྱིན་ཉིད། གཡོན་པས་ཤ་ཡིས་གང་བའི་ཐོད་པ་སེང་གེས་མཚན་པ་ཉིད་འཛིན་པ་དང་། ཤར་ལྷོར། རི་ཁྲོད་མ་ནི་དཀར་མདོག་མཚུངས། ། ཕྱག་དང་པོ་གཉིས་ཀྱིས་རྡོ་རྗེ་དང་ཐོད་པ་དགེ་སློང་གིས་མཚན་པ་འཛིན་ཅིང་ལྷག་མ་དག་གིས་ཁ་ཊྭྃ་ཀ་དང་ཞགས་པ་ཉིད་དོ། ། ཉམས་སྣ་ཚོགས་པའི་གཟུགས་ཅན་བསྒོམ་པར་བྱ། ལྷོ་ནུབ་ཏུ།
གདོལ་པ་མོ་ནི་སྔོ་མདོག་མཚུངས། ། ཕྱག་དང་པོ་གཉིས་ཀྱིས་གཞན་པ་གཡོན་པ་དག་གིས་ཐོད་པ་སྟག་གིས་མཚན་པ་ཉིད། དེ་བཞིན་གཡས་པས་པདྨ་དཀར་པོ་ཉིད། དེ་བཞིན་དུ་ཕྱག་ལྷག་མ་དག་གིས་སྤྱི་བོར་རླུང་གི་གོས་འཛིན་མ། ནུབ་བྱང་དུ། གཡུང་མོ་སྔོ་དང་དཀར་བའི་མདོག ། ཕྱག་གཡས་དང་པོ་གཉིས་ཀྱིས་རྡོ་རྗེ་དང་ནི་གཡོན་པས་ཐོད་པ་ཝ་དང་ཅེས་པ་ལྕེ་སྤྱང་གིས་མཚན་པ་འཛིན་པ་སྟེ། གཡོན་འོག་མས་ལྕགས་ཀྱུ་དང་གཞན་པས་རླུང་གི་གོས་འཛིན་མ། དེ་ལྟར་ནང་གི་རྣལ་འབྱོར་མ་བརྒྱད་ཀྱི་གོ་རིམ། རྩ་རྒྱུད་བརྟག་པ་གཉིས་པ་དང་ཚུལ་མཚུངས་པ་དང་།
མཉམ་སྦྱོར་དང་ཚུལ་མཚུངས་པ་ལུགས་གཉིས་ལས། སྐབས་འདིར་དང་པོ་གཞུང་འཁྲུགས་བསྡེབས་ནས་བསྟན་ཅིང་འོག་ནས་ཀྱང་། རོ་ཧི་ཏ་དང་ཕག་ཉིད་དང་། ། རུས་སྦལ་དེ་བཞིན་ལྟོ་འཕྱེ་ཉིད། ། སེང་གེ་དེ་བཞིན་སྟག་ཉིད་དང་། ། ཝ་དང་དགེ་སློང་ཉིད་རྣམས་ནི། དེ་ལྟར་དཀར་མོ་ལ་སོགས་པའི། ། ཐོད་པ་བརྒྱད་དུ་ཆོ་ག་བཞིན། ། རྒྱན་རྣམས་ཀུན་གྱིས་རྣམ་པར་བརྒྱན། ། སྒེག་པ་ལ་སོགས་རོ་དང་ལྡན། །
ཅེས་པའི་གཞུང་གིས་ཀྱང་བསྟན། མཉམ་སྦྱོར་ལྟར་ན་ཤར་དུ་གཽ་རི་ལྷོར་ཙཱཽ་རི། ནུབ་ཏུ་རྨོངས་བྱེད་མ། བྱང་དུ་རོ་ལངས་མ། བྱང་ཤར་དུ་ཧེ་རུ་ཀ་ལྟ་བུ་མ། ཤར་ལྷོར་པུ་ཀྐ་སི། ལྷོ་ནུབ་ཏུ་གདོལ་པ་མོ། ནུབ་བྱང་དུ་གྷསྨ་རི། དེ་ལ་གཡུང་མོའི་ཚབ་ཏུ་རྨོངས་བྱེད་མ། རི་ཁྲོད་མའི་ཚབ་ཏུ།
ཧེ་རུ་ཀ་ལྟ་བུ་མ་མཉམ་སྦྱོར་ན་ཁ་བསྐངས་ཤིང་། རྒྱུད་ཕྱི་མ་ནས་ཀྱང་འབྱུང་དེ་ལ། རྨོངས་བྱེད་མ་ནི་སྐུ་མདོག་ནག ། དེ་བཞིན་གཡོན་དང་གཡས་དག་གིས་ཐོད་པ་དང་ནི་གཤོར། གཡོན་ས་ལ་ཟློག་པ་ཉིད་དང་ཡང་། གཡས་པ་རྩེ་གསུམ་འཕྱར་བའོ། ། ཅེས་པ་མཉམ་སྦྱོར་དུ་ཁ་བསྐང་། གཉིས་པ་ལ་སྒོ་མ་བཞི་གསལ་གདབ་པ་དང་། མཚམས་མ་བཞི་གསལ་གདབ་པ་གཉིས། དང་པོ་ནི།
རྟ་ཡི་གཟུགས་དང་ཕག་གི་གདོང་། ། ཁྱི་གདོང་དེ་བཞིན་སེང་གེ་མ། ། ཞལ་བཞི་མ་ལ་ཕྱག་བཞི་མ། ། སྦྲུལ་གྱི་རྒྱན་གྱིས་རྣམ་པར་བརྒྱན། ། ཅེས་པས་མདོར་བསྟན། རྒྱས་པར་བསྟན་པ་ནི། རྟའི་གཟུགས་དང་ཅེས་པ་ལ་འཕྲོས་ནས་རྟ་གདོང་མའི་ཞལ་བཞིའི་ཁ་དོག་ནི། ནག་མོ་དཀར་སེར་ལྟ་བུ་དང་། ། དེ་བཞིན་སྟེང་དུ་རྟ་གདོང་ལྗང་། ། ཅེས་པ་དབུས་གཡས་གཡོན་སྟེང་རྣམས་ཁ་དོག་རིམ་པ་བཞིན་ནོ། །
ཕག་གི་གདོང་ཅེས་པ་ལ་འཕྲོས་ནས། སེར་མོ་ནག་མོ་དཀར་མཚུངས་དང་། ། དེ་བཞིན་སྟེང་དུ་ཕག་གདོང་དམར། ། ཁྱི་གདོང་ཅེས་པ་ལ་འཕྲོས་ནས། དམར་ཞིང་ནག་དང་དཀར་མཚུངས་ཤིང་། ། དེ་བཞིན་སྟེང་དུ་ཁྱི་གདོང་སེར། ། སེང་གེ་མ་ཅེས་པ་ལ་འཕྲོས་ནས། ལྗང་དང་ནག་དང་དཀར་བའི་གདོང་། ། སྟེང་དུ་འབར་བའི་སེང་གེ་གདོང་། ། དེ་དག་གི་ཐུན་མོང་དུ།
ཐམས་ཅད་སྐྲ་ནི་སྟེང་དུ་འབར། ། གཡོན་བརྐྱངས་པ་ཡིས་རོ་མནན་ཅིང་། ། སྤྱན་གསུམ་ཁྲོ་ཞིང་སྒེག་པ་དང་། ། དགོད་པའི་བཞིན་ནི་བསྒོམ་པར་བྱ། ། ཕྱག་བཞི་མ་ཅེས་པའི་སྐབས་སུ་ཕྱག་མཚན་ནི་བསྡུས་པའི་དཀྱིལ་འཁོར་རྡོ་རྗེ་དབྱིངས་ཀྱི་སྒོ་མ་བཞི། ཕྱག་དྲུག་ཕྱག་མཚན་དང་བཅས་པ་གསལ་བར་གསུངས་པའི་ཐ་མ་གཉིས་སྤངས་པ་འདིར་ཁ་བསྐང་། གཉིས་པ་ནི། གླིང་བུ་དང་ནི་པི་ཝང་དང་། ། མུ་ཀུན་ད་དང་རྫ་རྔ་སྟེ། ཕྱག་གཉིས་མ་ལ་ཞལ་གཅིག་མ། །
རྒྱན་རྣམས་ཀུན་གྱིས་རྣམ་པར་བརྒྱན། ། དེ་དག་གང་དུ་དགོད་ན་བསྡུས་པའི་དཀྱིལ་འཁོར་གྱི་སྐབས་ནས་དབང་ལྡན་དུ་ནི་གླིང་བུ་མའོ། ། མེ་རུ་ནི་པི་ཝང་མའོ། ། བདེན་བྲལ་དུ་ནི་མུ་ཀུན་དའོ། ། རླུང་དུ་ནི་རྫ་རྔ་མའོ། ། འབྲས་བུ་རྡོ་རྗེ་འཆང་བསྐྱེད་པ་ལ། རྒྱུ་རྡོ་རྗེ་འཆང་ཞུ་བ། གླུས་བསྐུལ་བ། འབྲས་བུ་རྡོ་རྗེ་འཆང་བཞེངས་པ་གསུམ། དང་པོ་ནི།
དེ་ནས་རྡོ་རྗེ་ཆགས་ཆེན་ལས། ། རིག་མར་བཅས་པ་ཞུ་བར་འགྱུར། ། དེའི་དོན་རྗེས་ཆགས་ཀྱི་མེ་དང་ཡིག་འབྲུ་ལྔ་ཡབ་ཀྱི་ཞལ་དུ་ཞུགས། རྡོ་རྗེའི་ལམ་ནས་ཡུམ་གྱི་མཁར་བབས་པའི་རྐྱེན་གྱིས་ཐིག་ལེར་གྱུར་པའོ། ། ཡིག་འབྲུ་ལྔ་ནི། ཨོཾ་ཨཱཿཧཱུྃ་ཧོ་གཉིས་ཀྱིས་མཐའ་བརྟེན་པའོ། ། དེ་དག་གི་ཁ་དོག་ནི་མི་ཐུབ་ཟླ་བས། ཧོཿཡིག་དམར་པོ་འོད་ཟེར་བཅས། ། གཉིས་ཀྱི་དབུས་སུ་འོད་ཟེར་གསུམ། ། ཅེས་འོད་ཟེར་གསུམ་ནི་ཨོཾ་ཨཱཿཧཱུྃ་གསུམ།
འོད་ཟེར་དཀར་དམར་མཐིང་གསུམ་མོ། ། རྡོ་རྗེ་གུར་ལས། དྲི་ཟ་སྙོམས་པར་ཞུགས་ནས་ནི། ། ཁུ་བར་རྗེས་སུ་དྲན་པར་བྱ། ། ཅེས་པའི་དགོངས་པའོ། ། གཉིས་པ་ནི། སྣ་ཚོགས་གླུའི་མཆོད་པ་ཡིས། ། དེ་ནས་རིག་མས་བསྐུལ་བར་བྱ། ། ཅེས་པས་མདོར་བསྟན། རྒྱས་པར་བཤད་པ་ནི།
རྗེ་བཙུན་སྙིང་རྗེས་ཡིད་བཞེངས་ཤིག ། པུཀྐ་སི་ནི་བདག་ལ་སྐྱོབས། ། སྟོང་པའི་རང་བཞིན་ཉིད་སྤོངས་ལ། ། བདག་ལ་བདེ་ཆེན་སྦྱོར་བཞེད་མཛོད། ། ཅེས་པ་པུ་ཀྐ་སིས་གླུས་བསྐུལ། ཁྱོད་མེད་ན་ནི་བདག་འགུམ་པས། ། ཀྱཻའི་རྡོ་རྗེ་ཁྱོད་བཞེངས་ཤིག ། སྟོང་པའི་རང་བཞིན་ཉིད་སྤོངས་ལ། རི་ཁྲོད་མ་འབྲས་འགྲུབ་པར་མཛོད། ། ཅེས་རི་ཁྲོད་མས་གླུས་བསྐུལ།
དགའ་གཙོ་འཇིག་རྟེན་མགྲོན་གཉེར་བ། ། སྟོང་པ་ཉིད་ལ་བཞུགས་སམ་ཅི། ། ཁྱོད་མེད་ཕྱོགས་ནི་མི་འཚལ་བས། ། གདོལ་པ་མོ་བདག་ཞུ་བ་བགྱིད། ། ཅེས་གདོལ་པ་མོས་གླུས་བསྐུལ། བདག་གིས་ཁྱོད་ཀྱི་ཐུགས་འཚལ་གྱི། ། མིག་འཁྲུལ་མངའ་བ་ཁྱོད་བཞེངས་ཤིག ། གཡུང་མོ་བདག་ཉིད་དྲན་ཉམས་པས། ། སྙིང་རྗེ་རྒྱུན་ཆད་མ་མཛད་ཅིག ། ཅེས་གཡུང་མོས་གླུས་བསྐུལ།
མཉམ་སྦྱོར་ལྟར་ན། གྷསྨ་རི་བདག་སྒྲིན་པས་ན་ཞེས་བསྒྱུར། འདི་རྨོངས་བྱེད་མའི་དོད་ཡིན་པས་སྡོད་ས་གྷསྨ་རིར་འོང་གསལ་ལ། གསུམ་པ། བསྐྱེད་པའི་ཆོ་ག་དང་། ལྷའི་རྣམ་པ་གསལ་གདབ་པ་གཉིས། དང་པོ་ནི། ཨྃ་དང་ཧཱུྃ་ལས་རྡོ་རྗེ་ཆེ། ། ཁུ་བའི་གཟུགས་ལས་བཞེངས་ནས་ནི། ། ཞབས་རྣམས་ས་ལ་རྡེབས་པ་དང་། །
ལྷ་དང་ལྷ་མིན་བསྡིགས་པར་མཛད་ཅེས་པ་དང་། བདག་པོ་དགའ་མའི་ས་བོན་ལས། ། ཨྃ་ཧཱུྃ་སྔོན་པོ་འབར་གཙིགས་པས། ། ཅེས་པ་ལ་མངོན་བྱང་ལས་བསྐྱེད་པ་དང་། རྡོ་རྗེ་ཆོ་ག་ལས་བསྐྱེད་པ་དང་། སྙིང་པོ་ཚིག་ཙམ་ལས་བསྐྱེད་པར་བཞེད་པ་གསུམ་ལས་འདིར་ཐ་མའི་ལུགས་བཞེད། གཉིས་པ་ནི། མ་མོའི་འཁོར་ལོ་གྲོང་ཉམས་དགར། ། གཙོ་བོ་འདི་ལྟར་བསྒོམ་པར་བྱ། ། ཞལ་བརྒྱད་པ་ལ་ཞབས་བཞི་པ། །
ཕྱག་ནི་བཅུ་དྲུག་རྣམས་ཀྱིས་བརྒྱན། ། བདུད་བཞི་མཉམ་པར་མནན་པ་དང་། ། འཇིགས་པའང་ནི་འཇིགས་པ་པོ། ། སྒེག་ཅིང་དཔའ་བོ་མི་སྡུག་པ། ། རྒོད་ཅིང་དྲག་ཤུལ་འཇིགས་སུ་རུང་། ། སྙིང་རྗེ་རྔམ་དང་ཞི་བ་ཡི། ། གར་དགུའི་རོ་དང་ལྡན་པ་ཉིད། ། མགོ་བོའི་ཕྲེང་བས་དོ་ཤལ་མཛད། ། ཉི་མར་བཞུགས་ཤིང་རོལ་མོར་བཅས། ། ཁ་དོག་ནག་པོ་འཇིགས་པ་པོའི། །
སྣ་ཚོགས་རྡོ་རྗེ་སྤྱི་བོར་འཛིན། ། ཉིད་ཀྱི་ཞལ་ནས་ཧཱུྃ་སྤྲོ་ཞིང་། ། ཐལ་བས་སྐུ་ལ་བྱུགས་པ་ཉིད། ། བདག་མེད་ལྷན་ཅིག་མཉམ་སྦྱོར་ཞིང་། ། དགའ་བ་གཉིས་གཉིས་སྙོམས་འཇུག་པས། ། རྦ་རླབས་མེད་པའི་རང་བཞིན་ལས། ། ཞལ་བརྒྱད་པ་ཅེས་པ་ལ་འཕྲོས་ནས། རྩ་བའི་ཞལ་ནི་བཞད་ཅིང་ཅན། ། གཡས་པ་ལ་ནི་ཀུན་ད་མཚུངས། ། གཡོན་པ་དམར་ཞིང་ཆེར་འཇིགས་པ། །
སྟེང་མའི་ཞལ་ནི་རྣམ་པར་གཙིགས། ། སྤྱན་ནི་ཉི་ཤུ་རྩ་བཞི་ཆེ། ། ལྷག་མའི་ཞལ་ནི་བུང་བ་བཞིན། ། ཕྱག་ནི་བཅུ་དྲུག་ཅེས་པ་ལ་འཕྲོས་ནས་གཡས་པ་བརྒྱད་ན། རྡོ་རྗེ་རལ་གྲི་འཛིན་པ་དང་། ། མདའ་དང་དེ་བཞིན་འཁོར་ལོ་ཉིད། ། དེ་བཞིན་གཤོར་དང་དབྱིག་པ་དང་། ། རྩེ་གསུམ་དང་ནི་ལྕགས་ཀྱུ་ཉིད། ། གཡོན་ན་དྲིལ་བུ་པད་མར་བཅས། ། གཞུ་དང་ཁ་ཊྭྃ་ཀ་འཕྱར་ཞིང་། །
ཐོད་པ་དང་ནི་རིན་ཆེན་ཉིད། ། སྡིགས་མཛུབ་ཞགས་པ་དེ་བཞིན་ནོ། ། སངས་རྒྱས་སྤྲིན་གྱི་འོད་ཟེར་ལྟར། ། ཀུན་ཏུ་སྣ་ཚོགས་སྤྲོ་བར་བྱ། ། དེ་ནས་རྡོ་རྗེ་གུར་གྱི་དགོངས་པ་སེམས་དཔའ་སུམ་རྩེགས་ཁ་བསྐངས་ཏེ། སྐུ་གསུམ་མི་ཕྱེད་བསྒོམས་པ་ཡིས། ། ཡེ་ཤེས་རྡོ་རྗེ་བསྒོམ་པར་བྱ། ། ཅེས་གསུངས་པས་དམ་ཚིག་སེམས་དཔའ་ནི་དེ་ལྟར་དངོས་བསྟན། གཙོ་བོའམ་ལྷ་ཐམས་ཅད་ཀྱི་ཐུགས་ཀར་རང་འདྲའི་ཡེ་ཤེས་སེམས་དཔའ། དེའི་ཐུགས་ཀར་ཏིང་ངེ་འཛིན་སེམས་དཔའ།
དེ་བཞིན་དུ་སྐྱེ་མཆེད་སྐུ་གསུང་ཐུགས་བྱིན་གྱིས་བརླབ་པ། ཡེ་ཤེས་པ་གཞུག་པ། རྒྱས་གདབ་པའི་བར་ཁ་བསྐང་། རྒྱས་གདབ་པའི་སྐབས་སུ་གཙོ་བོ་དང་ནང་གི་འཕར་མའི་རྣལ་འབྱོར་མ་བརྒྱད་ལ། དཔལ་བརྟག་པ་གཉིས་པ་ནས་གསུངས་པ་བཞིན་ཕྱིའི་སྒོ་མཚམས་མ་བརྒྱད། ཤར་དང་བྱང་ཤར་ནས་རིམ་པ་བཞིན། རྣམ་སྣང་། རིན་འབྱུང་། འོད་དཔག་མེད། དོན་ཡོད་གྲུབ་པས་རྒྱས་གདབ།
རྣལ་འབྱོར་ཡན་ལག་དྲུག་ལྟར་ན་དེས་དབང་བསྐུར་བ་མི་བསྐྱོད་པའི་ཡན་ལག་གསུམ་པ་བསྟན། དེ་ནས་བདུད་རྩི་མྱང་བ་འོད་དཔག་མེད། མཆོད་པ་དོན་གྲུབ། བསྟོད་པ་རིན་འབྱུང་གི་ཡན་ལག་རྣམས་ཁ་བསྐང་། དེ་ལྟར་བསྙེན་སྒྲུབ་བཞི་དང་། ཡན་ལག་དྲུག མངོན་པར་རྟོགས་པའི་གོ་རིམ་རྣམས་གུར་གྱི་དགོངས་པ་བཞིན་སྐབས་འདིར་གཞུང་འཁྲུགས་བསྡེབས་ནས་ཌོཾ་བྷི་བའི་བཤད་སྲོལ་ལ་མཛད། དེ་ལྟར་རྡོ་རྗེ་གུར་ལས། བླ་མ་རྡོ་རྗེ་རྣམས་མཆོད་ཅིང་། ། བདུན་པོ་རྣམ་པར་དག་པར་བྱ། །
བྱང་ཆུབ་སེམས་ནི་བསྐྱེད་ནས་སུ། ། ཆོས་ཀྱི་འབྱུང་གནས་རྣམ་པར་བསྒོམ། ། དེ་ལ་སངས་རྒྱས་གནས་སེམས་ནི། ། རྣམ་པ་ལྔ་ནི་བསྒོམ་པར་བྱ། ། དང་པོའི་སྐྱེས་བུ་བསམས་དེ་ནས། ། མཁའ་འགྲོ་མ་ཡི་འཁོར་ལོ་སྤྲོ། ། དྲི་ཟ་མཉམ་པར་ཞུགས་པ་ནི། ། ཁུ་བར་རྗེས་སུ་དྲན་པར་བྱ། མཚམས་ཀྱི་ལྷ་མོས་བསྐུལ་བར་བྱ། ། འཁོར་ལོའི་འདྲེན་པ་བསྐུལ་ནས་ནི། །
མིག་ལ་སོགས་པ་གཏི་མུག་སོགས། ། རྡོ་རྗེ་གསུམ་ནི་གནས་གསུམ་དགོད། ། ཕྱི་ནས་རྗེས་ཆགས་རྡོ་རྗེ་སྟེ། ། ཡེ་ཤེས་རྣམ་པར་གཞུག་པ་ཡང་། ། དབང་ནི་རིག་མ་བརྒྱད་རྣམས་ཀྱིས། ། ཡང་ནི་བདུད་རྩི་མྱང་བ་དང་། ། ལྷ་མོ་བརྒྱད་ཀྱིས་མཆོད་པ་ཉིད། ། འཁོར་ལོའི་འདྲེན་པ་བསྟོད་པའོ། ། རང་བྱིན་བརླབ་པས་བྱིན་བརླབས་ཏེ། ། དེ་ལ་ཡན་ལག་དྲུག་བསྒོམ་བྱ། །
ཅེས་གསུངས་པ་ལ་བརྟེན་ནས་བླ་མའི་མན་ངག་གིས་འཁྲུགས་བསྡེབས་པའོ། ། རྒྱུད་འདིའི་དགོངས་པ་ཏིང་ངེ་འཛིན་གསུམ་གྱི་ཆིངས་ལྟར་ན་གཞུང་གི་གོ་རིམ་ཇི་ལྟ་བ་བཞིན། འཁྲུགས་མེད་པའི་ལུགས་ལྟར་ན་དོན་དངོས་ལ། དང་པོ་སྦྱོར་བའི་ཏིང་ངེ་འཛིན། གཉིས་པ་དཀྱིལ་འཁོར་རྒྱལ་མཆོག་གི་ཏིང་ངེ་འཛིན། གསུམ་པ་ཞར་ལས་བྱུང་བ་ལས་མཆོག་གི་ཏིང་ངེ་འཛིན་དང་གསུམ། དང་པོ་ལ་བཞི། རྒྱུ་རྡོ་རྗེ་འཛིན་པ་བསྐྱེད་པ། རྗེས་སུ་ཆགས་པས་འོད་དུ་ཞུ་བ། ལྷ་མོ་བཞིས་གླུས་བསྐུལ་བ།
འབྲས་བུ་རྡོ་རྗེ་འཛིན་པར་བཞེངས་པའོ། ། དང་པོ་ནི། ཟླ་བའི་དཀྱིལ་འཁོར་དབུས་གནས་པར། ། ས་བོན་ཕྲེང་བ་དེ་ནས་དགོད། ། གཉིས་པ་ནི། དེ་ནས་རྡོ་རྗེ་ཆགས་ཆེན་ལས། ། རིག་མར་བཅས་པ་ཁུ་བར་འགྱུར། གསུམ་པ་ནི། སྣ་ཚོགས་གླུའི་མཆོད་པ་ཡིས་ཅེས་པ་ནས་སྙིང་རྗེ་རྒྱུན་ཆད་མ་མཛད་ཅིག ། ཅེས་པའི་བར་གྱིས་བསྟན།
བཞི་པ་ལ་བསྐྱེད་པའི་ཆོ་ག་དང་། རྒྱུ་རྡོ་རྗེ་འཆང་དང་ཐུན་མོང་དུ་ལྷའི་རྣམ་པ་གསལ་གདབ་པ་གཉིས། ཨྃ་དང་ཧཱུྃ་ལས་རྡོ་རྗེ་ཆེ་ཅེས་པ་ནས་ལྷ་དང་ལྷ་མིན་བསྡིགས་པར་མཛད་ཅེས་པའི་བར་དང་། བདག་པོ་དགའ་བའི་ས་བོན་ལས། ། ཨྃ་ཧཱུྃ་སྔོན་པོ་འབར་གཙིགས་པས། ། ཅེས་པས་བསྟན། གཉིས་པ་ནི། མ་མོའི་འཁོར་ལོ་གྲོང་ཉམས་དགར་ཅེས་པ་ནས་ཀུན་ཏུ་སྣ་ཚོགས་སྤྲོ་བར་བྱ་ཅེས་པའི་བར་གྱིས་བསྟན། གཉིས་པ་དཀྱིལ་འཁོར་རྒྱལ་མཆོག་ལ་གཉིས། འཁོར་མངལ་འབྱིན་གྱི་ཆོ་ག་དང་།
ལྷའི་རྣམ་པ་གསལ་གདབ་པ་གཉིས། དང་པོ་ནི། གྃ་ཙྃ་བྃ་གྷྃ་པྃ་ཤྃ་ལྃ་ཌྃ། འདི་ཡིས་ས་བོན་དབྱུང་བར་བྱ་ཅེས་པ་དང་། དེ་ལྟར་ཆོ་ག་སྣ་ཚོགས་ཀྱིས། ། དཀར་མོ་ལ་སོགས་དེ་ནས་དགོད། ། ཅེས་པས་བསྟན། གཉིས་པ་ནི། དཀར་མོ་ཁ་དོག་དཀར་མོ་སྟེ་ཅེས་པ་ནས་སྒེག་པ་ལ་སོགས་རོ་དང་ལྡན་ཅེས་པའི་བར་གྱིས་ནང་གི་འཕར་མའི་རྣལ་འབྱོར་མ་བརྒྱད་གསལ་གདབ་པ་བསྟན། རྟའི་གཟུགས་དང་ཅེས་པ་ནས་དགོད་པའི་བཞིན་ནི་བསྒོམ་པར་བྱ་ཅེས་པའི་བར་གྱིས་ཕྱིའི་སྒོ་མཚམས་མ་བརྒྱད་གསལ་གདབ་པ་བསྟན།
གསུམ་པ་ཕྲ་མོའི་རྣལ་འབྱོར་མན་ངག་གིས་ཁ་བསྐང་། དེ་ལ་གར་གྱི་ཉམས་དགུའི་སྐབས་སུ་བདག་མེད་མ་ཡིས་མགུལ་ནས་འཁྱུད་ཞེས་པ་དང་། གཡོན་དམར་བ་དང་། གཅེར་བུ་ནི་སྒེག་པའི་ཉམས་སོ། བདུད་བཞི་མཉམ་པར་མནན་པ་དང་སྟག་གི་ཤམ་ཐབས་ནི་དཔའ་བའི་ཉམས་སོ། ། སྣ་ཚོགས་རྡོ་རྗེས་སྤྱི་བོར་མཚན་པ་དང་། ཐོད་པ་ལྔ་ཡིས་དབུ་བརྒྱན་དང་ཕྱག་ན་ཐོད་པ་བསྣམས་པ་དང་ཐོད་པའི་དོ་ཤལ་ནི་མི་སྡུག་པའི་ཉམས་སོ། ཞལ་ནས་ཧཱུྃ་སྤྲོ་བ་དང་ཧ་ཧར་བཞད་པ་ནི་བཞད་པའི་ཉམས་སོ། ། ཁ་དོག་ནག་པོ་དང་ལྷག་མའི་ཞལ་བུང་བ་ལྟ་བུ་ནི་དྲག་ཤུལ་གྱི་ཉམས་སོ། ། སྐྲ་སེར་པོ་གྱེན་དུ་བརྫེས་པ་དང་ཉི་མར་བཞུགས་པ་ནི་འཇིགས་སུ་རུང་བའི་ཉམས་སོ། །
ཕྱག་མཚན་བཅུ་དྲུག་གིས་ནད་བརྒྱད་སེལ་ཞིང་དབང་ཕྱུག་བརྒྱད་སྟེར་བ་སྙིང་རྗེའི་ཉམས་སོ། ། སྒེག་པ་ལ་སོགས་པ་འདོད་ཆགས་ཅན་ལྟ་བུར་འདུག་ལ། དྲག་ཤུལ་གྱིས་ཞེ་སྡང་ཅན་ལྟ་བུར་འདུག་པ་མི་འགལ་བ་ངོ་མཚར་བའི་ཉམས་སོ། ། གཡས་པ་དཀར་བས་ཞི་བའི་ཉམས་སོ་ཞེས་གར་དགུ་ཡིན་ནོ་ཞེས་བླ་མ་ཁ་ཅིག་གསུངས་སོ། ། སློབ་དཔོན་ཁ་ཅིག་ནི། སྒེག་ཅིང་དཔའ་བ་མི་སྡུག་པ་སྐུའི་ཉམས། རྒོད་ཅིང་དྲག་ཤུལ་འཇིགས་སུ་རུང་གསུང་གི་ཉམས། སྙིང་རྗེ་རྔམ་དང་ཞི་བ་ཐུགས་ཀྱི་ཉམས་ཞེས་བྱ་བར་བཞེད་ལ། སློབ་དཔོན་ཁ་ཅིག་ནི་ཐམས་ཅད་བཞིན་གྱི་འགྱུར་ཚུལ་ཁོ་ན་ལ་བཞེད་པ་ཡིན་ནོ་ཞེས་གསུང་ངོ་། ། གསུམ་པ་ལས་རྒྱལ་མཆོག་ལ།
ཕྲ་ཐིག་གི་རྣལ་འབྱོར་ཏེ། རྡོ་རྗེ་གུར་དུ་འབྱུང་བ་ལྟར་བླ་མའི་མན་ངག་གིས་ཁ་བསྐང་། གསུམ་པ་ཐུན་མཚམས་ཀྱི་བྱ་བ་ལ་བཟླས་པ་བརྟག་པ་བརྒྱད་པ། གཏོར་མ་བརྟག་པ་དགུ་པ། དག་པ་དྲན་པ་བརྟག་པ་ལྔ་པ་རྣམས་ལས་ཁ་བསྐང་། རྒྱུད་སྡེ་གང་གི་བཤད་པའི་རྒྱུད་ཡིན་ན། དཔལ་བརྟག་པ་གཉིས་པའི་བརྟག་པ་ཕྱི་མར་དོན་མཚུངས་པ་ལ་ཚུལ་མི་འདྲ་བས་བཤད་པའི་རྒྱུད། མཉམ་སྦྱོར་གྱི་རྟོག་པ་ལྔ་པ་མི་བསྐྱོད་པ་དབུགས་དབྱུང་གི་དཀྱིལ་འཁོར་དུ་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། གསུམ་པ་རབ་ཏུ་བྱེད་པའི་མིང་ལ་མིང་དངོས། གཞུང་ཚད།
གོ་རིམ། དང་པོ་ནི། ཧེ་རུ་ཀ་ཕྱག་བཅུ་དྲུག་པ་བསྐྱེད་པའི་ཆོ་གའོ། ། གཉིས་པ་ནི། ཤོ་ལོ་ཀ་སོ་བདུན། གོ་རིམ་ནི། གསུམ་པ་ལས་རབ་ཏུ་བྱེད་པ་བཞི་ཡོད་པའི་ཐོག་མ་ཡིན་པས་དང་པོའོ།། །། གཉིས་པ་ཡེ་ཤེས་ཀྱི་མཁའ་འགྲོ་མ་སྒྲུབ་པའི་ཐབས་ལ་གསུམ། མཉན་པར་གདམས་པ། དོན་དངོས།
རབ་ཏུ་བྱེད་པའི་གྲངས་སོ། ། དང་པོ་ནི། ཉོན་ཅེས་པ་གཞིར་བཞག ། གང་ན་ཡེ་ཤེས་མཁའ་འགྲོའི་སྒྲུབ་ཐབས་ནིའོ། ། གང་ལ་ན་རྡོ་རྗེ་གདན་བཞིའི་ཞུ་བ་པོ་རྡོ་རྗེ་གཙོ་བོ་རྒྱལ་པོ་ལའོ། ། གང་གི་ཚེ་ན་ཧེ་རུ་ཀ་བསྐྱེད་པའི་ཚུལ་གསུངས་པའི་རྗེས་དེ་ནས་སོ། ། གལ་ཏེ་ཧེ་རུ་ཀའི་རྗེས་ཐོགས་སུ་བདག་མེད་མ་འབྱུང་བར་རིགས་ཏེ། གོང་དུ་ཧེ་རུ་ཀ་དང་བདག་མེད་མའི། ། བསྐྱེད་པའི་བསྒྲུབ་དང་དེ་ཉིད་ཉོན། ། ཅེས་མཉན་པར་གདམས་པ་གསུངས་པ་དང་འགལ་བའི་ཕྱིར་རོ་ཞེ་ན།
བདེན་མོད་གོ་རིམ་ལ་མངོན་པར་ཞེན་པ་སྤང་བའི་ཕྱིར་བཅོམ་ལྡན་འདས་ཀྱིས་བཀའ་བསྩལ་ཏོ། ། མངོན་པར་རྟོགས་པ་ནི་སྨིན་གྲོལ་གཉིས་ལས་གྲོལ་བྱེད། དེ་ལའང་མཆོག་ཐུན་མོང་གཉིས་ལས་མཆོག ། དེ་ལ་གཞུང་འདིར་མཆོག་སྒྲུབ་པའི་དཀྱིལ་འཁོར་བསྡུ་ན་བརྒྱད། ཕྱེ་ན་བཅུ་གཉིས་གསུངས་པ་ལས་རྣལ་འབྱོར་ནམ་མཁའི་ཡུམ་ཡེ་ཤེས་མཁའ་འགྲོའི་དཀྱིལ་འཁོར། གཉིས་པ་དོན་དངོས་ལ་སྔོན་དུ་འགྲོ་བ་དག་པ་གསུམ་བསྒོམ་པ་དང་། དངོས་གཞི་ལྷའི་རྣལ་འབྱོར་རོ། ། དང་པོ་ནི། བསམ་གཏན་དེ་ཉིད་བྱ་ཅེས་པ་གཞིར་བཞག ། གང་ན་དག་པ་གསུམ་མོ། །
གང་གིས་ན་རྣལ་འབྱོར་པས་སོ། ། གང་གི་ཚེ་ན་རྣལ་འབྱོར་ཀུན་རིམ་པ་གཉིས། སོགས་ཁོངས་ནས་བཟླས་པ་སྤྱོད་ལམ་དང་བཅས་པའི་དང་པོར་ནིའོ། ། ཚུལ་ཇི་ལྟར་ན་ཏིང་ངེ་འཛིན་དང་སྔགས་སོ། ། དང་པོ་ནི། གཉིས་མེད་ཡེ་ཤེས་ཆོས་ལྡན་པའི། ། གཉིས་ཀྱིས་དངོས་པོ་སྤངས་པ་ཡིས། ། ཅེས་པ་དེ་བཞིན་ཉིད་དང་རང་རིག་པའི་དག་པའོ། ། གཉིས་པ་ནི། སྟོན་པར་བྱ་ཅེས་པ་གཞིར་བཞག །
གང་ན་སྭ་བྷ་བ་ཤུད་དྷོ་སརྦ་དྷརྨ་སྭ་བྷ་བ་ཤུད་དྷོ་ཧྃ། དབྱིངས་ཀྱི་དག་པ་བཛྲ་ཤུད་དྷོ་སརྦ་དྷརྨ་བཛྲ་ཤུད་དྷོ་ཧྃ། ཡེ་ཤེས་ཀྱི་དག་པ་ཡོ་ག་ཤུད་དྷོ་སརྦ་དྷརྨ་ཡོ་ག་ཤུད་དྷོ་ཧྃ། ཟུང་འཇུག་གི་དག་པ་ཡང་སྔགས་གསུམ་རིམ་པ་བཞིན་ལུས་ངག་ཡིད་གསུམ་རང་བཞིན་གྱིས་དག་པར་བྱིན་གྱིས་རློབ་པའོ། ། མདོར་ན་ཚུལ་དེ་ལྟར་བྱས་ནས་སོ། ། ཡང་ནི་ཅེས་པ་སྔགས་སུ་མ་ཟད་དེའི་དོན་ཡང་བསྒོམ་ཅེས་པའོ། ། གཉིས་པ་དངོས་གཞི་ལྷའི་རྣལ་འབྱོར་ལ་གཉིས། གང་དུ་བསྒོམ་པའི་གནས་དང་། ཇི་ལྟར་བསྒོམ་པའི་ཚུལ་གཉིས། དང་པོ་ནི།
བརྩམ་པར་བྱ་ཅེས་པ་གཞིར་བཞག ། གང་ན་ཡེ་ཤེས་མཁའ་འགྲོ་མའི་བསམ་གཏན་ནོ། ། གང་གི་ཚེ་ན་དག་པ་གསུམ་སྔོན་དུ་སོང་བའི་རྗེས་དེ་ནས་སོ། ། གང་དུ་ན་ཡིད་དང་རྗེས་མཐུན་གནས་རྣམས་སུའོ། ། གནས་དེར་ཚུལ་ཇི་ལྟར་གནས་ན། བླ་རེ་ཡང་ནི་བྲི་བ་ཉིད། ། སྣ་ཚོགས་གོས་ནི་འཕྱང་བ་དང་། ། འཕན་དང་རྒྱལ་མཚན་སྒྲེང་བ་དང་། ། ཕྱོགས་བཅུ་གནས་ནི་ཐམས་ཅད་དུ། ། དྲི་ཞིམ་མེ་ཏོག་སྣ་ཚོགས་དང་། །
དེ་བཞིན་དྲི་ཡི་དཀྱིལ་འཁོར་དུ། ། བྱས་ནས་སོ། ། གཉིས་པ་ལ་གཉིས་ལྷག་པར་མོས་པ་ཙམ་གྱིས་བསྒོམ་པ་མདོར་བསྡུས་པ་དང་། དབུགས་ཀྱི་སྤྲོ་བསྡུ་ལས་བསྐྱེད་པ་རྒྱས་པར་བསྒོམ་པའོ། ། དང་པོ་ལ་གསུམ། རྟེན་ཡོངས་སུ་དག་པ། སྔོན་དུ་ཚོགས་བསག་པ། དངོས་གཞི་ལྷའི་རྣལ་འབྱོར་རོ། ། དང་པོ་ནི། སྐད་ཅིག་གཅིག་པའི་རྣལ་འབྱོར་གྱིས་བདག་གི་ལུས་ནི་ཡེ་ཤེས་མཁའ་འགྲོ་མར་བསམ་པར་བྱ།
འདིས་སྤྱིར་བུམ་དབང་ཐོབ་ནས་ཐ་མལ་གྱི་རྣམ་པར་རྟོག་པ་སྤང་བའི་ཕྱིར་ཡིན་ལ། ཁྱད་པར་ལྡང་བའི་རྣལ་འབྱོར་དང་ལུས་བྱིན་གྱིས་བརླབ་པའང་བསྟན། གཉིས་པ་ནི། མཆོད་ཅེས་པ་གཞིར་བཞག ། གང་གིས་ན་བསྐྱེད་པའི་རིམ་པ་ལ་མཁས་པའི་བློ་གྲོས་དང་ལྡན་པས་སོ། ། གང་གི་ཚེ་ན་སྔར་ཅེས་པ་ལྷ་བསྐྱེད་པའི་སྔོན་དུའོ། ། དེ་ནས་ཡང་ཡེ་ཤེས་ཀྱི་ཚོགས་ཀྱི་སྔོན་དུ་བསོད་ནམས་ཀྱི་ཚོགས་འགྲོ་ཞིང་། དེའི་ཡང་ཐོག་མར་རོ། ། ཡུལ་གང་ལ་ན་རང་གི་སྙིང་ཁའི་ཧཱུྃ་གི་འོད་ཀྱིས་མདུན་གྱི་ནམ་མཁར་བླ་མ་དང་ཡེ་ཤེས་མཁའ་འགྲོ་མ་ལྷ་བཅུ་གསུམ་གྱི་དཀྱིལ་འཁོར་སྤྱན་དྲངས་པ་ལའོ། ། ཚུལ་ཇི་ལྟར་ན་སྙིང་ཁ་ནས་སྤྲུལ་པའི་མེ་ཏོག་ལ་སོགས་པའི་མཆོད་པ་རྣམས་ཀྱིས་སོ། །
དེའི་རྗེས་སུ་བདུན་རྣམ་དག་དང་། ཚད་མེད་བཞི་ཁ་བསྐངས་ཏེ། རྡོ་རྗེ་གུར་ལས། བླ་མ་རྡོ་རྗེ་རྣམས་མཆོད་ཅིང་། ། བདུན་པོ་ཡོངས་སུ་དག་པར་བྱ། ། ཅེས་དང་། ཚངས་པའི་གནས་ནི་བཞི་པོ་ཡིས། ། སེམས་ཀྱི་ངལ་ནི་གསོ་བར་བྱ། ། ཅེས་པའི་དགོངས་པ་འདིར་ཕྱག་ལེན་ལ་མཛད། དེ་ནས་ཡེ་ཤེས་ཀྱི་ཚོགས།
དག་པ་གསུམ་གྱི་སྔགས་དང་ཏིང་ངེ་འཛིན་གྱིས་ཁ་བསྐང་། གསུམ་པ་ནི། ཡེ་ཤེས་མཁའ་འགྲོ་མ་ནི་བཟུང་ཅེས་པས་བདག་བསྐྱེད། དེ་ལྟར་ཆོ་ག་སྣ་ཚོགས་ནི། ། ངེས་པར་བསྒོམ་པ་ཉིད་དུ་བྱ། ། ཅེས་པས་མདུན་བསྐྱེད། འོག་ནས་འཆད་པར་འགྱུར་བ་ལྟར་བསྒོམ་ཅེས་པའི་དོན་ཏོ། ། གཉིས་པ་དབུགས་ཀྱི་སྤྲོ་བསྡུ་ལས་བསྐྱེད་པ་རྒྱས་པར་བསྒོམ་པ་ལ་རྒྱུད་པའི་མན་ངག་གིས་གཞུང་འཁྲུགས་བསྡེབས་ནས་བརྗོད་ན། རྒྱུ་ཚོགས་གཉིས་བསག་པ། འབྲས་བུ་ལྷ་བསྐྱེད་པ།
ཐུན་མཚམས་ཀྱི་བྱ་བ་དང་གསུམ། དང་པོ་ནི། སྔར་མདོར་བསྟན་གྱི་སྐབས་བཞིན། གཉིས་པ་ལ་སྔོན་དུ་འགྲོ་བ་སྲུང་བའི་འཁོར་ལོ་བསྒོམ་པ་དང་། དངོས་གཞི་ལྷའི་རྣལ་འབྱོར་གཉིས། དང་པོ་ལ་རྒྱས་པར་བསྒོམ་ན། རྡོ་རྗེ་གདན་བཞི་ལས། སྔགས་དང་ཕྱག་རྒྱའི་སྒོ་ནས་བསྲུང་བའི་འཁོར་ལོ་བསྒོམ་པར་གསུངས་པ་འདིར་ཁ་བསྐང་། བསྡུ་ན་གོང་དུ་རེ་ཕས་ཉི་མ་སོགས་འདིར་ཁ་བསྐང་། དངོས་གཞི་ལྷའི་རྣལ་འབྱོར་ལ་རྟེན་བསྐྱེད་པ་དང་།
བརྟེན་པ་བསྐྱེད་པ་གཉིས། དང་པོ་ལ་གཞལ་ཡས་ཁང་བསྐྱེད་པ་དང་། གདན་བསྐྱེད་པ་གཉིས། དང་པོ་ནི། ཡེ་ཤེས་རྒྱ་ཚོ་རི་བོའི་མགོར། ། ཕྱོགས་སོགས་ཁ་དོག་བཞིར་ནི་བསམ། ། ཅེས་པ་འབྱུང་བཞི་རི་རབ་དང་བཅས་པ་བསྒོམ་པ་བསྟན། དེ་ཡང་ཧཱུྃ་ཡྃ་ཧཱུྃ་ལས་རླུང་གི་དཀྱིལ་འཁོར་ཅེས་པ་ནས་ཧཱུྃ་སུྃ་ཧཱུྃ་ལས་རི་རབ་ཤར་ཤེལ་ཅེས་སོགས་བརྗོད། ཡང་ན་ཕྱོགས་སོགས་ཅེས་པའི་དོན་ཧཱུྃ་ལས་སྣ་ཚོགས་རྡོ་རྗེ་ཤར་དཀར་བ་སོགས་བསྐྱེད་པ་བསྟན། དེ་བཞིན་གསེར་གྱི་རྒྱན་བྱུང་དང་། །
རིན་ཆེན་བདུན་གྱིས་རྣམ་པར་སྤྲས། ། གཡེར་ཁ་འབར་བའི་ཕྲེང་བ་ནི། ། འདོད་པ་ཀུན་ཏུ་རྒྱས་པར་ནི། ། ཅེས་པས་རྟེན་གཞལ་ཡས་ཁང་བསྒོམ་པ་བསྟན། གཉིས་པ་ནི། ཐུན་མོང་གི་གདན་ཉི་མའི་དཀྱིལ་འཁོར་བསམས་ནས་ནི་ཅེས་པས་བསྟན། སོ་སོའི་གདན་འཕར་མ་ནང་མའི་ཕྱོགས་བཞི་དབུས་དང་ལྔར། གནས་ནི་ལྔ་རུ་སེང་གེ་ཡི། ། གདན་ནི་བསྒོམ་པ་ཉིད་དུ་བྱ། ། མཚམས་བཞིར་དབང་ལྡན་དང་མེ།
བདེན་བྲལ་རླུང་རྣམས་སུ་རིམ་པ་བཞིན་གླང་དབང་བསྟན་ལ་ཅེས་པ་གླང་པོའི་རྒྱལ་པོ། རིན་ཆེན་བདུན་པོ་མཆོག་གི་གདན་ཅེས་པ་གསེར་དང་། དངུལ་དང་། བཻ་ཌཱུརྻ་དང་། སྤུག་དང་། རྡོའི་སྙིང་པོ་དང་། མུ་ཏིག་དམར་པོ་དང་། ཀར་ཀོ་ཏའམ། ཡང་ན་པདྨ་ར་ག་དང་། ཨིནྡྲ་ནཱི་ལ་དང་།
བ་ཻཌཱུརྻ་དང་། མ་ར་ག རྡོ་རྗེ་ཕ་ལམ་དང་། མུ་ཏིག་དང་། བྱི་རུ་སྟེ། རིན་པོ་ཆེ་སྣ་བདུན་གྱི་ཕུང་པོ་ལ་གནས་པའོ། ། མེ་ཤའི་གདན་དང་ཡང་དག་ལྡན་ཅེས་པ་མ་ཧེ། ཀླུའི་གདན་ལ་གནས་པ་དང་ཅེས་པ་སྦྲུལ་འཁྱིལ་བ། ཕྱིའི་འཕར་མའི་སྒོ་བཞིར་རབ་ཏུ་སོང་བའི་གདན་ལ་གནས་ཅེས་པ་སྲོག་རབ་ཏུ་སོང་བ་སྟེ་རོའི་གདན་བསམ། སེང་གེའི་གདན་ལྔའི་སྟེང་དུ་གདུགས་ནི་དཀར་པོས་རྣམ་པར་སྤྲས་ཅེས་པ་བསྒོམ།
ཁ་ཅིག་གདུགས་གཙོ་མོ་ཁོ་ན་ལ་བཞེད། གཉིས་པ་བརྟེན་པ་བསྐྱེད་པ་ལ་ཡན་ལག་བཞི་ལས། དམ་ཚིག་པ་བསྐྱེད་པ་ལ་རྡོ་རྗེ་གདན་བཞིའི་དགོངས་པ་སློབ་དཔོན་བྷ་བ་པས་སྐབས་འདིར་དང་པོ་བཅོམ་ལྡན་འདས་བསྒོམ། དེ་ནས་དེ་ལ་དམ་ཚིག་གི་ཕྱག་རྒྱ་བསྟན་ནས་དེ་ནས་ཡེ་ཤེས་པ་དབུགས་ཀྱིས་ཕྱུང་སྟེ། སླར་གཞུག་པར་བཞེད། འདིར་རྒྱུད་པའི་བཀའ་སྲོལ་ཐོག་མར་དབུགས་ཀྱི་སྤྲོ་བསྡུ་ལས་བསྐྱེད། དེ་ནས་ཡེ་ཤེས་པ་གཞུག་པར་བཞེད་དོ། ། འདི་ལ་བསྐྱེད་པའི་ཆོ་ག་དང་། ལྷའི་རྣམ་པ་གསལ་གདབ་པ་གཉིས། དང་པོ་ནི།
བདག་གིས་དབུགས་ནི་ཕྱུང་ནས་ནི་ཅེས་པས་བསྟན། དེ་ལ་བདག་གིས་ཅེས་པ་གོང་དུ། སྐད་ཅིག་གཅིག་པའི་རྣལ་འབྱོར་གྱིས། ། བདག་གི་ལུས་ནི་བསམ་པར་བྱ། ། ཅེས་པས་རང་ཉིད་ཡེ་ཤེས་མཁའ་འགྲོ་མར་གསལ་གདབ་པ་སྔོན་དུ་སོང་ནས་དབུགས་ཕྱུང་བ་ཅེས་པ་འོག་ནས་རླུང་དང་མེའི་བདུན་པའི་དོན་ཅེས་སོགས་ཀྱིས་སྔགས་བཏུ་བའི་སྐབས་ནས་གསུངས་པ་བཞིན་རང་རང་གི་སྔགས་བརྗོད་ཅིང་། སྙིང་ཁའི་ཧཱུྃ་ལས་དུས་དབུགས་ཕྱི་རུ་རྒྱུ་བའི་དུས། ལམ་སྣ་བུག་གཡས་ནས་ལྷ་བཅུ་གསུམ་སྤྲོ། རླུང་ནང་དུ་འཇུག་པའི་དུས་སུ་རང་རང་གི་གདན་གྱི་སྟེང་དུ་བཀོད་ནས་གསལ་གདབ། གཉིས་པ་ལ་ཕྱོགས་གང་དུ་དགོད་པ་དང་། ནང་དང་ཕྱིའི་འཕར་མ་གང་ལ་དགོད་པ་དང་།
གསལ་གདབ་པ་གསུམ། དང་པོ་ནི། དབུས་སུ་ཅེས་པ་དང་ཤར་དུ་ཅེས་པ་ལ་སོགས་པས་བསྟན། གཉིས་པ་ནི། མཁའ་འགྲོ་མ་བརྒྱད་དབུས་སུ་སྟེ། ། ཕྱི་རོལ་དུ་ནི་བཞི་པོ་རྣམས། ། དེ་ལྟར་དགོད་པའི་རིམ་བལྟས་ནས། ། ཕྱི་ནས་གནས་ནི་རབ་བརྟག་བྱ། ། ཅེས་པས་བསྟན། གསུམ་པ་ལ་ལྷ་མོ་བཅུ་གསུམ་རིམ་པ་བཞིན།
དབུས་སུ་ཡེ་ཤེས་མཁའ་འགྲོ་མ། ། ཞལ་གསུམ་མ་ལ་ཕྱག་དྲུག་ཉིད། ། སེམས་དཔའི་དཀྱིལ་མོ་དཀྲུང་གིས་གནས། ། མ་བཅིངས་སྐྲ་ཡིས་མཛེས་པ་དང་། ། སངས་རྒྱས་ལྔ་ཡིས་རྣམ་པར་བརྒྱན། ཁ་དོག་སྔོན་མོ་འཇིགས་ཆེན་མོ། ། སྦྲུལ་གྱི་རྒྱན་གྱིས་རྣམ་པར་བརྒྱན། ། རྒོད་དང་ཁྲོ་བ་སྒེག་པ་དང་། ། སྤྱན་གསུམ་གསལ་བའི་གཟུགས་ཅན་མ། ། སྒྲ་ཆེར་རྒོད་དང་གཙིགས་མ་ནི།
གོས་ནི་དམར་པོས་ཤིན་ཏུ་མཛེས། ། སྟེང་དུ་ཁ་ཊྭཱྃ་ཀ་ཉིད་དང་། ། གཉིས་པ་ལ་ནི་དགྲ་སྟ་ཉིད། ། གསུམ་པ་ལ་ནི་རྡོ་རྗེ་ཉིད། ། གཡོན་ན་དེ་བཞིན་དྲིལ་བུའི་སྒྲ། ། གཉིས་པ་ལ་ནི་ལྷུང་བཟེད་དེ། ། གསུམ་པར་དེ་བཞིན་རལ་གྲི་འཛིན། ། འོད་ཟེར་འབར་བ་དུ་མ་དང་། ། དབུས་སུ་མཁས་པས་བསྒོམ་པར་བྱ། ། ཡེ་ཤེས་མཁའ་འགྲོའི་མདུན་དུ་ནི། །
བདག་གི་དབུགས་ཀྱིས་ཕྱུང་ནས་ནི། ། ཁ་དོག་དཀར་མོ་ཉིད་དུ་མཛེས། ། མ་བཅིངས་པ་ཡི་སྐྲ་ཡིས་བརྒྱན། ། སྦྲུལ་གྱི་རྒྱན་གྱིས་བརྒྱན་པ་དང་། ། སྒེག་པའི་རོ་དང་ལྡན་པ་དང་། ། ཤིན་ཏུ་མཛེས་པའི་གོས་ཀྱིས་བརྒྱན། ། ཕྱག་གཉིས་ཀྱིས་ནི་རྣམ་པར་སྤྲས། ། རྣལ་འབྱོར་ལྷུང་བཟེད་ཁ་ཊྭཱྃ་ཀ ། རྡོ་རྗེ་མཁའ་འགྲོ་མ་བསྒོམ་བྱ། ། ཡེ་ཤེས་བྱང་གི་ཆ་ལ་ནི། །
བདག་གི་དབུགས་ལས་ཕྱུང་བ་ནི། ། ཕྱག་གཉིས་སེམས་དཔའི་དཀྱིལ་མོ་དཀྲུང་། ། བཙོ་མ་གསེར་གྱི་མདོག་ལྟ་བུ། ། རྣལ་འབྱོར་ལྷུང་བཟེད་ཁ་ཊྭཱྃ་ཀ ། མ་བཅིངས་སྐྲ་ཡིས་རྣམ་པར་བརྒྱན། ། ཡན་ལག་སྦྲུལ་གྱིས་རྣམ་པར་བརྒྱན། ། ཤིན་ཏུ་མཛེས་པའི་གོས་ཀྱིས་བརྒྱན། ། འཇིགས་པའི་མཁའ་འགྲོ་ཞེས་བྱ་བསྒོམ། ། ཡེ་ཤེས་ནུབ་ཀྱི་ཆ་ལ་ནི། ། ཡང་ནི་རོ་ལངས་མ་ཕྱུང་ནས། །
ཕྱག་གཉིས་སེམས་དཔའི་དཀྱིལ་མོ་དཀྲུང་། ། ཁ་དོག་སྔོན་མོ་ཤིན་ཏུ་མཛེས། ། རྣལ་འབྱོར་ལྷུང་བཟེད་ཁ་ཊྭཱྃ་ཀ ། མ་བཅིངས་པ་ཡི་སྐྲ་ཡིས་བརྒྱན། ། ལུས་ལ་སྦྲུལ་གྱི་རྒྱན་གྱིས་བརྒྱན། ། ཤིན་དུ་མཛེས་པའི་གོས་ཀྱིས་བརྒྱན། ། ཡེ་ཤེས་ལྷ་ཡི་ཆ་ལ་ནི། ། གདོལ་པ་མོ་ནི་དམར་མོ་ལྟར། ། རྣལ་འབྱོར་ལྷུང་བཟེད་ཁ་ཊྭཱྃ་ཀ ། མ་བཅིངས་པ་ཡིས་སྐྲ་ཡིས་བརྒྱན། །
ཕྱག་གཉིས་མ་ལ་ཞལ་གཅིག་མ། ། སྣ་ཚོགས་རྒྱན་གྱིས་རྣམ་པར་བརྒྱན། ། ཡོངས་གང་གཟུགས་དང་གཟི་བརྗིད་ལྡན། ། འདི་ནི་རྣལ་འབྱོར་པས་བསྒོམ་བྱ། ། དབང་ལྡན་ལྷ་མོ་སེང་གེ་མ། ། གདོང་ནི་སེང་གེར་བསམ་པར་བྱ། ། དཀར་དང་སེར་བ་ལྟ་བུར་ནི། ། གླང་དབང་སྟན་ལ་གཡས་བརྐྱངས་གནས། ། རྡོ་རྗེ་ལྕགས་ཀྱུ་སྡིགས་མཛུབ་ཞགས། ། ཤིན་ཏུ་མཛེས་པའི་གོས་ཀྱིས་བརྒྱན། །
འོད་ཟེར་འབར་བ་དུ་མ་ཡིས། ། ལུས་ནི་འབར་བར་བསྒོམ་པར་བྱ། ། མེར་ནི་སྟག་མོ་ཞེས་བྱ་བ། ། རིན་ཆེན་བདུན་པོ་མཆོག་གི་གདན། ། ཕྱག་གཉིས་སྔོ་ཞིང་དཀར་བར་མཚུངས། ། གོས་དང་རྒྱན་གྱིས་བརྒྱན་པ་དང་། ། འབར་བའི་རྡོ་རྗེ་ལྕགས་ཀྱུ་དང་། ། དེ་བཞིན་སྡིགས་མཛུབ་ཞགས་པ་ཉིད། ། འོད་ཟེར་འབར་བ་དུ་མས་ནི། ། ལུས་ནི་འབར་བར་བསྒོམ་པར་བྱ། །
བདེན་བྲལ་ལྷ་མོ་ཝ་གདོང་མ། ། སྒྲ་ཆེར་དགོད་དང་འཇིགས་པ་མོ། ། མེ་ཤའི་གདན་དང་ཡང་དག་ལྡན། ། དམར་ཞིང་གནག་པའི་ཁ་དོག་མ། ། ལུས་ལ་ཤིན་ཏུ་མཛེས་གོས་དང་། ། ཕྱག་གཉིས་ཀྱིས་ནི་རྣམ་པར་སྤྲས། ། ལྕགས་ཀྱུ་ཞགས་པ་སྡིགས་མཛུབ་མ། ། སྦྲུལ་གྱི་རྒྱན་གྱིས་བརྒྱན་པའོ། ། རླུང་དུ་ལྷ་མོ་འུག་པ་མ། ། སེར་དང་དམར་པོའི་ཁ་དོག་མ།
ཀླུའི་གདན་ལ་གནས་པ་དང་། ། དེ་ཉིད་རྒྱན་དུ་རབ་ཏུ་བཏགས། ། ཕྱག་གཉིས་སེམས་པའི་དཀྱིལ་དཀྲུང་གནས། ། ལྕགས་ཀྱུ་ཞགས་པ་སྡིགས་མཛུབ་མ། ། འོད་ཟེར་འབར་བ་དུ་མ་ཡིས། ། ཐམས་ཅད་ཀྱིས་ནི་ཐམས་ཅད་འབར། ། ཕྱིའི་འཕར་མའི་འོ། ། ཤར་དུ་མཁའ་འགྲོའི་རྒྱལ་མོ་དབང་། ། ཕྱག་གཉིས་དང་ནི་མདོག་དཀར་མོ། ། ཡི་དྭགས་གདན་ལ་གནས་པ་དང་། །
སྦྲུལ་གྱི་རྒྱན་གྱིས་བརྒྱན་པ་དང་། ། སྐྲ་ནི་གྲོལ་ཞིང་དྲག་མོ་དང་། ། མེ་ནི་འབར་བའི་འོད་ལྟ་བུ། ། ཁར་ནི་ལག་པ་བཅུག་ནས་ནི། ། སྒྲ་ཆེར་རྒོད་དང་དེ་བཞིན་འབར། ། བྱང་དུ་མར་མེ་རྒྱལ་མོ་དབང་། ། ཁ་དོག་སེར་མོ་དྲག་ཤུལ་མ། ། འཇིགས་པའི་གཟུགས་ཅན་གཙིགས་པ་ཅན། ། ཤིན་ཏུ་མཛེས་པའི་གོས་ཀྱིས་བརྒྱན། ། རབ་ཏུ་སོང་བའི་སྟན་ལ་གནས། །
འབར་བའི་མེ་ནི་ལྟ་བུའི་འོད། ། ལྷ་མོ་གཉིས་ཀྱིས་ལག་པ་ནི། ། མགོའི་སྟེང་དུ་མར་མེ་བཞིན། ། ནུབ་ཏུ་ལྷ་མོ་འཇིགས་བྱེད་མ། ། ཁ་དོག་དམར་མོ་འཇིགས་པ་མོ། ། རབ་ཏུ་སོང་བའི་སྟན་ལ་གནས། ། ཤིན་ཏུ་མཛེས་པའི་གོས་ཀྱིས་བརྒྱན། ། ཁྲག་གི་སྲད་བུ་ལག་པ་ཡི། ། སྙིམ་པས་ཁྲག་ནི་འཐུང་བར་བྱེད། མེ་ནི་འབར་བའི་འོད་དྲག་མོ། །
ལྷ་མོ་གཙོ་བོ་འཇིབ་བྱེད་མའོ། ། ལྷོ་རུ་གཡོ་ལྡན་མ་ཞེས་པ། ། ཁ་དོག་ནག་མོ་ལྟ་བུའི་འོད། ། རབ་ཏུ་སོང་བའི་སྟན་ལ་གནས། ། གྲོལ་བའི་སྐྲ་ཡིས་རྣམ་པར་བརྒྱན། ། གོས་ནི་དམར་པོས་ཤིན་ཏུ་མཛེས། ། སྦྲུལ་གྱི་རྒྱན་གྱིས་བརྒྱན་པ་དང་། ། སྡིགས་མཛུབ་དང་ནི་གཏུན་ཤིང་ལག ། ཐམས་ཅད་སེམས་ནི་རྨོངས་པར་བྱེད། ། འབར་བའི་མེ་ཡི་འོད་དྲག་མོ། །
ཐམས་ཅད་རིག་པས་ཐམས་ཅད་བསྒོམ། ། ཅེས་པ་ལྟར་གསལ་གདབ། མདོར་ན་ནང་གི་འཕར་མའི་དབུས། ཤར། བྱང་། ནུབ། ལྷོ་སྟེ་ཕྱོགས་གཡོན་བསྐོར། ཕྱི་རོལ་གྱི་སྒོ་བཞིར་ཡང་དེ་བཞིན། ནང་གི་མཚམས་བཞིར་དབང་ལྡན། མེ།
སྲིན་པོ། རླུང་སྟེ་གཡས་བསྐོར། འཇིགས་པའི་མཁའ་འགྲོ་ཅེས་པ་གདན་བཞི་ནས་དྲག་མོ་ཅེས་པར་ཡོད། ཝ་གདོང་མ་ཅེས་པ་ལྕེ་སྤྱང་གི་གདོང་པར་ཡོད། གཡོ་ལྡན་མ་ཅེས་པ་ཁ་ཅིག་སྐམ་པོ་ཛི། གདན་བཞིར་འཕྲོག་བྱེད་མ་ཅེས་བཤད། འདིའི་ཕྱག་མཚན་སྡིགས་མཛུབ་དང་ནི་གཏུན་ཤིང་ལག་ཅེས་པ་ལ། གདན་བཞིའི་དགོངས་པ་རྡོ་རྗེ་སྙིམ་པ་ལ་མཐེ་བོང་གི་རྩེ་མོ་གཉིས་ཕན་ཚུན་སྦྱར་ཏེ་སྡིགས་མཛུབ་གཉིས་ཀྱི་རྩེ་མོ་བརྐྱངས་པ་སྦྱར་ནས་རང་གིས་གསང་བའི་གནས་ལ་བཞག་ནས་གསང་བའི་གནས་སྟོན་པར་བྱེད་པའོ། ། ཤིན་ཏུ་མཛེས་པའི་གོས་ཀྱིས་བརྒྱན་ཅེས་པ་གཙོ་མོའི་སྐབས་སུ་གོས་ནི་དམར་པོས་ཤིན་ཏུ་མཛེས་ཅེས་པ་ཐམས་ཅད་ལ་ཐུན་མོང་། སྣ་ཚོགས་རྒྱན་གྱིས་རྣམ་པར་བརྒྱན་ཅེས་པ་རུས་པའི་ཕྱག་རྒྱ་ལྔས་སངས་རྒྱས་ལྔ་ཡིས་རྣམ་པར་བརྒྱན་ཅེས་པ་སྔར་བཞིན་ནམ་སྤྱི་བོར་ཐོད་པ་ལྔ།
ཁ་ཅིག་རིགས་བདག་ལའང་བཞེད། འདུག་སྟངས་ལ་གཙོ་མོའི་སྐབས་སུ་སེམས་དཔའི་དཀྱིལ་མོ་དཀྲུང་གིས་གནས་ཅེས་པ་དང་། འཁོར་གྱི་སྐབས་སུ་གཡས་བརྐྱངས་གནས་ཅེས་པ་ལྷ་ཐམས་ཅད་ལ་ཐུན་མོང་བ། གདོང་ནི་སེང་གེར་བསམ་པར་བྱ་ཅེས་པའི་ཤུགས་ལ་སྟག་གདོང་དང་འུག་གདོང་གོ་བར་བྱའོ། ། རྡོ་རྗེ་མཁའ་འགྲོ་མའི་སྐབས་སུ་སྒེག་པའི་རོ་དང་ལྡན་པ་ཉིད་ཅེས་པ་འཁོར་ཐམས་ཅད་ལ་ཉམས་ཐུན་མོང་བ། གཙོ་མོའི་སྐབས་སུ་སྤྱན་གསུམ་ཅེས་པ་ལྷ་ཐམས་ཅད་ཀྱི་ཐུན་མོང་། ཐམས་ཅད་རིག་པས་ཅེས་པ་ལྷ་བསྐྱེད་པའི་ཆོ་ག་ལ། མཁས་པས་ཐམས་ཅད་བསྒོམ་ཅེས་པ་ལྷ་བཅུ་གསུམ་པ་ཐམས་ཅད་ཡན་ལག་བཞི་རྫོགས་སུ་བསྐྱེད་ཅེས་པའི་དོན་ཏོ། ། བཞི་རྫོགས་སུ་བསྐྱེད་པའི་ཚུལ་ནི་སྔ་མ་བཞིན་ནོ། ། ཐུན་མཚམས་ཀྱི་བྱ་བ་ལ་དམ་ཚིག་པ་བསྟན་པ་དང་།
སྔགས་བཏུ་བ་གཉིས། དང་པོ་ནི། འདིར་རྣམས་གཟུགས་སོགས་མདུན་དུ་ནི། ། དམ་ཚིག་དེ་ཉིད་བསྟན་པར་བྱ། ། དེ་ལ་འདིར་རྣམས་ཅེས་པ་ལྷ་བཅུ་གསུམ། གཟུགས་སོགས་མདུན་དུ་ཅེས་པ་བསྐྱེད་རིམ་གྱི་སྐབས་སུ་དམ་ཚིག་པ་བསྐྱེད་པའི་རྗེས་ཐོགས་སམ་ཡེ་ཤེས་པ་གཞུག་པའི་སྔོན་དུའམ་བསྐྱེད་རིམ་མཐར་ཕྱིན་པའི་ཚེ་མཁའ་འགྲོ་མས་གཟུགས་དངོས་སུ་སྟོན་པའམ་སོགས་ཁོངས་ནས་སྒྲ་བརྗོད་པ་བྱུང་ན་དམ་ཚིག་ཅེས་པ་མི་འདའ་བའི་དོན་ཏེ། སོ་སོའི་སྔགས་དང་ཕྱག་རྒྱ་བསྟན་པ་རྒྱུད་བསྐུལ་བའོ། ། དེ་ལ་ཕྱག་རྒྱ་རྒྱས་པ་གདན་བཞི་ལས་གསུངས། མདོར་བསྡུས་པ་བརྟག་པ་བཞི་པ་དང་། བདུན་པ་ལས་འབྱུང་བ་བཞིན་བསྟན་པར་བྱའོ། །
གཉིས་པ་ནི། རླུང་དང་མེའི་བདུན་པའི་དོན། ། རྡོ་རྗེའི་ས་བོན་གྱིས་ནི་བསྐུལ། ། ཐིག་ལེའི་སྒྲས་ནི་མནན་པས་ནི། ། རྒྱུན་གྱི་ཆར་ནི་ཞེས་བྱར་གསུངས། ། དེ་ལ་རླུང་གི་བརྡས་ཡ། མེའི་བརྡས་ར། བདུན་པ་ཅེས་པ། ཡ་ནས་བདུན་པ་ས། ར་ནས་བདུན་པ་ཧ།
དོན་ནི་ཧ། རྡོ་རྗེའི་ས་བོན་ནི་ས། བསྐུལ་བ་ནི་མཛེས་པའམ་སྤྲས་པ་སྟེ། ཧའི་སྟེང་དུ་ས་ནི་ཟླ་ཚེས་སོ། ། དེའི་སྟེང་དུ་ཐིག་ལེས་མཛེས་པའོ། ། སྒྲ་ནི་ཨུ་སྟེ། མནན་ཅེས་པ་ཧྃ་གི་འོག་ཏུ་སྦྱར་བས་ཧཱུྃ་དུ་འགྱུར་རོ། ། ཡང་རླུང་ནས་བདུན་པའི་དོན་ས། མེའི་བདུན་པའི་དོན་ཧ། རྡོ་རྗེ་ས་བོན་ཨུ་རིང་པོ།
ས་དང་ལྷ་གཉིས་པོའི་འོག་ཏུ་སྦྱར། ཐིག་ལེའི་སྒྲ་སུ་དང་ཧཱུྃ་གཉིས་ཀྱི་སྟེང་ནས་མནན་པས་ཟླ་ཚེས་དང་ཐིག་ལེ་སྟེ། སུྃ་ཧཱུྃ་ཞེས་བྱ་བར་འགྱུར། ཆར་གྱི་རྒྱུན་ཅེས་པ་དེ་ལས་བདུད་རྩི་འཛག་པའམ་བདུད་རྩིའི་ས་བོན་ནོ། ། ཡང་བདུད་རྩི་བྱིན་གྱིས་བརླབ་པའི་སྐབས་སུ། མཐེ་བོང་ལ་སུྃ་དང་སྲིན་ལག་ལ་ཧཱུྃ་བཀོད། བདུད་རྩི་མྱང་བ་དང་ཁ་ཟས་སྦྱར་བར་བྱའོ། ། དེ་སྐད་དུ་རྡོ་རྗེ་གདན་བཞི་ལས། མཐེ་བོའི་སོར་མོ་ས་ཉིད་དེ། ། སྲིན་ལག་ལ་ནི་རི་རབ་བོ། །
བསྲུབས་པའི་སྟོབས་ཀྱིས་བདུད་རྩི་ཡི། ། ཆུ་ནི་རྣམ་གསུམ་འབྱུང་བ་ལས། ། ཅེས་པའི་དོན་ཏོ། ། ཡང་ཚིག་འདི་ཡེ་ཤེས་མཁའ་འགྲོ་མའི་ས་བོན་ཧཱུྃ་བཏུ་བ་དངོས་བསྟན། དེའི་ཤུགས་ལ་ལྷ་མོ་བཅུ་གཉིས་ཀྱི་ས་བོན། བླ་མའི་མན་ངག་གིས་གདན་བཞི་ལས་འབྱུང་བ་འདིར་ཁ་བསྐང་། དེ་ཡང་རྡོ་རྗེ་མཁའ་འགྲོ་མ་དང་འཇིགས་པའི་མཁའ་འགྲོའི་ས་བོན་ཨ། བཻ་ཏ་ལིའི་ས་བོན་ཨི། གདོལ་པ་མོའི་ས་བོན་ཨྃ། སེང་གདོང་མ་ལ་སོགས་པ་རིམ་པ་བཞིན་རྀ་རཱྀ།
ལྀ་ལཱྀ། མཁའ་འགྲོ་རྒྱལ་མོ་དབང་ལ་སོགས་པ་བཞིའི་ནི། ཕུྃ། ཕེཾ། ཕྲོཾ། ཕྲིཾ། དེ་དག་སྔགས་སུ་བྱེད་ན་རྡོ་རྗེ་གདན་བཞི་ལས། ཕྱག་འཚལ་དང་པོ་སྲེག་བྱེད་མཐའ་ཅེས་པའི་དོན་ས་བོན་བཅུ་གསུམ་གྱི་ཐོག་མར་ཨོཾ་མཐར་སྭཱཧཱ། བླ་མའི་མན་ངག་གིས་སྦྱར་ཏེ། ཨོཾ་ཧཱུྃ་སྭཱཧཱ་ནས་ཨོཾ་ཕྲིཾ་སྭཱཧཱའི་བར་དུའོ། །
མདོར་ན་དེ་དག་གིས་དམ་ཚིག་བསྟན་པའི་སྔགས་དང་། ལྷ་བསྐྱེད་པའི་སྔགས་དང་། བཟླས་པའི་སྔགས་དང་། ཁ་ཟས་དང་། གཏོར་མ་བྱིན་གྱིས་བརླབ་པ། བདུད་རྩི་མྱང་བ་སྟེ། ཐུན་མཚམས་ཀྱི་བྱ་བ་རྣམས་ཀྱང་ཤེས་པར་ནུས་སོ། ། རྒྱུད་སྡེ་གང་གི་བཤད་པའི་རྒྱུད་ཡིན་ན་དཔལ་རྡོ་རྗེ་གདན་བཞིའི། གཞན་གྱི་གདན་གྱི་རབ་ཏུ་བྱེད་པ་གསུམ་པར་མངོན་པར་རྟོགས་པ་ཕལ་ཆེར་ནི་ཆ་མཐུན་པས་བཤད་པའི་རྒྱུད་ཡིན་ལ། དམ་ཚིག་བསྟན་པ་ལ་སོགས་པ་འགའ་ཞིག་བསྡུས་ཏེ་གསལ་བར་བྱེད་པས་བཤད་པའི་རྒྱུད་ཡིན་ནོ། །
གསུམ་པ་རབ་ཏུ་བྱེད་པའི་གྲངས་ལ་མིང་། གཞུང་ཚད། གོ་རིམ་གསུམ། དང་པོ་ནི། ཡེ་ཤེས་མཁའ་འགྲོའི་སྒྲུབ་ཐབས་སྟོན་པའི་ཆོ་ག གཉིས་པ་ནི། ཤོ་ལོ་ཀ་བཞི་བཅུ་ཞེ་གསུམ། གསུམ་པ་ནི། བརྟག་པ་གསུམ་པའི་དང་པོ་ལ་ལྟོས་ནས་རབ་ཏུ་བྱེད་པ་གཉིས་པའོ།། །། གསུམ་པ་རྡོ་རྗེ་བདག་མེད་མའི་སྒྲུབ་པའི་ཐབས་ལ་གསུམ།
བཤད་པར་དམ་བཅའ་བ། དོན་དངོས། རབ་ཏུ་བྱེད་པའི་གྲངས་སོ། ། དང་པོ་ནི། བཤད་ཅེས་པ་ཁྱད་པར་གྱི་གཞིར་བཞག ། གང་ན་བདག་མེད་སྒྲུབ་པ་དེ་ནིའོ། ། གང་གི་ཚེ་ན་ཚིག་གི་དེ་མ་ཐག་པ་ཡེ་ཤེས་མཁའ་འགྲོ་མའི་སྒྲུབ་ཐབས་ཀྱི་རྗེས་ལ། རྡོ་རྗེ་མཁའ་འགྲོ་མའི་སྒྲུབ་ཐབས་སྟོན་པ་དེ་ནས་སོ། དོན་གྱི་དེ་མ་ཐག་པ་རྡོ་རྗེ་བདག་མེད་མའི་དབང་བསྐུར་བའི་རྗེས་ཐོགས་སུའོ། ། ཡང་ན་ཕྱག་བཅུ་དྲུག་པའི་སྐབས་སུ་ཧེ་རུ་ཀ་དང་བདག་མེད་མའི་ཅེས་སོགས་མཉན་པར་གདམས་པའི་གཞུང་དང་ཁྲིགས་ཆགས་སུ་སྦྱར་ཏེ།
ཐབས་ཀྱི་རྣལ་འབྱོར་ཧེ་རུ་ཀའི་སྒྲུབ་ཐབས་གསུངས་པའི་རྗེས་ལ་ཤེས་རབ་ཀྱི་རྣལ་འབྱོར་བདག་མེད་མའི་སྒྲུབ་ཐབས་སྟོན་པ་དང་འབྲེལ་ལོ། ། ཚུལ་ཇི་ལྟར་ན་དཔལ་བརྟག་པ་གཉིས་པའི་བརྟག་པ་དང་པོའི་ལེའུ་བརྒྱད་པར་ཇི་ལྟར་གསུངས་པའི་ཚུལ་འདིར་མདོར་བསྡུས་ནས་སོ། ། མངོན་པར་རྟོགས་པ་རྒྱུད་གསུམ་ལས་ཐབས་རྒྱུད། དེ་ལས་སྐལ་ལྡན་ཅིག་ཅར་དུ་འཇུག་པ། དེ་ལས་གྲོལ་བྱེད་ལམ། དེ་ལས་མཆོག་བསྒྲུབ་པ། དེ་ལས་རྟེན་བསྐྱེད་པའི་རིམ་པ། དེ་ལའང་འདིར་མཆོག་བསྒྲུབ་པའི་དཀྱིལ་འཁོར་བཅུ་གཉིས་གསུངས་པ་ལས། བདག་མེད་མའི་དཀྱིལ་འཁོར་རོ། ། གཉིས་པ་དོན་དངོས་ནི།
འདིར་མན་ངག་གིས་གཞུང་འཁྲུགས་བསྡེབས་ནས་བརྗོད་ན། རྒྱུ་ཚོགས་གཉིས་བསག་པ། འབྲས་བུ་ལྷ་བསྐྱེད་པ། ཐུན་མཚམས་ཀྱི་བྱ་བ་དང་གསུམ། དང་པོ་ལ་བསོད་ནམས་ཀྱི་ཚོགས་རྒྱས་འབྲིང་བསྡུས་གསུམ། ཧེ་རུ་ཀ་གསུམ་དང་། ཕྱག་བཅུ་དྲུག་པའི་སྐབས་ཇི་ལྟ་བ་བཞིན་ཁ་བསྐང་། འོན་ཀྱང་ཐུགས་ཁ་ནས་ཨྃ་གི་འོད་ཀྱིས་ཚོགས་ཞིང་སྤྱན་དྲང་བ་ནི་མི་འདྲ་བའི་ཁྱད་པར་རོ། ། གཉིས་པ་འབྲས་བུ་ལྷ་བསྐྱེད་པ་ལ་དཔལ་བརྟག་པ་གཉིས་པའི་དགོངས་པ་བསྙེན་སྒྲུབ་ཡན་ལག་བཞིའི་ཆིངས་དང་། རྡོ་རྗེ་གུར་གྱི་དགོངས་པ་རྣལ་འབྱོར་ཡན་ལག་དྲུག་གི་ཆིངས་གཉིས་ཀ་འདིར་རྒྱུད་པའི་བཀའ་སྲོལ་ལ་མཛད།
དེ་ལ་སྔོན་དུ་འགྲོ་བ་སྲུང་བའི་འཁོར་ལོ་བསྒོམ་པ་དང་། དངོས་གཞི་ལྷའི་རྣལ་འབྱོར་གཉིས། དང་པོ་རེ་ཕས་ཉི་མ་སྔོན་དུ་རྣམ་བསྒོམས་ནས་ཅེས་པ་འདིར་ཁ་བསྐང་། ཡང་ནམ་མཁའི་ཁམས་ཀྱི་དབུས་གནས་པར་ཅེས་པ་ཡེ་ཤེས་ཀྱི་ཚོགས་སྟོང་པའི་ངང་ལས་ཉི་མའི་དཀྱིལ་འཁོར་བསམ་པར་བྱ་ཅེས་པ་བསྲུང་འཁོར་གྱི་སྣ་ཚོགས་རྡོ་རྗེ་བསྒོམ་པའི་སྔོན་དུ་ཉི་མའི་གདན་གཞུང་གི་དངོས་བསྟན། གཞན་གོང་གི་གཞུང་དང་འཁྲུགས་བསྡེབས་ནས་བསྲུང་འཁོར་བསྒོམ་པ་བསྟན། གཉིས་པ་ལ་མདོར་བསྟན། རྒྱས་པར་བཤད་པ་གཉིས། དང་པོ་ནི། འཁོར་ལོ་ཅེས་པས་རྟེན་གཞལ་ཡས་ཁང་བསྐྱེད་པ་བསྟན། ཅི་རིགས་པར་ཅེས་པས་རྒྱུའི་ཡན་ལག་འབྱུང་བ་རིམ་རྩེགས་བསྟན།
ལྷ་རྣམས་ཅེས་པས་བསྐྱེད་པར་བྱ་བ་ལྷ་མོ་བཅོ་ལྔ་བསྟན། ཇི་ལྟར་འབྱུང་བ་ཉིད་ཅེས་པས་བསྐྱེད་པར་བྱེད་པའི་ཆོ་ག་མངོན་བྱང་ལྔ་བསྟན། སྔོན་དུ་ཅེས་པས་བརྟེན་པ་ལྷ་བསྐྱེད་པའི་སྔོན་དུ་རྟེན་གཞལ་ཡས་ཁང་བསྐྱེད། དེའི་ཡང་སྔོན་དུ་རྒྱུ་ཡན་ལག་ལ་སོགས་པ་བསྐྱེད་ཅེས་པའི་དོན་ཏོ། ། གཉིས་པ་རྒྱས་པར་བཤད་པ་ལ་རྟེན་བསྐྱེད་པ་དང་། བརྟེན་པ་བསྐྱེད་པ་གཉིས། དང་པོ་ལ་གཞལ་ཡས་ཁང་བསྐྱེད་པ་དང་། གདན་བསྐྱེད་པ་གཉིས། དང་པོ་ལ་གཞིའི་ཡན་ལག་ལ་སོགས་པ་བཞི། དང་པོ་ནི།
ཆོས་འབྱུང་ལས་སྐྱེས་ཅེས་པས་གཞིའི་ཡན་ལག་བསྟན། གཉིས་པ་ནི། འཁོར་ལོ་ས་དང་ཆུ་ནི་སྔོན། ། གོ་རིམ་བཞིན་དུ་བྱིན་ཟ་དང་། ། ལྷ་རྣམས་ཀྱིས་ནི་རླུང་ཆེན་དང་། ། གོ་རིམ་བཞིན་དུ་ཅེས་པ་རླུང་ནས་ལུགས་འབྱུང་གི་གོ་རིམ་དང་། ས་ནས་ལུགས་བཟློག་གི་གོ་རིམ་གཉིས་ལས་འདིར་གཞུང་གི་དངོས་བསྟན། སྔོན་ཅེས་པའི་དོན་འཁོར་ལོ་གཞལ་ཡས་ཁང་བསྐྱེད་པའི་སྔོན་དུ་སའི་དཀྱིལ་འཁོར། དེའི་སྔོན་དུ་ཆུ། དེའི་སྔོན་དུ་བྱིན་ཟ་མེ།
དེའི་སྔོན་དུ་རླུང་བསྒོམ་པར་གསལ་བས་ལུགས་འབྱུང་གི་གོ་རིམ་མོ། ། དེ་ལྟར་རྡོ་རྗེ་གུར་ལས། ནམ་མཁའི་ཁམས་ཀྱི་དབུས་གནས་པར། ། རྡོ་རྗེའི་དཀྱིལ་འཁོར་བསྒོམ་པར་བྱ། ། རྡོ་རྗེའི་དཀྱིལ་འཁོར་དབུས་གནས་པར། ། འོད་ཀྱི་དཀྱིལ་འཁོར་བསྒོམ་པར་བྱ། ། འོད་ཀྱི་དཀྱིལ་འཁོར་དབུས་གནས་པར། ། གསལ་བའི་དཀྱིལ་འཁོར་བསྒོམ་པར་བྱ། ། གསལ་བའི་དཀྱིལ་འཁོར་སྟེང་དུ་ཡང་། ། བརྟུལ་ཞུགས་ཅན་གྱིས་དབང་ཆེན་བསྒོམ། །
ཅེས་པའི་དགོངས་པར་དཔལ་མཆོག་ཌོཾ་བྷི་ཝའི་རྗེས་འབྲངས་རྣམས་འཆད་དོ། ། དེ་ལ་འབྱུང་བ་ལུགས་འབྱུང་ཕྱི་སྣོད་ཀྱི་འཇིག་རྟེན་རླུང་ནས་འཆགས་པ་དང་བསྟུན། ནང་བཅུད་ཀྱི་སེམས་ཅན་རླུང་ནས་འགྲུབ་པ་དང་བསྟུན། རྟེན་ལུས་ཀྱི་དཀྱིལ་འཁོར་རླུང་ནས་བསྒོམ་པ་དང་བསྟུན། འབྱུང་བ་ལུགས་ཟློག་ལྷ་མོ་བཞི་རྣམ་པར་དག་པའི་གོ་རིམ་དང་ལུས་རྩའི་འཁོར་ལོ་བཞིའི་གོ་རིམ་དང་། མངལ་གྱི་སྔོན་འགྲོའི་གོ་རིམ་དང་བསྟུན། དེ་དག་ཀྱང་རིམ་པ་བཞིན་འདི་སྐད་དུ། མཁའ་ལ་རླུང་བརྟེན་ཅེས་པ་ལ་སོགས་པ་དང་ཕྱག་རྒྱ་ཆེན་པོ་ཐིག་ལེའི་རྒྱུད་ལས། རྣམ་ཤེས་ལས་ནི་སྐྱེས་པ་རླུང་ཅེས་སོགས་དང་། བདག་ཉིད་ལས།
རྐང་པའི་མཐིལ་དུ་རྩོམ་ཆེན་རླུང་ཅེས་སོགས་དང་། ལུགས་ཟློག་གི་སྐབས་སུ་དཔལ་གསང་བ་འདུས་པ་ལས། ས་ནི་སྤྱན་ཞེས་བྱ་བ་སྟེ་ཅེས་སོགས་དང་། ས་ནི་པུཀྐ་སི་ཞེས་བརྗོད་ཅེས་སོགས་དང་། ཨེའི་རྣམ་པ་ལྷ་མོ་ཅན་ཅེས་སོགས་དང་། བཱོ་ལ་ཀཀྐོ་ལ་སྦྱར་བས། རེག་པ་སྲ་བའི་བག་ཆགས་ཀྱིས་ཅེས་པ་ལ་སོགས་པས་བསྟན། མདོར་ན་འབྱུང་བ་ལུགས་འབྱུང་མངལ་གྱི་དངོས་གཞི་སྦྱོང་བས་ཟབ། ལུགས་ཟློག་མངལ་གྱི་སྔོན་འགྲོ་སྦྱོང་བས་མི་ཟབ་ཅེས་ཀྱང་གསུང་ངོ་། ། གསུམ་པ་ནི།
ཇི་ལྟར་སྒོམ་པ་པོ་འབྱུང་བ། ། ཅེས་པས་རྐྱེན་གྱི་ཡན་ལག་བར་དོའི་རྣམ་ཤེས་གཞུག་པར་བསྟན་ཏེ། སྒྲུབ་ཐབས་ཡན་ལག་དྲུག་པ་ལས། འབྱུང་བཞི་འཁོར་ལོའི་སྟེང་དུ་བདག ། བར་མའི་སྐྱེས་བུ་བསམ་གཏན་བྱ། ། ཅེས་སོ། ། དེ་ཉིད་ཀྱང་གང་ཞེ་ན། དེ་ཉིད་ལས། ཧོཿགཉིས་དབུས་སུ་གནས་པ་ནི། ། སྐུ་གསུང་ཐུགས་ཀྱི་ཡི་གེ་སྟེ། །
ཅེས་སོ། ། དེ་ལ་འཁོར་ལོའི་སྟེང་དུ་ཅེས་པས་གཞལ་ཡས་ཁང་རྣམ་པར་སྣང་མཛད་རྣམ་པར་དག་པ་ཡིན་པས་རྣམ་སྣང་གི་ཕྱག་མཚན་བྷྲུྃ་ལས་འཁོར་ལོ་བྷྲུྃ་གྱིས་མཚན་པ་བསྒོམ་པའི་དོན་ཏོ། ། མདོར་ན་འབྱུང་བཞི་འཁོར་ལོ་ཡིག་འབྲུ་ལྔ་དང་བཅས་པ་འདྲེས་པ་ལས་བསྐྱེད་ཅེས་པའི་དོན་ཏོ། ། བཞི་པ་ནི། འཁོར་ལོ་ནི་ཅེས་པས་གནས་པའི་ཡན་ལག་གཞལ་ཡས་ཁང་གི་གནས་ཐབས་བསྟན། དེ་ལ་གཞལ་ཡས་ཁང་གྲུ་བཞི་སྒོ་བཞི་པ་ལ་སོགས་པ་ནི་ཐུན་མོང་ཡིན་ལ་མི་འདྲ་བའི་ཁྱད་པར་གང་ཞེ་ན། འཕར་མ་གཉིས་དག་སྐྱོན་མེད་པ། ། ཟེ་འབྲུ་ལས་ནི་གཅིག་ཡིན་ཏེ། ། རྡོ་རྗེ་ཅན་གྱི་སྐུ་གསུམ་མཆོག ། དེ་ལ་ནང་གི་འཕར་མ་ཅེས་པ་དང་།
ཕྱི་རོལ་འཕར་མ་ཅེས་གསུངས་པའི་ཁྱད་པར་ནི་པདྨ་འདབ་མ་བརྒྱད་པའམ། བཞི་པ་རྡོ་རྗེ་ར་བས་བསྐོར་བ་ནི་འཕར་མ་ནང་མ་ཡིན་ལ་ལྷའི་སྣམ་བུའམ། ཕྱི་རོལ་དུའང་པདྨ་འདབ་མ་བརྒྱད་ལ་རྡོ་རྗེ་ར་བས་བསྐོར་བ་ནི་འཕར་མ་ཕྱི་མ་ཡིན་ནོ། ། ཁ་ཅིག་པདྨ་ནང་མ་ལ་འཕར་མ་ནང་མ་དང་། ཆོས་འབྱུང་ལ་ཕྱི་མར་འདོད་པ་ནི་འཕར་མ་གཅིག་པ་ལ་མ་ཁྱབ་བོ། ། ཅིའི་ཕྱིར་འཕར་མ་གཅིག་པ་དང་གསུམ་པ་ལ་སོགས་པའང་གསུངས་ན་འདིར་འཕར་མ་གཉིས་སྟོན་པའི་རྒྱུ་མཚན་ཅི་ཞེ་ན། ཟེ་འབྲུ་ལས་ནི་གཅིག་ཡིན་ཏེ་ཅེས་པས་འཕར་མ་ནང་མ་མཆོག་གི་ཟེ་བ་མཚོན། དཔལ་བརྟག་པ་གཉིས་པ་ལས། གྲུ་གསུམ་གྱི་ནི་ཕྱི་མར་བརྗོད་ཅེས་པས་ཁ་བསྐངས་ཏེ། འཕར་མ་ཕྱི་མས་ཡུམ་གྱི་མཁའ་མཚོན།
མདོར་ན་བྱང་ཆུབ་སེམས་ཀྱི་དཀྱིལ་འཁོར་མཚོན་པའི་དོན་དུའོ། ། འཕར་མ་ནང་མའི་ལྟེ་བར་ཡང་། ། རྡོ་རྗེ་ཅན་གྱི་སྐུ་གསུམ་མཆོག ། ཅེས་པ་སྟེང་དུ་མཁའ་སྤྱོད་མ། འོག་ཏུ་ས་སྤྱོད་མ། དབུས་སུ་བདག་མེད་མ་སྟེ་གསུམ་བསྒོམ་པའི་དོན་དུ་པདྨ་སུམ་རྩེགས་བསྒོམ་པར་བཞེད་དོ། ། གཉིས་པ་གདན་བསྐྱེད་པ་ནི། བཅོ་ལྔའི་གདན་དང་ལྡན་པ་ཡི། ། རོ་ནི་ངེས་པར་བསམ་པར་བྱ། ། ཡན་ལག་དྲུག་པ་ལྟར་ན་གཞལ་ཡས་ཁང་བསྐྱེད་པ་རྣམ་སྣང་གི་ཡན་ལག་བསྟན།
གཉིས་པ་བརྟེན་པ་བསྐྱེད་པ་ལ་ཡན་ལག་བཞི། དང་པོ། དམ་ཚིག་པ་བསྐྱེད་པ་བསྙེན་པའི་ཡན་ལག་ལ་སྐྱེད་པར་བྱེད་པའི་ཆོ་ག ། བསྐྱེད་པར་བྱ་བ་ལྷའི་རྣམ་པ་གསལ་གདབ་པ་གཉིས། དང་པོ་ལ། ལྷ་མོ་རྣམས་སྐྱེད་པའི་ཆོ་ག་དང་། རྒྱུ་རྡོ་རྗེ་འཆང་སྐྱེད་པའི་ཆོ་ག་གཉིས། དང་པོ་ལ། ཨཱ་ལི་ཀཱ་ལི་ལ་ལྟོས་མ་ལྟོས་གཉིས་སམ། མདོར་བསྟན།
རྒྱས་བཤད་གཉིས་སམ། ཡེ་ཤེས་ལྔ་དང་སྦྱར་བ་གསུམ་རིམ་པ་བཞིན་སྦྱར་ཏེ། དེའི་སྟེང་དུ་ཟླ་བ་ཡིན། ། ཟླ་བའི་སྟེང་དུ་ས་བོན་ཉིད། ། ཕྱི་ནས་བདུད་ལས་རྒྱལ་བས་མནན། ། གཉིས་འདུས་པ་ལས་བདེ་ཆེན་པོ། ། ཅེས་པས་ཨཱ་ལི་ཀཱ་ལི་ལ་མ་ལྟོས་པའི་མངོན་བྱང་དང་། མཉམ་སྦྱོར་གྱིས་མདོར་བསྟན། ཨཱ་ལི་ཟླ་བའི་གཟུགས་ཀྱི་གནས། ། ཀཱ་ལིའི་གཟུགས་ཀྱི་སྣང་བྱེད་དེ། །
ཟླ་བ་ཉི་མ་གཉིས་འདུས་པས། ། དཀར་མོ་ལ་སོགས་རབ་ཏུ་གྲགས། ། ཅེས་པས་ཨཱ་ལི་ཀཱ་ལི་ལ་ལྟོས་པའི་མངོན་བྱང་དང་། མི་མཉམ་སྦྱོར་གྱི་རྒྱས་བཤད་བསྟན། ཡེ་ཤེས་ལྔ་དང་སྦྱར་བ་ནི། ཟླ་བ་མེ་ལོང་ཡེ་ཤེས་ལྡན། ། ཅེས་པ་ནས། མཁས་པས་ཆོ་ག་གསུངས་པ་ནི། ། རྣམ་པ་ལྔ་པོས་བསྒོམ་པར་བྱ། ། ཅེས་པའི་བར་གྱིས་བསྟན།
དེ་ལ་བསྒོམ་པར་བྱ་ཅེས་པ་གཞིར་བཞག ། གང་ན་མངོན་པར་བྱང་ཆུབ་པའི་ཆོ་ག་རྣམ་པ་ལྔའོ། ། གང་གིས་ན་བདག་མེད་མའི་དབང་བསྐུར་བ་ཐོབ་ཅིང་བསྐྱེད་པའི་རིམ་པའི་རྣལ་འབྱོར་ལ་མཁས་པས་སོ། ། ཚུལ་ཇི་ལྟར་ན་མངོན་བྱང་རྣམ་པ་ལྔ་ལས་དང་པོ་ནི། དེའི་སྟེང་དུ་ཅེས་པ་ལྷའི་གནས་བཅོ་ལྔར་རོའི་གདན་བཅོ་ལྔའི་སྟེང་དུ་ཟླ་བ་ཡིན་ཅེས་པ་ཟླ་བའི་དཀྱིལ་འཁོར་བཅོ་ལྔ་བསྒོམ། དེ་རྒྱུ་ཨཱ་ལི་ལས་བསྐྱེད་པ་བསྟན་པའི་ཕྱིར་ཨཱ་ལི་ཟླ་བའི་གཟུགས་ཀྱིས་གནས་ཅེས་པ་ཨཱ་ལི་ཕྲག་གཉིས་ཡོངས་སུ་གྱུར་པ་ལས་སོ། ། དེ་གཞན་སྣང་དུ་མཚན་སུམ་ཅུ་རྩ་གཉིས་དང་། ངོ་བོ་མེ་ལོང་ལྟ་བུའི་ཡེ་ཤེས་སུ་མཚོན་པའི་ཕྱིར། ཟླ་བ་མེ་ལོང་ཡེ་ཤེས་ལྡན། ། དེས་མངོན་བྱང་དང་པོའི་ཆོ་ག་བསྟན།
གཉིས་པ་ནི། ཕྱི་ནས་བདུད་ལས་རྒྱལ་བས་མནན་ཅེས་པ་ཟླ་བ་བཅོ་ལྔའི་སྟེང་དུ་ཉི་མ་བཅོ་ལྔ་བསྒོམ། དེ་རྒྱུ་ཀཱ་ལི་ལས་བསྐྱེད་པ་བསྟན་པའི་ཕྱིར། ཀཱ་ལི་གཟུགས་ཀྱིས་སྣང་བྱེད་དོ། ཅེས་པ་ཀཱ་ལི་སོ་བཞིའི་སྟེང་དུ་ཡ་ར་ཝ་ཌ་དྷ་དྲུག་སྟེ། ཡི་གེ་བཞི་བཅུ་ཕྲག་གཉིས་ཡོངས་སུ་གྱུར་པ་ལས་སོ། ། དེ་གཞན་སྣང་དུ་དཔེ་བྱད་བཟང་པོ་བརྒྱད་ཅུ། ངོ་བོ་མཉམ་པ་ཉིད་ཀྱི་ཡེ་ཤེས་མཚོན་པའི་ཕྱིར། དེ་བཞིན་མཉམ་ཉིད་ཡེ་ཤེས་ཉིད། ། ཅེས་པ་མངོན་བྱང་གི་ཆོ་ག་གཉིས་པའོ།
གསུམ་པ་ནི་ཟླ་བ་བཅོ་ལྔའི་སྟེང་དང་། ཉི་མ་བཅོ་ལྔའི་འོག་ཏུ། རང་ལྷའི་ས་བོན་ཉིད་དོ། ། དེ་གང་ཞེ་ན། དཔལ་བརྟག་པ་གཉིས་པ་ལས། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ།
ཨེ་ཨཱཻ། ཨོ་ཨཱཽ། ཨྃ་རྣལ་འབྱོར་མ་རྣམས་ཀྱི་ས་བོན་ནོ། ། ཅེས་དང་། གང་གི་ས་བོན་གང་ཞེ་ན། ཨཱ་ལི་དང་པོ་བདག་མེད་མ་ཅེས་པ་ནས་བཅོ་ལྔ་པ་ནི་མཁའ་སྤྱོད་མ་ཅེས་པའི་བར་གྱིས་བསྟན། རང་ལྷའི་ས་བོན་ཕྱག་མཚན་ནི་ཅེས་པས་ས་བོན་དེ་དག་ཡོངས་སུ་གྱུར་པ་ལས་ཏེ། ཨྃ་ལས་གྲི་གུག་ཡུ་བར་ཨྃ་གིས་མཚན་པ་ལ་སོགས་པའོ། ། དེས་གཞན་སྣང་དུ་ཆོས་ཅན་ཇི་སྙེད་པ་མཁྱེན་པ་དང་ངོ་བོ་སོ་སོར་རྟོག་པའི་ཡེ་ཤེས་སུ་མཚོན་པའི་ཕྱིར། སོ་སོར་རྟོག་པར་བརྗོད་པར་བྱ་ཅེས་པ་མངོན་བྱང་གི་ཆོ་ག་གསུམ་པའོ། །
བཞི་པ་ནི། གཉིས་འདུས་པས་ཅེས་པ་དང་། ཟླ་བ་ཉི་མ་གཉིས་འདུས་པས་ཅེས་དང་། ཐམས་ཅད་གཅིག་གྱུར་ཅེས་པས་གདན་སོ་སོའི་སྟེང་དུ་ཟླ་ཉི་ཕྱག་མཚན་རོ་གཅིག་པས་ཏེ། གཞན་སྣང་དུ་སངས་རྒྱས་ཐམས་ཅད་ཀྱི་ཕྲིན་ལས་དབྱེར་མེད་པ་དང་། ངོ་བོ་བྱ་བ་གྲུབ་པའི་ཡེ་ཤེས་སུ་མཚོན་པའི་ཕྱིར། ཐམས་ཅད་གཅིག་གྱུར་བྱ་ནན་ཏན་ཅེས་པ་མངོན་བྱང་གི་ཆོ་ག་བཞི་པའོ། ། ལྔ་པ་ནི། བདེ་ཆེན་ནོ་ཅེས་པ་དང་། དཀར་མོ་ལ་སོགས་རབ་ཏུ་གྲགས་ཅེས་པ་དང་།
གཟུགས་བརྙན་རྫོགས་པ་དག་པའོ་ཅེས་པ་ངོ་བོ་ཆོས་ཀྱི་དབྱིངས་ཀྱི་ཡེ་ཤེས་རྣམ་པ་སྐུ་ཡོངས་སུ་རྫོགས་པས་མཚོན། འདི་དག་ལ་དེ་ལྟར་བསྒོམ་པའི་འཐད་པ་དང་ངེས་པའི་ཚིག་གཉིས། དང་པོ་ནི། རྣམ་པ་དེ་ལྟར་བསྒོམ་པ་ནི། ། ལས་དང་པོ་པས་བསྒོམ་སླ་ལ་དེས་ན་རྣམ་པ་ལམ་དུ་བྱེད་ཅེས་བྱའོ། ། དེར་མེ་ལོང་ལྟ་བུ་ལ་སོགས་པར་མོས་པ་བྱེད་པ་ནི། ད་ལྟ་མེ་ལོང་ལྟ་བུ་ལ་སོགས་སུ་ལམ་དུ་བྱས་ལ། དེས་ལན་གཅིག་ཐོབ་པའི་རྒྱུར་འགྱུར་བའོ། ། དེས་ན་མོས་པ་ལམ་དུ་བྱེད་ཅེས་བྱའོ། ། ལན་གཅིག་འཐོབ་རྒྱུའི་འབྲས་བུ་ད་ལྟ་ནས་བསྒོམ་པས་འབྲས་བུ་ལམ་དུ་བྱེད་པའོ། །
དེས་ཚོགས་གསོག་ཅིང་སྒྲིབ་པ་འབྱང་བས་བྱིན་བརླབས་ལམ་དུ་བྱེད་པའོ། ། དེ་བས་ན་རྣམ་པ་ལ་ངོ་བོར་ཞེན་པས་འཇུག ། དེ་ལ་དེ་བཞིན་གཤེགས་པའི་ཐུགས་རྗེ་ཆེན་པོ་མི་བསླུ་བས་འབྲེལ་བས་མི་བསླུ་བའི་ལམ་ཞེས་བྱའོ། ། གཉིས་པ་ངེས་ཚིག་ནི། ཅིའི་ཕྱིར་མེ་ལོང་ལྟ་བུ་ཞེས་བྱ་ཞེ་ན། མེ་ལོང་དང་འདྲ་བ་སྟེ། མེ་ལོང་གཡའ་ཡོངས་སུ་དག་པ་ལ་གཟུགས་བརྙན་སྣང་བ་ལྟར། ཡེ་ཤེས་དེའང་ཆོས་ཐམས་ཅད་གཟུགས་བརྙན་གྱི་ཚུལ་དུ་སྣང་བས་མེ་ལོང་ལྟ་བུ་ཞེས་བྱའོ། ། དེ་རྣམ་པ་ཟླ་བར་བསྒོམ་པ་ཅི་ཞེ་ན། ཡེ་ཤེས་དེ་སྒྲིབ་པའི་དྲི་མ་ལས་གྲོལ་ཞིང་ཟླ་བ་དེའང་མུན་པའི་དྲི་མ་ལས་གྲོལ་བར་ཆོས་མཐུན་པས་སོ། །
དེ་ལ་ཨཱ་ལི་ལས་བསྐྱེད་པ་ནི་ཡེ་ཤེས་སྐུའི་རྣམ་པར་བྱུང་བ་ན་མཚན་གྱི་རྣམ་པར་སྣང་བས་སོ། ། དེ་བཞིན་དུ་མཉམ་པ་ཉིད་ནི་ཆོས་ཐམས་ཅད་མི་མཉམ་པ་མེད་པར་རྟོགས་པས་སོ། །

དེ་ཉི་མར་བསྒོམ་པ་ནི། ཉི་མས་མུན་པ་ཐམས་ཅད་མཉམ་པར་འཇོམས་པ་དང་ཆོས་མཐུན་པས་སོ། ། དེ་ཀཱ་ལི་ལས་བསྐྱེད་པ་ནི་ཡེ་ཤེས་དེ་གཟུགས་ཀྱི་སྐུར་བྱུང་བས་ན་དཔེ་བྱད་ཀྱི་རྣམ་པར་སྣང་བས་སོ། ། དེ་བཞིན་དུ་སོ་སོར་རྟོག་པའི་ཡེ་ཤེས་ནི། རྒྱུ་དང་འབྲས་བུའི་ཆོས་ཐམས་ཅད་སོ་སོར་མ་འདྲེས་པར་མཁྱེན་ཅིང་ཐུགས་སུ་ཆུད་པའོ། ། དེས་ས་བོན་དང་ཕྱག་མཚན་སོ་སོར་མ་འདྲེས་པ་དང་ཆོས་མཐུན་པས། བྱ་བ་ནན་ཏན་ནི་སངས་རྒྱས་ཀྱི་སྐུ་གསུང་ཐུགས་ཀྱི་ཡེ་ཤེས་དབྱེར་མེད་པས་སེམས་ཅན་གྱི་དོན་མཛད་པ་ཡིན་ལ་འདིར་གསུམ་པོ་འདྲེས་པ་དང་ཆོས་མཐུན་པས་སོ། ། ཆོས་ཀྱི་དབྱིངས་རྣམ་པར་དག་པ་ནི་ཆོས་ནི་སངས་རྒྱས་ཀྱི་ཆོས་ཐམས་ཅད་ཡིན་ལ་དེའི་དབྱིངས་ནི་དེའི་རྒྱུས་ཏེ། སྒྲིབ་པ་ཐམས་ཅད་ལས་གྲོལ་བའི་ཡེ་ཤེས་ཡིན་ལ། དེས་ཀྱང་སངས་རྒྱས་ཀྱི་ཡོན་ཏན་ཐམས་ཅད་རྫོགས་པ་ཡིན་ཞིང་དེ་སྐུ་རྫོགས་པ་དང་རྗེས་སུ་མཐུན་པས་དེ་ལྟར་བསྒོམ་ཞེས་བྱ་བའི་དོན་ཏོ། ། གཉིས་པ་རྒྱུ་རྡོ་རྗེ་འཆང་བསྐྱེད་པའི་ཆོ་ག་ལ་ལྷ་མོ་རྣམས་བསྐྱེད་པའི་མངོན་བྱང་གི་ཆོ་ག་དང་མི་འདྲ་བའི་ཁྱད་པར་དང་།
ཆོ་ག་དངོས་གཉིས། དང་པོ་ནི། དེ་ལྟར་མངོན་པར་བྱང་ཆུབ་པའི་ཆོ་ག་དེ་ཉིད་ཀྱིས་རྡོ་རྗེ་སེམས་དཔའ་དེ་དང་མཚུངས་སམ་སྙམ་ན་མ་ཡིན་ཏེ། མངོན་པར་བྱང་ཆུབ་པ་ཉིད་ལ་མི་མཉམ་སྦྱོར་དང་། མཉམ་པར་སྦྱོར་བ་གཉིས། དང་པོ་ནི། ཀུན་གྱི་བསྐྱེད་ཆོག་ཐུན་མོང་བ་ཡིན་ལ། ཕྱི་མ་ནི་རྡོ་རྗེ་སེམས་དཔའ་ཁོ་ནའི་ཐུན་མོང་མ་ཡིན་པ་ཡིན་ནོ། ། ཐུན་མོང་བ་ལའང་མཚོ་སྐྱེས་རྡོ་རྗེ་ལ་སོགས་པ་ཨཱ་ལི་ཀཱ་ལི་ལ་ལྟོས་མ་ལྟོས་གཉིས་སུ་བཞེད་དོ། ། འོ་ན་མཉམ་སྦྱོར་མི་མཉམ་སྦྱོར་གཉིས་ཀྱི་མི་འདྲ་བའི་ཁྱད་པར་གང་ཞེ་ན།
དེ་ལ་མི་མཉམ་སྦྱོར་གྱི་སྐབས་སུ་ཨཱ་ལི་ལས་ཟླ་བ་ཟླུམ་པོ། ། མཉམ་སྦྱོར་གྱི་སྐབས་སུ་ཨཱ་ལི་ལས་ཟླ་བ་ཟུར་གསུམ་ཨཱ་ལིས་མཚན་པ་ཁྱད་པར་དང་པོའོ། མི་མཉམ་སྦྱོར་གྱི་སྐབས་སུ་ཀཱ་ལི་ལས་ཉི་མ། མཉམ་སྦྱོར་གྱི་སྐབས་སུ་ཀཱ་ལི་ལས་ཟླ་བ་ཟུར་གསུམ་ཀཱ་ལིས་མཚན་པ་ཁྱད་པར་གཉིས་པའོ། ། མི་མཉམ་སྦྱོར་གྱི་སྐབས་སུ་ཟླ་ཉིའི་བར་དུ་ཕྱག་མཚན་ས་བོན་གྱིས་མཚན་པ། མཉམ་སྦྱོར་གྱི་སྐབས་སུ་ཟླ་བ་གཉིས་བརྩེགས་པའི་སྟེང་དུ་ས་བོན་གྱིས་མ་མཚན་པ་ཁྱད་པར་གསུམ་པའོ། ། མི་མཉམ་སྦྱོར་གྱི་སྐབས་སུ་ཕྱག་མཚན་ལས་འོད་ཟེར་མི་སྤྲོ་ཞིང་རོ་གཅིག་ཏུ་འདྲེས་པ། མཉམ་སྦྱོར་གྱི་སྐབས་སུ་འོད་ཟེར་སྤྲོ་ཞིང་རོ་གཅིག་ཏུ་འདྲེས་པ་ཁྱད་པར་བཞི་པའོ། མི་མཉམ་སྦྱོར་གྱི་སྐབས་སུ་ཀུན་གྱི་བསྐྱེད་ཆོག་ཐུན་མོང་བ། མཉམ་སྦྱོར་རྡོ་རྗེ་སེམས་དཔའ་ཁོ་ནའི་བསྐྱེད་ཆོག་ཐུན་མོང་བ་ཡིན་པ་ཁྱད་པར་ལྔ་པའོ། །
བསྐྱེད་པའི་ཆོ་ག་དངོས་ལ་གཙོ་བོ་མཉམ་སྦྱོར་ལས་བསྐྱེད་པ་དང་། འཁོར་ཐབས་དང་ཤེས་རབ་ལས་བསྐྱེད་པ་གཉིས། དང་པོ་ནི། ཨཱ་ལི་དང་ཀཱ་ལི་ལས་ཟླ་བ་ཟུར་གསུམ་གཉིས་ཨཱ་ལི་དང་ཀཱ་ལིས་མཚན་པ། མཉམ་པར་སྦྱོར་བས་མཉམ་སྦྱོར་གྱི་མངོན་བྱང་ཞེས་བྱ་ལ་དེ་ཉིད་རྡོ་རྗེ་སེམས་དཔའ་ཉིད་དེ་ཁོ་ན་བསྐྱེད་པའི་གཞི་ཡིན་པས་གདན་ནོ། ། འོ་ན་ཟླ་བ་ཉིས་བརྩེགས་ཁོ་ན་ལས་བསྐྱེད་དམ་སྙམ་ན། ཟླ་བ་གཉིས་བརྩེགས་པའི་སྟེང་དུ་ཕྱག་མཚན་བསྒོམ་པར་བསྟན་པའི་ཕྱིར། ཡི་གེ་ལས་བྱུང་གོང་བུ་ལ་ཅེས་པ་ཧཱུྃ་ལས་བྱུང་བའི་རྡོ་རྗེ་རྩེ་ལྔ་པའོ། ། དེ་ཉིད་ས་བོན་གྱིས་མ་མཚན་པ་བསྟན་པའི་ཕྱིར། ཧཱུྃ་ཕཊ་རྣམ་པ་འདོད་མི་བྱ་སྟེ།
རྡོ་རྗེའི་ལྟེ་བ་ལ་ཧཱུྃ་གིས་མཚན་པའོ། ། སེམས་དཔའི་གཟུགས་བརྙན་ལས་བྱུང་བ་ཅེས་པ་ནི། རྡོ་རྗེ་དཀར་པོ་རྩེ་ལྔ་པ་དེ་ལས་འོད་ཟེར་རང་འདྲའི་རྡོ་རྗེ་དཔག་ཏུ་མེད་པ་སྤྲོས། སེམས་ཅན་གྱི་དོན་བྱས་ཚུར་འདུས་རོ་གཅིག་ཏུ་འདྲེས་པ་ལས་བྱུང་བའོ། ། དཀྱིལ་འཁོར་བདག་པོ་ནི་རྡོ་རྗེ་སེམས་དཔའ་སྟེ། རྒྱུ་རྡོ་རྗེ་འཆང་ངོ་། ། ཕྱག་མཚན་ཞལ་སོགས་གོང་མ་བཞིན་ཞེས་པ་བརྟག་པ་གསུམ་པའི་དང་པོར་བསྟན་པ་བཞིན་ནོ། ། འོན་ཀྱང་མི་འདྲ་བའི་ཁྱད་པར། གོང་མ་ནི་འབྲས་བུ་རྡོ་རྗེ་འཆང་སྟེ། ཁ་དོག་ནག་པོ་འཇིགས་ཆེན་པོ་ཅེས་པས་བསྟན།
འདིས་ནི་རྒྱུ་རྡོ་རྗེ་འཆང་སྟེ། ཟླ་བ་ཆུ་ཤེལ་ནོར་བུའི་འོད་དོ། ། དེ་ལྟར་མཉམ་སྦྱོར་གྱི་མངོན་བྱང་ལྔ་གསུམ་པའི་རབ་ཏུ་བྱེད་པ་བཞི་པར་བསྡུས་པའི་དཀྱིལ་འཁོར་གྱི་གཙོ་བོ་རྡོ་རྗེ་སེམས་དཔའ་བསྐྱེད་པའི་སྐབས་ནས། དེ་ནས་དེ་ཉིད་རང་སེམས་འདིས། ། རང་བཞིན་གྱིས་ནི་འོད་གསལ་བས། ། འདོད་པའི་སྔགས་ཀྱི་བཟླས་པས་ནི། ། ཟླ་བའི་དཀྱིལ་འཁོར་རྣམ་པར་ལྟ། ། ཅེས་པ་ལ་སོགས་པའི་དོན་མདོར་བསྡུས་ནས་བསྟན་པར། དཔལ་མཆོག་ཌོཾ་བྷི་ཝའི་རྗེས་སུ་འབྲངས་ནས། མི་ཐུབ་ཟླ་བས་འགྲེལ་པ་ཀུ་མུ་ཏིར་བཤད་པའི་རྗེས་སུ་འབྲངས་སོ། །
རྒྱས་པར་སྐབས་དེ་ཉིད་ནས་སྟོན། གཉིས་པ་ནི། དེ་ལྟར་རྒྱུ་རྡོ་རྗེ་འཆང་མངོན་བྱང་མཉམ་སྦྱོར་ལས་བསྐྱེད་པ་ལྟར། འཁོར་རྣམས་ཀྱང་བསྐྱེད་དམ་སྙམ་ན་མ་ཡིན་ཏེ། འདི་ལ་མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ནི། ཐབས་དང་ཤེས་རབ་རང་བཞིན་ལས། ། དེ་ལྟར་ཐམས་ཅད་རྫོགས་པ་ཉིད། ། གཉིས་པ་ནི།
ཐབས་ཤེས་རབ་ནི་གང་། ཐམས་ཅད་རྫོགས་པ་ནི་གང་། ཨཱ་ལི་ཤེས་རབ་ཀཱ་ལི་ཐབས། ། ཟླ་བ་ཉི་མའི་རབ་དབྱེ་བས། ། གང་ཕྱིར་དཀར་མོ་ལ་སོགས་པ། ། རྣལ་འབྱོར་མ་བརྒྱད་བཅོ་ལྔའོ། ། དེ་ལྟར་བསྐྱེད་པའི་ཆོ་ག་འདྲ་ན། ཁ་དོག་ལ་སོགས་པ་འདྲའམ་སྙམ་ན། མི་འདྲ་བར་བསྟན་པའི་ཕྱིར་ཁ་དོག་དབྱེ་བ་སོ་སོ་ཡིན་ཞེས་སོགས་ཏེ། རྒྱུ་རྡོ་རྗེ་འཛིན་པ་འདི་ལས་དེའི་འཁོར་གྱི་ལྷ་མོའི་ཁ་དོག་སོ་སོ་སྟེ།
སྣ་ཚོགས་སོ། ། ཡང་ན་འདི་ལས་ཞེས་བྱ་བ་ནི་གོང་གི་བདག་མེད་མའི་འཁོར་གྱི་ལྷ་མོ་འདི་ལས་ཏེ་དེ་ནི་ཐམས་ཅད་ནག་མོ་ཡིན་ལ་འདི་ནི་སྣ་ཚོགས་སོ། ། ཡང་ན་ཝ་ར་ན་སྟེ་ཡི་གེ་ལ་ཟེར་བས་བདག་མེད་མའི་ས་བོན་ཨྃ་འདི་ལས་དཀར་མོ་ལ་སོགས་པའི་ས་བོན་གྱི་ཡི་གེ་སོ་སོ་ཡིན་ནོ། ། དེ་ཕྱིར་ཀུན་ཏུ་བསྐྱེད་པའི་ཆོ་ག་ལ་རབ་ཏུ་འབད་པས་དཀྱིལ་འཁོར་བདག་པོ་དང་། གཙོ་མོ་མངོན་བྱང་ལས་བསྐྱེད་པར་མ་ཟད་དཀྱིལ་འཁོར་པའང་མངོན་བྱང་ལས་བསྐྱེད་པ་རབ་ཏུ་བརྟག་གོ ། དེ་ལྟར་ན་དཀྱིལ་འཁོར་བདག་པོ་རྒྱུ་རྡོ་རྗེ་འཆང་བསྐྱེད་པའི་ཆོ་ག་གོང་དུ་ཕྱག་བཅུ་དྲུག་པའི་སྐབས་སུ་སྟོན་པར་རིགས་པ་ལ་འདིར་བདག་མེད་མའི་སྐབས་སུ་སྟོན་པའི་རྒྱུ་མཚན་ཅིའི་ཕྱིར་ཞེ་ན། དེ་ལ་བདག་མེད་མ་ནི་མི་མཉམ་སྦྱོར་བའི་མངོན་པར་བྱང་ཆུབ་པ་ལས་བསྐྱེད་ལ། རྒྱུ་རྡོ་རྗེ་སེམས་དཔའ་མཉམ་པར་སྦྱོར་བའི་མངོན་པར་བྱང་ཆུབ་པ་ལས་བསྐྱེད་པའི་མངོན་བྱང་གཉིས་མི་འདྲ་བའི་ཁྱད་པར་ལ་སོགས་པ་རྟོགས་པའི་ཕྱིར་སྐབས་འདིར་བཀའ་བསྩལ་ཏོ། ། དེ་ལ་མཉམ་སྦྱོར་གྱིས་ནི་གསང་བའི་དབང་མཚོན་ལ། མི་མཉམ་སྦྱོར་གྱིས་ནི་ཤེས་རབ་ཡེ་ཤེས་ཀྱི་དབང་མཚོན་པའི་ཁྱད་པར་ཞལ་ལས་ཤེས་པར་བྱའོ། །
གཉིས་པ་བསྐྱེད་པར་བྱ་བ་ལྷའི་རྣམ་པ་གསལ་གདབ་པ་ལ། ཕྱོགས་གང་དུ་དགོད་པ་དང་། གསལ་གདབ་པ་དངོས་གཉིས། དང་པོ་ལ་ནང་གི་འཕར་མའི་གང་དུ་དགོད་པ་དང་། ཕྱིའི་འཕར་མའི་གང་དུ་དགོད་པ་གཉིས། དང་པོ་ལ་མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ནི། རྣལ་འབྱོར་མ་ལྔ་འདི་དག་ནི། ། ནང་གི་འཕར་མར་ཡང་དག་གནས། །
ཕུང་པོ་ལྔ་ཡི་རང་བཞིན་གྱིས། ། རྣལ་འབྱོར་རིག་པས་རྟག་ཏུ་བསྒོམ། ། གཉིས་པ་ནི། དབང་པོར་རྡོ་རྗེ་གཤིན་རྗེ་དཀར། ། ཆུ་བདག་ཆུའི་རྣལ་འབྱོར་མ། ། ལུས་ངན་རྡོ་རྗེ་མཁའ་འགྲོ་མ། ། དབུས་སུ་བདག་མེད་རྣལ་འབྱོར་མ། ། ཕྱིའི་འཕར་མའི་གང་དུ་དགོད་པ་ནི། གཉིས་པ། ཕྱི་རོལ་འཕར་མ་དཀར་མོ་དང་། །
ཆོམ་རྐུན་དེ་བཞིན་རོ་ལངས་མ། ། གྷསྨ་རི་དང་པུཀྐ་སི། ། རི་ཁྲོད་མ་དང་གདོལ་པ་མོ། བརྒྱད་པ་གཡུང་མོས་གང་བ་འོ། ། འོག་ལྡན་མ་དང་སྟེ་ལྡན་ཉིད། ། མཁའ་སྤྱོད་ས་སྤྱོད་མ་ཞེས་བརྗོད། ། སྲིད་དང་ཞི་བའི་རང་བཞིན་གྱིས། ། ངོས་སུ་བསྒྱུར་མ་ཡང་དག་གནས། ། གཉིས་པ་གསལ་གདབ་པ་དངོས་ནི། ལྷ་མོ་ཐམས་ཅད་སྣ་ཚོགས་མདོག །
དྲག་ཆེན་ཕྱག་རྒྱ་ལྔ་ཡིས་བརྒྱན། ། གཙོ་མོ་ཞལ་གཅིག་མ་ལ་ཕྱག་བཞི་མ། ། འཁོར་ལོ་ཕྱག་གཉིས་མ་ལ་ཞལ་གཅིག་མ། ། སྤྱན་གསུམ་གསལ་བའི་གཟུགས་ཅན་མ། ། འཁོར་ལོ་རྣ་ཆ་མགུལ་རྒྱན་དང་། ། ལག་པར་གདུ་བུ་སྐ་རགས་ནི། ། སངས་རྒྱས་ལྔ་ནི་རྣམས་དག་པས། ། འདི་ལྔ་ཕྱག་རྒྱ་དག་པར་གསུངས། ། ཇི་ལྟར་བདག་མེད་རྣལ་འབྱོར་མ། ། དེ་ལྟར་ཐམས་ཅད་རྣམ་པར་བཤད། །
ཕྱག་བཞི་མ་ལྟར་ན། གཡོན་པས་རྣལ་འབྱོར་ལྷུང་བཟེད་དང་། ། དེ་བཞིན་སྟེང་དུ་ཁ་ཊྭཾ་ཀ ། གཡས་ན་རྡོ་རྗེ་སྔོན་པོ་དང་། ། དེ་བཞིན་དུ་ཡང་གྲི་གུག་ཉིད། ། ཕྱག་གཉིས་པ་ལྟར་ན། ལག་པ་གཅིག་ནི་ཐོད་པས་བྲེལ། ། གཡས་ན་གྲི་གུག་འཛིན་པ་མོ། ། རོ་ལ་ཞོན་ཞིང་གཟི་བརྗིད་འབར། ། སྤྱན་དམར་དེ་བཞིན་སྟེང་སྐྱེས་སེར། །
གཙོ་མོ་ཁ་དོག་སྔོན་པོ་ཆེས་གསལ་བ། ། འཁོར་ལོ་གཡས་ན་དཀར་དང་སྔོ་མ་སྟེ། ། གཡོན་ན་མར་གད་སྔོ་དང་མཚུངས། ། འགྱུར་ཁ་ཅིག་ཏུ། ལྷོར་གནས་སེར་དང་སྔོ་བའི་མདོག ། བྱང་དུ་དམར་དང་སྔོ་བའི་མདོག ། དེ་ལ་གཡས་དང་གཡོན་ནི་ལྷོ་ངོས་དང་བྱང་ངོས་ཏེ། དེ་ཡང་ལྷོ་ཕྱོགས་པ་གཉིས་པོ་དེ་དངོས་སུ། ལྷོ་ཤར་དང་ལྷོ་ནུབ་ཀྱི་ཤུགས་ཀྱིས་ཡང་སེར་དང་སྔོ་བར་འདོད། བྱང་གི་གཉིས་པོ་རང་དངོས་སུ།
བྱང་ཤར་ནུབ་བྱང་གི་ཡང་ཤུགས་ཀྱིས་ཕྱི་མ་ཤར་ནུབ་དང་གཙོ་མོ་ནག་མོར་དོན་གྱིས་བསྟན་གསུང་། སྟག་གི་ལྤགས་པས་སྣམ་དཀྲིས་ཤིང་། ། འཇིགས་པའི་མེ་ནི་ལྟ་བུར་ནི། ། གསལ་བའི་གཟུགས་ཅན་མ་དེ་གནས། ། རྒྱན་རྣམས་ཀུན་གྱིས་རྣམ་པར་བརྒྱན། ། རྒོད་དང་ཁྲོ་ཞིང་སྒེག་པ་དང་། ། དེ་ནི་མཆོད་པའི་གཟུགས་གནས་པས། ། སངས་རྒྱས་སྤྲིན་དང་མཉམ་པ་ཡིས། ། འོད་ཟེར་སྣ་ཚོགས་ཀུན་ཏུ་སྤྲོ། ། དེ་ཉིད་གསུམ་གྱི་རང་བཞིན་བདག །
མཁས་པས་དབུས་སུ་བསྒོམ་པར་བྱ། ། དེ་ལ་དཔལ་བརྟག་པ་གཉིས་པ་དང་། གུར་དུ། ལྷ་མོ་ཐམས་ཅད་ཁ་དོག་གནག་ཅེས་པ་དང་། འདིར་ལྷ་མོ་ཐམས་ཅད་སྣ་ཚོགས་མདོག ། ཅེས་ཚུལ་མི་འདྲ་བར་གསུངས་པའི་རྒྱུ་མཚན་ཅི་ཞེ་ན། སྤྱིར་མཚོན་བྱ་དེ་ཁོ་ན་ལ་དགོངས་པ་དང་། ནང་ལ་དགོངས་པ་ཞེས་བྱ་བ་གཉིས་ལས། ནང་གི་དབང་དུ་བྱས་ན་བདེ་སྟོང་གི་ཡེ་ཤེས་མི་འགྱུར་བས་རྩ་རྒྱུད་དུ་ཐམས་ཅད་ནག་པོར་གསུངས་ལ། དེའི་རྟེན་གྱི་ཐིག་ལེ་ལུས་ཀྱི་གནས་མཐའ་དག་ནས་བསྡུས་པས་སྣ་ཚོགས་ཡིན་ནོ་ཞེས་གསུང་ངོ་། །
དེ་ནས་རྡོ་རྗེ་གུར་ལྟར་ན་སེམས་དཔའ་སུམ་རྩེག་བསྒོམ་ཞིང་། མིག་ལ་སོགས་པར་གཏི་མུག་སོགས་ཅེས་པ་ནས་དེ་ལ་ཡན་ལག་དྲུག་བསྒོམ་བྱ་ཅེས་པའི་བར་གྱི་དགོངས་པ་འདིར་ཁ་བསྐང་། དེ་ལ་རིགས་བདག་གིས་རྒྱས་གདབ་པའི་སྐབས་སུ་དཔལ་བརྟག་པ་གཉིས་པ་ལས། གང་གི་ཕྱག་རྒྱ་ཕྱག་རྒྱ་ཅི་ཅེས་པའི་ལན་དུ། བཀའ་བསྩལ་པ། ཞེ་སྡང་ཕྱག་རྒྱས་བདག་མེད་མ་ཅེས་པ་ནས་འདོད་ཆགས་ཕྱག་རྒྱས་མཁའ་སྤྱོད་མ། ། འདོད་པས་ཕྱག་རྒྱར་ཤེས་པར་བྱ། ། ཅེས་པའི་བར་གྱིས་ཁ་བསྐང་། དེ་ལྟར་བསྐྱེད་རིམ་བསྒོམ་པའི་མཐར་ཁ་དོག་གི་སྒོ་ནས་ཞེན་པ་སྤང་སྟེ། དེ་ཉིད་ལས།
དང་པོར་ནག་པོ་རབ་ཏུ་བསྒོམ་ཅེས་པ་ནས་དགའ་བྲལ་མཐར་ཡང་དེ་བཞིན་ནོ་ཅེས་པའི་བར་ཁ་བསྐང་། གསུམ་པ་ཐུན་མཚམས་ཀྱི་བྱ་བ་ལ། བཟླས་པའི་སྔགས་བརྟག་པ་བརྒྱད་པ། དག་པ་དྲན་པ་བརྟག་པ་ལྔ་པ། གཏོར་མ་བརྟག་པ་དགུ་པ། གཞན་མན་ངག་གིས་ཤེས་པར་བྱའོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། དཔལ་བརྟག་པ་གཉིས་པའི་བརྟག་པ་དང་པོའི་བརྒྱད་པར་མངོན་པར་རྟོགས་པ་ཕལ་ཆེར་ཆ་མཐུན། གཙོ་མོའི་ཕྱག་གི་གྲངས་དང་། འཁོར་གྱི་ཁ་དོག་སྣ་ཚོགས་སུ་གསུངས་པས་ཚུལ་མི་འདྲ་བས་བཤད་པའི་རྒྱུད་དོ།
གསུམ་པ་རབ་ཏུ་བྱེད་པའི་གྲངས་ལ་མིང་དང་། གཞུང་ཚད། གོ་རིམ་གསུམ། དང་པོ་མིང་ནི་བདག་མེད་མ་སྒྲུབ་པའི་ཆོ་གའོ། ། གཉིས་པ་གཞུང་ཚད་ནི་ཤོ་ལོ་ཀ་ཉི་ཤུ་རྩ་ལྔ། གསུམ་པ་གོ་རིམ་ནི་བརྟག་པ་གསུམ་པ་ལ་རབ་ཏུ་བྱེད་པ་བཞི་ཡོད་པའི་གསུམ་པའོ།། །། བཞི་པ་རྡོ་རྗེ་དབྱིངས་ཀྱི་དཀྱིལ་འཁོར་གྱི་སྒྲུབ་པའི་ཐབས་ལ་གཉིས། བཤད་པར་དམ་བཅའ་བ་དང་། དོན་དངོས་སོ། དང་པོ་ནི།
ཡང་དག་རབ་ཏུ་བཤད་པར་བྱ་ཅེས་པ་གཞིར་བཞག ། གང་ན་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་མཆོག་གོ ། དེ་ལས་ཅིའི་ཕྱིར་དཀྱིལ་འཁོར་ཆེན་པོ་ཞེས་བྱ་ཞེ་ན། དཀྱིལ་འཁོར་ཡང་ཡིན་ཆེན་པོ་ཡང་ཡིན་པས་དཀྱིལ་འཁོར་ཆེན་པོ་སྟེ། རིགས་རྣམ་པ་ལྔ་ཆར་བསྡུས་པའི་སྒོ་ནས་སོ། ། ཅིའི་ཕྱིར། རྡོ་རྗེ་དབྱིངས་ཞེས་བྱ་བར་གསུངས་ཞེ་ན། རྡོ་རྗེ་དབྱིངས་དང་མཉམ་པའི་དབྱིབས་དེ་དང་འདྲ་བའི་དོན་ཏེ། རི་རབ་ཀྱི་རྩེ་མོར་མངོན་པར་སངས་རྒྱས་པའི་དེ་བཞིན་གཤེགས་པ་དེའི་ཐུགས་ཀའི་རྡོ་རྗེ་དབྱིངས་སུ་དེ་བཞིན་གཤེགས་པ་དེ་ལ་རྡོ་རྗེ་དབྱིངས་དང་འདྲ་བ་ཞེས་བྱའོ། ། ཚུལ་ཇི་ལྟར་འདྲ་ཞེ་ན།
གྲངས་ཀྱང་སུམ་ཅུ་བདུན་མཉམ་ལ་དཀྱིལ་འཁོར་གྱི་དབྱིབས་ཀྱང་གྲུ་བཞི་པ་ལ་སོགས་པར་མཉམ་པའི་སྒོ་ནས་ནིའོ། ། གང་གི་ཚེ་ན་རིགས་སོ་སོའི་སྒྲུབ་ཐབས་བསྟན་པའི་རྗེས་དེ་ནས་རིགས་བསྡུས་པའི་སྒྲུབ་ཐབས་བསྟན་པར་འབྲེལ། ཡང་ན་དོན་གྱི་དེ་མ་ཐག་པར་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་དབང་བསྐུར་བ་ཐོབ་པའི་རྗེས་སམ། ཡང་ན་དེ་ཉིད་ཀྱི་བསྙེན་པ་སྔོན་དུ་སོང་བས་དཀྱིལ་འཁོར་གྱི་ལས་ལ་འཇུག་པར་འབྲེལ། མངོན་པར་རྟོགས་པ་གང་དང་འབྲེལ་ན་ཐབས་རྒྱུད། དེ་ལས་སྐལ་ལྡན་ཅིག་ཅར་དུ་འཇུག་པ། དེ་ལས་སྨིན་གྲོལ་གཉིས་ཀ་དང་འབྲེལ། སྨིན་བྱེད་ལའང་དཀྱིལ་འཁོར་དུ་འཇུག་པའི་སྔོན་དུ་དཀྱིལ་འཁོར་བསྒྲུབ་པ་དང་འབྲེལ། གྲོལ་བྱེད་ལའང་རྟེན་བསྐྱེད་པའི་རིམ་པ་དང་། དམ་ཚིག་དང་སྡོམ་པ་དང་འབྲེལ།
རྟེན་བསྐྱེད་པའི་རིམ་པ་ལའང་མཆོག་གི་དངོས་གྲུབ་སྒྲུབ་པའི་དཀྱིལ་འཁོར་བརྒྱད་ལས། རྡོ་རྗེ་དབྱིངས་ཀྱི་དཀྱིལ་འཁོར་དང་འབྲེལ། དེ་ལའང་གཙོ་བོའི་སྒོ་ནས་དཀྱིལ་འཁོར་ལྔར་ཕྱེ་བས། མཆོག་སྒྲུབ་པའི་དཀྱིལ་འཁོར་བཅུ་གཉིས་སོ། ། བདག་ཉིད་དཀྱིལ་འཁོར་དུ་འཇུག་པའི་དབང་དུ་བྱས་ནས་དམ་ཚིག་དང་སྡོམ་པ་དང་ཡང་འབྲེལ་ལོ། ། གཉིས་པ་དོན་དངོས་ལ་གསུམ། རྡུལ་ཚོན་གྱི་དཀྱིལ་འཁོར་ཇི་ལྟར་བྱ་བ། ཏིང་ངེ་འཛིན་གྱི་དཀྱིལ་འཁོར་ཇི་ལྟར་བསྒོམ་པ། ལུགས་མ་ལ་སོགས་པས་ཀྱང་ཕྱིའི་དཀྱིལ་འཁོར་རུང་བར་བསྟན་པའོ། ། དང་པོ་ལ་བཞི།
སའི་ཆོ་ག ཐིག་གདབ་པ། དཀྱིལ་འཁོར་གྱི་མཚན་ཉིད། ལྷ་དགོད་པའོ། ། དང་པོ་ནི། བསྒྲུབ་བར་བྱ་ཅེས་པ་གཞིར་བཞག ། གང་ན་དམ་ཚིག་གི་དཀྱིལ་འཁོར་རམ། དངོས་གྲུབ་ཀྱི་དཀྱིལ་འཁོར་འདི་ནིའོ། གང་གིས་ན་དཔལ་རྡོ་རྗེ་དབྱིངས་ལ་བསྙེན་པ་སྔོན་དུ་སོང་བའི་སྔགས་པས་སོ། ། ཚུལ་ཇི་ལྟར་ན་དཀྱིལ་འཁོར་བསྒྲུབ་པའི་སྔོན་དུ་དཀྱིལ་འཁོར་གྱི་གནས་ས་སྦྱང་བ།
ཐིག་གདབ་པ་ལ་སོགས་པའི་སྒོ་ནས་སོ། ། དེ་ལ་སྦྱངས་ནས་ནི་ཅེས་པ་གཞིར་བཞག ། གང་ན་དཀྱིལ་འཁོར་གྱི་གནས་ས་ཕྱོགས་སོ། ། གང་གིས་ན་ཕྱག་རྒྱ་ཆེན་པོ་ཅེས་པ་རྡོ་རྗེ་དབྱིངས་ཀྱི་རྣལ་འབྱོར་དང་ལྡན་པའི་སྔགས་པས་སོ། ། ཚུལ་ཇི་ལྟར་ན་ཏིང་ངེ་འཛིན་གྱི་དཀྱིལ་འཁོར་ནམ་མཁའ་ལ་བཏེག་ནས་མིག་དང་། རྐང་པ། ལག་པ་བྱིན་གྱིས་བརླབས་ཏེ། ། འབར་བའི་ལྟ་བས་བགེགས་ཐམས་ཅད་ལ་རྣམ་པར་བལྟས་ནས་ནི་ཚར་བཅད་པ་དང་། རྗེས་སུ་བཟུང་སྟེ། སྟང་སྟབས་ཀྱིས་དགོད་པ་ལ་སོགས་པའི་སྒོ་ནས་ས་གཞི་ཡོངས་སུ་བཟུང་ངོ་། །
གཉིས་པ་ནི། ཐིག་གདབ་ཅེས་པ་གཞིར་བཞག ། གང་གིས་ན་ཡེ་ཤེས་ཀྱི་ཐིག་གིས་བྱིན་གྱིས་བརླབས་པ་དང་། ལས་ཐིག་གིས་ཆ་བགོ་བ་ལ་མཁས་པའི་ཤེས་རབ་ཅན་གྱིས་སོ། ། ཚུལ་ཇི་ལྟར་ན་དཀྱིལ་འཁོར་རབ་འབྲིང་ཐ་གསུམ་ཇི་ལྟར་ནུས་པས་སོ། ། རྒྱུ་གང་གིས་ན་སྲད་བུས་སོ། ། དེའི་མཚན་ཉིད་ནི་དཀྱིལ་འཁོར་གཞན་དུ་ལོངས་མ་སྤྱད་པས་གསར་པ། རྒྱལ་རིགས་ཀྱི་བུ་མོ་ལ་སོགས་པ་ལས་དང་རྗེས་སུ་མཐུན་པས་ལེགས་པར་བཀལ་བ་དང་། དཀྱུས་སུ་དཀྱིལ་གྱི་འཁོར་ཉིས་འགྱུར། སྦོམས་སུ་སྒོའི་ཉི་ཤུ་ཆའི་ཚད་དང་ལྡན་པས་ཤིན་ཏུ་ཚད་མ།
འཇུར་མདུད་ལ་སོགས་པ་མེད་པའི་ཁ་དོག་ལ་ལྔ་ལྔ་ཉི་ཤུ་རྩ་ལྔས་བསྒྱུར་ཞིང་མཛེས་པ། ཆོས་བཞི་དང་ལྡན་པས་སོ། ། གསུམ་པ་ནི། དཀྱིལ་འཁོར་གྱི་མཚན་ཉིད་ཇི་ལྟ་བུ་ཞེ་ན། དེ་ལས་ཕྱིའི་དཀྱིལ་འཁོར་གྱི་མཚན་ཉིད་དང་། ནང་གི་དཀྱིལ་འཁོར་གྱི་མཚན་ཉིད་གཉིས། དང་པོ་ནི། གྲུ་བཞི་པ་ལ་སྒོ་བཞི་པས། ། རྟ་བབས་རྣམས་ཀྱིས་ཤིན་ཏུ་མཛེས། ། ཐིག་བཞི་དང་ནི་ཡང་དག་ལྡན། །
གོས་དང་མེ་ཏོག་ཕྲེང་བས་བརྒྱན། ། མཚམས་ཀྱི་ཆ་རྣམས་ཐམས་ཅད་དང་། ། སྒོའི་ཁྱུད་ཀྱི་གྲྭ་རྣམས་སུ། ། རྡོ་རྗེ་རིན་ཆེན་རྣམས་ཀྱིས་སྤྲས། ། ཕྱི་རོལ་དཀྱིལ་འཁོར་ཐིག་གདབ་བྱ། ། གཉིས་པ་ནི། དེ་ཡི་འཁོར་ལོ་སོ་སོའི་སྐབས། ། ནང་དུ་ཡང་ནི་ཞུགས་ནས་ནི། ། རྡོ་རྗེ་ཐིག་ནི་ཡོངས་བཅུག་ཅིང་། ། ཀ་བ་བརྒྱད་ཀྱིས་ཉེ་བར་མཛེས། །
རྡོ་རྗེ་ཀ་བའི་རྩེར་གནས་ལ། ། དཀྱིལ་འཁོར་ལྔ་ཡིས་རྣམ་པར་བརྒྱན། ། དེ་ལ་ཕྱིའི་དཀྱིལ་འཁོར་གྱི་ཐིག་ནི། མངོན་པར་བྱུགས་པའི་ས་གཞི་ལ། ། དང་པོར་ཤར་ནུབ་ཚངས་ཐིག་ནི། ། དཀྱིལ་འཁོར་ཉིས་འགྱུར་ཚད་དུ་གདབ། ། དཀྱིལ་རྟགས་བཏབ་སྟེ་གཡས་གཡོན་དུ། ། དཀྱིལ་འཁོར་ཚད་ཀྱི་མཚན་མ་བྲི། ། དེ་ཕྱེད་རྟགས་དེས་སྔ་མ་ཡི། ། ཚད་ཀྱིས་ལྷོ་བྱང་བྱ་རྗེས་བྲི། །
དེ་སྟེང་ཚངས་ཐིག་གཉིས་པ་གདབ། ། དཀྱིལ་རྟགས་བཟུང་ནས་ལྷོ་བྱང་དུ། ། དཀྱིལ་འཁོར་ཚད་ཀྱི་མཚན་མ་བྲི། ། དེ་སྟེང་ཚད་དེས་ཕྱོགས་བཞི་ནས། ། གཡས་གཡོན་བྱ་རྗེས་བྲིས་པའི་སྟེང་། ། ཟུར་ཐིག་ལན་གཉིས་བར་དུ་གདབ། ། ཟུར་ལ་ལོགས་ཐིག་རིམ་པ་གསུམ། ། བཏབ་ནས་རིམ་བཞིན་བགོས་པ་ལས། ། དང་པོ་རྩ་ཐིག་གཉིས་པ་ཡིས། ། མདའ་ཡབ་ཐིག་ནི་རྙེད་པར་འགྱུར། །
གསུམ་པས་ཆ་ཆེན་བཅུ་དྲུག་འབྱུང་། ། དཀྱིལ་འཁོར་བརྒྱད་ཆ་ཆ་ཆེན་ཡིན། ། སྒོ་ཡི་ཚད་ཀྱང་དེ་ཉིད་ཡིན། ། དེ་ཡི་བཞི་ཆ་ཆ་ཕྲན་ཟེར། ། ཆ་ཕྲན་དབུས་ནས་ཕྱོགས་བཞིར་བགོ ། དང་དྲུག་ཕྱེད་གདབ་ཕྱི་མ་གདབ། ། གཉིས་པ་བཞི་ཆ་བཞི་རུ་བགོ ། གསུམ་པ་བཞི་པ་རང་སར་བཞག ། ལྔ་པ་དབུས་དོར་མཐའ་གཉིས་གདབ། ། དཀྱིལ་འཁོར་ཀུན་ལ་ཐུན་མོང་དུ། །
དང་པོ་ཕྱེད་ནང་སྒོ་ཡིན་ཏེ། ། ཕྱི་མ་སྒོ་ཁྱུད་སྒོ་འགྲམ་ཡིན། ། གཉིས་པ་བཞི་ཆ་སྒོ་ལོགས་ཡིན། ། མུན་པ་ཀ་བ་ཀ་བརྒྱན་ནོ། ། ལྔ་པ་དབུས་དོར་མཐའ་གཉིས་ནི། ། རྩིག་པ་འདོད་སྣམ་ཕ་གུའོ། ། དྲུག་པའི་ཕྱེད་གདབ་དྲ་ཕྱེད་པ། ། ཕྱེ་ཕྱེད་ཤར་བུ་མདའ་ཡབ་ཡིན། ། བདུན་པ་ཆ་བཞིར་བཏབ་པ་ཡི། ། བཞི་པོ་དེ་ཡང་ཆ་བཞིར་བགོ །
རྟ་བབས་བང་རིམ་བཞི་པའོ། ། དེ་ལྟར་ཕྱི་ཡི་དཀྱིལ་འཁོར་ནི། ། ཀུན་གྱི་ཐུན་མོང་ཤེས་པར་བྱ། ། གཉིས་པ་ནི། འཕར་མ་བཞི་པ་སྒོ་གསུམ་རིམ། ། དཀྱིལ་འཁོར་ནང་མ་ནང་མ་ནི། ། ཕྱི་མ་ཕྱི་མའི་ཕྱེད་ཀྱི་ཚད། ། ཕྱི་མ་ཕྱི་མའི་རྩ་ཐིག་བར། ། ཕྲད་པའི་མཚམས་ནས་ཟུར་བཅད་པར། ། ནང་མ་ནང་མའི་རྩ་ཐིག་གདབ། །
ཕྱི་མའི་ཆ་ཆེན་ཕྱེད་བགོས་པས། ། ནང་མའི་ཆ་ཆེན་གཉིས་གཉིས་འགྱུར། ། དེ་ཡི་སྒོ་ཚད་ལ་སོགས་གཞལ། ། རྟ་བབས་སྤངས་ནས་ནང་མ་རྣམས། ། དང་དྲུག་ཕྱེད་གདབ་ཕྱི་མ་གདབ། ། གཉིས་པའི་བཞི་ཆ་ནང་ནས་གདབ། ། ལྔ་པ་དབུས་དོར་མཐའ་གཉིས་གདབ། ། དཀྱིལ་འཁོར་ནང་མའི་རྩ་ཐིག་ནས། ། ནང་མའི་སྒོ་ཚད་ལྷ་སྣམ་ཐིག ། དེ་ནང་ནང་མའི་ཆ་ཕྲན་ཚད། །
རེ་ཁ་རིམ་པ་གསུམ་དུ་བསྐོར། ། ཚངས་ཐིག་གཡས་གཡོན་ཆ་ཕྲན་གསུམ། ། དོར་བས་ཆ་ཕྲན་གཅིག་གདབ་པས། ། ཕོ་བྲང་རེ་མིག་དགུ་རུ་འགྱུར། ། ཅེས་པ་མན་ངག་གོ ། དེ་ལ་ཚིག་དོན་ནི། དེ་ཡི་འཁོར་ལོ་སོ་སོའི་སྐབས་ཅེས་པ་འཕར་མ་བཞི་པའོ། ། ནང་དུ་ཡང་ནི་ཞུགས་ནས་ནི་ཅེས་པ་འཕར་མ་ནང་མར་རོ། ། རྡོ་རྗེ་ཐིག་ནི་ཡོངས་བཅུག་ཅིང་ཅེས་པ་འཕར་མ་སོ་སོ་ལ་ཕྱེ་བའི་ཐིག་གམ་ཡེ་ཤེས་ཀྱི་ཐིག་གིས་བྱིན་གྱིས་བརླབ་པའང་བསྟན། ཀ་བ་བརྒྱད་ཀྱིས་ཉེ་བར་མཛེས། །
རྡོ་རྗེ་ཀ་བའི་རྩེར་གནས་ལ། ། ཅེས་པ་རྡོ་རྗེའི་གདུང་བཞིས་མིག་མངས་རིས་སུ་བཏབ་པའི་གདུང་སྣ་བརྒྱད་ཡོད་པའི་དོན་ཏོ། ། དེ་ལས་རེ་མིག་དགུར་འགྱུར་ཏེ། རེ་མིག་དགུའི་དབུས་དང་ཕྱོགས་བཞིར་དེ་བཞིན་གཤེགས་པ་ལྔ་བཞུགས་པའི་གནས་ཡིན་པས་ལྔའི་རྣམ་པར་བརྒྱན་ཅེས་པའི་དོན་ཏོ། ། བཞི་པ་ལྷ་དགོད་པ་ནི། རྣམ་པར་དགོད་ཅེས་པ་གཞིར་བཞག ། གང་ན་སངས་རྒྱས་གཟུགས་བརྙན་ཚོམ་བུའམ། ཐུགས། ཕྱག་མཚན་ནམ། སྐུ་ཡོངས་རྫོགས་སམ་ལུགས་མ་ལ་སོགས་པ་ཡང་ངོ་།
གང་དུ་ན་དཀྱིལ་འཁོར་ནང་དུ་ནིའོ། ། གང་གི་ཚེ་ན་ཐིག་གི་བྲི་བ་དང་། ཚོན་གྱིས་བྲི་བ་ཡོངས་སུ་རྫོགས་པའི་རྗེས་དེ་ནས་སོ། ། ཚུལ་ཇི་ལྟར་ན། ནང་གི་འཕར་མའི་རེ་མིག་དགུ་ལ་རིགས་ལྔ་དང་། ཡུམ་བཞི། འཕར་མ་གཉིས་པ་ལ་དྲག་མོ་ལ་སོགས་པ་བརྒྱད། འཕར་མ་གསུམ་པ་ལ་གླིང་བུ་མ་ལ་སོགས་པ་བཞི། འཕར་མ་བཞི་པ་ལ་སྒོ་མ་བཞི་དང་མཚམས་སུ་མེ་ཏོག་མ་ལ་སོགས་པ་བཞི་སྟེ་བརྒྱད། གཞུང་གི་དངོས་བསྟན་ལྷ་ཉི་ཤུ་རྩ་དགུ།
རྒྱུད་ཕྱི་མའི་དགོངས་པས་བྱམས་པ་ལ་སོགས་པའི་བྱང་ཆུབ་སེམས་དཔའ་བརྒྱད་བསྣན་པས་ལྷ་སུམ་ཅུ་སོ་བདུན། དེ་ལ་བྱང་ཆུབ་སེམས་དཔའ་བརྒྱད། འཕར་མ་བཞིའི་ཕྱོགས་རེར་གཉིས་གཉིས་དགོད། དེ་ལ་ཨ་བྷྱ་ཀ་ར་སོགས་རྒྱ་གར་བ་ཕལ་ཆེར་འཕར་མ་རིམ་པ་བཞི་ཁོ་ན་ཡིན་གྱི། འཕར་མ་ནང་མ་ལ་སྒོ་ལ་སོགས་པ་མི་བཞེད། འདི་རྒྱུད་པའི་བཀའ་སྲོལ་ལ་རྒྱུད་ཕྱི་མའི་རྗེས་སུ་འབྲངས་ནས་སྒོ་སུམ་སྦྲགས་བཞེད་དེ། དེའི་རྒྱུ་མཚན། ཚོན་གྱིས་བྲི་བའི་སྐབས་ལས་ཕྱི་རོལ་གྱི་དཀྱིལ་འཁོར་དུ་སྔོན་པོ་དང་། དམར་པོ་དང་། དཀར་པོ་དང་།
ལྗང་ཁུ་དང་། སེར་པོའི་རྡུལ་ཚོན་རྣམ་པ་ལྔའོ། ། གཉིས་པ་ལ་ནི་སྔོན་པོ་དང་། དམར་པོ། དཀར་པོ་གསུམ་མོ། ། གསུམ་པའི་འཁོར་ལོ་ནི་རྡུལ་ཚོན་དཀར་པོས་སོ། ། ཅེས་གསུངས་པའི་ཤུགས་ལས་ཤེས་པར་བྱའོ། ། གཉིས་པ་ཏིང་ངེ་འཛིན་གྱི་དཀྱིལ་འཁོར་ཇི་ལྟར་བསྒོམ་པ་ལ་བཤད་པར་དམ་བཅའ་བ་དང་། དོན་དངོས་གཉིས། དང་པོ་ནི།
བཤད་པར་བྱ་ཅེས་པ་གཞིར་བཞག ། གང་ལ་ན་འཁོར་ཕུན་སུམ་ཚོགས་པ་ཁྱོད་ལའོ། ། གང་ན་ཏིང་ངེ་འཛིན་གྱི་དཀྱིལ་འཁོར་སྒྲུབ་པའོ། ། གང་གི་ཚེ་ན་རྡུལ་ཚོན་གྱི་དཀྱིལ་འཁོར་བྲི་བར་གསུངས་པའི་རྗེས་དེ་ནས་སོ། ། ཚུལ་ཇི་ལྟར་ན་ཏིང་ངེ་འཛིན་གསུམ་གྱི་ཆོ་གས་བསྐྱེད་པ་ལ་སོགས་པའི་ཚུལ་གྱིས་སོ། ། འང་ཅེས་པ་དཀྱིལ་འཁོར་བྲི་བར་མ་ཟད་བསྒྲུབ་ཅེས་པའམ་དམ་ཚིག་གི་དཀྱིལ་འཁོར་བསྒྲུབ་པར་མ་ཟད་དངོས་གྲུབ་སྒྲུབ་པའི་དཀྱིལ་འཁོར་ཡང་སྟོན་ཅེས་པའོ། ། དོན་དངོས་ལ་གོང་གི་བསྒྲུབ་པར་བྱ་ཅེས་པ་འདིར་ཁ་བསྐངས་ནས་གཞིར་བཞག ། གང་ན་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་མཆོག་གོ ། གང་དུ་ན་ལྷ་ཉིད་ཀྱི་ཁྱིམ་དུའོ། ། གང་གིས་ན་དེ་ཉིད་ཀྱི་དཀྱིལ་འཁོར་དུ་དབང་བསྐུར་བ་ཐོབ་ཅིང་དམ་ཚིག་དང་ལྡན་པའི་སྔགས་པ་ཞུགས་ནས་ནིའོ། །
ཡང་ན་ཞུགས་ནས་ནི་ཅེས་པ་འདིར་ཁ་བསྐངས་ནས་གཞིར་བཞག ། དཀྱིལ་འཁོར་དུ་ཞུགས་ཤིང་དམ་ཚིག་དང་ལྡན་པར་བྱས་ནས་ནི་ཅེས་པའི་དོན་ཏོ། ། གང་གི་ཚེ་ན་དཀྱིལ་འཁོར་བསྒྲུབ་པའི་དང་པོར་རོ། ། ཡང་ན་དེ་ལ་ཅེས་པ་དཀྱིལ་འཁོར་བསྒྲུབ་པའི་སྔོན་དུ་དཀྱིལ་འཁོར་བྲི། དེའི་སྔོན་དུ་ཐིག་གདབ། དེའི་སྔོན་དུ་ས་སྦྱང་བ། དེའི་སྔོན་དུ་བསྙེན་པ་བྱ་བ། དེ་ལ་བདག་ཉིད་རྡོ་རྗེ་དབྱིངས་སུ་བསྐྱེད་དགོས་པས་ན་དང་པོར་རོ། ། འདི་ལ་མན་ངག་གིས་གཞུང་འཁྲུགས་བསྡེབས་ན། སྔོན་དུ་འགྲོ་བའི་ཆོ་ག་དང་།
དངོས་གཞི་དང་། ཐུན་མཚམས་ཀྱི་བྱ་བའོ། ། ཡང་ན་རྒྱུ་ཚོགས་གཉིས་བསག་པ། འབྲས་བུ་ལྷ་བསྐྱེད་པ། ཐུན་མཚམས་ཀྱི་བྱ་བ་དང་གསུམ། དང་པོ་ལ་བསོད་ནམས་ཀྱི་ཚོགས་བསག་པ་དང་། ཡེ་ཤེས་ཀྱི་ཚོགས་བསག་པ་གཉིས། དང་པོ་ལ་ཚོགས་ཞིང་མཆོད་པ། སྡོམ་པ་བཟུང་བ་གཉིས། དང་པོ་ལ་སྤྱན་དྲང་བ།
མཆོད་པ། ཕྱག་འཚལ་བ་གསུམ་དང་པོ་ནི། རང་གི་སྙིང་གར། ཨ་ལས་ཟླ་བའི་དཀྱིལ་འཁོར་ནི། ། བསམས་ནས་དེ་སྟེང་རྡོ་རྗེ་ནི། ། དཀར་པོ་རྩེ་མོ་ལྔ་པ་ཉིད། ། ཆོ་གས་བསམ་པར་བྱས་ནས་ནི། ། ཅེས་པ་ཧཱུྃ་ལས་རྡོ་རྗེ་དཀར་པོ་རྩེ་མོ་ལྔ་པ་ལྟེ་བ་ལ་ཧཱུྃ་གིས་མཚན་པའི་འོད་ཟེར་གྱིས་ཚོགས་ཀྱི་ཞིང་དེ་བཞིན་གཤེགས་པ་ཀུན་ཅེས་པ་རིགས་ལྔ་པོ་ཐམས་ཅད། སོགས་ཁོངས་ནས་རིག་མ་དང་ལྷ་མོ། བྱང་ཆུབ་སེམས་དཔའ་དང་ཁྲོ་བོ།
གུར་ལྟར་ན་གཙོ་བོའི་རིགས་བདག་ལ་བླ་མ་དང་བཅས་པས་སོ། ། གཉིས་པ་དང་། གསུམ་པ་ནི། མཆོད་ནས་ཕྱག་འཚལ་ཅེས་པ་སྙིང་ཁ་ནས་སྤྲུལ་པའི་ལྷ་མོ་བརྒྱད་ལ་སོགས་པས་སོ། ། གཉིས་པ་སྡོམ་པ་བཟུང་བ་ནི། བཟུང་བར་བགྱི་ཅེས་པ་གཞིར་བཞག ། གང་ལ་ན་ཚོགས་ཀྱི་ཞིང་སངས་རྒྱས་བྱང་ཆུབ་སེམས་དཔའ་ཀུན་ལའོ། ། གང་ཟག་གང་གིས་ན་བདག་ནི་ཆེ་གེ་མོ་ཞེས་བགྱི་བས་སོ། ། ཚུལ་ཇི་ལྟར་ན་འདི་སྐད་གསོལ་ཞིང་བདག་ལ་དགོངས་པར་མཛད་དུ་གསོལ། དུས་ཇི་སྲིད་ན་དུས་འདི་ནས་ནི་བཟུང་ནས་ནི་ཇི་སྲིད་བྱང་ཆུབ་སྙིང་པོའི་བར་རོ། །
གང་ན་སྡོམ་པ་མ་ལུས་པའོ། ། དེ་ལ་དེ་བཞིན་གཤེགས་པ་སྤྱིའི་སྡོམ་པ་དང་། སོ་སོའི་སྡོམ་པ་གཉིས། དང་པོ་ལ་སྨོན་པ་དང་། འཇུག་པ་གཉིས། དང་པོ་ནི། བསྐྱེད་པར་བགྱི་ཅེས་པ་གཞིར་བཞག ། གང་ན་བྱང་ཆུབ་སེམས་དཔའ་བླ་ན་མེད་པ་དམ་པའོ། ། གང་གིས་ན་བདག་གིས་སོ། ། ཚུལ་ཇི་ལྟར་ན་ཇི་ལྟར་དུས་གསུམ་མགོན་པོ་རྣམས་བྱང་ཆུབ་ཏུ་ནི་ངེས་མཛད་པའི་ཚུལ་དུ་ནིའོ། །
གཉིས་པ་ནི། བརྟན་པར་བཟུང་ཅེས་པ་གཞིར་བཞག ། གང་གིས་ན་བདག་གིས་སོ། ། གང་ན་ཚུལ་ཁྲིམས་གསུམ་མོ། ། གསུམ་གང་ཞེ་ན། དགེ་བའི་ཆོས་ནི་སྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་དང་། ། ཚུལ་ཁྲིམས་ཀྱི་ནི་བསླབ་པའོ། ། ཚུལ་ཇི་ལྟར་ན་སོ་སོར་རོ། ། གཉིས་པ་ལ་དེ་བཞིན་གཤེགས་པའི་རིགས།
རྡོ་རྗེའི་རིགས། རིན་པོ་ཆེའི་རིགས། པདྨའི་རིགས། ལས་ཀྱི་རིགས་ཀྱི་སྡོམ་པ་སྟེ། ལྔའོ། ། དང་པོ་ནི། བཟུང་བར་བགྱི་ཅེས་པའམ་བརྟན་པོར་བཟུང་ཅེས་པ་གཞིར་བཞག ། ཡུལ་གང་ལ་ན་སངས་རྒྱས་བྱང་ཆུབ་སེམས་དཔའ་ཀུན་ལའོ། ། གང་ཟག་གང་གིས་ན་བདག་ནི་ཆེ་གེ་མོ་ཞེས་བགྱི་བས་སོ། ། དུས་ཇི་སྲིད་ན་དེང་ནས་ཇི་སྲིད་བྱང་ཆུབ་སྙིང་པོའི་བར་རོ། །
གང་ན་སངས་རྒྱས་རྣལ་འབྱོར་ལས་སྐྱེས་པ་དེ་བཞིན་གཤེགས་པའི་རིགས་ཀྱི་སྡོམ་པའོ། ། དེ་ཉིད་ཀྱང་གང་ཞེ་ན་བླ་ན་མེད་པའི་(Dདཀོན་མཆོག་གསུམ་)མོ། ། གང་ཞེ་ན་(Eསངས་རྒྱས་ཆོས་དང་དགེ་འདུན་)ཏེའོ། ། དེ་ལ་བླ་ན་ཡོད་པ་ནི་ཐེག་པ་ཐུན་མོང་བ་ལ་གྲགས་པ་ཡིན་ལ། བླ་ན་མེད་པ་ནི་གསང་སྔགས་ཁོ་ནའིའོ། ། ཡང་ན་བརྡའི་དང་། དོན་གྱི་དཀོན་མཆོག་གསུམ་མོ། ། དེ་ལ་གསང་སྔགས་ཀྱི་ལུགས་ཀྱི་(Dདཀོན་མཆོག་གསུམ་)ནི་(Eདཀྱིལ་འཁོར་གྱི་གཙོ་བོ་སངས་རྒྱས། སྔགས་དང་ཕྱག་རྒྱ་སོགས་ཆོས། འཁོར་དགེ་འདུན།)
དོན་གྱི་དཀོན་མཆོག་གསུམ་ནི་རང་གི་སེམས་རང་བཞིན་གྱི་སྒྲིབ་པ་ལས་གྲོལ་བས་སངས་རྒྱས་དང་། དེ་རྟོག་པ་མེད་པས་རྟོགས་པར་བྱེད་པས་ཆོས་དང་། དེ་ཉིད་ཉམས་སུ་ལེན་པས་དགེ་འདུན་ནོ། ། ཚུལ་ཇི་ལྟར་ན་མཆོད་པའི་ཚུལ་གྱིས་བཟུང་བ་དང་། སྐྱབས་སུ་སོང་བའི་ཚུལ་གྱིས་བཟུང་བ་གཉིས་ལས། དང་པོ་ལྟར་ན། མཆོད་པའི་ལས་ཀྱང་ཅི་ནུས་བགྱི་ཅེས་པ་དང་བཟློས་ཤིང་། ཕྱི་མ་ལྟར་ན་རྒྱུད་ཀྱི་དགོངས་པ་སྟེ། རྡོ་རྗེ་རྩེ་མོར། སྡོམ་པ་བསྒྲགས་པའི་སྐབས་སུ།
སངས་རྒྱས་ཆོས་དང་དགེ་འདུན་ཏེ། ། དཀོན་མཆོག་གསུམ་ལ་སྐྱབས་སུ་སོང་། ། འདི་ནི་སངས་རྒྱས་རིགས་ཡིད་འོང་། ། སྡོམ་པ་བརྟན་པར་གྱུར་པའོ། ། ཅེས་གསུངས་སོ། ། གང་གི་ཆེད་དུ་ན་སེམས་ཅན་ཀུན་གྱི་དོན་གྱི་ཆེད་དུའོ། ། གཉིས་པ་ནི་བཟུང་བར་བགྱི་ཅེས་པ་གཞིར་བཞག ། ཡུལ། གང་ཟག དུས།
ཆེད་དུ་བྱ་བ་སྔར་བཞིན། གང་བཟུང་ན་རྡོ་རྗེ་རིགས་མཆོག་ཆེན་པོའི་སྡོམ་པའོ། ། དེ་ཉིད་ཀྱང་གང་ཞེ་ན། རྡོ་རྗེ་དྲིལ་བུ་ཕྱག་རྒྱ་ཡང་། དེར་མ་ཟད་སློབ་དཔོན་དག་ཀྱང་ངོ་། ། ཚུལ་ཇི་ལྟར་ན་དེ་ཉིད་ལས་ནི་སོ་སོར་བཟུང་སྟེ། རྡོ་རྗེའི་དེ་ཉིད་ཐུགས་ཀྱི་དམ་ཚིག དྲིལ་བུའི་དེ་ཉིད་གསུང་གི་དམ་ཚིག ཕྱག་རྒྱའི་དེ་ཉིད་སྐུའི་དམ་ཚིག སློབ་དཔོན་དེ་ཉིད་གསུམ་དབྱེར་མི་ཕྱེད་པར་བསྙེན་ཅིང་བཀུར་བའི་ཚུལ་གྱིས་སོ། །
རྡོ་རྗེ་དང་དྲིལ་བུ་ལ་བརྡ་དོན་གཉིས་སུ་ཤེས་པར་བྱ་སྟེ། དོན་ནི། བྱང་ཆུབ་སེམས་གང་དེ་རྡོ་རྗེ། ། ཤེས་རབ་དྲིལ་བུ་ཞེས་བཤད་དོ། ། ཅེས་པ་ལྟར་རོ། ། བཟུང་ཅེས་པ་གཞིར་བཞག ། ཡུལ་སོགས་སྔར་བཞིན། གང་ན་རིན་ཆེན་རིགས་མཆོག་རྣལ་འབྱོར་གྱི་དམ་ཚིག་ཡིད་དུ་འོང་བའོ། ། དེ་ཉིད་ཀྱང་གང་ཞེ་ན་སྦྱིན་པ་རྣམ་བཞི་རྟག་ཏུ་སྦྱིན་ནོ། ། བཞི་གང་ཞེ་ན།
བསྒྲགས་པའི་སྐབས་སུ་ཟང་ཟིང་མི་འཇིགས་ཆོས་དང་བྱམས་ཅེས་པ་ལྟར་རོ། ། དུས་གང་གི་ཚེ་ན་ཉི་མ་རེ་རེར་དུས་དྲུག་བྱས་ནས་སོ། ། དུས་འདི་སྡོམ་པ་གཞན་རྣམས་ལའང་གོ་བར་བྱའོ། ། བཞི་པ་ནི། བཟུང་ཅེས་པ་གཞིར་བཞག ། གང་ན་བྱང་ཆུབ་ཆེན་པོ་ལས་བྱུང་བ་པདྨའི་རིགས་ཆེན་དག་པའི་སྡོམ་པའོ། ། དེ་ལ་བྱང་ཆུབ་ཆེན་པོ་ནི་སོ་སོར་རྟོག་པའི་ཡེ་ཤེས་ཡིན་ལ། གཞན་རྣམས་ལའང་དེ་བཞིན་གཤེགས་པའི་རིགས་ལ་ཆོས་ཀྱི་དབྱིངས་ཀྱི་ཡེ་ཤེས། རྡོ་རྗེའི་རིགས་ལ་མེ་ལོང་ལྟ་བུ། རིན་ཆེན་རིགས་ལ་མཉམ་ཉིད།
པདྨའི་རིགས་ལ་སོ་སོར་རྟོག་པ། ལས་ཀྱི་རིགས་ལ་བྱ་བ་གྲུབ་པའི་ཡེ་ཤེས་ཀྱི་བྱང་ཆུབ་ཆེན་པོ་ལས་བྱུང་བ་ཅེས་སྦྱར་རོ། ། དེ་ཉིད་གང་ཞེ་ན། ཕྱི་དང་གསང་བ་ཐེག་པ་གསུམ། ། དམ་པའི་ཆོས་ཀྱང་ངོ་། ། དེ་ལས་ཀྱང་ཞེས་པ་རིན་པོ་ཆེའི་རིགས་ཀྱི་སྡོམ་པར་མ་ཟད་ཅེས་སོ། ། དེ་དག་ཀྱང་ཕྱིས་བསྡུས་པའི་གསང་སྔགས་བྱ་བ་དང་སྤྱོད་པ། གསང་བས་བསྡུས་པའི་གསང་སྔགས་ཀྱི་ཐེག་པ་རྣལ་འབྱོར་དང་རྣལ་འབྱོར་བླ་ན་མེད་པ། ཐེག་པ་གསུམ་པོ་ཉན་ཐོས་དང་། རང་རྒྱལ་དང་།
བྱང་ཆུབ་སེམས་དཔའི་ཐེག་པ་སྟེ། མདོར་ན་དེ་དག་གཏན་ལ་འབེབས་པའི་དམ་པའི་ཆོས་སོ། ། ཚུལ་ཇི་ལྟར་ན་སོ་སོར་སྒྲོ་འདོགས་གཅོད་པའམ་མི་སྨོད་པའི་ཚུལ་གྱིས་སོ། ། ལྔ་པ་ནི། བཟུང་བར་བགྱི་ཅེས་པ་གཞིར་བཞག ། གང་ན་ལས་ཀྱི་རིགས་མཆོག་ཆེན་པོའི་སྡོམ་པའོ། ། དེ་ཉིད་གང་ཞེ་ན། དེ་བཞིན་གཤེགས་པའི་རིགས། རྡོ་རྗེའི་རིགས། རིན་པོ་ཆེའི་རིགས།
པདྨའི་རིགས་ཀྱི་སྡོམ་པ་ཐམས་ཅད་ལྡན་པར་ནི་བཟུང་ཞིང་། དེར་མ་ཟད་ཁྱད་པར་མཆོད་པའི་ལས་ཀྱང་ཅི་ནུས་བགྱིའོ། ། ཚུལ་ཇི་ལྟར་ན་སོ་སོར་སྤྲོ་བའི་ཚུལ་གྱིས་སོ། ། ཡུལ་གང་ལ་བཟུང་བ་ལ་སོགས་པ་སྔར་བཞིན། དེ་ལ་ཅིའི་ཕྱིར་བླ་ན་མེད་པའི་དཀོན་མཆོག་གསུམ་ལ་སྐྱབས་སུ་འཛིན་པ་ལ་སོགས་པ་ལྔ། དེ་བཞིན་གཤེགས་པའི་རིགས་ཀྱི་སྡོམ་པ་ལ་སོགས་པར་འཇོག་པའི་རྒྱུ་མཚན་གང་ཞེ་ན། རིམ་པ་བཞིན་རྣམ་སྣང་དེ་བཞིན་གཤེགས་པའི་ངོ་བོ་ཡིན་པའི་ཕྱིར་དང་། མི་བསྐྱོད་པ་བྱང་ཆུབ་སེམས་ཀྱི་ངོ་བོ་ཡིན་པའི་ཕྱིར་དང་། རིན་ཆེན་འབྱུང་ལྡན་སྦྱིན་པའི་ངོ་བོ་ཡིན་པའི་ཕྱིར་དང་། འོད་དཔག་མེད་ཤེས་རབ་ཀྱི་ངོ་བོ་ཡིན་པའི་ཕྱིར་དང་།
དོན་ཡོད་གྲུབ་པ་བརྩོན་འགྲུས་ཀྱི་ངོ་བོ་ཡིན་པའི་ཕྱིར་རོ། ། རྣམ་སྣང་གི་སྦྱང་གཞི་གཏི་མུག་ཡིན་པའི་ཕྱིར་སྐྱབས་སུ་འཛིན་པ་དང་། མི་བསྐྱོད་པའི་སྦྱང་གཞི་ཞེ་སྡང་གི་གཉེན་པོར་བྱང་ཆུབ་ཀྱི་སེམས་འཛིན་པ་དང་། རིན་འབྱུང་གི་སྦྱང་གཞི་སེར་སྣའི་གཉེན་པོར་སྦྱིན་པ་སྦྱིན་པ་དང་། འོད་དཔག་མེད་ཀྱི་སྦྱང་གཞི་སྲེད་པའི་གཉེན་པོར་དམ་པའི་ཆོས་བཟུང་བ་དང་། དོན་གྲུབ་ཀྱི་སྦྱང་གཞི་ལེ་ལོ་དང་ཕྲག་དོག་གི་གཉེན་པོར་དེ་བཞིན་གཤེགས་པ་ཐམས་ཅད་ཀྱི་སྡོམ་པ་དང་། མཆོད་པའི་ལས་ལ་སྤྲོ་བ་རྣམས་རིམ་བཞིན་བཟུང་ཅེས་པའི་དོན་ཏོ། ། མདོར་ན། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། །
ཅེས་པ་ཆོས་ཀྱི་རྗེ་དཔལ་ལྡན་ས་སྐྱ་པཎྜི་ཏའི་ཞལ་ནས་ཐུན་མོང་གི་སེམས་བསྐྱེད། ཐུན་མོང་མ་ཡིན་པའི་སེམས་བསྐྱེད། བླ་ན་མེད་པའི་སེམས་བསྐྱེད་གསུམ་ལས། སྐབས་འདིར་བླ་ན་མེད་པའི་སེམས་བསྐྱེད་དུ་བཞེད་དོ། ། ཆེད་དུ་བྱ་བ་སེམས་ཅན་ཀུན་གྱི་དོན་གྱི་ཕྱིར་ཅེས་པ་ལ་འཕྲོས་ནས། མ་བསྒྲལ་བ་དག་བསྒྲལ་བར་བགྱི། ། མ་གྲོལ་བ་དག་དགྲོལ་བར་བགྱི། ། དབུགས་མ་ཕྱིན་པ་དབུགས་དབྱུང་ཞིང་། ། སེམས་ཅན་མྱ་ངན་འདས་ལ་དགོད། ། ཅེས་བརྗོད།
དེ་ལ་མ་བསྒྲལ་བ་ལ་སོགས་པ་བཞི་རང་རང་གི་སྤང་བྱ་ལ་སྦྱར་བར་གསུངས་ནའང་གོ་དོན་ལས་ཀྱི་ཆུ་བོ་ལས་མ་བསྒྲལ་བ། སྲེད་པའི་མདུད་པ་ལས་མ་གྲོལ་བ། སྡུག་བསྔལ་གྱིས་དབུགས་མ་ཕྱིན་པ། རྟེན་འབྲེལ་བཅུ་གཉིས་ཀྱིས་འཁོར་ཞིང་མྱ་ངན་ལས་མ་འདས་པ་རྣམས་ཅེས་རིམ་པ་བཞིན་སྦྱར། གཉིས་པ། ཡེ་ཤེས་ཀྱི་ཚོགས་བསག་པ་ལ་གཉིས། ཇི་ལྟར་གསུངས་པའི་ཚུལ་དང་། གང་གསུངས་པའི་དོན་ནོ། ། དང་པོ་ནི། བཀའ་སྩལ་པ་ཅེས་པ་གཞིར་བཞག །
གང་གིས་ན་བཅོམ་ལྡན་འདས་ཀྱིས་སོ། ། བརྗོད་པར་འགྱུར་བའི་ཚིག་འདི་དག་གོ ། གང་གི་ཚེ་ན་སྡོམ་པ་བཟུང་བའི་རྗེས་དེ་ནས་སོ། ། ཚུལ་ཇི་ལྟར་ན་རྡོ་རྗེ་འཛིན་པ་ཐམས་ཅད་ཀྱི་རྩེ་མོ་ལས་བྱུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེའོ། ། དེའི་རྒྱུ་མཚན་བདག་མེད་པའི་དོན་ཏེ། ཤེས་བརྗོད་ཀྱིས་རྟོགས་པར་དཀའ་བའི་དོན་ཏོ། ། གཉིས་པ་ལ་གཉིས། ཆོས་ཐམས་ཅད་བདག་མེད་པར་བསྒོམ་པ་དང་། གསང་སྔགས་བརྗོད་པའོ། ། དང་པོ་ལ་མདོར་བསྟན་པ་དང་།
རྒྱས་པར་བཤད་པ་གཉིས་ལས་དང་པོ་ནི། བལྟ་བར་བྱ་ཅེས་པ་གཞིར་བཞག ། གང་ན་ཆོས་རྣམས་ཐམས་ཅད་དོ། ། ཚུལ་ཇི་ལྟར་ན་བདག་མེད་པར་ཡང་དག་པར་རྗེས་སུ་བསམ་པའོ། ། གང་དུ་ན་བསམ་གཏན་གནས་འདུག་ནས་སོ། ། གང་གི་ཚེ་ན་བསོད་ནམས་ཀྱི་ཚོགས་སྔོན་དུ་སོང་བའི་རྗེས་དེ་ནས་སོ། ། གཉིས་པ་རྒྱས་པར་བཤད་པ་ནི། ཡུལ་ཡུལ་ཅན་ནམ། སྣོད་བཅུད་དམ། འཁོར་འདས་ཀྱིས་བསྡུས་པ།
ཕྱི་དང་ནང་གི་བདག་ཉིད་ཅན། ། འདི་དག་ཐམས་ཅད་སེམས་སུ་བརྟགས། ། སེམས་ལས་མ་གཏོགས་པ་ཉིད་ནི། ། གཞན་ནི་ཡོད་པ་མ་ཡིན་ནོ། ། དེའི་རྒྱུ་མཚན་སེམས་ཀྱི་རང་བཞིན་ཀུན་ཏུ་རྟོག་པ་དང་། ཀུན་བཏགས་པའི་དྲི་མ་དང་བྲལ་བས་ཆོས་ཀུན་རང་བཞིན་འོད་གསལ་བ། སྟོང་པ་ཉིད་ཡིན་པས་ཆོས་ཀུན་དང་པོར་མ་སྐྱེས་ཕྱིར། དེ་ལྟར་གཏན་ལ་ཕབ་ནས་ཡིད་ཀྱིས་བསམ་པའོ། ། གཉིས་པ་གསང་སྔགས་བརྗོད་པ་ནི། ཨ་ནུད་པན་ནཱ་བརྗོད་ཅེས་པ་སྟེ།
སྭ་བྷ་ཝའམ། ཤུ་ནྱཏ་ལ་སོགས་པ་བརྗོད་ཅིང་དེའི་དོན་བསམ་པའོ། ། གཉིས་པ་འབྲས་བུ་ལྷ་བསྐྱེད་པ་ལ་མངོན་བྱང་ལྔ་ནས་གསུངས་ཤིང་མན་ངག་གིས་འཁྲུགས་བསྡེབས་ན། རྟེན་གཞལ་ཡས་ཁང་བསྐྱེད་པ་དང་། བརྟེན་པ་ལྷ་བསྐྱེད་པ་གཉིས། དང་པོ་ལ་སྔོན་དུ་བསྲུང་བའི་འཁོར་ལོ་བསྒོམ་པ། འབྱུང་བཞི་རི་རབ་དང་བཅས་པ་བསྒོམ་པ། ཆོས་འབྱུང་བསྒོམ་པ། གཞལ་ཡས་ཁང་བསྒོམ་པ་དངོས་དང་བཞི། དང་པོ་ནི།
དེར་པཾ་ལས་བྱུང་བའི་སྣ་ཚོགས་པདྨ་ཉི་མའི་དཀྱིལ་འཁོར་ལོ་ཅེས་པས་བསྟན་ཏེ། དེའི་ཤུགས་ལ་སྣ་ཚོགས་རྡོ་རྗེ་དང་རྡོ་རྗེའི་ར་གུར་ལ་སོགས་པ་བསྒོམ་སྟེ། རེ་ཕས་ཉི་མ་སྔོན་དུ་རྣམ་བསྒོམས་ནས་ཅེས་སོགས་ལྟར་རོ། ། དེ་ལ་དེར་ཅེས་པ་ཆོས་འབྱུང་གི་ནང་དུ་བསྒོམ་པའང་བཞེད་དོ། ། གཉིས་པ་ནི། རླུང་དང་མེའི་དཀྱིལ་འཁོར་དང་ལྡན་པ་ཡ་ར་ལ་ཝས་བརྒྱན་པའོ། ། དེའི་དོན་སྟེང་དང་འོག་ཏུ་སྔགས་ཀྱི་ཡིག་འབྲུ་དགོད་ཅེས་པ་ཡའི་ཚིག་གིས་ཧཱུྃ་ཡྃ་ཧཱུྃ་ལས་རླུང་གི་དཀྱིལ་འཁོར། རའི་སྒྲས་ཧཱུྃ་རྃ་ཧཱུྃ་ལས་མེའི་དཀྱིལ་འཁོར། ཝའི་སྒྲས་ཧཱུྃ་བྃ་ཧཱུྃ་ལས་ཆུའི་དཀྱིལ་འཁོར། ལའི་སྒྲས་ཧཱུྃ་ལྃ་ཧཱུྃ་ལས་སའི་དཀྱིལ་འཁོར་རྣམས་ས་བོན་དེ་དག་གིས་མཚན་པའོ། །
ཆོ་ག་བཞིན་དུ་རི་རབ་དང་ཅེས་པ་ཧཱུྃ་སུྃ་ཧཱུྃ་ལས་རིའི་རྒྱལ་པོ་རི་རབ་ཤར་ཤེལ་ཅེས་པ་ལ་སོགས་པའོ། ། གསུམ་པ་ནི། གྲུ་གསུམ་རྒྱ་ཆེན་པོ་བསྐྱེད་པར་བྱ་སྟེ་ཅེས་པ་ཨཱེ་ལས་ཆོས་ཀྱི་འབྱུང་གནས་གྲུ་གསུམ་པ་ཕྱི་དཀར་ལ་ནང་དམར་བ་ལ་སོགས་པའོ། ། བཞི་པ་ལ་མདོར་བསྟན་པ་དང་། རྒྱས་པར་བཤད་པ་གཉིས། དང་པོ་མདོར་བསྟན་པ་ནི། འོད་ཟེར་སྣ་ཚོགས་པའི་དཀྱིལ་འཁོར་གྱིས་བརྒྱན་པ་ལས་ཡང་དག་པར་འབྱུང་བའི་མཛེས་པའི་གནས་བསྒོམས་ནས་ཅེས་པས་བསྟན། གཉིས་པ་རྒྱས་པར་བཤད་པ་ནི། དེ་ནས་དེའི་སྟེང་དུ་ཅེས་པ་རི་རབ་ཀྱི་སྟེང་ངམ། ཡང་ན་ཆོས་འབྱུང་གི་ནང་དུའོ། །
སྔགས་ཀྱིས་ཅེས་པ་བྷྲུྃ་ལས་སོ། ། གཞལ་ཡས་ཁང་གསལ་གདབ་པ་ནི། དེ་བཞིན་གཤེགས་པ་ཐམས་ཅད་ཀྱིས་གསོལ་བ་བཏབ་ཅིང་བསྟོད་པ། རབ་ཏུ་བསྔགས་པ་ནོར་བུ་རིན་པོ་ཆེ་ནས་རབ་ཏུ་གསལ་བ་དང་། ཁ་དོག་སྣ་ཚོགས་ཤིང་དྲིལ་བུ་དཔྱངས་པ་དང་རླུང་གིས་བསྐྱོད་པའི་གོས་དང་། འཕན་དང་། མེ་ཏོག་གི་ཕྲེང་བ་དང་། དོ་ཤལ་དང་། དོ་ཤལ་ཕྱེད་པ་ཟླ་བས་ཉེ་བར་མཛེས་པར་རྡོ་རྗེ་ནོར་བུའི་རྩེ་མོ་གཞལ་མེད་ཁང་ནང་དུ་འཕར་མ་བཞི་པ་བསམ་པར་བྱའོ། ། ཅེས་པ་ལྟར་རོ། །
གཉིས་པ་བརྟེན་པ་ལྷ་བསྐྱེད་པ་ལ་གསུམ། དང་པོ་སྦྱོར་བའི་ཏིང་ངེ་འཛིན། གཉིས་པ་དཀྱིལ་འཁོར་རྒྱལ་མཆོག་གི་ཏིང་ངེ་འཛིན། གསུམ་པ་ལས་རྒྱལ་མཆོག་གི་ཏིང་ངེ་འཛིན། དང་པོ་ལ་གཉིས། མངོན་བྱང་ལྔས་རྒྱས་པར་བསྒོམ་པ་དང་། དེ་ཉིད་ཀྱི་དོན་བསྡུ་བའོ། ། དང་པོ་ལ་ལྔ། སེམས་སོ་སོར་རྟོགས་པ་མེ་ལོང་ལྟ་བུ། བྱང་ཆུབ་ཀྱི་སེམས་གསལ་བ་མཉམ་པ་ཉིད།
རྡོ་རྗེའི་རང་བཞིན་སོ་སོར་རྟོག་པ། སྤྲོ་བ་དང་བསྡུ་བ་བྱ་བ་ནན་ཏན་གྱི་ཡེ་ཤེས། སྐུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་སུ་བྱང་ཆུབ་པའོ། ། དང་པོ་ལ་གསུམ། སེམས་སོ་སོར་རྟོགས་པའི་ཚུལ། དེ་རྣམས་ཇི་ལྟར་བསྒོམ་པ། རྣམ་པ་དེ་ལྟར་བསྒོམ་པའི་རྒྱུ་མཚན། དང་པོ་ནི། དེ་ནས་ཅེས་པ་སྔོན་བྱུང་གི་རྣམ་འཕྲུལ་ལ་སྦྱར་ན། ཚོགས་གཉིས་ཡོངས་སུ་རྫོགས་པའི་རྗེས་ལ་ཞེས་བྱ་སྟེ་ཚོགས་ཡོངས་སུ་རྫོགས་པ་དེ་ཡང་འོག་མིན་གྱི་གནས་སུ་བདག་ཉིད་མངོན་པར་རྫོགས་པར་སངས་རྒྱས་ནས།
དེའི་རྗེས་ལ་རི་རབ་ལ་སོགས་པར་སྤྲུལ་བཤད་བྱེད་པས་ན་རྟེན་བསྐྱེད་པ་དེའི་ཕྱི་ནས་སོ། ། ཡང་ན་ཚོགས་ཡོངས་སུ་རྫོགས་པས་ས་བཅུ་པའི་དུས་སུ་ཞིང་ཡོངས་སུ་དག་པ་འབྱུང་བས་དང་པོར་རྟེན་བསྐྱེད་ལ་དེ་ནས་བདག་ཉིད་འཚང་རྒྱ་བ་འབྱུང་། དེ་ནས་དཀྱིལ་འཁོར་དུ་ལྷ་སྤྲུལ་པ་འབྱུང་ངོ་། ། དེ་ལྟར་ཚུལ་ལུགས་གཉིས་སུ་སློབ་དཔོན་བྷ་ཝའི་ལྷས་ཀྱང་གསུངས་པས་རྗེས་འཇུག་གིས་ཀྱང་བསྙེན་པ་དང་འབྲེལ་ན་གཞུང་འཁྲུགས་བསྡེབས་མེད་པར་གོ་རིམ་ཇི་ལྟ་བར། ཚོགས་བསགས་པའི་རྗེས་ཐོགས་སུ་དཀྱིལ་འཁོར་བྱིན་གྱིས་བརླབ་པ་དང་འབྲེལ་ན་གཞུང་འཁྲུགས་བསྡེབས་ཏེ། རྟེན་གཞལ་ཡས་ཁང་བསྐྱེད་པའི་རྗེས་དེ་ནས་སོ། ། དེ་ཉིད་རང་སེམས་འདིས་ཅེས་པ་རང་གི་སེམས་ལ་སོ་སོར་བརྟག་གོ ། ཚུལ་ཇི་ལྟར་ན་རང་བཞིན་གྱིས་འོད་གསལ་བ་ཅེས་པས་མཚན་མ་དང་རྣམ་པར་རྟོག་པའི་དྲི་མ་དང་བྲལ་བས་འོད་གསལ་བའོ། ། གཉིས་པ་ལ་རྣམ་པ་ཟླ་བར་བསྒོམ་པ། དེ་སྔགས་ཀྱིས་བྱིན་གྱིས་བརླབ་པ།
རྒྱུ་གང་ལས་བསྐྱེད་པ། མཚན་མ་གང་གིས་མཚན་པ་དང་བཞི། དང་པོ་ནི། ཟླ་བའི་དཀྱིལ་འཁོར་རྣམ་པར་ལྟ་ཅེས་པ་དེ་ལ་ཞུས་པ་དང་ལན་གཉིས། དང་པོ་ནི། བཅོམ་ལྡན་ཟླ་བའི་དཀྱིལ་འཁོར་གྱི། ། ཡོན་ཏན་ཁྱད་པར་ཇི་ལྟར་ལགས། ། གཉིས་པ་ནི། བཅོམ་ལྡན་འདས་ཀྱིས་བཀའ་བསྩལ་པ། གྲུ་གསུམ་རྒྱ་ཆེན་རང་བཞིན་ཅན་ཅེས་པ་སྟེ།
དེ་ལ་ཟླ་བའི་དཀྱིལ་འཁོར་གྱིས་ནི་སེམས་རང་བཞིན་གྱིས་འོད་གསལ་བར་མཚོན་ལ། གྲུ་གསུམ་གྱིས་ནི་སེམས་སྐྱེ་འགག་གནས་གསུམ་གྱིས་སྟོང་པས་རྣམ་པར་ཐར་པའི་སྒོ་གསུམ་མཚོན་ནོ། ། གཉིས་པ་ནི། བཟླས་པས་ནི་ཅེས་པ་གཞིར་བཞག ། གང་ན་འདོད་པའི་སྔགས་སོ། ། ཇི་ལྟར་ན། ཨཱོྃ་ཙིཏྟ་པྲ་ཏི་བཻ་དྷྃ་ཀ་རོ་མི་ཅེས་པས་སེམས་སོ་སོར་རྟོག་པར་བགྱིའོ་ཅེས་པའི་དོན་ཏོ། ། གསུམ་པ་ནི། ཨ་སོགས་གཟུགས་ཀྱིས་འཇུག་པར་འགྱུར་ཅེས་པ་རྒྱུ་ཨཱ་ལི་བཅུ་དྲུག་ཕྲག་གཉིས་ཡོངས་སུ་གྱུར་པ་ལས་སོ། ། དེ་ཉིད་གང་ཞེ་ན།
ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཱཻ། ཨོ་ཨཱཽ། ཨཱྃ་ཨཿ དེའི་རྒྱུ་མཚན། སངས་རྒྱས་ཀུན་གྱི་ཡོན་ཏན་འདིར་ཅེས་པ་མཚན་བཟང་པོ་སུམ་ཅུ་རྩ་གཉིས་མཚོན་པའི་དོན་ཏེ།
ཡེ་ཤེས་དེ་ཉིད་གཞན་སྣང་དུ། ། མཚན་གྱི་རྣམ་པར་སྣང་བས་སོ། ། ཡང་ན་ཡེ་ཤེས་དེ་ཉིད་ལ་ཀུན་ཏུ་རྟོག་པ་བཅུ་དྲུག་གིས་སྟོང་པའི་ཡོན་ཏན་ཡོད་པས་ཨཱ་ལི་བཅུ་དྲུག་གོ ། བཞི་པ་མཚན་མ་གང་གིས་མཚན་པ་ནི། སངས་རྒྱས་ཀུན་གྱི་ཡོན་ཏན་གནས། ། འདི་ནི་ཨ་སོགས་གཟུགས་ཀྱིས་ནི། ། སངས་རྒྱས་ཡོན་ཏན་འཇུག་པར་འགྱུར། ། ཤེལ་དང་ཟླ་བ་ལྟ་བུར་ནི། ། དེ་ཡི་སྟེང་དུ་འཇུག་པར་འགྱུར། ། ཅེས་པ་ཟླ་བ་ཟུར་གསུམ་དེ་ཉིད་ལ་ཨཱ་ལི་ཕྲག་གཉིས་ཤེལ་ཕྲེང་ལྟ་བུས་མཚན་པའོ། །
གསུམ་པ་རྣམ་པ་དེ་ལྟར་བསྒོམ་པའི་རྒྱུ་མཚན་ནི། རང་གི་ངོ་བོ་མེ་ལོང་ལྟ་བུའི་ཡེ་ཤེས་མཚོན་ཏེ། སེམས་ཀྱི་རང་བཞིན་འོད་གསལ་བ་དེ་ཉིད་སྒྲིབ་པ་གཉིས་ཀྱི་ཚོགས་དང་བྲལ་བས་ཚོགས་ཀྱི་དཀྱིལ་འཁོར་ཆེས་དག་པ། ། ནམ་མཁའ་ལྟ་བུར་དྲི་མ་མེད། ། ཡིད་གཉིས་ཀུན་ལས་རྣམ་པར་གྲོལ། ། མཆོག་ཏུ་རྣམ་པར་རྟོག་པ་འཇོམས། ། ཉོན་མོངས་དྲི་མ་ཐམས་ཅད་དག ། དང་པོ་ཟླ་བ་ལྟར་བལྟས་ནས་ཅེས་པས་མངོན་བྱང་དང་པོ་མེ་ལོང་ལྟ་བུའི་ཡེ་ཤེས་དེ་ཉིད། ཡིད་གཉིས་དང་། རྣམ་པར་རྟོག་པ་དང་།
ཉོན་མོངས་པའི་དྲི་མ་དག་པས་ཟླ་བ་དང་ཆོས་མཐུན་པས་འདི་ལྟར་བསྒོམ་མོ། ། གཉིས་པ་བྱང་ཆུབ་ཀྱི་སེམས་གསལ་བ་མཉམ་པ་ཉིད་ལ་བྱང་ཆུབ་པ་ལ་གསུམ། བྱང་ཆུབ་ཀྱི་སེམས་བསྐྱེད་པའི་ཚུལ། དེ་རྣམ་པ་ཇི་ལྟར་བསྒོམ་པ། རྣམ་པ་དེ་ལྟར་བསྒོམ་པའི་རྒྱུ་མཚན། དང་པོ་ནི། སེམས་ནི་རང་བཞིན་འོད་གསལ་བ་དེའི་དགའ་བ་བྱེད་པའི་རྒྱུ་བྱང་ཆུབ་ཀྱི་སེམས་བསྐྱེད་པའོ། ། གཉིས་པ་ལ་རྣམ་པ་ཟླ་བར་བསྒོམ་པ། དེ་སྔགས་ཀྱིས་བྱིན་གྱིས་བརླབ་པ། རྒྱུ་གང་ལས་བསྐྱེད་པ།
མཚན་མ་གང་གིས་མཚན་པ་དང་བཞི། དང་པོ་ནི། ཟླ་བའི་དཀྱིལ་འཁོར་དབུས་སུ་ནི། ། བྱང་ཆུབ་ཟླ་བ་གཉིས་པ་ཅན། ། སླར་ཡང་གྲུ་གསུམ་པ་བསྒོམ་མོ། ། གཉིས་པ་ནི། བྱང་ཆུབ་སེམས་ནི་བསྐྱེད་པར་བགྱི་ཅེས་པ་གཞིར་བཞག གང་གིས་ན་རང་གི་སེམས་ལ་སོ་སོར་བརྟགས་པའི་སྔགས་པས་སོ། ། རྒྱུ་གང་གིས་ན་འདི་ནི་སྔགས་ཀྱི་ནིའ། ོ །
ཨོྃ་བྷོ་དྷི་ཙིཏྟ་ཨུད་པ་ཏ་ཡཱ་མི་ཅེས་པ་བྱང་ཆུབ་ཀྱི་སེམས་བསྐྱེད་པར་བགྱིའོ་ཅེས་པའི་དོན་ཏོ། ། གང་གི་ཚེ་ན་སེམས་སོ་སོར་རྟོགས་པར་བྱས་པའི་རྗེས་སུ་སེམས་བསྐྱེད་པ་རིམ་པར་བྱུང་བས་དེའི་རྗེས་ལའོ། ། གསུམ་པ་ནི། འདིར་ཡང་སྐར་མའི་རྣམ་པས་ནི། ། སངས་རྒྱས་ཡོན་ཏན་ཀ་སོགས་ཀྱི། ། གཟུགས་ཀྱི་གཟུགས་བརྙན་ལྟ་བུ་ཡི། ། རྣལ་འབྱོར་གྱིས་ནི་འཇུག་པར་འགྱུར། ། ཅེས་པས་ཀཱ་ལི་ཕྲག་གཉིས་སྐར་མའི་རྣམ་པ་ལྟ་བུ་ཡོངས་སུ་གྱུར་པ་ལས་སོ། ། དེ་གང་ཞེ་ན། ཀ་ཁ་ག་གྷ་ང་།
ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ་ཅེས་པ་ཡི་གེ་སོ་བཞིའི་སྟེང་དུ། མན་ངག་གིས་ཡ་ར་ལ་བ་ཌ་དྷ་དྲུག་བསྣན་པས་བཞི་བཅུ་ཕྲག་གཉིས། དེའི་རྒྱུ་མཚན་སངས་རྒྱས་ཡོན་ཏན་དཔེ་བྱད་བཟང་པོ་བརྒྱད་ཅུས་མཚོན་པས་སོ། ། བཞི་པ་ནི། ཟླ་བ་གཉིས་པ་ལ་ཀཱ་ལི་ཕྲག་གཉིས་སྐར་མའི་རྣམ་པ་ལྟ་བུས་མཚན་པའོ། །
གསུམ་པ་རྣམ་པ་དེ་ལྟར་བསྒོམ་པའི་རྒྱུ་མཚན་ནི། རང་གི་ངོ་བོ་མཉམ་པ་ཉིད་ཀྱི་ཡེ་ཤེས་མཚོན་ཏེ། ཡེ་ཤེས་དེ་ཉིད་ཆོས་གསུམ་ལྡན་ཏེ། ཡུལ་སེམས་ཅན་མཉམ་པར་རྗེས་སུ་འཛིན་པ་པོ། གཉེན་པོ་དགེ་བའི་ཆོས་ཀྱིས་ཡང་དག་གང་། སྤང་བྱ་ཉོན་མོངས་པ་ཐམས་ཅད་ངེས་པར་གནོན་ཅེས་པའོ། ། མདོར་ན་ཨཱ་ལི་ཀཱ་ལི་མཉམ་སྦྱོར་བ་ཅེས་པ་ལ་འཕྲོས་ནས་སེམས་སོ་སོར་རྟོག་པ་ལས་བྱང་ཆུབ་པ་མངོན་བྱང་དང་པོ་དང་། བྱང་ཆུབ་ཏུ་སེམས་བསྐྱེད་པ་ལས་བྱང་ཆུབ་པ་མངོན་བྱང་གཉིས་པ་སྟེ། དེ་མཚོན་པའི་བརྡར་ཟླ་བ་གྲུ་གསུམ་གཉིས་བསྒོམ་པ་འདིའི་དཀྱིལ་འཁོར་ཆོ་ག་ཀུན། སྤྱིར་རྒྱུད་ནི་གཞན་དུ་མ་གསུངས་ཤིང་།
ཁྱད་པར་དེ་ཉིད་འདུས་པ་དང་། རྡོ་རྗེ་མཁའ་འགྲོར་གསལ་བར་མ་གསུངས་སོ། ། གསུམ་པ་རྡོ་རྗེའི་རང་བཞིན་སོ་སོར་རྟོག་པའི་ཡེ་ཤེས་ལས་བྱང་ཆུབ་པ་ལ་རྣམ་པ་ཇི་ལྟར་བསྒོམ་པའི་ཚུལ། དེ་ལྟར་བསྒོམ་པའི་རྒྱུ་མཚན་གཉིས། དང་པོ་ནི། བསྒོམ་པར་བྱ་ཅེས་པ་གཞིར་བཞག གང་ན་བདག་ཉིད་དོ། ། ཚུལ་ཇི་ལྟར་ན་རྡོ་རྗེའི་གཟུགས་བརྙན་དུའོ། ། དེ་ཇི་ལྟ་བུ་ཞེ་ན་ཧཱུྃ་ལས་རྡོ་རྗེ་རྩེ་ལྔ་པ་འོད་ཟེར་དཀར་པོ་བཅས་པ་ཉིད་དོ། ། གང་དུ་ན་དེ་ལ་དབུས་སུ་ཅེས་པ་ཟླ་བ་གཉིས་པའི་སྟེང་དུའོ། །
དགོས་པ་ཅིའི་དོན་དུ་ན་ཀུན་ཏུ་བཟང་པོའི་ཅེས་པ་མངོན་བྱང་དང་པོའི་དོན་ཡིན་ལ། སེམས་སྐྱེད་པ་ཅེས་པ་མངོན་བྱང་གཉིས་པའི་དོན་ཡིན་ཞིང་དེ་བརྟན་པར་བྱེད་པའི་རྒྱུའི་ཕྱིར་དུ་ནའོ། ། ཐབས་གང་གིས་ན་འདིའི་སྔགས་ཀྱིས་སོ། ། སྔགས་ནི། ཨོཾ་ཏིཥྛ་བཛྲ་ཅེས་པ་རྡོ་རྗེ་རྣོ་ཞིང་ཅེས་པའོ། ། གཉིས་པ་དེ་ལྟར་བསྒོམ་པའི་རྒྱུ་མཚན་ནི། ངོ་བོ་སོ་སོར་རྟོག་པའི་ཡེ་ཤེས་མཚོན་ཏེ་དེ་ཉིད་ཀྱང་། ཡུལ། བྱང་ཆུབ་སྤྱོད་པ་བླ་ན་མེད། ཡུལ་ཅན།
དེ་ཡི་ས་ནི་རྟོགས་པ་འདི། ངོ་བོ། ཡེ་ཤེས་དག་པ་ཟག་མེད་པ་ཅེས་པ་ཆོས་གསུམ་ལྡན་ནོ། ། དེ་མཚོན་པའི་བརྡར། ཟླ་བའི་དཀྱིལ་འཁོར་དབུས་སུ་ནི། ། རྡོ་རྗེ་ངེས་པར་བརྟག་པར་བྱ། ། དེས་རྡོ་རྗེ་ལས་བྱང་ཆུབ་པ་མངོན་བྱང་གསུམ་པའོ། ། བཞི་པ་སྤྲོ་བ་དང་བསྡུ་བ་བྱ་བ་ནན་ཏན་གྱི་ཡེ་ཤེས་ལས་བྱང་ཆུབ་པ་ལ་རྣམ་པ་ཇི་ལྟར་བསྒོམ་པའི་ཚུལ། དེ་ལྟར་བསྒོམ་པའི་རྒྱུ་མཚན་གཉིས། དང་པོ་ནི།
བསྒོམ་པར་བྱ་ཅེས་པ་གཞིར་བཞག་ན། གང་གིས་ན་བསྐྱེད་པའི་རྣལ་འབྱོར་ལ་གནས་པའི་སྔགས་པས་སོ། ། གང་ན་རྡོ་རྗེ་ལུས་ཀྱི་བདག་ཉིད་དུ་སྤྲོ་བ་དང་ནི་བསྡུ་བའི་རྣལ་འབྱོར་བྱའོ། ། ཚུལ་ཇི་ལྟར་ན། ནམ་མཁའི་ཁམས་ནི་ཐམས་ཅད་ཀྱིས། ཚད་དུ་ཡང་དག་གང་བར་ནི། རང་འདྲའི་རྡོ་རྗེ་ཕྲ་མོ་དཔག་ཏུ་མེད་པ་སྤྲོས་ཏེ། སེམས་ཅན་ལ་ཁྱབ་པར་བྱས་ཏེ་སླར་ཚུར་བསྡུས་ནས་རྡོ་རྗེ་ལ་ཐིམ་པའོ། ། ཐབས་གང་གིས་ན་འདི་ནི་སྔགས་ཀྱི་རྣལ་འབྱོར་གྱིས་སོ། ། སྔགས་ནི།
ཨོྃ་བཛྲ་ཨཱཏྨ་ཀོ྅ཧཾ། ཅེས་པ་རྡོ་རྗེའི་རང་བཞིན་ངའམ་བདག་ཉིད་ཅེས་པའོ། ། གཉིས་པ་ནི། རང་གི་ངོ་བོ་བྱ་བ་ནན་ཏན་གྱི་ཡེ་ཤེས་མཚོན་ཏེ། དེའི་མཚན་ཉིད་ནི། སངས་རྒྱས་ཀུན་གྱིས་ཕྲིན་ལས་དབྱེར་མེད་པ་སྟེ། དེའི་རྟེན་དུ་གྱུར་པའི་སྐུ་གང་ནི་ཆོས་ཀྱི་སྐུ་སྟེ། ཤིན་ཏུ་རྣམ་པར་དག་པའི་དེ་བཞིན་ཉིད་མཚན་མའི་རྣམ་པར་སྣང་བ་མེད་ཅིང་། རང་གི་ངོ་བོ་གནས་པ་མེད་པ་རྒྱུ་ལས་མ་སྐྱེས། རྐྱེན་གྱིས་མ་བཅོས།
མཚན་མ་དང་རྣམ་པར་རྟོག་པས་དག་པ་ཉིད་དངོས་པོ་མེད་པ། སྐུར་འདེབས་ཀྱི་མཐའ་ལ་སོགས་པས་སྒྲོ་འདོགས་པའི་མཐའ་སྤངས། དེ་བཞིན་གཅད་མེད་དབྱེར་མེད་བཟུང་དུ་མེད། ། མདོར་ན་ཆོས་ཀྱི་སྐུ་ནི་གཟུགས་མེད་པ། ། ཅེས་པ་རྣམ་པ་དང་བྲལ་བ་རྡོ་རྗེའི་བདག་ཉིད་ཡང་དག་འགྱུར་ཅེས་པ་དབྱིངས་མི་ཕྱེད་པ། རྡོ་རྗེའི་སྐུ་ནི་གོང་ན་མེད་ཅེས་པ་ཡེ་ཤེས་མཐར་ཐུག་པའི་དོན་ཏོ། ། མདོར་ན་སྐུ་གཉིས་དབྱེར་མེད་པས་སེམས་ཅན་གྱི་དོན་བྱེད་པར་བསྟན། ལྔ་པ་སྐུ་ཡོངས་སུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་ལས་བྱང་ཆུབ་པ་ལ་མཉན་པར་གདམས་པ་དང་། དོན་དངོས་གཉིས། དང་པོ་ནི།
ཉོན་ཅིག་ཅེས་པ་གཞིར་བཞག གང་ལ་ན་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ལའོ། ། རྒྱུ་མཚན་ཆོས་དབྱིངས་ཡེ་ཤེས་དེ་དེ་བཞིན་གཤེགས་པ་ཁོ་ནའི་སྤྱོད་ཡུལ་ཡིན་པས་སོ། ། གང་ན་རྡོ་རྗེས་མཚན་པའི་སྐུ་ཡོངས་སུ་རྫོགས་པའི་རྣམ་པ་བསྒོམ་པར་བྱ་བའོ། ། ཚུལ་ཇི་ལྟར་ན་སྔོན་བྱུང་འོག་མིན་གྱི་གནས་སུ་སངས་རྒྱས་པའི་ཚུལ་དེ་ལྟར་རོ། ། ཡང་ཅེས་པ་སྔོན་བྱུང་དུ་མ་ཟད་རྗེས་འཇུག་གིས་ཀྱང་བསྒོམ་ཅེས་པའི་དོན་ཏོ། ། གཉིས་པ་དོན་དངོས་ལ་རྣམ་པ་ཇི་ལྟར་བསྒོམ་པའི་ཚུལ། དེ་ལྟར་བསྒོམ་པའི་རྒྱུ་མཚན་གཉིས། དང་པོ་ནི། བསྒོམ་པར་བྱ་ཅེས་པ་གཞིར་བཞག
གང་ན་སངས་རྒྱས་རྣམས་ཀྱི་གཟུགས་བརྙན་ནོ། ། དེ་རྣམ་པ་ཇི་ལྟ་བུ་ཞེ་ན་རྡོ་རྗེ་སེམས་དཔའ་ནི་རྣམ་པ་ཀུན་གྱི་མཆོག་ལྡན་པ་སྟེ་མཚན་དཔེས་སྤྲས་པའོ། ། ཡང་ནི་ཅེས་པ་སྤྲོ་བསྡུ་ལས་བསྐྱེད་པར་མ་ཟད་སྐུ་ཡོངས་རྫོགས་ལས་བསྐྱེད་ཅེས་པའི་དོན་ཏོ། ། ཐབས་གང་གིས་ན་འདིའི་སྔགས་ཀྱིས་སོ། ། སྔགས་ནི། ཨོཾ་ཡ་ཐ་སརྦ་ཏ་ཐཱ་ག་ཏཱ་སྟ་ཐཱ་ཧཾ་ཅེས་པ་ཇི་ལྟའི་དེ་བཞིན་གཤེགས་པ་ཐམས་ཅད་བདག་ཀྱང་དེ་ལྟའི་ཅེས་པ་སྟེ། ཇི་ལྟར་དེ་བཞིན་གཤེགས་པའི་གཟུགས་སྐུ་ཕུན་སུམ་ཚོགས་པ་དང་ལྡན་པ་དེ་ལྟར། བདག་ཀྱང་དེ་དང་དབྱེར་མེད་པར་བསྒོམ་ཅེས་པའི་དོན་ཏོ། ། གཉིས་པ་ནི། སྐུ་དང་གསང་བ་དེ་བཞིན་སྤྱོད། །
སྤྱོད་ཡུལ་དེ་ཉིད་རྟོགས་པ་ནི། ། མངོན་པར་བྱང་ཆུབ་རྣམ་པ་ལྔ། ། དབྱེར་མེད་པ་ནི། སངས་རྒྱས་ཀུན་གྱི་བདག་ཉིད་དགེ་ཅེས་པ་ཟག་པ་མེད་པའི་ཡོན་ཏན་ཐམས་ཅད་ཡོངས་སུ་རྫོགས་པས་སྐུ་ཡོངས་རྫོགས་ལས་བྱང་ཆུབ་པའི་དོན་ཏོ། ། ཡང་ན། གཉིས་པ་དེ་ཉིད་ཀྱི་དོན་བསྡུ་བ་ནི། དེ་ལ་སྐུ་ནི་སེམས་སོ་སོར་རྟོགས་པ་ལས་བྱང་ཆུབ་པ་མེ་ལོང་ལྟ་བུའི་ཡེ་ཤེས་ཏེ། ཡོན་ཏན་ཐམས་ཅད་ཀྱི་རྟེན་བྱེད་པས་སྐུའོ། ། གསང་བ་ནི་བྱང་ཆུབ་ཀྱི་སེམས་ལས་བྱང་ཆུབ་པ་མཉམ་ཉིད་ཡེ་ཤེས་ཏེ། གསང་བའི་དོན་མཉམ་པ་ཉིད་ཡིན་པས་གསང་བའོ། །
དེ་བཞིན་སྤྱོད་པ་ནི་སྤྲོ་བསྡུ་ལས་བྱང་ཆུབ་པ་བྱ་བ་ནན་ཏན་གྱི་ཡེ་ཤེས་བརྩོན་འགྲུས་ཀྱིས་སེམས་ཅན་གྱི་དོན་ལ་སྤྱོད་པས་སོ། ། སྤྱོད་ཡུལ་ནི་སྐུ་རྫོགས་པ་ལས་བྱང་ཆུབ་པ་ཆོས་ཀྱི་དབྱིངས་ཀྱི་ཡེ་ཤེས་ཏེ་སངས་རྒྱས་ཉག་གཅིག་གི་སྤྱོད་ཡུལ་ཡིན་པས་སམ། ས་བཅུའི་བྱང་ཆུབ་སེམས་དཔའ་རྣམས་ཀྱི་ཆོས་ཀྱི་སྤྱོད་ཡུལ་ཡིན་པས་སོ། ། དེ་ཉིད་རྟོགས་པ་ནི་རྡོ་རྗེ་ལས་བྱང་ཆུབ་པ་སོ་སོར་རྟོགས་པའི་ཡེ་ཤེས་ཏེ། འཁོར་འདས་ཀྱི་ཆོས་ཐམས་ཅད་སོ་སོར་རྟོགས་པའི་ཕྱིར་རོ། ། དེ་ལྟར་མངོན་པར་བྱང་ཆུབ་པ་ལྔ་ནི། སངས་རྒྱས་ཀུན་གྱི་བདག་ཉིད་དགེ་སྟེ། འདས་པ་དང་། མ་འོངས་པ་དང་། ད་ལྟར་བྱུང་བའི་སངས་རྒྱས་ཐམས་ཅད་ཚུལ་འདིས་སངས་རྒྱས་ལ་བདག་ཀྱང་ད་ལྟ་ནས་འདི་བསྒོམས་པས་འཚང་རྒྱ་བས་གསང་སྔགས་འབྲས་བུ་ལམ་དུ་བྱེད་ཅེས་བྱ་བ་ལ་སོགས་པའི་དོན་ཏོ། །
དེ་ལྟར་ཏིང་ངེ་འཛིན་དང་པོས་ངོ་བོ་ཉིད་ཀྱི་སྐུ་ལམ་དུ་བྱེད། གཉིས་པ་དཀྱིལ་འཁོར་རྒྱལ་མཆོག་གི་ཏིང་ངེ་འཛིན་ལ་སྔོན་དུ་མཁའ་གསང་བྱིན་གྱིས་བརླབ་པ། དངོས་གཞི་དཀྱིལ་འཁོར་སྤྲོ་བ། ཕྱོགས་གང་དུ་དགོད་ཅིང་གསལ་གདབ་པ། ཡན་ལག་བཞི་རྫོགས་སུ་བྱ་བ་དང་བཞི། དང་པོ་ལ། ཞུས་པ་དང་ལན་གཉིས། དང་པོ་ནི། མངོན་པར་བྱང་ཆུབ་པ་ལྔ་ལས་རྡོ་རྗེ་སེམས་དཔའ་བསྐྱེད་པའི་རྗེས། དེ་ནས་ཡང་དེ་བཞིན་གཤེགས་པ་ཐམས་ཅད་བསྐྱེད་པའི་ཕྱིར།
བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེ་སྙིང་པོ་ལ་སོགས་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་གསང་བའི་རྡོ་རྗེ་དང་པདྨའི་རིགས་ཀྱི་མིང་ཅི་ལགས། གཉིས་པ་ནི། བཅོམ་ལྡན་འདས་ཀྱིས་བཀའ་བསྩལ་པ། རྡོ་རྗེ་དེ་བཞིན་གཤེགས་པ་ཀུན་ལ་གནས། ། པདྨའི་རིགས་ཀྱི་ལྷ་མོ་ཆེན་མོ་ལྡན། ། དེ་ཡི་རྡོ་རྗེ་པདྨའི་སྟེང་དུ་གནས། ། དེ་ལས་དེ་བཞིན་གཤེགས་པ་ཐམས་ཅད་བཏོན། ། ཅེས་པའི་དོན་རྡོ་རྗེ་དང་པདྨ་བྱིན་གྱིས་བརླབ་པ་བྱ་སྟེ། སྙོམས་པར་ཞུགས་པ་ལས་དེ་བཞིན་གཤེགས་པ་ཐམས་ཅད་སྤྱན་དྲངས་ཏེ།
ཞལ་ནས་ཞུགས་ཏེ་ཐུགས་ཀར་འོད་དུ་ཞུ་སྟེ། བྱང་ཆུབ་ཀྱི་སེམས་ཀྱི་ཐིག་ལེ་ཡུམ་གྱི་བྷ་གར་ཕབ་ལ། དེ་རྣམས་སོ་སོའི་ས་བོན་དུ་གྱུར། ཐོག་མར་རྩ་བའི་ས་བོན་ཧཱུྃ་གི་སྔགས་འདིས་སྤྲོས། ཚུར་འདུས་དམ་ཚིག་སེམས་དཔའ་རང་གི་སྙིང་གར་ཟླ་བའི་དཀྱིལ་འཁོར་དུ་སྔགས་འདི་བཀོད་དེ་གྱུར་པ་ལས་རྡོ་རྗེ་རྩེ་ལྔ་པ་བསྒོམ་པར་བྱའོ། ། ཡང་སངས་རྒྱས་ཐམས་ཅད་སྤྲོ་བ་དང་བསྡུ་བ་བྱ་ཞིང་། རྡོ་རྗེ་དེ་ཉིད་ཡོངས་སུ་གྱུར་པ་ལས་རྡོ་རྗེ་སེམས་དཔའ་རྣམ་པ་ཀུན་གྱི་མཆོག་དང་ལྡན་པའི་ཡེ་ཤེས་སེམས་དཔའ་གོང་གི་མངོན་བྱང་ལྔའི་ཆོ་གའམ། རྡོ་རྗེ་ཆོ་ག་ཡན་ལག་གསུམ་གྱིས་བསྐྱེད་ནས་གསལ་གདབ་པ་ནི་ཟླ་བའི་ཁ་དོག་གི་འོད་ལྟ་བུ་སྟེ། ཟླ་བའི་དཀྱིལ་འཁོར་གྱི་སྟེང་དུ་བཞུགས་ཤིང་རྒྱན་ཐམས་ཅད་ཀྱིས་བརྒྱན་པ། དཔའ་བོ་ཤེས་རབ་དང་དགའ་བ་གཅིག་པུས་མཛེས་པ།
དང་པོ་གཉིས། རྡོ་རྗེ་དང་། དྲིལ་བུ་དང་། བར་པ་གཉིས། རལ་གྲི་དང་། ལྕགས་ཀྱུ་ཉིད་དང་། ཐ་མ་གཉིས། ཐོད་པ་དང་། ཞགས་པ་འཛིན་པ་ཉིད་དོ། ། གཡས་པ་ནི་ཁ་དོག་ནག་པོའོ། །
གཡོན་པ་ནི་པདྨ་ར་གའི་འོད་དོ། ། ཞལ་གསུམ་པ་དང་། ཕྱག་དྲུག་པ་ཉིད་དང་། སྤྱན་གསུམ་པ་དང་། བཟང་པོའི་གཟུགས་ཅན་ཏེ། རང་གི་རིག་མའི་པདྨ་ལ་བཞུགས་པ་དེའི་ཡང་ཐུགས་ཀར་ཧཱུྃ་ཡོངས་སུ་གྱུར་པ་ལས། ཏིང་ངེ་འཛིན་སེམས་དཔའ་རྡོ་རྗེ་རྩེ་ལྔ་པ་བསྒོམ་པར་བྱའོ། ། གཉིས་པ་དངོས་གཞི་དཀྱིལ་འཁོར་སྤྲོ་བ་ལ། བདག་བསྐྱེད་གཙོ་བོར་གྱུར་པ་དང་། མདུན་བསྐྱེད་གཙོ་བོར་གྱུར་པ་གཉིས་ལས།
འདིར་དང་པོ། དེ་ལ་གཙོ་བོ་སེམས་དཔའ་སུམ་རྩེགས་སུ་བསྐྱེད་པ་དང་། འཁོར་སྤྲོ་བ་གཉིས་ལས་འདིར་དང་པོ། དེ་ནས་འཁོར་བསྐྱེད་པ་ནི། རྣམ་པ་ཐམས་ཅད་ཀྱི་མཆོག་དང་ལྡན་པར་དཀྱིལ་འཁོར་པའང་རབ་ཏུ་བརྟག་པར་བྱའོ། ། ཅེས་གསུངས་པ་ལ་རིགས་བཞིའི་ས་བོན་ནི། བྷྲུྃ་ཨྃ་ཧྲི་ཁྃ་བརྟག་པ་བདུན་པའི་གསུམ་པ་ནས་མན་ངག་གིས་ཁ་བསྐང་། ཡུམ་བཞིའི་ས་བོན་བརྟག་པ་གཉིས་པའི་བཞི་པ་ནས། བྷྲུྃ་ལས་སྤྱན་གྱི་དབྱིབས་སུ་ནི་ཅེས་སོགས་བཞི་གཞུང་གི་དངོས་བསྟན། དྲག་མོ་ལ་སོགས་པའི་ས་བོན།
ཨྃ་ཨྃ་ཨིཾ་ཨིཾ་ཨཱུྃ་ཨཱུྃ་ཨྃ་ཨཱ། གླིང་བུ་མ་ལ་སོགས་པ་བཞི། ཨོཾ་ཨཱོཾ་ཨེཾ་ཨཱཻཾ། མེ་ཏོག་མ་ལ་སོགས་པ་བཞི། རྀཾ་རཱྀཾ་ལྀཾ་ལཱྀཾ། བྱམས་པ་ལ་སོགས་པ་བརྒྱད། མཻཾ། ཐིཾིཾལྷཱ། ཧཱུྃ། ལྃ།
ཧྲིཿ མ། ྃ ཁྃ། ཧཱུྃ། སྒོ་བ་བཞི། ཛཿཧཱུྃ་བྃ་ཧོཿ གསུམ་པ་ཕྱོགས་གང་དུ་དགོད་ཅིང་གསལ་གདབ་པ་ནི། ཤར་དུ་ནི་རྣམ་པར་སྣང་མཛད། ལྷོར་ནི་རིན་ཆེན་འབྱུང་གནས་སོ། ། ནུབ་ཏུ་ནི་འོད་དཔག་ཏུ་མེད་པའོ། །
བྱང་དུ་ནི་གདོན་མི་ཟ་བར་གྲུབ་པའོ། ། དབང་ལྡན་དུ་ནི་སྤྱན་མའོ། ། མེར་ནི་མ་མ་ཀིའོ། ། བདེན་བྲལ་དུ་ནི་གོས་དཀར་མོའོ། ། རླུང་དུ་ནི་སྒྲོལ་མའོ། ། དེ་དག་གི་སྐུ་མདོག་ཕྱག་མཚན་ནི། གོང་དུ་བརྟག་པ་གཉིས་པའི་བཞི་པར། ཞལ་གཅིག་པ་ལ་ཕྱག་བཞི་པ། ། ཞི་བའི་འཁོར་ལོ་དྲིལ་བུ་འཛིན། ། ཅེས་པ་ནས།
ཁ་དོག་ལྗང་ཁུ་སྤྱན་གསུམ་མ། ། རྒྱན་རྣམས་ཀུན་གྱིས་རྣམ་པར་བརྒྱན། ། ཅེས་པས་བསྟན། དེ་ནས་ཕྱི་རོལ་གྱི་འཕར་མ་ལ་དྲག་ཤུལ་མ་ནི་ཁ་དོག་དཀར་མོའོ། ། ཅེས་པ་ནས་རླུང་དུ་སའི་རྡོ་རྗེ་མ་ནི་ལྗང་སྐྱ་མ་ལྟ་བུའོ། ། ཅེས་པའི་དོན་བརྟག་པ་གཉིས་པའི་རབ་བྱེད་གསུམ་པར་རྡོ་རྗེ་དྲག་མོ་དེ་བཞིན་གཅིག་ཅེས་པ་ནས་དེ་བཞིན་བརྒྱད་པ་རྡོ་རྗེ་ས་ཅེས་པའི་བར་དང་། དེ་དག་གི་སྐུ་མདོག་དང་ཕྱག་མཚན་གསལ་གདབ་པ་ནི། འདབ་མར་ལྷ་མོ་བྲི་བར་བྱ། ། སྣ་ཚོགས་གཟུགས་མ་ཡིད་འོང་མ། ། ཞལ་གཅིག་མ་ལ་ཕྱག་བཞི་མ། །
ཅེས་པ་ནས། ། ཐོད་པ་སྐྱེས་པའི་ལྤགས་པ་ཡིས། ། བཀབ་པ་རྫས་ཀྱིས་བཀང་བ་ནི། ། ཅེས་པའི་བར་ཁ་བསྐང་། དེ་ནས་ཕྱི་རོལ་གྱི་འཕར་མ་ལ་དབང་ལྡན་དུ་ནི་གླིང་བུ་མའོ། ། མེ་རུ་ནི་པི་ཝང་མའོ། ། བདེན་བྲལ་དུ་ནི་མུ་ཀུན་དའོ། ། རླུང་དུ་ནི་རྫ་རྔ་མའོ། ། གླིང་བུ་མ་ལ་སོགས་པ་ནི་ཕྱག་གཉིས་མ་ལ་ཞལ་གཅིག་མའོ། ། མེའི་ཕྱོགས་ནས་བརྩམས་ནས་མེ་ཏོག་ལ་སོགས་པའི་མཚན་མ་འཛིན་པའི་རྣལ་འབྱོར་མ་དེ་བཞག་པར་བྱ་སྟེ།
ཕྱག་གཉིས་མར་གསུངས་སོ། ། ཅེས་དང་། ཕྱི་རོལ་གྱི་སྣམ་བུ་ལ་མེ་ཏོག་མ་ལ་སོགས་པའི་མཚན་མ་འཛིན་པའི་རྣལ་འབྱོར་མ་དེ་བཞག་པར་བྱ་སྟེ། དེ་བཞིན་དུ་ཕྱག་གཉིས་མའོ། ། ཅེས་དང་། ཤར་ལ་སོགས་པའི་སྒོ་རྣམས་སུ་ནི་རྣལ་འབྱོར་མ་ལྕགས་ཀྱུ་མ་དང་། ཞགས་པ་མ་དང་། ལྕགས་སྒྲོག་མ་དང་། དྲིལ་བུའི་ལག་པ་མ་སྟེ། སྒོ་སྐྱོང་མ་དང་ཡང་དག་པར་ལྡན་མའོ། །
ཛཿཧཱུྃ་བྃ་ཧོཿཞེས་པ་འདི་རྣམས་ཀྱི་སྙིང་པོ་བསྟན་པ་སྟེ། ཐེ་ཚོམ་མི་ཟའོ། ། དེ་ལྟར་གཞུང་གི་དངོས་བསྟན་ལྷ་ཉི་ཤུ་རྩ་དགུའི་སྟེང་དུ་བྱང་ཆུབ་སེམས་དཔའ་བརྒྱད་བསྣན་པས་གོང་མ་རྣམས་ལྷ་སུམ་ཅུ་སོ་བདུན་དུ་བཞེད། བྱང་སེམས་བརྒྱད་ནི་འཕར་མ་གསུམ་པའི་ཕྱོགས་རེར་གཉིས་གཉིས་སྟེ། ཤར་གཉིས་འཁོར་ལོ། ལྷོར་རིན་པོ་ཆེ། ནུབ་ཏུ་པདྨ། བྱང་དུ་རལ་གྲིའམ་སྣ་ཚོགས་རྡོ་རྗེ། གཡོན་དེས་མཚན་པའི་དྲིལ་བུ་འཛིན་པའི་ཕྱག་གཉིས་པ། ཁྱད་པར་བྱམས་པ་ལ་ཀླུ་ཤིང་གི་མེ་ཏོག་འཁོར་ལོས་མཚན་པ།
ཕྱག་ན་རྡོ་རྗེ་ལ་རྡོ་རྗེ་རིན་པོ་ཆེས་མཚན་པ། འཇམ་དབྱངས་ལ་པདྨ་པོ་ཏིས་མཚན་པ་བླ་མའི་མན་ངག་གོ ། དེ་སྐད་དུ་རྒྱུད་ཕྱི་མ་ལས་དཀྱིལ་འཁོར་བྲི་བའི་སྐབས་ནས་འཁོར་ལོའི་ལྟེ་བ་སྣ་ཚོགས་འབར་ཞེས་བྱ་བ་ནི། སྣ་ཚོགས་པདྨར་བཞུགས་པའི་རྣམ་པར་སྣང་མཛད་ཆེན་པོ་བཞུགས་པར་བྱའོ། ། ཤར་ལ་སོགས་པའི་རེ་མིག་རྣམས་སུ་ནི་བརྟག་པ་ལ་སོགས་པ་སྟེ་ཕྱོགས་སུའོ། ། འཁོར་ལོའི་ཤར་ལ་སོགས་པའི་མཚམས་རྣམས་སུ་སྤྱན་མ་ལ་སོགས་པའོ། ། འཕར་མ་གཉིས་པའི་ཤར་ལ་སོགས་པའི་ཕྱོགས་སུ་དྲག་མོ་ལ་སོགས་པའི་རྡོ་རྗེ་ལྷ་མོ་རྣམས་སོ། ། འཕར་མ་གསུམ་པའི་ཤར་ལ་སོགས་པའི་སྣམ་བུ་ལ་བྱང་ཆུབ་སེམས་དཔའ་བྱམས་པ་ལ་སོགས་པ་བྲི་བར་བྱའོ། ། ཤར་གྱི་སྒོར་རྡོ་རྗེ་ལྕགས་ཀྱུ་མ་ལ་སོགས་པའོ། ། མཚམས་རྣམས་སུ་ནི་མུར་རྫ་ལ་སོགས་པའོ། །
དེ་ལྟར་དཀྱིལ་འཁོར་བྲི་བར་བྱའོ། ། སྒོ་བ་བཞི་གསལ་གདབ་པ་ནི། ཤར་གྱི་སྒོ་ལ་ལྷ་མོ་རྡོ་རྗེ་ལྕགས་ཀྱུ་མ་ནམ་མཁའ་སྔོ་བསངས་ཀྱི་མདོག་བྲི་བར་བྱ་སྟེ། ཞལ་གཡས་པ་གནག་པ་དང་གཞན་པ་གཡོན་དཀར་བ་དབུས་སྔོ་བའོ། ། ཕྱག་གཡས་པའི་དང་པོ་ན་ནི་ལྕགས་ཀྱུའོ། ། གཉིས་པ་ན་རལ་གྲི་འཕྱར་བའོ། ། གསུམ་པ་ན་འཁོར་ལོའོ། ། གཡོན་པ་ན་ཞགས་པ་དང་སྡིགས་མཛུབ་དང་དྲིལ་བུ་འཛིན་པ་སྟེ། ཕྱག་དྲུག་པ་བྲི་བར་བྱའོ། ། ལྷོའི་སྒོར་མ་མོ་རྡོ་རྗེ་ཞགས་པ་མ་དཀར་སེར་ལྟ་བུ་སྟེ།
ཞལ་གཡས་པ་དང་གཞན་པ་ནི་གནག་པ་དང་དམར་བ་དབུས་དཀར་སེར་གཡས་པ་ན་ཞགས་པ་དང་རྡོ་རྗེ་དང་རལ་གྲི་འཕྱར་བའོ། ། གཡོན་པ་ན་འཁོར་ལོ་དང་དྲིལ་བུ་དང་སྡིགས་མཛུབ་ཞགས་པ་ཅན་ཏེ་ཕྱག་དྲུག་གོ ། ནུབ་ཀྱི་སྒོ་ལ་ནི་རྡོ་རྗེ་ལྕགས་སྒྲོག་མ་སྟེ། དེ་བཞིན་དུ་གཞན་ཡང་ཁ་དོག་དམར་ཞིང་གཟི་བརྗིད་ཆེ་བ་ཞལ་གཡས་པ་དང་གཞན་པ་ནི་གནག་པ་དང་དཀར་བ་དབུས་དམར་བའོ། ། ཕྱག་དྲུག་ནི་གཡས་ལྕགས་སྒྲོག་དང་རྡོ་རྗེ་དང་རལ་གྲི་དང་། གཡོན་འཁོར་ལོ་དང་དྲིལ་བུ་དང་ལྕགས་ཀྱུའོ། ། བྱང་གི་སྒོ་ལ་ནི་རྡོ་རྗེ་དྲིལ་བུ་མ་འཇིགས་པར་བྱེད་པ་སྟེ། ཞལ་གསུམ་ནི་ལྗང་ཁུ་དང་ནག་མོ་དང་དཀར་མོའོ། ། ཕྱག་དྲུག་ན་ནི་དྲིལ་བུ་དང་རྡོ་རྗེ་དང་ལྕགས་ཀྱུ་དང་། གཡོན་འཁོར་ལོ་དང་རལ་གྲི་དང་ཞགས་པའོ། །
ཐམས་ཅད་ཀྱང་སྐྲ་སྟེང་དུ་འབར་བ་སྟེ། སྣ་ཚོགས་པདྨར་ཉི་མའི་དཀྱིལ་འཁོར་དུ་བཞག་པར་བྱའོ། ། དེ་ལྟར་དམ་ཚིག་པ་བསྐྱེད་ནས་ཡེ་ཤེས་པ་གཞུག་པ་དང་། སྐྱེ་མཆེད་བྱིན་གྱིས་བརླབ་པ་དང་དབང་བསྐུར་ཏེ་སངས་རྒྱས་ལྔའི་ཅོད་པན་གྱི་དབང་གི་བར་དུ་སྔར་བསྟན་པ་བཞིན་ཁ་བསྐང་ངོ་། ། གསུམ་པ་ལས་རྒྱལ་མཆོག་ནི། ཕྲ་ཐིག་གི་རྣལ་འབྱོར་ཏེ། རྡོ་རྗེ་གུར་དུ་འབྱུང་བ་ལྟར་བླ་མའི་མན་ངག་གིས་ཁ་བསྐང་། དེ་ནས་བདག་བསྐྱེད་ལ་མཆོད་པ་དང་བསྟོད་པ་བྱས་ནས། རྒྱུད་ཕྱི་མ་ལས་སྒེག་མོ་ལ་སོགས་པའི་སྔོན་གྱི་མཆོད་པ་རྣམས་ཀྱིས་མཆོད་པ་དང་རྔ་དང་གླིང་བུ་ལ་སོགས་པ་ཡིད་དུ་འོང་བའི་རང་གི་མཆོད་པའི་ཁྱད་པར་བྱིན་གྱིས་བརླབས་པའི་རིག་མ་རྣམས་ཀྱིས་ཐལ་མོ་སྦྱར་བས་རྡོ་རྗེའི་གླུ་ལེགས་པར་སྦྱར་བ་གསུམ་དུ་བརྗོད་པས་ཕྱག་འཚལ། གསུམ་པ་ཐུན་མཚམས་ཀྱི་བྱ་བ་ལ།
བཟླས་པ་བརྟག་པ་བརྒྱད་པ། གཏོར་མ་བརྟག་པ་དགུ་པ། སྦྱིན་བསྲེག་བརྟག་པ་བདུན་པ་ནས་ཁ་བསྐང་། གཞན་སྤྱོད་ལམ་གྱི་རྣལ་འབྱོར་སོགས་བླ་མའི་མན་ངག་གིས་ཁ་བསྐང་བར་བྱའོ། ། གསུམ་པ་ལུགས་མ་ལ་སོགས་པས་ཀྱང་ཕྱིའི་དཀྱིལ་འཁོར་རུང་བར་བསྟན་པ་ནི། ཀྱང་ཅེས་པས་དཔལ་རྡོ་རྗེ་སེམས་དཔའི་ཕྱིའི་དཀྱིལ་འཁོར་རྡུལ་ཚོན་གྱི་དཀྱིལ་འཁོར་ལ་བརྟེན་ནས་བསྒྲུབ་པར་མ་ཟད་དེ་ལྟར་བཀོད་པ་དང་ཅེས་པ། དེ་ནས་དཀྱིལ་འཁོར་ནང་དུ་ནི། ། སངས་རྒྱས་གཟུགས་བརྙན་རྣམ་པར་དགོད། ། ཅེས་པའི་དོན་ཏེ་རྡུལ་ཚོན་གྱི་དཀྱིལ་འཁོར་དུ་ལྷ་དགོད་པའི་རིམ་པ་དེ་ལྟར་བྱས་པ་ཅེས་པའི་དོན། དངོས་སུ་འདུས་བྱས་པ་སྟེ།
ལུགས་མ་དང་བརྡུངས་མ་ལ་སོགས་པས་བྲིས་སྐུ། ཐུགས། ཕྱག་མཚན། གསུང་ཡིག་འབྲུའམ་ས་བོན། ཚོམ་བུ་ལ་སོགས་པ་མཚན་མ་དང་ཕྱག་རྒྱ་དང་ལྡན་པའི་ཕྱིའི་དཀྱིལ་འཁོར་ལ་བརྟེན་ནས་ཀྱང་དམ་ཚིག་གི་དཀྱིལ་འཁོར་ཡིན་ན། བདག་ཉིད་འཇུག་ཅིང་དབང་བླང་བ་དང་སློབ་མ་འཇུག་ཅིང་དབང་བསྐུར་བའི་ཚུལ་རྒྱུད་ཕྱི་མ་ལས་ཇི་ལྟར་འབྱུང་བའི་ཚུལ་དང་། དངོས་གྲུབ་ཀྱི་དཀྱིལ་འཁོར་ཡིན་ན་དཀྱིལ་འཁོར་དེའི་སྤྱན་སྔར་ཇི་ལྟར་འདོད་པའི་དངོས་གྲུབ་བསྒྲུབ་པར་བྱ་ཞིང་། སྦྱིན་བསྲེག་དང་འབྲེལ་ན་བརྟག་པ་བདུན་པ་ལས་འབྱུང་བ་བཞིན་དངོས་གྲུབ་བསྒྲུབ་པར་བྱའོ། མདོར་ན་དཔལ་རྡོ་རྗེ་སེམས་དཔའི་ཏིང་ངེ་འཛིན་གྱི་དཀྱིལ་འཁོར་གཙོ་བོར་གྱུར་པ་དང་། ཕྱིའི་དཀྱིལ་འཁོར་གཙོ་བོར་གྱུར་པ་གཉིས་ལས།
དང་པོ་ནི། ཨ་ལ་ཟླ་བའི་དཀྱིལ་འཁོར་ནི། ། བསམས་ནས་དེ་སྟེང་རྡོ་རྗེ་ནི། ། དཀར་པོ་རྩེ་མོ་ལྔ་པ་ཉིད། ། ཅེས་པ་ནས་དེ་ནས་དེ་ལྟར་བདག་ཉིད་རྣམ་པར་སྣང་མཛད་དུ་བྱས་ནས་ཅེས་པའི་བར་དང་རང་གི་སྙིང་གར་ཟླ་བའི་དཀྱིལ་འཁོར་དུ་སྔགས་འདི་བཀོད་དེ་གྱུར་པ་ལས་ཅེས་པ་ནས་སྒོ་སྐྱོང་མ་དང་ཡང་དག་པར་ལྡན་པའོ། ། ཅེས་པའི་བར་གྱིས་བདག་བསྐྱེད་གཙོ་བོར་བསྟན། གཉིས་པ་ནི། གསར་པ་ལེགས་པར་བཀལ་བ་དང་ཅེས་པ་དང་དཀྱིལ་འཁོར་ལྔ་ཡིས་རྣམ་པར་བརྒྱན་ཅེས་པའི་བར་དང་སྟེང་དང་འོག་ཏུ་སྔགས་ཀྱི་ཡི་གེ་བཀོད་དེ་ཅེས་པ་ནས་ཧཱུྃ་གི་སྔགས་འདིས་ཅེས་པའི་བར་དང་། དེ་ལྟར་བཀོད་པ་དང་བྱམས་པ་ལ་སོགས་པའི་ཚུལ་གྱིས་ཀྱང་མཚན་མ་དང་ཕྱག་རྒྱ་དང་ལྡན་པའི་དཔལ་རྡོ་རྗེ་སེམས་དཔའི་ཕྱིའི་དཀྱིལ་འཁོར་ཅེས་པས་མདུན་བསྐྱེད་སྒྲུབ་པ་གཙོ་བོར་བསྟན། ཡང་ལུགས་གཅིག་ལ་ཧཱུྃ་གི་སྔགས་འདིས་རང་གི་སྙིང་གར་ཟླ་བའི་དཀྱིལ་འཁོར་དུ་སྔགས་འདི་བཀོད་དེ་གྱུར་པ་ལས་རྡོ་རྗེ་རྩེ་ལྔ་པ་བསྒོམ་པར་བྱའོ། །
ཅེས་པ་ལ་སོགས་པ་བདག་བསྐྱེད་སེམས་དཔའ་སུམ་རྩེགས་ལ་སྦྱོར་བའི་ལུགས་དང་། མདུན་བསྐྱེད་སེམས་དཔའ་སུམ་རྩེགས་ལ་སྦྱོར་བའི་ལུགས་དང་འཁོར་འབྱིན་སྔགས་ཀྱིས་ཕྱུང་སྟེ། རང་གནས་ཀྱི་ས་དེ་དང་དེར་དགོད་པའི་ལུགས་གསུམ་དུ་བཞེད་དོ། ། ལྔ་པ་དྲག་པོའི་གདན་ཅན་གྱི་སྒྲུབ་ཐབས་ལ་འཕྲོས་ཀྱི་དོན་དང་། ཆོ་ག་དངོས་གཉིས། དང་པོ་ནི། སྐབས་འདིར་བཤད་པར་དམ་བཅའ་བ་དངོས་སུ་མ་གསུངས་པ་རྣམས་གོང་དུ་བརྟག་པ་གཉིས་པའི་གསུམ་པར་གསུངས་པའི་ཕྱག་གཉིས་པའི་འཕྲོས་སུ་འཆད། མན་ངག་གིས་དེ་ནས་དྲག་པོའི་གདན་ཅན་གྱི་སྒྲུབ་ཐབས་བཤད་པར་བྱའོ། ། ཅེས་པ་ཁ་བསྐང་། དེའི་དོན་རྡོ་རྗེ་དབྱིངས་ཀྱི་སྐབས་སུ་མངོན་པར་བྱང་ཆུབ་པའི་ཆོ་ག་གསུངས་པ་ནི།
རྣམ་གྲོལ་ལམ་གྱི་འཚང་རྒྱ་བ་ལམ་དུ་བྱེད་ལ་དེ་ནས་དྲག་པོའི་གདན་ཅན་གྱི་ཆོ་ག་གསུངས་པ་ནི། བར་ཆད་མེད་པའི་ལམ་གྱི་བདུད་བཏུལ་བ་ལམ་དུ་བྱེད་གསུང་ངོ་། ། ཅིའི་ཕྱིར་ཕྱག་བཅུ་དྲུག་པ་ལའང་དྲག་པོའི་གདན་གསུངས་ན། འདིར་ཕྱག་གཉིས་པ་ལ་དྲག་པོའི་གདན་ཅན་ཞེས་སྨོས་ཅེ་ན། ཕྱག་བཅུ་དྲུག་པ་ལ་རྣམ་པ་ཐམས་ཅད་དུ་བདུད་བཞིའི་གདན་གསུངས་ལ་ཕྱག་གཉིས་པ་ལ་རྣམ་པ་གཞན་དུ་མ་གསུངས་པའི་ཕྱིར་དམིགས་ཀྱིས་བསལ་བའོ། ། དེ་བས་ན་ཨ་བྷྱ་ཀ་ར་སོགས་འདིར་བདེ་མཆོག་ཏུ་འཆད་པ་ནི་རྒྱུད་ཕྱི་མའི་དགོངས་པ་མ་ཡིན་ནོ། ། མངོན་པར་རྟོགས་པ་བསྐྱེད་རིམ་དེ་ལའང་གཞུང་འདིར་མཆོག་སྒྲུབ་པའི་དཀྱིལ་འཁོར་བརྒྱད་གསུངས་པ་ལས། དྲག་པོའི་གདན་ཅན་སྟོན་པའི་གཞུང་ངོ་། ། གཉིས་པ་ལ་རྒྱུ་ཚོགས་གཉིས་གསག་པ། འབྲས་བུ་ལྷ་བསྐྱེད་པ།
ཐུན་མཚམས་ཀྱི་བྱ་བ་དང་གསུམ། དང་པོ། རྒྱུ་ཚོགས་གཉིས་གསག་པ་ལ་བསོད་ནམས་དང་ཡེ་ཤེས་ཀྱི་ཚོགས་གསག་པ་གཉིས། བསོད་ནམས་ཀྱི་ཚོགས་གསག་པ་ལ་ཚོགས་ཞིང་སྤྱན་དྲང་བ། དེ་ལ་མཆོད་པ། ཚད་མེད་པ་བཞི་བསྒོམ་པ་དང་གསུམ། གསུམ་པ་འབྲས་བུ་ལྷ་བསྐྱེད་པ་ལ་སྔོན་དུ་འགྲོ་བ་སྲུང་བའི་འཁོར་ལོ་དང་། དངོས་གཞི་ལྷའི་རྣལ་འབྱོར་གཉིས། དང་པོ་སྲུང་འཁོར་ཡན་བརྟག་པ་གཉིས་པའི་རབ་བྱེད་གསུམ་པར་ཧེ་རུ་ཀ་གསུམ་གྱི་སྐབས་སུ་གཞུང་འཁྲུགས་བསྡེབས་ནས་བཤད་པ་འདིར་ཁ་བསྐང་། གཉིས་པ་དངོས་གཞིའི་རྣལ་འབྱོར་ལ་རྟེན་བསྐྱེད་པ་དང་།
བརྟེན་པ་བསྐྱེད་པ་གཉིས། དང་པོ་ལ་གཞལ་ཡས་ཁང་བསྐྱེད་པ། གདན་བསྐྱེད་པ། ཕྱི་རོལ་ཏུ་དུར་ཁྲོད་བསྐྱེད་པ་གསུམ། དང་པོ་ནི། གོང་མ་ལྟ་བུ་དེའི་ཕྱེད་ཀྱིས། དེའི་ནང་དུ་ཟླ་བ་ཕྱེད་པའི་དབྱིབས་ལྟ་བུའི་རླུང་གི་དཀྱིལ་འཁོར་དང་། ཀ་བ་བརྒྱད་ཀྱིས་ཉེ་བར་མཛེས་པ་དང་། ཕྱི་རོལ་དུ་རི་མོ་བཞིས་ཡོངས་སུ་བསྐོར་བའོ། ། ཅེས་སྨོས་ཏེ།
དེ་ལ་གོང་མ་ལྟ་བུ་ཅེས་པ་ནི། རྡོ་རྗེ་དབྱིངས་ཀྱི་དཀྱིལ་འཁོར་ལ་བསྙེགས་ཏེ། བྲི་བྱའི་སྐབས་སུ། གྲུ་བཞི་པ་ལ་སྒོ་བཞི་པ། ། རྡོ་རྗེ་རིན་ཆེན་རྣམས་ཀྱིས་སྤྲས། ། ཅེས་པའི་བར་དང་། བསྒོམ་བྱའི་སྐབས་སུ་དེ་བཞིན་གཤེགས་པ་ཐམས་ཅད་ཀྱིས་གསོལ་བ་གདབ་ཅིང་བསྟོད་པ་ཅེས་པ་ནས་རྡོ་རྗེ་ནོར་བུའི་རྩེ་མོ་གཞལ་མེད་ཁང་བསམ་པར་བྱའོ། ། ཅེས་པའི་བར་ཕྱིའི་དཀྱིལ་འཁོར་འདྲ་བར་བསྟན་ཏོ། ། འོ་ན་ནང་གི་དབྱིབས་ཀྱང་མཚུངས་སམ་སྙམ་ན། འཕར་མའི་གྲངས་དང་དབྱིབས་མི་མཚུངས་པར་བསྟན་པའི་ཕྱིར།
དེའི་ཕྱེད་ཀྱི་ཅེས་པ་གོང་དུ་ནི་རྡོ་རྗེ་དབྱིངས་ཀྱི་དཀྱིལ་འཁོར་འཕར་མ་བཞི་ཡིན་ལ། འདིར་དེའི་ཕྱེད་འཕར་མ་གཉིས་ཡིན་ནོ། ། འོ་ན་འཕར་མ་ནང་མའི་དབྱིབས་དང་མཚུངས་སམ་སྙམ་ན་མི་མཚུངས་ཏེ། གོང་དུ་ནི། ཟླུམ་པོ་རེ་མིག་དགུ་པ་སྟེ། ། རྡོ་རྗེའི་ཐིག་ནི་ཡོངས་བཅུག་ཅིང་། ། ཀ་བ་བརྒྱད་ཀྱིས་ཉེ་བར་མཛེས། ། ཅེས་གསུངས་པའི་ཕྱིར་དང་། འདིར་ནི་འཕར་མ་ནང་མའི་དབྱིབས་ཟླ་གམ་དང་། དེ་ལས་རེ་མིག་དགུ་པར་བསྟན་པ་སྟེ།
ཟླ་བ་ཕྱེད་པའི་དབྱིབས་ལྟ་བུའི་རླུང་གི་དཀྱིལ་འཁོར་དང་། ཀ་བ་བརྒྱད་ཀྱིས་ཉེ་བར་མཛེས་པ་དང་ཅེས་པའི་དོན་ཏོ། ། དབྱིབས་དེ་ལྟར་ཡོང་བའི་རྒྱུ་མཚན་ནི། རྡོ་རྗེ་གུར་ལས། རྡོ་རྗེ་ཅན་གྱི་ཟླ་ཕྱེད་འདྲ། ། སངས་རྒྱས་དཀྱིལ་འཁོར་ཟླུམ་པོ་ཉིད། ། ཅེས་པ་ལ་སོགས་པའི་དོན་ཏོ། ། འདིར་རྡོ་རྗེའི་རིགས་ལ་དགོངས་སོ། ། ཕྱི་རོལ་དུ་རི་མོ་བཞིས་ཡོངས་སུ་བསྐོར་བའོ། ། ཅེས་པ་འཕར་མ་ནང་མའི་ཕྱི་རོལ་དུ་འདོད་པ་དང་།
གཞལ་ཡས་ཁང་གི་ཕྱི་རོལ་དུ་འདོད་པ་གཉིས། དང་པོ་ལྟར་ན་རེ་མིག་དབུས་མའི་རི་མོ་དང་། རྡོ་རྗེའི་ར་བའི་ཕྱི་ནང་གཉིས་དང་མེ་རིའོ། ། གཉིས་པ་ལྟར་ན་དུར་ཁྲོད་བརྒྱད་ཀྱི་གནས་ཀྱི་རི་མོ་དང་། རྡོ་རྗེ་ར་བའི་ཕྱི་ནང་དང་མེ་རིའོ། ། ཁ་ཅིག་ནི་དྲ་བ་དྲ་ཕྱེད་ལ་འདོད་པའང་ཡོད། གཞལ་ཡས་ཁང་གི་ས་བོན་ནི་བྷྲུྃ་ཙམ་ལས་བསྐྱེད་དེ། རྡོ་རྗེ་གུར་ལས། བྷྲུྃ་ལས་གནས་ནི་བསམས་ནས་སུ་ཅེས་པའི་དོན་ཏོ། ། གཉིས་པ་ལ་གཙོ་བོའི་གདན་བསྐྱེད་པ་དང་།
འཁོར་གྱི་གདན་བསྐྱེད་པ་གཉིས། དང་པོ་ནི། དྲག་བཅས་དབང་བཅས་ཉེ་དབང་བཅས། ། ཟླ་བཅས་ཉི་མ་གཤིན་རྗེའི་ཆ། ། རྒྱས་བཏབ་རྨོངས་བཅས་ཟོས་བྱས་ཤིང་། ། ཐལ་བའི་དངོས་བཅས་འཚོ་བར་བྱེད། ། ཅེས་པའི་དོན་སྔོན་བྱུང་དྲག་པོ་ལ་སོགས་པ་ལྷ་ཆེན་པོ་བརྒྱད་འཁོར་དང་བཅས་པ་རྒྱས་བཏབ་པ་ལ་སོགས་པ་ཚར་བཅད་པའི་ལས་དང་། འཚོ་བར་བྱེད་ཅེས་པ་རྗེས་སུ་བཟུང་བ་སྟེ། ཚུལ་དེ་བཞིན་དུ་རྗེས་འཇུག་གིས་ཀྱང་དེ་དག་གི་གཙོ་བོ་ཚངས་པ་སེར་པོ། དབང་པོ་དཀར་པོ། །
ཉེ་དབང་སྔོན་པོ། དྲག་པོ་ནག་པོ་རྣམས་བརྩེགས་པའི་གདན་དང་། ཁྱད་པར་དུ་ཐོད་པའི་གདན་བསྒོམ། གཉིས་པ་ནི། ལྷ་མོ་རྣམས་ཀྱི་གནས་སུ་ནི་ཅེས་པ་འཕར་མ་ནང་མའི་རེ་མིག་བརྒྱད། ཕྱི་མའི་སྒོ་མཚམས་མ་བརྒྱད་དུའོ། ། ཇི་སྐད་གསུངས་པའི་ཅེས་པ་ལུགས་གཉིས། གོང་གི་དེ་མ་ཐག་ཟླ་བ་ཕྱེད་པ་ལྟ་བུའི་ཚིག་ལ་བསྙེགས་པ་དང་། བརྟག་པ་གཉིས་པའི་རབ་བྱེད་གསུམ་པར་ཐོད་པའི་གདན་ལ་ཡང་དག་གནས་ཅེས་དང་། ཐོད་པའི་གདན་ལ་གནས་པར་ནི། །
འདབ་མར་ལྷ་མོ་བྲི་བར་བྱ། ། ཅེས་པའི་ཚིག་ལ་བསྙེགས་ཏེ། ཐོད་པའི་གདན་བཅུ་དྲུག་བསྒོམ་མོ། ། གསུམ་པ་ཕྱི་རོལ་དུ་དུར་ཁྲོད་བསྐྱེད་པ་ནི་དགོད་པར་བྱའོ། ། ཅེས་པ་གཞིར་བཞག གནས་གང་དུ་ན་དཀྱིལ་འཁོར་གྱི་ཕྱི་རོལ་དུ་དུར་ཁྲོད་བརྒྱད་ཀྱིས་བསྐོར་བའི་དཀྱིལ་འཁོར་དེར་རོ། ། གང་དགོད་ན་དབང་པོ་ལ་སོགས་པའི་འབྱུང་པོ་ཆེན་པོ་བརྒྱད་པོ་འཇིགས་པར་བྱེད་པའོ། ། ཏེ་ཅེས་པ་བརྟེན་བསྐྱེད་པའི་རྗེས་ལ་བརྟེན་པ་བསྐྱེད་ཅེས་པའམ། དཀྱིལ་འཁོར་གྱི་ནང་དུ་ལྷ་བསྐྱེད་པའི་རྗེས་ལ་ཕྱི་རོལ་དུ་འབྱུང་པོ་བསྐྱེད་ཅེས་པའི་དོན་ཏོ། ཚུལ་ཇི་ལྟར་དགོད་ན།
ཤར་དུ་ཧ་རི་བཱ་ས་ལ། ། ལྷའི་ཚོགས་ནི་ཡང་དག་བྲི། ། ལྷོ་རུ་ཙུ་ཏའི་ཤིང་ལ་ནི། ། གཤིན་རྗེའི་གཙོ་བོའི་དབང་ཕྱུག་བྲི། ། ནུབ་ཏུ་ཨ་ཤོ་ཀ་གནས་སུ། ། སྤྲིན་གྱི་རྒྱལ་པོ་དེ་ནས་དགོད། ། དེ་བཞིན་བྱང་དུ་བྱང་ཆུབ་ཤིང་། ། གནོད་སྦྱིན་སྡེ་དཔོན་མཉམ་པར་བཞག ། དེ་བཞིན་མེར་ནི་ཀ་རན་ཛར། ། དྲང་སྲོང་ཚོགས་ཀྱིས་ཡང་དག་ཁྱབ། །
བདེན་བྲལ་ལ་ཏཱ་ཛ་ཏར་ནི། ། སྲིན་པོ་ལ་སོགས་དེ་ནས་དགོད། ། རླུང་དུ་པཱརྠི་བ་ལར་ནི། ། རླུང་གི་བདག་པོ་ཡང་དག་བྲི། ། དཔལ་ལྡན་པ་ཊ་སྡྱ་ལ་ནི། ཡི་དྭགས་ཚོགས་ནི་ཡང་དག་བྲི། ། དེ་ལ་ཤར་དུ་ཅེས་པ་ཕྱོགས་གང་དུ་དགོད་པ་ཧ་རི་བཱ་ས་ལ་ཅེས་པ་བྱང་ཆུབ་ཀྱི་ཤིང་གང་ཡིན་པ། ལྷའི་ཚོགས་ནི་ཅེས་པ་ལྷའི་གཙོ་བོ་བརྒྱ་བྱིན་ཏེ། ཕྱོགས་སྐྱོང་འཁོར་ལྷའི་ཚོགས་དང་བཅས་པ་དེ་བཞིན་དུ་ཕྱོགས་ལྷག་མ་བདུན་ལའང་རིགས་བསྒྲེ། དེ་དག་གི་ཤུགས་ལ་ཀླུ་དང་།
སྤྲིན་དང་། ཆུ་དང་། མེ་དང་། མཁའ་འགྲོ་དང་། མཆོད་རྟེན་དང་། རོ་དང་། རྣལ་འབྱོར་པ་སྟེ་བཅུ་བཅུ་གནས་གསུང་། འདི་གོང་དུ། དུར་ཁྲོད་དུ་ནི་མགོན་པོས་རོལ་ཅེས་པའི་སྐབས་དང་། དུར་ཁྲོད་གསུངས་པ་རྣམས་སུ་ཁ་བསྐང་།
གཉིས་པ་བརྟེན་པ་བསྐྱེད་པ་ལ་སྐྱེད་པར་བྱེད་པའི་ཆོ་ག་དང་། བསྐྱེད་པར་བྱ་བའི་ལྷའི་རྣམ་པ་གསལ་གདབ་པ་གཉིས། དང་པོ་ལ། མངོན་བྱང་ལྔ་ལས་བསྐྱེད་པ་དང་། རྡོ་རྗེ་ཆོ་ག་ཡན་ལག་གསུམ་མམ་བཞི་ལས་བསྐྱེད་པ་དང་། སྙིང་པོ་ཚིག་ཙམ་ལས་བསྐྱེད་པ་དང་། དབུགས་ཀྱི་སྤྲོ་བསྡུ་ལས་བསྐྱེད་པ་དང་། འབྱིན་པའི་ཚུལ་གྱིས་བསྐྱེད་པ་དང་ལྔ་ལས། སྐབས་འདིར་གཙོ་འཁོར་ཐམས་ཅད་སྙིང་པོ་ཚིག་ཙམ་ལས་བསྐྱེད་པར་བསྟན་ཏེ། དེ་ལ་དབུས་སུ་ནི་ཧིའི་ཡི་གེ་རྣམ་པར་བསྒོམ་པར་བྱའོ། །
དེའི་ཤར་གྱི་རེ་མིག་ལ་ནི་ཧྲཱིའོ། ། ལྷོ་རུ་ནི་ཧོའོ། ། ནུབ་ཏུ་ནི་གིའོ། ། བྱང་དུ་ནི་ཛིའོ། ། མེ་རུ་ནི་ཧྃ་ངོ་། ། བདེན་བྲལ་དུ་ནི་ཛཾ་ངོ་། ། རླུང་དུ་ནི་མྃ་ངོ་། ། དབང་ལྡན་དུ་ནི་ཧྃ་ངོ་། ། འཕར་མ་ནང་མའི་དཀྱིལ་འཁོར་གྱི་ཕྱི་རོལ་དུ། འཕར་མ་ཕྱི་མ་ལ་དགོད་པ་ནི།
མེའི་མཚམས་སུ་ནི་ཨྃ་ངོ་། ། བདེན་བྲལ་དུ་ནི་ཨཱུའོ། ། རླུང་དུ་ཨེའོ། ། དབང་ལྡན་དུ་ཨཱཻ་དགོད་པར་བྱའོ། ། ཤར་གྱི་སྒོ་ལ་ཛའོ། ། ལྷོ་རུ་ཧཱུྃ་ངོ་། ནུབ་ཏུ་བྃ་ངོ་། ། བྱང་དུ་ནི་ཧོ་དགོད་པར་བྱའོ། ། ཅེས་སྨོས་ཏེ། ལྷའི་གོ་རིམ་ཕྱོགས་གང་དུ་དགོད་པ་ཕྱག་བཅུ་དྲུག་པའི་སྐབས་བཞིན།
གཉིས་པ་ལྷའི་རྣམ་པ་གསལ་གདབ་པ་ལ་གཙོ་བོ་བསྐྱེད་པ་དང་། འཁོར་བསྐྱེད་པ་གཉིས། དང་པོ་ལ་གསལ་གདབ་པ་དངོས་དང་། དེའི་ཕན་ཡོན་གཉིས། དང་པོ་ནི། ཐབས་དང་ཤེས་རབ་རིག་པས་ཡང་། ། རྣལ་འབྱོར་གྱིས་ནི་གཡོན་པར་ནི། ། ཁ་ཊྭཱྃ་ཀ་ནི་གནས་པ་དང་། །

ཐོད་པ་ཁྲག་གིས་གང་བ་དང་། ། དྲིལ་བུ་སིལ་སིལ་སྒྲ་དང་ནི། ། གཡས་སུ་རྡོ་རྗེ་འབར་བ་སྟེ། ། འཇིགས་པའང་ནི་འཇིགས་པར་མཛད། ། དཀྱིལ་དཀྲུང་ཕྱེད་པར་བྱས་ནས་ནི། ། ཉིད་ཀྱི་བརླ་སྟེང་གཡོན་པ་མནན། ། ཚངས་པ་ལ་སོགས་མནན་པ་ཡང་། ། གྲགས་པ་ཉེ་བར་མི་ཟ་སྟེ། ། ཀུན་ཏུ་འོད་ཟེར་སྣ་ཚོགས་ཀྱི། ། སངས་རྒྱས་སྤྲིན་དང་མཉམ་པ་འདིས། ། སྤྲོ་བ་ཡང་ནི་སྦྱིན་པར་བྱ། །
དེའི་རྒྱུད་ཕྱི་མ་ལས་རྒྱས་པར་འབྱུང་བ་ནི་ཕྱག་གཉིས་པ་ལ་ཞལ་གཅིག་པར་ཡང་བསྟན་པར་བྱ་ཞིང་། གཡོན་པའི་ཕྲག་པར་ནི་མཆོད་ཕྱིར་དག་པའི་སྦྱོར་བས་རྡོ་རྗེ་དང་དྲིལ་བུ་དང་བཅས་པས་ཁ་ཊྭྃཀ་གནས་པའོ། ། དེའི་ཕྱག་གཡས་པ་ན་བ་དན་རྩེ་གསུམ་པ་དང་། རྡོ་རྗེ་པུ་ཙི་ཀ་དང་། འབར་བའི་འཁོར་ལོའོ། ། ཕྱག་གཡོན་པ་ན་ཐོད་པ་སྙིང་རྗེ་ཆེན་པོས་ཡོངས་སུ་གང་བ་འཛིན་པའོ། ། ཕྱག་རྒྱ་ཆེན་པོའི་ཕྱེད་དཀྱིལ་དཀྲུང་གི་ཟ་བ་ཞེས་བྱ་བ་ནི་སྟན་མཐོན་པོ་ལ་འདུག་པ་སྟེ། རྐང་པ་གཡོན་པ་ས་ལ་བཞག་པར་བྱ་སྟེ། དེའི་བརླ་ལ་གཡས་པའི་རྐང་པས་སེམས་དཔའི་དཀྱིལ་མོ་དཀྲུང་གི་སྦྱོར་བས་དགོད་དོ། ། དེའི་རྐང་པའི་མཐིལ་གྱི་ཡང་གཡོན་པའི་བརླ་མཉམ་པར་སྦྱོར་བར་བྱེད་པའི་སྦྱོར་བས་མནན་པར་བྱའོ། །
རིགས་ཀྱི་བུ་འདི་ནི་བཅོམ་ལྡན་འདས་ཀྱི་དྲག་པོའི་གདན་ལ་བཞུགས་པའི་དཀྱིལ་མོ་དཀྲུང་གི་ཕྱག་རྒྱ་འདིས་བསྒྲུབ་པར་བྱ་བ་རབ་ཏུ་ཐོབ་པར་འགྱུར་ཏེ། གཡོན་པའི་བརླར་རྐང་པའི་དགོད་པས་མཉམ་པར་སྦྱོར་བར་བྱེད་པས་ཕྱེ་མར་བྱས་ནས་རབ་ཏུ་རྒྱས་པར་ཁྲོ་བོའི་སྐུ་དེ་ནི་ཞལ་སྟེང་དུ་བསམས་ནས་དེས་བསྒྲུབ་པར་བྱ་བ་བཏུང་བར་བྱའོ། ། དེ་ཉིད་བཅོམ་ལྡན་འདས་ཀྱི་ཞལ་སྟེང་དུ་བསྒོམ་པར་བྱ་ཞིང་། ཞབས་གཡས་པས་དེ་བཞིན་དུ་རྡོ་རྗེ་དཀྱིལ་མོ་དཀྲུང་གིས་སྦྱོར་བས་བུད་མེད་ཐམས་ཅད་ཇི་ལྟར་འདོད་པས་བླངས་ནས་བརླ་གཡོན་པས་བསྐྱོད་པས་དེ་རྣམས་དང་མཉམ་པར་སྦྱོར་བར་བྱའོ། ། ཅེས་གསུངས་ཏེ། དེ་ལ་ཐབས་དང་ཤེས་རབ་རིག་པ་ཡང་ཅེས་པ་ཐབས་ནི་ཡབ། ཤེས་རབ་ནི་ཡུམ་དང་བཅས་པ་སྟེ། རྒྱུད་ཕྱི་མར་དེ་རྣམས་དང་མཉམ་པར་སྦྱོར་བའོ་ཅེས་པའི་གཞུང་གིས་གསལ། མན་ངག་གིས་སྐབས་འདིར་ཁ་ཊྭྃ་ཀ་གསུངས་པས་དེ་ཉིད་ཡུམ་གྱི་མཚོན་བྱེད་ཡིན་ཞིང་། ཡུམ་ཡོད་ན་ཁ་ཊྭྃ་ཀ་མེད་ཀྱང་རུང་གསུང་ངོ་། །
དཀྱིལ་དཀྲུང་ཕྱེད་པར་བྱས་ནས་ནི། ། ཉིད་ཀྱི་བརླ་སྟེང་གཡོན་པ་མནན། ། ཅེས་པ་ཡབ་ཀྱི་བརླ་གཡོན་པ་ཡུམ་གྱི་གཡས་པས་མནན་པས་ཡབ་གཡས་བརྐྱངས་དང་ཡུམ་གཡོན་བརྐྱངས་གི་ཕྱེད་དཀྲུང་ངོ་། ། སྟན་མཐོན་པོ་ལ་འདུག་ཏེ་ཅེས་པ་ནི། ཚངས་པ་ལ་སོགས་མནན་པ་ཅེས་གསུངས་པས་བདུད་བཞི་བརྩེགས་པའི་གདན་ནོ། ། དྲག་པོའི་གདན་ལ་བཞུགས་པ་ཅེས་པ་བརྟག་པ་གཉིས་པའི་གསུམ་པར་གསུངས་པའི་ཕྱག་གཉིས་པ་དང་ཚུལ་མི་འདྲ་བའི་ཁྱད་པར་རོ། ། སངས་རྒྱས་སྤྲིན་དང་མཉམ་པ་འདི། ། སྤྲོ་བ་ཡང་ནི་སྦྱིན་པར་བྱ། ། ཅེས་པ་ཚངས་པ་ལ་སོགས་པ་རྗེས་སུ་བཟུང་བ་ཡིན་ལ། རྒྱས་བཏབ་རྨོངས་བྱས་ཟོས་བྱས་ཤིང་། །
ཅེས་པ་ཚར་བཅད་པའི་དོན་ཏོ། ། གཉིས་པ་ཕན་ཡོན་ནི། དེ་ལྟར་རྣལ་འབྱོར་པས་བསྒོམས་ན། ། དངོས་གྲུབ་མྱུར་དུ་ཐོབ་པར་འགྱུར་རོ། ། གཉིས་པ་འཁོར་བསྐྱེད་པ་ལ། ཕྱོགས་གང་དུ་དགོད་པ་དང་། གསལ་གདབ་པ་གཉིས། དང་པོ་ནི། རྒྱུད་ཕྱི་མ་ལྟར་ན་མཉམ་སྦྱོར་དང་ཚུལ་མཚུངས་པའི་དབང་དུ་བྱ་སྟེ། ཤར་གྱི་རེ་མིག་ལ་ནི་དཀར་མོའི་གདོང་ཞི་བའོ། །
གཡས་སུ་ཆོམ་རྐུན་མའི་གདོང་ནི་དྲག་མོའོ། ། རྒྱབ་ཏུ་རབ་ཏུ་རྨོངས་མ་ནི་བདེ་བའི་མྱོས་བྱེད་རབ་ཏུ་རྨོངས་མའི་གདོང་ངོ་། ། གཡོན་དུ་རོ་ལངས་མ་ནི་རངས་མའི་གདོང་མའོ། ། མེའི་རེ་མིག་ལ་པུཀྐ་སི་ནི་གར་གྱི་གདོང་མའོ། ། བདེན་བྲལ་གྱི་རེ་མིག་ལ་ནི་གདོལ་པ་མོ་གཞན་གྱི་སྲོག་འཕྲོག་པའི་སྦྱོར་བས་ཐམས་ཅད་དུ་གུས་པ་དང་བཅས་པའི་གདོང་མའོ། ། རླུང་དུ་གྷསྨ་རི་ཤི་བ་ཟ་བའི་སྦྱོར་བའི་གདོང་མའོ། ། དབང་ལྡན་དུ་ཧེ་རུ་ཀ་ལྟ་བུར་བཅོམ་ལྡན་འདས་ཀྱི་གཟུགས་ཅན་མའོ། ། ཅེས་པ་ལྟར་ཡིན་ལ་སྐབས་འདིར་དཔལ་བརྟག་པ་གཉིས་པའི་བརྟག་པ་ཕྱི་མའི་ལེའུ་ལྔ་པ་དང་ཚུལ་མཚུངས་པར་གོང་དུ་ཕྱག་བཅུ་དྲུག་པའི་སྐབས་སུ་བསྟན་པ་བཞིན་ནོ། ། འཕར་མ་ཕྱི་མའི་ལྷའི་གོ་རིམ་བརྟག་པ་གསུམ་པའི་དང་པོར་གཞུང་ལས་དངོས་སུ་གསལ། གཉིས་པ་གསལ་གདབ་པ་ནི།
གཞུང་དེ་ཉིད་ལས། དཀར་མོ་ཁ་དོག་དཀར་མོ་སྟེ། ། གཞུ་དང་མདའ་ནི་འགེངས་པ་མཆོག ། ཅེས་པ་ནས་ཐམས་ཅད་སྐྲ་ནི་སྟེང་དུ་འབར། ། གཡོན་བརྐྱངས་པ་ཡིས་རོ་མནན་ཅིང་། ། སྤྱན་གསུམ་ཁྲོ་ཞིང་སྒེག་པ་དང་། ། རྒོད་པའི་བཞིན་ནི་བསྒོམ་པར་བྱ། ། ཅེས་པའི་བར་གོང་དུ་གཞུང་འཁྲུགས་བསྡེབས་པ་འདིར་ཁ་བསྐང་། དེ་ལྟར་དམ་ཚིག་པ་བསྐྱེད་ནས་རྒྱས་གདབ་པའི་བར་ཕྱག་བཅུ་དྲུག་པའི་སྐབས་བཞིན། གསུམ་པ་ཐུན་མཚམས་ཀྱི་བྱ་བ་ལ་བཟླས་པ་བརྟག་པ་བརྒྱད་པ།
གཏོར་མ་བརྟག་པ་དགུ་པ། གཞན་མན་ངག་གིས་ཁ་བསྐང་། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། དཔལ་དེ་ཁོ་ན་ཉིད་འདུས་པའི་རྒྱུད་དུ་ཏིང་ངེ་འཛིན་གསུམ་བསྒོམ་པ་སྔོན་འབྱུང་གི་རྣམ་འཕྲུལ་ཙམ་ལ་རྗེས་འཇུག་གི་མངོན་པར་རྟོགས་པ་མ་གསུངས་པ་དེ་ལ། འདིར་མངོན་བྱང་དང་པོའི་ས་བོན་དང་བཅས་ཏེ་རྗེས་འཇུག་གི་མངོན་པར་རྟོགས་པར་གསལ་བར་བཤད། རིགས་ལྔའི་དམ་ཚིག་བཟུང་བ་དང་ཡེ་ཤེས་ཀྱི་ཚོགས་དེར་ཁ་བསྐང་། དཀྱིལ་འཁོར་འཁོར་ལོའི་ལྷ་དང་རྣམ་པ་ཙམ་རྒྱུད་དེར་བཞི་བཅུ་རྩ་བཞི་གསུངས་པ་ཡིན་ཡང་ཚུལ་འདི་ལྟ་བུའི་བཀོད་པ་མ་གསུངས་པས་མ་ཚང་བ་ཁ་བསྐོང་ངམ་ཚུལ་མི་འདྲ་བས་བཤད་པའི་རྒྱུད་དོ། ། ཡང་ལྷ་མོ་བདུན་གྱི་གྲངས་ཙམ་ནི་ཆ་མཐུན་པས་བཤད་པའི་རྒྱུད་དོ། ། ཡང་ཐོག་མར་མཆོད་པ་ནས་བརྩམས་ནས་ལྷ་བསྐྱེད་པའི་བར་མཐའ་དག་དཔལ་རྡོ་རྗེ་མཁའ་འགྲོའི་ལེའུ་དང་པོ་དང་། གསུམ་པར་རྡོ་རྗེ་དབྱིངས་ཀྱི་དཀྱིལ་འཁོར་གསུངས་པ་ལ་མི་གསལ་བ་དེ་རྒྱུད་འདིས་གསལ་བར་བྱེད་པས་བཤད་པའི་རྒྱུད་དོ། །
ཡང་རིགས་ལྔའི་སྡོམ་པ་བཟུང་བ་རྡོ་རྗེ་མཁའ་འགྲོ་ལེའུ་བཅུ་གཉིས་པར་ཆ་མཐུན་པར་ངེས་པ་བསྐྱེད་པས་བཤད་པའི་རྒྱུད། ལེའུ་དེ་ཉིད་དུ་སྐུ་མདོག་ཅུང་ཟད་མི་འདྲ་བར་བཤད། རྡོ་རྗེ་རྩེ་མོར་སློབ་མ་ལ་སྡོམ་པ་སྦྱིན་པའི་དབང་དུ་བྱ་སྟེ། རྒྱས་པར་གསུངས་པ་དེ་འདིར་བདག་ཉིད་ཀྱིས་བཟུང་བའི་དབང་དུ་བྱ་སྟེ། མདོར་བསྡུས་ཏེ་བཤད་པའི་རྒྱུད་དོ། ། ཡང་རྣལ་འབྱོར་ཆེན་པོའི་རྒྱུད་གང་དག་གང་དུ་སྡོམ་པ་བཟུང་བ་མ་གསུངས་པ་དེ་དག་ཐམས་ཅད་དུ་མ་ཚང་བ་ཁ་སྐོང་བས་བཤད་པའི་རྒྱུད་དོ། ། ཡང་རྒྱུད་ཕྱི་མས་འདིའི་རྒྱུད་དང་འགྲེལ་པར་སྒྱུ་འཕྲུལ་དྲ་བ་དང་ཐུན་མོང་དུ་བྱས་ཏེ། སློབ་མ་དབང་བསྐུར་བར་གསུངས་པ་ནི་རྣམ་སྣང་སྒྱུ་འཕྲུལ་དྲ་བའི་དབང་བསྐུར་གསལ་བར་བྱེད་པས་བཤད་པའི་རྒྱུད་དོ། ། ཡང་མཉམ་སྦྱོར་གྱི་རྟོག་པ་ལྔ་པར་མི་བསྐྱོད་པ་དབུགས་དབྱུང་གི་དཀྱིལ་འཁོར་གྱི་སྐབས་སུ་དྲག་བཅས་དབང་བཅས་ཅེས་བྱ་བ་ལ་སོགས་པ་གསུངས་ཀྱང་། དེའི་དཀྱིལ་འཁོར་དང་ལྷའི་ས་བོན་ལ་སོགས་པ་མ་གསུངས་པས་ཁ་བསྐངས།
དུར་ཁྲོད་བརྒྱད་ཀྱང་མ་ཚང་བ་ཁ་བསྐངས། ཡང་བརྟག་པ་གཉིས་པའི་དང་པོའི་ལེའུ་གསུམ་པར་ཕྱག་གཉིས་པའི་སྒྲུབ་ཐབས་གསུངས་པ་ཡིན་ཡང་དེ་ཉིད་འདིར་དྲག་པོའི་གདན་ཅན་དུ་གསུངས་པ་དང་། དུར་ཁྲོད་བརྒྱད་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། གཉིས་པ་བརྟག་པའི་གྲངས་ལ་མིང་། གཞུང་ཚད། གོ་རིམ་གསུམ། དང་པོ་མིང་ནི། དཔལ་ཡང་དག་པར་སྦྱོར་བ་ལས་བྱུང་བ་སྟེ། བསྐྱེད་པའི་རིམ་པ་ཐབས་ཤེས་རབ་ཡང་དག་པར་སྦྱོར་བའི་དོན་ཏོ། ། གཉིས་པ་གཞུང་ཚད་ནི།
ཤོ་ལོ་ཀ་བརྒྱ་དགུ་བཅུ་གོ་བརྒྱད་རྐང་པ་གཉིས་སོ། ། གསུམ་པ་གོ་རིམ་ནི། བརྟག་པའི་རྒྱལ་པོ་དང་པོ་གཉིས་ལ་ལྟོས་ནས་གསུམ་པའོ། ། ཁྱད་པར་རབ་ཏུ་བྱེད་པ་འདིའི་མིང་ནི། རྡོ་རྗེ་དབྱིངས་ཀྱི་དཀྱིལ་འཁོར་གྱི་ཆོ་ག་དང་དྲག་པོའི་གདན་ཅན་གྱི་སྒྲུབ་ཐབས་ཀྱི་ཆོ་གའོ། ། གཞུང་ཚད་ཤོ་ལོ་ཀ་དགུ་བཅུ་གོ་གསུམ་དང་རྐང་པ་གསུམ་མོ། ། གོ་རིམ་རབ་བྱེད་དང་པོ་གསུམ་ལ་ལྟོས་ནས་བཞི་པའོ་ཅེས་རྟོགས་པར་བྱའོ།། །། གཉིས་པ་བསྐྱེད་རིམ་གྱི་ཡན་ལག་བཟའ་བའི་དམ་ཚིག་ལ་གཉིས། གྲོགས་ངོ་ཤེས་པར་བྱེད་པའི་ཐབས་དང་། ངོ་ཤེས་པའི་གྲོགས་དང་ཇི་ལྟར་བྱ་བའི་ཚུལ་ལོ།
དང་པོ་ལ་གསུམ། ངག་གི་བརྡ། མཁའ་འགྲོ་མའི་མཚན་ཉིད། ལུས་ཀྱི་བརྡའོ། དང་པོ་ལ་གཉིས། དོན་དངོས་དང་། རབ་ཏུ་བྱེད་པའི་མིང་ངོ་། ། དང་པོ་ལ་གཉིས། ཞུས་པ་དང་། ལན་ནོ། །
དང་པོ་ཞུས་པ་ནི། ཉན་པར་འཚལ་ལགས་ན་བཤད་དུ་གསོལ་ཅེས་པ་གཞིར་བཞག གང་ན་ངག་གི་ཕྱག་རྒྱའི་མཚན་ཉིད་ཀྱི་གསང་བ་སྟེ་ངག་གི་བརྡའོ། ། དགོས་པ་ཅིའི་དོན་དུ་ན་རྣལ་འབྱོར་དང་རྣལ་འབྱོར་མའི་གྲོགས་ངོ་ཤེས་པར་བྱ་བའི་དོན་དུའོ། ། གང་ན་བཅོམ་ལྡན་ནམ་ཐུབ་པ་ཆེན་པོ་ལའོ། ། ཡང་ན་བཤད་དུ་གསོལ་ཅེས་པ་གཞིར་བཞག གང་ན་ཅེས་པ་དང་། གང་གིས་ཅེས་པ་དང་། གང་གི་ཆེད་དུ་ཅེས་པ་སྔར་བཞིན། གང་ལ་ན་རྡོ་རྗེ་སྙིང་པོ་སྙིང་རྗེ་ཆེ་བདག་ལའོ། །
ཚིག་འདི་རབ་བྱེད་གཉིས་པ་ནས་ཁ་བསྐང་། གཉིས་པ་ལན་ལ་གཉིས། ཇི་ལྟར་གསུངས་པའི་ཚུལ་དང་། གང་གསུངས་པའི་དོན་ནོ། ། དང་པོ་ནི། བཀའ་བསྩལ་པ་ཅེས་པ་གཞིར་བཞག གང་ན་མཁའ་གྲོ་མའི་དམ་ཚིག་གི་ཕྱག་རྒྱ་སྟེ། ངག་གི་བརྡའོ། ། ཚུལ་ཇི་ལྟར་ན་མཁའ་འགྲོ་མ་རྣམ་པར་རྒྱལ་བའི་སྟོབས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་སོ། ། དེའི་དོན་བརྡ་འདི་དག་གིས་མཁའ་འགྲོ་རྣམས་དབང་དུ་འདུས་ཤིང་རྟོགས་པ་གོང་ནས།
གོང་དུ་འཕེལ་བར་བྱ་བའི་ཕྱིར་དང་། ངག་གི་བརྡས་མཚོན་པའི་དོན་དེ་ཤེས་བརྗོད་ཀྱི་ཡུལ་མ་ཡིན་པས་ཏིང་ངེ་འཛིན་ལ་སྙོམས་པར་ཞུགས་ནས་གསུངས་སོ། ། གང་གིས་ན་བཅོམ་ལྡན་འདས་ཀྱིས་སོ། ། གང་གི་ཚེ་ན་ཞུས་པའི་རྗེས་དེ་ནས་སོ། ། ཡང་ན་བསྐྱེད་པའི་རིམ་པ་གསུངས་པའི་རྗེས་དེ་ནས། བསྐྱེད་པའི་རིམ་པའི་བཟའ་བའི་དམ་ཚིག་ཚོགས་ཀྱི་འཁོར་ལོ་སྟོན། དེ་ལའང་དམ་ཚིག་དང་ལྡན་མི་ལྡན་རྣམ་པར་དབྱེ་བར་བྱ་བའི་ཕྱིར་ངག་གི་བརྡ་སྟོན། དེ་སྐད་དུ། ཕྱག་རྒྱ་ཕྱག་རྒྱའི་ལན་གྱིས་ནི། ། དམ་ཚིག་གིས་ནི་རྣམ་པར་དབྱེ། །
ཅེས་སོ། ། ཡང་ན་དེ་ལྟར་རིམ་པ་གཉིས་གསུངས་པའི་རྗེས་དེ་ནས་རིམ་པ་གཉིས་བརྟན་པར་བྱེད་པའི་ཐབས་སྤྱོད་པ་དགོས་ལ་སྤྱོད་པ་བྱེད་པ་ལ་གྲོགས་དགོས་ཤིང་། གྲོགས་ངོ་ཤེས་པར་བྱེད་པ་ལ་ངག་གི་བརྡ་དགོས་པས་སོ། ། དེ་སྐད་དུ། གང་གིས་སྤུན་དང་སྲིང་མོར་ཡང་། ། ཐེ་ཚོམ་མེད་པར་ཤེས་པར་བྱ། ། ཅེས་གསུངས་སོ། ། གཉིས་པ་གང་གསུངས་པའི་དོན་ལ་བཞི། རྡོ་རྗེའི་གླུ། མཁའ་འགྲོ་མ་སོ་སོའི་ངག་བརྡ།
ཡི་གེ་རེ་རེའི་བརྡ། མིང་གི་བརྡའོ། ། དང་པོ་ནི། ཀོལླ་ཨི་རེཊཋི་ཨ་ཞེས་པ་གནས་ཀོལླ་གི་རིར་གནས་པའི། བོ་ལ་རྡོ་རྗེ་སྟེ། དེས་མཚོན་ནས་དཔའ་བོ་རྣམས་བསྟན་ལ། མུམྨུ་ཎི་རེ་ཞེས་པ་ཞིང་མུམྨུ་ནིར་གྲགས་པ་ན་གནས་པའི། ཀཀྐོ་ལ། པདྨས་ཏེ་དེས་མཚོན་ནས་རྣལ་འབྱོར་མ་རྣམས་བསྟན་ཏོ། ། དེ་ལྟར་ན་དཔའ་བོ་དང་རྣལ་འབྱོར་མའི་འདུ་ས་བསྟན་ནས་དེ་རྣམས་ཀྱི་བྱ་བ་སྟོན་པ།
གྷ་ཎེ་ཀྲྀ་པི་ཊ། ཧོ་བཱཛཛ་ཨི། ཞེས་པ་ཚོགས་སུ་ཅང་ཏེའུ་དཀྲོལ་ཞིང་ཆོས་ཐམས་ཅད་སྒྲ་སྙན་ཙམ་དུ་གསལ་བར་བྱ་སྟེ། གླུ་གར་བྱེད་པའོ། ། ཀ་རུ་ཎེ་ཀི་ཨ་ཨི་ཎ་རོ་ལཱ། ཞེས་པ་འཐབ་རྩོད་ཅ་ཅོ་མི་བྱ་ཞིང་དེར་ཕན་ཚུན་བྱམས་པ་དང་སྙིང་རྗེའི་དབང་གིས་གནས་པར་བྱའོ། ། ཏ་ཧིཾ་བ་ལ་ཁཱ་ཛྫ་ཨི་ཞེས་པ་དུས་དེར་ཤ་བཟའོ། ། གཱ་ཊེཾ་མ་ཨ་ཎཱ་བིཛཛ་ཨི། ཞེས་པ་འབད་པས་ཆང་བཏུང་བར་བྱ་བ་སྟེ། བདེ་བ་ཆེན་པོ་བསྐྱེད་པའི་དོན་དུའོ། །
ཧ་ལི་ནི་ཀྱེ་ཧོ་ཞེས་འབོད་པ་ཡིན་ལ། ཀཱ་ལིཉྫ་ར་པ་ཎི་ཨ་ཨི། ཞེས་པ་སྐལ་བ་དང་ལྡན་པ་འོང་དུ་གཞུག་པར་བྱའོ། ། དུནྡུ་ར་བིཛཛ་ཨ་ཨི། ཞེས་པ་སྐལ་མེད་འོང་དུ་མི་གཞུག་སྟེ། དབང་མ་བསྐུར་བ་དང་ཐེ་ཚོམ་ཟ་བར་གོ ། ཙ་ཨུ་ས་མ་བཞི་མཉམ། ཀཙྪུ་རཱི། གླ་རྩི། སིཧླཱ།
དུ་རུ་ཀ ཀཱ་པྤུ་ར་ལཱ་ཨི་ཨ་ཨི། ཞེས་པ་ག་བུར་ལུས་ལ་བྱུགས་པ་སྟེ། བདུད་རྩི་ལྔ་ཕྱི་དང་ནང་དུ་བསྟེན་པའོ། ། མཱ་ལ་ཨིནྡྷ་ཎ་ཚོད་མ། སཱ་ལིཉྫ་ཤ་ཆེན་ལས་བྱས་པ། ཏ་ཧིཾ་དུས་དེར་བྷ་རུ་ཁཱ་ཨི་ཨ་ཨི། མང་དུ་བཟའོ་ཞེས་པའོ། ། ཕཻཾ་ཁ་ཎ་འོང་བ་དང་། ཁེ་ཊ་ཀ་རནྟེ་འགྲོ་བ་ལ།
ཤུད་དྷ་དག་པ་དང་། ཨ་ཤུད་དྷ་ཎ་མ་དག་པར་མུ་ཎི་ཨ་ཨི་མི་ལྟའོ། ། ནི་རཱྃ་སུ་རུས་པའི་རྒྱན། ཨཱྃ་གེ་ཙ་ཌཱ་་ཝི་ཡན་ལག་རྣམས་ལ་གདགས་པར་བྱ་ཞེས་པའོ། ། ཏ་ཧིཾ་དུས་དེར་ཛ་ས་རཱ་ཝ་པ་ཎ་ཨ་ཨཱི་སྐྱེས་པའི་རོ་དབུལ་བར་བྱ་ཞེས་པའོ། ། མ་ལ་ཨ་ཛེ་ཞེས་པ་འདུ་བའི་དུས་དེར་ཀུན་དུ་རུ་བཱ་ཌ་ཨི་ཞེས་པ་སྙོམས་འཇུག་བྱ་བ་སྟེ། བདེ་བ་ཆེན་པོའི་དོན་དུའོ། ། ཌིཎྜི་མ་རེག་མིན་ཏེ་གཡུང་མོ། ། ཏ་ཧིནྣ་བཱཛཛི་ཨ་ཨི་ཞེས་པ་དུས་དེར་བསྟེན་པར་བྱ་བ་སྟེ། སྙོམས་འཇུག་གི་དོན་དུའོ། །
དེ་ལྟར་ན་རྐང་པ་བཞི་པའི་ཚིགས་བཅད་བཞི་པོ་དེའི་རྐང་པ་གཉིས་གཉིས་དུམ་ཁྲིགས་སུ་སྦྱར་ཞིང་། བཞི་ཀའི་མཐར་ངེས་བྱེད་གླུར་བླང་པ་ནི། མ་ལ་ཨ་ཙེ་ཞེས་པ་རྐང་པ་གཉིས་སོ། ། བརྟག་པ་བདུན་པར་མ་ད་ན་ཆང་བ་ལ་ཤ་ཅེས་པ་ནས་པདྨ་ཀཀྐོ་ལ་ཞེས་ཟེར་ཅེས་པའི་བར་གྱིས་བསྟན། དེ་ལྟར་མཁའ་འགྲོ་མའི་ཕྱག་རྒྱའི་དམ་ཚིག་གི་གླུ་འདི། དཔལ་བརྟག་པ་གཉིས་པའི་བརྟག་པ་ཕྱི་མའི་བཞི་པ་དང་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད་དོ། ། གཉིས་པ་མཁའ་འགྲོ་མ་སོ་སོའི་ངག་བརྡ་ནི། སྤྲོ་བར་བྱའོ། ཅེས་པ་པ་གཞིར་བཞག གང་ལ་ན་མཚན་མ་གསུངས་པ་ཞེས་བྱ་བ་སྟེ།
བརྡས་མཚོན་པའི་དོན་ལའོ། གང་གིས་ན་དེ་ཁོ་ན་ཉིད་མངོན་དུ་བྱེད་པའི་རྣལ་འབྱོར་པས་སོ། ། ཚུལ་ཇི་ལྟར་ན་འདིར་རྣམས་བལྟས་ནས་ཅེས་པ་མུ་ཁིའི་བརྡས་མཁའ་འགྲོ་མའི་མཚན་མ་ལྟ། དེ་བཞིན་གྷོ་གྷུ ། མར་མེ་མ། གུ་གྷུ འཇིབ་བྱེད་མ། མུ་གྷུ་གཡོ་ལྡན་མ། ལུ་གྷུ དགེ་བའི་གཏམ་འདྲི། ཏྲ་ཥྚ་རྣལ་འབྱོར་མ་འདིར་རྣམས་ཀྱི་མཚན་མའོ། ། དེ་སྐད་དུ།
བརྟག་པ་བདུན་པའི་དང་པོར་མུ་ཁི་སོར་མོ་ཁ་རུ་བཅུག་པ་ནི་མཁའ་འགྲོ་མའི་མཚན་མའོ་ཅེས་པ་ནས་ཏྲ་ཥྚ་རི་དྭགས་མགོ་སྟོན་པ། རྣལ་འབྱོར་པའི་མཚན་མར་བརྩོན་ཅེས་པའི་བར་གྱིས་བསྟན། མཁའ་འགྲོ་མ་ལྔའི་དམ་ཚིག་གི་ཕྱག་རྒྱ་འདི་གདན་བཞིའི་གཞན་གྱི་གདན་རབ་ཏུ་བྱེད་པ་བཞི་པར་མདོར་བསྡུས་པས་བཤད་པའི་རྒྱུད་ཡིན་ལ། རྡོ་རྗེ་མཁའ་འགྲོའི་ལེའུ་བཞི་བཅུ་བཞི་པར་ཆ་མཐུན་པས་བཤད་པའི་རྒྱུད་དོ། ། འདི་དག་བརྟག་པ་གསུམ་པའི་རབ་བྱེད་གཉིས་པར། འདིར་རྣམས་གཟུགས་སོགས་མདུན་དུ་ནི། ། དམ་ཚིག་དེ་ཉིད་བསྟན་པར་བྱ། ། ཅེས་པ་ལ་འཕྲོས་ནས་སྒོའི་རྣལ་འབྱོར་མ་བཞི་དང་། རྣལ་འབྱོར་མ་སྤྱིའི་ལུས་དང་ངག་གི་བརྡའོ། ། གསུམ་པ་ཡི་གེ་རེ་རེའི་བརྡ་ལ།
ཡི་གེ་ཉི་ཤུ་རྩ་དྲུག་གི་བརྡ་དང་། ཡི་གེ་ཉི་ཤུ་རྩ་བཞིའི་བརྡ་གཉིས། དང་པོ། ནི། ཌཱ ཌཱི བུ། སུ། མཱ། ཡོ། བྷི། དྷཱི།
ལུ། སཏྲི། ས། པེ། ཕཱི། བྷ། བྷུ། པཱི། བྷུ། ཌི།
ག ཏྲི། ཀུ ཁ། ཛཱ། ཀེ བྷ། སྭཱ། ཅེས་པའི་དོན་བརྟག་པ་བདུན་པ་ལས་ཌཱ་་ཞེས་བྱ་བ་སྐྱེས་བུར་ངེས་ཅེས་པ་ནས་སྭ་ནི་ལེགས་འོང་བྱ་བ་ཡིན། འདིར་རྣམས་ནི་ཡི་གེ་རེ་རེ་ཞིང་ཡང་བརྡ་སྟེ། དཔའ་བོ་དང་སྲིང་མོར་དེ་ཤེས་པར་བྱའོ། །
ཡི་གེ་དམ་ཚིག་གི་ཕྱག་རྒྱའི་ཡེ་ཤེས་སོ། ། ཅེས་པའི་བར་གྱིས་བསྟན། ཡི་གེ་ཉི་ཤུ་རྩ་དྲུག་གི་བརྡ་འདི་རྣམས་བདེ་མཆོག་ཉུང་ངུའི་ལེའུ་བཅོ་ལྔ་པ་དང་། མངོན་བརྗོད་བླ་མའི་སུམ་ཅུ་རྩ་བརྒྱད་པ། རྡོ་རྗེ་མཁའ་འགྲོའི་ལེའུ་བརྒྱད་པར་ཆ་མཐུན་པས་བཤད་པའི་རྒྱུད་དོ། ། གཉིས་པ་ནི། པུ། ཛཱ། ཨོ། ཨ།
གོ རཱ། དེ། མ། ཀཱ། ཨོ། ཏྲི། ཀོ ཀ ལ།
ཀཱ། ཧི། པྲེ། གྲྀ། སོའུ། སུ། ན། ཤི མ། ཀུ།
འདི་དག་མངོན་སྤྱོད་བླ་མའི་ལེའུ་གསུམ་པར་ཆ་མཐུན། གཞན་བདེ་མཆོག་རྩ་བཤད་རྣམས་ནས་མ་ཚང་བ་ཁ་སྐོང་བས་བཤད་པའི་རྒྱུད་དོ། ། དེ་ལ་པུ་ཅེས་པ་པུ་ལི་ར་མ་ལ་ཡའི་མིང་གི་དང་པོ་བསྟན། དེས་མཚོན་ནས་ཛཱ་ཅེས་པས་ཛ་ལན་དྷའི་མིང་གི་དང་པོ་བསྟན་ཅེས་པ་ནས་བཟུང་སྟེ། ཀུ་ཅེས་པས་ཀུ་ལུ་ཏའི་མིང་གི་དང་པོ་བསྟན། དེ་ལྟར་ཡི་གེ་ཉི་ཤུ་རྩ་བཞིའི་བརྡས། ཕྱི་ནང་གི་ཡུལ་ཉི་ཤུ་རྩ་བཞི། ཕྱི་ནང་གི་དཔའ་བོ་དང་རྣལ་འབྱོར་མ་ཉི་ཤུ་རྩ་བཞི། དེ་དང་དེ་མཚོན་པར་ནུས་སོ། ། བཞི་པ་ཡི་གེ་འདུས་པའི་བརྡ་ལ་བཤད་པར་དམ་བཅའ་བ་དང་།
དོན་དངོས་གཉིས། དང་པོ་ནི། བཤད་བྱ་ཅེས་པ་གཞིར་བཞག གང་ན་ངག་གི་ཙྪོ་མའི་ཆོ་གའི་རིམ་པས་སྟེ། ཡི་གེ་འདུས་པའི་བརྡ་ཕྱག་རྒྱ་དང་། ཕྱག་རྒྱའི་ལན་གྱི་རིམ་པའོ། ། གང་གི་ཚེ་ན་ཡི་གེ་རེ་རེའི་བརྡ་གསུངས་པའི་རྗེས་དེ་ནས་སོ། ། དགོས་པ་ཅིའི་དོན་དུ་ན། གང་གིས་སྤུན་དང་སྲིང་མོར་ཡང་། ། ཐེ་ཚོམ་མེད་པར་ཤེས་པར་བྱ་བའི་དོན་དུའོ། །
ཚུལ་ཇི་ལྟར་ན་པོ་ཏྃ་གི་ཞེས་བྱ་བའི་ཕྱག་རྒྱའོ། ། པྲ་ཏི་པོ་ཏྃ་གི་ཞེས་བྱ་བའི་ཕྱག་རྒྱའི་ལན་ནོ། ། དེ་བཞིན་དུ། ག་མུ་འགྲོ་བ་དང་། ལུམྦ་འོང་བ་དང་། ནི་ག་ར་བྱིན་ཅིག ཙ་ཊུ་ཀ་ཁྱེར་ཅིག ཧྲི་ད་ཡ་དཔའོ། ། ཀོ་འུ་ར་བ་མ་རི། ཀརྞཎི་ཀ་དྲིལ་བུ་ཅེས་པ་ལ་སོགས་པ་བརྟག་པ་བདུན་པར་གསལ།
དེ་ལ་ཞུས་པ་དང་ལན་དང་བཅས་ཏེ་རྒྱས་པར་བཤད་དོ། ། མདོར་ན་སྟེང་དང་འོག་ཏུ་ཡོད་པ་ནི་ཕྱག་རྒྱ་དང་ཕྱག་རྒྱའི་ལན་དུ་གསུངས་པའོ། ། ཅེས་པའི་དོན་ལ་སྔ་མ་སྔ་མ་ཕྱག་རྒྱ། ཕྱི་མ་ཕྱི་མ་ཕྱག་རྒྱའི་ལན་ནོ། ། ཡི་གེ་འདུས་པའི་བརྡ་འདི་བདེ་མཆོག་ཉུང་ངུའི་ལེའུ་ཉི་ཤུ་རྩ་བཞི་པ་དང་། ཨ་བྷི་དྷ་ནའི་ལེའུ་བཞི་བཅུ་ལྔ་པར་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད་དོ། ། གཞན་ཡང་རྒྱུད་དེ་དང་དེར་མ་ཚང་བ་ཁ་བསྐོང་བས་བཤད་པའི་རྒྱུད་དོ། ། གཉིས་པ་རབ་ཏུ་བྱེད་པའི་གྲངས་ལ་མིང་དང་། གཞུང་ཚད། གོ་རིམ་གསུམ།
དང་པོ་ནི། ཡི་གེ་དང་ངག་གི་གཙྪོ་མ་ཞེས་བྱ་བ་ཙྪོ་མ་ནི་བརྡ་ཡིན་ལ་དེ་ལ་ཡི་གེའི་བརྡ་དང་། ངག་གི་བརྡ་གཉིས་སུ་ཕྱེ། དང་པོ་ལ་ཡི་གེ་རེ་རེའི་བརྡ་དང་། འདུས་པའི་བརྡ་གཉིས་སུ་ཕྱེ། གཉིས་པ་ལ་མཁའ་འགྲོ་མ་སྤྱིའི་དམ་ཚིག་གི་ཕྱག་རྒྱ་སྟེ་རྡོ་རྗེའི་གླུ་དང་། མཁའ་འགྲོ་མ་ལྔའི་དམ་ཚིག་གི་ཕྱག་རྒྱ་དེ་རྣམས་གཏན་ལ་འབེབས་པའོ། ། གཞུང་ཚད་ནི། ཤོ་ལོ་ཀ་བདུན་དང་རྐང་པ་གཉིས། གོ་རིམ་ནི།
བཞི་པ་ལས་རབ་ཏུ་བྱེད་པ་བཞི་ཡོད་པའི་དང་པོའོ།། །། གཉིས་པ་མཁའ་འགྲོ་མའི་མཚན་ཉིད་ལ་གཉིས། མཁའ་འགྲོ་མ་བདུན་གྱི་མཚན་ཉིད་དང་། ལཱ་མའི་རིགས་བྱེ་བྲག་ཏུ་བཤད་པའོ། ། དང་པོ་ལ་གསུམ། མཉན་པར་གདམས་པ། དོན་དངོས། རབ་ཏུ་བྱེད་པའི་མིང་ངོ་། ། དང་པོ་ནི། ཉོན་ཅེས་པ་གཞིར་བཞག
གང་ན་ལུས་སྲུལ་པོའི་ཕྱག་རྒྱ་དང་མཚན་མ་ཅེས་པ་མཁའ་འགྲོ་མ་བདུན་གྱི་མཚན་ཉིད་དོ། ། གང་ལ་ན་རྡོ་རྗེ་སྙིང་རྗེ་ཆེན་པོ་ལའོ། ། ཚུལ་ཇི་ལྟར་ན་ཡིད་ནི་གཅིག་ཏུ་གྱུར་པ་སྟེ། ཉན་པ་པོའི་སྐྱོན་གསུམ་སྤངས་ཏེའོ། ། གང་གི་ཚེ་ན་དེ་ནས་ཅེས་པ་ཁ་བསྐངས་ཏེ། ཡི་གེ་དང་ངག་གི་བརྡ་གསུངས་པའི་རྗེས་དེ་ནས་སོ། ། དགོས་པ་ཅིའི་དོན་དུ་ན་ཕྱག་རྒྱ་དང་ཕྱག་རྒྱའི་ལན་གྱི་སྒོ་ནས་གྲོགས་ཀྱི་མཚན་ཉིད་ཤེས་པར་བྱ་བའི་དོན་དུའོ། ། དོན་དངོས་ལ་མིང་གི་སྒོ་ནས་མདོར་བསྟན་པ་དང་། མཚན་ཉིད་ཀྱི་སྒོ་ནས་རྒྱས་པར་བཤད་པ་དང་མཚན་མ་མཆོད་པའི་སྒོ་ནས་མཇུག་བསྡུ་བ་གསུམ། དང་པོ་ནི།
མཁའ་འགྲོ་གྲངས་མེད་པ་སྟོང་ཕྲག་བདུན་ཅུ་རྩ་གཉིས་སུ་འདུ། དེ་སུམ་ཅུ་རྩ་བདུན་དུ་འདུ། དེ་བདུན་དུ་འདུ། དེ་ལ་འཇིག་རྟེན་པའི་མིང་དང་། འཇིག་རྟེན་ལས་འདས་པའི་མིང་གཉིས་ལས། སྐབས་འདིར་འཇིག་རྟེན་པའི་མིང་གི་རྣམ་གྲངས་བསྟན། བདུན་པོ་གང་ཞེ་ན། གཟུགས་ཅན་མ་དང་འོ་བྱེད་མ། ། ལཱ་མཱ་ཡོངས་གྱུར་བྱིས་བཅས་མོ། ། མི་ལྡོག་མ་དང་འདོད་པ་མོ། །
འདི་དག་མཁའ་འགྲོ་བདུན་དུ་གསུངས། ། གཉིས་པ་འཇིག་རྟེན་ལས་འདས་པའི་མིང་གི་རྣམ་གྲངས་ནི། བདེ་མཆོག་ཉུང་ངུའི་བཅུ་བདུན་པར། ཡ་མི་ནི་དང་སྐྲག་བྱེད་མ། ། འདོད་ལྡན་མ་དང་འཇིགས་གཟུགས་མ། ། ཀུན་ཏུ་སྤྱོད་མ་མཛེས་མ་དང་། ། བྷ་སུ་ར་དང་བདུན་དུ་བཤད། ། ཅེས་གསུངས་པས་དོན་ལ་གོ་ཆའི་དཔའ་མོ་དྲུག ཕག་མོ་ལ་རྒྱུ་འབྲས་གཉིས་སུ་ཕྱེ་བས་བདུན་གསུངས། གཉིས་པ་རྒྱས་པར་བཤད་པ་ལ།
གཟུགས་ཅན་མའི་མཚན་ཉིད་ནས་འདོད་མའི་མཚན་ཉིད་ཀྱི་བར་བདུན། དང་པོ་ནི། མངོན་པར་ཞེན་པས་བལྟ་བ་དང་། ། སྨིན་མ་ཡོན་པོར་གང་བྱེད་ཅིང་། སྔོན་གྱི་གཟུགས་ནི་བསྡུད་པ་དང་། ། ཕྱིས་ནི་འཇིགས་པར་བྱེད་པ་ཡང་། ། དེ་ནི་གཟུགས་ཅན་མར་ཤེས་བྱ། ། དཔའ་བོས་གཉིས་མེད་བསྟེན་པའོ། ། གཉིས་པ་ནི། སྡུག་པའམ་གལ་ཏེ་མི་སྡུག་པའི། །
བྱིས་པ་ལྟ་ཞིང་འོ་བྱེད་མ། ། དེ་ནི་འོ་བྱེད་མར་ཤེས་བྱ། ། མཁའ་འགྲོ་མ་ནི་འགལ་བ་མེད། གསུམ་པ་ནི། བྱོལ་སོང་ལྟ་སྟངས་ཁྲོ་གཉེར་གདོང་། ། འདི་ནི་སྨིན་བསྒྱུར་སྡིག་པར་བྱེད། ། གཞན་དུ་དབུགས་ཀྱི་འཇིགས་བྱེད་མ། ། དེ་ནི་ལཱ་མཱར་རྣམ་པར་བསྟན། བཞི་པ་ནི། ཕག་དང་ལྕེ་སྤྱང་བྱི་ལ་དང་། །
རྟ་རྣམས་ཐམས་ཅད་འཇིགས་བྱེད་པ། ། དེ་ནི་ཡོངས་གྱུར་མ་རུ་གསུངས། ། ལྔ་པ་ནི། རབ་ཏུ་དགའ་ཞིང་གསལ་བར་དགོད། ། སོང་བར་གྱུར་ནས་མི་ལྡོག་མ། ། དེ་ནི་བྱིས་བཅས་མོ་རུ་གསུངས། ། དྲུག་པ་ནི། གང་ཞིག་སྐྱོ་བས་ལག་པའམ། ། བོང་བའམ་ནི་རྐང་པས་སམ། ། གོས་མཐའམ་ཡང་ན་ཤིང་གིས་ནི། །
དེས་རེག་པས་ནི་འཚོ་མི་འགྱུར། ། དེ་ནི་མི་ལྡོག་མར་ཤེས་བྱ། ། བདུན་པ་ནི། རྒོད་དང་སྨྲ་དང་ངུ་བ་དང་། ། གློ་བུར་དུ་ནི་ཁྲོ་འགྱུར་བ། ། དེ་ནི་འདོད་མར་ཤེས་པར་བྱ། ། མཁའ་འགྲོ་རྣལ་འབྱོར་མ་མོར་གསུངས། ། དེ་ལ་མཚན་ཉིད་དང་པོ་གཉིས་དང་ལྔ་པ་བསྟེན་དུ་རུང་། ལྷག་མ་རྣམས་བསྟེན་དུ་མི་རུང་བར་བཞེད། གསུམ་པ་མཇུག་བསྡུ་བ་ལ་མཚན་མའི་རྣམ་གྲངས་དང་།
དེ་མཆོད་པའི་ཚུལ་གཉིས། དང་པོ་ནི། ཐོད་པ་དགྲ་སྟ་མཆེ་བ་དང་། ། ཆུ་སྲིན་རྒྱལ་མཚན་རལ་གྲི་དང་། ། འཕང་མདུང་དུང་ནི་བདུན་དུ་གསུངས། ། དེ་ལ་གཟུགས་ཅན་མའི་མཚན་མ་ཐོད་པ་ཅེས་པ་ནས་འདོད་པ་མའི་མཚན་མ་དུང་ཅེས་པའི་བར་རོ། ། དེའི་དོན་མཚན་མ་དེ་དང་དེ་གང་གི་དཔྲལ་པའམ་སྲིན་ལག་ལ་རི་མོར་ཡོད་པའམ། རང་གི་ཁྱིམ་དུ་འབྲི་ཞིང་མཆོད་ན་མཁའ་འགྲོ་མ་བདུན་པོ་དེ་དང་དེའི་རིགས་སུ་ཤེས་པར་བྱའོ། ། དེ་དག་མ་རྙེད་ན་ལས་དང་པོ་པས་རང་གི་ཁྱིམ་དུ་ཚེས་བཅུ་རྣམ་པ་གཉིས་གང་ཡང་རུང་བ་ལ། དྲི་དང་བདུད་རྩི་ལྔས་མཚན་མ་དེ་དག་བྲིས་ནས་ཉེར་སྤྱོད་ལ་སོགས་པས་མཆོད་ན་བར་ཆད་སེལ་བར་བྱེད་པ་ལ་སོགས་པའི་དགོས་པ་ཡོད་གསུང་།
སྤྱིར་ཕྱག་རྒྱ་དང་ཕྱག་རྒྱའི་ལན་གྱིས་གྲོགས་མཁའ་འགྲོ་མ་ངོ་ཤེས་པར་བྱས། བྱེ་བྲག་ཏུ་མཚན་ཉིད་དང་མཚན་མ་དེས་དེ་དང་དེའི་རིགས་ངོ་ཤེས་པར་བྱེད། དེས་བསྟེན་དུ་རུང་བ་དང་མི་རུང་བ་ངོ་ཤེས། དེ་ལ་ཡན་ལག་གི་བརྡ་བསྟན་པས་མཉེས་ནས་རང་གཟུགས་སྟོན་པར་བྱེད། དེ་ལ་དཀྱིལ་འཁོར་འཁོར་ལོའི་ཐབས་ཀྱིས་སྙོམས་པར་ཞུགས་པས་དགའ་བ་བཞིའི་རྟོགས་པ་མཚོན་བྱེད་དཔེའི་ཡེ་ཤེས་སྐྱེ། དེ་ལ་བརྟེན་ནས་མཚོན་བྱ་དོན་གྱི་ཡེ་ཤེས་མཆོག་གི་དངོས་གྲུབ་ཐོབ་པར་འགྱུར་རོ། ། གཉིས་པ་ནི། མཆོད་ཅེས་པ་གཞིར་བཞག གང་གིས་ན་ཐབས་དང་ཤེས་རབ་ཀྱི་རྣལ་འབྱོར་རིག་པས་སོ། ། གང་ན་མཚན་ཉིད་དང་མཚན་མ་དེ་དང་ལྡན་པའི་མཁའ་འགྲོ་མ་དེ་དང་དེའོ། །
ཚུལ་ཇི་ལྟར་ན་ཡང་དག་སྦྱོར་བའི་ཆོ་ག་འདིས་ཅེས་པ་ལས་དང་པོ་པས་ཚོགས་ཀྱི་འཁོར་ལོ། ། སེམས་བརྟན་པ་ཐོབ་པས་སྙོམས་འཇུག་གི་སྒོ་ནས་སོ། ། དུས་ཇི་སྲིད་ན་དངོས་གྲུབ་མ་ཐོབ་ཀྱི་བར་རྟག་ཏུའོ། ། འདི་དག་གི་མཚན་ཉིད་བདེ་མཆོག་ཉུང་ངུའི་ལེའུ་བཅུ་བདུན་པར་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད། མིང་གི་རྣམ་གྲངས་འདས་པ་དང་། འཇིག་རྟེན་པ་གཉིས་གསུངས་པ་ལ་འཇིག་རྟེན་པའི་མིང་དུ་མདོར་བསྡུས་ནས་གསུངས། གསུམ་པ་རབ་ཏུ་བྱེད་པའི་རྣམ་གྲངས་ལ། མིང་ནི། ལུས་སྲུལ་མོ་སྟེ་གཤིན་རྗེ་མ་འདས་པའི་མིང་། གཟུགས་ཅན་མ་འཇིག་རྟེན་པའི་མིང་། །
དེ་ལ་སོགས་པའི་མཁའ་འགྲོ་བདུན་གྱི་ཕྱག་རྒྱ་སྟེ་མཚན་ཉིད་དང་། མཚན་མ་སྟེ་ཐོད་པ་དགྲ་སྟ་ལ་སོགས་པ་གཏན་ལ་འབེབས་པའོ། ། གཞུང་ཚད་ནི། ཤོ་ལོ་ཀ་བཅུ་གཅིག་དང་རྐང་པ་གཉིས། གོ་རིམ་ནི། བཞི་པ་ལས་རབ་ཏུ་བྱེད་པ་བཞི་ཡོད་པའི་གཉིས་པའོ།། །། གཉིས་པ་ལཱ་མའི་རིགས་བྱེ་བྲག་ཏུ་བཤད་པ་ལ་གསུམ། བཤད་པར་དམ་བཅའ་བ་དང་། དོན་དངོས། རབ་ཏུ་བྱེད་པའི་མིང་ངོ་། །
དང་པོ་ནི། བཤད་པར་བྱ་ཅེས་པ་གཞིར་བཞག གང་ན་དེ་ནི་ལཱ་མར་རྣམ་པར་བསྟན་ཅེས་པ་ལ་འཕྲོས་ནས་ལཱ་མའི་མཚན་ཉིད་ནིའོ། ། ཚུལ་ཇི་ལྟར་ན་སྤྱིར་ལཱ་མའི་མཚན་ཉིད་བརྒྱད་གསུངས། དེ་དག་རིགས་དྲུག་ཏུ་བསྡུས་ནས་ཡང་དག་པར་རབ་ཏུའོ། ། གང་གི་ཚེ་ན་མཁའ་འགྲོ་མ་བདུན་གྱི་ཕྱག་རྒྱ་དང་མཚན་མ་གསུངས་པའི་རྗེས་དེ་ནས་སོ། ། དེ་ལ་སྤྱིར་དཔལ་བདེ་མཆོག་ཉུང་ངུའི་ལེའུ་བཅོ་བརྒྱད་པ། མཁའ་འགྲོ་མའི་རིགས་དྲུག་དང་སྦྱར་ཏེ་གསུངས། ལེའུ་བཅུ་དགུ་པ་ལས་ལཱ་མ་རིགས་དྲུག་དང་སྦྱར་ཏེ། དེ་ལ་བརྡ་དང་བརྡའི་ལན་བསྟན་པ་དང་བཅས་ཏེ་གསུངས་པ་ལས།
མཁའ་འགྲོ་མ་དེ་དག་གི་མཚན་ཉིད་ཙམ་ནི་ཆ་མཐུན་པས་ངེས་པ་བསྐྱེད་པ་ཡིན་ལ། འདིར་ཐམས་ཅད་ལཱ་མའི་མཚན་ཉིད་དུ་བཤད་པ་ནི། ཚུལ་མི་འདྲ་བའམ་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། ཡང་འདི་དག་མངོན་བརྗོད་བླ་མའི་ལེའུ་སུམ་ཅུ་རྩ་དགུ་པར་ཙུམ་པི་ཀས་བསྡུས་པ་དང་། བཞི་བཅུ་པ་དང་ཞེ་གཅིག་པར་ལཱ་མས་བསྡུས་པ་ཞེས་བཤད་པ་དེའང་འདིར་མཚན་ཉིད་ཆ་མཐུན་པས་བཤད་པའི་རྒྱུད་དོ། ། གཞན་ཡང་རབ་ཏུ་བྱེད་པ་གསུམ་པོ་འདིས་མཁའ་འགྲོ་མའི་རྒྱུད་ཐམས་ཅད་དུ་གང་དང་གང་དུ་མཁའ་འགྲོའི་མཚན་ཉིད་མ་གསུངས་པ་ཁ་བསྐངས་ཤིང་གསུངས་པ་རྣམས་གསལ་བར་བྱེད་པས་བཤད་པའི་རྒྱུད་ཡིན་ནོ། ། གཉིས་པ་དོན་དངོས་ལ་མཁའ་འགྲོ་མའི་མཚན་ཉིད་བརྒྱད། དེ་རིགས་དྲུག་ཏུ་བསྡུ་བ། མཁའ་འགྲོ་མའི་མཚན་ཉིད་ལྔ། ཕྱག་རྒྱ་དང་ཕྱག་རྒྱའི་ལན་དང་བཅས་པའོ། །
དང་པོ་ལ་བརྒྱད། པདྨ་གར་དབང་གི་རིགས། དཔལ་ཧེ་རུ་ཀའི་རིགས། ཡང་དཔལ་ཧེ་རུ་ཀའི་རིགས། དེ་བཞིན་གཤེགས་པའི་རིགས། རྡོ་རྗེ་ཕག་མོའི་རིགས། དུམ་སྐྱེས་མའི་རིགས། ཧེ་རུ་ཀའི་རིགས། རྣམ་པར་འདྲེན་པའི་རིགས་ཀྱི་མཁའ་འགྲོ་མའི་མཚན་ཉིད་དོ། ། དང་པོ་ནི།
དམར་ཞིང་དཀར་བའི་བུད་མེད་གང་། ། པདྨའི་འདབ་མ་ལྟ་བུའི་མིག ། དཀར་པོའི་གོས་ལ་ལྷག་དགའ་ཞིང་། ། ཙན་དན་གསར་པའི་དྲི་དང་ལྡན། ། བདེ་གཤེགས་འདུས་པ་ཉིད་ལ་དགའ། ། ཆགས་ཤིང་མཐོང་ན་རྗེས་འགྲོ་མ། ། ཁྱིམ་དུ་པདྨ་འབྲི་བྱེད་མ། ། པདྨ་གར་དབང་རིགས་ལས་བྱུང་། ། དེ་ལ་རིམ་པ་བཞིན་ཁ་དོག དབྱིབས།
གོས། དྲི། དགའ་བའི་ཡུལ། སྤྱོད་ལམ། རིགས་གང་ཡིན་པ་སྟེ་བདུན་གཞུང་གི་ཐོག་ཏུ་སྦྱར། གཉིས་པ་ནི། སྨིན་མའི་དབུས་སུ་རྩེ་གསུམ་སོན། ། ལུས་ནི་སྔོ་བསངས་སྐྱ་བ་དང་། ། ཨུཏྤལ་སྔོན་པོའི་དྲི་དང་མཚུངས། ། ཁྱིམ་དུ་རྡོ་རྗེ་བྲིས་ནས་ནི། །
རྟག་ཏུ་མཆོད་པར་བྱེད་པ་ནི། ། ཧེ་རུ་ཀ་དཔལ་རིགས་བྱུང་བ། ། དེ་ནི་མཁའ་འགྲོ་མར་ཤེས་བྱ། ། དེ་ལ་དབྱིབས། གོས། དགའ་བའི་ཡུལ་གསུམ་གོང་གིས་ཁ་བསྐང་། གཞུང་གི་དངོས་བསྟན་རིགས། ཁ་དོག དྲི། སྤྱོད་ལམ་བཞི་སྦྱར།
གསུམ་པ་ནི། མིག་དམར་དཀར་དང་དམར་བ་དང་། ། དེ་བཞིན་རྐང་པ་ལག་པ་དམར། ། ར་སྐྱེས་ཁྱིམ་བྱ་དག་གིས་ཀྱང་། ། རྟག་ཏུ་དགའ་བར་གྱུར་པ་དང་། ། དེ་ཡི་ཁྱིམ་དུ་རྡོ་རྗེ་ནི། ། བྲིས་ནས་རྟག་ཏུ་མཆོད་བྱེད་པ། ། ཧེ་རུ་ཀ་དཔལ་རིགས་བྱུང་བ། ། མཁའ་འགྲོ་འདི་ལ་ཐེ་ཚོམ་མེད། ། དེ་ལ་ཁ་དོག
དགའ་བའི་ཡུལ། སྤྱོད་ལམ། རིགས་བཞི་སྦྱར། བཞི་པ་ནི། འཁོར་ལོ་གང་གི་དཔྲལ་བའམ། ། ལག་པར་ཡང་ནི་མཐོང་འགྱུར་པ། ། སེར་ཞིང་སྔོ་བསངས་བུད་མེད་གང་། ། རྟག་ཏུ་གོས་སེར་དགའ་བ་ཉིད། ། མེ་ཏོག་དཀར་པོའི་དྲི་ཆེན་དང་། ། སྐལ་བཟང་ཕུན་སུམ་ཚོགས་མ་དེ། །
ཁྱིམ་དུ་འཁོར་ལོ་འབྲི་བར་བྱེད། ། དེ་བཞིན་གཤེགས་པའི་རིགས་རྗེས་འགྲོ ། དེ་ལ་མཚན་མ། ཁ་དོག གོས། དྲི། སྤྱོད་ལམ། རིགས་དྲུག་གཞུང་གི་ཐོག་ཏུ་སྦྱར། ལྔ་པ་ནི། གནག་ཅིང་སྔོ་བསངས་བུད་མེད་གང་། །
སོ་ནི་དཀར་ཞིང་མཐོ་བ་དང་། ། རྟག་ཏུ་བདུག་པའི་གཡོན་པ་ནི། ། སྐྲ་ནི་རྟག་ཏུ་གྲོལ་བ་ཡིན། ། རྟག་ཏུ་ཁྲུས་ལ་དགའ་བ་དང་། ། སྤྱོད་ཅིང་མང་དུ་སྨྲ་བ་དང་། ། རྡོ་རྗེ་ཁྱིམ་དུ་བྲིས་ནས་ནི། ། རྟག་ཏུ་མཆོད་པར་བྱེད་པ་ནི། ། རྡོ་རྗེ་ཕག་མོའི་རིགས་ལས་བྱུང་། ། དེ་ལ་ཁ་དོག དབྱིབས།
དགའ་བའི་ཡུལ། སྤྱོད་ལམ་རིགས་རྣམས་གཞུང་ཐོག་ཏུ་སྦྱར། དྲུག་པ་ནི། དཀར་ཞིང་སེར་དང་མཚུངས་པ་དང་། ། འབར་བའི་མིག་དང་བ་སྤུས་གང་། ། རྡོ་རྗེ་གང་གི་དཔྲལ་བའམ། ། ལག་པར་ཡང་ནི་མཐོང་གྱུར་པ། ། རྟག་ཏུ་རྒྱལ་སྲིད་དགའ་བ་དང་། ། སྙེམས་ཤིང་བདེན་པར་སྨྲ་བ་དང་། ། མ་ལི་ཀའི་དྲི་དང་ལྡན། །
ཁྱིམ་དུ་རྡོ་རྗེ་བྲིས་ནས་ནི། ། རྟག་ཏུ་མཆོད་པ་བྱེད་པ་ནི། ། དུམ་སྐྱེས་མ་ཡི་རིགས་ལས་བྱུང་། ། རྣལ་འབྱོར་དབང་ཕྱུག་ཆེན་མོ་མཆོག ། དེ་ལ་ཁ་དོག དབྱིབས། མཚན་མ། དགའ་བའི་ཡུལ། དྲི། སྤྱོད་ལམ།
རིགས་རྣམས་གཞུང་དང་སྦྱར། བདུན་པ་ནི། ཤ་ལ་དགའ་བའི་བུད་མེད་གང་། ། མིག་སྨན་ནག་པོ་ལྟ་བུའི་འོད། ། དཔྲལ་བར་མདུང་རྩེའི་རྣམ་པ་ཉིད། ། དྲག་ཤུལ་ལས་ལ་དགའ་བ་གང་། ། རྟག་ཏུ་དུར་ཁྲོད་འགྲོ་གང་དང་། འཇིགས་མེད་སྐྱུག་བྲོ་མེད་པ་དང་། ། གང་གི་དཔྲལ་བར་བསྡུས་ནས་ནི། ། ཁྱིམ་དུ་ཐོད་པ་འབྲི་བྱེད་པ། །
རྟག་ཏུ་མཆོད་པ་བྱེད་པ་ནི། ། ཧེ་རུ་ཀའི་རིགས་ལས་བྱུང་། ། དེ་ལ་ཁ་དོག དབྱིབས། དགའ་བའི་ཡུལ། སྤྱོད་ལམ། རིགས་རྣམས་གཞུང་དང་སྦྱར། དེ་ལ་ཧེ་རུ་ཀའི་རིགས་དང་པོ་གཉིས་གཅིག་ཏུ་བསྡུ། ཧེ་རུ་ཀའི་རིགས་འོག་མ་དང་དུམ་སྐྱེས་མའི་རིགས་གཉིས་རྡོ་རྗེ་སེམས་དཔའི་རིགས་སུ་བསྡུ། ལྷག་མ་བཞི་རིགས་རེ་རེར་བསྡུས་པས་མཁའ་འགྲོ་མའི་རིགས་དྲུག་ཏུ་བསྡུའོ། །
གཉིས་པ་མཁའ་འགྲོ་མའི་མཚན་ཉིད་ལྔ། ཕྱག་རྒྱ་དང་ཕྱག་རྒྱའི་ལན་དང་བཅས་པ་ལ་པདྨའི་རིགས་ཀྱི་མཚན་ཉིད་ཕྱག་རྒྱ་ལན་དང་བཅས་པ་དང་། དེ་བཞིན་དུ་ལས་ཀྱི་རིགས། རིན་པོ་ཆེའི་རིགས། ཧེ་རུ་ཀའི་རིགས། ཕག་མོའི་རིགས་ཀྱི་མཚན་ཉིད་ཕྱག་རྒྱ་ལན་དང་བཅས་པའོ། དང་པོ་ལ་མཚན་ཉིད། ། ཕྱག་རྒྱ་ལན་དང་བཅས་པ་གཉིས། མཚན་ཉིད་ནི། གང་གི་སྐྲ་ནི་ལི་བ་དང་གཅིག
བཞིན་ནི་ཡོངས་སུ་ཟླུམ་པ་དང་གཉིས། ཁ་ལ་རྟག་ཏུ་སྨ་ར་དང་གསུམ། སྨིན་མ་རིང་ཞིང་བ་སྤུ་དང་བཞི། གོས་དཀར་དང་ལྔ། གཙང་ཞིང་དང་དྲུག ཞི་བ་དང་བདུན། མི་སྐྱོད་པ་དང་བརྒྱད། བདེན་པར་སྨྲ་བ་དང་དགུ རྟག་ཏུ་དམ་པའི་ཆོས་ལ་དགའ་བ་སྟེ། མཚན་ཉིད་བཅུ་དང་ལྡན་ན་དེ་དཔའ་བོའི་སྲིང་མོར་ཤེས་པར་བྱའོ། ། གཉིས་པ་ཕྱག་རྒྱ་ལན་དང་བཅས་པ་ལ་དཔའ་བོའི་སྲིང་མོ་དེ་ལ་པད་མས་བསྐོར་བའི་ཕྱག་རྒྱ་སྦྱིན་པར་བྱ།
ཡང་ན་ལག་པ་གཡོན་པའི་རྒྱབ་ཏུ་གཡས་པ་བཀབ་པ་རུས་སྦལ་ཕྱག་རྒྱ་བྱ། ཕས་ཚུར་གཡོན་པས་རིལ་བ་སྤྱི་བླུགས་བཟུང་ནས་མཆོད་པའི་ཚུལ་དུ་བྱེད་པ་ཕྱག་རྒྱའི་ལན་དུ་བརྗོད་པར་བྱས་ན། དེས་དམ་ཚིག་དང་ལྡན་པར་ཤེས་ནས་སྤྱོད་ལམ་གྱི་མཚན་ཉིད་བརྟག་པ་ནི། གང་ཟག་སྲིང་མོ་དེ་ནི་དུས་ཚོད་ཚེས་བཅུའི་རེས་དག་ལ་གནས་རང་གི་ཁྱིམ་དུ་བྱེད་ལས་པདྨ་བྲི་བར་བྱའོ། ། པདྨའི་ལཱ་མའི་མཚན་ཉིད་དོ། ། གཉིས་པ་ལ་མཚན་ཉིད་དང་། ཕྱག་རྒྱ་ལན་དང་བཅས་པ། དང་པོ་ནི། མ་མཆུ་འཕྱང་ཞིང་མིག་ཡངས་མ། མིག་ནི་དམར་ཞིང་ལུས་སེར་བ་དང་དཔལ་ཆེ་ཞིང་ཁྱོ་བཟང་བས་སྐལ་བཟང་ནོར་དང་ལྡན།
དཀར་ཞིང་མཚམས་པ་ལྟ་བུའི་དྲི་བྲོ་བ་ཉིད་ལུས་རིང་ཞིང་ལག་པ་རིང་བ་དང་ཁ་དོག་སྣ་ཚོགས་པའི་གོས་ལ་དགའ་བ་དང་། རི་མོ་གསུམ་ནི་དཔྲལ་བ་དང་སྟེང་གི་མཚམས་ཏེ་སྐྲ་མཚམས་ན་རི་མོ་གཅིག་ངེས་པར་གནས། དགོད་པ་དང་ནི་དགའ་བ་ཉིད། ། རྣལ་འབྱོར་པ་ལ་ལམ་འགེགས་པ། ། ལམ་གྱི་རྣམ་པར་གནོན་ཅིང་གནས། ། གཡུལ་དུ་ཤི་བ་རྣམས་ཀྱི་ནི། ། གཏམ་ལ་རྟག་ཏུ་དགའ་བ་ཉིད། ། དེ་འདྲའི་འདོད་པས་རབ་ཏུ་མྱོས་པ་མཐོང་ནས་ནི་འཇིག་རྟེན་དབང་ཕྱུག་མཚན་ཉིད་ཡིན་པར་ཤེས་པར་བྱའོ། ། གཉིས་པ་ཕྱག་རྒྱ་ལ་ལན་དང་བཅས་པ་ནི། དེ་ལ་ཕར་སོར་མོ་བཞི་བསྐུམས་ནས་མཛུབ་མོ་སྒྲེང་བ་མདུང་རྩེའི་ཕྱག་རྒྱ་གཡས་པས་རབ་བསྟན་བྱ།
གཡས་པ་མ་བསྐུམས་པའི་རྐང་པ་གཡས་བརྐྱངས་བའི་གར་ཉིད་ཀྱང་ནི་རབ་བསྟན་བྱ། གཡོན་གྱི་དེ་ལས་བཟློག་སྟེ་བསྐུམས་པས་ཡོངས་སུ་བསྐོར་བས་ནི། ལག་པའི་བརྡ་གོང་མ་ཉིད་བྱ་སྟེ། ཕྱག་རྒྱའི་ལན་དུ་བརྗོད་པར་བྱ། དུས་མར་ངོའི་བཅུ་བཞི་དང་བརྒྱད་པ་ལ། གནས་རང་གི་ཁྱིམ་དུ་བྱེད་ལས་མདུང་རྩེ་བྲི་ཞིང་དེ་ལ་མཆོད་པར་བྱའོ། ། དེ་བཞིན་གཤེགས་པའི་རིགས་ཀྱི་ལཱ་མའི་མཚན་ཉིད་དོ། ། གསུམ་པ་ལ་གཉིས་ལས། མཚན་ཉིད་ནི། དཀར་ཞིང་དམར་བའི་བུད་མེད་གང་། །
མིག་ནི་ལྗང་ཞིང་སེར་བ་དང་། ། དེ་བཞིན་སྐྲ་ནི་འཁྱིལ་བ་དང་། ། དཔྲལ་བ་ན་དར་དཔྱངས་ཀྱི་ཐོད་བཅིངས་པར་སྣང་བ་ཉིད། དཔྲལ་བ་ན་རི་མོ་གཅིག་པ་རབ་ཏུ་གནས། དེ་བཞིན་སྟེང་དཀྱུས་རིང་བ་དང་། ། རྟག་ཏུ་གོས་དམར་ལ་དགའ་ཞིང་། ། དགོད་པར་བྱེད་དང་གླུ་ལེན་ཉིད། ། གློ་བུར་དུ་ནི་ཁྲོ་བ་དང་། ། ཁྱད་པར་དུ་ནི་སེམས་གཡོ་དང་། ། རྩོད་ལ་རྟག་ཏུ་དགའ་བ་ཉིད། །
དེ་འདྲའི་རབ་མྱོས་མཐོང་ན་ནི། ། རིན་པོ་ཆེའི་ལཱ་མར་ཤེས་པར་བྱའོ། ། གཉིས་པ་ཕྱག་རྒྱ་ལན་དང་བཅས་པ་ནི་འཕང་མདུང་འཕེན་པའི་ཚུལ་གྱི་ཕྱག་རྒྱ་རབ་བསྟན་བྱ། གཉིས་པ་ཉིད་ཀྱང་འབད་པ་ཡིས་གཡོན་དྲིལ་བུ་འཛིན་པའི་ཚུལ་དྲིལ་བུའི་ཕྱག་རྒྱ་རབ་ཏུ་སྦྱིན། གཡོན་ནས་གཡས་སུ་ཡོངས་སུ་བསྐོར་བ་ནི་གཡས་ཀྱི་ལག་པའི་བརྡ་གོང་མ་བྱེད་པས་ཕྱག་རྒྱའི་ལན་དུ་བརྗོད་པར་བྱ། བཞི་པ་ལ་གཉིས་ལས་མཚན་ཉིད་ནི། ཐུང་ཞིང་བྱིན་པ་སྦོམ་པ་དང་། ། རྟག་ཏུ་གོས་སེར་དགའ་བ་དང་། ། མགྲིན་པ་ནས་ནི་གོས་འཕྱང་བ། ། དེ་འདྲའི་རབ་མྱོས་མཐོང་ན་ནི། །
ཧེ་རུ་ཀའི་ལཱ་མར་ཤེས་པར་བྱའོ། ། གཉིས་པ་ཕྱག་རྒྱ་ལན་དང་བཅས་པ་ནི་ལག་པ་གཉིས་རྡོ་རྗེ་ཐལ་མོ་འཁོར་ལོ་ལྟར་བྱས་པ་འཁོར་ལོའི་ཕྱག་རྒྱ་བསྟན་པར་བྱ། ། གཉིས་པའང་རབ་ཏུ་འབད་པ་ནི། ལག་པ་གཉིས་ཀྱི་མཐེབ་མཛུབ་སྦྱར་ནས་གཞན་བརྐྱང་བས་དུང་གི་ཕྱག་རྒྱ་སྦྱིན་པར་བྱ། དེ་བཞིན་གཡས་ནས་གཡོན་དུ་ཡོངས་སུ་སྐོར་བ་ཉིད་གཡོན་གྱི་གོང་མ་བྱེད་པ་ཕྱག་རྒྱའི་ལན་དུ་བརྗོད་པར་བྱ། དེའི་དུས་ནི་མར་ངོའི་བཅུ་བཞི་ལ་ཁྱིམ་དུ་རྡོ་རྗེ་འབྲི་བར་བྱེད་པའོ། ། ལྔ་པ་ལ་གཉིས་ལས་མཚན་ཉིད་ནི། ཡན་ལག་ཀུན་ལ་བ་སྤུར་བཅས། ། མིག་ནི་གནག་ཅིང་སེར་བ་དང་། ། མཆེ་བ་གཙིགས་ཤིང་བཞིན་རྣམ་འགྱུར་འཇིགས་པ་དང་།
བཞིན་སྦོམ་ཁ་ནི་སྦོམ་པ་དང་། ། མ་མཆུ་འཕྱང་ཞིང་ཁུང་མིག་དང་། ། སྣ་ནི་ཉམས་པར་གྱུར་པ་དང་། ། རྟག་ཏུ་དྲི་ཟ་འདོད་པ་དང་། ། སྤྲིན་གྱི་ཁ་དོག་ལྟོ་ཕྱེ་བ། ། དེ་འདྲའི་རབ་མྱོས་མཐོང་ན་ནི། ། ལས་ཀྱི་ལཱ་མར་ཤེས་པར་བྱའོ། ། གཉིས་པ་ཕྱག་རྒྱ་ལན་དང་བཅས་པ་ནི་ལག་པ་གཉིས་སོར་མོ་སྤྱི་བོར་གདེངས་པ་ཀླུའི་ཕྱག་རྒྱ་སྦྱིན་པར་བྱ། གཉིས་པ་ཡང་ནི་འབད་པ་ཡིས་འཕང་མདུང་འཕེན་པའི་ཕྱག་རྒྱ་སྦྱིན་པར་བྱ། ཡོངས་སུ་བསྐོར་བ་གོང་མ་བཞིན།
དེ་ནི་བཅུ་གཅིག་ཚེས་ལ་ནི། ། མཆེ་བ་འབྲི་ཞིང་རྟག་ཏུ་མཆོད། ། སྤྱིར་མཁའ་འགྲོ་མའི་མཚན་ཉིད་འདི་དག་རྣལ་འབྱོར་པས་ཤེས་པར་བྱས་པ་ལས་དང་པོ་པ་ཚོགས་ཀྱི་འདུ་བར་འདུ་བའམ། སྤྱོད་པ་བྱེད་པས་ཡུལ་རྣམས་སུ་རྒྱུ་བ་ན་འདི་དག་ངོ་ཤེས་པར་བྱས་ལ་བསྟེན་དུ་རུང་བ་རྣམས་བསྟེན། བསྟེན་དུ་མི་རུང་བ་རྣམས་མཆོད་པར་བྱའོ་ཞེས་བྱ་བའི་དོན་ཡིན་གསུངས། ཕྱག་རྒྱ་ཆེན་པོ་ཐིག་ལེ་དང་རྡོ་རྗེ་ཕྲེང་བ་ལས་ནི། ཚོགས་ཀྱི་དུས་སུ་ལྷག་མའི་གཏོར་མ་གཏོང་བ་ན་དེའི་ཚེ་མཁའ་འགྲོ་མ་རྣམས་བྱུང་བ་ན། དེའི་མཚན་ཉིད་ངོ་ཤེས་པར་བྱས་ལ་ཕྱག་རྒྱ་དང་ཕྱག་རྒྱའི་ལན་བྱའོ་ཞེས་འབྱུང་ངོ་། ། གསུམ་པ་རབ་ཏུ་བྱེད་པའི་གྲངས་ལ། མིང་ནི།
མཚན་མའི་ཕྱག་རྒྱ་སྟེ་ཅེས་པ་མཁའ་འགྲོ་མ་རིགས་བརྒྱད་དང་རིགས་ལྔའི་མཚན་མ་ཕྱག་རྒྱ་དང་ཕྱག་རྒྱའི་ལན་གྱི་སྒོ་ནས་གཏན་ལ་འབེབས་པས་སོ། ། གཞུང་ཚད་ནི། ཤོ་ལོ་ཀ་སུམ་ཅུ་སོ་བདུན་དང་རྐང་པ་གསུམ། གོ་རིམ་ནི། བརྟག་པ་བཞི་པ་ལས་རབ་ཏུ་བྱེད་པ་བཞི་ཡོད་པའི་གསུམ་པའོ།། །། གསུམ་པ་ལུས་ཀྱི་བརྡ་ལ་གསུམ། བཤད་པར་དམ་བཅའ་བ། དོན་དངོས། བརྟག་པའི་མིང་ངོ་། ། དང་པོ་ནི།
རབ་བཤད་བྱ་ཅེས་པ་ཁྱད་པར་གྱི་གཞིར་བཞག གང་ན་ཡན་ལག་ཕྱག་རྒྱའི་མཚན་ཉིད་དོ། ། གང་གི་ཚེ་ན་མཚན་མའི་ཕྱག་རྒྱ་བསྟན་པའི་རྗེས་དེ་ནས་སོ། ། ཚུལ་ཇི་ལྟར་ན་ཕྱག་རྒྱ་དང་ཕྱག་རྒྱའི་ལན་གྱི་ཚུལ་ཡང་དག་པར་རོ། ། བརྡ་འདི་དག་བདེ་མཆོག་ཉུང་ངུའི་ལེའུ་ཉི་ཤུ་པར་ཡན་ལག་གི་བརྡ་གཙོ་བོར་བྱ་སྟེ་སྟོན། ཉི་ཤུ་གཅིག་པ་ནས་བརྡ་དེ་གཞན་ལ་བྱས་པ་གཙོ་བོར་བྱ་སྟེ་བསྟན། ཉི་ཤུ་པ་ནས་ཡན་ལག་དུ་མ་གཙོ་བོར་བྱ་སྟེ་བསྟན་པ་རྣམས་འདིར་བསྡུས་ཏེ་གསལ་བར་བྱེད་ལ། ཡང་རྡོ་རྗེ་མཁའ་འགྲོའི་ལེའུ་བརྒྱད་པ་དང་ཨ་བྷི་དྷ་ནའི་ལེའུ་ཞེ་གཉིས་པ་ཞེ་གསུམ་པ་ཞེ་བཞི་པ་རྣམས་ཕྱོགས་གཅིག་ཏུ་བསྡེབས་ཏེ་གསལ་བར་བྱེད་པས་བཤད་པའི་རྒྱུད། དཔལ་བརྟག་པ་གཉིས་པའི་བརྟག་པ་དང་པོའི་བདུན་པར་ཚུལ་མི་འདྲ་བས་བཤད་པའི་རྒྱུད་དོ། ། གཉིས་པ་དོན་དངོས་ལ་གཉིས།
དངོས་སུ་དོན་མི་སྟོན་པའི་བརྡ་དང་། བརྡའི་ལན་དང་། དོན་སྟོན་པའི་བརྡ་དང་བརྡའི་ལན་ནོ། ། དང་པོ་ལ། བུད་མེད་གང་ཞིག་སྤྱི་གཙུག་རེག་ཅེས་པའི་ཕྱག་རྒྱ། སྤྱི་བོ་དེ་ལ་རབ་བསྟན་བྱ་ཅེས་པ་ཕྱག་རྒྱའི་ལན། གང་ཞིག་དཔྲལ་བ་སྟོན་པ་ལ། ། མཁུར་ཚོས་དེ་ལ་རབ་བསྟན་བྱ། ། གང་ཞིག་སོ་ནི་སྟོན་པ་ལ། ། ལྕེ་ནི་དེ་ལ་རབ་བསྟན་བྱ། །
གང་ཞིག་མ་མཆུ་རེག་པ་ལ། ། ཀོས་ཀོ་དེ་ལ་རབ་བསྟན་བྱ། ། གང་ཞིག་མགྲིན་པ་རེག་པ་ལ། ། ལྟོ་བ་དེ་ལ་རབ་བསྟན་བྱ། ། གང་ཞིག་ལྟོ་བ་སྟོན་པ་ལ། ། ལྟེ་བ་དེ་ལ་རབ་བསྟན་བྱ། ། གང་ཞིག་མཇུག་མ་སྟོན་པ་ལ། ། ས་ནི་དེ་ལ་རབ་བསྟན་བྱ། ། གང་ཞིག་གསང་བ་སྟོན་པ་ལ། ། ལིང་ག་དེ་ལ་རབ་བསྟན་བྱ། །
གང་ཞིག་པུས་མོ་སྟོན་པ་ལ། ། བྱིན་པ་དེ་ལ་རབ་བསྟན་བྱ། ། གང་ཞིག་ལག་པ་སྟོན་པ་ལ། ། དཔུང་པ་དེ་ལ་རབ་བསྟན་བྱ། ། གང་ཞིག་རྐང་པ་སྟོན་པ་ལ། ། རྐང་མཐིལ་དེ་ཡིས་རབ་བསྟན་བྱ། ། གང་ཞིག་སོར་མོ་སྟོན་པ་ལ། ། སེན་མོ་དེ་ལ་རབ་བསྟན་བྱ། ། གང་ཞིག་ས་གཞི་ནི་སྟོན་པ་ལ་དེ་ལ་སྟེང་གི་ནམ་མཁའ་དེ་ལ་རབ་ཏུ་བསྟན་པར་བྱ། ། གང་ཞིག་ནམ་མཁའ་ལ་མཛུབ་མོས་སྟོན་པ་ལ་ཉི་མ་དངོས་དེ་ལ་རབ་བསྟན་བྱ། །
གང་ཞིག་ཆུ་བོའི་ཚུལ་དུ་ནར་ནར་བྱེད་པ་སྟོན་པ་ལ་ལག་པ་རྒྱ་མཚོ་བསྐྱོད་པ་ལྟར་རྒྱ་མཚོ་དེ་ལ་རབ་བསྟན་བྱ། གཉིས་པ་ནི། གང་ཞིག་སོར་མོ་གཅིག་སྟོན་པ། ། ལེགས་པར་འོངས་ཞེས་བརྗོད་པ་ཡིན། ། གང་ཞིག་སོར་མོ་གཉིས་སྟོན་པ། ། ཤིན་ཏུ་ལེགས་འོངས་བརྗོད་པ་ཡིན། ། ཐབས་གཡས་པའི་སྨི་མ་བསྒྱུར་ཚུལ་དང་ཤེས་རབ་གཡོན་པའི་སྨིན་མ་བསྒྱུར་ཚུལ་སྟོན་པ། སློབ་དཔོན་གཉིས་དང་འདུ་བ་སྟོན། སློབ་དཔོན་གཉིས་ནི་རྒྱུ་ལུས་ངག་དང་འབྲས་བུ་སེམས་ཀྱི་དང་གཉིས་ཡིན་གསུང་། དེ་ལྟར་མཁའ་འགྲོ་མ་མཚན་ཉིད་དང་ལྡན་པར་ངོ་ཤེས་པ་དང་དེ་ལ་བརྡ་བྱས་པས་མཁའ་འགྲོ་རྣམས་མཉེས་ནས་རང་གི་གཟུགས་སྟོན་ལ།
དེས་བདག་རྗེས་སུ་འཛིན་པར་འགྱུར་ཞིང་དེ་དང་སྙོམས་པར་ཞུགས་པ་ལས་བདེ་ཆེན་གྱི་ཏིང་ངེ་འཛིན་བསྐྱེད་པར་བྱེད་ལ་ཁ་ཅིག་མཆོད་པ་བྱས་པས་བར་ཆད་སེལ་བར་ཡང་བྱེད་དོ། ། གསུམ་པ་བརྟག་པའི་གྲངས་ལ། མིང་ནི། རྒྱུད་ཐམས་ཅད་ཀྱི་གསང་བ་དཔལ་ཡང་དག་པར་སྦྱོར་བ་ལས་བྱུང་བ་རྡོ་རྗེ་མཁའ་འགྲོ་མའི་བརྡ་སྟེ་ལུས་ཀྱི་བརྡ་དང་། ངག་གི་བརྡ། དེས་མཚོན་པའི་རྡོ་རྗེ་མཁའ་འགྲོ་མའི་མཚན་ཉིད་དང་བཅས་པ་གཏན་ལ་འབེབས་པ་ལས་ལུས་ཀྱི་བརྡ་ལ་མཚན་མའི་ཕྱག་རྒྱ་དང་། ཡན་ལག་གི་ཕྱག་རྒྱ་གཉིས་ལས། འདིར་ཡན་ལག་གི་ཕྱག་རྒྱ་གཏན་ལ་འབེབས་པས་རྡོ་རྗེ་མཁའ་འགྲོ་མའི་བརྡའོ། ། གཞུང་ཚད་ནི། ཤོ་ལོ་ཀ་བདུན་ཅུ་དོན་བརྒྱད་དང་རྐང་པ་གཉིས་སོ། །
གོ་རིམ་ནི། བརྟག་པའི་རྒྱལ་པོ་བཅུ་ཡོད་པ་ལས་བཞི་པའོ།། །། གཉིས་པ་ངོ་ཤེས་པའི་གྲོགས་དང་ཇི་ལྟར་བྱ་བའི་ཚུལ་ལ་གསུམ། བཤད་པར་དམ་བཅའ་བ་དང་། དོན་དངོས། རབ་ཏུ་བྱེད་པའི་མིང་ངོ་། དང་པོ་ནི། རབ་བཤད་བྱ་ཅེས་པ་ཁྱད་པར་གྱི་གཞིར་བཞག གང་ན་འདུ་བ་ཅེས་པ་གང་གིས་འདུ་བའི་གང་ཟག གང་འདུ་བའི་གྲོགས།
གང་དུ་འདུ་བའི་གནས། གང་གི་ཚེ་འདུ་བའི་དུས། འདུས་པའི་བྱ་བ་རྣམས་སོ། ། དེ་ལ་གང་ཟག་ནི། གོང་དུ་ཕྱག་རྒྱ་དང་ཕྱག་རྒྱའི་ལན་གྱིས་དམ་ཚིག་དང་ལྡན་མི་ལྡན་རྣམ་པར་ཕྱེད་ནས་དམ་ཚིག་དང་ལྡན་པའི་སྐྱེ་བོ་དམ་པ་དཔའ་བོ་དང་རྣལ་འབྱོར་མ་ཀུན་འདུ་བའི་ཚུལ་ལོ། ། གང་གི་ཚེ་ན་ཕྱག་རྒྱ་དང་ཕྱག་རྒྱའི་ལན་གྱི་གྲོགས་རྣལ་འབྱོར་མའི་མཚན་ཉིད་གཏན་ལ་ཕབ་པའི་རྗེས་དེ་ནས་སོ། ། ཚུལ་ཇི་ལྟར་ན་གང་དུ་འདུ་བའི་གནས་དང་། གང་གི་ཚེ་འདུ་བའི་དུས་དང་། འདུས་པའི་བྱ་བ་རྣམས་ཡང་དག་པར་རོ། ། མངོན་པར་རྟོགས་པ་གང་དང་འབྲེལ་ན།
ཐབས་རྒྱུད། དེ་ལས་སྐལ་ལྡན་ཅིག་ཅར་དུ་འཇུག་པ། དེ་ལས་གྲོལ་བྱེད་ལམ། དེ་ལའང་ལས་དང་པོ་པའི་དབང་དུ་བྱས་ནས་མཆོག་ཐུན་མོང་གཉིས་ཀའི་གྲོགས་དམ་ཚིག་དང་སྡོམ་པའི་མངོན་པར་རྟོགས་པ་དང་འབྲེལ། སེམས་བརྟན་པ་ཐོབ་པའི་དབང་དུ་བྱས་ནས་མཆོག་སྒྲུབ་པ། དེ་ལས་རིམ་པ་གཉིས་བརྟན་པར་བྱེད་པ་སྤྱོད་པའི་མངོན་པར་རྟོགས་པ་དང་འབྲེལ། གཉིས་པ་དོན་དངོས་ལ་བཞི། གང་དུ་བཟའ་བའི་སྣོད། གང་དུ་འདུ་བའི་གནས། ནམ་འདུ་བའི་དུས།
འདུས་པའི་བྱ་བའོ། ། དང་པོ་ནི། དེ་ལ་ཟས་གཅིག་བཟའ་བར་བྱ། ། སྣོད་གཉིས་སུ་ནི་མ་ལུས་བརྩོན། ། ཅེས་པའི་དོན་ཕྱི་རོལ་གྱི་འདུ་བའི་དབང་དུ་བྱས་ན་རིགས་ཀྱི་རྣམ་པར་རྟོག་པ་སྤོང་བའི་དབང་དུ་བྱས་ནས་ཟས་གཅིག་ཏུ་ཟ་བ་ཡིན་ལ། རྟོག་པ་སྤོང་བ་རྣམས་ལ་རང་ཉིད་ཇི་ལྟར་བདེ་བའི་དབང་དུ་བྱས་ནས་སྣོད་སོ་སོ་བ་ཉིད་དུ་འགལ་བ་མེད་པའོ། ། ནང་གི་འདུ་བའི་དབང་དུ་བྱས་ནས་ཨ་བ་དྷུ་ཏིར་འདུ་བ་ནི་ཟས་གཅིག་གམ། རྣལ་འབྱོར་རྟོག་པའི་ཟླ་བོ་དང་བྲལ་བ་ནི། ཟས་མགོ་རྟོག་པ་དང་བྲལ་བས་གང་ཡང་འགལ་བ་མེད་པ་ནི་སྣོད་སོ་སོ་བའོ། ། གཉིས་པ་གང་དུ་འདུ་བའི་གནས་ལ་མདོར་བསྟན་པ་དང་།
རྒྱས་པར་བཤད་པ་གཉིས། དང་པོ་ནི། ཀྱེ་བཅོམ་ལྡན་འདས་བརྡས་མཚོན་པའི་གྲོགས་དང་། འདུ་བའི་གནས་ལ་གྲངས་ནི་དུ། ངོ་བོ་ནི་གང་ལགས། ལན་ནི། བཅོམ་ལྡན་འདས་ཀྱིས་བཀའ་བསྩལ་པ། དཔའ་བོ་དང་རྣལ་འབྱོར་མ་འདུ་བའི་ས་ཡིན་པས་གནས་དང་། དེ་དང་ཆ་མཐུན་པ་ཉེ་བའི་གནས་དང་ནི། འགའ་ཞིག་ཏུ་གནས་ན་ཡོན་ཏན་བསྐྱེད་པའི་གཞི་ཡིན་པས་ཞིང་དང་།
དེ་བཞིན་དུ་དེ་དང་ཆ་མཐུན་པས་ཉེ་བའི་ཞིང་དང་། འགའ་ཞིག་ཏུ་གནས་ན་སྒྲིབ་པ་འདག་པས་ཚན་དྷོ། དེ་དང་ཆ་མཐུན་པས་ཉེ་བའི་ཚན་དྷོ་ཧ། དཔའ་བོ་དང་མཁའ་འགྲོ་འདུ་བས་འདུ་བ། དེ་དང་ཆ་མཐུན་པས་ཉེ་བའི་འདུ་བ། འགའ་ཞིག་ཏུ་གནས་ན་རྟོག་པ་ནུབ་པས་དུར་ཁྲོད། དེ་དང་ཆ་མཐུན་པས་ཉེ་བའི་དུར་ཁྲོད། འགའ་ཞིག་ཏུ་གནས་ན་བདེ་བ་ལ་ལོངས་སྤྱོད་པས་འཐུང་གཅོད། དེ་དང་ཆ་མཐུན་པས་ཉེ་བའི་འཐུང་གཅོད། ཡང་ན་དངོས་གྲུབ་འཐུང་ཞིང་ཉེས་པ་གཅོད་པས་འཐུང་གཅོད་ཞེས་ཀྱང་གསུང་ངོ་། །
གནས་ལ་སོགས་པ་བཅུ་གཉིས་པོ་འདི་རྣམས་རྣལ་འབྱོར་མའི་ཀླ་ཀློ་སྐད་དེ། ། ལུང་སྒོ་བསྟུན་གྱི་དབང་དུ་བྱས་ནས་ས་ནི་བཅུ་གཉིས་ཀྱི་བརྡས་ཏེ། འོག་ནས་གནས་ནི་རབ་ཏུ་དགའ་བའི་ས། ཅེས་པ་ནས། ཉེ་བའི་དུར་ཁྲོད་ཆོས་ཀྱི་སྤྲིན། ། ཕ་རོལ་ཕྱིན་བཅུའི་ས་རྣམས་ལ། ། ཅེས་པའི་བར་ས་བཅུ་ཕ་རོལ་ཏུ་ཕྱིན་པ་དང་ཐུན་མོང་དུ་བསྟན། ཐུན་མོང་མ་ཡིན་པ་འཐུང་གཅོད་ཉེ་བའི་འཐུང་གཅོད་ཉིད་ཅེས་པའི་བརྡས་ས་བཅུ་གཅིག་པ་དང་བཅུ་གཉིས་པ་བསྟན་ཏེ། ཀྱཻ་རྡོ་རྗེ་རྩ་རྒྱུད་འབུམ་ཕྲག་ལྔ་པའི་ལུང་། འགྲེལ་པ་ཀུ་མུ་ཏིར་དྲངས་པ།
འཐུང་གཅོད་དཔེ་མེད་ཡེ་ཤེས་ཏེ། ། ཉེ་བའི་འཐུང་གཅོད་ཡེ་ཤེས་ཆེ། ། ཅེས་གསུངས་པ་ལྟར་རོ། ། ས་བཅུའི་དབང་ཕྱུག་མགོན་པོ་ཉིད། ། ཅེས་གསུངས་པ་ལ་ས་བཅུ་ནི་ཕ་རོལ་ཏུ་ཕྱིན་པ་དང་ཐུན་མོང་། དེ་དག་གི་དབང་ཕྱུག་ནི་ས་བཅུ་གཅིག་པ་དང་བཅུ་གཉིས་པ། མགོན་པོ་ཅེས་པ་ས་བཅུ་གསུམ་པ། དེ་ལྟར་རྗེ་ས་སྐྱ་པ་ཆེན་པོས་དཔལ་བརྟག་པ་གཉིས་པའི་བཀའ་འགྲེལ་ལས། གནས་ལ་སོགས་པ་བཅུ་གཉིས་པོ་འདི་རྣམས་ངེས་དོན་དུ་ས་དང་པོ་ལ་སོགས་པ་ས་བཅུ་གཉིས་ཡིན་ལ་ས་བཅུའི་དབང་ཕྱུག་ནི་བྱང་ཆུབ་ཆེན་པོའི་ས་སྟེ། མགོན་པོ་སངས་རྒྱས་ཀྱི་ས་དང་བཅུ་གསུམ་མོ། །
ཅེས་སོ། ། གནས་ལ་སོགས་པ་བཅུ་གཉིས་པོའི་བརྡ་འདིས་ནི་དོན་ས་བཅུ་གཉིས་བརྗོད་དེ། གཞན་འཇིག་རྟེན་དང་བསྟན་བཅོས་ལ་གྲགས་པའི་བརྡ་རྣམས་ཀྱིས་བརྗོད་པར་མི་བྱའོ། ། གཉིས་པ་རྒྱས་པར་བཤད་པ་ལ་ཞུས་པ་དང་། ལན་གཉིས དང་པོ་ནི། ཀྱཻ་བཅོམ་ལྡན་འདས་གནས་དང་ལ་སོགས་པས་ཉེ་བའི་གནས་དང་འཐུང་གཅོད་ཀྱི་བར་གང་ལགས། དེ་བཞིན་དུ་འདི་རྣམས་ས་ནི་བཅུ་གཉིས་ཏེ། ཅེས་པ་ལ་འཕྲོས་ནས་ས་བཅུ་གཉིས་པོ་རྣམས་བརྗོད་པའི་དོན། རྩ་བའི་རྒྱུད་འབུམ་ཕྲག་ལྔ་པ་ཕྱག་རྒྱ་ཆེན་པོ་ཐིག་ལེ་སོགས་རྒྱུད་སྡེ་རྒྱ་ཆེན་པོ་ལས་འབྱུང་བ། བཀའ་དྲིན་གྱིས་ནི་སྐྱབས་སུ་གསལ་ལོ། །
ཞུ་བ་རྒྱས་པ་རྡོ་རྗེ་མཁའ་འགྲོ་ལས་འབྱུང་བ་ལྟར་ན། མཁའ་འགྲོ་མའི་ཁྱད་པར་དང་། ། ཞིང་སྐྱོང་འཇིགས་པ་ཆེན་པོ་ཡི། ། མིང་དང་ཞིང་གི་ཁྱད་པར་དང་། ། གནས་རྣམས་ཀྱི་ནི་ཁྱད་པར་དང་། ། གང་དུ་སྒྲུབ་པ་པོས་ཟོས་ན། ། ཐེ་ཚོམ་མེད་པར་འགྲུབ་འགྱུར་བ། ། དེ་དག་ཐམས་ཅད་མདོར་བསྡུས་ཏེ། ། གཙོ་བོས་བདག་ལ་བཤད་དུ་གསོལ། ། ཅེས་གསུངས་ཞིང་དེ་དང་དེའི་ལན་ཡང་རྒྱས་པར་འབྱུང་ངོ་།
ལན་ལ། གནས་ལ་སོགས་པ་ཞུས་པའི་ལན་དང་། ས་བཅུ་གཉིས་ཞུས་པའི་ལན་དང་། དེ་ཐམས་ཅད་ཀྱི་དོན་བསྡུས་པ་དང་གསུམ། དང་པོ་ལ་གནས་ཀྱི་དབྱེ་བ་རྒྱས་པར་བཤད་པ་དང་། དེ་དུར་ཁྲོད་བརྒྱད་དུ་བསྡུ་བ་གཉིས། དང་པོ་ནི། བཅོམ་ལྡན་འདས་ཀྱིས་བཀའ་བསྩལ་པ། གནས་གང་ལགས་ཞེས་ཞུས་པའི་ལན་དུ། གནས་ནི་ཛ་ལན་དྷ་རར་གསུངས། །
དེ་བཞིན་དུ་ནི་ཨུ་རྒྱན་ཉིད། ། གནས་ནི་ཀོལླ་གི་རི་དང་། ། དེ་བཞིན་ཨར་བུ་ཏ་ཉིད་དོ། ། ཉེ་གནས་གྷོ་ཏ་ཝ་རི་ཉིད། ། དེ་བཞིན་དགའ་བའི་དབང་ཕྱུག་དང་། ། དེ་བཞིན་དེ་ཝི་ཀོ་ཌར་བཤད། ། དེ་བཞིན་མ་ལ་ཝ་ཉིད་དོ། ། དེ་བཞིན་ཀ་མ་རུ་པར་གསུངས། ། ཨོ་ཏྲ་ཞིང་ནི་ཉིད་དུ་ཡང་། ། ཉེ་ཞིང་ཏྲི་ཤ་ཀུ་ནེ་དང་། །
དེ་བཞིན་ཀོ་ཤ་ལ་ཉིད་དོ། ། ཇི་ལྟར་ཀཱ་ལིང་ཀར་གསུངས་དང་། ། དེ་བཞིན་ལམ་པ་ཀ་ཉིད་དང་། ། ཀན་ཙི་ཁ་བའི་གནས་ཉིད་ནི། ། ཙྪནྡྷོར་ཡང་དག་གསུངས་པ་དང་། ། ཉེ་བ་ཡི་ཡང་ཙྪན་དྷོ་ཧ། ། པྲེ་ཏ་ཨ་ཧི་བཱ་སི་གསུངས། ། དེ་བཞིན་ཁྱིམ་གྱི་ལྷ་ཉིད་དང་། ། སོའུ་རཱ་ཥྚ་དང་གསེར་གླིང་ཉིད། ། འདུ་བ་དེ་བཞིན་ཉེ་འདུ་བ། །
ན་ག་ར་དང་སིནྡྷུ་ནི། ། དུར་ཁྲོད་ཉིད་དུ་བརྗོད་པ་དང་། ། མ་རུ་དང་ནི་ཀུ་ལ་ཏཱ། ། ཉེ་བ་ཡི་ནི་དུར་ཁྲོད་ཉིད། ། སྙིང་རྗེ་དེ་བཞིན་ལས་ཀྱི་བྲང་། ། ཧ་རི་ཀེ་ལ་ཉིད་དང་ནི། ། ལན་ཚྭའི་རྒྱ་མཚོ་ནང་སོན་དང་། བིན་དྷྱ་གཞོན་ནུའི་གྲོང་ཁྱེར་ཉིད། ། འཐུང་གཅོད་ཉེ་བའི་འཐུང་གཅོད་དོ། ། དེ་དང་ཉེ་བའི་དུར་ཁྲོད་ཉིད། །
རབ་སོང་དགེ་འདུན་རྒྱ་མཚོའི་འགྲམ། ། སྐྱེད་མོས་ཚལ་དང་རྫིང་བུའི་འགྲམ། ། ཉེ་བའི་དུར་ཁྲོད་བརྗོད་པར་བྱ། ། ཅེས་སྨོས་ཏེ། དེ་ཡང་གནས་དང་ཉེ་གནས་ལ་ཡུལ་བཞི་བཞི། འཐུང་གཅོད་དང་ཉེ་བའི་འཐུང་གཅོད་ལ་ཡུལ་བཞི་བཞི་སྟེ་བཅུ་དྲུག ལྷག་མ་ཞིང་ལ་སོགས་པ་བརྒྱད་ལ་ཡུལ་གཉིས་གཉིས་སྟེ་བཅུ་དྲུག་བསྡོམས་པས་ཡུལ་སུམ་ཅུ་སོ་གཉིས་གསུངས་པས་གཞུང་ཇི་ལྟ་བ་བཞིན་འཁྲུགས་མེད་པའི་ལུགས་དང་། ཕྱག་རྒྱ་ཆེན་པོ་ཐིག་ལེའི་དགོངས་པ་བླ་མའི་མན་ངག་གིས་འཁྲུགས་བསྡེབས་ནས་གསུངས་པ་ལུགས་གཉིས་ལས། ཕྱི་མ་གཞུང་གི་ཐོག་ཏུ་འཁྲུགས་བསྡེབས་ནས་འཆད། འདིའི་དོན་ཚིགས་སུ་བཅད་པ།
ཨུ་རྒྱན་ཛ་ལན་དྷ་ར་ནི། ། སྤྱི་བོ་དང་ནི་སྤྱི་གཙུག་གནས། ། ཀོ་ལ་གི་རི་ཀྃ་རུ་ནི། ། མཚོགས་མ་དང་ནི་སྨིན་ཁྲག་དབུས། ། གནས་དེར་རབ་ཏུ་དགའ་བའི་རྟེན། ། མ་ལ་བ་དང་སིན་དྷུ་ནི། ། སྣ་རྩེ་དང་ནི་མིག་གཉིས་སུ། ། ན་ག་ར་དང་ལྕགས་པའི་བྲང་། ། རྣ་བ་དང་ནི་ཁ་ལ་གནས། ། དེ་བཞིན་ཉེ་གནས་དྲི་མ་མེད། །
མུམྨུ་དྷེ་ཝི་ཀོ་ཏྲ་ཉིད། ། ཀོས་ཀོ་དང་ནི་མགྲིན་པ་སྟེ། ། ཞིང་ནི་འོད་བྱེད་ཤེས་པར་བྱ། ། ཀུ་ལུ་ཏ་དང་ཨར་བུ་ཏ། ། རྒྱབ་དང་ནུ་མ་གཉིས་སུ་གནས། ། ཉེ་བའི་ཞིང་ནི་འོད་འཕྲོ་བ། ། བ་མཆོག་ཧ་རི་ཀེ་ལ་ནི། ། ལྟེ་བ་དང་ནི་སྙིང་ཁ་སྟེ། ། ཚན་དྷོ་ཞེས་བྱ་སྦྱང་དཀའི་རྟེན། ། ལམ་པ་ཀ་དང་ཀན་ཙི་ཉིད། །
གསང་བའི་གནས་དང་རྟགས་ཀྱི་དབུས། ། ཉེ་བའི་ཚན་དྷོ་མངོན་དུ་གྱུར་པའོ། ། བྱེད་པའི་གྲོང་དང་གསེར་གླིང་ནི། ། རྟགས་ཀྱི་རྩེ་མོ་གཞང་ཁ་སྟེ། ། འདུ་བ་ཞེས་བྱ་རིང་དུ་སོང་། ། ཀོང་ཀ་ན་དང་སིན་དྷུ་ནི། ། བརླ་གཉིས་དང་ནི་པུས་མོ་སྟེ། ། ཉེ་བའི་འདུ་བ་མི་གཡོ་བ། ། རབ་སོང་དང་ནི་རྒྱ་མཚོའི་འགྲམ། ། བྱིན་པ་དང་ནི་རྐང་བོལ་དུ། །
དུར་ཁྲོད་ལེགས་པའི་བློ་གྲོས་སོ། ། གཞོན་ནུའི་གྲོང་ཁྱེར་ཙ་རི་ཀྲ། ། མཐེ་བོང་དང་ནི་སོར་མོར་གནས། ། ཉེ་བའི་དུར་ཁྲོད་ཆོས་ཀྱི་སྤྲིན། ། འཐུང་གཅོད་གྲོང་ཁྱེར་འཐུང་གཅོད་གྲོང་། ། ཕྲག་པ་དང་ནི་རྐང་མཐིལ་གནས། ། ལན་ཚྭ་དང་ནི་སོའུ་རཥྚ། ། ཆོས་འཁོར་ལ་གནས་དཔེ་མེད་པ། ། ཁ་བའི་རི་དང་ཀོ་ཤ་ལ། ། ལྟག་པ་དང་ནི་སྐེད་པར་གནས། །
ཀཱ་ལིང་ཀ་དང་སྐྱེད་ཚལ་སོགས། ། ཆོས་འཁོར་ལ་གནས་ཡེ་ཤེས་ལྡན། ། ཅེས་ངེས་པར་བྱས་ནས་གཞུང་གི་སྟེང་དུ་གནས་གང་ལགས། དེ་ལ་ཡུལ། ཕྱི་རོལ་དུ་གང་། ནང་དུ་གང་། ས་གང་གི་རྟོགས་པ་བསྐྱེད། དེ་བཞིན་དུ་ཉེ་བའི་གནས་གང་ལགས་ཅེས་སོགས་སྤྲོས་ཏེ་ཤེས་པར་བྱའོ། ། ཚིག་གི་དོན་ནི། དེ་ལཱ་ཛ་ལན་དྷ་ར་ནི་འབར་བ་འཛིན་པ་སྟེ།
ཕྱི་རོལ་དུ་ཁ་ཆེ་དང་རྒྱ་གར་གྱི་བར་ན་རྡོ་ལ་མེ་འབར་བ་ཡོད་པར་གྲགས། ཨུ་ཌི་ཡ་ན་འཕུར་འགྲོ་སྟེ། ཕྱི་རོལ་དུ་ནུབ་ཕྱོགས་རྡོ་ཆོས་བྱུང་ལྟ་བུ། ཀོ་ལ་གི་རི་ཅེས་པ་ཕྱི་རོལ། ཀོ་ལ་པུ་རི་ཞེས་བྱ་བའི་གྲོང་ཁྱེར། པུ་ལི་ར་མ་ལ་ཡི་ཡུལ་དུ་ཨར་བུ་ཏ་ཕྱི་རོལ་དུ། ལྷོ་ཕྱོགས་ཀྱི་གྲོང་ཁྱེར་རྡོ་མཆོག གྷོ་ཏ་ཝ་རི་འབྲོག་གིས་བའི་མཆོག་སྦྱིན་དུ་བསྒྱུར། ཆོས་རྗེ་པས་བ་ལང་བསད་པའི་མཆོད་སྦྱིན་དུ་བསྒྱུར་ཏེ། ལྷོ་ཕྱོགས་དཔལ་གྱི་རི་ལ་དྲང་སྲོང་རྣམས་ཀྱིས་བ་ལང་བསད་པའི་མཆོད་སྦྱིན་བྱས་པའི་ས་ཕྱོགས་ལ་གསུངས།
དགའ་བའི་དབང་ཕྱུག་གི་སྐད་དོད་རསྨི་ཤོ་ར། དེ་ཝི་ཀོ་ཊ་ལྷ་མོའི་མཁར་ཤར་ཕྱོགས་ནའོ། ། མ་ལ་ཝ་ལྷོ་ནུབ་ན་ཙན་དན་སྐྱེ་བའི་ས་ཕྱོགས། ཀ་མ་རུ་པ་འདོད་པའི་གཟུགས་ཤར། ཀོ་ཤ་ལ་ལྷོ་ནུབ་གཉན་ཡོད་ཀྱི་ས་ཆ། ཀཱ་ལིང་ཀ་ལྷོ་ཕྱོགས་རྒྱ་མཚོའི་འགྲམ། ཏི་ལང་ཀ་དང་ཉེ་བའི་ཡུལ་འཁོར། ལམ་པ་ཀ་ནུབ། ཀན་ཙི་ལྷོ་ནུབ། ཁ་བའི་གནས་གངས་ཅན།
སཱོུ་རཱ་ཥྚ་ནུབ་ཕྱོག་ས་སོ་བ་ནཱ་ཐ། གསེར་གླིང་ལྷོ་ཕྱོགས། ན་ག་ར་ཡུལ་དབུས། སིན་དྷུ་ནུབ་ཕྱོགས་ན་ཆུ་བོ་སིན་དྷུ་འབབ་པ། ཀུ་ལུ་ཏ་ལྷོ་ནུབ་ན་རྡོ་པུས་མོ་ལྟ་བུ་ཡོད་པ། ལས་ཀྱི་བྲང་ལྷོ་ཕྱོགས་རྒྱ་མཚོའི་གླིང་ཕྲན། ཧ་རི་ཀེ་ལ་མཚོ་ལ་ནམ་མཁའི་ཤིང་གནས་པ། ལན་ཚྭ་རྒྱ་མཚོའི་ནང་སོང་། ཁྱབ་འཇུག་གིས་བྱས་པའི་རྣམ་པར་སྣང་མཛད་ཀྱི་སྐུ་ཡོད་པ་དང་ཉེ་བའི་གླིང་ཕྲན། བིན་དྷ་ལྷོའི་རི་བོ་འབིགས་བྱེད།
གཞོན་ནུའི་གྲོང་ཁྱེར་རྒྱ་མཚོའི་གླིང་ཕྲན་བུད་མེད་གཟུགས་བཟང་བ་ཁོ་ན་སྐྱེ་བའི་གནས། རབ་སོང་དགེ་འདུན་ནི་རོ་འདུས་པའི་གནས་ཡིན་པས་དུར་ཁྲོད་དེ། སྲོག་རབ་ཏུ་སོང་བར་རོ། ། དགེ་འདུན་གྱི་སྐད་དོད་སང་གྷ་ཡིན་ལ། དེ་བསྒྱུར་བས་འདུས་པ་དེ་ལྟར་རོ་འདུས་པས་དུར་ཁྲོད་དོ། ། རྒྱ་མཚོའི་འགྲམ་ཅེས་པ་དེར་ཀྱང་དུར་ཁྲོད་དུ་ཡི་དྭགས་དངོས་སུ་རྒྱུ་བའི་ས་ཕྱོགས། སྐྱེད་མོས་ཚལ་དང་རྫིང་བུའི་འགྲམ་ཅེས་པ་རྒྱལ་པོ་མ་སྐྱེས་སྒྲའི་ཡུལ་ཡིན་གསུངས། གཉིས་པ་དེ་དུར་ཁྲོད་བརྒྱད་དུ་བསྡུ་བ་ལ་བཤད་པར་དམ་བཅའ་བ་དང་། དོན་དངོས་གཉིས། དང་པོ་ནི་བཤད་པར་བྱ་སྟེ་ཅེས་པ་གཞིར་བཞག
གང་ན་གནས་ལ་ལྷག་པར་གནས་པའི་ཆོ་གའོ། ། དེའི་དོན་ཡུལ་གང་ལ། ཞིང་སྐྱོང་གང་གནས། ཤིང་གང་ལ་བརྟེན། དུར་ཁྲོད་གང་ཡིན་པ་རྣམས་གཏན་ལ་འབེབས་པའི་ཆོ་གའོ། ། གང་གི་ཚེ་ན་ཡུལ་སུམ་ཅུ་སོ་གཉིས་གསུངས་པའི་རྗེས་དེ་ནས་སོ། ། ཚུལ་ཇི་ལྟར་ན་གནས་སུམ་ཅུ་སོ་གཉིས་པོ་དེ་ཉིད་དུར་ཁྲོད་བརྒྱད་དུ་བསྡུ་ནས། ཞིང་སྐྱོང་སོགས་ཇི་ལྟར་གནས་པའི་ཚུལ་ལོ། ། དེ་ཉིད་ཀྱང་དཔལ་རྡོ་རྗེ་མཁའ་འགྲོའི་ལེའུ་བཅོ་བརྒྱད་པ་ལས་རྒྱས་པར་སྟོན་པ་དེ། འདིར་མདོར་བསྡུས་པའི་ཚུལ་གྱིས་བཤད་པར་བྱ་ཅེས་པའི་དོན་ཏོ། །
གཉིས་པ་དོན་དངོས་ནི། ཡུལ་སུམ་ཅུ་སོ་གཉིས་པོ་དེ་རྣམས་ཀྱི་ནང་ནས་ལྷག་པར་ཡུལ་བརྒྱད་ལ་གནས་པའི་ཚུལ་ནི། རྡུལ་བྲལ་གནས་ལ་ཙུ་ཏ་གནས། ། ཀོང་ཀ་ཎ་རུ་ཟླ་བའི་སྙིང་། ། ཀ་རན་ཛ་གནས་ཙ་རི་ཏྲར། ། ཨཊྚ་ཧ་སར་ཀ་དམ་པ། ། ལྷ་མོའི་མཁར་དུ་བ་ཊ་གནས། ། ཧ་རི་ཀེ་ལར་ཧ་རི་གནས། ། ཨུ་རྒྱན་ཨ་ཤོ་ཀ་རི་གནས། ། ཛཱ་ལན་དྷ་རར་གསེར་ཤིང་གནས། །
དེ་ལྟར་ཚིགས་རྐང་བརྒྱད་པོ་རེ་རེ་ལ་ཡང་གནས་སུམ་ཅུ་རྩ་གཉིས་ཀྱི་ནང་ནས་གང་ཡིན་པ། ཞིང་སྐྱོང་བརྒྱད་ལས་གང་གནས་པ། བྱང་ཆུབ་ཀྱི་ཤིང་བརྒྱད་ལས་གང་ལ་བརྟེན་པ། དུར་ཁྲོད་བརྒྱད་ལས་གང་ཡིན་པ་བཞི་བཞིས་རྟོགས་པར་བྱ་སྟེ། དེ་ལ་རྡུལ་བྲལ་ལ་སོགས་པ་བརྒྱད་པོ་འདིས་ནི་མདོར་བསྡུས་ནས་སྟོན་ཏེ། དཔལ་རྡོ་རྗེ་མཁའ་འགྲོའི་ལེའུ་བཅོ་བརྒྱད་པ་ལས། ཡུལ་ཉི་ཤུ་རྩ་བཞི་རྒྱས་པར་སྟོན་པ་དེ། འདིར་དུར་ཁྲོད་བརྒྱད་དུ་བསྡུས་པའོ། ། དེ་ལ་རྡུལ་བྲལ་གྱི་ཡུལ་ཞེས་བྱ་བ་ནི། རྡོ་རྗེའི་གདན་ལས་ལྷོ་ཕྱོགས་ཀྱི་རྒྱུད་ན་ཡོད་དེ་དེར་ཞིང་སྐྱོང་བ་ལྷ་མོ་དཔལ་ཆེན་མོའམ།
ཕྱི་མོ་ཞེས་བྱ་བ་བྲམ་ཟེའི་རིགས་ལས་བྱུང་བ་གནས་ཏེ། ཙུ་ཏའི་ཤིང་སྟེ་ར་ས་ལི་དང་། ཨ་མྲའི་ཤིང་གི་མིང་གི་རྣམ་གྲངས་ཏེ། དེ་ལྟ་བུ་ལ་བརྟེན་ཏེ་གནས་སོ། ། དེ་ལྟར་ཡང་དཔལ་རྡོ་རྗེ་མཁའ་འགྲོ་ལས། རྡུལ་བྲལ་དུ་ནི་ཕྱི་མོ་སྟེ། ། བ་དན་གྱི་ནི་ཕྱག་རྒྱ་བསྣམས། ། ཞི་བའི་གཟུགས་ཅན་ལྷ་མོ་སྟེ། ། ཨ་མྲའི་ཤིང་ལ་བརྟེན་ཏེ་གནས། ། ཞེས་སོ། །
འདི་ནི་ལྷོ་ཕྱོགས་ཀྱི་དུར་ཁྲོད་ཆེན་པོ་འཇིགས་སྡེ་ཞེས་བྱ་བ་ཡིན་ནོ་ཞེས་གསུངས་སོ། ། ཀོང་ཀ་ན་ཞེས་བྱ་བའང་ཡུལ་ལྷོ་ཕྱོགས་ཀྱི་མཐའ་མ་ན་ཡོད་དོ། ། དེར་ཟླ་བའི་སྙིང་ཞེས་བྱ་བ་ཤ་ཟ་མི་དང་བ་གུ་ཙི་དང་། སོ་མ་ར་ཙ་ནི་མིང་གི་རྣམ་གྲངས་སོ། ། ཁ་ཅིག་ན་རེ་ཨ་ཤྭ་ད་བྱང་ཆུབ་ཀྱི་ཤིང་ཡིན་ནོ། ། ཞེས་ཟེར་རོ། ། དེ་ལྟར་ལྷ་མོ་མེའི་ཁ་ཞེས་བྱ་བ་རིགས་ངན་ལས་བྱུང་བ་གནས་སོ། ། སློབ་དཔོན་ཨིནྟྲ་བྷུ་ཏི་ན་རེ་ཨ་ཤྭད་དའི་ཤིང་ལ་གནས་པའི་སྒྱུ་འཕྲུལ་ཆེན་མོ་ཞེས་གསུངས་སོ། ། རྡོ་རྗེ་མཁའ་འགྲོ་ལས། སོ་ས་ར་ནི་མེའི་ཁ། །
ཤ་ཟ་མོ་ནི་ཡང་དག་བཤད། ། ཞིང་དེར་ལྷ་མོ་ཆེན་མོ་ནི། ། ཤལ་མ་ལིའི་ཤིང་ལ་གནས། ། ཅེས་གསུངས་པས་འདི་ཡིན་པར་བསམ་མོ། ། རྒྱུད་དེར་ཀོང་ཀ་ནའི་མིང་ནི་མི་སྣང་ངོ་། ། འདི་ནི་བྱང་ཕྱོགས་ཚང་ཚིང་འཁྲིགས་པའི་དུར་ཁྲོད་ཅེས་བྱ་བ་ཡིན་ནོ་ཞེས་གསུང་ངོ་། ། ཙ་རི་ཏྲ་ཞེས་བྱ་བའི་ཡུལ་ཡང་ལྷོ་ཕྱོགས་ན་གནས་ཏེ། ། དེར་ཀ་རན་ཛའི། ཤིང་ལ་གནས་པ་ཞིང་སྐྱོང་བྱ་བ། ཀུན་མཛེས་ཞེས་བྱ་བ།
རིགས་ངན་ལས་བྱུང་བ་གནས་ཏེ། ཙ་རི་ཏྲའི་ཡུལ་དུ་ནི། ། ཀ་རན་ཛ་ལ་གནས་ནས་ནི། ། བྱ་བ་ཀུན་མཛེས་ཞེས་བྱ་བ། ། ཤག་ཏི་རྩིགས་པའི་སྐྱེ་གནས་བྱུང་། ། ཞེས་སོ། ། འདི་ནི་མེ་མཚམས་དབང་ཕྱུག་ནགས་ཚལ་གྱི་དུར་ཁྲོད་ཅེས་བྱ་བ་ཡིན་ནོ། ཞེས་གསུངས་སོ། ། ཨ་ཊ་ཧ་ས་ཞེས་བྱ་བ་ནི་རྡོ་རྗེའི་གདན་ལས་ཡུལ་ཤར་ཕྱོགས་ཀྱི་རྒྱུད་ལ་གནས་ཏེ། ། དེར་ཀ་དམ་པའི་ཤིང་ལ་གནས་པ་ཞིང་སྐྱོང་ཞི་བའི་གདོང་ཞེས་བྱ་བ་རྒྱལ་རིགས་ཀྱི་སྐྱེ་གནས་ལས་བྱུང་བ་གནས་ཏེ།
ཨ་ཊ་ཧ་སའི་ཡུལ་དུ་ནི། ། ཞི་བའི་གདོང་ཞེས་གྲགས་པ་སྟེ། ། ལྷ་མོ་རྒྱལ་བའི་སྐྱེ་གནས་བྱུང་། ། ཀ་དམ་པའི་ཤིང་ལ་བརྟེན། ། ཞེས་པ་སྟེ། འདི་ནི་དབང་ལྡན་གྱི་དྲག་ཏུ་རྒོད་པ་ཞེས་བྱ་བའི་དུར་ཁྲོད་ཡིན་ནོ། ། ཞེས་གསུང་ངོ་། ལྷ་མོའི་མཁར་ཞེས་བྱ་བ་འདིའང་ཤར་ཕྱོགས་བྷ་རེན་ཏྲའི་བྱང་ཤར་ན་གནས་ཏེ། དེར་བ་ཊ་ཞེས་བྱ་བའམ་པ་ཙ་ཊ་ཡ་ཞེས་བྱ་བའི་ཤིང་ལ་གནས་པ་ཞིང་སྐྱོང་སྣ་འཆུས་མའམ་སྣ་མོ་ཆེ་ཞེས་བྱ་བ་རྒྱལ་རིགས་ལས་བྱུང་བ་གནས་ཏེ། དེ་ཝི་ཀོ་ཊེར་སྣ་འཆུས་མ། །
སྟོབས་པོ་ཆེའི་སྐྱེ་གནས་འབྱུང་། ། ལྷ་མོ་ལག་ན་མདུང་ཅན་ཏེ། ། བྷ་ཊའི་ཤིང་ལ་བརྟེན་ཏེ་གནས། ། ཞེས་སོ། ། འདི་ནི་བདེན་བྲལ་གྱི་དུར་ཁྲོད་མུན་པ་མི་བཟད་པ་ཞེས་བྱ་བ་ཡིན་ནོ། ། ཞེས་གསུང་ངོ་། ། ཧ་རི་ཀེ་ལ་ཞེས་བྱ་བ་ནི་ཡུལ་ཤར་ཕྱོགས་ཀྱི་མཐའ་ན་གནས་ཏེ། དེར་ཧ་རི་གནས་ཏེ་ཧ་རི་ཏ་ཀི་ནི་ཨ་རུ་རའི་ཤིང་གི་མིང་ངོ་། ། ཁ་ཅིག་ནི་ཤི་རི་ཤའམ་པ་ལ་ཞེས་ཀྱང་འདོད་དོ། ། སློབ་དཔོན་ཨིནྟྲ་བྷུ་ཏི་ནི་པར་ཀ་ཏིའི་ཤིང་ལ་གནས་པ་ཞིང་སྐྱོང་རླུང་ཤུགས་མའོ་ཞེས་གསུང་ངོ་། །
དཔལ་རྡོ་རྗེ་མཁའ་འགྲོ་ལས། ཧ་རི་ཀེ་རར་འཇིག་རྟེན་མ། ། གཏུམ་མོ་སྔོན་མོ་སྟོབས་ཆེན་མ། ། ལྷ་མོ་ཆེན་མོ་རལ་གྲི་ལག ། ས་ལིའི་ཤིང་ལ་ཡང་དག་གནས། ། ཞེས་འབྱུང་བ་འདི་ཡིན་པར་སེམས་སོ། ། འདི་ནི་ཤར་ཕྱོགས་གཏུམ་དྲག་གི་དུར་ཁྲོད་ཅེས་བྱ་བ་ཡིན་ནོ་ཞེས་བླ་མ་དམ་པ་གསུང་ངོ་། ། ཨུ་རྒྱན་ཞེས་བྱ་བ་ནི་རྡོ་རྗེ་གདན་ལས་ནུབ་བྱང་གི་ཕྱོགས་ན་གནས་ཏེ། དེར་ཨ་ཤོ་ཀ་རི་ཏེ་ཀ་ས་ར་དང་བ་ཀུ་ལ་ཞེས་བྱ་བ་མིང་གི་རྣམ་གྲངས་སོ། ། དེ་ལ་ཞིང་སྐྱོང་ནག་མོ་ཆེན་མོའམ་ལྷ་མོ་ཆེན་མོ་གནས་ཏེ་བྲམ་ཟེའི་རིགས་ལས་བྱུང་བའོ། །
དེ་ལྟར་ཡང་། ཨུ་རྒྱན་ཡུལ་དུ་ལྷ་ཆེན་མོ། ། གསང་བའི་སྐྱེ་གནས་ལས་བྱུང་བ། ། ལྷ་མོ་ཆེན་མོ་ལྕགས་སྒྲོག་ཐོགས། ། ཨ་ཤོ་ཀའི་ཤིང་ལ་བརྟེན། ། ཞེས་སོ། ། འདི་ནི་ནུབ་ཕྱོགས་ཀྱི་དུར་ཁྲོད་འབར་བ་འཁྲུགས་པ་ཞེས་བྱ་བ་ཡིན་ནོ། ། ཞེས་གསུང་ངོ་། ། ཛ་ལན་དྷ་ར་ནི་ཡང་ནུབ་ཕྱོགས་ན་གནས་ཏེ། དེར་གསེར་ཤིང་ནི་ད་རུའམ་ཨུད་མ་ཏུ་སྟེ་མིང་གི་རྣམ་གྲངས་སོ། །
ཁ་ཅིག་ཨ་རྫུ་ན་ཞེས་ཟེར་རོ། ། དེར་ཞིང་སྐྱོང་གཏུམ་མོ་ཞེས་བྱ་བ་བྲམ་ཟེ་མོ་ལས་བྱུང་བ་གནས་ཏེ། ཛ་ལན་དྷ་རར་གཏུམ་མོ་ནི། ། ཞི་བའི་སྐྱེ་གནས་ལས་བྱུང་བ། ། ལག་ན་ཟངས་གྲི་ཐོགས་ཏེ་འཕྱར། ། གསེར་ཤིང་ལ་ནི་བརྟེན་ཏེ་གནས། ། ཞེས་འབྱུང་ངོ་། ། འདི་ནི་རླུང་དུ་ཀི་ལི་ཀི་ལིའི་སྒྲ་སྒྲོགས་པའི་དུར་ཁྲོད་ཅེས་བྱ་བ་ཡིན་ནོ་ཞེས་གསུང་ངོ་། ། དེ་ལྟར་ན་དཔལ་རྡོ་རྗེ་མཁའ་འགྲོ་ལས་གནས་ཆེན་པོ་ཉི་ཤུ་རྩ་བཞི་གསུངས་པ་ལ་བརྒྱད་པོ་འདི་གཙོ་བོ་ཡིན་ནོ། ། དེ་ལ་སྤྱིར་ཡུལ་སྟོང་ཕྲག་བདུན་ཅུ་རྩ་གཉིས་ནི།
ཡུལ་བདུན་ཅུ་རྩ་གཉིས་སུ་བསྡུ། དེའང་ཡུལ་སུམ་ཅུ་རྩ་གཉིས་སུ་བསྡུ། དེའང་ཉི་ཤུ་རྩ་བཞིར་བསྡུ། དེའང་བཅུ་གཉིས་སུ་བསྡུ། དེའང་བརྒྱད་དུ་བསྡུ། དེའང་སྤྱིར་འོག་རླུང་གི་དཀྱིལ་འཁོར་ནས་ཚངས་པའི་འཇིག་རྟེན་ཀྱི་བར་ལ་ཡང་འདི་དག་ཡོད་ལ། ཁྱད་པར་དུ་སངས་རྒྱས་འབྱུང་བའི་གནས་ཀྱི་གཙོ་བོ་ཡིན་པས་འཛམ་བུའི་གླིང་ཉིད་ནའང་ཡོད། དེ་བཞིན་དུ་ཡུལ་དེ་དག་ན་མུ་སྟེགས་ལྷ་དང་ལྷ་མོ། ཞིང་སྐྱོང་ཕོ་མོ་དེ་སྙེད་ཅིག་གནས་པ་དེ་རྣམས་ཀྱི་སེམས་ཅན་རྣམས་སྐྱོང་བར་བྱེད་དོ། ། དེ་དག་གདུལ་བར་བྱ་བའི་ཕྱིར།
རྡོ་རྗེ་འཆང་ཆེན་པོ་སྤྲུལ་པའི་སྐུ་ཡེ་ཤེས་ཀྱི་མཁའ་འགྲོ་དེ་སྙེད་ཅིག་སྤྲུལ་པ་ཡིན་ཏེ། དཔལ་བདེ་མཆོག་ལས། སྟོང་ཕྲག་བདུན་ཅུ་རྩ་གཉིས་ཀྱི། ། མཁའ་འགྲོ་མས་ནི་ཡོངས་སུ་ཁྱབ། ། ཅེས་སོ། ། དེ་དག་རེ་རེ་ལའང་འཁོར་བྱེ་བ་ཕྲག་རེ་རེ་དང་བཅས་ཏེ། རྣལ་འབྱོར་མ་ནི་རེ་རེ་ཞིང་། ། འཁོར་ནི་བྱེ་བ་དག་ཏུ་འགྱུར། ། ཞེས་སོ། ། དེ་རེ་རེ་ལའང་འཁོར་སྟོང་ཕྲག་ཉི་ཤུ་ལྔ་ལྔ་ཡོད་དེ།
དེས་ཡུལ་ཐམས་ཅད་ཡོངས་སུ་ཁྱབ་པ་སྟེ། བདེ་མཆོག་བླ་མའི་གནས་ལ་སོགས། ། མཁའ་འགྲོ་མས་ནི་ཐམས་ཅད་ཁྱབ། ། ཡེ་ཤེས་ལྡན་པ་རང་གནས་སྐྱེས། ། ཡུལ་དང་དུས་སུ་མངོན་པར་སྐྱེ། ། དེ་ནི་མཁའ་འགྲོ་མ་ཞེས་བྱ། ། རྡོ་རྗེ་དཀྱིལ་འཁོར་གཙོ་མོ་ཡིན། ། ཞེས་བྱ་སྟེ། འཁོར་ནི་འཇིག་རྟེན་པའི་མཁའ་འགྲོ་ཡིན་ལ་རྡོ་རྗེ་གཙོ་མོ་ནི་འདས་པ་སྟེ། འཁོར་རྣམས་ཀྱང་དམ་ཚིག་ལ་བརྟགས་པས་བྱང་ཆུབ་སེམས་དཔའི་དགེ་འདུན་ནོ། །
དེ་དག་གིས་ཐ་མལ་པའི་བུད་མེད་རྣམས་ཀྱང་བྱིན་གྱིས་རློབ་སྟེ་ཡུལ་ཐམས་ཅད་ཁྱབ་པར་གནས་པ་ཡིན་ནོ། ། དེ་ལྟར་ཡོངས་སུ་གང་བའི་གནས་རྣམས་སུ་རྣལ་འབྱོར་པས་བཟའ་བ་ལ་སོགས་པའི་བྱ་བ་བྱས་པས་མཁའ་འགྲོ་རྣམས་མཉེས་ཏེ་དངོས་གྲུབ་གསོལ་བར་བྱེད་ཏེ། ཞིང་འདི་རྣམས་ཀྱི་བུ་མོ་གང་། ། དཔའ་བོ་རྣམས་ལ་དངོས་གྲུབ་སྟེར། ། རྟག་ཏུ་མཚན་མོ་འཕྱན་པ་དང་། ། རྟག་ཏུ་མཚན་མོ་འདུ་བར་བྱེད། ། ཞེས་རྡོ་རྗེ་མཁའ་འགྲོ་ལས་གསུངས་སོ། ། ཁྱད་པར་དུར་ཁྲོད་བརྒྱད་བརྟག་པ་གསུམ་པར་དྲག་པོའི་གདན་ཅན་གྱི་སྐབས་སུ་ཁ་བསྐང་། གཉིས་པ་ས་བཅུ་གཉིས་ཞུས་པའི་ལན་ལ་དེ་བཞིན་དུ་ས་བཅུ་གཉིས་པོ་རྣམས་ཅེས་པ་ལ་འཕྲོས་ནས་གནས་ནི་རྣལ་འབྱོར་པའི་ཀླ་ཀློའི་སྐད་དོ། ། དེའི་བརྡས་རབ་ཏུ་དགའ་བའི་ས་ཕ་རོལ་ཏུ་ཕྱིན་པ་དང་ཐུན་མོང་གི་མིང་ངོ་། །
ཅིའི་ཕྱིར་རབ་ཏུ་དགའ་བ་ཞེས་བྱ་ཞེ་ན། མདོ་སྡེ་རྒྱན་ལས། བྱང་ཆུབ་ལ་ནི་ཉེ་བ་དང་། ། སེམས་ཅན་དོན་སྒྲུབ་མཐོང་བ་ལ། ། རབ་ཏུ་དགའ་བ་སྐྱེ་འགྱུར་ཏེ། ། དེ་ཕྱིར་དགའ་བ་ཞེས་བརྗོད་དོ། ། ཞེའོ། ། དེ་བཞིན་ཉེ་གནས་ནི་བརྡའི་སྐད་དོ། ། དྲི་མ་མེད་པ་ཐུན་མོང་གི་མིང་ངོ་། ། ཚུལ་ཁྲིམས་ལ་དྲི་མ་མེད་པས་དྲི་མེད་དེ། །
འཆལ་ཚུལ་རྩོལ་བའི་དྲི་བྲལ་བས། ། དྲི་མ་མེད་པའི་ས་ཞེས་བྱ། ། ཞེས་སོ། ། ཞིང་ནི་བརྡའི་སྐད་དོ། ། འོད་བྱེད་པ་ནི་ཐུན་མོང་གི་མིང་སྟེ་ཆོས་ཀྱི་སྣང་བ་བྱེད་པས་འོད་བྱེད་དེ། ཆོས་ཀྱི་སྣང་བ་ཆེན་པོ་ནི། ། བྱེད་པའི་ཕྱིར་ན་འོད་བྱེད་པའོ། ། ཞེའོ། ། ཉེ་བའི་ཞིང་ནི་བརྡའི་སྐད་དོ། ། འོད་འཕྲོ་ཅན་ནི་ཐུན་མོང་གི་མིང་སྟེ།
འདི་ལྟར་བྱང་ཆུབ་ཕྱོགས་མཐུན་ཆོས། ། རབ་ཏུ་སྲེག་བྱེད་འོད་ལྟ་བུ། ། དེ་དང་ལྡན་ཕྱིར་ས་དེ་ནི། ། གཉིས་པོ་སྲེག་པས་འོད་འཕྲོ་ཅན། ། ཞེས་སོ། ། ཚྪན་དྷོ་ནི་བརྡའི་སྐད་དོ། ། མངོན་དུ་གྱུར་པ་ནི་ཐུང་མོང་གི་མིང་སྟེ། མི་གནས་པའི་མྱ་ངན་ལས་འདས་པ་མངོན་དུ་གྱུར་པས་མངོན་དུ་གྱུར་པ་ཞེས་བྱ་སྟེ། ཤེས་རབ་ཕ་རོལ་ཕྱིན་བརྟེན་ནས། ། འཁོར་བ་དང་ནི་མྱ་ངན་འདས། །
གཉིས་འདིར་མངོན་དུ་གྱུར་པའི་ཕྱིར། ། མངོན་དུ་གྱུར་པའི་ས་ཞེས་བྱ། ། ཞེས་སོ། ། ཉེ་བའི་ཚྪན་དྷོ་ནི་བརྡའི་སྐད་དོ། ། སྦྱང་དཀའ་བ་ནི་ཐུན་མོང་གི་མིང་སྟེ། སེམས་ཅན་གྱི་སེམས་སྨིན་པར་བྱེད། རང་གི་སེམས་སྨིན་པར་བྱེད་པ་དེ་ཤིན་ཏུ་སྦྱང་དཀའ་བས་སྦྱང་དཀའ་བ་ཞེས་བྱ་བ་སྟེ། སེམས་ཅན་རྣམས་ཡོངས་སྨིན་བྱེད་ཅིང་། ། རང་གི་སེམས་ནི་སྲུང་བར་བྱེད། ། བློ་ལྡན་རྣམས་ཀྱིས་སྦྱང་དཀའ་བ། །
དེ་ཕྱིར་སྦྱང་དཀའ་ཞེས་བྱའོ། ། ཞེས་སོ། ། ཐུན་མོང་ལས་ལྔ་པ་ནི་སྦྱང་དཀའ་ལ། ། དྲུག་པ་ནི་མངོན་དུ་གྱུར་པ་ཞེས་འབྱུང་ངོ་། ། འདུ་བ་ནི་བརྡའི་སྐད་དོ། རིང་དུ་སོང་བ་ནི་ཐུན་མོང་གི་མིང་སྟེ། སྦྱོར་བ་མཐར་ཕྱིན་པས་ལམ་རིང་དུ་བསྒྲོད་པའི་ཕྱིར་རིང་དུ་སོང་བ་ཞེས་བྱའོ། ། དེ་ལྟར་ཡང་བགྲོད་པ་གཅིག་དང་འབྲེལ་བའི་ཕྱིར་རིང་དུ་སོང་བའི་སར་འདོད་དོ། ། ཞེས་སོ། ། ཉེ་བའི་འདུ་བ་ནི་བརྡའི་མིང་ངོ་། །
མི་གཡོ་བ་ནི་ཐུན་མོང་གི་མིང་སྟེ། མཚན་བཅས་དང་མཚན་མེད་ཀྱི་ཤེས་པས་མི་གཡོ་བ་ཏེ། འདུ་ཤེས་གཉིས་ཀྱི་མི་གཡོའི་ཕྱིར། ། མི་གཡོ་བ་ཞེས་ངེས་པར་བརྗོད། ཞེས་སོ། ། དུར་ཁྲོད་ནི་བརྡའི་སྐད་དོ། ། ལེགས་པའི་བློ་གྲོས་ནི་བློ་གྲོས་མཆོག་ཏུ་གྱུར་པ་སྟེ་སོ་སོ་ཡང་དག་རིག་བློ་བཟང་། ། ས་དེ་ལེགས་པའི་བློ་གྲོས་ཡིན། ། ཞེས་སོ། ། ཉེ་བའི་དུར་ཁྲོད་ནི་བརྡའི་མིང་ངོ་། །
ཆོས་ཀྱི་སྤྲིན་ནི་ཐུན་མོང་གི་མིང་སྟེ། ཏིང་ངེ་འཛིན་དང་གཟུངས་ཀྱི་སྒོ་ནམ་མཁའ་ཐམས་ཅད་ཁྱབ་པའི་ཕྱིར་རོ། ། སྤྲིན་བཞིན་གཉིས་ཀྱི་ནམ་མཁའི་ཆོས། ། ཁྱབ་པའི་ཕྱིར་ན་ཆོས་ཀྱི་སྤྲིན། ། ཞེས་བྱའོ། ། དེ་ལྟར་ས་བཅུ་པོ་དེ་ཕ་རོལ་ཏུ་ཕྱིན་པ་དང་ཐུན་མོང་བ་ཡིན་པས་ཕ་རོལ་ཕྱིན་བཅུའི་ས་རྣམས་ལ་ཅེས་མདོར་བསྡུས་ཏེ། ཕར་ཕྱིན་བཅུས་ས་བཅུ་བསྡུས་ཏེ། ས་དང་པོ་སྦྱིན་པའི་ཕ་རོལ་ཏུ་ཕྱིན་པ་ཅེས་པ་ནས་ས་དྲུག་པ་ཤེས་རབ། ས་བདུན་པ་ཐབས། ས་བརྒྱད་པ་སྟོབས།
ས་དགུ་པ་སྨོན་ལམ། ས་བཅུ་པ་ཡེ་ཤེས་ཀྱི་ཕ་རོལ་ཏུ་ཕྱིན་པའོ། ། ས་རྣམས་ལ་ཞེས་བྱ་བ་ལ་ཅིའི་ཕྱིར་ས་ཞེས་བྱ་ཞེ་ན། སེམས་ཅན་དཔག་ཏུ་མེད་པ་འཇིགས་པ་མེད་པར་བྱ་བ་ལ་འགྲོ་ཞིང་རྟེན་དང་ལྡན་པའི་ཕྱིར་ས་ཞེས་བྱ་སྟེ། ། འབྱུང་པོ་དཔག་མེད་འཇིགས་མེད་ཕྱིར། ། དཔག་ཏུ་མེད་པ་དེ་དག་ལ། ། ཕྱི་ཕྱིར་གོང་དུ་འགྲོ་ལྡན་ཕྱིར། ། དེ་དག་ཉིད་ནི་སར་འདོད་དོ། ། ཅེས་སོ། ། དེ་ནས་གོང་དུ་དྲངས་པའི་རྒྱུད་རྒྱས་པའི་ལུང་འདིར་སྦྱར་ཏེ།
འཐུང་གཅོད་ནི་བརྡའི་སྐད། དཔེ་མེད་པ་ས་བཅུ་གཅིག་པའི་ཐུན་མོང་གི་མིང་། ཉེ་བའི་འཐུང་གཅོད་ནི་བརྡའི་སྐད། ཡེ་ཤེས་ཆེན་པོ་ས་བཅུ་གཉིས་པའི་ཐུང་མོང་གི་མིང་། ཅིའི་ཕྱིར་དཔེ་མེད་པ་དང་ཡེ་ཤེས་ཆེན་པོ་ཞེས་བྱ་ན། ས་བཅུ་པའི་སྤངས་རྟོགས་ཀྱི་དཔེར་བྱར་མེད་པའི་ཕྱིར། དཔེ་མེད་པ་སྟེ། བསྟོད་འགྲེལ་ལས། འཇིག་རྟེན་དག་ནི་འཕགས་པའི་ཆོས། ། སྔ་མ་ཀུན་གྱིས་བསྐྲུན་མེད་པ། །
དེ་ཕྱིར་ཀུན་ཏུ་འོད་འགྱེད་པས། ། དཔེ་མེད་ཡེ་ཤེས་ཞེས་སུ་བཤད། ཞེས་གསུངས་ཤིང་། སངས་རྒྱས་ཀྱི་ཡེ་ཤེས་དང་འདྲ་བའི་ཕྱིར། ཡེ་ཤེས་ཆེན་པོ་སྟེ། དེ་ཉིད་ལས། ཐུབ་པའི་སྤྱོད་ཡུལ་མ་གཏོགས་པ། ། རྒྱལ་སྲས་ཀུན་གྱི་ས་ལས་བརྒལ། ། ཤེས་བྱ་ཀུན་ལ་འཇུག་ཆོས་ཅན། ། ས་དེ་ཡེ་ཤེས་ཆེན་པོར་བཞེད། །
ཞེས་གསུངས་སོ། ། འདི་དག་མངོན་བརྗོད་བླ་མའི་ལེའུ་ལྔ་བཅུ་རྩ་དྲུག་པ་དང་ཆ་མཐུན། གསུམ་པ་དེ་ཐམས་ཅད་ཀྱི་དོན་བསྡུ་བ་ནི། རྣལ་འབྱོར་མའི་ཀླ་ཀློའི་སྐད་སྟེ། བརྡས་པུ་ཛ་ལ་སོགས་པ་ཡི་གེ་ཉི་ཤུ་རྩ་བཞིས་པུ་ལི་ར་མ་ལ་ཡ་ལ་སོགས་པ་ཡུལ་ཉི་ཤུ་རྩ་བཞི། དེ་ལས་ཕྱེ་བས་ཡུལ་སུམ་ཅུ་རྩ་གཉིས་ཡུལ་ཉི་ཤུ་རྩ་བཞི་ལ་བསྡུས་པས་གནས་ལ་སོགས་པ་བཅུ་གཉིས་དང་། དུར་ཁྲོད་བརྒྱད་གོང་འོག་ཏུ་གསུངས་པ་རྣམས་ཕྱི་དང་ནང་དུ་བསམ་པར་བྱའོ། ། དེ་ལ་ཕྱི་ནི་སྤྱིར་སྣོད་ཀྱི་འཇིག་རྟེན་ནང་ནི་བཅུད་ཀྱི་སེམས་ཅན། ཡང་ཕྱི་ནི་ཕྱི་རོལ་གྱི་ཡུལ་སུམ་ཅུ་རྩ་གཉིས་ལ་སོགས་པ་ནང་ནི་རང་གི་ལུས། ཡང་ཕྱི་ནི་བསྐྱེད་པའི་རིམ་པ་བས་བསྒོམ་པའི་ཚུལ་ནང་ནི་རྫོགས་པའི་རིམ་པ་བས་བསྒོམ་པའི་ཚུལ།
དེ་ཡང་དང་པོ་ཡུལ་སུམ་ཅུ་རྩ་གཉིས་རྟེན་དང་བརྟེན་པར་བཅས་པའི་དཀྱིལ་འཁོར་བསྒོམ་པ་དང་། ཡུལ་དེ་དག་ཏུ་ཚོགས་ཀྱི་འཁོར་ལོ་ལ་སོགས་པའི་སྤྱོད་པའོ། ། ཕྱི་མ་ནི་ལུས་ལ་གནད་དུ་བསྣུན་པའི་ཐབས་སོ། ། ཡང་བསྐྱེད་པའི་རིམ་པ་ཉིད་ལའང་ཕྱི་རོལ་གྱི་ཡུལ་ལྷར་བསྒོམ་པ་དང་། ནང་ལུས་ཀྱི་དཀྱིལ་འཁོར་དུ་བསྒོམ་པ་གཉིས་རྫོགས་པའི་རིམ་པ་ཉིད་ལའང་། ཕྱི་རགས་པ་ལུས་ཀྱི་སྤྱི་བོ་ལ་སོགས་པའི་ཡུལ། ནང་ཕྲ་བ་རྩ་དང་རླུང་དེ་དང་དེ་ལ་གནད་དུ་བསྣུན་པའོ། ། གནས་ལ་སོགས་པ་འདི་དག་དཔལ་བརྟག་པ་གཉིས་པ་ལས་མི་གསལ་བ་གསལ་བར་བྱེད། གསུམ་པ་ནམ་འདུ་བའི་དུས་ལ་བཤད་པར་དམ་བཅའ་བ་དང་། དོན་དངོས་གཉིས།
དང་པོ་ནི། རབ་བཤད་བྱ་ཅེས་པ་གཞིར་བཞག གང་ན་བརྡས་མཚོན་པའི་གྲོགས་རྣལ་འབྱོར་མ་རྣམས་ལེགས་པར་འདུ་བའི་ཉིན་པར་ཉིད་དེ་གང་གི་ཚེ་འདུ་བའི་དུས་སོ། ། ཀྱང་ཅེས་པས་གང་དུ་འདུ་བའི་གནས་བསྟན་པར་མ་ཟད་ཅེས་པའོ། ། ནང་དུ་རྣལ་འབྱོར་མ་ནི་རྩ། ལེགས་འདུ་བ་ནི་རླུང་དང་བྱང་ཆུབ་ཀྱི་སེམས་ཉིན་པར་ནི་རྡོའུ་སྟེ་རྡོའུ། སོར་ཀ་ནི་མཐོ་རིས། རྡོའུ་སུ་ཀ་ནི་བདེ་བ། རྡོའུ་སཾ་ཀ་ནི་སྨོད་པ་སྟེ། མཐོ་རིས་ཀྱི་བདེ་བ་ལ་སྨོད་པ་ལྷན་སྐྱེས་ཀྱི་ཡེ་ཤེས་སོ། །
གཉིས་པ་དོན་དངོས་ནི། ཡི་དྭགས་ཏེ་འབྱུང་པོ་ལྷག་པར་རྒྱུ་བའི་དུས་ནི་ཟླ་ཕྱེད་ཏེ། བཅོ་ལྔ་དང་གནམ་སྟོང་ཡིན་ལ་བཅུ་བཞི་ནི་ཉི་ཤུ་དགུ་དང་། དེ་བཞིན་དུ་ཡང་བརྒྱད་པ་ནི་ཚེས་བརྒྱད་ཉི་ཤུ་གསུམ་ལ་བྱ་བ་ཉིད་དོ། ། ནང་དུ་ཡི་དྭགས་ནི་པྲེ་ཏ་སྟེ། དེ་ཁ་ཕྲལ་ན་ཨ་པྲེ་ཏ་ཞེས་པ་སྲོག་རབ་ཏུ་སོང་བ་སྟེ། མཚན་མ་དང་རྣམ་རྟོག་གི་སྲོག་རབ་ཏུ་སོང་བས་ལྷན་སྐྱེས་སོ། ། བཅུ་བཞི་དང་ཟླ་ཕྱེད་ནི། ལྷན་སྐྱེས་ཀྱི་དགའ་བྲལ་དང་ལྷན་སྐྱེས་ཀྱི་ལྷན་སྐྱེས་སོ། ། བརྒྱད་པ་ནི།
ཐབས་ཤེས་རབ་ཀྱི་བྱང་སེམས་འབྱུང་བ་བཞི་བཞིའི་བདག་ཉིད་ཅན་ནོ། ། གཉིས་པ་འདུས་པའི་བྱ་བ་ལ་ཚོགས་ཀྱི་ཡོ་བྱད་དང་། དེའི་རྣལ་འབྱོར། ཕན་ཡོན་གསུམ། དང་པོ་ནི། རྒྱལ་མཚན་དང་ནི་མཚོན་བསྣུན་ཉིད། སྐྱེ་བ་བདུན་པ་དང་། ཁྱད་པར་དུ་གསད་པར་བྱ་བ་ཉིད་དེ་གདུག་པ་ཅན་རྣམས་བསྒྲལ་བའི་ཤ་དང་བཞི། དེ་ལ་གསད་པར་བྱ་ཅེས་པ་གཞིར་བཞག གང་ན་དཔལ་བརྟག་པ་གཉིས་པ་ལས་གདུག་པ་ཐམས་ཅད་ཅེས་པ་ཁ་བསྐང་། །
དེའི་མཚན་ཉིད་ནི། དེ་ཉིད་ལས། བསྟན་ལ་གནོད་པ་བྱེད་པ་དང་ཅེས་དང་། རྡོ་རྗེ་གུར་ལས། གང་གིས་དཀོན་མཆོག་གསུམ་གསད་དང་ཅེས་པ་ལ་སོགས་པའོ། ། གང་གིས་ན་ཚར་བཅད་རྗེས་འཛིན་ནུས་ཤིང་བསམ་པ་དང་སྦྱོར་བའི་ཐབས་ལ་མཁས་པའི་གང་ཟག་གིས་སོ། ། ཚུལ་ཇི་ལྟར་ན་བསྟན་པ་ལ་གནོད་པའི་འཇིགས་པ་ལ་སོགས་པ་དང་བསྒྲལ་བའི་ཡུལ་མི་དགེ་བ་མི་འཕེལ་བར་བྱ་བའི་ཕྱིར། བསྒྲལ་བའི་ཐབས་ལ་འབད་པས་བསམ་པའི་ཐབས་ལ་མཁས་པ་སྙིང་རྗེ་བསྐྱེད་ནས་ནིའོ། ། སྙིང་རྗེ་མེད་ན་ཅིར་འགྱུར་ཞེ་ན། དྲག་པོའི་ཕྲིན་ལས་ཀྱི་དངོས་གྲུབ་མི་འགྲུབ་པས་སམ་ཐེག་པ་ཆེན་པོའི་ཁྱད་པར་གྱི་དམ་ཚིག་ཉམས་པར་འགྱུར་བས་དེའི་ཕྱིར།
སྙིང་རྗེ་ཡང་དག་བསྐྱེད་དོ། ། དེ་ལ་རྒྱལ་མཚན་ནི་རྐུན་པོ་གསལ་ཤིང་ལ་ཕུག་པ། མཚོན་བསྣུན་ནི་དཔའ་བོའི་གཡུལ་དུ་བསད་པ། སྐྱེ་བ་བདུན་པ་ནི་མི་ནས་མིར་བར་མ་ཆད་པ། དེའི་མཚན་ཉིད་ནི། དཔལ་བརྟག་པ་གཉིས་པ་ལས། སྐད་སྙན་མིག་དང་ལྡན་པ་སྟེ་ཅེས་པ་ལ་སོགས་པས་བསྟན། ནང་དུ་རྒྱལ་མཚན་ནི་བྱང་སེམས་མི་ཉམས་པར་འཆིང་བ། ཡང་ན་རིགས་བདག་དང་རྩའི་སྣར་བྱང་སེམས་འཛོམས་པ། མཚོན་བསྣུན་ནི།
གཏུམ་མོའི་མེས་ཧཾ་ལ་བསྣུན་པ། སྐྱེ་བ་བདུན་པ་ནི་བདུད་རྩི་ལྔ། དགའ་བྲལ་ལྷན་སྐྱེས་དང་བདུན། ཡང་རྟེན་ཞུ་བ་བདུད་རྩི་ལྔ། བརྟེན་པ་བདེ་བ། ངོ་བོ་མི་རྟོག་པ་དང་བདུན། གསད་པར་བྱ་བ་ནི། མཚན་མ་དང་རྣམ་པར་རྟོག་པ། སྙིང་རྗེ་ནི་ཀ་རུ་ཎ་ལས་སྒྲ་དྲངས་པས་སྡུག་བསྔལ་གཅོད་པ་སྟེ། སྡུག་བསྔལ་གྱི་རྩ་བ་མཚན་མ་དང་རྣམ་རྟོག་གོ །
གཉིས་པ་དེའི་རྣལ་འབྱོར་ནི། ཇི་ལྟར་བདག་བཞིན་སེམས་ཅན་ཉིད། ། ཇི་ལྟར་སེམས་ཅན་དེ་བཞིན་བདག ། ཅེས་པ་བདག་གཞན་ལྷར་བསྒོམ་པའམ་བདག་གཞན་དུ་ཞེན་པ་མེད་པ། གཟུང་འཛིན་དུ་མི་རྟོག་པའོ། ། གསུམ་པ་ཕན་ཡོན་ནི། འདི་ལྟར་སེམས་པའི་རྣལ་འབྱོར་བདག ། དངོས་གྲུབ་མྱུར་དུ་ཐོབ་པར་འགྱུར། ། མདོར་ན་འདུ་བའི་དུས་དང་། འདུས་པའི་བྱ་བ་འདིར་རྣམས་དཔལ་བརྟག་པ་གཉིས་པའི་དང་པོའི་ལེའུ་བདུན་པ་དང་ཆ་མཐུན།
མ་ཚང་བ་རྒྱུད་སྡེ་གཞན་དུ་ཁ་བསྐང་། གསུམ་པ་རབ་ཏུ་བྱེད་པའི་རྣམ་གྲངས་ལ་མིང་ནི། འདུ་བའི་གནས་སུམ་ཅུ་སོ་གཉིས་ལ་སོགས་པ་དུས་དང་བཅས་པ་གཏན་ལ་འབེབས་པས་སོ། ། གཞུང་ཚད་ནི། ཤོ་ལོ་ཀ་ཉི་ཤུ་རྩ་བཞི། གོ་རིམ་ནི། བརྟག་པ་ལྔ་པ་ལས་རབ་ཏུ་བྱེད་པ་བཞི་ཡོད་པའི་དང་པོའོ།། །། སྤྱི་དོན་གསུམ་པ་བསྐྱེད་རིམ་གྱི་ལྷ་ཡེ་ཤེས་སུ་རྟོགས་པར་བྱེད་པ་རྫོགས་པའི་རིམ་པ་ལ་གཉིས།

དོན་དངོས་དང་། རབ་ཏུ་བྱེད་པའི་མིང་ངོ་། ། དང་པོ་ལ་གཉིས། རང་རིག་པའི་དག་པ་ཉམས་སུ་བླང་བའི་ཚུལ་དང་། དག་པ་གསུམ་གྱི་རང་བཞིན་ངེས་པར་བྱ་བའོ། ། དང་པོ་ལ་གཉིས། ཞུས་པ་དང་། ལན་ནོ། ། དང་པོ་ནི། མཉན་པར་འཚལ་ཅེས་པ་གཞིར་བཞག གང་ལ་ན་ཡེ་ཤེས་ཀྱི་དབང་པོ་ལའོ། །
གང་ན་གསང་བའི་པདྨའི་མཚན་ཉིད་ནི་ཅི། ཡེ་ཤེས་སེམས་དང་འདྲེས་པ་ཡི། རྫོགས་པའི་བྱང་ཆུབ་རིམ་པ་ཅི། དེ་ཡང་སྤྲོས་ན་གསང་བའི་པདྨ་ནི་ཅི། མཚན་ཉིད་ནི་ཅི། ཡེ་ཤེས་ནི་ཅི། སེམས་ནི་ཅི། འདྲེས་པ་ནི་ཅི། རྫོགས་པའི་བྱང་ཆུབ་ནི་ཅི། རིམ་པ་ནི་ཅི།
ཞེས་ཞུས་ནས་ཉན་པར་འཚལ་ལོ། ། ཚིག་འདི་བསྐྱེད་པའི་རིམ་པ་ལ་སྦྱར་ཏེ། སྤྱིའི་དོན་དུ་བཤད་ན། གསང་བའི་པདྨ་ནི་རྟེན་གྱི་དཀྱིལ་འཁོར་ཏེ། ཕྱི་ཆོས་ཀྱི་འབྱུང་གནས་ཀྱིས་བསྒྲིབས་པས་ན་གསང་བའི་ཕྱིར་རོ། ། མཚན་ཉིད་ནི་དེར་མཚོན་པར་བྱ་བས་ན་བརྟེན་པ་ལྷའོ། ། ཡེ་ཤེས་ནི་ཡེ་ཤེས་ཀྱི་བདག་ཉིད་དུ་གྱུར་པ་སྟེ། ཡུམ་ཡེ་ཤེས་ཀྱི་མཁའ་འགྲོ་མའོ། ། སེམས་ནི་ཡབ་རྣལ་འབྱོར་ནམ་མཁའོ། ། འདྲེས་པ་དེ་གཉིས་སྙོམས་པར་འཇུག་པའོ། །
རྫོགས་པའི་བྱང་ཆུབ་ནི་དེ་ལྟ་བུའི་ཡབ་ཡུམ་མངོན་པར་བྱང་ཆུབ་པ་ལས་རྫོགས་པའི་ཚུལ་ལོ། ། དེ་དག་རང་བྱིན་བརླབ་ཀྱི་སྦས་པ་ལ་སྦྱར་ན། གསང་བའི་པདྨ་ནི་ལྟེ་བ་སྤྲུལ་པའི་སྣ་ཚོགས་མདུད་པའོ། ། མཚན་ཉིད་ནི་དེར་མཚོན་པར་བྱ་བ་རང་འབྱུང་གི་ཡེ་ཤེས་སོ། ། ཡེ་ཤེས་ནི་བྱང་ཆུབ་ཀྱི་སེམས་གཞིར་གནས་པའོ། ། སེམས་ནི་ཡས་ཕབ་པའོ། ། འདྲེས་པ་ནི་ལྟེ་བར་དེ་ཉིད་འདྲེས་པའོ། ། རྫོགས་པ་ནི་ལྟེ་བར་རོ། ། བྱང་ཆུབ་པ་ནི་དེར་རང་འབྱུང་བའོ། ། རིམ་པ་ནི་འཁོར་ལོ་བཞིའི་རིམ་པ་ལས་བྱུང་བ་དེ་ཞུ་བ་ཞེས་བྱ་བའི་དོན་ཏོ། །
དེ་དག་དཀྱིལ་འཁོར་འཁོར་ལོའི་སྦས་པ་ལ་སྦྱར་ན། གསང་བའི་པདྨ་ནི་ཆོས་ཀྱི་འབྱུང་གནས་སོ། ། མཚན་ཉིད་ནི་ཞུ་བདེ་ལྷན་སྐྱེས་ཀྱི་ཡེ་ཤེས་སོ། ། ཡེ་ཤེས་ནི་ཤེས་རབ་ཀྱི་བྱང་ཆུབ་ཀྱི་སེམས་སོ། ། སེམས་ནི་ཐབས་ཀྱིས་སོ། ། འདྲེས་པ་ནི་དབང་གི་གནས་སུའོ། ། རྫོགས་པ་ནི་དབང་གི་གནས་དེ་ཉིད་དུ་རིགས་ཀྱི་བདག་པོའི་ཁ་དང་རྩ་མཛེས་པའི་སྤྱི་བོར། བྱང་ཆུབ་པའི་རིམ་པ་ནི་དགའ་བ་བཞིའི་རིམ་པས་ལྷན་ཅིག་སྐྱེས་པའི་ཡེ་ཤེས་བསྐྱེད་པའོ། ། དེ་ལྟར་ན་བརྗོད་བྱ་སྤྱི་དང་སྦས་པ། རྗོད་བྱེད་ཡན་ལག་གི་དོན་གྱིས་འཆད།
ཡང་དག་པ་གསུམ་དང་སྦྱར་ན་གསང་བ་ཅེས་པས་དེ་བཞིན་ཉིད་ཀྱི་དག་པ་བསྟན། དེ་དག་བསྐྱེད་རིམ་ལ་སྦྱར་བས་ལྷ་སོ་སོའི་དག་པ་བསྟན། དེ་དག་སྦས་པ་གཉིས་ལ་སྦྱར་བས་རང་རིག་པའི་དག་པ་བསྟན་ནོ། ། ཚིག་འདི་གསང་བའི་གདན་གྱི་རབ་ཏུ་བྱེད་པ་བཞི་པར་ཆ་མཐུན། གཉིས་པ་ལན་ལ་མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ནི། མངོན་པར་རྟོགས་པ་གང་དང་འབྲེལ་ན་ཐབས་རྒྱུད། དེ་ལས་སྐལ་ལྡན་ཅིག་ཅར་དུ་འཇུག་པ། དེ་ལས་གྲོལ་བྱེད་ལམ།
དེ་ལས་མཆོག་སྒྲུབ་པ། དེ་ལས་གཙོ་བོར་རྫོགས་རིམ་དང་འབྲེལ། བཤད་ཐབས་ཀྱི་མན་ངག གདམས་ངག་དྲུག གནས་པ་བཞི། དག་པ་གསུམ་རྣམས་བསྟན། གཞན་ཁོག་ཕུབས་སུ་སྦྱར། གནས་པ་བཞིའི་སྟེང་ནས་རྒྱུད་གསུམ་ལ་སྦྱར་བའང་སྟོན་ཏེ། རྒྱུའི་རྒྱུད། ཐབས་རྒྱུད།
འབྲས་བུའི་རྒྱུད་ཀྱི་གནས་པ་བཞི། ཐབས་རྒྱུད་ལ་བསྐྱེད་རྫོགས་གཉིས། རྫོགས་རིམ་ལ་རང་བྱིན་བརླབས་དང་། དཀྱིལ་འཁོར་འཁོར་ལོ་གཉིས། གཞུང་གི་དངོས་བསྟན་གཙོ་བོར་བསྐྱེད་རིམ་ལ་སྦྱོར། དེ་ལ་གནས་པ་བཞི་ནི། དཔལ་ནམ་མཁའ་དང་མཉམ་པའི་རྒྱུད་ལས། གོང་བུ་ཆུ་དང་གཟུགས་སུ་བཅས། དེ་བཞིན་གཟུགས་ལས་འདས་པ་དང་། གནས་པ་རྣམ་པ་བཞི་རུ་ནི། །
རྒྱུད་རྣམས་ངེས་པ་ཁོ་ན་ཡིན། ། ཞེས་གསུངས་པས་གོང་བུར་གནས་པ། ཆུར་གནས་པ། གཟུགས་སུ་གནས་པ། གཟུགས་ལས་འདས་པར་གནས་པ་བཞི། དེ་འབྲས་བུའི་རྒྱུད་ལ་སྦྱར་ན། ལོངས་སྤྱོད་རྫོགས་པའི་སྐུ་ནི་གོང་བུར་གནས་པ་སྟེ། བདེ་བ་ལོངས་སྤྱོད་པས་སོ། ། ཆོས་ཀྱི་སྐུ་ནི་ཆུ་རུ་གནས་པ་སྟེ། ཆུ་ལ་ཆུ་བཞག་པ་ལྟར་རོ་གཅིག་པའམ།
ཆུའི་ཐིག་ལེ་ལྟར་རྣམ་རྟོག་གི་ཟུར་མེད་པའོ། ། སྤྲུལ་པའི་སྐུ་ནི་གཟུགས་སུ་གནས་པ་སྟེ། ཞལ་ཕྱག་གི་རྣམ་པ་ཅན་ཡིན་པས་སོ། ། ངོ་བོ་ཉིད་ཀྱི་སྐུ་ནི་གཟུགས་ལས་འདས་པར་གནས་པ་སྟེ། ཐམས་ཅད་དེར་ཐིམ་པའི་ཕྱིར་རོ། ། འབྲས་བུ་སྐུ་བཞི་གནས་པ་བཞི་ཡིན་པ་ལྟར། རྒྱུའི་རྒྱུད་སྦྱང་གཞི་གནས་པ་བཞིར་གནས་ཏེ། མངལ་སྐྱེས་ཀྱི་སེམས་ཅན་གྱི་དབང་དུ་བྱས་ནས་དང་པོ་ཕ་མ་གཉིས་འཁྲིག་པའི་བདེ་བ་ལ་ལོངས་སྤྱོད་པའི་ཚེ་བར་དོའི་སེམས་ཅན་ཡང་བདེ་བ་ལ་ཆགས་པས་མངལ་དུ་འཇུག་པའི་ཕྱིར་བདེ་བ་ལ་ལོངས་སྤྱོད་པས་ལོངས་སྐུ་སྟེ་གོང་བུར་གནས་ལ་ཁུ་ཁྲག་གི་ནང་དུ་བར་དོའི་རྣམ་ཤེས་བརྒྱལ་ཏེ། མེར་མེར་པོ་ལ་སོགས་པ་ཆུ་རུ་གནས་པའོ། ། དབང་པོ་རྫོགས་ཏེ་ལུས་གནས་པའི་གནས་སྐབས་ནི།
གཟུགས་སུ་གནས་པའོ། ། ཤི་བའི་གནས་སྐབས་ནི་གཟུགས་ལས་འདས་པར་གནས་པའོ། ། དེ་ལྟར་རྒྱུ་དང་འབྲས་བུ་གཉིས་གནས་པ་བཞིར་བསྟན་པའི་ཤུགས་ལ་ལམ་ཡང་གནས་པ་བཞིར་འགྱུར་ཏེ། བསྐྱེད་པའི་རིམ་པ་ལ་སྦྱར་ན། རྒྱུ་རྡོ་རྗེ་འཆང་ལྷ་མོ་དབྱུང་ས་དང་བཅས་པ་ནི་གོང་བུར་གནས་པ། རྒྱུ་རྡོ་རྗེ་འཆང་འོད་དུ་ཞུ་བ་ནི་ཆུར་གནས་པ། འབྲས་བུར་བཞེངས་ནས་དབང་བསྐུར་གྱི་བར་ནི་གཟུགས་སུ་གནས་པ། ལྷ་བསྡུ་བ་ནི་གཟུགས་ལས་འདས་པར་གནས་པའོ། རྫོགས་པའི་རིམ་པ་ལ་སྦྱར་ན། རྟེན་ཞུ་བ་གོང་བུར་གནས་པ།
རང་རིག་པ་ཆུར་གནས་པ། བདེ་བ་གཟུགས་སུ་གནས་པ། ངོ་བོ་མི་རྟོག་པ་གཟུགས་ལས་འདས་པར་གནས་པའོ། ། དེ་ལ། གནས་བཞི་མཉམ་པར་གནས་ནས་ནི། ། རྫོགས་བྱང་རིམ་པ་རྡོ་རྗེ་འཛིན། ། ཅེས་པ་སྤྱིར་རྒྱུའི་རྒྱུད། ཐབས་རྒྱུད། འབྲས་བུའི་རྒྱུད་ལའང་སྦྱར་བ་སྔར་བཞིན། ཡང་རྐང་པ་དང་པོས་བསྐྱེད་པའི་རིམ་པ་བསྒོམ་པ་མདོར་བསྟན།
ཕྱི་མས་རྫོགས་པའི་རིམ་པ་བསྒོམ་པ་མདོར་བསྟན། ཚིག་འདི་གསང་བའི་གདན་གྱི་རབ་ཏུ་བྱེད་པ་བཞི་པས་མི་གསལ་བ་གསལ་བར་བྱེད། དེ་དག་བསྐྱེད་པའི་རིམ་པ་ལ་སྦྱར་ན། གནས་བཞི་ནི་ཚད་མེད་པ་བཞིའོ། ། དེ་ལྟར་ཚད་མེད་བཞི་སྔོན་དུ་སོང་ནས་རྫོགས་བྱང་རིམ་པ་ནི་མངོན་པར་བྱང་ཆུབ་པ་ལྔ་ལས། རྡོ་རྗེ་འཛིན་པ་ཡབ་ཡུམ་བསྐྱེད་པའོ། ། དེའང་གནས་པ་བཞི་སྟེ། དམ་ཚིག་སེམས་དཔའ་བསྐྱེད་པ་གོང་བུར་གནས་པ། དེའི་ཐུགས་ཁར་ཡེ་ཤེས་སེམས་དཔའི་ས་བོན་ཧཱུྃ་ཆུ་རུ་གནས་པ། དེ་ལས་ཡེ་ཤེས་སེམས་དཔའ་གཟུགས་སུ་གནས་པ།
ཏིང་ངེ་འཛིན་སེམས་དཔའ་གཟུགས་ལས་འདས་པར་གནས་པ། དེ་ལྟ་བུ་ལས་རྫོགས་པར་བསྒོམ་པའོ། ། ཡང་རང་བྱིན་བརླབ་ཀྱི་སྦས་པ་ལ་སྦྱར་ན། གནས་པ་བཞིས་ནི་འཁོར་ལོ་བཞི་ལ་འབྱུང་བ་བཞིའི་ཐིག་ལེ་གནས་པ་ཡིན་ལ། ཡང་དེ་དག་གི་ཐིག་ལེ་བཞིར་གནས་པ་དང་ཕབ་པ་འདྲེས་པ་གོང་བུར་གནས་པ། དེའི་རང་རིག་པ་ཆུར་གནས་པ། བདེ་བ་གཟུགས་སུ་གནས་པ། མི་རྟོག་པ་གཟུགས་ལས་འདས་པར་གནས་པའོ། ། དེ་ལྟར་ན་སྤྱི་བོ་ལ་སོགས་པ་འཁོར་ལོ་བཞིའི་རིམ་པས་རྫོགས་པ་ནི། བདེ་སྟོང་དབྱེར་མེད་ཀྱི་རྡོ་རྗེ་འཛིན་ནོ། །
ཡང་དཀྱིལ་འཁོར་འཁོར་ལོའི་སྦས་པ་ལ་སྦྱར་ན་ཐབས་ཤེས་རབ་སྙོམས་པར་ཞུགས་པའི་འདྲེས་པ་ནི་གོང་བུར་གནས་པ། དེའི་རང་རིག་པ་ཆུ། བདེ་བ་གཟུགས། མི་རྟོག་པ་གཟུགས་ལས་འདས་པར་གནས་པ་དེ་ལྟར་དེ་དག་དགའ་བ་བཞིའི་རིམ་གྱིས་རྫོགས་པས་ན་རྫོགས་བྱང་རིམ་པའོ། ། དེའི་བདེ་སྟོང་དབྱེར་མེད་ནི་རྡོ་རྗེ་འཛིན་ནོ། ། འབྲས་བུའི་རྒྱུད་ལ་སྦྱར་ན་ལོངས་སྤྱོད་རྫོགས་པའི་སྐུ་གོང་བུར་གནས་པ། ཆོས་སྐུ་ཆུར་གནས་པ། སྤྲུལ་སྐུ་གཟུགས་སུ་གནས་པ། ངོ་བོ་ཉིད་ཀྱི་སྐུ་གཟུགས་ལས་འདས་པར་གནས་པའོ། ། དེ་ལྟར་ན་སྐུ་བཞི་མངོན་པར་བྱང་ཆུབ་པའི་རྡོ་རྗེ་འཛིན་པ་ནི།
སྟོང་པ་དང་སྙིང་རྗེ་གཉིས་སུ་མེད་པའོ། ། རྒྱུའི་རྒྱུད་ལ་སྦྱར་ན་ཁམས་དཀར་དམར་བར་དོའི་རྣམ་ཤེས་དང་བཅས་པ་གོང་བུར་གནས་པ། མེར་མེར་པོ་ལ་སོགས་པ་ཆུར་གནས་པ། སྐྱེ་མཆེད་རྣམས་ཡོངས་སུ་རྫོགས་པ་གཟུགས་སུ་གནས་པ། འཆི་བའི་གནས་སྐབས་གཟུགས་ལས་འདས་པར་གནས་པ། དེ་སྐྱེ་བའི་ཚེ་འབྱུང་བ་བཞིའི་རིམ་པས་སྐྱེ་ཞིང་ལུས་རྫོགས་པ། འཆི་བའི་ཚེ་འབྱུང་བ་བཞིའི་རིམ་པས་འགགས་ཤིང་སེམས་འོད་གསལ་ལ་ཐིམ་པས་སེམས་རྫོགས་པས་རྫོགས་བྱང་རིམ་པའོ། ། སྐྱེ་བའི་ཚེ་ཁམས་དཀར་དམར་བར་དོའི་རྣམ་ཤེས་གསུམ་དབྱེར་མི་ཕྱེད་པས་རྡོ་རྗེ་འཛིན། འཆི་བའི་ཚེ་འོད་གསལ་གྱི་ངང་དུ་དབྱེར་མི་ཕྱེད་པས་རྡོ་རྗེ་འཛིན་ནོ། ། གཉིས་པ་རྒྱས་པར་བཤད་པ་ལ་གསུམ།
བསྒོམ་པའི་ཚུལ། བསྒོམ་པའི་འབྲས་བུ། འབྲས་བུ་འགྲུབ་པའི་རྟགས་སོ། ། དང་པོ་ལ་དྲུག དེ་བཞིན་ཉིད་ཀྱི་ལྟ་བ་བསྒོམ་པ། རྩ་དང་ཐིག་ལེའི་རྣལ་འབྱོར། མི་ཟབ་པ་རྫོགས་པའི་རིམ་པ། ཟབ་མོ་རྫོགས་པའི་རིམ་པ། ཡིད་ཀྱི་རང་བཞིན་དམིགས་མེད་བསྒོམ་པ། རྩའི་རྣལ་འབྱོར་གྱི་འཕྲོས་བསྟན་པའོ། །
དང་པོ་ནི། མཉམ་ཉིད་སེམས་ནི་བསྐྱེད་ནས་ནི། ། འདོད་ཆགས་ལ་སོགས་རིང་དུ་སྤང་། ། དེ་ལ་ཆོས་ཅན་ཕུང་ཁམས་སྐྱེ་མཆེད་ཐམས་ཅད་ཆོས་ཉིད་དེ་བཞིན་ཉིད་དུ་རོ་གཅིག་པས་མཉམ་པ་ཉིད། དག་པ་གསུམ་གྱི་སྔགས་ལ་སོགས་པས་བཙན་ཐབས་སུ་སྟོང་པར་བསྒོམ་པས་དོན་དམ་སེམས་བསྐྱེད་དམ་དེ་བཞིན་ཉིད་ཀྱི་དག་པའོ། ། དེ་ཉིད་ཀུན་བཏགས་པའི་རྣམ་པར་རྟོག་པ་ཡིན་པས་འདོད་ཆགས་ལ་སོགས་རིང་དུ་སྤང་ཅེས་པའི་དོན་ཏོ། ། གཉིས་པ་ལ་བསམ་གཏན་གྱི་སྔོན་འགྲོ དངོས་གཞི་རྣལ་འབྱོར་གྱི་རིམ་པ། དེ་གང་ལས་ཤེས་པར་བྱ་བའི་ཡུལ་དང་གསུམ། དང་པོ་ནི། ཡིད་དང་མཐུན་པའི་གནས་སུ་ནི། །
བདེ་བའི་སྟན་ལ་འདུག་ནས་ནི། ། ཅེས་པས་གང་དུ་བསྒོམ་པའི་གནས། གང་ཟག་དང་བཅས་པ་བསྟན། བརྟན་དང་གཡོ་བའི་དངོས་པོ་ཀུན་ཅེས་པ་གང་བསྒོམ་པའི་ཡུལ། སྙིང་རྗེས་ཕན་པའི་སེམས་ཀྱིས་ནི་ཅེས་པས་གང་གི་ཆེད་དུ་བསྒོམ་པའི་སེམས་བསྐྱེད་བསྟན། གཉིས་པ་ལ་རྩའི་རྣལ་འབྱོར་དང་། ཐིག་ལེའི་རྣལ་འབྱོར་གཉིས། དང་པོ་ནི། སྤྱི་བོ་མེད་པའི་སྤྱི་བོ་དང་། ། སྒྲ་མཐའ་དེ་བཞིན་གསང་པདྨ། །
ཆ་ནི་སྣ་ཚོགས་ཡིག་འབྲུ་རྣམས། ། དེ་བཞིན་དུ་ཡང་སྟན་རྣམས་ཉིད། ། སྐུ་གསུང་ཐུགས་ཀྱི་རྡོ་རྗེ་ཡི། ། ཆོས་ཀྱི་དབྱིངས་ནི་རྣམ་པར་བྱེད། ། བསྡུས་ནས་གོང་བུའི་རྣལ་འབྱོར་གྱིས། ། རྡོ་རྗེ་སེམས་དཔར་བདག་ཉིད་འགྱུར། ཞེས་སྨོས་ཏེ་འདི་དག་གིས་འཁོར་ལོ་བཞི་རྩ་གསུམ་དང་བཅས་པ་གཏན་ལ་འབེབས་ཏེ། དེ་ལ་སྤྱི་བོ་མེད་པ་ནི། ཧཾ་མགོ་བཅད་པ་ལྟ་བུ་སྟེ། བདེ་ཆེན་གྱི་འཁོར་ལོའོ། །
སྤྱི་བོ་ནི་ཨོཾ་རིང་པོ་སྣ་ལྡན་གྱི་ཡི་གེ་ཡིན་པས་མགོ་བསྲིངས་པ་ནི་མགྲིན་པའོ། ། སྒྲ་ནི་ཨ་བ་དྷུ་ཏི་ཡིན་ལ། ། མཐའ་ནི་དེའི་ཡ་མཐའ་སྟེ་ཧཱུྃ་ངོ་། ། ཡང་ན་མཐའ་ནི་ཆ་སྟེ་ཧཱུྃ་ནི་ཆོས་ཀྱི་འཁོར་ལོའོ། ། གསང་བའི་པདྨ་ནི་ལྟེ་བ་སྤྲུལ་པའི་འཁོར་ལོའོ། ། ཆ་ནི་ཤེས་རབ་ཨཱ་ལི་ཡིན་པས་ཡི་གེ་བཅུ་དྲུག་གཡོན་སྐོར་དུ་དགོད་པའོ། ། སྣ་ཚོགས་ནི་ཐབས་ཀཱ་ལི་སོ་གཉིས་གཡས་བསྐོར་དུ་དགོད་པའོ། ། ཡིག་འབྲུ་རྣམས་དེ་ལྟར་ལྟེ་བ་ལ་ཡིག་འབྲུ་དྲུག་ཅུ་རྩ་བཞི་དགོད་པ་ལྟར་འཁོར་ལོ་གཞན་ལའང་དགོད་ཅེས་བྱ་བའོ། ། སྟན་ནི་བཤང་སྒོའི་རླུང་དང་སུམ་མདོའི་མེ་སྟེ། རྒྱུད་ཕྱི་མ་ལས་སྟན་ནི་གཡོ་བ་རྣམས་ལ་གནས་ཞེས་འབྱུང་བའི་ཕྱིར་རོ། །
སྐུ་གསུང་ཐུགས་ནི་འབར་དང་འཛག་པའི་ལམ། རྩ་གསུམ་ནི་ཡ་སྣ་སྤྱི་བོ། མ་སྣ་ལྟེ་བ་ལ་གཏད་དེ་གནས་པ་དེ་སྟོན་ཏོ། ། ཆོས་ཀྱི་དབྱིངས་འབྱེད་པར་བྱེད་ཅེས་བྱ་བ་ལ་ཆོས་ནི་ཕུང་པོ་ཁམས་དང་སྐྱེ་མཆེད་དོ། ། དེ་དག་གི་དབྱིངས་ནི་རྒྱུ་སྟེ་ལྟེ་བའི་ཨང་ངོ་། དེ་ཇི་ལྟར་རྒྱུ་ཞེ་ན་ལུས་བསྐྱེད་ཅིང་སྨིན་པར་བྱེད་པའི་ཕྱིར་ཏེ། དཔེར་ན་བྷྲུྃ་གིས་གཞལ་ཡས་ཁང་བསྐྱེད་པ་བཞིན་ཏེ། རྒྱུད་ཕྱི་མ་ལས། ཆོས་ཀྱི་དབྱིངས་ནི་བྷྲུྃ་དུ་བརྗོད་པ་བཞིན་ནོ། ། ཅེས་གསུངས་སོ། །
དེ་རྣམ་པར་འབྱེད་པ་ནི་ཙཎྜ་ལིའི་མེས་སོ། ། དེ་ལས་ཅིར་འགྱུར་ཞེ་ན། བསྡུས་ནས་གོང་བུའི་རྣལ་འབྱོར་གྱིས། ། རྡོ་རྗེ་སེམས་དཔར་བདག་ཉིད་འགྱུར། ། ཅེས་པའི་དོན། འཁོར་ལོ་བཞི་ལ་འབྱུང་བ་བཞིའི་ཐིག་ལེ་གནས་པ་ཡིན་ལ་དེ་ཡང་ཐིག་ལེ་བཞིར་གནས་པ་དང་ཕབ་པ་འདྲེས་པ་གོང་བུར་གནས་པ། དེའི་རང་རིག་པ་ཆུར་གནས་པ། བདེ་བ་གཟུགས་སུ་གནས་པ། མི་རྟོག་པ་གཟུགས་ལས་འདས་པར་གནས་པའོ། ། དེ་ལྟ་བུའི་གནས་པ་བཞིའི་རྣལ་འབྱོར་གྱིས་རང་འབྱུང་གི་ཡེ་ཤེས་རྡོ་རྗེ་སེམས་དཔའ་སྟེ།
རྡོ་རྗེ་ནི་མི་རྟོག་པ། སེམས་དཔའ་ནི་བདེ་བ། བདག་ཉིད་ནི་རང་རིག་པར་འགྱུར་ཅེས་པའི་དོན་ཏོ། ། གཉིས་པ་ཐིག་ལེའི་རྣལ་འབྱོར་ནི། ཆུའི་ཁམས་དང་མེའི་ཁམས། ། རོ་གཅིག་མཆོག་གི་གནས་སུ་ནི། ། ཐབས་དང་ཤེས་རབ་བདག་ཉིད་སྦྱོར། ། སངས་རྒྱས་གཟུགས་བརྙན་དབང་པོ་དྲུག ། དེ་ལ་ཆུའི་ཁམས་ནི་རྐྱང་མ་ནས་འཛག་པ། མེའི་ཁམས་ནི་རོ་མ་ནས་སྦར་བ།
རོ་གཅིག་པ་ནི་འབར་འཛག་འདྲེས་པ། མཆོག་གི་གནས་ནི་ལྟེ་བའམ། རྩ་དབུ་མར་ཐབས་དང་ཤེས་རབ་རོ་རྐྱང་། བདག་ཉིད་དབུ་མ། སྦྱོར་ཨ་ཧྃ་སྙོམས་པར་འཇུག་པ་དེ་ལྟར་འབར་འཛག་མངོན་དུ་བྱས་པ་ལས་སངས་རྒྱས་གཟུགས་བརྙན་ཏེ། སངས་རྒྱས་ལྔའི་རང་བཞིན་བདུད་རྩི་ལྔའི་དྭངས་མ། བྱང་ཆུབ་སེམས་དཔའི་རང་བཞིན་དབང་པོ་དྲུག་གི་དྭངས་མ། དེ་བཞིན་དུ་ལྷ་མོའི་རང་བཞིན་འབྱུང་བ་བཞིའི་དྭངས་མ་སྟེ་ཆུའི་ཁམས་དང་མེའི་ཁམས་དངོས་བསྟན། རོ་གཅིག་ཅེས་པའི་ཁོངས་ནས་སའི་ཁམས་དང་རླུང་གི་ཁམས་ཤེས་པར་ནུས། མདོར་ན་རྟེན་ཞུ་བ་མངོན་དུ་བྱས་པ་ལས་བརྟེན་པ་བདེ་བ་འབྱུང་།
དེ་མངོན་དུ་བྱས་པ་ལས་མི་རྟོག་པ་འབྱུང་ཅེས་པའི་དོན་ཏོ། ། གསུམ་པ་དེ་གང་ལས་ཤེས་པར་བྱ་བའི་ཚུལ་ནི། བསྟན་བཅོས་ཚད་མ་སློབ་དཔོན་དང་། ། ལུང་གི་རྗེས་འབྲངས་དེ་ཉིད་ཤེས། ། གསང་དོན་དེ་ཉིད་དངོས་པོ་ཡང་། ། གཅིག་ནས་གཅིག་རྒྱུད་དེ་ཉིད་ཅན། ། ཅེས་པའི་དོན་གོང་གི་སྤྱི་བོ་མེད་པ་ལ་སོགས་པའི་གསང་བའི་དོན། རིམ་པ་གཉིས་ཀྱི་དེ་ཁོ་ན་ཉིད། གཏན་ལ་འབེབས་པའི་དངོས་པོ། ཡང་ཅེས་པ་གནད་ཕྱིན་ཅི་མ་ལོག་པ་གང་ལས་ཤེས་སྙམ་ན།
བསྟན་བཅོས་ཚད་མ། སློབ་དཔོན་ཚད་མ། ལུང་ཚད་མ་གཅིག་ནས་གཅིག་ཏུ་བརྒྱུད་པ་ལས་དེ་ཁོ་ན་ཉིད་ཤེས་སོ། ། དེ་ཉིད་ཅན་ཅེས་པ་དེ་ལྟར་ཉམས་སུ་བླངས་ནས་བསྒོམས་པས་ཉམས་མྱོང་ཚད་མ་བསྟན། གསུམ་པ། མི་ཟབ་པ་རྫོགས་པའི་རིམ་པ་ལ་གསུམ། ཐབས་བསྒོམ་པའི་ཚུལ། འབྲས་བུ་འགྲུབ་པའི་ཚུལ། གང་ལས་ཤེས་པར་བྱ་བའི་ཡུལ་ལོ། ། དང་པོ་ལ་སྔོན་འགྲོ་ཚོགས་གཉིས་བསག་པ་དང་།
དངོས་གཞི་ལྷའི་རྣལ་འབྱོར་གཉིས། དང་པོ་ལ་བསོད་ནམས་ཀྱི་ཚོགས་བསག་པ་ནི། བརྟག་པ་གསུམ་པའི་རབ་བྱེད་གཉིས་པར། ཡེ་ཤེས་མཁའ་འགྲོ་མའི་སྒྲུབ་ཐབས་ཀྱི་སྐབས་བཞིན། ཡེ་ཤེས་ཀྱི་ཚོགས་བསག་པ་ནི། སྔར་གྱི་མཚན་ཉིད་ཐམས་ཅད་ཀྱི། ། སྟོང་སོགས་དེ་ཉིད་མཚན་ཉིད་ཀྱིས། ། ལུས་ཀྱི་དྲི་མ་བཀྲུས་ནས་ནི། ། ཅེས་པ་ལ་སྔར་གྱི་མཚན་ཉིད་བརྟག་པ་དང་པོར། དང་པོར་སྟོང་ཉིད་བསམས་ནས་ནི་ཅེས་པ་ལ་སོགས་པའི་དོན་འདིར་སྦྱར་ཏེ།
ཆོས་ཅན་ཁམས་བཅོ་བརྒྱད་རང་བཞིན་གྱིས་དག་པར་ཤེས་པར་བྱས་ལ་དག་པ་གསུམ་གྱི་སྔགས་བརྗོད་པས་སྟོང་པ་ཉིད་བསྒོམ་པ་བསྟན། གཉིས་པ་དངོས་གཞི་ལྷའི་རྣལ་འབྱོར་ལ་དེ་ལྟར་དེ་བཞིན་ཉིད་ཀྱི་དག་པ་བསྟན་ནས། འདིར་ལྷ་སོ་སོའི་དག་པ་སྟོན་ཏེ། འདི་ལ་བཞི། དམ་ཚིག་པ་བསྐྱེད་པ་གོང་བུར་གནས་པ་དང་། སྙིང་ཁར་ས་བོན་དགོད་པ་གོ་འཕང་དུ་གནས་པ་དང་། དེ་ལས་ཡེ་ཤེས་སེམས་དཔའ་བསྐྱེད་པ་གཟུགས་སུ་གནས་པ་དང་། དེ་ལ་ཏིང་ངེ་འཛིན་སེམས་དཔའ་བསྒོམ་པ་གཟུགས་ལས་འདས་པར་གནས་པ་བསྒོམ་པའོ། ། དང་པོ་ལ་སྐྱེད་པའི་ཆོ་ག བསྐྱེད་བྱའི་ལྷ་གཉིས།
དང་པོ་ནི། རྫོགས་པའི་བྱང་ཆུབ་རིམ་པར་སྦྱར་ཅེས་པ་མངོན་པར་བྱང་ཆུབ་པ་ལྔའི་རིམ་པས་བསྐྱེད་ཅེས་པའི་དོན་ཏོ། ། གཉིས་པ་ལ་རྟེན་གདན་བསྐྱེད་པ་དང་། བརྟེན་པ་ལྷ་བསྐྱེད་པ་གཉིས། དང་པོ་ནི། ཟླ་བའི་དཀྱིལ་འཁོར་དབུས་སུ་ནི། ། ཟླ་བའི་གདན་ལ་རབ་ཏུ་བཞུགས། ། ཅེས་པས་བསྟན། གཉིས་པ་ནི། ལྷ་ཉིད་གང་ཞེ་ན་ཡེ་ཤེས་སེམས་དཔའ་བསམ་པར་བྱ།
ཚུལ་ཇི་ལྟར་ན་ཁ་དོག་ནི། མདོག་དཀར་ཀུན་ད་ཟླ་བ་ཡི། ། ཟླ་ཟེར་འོད་ཟེར་འཕྲོ་བ་ནི། ། ཅེས་པས་བསྟན། ཕྱག་མཚན་ནི་ཕྱག་གཉིས་པ་སྟེ། ཕྱག་རྒྱ་ཆེན་པོ་ཕྱག་གཉིས་ཀྱིས། ། སྙིང་གའི་གནས་སུ་གཟིར་བར་མཛད། དེའི་དོན་ཕྱག་གཉིས་ཆོས་འབྱུང་གི་དབྱིབས་སུ་བྱས་ནས་འཛིན་པའམ། ཕྱག་གཉིས་ཡབ་ལ་འཁྱུད་པའམ། ཕྱག་གཉིས་བསྣོལ་བའོ་ཅེས་ཀྱང་གསུངས་སོ།
འདུག་སྟངས་ནི་སེམས་དཔའི་དཀྱིལ་མོ་དཀྲུང་། སྤྱིར་རྒྱན་རྣམས་ཀུན་གྱིས་རྣམ་པར་བརྒྱན་ཁྱད་པར་ཅོད་པན་ལ་སངས་རྒྱས་ལྔའི་རྣམ་པར་མཚན། གཟུགས་དང་གཟི་བརྗིད་ཡོངས་གང་བ་ཅེས་པ་མཚན་དཔེས་བརྒྱན་པའི་ཡེ་ཤེས་སེམས་དཔར་བསྒོམ་པ་ཉིད་དོ། ། དེ་ཡང་ཡུམ་འབའ་ཞིག་གམ་ཡང་ན་ཡབ་རྣལ་འབྱོར་ནམ་མཁའ་དང་བཅས་པ་བསྒོམ་པ་ནི་གོང་བུར་གནས་པའོ། ། གཉིས་པ་སྙིང་གར་ས་བོན་དགོད་པ་གོ་འཕང་དུ་གནས་པ་ནི། ཆུ་ཤིང་མེ་ཏོག་ལྟ་བུར་ནི། ། ལྟེ་བ་རུ་ནི་ཡང་དག་གནས། ། ཅེས་པ་ས་བོན་ཧཱུྃ་ཁ་དོག་ཆུ་ཤིང་གི་མེ་ཏོག་ལྟ་བུའོ། ། ཧཱུྃ་ཡིན་པར་གང་ལས་ཤེས་ན། དེའི་དབུས་སུ་རྣམ་ཤེས་དང་ཅེས་པས་ཧ་བསྟན།
ཡེ་ཤེས་ཅེས་པས་ཨུ་དང་ཨྃ་བསྟན། དེ་ཉིད་སྦྱར་བར་བྱ་ཅེས་པ་ཡི་གེ་དེ་རྣམས་བསྡོམས་པས་ཧཱུྃ་དུ་འགྱུར་རོ། ། གསུམ་པ་དེ་ལས་ཡེ་ཤེས་སེམས་དཔའ་བསྐྱེད་པ་གཟུགས་སུ་གནས་པ་ནི། ལངས་ནས་སྙིང་གར་ཀུན་ཏུ་གནས། ། སྔར་གྱི་མཚན་ཉིད་ཡོངས་གང་བར། ། བཏོན་ནས་ཅེས་པས་ཧཱུྃ་དེ་ཉིད་ཡོངས་སུ་གྱུར་པ་ལས་སྔར་གྱི་དམ་ཚིག་སེམས་དཔའ་ཅི་འདྲ་བའི་མཚན་ཉིད་ཡོངས་སུ་རྫོགས་པར་བསྐྱེད་ཅེས་བྱ་བའི་དོན་ཏོ། ། དེ་ལྟར། དཀྱིལ་འཁོར་དབུས་སུ་གནས་པ་ནི། ། ཕྱག་གཉིས་ཞལ་གཅིག་དཀར་པོ་ནི། ། བཟང་པོ་དྲི་མེད་ཅེས་པས་ཡེ་ཤེས་སེམས་དཔའ་ཚོན་གང་བ་དམ་ཚིག་སེམས་དཔའི་སྙིང་ཁའི་དབུས་སུ་བསམ་པ་ནི་གཟུགས་སུ་གནས་པའོ། །
བཞི་པ་དེ་ལ་ཏིང་ངེ་འཛིན་སེམས་དཔའ་བསྒོམ་པ་གཟུགས་ལས་འདས་པར་གནས་པ་ལ། རྟེན་གདན་བསྐྱེད་པ་དང་བརྟེན་པ་ས་བོན་བསྐྱེད་པ་གཉིས། ། གདན་ནི་དང་པོར་པདྨར་ནི། ། འདབ་མ་བརྒྱད་པ་ཤིན་ཏུ་མཛེས། ། ཟེ་བ་དང་ནི་ཟེ་འབྲུར་བཅས། ། ཡི་གེ་རྣམ་པར་དགོད་པར་བྱ། ། ཅེས་པས་བསྟན། གཉིས་པ་བརྟེན་པ་ས་བོན་བསྐྱེད་པ་ལ་གནས་གང་དུ་དགོད་པ། ས་བོན་གང་ཡིན་པ། གང་རྣམ་པར་དག་པ་གསུམ་གསུམ་རྟོགས་པར་བྱའོ།
དེ་ལ་དེའི་དབུས་སུ་ཅེས་པ་ཡེ་ཤེས་སེམས་དཔའི་ཐུགས་ཁ་དང་པདྨའི་དབུས་སུའོ། ། གང་དགོད་ན་རྣམ་ཤེས་དང་ཡེ་ཤེས་དེ་ཉིད་སྦྱར་བ་ཧཱུྃ་ངོ་། ། དང་པོར་ཤར་གྱི་འདབ་མ་ལ། བྱམས་པར་ལྡན་པ་མི་བསྐྱོད་པའི་ས་བོན་ནི་ཨ་ཐུང་ངུའོ། ། ལྷོའི་སྒོར་ནི་སྙིང་རྗེ་ཉིད། ། རིན་ཆེན་དེ་ཉིད་ས་བོན་གདན། ། ཨཱ་རིང་པོའོ། ། ནུབ་ཀྱི་སྒོའི་འདབ་མ་ལ། ། འོད་དཔག་མེད་པའི་ས་བོན་དགོད། ཨཾ་ངོ་། །
བྱང་གི་སྒོའི་གནས་སུ་ནི། ། སེམས་ཀྱི་དོན་ཡོད་གཙོ་བོ་ཉིད། ། ཨཱཿའོ། ། དེ་ལ་དང་པོར་ཅེས་པ་གོ་རིམ་སྟེ། གཉིས་པ་ལྷོ། ། གསུམ་པ་ནུབ། བཞི་པ་བྱང་ངོ་། ། བྱམས་པར་ལྡན་པ་དང་སྙིང་རྗེ་དངོས་བསྟན། དེའི་ཤུགས་ལ་དགའ་བ་འོད་དཔག་མེད། བཏང་སྙོམས་དོན་གྲུབ་བོ། །
ཡང་ན་ཚད་མེད་པ་བཞི་རྣམ་པར་དག་པ་ནི་ཡུལ་བཞི་ཡིན་པས་ཡུམ་དང་བཅས་པ་སྟེ། ལྡན་པ་ཅེས་པའི་ཚིག་གིས་ཤེས་སོ། ། ས་བོན་ཉིད་བསྟན་པ་ནི། སྔགས་ཀྱི་དང་པོ་ནི་ཨ་སོགས་ཁོངས་ནས་ཨཱ་རིང་པོ་ཨྃ་ཨཱཿཚེག་དྲག་ཅན་རྣམས་སོ། ། ས་བོན་གྱི་ཅེས་པ་རིམ་པ་བཞིན་མི་བསྐྱོད་པ་ལ་སོགས་པའི་ས་བོན་ནོ། ། ཟླ་བ་ཐིག་ལེ་ཇི་བཞིན་རིམ་ཅེས་པ་དེ་བཞི་ཀ་ལ་ཟླ་ཚེས་ཐིག་ལེས་བརྒྱན་པའམ། ཡང་ན་བྷྲུྃ་ཨྃ་ཛིཾ་ཁྃ་ཧཱུྃ་དགོད་ཅེས་ཀྱང་གསུང་ངོ་། ། ཁ་དོག་ནི་ཟླ་བའི་འོད་ཟེར་དཀར་རྒྱན་པའི་ཡི་གེ་བཞི་ནི་ཕྱོགས་བཞིར་དགོད་པར་བྱའོ། ། དེར་མ་ཟད་མཚམས་རྣམས་སུ་ནི་མ་ནིང་ཉིད། གང་ཞེ་ན་རྀ་རཱྀ་ལྀ་ལཱྀ་རྣམ་པ་བཞིའོ། །
ཁ་དོག་སྔར་གསུངས་པ་དང་མཐུན་པས་ཤར་ལྷོར་རྀ། ལྷོ་ནུབ་ཏུ་རཱྀ། ནུབ་བྱང་དུ་ལྀ། བྱང་ཤར་དུ་ལཱྀའོ། དེའི་དབུས་སུ་དེ་སེམས་ཀྱིས། ཡི་གེ་ཡིས་ནི་སྦྱར་བར་བྱ་ཅེས་པ་དེ་ལྟར་ཡི་གེ་བརྒྱད་ཀྱི་དབུས་སུ་ཧཱུྃ་བསྒོམ་པའོ། ། དེ་དག་ནི་ཏིང་ངེ་འཛིན་སེམས་དཔའ་སྟེ། གཟུགས་ལས་འདས་པར་གནས་པའོ། ། གཉིས་པ་འབྲས་བུ་འགྲུབ་པའི་ཚུལ་ལ་གཉིས། ཞུས་པ་དང་ལན་ནོ། །
དང་པོ་ནི། བཤད་དུ་གསོལ་ཅེས་པ་གཞིར་བཞག གང་ལ་ན་བདག་ལའོ། ། གང་གིས་ན་བཅོམ་ལྡན་གྱིས་སོ། ། གང་གི་སྒོ་ནས་ན་སེམས་ལ་ཐེ་ཚོམ་འཁྲུངས་པས་སོ། ། གང་ན་སྟོང་པ་མཚོན་དུ་མེད་པ་ལ་ཅེས་པ་སྟོང་སོགས་དེ་ཉིད་མཚན་ཉིད་ཀྱིས་ཅེས་གསུངས་པས་སྟོང་པ་ཉིད་ཡིན་ན། ཡི་གེའི་རྣལ་འབྱོར་དང་ལ་སོགས་པས་ལྷའི་རྣལ་འབྱོར་བསྒོམ་པ་ཅི་སྟེ་ཡང་ན་སྟོང་པ་བསྒོམ་པ་དོན་མེད་ལ། ཡང་ན་ཡི་གེའི་རྣལ་འབྱོར་ལ་དོན་མེད་དོ་སྙམ་དུ་རྣམ་པར་རྟོག་ནས་ཞུ་བའོ། ། གཉིས་པ་ལན་ལ་གསུམ་རང་བཞིན་སྟོང་པ་ཡིན་ཡང་ཡེ་ཤེས་སྐྱེ་བའི་འཐད་པ། སྐྱེས་པ་ཡེ་ཤེས་ཀྱི་མཚན་ཉིད།
དེ་མྱུར་དུ་ཐོབ་པར་འགྱུར་བའོ། ། དང་པོ་ནི། བཅོམ་ལྡན་འདས་ཀྱིས་བཀའ་བསྩལ་པ། ཉོན་ཅེས་པ་གཞིར་བཞག གང་ལ་ན་རྡོ་རྗེ་སྙིང་པོ་ལའོ། ། གང་ན་སྟོང་པ་མཚོན་དུ་མེད་པ་ལ་ཡི་གེའི་རྣལ་འབྱོར་ལ་སོགས་པ་བསྒོམ་པ་དེ་ཉིད་དོ། ཚུལ་ཇི་ལྟར་ན། ། དོན་དམ་པར་སྟོང་པ་ཉིད་མཚོན་དུ་མེད་པ་ཡིན་ཡང་། ཀུན་རྫོབ་ཏུ་ཡི་གེའི་རྣལ་འབྱོར་ལ་སོགས་པ་མཚན་གཞི་མཚོན་པའི་མཚན་ཉིད་མི་འགལ་ཏེ། ། དཔེར་ན་སྙིང་པོ་མེད་པའི་ཆུ་ཤིང་ལས་སྙིང་པོ་བདུད་རྩི་འབྲས་བུ་ལྟར་རོ། །
གཉིས་པ་སྐྱེས་པ་ཡེ་ཤེས་ཀྱི་མཚན་ཉིད་ནི། དཔེ་དེ་ཉིད་དོན་ལ་སྦྱར་ཏེ། སྙིང་པོ་མེད་པའི་ལྷའི་ས་བོན་ལས་དོན་དམ་པར་ས་བོན་དང་ལྷའི་གཟུགས་མེད་པ་ལས་ཀུན་རྫོབ་ཡེ་ཤེས་གཟུགས། ལྷའི་སྐུ་ཡེ་ཤེས་སྐུ་ནི་སྐྱོན་མེད་པ་འབྱུང་། འབྲས་བུ་རྣམ་ཤེས་ཡེ་ཤེས་ནི་སྟོང་པ་ཉིད་ཀྱི་ཡེ་ཤེས་ཀྱི་འབྲས་བུ་སྨིན་པར་འགྱུར་རོ། ། དོན་དམ་པར་སྟོང་པ་ཉིད། མཚན་ཉིད་ཡོད་པ་དང་མེད་པ་ལ་སོགས་པ་མཚོན་དུ་མེད་པ་ཉིད་དངོས་དང་དངོས་མེད་རྣམ་པར་གྲོལ། དེ་ལྟར་དོན་དམ་པར་སྟོང་པ་ཉིད་དེ་བཞིན་ཉིད་ཀྱི་དག་པ་ཉིད་ཀྱི་དག་པ་ཡིན་ལ་ཀུན་རྫོབ་ཏུ་ལྷའི་དག་པ་ལྟར་ཡིན་པས་འགལ་བ་མེད་ན་དག་པ་དེ་གཉིས་བསྒོམ་པའི་དག་པ་གང་སྙམ་པ་ལ་དོན་དམ་པར་ཡིག་འབྲུ་མེད་པ་ལས་ཀུན་རྫོབ་ཏུ་ཡིག་འབྲུའི་གཟུགས་ལྷར་བསྐྱེད་པ་དེ་དབུས་སུ་ངོ་བོ་རྟོག་པས་སྟོང་བ་ཉིད་དེ་ཉིད་རྣལ་འབྱོར་པ་ཡིས་རང་རིག་པའི་དག་པར་བཟུང་ངོ་། ། གསུམ་པ་དེ་མྱུར་དུ་ཐོབ་པར་འགྱུར་བ་ནི། མཐོང་བར་འགྱུར་ཅེས་པ་གཞིར་བཞག
གང་ན་རྫོགས་པའི་རྒྱུ་ལམ་གཉིས་སུ་མེད་པའི་ཡེ་ཤེས་སོ། ། གང་གི་ཚེ་ན་མྱུར་བ་ཉིད་དུའོ། ། ཐབས་གང་ལས་ན་ཇི་ལྟར་མཉམ་ཉིད་ཡེ་ཤེས་སེམས་ཀྱིས་ནི་མཚན་ཉིད་མཚོན་པར་བྱེད་པའི་ཐབས་ཤེས་པའི་སྒོ་ནས་སོ། ། ཡང་ཅེས་པས་དོན་དམ་པར་མཚོན་དུ་མེད་ཀྱང་ཀུན་རྫོབ་ཏུ་མཚོན་པར་བྱེད་པའི་ཐབས་མི་འགལ་ཏེ། དེའི་རྒྱུ་མཚན་མཚོན་བྱེད་དེ་དག་ལ་བརྟེན་ནས་མཚོན་བྱ་གཉིས་མེད་ཀྱི་ཡེ་ཤེས་རྟོགས་པར་འགྱུར་བའི་ཕྱིར་རོ། ། གསུམ་པ་གང་ལས་ཤེས་པར་བྱ་བའི་ཡུལ་ནི། ཐབས་དེ་ཉིད་ཀྱང་གང་ལས་ཤེས་པར་འགྱུར་སྙམ་ན། བླ་མའི་མན་ངག་ལམ་གྱིས་ནི། ། ཡེ་ཤེས་རྣམ་ཤེས་ངོ་བོ་ལས། ། མཚན་ཉིད་བསྟན་བཅོས་མདོར་བསྡུས་པ། །
དེ་ཉིད་དཔའ་བོ་སྟོན་པ་པོ། ། ཅེས་མཚན་ཉིད་དང་ལྡན་པའི་བླ་མའི་མན་ངག་ལས་སོ། ། ཇི་ལྟ་བུ་ཞེ་ན། གཉིས་སུ་མེད་པའི་མཚན་ཉིད་སྟོན་པའི་བསྟན་བཅོས་ཀྱི་དོན་བསྡུས་ནས་ཉེ་བར་ཕན་འདོགས་པའི་གདམས་པའོ། ། དེ་ཉིད་ཀྱང་གང་ཞེ་ན། ཡེ་ཤེས་ཆོས་ཉིད། རྣམ་ཤེས་ཆོས་ཅན། ངོ་བོ་ལས་ཅེས་པ་དབྱེར་མེད་པ་དེ་བཞིན་ཉིད་ཀྱི་དག་པ་མཚོན་པར་བྱེད་པ་རྟོགས་པའི་ལྟ་བའི་གདམས་ངག་གོ ། ཡང་ཡེ་ཤེས་ཡུམ། རྣམ་ཤེས་ཡབ།
ངོ་བོ་ཡབ་ཡུམ་ཞལ་སྦྱོར། མཚན་ཉིད་བསྐྱེད་རིམ་གྱི་ཆོ་ག མདོར་ན་ལྷ་སོ་སོའི་དག་པ་མཚོན་པར་བྱེད་པ་བསྐྱེད་རིམ་གྱི་གདམས་ངག་གོ ། ཡང་ཡེ་ཤེས་རྟེན་ཞུ་བ། རྣམ་ཤེས་བརྟེན་པ་བདེ་བ། ངོ་བོ་མི་རྟོག་པ། རྟེན་ཞུ་བ་ལའང་། ཡེ་ཤེས་གཞིར་གནས་པ། རྣམ་ཤེས་ཡས་ཕབ་པ། ངོ་བོ་འདྲེས་པ་དེ་བཞིན་རང་བྱིན་བརླབས་ཀྱི་འབར་འཛག་དང་།
དཀྱིལ་འཁོར་འཁོར་ལོའི་ཡས་ཕབ་མས་སྟན་རྣམས་ལའང་སྦྱར། མདོར་ན་རང་རིག་པའི་དག་པ་མཚོན་པར་བྱེད་པ་རྫོགས་རིམ་གྱི་གདམས་ངག་གོ ། བསྟན་བཅོས་མདོར་བསྡུས་པ་ཞེས་པ་ནི་མན་ངག་གི་གནད་དྲིལ་ནས་སྟོན་པའོ། ། ཉིད་ཅེས་པ་རང་གིས་ལེགས་པར་རྟོགས་པའོ། ། སྟོན་པ་པོ་ཅེས་པ་མཚན་ཉིད་དང་ལྡན་པའི་སློབ་མ་ལ་ཕྱིན་ཅི་མ་ལོག་པར་སྟོན་པའོ། ། དཔའ་བོ་ཅེས་པ་གཉིས་སུ་མེད་པའི་ཡེ་ཤེས་རང་དང་སློབ་མའི་རྒྱུད་ལ་ཉམས་སུ་མྱོང་བས་མཚན་མ་དང་རྣམ་པར་རྟོག་པ་འཇོམས་པས་དཔའ་བོའོ། ། བཞི་པ་ཟབ་མོ་རྫོགས་པའི་རིམ་པ་ལ་གཉིས། བསྒོམ་པའི་ཚུལ་དང་། གང་ལས་ཤེས་པར་བྱ་བའོ། ། དང་པོ་ལ་བཞི།
གཙོ་བོར་སྨིན་མཚམས་ལ་བརྟེན་པའི་ཐིག་ལེའི་རྣལ་འབྱོར། གཙོ་བོར་སྙིང་ག་ལ་བརྟེན་པའི་ཐིག་ལེའི་རྣལ་འབྱོར། གཙོ་བོར་རྩ་དབུ་མ་ཉིད་ལ་བརྟེན་པའི་ཐིག་ལེའི་རྣལ་འབྱོར། ཚངས་པའི་སྒོ་ལ་བརྟེན་པའི་ཐིག་ལེའི་རྣལ་འབྱོར་རོ། ། དང་པོ་ནི། འདིའི་བསྒོམ་པ་ཐམས་ཅད་ཀྱིས། ། འོད་ཟེར་དཀར་པོས་རྣམ་པར་བརྒྱན། ། ལྕགས་སྒྲོག་ལྔ་པོ་མཆོད་རྟེན་གྱིས། ། བདུད་རྩིའི་ས་བོན་གྱི་ནི་སེམས། ། ཁ་དོག་དཀར་པོ་འོད་གསལ་བ། །
བདུད་རྩིའི་རྒྱུན་ནི་འཛག་པར་འགྱུར། ། དེ་ལ་བསྒོམ་ཅེས་པ་གཞིར་བཞག གནས་གང་དུ་ན་འདིའི་ཅེས་པ་རང་གི་ལུས་ལའོ། ། ཐམས་ཅད་ཀྱི་ཅེས་པ་འཁོར་ལོ་བཞི་པོ་ཐམས་ཅད་ཀྱི་ཐོག་མ་སྤྱི་བོ་དང་སྨིན་མཚམས་སུའོ། ། གང་བསྒོམ་ན་བདུད་རྩིའི་ས་བོན་ནོ། ། གང་ཞེ་ན་སུྃ་དང་ཧཱུྃ་ངོ་། ། ཧཱུྃ་ནི་ལྕགས་སྒྲོག་ལྔ་པོ་མཆོད་རྟེན་གྱིས་ཅེས་པ་ཧཱུྃ་ཆ་ལྔ་པོ་མཆོད་རྟེན་ལྟར་བརྩེགས་པའི་རིམ་པ་བཞིན་ལྕགས་སྒྲོག་ལྟར་སྦྲེལ་བའོ། ། ཆ་ལྔ་ནི། ཞབས་ཀྱུ། ཁོག་པ།
མགོ་བོ། ཟླ་ཚེས། ཐིག་ལེའོ། དེའི་འོག་ཏུ་ཟླ་བ། དེའི་འོག་ཏུ་བདུད་རྩིའི་ས་བོན་སུྃ་མོ། དེ་གཉིས་ཀའང་ཁ་དོག་དཀར་བས་འོད་ཟེར་དཀར་པོས་རྣམ་པར་བརྒྱན་ཅེས་པའོ། ། དེ་ལས་ཅིར་འགྱུར་ཞེ་ན། མན་ངག་ལྟར་རླུང་རེག་བྱ་དྲོད་ཀྱི་རང་བཞིན་ཅན་ནམ། གཏུམ་མོའི་འོད་ཀྱི་བྱང་ཆུབ་ཀྱི་སེམས་ཁ་དོག་དཀར་པོ་འོད་གསལ་བ་བདུད་རྩིའི་རྒྱུན་ནི་སྙིང་གའི་བར་དུ་འཛག་པར་འགྱུར་ཞིང་དེ་ལས་བདེ་བ་དང་མི་རྟོག་པ་སྐྱེ་བར་འགྱུར་རོ། ། གཉིས་པ་ནི།
སྙིང་གི་ས་བོན་པད་དབུས་སུ། ། མཐེ་བོང་ཡོངས་ཀྱི་དཀྱིལ་འཁོར་ཉིད། ། དེའི་དབུས་སུ་ས་བོན་ནི། ། ཨཱ་ལི་ཀཱ་ལི་དེ་བཏུས་པ། ། ཁ་དོག་དཀར་པོ་ཤིན་ཏུ་མཛེས། ། ཟླ་བའི་འོད་ཟེར་འཕྲོ་བ་ནི། ། དེའི་དབུས་སུ་སྒོ་རྣམས་ཀྱི། ། ཐིག་ལེའི་གཟུགས་སུ་རབ་ཏུ་གྲགས། ། ཅེས་སྨོས་ཏེ་ཡང་བསྒོམ་ཅེས་པ་ཁ་བསྐངས་ནས་གཞིར་གཞག གནས་གང་དུ་སྙིང་གི་པད་དབུས་སུ་ཅེས་པ་སྙིང་གའི་འཁོར་ལོ་རྩ་འདབ་བརྒྱད་པའི་དབུས་སུའོ། །
གང་བསྒོམ་ན་སྙིང་གི་ས་བོན་ནིའོ། ། དེ་གང་ཞེ་ན། ཨཱ་ལི་ཨུ་དང་ཨྃ། ཀ་ལི་ཧ། དེ་བསྡུས་པས་ཏེ་ཧཱུྃ། ཚད་ནི་མཐེ་བོང་ཡོངས་ཀྱི་དཀྱིལ་འཁོར་ཉིད་བླ་མ་དག་གདན་ཟླ་བ་བསྒོམ་ཞིང་དེའི་ཚད་དུ་བཞེད། ཁ་དོག་ནི་དཀར་པོ་ཤིན་ཏུ་མཛེས་པའོ། ། དེ་ལས་ཅིར་འགྱུར་ཞེ་ན། ཟླ་བའི་འོད་ཟེར་རླུང་རེག་བྱ་དྲོད་ཀྱི་རང་བཞིན་ཅན་འགྲོགས་ཏེ་མིག་ལ་སོགས་པའི་སྒོ་བཅུར་འཕྲོས། སྒོ་རྣམས་ཀྱི་ཐིག་ལེའི་གཟུགས་བདུད་རྩིའི་རྒྱུན་ཧཱུྃ་ལ་འབབ་པར་བསམ་ཞིང་།
དེ་ལས་བདེ་གསལ་གྱི་ཏིང་ངེ་འཛིན་སྐྱེ་བར་འགྱུར་རོ། ། གསུམ་པ་ནི། སྐྲ་ཡི་རྩེ་མོ་རྒྱར་ཚར་ནི། ། ཕྲ་རབ་གཟུགས་སུ་ཡང་དག་གནས། ། རྣམ་པར་ཤེས་པའི་རང་བཞིན་ལས། ། ཡེ་ཤེས་སྤྱན་གྱི་མཚན་ཉིད་མཚོན། ། གོ་འཕང་གནས་ཀྱི་ཐིག་ལེ་ལྟོས། ། སེམས་ཀྱི་མཚན་ཉིད་ཐམས་ཅད་ཤེས། ། ཅེས་སྨོས་ཏེ་དེ་ལ་མཚོན་ཅེས་པ་ཁྱད་པར་གྱི་གཞིར་བཞག གང་ན་ཡེ་ཤེས་ཅན་མི་རྟོག་པའི་མཚན་ཉིད་དོ། །
ཐབས་གང་ལས་ན་རྣམ་པར་ཤེས་པའི་རང་བཞིན་ཐིག་ལེ་ལྟོས་ཅེས་པ་རྟེན་ཞུ་བ་ལས་སོ། ། ཚུལ་ཇི་ལྟར་ན་གནས་སྙིང་གའམ་རྩ་དབུ་མའི་ནང་དུ་ཚད་སྐྲའི་རྩེའི་བརྒྱ་ཆར་བགོས་པའི་ཕྲ་རབ་གཟུགས་སྙིང་གའི་ཐིག་ལེ་ཕྲ་མོ་ལ་འོད་ཟེར་འཕྲོས་པས་རྩ་ཐམས་ཅད་ནས་ཐིག་ལེ་ཕྲ་མོ་འབབ་པའམ་ཨྃ་ལས་འོད་ཟེར་ཕྲ་མོ་འཕྲོས་པས་ཧཱུྃ་ལས་ཐིག་ལེ་ཕྲ་མོ་འབབ་པ་གང་རུང་ངོ་། ། དེ་ལས་ཅིར་འགྱུར་ཞེ་ན། སེམས་ཀྱི་མཚན་ཉིད་ཐམས་ཅད་ཤེས་པ་མི་རྟོག་པའི་གོ་འཕང་ཐོབ་པར་འགྱུར་རོ། ། བཞི་པ་ནི། སྙིང་ལ་ཚངས་པའི་སྒོ་ཡིས་ནི། ། ཐིག་ལེའི་སྒོ་ཡི་ལམ་ལས་ནི། ། ཅེས་པ་ལ་སྙིང་ག་ཅེས་པ་སྙིང་གར་སྔར་བཞིན་ཧཱུྃ་བསམ། ཚངས་པའི་སྒོ་ནི་སྤྱི་གཙུག ཐིག་ལེའི་སྒོ་སྨིན་མཚམས།
ལམ་ནི་དེ་དག་རྩ་དབུ་མས་ཟུང་སྦྲེལ་བ། དེར་སྙིང་གའི་ཧཱུྃ་ལས་ཚངས་བུག་ཏུ་འོད་འཕྲོས་དེ་ལས་བདུད་རྩི་ཕྲ་མོའི་རྒྱུན་སྨིན་མཚམས་སུ་བབས། དེ་ནས་སྙིང་གར་བབས་པས་སྔར་ལྟར་མི་རྟོག་པ་སྐྱེ་བར་འགྱུར་རོ། ། གཉིས་པ་གང་ལ་ཤེས་པར་བྱ་བའི་ཡུལ་ལ། བླ་མའི་མན་ངག་ཁོ་ནས་རྙེད་པར་བསྟན་པ་དང་། གཞན་གྱིས་མི་རྙེད་པར་བསྟན་པ་དང་། དེས་ན་བླ་མ་བསྟེན་པའི་ཐབས་ལ་འབད་པ་གསུམ། དང་པོ་ནི། བླང་ཅེས་པ་གཞིར་བཞག གང་ན་རྣམ་ཤེས་ཡེ་ཤེས་ཀྱི་དོན་སྔར་བཞིན།
གང་ལས་ན་བླ་མའི་མན་ངག་བརྩོན་པ་ཡིས་སོ། ། འང་ཅེས་པས་མན་ངག་ཐོས་པ་ཁོ་ནར་མ་ཟད་རང་ཉིད་ཀྱིས་ཀྱང་བསྒོམ་ཅེས་པའི་དོན་ཏོ། ། གཉིས་པ་ནི། ཀྱང་ཅེས་པ་བླ་མའི་མན་ངག་ཏུ་མ་ཟད་བསྟན་བཅོས་སྒྲ་དང་ཚད་མ་ལ་སོགས་པས་ཀྱང་རྣམ་ཤེས་ཡེ་ཤེས་ཀྱི་མཚན་ཉིད་མཚོན་པར་ནུས་སྙམ་ན་མ་ཡིན་ཏེ། སྔགས་ཀྱི་ལམ་ལས་ཕྱི་རོལ་དུ་གྱུར་པའི་ཕྱིར་དང་། དེ་ཁོ་ན་ཉིད་རྟོགས་པའི་དངོས་གྲུབ་རིང་བར་འགྱུར་བའི་ཕྱིར་རོ། ། དེས་ན་བསྟན་བཅོས་རྣམས་ནི་རྙེད་སླ་ཡང་ཐབས་དང་ཤེས་རབ་ཀྱི་སྦྱོར་བའི་མན་ངག་དེ་ལ་རྙེད་པར་དཀའ་འོ། ། གསུམ་པ་ནི། རྣལ་འབྱོར་པས་ལུས་དང་ལོངས་སྤྱོད་དད་པ་ལ་སོགས་པའི་ཐབས་ཀྱིས་ནི་བླ་མ་གསོལ་བ་འདེབས་པ་ལ་བརྩོན་པར་བྱའོ། ། དེའི་རྒྱུ་མཚན་བླ་མའི་མན་ངག་ལམ་གྱིས་ནི་རྣམ་ཤེས་ཡེ་ཤེས་ཀྱི་མཚན་ཉིད་མཚོན་པའི་ཐབས་ལ་མཁས་པས་སེམས་ཀྱི་མཚན་ཉིད་ཐམས་ཅད་ཤེས་ཤིང་མཐོང་བར་འགྱུར་བའི་ཕྱིར་རོ། །
ལྔ་པ་ཡིད་ཀྱི་རང་བཞིན་དམིགས་མེད་བསྒོམ་པ་ལ་ལྔ། ཆོས་ཐམས་ཅད་ཀྱི་རྩ་བ་ཡིད་དུ་བསྟན་པ། དེས་ན་ཡིད་ལས་བྱུང་བར་བསྟན་པ་དང་། དེ་མི་དམིགས་པའི་ཚུལ་གྱིས་བསྒོམ་པ། རྟོག་པའི་དབང་པོའི་ཡུལ་མ་ཡིན་པ། རྗེས་ཐོབ་ལ་ཇི་ལྟར་བསམ་པའོ། ། དང་པོ་ནི། མཉམ་བཞག་དངོས་པོའི་རང་བཞིན་གྱིས། ། གཡོ་བ་མེད་ཅིང་འཚེ་བ་མེད། ། ཡིད་ནི་ཆོས་རྣམས་སྔོན་དུ་འགྲོ། །
ཡིད་ནི་དག་ཅིང་ཡིད་ལྟར་མགྱོགས། ། ཡིད་ཀྱི་རྒྱལ་པོའི་བཀའ་དྲིན་གྱིས། ། སྨྲ་བ་དང་ནི་བྱེད་པར་འགྱུར། ། ཅེས་སྨོས་ཏེ། དེ་ལྟར་ཐིག་ལེའི་རྣལ་འབྱོར་ལ་མཉམ་པར་བཞག་པས། དངོས་པོའི་རང་བཞིན་མི་རྟོག་པ་རྟོགས་ཏེ། རྟོག་པས་གཡོ་བ་མེད་ཅིང་རྟོག་པས་འཚེ་བ་མེད། དེའི་རྒྱུ་མཚན། ཡིད་ནི་འཁོར་བ་དང་མྱ་ངན་ལས་འདས་པའི་ཆོས་རྣམས་ཀྱི་སྔོན་དུ་འགྲོ་ཞིང་དགེ་བ་དང་མི་དགེ་བ་ཅི་བྱེད་ཀྱང་ཡིད་སྔོན་དུ་མ་སོང་བར་ལས་སུ་འགྱུར་བ་མེད་དེ། དགེ་བའམ་ཡང་ན་མི་དགེ་བའི། །
ལས་ནི་སེམས་ཀྱིས་བྱས་པ་ཡིན། ། ཞེས་བཤད་པ་ལྟ་བུའོ། ། དེ་ལྟར་ལས་བྱེད་པ་དེ་རང་བཞིན་གྱིས་མ་དག་ན་སྦྱང་དུ་མི་རུང་བ་ཞིག་ན་ཡིད་ནི་དག་ཅིང་ཅེས་སྨོས་སོ། ། འོ་ན་ལམ་བསྒོམ་པ་དོན་མེད་དོ་སྙམ་ན་རང་བཞིན་གྱིས་དག་ཀྱང་གློ་བུར་གྱི་དྲི་མས་མ་དག་པའི་ཕྱིར། བསྒོམ་པར་འཐད་དོ། ། དེའི་ཕྱིར་སེམས་རྟོགས་ན་མྱུར་དུ་གྲོལ་བའི་ཕྱིར་ཡིད་ལྟར་མགྱོགས་ཅེས་སྨོས་སོ། ། གཉིས་པ་ནི། ཡིད་ནི་ཆོས་རྣམས་སྔོན་དུ་འགྲོ་བ་དེ་ཉིད་ཀྱི་ཕྱིར་རང་བཞིན་གྱིས་དག་པའི་སེམས་ཡིད་ཀྱི་རྒྱལ་པོའི་བཀའ་དྲིན་གྱིས་ངག་གི་སྨྲ་བ་དང་ནི་ལུས་ཀྱི་མངོན་པར་འདུ་བྱེད་པར་འགྱུར། དེའི་ཕྱིར་ཡིད་ཀྱི་བདག་ཉིད་ཆོས་རྣམས་ཀུན་ཡིད་ལས་བྱུང་བར་དེ་ཁོ་ན་ཉིད་རྟོགས་པའི་བློ་དང་ལྡན་པས་ཤེས་པར་བྱའོ། དཔལ་བརྟག་པ་གཉིས་པ་ལས།
རང་གིས་འཕྲོག་ཅིང་རང་གིས་བྱེད། ། རང་རིག་རྒྱལ་པོ་རང་གཙོ་བོ། ། ཅེས་དང་། ང་ལས་འགྲོ་བ་ཐམས་ཅད་འབྱུང་། ། ང་ལས་གནས་གསུམ་པོའང་འབྱུང་། ། ང་ཡིས་འདི་ཀུན་ཁྱབ་པ་སྟེ། ། འགྲོ་བའི་རང་བཞིན་གཞན་མ་མཐོང་། ། ཅེས་སོ། ། གསུམ་པ་ནི། དེ་ལྟར་ཆོས་ཐམས་ཅད་ཀྱི་རྩ་བ་ཡིད་ཡིན་ཞིང་ཡིད་ལས་བྱུང་ན་ཡིད་དེའི་རང་བཞིན་ཇི་ལྟ་བུ་ཞེ་ན།
སྙིང་གར་སེམས་བསྒོམ་སྡོམ་པ་ནི། ། གལ་ཏེ་འདོད་ན་ཡོ་གིས་བཟླས། ། ཅེས་སྨོས་ཏེ། དེ་ལ་བཟླས་ཅེས་པ་གཞིར་བཞག གང་གིས་ན་ཡོ་གི་ཏེ་དེ་ཁོ་ན་ཉིད་རྟོགས་པའི་རྣལ་འབྱོར་པས་སོ། ། གང་གི་ཆེད་དུ་ན་གལ་ཏེ་སེམས་རྟོགས་པར་འདོད་ནའོ། ། གང་ནས་བསྒོམ་ཅེས་པ་གཞིར་བཞག གང་ན་སེམས་སོ། ། གང་དུ་ན་སྙིང་གར་རོ། ། ཚུལ་ཇི་ལྟར་ན་སྡོམ་པ་སྟེ།
སེམས་ཀྱི་རང་བཞིན་རྣམ་པར་རྟོག་པ་དང་བྲལ་བས་སོ། ། དེ་ཉིད་བཟླས་པ་སྟེ་མཚན་མ་དང་རྣམ་པར་རྟོག་པ་ལས་ཡིད་སྐྱོབ་པར་བྱེད་པའི་ཕྱིར་རོ། ། ཡང་སྦས་པའི་དོན་དུ་སྦྱར་ན། ཆོས་ཐམས་ཅད་ཀྱི་རྩ་བ་ཡིན་པས་ཆོས་ཐམས་ཅད་སེམས་ལས་བྱུང་བ་ཡིན་ན། སེམས་རྟོགས་པར་བྱེད་པའི་ཐབས་གང་ཞེ་ན། བསྒོམ་ཅེས་པ་གཞིར་བཞག གང་ན་ངོ་བོ་སེམས། རྒྱུ་ཐིག་ལེ། རྣམ་པ་ཧཱུྃ། གནས་གང་དུ་ན་སྙིང་གར།
ཚུལ་ཇི་ལྟར་ན་བཟླས་པས་ཏེ་འབར་བ་དང་འཛག་པའི་ཚུལ་གྱིས་སོ། ། དེ་ལས་ཅིར་འགྱུར་ཞེ་ན། སྡོམ་པ་སྟེ། མཚན་མ་དང་རྣམ་པར་རྟོག་པ་སྡོམ་པས་སོ། ། དགོས་པ་ཅིའི་དོན་དུ་ན་གལ་ཏེ་སེམས་རྟོགས་པའི་དངོས་གྲུབ་ཐོབ་པར་འདོད་ནའོ། ། གང་གིས་ན་ཡོ་གི་སྟེ། ལུས་ལ་གནད་དུ་བསྣུན་པའི་ཐབས་ལ་མཁས་པའི་རྣལ་འབྱོར་པས་སོ། ། བཞི་པ་ནི། གལ་ཏེ་སེམས་རྟོགས་པའི་གདམས་ངག་ལ་མ་བརྟེན་པར་སེམས་ཉིད་ཀྱིས་སེམས་ཀྱི་རང་བཞིན་རྟོགས་སམ་སྙམ་ན་མ་ཡིན་ཏེ། ། རྒྱུ་རུ་གྱུར་པའི་ས་བོན་གྱིས། །
དེ་ཉིད་སྤྱད་པས་མ་ཡིན་ནོ། ། འབྲས་བུ་རྒྱུའི་ས་བོན་གྱིས། ། དེ་ཉིད་མཐོང་བ་མ་ཡིན་ནོ། ། དེ་ལ་རྒྱུ་ནི་ཡིད་ཏེ་འཁོར་འདས་ཀྱི་རྩ་བའམ་གཞི་ཡིན་པའི་ཕྱིར་རོ། ། འབྲས་བུ་ནི་འཁོར་འདས་ཀྱི་ཆོས་ཐམས་ཅད་ཏེ་ཡིད་ལས་བྱུང་བ་ཡིན་པའི་ཕྱིར་རོ། ། ས་བོན་ནི་རྟོགས་ན་མྱ་ངན་ལས་འདས་པའི་ས་བོན་ཡིན་ལ་མ་རྟོགས་ན་འཁོར་བའི་ས་བོན་ཡིན་ནོ། ། རྒྱུའི་ས་བོན་ཅེས་པ་རྒྱུ་ནི་ཡིད་ཡིན་ལ་ས་བོན་ནི་ཡིད་ཉིད་རྟོག་བཅས་སུ་སྐྱེད་པར་བྱེད་པ་ཡིན་པས་ས་བོན་ནོ། ། ཡིད་དེ་ཉིད་དཔྱད་པ་སྟེ། རྟོག་དཔྱོད་ཀྱིས་མི་རྟོགས་ཏེ། ཇི་ལྟར་དཔྱད་པ་དེ་ལྟར་རྟོག་པར་འགྱུར་བའི་ཕྱིར་རོ། །
དཔལ་བརྟག་པ་གཉིས་པ་ལས་ཀྱང་། གང་ཕྱིར་ཡིད་ཀྱིས་མི་བསྒོམ་པར། ། འགྲོ་བ་ཐམས་ཅད་བསྒོམ་པར་བྱ། ། ཅེས་སོ། ། འོ་ན་ཡིད་ཉིད་ལས་དཔྱད་ཅིང་བསྒོམ་སྙམ་ན། དེའང་རྟོག་པ་ཡིན་པས་སེམས་ཀྱི་དེ་ཉིད་མཐོང་བ་མ་ཡིན་ནོ། ། སྦས་པའི་དོན་དུ་རྒྱུ་རྟེན་ཞུ་བ། འབྲས་བུ་བརྟེན་པ་བདེ་བ། དེ་ཉིད་ནི་ངོ་བོ་མི་རྟོག་པ། མདོར་ན་ཐབས་ཞུ་བདེ་ལ་མ་བརྟེན་པར་རྟོགས་དཔྱོད་ཀྱིས་སེམས་ཀྱི་རང་བཞིན་མི་མཐོང་ཅེས་པའི་དོན་ཏོ།
ལྔ་པ་ནི། དེ་ལྟར་རྟོགས་དཔྱོད་ཀྱི་ཡུལ་མ་ཡིན་ན་བསྒོམ་དུ་མེད་དམ་སྙམ་ན། ཡིད་ཉིད་ལ་ཆེད་དུ་གཏད་པ་བཙན་ཐབས་དང་ཆེད་དུ་གཏད་པས་མི་བསྒོམ་ཞེས་བྱ་བའི་གང་ལའང་མི་རྟོག་བཞིན་དུ་ཡུལ་ཉིད་ལ་བསྒོམ་པ་ནི་བསྒོམ་པའི་མཆོག་ཡིན་ནོ། ། གཟུགས་སོགས་སྲིད་པའི་ལོངས་སྤྱོད་ཀྱིས་ཅེས་སྨོས་ཏེ། དེ་ལ་འདོད་ཡོན་ལྔ་པོ་ཉིད་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་འཁོར་འདས་གཉིས་ཀྱི་རྒྱུ་བྱེད་པས་ས་བོན་ཅེས་སྨོས་སོ། ། དེས་མཉམ་བཞག་ཏུ་མི་རྟོག་རྗེས་ཐོབ་ལ་ཞེན་པ་མེད་པའི་ཚུལ་གྱིས་ལོངས་སྤྱོད་ཅེས་པའི་དོན་ཏོ། ། དྲུག་པ་རྩའི་རྣལ་འབྱོར་གྱི་འཕྲོས་བསྟན་པ་ལ། རྟེན་ལུས་ཀྱི་གནས་ལུགས་དང་། བརྟེན་པ་ཡེ་ཤེས་མངོན་དུ་བྱེད་པའི་ཐབས་གཉིས། དང་པོ་ནི།
སྤྱི་བོ་མེད་པའི་སྤྱི་བོ་དང་། ། སྒྲ་མཐའ་དེ་བཞིན་གསང་པདྨ། ། ཅེས་པ་ལ་འཕྲོས་ནས་དེ་ལྟར་འདོད་ཡོན་ལྔ་རྟོགས་ན་སེམས་ཀྱི་རང་བཞིན་རྟོགས་པར་འགྱུར་བ་དེའི་ཕྱིར། སེམས་ལ་རྟོགས་པ་འཆར་བ་ལུས་ལ་གནད་དུ་བསྣུན་པ་ལ་ལུས་ཀྱི་གནས་ལུགས་གཏན་ལ་དབབ་པ་ནི། གོང་དུ་སྙིང་གར་སེམས་བསྒོམ་སྡོམ་པ་ནི། གལ་ཏེ་འདོད་ན་ཡོ་གིས་བཟླས། ། ཅེས་གསུངས་ན་བཟླས་པ་ཉིད་ཇི་ལྟ་བུ་ཞེ་ན། སྤྱི་བོ་སྤྱི་མེད་ཡང་དག་གནས། ། ཀུན་ནས་ཀུན་གྱིས་འབབ་པར་འགྱུར། ། རྟག་ཏུ་རྩ་བའི་ས་བོན་གྱིས། །
ཡེ་ཤེས་རྣམ་ཤེས་ས་བོན་ལས། ། ཐིག་ལེ་སྒྲ་དང་ཡང་དག་ལྡན། ། འཁོར་ལོའི་ལོངས་སྤྱོད་འདོད་པ་ཡིས། ། ཅེས་སྨོས་ཏེ་སྤྱི་བོ་ཅེས་པ་ཨྃ་མགོ་གྱེན་བསྟན། སྤྱི་མེད་ཅེས་པ་ཧྃ་མགོ་ཐུར་བསྟན། མདོར་ན་སྤྲུལ་པའི་འཁོར་ལོ་ནས་བདེ་ཆེན་གྱི་བར། ཡང་དག་གནས་ཅེས་པ་རྩ་དབུ་མ། ཀུན་ནས་ཀུན་གྱིས་འབབ་པར་འགྱུར་ཅེས་པ་བདེ་ཆེན་ནས་མགྲིན་པ། མགྲིན་པ་ནས་སྙིང་ག སྙིང་ག་ནས་ལྟེ་བའི་བར་དུའོ། །
གང་འབབ་ན། སྲིད་པའི་ས་བོན་རྣམ་པ་ལྔ་ཅེས་པ་མར་སྦྱར་ཏེ་བདུད་རྩི་ལྔའི་དྭངས་མའོ། ། དེ་ཉིད་ཐབས་ཀྱིས་མ་ཟིན་ན་གཟུགས་སོགས་སྲིད་པའི་ལོངས་སྤྱོད་དེ། ལུས་ཟག་བཅས་དང་སེམས་རྟོག་བཅས་སུ་སྐྱེད་ལ་ཐབས་ཀྱིས་ཟིན་ན་སེམས་རྟོག་མེད་དུ་སྐྱེད་པས་འདིར་སྦྱར་རོ། ། དུས་ཇི་སྲིད་ན་རྟག་ཏུའོ། ། རྩ་བའི་ས་བོན་ཅེས་པ་རྩ་བ་ནི་འཁོར་འདས་ཐམས་ཅད་ཀྱི་རྩ་བ་སྟེ་སེམས་སོ། ། དེའི་ས་བོན་གང་ཞེ་ན། ཡེ་ཤེས་ཀྱི་བརྡས་ཨུ། རྣམ་ཤེས་ཀྱི་བརྡས་ཧ། ཐིག་ལེ་སྒྲ་དང་ཡང་དག་ལྡན་པས་ཧཱུྃ་ངོ་། །
སྒྲའི་བརྡས་ཟླ་ཚེས་སོ། ། འཁོར་ལོ་ནི་ཨྃ་ལས་སྦོར་བའམ་ཧྃ་ལས་འབེབས་པ་དེ་ལ་བརྟེན་ནས་བདེ་བ་ལ་ལོངས་སྤྱོད་པས་ལོངས་སྤྱོད། དེ་ལ་བརྟེན་ནས་སེམས་ཀྱི་རང་བཞིན་མི་རྟོག་པ་སྐྱེ་བར་འདོད་དོ། ། དེ་ཉིད་འབར་འཛག་ལ་བརྟེན་ནས་འཁོར་བར་བྱེད་པའི་ཕྱིར་དང་། མཚན་རྟོག་ལས་ཡིད་སྐྱོབ་པའི་ཕྱིར། ཡིད་ཀྱི་བཟླས་པ་ཡང་དག་ལྡན། ། དེས་ན་ཕྱི་རོལ་གྱི་བཟླས་པ་ཨྃ་ཧཱུྃ་མ་ཡིན་པར་བསྟན་པའི་ཕྱིར། ཡི་གེ་ངག་ནི་རྣམ་པར་སྤངས། ། དེའི་ཕན་ཡོན་ངེས་པར་རྟག་ཏུ་བདེ་བ་ཆེན་པོའི་གོ་འཕང་ལ་གནས་ཏེ། སེམས་ཀྱི་གནས་ལུགས་རྟོགས་པར་འགྱུར་རོ། །
གཉིས་པ་ནི། ཇི་ལྟར་མཚན་ཉིད་ཤེས་པ་ཡང་། ། མཉམ་ཉིད་ཡེ་ཤེས་སེམས་ཀྱིས་ནི། ། དེའི་རྫོགས་པའི་བྱང་ཆུབ་ལམ། ། མྱུར་བ་ཉིད་དུ་མཐོང་བར་འགྱུར། ། ཅེས་པ་ལས་འཕྲོས་ནས་དེ་ལྟར་རྟེན་ལུས་ལ་གནད་དུ་བསྣུན་པའི་ཐབས་ཡིད་ཀྱི་བཟླས་པ་ལ་བརྟེན་ནས་བརྟེན་པ་སེམས་ཀྱི་རང་བཞིན་རྟོག་པའི་ཡུལ་མ་ཡིན་པས་སམ། འགྱུར་བ་མེད་པས་རྟག་པ། འཁོར་འདས་གཉིས་ཀའི་གཞི་ཡིན་པས་ཆོས་ཀྱི་དབྱིངས། ཤེས་བརྗོད་ཀྱིས་རྟོགས་པར་དཀའ་བས་རྟག་ཏུ་ཕྲ་ཞིང་རང་གི་ངོ་བོ་རྟོག་པ་དང་བྲལ་བས་སྐྱོན་མེད་པ་ཡེ་ཤེས་གསལ་བ། རྣམ་ཤེས་ནུབ་པས་སྟོང་པ།
ཡེ་ཤེས་དངོས་པོས་ཟུང་འཇུག རྣམ་ཤེས་དེ་ལྟར་རྟོགས་པ། དེ་ལས་རྫོགས་པའི་བྱང་ཆུབ་སེམས་གནས་ལུགས་རིམ་པ་བཞིན། ལས་དང་པོ་པ། སེམས་བརྟན་པ་ཐོབ་པ། བརྟན་པ་ཆེར་ཐོབ་པའི་རྣལ་འབྱོར་པས་མཐོང་བར་འགྱུར་རོ། ། གསུམ་པ་འབྲས་བུ་གྲུབ་པའི་རྟགས་ནི། དང་པོར་མཚན་མ་ཐམས་ཅད་ཀྱིས། ། མར་མེའི་རྣམ་པར་མཐོང་བར་འགྱུར། ། གཉིས་པ་མཚན་མ་མེ་ཁྱེར་གྱི། །
རྣམ་པའི་རྡུལ་དུ་མཚོན་པར་བྱ། ། རྡུལ་དཀར་ཙ་ན་ཀ་དབྱིབས་སུ། ། ཕྱོགས་བཅུར་དེ་བཞིན་མཐོང་བར་འགྱུར། ། གསུམ་པའི་ཉོན་མོངས་བཅོམ་པ་ནི། ། རྣལ་འབྱོར་པ་ཡིས་རྣམ་པར་མཚོན། ། ལྷའི་ལོངས་སྤྱོད་འདོད་པ་ཡང་། ། བཞི་པར་ཡང་ནི་བསྟན་པའོ། ། ལྷའི་གཟུགས་ནི་ཐམས་ཅད་ཀྱང་། ། ལྔ་པར་སེམས་ཀྱིས་བརྟག་པར་བྱ། ། དྲུག་པ་གཟུགས་ནི་མེད་པའི་ཆ། །
བདུན་པ་ཆོས་ཀྱི་དབྱིངས་ཉིད་དེ། ། བརྒྱད་ཀྱི་རང་འདོད་རྣལ་འབྱོར་པའི། ། སངས་རྒྱས་རྣམས་ཀྱི་འབྲས་བུའི་དོན། ། ཅེས་སྨོས་སོ། ། རྡོ་རྗེ་གུར་ལས་ཀྱང་། དང་པོ་སྤྲིན་གྱི་རྣམ་པ་སྟེ། ། གཉིས་པ་དུ་བ་འདྲ་བ་ཡིན། ། གསུམ་པ་མེ་ཁྱེར་རྣམ་པ་སྟེ། ། བཞི་པ་མར་མེ་ཉེར་འབར་བ། ། ལྔ་པ་རྟག་ཏུ་སྣང་བ་སྟེ། །
སྤྲིན་མེད་ནམ་མཁའ་འདྲ་བ་ཉིད། ། དེ་ནི་ཐམས་ཅད་མཁྱེན་པའི་རྒྱུ། ། ཅེས་གསུངས་སོ། ། མདོར་ན་གོང་དུ་སྨོས་པའི་ཐིག་ལེའི་རྣལ་འབྱོར་དེ་དག་བསྒོམས་པའི་མཐུས་རླུང་ཟིན། དེས་སེམས་ཟིན། དེ་ལས་འབྱུང་བ་ལྔའི་རླུང་རང་གནས་སུ་ཟིན་པ་དང་། དབུ་མར་ཟིན་པ་དང་རིམ་གྱིས་འགག་ཅིང་ཡེ་ཤེས་ཀྱི་རླུང་དུ་གནས་གྱུར་པའི་རྟགས་སུ་དུ་བ་ལ་སོགས་པའི་རྟགས་དང་། རླུང་གི་མཐུས་ཐིག་ལེ་ཟིན་པ་དང་དྭངས་པའི་རྟགས་སུ་གཟུགས་སྣ་ཚོགས་མཐོང་བ་ལ་སོགས་པ་འབྱུང་སྟེ། རྣམ་པར་མི་རྟོག་པའི་ཡེ་ཤེས་ཀྱི་མེ་སྐྱེ་བའི་སྔ་ལྟས་ཡིན་པས་ཏིང་ངེ་འཛིན་གྱི་དྲོད་རྟགས་སོ། ། རྒྱུད་རྣམས་ལས་གོ་རིམ་མི་འདྲ་བར་གསུངས་པ་ནི་ཉམས་རིམ་པ་ཡིན་མིན་དུ་སྐྱེ་བས་སམ།
རྒྱུད་ལ་རང་དགར་འཇུག་པ་སྤང་བའི་ཕྱིར། བླ་མའི་མན་ངག་ལ་ལྟོས་དགོས་ཅེས་ཀྱང་གསུངས་སོ། ། སྤྱི་དོན་གཉིས་པ། དག་པ་གསུམ་གྱི་རང་བཞིན་ངེས་པར་བྱ་བ་ལ་གཉིས། མཉན་པར་གདམས་པ་དང་། དོན་དངོས་སོ། དང་པོ་ནི། ཉོན་ཅེས་པ་གཞིར་བཞག གང་ལ་ན་རྡོ་རྗེ་སེམས་དཔའ་སྙིང་རྗེ་ཆེན་པོ་ལའོ། ། གང་ན་བརྗོད་པར་འགྱུར་བའི་དེ་བཞིན་ཉིད་ཀྱི་དག་པ་ལ་སོགས་པ་གསུམ་མོ། །
ཚུལ་ཇི་ལྟར་ན། ཡིད་ནི་རྩེ་གཅིག་ཏུ་གྱུར་པས་སོ། ། གང་གི་ཚེ་ན་དེ་ནས་ཅེས་པ་ཁ་བསྐངས་ཏེ། གཞུང་གི་ཆ་དང་པོ་གནས་པ་བཞི་དང་། མཉམ་བཞག་གི་དག་པ་གསུམ་སྦྱར་བའི་རྗེས་ལ་འདིར་རྗེས་སྤྱོད་ཀྱི་དག་པ་གསུམ་སྟོན་ནོ། ། གཞུང་འདི་དག་དཔལ་བརྟག་པ་གཉིས་པའི་བརྟག་པ་དང་པོའི་ལེའུ་དགུ་པ་དང་ཆ་མཐུན་པས་བཤད་པའི་རྒྱུད། མངོན་པར་རྟོགས་པ་གང་དང་འབྲེལ་ན། དག་པ་གསུམ་རྒྱུད་གསུམ་ཆར་ལ་སྦྱར་ན། རྒྱུད་གསུམ་ཆར་གྱི་མངོན་པར་རྟོགས་པ་དང་འབྲེལ། ཁྱད་པར་དུ་མཉམ་བཞག་གི་དག་པ་གསུམ་ཐབས་རྒྱུད་ཀྱི་མངོན་པར་རྟོགས་པ་དང་འབྲེལ།
ཁྱད་པར་དེ་བཞིན་ཉིད་ཀྱི་དག་པ་རྟོགས་པའི་ལྟ་བའི་མངོན་པར་རྟོགས་པ་དང་འབྲེལ། ལྷ་སོ་སོའི་དག་པ་རྟེན་བསྐྱེད་པའི་རིམ་པའི་མངོན་པར་རྟོགས་པ་དང་འབྲེལ། རང་རིག་པའི་དག་པ་བརྟེན་པ་རྫོགས་པའི་རིམ་པའི་མངོན་པར་རྟོགས་པ་དང་འབྲེལ། དེ་ལ་སྤྱིར་རྒྱུའི་རྒྱུད་ཀྱིས་བསྡུས་པའི་དག་པ་གསུམ་དང་། ཐབས་ཀྱི་རྒྱུད་ཀྱིས་བསྡུས་པའི་དག་པ་གསུམ་དང་། འབྲས་བུའི་རྒྱུད་ཀྱིས་བསྡུས་པའི་དག་པ་གསུམ་མོ། ། དེའང་རྒྱུ་རྒྱུད་ཀྱི་གསུམ་ནི། ཆོས་ཐམས་ཅད་ཀྱི་དེ་བཞིན་ཉིད་གདོད་ནས་མ་སྐྱེས་པ་ནི་དེ་བཞིན་ཉིད་ཀྱི་དག་པ། ལུས་ཞལ་ཕྱག་གི་རྣམ་པར་སྣང་བ་ལྷ་སོ་སོའི་དག་པ། སྣང་བ་ཐམས་ཅད་རང་གི་སེམས་ཉིད་དུ་གྲུབ་པ་རང་རིག་པའི་དག་པའོ། །
ཐབས་རྒྱུད་ཀྱི་དག་པ་གསུམ་ནི་དང་པོར་ཐོས་བསམ་གྱིས་སྒྲོ་འདོགས་བཅད་པའི་ལྟ་བ་ནི་དེ་བཞིན་ཉིད་ཀྱི་དག་པ། ལམ་བསྐྱེད་པའི་རིམ་པ་ནི་ལྷ་སོ་སོའི་དག་པ། རྫོགས་པའི་རིམ་པ་རང་རིག་པའི་དག་པའོ། ། འདིར་དབང་བསྐུར་ཡན་ཆད་ཀྱང་དག་པ་གསུམ་དུ་སྦྱར་བར་ཤེས་པར་བྱའོ། ། འབྲས་བུའི་རྒྱུད་ཀྱི་དག་པ་གསུམ་ནི། ངོ་བོ་ཉིད་ཀྱི་སྐུ་དེ་བཞིན་ཉིད་ཀྱི་དག་པ། གཟུགས་སྐུ་གཉིས་ལྷ་སོ་སོའི་དག་པ། ཆོས་སྐུ་རང་རིག་པའི་དག་པའོ། ། གཉིས་པ་དོན་དངོས་ལ་གཉིས། དག་པ་གསུམ་བསྒོམ་པའི་ཚུལ་དང་།
དེ་ལྟར་བསྒོམ་པའི་ཕན་ཡོན་ནོ། དང་པོ་ལ་མདོར་བསྟན་པ་དང་། རྒྱས་པར་བཤད་པའོ། ། དང་པོ་ལ་དེ་བཞིན་ཉིད་ཀྱི་དག་པ། ལྷ་སོ་སོའི་དག་པ། གློ་བུར་གྱི་དྲི་མ་སྦྱོང་བའི་འཐད་པ། རང་རིག་པའི་དག་པ་དང་བཞིའི་དང་པོ་ནི། ངེས་པར་ཏེ་བརྟགས་ན་དངོས་པོ་ཐམས་ཅད་ཀྱི་རང་བཞིན་གང་གིའང་ངོ་བོར་མ་གྲུབ་ཅིང་གདོད་མ་ནས་རྣམ་པར་དག་པ་ནི་དེ་བཞིན་ཉིད་ཀྱི་དག་པར་བརྗོད་དོ། ། དེ་ལ་དེ་བཞིན་ཉིད་ཅེས་བྱ་བ་ནི་བརྗོད་པའི་མཐའ་ཐམས་ཅད་དང་བྲལ་སྟེ། དེའི་མིང་གི་རྣམ་གྲངས་ནི།
དབུས་མཐའ་ལས། སྟོང་པ་ཉིད་ནི་མདོར་བསྡུ་ན། ། དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་དང་། ། ཆོས་ཀྱི་དབྱིངས་ནི་རྣམ་གྲངས་སོ། ། ཅེས་སོ། ། དེ་ལ་དངོས་པོ་ཐམས་ཅད་ཅེས་པ་འོག་ནས་ཕུང་པོ་དང་། ཁམས་རྣམས་དང་ནི་སྐྱེ་མཆེད་དོ། ། གཉིས་པ་ནི། ཕྱི་ནས་ཅེས་པ་དེ་བཞིན་ཉིད་ཀྱི་དག་པས་ཕུང་པོ་ལ་སོགས་པས་ཀུན་བཏགས་པའི་རྣམ་རྟོག་གིས་འཛིན་པའི་གཉེན་པོར་རྟོགས་པའི་ལྟ་བ་བསྒོམ་སྟེ།
དང་པོར་སྟོང་ཉིད་བསམ་པས་ནི་ཅེས་གསུངས་པའི་ཕྱིར་རོ། ། དེའི་ཕྱི་ནས་ཕུང་པོ་ལ་སོགས་པ་ཐ་མལ་དུ་འཛིན་པའི་ཀུན་ཏུ་རྟོག་པའི་གཉེན་པོར་ལྷ་རྣམས་ཀྱིས་ནི་དག་པར་བརྗོད་པར་བྱ་སྟེ། དེ་ཡང་ལུས་ཅན་རྣམས་ཀྱི་ཕུང་པོ་རེ་རེའི་དབྱེ་བ་ཡི་རང་བཞིན་གྱིས་ནི་ལྷ་སོ་སོར་རྣམ་པར་དག་པ་སྟེ། གཟུགས་ནི་སངས་རྒྱས་རྣམ་པར་སྣང་མཛད་ཅེས་སོགས་སོ། ། དེ་བཞིན་དུ་ཁམས་རྣམས་དང་ནི་སྐྱེ་མཆེད་རྣམས་ལྷ་སོ་སོར་རྣམ་པར་དག་པ་སྟེ། མིག་ལ་གཏི་མུག་རྡོ་རྗེ་མ་ཅེས་སོགས་དང་། སའི་ཁམས་ནི་ལྟུང་བྱེད་མ་ཅེས་སོགས་སོ། ། གསུམ་པ་ནི། ཕུང་པོ་སོགས་རང་བཞིན་གྱི་ཆོས་ཉིད་སྤྲོས་བྲལ་དང་། ཀུན་རྫོབ་ལྷའི་ངོ་བོར་ནི་རྣམ་པར་དག་ན།
རྣམ་པར་མ་དག་པ་གང་ཞེ་ན། ལན་ནི་ཅི་དག་པ་ཞེས་བྱ་བ་ནི། དེའི་ངོ་བོ་ཉིད་ཡིན་པ་ལ་དག་པར་བཞག་སྟེ། དཔེར་ན་དེ་བཞིན་ཉིད་ཀྱི་དག་པ་ལྟ་བུའོ། ། དྲི་མ་ཞིག་དག་པ་ལ་དག་པར་བཞག་སྟེ། ཐ་མལ་པ་སྦྱངས་པ་ལྟ་བུའོ། དེ་ལ་དེ་ལྟར་རྣམ་པར་རྟོག་སྟེ། དག་པ་དེས་མ་དག་པ་ཞིག་དག་པར་བྱེད་དམ། དག་ཟིན་ཅིག་དག་པར་བྱེད། དང་པོ་ལྟར་ན་སྦྱང་དུ་མི་བཏུབ།
གཉིས་པ་ལྟར་ན་སྦྱང་མི་དགོས་ཞེ་ན། རང་བཞིན་གྱིས་དག་པའི་ཕྱིར་སྐྱོན་དང་པོ་མེད་ལ། གློ་བུར་གྱིས་མ་དག་པའི་ཕྱིར་སྐྱོན་གཉིས་པ་མེད་དོ། ། འོ་ན་གློ་བུར་བ་གང་ཞེ་ན། འདོད་ཆགས་ལ་སོགས་པ་ཉོན་མོངས་པའི་སྒྲིབ་པ་དང་། ཉོན་མོངས་པ་ཅན་མ་ཡིན་པ་ཐ་མལ་པར་བཏགས་པ་ཤེས་བྱའི་སྒྲིབ་པ་སྦྱང་ཕྱིར་ལམ་ལ་འབད་པར་བྱའོ། ། དེས་ན་རྒྱུའི་རྒྱུད་སོལ་བ་ལ་དཀར་པོ་ལྟར་སྦྱང་དུ་མི་བཏུབ་པ་མིན། ཐབས་ཀྱི་རྒྱུད་མུ་སྟེགས་བྱེད་ཀྱི་ལམ་ལྟར་སྦྱང་མི་ནུས་པ་མ་ཡིན། འབྲས་བུའི་རྒྱུད་ལུས་ཀྱི་དྲི་མ་ལྟར་སླར་ལོག་པ་མ་ཡིན་པས་རྣམ་པར་དག་པར་ཤེས་པར་བྱའོ། ། བཞི་པ་ནི།
ཉོན་མོངས་ཤེས་བྱའི་སྒྲིབ་པ་སྦྱོང་བར་བྱེད་པ་གང་ཞེ་ན། རང་རིག་བདག་ཉིད་དག་པ་ཉིད་བསྒོམས་པས་སྦྱོང་བར་བྱེད་དོ། ། འོ་ན་དེ་བཞིན་ཉིད་དང་། ལྷ་སོ་སོའི་དག་པ་དགོས་པ་མེད་དོ་ཞེ་ན། དག་པ་གཞན་གཉིས་ཀྱིས་ཀུན་བཏགས་པ་དང་། ཀུན་ཏུ་རྟོག་པའི་རྣམ་རྟོག་སྦྱོང་བར་བྱེད་ཀྱང་། གྱ་ནོམ་ལྷར་ཞེན་པའི་རྣམ་རྟོག་སྦྱོང་བར་མི་ནུས་པས་རྣམ་མི་གྲོལ་ཅེས་སྨོས་སོ། ། དེས་ན་ལུས་ཀྱི་དངོས་པོ་གྱ་ནོམ་ལྷར་ཞེན་པའི་རྣམ་རྟོག་གི་དྲི་མའང་དག་པར་བྱེད་པའི་ཕྱིར། རང་གིས་རིག་པའི་བདེ་བ་དག་པ་གསུམ་གྱི་ནང་ན་མཆོག ། གཉིས་པ་རྒྱས་པར་བཤད་པ་ལ་གཉིས།
དེ་བཞིན་ཉིད་ཀྱི་དག་པ་དང་། ལྷ་སོ་སོའི་དག་པའོ། ། དང་པོ་ལ་གསུམ། རང་བཞིན་གྱིས་དག་པས་སྦྱང་དུ་རུང་བ། གློ་བུར་དུ་མ་དག་པས་སྦྱང་དགོས་པ། དེ་སྦྱང་བའི་ཕྱིར་ཐབས་བསྟེན་པའི་ཚུལ་ལོ། ། དང་པོ་ནི། འདི་ལྟར་རྣམ་པར་རྟོག་སྟེ་མ་དག་པ་ཞིག་དག་པར་བྱ་བར་མི་ནུས་ཏེ་སོལ་བ་ནག་པོ་བརྡར་ཡང་དཀར་པོར་མི་འགྱུར་རོ་ཞེས་བྱ་བའི་སྐྱོན་སྤང་བ་ནི། གཟུགས་ལ་སོགས་པའི་ཡུལ་གང་དང་། གཞན་ཡང་རྣལ་འབྱོར་པ་སྣང་བ་དེ་ཀུན་རང་བཞིན་དག་པ་སྟེ།
དེ་ཕྱིར་སངས་རྒྱས་ཏེ་ཆོས་ཉིད་ལྷན་ཅིག་སྐྱེས་པའི་ཡེ་ཤེས་ཆོས་ཅན་སྣ་ཚོགས་དངོས་པོ་སྟེ། དེའི་བདག་ཉིད་དོ། ། དཔལ་བརྟག་པ་གཉིས་པ་ལས། རློམ་སེམས་མེད་པའི་ལྷན་ཅིག་སྐྱེས་པ་སྣ་ཚོགས་ཉིད་ཅེས་གསུངས་སོ། ། མདོར་ན་རང་རིག་པའི་དག་པས་སྦྱོང་བར་ནུས་ཅེས་པའི་དོན་ཏོ། ། གཉིས་པ་གློ་བུར་དུ་མ་དག་པས་སྦྱང་དགོས་པ་ལ་གཉིས། མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ལ་གཉིས། ཞུས་པ་དང་།
ལན་ནོ། ། དང་པོ་ནི། ཀྱེ་བཅོམ་ལྡན་འདས་དེ་ལྟར་རང་བཞིན་གྱིས་རྣམ་པར་དག་ན་རྣམ་པར་མ་དག་པ་གང་ལགས། གཉིས་པ་ནི། བཅོམ་ལྡན་འདས་ཀྱིས་བཀའ་བསྩལ་པ་མ་དག་པའང་གཟུགས་ལ་སོགས་པའི་ཕྱི་ནང་གི་ཆོས་རྣམས་སོ། ། དེའི་རྒྱུ་མཚན་ཅིའི་སླད་དུ་མ་དག་ཞེ་ན། གཟུགས་ལ་སོགས་པའི་ཆོས་དེ་དག་ལ་ཕྱིའི་ཡུལ་ལ་གཟུང་བ་དང་། ནང་གི་ཡུལ་ཅན་ལ་འཛིན་པའི་དངོས་པོར་བཏགས་པའི་ཕྱིར་རོ། ། གཉིས་པ་ནི། གསོལ་བ་བཅོམ་ལྡན་འདས་གཟུང་བ་དང་འཛིན་པ་ཡང་གང་ལགས།
ཞེས་ཞུས་པའི་ལན་དུ་བཅོམ་ལྡན་འདས་ཀྱིས་བཀའ་བསྩལ་པ་འཛིན་པ་པོ་མིག་གིས་ཡུལ་ནི་གཟུང་བར་བྱ་ཞིང་། གཟུང་བ་སྒྲ་ནི་འཛིན་པ་རྣ་བས་མཉན་པར་བྱ་བ་དང་། གཟུང་བ་དྲི་ནི་འཛིན་པ་སྣ་ཡིས་ཚོར་བར་བྱ་བ་དང་། གཟུང་བ་རོ་ནི་འཛིན་པ་ལྕེ་ཡིས་རེག་པར་བྱ་བ་དང་། གཟུང་བ་རེག་བྱའི་དངོས་པོ་འཛིན་པ་ལུས་ཀྱིས་རེག་པར་བྱ་བ་དང་། གཟུང་བ་བདེ་བ་ལ་སོགས་པ་ཆོས་ཀྱི་ཁམས་འཛིན་པ་ཡིད་ཀྱིས་འཐོབ་པའི་གཟུང་འཛིན་ལ་ནི་བདེན་ཞེན་གྱི་རྟོག་པ་སྐྱེ་བས་འཁོར་བའི་རྒྱུ་བྱེད་པའི་ཕྱིར་མ་དག་པའོ། ། གསུམ་པ་ནི། དག་པས་དུག་མེད་བྱས་ནས་ནི། ། བསྟེན་བྱ་འདི་དག་བསྟེན་པར་བྱ། ། ཅེས་སྨོས་ཏེ།
དེ་ལ་དེ་བཞིན་ཉིད་ཀྱི་དག་པས་ལྟ་བའི་དུག་མེད་པར་བྱས། ལྷས་ཀུན་རྟོག་གི་དུག་མེད་པར་བྱས། རང་རིག་པས་ལྷར་ཞེན་པའི་དུག་མེད་པར་བྱས་ནས་ནི་བསྟེན་པར་བྱ་བ་ལྷ་སོ་སོའི་དག་པའམ་གཟུགས་ལ་སོགས་པའི་ཡུལ་འདི་དག་བསྟེན་པ་ཉིད་དོ། ། གཉིས་པ་ལྷ་སོ་སོའི་དག་པ་ལ་གསུམ། ཕུང་པོའི་རྣམ་དག སྐྱེ་མཆེད་ཀྱི་རྣམ་དག འབྱུང་བའི་རྣམ་དག་གོ ། དང་པོ་ནི། དག་བྱ་གཟུགས་ཀྱི་ཕུང་པོ་ནི་ཐ་མལ་དུ་འཛིན་པའི་གཉེན་པོར་དག་བྱེད་ཀྱི་ལྷ་སངས་རྒྱས་རྣམ་པར་སྣང་མཛད་ཀྱི་བདག་ཉིད་བསྒོམ་པར་བྱའོ། ། དེ་བཞིན་དུ།
ཚོར་བ་རྡོ་རྗེ་ཉི་མ་སྟེ། ། འདུ་ཤེས་པདྨ་གར་དབང་ཕྱུག ། འདུ་བྱེད་དེ་བཞིན་རྡོ་རྗེ་རྒྱལ། ། རྣམ་ཤེས་རྡོ་རྗེ་སེམས་དཔའ་ཉིད། ། ཀུན་གྱི་ངོ་བོ་ཧེ་རུ་ཀ གཉིས་པ་ནི། མིག་ལ་གཏི་མུག་རྡོ་རྗེར་བཤད། ། ཞེ་སྡང་རྡོ་རྗེ་སྔོན་ཐོས་པ། ། ཕྲག་དོག་རྡོ་རྗེ་དེ་བཞིན་སྣ། ། ཁ་ནི་འདོད་ཆགས་རྡོ་རྗེར་བརྗོད། །
རེག་ལ་སེར་སྣ་རྡོ་རྗེ་མ། ། ཁམས་དང་སྐྱེ་མཆེད་ཐམས་ཅད་ནི། ། དམ་པའི་དབང་ཕྱུག་ཧེ་རུ་ཀ ། གསུམ་པ་ནི། སའི་ཁམས་ནི་ལྟུང་བྱེད་མ། ཆུ་ཁམས་གསོད་པར་བྱེད་མར་བརྗོད། ། མེ་ཡི་ཁམས་ནི་འགུགས་བྱེད་མ། ། དེ་བཞིན་རླུང་ནི་གར་དབང་ཕྱུག ། ནམ་མཁའི་ཁམས་སུ་བརྗོད་པ་ནི། ། པདྨ་འབར་བ་འཁྱིལ་བ་ཉིད། །
རྣམ་པར་དག་པར་ཤེས་པར་བྱའོ། ། གཉིས་པ་དེ་ལྟར་བསྒོམས་པའི་ཕན་ཡོན་ནི། དེ་ལྟར་ལུས་ཅན་རྣམས་ཀྱི་ལུས། ། ཕུང་པོ་ལ་སོགས་པའི་སྦྱང་གཞི་བཅུ་བདུན། མ་དག་པ་ཐ་མལ་དུ་བཟུང་ན་ཚུལ་བཞིན་མ་ཡིན་པ་ཡིད་ལ་སྐྱེ། དེས་ལས་གསོག དེས་ཉོན་མོངས་པ་ལ་སོགས་པ་ངེས་པར་སྐྱེ་བས་སྲིད་པར་འཁོར་ཞིང་སྡུག་བསྔལ་བར་བྱེད་དོ། ། དེ་བཞིན་དུ་དེ་ལྟར་སྦྱང་གཞི་བཅུ་བདུན་ཐ་མལ་དུ་འཛིན་པའི་གཉེན་པོར་རྣམ་པར་སྣང་མཛད་ལ་སོགས་པ་ལྷ་བཅུ་བདུན་གྱི་བདག་ཉིད་དུ་བསྐྱེད་པའི་ཆ་ལ་ལེགས་གནས་པས་ཚུལ་བཞིན་མ་ཡིན་པ་ཡིད་ལ་བྱེད་པ་འགག དེས་ལས་ཉོན་ལ་སོགས་པ་འགག དེས་མྱ་ངན་ལས་འདས་པའི་བདེ་བ་སྲིད་ཞི་མཉམ་པ་ཉིད་དམ།
ལྷ་སོ་སོའི་དག་པ་མཐར་ཕྱིན་པ་གཟུགས་སྐུ་ཐོབ་པར་བྱེད་དོ། ། རབ་ཏུ་བྱེད་པའི་གྲངས་ལ། མིང་ནི། ཕུང་པོ་དང་སྐྱེ་མཆེད་དག་པ་གསུམ་གྱི་བདག་ཉིད་དུ་རྣམ་པར་དག་པ་སྟེ། གཞུང་གི་ཆ་དང་པོས་མཉམ་བཞག་གི་དག་པ་གསུམ། གནས་པ་བཞི་དང་བཅས་པ་བསྟན་ལ། ཕྱི་མས་ནི་རྗེས་སྤྱོད་ཀྱི་དག་པ་གསུམ་གཏན་ལ་འབེབས་པས་སོ། ། དེ་ལ་མཉམ་རྗེས་ཀྱི་དག་པའི་ཁྱད་པར་གང་ཞེ་ན་དེ་ལ་མཉམ་བཞག་ནི་ལམ་གྱི་དངོས་གཞི་ཡིན་ལ། རྗེས་སྤྱོད་ནི་རྟོགས་པ་བསྐྱེད་པ་སྟེ་གོང་དུ་སྨོས་པའི་དག་པ་དགུ་པོ་ཐམས་ཅད་ལམ་གྱི་དག་པའི་སྟེང་དུ་དྲིལ་ནས་སྟོན་ཏེ། དཔེར་ན་ལམ་བསྐྱེད་རིམ་ལྟ་བུས་ཀྱང་།
སྦྱང་གཞི་ནི་འདི་སྦྱོང་། འབྲས་བུ་ཐོབ་བྱ་ནི་འདི་ལྟར་ཐོབ། རྟོགས་པ་དོན་ནི་འདི་ལྟར་རྟོགས། ཞེས་ལྷག་མཐོང་གི་རྟོགས་པ་བསྐྱེད་པ་ལྟ་བུའོ། ། གཞུང་ཚད་ནི། ཤོ་ལོ་ཀ་ལྔ་བཅུ་ང་བརྒྱད་དང་རྐང་པ་གཉིས་སོ། ། གོ་རིམ་ནི། ལྔ་པ་ལས་རབ་ཏུ་བྱེད་པ་བཞི་ཡོད་པའི་གཉིས་པའོ།། །། སྤྱི་དོན་བཞི་པ་རིམ་པ་གཉིས་ལ་བརྟན་པ་ཐོབ་ནས་སྤྱོད་པ་སྤྱད་པ་ལ་གཉིས། ཇི་ལྟར་སྤྱད་པའི་ཚུལ་མདོར་བསྟན་པ་དང་།
ཀུན་ཏུ་སྤྱོད་པའི་ཚུལ་རྒྱས་པར་བཤད་པའོ། ། དང་པོ་ལ་གསུམ། བཤད་པར་དམ་བཅའ་བ། དོན་དངོས། རབ་ཏུ་བྱེད་པའི་མིང་ངོ་། ། དང་པོ་ནི། བཤད་པར་བྱ་ཅེས་པ་གཞིར་བཞག གང་ན་སྤྱོད་པའོ། ། གང་གི་ཆེད་དུ་ན་རྟོག་པ་རྣམས་འཇིག་པར་བྱེད་པའི་ཆེད་དུའོ། ། གང་གི་ཚེ་ན་རྣམ་པར་དག་པ་བསྟན་པའི་རྗེས་དེ་ནས་སོ། །
དོན་ལ་སྦྱར་ན་དག་པ་གསུམ་གྱི་དེ་ཁོ་ན་ཉིད་ཀྱི་རྟོགས་པ་ཅུང་ཟད་བརྟན་པར་གྱུར་པའི་རྗེས་དེ་ནས་སོ། ། དེ་ལ་སྤྱིར་སྤྱོད་པ་ལ་རྣམ་པར་གཞག་པ་དྲུག་གིས་ཤེས་པར་བྱ་སྟེསྤྱོད་པ་བྱེད་པའི་གང་ཟག་དང་། སྤྱོད་པ་རང་གི་ངོ་བོ་དང་། སྤྱོད་པའི་རབ་ཏུ་དབྱེ་བ་དང་། སོ་སོའི་མཚན་ཉིད། སྤྱོད་པ་གཉིས་ཀྱི་དགོས་པ་དང་། སྤྱོད་པ་སྤྱད་པའི་དུས་དང་སྒྲུབ་པའི་རིམ་པ་དང་བཅས་པའོ། ། དང་པོ་ནི། སྤྱིར་མཆོག་གི་དངོས་གྲུབ་ཁོ་ན་འདོད་པ་དང་། སེམས་ཉམས་ཀྱི་དྲོད་སྐྱེས་པ་དང་།
ཁྱད་པར་དུ་སྤྱོད་པ་ལ་བརྟེན་ཏེ། གྲུབ་པར་འདོད་པ་ཞེས་བྱ་བ་ཡིན་ཏེ། ཅུང་ཟད་དྲོད་ནི་ཐོབ་པ་ན། ། གལ་ཏེ་སྤྱོད་པ་བྱེད་འདོད་པས། ། གལ་ཏེ་འགྲུབ་འགྱུར་འདོད་ཡོད་ན། ། འདིས་ནི་སྤྱོད་པ་སྤྱད་པ་ཉིད། ། ཅེས་བཤད་དོ། ། གཉིས་པ་སྤྱོད་པ་ཞེས་བྱ་བ་རང་གི་ངོ་བོ་ནི། ནང་དུ་དེ་ཁོ་ན་ཉིད་རྟོགས་པ་དང་ལྡན་པས་ཕྱི་རོལ་དུ་ལུས་ངག་གཡོ་ཞིང་རྒྱུ་བའི་ཁྱད་པར་ཞེས་བྱ་བ་ཡིན་ཏེ། འཇིག་རྟེན་པའི་སྤྱོད་པ་ནས་བསྐྱེད་རིམ་གྱི་བར་གྱི་སྤྱོད་པ་ལས་ཁྱད་པར་དུ་གྱུར་པ་ཡིན་ནོ། །
མདོར་ན་རྫོགས་པའི་རིམ་པ་ལ་བརྟན་པ་ཆེར་ཐོབ་པའི་དམ་ཚིག་ཡིན་ཏེ། དམ་ཚིག་སངས་རྒྱས་མཛད་པ་གང་ཞེས་འཆད་པར་འགྱུར་རོ། ། གསུམ་པ་སྤྱོད་པ་དེ་ལ་དབྱེ་ན་གཉིས་ཏེ། ཨ་བ་དྷུ་ཏིའི་སྤྱོད་པ་དང་ཕྱོགས་ལས་རྣམ་པར་རྒྱལ་བའི་སྤྱོད་པ་ཞེས་ཀྱང་བྱ། ཀུན་འདར་གྱི་སྤྱོད་པ་དང་ཀུན་ཏུ་བཟང་པོའི་སྤྱོད་པ་ཞེས་ཀྱང་བྱ། རྒྱལ་བུ་གཞོན་ནུའི་སྤྱོད་པ་དང་རྒྱལ་ཚབ་ཆེན་པོའི་སྤྱོད་པ་ཞེས་ཀྱང་བྱ། དེ་ལྟར་གཉིས་སུ་འདི་ཉིད་ལས། དཔལ་ལྡན་རྡོ་རྗེ་སེམས་དཔའ་ཡི། ། ཨ་ཝ་དྷུ་ཏིའི་སྤྱོད་པ་གསུངས། ། ཞེས་གསུངས་ནས།
ཡང་ནི་ཕྱོགས་ལས་རྣམ་རྒྱལ་ཙམ་ཞེས་བྱ་བ་ལ་སོགས་པས་ཤེས་སོ། ། བཞི་པ་སྤྱོད་པ་སོ་སོའི་མཚན་ཉིད་ནི། བཟའ་བྱ་དང་བཟའ་བྱ་མ་ཡིན་པ་གཉིས་མེད་ཅེས་བྱ་བ་ལ་སོགས་པ་གཉིས་སྤངས་པ་ན། གཉིས་སྤངས་ཞེས་བྱ་ལ་དེ་ཉིད་ལ་འཇིག་རྟེན་པ་ཐམས་ཅད་སྐྲག་པར་བྱེད་པས་ཀུན་འདར་ཅེས་བྱ། སྨྱོན་པ་དང་འདྲ་བས་སྨྱོན་པའི་བརྟུལ་ཞུགས་ཅེས་བྱ། རྒྱལ་བུ་གཞོན་ནུ་ལྟར་ཅི་འདོད་འདོད་བྱེད་པས་རྒྱལ་བུ་གཞོན་ནུའི་སྤྱོད་པ་ཞེས་བྱའོ། ། སྤྱོད་པ་གཉིས་པ་ནི་རྣལ་འབྱོར་པའི་རྟགས་བཟུང་ནས། མི་མཐུན་པའི་ཕྱོགས་ལས་རྣམ་པར་རྒྱལ་བས་རྣམ་རྒྱལ་ཅེས་བྱ། ཀུན་ཏུ་བཟང་པོར་རྟོགས་པས་ཀུན་བཟང་ཞེས་བྱ། རྒྱལ་ས་ཟིན་པ་དང་འདྲ་བས་རྒྱལ་ཚབ་ཆེན་པོའི་སྤྱོད་པ་ཞེས་བྱའོ། །
རིག་མའི་གྲོགས་ལ་བརྟེན་པས་རིག་མའི་བརྟུལ་ཞུགས་ཞེས་བྱའོ། ། ལྔ་པ་སྤྱོད་པ་དེའི་དགོས་པ་ནི་བཞི་སྟེ། རང་གི་རྟོགས་པ་བརྟན་ནམ། གཡོ་བ་བརྟག་པའི་དགོས་པ་དང་མཚན་མ་དང་རྣམ་རྟོག་སྤང་བའི་དགོས་པ་དང་། ཕྱི་ནང་གི་ཡུལ་དང་གྲོགས་དབང་དུ་བྱ་བའི་དགོས་པ་དང་། སེམས་ཅན་རྗེས་སུ་གཟུང་བའི་དགོས་པའོ། ། དང་པོ་ནི། དཔལ་བརྟག་པ་གཉིས་པ་ལས་གསུངས་པ། ཡིད་ནི་བརྟན་ནམ་གཡོའམ་ཅི། ། རང་གི་སེམས་ནི་སོ་སོར་བརྟག །
ཅེས་གསུངས་ཏེ། འདི་ནི་སྤྱོད་པ་དང་པོའི་དགོས་པའོ། ། གཉིས་པ་ནི། འདི་ཉིད་ལས། དེ་བས་རྟོག་པའི་དྲ་གཞོམ་ཕྱིར་ཞེས་གསུངས་ཏེ། འདི་ནི་སྤྱོད་པ་གཉིས་ཀའི་དགོས་པའོ། ། གསུམ་པ་ནི། གྲུབ་པར་གྲགས་པ་མ་ལུས་པ། ། ཀུན་བཟང་མཚུངས་པ་མེད་པར་འགྲུབ། ། ཅེས་པ་དང་།
བཞི་པ་ནི། ། སེམས་ཅན་རྗེས་སུ་བཟུང་བའི་རྒྱུར། ། བློ་ལྡན་ཆེན་པོས་རྒྱུ་བར་བྱ། ། ཞེས་གསུངས་ཏེ། གཉིས་པོ་འདི་ནི་སྤྱོད་པ་ཕྱི་མའི་དགོས་པའོ། ། དྲུག་པ་དུས་དང་སྒྲུབ་པའི་རིམ་པ་ནི། སྤྱིར་དྲོད་ཐོབ་ནས་སྤྱོད་པ་སྤྱད་ཀྱི་དེའི་གོང་དུ་མི་སྤྱོད་དོ། ། དེ་ལ་དྲོད་ནི་སེམས་ཉམས་ཀྱི་དྲོད་རྟགས་ཏེ། དེ་ལ་དྲོད་གསུམ་མོ། ། དྲོད་ཆུང་དུ་འཇིག་རྟེན་གྱི་ཆོས་བརྒྱད་ཀྱི་མགོ་སྙོམས་པ།
འབྲིང་དེའི་སྟེང་དུ་ཚར་བཅད་རྗེས་བཟུང་གང་རུང་གཅིག་ནུས་པ། ཆེན་པོ་གཉིས་ཀ་ནུས་པའོ། ། དེ་ལྟར་དྲོད་གསུམ་ལ་བསྒྲུབ་པའི་རིམ་པ་ནི་འདི་ཡིན་ཏེ། དང་པོར་བླ་མ་ལ་ལུང་ཐོབ་ནས་ཐམས་ཅད་རྩ་དང་འདྲ་བར་བོར་ཏེ། རིམ་པ་གཉིས་ཀྱི་དོན་བསྒོམ་ཞིང་ལས་དང་པོ་པའི་དམ་ཚིག་དང་སྡོམ་པ་ལ་བསླབ་པར་བྱའོ། ། དེས་རིམ་གཉིས་ཟུང་དུ་མ་ཆུད་ན་སྟོབས་ཀྱི་སྒྲུབ་པ་བྱའོ། ། སེམས་ཀྱི་མཐུ་རྙེད་ནས་རོལ་བ་དང་བཅས་པས། ཟླ་བ་ཕྱེད་དུ་བརྟན་པར་བྱའོ། དེ་ནས་གསང་བའི་སྤྱོད་པས་ཉམས་སད་ཅིང་བསྒྲུབ་པར་བྱའོ། ། དེ་བརྟན་ན་དྲོད་ཆུང་ངུ་སྟེ།
དེའི་ཚེ་སྨྱོན་པའི་བརྟུལ་ཞུགས་བྱའོ། ། དྲོད་འབྲིང་ཐོབ་ནས་ཨ་བ་དྷུ་ཏཱི་ནི་འཇིག་རྟེན་པའི་མངོན་དུ་སྤྱད་ལ་ཀུན་བཟང་གསང་སྟེ་སྒྲུབ་པ་ཟླ་བ་གཅིག་ཏུ་སྤྱད་པས་ལུང་བསྟན་པ་འབྱུང་ངོ་། ། ལུང་བསྟན་པའི་ཕྱག་རྒྱ་ལ་བརྟེན་ཏེ། ཕྱོགས་ལས་རྣམ་པར་རྒྱལ་བ་ཟླ་བ་གཅིག་སྤྱོད། དེའི་རྗེས་ལ་ཞག་བདུན་དུ་ཉེ་བའི་རྒྱུ་བསྒྲུབས་པས་འབྲས་བུ་འགྲུབ་པར་འགྱུར་རོ། ། མདོར་ན་མངོན་པར་རྟོགས་པ་ཐབས་རྒྱུད། དེ་ལས་སྐལ་ལྡན་ཅིག་ཅར་དུ་འཇུག་པ། དེ་ལས་གྲོལ་བྱེད་ལམ། དེ་ལས་མཆོག་གི་དངོས་གྲུབ་སྒྲུབ་པའི་མངོན་པར་རྟོགས་པ་ལྔ་ཡོད་པའི་ནང་ནས། རིམ་པ་གཉིས་བརྟན་པར་བྱེད་པ་སྤྱོད་པ་དང་འབྲེལ།
ཡང་སྤྱིར་རྡོ་རྗེ་ཐེག་པའི་རྣལ་འབྱོར་པ་མཆོག་གི་དངོས་གྲུབ་ཐོབ་པར་བྱེད་པ་ལ་ཐབས་མཁས་པའི་ཆ་རྐྱེན་བཞི་སྟེ། ཚེ་འདི་ལ་འཚང་རྒྱ་བའི་ཆ་རྐྱེན་སྤྱོད་པ་སྟོན། འདའ་ཁར་འཚང་རྒྱ་བའི་ཆ་རྐྱེན་འཕོ་བའི་རྣལ་འབྱོར། བར་དོར་འཚང་རྒྱ་བའི་ཆ་རྐྱེན་བར་དོའི་མན་ངག སྐྱེ་བ་རྒྱུད་ནས་འཚང་རྒྱ་བའི་ཆ་རྐྱེན་དམ་ཚིག་རྣམ་པར་དག་པས་སྨོན་ལམ་འདེབས་པའོ། ། དེ་ལ་ཚེ་འདིར་འཚང་རྒྱ་བའི་རྐྱེན་སྤྱོད་པ་སྟོན། གཉིས་པ་དོན་དངོས་ལ་གཉིས་ཕན་ཡོན་གྱི་སྒོ་ནས་སྤྱོད་པ་བྱ་བར་གདམས་པ། ཕན་ཡོན་ཅན་གྱི་སྤྱོད་པ་ཇི་ལྟར་བྱ་བའོ། ། དང་པོ་ལ་ལྔ། ཐབས་ཁྱད་པར་ཅན་དུ་འཕགས་པ་བསྟན་པ།
སེམས་ཀྱི་ནོར་བུ་ལེན་པའི་ཐབས་གང་ཡིན་པ། ལོངས་སྤྱོད་རྫོགས་པ་དང་གྲོལ་བའི་ཡོན་ཏན་འབྱུང་བ་ཐམས་ཅད་ཀྱི་མཆོད་བྱར་འགྱུར་བ། མཆོད་བྱ་དེ་ཉིད་མྱུར་དུ་ཐོབ་པར་འགྱུར་བའོ། ། དང་པོ་ནི། སྤྱོད་ཆེས་པ་གཞིར་བཞག གང་ན་ཆོས་རྣམས་ཀུན་ལས་མཉམ་འབྱུང་བའི་དེ་ཉིད་ཅེས་པ་རང་བྱིན་གྱི་བརླབ་པའི་རིམ་པ་ལ་བརྟེན་ནས་ཆོས་ཐམས་ཅད་མཉམ་པར་རྟོགས་པའི་དེ་ཁོ་ན་ཉིད་དོ། ། ཅི་དེ་ཁོ་ན་ཉིད་ཀྱི་སྤྱོད་པ་དེ་ཡང་ཕྱི་རོལ་པའམ། ཉན་རང་ངམ་ཕ་རོལ་ཏུ་ཕྱིན་པའི་སྤྱོད་པ་ཞིག་གམ་སྙམ་ན། དེ་དག་ལས་ཁྱད་པར་དུ་འཕགས་པའི་ཕྱིར་གོང་ན་མེད་ཅེས་སྨོས་སོ། ། ཅིའི་ཕྱིར་ཞེ་ན།
དེ་དག་ནི་བླང་དོར་དང་བཅས་པ་ཡིན་ལ། འདིར་ནི་བླང་དོར་གཉིས་སྤངས་པའི་ཕྱིར། གཉིས་སྤངས་ཀྱི་སྤྱོད་པ་ཞེས་ཀྱང་བྱའོ། ། གང་གིས་ན་སངས་རྒྱས་སྲས་ཀྱིས་སོ། ། ཅིའི་ཕྱིར་ཞེ་ན། དེ་ཁོ་ན་ཉིད་མངོན་སུམ་དུ་རྟོགས་པ་ནི་སངས་རྒྱས་ཡིན་ལ་དེ་ལ་ཉེ་བར་འགྱུར་བའི་ཕྱིར་རོ། ། དེའི་མཚན་ཉིད་ཇི་ལྟར་བུ་ཞེ་ན། རྫོགས་པའི་བྱང་ཆུབ་རྣམ་གནས་པ་སྟེ། ཚེ་འདི་ཉིད་ལ་ཐོབ་པར་འདོད་པའི་རྣལ་འབྱོར་པ་ཞིག་གོ ། ཅིའི་དོན་དུ།
ཕན་པའི་ཕྱིར་སྨོས་ཏེ། ཚེ་འདི་ཉིད་ལ་རྫོགས་པའི་བྱང་ཆུབ་ཐོབ་པའི་དོན་དུའོ། ། ཚུལ་ཇི་ལྟར་ན་ཡང་ནི་དེ་ཉིད་ལས་ཅེས་སྨོས་ཏེ། ཆོས་ཐམས་ཅད་མཉམ་པར་རྟོགས་པའི་དེ་ཁོ་ན་ཉིད་དེ་ཡང་། ཇི་ལྟར་སྤྱོད་ཅེ་ན། རྡོ་རྗེ་ཡན་ལག་མེད་པ་ཡིས། ། ཤེས་རབ་ཕ་རོལ་ཕྱིན་པ་མཆོག ། ཅེས་སྨོས་ཏེ། རྡོ་རྗེ་ནི་གཉིས་སུ་མེད་པའི་ཡེ་ཤེས་ཡིན་ལ་ནང་དུ་དེ་ཁོ་ན་ཉིད་ཀྱི་རྟོགས་པ་དང་ལྡན་པའི་དོན་ཏོ། ། ཡན་ལག་མེད་པ་ནི་གཉིས་འཛིན་གྱི་ཆ་ཤས་དང་བྲལ་བ་སྟེ།
ཕྱི་རོལ་དུ་ལུས་ངག་བླང་དོར་མེད་པར་སྤྱོད་པའི་དོན་ཏོ། ། དེ་ཉིད་ཚུ་རོལ་མཐོང་བའི་ཡུལ་མ་ཡིན་པས་སམ། སྙིང་པོ་དོན་གྱི་ཤེས་རབ་ཀྱི་ཕ་རོལ་ཏུ་ཕྱིན་པའོ། ། གཉིས་པ་ནི། དེད་དཔོན་དང་ཆོས་མཚུངས་ཏེ། རྒྱ་མཚོ་ཆེན་པོའི་ཕ་རོལ་དུ་བརྒལ་བ་དང་། ཚོང་པ་རྣམས་བདེ་བར་སྒྲོལ་བ་དང་། ནོར་བུ་རིན་པོ་ཆེ་ལེན་པ་དང་། དེ་ལ་བརྟེན་ནས་རང་གཞན་གྱི་དགོས་འདོད་སྒྲུབ་པར་བྱེད་པ་སྟེ་ཆོས་བཞི་ལྡན་ནོ། ། དེ་བཞིན་དུ་འཁོར་བའི་རྒྱ་མཚོ་ལས་བརྒལ་བ་དང་།
སེམས་ཅན་རྣམས་མྱ་ངན་ལས་འདས་པའི་གླིང་དུ་སྒྲོལ་བ་དང་། སེམས་ཀྱི་ནོར་བུ་རིན་པོ་ཆེ་ལེན་པ་དང་། འཇིག་རྟེན་དང་འཇིག་རྟེན་ལས་འདས་པའི་དགོས་འདོད་སྒྲུབ་པའི་ཕྱིར། སྤྱོད་པ་ལ་གནས་པའི་རྣལ་འབྱོར་པའང་ཚུལ་དེ་བཞིན་ནོ། ། དེ་གཞུང་དང་སྦྱར་ན། བསྒྲལ་བར་བྱ་ཅེས་པ་གཞིར་བཞག གང་ན་སེམས་ཅན་ཐམས་ཅད་དོ། ། གང་ལས་ན་སྐྱེ་བའི་རྒྱ་མཚོར་འཇིགས་ཆེན་པོ་རྒ་བའི་རླབས་ཀྱིས་འཁྲུགས་པ་ལས་སོ། ། དེ་ལ་སྐྱེ་བ་དང་རྒ་བ་གཉིས་དངོས་བསྟན། ན་བ་དང་འཆི་བ་གཉིས་ཤུགས་བསྟན་ནོ། །
དཔེ་ཚོང་པ་བདེ་བར་འགྲོ་བ་དེ་བཞིན་དུ། ཆེད་དུ་བྱ་བ་སེམས་ཅན་རྣམས་ཐར་པའི་གླིང་དུ་བསྐྱལ་ནས་མྱུར་དུ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་གསལ་ཞིང་མངོན་དུ་བྱེད་དོ། ། རྒྱུ་གང་གིས་ན། ནོར་བུའི་མཐུས་དགོས་འདོད་འབྱུང་བ་ལྟར་སྙིང་པོ་ཡོན་ཏན་ཀུན་གྱི་གནས་སེམས་ཀྱི་རིན་པོ་ཆེ་ལས་བྱུང་བ་སྟེ། སེམས་རིན་པོ་ཆེའི་མཐུས་འཇིག་རྟེན་དང་འཇིག་རྟེན་ལས་འདས་པའི་འདོད་དོན་རབ་ཏུ་སྒྲུབ་པར་བྱེད་དོ། ། གང་གིས་ན་དེད་དཔོན་དང་འདྲ་བ་སེམས་རིན་པོ་ཆེ་ལ་དབང་འབྱོར་བ་སྤྱོད་པ་བྱེད་པའི་རྣལ་འབྱོར་པས་སོ། ། གསུམ་པ་ནི། སྤྱད་པར་གྱིས་ཅེས་པ་གཞིར་བཞག གང་ན་སྤྱོད་པ་མཚུངས་མེད་འདིའོ། ། གང་གིས་ན་དེ་ཁོ་ན་ཉིད་གཏན་ལ་འབེབས་ཤིང་རྟོགས་པ་མཆོག་ཏུ་གྱུར་པའི་རྣལ་འབྱོར་པས་སོ། །
གང་གི་ཆེད་དུ་ན་ཚེ་འདི་ལ་གྲོལ་བར་འདོད་པས་དེའི་ཆེད་དུའོ། ། དགོས་པ་ཅིའི་དོན་དུ་ན་རྡོ་རྗེ་འཛིན་པས་རབ་བསྔགས་པའི་ཟག་མེད་ཀྱི་བདེ་བ་ལ་ལོངས་སྤྱོད་རྫོགས་པའི་ཡོན་ཏན་ཀུན་ཐོབ་པར་བྱ་བའི་ཕྱིར་དུའོ། ། ཐབས་གང་ལས་ན་ལུས་ལ་གནད་དུ་བསྣུན་པ་ལས་བྱུང་བ་རང་བྱིན་རླབས་ཀྱི་གདམས་ངག་འདི་ལས་སོ། ། ཐབས་གཞན་གྱིས་ཀྱང་འགྲུབ་བམ་སྙམ་ན། འདི་ལས་མ་གཏོགས་དགའ་བའི་དངོས་གྲུབ་འབྱུང་མི་འགྱུར་ཅེས་སྨོས་སོ། ། བཞི་པ་ནི། ལྷའི་དགྲ་ལྷ་མ་ཡིན་དང་། བརྒྱ་བྱིན་དང་། གྲོང་ཁྱེར་སུམ་རྩེགས་དགྲ་བོ་ནག་པོ་ཆེན་པོ་དང་། ནོར་སྦྱིན་ཚངས་པ་ལ་སོགས་པས་ཞབས་ཀྱི་འདམ་སྐྱེས་མཆོད་པའི་ཡུལ་དུ་གྱུར་པའི་སངས་རྒྱས་ཐོབ་པར་བྱེད་ཅིང་།
སྡིག་པ་འཇིགས་བྱེད་འདི་ལ་སྤྱོད་ཅེས་སྨོས་སོ། ། ལྔ་པ་ནི། མྱུར་དུ་དེ་བཞིན་གཤེགས་པ་ཡི། གནས་ཀྱི་མཆོག་ནི་ཐོབ་པར་འགྱུར་རོ། ། གཉིས་པ་ཕན་ཡོན་ཅན་གྱི་སྤྱོད་པ་ཇི་ལྟར་བྱ་བ་ལ་གཉིས། མདོར་བསྟན་པ་དང་། རྒྱས་པར་བཤད་པའོ། ། དང་པོ་ལ་གཉིས། ཀུན་འདར་གྱི་སྤྱོད་པ་དང་། ཀུན་ཏུ་བཟང་པོའི་སྤྱོད་པའོ། །
དང་པོ་ལ་ཇི་ལྟར་གསུངས་པའི་ཚུལ་དང་། ། གང་གསུངས་པའི་དོན་གཉིས། དང་པོ་ནི། གསུངས་ཅེས་པ་ཁྱད་པར་གྱི་གཞིར་བཞག གང་གིས་ན་དཔལ་ལྡན་རྡོ་རྗེ་སེམས་དཔའ་ནིའོ། ། གང་ན་ཀུན་འདར་གྱི་ནི་སྤྱོད་པ་གང་ཞིག་གོ ། ཅིའི་ཕྱིར་ཀུན་འདར་ཞེས་བྱ་ཞེ་ན། དེའི་སྐད་དོད་ཨ་བ་དྷུ་ཏཱི་ལས་སྒྲ་དྲངས་པས་གཉིས་སྤངས་སོ། ། དེའི་དོན་ནང་དུ་གཟུང་འཛིན་གཉིས་སྤངས་ཤིང་། ཕྱི་རོལ་དུ་བླང་དོར་གཉིས་སྤངས་པའོ། །
ཡང་ན་ནང་དུ་མཚན་མ་དང་རྣམ་རྟོག་འདར་ཞིང་ཕྱི་རོལ་དུ་འཇིག་རྟེན་གྱི་ཚུལ་ལུགས་རྣམས་འདར་བར་བྱེད་པས་ནའོ། ། གང་ལ་ན་འགྲོ་ལ་ཅེས་པ་དྲོད་ཐོབ་པའི་རྣལ་འབྱོར་པ་ལའོ། ། གང་གི་ཆེད་དུ་ན་ཕན་པའི་ཕྱིར། ཅེས་པ་སེམས་ཀྱི་བརྟན་གཡོ་བརྟག་པའི་ཆེད་དམ། རྟོགས་པ་གོང་དུ་འཕེལ་བར་བྱ་བའི་ཕྱིར་དུའོ། ། ཚུལ་ཇི་ལྟར་ན་དེ་ལྟར་མཆོག་ཏུ་བསམ་ཡས་གནས་ཏེ། བླང་དོར་དང་བཅས་པའི་སྤྱོད་པ་ལས་མཆོག་ཏུ་གྱུར་པའི་ཚུ་རོལ་མཐོང་བའི་ཡུལ་མ་ཡིན་པའི་ཕྱིར་རོ། ། གཉིས་པ་ལ་ཀུན་འདར་གསང་སྤྱོད་དང་། འཇིག་རྟེན་པའི་སྤྱོད་པ་གཉིས། དང་པོ་ནི།
བསྒོམ་ཅེས་པ་གཞིར་བཞག གང་གིས་ན་ཡོ་གི་སྟེ་དྲོད་ཆུང་ངུ་ཐོབ་པའི་རྣལ་འབྱོར་པས་སོ། ། གང་ན་ཤིན་ཏུ་གསང་བ་སྟེ་སྤྱོད་པའོ། ། ཡང་ན་ཀུན་འདར་གསང་སྤྱོད་དང་། འཇིག་རྟེན་པའི་སྤྱོད་པ་གཉིས་ལས། འདིར་དང་པོའོ། ། ཚུལ་ཇི་ལྟར་ན་ངོ་ཚ་བ་ལ་སོགས་པའི་རྟོག་པ་ཐམས་ཅད་བྲལ་བར་ནི་བསྟེན་པ་ལས་འདའ་བར་མི་བྱ་བས་དམ་ཚིག་བདུད་རྩི་ལྔ་ལ་ནི་སྤྱད་པར་བྱའོ། ། དགོས་པ་ཅིའི་དོན་དུ་ན་རྒྱུ་མཐུན་འབྲས་བུ་རང་བཞིན་ལས་ཅེས་པ་རྒྱུ་རྟོག་མེད་དུ་དཔྱད་པས་དེ་དང་མཐུན་པར་འབྲས་བུའང་རྟོག་པ་ལས་གྲོལ་བ་ཐོབ་ཅེས་པའི་དོན་ཏོ། ། དུས་ནམ་གྱི་ཚེ་ན་དང་པོའི་རྩོམ་པར་ཡོ་གི་གནས་ཅེས་པ་སྤྱོད་པ་ལ་འཇུག་པའི་སྔོན་དུ་ཡོ་གི་སྟེ་རང་བྱིན་བརླབ་ཀྱི་རྣལ་འབྱོར་ལ་བརྩོན་པར་གནས་པས་བསྒོམ་པ་ནུབ་པ་སྟེ། རྣམ་རྟོག་འགགས་པའམ་ད་ནི་རྟོགས་པ་འདི་བརྟན་པར་འགྱུར་རོ་སྙམ་པ་སྐྱེས་པའི་རྗེས་དེ་ནས་སོ། །
ཚུལ་ཇི་ལྟར་ན་བསམ་གཏན་བསྡུས་ཏེ་མཚན་མོ་ཕྱིར་ཕྱུང་ནས་རྟོགས་པ་བརྟན་མི་བརྟན་བརྟག་པའི་ཕྱིར། བྱིས་པའི་རྩེ་བ་ལྟར་ཞེན་མེད་དུ་ལུས་ངག་བླང་དོར་མེད་པར་སྤྱད་པར་བྱའོ། ། གཉིས་པ་ནི། བསྒོམ་ཅེས་པ་གཞིར་བཞག གང་ན་རྣམ་པར་རྟོག་པའི་རྩུབ་པ་དང་བྲལ་བས་འཇམ་པ་འདོད་ཡོན་ལྔ་ལ་ལོངས་སྤྱོད་པའི་སྒོ་ནས་བདེ་བ་ཆེན་པོའི་གཟུགས་ཅན་རང་ཉིད་དེ། གཉིས་སུ་མེད་པའི་ཡེ་ཤེས་སོ། ། ཚུལ་ཇི་ལྟར་ན་སྣ་ཚོགས་གདུལ་བྱའི་འཇིག་རྟེན་ལ་ཅེས་པ་ཀུན་འདར་འཇིག་རྟེན་པའི་སྔོན་དུ་སྤྱད་པའོ། ། གང་གིས་ན་ཡོ་གི་སྟེ། དྲོད་འབྲིང་པོ་ཐོབ་པའི་རྣལ་འབྱོར་པས་སོ། ། གང་གི་ཚེ་ན་ཀུན་འདར་གསང་སྤྱོད་ལ་བརྟན་པ་ཐོབ་པའི་རྗེས་དེ་ནས་སོ། །
གཉིས་པ་ཀུན་ཏུ་བཟང་པོའི་སྤྱོད་པ་ནི། བཀའ་བསྩལ་ཏོ་ཅེས་པ་གཞིར་བཞག གང་གིས་ན་བཅོམ་ལྡན་འདས་ཀྱིས་སོ། ། གང་ལ་ན་རྡོ་རྗེ་ཅན་དྲོད་ཆེན་པོ་ཐོབ་པའི་རྣལ་འབྱོར་པ་ལའོ། ། གང་ན་བཟའ་བ་དང་བཟའ་བར་བྱ་བ་མ་ཡིན་པ་དང་། བགྲོད་པ་དང་བགྲོད་པར་བྱ་བ་མ་ཡིན་པ་དང་། རྣམ་པ་སྣ་ཚོགས་པའི་སྤྱོད་པའོ། ། ཚུལ་ཇི་ལྟར་ན་གྲུབ་པ་སྟེ་གནས་དང་ཉེ་བའི་གནས་ལ་སོགས་པ་གྲགས་པའི་ཡུལ་སུམ་ཅུ་སོ་གཉིས་སམ། ཉི་ཤུ་རྩ་བཞིའི་གནས་མ་ལུས་པར་གང་དང་འགྲོགས་པའི་གྲོགས་དང་། གང་གི་ཚེ་འདུ་བའི་དུས་དང་།
འདུས་པའི་བྱ་བ་ལ་སོགས་པ་ཇི་ལྟར་གསུངས་པའི་ཚུལ་རྣམས་སོ། དགོས་པ་ཅིའི་དོན་དུ་ན་ཀུན་འདར་གྱི་སྤྱོད་པ་ལས་བླ་ན་མེད་པ་ཀུན་བཟང་མཚུངས་པ་མེད་པ་འགྲུབ་པའི་དོན་དུའོ། ། ཅིའི་ཕྱིར་ཀུན་ཏུ་བཟང་པོ་ཞེས་བྱ་ཞེ་ན། ཏིང་ངེ་འཛིན་གྱི་མཐུས་ཐམས་ཅད་བཟང་པོར་འཆར་བའི་ཕྱིར་ཏེ་སྣང་བ་དགེ་བའི་བཤེས་གཉེན་དུ་འཆར་བའི་དུས་ཡིན་ནོ། ། གང་གི་ཚེ་ན་དེ་ལྟ་བུའི་སྤྱོད་པས་ཡུལ་དེ་དང་དེའི་དཔའ་བོ་དང་རྣལ་འབྱོར་མ་ངེས་པར་དབང་དུ་འདུ་བའམ། སེམས་ཅན་ལ་ཕན་པར་རིག་ནས་དེའི་ཚེའོ། ། གཉིས་པ་རྒྱས་པར་བཤད་པ་ལ་གསུམ། ཀུན་འདར་གྱི་སྤྱོད་པ་རྒྱས་པར་བཤད་པ། ཀུན་ཏུ་བཟང་པོའི་སྤྱོད་པ་རྒྱས་པར་བཤད་པ། ཀུན་འདར་གྱི་སྤྱོད་པ་ཤིན་ཏུ་རྒྱས་པར་བཤད་པའོ། །
དང་པོ་ལ་ལྔ། སྔོན་དུ་བླ་མ་ལ་ཞུ་བ། ཞེན་པ་དང་འཇིགས་པར་མི་བྱ་བ། ཀུན་སློང་བསམ་པའི་ཁྱད་པར། མི་དམིགས་པའི་ལྟ་བས་ཟིན་པ། སྒྲིབ་པ་དང་འཇིག་རྟེན་གྱི་ཆོས་སྤོང་བར་འགྱུར་བའོ། ། དང་པོ་ནི། ཡེ་ཤེས་ཀྱི་དམ་ཚིག་བསྲུང་བའི་ཡུལ་བླ་མ་དང་སེམས་ཅན་གཉིས་གསུངས་པ་ལས་འདིར་དང་པོ་ཡེ་ཤེས་ཀྱི་དམ་ཚིག་གི་དོན་དུ། ། དཔལ་ལྡན་སློབ་དཔོན་རྡོ་རྗེ་ཅན། ། ཀུན་གྱི་མགོན་ལ་ཕྱག་འཚལ་ལོ། །
ཅེས་སྨོས་ཏེ། ལག་ཏུ་བླང་བའི་རིམ་པ་ནི། བདག་སྤྱོད་པ་ལ་འགྲོ་བའི་དུས་སུ་དངོས་སུ་བླ་མ་བཞུགས་ན་དེ་ལ་ཕྱག་འཚལ་ཏེ་འགྲོ། མི་བཞུགས་ན་ལྷ་དང་བླ་མ་སྤྱན་དྲངས་ཏེ་དེ་ལ་ཕྱག་འཚལ་ལ་དེ་ནས་བདུན་པོ་རྣམ་པར་དག་པ་གཞན་ཡང་ཚད་མེད་པ་དང་སྟོང་ཉིད་བསྒོམས་ལ་དེ་ནས་བསྐྱེད་རྫོགས་ཟུང་འཇུག་གི་ལྷར་བསྐྱེད་དེ། གསང་བའི་སྤྱོད་པར་གནས་ནས་ནི། ཅེས་པས་ཐོག་མར་ཀུན་འདར་གྱི་སྤྱོད་པ་དང་། བློ་གྲོས་ཆེན་པོ་བྱ་བ་བྱས་ཅེས་པས་དེ་ནས་ཀུན་བཟང་གི་སྤྱོད་པ་སྤྱད་དོ། ། གཉིས་པ་ནི། དེ་ནས་རང་གི་འདོད་བསྒྱུར་བས་ཅེས་པ་འདོད་ཡོན་ལ་མ་ཞེན་པ། སྦྱོར་བ་ཀུན་ལ་ཁ་ཕྱིར་བལྟས་ཅེས་པ་འཇིག་རྟེན་གྱི་ཚུལ་ལུགས་ལ་མ་ཞེན་པ།
ཀུན་ཏུ་སེང་གེ་ལྟ་བུར་ནི་ཅེས་པ་གང་ལ་ཡང་ཉམ་ང་བ་དང་བག་ཚ་བ་མེད་པ་སྟེ། སྤྱོད་པའི་སྔོན་དུ་སྤང་བར་བྱ་བའི་ཆོས་གསུམ་དང་། དེ་ཉིད་ལྡན་པ་ཅེས་པ་དེ་ཁོ་ན་ཉིད་རྟོགས་པ་སྟེ་བསྟེན་པར་བྱ་བའི་ཆོས་གཅིག་དེ་རྣམས་དང་ལྡན་པས་བདག་གི་སྤྱོད་པ་སྤྱད་དོ། གསུམ་པ་ནི། ཇི་ལྟར་བྱུང་དོན་ཡང་དག་རིག་ཅེས་པ་སྤྱོད་པའི་ཕན་ཡོན་ལ་ཡིད་ཆེས་པའི་དད་པ་བརྟན་པོ། འགྲོ་བ་འདོན་པའི་བསམ་པ་ཡིས་ཅེས་པ་སྙིང་རྗེའམ་སེམས་བསྐྱེད་དེ་བསམ་པ་གཉིས་ལེན་ནོ། ། བཞི་པ་ནི། ཡང་དག་པའི་ལྟ་བ་སྟེ། དེ་ལ་གཉིས་འཇིག་རྟེན་པའི་ཡང་དག་པའི་ལྟ་བ་དང་། འཇིག་རྟེན་ལས་འདས་པའི་ཡང་དག་པའི་ལྟ་བ་གཉིས།
དང་པོ་ནི། རབ་བསྒྱུར་བདག་ཅེས་པ་ལས་འབྲས་ལ་རྨོངས་པའི་ལྟ་བ་ལ་བསྒྱུར་ནས་ལས་རྒྱུ་འབྲས་ལ་ཡིད་ཆེས་པའོ། ། གཉིས་པ་ལ་བདེན་པ་གཉིས་ལ་གནས་པས་ཏེ། དོན་དམ་པར་གང་དུའང་མི་འཛིན་པ་དང་། ཀུན་རྫོབ་སྒྱུ་མ་ལྟ་བུར་གནས་པ་གཉིས། དང་པོ་ནི། བརྟན་པའི་སེམས་ནི་གནས་མེད་པས་ཅེས་སྨོས་ཏེ། སེམས་རྣམ་རྟོག་གིས་མི་འགུལ་བས་བརྟན་པ། སྐྱེ་འགག་གནས་གསུམ་གྱིས་སྟོང་པས་གནས་མེད་པའོ། ། གཉིས་པ་ནི།
ཕུང་པོ་ཁམས་སོགས་མཚན་ཉིད་ནི། ། ཐམས་ཅད་རྨི་ལམ་སྒྱུ་མ་ལྟར། ། ཁམས་གསུམ་འདི་དག་ཐམས་ཅད་ནི། ། མདོར་བསྡུས་ནས་ནི་འདིར་སྣང་ལ་རང་བཞིན་མེད་པ་སྒྱུ་མ་ལྟ་བུར་ཤེས་པར་བྱའོ། ། ལྔ་པ་ནི། སྒྲིབ་པ་ཀུན་ལས་རྣམ་པར་གྲོལ་ཅེས་པ་སྤྱིར་ཇི་སྐད་དུ། ཉོན་མོངས་ཤེས་བྱ་སྙོམས་འཇུག་གི་ཅེས་པ་ལྟར་ཡིན་ལ། ཁྱད་པར་དེ་ཁོ་ན་ཉིད་རྟོགས་པའི་འགལ་རྐྱེན་བསམ་གཏན་གྱི་སྒྲིབ་པ་ལྔ་པོ་ཀུན་ནོ། །

གང་ཞེ་ན། དཔལ་གསང་བ་གྲུབ་པ་ལས། སྙོམ་དང་གཉིད་དང་འགྱོད་པ་དང་། ། རྒོད་དང་ཐེ་ཚོམ་ཞེས་བྱ་བ། ། སྒྲིབ་པ་ལྔ་པོ་སངས་རྒྱས་དང་། ། བྱང་ཆུབ་སེམས་དཔའ་མི་བཞེད་དོ། ། ཅེས་གསུངས་པ་ལྟ་བུའོ། ། སྦྱོར་བ་ཀུན་ལ་ཁ་ཕྱིར་བལྟས་ཅེས་པ་ལ་འཕྲོས་ནས་འཇིག་རྟེན་འདིར་འཚོ་བ་དང་། སྲིད་པ་ལ་དབང་བསྒྱུར་བས་དབང་ཕྱུག་དང་། ལོངས་སྤྱོད་རྒྱ་ཆེ་བ་འདུ་བ་དང་། དེ་བཞིན་དུ་རྙེད་མ་རྙེད།
གྲགས་མ་གྲགས། བདེ་མི་བདེ། སྟོད་སྨད་འཇིག་རྟེན་ཆོས་བརྒྱད་ནི་ཐམས་ཅད་ཤིན་ཏུ་རིང་དུ་སྤང་བར་བྱའོ། ། དེ་ཡང་དྲོད་ཆུང་ངུ་ཐོབ་པའི་རྟགས་འཇིག་རྟེན་གྱི་ཆོས་བརྒྱད་མགོ་སྙོམས་པ། དྲོད་འབྲིང་ཚར་བཅད་རྗེས་འཛིན་གང་རུང་ནུས་པ། ཆེན་པོ་ཚར་བཅད་རྗེས་འཛིན་གཉིས་ཀ་ནུས་པ་གསུམ་ལས་འདིར་དང་པོའོ། ། གཉིས་པ་ཀུན་ཏུ་བཟང་པོའི་སྤྱོད་པ་རྒྱས་པར་བཤད་པ་ལ་དྲུག གཉིས་སུ་མེད་པའི་ཚུལ་གྱིས་ནང་གི་ཕ་རོལ་ཏུ་ཕྱིན་པ་དྲུག་སྤྱད་པ། མི་དམིགས་པའི་ཚུལ་གྱིས་གཞན་དོན་ལ་འཇུག་པ། ཟུང་འཇུག་ལ་གོམས་པས་ཚེ་འདི་ཉིད་ལ་འགྲུབ་པ།
མི་རྟོག་པའི་ཚུལ་གྱིས་འདོད་པའི་ཡོན་ཏན་ཐམས་ཅད་ལ་སྤྱོད་པ། ལས་ཀྱི་དམ་ཚིག་དང་སྡོམ་པ་ལས་གྲོལ་བ། རྣམ་པར་རྟོག་པ་ཐམས་ཅད་སྤོང་བར་བསྟན་པའོ། ། དང་པོ་ནི། གོང་ནས་སྤྱད་པར་བྱ་ཅེས་པ་ཁ་བསྐངས་ཏེ་གཞིར་བཞག གང་ཟག་གང་གིས་ན་དྲོད་ཆེན་པོ་ཐོབ་པའི་རྣལ་འབྱོར་པས་སོ། ། དགོས་པ་ཅིའི་དོན་དུ་ན་སངས་རྒྱས་དངོས་གྲུབ་རབ་འགྲུབ་ཕྱིར་དུའོ། ། ཐབས་གང་གིས་ན་ཕ་རོལ་ཕྱིན་དྲུག་རྣལ་འབྱོར་གྱིས་སོ། ། དྲུག་གང་ཞེ་ན། རྡུལ་ཙམ་འཛིན་པ་མེད་པས་སྦྱིན་པ།
ཉེས་བྱས་ཕྲ་མོས་ཀྱང་མ་གོས་པ་ཚུལ་ཁྲིམས། དེ་ཁོ་ན་ཉིད་ལ་མི་སྐྲག་པས་བཟོད་པ། རྒྱུན་དུ་ཉམས་སུ་ལེན་པས་བརྩོན་འགྲུས། མ་ཡེངས་པས་བསམ་གཏན། མངོན་སུམ་དུ་རྟོགས་པ་ཤེས་རབ་བོ། ། ཚུལ་ཇི་ལྟར་ན་རྟག་ཏུ་རྟོག་པ་མེད་གྱུར་པས་གཉིས་སུ་མེད་པར་ངེས་པར་བྱས་ནས་སོ། ། འོ་ན་ཉན་ཐོས་ལྟར་འགོག་པའི་མཐར་ལྟུང་ངོ་སྙམ་ན་སེམས་ཅན་དོན་ལ་ལེགས་ནུས་ཅེས་སྨོས་ཏེ། སྙིང་རྗེས་སེམས་ཅན་གྱི་དོན་བྱེད་པའོ། ། འོ་ན་སེམས་ཅན་དུ་ཞེན་པས་འཁོར་བར་ལྟུང་ངོ་སྙམ་ན། སེམས་ཅན་དུའང་ཡོངས་སུ་རྟོག་པར་མི་བྱ་སྟེ།
ཞེན་པ་མེད་པའི་ཚུལ་གྱིས་སོ། ། དཔེར་ན་ཡིད་བཞིན་གྱི་ནོར་བུ་ལ་སོགས་པ་མི་རྟོག་བཞིན་དུ་སེམས་ཅན་གྱི་རེ་བ་སྐོང་བའོ། ། ཀྱང་ཅེས་པ་སྟོང་པ་ཉིད་ཀྱིས་མི་རྟོག་པར་མ་ཟད། སྙིང་རྗེས་ཀྱང་མི་རྟོག་ཅེས་པའི་དོན་ཏོ། ། དེ་ལྟར་སྟོང་པ་དང་སྙིང་རྗེ་དབྱེར་མེད་པའི་བྱང་ཆུབ་ལ་ནི་སེམས་བཞག་ནས་སྲིད་པ་དང་ཞི་བའི་ཕྱོགས་ལས་རྒྱལ་བའི་སྤྱོད་པ་ཙམ་མོ། ། ངེས་པའི་དོན་དུ་གཉིས་མེད་ཡེ་ཤེས་གཉིས་འཛིན་གྱི་ཕྱོགས་ལས་རྒྱལ་ཅེས་པའི་དོན་ཏོ། ། གསུམ་པ་ནི། ཐབས་དང་ཤེས་རབ་ལྡན་པའི་བདག་ཅེས་པས་ཟུང་འཇུག་གི་རྣལ་འབྱོར་བསྟན། སྦྱོར་བ་ཀུན་ལ་རྒྱབ་ཀྱིས་ཕྱོགས་ཅེས་པས་འཇིག་རྟེན་གྱི་ཚུལ་ལུགས་སྤང་བ་བསྟན། དེ་ཉིད་གོམས་པར་རབ་བྱས་པས།
ཅེས་པས་རྣམ་རྟོག་སྤོང་བ་བསྟན། དེ་ལྟར་ཆོས་གསུམ་པོ་དེ་དང་ལྡན་ན་སྐྱེ་བ་འདིར་ནི་འགྲུབ་པར་འགྱུར་རོ། ། བཞི་པ་ལ་གཉིས། གང་ལ་ཇི་ལྟར་སྤྱོད་པ་དང་། དེ་ལྟར་ལོངས་སྤྱད་པའི་འཐད་པའོ། ། དང་པོ་ནི། བཟའ་བར་བྱ་ཅེས་པ་ཁྱད་པར་གྱི་གཞིར་བཞག གང་ན་འདོད་ཡོན་ལྔ་པོ་ཐམས་ཅད་ཉིད་ནིའོ། ། ཐབས་གང་གིས་ན་དོན་དམ་པར་བཟའ་བྱ་དང་བཟའ་བྱ་མ་ཡིན་པའི་རྟོག་པ་ཀུན་ལས་རྣམ་པར་གྲོལ་ཞིང་། ཀུན་རྫོབ་སྒྱུ་མ་ལྟར་རྟོགས་རྣལ་འབྱོར་གྱིས་སོ། །
དགོས་པ་ཅིའི་དོན་དུ་ན་སེམས་ཅན་བསམ་པའི་ཁྱད་པར་ལས་ཏེ་འདོད་ཆགས་ཀྱིས་འདུལ་བའི་སེམས་ཅན་མི་སྤང་བར་བྱ་བའི་ཕྱིར། འདོད་ཡོན་ལྔ་ལ་སྤྱོད་པར་སྟོན། གཉིས་པ་ནི། འདོད་པའི་ཡོན་ཏན་ལྔ་ལ་ལོངས་སྤྱོད་པའི་སྒོ་ནས་རྫོགས་པ་ལོངས་སྤྱོད་རྫོགས་དོན་འདི་དག་ཀུན་ཆོས་ཀྱི་དབྱིངས་ལས་ཡང་དག་འབྱུང་། གང་ཡང་ཀུན་ཏུ་ལམ་གྱི་གྲོགས་སུ་མ་གྱུར་པ་མེད། དེས་ན་དོགས་པ་མེད་པའི་སེམས་ཀྱིས་ནི་ཇི་ལྟར་འདོད་པ་བཟའ་བར་བྱ། དེའི་རྒྱུ་མཚན་ནི། ཁམས་གསུམ་དག་ནི་མ་ལུས་པ། ། སྒྲུབ་པ་པོ་ལ་ཕན་པའི་ཕྱིར། ། རྡོ་རྗེ་སེམས་དཔའི་རྣམ་པར་སྤྲུལ། །
དེ་ལ་རྡོ་རྗེ་ནི་དབྱིངས། སེམས་དཔའ་ནི་ཡེ་ཤེས། སྤྲུལ་པ་ནི་དེ་ཉིད་ཁམས་གསུམ་དང་འདོད་ཡོན་ལྔར་སྣང་བའོ། ། སྦས་པའི་དོན་དུ་ཁམས་གསུམ་ནི། རྟེན་ཞུ་བ། བརྟེན་པ་བདེ་བ། ངོ་བོ་མི་རྟོག་པ། རྡོ་རྗེ་སེམས་དཔའ་ནི་བདེ་སྟོང་དབྱེར་མེད། རྣམ་པར་སྤྲུལ་པ་ནི་སྒྲུབ་པ་པོས་འདོད་ཡོན་ལ་ལོངས་སྤྱོད་པས་རྟེན་ཞུ་བ་འབྱུང་། དེ་ལས་བརྟེན་པ་བདེ་བ་འབྱུང་།
དེ་ལས་མི་རྟོག་པ་འབྱུང་བས་རྟོགས་པ་གོང་ནས་གོང་དུ་འཕེལ་བས་ན་ཕན་པའི་ཕྱིར་ཅེས་སྨོས་སོ། ། ལྔ་པ་ལས་ཀྱི་དམ་ཚིག་ལས་གྲོལ་བ་ལ་གཉིས། ཕྱག་ལ་སོགས་པ་མི་བྱ་བ་དང་། གཞན་དུ་བསླབ་པར་གསུངས་པ་དང་འགལ་བ་སྤང་བའོ། ། དང་པོ་ལ་ཡུལ་གང་ལ་ཕྱག་མི་བྱ་བ་དང་། དེའི་འཐད་པ་གཉིས། དང་པོ་ནི། ཡེ་ཤེས་མཐའ་ཡས་ཀྱི་རྟོགས་པ་རྒྱུད་ལ་ཐོབ་པ་ཡིས་དེ་བཞིན་གཤེགས་པ་ཉིད་ལ་ཡང་ཕྱག་མི་བྱ་ན་དངོས་པོ་ལ་མངོན་པར་ཞེན་པའམ། མཆོག་ཏུ་བཟུང་བའི་ཚུལ་གྱིས་སམ་དེ་ཁོ་ན་ཉིད་ཀྱི་འགལ་རྐྱེན་དུ་འགྲོ་ན། རྟག་ཏུ་སྒོམ་པར་ལྡན་པ་ཡིས་དབང་བསྐུར་མེད་པ་སྟེ།
རབ་ཏུ་གནས་པ་མ་བྱས་པའི་ལུགས་མ་ལ་སོགས་པ་སྨོས་ཅི་དགོས། གཉིས་པ་ནི། ཅིའི་ཕྱིར་ལྷ་ལ་ཕྱག་མི་བྱ་ཞེ་ན། རང་ཉིད་ལྷ་ཡིན་པར་བསྟན་པའི་ཕྱིར། བྱང་ཆུབ་སེམས་ཀྱི་རང་བཞིན། སྙིང་རྗེ་ཆེན་པོ། དངོས་པོ་ཀུན་གྱི་རང་བཞིན་ཤེས་རབ་ཆེན་པོ། དབྱེར་མེད་པ་འདི་རྣམ་རྟོག་བཅོམ་ཞིང་བདེ་ཆེན་གྱི་སྐལ་བ་དང་ལྡན་པའི་ཕྱིར་དང་། སྟོང་པ་དང་སྙིང་རྗེ་དབྱེར་མི་ཕྱེད་པའི་ཕྱིར་དང་ལུས་ལས་བྱུང་ཞིང་བདེ་བ་ལ་རོལ་བའི་ཕྱིར། སྤྱོད་པ་ལ་གནས་པའི་སྒྲུབ་པ་པོ་དེ་ཉིད་ཀྱི་སེམས་ཀྱི་རང་བཞིན་བཅོམ་ལྡན་རྡོ་རྗེ་ཅན་དང་ལྷ་རྣམས་ཉིད་ཡིན་ནོ། །
གཞན་ཡང་ཡེ་ཤེས་ཀྱི་འགལ་རྐྱེན་དུ་གྱུར་ན་དཀྱིལ་འཁོར་གྱི་ལས་དང་བསྙུང་བ་མི་བྱ་ཞིང་ཕྱག་རྒྱ་བཅིང་བ་དང་མཆོད་རྟེན་གྱི་ལས་མི་བྱའོ། ། དེའི་དོན་ཡང་མཆོག་ཏུ་འཛིན་པའི་དོན་གྱིས་མི་བྱ། དེ་ཁོ་ནའི་འགལ་རྐྱེན་དུ་འགྲོ་ན་མི་བྱ་ཞེས་བྱ་བ་ཡིན་གྱི། གཏན་བཀག་པ་ནི་མ་ཡིན་ཏེ། བདག་བྱིན་བརླབ་པའི་རིམ་གནས་ཏེ། ། མཆོད་རྟེན་རྣམས་ལ་ཕྱག་མི་བྱ། ། བདག་བྱིན་བརླབ་པའི་རིམ་ཉིད་ཀྱི། ། ཡང་ན་ཀུན་ལ་ཕྱག་འཚལ་ལོ། ། ཞེས་བྱ་བ་ལ་སོགས་པ་གསུངས་པ་ལྟ་བུའོ། ། གཉིས་པ་ནི།
དེ་ལྟར་ཕྱག་ལ་སོགས་པ་མི་བྱེད་ན། བཅོམ་ལྡན་འདས་ཀྱིས་གུས་པར་ཕྱག་བྱ་བ་ལ་སོགས་པ་གསུངས་པ་དེ་ཇི་ལྟར་ཡིན་སྙམ་པ་ལ། དཔལ་ལྡན་རྡོ་རྗེ་མགོན་གནས་ནི་གང་ཡང་བྱ་བའི་རྒྱུད་ལ་སོགས་པ་གཞན་དུ་བསྟན་པ་རྣམས་དེ་ལ་ལྷག་པར་མོས་པས་གནས་གང་ཡང་དེ་རྣམས་ཀྱིས་ཀྱང་དེ་ཉིད་རིག་ན་དཀྱིལ་འཁོར་ལ་སོགས་པ་མི་བྱེད་པ་སྟེ། དཔེར་ན་ཇི་ལྟར་བདུད་རྩི་དོན་གཉེར་བས། ། སྙིང་པོ་བླངས་ནས་དར་བ་སྤོང་། ། དེ་ལྟར་ཆོས་ཀྱི་བདུད་རྩི་ལྔ། ། ཐོབ་ནས་རྟོག་པ་མ་ལུས་སྤངས་སོ། ། དྲུག་པ་རྣམ་པར་རྟོག་པ་ཐམས་ཅད་སྤོང་བར་བསྟན་པ་ལ་གསུམ། རྟོག་པ་སྤངས་པའི་ཕན་ཡོན་རྟོག་པས་བཅིངས་པའི་ཉེས་དམིགས། དེའི་ཕྱིར་མི་དམིགས་པ་ལ་གོམས་པར་བྱ་བའོ། །
དང་པོ་ནི། རྟོག་པ་མེད་པའི་ཚུལ་དྲོད་ཐོབ་པ་གང་གི་ཚེ་སྤྱོད་པ་ལ་གནས་པའི་བློ་དང་ལྡན་པས་འཁོར་བར་འཁྱམ་པའི་དོགས་པ་སྤངས་ཤིང་། མྱ་ངན་ལས་འདས་པ་ལ་འདུན་པའི་གནས་མེད་པར་མི་རྟོག་པའི་ཚུལ་ལ་གནས་ན། ཐུགས་ཀྱི་རྡོ་རྗེས་ཅི་གསུངས་བཞིན་དེའི་ཚེ་དེ་ཁོ་ན་ཉིད་རྟོགས་པའི་དངོས་གྲུབ་འགྲུབ་པར་འགྱུར་བ་འདི་ལ་ཐེ་ཚོམ་མེད། གཉིས་པ་ནི། རྟོག་པས་ཚུལ་བཞིན་མ་ཡིན་པ་ཡིད་ལ་བྱེད། དེས་ལས་ཉོན་གསོག དེས་དམྱལ་བར་འགྲོ་བར་འགྱུར་ཏེ། དེས་མཚོན་ནས་འགྲོ་བ་དྲུག་གི་འཁོར་བའི་རྒྱ་མཚོ་རུ་ནི་འཁོར་བར་འགྱུར་རོ། ། གསུམ་པ་ནི།
གོམས་པར་བྱ་ཅེས་པ་གཞིར་བཞག གང་ན་དེ་ཁོ་ན་ཉིད་ཀྱི་དམ་ཚིག་སངས་རྒྱས་ཀྱི་མཛད་པ་ཀུན་ཏུ་བཟང་པོའི་སྤྱོད་པ་གང་ཡིན་པ་དེ་ནིའོ། ། དགོས་པ་ཅིའི་དོན་དུ་ན་རྟོག་པའི་དྲ་བ་གཞོམ་པའི་ཕྱིར་དུའོ། ། དེའི་རྒྱུ་མཚན་ཡང་རྟོག་པ་མེད་ན་གྲོལ་འགྱུར་ཞིང་། གནས་ནི་དྲི་མེད་ཞི་བ་ཉིད་ཡིན་པ་དེའི་ཕྱིར་རོ། ། གསུམ་པ་ཀུན་འདར་གྱི་སྤྱོད་པ་རྒྱས་པར་བཤད་པ་ལ་གསུམ། གང་གིས་སྤྱོད་པའི་གང་ཟག ཇི་ལྟར་སྤྱད་པའི་ཚུལ། དེའི་དུས་ཀྱི་དམ་ཚིག་གོ ། དང་པོ་ནི།
དེ་ཁོ་ན་ཉིད་ཀྱི་དམ་ཚིག་ལ་གནས་པར་འགྱུར་བ་སྔགས་ཤེས་བསམ་པའི་ནུས་པ་སྟེ། དྲོད་ཐོབ་པ་གང་གིས་ཀུན་འདར་གྱི་སྤྱོད་པ་བྱའོ། ། གཉིས་པ་ལ་གཉིས། ཁ་ཟས་ཇི་ལྟར་བསྟེན་པ་དང་། གཉིས་སྤངས་ཀྱི་སྤྱོད་པ་དངོས། དང་པོ་ལ་གཉིས། རྣལ་འབྱོར་གང་གིས་སྤྱད་པ་དང་། ཁ་ཟས་གང་ལ་ལོངས་སྤྱོད་པ་གཉིས། དང་པོ་ནི། དངོས་པོ་ཀུན་ལ་བལྟ་བར་བྱ། །
ངེས་པར་ཐམས་ཅད་མ་སྐྱེས་པའི། ། རྣམ་པ་ཡི་ནི་རྣལ་འབྱོར་གྱིས་སོ། ། གཉིས་པ་ལ་གཉིས། བདུད་རྩི་ལྔ་ལ་སོགས་པ་ལ་ལོངས་སྤྱོད་པ་དང་། དངོས་སུ་མ་རྙེད་ན་བསྒོམ་པ་སྟེ་བཟའ་བའོ། ། དང་པོ་ནི། ཁྱི་དང་བོང་བུ་རྔ་མོང་དང་། ། གླང་པོ་ལ་སོགས་ཁྲག་འཐུངས་ནས། ། ཤ་ནི་རྟག་ཏུ་བཟའ་བ་ཉིད། ། ཤ་ཆེན་ཁྲག་གིས་གོས་པ་ནི། །
ཐམས་ཅད་ཁྱད་པར་དུ་ནི་ལྟ། ། དམན་པའི་ཤ་ནི་ཐམས་ཅད་དང་། ། སྲོག་ཆགས་འབུམ་ཕྲག་བརྒྱ་ལྡན་བཟའ། ། རྣམ་སྣང་ཤིན་ཏུ་རུལ་བ་ཡི། ། སྲིན་བུ་བརྒྱ་ཕྲག་ཟི་ཟིར་ལྡན། ། ཁྱི་དང་མི་ཕྱུགས་བསྲེས་ནས་ནི། ། ཤ་ནི་རྡོ་རྗེ་ཆུས་གོས་ལྡན། ། རྣལ་འབྱོར་པ་ནི་སྤྲོ་བ་ཡིས། ། རྣམ་སྣང་བསྲེས་ནས་བཟའ་བར་བྱ། ། རྡོ་རྗེ་ཆུ་ནི་བཏུང་བའོ། །
མདོར་ན་སྐྱུག་བྲོ་བའི་རྣམ་པར་རྟོག་པ་སྤང་བའི་ཕྱིར། ། དེ་དང་དེར་བཟའ་ཞིང་བཏུང་བར་བྱའོ། ། གཉིས་པ་ནི། གང་གི་ཚེ་ཤ་ཡང་བཟའ་བར་མ་གྱུར་ན། གཞན་དུ་རྣམ་པར་རྟོག་པའི་ཤའི་རང་གི་ངོ་བོས་བཟའ་བ་བཟའ་བར་བྱ་སྟེ། གང་ཞིག་གཞན་པའི་འཇིག་རྟེན་པ་བཟའ་བ་དེ་བཟའ་བར་བྱའོ། ། དེ་ལ་བཟའ་བ་བཟའ་བར་བྱ་སྟེ། ཅེས་པ་ཤ་ལ་སོགས་པ་མ་རྙེད་ན་ཐ་མལ་པའི་ཟས་དེ་ཉིད་ཤ་ལྔར་མོས་པར་བྱ་བའམ། ཁ་ཟས་བདུད་རྩིར་བྱིན་གྱིས་བརླབས་ནས་བཟའ་བར་བྱ་ཅེས་པའི་དོན་ཏོ། ། ངེས་པའི་དོན་དུ་རྣམ་པར་རྟོག་པའི་ཤའི་རང་གི་ངོ་བོས་ནི་གཉིས་སུ་མེད་པའི་ཡེ་ཤེས་ཀྱིས་གཉིས་འཛིན་གྱི་ཤ་བཟའ་ཅེས་པའི་དོན་ཏོ། །
དེ་དུས་ཀྱི་དམ་ཚིག་ལ་བཅུ། གཉིས་འཛིན་གྱི་རྟོག་པ་སྤང་བ། ཆང་གིས་བཟི་བར་མི་བྱ་བ། ཆ་ལུགས་ཀྱི་ཁྱད་པར། སེམས་ཅན་ལ་གུས་པར་ལྟ་བ། ལས་དང་པོ་པའི་བསླབ་པ་ལས་གྲོལ་བ། དགོངས་ཏེ་གསུངས་པའི་དམ་ཚིག་བཞི་བསྟེན་པ། ཡེ་ཤེས་ཀྱི་དམ་ཚིག་ལས་མི་འདའ་བར་བྱ། རྡོ་རྗེ་སྤུན་ལ་གུས་པར་བྱ་བ། བླ་མའི་མན་ངག་ལ་ནན་ཏན་བྱ་བ།
འཇིག་རྟེན་ལ་ཞེན་པ་མེད་པར་བྱང་ཆུབ་བསྒྲུབ་པར་བྱ་བའོ། ། དང་པོ་ནི། དེ་ཁོ་ནའི་སྒྲུབ་པ་པོའི་དབང་པོ་གང་ཞིག་བགྲོད་པར་བྱ་བ་མ་ཡིན་པ་དེ་ལ་བགྲོད་པར་བྱ་བ་དང་གཅིག གང་ཞིག་བྱ་བ་མ་ཡིན་པ་དེ་ནི་དེའི་བྱ་བ་དང་གཉིས། བགྲོད་པ་དང་བགྲོད་པར་བྱ་བ་མ་ཡིན་པ་རྣམ་པར་རྟོག་པ་དང་གསུམ། བཟའ་བ་དང་བཟའ་བར་བྱ་བ་མ་ཡིན་པ་དང་བཞི། སྡུག་པ་དང་མི་སྡུག་པ་དང་ལྔ། བཏུང་བ་དང་བཏུང་བ་མ་ཡིན་པར་རྣམ་པར་རྟོག་པའི་བླང་དོར་གྱི་ཆོས་དྲུག་དེ་ཁོ་ན་ཉིད་རྟོགས་པའི་སྔགས་པས་ཞེན་པར་མི་བྱ་སྟེ། དེའི་ཕན་ཡོན་སྐུ་དང་གསུང་དང་ཐུགས་མཉམ་པར་འགྱུར་རོ། ། དེའི་དོན།
རང་གི་ལུས་ངག་ཡིད་གསུམ་སངས་རྒྱས་ཀྱི་སྐུ་གསུང་ཐུགས་སུ་དབྱེར་མི་ཕྱེད་པའི་དོན་ཏོ། ། སྦས་པའི་དོན་དུ་ཞུ་བདེ་མི་རྟོག་པ་གསུམ་རོ་གཅིག་པར་རྟོགས་པའི་དོན་ཏོ། ། གཉིས་པ་ནི། ཇི་ལྟ་ཇི་ལྟར་ཡང་སེམས་འཁྲུལ་བ་མ་ཡིན་པ་དེ་ལྟ་དེ་ལྟར་ཆང་རྣལ་འབྱོར་པས་རྟག་ཏུ་བཏུང་བར་བྱ་བ་དང་། དེ་ལ་སེམས་འཁྲུལ་བ་ནི། མྱོས་པའམ་བག་མེད་པའམ། མངོན་པར་ཞེན་པའི་སྒོ་ནས་སོ། ། ངེས་པའི་དོན་དུ་ཆང་ནི་རྟེན་ཞུ་བའོ། བཏུང་བ་ནི་མ་ཉམས་པར་སྤེལ་བའོ། ། སེམས་འཁྲུལ་བ་ནི་མཚན་མ་དང་རྣམ་རྟོག་པའོ། །
གསུམ་པ་ནི། དམན་པས་ཤིན་ཏུ་སྒེག་པ་དང་ཅེས་པ་དཀའ་བས་མ་བཙལ་བའི་དུར་ཁྲོད་ཀྱི་མེ་ཏོག་རྙིང་པ་ལ་སོགས་པས་སྤྲས་པ་སྟེ། དཔལ་བརྟག་པ་གཉིས་པ་ལས། མེ་ཏོག་རབ་སོང་གནས་རྙེད་པས། ། མགོ་སྐྱེས་ལེགས་པར་བཅིང་བར་བྱ། ། ཅེས་དང་འོག་ནས། རོ་ཡི་དཀྲིས་པའི་གོས་བཟང་དང་། ། རོ་བསྲེགས་ཐལ་བས་རྣམ་པར་བརྒྱན། ། ཅེས་སོ། ། བཞི་པ་ནི།
རིགས་པ་དང་བཅས་པ་དང་། རིགས་མེད་པ་དང་། སྡུག་ཅིང་ཕོངས་པའི་སེམས་ཅན་ཐམས་ཅད་ལ་གཅིག་པའི་ཚུལ་གྱིས་རྒྱལ་བ་ལྟ་བུར་བལྟ་བ་དང་ཅེས་པ་སྟེ། སྤྱིར་སེམས་ཅན་དང་སངས་རྒྱས་ལ་བཟང་ངན་དུ་མི་འཛིན། ཁྱད་པར་སེམས་ཅན་ལའང་རིགས་བཟང་ངན་དུ་མི་འཛིན། ཐམས་ཅད་གཉིས་སུ་མེད་པའི་ཡེ་ཤེས་སུ་བལྟ་བར་བྱའོ། ། ལྔ་པ་ནི། གླེགས་བམ་བཀླག་པར་གསུངས་པ་མི་བྱ་བ་དང་། དཀྱིལ་འཁོར་དང་མེ་ཏོག་བསྡུ་བར་མི་བྱ་བ་དང་སྔགས་ཀྱི་བཟླས་པ་མི་བྱ་བ་དང་། ལྷ་དང་དབང་བསྐུར་བ་ལ་སོགས་པ་ལ་ཕྱག་མི་བྱ་བ་དང་ཅེས་སྨོས་ཏེ།
དེ་རྣམས་དེ་ཁོ་ན་ཉིད་རྟོགས་པའི་འགལ་རྐྱེན་དུ་འགྲོ་བའི་དབང་དུ་བྱས་པའམ། དངོས་པོ་ལ་མངོན་པར་ཞེན་པའམ་མཆོག་ཏུ་བཟུང་བས་མི་བྱ་བའི་དོན་ཏོ། ། གོང་དུ་ཇི་ལྟར་བདུད་རྩི་དོན་གཉེར་བས་ཅེས་སོགས་དཔེ་དོན་འདིར་ཡང་སྦྱར་རོ། ། དྲུག་པ་ནི། སེམས་ཅན་ཐམས་ཅད་བསྒྲལ་བར་དམ་བཅས་པ། རྫུན་དུ་སྨྲ་བ་དང་གཅིག ལྷན་སྐྱེས་སྐྱེ་བའི་རྟེན་དུ་རུང་ན་ཕ་རོལ་གྱི་བུད་མེད་སྐལ་བ་བཟང་མོ་བསྟེན་པར་བྱ་བ་དང་གཉིས། གདུག་པ་ཅན་བསྒྲལ་བའི་ནུས་པ་ཡོད་བཞིན་དུ་དེ་ལ་བྱམས་པ་མི་བྱ་བར་གསུངས་པ་དང་གསུམ། སངས་རྒྱས་དང་སྲོག་ཆགས་སུ་ཞེན་པའི་རྣམ་པར་རྟོག་པ་གསད་པ་དང་བཞི། དེ་ལ་དཔལ་བརྟག་པ་གཉིས་པ་ལས།
སྒྲ་ཇི་བཞིན་པ་དང་ཇི་བཞིན་པ་མ་ཡིན་པ་གཉིས་གསུངས། ཕྱི་མ་ནི། སེམས་ཅིག་སྲོག་ཆགས་གསོད་པ་ཉིད། ། གང་ཕྱིར་སྲོག་ནི་སེམས་སུ་བརྗོད། ། འཇིག་རྟེན་བསྒྲལ་བ་ཞེས་བྱ་བ། ། རྫུན་གྱི་ཚིག་ཏུ་རབ་ཏུ་བརྗོད། ། བཙུན་མོའི་ཁུ་བ་མ་བྱིན་པར། ། གཞན་གྱི་བུད་མེད་རང་མཚུངས་མཛེས། ། ཅེས་དམ་ཚིག་བཞི་པོ་ཅུང་ཟད་ཚུལ་མི་འདྲ་བར་གསུངས་པ་ལ། གདུག་པ་ཅན་ལ་བྱམས་པ་མི་བྱ་བར་སྒྲ་ཇི་བཞིན་པའི་དབང་དུ་བྱས་པས་སྲོག་ཆགས་གསད་པའི་ཁོངས་སུ་བསྡུ།
ཇི་བཞིན་མ་ཡིན་པའི་དབང་དུ་བྱས་ན་རྣམ་པར་རྟོག་པའོ། ། བཙུན་མོའི་ཁུ་བ་མ་བྱིན་པར་ལེན་པ་ནི། སྒྲ་ཇི་བཞིན་མ་ཡིན་པའི་དབང་དུ་བྱས་ནས་སྐལ་བ་བཟང་མོ་བསྟེན་པའི་ཁོངས་སུ་བསྡུ། བདུན་པ་ནི། ཡེ་ཤེས་ཀྱི་དམ་ཚིག་བསྲུང་བའི་ཡུལ་ནི་གཉིས་སྟེ། སློབ་དཔོན་དང་སེམས་ཅན་ནོ། ། དེ་ལ་སློབ་དཔོན་ནི་དད་པའི་ཡུལ་ཡིན་ལ། སེམས་ཅན་ནི་སྙིང་རྗེའི་ཡུལ་ཡིན་ནོ། ། དེ་ལ་སློབ་དཔོན་ཇི་ལྟ་བུ་ཞེ་ན། རྒྱལ་བས་མཆོད་པའི་སློབ་དཔོན་ཏེ།
དབང་བསྐུར་བ་ཕྱིན་ཅི་མ་ལོག་པར་བསྐུར་བས་སློབ་དཔོན་ཉིད་ཀྱང་རྒྱལ་བ་ཡིན་ལ། དབང་བསྐུར་བ་ཕྱིན་ཅི་མ་ལོག་པ་ཐོབ་པས་སློབ་མ་ཉིད་ཀྱང་རྒྱལ་བ་ཡིན་པའི་ཕྱིར། དེ་ལ་མཆོད་པར་བྱེད་དོ། ། ཅེས་པ་གཞིར་བཞག གང་ལ་ན་བློ་དང་ལྡན་པ་རྡོ་རྗེ་སློབ་དཔོན་ལའོ། ། གང་གིས་ན་ཕྱོགས་བཅུར་རྣམ་པར་བཞུགས་པ་རྡོ་རྗེ་སློབ་མས་སོ། ། གང་གི་ཕྱིར་ན་རྫོགས་པའི་སངས་རྒྱས་དང་བྱང་ཆུབ་སེམས་དཔའི་བསོད་ནམས་གང་ཞིག་སློབ་དཔོན་གྱི་བ་སྤུའི་ཁུང་བུའི་རྩེ་མོ་ལ་མཐོང་བ་དེའི་ཕྱིར། དེའི་དོན་རྣམ་པར་དག་པའི་སྐབས་ནས་འབྱུང་བ་བཞིན། སློབ་དཔོན་གྱི་ཕུང་པོ་ཁམས་དང་སྐྱེ་མཆེད་ཐམས་ཅད་སངས་རྒྱས་དང་བྱང་ཆུབ་སེམས་དཔའ་པར་གཏན་ལ་ཕབ་ཅིང་སྦས་པའི་དོན་དུ་རྟེན་དཀྱིལ་འཁོར་བཞི། གདན་གསུམ་ཚང་བའི་དཀྱིལ་འཁོར་དུ་ངོ་སྤྲོད་དོ། །
དགོས་པ་ཅིའི་དོན་དུ་ན་རྟག་ཏུ་དངོས་གྲུབ་སྣ་ཚོགས་སྦྱིན་པར་བྱེད་དེ་དེའི་དོན་དུའོ། ། ཁྱད་པར་དེ་ཁོ་ན་ཉིད་ཀྱི་རྟོགས་པ་སྐྱེད་པར་བྱེད་པའི་སྒོ་ནས་ཏེ། དཔལ་བརྟག་པ་གཉིས་པ་ལས། ཡང་དག་ཡེ་ཤེས་སྣང་བས་སོ། ། མནར་མེད་སྤང་བའི་རྒྱུའི་ཕྱིར། ། ཅེས་པའི་ཕྱིར་རོ། ། དམ་ཚིག་ཅེས་པ་ནི། ལས་དང་པོ་པའི་གནས་སྐབས་སུ་རྩ་བའི་དམ་ཚིག་ཡིན་ལ། སེམས་བརྟན་པ་ཐོབ་ནས་ཡེ་ཤེས་ཀྱི་དམ་ཚིག་ཡིན་པའི་ཕྱིར་རོ། ། མདོར་ན་བྱང་ཆུབ་སེམས་དཔའ་སློབ་དཔོན་ལ་སངས་རྒྱས་ཀྱིས་མཆོད་པ་བྱེད་པ་མཐོང་ངོ་། །
སློབ་དཔོན་ལ་མངོན་པར་མཆོད་པས་དངོས་གྲུབ་སྣ་ཚོགས་སྦྱིན་པ་དེའི་ཕྱིར། སྨད་པར་མི་བྱ་བ་དང་ཅེས་པ་གཞིར་བཞག གང་ལ་ན་བླ་མ་དམ་པ་ལའོ། ། གང་གིས་ན་དྲོད་ཐོབ་པའི་སློབ་མ་བྱང་ཆུབ་སེམས་དཔས་སོ། ། གང་གི་ཆེད་དུ་ན་སངས་རྒྱས་འདོད་པས་སོ། ། དགོས་པ་ཅིའི་དོན་དུ་ན་དངོས་གྲུབ་སྦྱིན་པར་བྱེད་པས་སོ། ། དེའི་རྒྱུ་མཚན་ངེས་པར་རང་གི་དམ་ཚིག་ཅེས་གསུངས་པ་དངོས་གྲུབ་ཐམས་ཅད་ཀྱི་རྩ་བ་ཡིན་པས་དེ་ལས་མི་འདའ་བས་དམ་ཚིག་མ་བསྲུངས་ན་ཉེས་པ་ཐམས་ཅད་ཀྱི་རྩ་བ་ཡིན་པས་རྩ་བའི་ལྟུང་བ། དེ་ལའང་བཅུ་བཞི་ཡོད་པའི་ཐོག་མ་ཡིན་པས་ངེས་པར་འདའ་བར་མི་བྱའོ། ། དེ་ཉིད་ཀྱི་ཕྱིར། སློབ་དཔོན་མཉེས་ན་སངས་རྒྱས་ཐམས་ཅད་མཉེས་པ་དང་།
སློབ་དཔོན་སྨད་ན་སངས་རྒྱས་ཐམས་ཅད་སྨད་པ་ལ་སོགས་པར་གོ་བར་བྱའོ། ། བརྒྱད་པ་ནི། རྡོ་རྗེའི་སྤུན་ལ་མི་གུས་པར་མི་བྱ་བ་དང་ཅེས་སྨོས་ཏེ། དེ་ལ་སྤྱིར་བསྟན་པའི་སྒོར་ཞུགས་པ་ནི། ཆོས་ཀྱི་སྤུན་ཡིན་ལ་དཀྱིལ་འཁོར་དུ་ཞུགས་པ་ཙམ་ནི་རྡོ་རྗེའི་སྤུན་ཡིན་ལ་ཁྱད་པར་བླ་མ་གཅིག་ལ་དཀྱིལ་འཁོར་གཅིག་ཏུ་ཞུགས་པ་ནི་ཉེ་བའི་རྡོ་རྗེ་སྤུན་ཡིན་ནོ། ། དེ་ལ་གུས་ན་དངོས་གྲུབ་མྱུར་དུ་འགྲུབ་པའི་གྲོགས་ཡིན་པའི་ཕྱིར་དང་། མ་གུས་ན་རྩ་བའི་ལྟུང་བ་གསུམ་པར་འགྱུར་བའི་ཕྱིར་རོ། ། དགུ་པ་ནི། གང་ཞིག་བྱིན་པ་དེ་བཟུང་ནས་ཅེས་སྨོས་ཏེ། གོང་དུ།
བླ་མའི་མན་ངག་ལམ་གྱིས་ནི། ། རྣམ་པར་མཁས་པས་མཐོང་བར་འགྱུར། ། ཅེས་གསུངས་པས་བླ་མའི་མན་ངག་ལ་གཅེས་སྤྲས་བྱའོ། ། མཆོད་རྟེན་ལ་ཕྱག་མི་བྱ་བ་དང་ཅེས་པ་ནི་གོང་གི་འཕྲོས་སོ། ། བཅུ་པ་ནི། སྤུན་དང་བུ་དང་ཕ་དང་རྒྱལ་སྲིད་ཀྱི་ལོངས་སྤྱོད་དང་། གཏེར་དང་ནོར་དང་འབྲས་བུ་ཐམས་ཅད་ལ་རྩྭ་ལྟ་བུར་མཐོང་ནས་འཛིན་ཆགས་ཐམས་ཅད་བྲལ་བའི་སྤྱོད་པས་ཁམས་གསུམ་གྱི་རྒྱལ་པོ་སྒྲུབ་པར་བྱེད་དོ། ། གསུམ་པ་རབ་ཏུ་བྱེད་པའི་མིང་ནི། འཁྱུད་པའི་སྤྱོད་པ་ཅེས་པ་ལ་འཁྱུད་པ་ནི་ཟུང་དུ་འཇུག་པ་སྟེ་གཉིས་སྤངས་པའི་དོན་ཏོ། ། སྤྱོད་པའི་དགོས་པ།
ཇི་ལྟར་སྤྱོད་པའི་ཚུལ་ལ་སོགས་པ་གཏན་ལ་འབེབས་པས་དེ་སྐད་དོ། ། གཞུང་ཚད་ནི། ཤོ་ལོ་ཀ་བཞི་བཅུ་ཞེ་བརྒྱད་དོ། ། གོ་རིམ་ནི། ལྔ་པ་ལས་རབ་ཏུ་བྱེད་པ་བཞི་ཡོད་པའི་གསུམ་པའོ།། །། གཉིས་པ་ཀུན་ཏུ་སྤྱོད་པའི་ཚུལ་གྱིས་རྒྱས་པར་བཤད་པ་ལ་གསུམ། བཤད་པར་དམ་བཅའ་བ། དོན་དངོས། བརྟག་པའི་མིང་ངོ་། ། དང་པོ་ནི།
རབ་བཤད་བྱ་ཅེས་པ་གཞིར་བཞག གང་ན་སྤྱོད་པ་སྟེ། བླང་དོར་དང་བཅས་པའི་སྤྱོད་པ་ལས་ཕ་རོལ་ཏུ་ཕྱིན་པ་བླང་དོར་མེད་པའི་མཚན་ཉིད་དོ། ། གང་གིས་ན་དེ་ཁོ་ན་ཉིད་ཀྱི་རྣལ་འབྱོར་ཤེས་པ་སྟེ། རབ་ཏུ་བརྟན་པར་གྱུར་པ་དྲོད་ཐོབ་པའི་རྣལ་འབྱོར་པས་སོ། ། དགོས་པ་ཅིའི་དོན་དུ་ན་མཚན་མ་དང་རྣམ་པར་རྟོག་པས་མི་ཕྱེད་པས་རྡོ་རྗེ་སྟེ་དེ་ཁོ་ན་ཉིད་ཟུང་དུ་འཇུག་པའི་ཡོ་གའམ་རྣལ་འབྱོར་ཏེ། ཐེ་ཚོམ་མེད་པར་རྟོགས་པ་བསྐྱེད་པའི་དོན་དུའོ། ། གང་གི་ཚེ་ན་འཁྱུད་པའི་སྤྱོད་པ་བསྟན་པའི་རྗེས་དེ་ནས་སོ། ། དེ་ལྟར་ན་སླར་ཡང་སྤྱོད་པ་སྟོན་པས་བཟློས་སོ་ཞེ་ན། བདེན་མོད།
གོང་གིས་ནི་ཇི་ལྟར་སྤྱོད་པའི་ཚུལ་མདོར་བསྡུས་ཏེ་སྟོན་ལ། འདིར་ནི་ཀུན་ཏུ་སྤྱོད་པའི་ཚུལ་ཡང་དག་པར་རྒྱས་པར་སྟོན་ཏོ། ། གཉིས་པ་དོན་དངོས་ལ་གཉིས། མདོར་བསྟན་པ་དང་། རྒྱས་པར་བཤད་པའོ། ། དང་པོ་ལ་གཉིས། ཀུན་འདར་གྱི་སྤྱོད་པ་དང་། ཀུན་ཏུ་བཟང་པོའི་སྤྱོད་པའོ། ། དང་པོ་ལ་གཉིས། ཀུན་འདར་གསང་སྤྱོད་འབྲིང་པོ་ཐོབ་པར་བྱ་བ་དང་།
ཐོབ་ནས་ཀུན་འདར་འཇིག་རྟེན་པའི་མངོན་དུ་སྤྱོད་པ་བྱ་བའོ། ། དང་པོ་ལ་དྲུག གཉིས་སྤངས་ཀྱི་སྤྱོད་པ་དངོས། གང་གི་ཚེ་སྤྱོད་པའི་དུས། གང་དུ་སྤྱོད་པའི་གནས། གང་གིས་སྤྱད་པའི་གང་ཟག གང་གི་ཕྱིར་སྤྱད་པའི་དགོས་པ། ཇི་ལྟར་བསྒོམ་པའི་རྣལ་འབྱོར་རོ། དང་པོ་ནི། ཐོག་མར་རང་གི་སེམས་ཀྱི་བརྟན་གཡོ་བརྟག་པའི་ཕྱིར་ཀུན་འདར་གྱི་སྤྱོད་པ་བྱ་ཞིང་དེ་ནས་རང་གི་རྒྱུད་ལ་བདེ་བ་བསྐྱེད་པའི་ཕྱིར།
ཀུན་ཏུ་བཟང་པོའི་སྤྱོད་པ་བྱའོ། ། དེ་ལ་བཟའ་བའི་ཁྱད་པར། བགོ་བའི་ཁྱད་པར། སྣོད་ཀྱི་ཁྱད་པར། རྒྱན་གྱི་ཁྱད་པར་བཞི་རིམ་པ་བཞིན། དང་པོ་ནི། བཟའ་ཅེས་པ་གཞིར་བཞག གང་གིས་ན་དྲོད་ཆུང་ངུ་ཐོབ་པའི་རྣལ་འབྱོར་པ་ཡིས་སོ། ། གང་ན་མཁའ་འགྲོ་མ་དང་སོགས་པས་འབྱུང་པོ་ལ་སོགས་པའི་གཏོར་མ་ནི། ཇི་ལྟར་རྙེད་དང་བཟའ་བཏུང་ནི། །
དེ་བཞིན་ཇི་ལྟར་རྙེད་པའོ། ། གཉིས་པ་ནི། རོ་ཡི་དཀྲིས་མའི་གོས་བཟང་དང་། གསུམ་པ་ནི་རོ་བསྲེགས་ཐལ་བས་རྣམ་པར་བརྒྱན། བཞི་པ་ནི། ཕྲུ་ཆག་སྟེ་དུར་ཁྲོད་ཀྱི་ཐོད་པའི་དུམ་བུའོ། ། འདིས་སྣོད་མ་ངེས་པར་བསྟན། གཉིས་པ་གང་གི་ཚེ་སྤྱོད་པའི་དུས་ནི། ཤིན་ཏུ་གསང་བར་ནི་མཚན་མོའི་དུས་སུ་རྒྱུ་བར་བྱ། དེའི་རྒྱུ་མཚན་ཀུན་འདར་གསང་སྤྱོད་སྔོན་དུ་མ་སོང་བས་ཀུན་འདར་མངོན་སྤྱོད་འཇིག་རྟེན་པའི་སྔོན་དུ་སྤྱད་དུ་མི་རུང་བའི་ཕྱིར་རོ། །
གསུམ་པ་གང་དུ་སྤྱོད་པའི་གནས་ནི། བྱ་བར་བརྗོད་ཅེས་པ་གཞིར་བཞག གང་ན་དེ་ཁོ་ན་ཉིད་ཀྱི་བསྒོམ་པ་བཟང་པོའོ། ། གང་གིས་ན་དྲོད་ཆུང་ངུ་ཐོབ་པའི་སྔགས་པས་སོ། ། གང་གི་ཚེ་ན་རིམ་པ་གཉིས་ཀྱི་རྟོགས་པ་ཅུང་ཟད་བརྟན་པར་གྱུར་པའི་རྗེས་དེ་ནས་སོ། ། གང་དུ་ན་བཞི་མདོ་དང་ནི་རི་བོ་དང་ཤིང་གཅིག་དང་ནི་དུར་ཁྲོད་བཞིར་ནིའོ། ། ཡང་ན་མ་མོའི་ཁྱིམ་དང་དབེན་པའི་བས་མཐར་ནིའོ། ། དུས་མཚན་མོ་དང་ངོ་། སྦས་པའི་དོན་དུ་འདི་དག་གང་བསྒོམ་པའི་རྣལ་འབྱོར་ལ་སྦྱར་ན། བཞི་མདོ་ནི་སུམ་མདོའོ། །
རི་བོ་ནི་སྒལ་ཚིགས་སོ། ། ཤིང་གཅིག་ནི་རྩ་དབུ་མའོ། ། དུར་ཁྲོད་ནི་དབུགས་རྒྱུ་ཞེས་བྱ་བའི་རང་གི་རིགས་པས་རང་གི་ལུས་སོ། ། མ་མོའི་ཁྱིམ་ནི་ནང་གི་ཡུལ་སུམ་ཅུ་རྩ་གཉིས་སམ། ཉི་ཤུ་རྩ་བཞིའོ། ། དབེན་པ་ནི་གཏུམ་མོའི་མེས་དབེན་པའི་སྤྱི་བོ་བདེ་ཆེན་ནོ། ། བས་མཐའ་ནི་འཁོར་ལོ་བཞིའི་མ་མཐའ་ལྟེ་བའོ། ། མཚན་མོ་ནི་རྣམ་རྟོག་གི་ཉི་མ་ནུབ་པའོ། ། བསྒོམ་པ་བཟང་པོ་ནི་འབར་འཛག་གི་རྣལ་འབྱོར་རོ། ། བྱ་བ་ནི་ལས་བྱེད་པའི་འཁོར་ལོ་སྟེ།
བཤང་སྒོའི་རླུང་དང་སུམ་མདོའི་མེའོ། ། བཞི་པ་གང་གིས་སྤྱད་པའི་གང་ཟག་ནི། ཅུང་ཟད་དྲོད་ནི་ཐོབ་པ་ཡིས། ། གལ་ཏེ་སྤྱོད་པ་བྱེད་འདོད་ན། ། བདག་ཉིད་གལ་ཏེ་འགྲུབ་འདོད་པས། ། བྱིས་པ་བཞིན་དུ་ཡང་ནི་སྤྱད། ། ཅེས་སྨོས་ཏེ། དེ་ལ་དྲོད་ནི་ཐོབ་པ་ཅེས་པ་རྣམ་པར་མི་རྟོག་པའི་ཡེ་ཤེས་ཀྱི་མེ་སྐྱེ་བའི་སྔ་ལྟས་ཡིན་པས་དྲོད་ཏེ། ཏིང་ངེ་འཛིན་ཅུང་ཟད་བརྟན་པ་དང་། བརྟན་པ་དང་།
ཆེར་བརྟན་པ་གསུམ། རིམ་པ་བཞིན་དྲོད་ཆུང་ངུ་དང་། འབྲིང་དང་། ཆེན་པོའོ། ། དེ་དག་ཀྱང་རིམ་པ་བཞིན་སྤྱོད་པ་བྱེད་འདོད་ན་ཅེས་པ་ཀུན་འདར་གསང་སྤྱོད་དང་། མངོན་སྤྱོད་དང་ཀུན་ཏུ་བཟང་པོའི་སྤྱོད་པ་རྣམས་སྤྱད་དོ། ། བྱིས་པ་བཞིན་སྤྱད་ཅེས་པ་ཐོག་མར་ཀུན་འདར་གྱི་སྤྱོད་པ་བྱེད་པར་བསྟན། ཡང་ནི་ཅེས་པ་ཀུན་ཏུ་བཟང་པོའི་སྤྱོད་པའི་སྔོན་དུ་ཀུན་འདར་སྤྱོད་དགོས་པར་བསྟན། གལ་ཏེ་འགྲུབ་འདོད་ཅེས་པ་ཚེ་འདི་ཉིད་ལ་ཕྱག་རྒྱ་ཆེན་པོ་ཐོབ་པར་འདོད་པའོ། འདི་ཉིད་ཅེས་པ་དེ་ལྟར་དྲོད་ཐོབ་ཅིང་།
ཚེ་འདི་ལ་མཆོག་ཐོབ་པར་འདོད་པ་ཆོས་གཉིས་དང་ལྡན་པའི་གང་ཟག་གིས་ནིའོ། ལྔ་པ་གང་གི་ཕྱིར་སྤྱད་པའི་དགོས་པ་ནི། སེམས་ཅན་རྗེས་སུ་བཟུང་བའི་ཕྱིར། བློ་ལྡན་ཆེན་པོས་རྒྱུ་བར་བྱ། ། ཅེས་སྨོས་ཏེ། དེ་ལ་སེམས་ཅན་རྗེས་སུ་བཟུང་བ་ནི་ཀུན་ཏུ་བཟང་པོའི་སྤྱོད་པའི་དགོས་པ་ཡིན་ལ། སྐབས་འདིར་ཀུན་འདར་གྱི་སྤྱོད་པ་སྟོན་པའི་སྐབས་ཡིན་པས་ཅིའི་ཕྱིར་སྨོས་ཅེ་ན། དེ་ནི་གཙོ་ཆེ་བ་ལ་དགོངས་ཀྱི། སེམས་ཅན་གྱི་དོན་ནི་ཐེག་པ་ཆེན་པོ་བ་མཐའ་དག་གི་ལམ་གྱི་དགོངས་པ་ཡིན་པས་མི་འགལ་ལོ། ། དྲུག་པ་ཇི་ལྟར་བསྒོམ་པའི་རྣལ་འབྱོར་ལ།
བསྒོམ་ན་ཅེས་པ་གཞིར་བཞག གང་གིས་ན་རྣལ་འབྱོར་པས་སོ། ། གནས་གང་དུ་ན། པདྨའི་ཚལ་ནི་ཉམས་དགའ་བར། ། ཆུ་བོ་འདུས་པ་རྣམས་སུ་ཡང་། ། དེར་གནས་ནས་སོ། ། ཡང་ཅེས་པས་དེར་མ་ཟད་ཕུག་གམ་རི་ཡི་རྩེ་མོར་ནིའོ། ། གང་ན་རང་བྱིན་བརླབ་ལ་ཤིན་ཏུ་མཉམ་པར་བཞག་པས་གནས་སོ། ། ཚུལ་ཇི་ལྟར་ན་ཞེན་པ་མེད་པའི་སེམས་ཀྱིས་ནི། ། ཁ་དོག་ཅན་གྱི་རྟག་སྒྲིབ་བྱ། །
བ་སྤུའི་ཁུང་བུའི་རྩེ་ཕུག་ནས། ། ཕྱོགས་བཅུ་རྣམས་སུ་དབྱུང་བར་བྱ། ། འཇམ་པའི་རྡོ་རྗེར་རང་གྱུར་ནས། ། དཀྱིལ་འཁོར་པར་ནི་རབ་ཏུ་བརྟག ། ཅེས་སྨོས་ཏེ། དེའི་དོན་ནི། ཨྃ་ལས་གཏུམ་མོ་སྦར་བས་འཁོར་ལོ་གོང་མ་རྣམས་ཀྱི་ཡི་གེ་ཞེན་རྟོག་མེད་པར་བསྲེག་པའམ། ཡང་ན་ཙཎྜ་ལི་ལས་བྱུང་བའི་བྱང་ཆུབ་ཀྱི་སེམས་ལ་ཞེན་རྟོག་མེད་པའོ། ། ཁ་དོག་ཅན་ནི་ཝརྣ་སྟེ་ཡི་གེ་ལ་འགྲོ་ལ་ཡི་གེ་དང་ལྡན་པ་ནི་སྤྲུལ་པའི་འཁོར་ལོ་སྟེ། དེ་ལ་ཨཱ་ལི་དང་ཀཱ་ལི་ལྡན་པའོ། །
རྟག་སྒྲིབ་ནི་དེར་མངོན་དུ་བྱས་པའི་ཙཎྜ་ལིའི་ཡེ་ཤེས་ཀྱིས་རྣམ་རྟོག་ལ་སྒྲིབ་པའོ། ། བ་སྤུའི་ཁུང་བུའི་རྩེ་ཕུག་ནི་ཙཎྜ་ལིའི་མེ་སྣ་ཁུང་ནས་ཕྱུངས་ཏེ་དེ་བཞིན་གཤེགས་པ་རྣམས་ཀྱི་ཐུགས་ཀར་ཞུགས་པའམ། ཡང་དེ་བཞིན་གཤེགས་པའི་ཡེ་ཤེས་ཀྱི་བདུད་རྩི་སྣ་ཁུང་ནས་འཇུག་པའོ། ། འཇམ་པའི་རྡོ་རྗེར་རང་གྱུར་ནི་རྟོག་པའི་རྩུབ་པ་དང་བྲལ་བའོ། ། དེ་ནས་དཀྱིལ་འཁོར་པར་ནི་རབ་ཏུ་བརྟག་ཅེས་པ་བྱང་ཆུབ་ཀྱི་སེམས་ལེན་ཅིང་འཛིན་པར་བྱེད་པས་དཀྱིལ་འཁོར་རོ། ། ཚུལ་དེ་བཞིན་དུ་གནས་ཉིད་ཀྱང་སྦས་དོན་ལ་སྦྱར་ན། པདྨའི་ཚལ་ནི་འཁོར་ལོ་འོག་མ་གསུམ་མོ། ། ཆུ་བོ་འདུས་པ་ནི་བྱང་སེམས་ཕལ་ཆེར་འདུས་པས་སྤྱི་བོ་བདེ་ཆེན་ནོ། ། ཕུག་ནི་རྩ་དབུ་མའི་ཡས་སྣའོ། ། རིའི་རྩེ་མོ་ནི་སྒལ་ཚིགས་ཀྱི་རྩེ་མོ་སྟེ་སྤྱི་བོ་ཉིད་དོ། །
མཉམ་པར་བཞག་པ་ནི་འབར་འཛག་གོ ། དགོས་པ་ཅིའི་དོན་དུ་ན་དྲོད་འབྲིང་གི་དངོས་གྲུབ་ཐོབ་པའི་ཕྱིར་དུའོ། ། གཉིས་པ་ཀུན་འདར་འཇིག་རྟེན་པའི་སྔོན་དུ་སྤྱོད་པ་ལ་བཞི། གང་དུ་སྤྱད་པའི་ཡུལ། གང་གིས་སྤྱོད་པའི་གང་ཟག སྤྱོད་པ་དངོས་སོ། ། དང་པོ་ནི། བཟའ་བའི་ཁྱད་པར། ཇི་ལྟར་རྙེད་པ་དེ་བཞིན་བཟའ། ། ཟོས་ཤིང་ཟོས་ནས་གཏོར་མ་སྦྱིན། །
རྒྱན་གྱི་ཁྱད་པར། འབྲས་བུ་སྣ་ཚོགས་དོ་ཤལ་སོགས། ། འོལ་མ་ཟི་སོགས་དེ་བཞིན་སྤྲས། ། གོས་ཀྱི་ཁྱད་པར་སྲོག་ཆགས་ཡན་ལག་གོས་བགོས་ཤིང་ཅེས་པ་སྟག་ལྤགས། ལོངས་སྤྱོད་ཀྱི་ཁྱད་པར། བདེ་དོན་གཉེར་ལ་བདེ་བ་སྦྱིན། ངག་གི་ཀུན་སྤྱོད། རེས་འགའ་ལེགས་སྦྱར་ཟུར་ཆག་ཉིད། ། ཟློག་པ་ཡིས་ནི་འདོན་པར་བྱེད། ། གོང་གི་བཟའ་བའི་འཕྲོས་བཟའ་དང་བཟའ་མིན་ཇི་སྙེད་ནི་བཟའ་བར་བྱ།
སྨྱོན་པའི་སྦྱོར་བས་ཅེས་པ་དེ་ལྟར་ལུས་ངག་གི་སྤྱོད་པ་མ་ངས་པ་བླང་དོར་མེད་པའོ། ། གཉིས་པ་ནི། རང་གི་ཡུལ་ལས་གཞན་པའི་ཡུལ་འཁོར་གྲུབ་པ་དང་། རིའི་ཕུག་དང་ཚང་ཚིང་དང་། ། གདོད་ནས་གྲུབ་པའི་དུར་ཁྲོད་ཆེ། ། རྒྱ་མཚོ་ཆེན་པོ་འགྲམ་དུ་ཡང་དེར་གནས་པས་སོ། ། གསུམ་པ་ནི་དྲོད་འབྲིང་པོ་ཐོབ་ཅིང་དེ་ཁོ་ན་ཉིད་ཀྱི་རྣལ་འབྱོར་ལ་མཁས་པའི་ཤེས་རབ་ཅན་གྱིས་སོ། དེ་ལ་བསྒོམ་ཅེས་པ་གཞིར་བཞག གང་གིས། གང་དུ།
ཚུལ་ཇི་ལྟར་བསྒོམ། གཞུང་འཁྲུགས་བསྡེབས་ནས་སྦྱོར། བཞི་པ་སྤྱོད་པ་དངོས་ནི། སྐྲག་པ་ཐམས་ཅད་རྣམ་སྤངས་ཏེ། ། ཅི་ཡང་མི་རྟོག་པའི་ཚུལ་གྱིས་སོ། ། གཉིས་པ་ཀུན་ཏུ་བཟང་པོའི་སྤྱོད་པ་ལ་བཞི། མཚམས་སྦྱོར་བའི་ཚུལ་གྱིས་ཕྱོགས་ལས་རྣམ་རྒྱལ་སྤྱད་པར་བསྟན་པ། དེ་ལྟར་སྤྱད་པའི་བྱེད་ལས། ཕྱོགས་ལས་རྒྱལ་བའི་ངེས་ཚིག དེ་མཐར་ཕྱིན་པའི་དོན་དུ་གྲོགས་བསྟེན་པའོ། །
དང་པོ་ནི། བརྩམ་ཅེས་པ་གཞིར་བཞག གང་ན་ཕྱོགས་ལས་རྣམ་པར་རྒྱལ་བའི་སྤྱོད་པའོ། ། གང་གིས་ན་དྲོད་ཆེན་པོ་ཐོབ་པའི་རྣལ་འབྱོར་པས་སོ། ། གང་གི་ཚེ་ན་དེ་ལྟར་དྲོད་འབྲིང་པོ་ཐོབ་པའི་རྗེས་ཀུན་འདར་འཇིག་རྟེན་པའི་སྔོན་དུ་སྤྱོད་པ་བྱས་པའི་རྗེས་དེ་ནས་སོ། ། ཡང་ནི་ཅེས་པ་ཀུན་འདར་གྱི་སྤྱོད་པར་མ་ཟད་ཅེས་པའོ། ། གཉིས་པ་ནི་ཚུལ་ཇི་ལྟར་བརྩམ་ན་དེ་ཁོ་ན་ཉིད་ཀྱི་གེགས་སྒྲིབ་པ་ལྔ་པོ་ཀུན་ལས་བདག་རྣམ་པར་གྲོལ་ནས། གཞན་ཕྱོགས་བཅུར་རྣམ་པར་གནས་པ་ཡི། སྐྱེ་བའི་སྒྲིབ་པས་བསྒྲིབས་པ་ཡི་སེམས་ཅན་ཀུན་གྱི་བསམ་པ་ཡོངས་སུ་འགེངས་ཤིང་ཚིམ་པར་མཛད་པའོ། ། གཞུང་འདིས་དགོས་ཆེད་ཀྱང་བསྟན།
གསུམ་པ་ནི། ཅིའི་ཕྱིར་ཕྱོགས་ལས་རྣམ་རྒྱལ་ཞེས་བྱ་ཞེ་ན། དེ་ཁོ་ན་ཉིད་བསྒོམ་པའི་རྟོགས་པ་ཤིན་ཏུ་བརྟན་པའི་མཐུས། གཟུང་བ་དང་ནི་འཛིན་པ་ཀུན་མངོན་དུ་གྱུར་པ་སྤངས་ཤིང་བག་ལ་ཉལ་ཡང་རྣམ་པར་སྤངས་པས་རྒྱུ་མཚན་འདིས་ནི། དེ་ཁོ་ན་ཉིད་བསྒོམ་པ་ཐམས་ཅད་ཀྱི་མཐར་ཐུག་པ་ཡིན་པས་གཉིས་འཛིན་གྱི་མི་མཐུན་པའི་ཕྱོགས་ལས་རྣམ་པར་རྒྱལ་བས་གཉིས་སུ་མེད་པའི་ཡེ་ཤེས་དང་། དེ་མངོན་སུམ་དུ་རྟོགས་པའི་རྣལ་འབྱོར་པ་ལའང་དེ་ལྟར་མངོན་པར་བརྗོད་དོ། ། བཞི་པ་དེ་མཐར་ཕྱིན་པའི་དོན་དུ་གྲོགས་བསྟེན་པ་ལ་གཉིས། གྲོགས་གང་དག་བསྟེན་པ། དེ་ལྟར་བསྟེན་པའི་ཕན་ཡོན་ནོ། དང་པོ་ལ་ནུས་པས་བཀུག་པའི་ཕྱག་རྒྱ་དང་།
ལུང་བསྟན་པའི་ཕྱག་རྒྱ་གཉིས། དང་པོ་ལ་མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ནི། སྤྱིར་ཕྱག་རྒྱ་བཞི་སྟེ། དང་པོ་ནས་གོམས་པའི་ཕྱག་རྒྱ། ནུས་པས་བཀུག་པའི་ཕྱག་རྒྱ། ལུང་བསྟན་པའི་ཕྱག་རྒྱ། རྟོགས་པ་མཉམ་པའི་ཕྱག་རྒྱ་བཞི་ལས་འདི་ནུས་པས་བཀུག་པ་ལ་བསྟེན་པའོ། ། དེ་ལ་བསྡུས་ནས་བསྒྲུབ་པར་བྱ་ཅེས་པ་གཞིར་བཞག
གང་ན་རིག་མའི་ལྷ་མོ་ཤིན་ཏུ་མཛེས་པའི་གཟུགས་ཅན་ནོ། ། གང་གིས་ན་ནུས་པ་དང་ལྡན་པའི་རྣལ་འབྱོར་པས་སོ། ། གང་གི་ཆེད་དུ་ན་དེ་ཁོ་ན་ཉིད་མཚན་མ་དང་རྣམ་པར་རྟོག་པས་མི་ཤིགས་པའི་ཏིང་ངེ་འཛིན་བསྒྲུབ་པར་བྱ་བའི་དོན་དུའོ། ། གང་གི་ཚེ་ན་དེ་ལྟར་རེ་ཤིག་ཕྱོགས་ལས་རྣམ་རྒྱལ་གྱི་སྤྱོད་པ་ལ་གནས་པར་བྱས་པའི་ངང་ནས་སོ། ། གཉིས་པ་ནི། བཀུག་ནས་ཅེས་པ་གཞིར་བཞག གང་གིས་ན་ཏིང་ངེ་འཛིན་གྱི་ནུས་པ་དང་ལྡན་པའི་རྣལ་འབྱོར་པས་སོ། ། གང་ན་རིག་མའི་ལྷ་མོ་འདོད་པ་ཡི་ཅེས་པ་ལ་འཕྲོས་ནས། ཆུས་བྱུང་ཡིད་འོང་རིན་ཆེན་དང་། ། རིག་པ་འཛིན་པའི་ཉམས་དགའ་མ། །
ལྷ་ཡི་བུ་མོ་གནོད་སྦྱིན་མོ། ། ཡང་ན་ཀླུ་མོ་རྐང་འོག་ཏུ། ། གནས་པ་དང་ནི་ལྷ་མིན་མོ། ། འདི་ནང་ཡོ་གི་རིག་མ་གཅིག ། རང་གི་སེམས་ལ་མངོན་འདོད་པའོ། ། དེ་ལ་ཆུས་བྱུང་ཅེས་བྱ་བ་ནི། རྒྱ་མཚོ་ཆེན་པོ་བསྲུབས་པ་ལས་བྱུང་བ་སྟེ། ལྷ་ལས་ཕུལ་བྱུང་གི་འགྲེལ་པར་རི་རབ་ལ་བསྲུབ་ཤིང་བྱས། གསེར་གྱི་ས་གཞི་ལ་བསྲུབ་སྟན། ཀླུ་དགའ་བོ་ཉེར་དགའ་བོ་སྦྲུལ་ཆེན་པོར་བསྒྱུར་ཏེ།
སྲུབ་ཐག་བྱས། ལྷ་དང་ལྷ་མ་ཡིན་གྱིས་རྒྱ་མཚོ་ཆེན་པོ་བསྲུབས་པ་ལས། པདྨའི་ཟ་མ་ཏོག་ལྔ་བྱུང་། དེ་ཁ་ཕྱེ་བས་ཤིན་ཏུ་མཛེས་པའི་བུ་མོ་ལྔ་བྱུང་ཅེས་གྲག་གོ ། ལྔ་ནི། ལྷ་མོ་ཨུ་མ། ཚངས་མ། དཔལ་མོ། ཐིག་ལེ་མཆོག མེ་ཏོག་མདའ་ཅན།
དེ་དག་རིམ་པ་བཞིན་དབང་ཕྱུག་ཆེན་པོ། ཚངས་པ། ཁྱབ་འཇུག བརྒྱ་བྱིན། དགའ་རབ་དབང་ཕྱུག་རྣམས་ཀྱི་ཆུང་མའོ། ། ཚུལ་ཇི་ལྟར་ན་ལྕགས་ཀྱུ་ཞགས་པའི་རབ་སྦྱོར་བ་སྟེ། དེ་ལྟ་བུའི་ཏིང་ངེ་འཛིན་གྱི་མཐུས་སོ། ། གཉིས་པ་ལུང་བསྟན་པའི་ཕྱག་རྒྱ་ནི། ཉེ་བར་དགོས་པ་རྒྱས་པ་ཀུན། ། མ་བསླངས་པར་ཡང་ལྷ་ཡིས་སྟེར། །
ཅེས་པ་ལྷས་ལུང་བསྟན་པ་སྟེ། དཔལ་བརྟག་པ་གཉིས་པ་ལས། ཟླ་བ་གཅིག་ཏུ་གསང་ལ་སྤྱོད། ། ཇི་སྲིད་ཕྱག་རྒྱ་མ་རྙེད་པར། ། གནང་བ་རྙེད་འགྱུར་བསྔགས་པ་ལ། ། རྣལ་འབྱོར་པ་ཡིས་བསྟེན་པར་བྱ། ། ཞེས་གསུངས་པ་དང་དགོངས་པ་གཅིག་གོ ། གཉིས་པ་དེ་ལྟར་བསྟེན་པའི་ཕན་ཡོན་ནི། ཉེ་བར་དགོས་ཅེས་སོགས་རྐང་པ་གཉིས་ཕན་ཡོན་ལའང་སྦྱར་ཏེ། ཉེ་བར་དགོས་པས་ཏེ་འདོད་པའི་དོན་གང་ཞེ་ན།
ལུས་ཀྱི་ཕན་ཡོན། རྒ་དང་ནད་ལས་རྣམ་པར་གྲོལ། སེམས་ཀྱི་ཕན་ཡོན། གཉིས་མེད་གནས་གསུམ་སྡིག་པ་མེད། ། ཡང་ན་ཕྱག་རྒྱ་དེ་དག་ལ་སྙོམས་པར་ཞུགས་པ་ལས་བདེ་སྟོང་གཉིས་མེད་ལྷན་ཅིག་སྐྱེས་པའི་དགའ་བ་སྐྱེ་ལ། དེས་དགའ་བ་དང་པོ་གསུམ་གྱི་རྟོག་པ་སྤངས་པས་གནས་གསུམ་སྡིག་པ་མེད་པའོ། ། གཉིས་པ་རྒྱས་པར་བཤད་པ་ལ་གསུམ། ཀུན་འདར་གྱི་སྤྱོད་པ་རྒྱས་པར་བཤད་པ། ཀུན་བཟང་གི་སྤྱོད་པ་རྒྱས་པར་བཤད་པ། ཐུན་མོང་གི་དོན་རྒྱས་པར་བཤད་པའོ། །
དང་པོ་ལ་ལྔ། སྤྱོད་པའི་སྔོན་དུ་འགྲོ་བ། རྟོག་པ་དང་བྲལ་བའི་སྤྱོད་པ་དངོས། ལས་ཀྱི་དམ་ཚིག་ལས་གྲོལ་བར་བསྟན་པ། འཇིགས་པ་དང་བྲལ་བས་ཀུན་ཏུ་སྤྱོད་པ། སྙིང་རྗེ་དང་ལྡན་ཞིང་ཆང་གིས་བཟི་བར་མི་བྱ་བའོ། ། དང་པོ་ནི། རྣལ་འབྱོར་པ་སྤྱོད་པ་ལ་འཇུག་པའི་སྔོན་དུ་ཇི་ལྟར་བྱ་ཞེ་ན། སྤྱོད་པ་ལ་འཇུག་པའི་ཚེ་ལུས་ཀྱི་སྦྱིན་པ་སེམས་ཅན་ཐམས་ཅད་ལ་སྦྱིན་པ་སྟེ། བསྔོས་ནས་ནི་ཕྱིས་ནས་སྤྱོད་པ་ཡང་དག་པར་བརྩམ་མོ། །
དེའི་ཚེ་ལུས་སློང་བ་བྱུང་ན་བདག་ཉིད་བདེན་པའི་སྟོབས་གྲུབ་མ་གྲུབ་རྣམ་པར་སྤྱད་ནས་གྲུབ་ན་སྐལ་ལྡན་ཏེ་སྦྱིན་པར་བྱའོ། ། དེའི་ཕྱིར་གཞན་ལ་ཕན་ཐོགས་ན་སྦྱིན་ལ་མི་ཐོགས་ན་སྦྱིན་པར་མི་བྱ་སྟེ། སྤྱོད་འཇུག་ལས། དམ་པའི་ཆོས་ནི་སྤྱོད་པའི་ལུས། ། ཕྲན་ཚེགས་ཆེད་དུ་གཏང་མི་བྱ། ། ཅེས་སོ། ། གཉིས་པ་ནི། ཟན་ལ་སོགས་པ་བཟའ་བ་དང་། ། ཡོས་ལ་སོགས་པ་བཅའ་བ་དང་། ། དེ་བཞིན་དུ་ཆང་ལ་སོགས་པ་བཏུང་བ་ཉིད་ནི་བཟང་ངན་མི་བརྟག་པར་ཇི་ལྟར་རྙེད་པ་རབ་ཏུ་བཟའ་ཞིང་ཡིད་དུ་འོང་བ་དང་མི་འོང་བ་རྣམ་པར་རྟོག་པ་ཡིན་པའི་ཕྱིར་ཡིད་དུ་འོང་བར་ཞེན་པ་དང་མི་འོང་བ་ལ་སྡང་བ་ཙམ་དུ་མི་བྱའོ། །
གསུམ་པ་ནི། ཡེ་ཤེས་ཀྱི་དམ་ཚིག་ལས་གཞན། ལས་ཀྱི་བསླབ་པར་བྱ་བའི་དམ་ཚིག་དང་དབང་གི་བྱ་བ་ལས་རྣམ་པར་གྲོལ་ཞིང་དེ་བཞིན་དུ་འཇིག་རྟེན་གྱིས་བཏགས་པའི་ངོ་ཚའི་རྣམ་རྟོག་དང་། བྱ་བ་སྟེ་དེའི་འབྲས་བུ་ཞུམ་པ་ཉིད་སྤང་ངོ་། ། དེའི་རྒྱུ་མཚན་ཡོ་གི་སྟེ་རྣལ་འབྱོར་པས་དངོས་པོ་ཀུན་རང་བཞིན་གྱིས་སྟོང་པ་ཉིད་དུ་རྣམ་པར་དཔྱད་ནས་རྟོགས་པའི་ཕྱིར་རོ། ། སྙིང་རྗེ་ཆེ་ཞེས་རྡོ་རྗེ་སྙིང་པོ་ལ་བོས་པའམ་ཡང་ན་རྣལ་འབྱོར་པ་ཉིད་སྙིང་རྗེ་ཆེན་པོ་དང་ལྡན་པའོ། ། དེ་ཙམ་ན་གཉིས་སུ་མེད་པའི་རྣལ་འབྱོར་ཁོ་ན་སྤྱོད་པའི་ཕྱིར། ཕྱིའི་མེ་ལ་སྦྱིན་སྲེག་དང་གཏོར་མ་ལ་སོགས་པས་མཆོད་སྦྱིན་དང་། ཟས་མི་བཟའ་བ་ལ་སོགས་པའི་དཀའ་ཐུབ་ལས་འདས་ཤིང་ངག་ཏུ་བརྗོད་པའི་སྔགས་དང་ཡིད་ལ་བསམ་པའི་བསམ་གཏན་རྣམ་པར་སྤངས་ཏེ། མདོར་ན་ལས་དང་པོ་པའི་དམ་ཚིག་དང་སྡོམ་པ་ལས་རྣམ་པར་གྲོལ་ཏེ།
གཉིས་སུ་མེད་པའི་ཡེ་ཤེས་ཀྱི་རྣལ་འབྱོར་དང་ལྡན་པས་སྤྱོད་པ་བྱེད་དོ། ། བཞི་པ་ནི། དེའི་ཚེ་ངེས་པར་གདོན་མི་ཟ་བར་མངོན་ཏེ་རང་གི་མདུན་དུ་ལྷ་མིན་གང་ཞིག་བརྒྱ་བྱིན་ལྟ་བུར་གཟི་བརྗིད་ཆེ་བ་མཐོང་བ་ཡིན་ན་ཡང་དེ་ལ་སེམས་འཇིགས་པར་མི་བྱ་སྟེ། དཔེར་ན་སེང་གེ་རི་དྭགས་ཕྲ་མོ་རྣམས་ལ་འཇིགས་པ་མེད་པའི་གཟུགས་ཀྱིས་རྣམ་པར་རྒྱུ་བ་ལྟར་བྱ་སྟེ། རྣལ་འབྱོར་དབང་ཕྱུག་གིས། འཇིག་རྟེན་རྣམས་དང་མཐུན་པ་ཡི། ། རྣམ་གཞག་ཧྲུལ་པོར་བཤིག་ནས་ནི། ། དོགས་པ་མེད་པའི་སེམས་ཀྱིས་ནི། ། དཔའ་བོ་སེང་གེ་བཞིན་དུ་སྤྱོད། ། ཅེས་སོ། །
ལྔ་པ་ནི། སེམས་ཅན་ཀུན་གྱི་དོན་གྱི་ཕྱིར་རྟག་ཏུ་སྙིང་རྗེའི་བཏུང་བས་རང་གི་རྟོགས་པ་རྒྱས་པར་བྱ་ཞིང་། སྟོང་པ་དང་སྙིང་རྗེ་ཟུང་དུ་འཇུག་པའི་རྣལ་འབྱོར་གྱི་བཏུང་བ་ལ་དགའ་བར་བྱ་བའི་རྣལ་འབྱོར་ལས། གཞན་ཐ་མལ་གྱི་བཏུང་བ་ཆང་གིས་བཟི་བ་མེད་པར་བྱའོ། ། ཡང་ན་ཆང་ནི་མྱོས་པར་བྱེད་པ་སྟེ། བདེ་བ་ཆེན་པོས་མྱོས་པར་བྱའི་མཚན་མ་དང་རྣམ་པར་རྟོག་པས་ནི་མ་ཡིན་ནོ། ། ཅེས་པ་ལྟར་རོ། ། གཉིས་པ་ཀུན་ཏུ་བཟང་པོའི་སྤྱོད་པ་རྒྱས་པར་བཤད་པ་ལ། བཤད་པར་དམ་བཅའ་བ་དང་། དོན་དངོས་སོ། །
དང་པོ་ནི། བསྒྲགས་པར་བྱ་ཅེས་པ་གཞིར་བཞག གང་ན་ཡང་ནི་ཅེས་པ་ཀུན་འདར་གྱི་སྤྱོད་པར་མ་ཟད་དཔལ་ལྡན་རྒྱལ་ཚབ་ཆེ་ཀུན་ཏུ་བཟང་པོའི་བརྟུལ་ཞུགས་ཀྱི་སྤྱོད་པའང་ངོ་། ། དགོས་པ་ཅིའི་དོན་དུ་ན་དེ་ལྟ་བུའི་སྤྱོད་པ་གང་གིས་དངོས་གྲུབ་ནི་གནས་ལ་སོགས་པའི་བརྡས་ས་བཅུ་གཉིས་ཡིན་ལ་དེའི་མཐར་ཐུག་པ་ནི་བཅུ་གསུམ་རྡོ་རྗེ་འཛིན་པ་ཡིན་པས་དེར་འགྲོ་བ་སྟེ་ཐོབ་པར་འདོད་པའོ། ། གཞན་ཡང་ཆེད་དུ་བྱ་བ་སེམས་ཅན་ཀུན་གྱི་དོན་གྱི་ཆེད་དུའོ། ། གཉིས་པ་དོན་དངོས་ལ་ལྔ། རྒྱན། གོས། ཁ་ཟས། ལྷའི་རྣལ་འབྱོར།
གྲོགས་སོ། ། དང་པོ་རྒྱན་ནི། སྒོམ་པ་པོ་དྲོད་ཆེན་པོ་ཐོབ་པའི་རྣལ་འབྱོར་པས་ལུས་ལ་རྣམ་པར་བཟུང་བ་ནི་ཕྱག་རྒྱ་ལྔ་སྟེ། འཁོར་ལོ་རྣ་ཆ་ནོར་བུ་དང་། ། གདུབ་བུ་དང་ནི་སྐ་རགས་ཏེ། ། རྣམ་པ་ལྔའོ། ། ཕྱག་རྒྱ་དང་པོ་ནི། སྒོམ་པ་པོའི་སྤྱི་བོར་རུས་པའི་འཁོར་ལོ་རྣམས་འཛིན། གཉིས་པ་ནི། སྒོམ་པ་པོའི་རྣ་བ་དག་ལ་རྣ་ཆ་བཟང་།
རྣམ་པར་འཛིན། གསུམ་པ། མགྲིན་པ་ལ་ནི་ནོར་བུ་སྟེ། ། དཔལ་བརྟག་པ་གཉིས་པ་ལས། མགྲིན་པར་རུས་པའི་ཕྲེང་བ་ཉིད་ཅེས་གསུངས་སོ། ། བཞི་པ་གདུབ་བུ་ནི་དྲུག ལག་གདུབ་གཉིས། རྐང་གདུབ་གཉིས་དང་དཔུང་གདུབ་གཉིས། དེ་དག་རིམ་པ་བཞིན་ལག་པ་དག་ལ་ལག་གདུབ་ཉིད་ཅེས་པ་དང་དཔུང་པའི་རྩ་བར་དཔུང་རྒྱན་ཉིད་ཅེས་པ་དང་རྐང་པར་དེ་བཞིན་རྐང་གདུབ་ཉིད། ལྔ་པ་རྐེད་པ་ལ་ནི་སྐ་རགས་ཉིད་དོ། །
དེ་ཐམས་ཅད་ཀྱང་རུས་པའི་འཁོར་ལོ་ནས་རུས་པའི་སྐ་རགས་ཏེ། ཧེ་རུ་ཀའི་ཆས་དྲུག་ལས་ཤེས་པར་བྱའོ། དེ་དག་གི་དགོས་པ་ནི། དཔལ་བརྟག་པ་གཉིས་པ་ལས། བླ་མ་སློབ་དཔོན་འདོད་ལྷ་ལ། ། ཕྱག་འཚལ་དོན་དུ་འཁོར་ལོ་འཛིན། ། བླ་མ་རྡོ་རྗེ་འཛིན་པ་ལ། ། སྨོད་ཚིག་མི་སྙན་སྤང་པའི་ཕྱིར། ། རྣ་བ་དག་ལ་རྣ་ཆ་བཟང་། ། སྔགས་ཀྱི་བཟླས་པས་མགུལ་རྒྱན་ཉིད། །
གདུབ་བུ་སྲོག་ཆགས་གསོད་པ་སྤང་། ། ཕྱག་རྒྱ་བསྟེན་པ་སྐ་རགས་ཉིད། ། ཅེས་གསུངས་སོ། ། མཐར་ཐུག་གི་མཚོན་བྱེད་ནི། སྤྱི་བོར་འཁོར་ལོ་མི་སྐྱོད་མ་ཅེས་སོགས་གསུངས་སོ། ། གཉིས་པ་གོས་ནི། བགོ་བ་ནི། སྟག་གི་ལྤགས་པའི་ཤམ་ཐབས་ཉིད་དེ། ཡང་ན་སྟག་ལ་བྱཱ་གྲ་ཟེར་ལ། བྱ་ལས་མི་ག་ཏ་ན་བྲལ་བ།
གྲ་ལས་གྲ་ཧ་ཀ་གཟུང་བ། གྲ་ཧ་ཙ་འཛིན་པ་སྟེ་གཟུང་འཛིན་དང་བྲལ་བ་ནི་སྤྱོད་པའི་ངོ་བོར་ཡང་འགྱུར་རོ། ། གསུམ་པ་ཁ་ཟས་ནི། སྒོམ་པ་པོའི་བཟའ་བ་མི་མཆི་ནི་བདུད་རྩི། བཅུ་ཕྱེད་ནི་ལྔ་སྟེ་བདུད་རྩི་ལྔའོ། ། དེ་ལ་བདུད་རྩིའི་སྐད་དོད་ཨ་མྲི་ཏ་ཡིན་ལ་ཨ་ནི་དགག་ཚིག་ཏེ་མེད་པ། མ་ར་འཆི་བ་བསྡོམས་པས་འཆི་མེད་དོ། ། དེའི་དོན་རེ་ཤིག་རྫས་དེ་དག་གིས་ཚེ་སྲིང་བར་བྱེད་པས་དེ་སྐད་ཏེ། རྡོ་རྗེ་གུར་ལས། མི་བསྐྱོད་བསྟེན་པའི་རྣལ་འབྱོར་པ། །
སྟོང་ཕྲག་ལྔ་ནི་འཚོ་བར་འགྱུར། ། ཕན་པ་ཡིས་ནི་ཁྲི་རུ་བརྗོད། ། ཅེས་སོགས་སོ། ། ངེས་པའི་དོན་དུ་བདུད་རྩི་ལྔ་ནི། རྟེན་ཞུ་བ་ཡིན་ལ་དེ་ལས་བདེ་བ་དང་མི་རྟོག་པ་འབྱུང་བས་འཆི་མེད་ཏེ་རྣམ་རྟོག་མེད་པའོ། ། བཞི་པ་རྣལ་འབྱོར་ནི། བསྐྱེད་རིམ་ལྟར་ན་ཧེ་རུ་ཀ་ནི་རིགས་ལྔ་རྫོགས་པའི་རིམ་པ་ལྟར་ན། ཤྲཱི་ནི་གཉིས་མེད་ཡེ་ཤེས་ཏེ་ཅེས་པ་ལ་སོགས་པ་ཡི་གེ་བཞིའི་དོན་དང་ལྡན་པས་ཧེ་རུ་ཀ་སྟེ། བསྐྱེད་རྫོགས་ཟུང་འཇུག་ཏུ་སྦྱོར་བའི་རྣལ་འབྱོར། དེ་ལྟ་བུ་ལ་དྲོད་ཆེན་པོ་ལ་གནས་པའི་སྐྱེས་བུ་ཉིད་མཉམ་པར་བཞག་པས་གནས་པར་བྱའོ། །
ལྔ་པ་གྲོགས་ལ་གསུམ། གྲོགས་ཀྱི་མཚན་ཉིད། སྦྱང་བའི་ཚུལ། སྟོན་པའི་ཐབས་སོ། ། དང་པོ་ལ་གསུམ། རྡོ་རྗེའི་རིགས་མཆོག་ཏུ་བསྟན་པ། ཡང་ན་རང་གི་ལྷའི་རིགས་ཡིན་པ། རིགས་གཞན་ལའང་རུང་བར་བསྟན་པའོ། ། དང་པོ་ནི། ཤིན་ཏུ་ཡིད་དུ་འོང་བས་བཞིན་བཟང་མིག་དཀྱུས་རིང་བས་མིག་ཡངས་མ།
སློབ་དཔོན་རང་གིས་དཀྱིལ་འཁོར་དུ་དབང་བསྐུར་ཞིང་སེམས་ཅན་ལ་སྙིང་རྗེ་ཅན་རྡོ་རྗེའི་རིགས་གཡུང་མོའི་བུ་མོ་འདི་གྲོགས་སུ་ཁྱེར་ནས་ཀུན་འདར་གྱི་སྤྱོད་པ་དང་ཀུན་བཟང་གི་སྤྱོད་པ་བྱ་བར་རྟོགས་པར་བྱའོ། ། དེའང་རབ་རྟོགས་པ་མཉམ་པ། འབྲིང་ལུང་བསྟན་པ། ཐ་མ་ནུས་པས་བཀུག་པའང་བསྟེན་གསུངས་སོ། ། གཉིས་པ་ནི། གལ་ཏེ་རྡོ་རྗེ་རིགས་ཀྱི་ཕྱག་རྒྱ་གཡུང་མོ་དངོས་མེད་ན་སྒྲུབ་པ་པོ་རང་གི་འདོད་པའི་ལྷའི་རིགས་དང་འབྲེལ་པ་ཉིད་ཀྱིས་ཀྱང་ནི་བྱའོ། ། གསུམ་པ་ནི། ཡང་ན་ཞེས་པ་དེའང་མ་རྙེད་ན་ལྷ་གཞན་གྱི་རིགས་ལས་བྱུང་བའི་ཕྱག་རྒྱ་མའང་བསྟེན་དུའང་རུང་ངོ་། ། གཉིས་པ་སྦྱང་བའི་ཚུལ་ནི་སྦྱང་བ་བྱ་ཅེས་པ་གཞིར་བཞག གང་ན་གོང་དུ་སྨོས་པའི་རྡོ་རྗེའི་བུ་མོ་ལ་སོགས་པ་གང་ཡང་རུང་བའོ། །
ཚུལ་ཇི་ལྟར་ན་ཐོས་བསམ་དང་བསླབ་པས་སྦྱང་བ་སྔོན་དུ་སོང་ནས་དབང་གིས་རྒྱུད་དག་པར་བྱའོ། ། དེ་ཉིད་གང་ཞེ་ན། བྱང་ཆུབ་ས་བོན་བཅུག་སྟེ། གསང་དབང་གི་དུས་སུ་ལྕེ་ལ་སྦྱིན་ཅིང་དབང་གོང་མ་གཉིས་ལ་དབབ་པ་དང་། བཟུང་བ་ལ་སོགས་པས་ཡེ་ཤེས་ཉམས་སུ་མྱོང་བར་བྱས་པའོ། ། མ་སྦྱངས་ན་ཅིར་འགྱུར་ཞེ་ན་དམ་ཚིག་དང་ནི་མི་ལྡན་པའི་རིག་མ་བསྟེན་པར་དགའ་བ་སྟེ། ཡན་ལག་གི་ལྟུང་བར་འགྱུར་རོ། ཏེ་ཅེས་པ་ནི་ཚིག་གི་ལྷག་མ་སྟེ། དང་པོ་དབང་དུས་སུ་སྦྱངས་ནས་ལམ་དུས་སུ་གྲོགས་སུ་ཁྱེར་ནས་ནི་ཅེས་པའི་དོན་ཏོ། ། གསུམ་པ་བསྟེན་པའི་ཐབས་ལ།
བྱ་ཅེས་པ་གཞིར་བཞག གང་གིས་ན་རྣལ་འབྱོར་པ་ཡིས་སོ། ། གང་ན་ངག་གིས་གླུ་ནི་བླང་བར་བྱ་ཞིང་ལུས་ཀྱི་ལག་པས་གར་བྱ་སྟེ། རྡོ་རྗེ་རྐང་པས་ཀྱང་གར་བྱའོ། ། གྲོགས་གང་དང་ན་སྦྱང་བ་བྱས་པའི་རིག་མ་དང་ངོ་། ། དུས་གང་གི་ཚེ་ན་གོང་དུ་སྨོས་པའི་གནས་དེ་དང་དེ་དག་ཏུ་སྤྱོད་པ་འཇུག་པའི་ཚེའོ། ། དགོས་པ་ཅིའི་དོན་དུ་ན་རྡོ་རྗེ་མཆོག་ལྡན་པར་ཅེས་པ་རྡོ་རྗེ་ནི་གཉིས་སུ་མེད་པའི་ཡེ་ཤེས་ཡིན་ལ་མཆོག་ནི་རྟོགས་པ་མཆོག་ཏུ་གྱུར་པའོ། ། དེ་བཞིན་དུ་ཐར་པའི་རྒྱུར་ནི་ཅེས་པ་འཁོར་བ་ལས་ཐར་བའི་དོན་དུའོ། ། དེ་དག་གི་ལྷའི་རྣལ་འབྱོར་ནི། དཔལ་བརྟག་པ་གཉིས་པ་ལས།
རྡོ་རྗེ་ཆོས་དང་སངས་རྒྱས་དང་། ། རྣལ་འབྱོར་མ་དང་མ་མོ་ཡི། ། གླུ་དང་གར་ནི་འདི་དག་གིས། ། ལེགས་པར་གླུ་བླངས་གར་ཀྱང་བྱ། ། ཅེས་གསུངས་པའི་དོན་གླུ་ལེན་པའི་ཚེ་སྒྲུབ་པ་པོ་རྡོ་རྗེ་ཆོས་འོད་དཔག་མེད་ཀྱི་རྣལ་འབྱོར་དང་། རིག་མ་རྣལ་འབྱོར་མ་གོས་དཀར་མོའི་ང་རྒྱལ་གྱིས་སོ། ། གར་བྱེད་ན་སྒྲུབ་པ་པོ་སངས་རྒྱས་ཏེ། རྣམ་སྣང་གི་ང་རྒྱལ་དང་། རིག་མ་མ་མོ་སྟེ། སྤྱན་མའི་ང་རྒྱལ་གྱིས་བྱའོ། །
དེའི་རྒྱུ་མཚན་ངག་རྣམ་པར་དག་པ་འོད་དཔག་མེད་དང་། ལུས་རྣམ་པར་དག་པ་རྣམ་སྣང་ཡིན་པས་དེ་ལྟར་གླུ་གར་ཡང་ངོ་། ། གསུམ་པ་ཐུན་མོང་གི་དོན་རྒྱས་པར་བཤད་པ་ལ་གཉིས། བཟུང་བར་བྱ་བ་དགོས་པ་དང་བཅས་པ་དང་། བསྲུང་བར་བྱ་བ་ལས་མི་འདའ་བའོ། ། དང་པོ་ལ་བཞི། རྒྱན་དང་ལག་ཆ་དགོས་པ་དང་བཅས་པ། བཟའ་བཏུང་དགོས་པ་དང་བཅས་པ། ཅོད་པན་དང་ཆ་བྱད་དགོས་པ་དང་བཅས་པ། དེ་དག་དགོས་པ་དང་བཅས་པར་འགྱུར་བའི་ཚུལ་ལོ། །
དང་པོ་ནི། སྤྱི་བོར་འཁོར་ལོ་རྣམ་པར་འཛིན་ཅེས་སོགས་ལ་འཕྲོས་ནས་ཕྱག་རྒྱ་ལྔའང་སངས་རྒྱས་ལྔ་དག་པ་སྟེ། འཁོར་ལོའི་གཟུགས་ཀྱིས་སྤྱི་བོར་བརྒྱན་པ་ནི་མི་བསྐྱོད་པའོ། ། རྣ་ཆའི་བདག་ཉིད་འོད་དཔག་མེད་དོ། ། མགུལ་གྱི་ཕྲེང་བ་ནི་རིན་ཆེན་འབྱུང་ལྡན་གྱི་བདག་ཉིད་དོ། ། ལག་པ་ལ་སོགས་པར་གདུབ་བུ་དྲུག་གིས་བརྒྱན་པ་ནི་རྣམ་པར་སྣང་མཛད་དུ་བརྗོད་དོ། ། སྐ་རགས་ལ་ནི་དོན་ཡོད་གྲུབ་པ་གནས་སོ། ། ཁ་ཊྭྃ་ཀའི་གཟུགས་ནི་ཤེས་རབ་ཡུམ་གྱི་ངོ་བོ་སྟེ་ཐབས་སྙིང་རྗེས་ཆོས་ཀྱི་སྒྲ་སྒྲོགས་པའི་གཟུགས་སམ་ཚུལ་གྱིས་ཅང་ཏེའུ་འཛིན་པ་ཉིད་དོ། ། གཉིས་པ་ནི། སྨན་ཏེ་དྲི་ཆེན་ལ་སོགས་པ་གོང་བུའི་བདུད་རྩི་ནི་རྣམ་པར་བཟའ་བར་བྱ་བ་སྟེ།
དྲི་ཆུ་ལ་སོགས་པ་བཏུང་བའི་བདུད་རྩི་ནི་རྟག་པར་བཏུང་བར་བྱ་བ་ཉིད་དོ། ། དེ་དག་བསྟེན་པའི་ཕན་ཡོན་ནི། རྒ་ཤིས་ཟིལ་གྱིས་མི་གནོན་ཅིང་དུས་རྟག་ཏུ་ནད་དང་གདོན་ལས་བསྲུང་བར་འགྱུར་བ་ཡིན་ནོ། ། དེ་ལ་རྒ་ཤིས་ཟིལ་གྱིས་མི་ནོན་པའི་དོན་རྫས་དེ་དག་གི་མཐུས་ལུས་ཆུ་ཤེལ་ལྟར་དྭངས་པ་ལ་སོགས་པ་རྒ་བས་ཟིལ་གྱིས་མི་གནོན་པ་སྟེ་གཞོན་ནུའི་གཟུགས་ཅན་ནོ། ། རྡོ་རྗེ་གུར་ལས། མི་བསྐྱོད་བསྟེན་པའི་རྣལ་འབྱོར་པ། ། ནད་རྣམས་ཐམས་ཅད་རྣམ་པར་སྤངས། ། རྟག་པས་ཆུ་ཤེལ་ཆེན་པོར་ལྡན། ། རྡོ་རྗེ་ཉི་མས་རྒས་པ་མེད། ། ཅེས་སོགས་གསུངས།
འཆི་བས་ཟིལ་གྱིས་མི་གནོན་པ་ནི། ཚེ་ལོ་སྟོང་ཕྲག་ལྔར་འཚོ་བ་ལ་སོགས་པ་སྟེ། གོང་བཞིན་ནོ། ། གསུམ་པ་ནི། རྣམ་པར་འཛིན་ཅེས་པ་གཞི་བཞག གང་ན་ཅོད་པན་ནོ། ། ཇི་ལྟ་བུ་ཞེ་ན་ཐོད་པ་དུམ་བུར་བྱས་པ་སོར་ལྔའི་ཚད་དང་ལྡན་པ་ལྔ་པོ་རྣམས་སོ། ། དེ་ཡང་སངས་རྒྱས་ལྔ་རྣམ་པར་དག་པས་ཐོད་པ་ལྔ་ཡིན་ལ། དེ་རེ་རེའང་ཡེ་ཤེས་ལྔ་ལྔའི་བདག་ཉིད་ཡིན་པས་སོར་ལྔ་ལྔའོ། ། དེ་དག་ཀྱང་བདག་མེད་པ་མཚོན་པས་རྐུན་མའི་སྐྲ་ལས་བྱས་པའི་སྐུད་པས་བརྒྱུས་པའོ། །
དེ་ཡང་ཐབས་དང་ཤེས་རབ་མཚོན་པས་སྟེང་འོག་ཏུ་སྲད་བུ་ཉིས་སྐོར་རོ། ། དེ་ལྟར་ཧཱུྃ་བྱུང་སྦྱར་བར་བྱ་ཅེས་པ་སྲད་བུ་དེ་དག་གི་བར་བར་དུ་རྡོ་རྗེའི་མདུད་པའམ་ཐོད་པ་ལྔ་པོ་རྣམས་ཀྱི་སྟེང་དུ་ཧཱུྃ་བྱུང་སྟེ། མི་བསྐྱོད་པ་ལ་སོགས་པའི་ཕྱག་མཚན་སྐུ་སྦྱར་བར་བྱའོ། ། གང་ཟག་གང་གིས་ན་སྤྱོད་པ་ལ་ཞུགས་པའི་རྣལ་འབྱོར་པས་སོ། ། འདི་སྤྱི་བོའི་འཁོར་ལོའི་ཆ་ལག་གོ ། རྐེད་པ་ལ་ནི་སྐ་རགས་ཉིད། ། ཅེས་པ་ལ་འཕྲོས་ནས། ཐབས་དང་ཤེས་རབ་རང་བཞིན་ལས། ། རྐུན་མའི་སྐྲའི་སྐ་རགས་ཉིས་སྐོར་ཉིད་དོ། ། ཅི་ཕྱག་རྒྱ་ལྔ་པོ་ནས་རྒྱས་བཏབ་པའམ།
ཕྱག་རྒྱ་དྲུག་པས་ཀྱང་རྒྱས་འདེབས་སམ་སྙམ་པ་ལ་རྒྱས་འདེབས་པར་བསྟན་པའི་ཕྱིར། ཐལ་བ་སྐྲ་ཡི་མཆོད་ཕྱིར་ཐོགས། རྣལ་འབྱོར་པ་ཡི་སྤྱོད་པས་ཕྱག་རྒྱ་དྲུག་པར་འཛིན་ནོ། ། དེ་ལ་ཐལ་བ་ནི། རོ་བསྲེགས་ཐལ་བས་དེ་བཞིན་བརྒྱན་ཅེས་གསུངས་ཞིང་། སྐྲ་ནི་རྐུན་མའི་སྐྲའོ། ། དེ་ལྟར་རྒྱན་དྲུག་ནི། ཕ་རོལ་ཏུ་ཕྱིན་པ་དྲུག་རྣམ་པར་དག་པ་མཚོན་པའི་ཕྱིར་དུའོ། ། དེ་ལ་འཁོར་ལོ་བསམ་གཏན། རྣ་ཆ་བཟོད་པ།
མགུལ་རྒྱན་སྦྱིན་པ། གདུབ་བུ་ཚུལ་ཁྲིམས། སྐ་རགས་བརྩོན་འགྲུས། ཐབས་ཀྱི་ཕ་རོལ་ཏུ་ཕྱིན་པ་ལྔ་རྣམ་པར་དག་པས་ཕྱག་རྒྱ་ལྔའོ། ། ཐལ་བ་དང་མཆོད་ཕྱིར་ཐོགས་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པར་དག་གོ ། དེ་ལྟར་བདེ་མཆོག་ལས་སོ། ། བཞི་པ་ནི། ཤེས་རབ་ཁ་ཊྭྃ་ཀ་གཟུགས་ཅན། ། ཐབས་ཀྱི་གཟུགས་ཀྱིས་ཅང་ཏེ་འུ། ། ཅེས་པ་ལ་འཕྲོས་ནས་དེའི་རྣམ་དག་ནི།
ཅང་ཏེའུའི་སྒྲ་ནི་འབད་ཅིང་སྐུལ་བས་ན་བཟླས་པ་སྟེ། གང་བསྐུལ་ན་སེམས་ཅན་ཐམས་ཅད་མགྲོན་གཉེར་བའོ། ། ཅེས་པ་ཐབས་སྙིང་རྗེ་ཆེན་པོ་སྟེ། གསུང་གི་དམ་ཚིག་མཚོན། ཁ་ཊྭྃ་ཀ་ནི་རྣམ་པར་ཐར་པའི་སྒོ་གསུམ་དག་པ་ཤེས་རབ་སྟོང་པ་ཉིད་མཚོན་ཏེ་ཐུགས་ཀྱི་དམ་ཚིག་གོ ། ཐོད་པ་ཅན་ཏེ་ཧེ་རུ་ཀར་རང་གྱུར་པ་ནི་ལྷ་སྐུ་ཕྱག་རྒྱ་ཆེན་པོ་སྟེ་སྐུའི་དམ་ཚིག་གོ ། མདོར་ན་རྡོ་རྗེ་ནི་ཐུགས། བཟླས་པ་ནི་གསུང་། བསྒོམ་པ་ནི་སྐུའི་དམ་ཚིག་ཡིན་པས་དམ་ཚིག་གསུམ་ལ་གནས་པས་སྤྱོད་པ་བྱེད་ཅེས་པའི་དོན་ཏོ། ། གཉིས་པ་བསྲུང་བར་བྱ་བ་ལས་མི་འདའ་བ་ལ་གསུམ།
ཕྱིན་ཅི་ལོག་ལྔའི་རྟོག་པ་སྤང་བ། གྲོགས་ཕྱག་རྒྱ་དང་མི་འབྲལ་བ། བསམ་གཏན་གྱི་སྒྲིབ་པ་སྤང་བའོ། ། དང་པོ་ནི། རྣམ་པར་སྤང་བར་བྱ་ཅེས་པ་གཞིར་བཞག གང་གིས་ན་ཧེ་རུ་ཀ་རྣམ་ཐར་གསུམ་གྱི་བདག་ཉིད་ལ་གནས་པའི་རྣལ་འབྱོར་པས་སོ། ། གང་ན་འདོད་པ་ལ་རྐམ་པ་དང་། དེ་ཁོ་ན་ཉིད་ལ་རྨོངས་པ་དང་། དེ་བཞིན་དུ་མི་དང་མི་མ་ཡིན་པ་ལ་འཇིགས་པ་དང་། སེམས་ཅན་ལ་ཁྲོ་བ་དང་།
འཇིག་རྟེན་གྱིས་བརྟགས་པའི་ངོ་ཚའི་བྱ་བ་ནི། ཞུམ་པ་དང་བཅས་པའི་རྣམ་རྟོག་གོ ། གང་གི་ཚེ་ན། དེ་ཁོ་ན་ཉིད་ལ་གནས་པའི་གནས་སྐབས་རྟག་ཏུའོ། ། གཉིས་པ་ནི། ཡེ་ཤེས་བསྐྱེད་པར་བྱེད་པའི་གྲོགས་རིགས་ལྔ་ལ་ནི་གནས་པར་བྱ། གང་ཞེ་ན། གར་མ་ཚོས་མ་རྡོ་རྗེ་མ། ། གདོལ་མ་དེ་བཞིན་བྲམ་ཟེ་མའོ། ། དེ་དག་ཤེས་རབ་ཡིན་ལ་སྒྲུབ་པ་པོ་བདག་ཉིད་ཀྱང་དེ་བཞིན་གཤེགས་པའི་རིགས་ལ་སོགས་པ་ལྔ་པོ་དག་གང་ཡང་རུང་བའི་རྣལ་འབྱོར་དང་ལྡན་པ་ནི་ཐབས་སོ། །
མཉམ་པར་ལྡན་པ་ནི། མི་འབྲལ་བའམ་སྙོམས་འཇུག་གོ ། དེའི་དགོས་པ་ནི། རིགས་གཅིག་ཏུ་ཅེས་པ་གཉིས་སུ་མེད་པའི་ཡེ་ཤེས་སྐྱེ་བར་བརྟག དེའི་རྒྱུ་མཚན་གདབ་བྱ་ཕྱག་རྒྱ་ལྔ་དང་། འདེབས་བྱེད་རིགས་ལྔ་སྟེ། དུ་མ་ཉིད་ཀྱིས་ནི་དབྱེ་བས་ཡེ་ཤེས་བསྐྱེད་པའང་དུ་མར་མཚོན་པར་མི་བྱ་སྟེ་ཐམས་ཅད་ཀྱང་མི་རྟོག་པ་གཅིག་པུར་རིགས་གཅིག་པའི་ཕྱིར་རོ། ། གསུམ་པ་ནི། སྤྱོད་པར་བྱ་ཅེས་པ་གཞིར་བཞག གང་གིས་ན་བདག་ཉིད་ཀྱིས་སོ། །
གང་ན་དེ་ཁོ་ན་ཉིད་དོ། ། ཚུལ་ཇི་ལྟར་ན་བསམ་གཏན་གྱི་སྒྲིབ་པ་གཉིད་དང་། ཐེ་ཚོམ་དངོས་བསྟན་ཤུགས་ལ་སྙོམ་ལས་དང་འགྱོད་པ་དང་རྒོད་པ་སྟེ་སྐྱོན་ལྔ་པོ་སྤངས་ནས་གཉིས་སུ་མེད་པའི་ཚུལ་དུའོ། ། གསུམ་པ་བརྟག་པའི་གྲངས་ལ་མིང་གཞུང་ཚད་གོ་རིམ་གསུམ་ལས་མིང་ནི། དཔལ་ཡང་དག་པར་སྦྱོར་བ་ལས་བྱུང་བ་ལས་སྤྱོད་པའི་བརྟག་པ་སྟེ། ཅེས་པ། འོ་ན་གོང་དུ་འཁྱུད་པའི་སྤྱོད་པ་དང་། ཅེས་པ་དང་བཟློས་སོ། ། སྙམ་ན་གོང་མ་ནི་ཀུན་ཏུ་སྤྱོད་པའི་ཚུལ་མདོར་བསྟན་པ་ཡིན་ལ། འདིར་རྒྱས་བཤད་ཡིན་པས་འགལ་བ་མེད་དོ། །
གཞུང་ཚད་ནི། རབ་ཏུ་བྱེད་པ་འདི་ལ་ཤོ་ལོ་ཀ་བཞི་བཅུ་ཞེ་གཉིས་དང་རྐང་པ་གཉིས་སོ། ། སྤྱིར་བརྟག་པ་ལྔ་པ་ལ་བརྒྱ་དང་བདུན་ཅུ་དོན་གསུམ་མོ། ། གོ་རིམ་ནི། བརྟག་པ་བཅུ་ཡོད་པ་ལས་ལྔ་པའོ།། །། སྤྱི་དོན་ལྔ་པ་རྫོགས་རིམ་རྟེན་དང་བཅས་པ་བཤད་པ་ལ་གཉིས། རྟེན་མངོན་དུ་བྱེད་པའི་ཐབས་དང་བཅས་པ་དང་། དེ་ལས་སྐྱེས་པའི་ཡེ་ཤེས་བརྟེན་པར་བྱ་བའི་ཕྱིར་སྤྱོད་པ་སྤྱད་པའོ། ། དང་པོ་ལ་གཉིས། དོན་དངོས་དང་།
བརྟག་པའི་གྲངས་སོ། ། དང་པོ་ལ་གཉིས། ཞུས་པ་དང་། ལན་ནོ། ། དང་པོ་ནི་ཉན་པར་འཚལ་ལགས་ན་ཅེས་པ་གཞིར་བཞག ཡུལ་གང་ལ་ན། ཟག་བཅས་ཀྱི་ལུས་བཅོམ་པ་དང་ཟག་མེད་ཀྱི་བདེ་བ་ལ་ལོངས་སྤྱོད་པས་ལྷ་ལགས་ཞེས་བོས་ནས་ལྷ་སྟེ་རྡོ་རྗེ་འཛིན་པ་ལའོ། ། གང་ན་བརྗོད་བྱ་གོང་དུ་བསྒོམ་པ་བཟང་པོར་བྱ་བར་བརྗོད་ཅེས་པ་ལ་འཕྲོས་ནས་རང་བྱིན་བརླབ་པའི་རིམ་པ་ཅི་ལགས། རྗོད་བྱེད་རྣལ་འབྱོར་མའི་རྒྱུད་ཀྱི་གླེང་གཞི་གསང་བ་མཆོག་དང་དགྱེས་པ་ན་ཅེས་པ་ལ་སོགས་པའི་དགོངས་པ་ཅི་ལགས་ཞེས་ཞུས་པའོ། ། དེ་ལ་ཅིའི་ཕྱིར་རང་བྱིན་བརླབ་ཅེས་བྱ་ཞེ་ན།
རང་ནི་གཞན་ཕྱག་རྒྱ་ལ་སོགས་པའི་རྐྱེན་ལ་མ་ལྟོས་པར་རང་གི་ལུས་རྟེན་གྱི་དཀྱིལ་འཁོར་བཞི་པོ་ཉིད་ལ་བརྟེན་པ་རང་འབྱུང་གི་ཡེ་ཤེས་བྱིན་གྱིས་རློབ་པར་བྱེད་པའི་ཐབས་ཏེ་འབར་འཛག་ལ་སོགས་པའི་སྒོ་ནས་གནད་དུ་བསྣུན་པའོ། ། རིམ་པ་ནི། རྟེན་དཀྱིལ་འཁོར་བཞི་གཏན་ལ་དབབ་པའི་རིམ་པའམ་འཁོར་ལོ་བཞི་ལ་གནད་དུ་བསྣུན་པའི་རིམ་པའམ། རྟེན་ཞུ་བ་བརྟེན་པ་བདེ་བ་ངོ་བོ་མི་རྟོག་པའི་རིམ་པའོ། ། གསང་བ་མཆོག་ལ་སོགས་པ་སྤྱི་དང་མཐར་ཐུག་དང་དཀྱིལ་འཁོར་འཁོར་ལོའི་སྦས་པ་ལ་སྦྱར་ཏེ། སྔར་གསུངས་ན་ནང་དུ་རང་བྱིན་བརླབས་ཀྱི་སྦས་པ་ལ་སྦྱར་བའི་དགོངས་པ་ཇི་ལྟར་ཅེས་ཞུ་བའོ། ། དེ་བས་ན་མངོན་པར་རྟོགས་པ་ཐབས་རྒྱུད་ལས་སྐལ་ལྡན་ཅིག་ཅར་དུ་འཇུག་པ་དེ་ལས་གྲོལ་བྱེད་ལམ། དེ་ལས་མཆོག་སྒྲུབ་པ། དེ་ལས་བརྟེན་པ་རྫོགས་པའི་རིམ་པ། དེ་ལས་རང་བྱིན་རླབས་ཀྱི་རྫོགས་རིམ་སྟོན།
དེ་ཡང་རྟེན་ལུས་ལ་གནད་དུ་བསྣུན་པ་ཡིན་པས་ལུས་ཀྱི་དཀྱིལ་འཁོར། བྷ་གའི་དཀྱིལ་འཁོར། བྱང་ཆུབ་སེམས་ཀྱི་དཀྱིལ་འཁོར་གསུམ་དང་དེ་དག་མངོན་དུ་བྱེད་པ་རླུང་གི་གནས་ལུགས་དང་བཅས་པ་གཏན་ལ་འབེབས་སོ། ། གོ་རིམ་གྱི་དབང་དུ་བྱས་ན། ཅིའི་ཕྱིར་རང་བྱིན་བརླབ་ལ་བརྟན་པ་ཐོབ་ནས་དྲོད་ཐོབ་པའི་རྣལ་འབྱོར་པ་སྤྱོད་པ་ལ་འཇུག་པ་ཡིན་ན། ཅིའི་ཕྱིར་སྤྱོད་པའི་རྗེས་ལ་རང་བྱིན་བརླབ་བསྟན། ཡང་ན་གོང་དུ་རང་བྱིན་བརླབ་གསུངས་པ་དང་ཡང་བཟློས་པར་འགྱུར་རོ་སྙམ་ན། རྫོགས་པའི་རིམ་པ་ནི་དོན་གཅིག་ཉིད་མངོན་རྟོགས་གསུམ་དུ་སྐྱེ་སྟེ། དང་པོར་ཐོས་བསམ་གྱི་སྒྲོ་འདོགས་ལུས་ལ་བཅད་པ་ན་རྟོགས་པའི་ལྟ་བར་འགྱུར་ལ་བར་དུ་རྫོགས་པའི་རིམ་པ་ཡིན་ལ་མཐར་ཉམས་སུ་བླངས་པ་ནི་ཉེ་བའི་རྒྱུ་ཞེས་སྐབས་གསུམ་དུ་ཤེས་པར་བྱ་བ་ཡིན་པས་འགལ་བ་མེད་དོ། ། དེ་ལ་དེ་ནས་ཅེས་པ་ཁ་བསྐངས་ཏེ་སྤྱོད་པ་གཏན་ལ་ཕབ་པའི་རྗེས་དེ་ནས་རང་བྱིན་བརླབ་བཤད་པར་བྱ་ཅེས་སྦྲེལ།
དེའི་རྒྱུ་མཚན་སྤྱོད་པ་ནི། ཚེ་དེ་ཉིད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་འདོད་པ་ཡིན་ལ་དེ་ལ་མཚམས་སྦྱོར་བའི་ཐབས་ཉེ་བའི་རྒྱུ་ཡིན་ཞིང་། དེ་ལ་ཨཱ་ལིའི་བདག་ཉིད་རང་བྱིན་བརླབ་དོན་དམ་བྱང་ཆུབ་ཀྱི་སེམས་དང་། ཀཱ་ལིའི་བདག་ཉིད་དཀྱིལ་འཁོར་འཁོར་ལོ་ཀུན་རྫོབ་བྱང་ཆུབ་སེམས་ཀྱི་ཐབས་གཉིས་གསུངས་པ་ལས་སྐབས་འདིར། ཨཱ་ལིའི་བདག་ཉིད་རང་བྱིན་བརླབ་བསྒོམ་པ་བསྟན། འོ་ན་སྤྱོད་པའི་གོང་དུ་རང་བྱིན་བརླབ་གསུངས་པ་དང་བཟློས་སོ་སྙམ་ན་སྐྱོན་མེད་དེ། དང་པོ་ལྟར་ན་སྤྱོད་པའི་སྔོན་དུ་འགྲོ་བ་ཡིན་ལ། གཉིས་པ་ལྟར་ན་འབྲས་བུའི་སྔོན་དུ་འགྲོ་བའི་ཐབས་ཡིན་པས་འགལ་བ་མེད། ཡང་ན་དང་པོས་ནི་མདོར་བསྟན་ལ། གཉིས་པས་ནི་རྟེན་དཀྱིལ་འཁོར་གསུམ་རླུང་དང་བཅས་པའི་སྒོ་ནས་རྒྱས་པར་སྟོན་པས་འགལ་བ་མེད།
ཡང་རྗོད་བྱེད་ཀྱི་དབང་དུ་བྱ་སྟེ། དང་པོ་ནི། རྣལ་འབྱོར་རྒྱུད་ཀྱི་གླེང་གཞིའི་སྒོ་ནས་འཆད་ལ་ཕྱི་མ་ནི་རྣལ་འབྱོར་མའི་རྒྱུད་ཀྱི་གླེང་གཞིའི་སྒོ་ནས་འཆད། གསང་བ་ལ་སོགས་དགོངས་པ་ཅི་ཅེས་གསུངས་པའི་ཕྱིར་འགལ་བ་མེད་དོ། ། རྒྱུད་སྡེ་གང་གི་བཤད་པའི་རྒྱུད་ཡིན་ན་རབ་ཏུ་བྱེད་པ་དང་པོ་ལས་དོན་དང་པོར་ཁམས་ཀྱི་དོན་བཤད་པ་ལས་ཡི་གེ་བཅུ་དྲུག་གི་བཤད་པ་འདི་ནི། བདེ་མཆོག་གཉིས་ཀའི་གླེང་གཞི་མཐའ་དག་གི་བཤད་པའི་རྒྱུད། དེ་ལ་སྤྱིར་རྣལ་འབྱོར་མའི་གླེང་གཞི་ལ་རྒྱུད་ཁ་ཅིག་ཏུ་མཐར་ཐུག་བཤད། འདིར་ཡང་རྒྱུད་ཕྱི་མས་མཐར་ཐུག་ཏུ་བཤད། ཁ་ཅིག་གིས་བསྐྱེད་རིམ་དུ་བཤད། རྡོ་རྗེ་མཁའ་འགྲོའི་ལེའུ་བཞི་བཅུ་གཉིས་པར་བཅུད་ལེན་དུ་བཤད་དེ།
མདོར་ན་བཤད་ཚུལ་དུ་མར་བཤད་པ་ལས། འདིར་སྦས་པའི་དོན་བྱང་ཆུབ་སེམས་ཀྱི་དཀྱིལ་འཁོར་དུ་བཤད་པས་ཁ་ཅིག་ཏུ་མི་གསལ་བ་གསལ་བར་བྱེད། ཁ་ཅིག་ཏུ་ཚུལ་མི་འདྲ་བས་བཤད་པའི་རྒྱུད། དེའང་ཡི་གེ་བཅུ་དྲུག་གིས་ཁམས་བཅུ་དྲུག་ཏུ་བཤད། ཡང་ཡི་གེ་གསུམ་ཡི་གེ་ལྔར་བྱས་པ་ཚིགས་བཅུ་གཉིས་མགྲིན་པ་ལོངས་སྤྱོད་ཀྱི་འཁོར་ལོ་དང་སྙིང་ག་ཆོས་ཀྱི་འཁོར་ལོ་དང་བཅུ་བཞིར་རྩ་ཡི་གེའི་དབྱིབས་སུ་གྲུབ་པའི་ནང་ན་ནད་འདུ་བ་བཞི་བསྐྱེད་པ་གནས་སོ། ། ཞེས་བྱ་བས་བྷ་གའི་དཀྱིལ་འཁོར་དང་བྱང་ཆུབ་སེམས་ཀྱི་དཀྱིལ་འཁོར་གཉིས་སུ་གསལ་བར་བཤད་དོ། ། ཡང་སྒྲའི་ཚུལ་ལས་ཞེས་བྱ་བ་ལ་སོགས་པས་དེ་མངོན་དུ་བྱེད་པའི་རྒྱུ་བསྟན་པ་ནི། དཔལ་བདེ་མཆོག་ཉུང་ངུའི་ལེའུ་དང་པོར་ཚིག་ཆ་མཐུན་ལ་དེ་སྦས་དོན་དུ་བཤད་པས་གསལ་བར་བྱེད་ཅིང་དེ་བཞིན་དུ། སྔགས་བཟླས་བསམ་གཏན་ལ་སོགས་ལྡན། ། རྒྱུད་ལས་གང་གསུངས་མཉན་པར་གྱིས། །
ཞེས་བྱ་བའང་ཉུང་ངུར་རིགས་ལྡན་མ་མཆོད་པ་མཉན་པར་གདམས་པ་ཡིན་ཏེ། འདིར་སྦས་དོན་དུ་གསལ་བར་བཤད། རྩ་གཉིས་སྐྱེ་གནས་ཞེས་བྱ་བ་ལ་སོགས་པས་ལྷ་མོ་བཞིས་ཞུས་པའི་རྒྱུད་ལས། གོས་དཀར་མོས་ཞུས་པ་དང་ཆ་མཐུན་པས་བཤད་པའི་རྒྱུད་ཡིན་ལ། ཡང་གོང་དུ་རྣལ་འབྱོར་མའི་གླེང་གཞིས་བསྟན་པའི་བྱང་ཆུབ་སེམས་ཀྱི་དཀྱིལ་འཁོར་ཉིད། ལམ་གཉིས་པོ་འདི་ལ་བརྟེན་ཏེ་བྱང་ཆུབ་ཀྱི་སེམས་བཅུ་དྲུག་གཉིས་སུ་འགྱུར་རོ། ། གཉིས་གསུམ་གསུམ་ལྔ་དེ་ལས་དྲུག་གི་སྒོ་ནས་ལུས་འགྲུབ་བོ། ། ཞེས་དཀྱིལ་འཁོར་གསུམ་དུ་རྒྱུད་གཉིས་གཅིག་ཏུ་བསྡེབས་ཏེ་མི་གསལ་བ་གསལ་བར་བྱེད་པས་བཤད་པའི་རྒྱུད། སྟེང་གི་སྒོ་ནས་ཞེས་བྱ་བ་ལ་སོགས་པས་དེ་མངོན་དུ་བྱེད་པ་རླུང་བསྟན་པ་ནི་ཡེ་ཤེས་རྡོ་རྗེ་ཀུན་ལས་བཏུས་པ་དང་། རྡོ་རྗེ་ཕྲེང་བ་དང་།
རྡོ་རྗེ་མཁའ་འགྲོའི་ལེའུ་བཅུ་པ་ལ་སོགས་པར་རླུང་གསུངས་པ་དེ་ལ་འདིར་འགྲོ་འོང་གི་སྒོ་ནས་གསལ་པར་བཤད། མིང་དང་གྲངས་དང་རང་གི་ངོ་བོ་ལ་སོགས་པ་མདོར་བསྡུས་ཏེ་བཤད་པའི་རྒྱུད། ཡང་རླུང་འདིས་གོང་དུ་བསྟན་པའི་ཁམས་ལས་ལུས་མངོན་དུ་བྱེད་པ་ཉིད་ཀྱང་འདིའི་དབང་གིས་འགྲུབ་པ་ཡིན་ནོ། ། ཞེས་སྟོན་པས་གོང་དུ་བསྟན་པའི་རྒྱུད་རྣམས་དང་ཕྱོགས་གཅིག་ཏུ་བསྡེབས་ནས་མི་གསལ་བ་གསལ་བར་བྱེད་པས་བཤད་པའི་རྒྱུད། དེ་ནས་བཅོམ་ལྡན་འདས་ལྷ་མོས་ཞེས་བྱ་བ་ལ་སོགས་པས་དཔྱིད་ཀྱི་ཐིག་ལེ་ཞེས་བྱ་བ་རྡོ་རྗེ་ལུས་ཀྱི་གནས་ལུགས་བསྟན་པས་ལུས་ལ་ཕྱི་རོལ་གྱི་ཆོས་ཐམས་ཅད་གཏན་ལ་འབེབས་ཏེ། འདི་ནི་དཔལ་བདེ་མཆོག་གི་རྒྱུད་མཐའ་དག་དང་ཀྱཻ་རྡོ་རྗེའི་རྒྱུད་མཐའ་དག མདོར་ན་རྣལ་འབྱོར་མའི་རྒྱུད་ཅེས་བྱ་བ་ནང་ལུས་དང་བྷ་ག་དང་། བྱང་ཆུབ་སེམས་དང་རླུང་གི་གནས་ལུགས་སྟོན་པ་མཐའ་དག་གི་བཤད་པའི་རྒྱུད། མདོར་ན་གསང་འདུས་ཀྱི་བཤད་པའི་རྒྱུད་ཟབ་མོ་སྟོན་པ་རྣམས་དང་བདེ་མཆོག་མའི་རྒྱུད་དེ། ཟབ་མོ་སྟོན་པ་མཐའ་དག་ཏུ་རང་གི་ལུས་འགྲུབ་པར་བྱེད་པའི་རྒྱུ་བྱང་ཆུབ་ཀྱི་སེམས་དེ་ལམ་གང་ནས་ཚུལ་ཇི་ལྟར་འགྲུབ་པ།
དེ་རླུང་གི་དབང་གིས་མངོན་དུ་བྱེད་པ། དེ་ལས་གྲུབ་པའི་ལུས་ཀྱི་གནས་ལུགས་ལ་ཆོས་ཐམས་ཅད་བསྡུ་བ། དེ་ལྟར་རང་ལ་གནས་པ་བཞིན་ལམ་དུའང་རང་གི་ལུས་ཉིད་ལ་བརྟེན་ཏེ་ཏིང་ངེ་འཛིན་སྐྱེ་འབྲས་བུར་ཡང་དེ་བཞིན་དུ་འགྲུབ་ཅེས་བྱ་བར་ཕྱོགས་གཅིག་ཏུ་བསྡེབས་ཏེ། གསལ་བར་སྟོན་པས་དེ་མཐའ་དག་གི་བཤད་པའི་རྒྱུད་དུ་འགྱུར་བ་ཡིན་ནོ། ། ལན་ལ་གཉིས། མཉན་པར་གདམས་ནས་བཤད་པར་དམ་བཅའ་བ་དང་། དོན་དངོས་སོ། ། དང་པོ་ལ་ཉོན་ཅེས་པ་གཞིར་བཞག གང་ལ་ན་རྡོ་རྗེ་སེམས་དཔའ་སྙིང་རྗེ་ཆེ་སྟེ་རྡོ་རྗེ་སྙིང་པོ་ལའོ། ། གང་ན་ཐམས་ཅད་རྒྱུད་ཅེས་པ་རྗོད་བྱེད་རྣལ་འབྱོར་མའི་རྒྱུད་ཐམས་ཅད་ཀྱི་གླེང་གཞི་གསང་བ་མཆོག་དང་དགྱེས་པ་ན་ཐམས་ཅད་བདག་ཉིད་རྟག་ཏུ་བཞུགས་ཅེས་གསུངས་པའི་སྐད་དོད།
གསང་བའི་ཡི་གེ་བཅུ་དྲུག་གི་བརྗོད་བྱ་རང་བྱིན་བརླབ་གཏན་ལ་ཕབ་པའོ། ། ཚུལ་ཇི་ལྟར་ན་དཔལ་འཁོར་ལོ་སྡོམ་པ་ལ་སོགས་པར་སྤྱི་དང་མཐར་ཐུག་ལ་སོགས་པར་རྒྱས་པར་བཤད་པ་འདིར་སྦས་པའི་དོན་བྱང་ཆུབ་སེམས་ཀྱི་དཀྱིལ་འཁོར་དུ་མདོར་བསྡུས་ནས་ནི་ཁྱོད་ལ་བསྒྲག་པར་བྱའོ། ། བསམ་པ་ཇི་ལྟ་བུས་ན་བརྗོད་བྱའི་དོན་རྟོགས་པར་དཀའ་བས་ཡིད་ནི་རྩེ་གཅིག་ཏུ་གྱུར་པའི་སྒོ་ནས་སོ། ། དོན་དངོས་ལ་མདོར་བསྟན་པ་དང་། རྒྱས་པར་བཤད་པ། དང་པོ་ནི། ཨེ་ཡི་རྣམ་པ་གང་གསུངས་པ། ། གནས་ཀྱི་མཚན་ཉིད་མི་གསལ་བར། ། འགྲོ་དང་རྗེས་སུ་འོང་བ་ཉིད། ། ཁམས་དང་སེམས་ཀྱི་རྟག་འགྲོ་བའོ། །
དེ་ལ་ཨེ་ཡི་རྣམ་པ་གང་གསུངས་པ་ཅེས་པས་བྷ་གའི་དཀྱིལ་འཁོར་མདོར་བསྟན། གནས་ཀྱི་མཚན་ཉིད་མི་གསལ་བར་ཅེས་པས་ལུས་ཀྱི་དཀྱིལ་འཁོར་མདོར་བསྟན། ཁམས་དང་ཅེས་པ་བྱང་ཆུབ་སེམས་ཀྱི་དཀྱིལ་འཁོར་མདོར་བསྟན། འགྲོ་དང་རྗེས་སུ་འོང་བ་ཉིད་ཅེས་པས་དེ་ཐམས་ཅད་ལ་མངོན་དུ་བྱེད་པ་སྙིང་པོ་ཡེ་ཤེས་རླུང་གི་དཀྱིལ་འཁོར་བསྟན། དེ་ལ་རྣལ་འབྱོར་རྒྱུད་ཀྱི་གླེང་གཞི། ཡི་གེ་བཞི་བཅུའི་ཐོག་མར་ཨེའི་རྣམ་པ་བརྟག་པ་དང་པོར་དཀྱིལ་འཁོར་འཁོར་ལོའི་སྦས་པ་ལ་སྦྱར་ན། གང་གསུངས་པ་འདིར་རང་བྱིན་བརླབ་ཀྱི་སྦས་པ་ལ་སྦྱར་ན་ལྟེ་བ་སྤྲུལ་པའི་འཁོར་ལོའི་ཕྱི་དབྱིབས་གྲུ་གསུམ་དང་། ནང་རྩ་གསུམ་གྱི་མདུད་པ་གྲུ་གསུམ་དུ་ཡོད་པ་ཨེའི་རྣམ་པའོ། ། རང་བྱུང་གི་ཡེ་ཤེས་མངོན་དུ་བྱ་བའི་གནས་ཡིན་པས་གནས་ཏེ། རྡོ་རྗེའི་ལུས་ཀྱི་མཚན་ཉིད་དོ། །
དེ་བླ་མའི་མན་ངག་ལ་མ་བརྟེན་པར་རྟོགས་པར་དཀའ་བས་མི་གསལ་བའོ། ། འགྲོ་དང་ཅེས་པ་རྩ་རོ་མ་རླུང་ཕྱིར་འགྲོ་བ་གཏུམ་མོའི་མེ་འབར་བ་རྣམས་སོ། ། རྗེས་སུ་འོང་བ་ཉིད་ཅེས་པ་རྩ་རྐྱང་མ་རླུང་ནང་དུ་འཇུག་པ་བྱང་ཆུབ་ཀྱི་སེམས་འཛག་པ་རྣམས་སོ། ། ཁམས་དང་ཅེས་པ་རྒྱས་པར་ཕྱེ་ན་ཁམས་དྭངས་མ་བཅུ་དྲུག དེ་ལས་བསྡུས་པས་ཕ་ལས་སྐྱེས་པ་གསུམ་དང་མ་ལས་སྐྱེས་པ་གསུམ་སྟེ་དྲུག་པོ་དང་། ཡང་བསྡུས་པས་བདུད་རྩི་ལྔ། དེ་ལས་ཀྱང་བསྡུས་པས་ཉི་ཟླ་གཉིས་སུ་བསྡུས་པ་རྣམས་སོ། ། དེས་ནི་གསང་བའི་ཡི་གེ་བཅུ་དྲུག་གིས་མདོར་བསྟན་པར་འགྱུར་རོ། ། སེམས་ཀྱི་རྟག་འགྲོ་བ་ཅེས་པ་རྩ་རོ་རྐྱང་གཉིས་སུ་རླུང་དང་བྱང་ཆུབ་ཀྱི་སེམས་རྟག་ཏུ་འགྲོ་བས་རོ་རྐྱང་གཉིས་ཀྱི་གནས་ལུགས་སོ། ། འདིས་ནི་སྐྱེ་གནས་དབུས་སུ་རྩ་གཉིས་ཏེ་ཞེས་བྱ་བ་ལ་སོགས་པའི་མདོར་བསྟན་པར་འགྱུར་རོ། །
མདོར་ན་གཞུང་འདིས་རང་བྱིན་བརླབ། གནས་གང་དུ་མངོན་དུ་བྱེད་པ་རྐང་པ་དང་པོ་གཉིས། རྐྱེན་གང་གིས་མངོན་དུ་བྱེད་པ་རྐང་པ་གསུམ་པ། རྒྱུ་གང་གིས་མངོན་དུ་བྱེད་པ་རྐང་པ་བཞི་པའོ། ། གཉིས་པ་རྒྱས་པར་བཤད་པ་ལ་གསུམ། རྟེན་དཀྱིལ་འཁོར་བཞིའི་གནས་ལུགས། བརྟེན་པ་ཡེ་ཤེས་ཀྱི་རང་བཞིན། དེ་མངོན་དུ་བྱེད་པའི་ཐབས་སོ། ། དང་པོ་ལ་གཉིས། མདོར་བསྟན་པ་དང་།
རྒྱས་པར་བཤད་པའོ། ། དང་པོ་ལ་གསུམ། ཁམས་བདུད་རྩིའི་དཀྱིལ་འཁོར། ལུས་ཇི་ལྟར་གྲུབ་པའི་ཚུལ། ཁྱབ་བྱེད་རླུང་གི་དཀྱིལ་འཁོར་རོ། ། དང་པོ་ལ་གཉིས། ཞུས་པ་དང་ལན་ནོ། ། དང་པོ་ནི། ཁམས་དང་ཅེས་པ་ལ་འཕྲོས་ནས་ཁམས་ཞེས་བྱ་བའི་སྒྲ་དུ་ལགས་ཞེས་ཞུས་པའོ། ། ལན་ལ་གཉིས།
ཁམས་བདུད་རྩིའི་དཀྱིལ་འཁོར་དངོས་དང་། དེ་མངོན་དུ་བྱེད་པའི་ཐབས་སོ། ། དང་པོ་ལ་གཉིས། ཁམས་བཅུ་དྲུག་ཏུ་དབྱེ་བ་དང་། ཁམས་ལྔས་ལུས་འགྲུབ་པའི་ཚུལ་ལོ། ། དང་པོ་ལ་གཉིས། ཁམས་ཀྱི་དབྱེ་བ་དངོས་དང་། གང་གིས་དབང་ལས་བྱུང་བའོ། ། དང་པོ་ནི། བཀའ་བསྩལ་པ།
འདི་ལྟར་བརྗོད་བྱ་གསང་བའི་ཁམས་བཅུ་དྲུག་རྗོད་བྱེད་རྣལ་འབྱོར་མའི་རྒྱུད་ཀྱི་གླེང་གཞིའི་སྐད་དོད། ར་ཧ་སྱེ་ལ་སོགས་པ་ཡི་གེ་བཅུ་དྲུག་གིས་གཏན་ལ་ཕབ་ནས་བདེ་མཆོག་རྡོ་རྗེ་མཁའ་འགྲོའི་བཞི་བཅུ་ཞེ་གཉིས་པ་ལས་འབྱུང་བ་ལྟར་བརྗོད་པར་བྱ་སྟེ། དེ་ལ་ཡི་གེ་བཅུ་དྲུག་ནི། ར། ཧ། སྱེ། པ། ལ། མེ། ར།
མེ། ས། རྦ། ཏྨ། ནི། ས། ད། སྡྱི། ཏ། རྣམས་ཏེ་བཅུ་དྲུག་ར་ལས་སྒྲ་དྲངས་པས་རཀྟ་སྟེ་ར་ཡི་རྣམ་པ་ཁྲག་གི་ཁམས།
ཧ་ནི་དེ་བཞིན་རེག་བྱ་ཉིད་ཅེས་པ་ཧ་ཡྃ་སྟེ་འགྲོ་མགྱོགས་རླུང་ཡིན་ལ་རླུང་གི་ཁམས་ཀྱི་རང་བཞིན་ཀླད་རྒྱས་སོ། ། སྱེ་ནི་བད་ཀན་ཞེས་བྱར་གསུངས་ཅེས་པ་སུ་ཏྲ་ལས་ཤའི་དྭངས་མ། པ་ཡི་རྣམ་པ་སེམས་ཉིད་དང་ཅེས་པ་བྱང་ཆུབ་སེམས་ཀྱི་དྭངས་མའམ་ལྤགས་པ། ར་ཡི་རྣམ་པ་རོ་ཉིད་ཏེ། ཅེས་པ་ར་ས་ལས་རོ་དྲུག་གི་དྭངས་མ། མེ་ནི་དེ་བཞིན་ལྟོ་ཚིལ་དག་ཅེས་པ་མེ་ས་ལས་ལྟོ་ཚིལ་གྱི་དྭངས་མ། ར་ནི་མེ་ཉིད་དུ་ནི་གསུངས་ཅེས་པ་ར་གོ་སྟེ་མེའི་ཁམས་སོ། ། མེའི་རྣམ་པ་ཤ་རུ་གསུངས་ཅེས་པ་མྃ་ས་སྟེ་ཤ་ཆེན། སའི་རྣམ་པ་བཤང་བར་གསུངས་ཅེས་པ་ཙ་ཏུ་ས་མ་སྟེ་བཞི་མཉམ། རྦའི་རྣམ་པས་དེ་བཞིན་ཚིལ་ཅེས་པ་རྦ་ཤུ་སྟེ་ཚིལ།
ཏྨ་ནི་ལྤགས་པ་ཉིད་དུ་གསུངས་ཅེས་པ་ཏྃ་པ་སྟེ་ལྤགས་པའོ། ། ནིའི་རྣམ་པའང་རུས་པ་ཉིད་ཅེས་པ་ནི་རྃ་སུ་རུས་པའོ། ། ས་ཡི་རྣམ་པས་གཅི་བ་ཡིན་ཅེས་པ་ས་ཀ་རུ་སྟི་ཏེ་གཅི་བ། དའི་རྣམ་པས་གློ་བར་བཅས་ཅེས་པ་ད་ན་སྟེ་གློ་བ། སྡྱི་ནི་པད་མ་ཉིད་དུ་གསུངས་ཅེས་པ་སྟི་ར་ཞེས་བྱ་བ་གནས་པ་སྟེ། པདྨའི་བརྡས་ཏེ་ཤེས་རབ་ཀྱི་མཁའོ། ། དེའི་དབུས་ན་རྩ་གསུམ་ལས་ལྔར་གྱེས་པའི་རྩ་ལྔ་ཟེ་འབྲུ་ལྟར་ཡོད་པས་ཤིན་ཏུ་མཛེས་པའོ། ། དེ་ཡང་རྐྱང་མའི་མས་སྣ་གཉིས་ལས་ཁུ་བ་དང་དྲི་ཆུ། རོ་མའི་མས་སྣ་གཉིས་ལས་རཀྟ་དང་དྲི་ཆེན། དབུ་མའི་མས་སྣ་ལས་དྭངས་མ་སྟེ་བདུད་རྩི་ལྔའི་རྫས་དང་ལྡན་པའོ། །
ཏའི་རྣམ་པས་ཁུ་བ་ནི་ཅེས་པ་ཏ་ན་དི་སྟེ་སྐྱེས་པའི་ཁུ་བའོ། ། དེ་དག་གི་རྗོད་བྱེད་ཡི་གེ་བཅུ་དྲུག་གིས་བརྗོད་བྱ་ཁམས་བཅུ་དྲུག་གཏན་ལ་ཕབ་པའོ། ། གཉིས་པ་དེ་གང་གིས་དབང་ལས་བྱུང་བ་ནི། བྱང་ཆུབ་སེམས་ཀྱི་རང་བཞིན་ལས་ཅེས་པ་མི་རྟོག་པ་སྟེ། དོན་དམ་པ་བྱང་ཆུབ་ཀྱི་སེམས་སོ། ། དེ་གང་ལས་བྱུང་ན་ཐབས་ཞུ་བདེ་གཉིས་ལས་སོ། ། དེ་ཡང་ཆ་ཞེས་བྱ་བ་ནི་ཨཱ་ལི་སྟེ་དེའི་བརྡས་བརྟེན་པ་བདེ་བ། འགྱུར་བ་ནི་ཀཱ་ལི་སྟེ་དེའི་བརྡས་རྟེན་ཞུ་བའོ། ། བདག་ཉིད་ནི་ཞུ་བདེ་དབྱེར་མི་ཕྱེད་པ་སྟེ། དེ་ལས་བྱུང་ཅེས་པའི་དོན་ཏོ། །
བདེ་བ་དེ་ཉིད་ཀྱང་གང་ལས་བྱུང་ན་ཀུན་རྫོབ་བྱང་ཆུབ་སེམས་ལས་བྱུང་བའོ། ། དེ་ཉིད་རྒྱས་པར་ཕྱེ་ན་གོང་དུ་སྨོས་པའི་ཁམས་བཅུ་དྲུག དེ་ལས་བསྡུ་ན་བདུད་རྩི་ལྔ། དེ་བསྡུ་ན་ཀུན་རྫོབ་བྱང་ཆུབ་སེམས་སོ། ། དེ་གང་ལས་བྱུང་ན་རྩའི་སྒྲའི་རང་བཞིན་ལས་ཅེས་པ་སྤྱིར་ལུས། ཁྱད་པར་རྩ། དེའི་ནང་ནས་དབུ་མ། དེའི་ནང་ན་སྒྲ་སྟེ་ཨ་ཤད་ལྟ་བུ་ལས་དེ་ལྟར་ཁམས་བདུད་རྩིའི་དཀྱིལ་འཁོར་ལྷ་མོ་ཁྱོད་ལ་བསྒྲགས་པ་ཡིན་ནོ། ། ཅི་གོང་དུ་རྡོ་རྗེ་སྙིང་པོ་ལ་གདམས་པ་དང་འདིར་ལྷ་མོ་ལ་བསྒྲགས་པ་འགལ་ལོ། ། ཞེ་ན།
དང་པོ་ནི། རྡོ་རྗེ་སྙིང་པོས་ཞུས་པའི་ལན་ཡིན་ལ་ཕྱི་མ་ནི་རྣལ་འབྱོར་མའི་རྒྱུད་ཀྱི་གླེང་གཞིའི་དོན་ཡིན་པས་ལྷ་མོ་ལ་གསུངས་པ་མི་འགལ་ལོ། ། ཡང་ན་དང་པོ་ནི། བརྟག་པ་དང་པོ་གླེང་གཞི་ཞུས་པ་ལས་འཕྲོས་པ་ཡིན་ལ། ཕྱི་མ་ནི་རྡོ་རྗེ་མཁའ་འགྲོ་ལས་ཚིག་འདི་དག་གསུངས་པ་ལྷ་མོ་འོད་ཟེར་ཅན་གྱིས་ཞུས་པའི་འཕྲོས་ཡིན་པས་རྡོ་རྗེ་མཁའ་འགྲོ་དང་ཚུལ་མཚུངས་པའི་དབང་དུ་བྱས་ནས་གསུངས་པས་མི་འགལ་ལོ། ། གཉིས་པ་ཁམས་ལྔས་ལུས་འགྲུབ་པའི་ཚུལ་ལ་གསུམ། ཚིགས་ཆེན་བཅུ་གཉིས་ཀྱི་འཁོར་ལོ་དང་། མགྲིན་པའི་འཁོར་ལོ་དང་། སྙིང་གའི་འཁོར་ལོ་གཏན་ལ་དབབ་པའོ། ། དང་པོ་ནི།
རྣལ་འབྱོར་མའི་རྒྱུད་ཀྱི་གླེང་གཞིའི་ཡི་གེ་བཅུ་དྲུག་གི་ཐོག་མ་ར་ཧ་སྱེ་ཅེས་པའི་ཡི་གེ་གསུམ་ལས་ཕྱེ་ན། ཡི་གེ་ལྔར་འགྱུར་ཏེ། སྱེའི་ཡ་བཏགས་དང་འགྲེང་བུ་ཁ་ཕྲལ་བས། ར། ཧ། ས། ཡ། ཨེ་ཅེས་པར་འགྱུར་རོ། ། དེ་ལ་ར་ནི་མེ་ཞེས་བྱ་བར་གསུངས། རྃ་ལས་མེ་ཅེས་འབྱུང་བའི་ཕྱིར།
མེའི་ས་བོན་ཡིན་པས་མེའི་ཁམས་མཚོན། ཁྲག་ལས་མཁྲིས་པ་ཡང་དག་ལངས་ཅེས་པ་མེ་ཤས་ཆེ་བ་ན་ཁྲག་སྐྱེ་བ་ཡིན་ལ་ཁྲག་ཤས་ཆེ་བ་ན་མཁྲིས་པ་འབྱུང་བའི་ཕྱིར་མཁྲིས་པ་བསྟན་ཏོ། ། མཚན་ཉིད་གཅིག་འདོད་བད་ཀན་ལས། ། རྔུལ་དང་ཆུ་རྒྱུས་ཡང་དག་བྱུང་། ། ཅེས་བྱ་བ་ནི་སེ་ཡི་འགྲེང་བུ་ཨེ་གུད་དུ་ཕྲལ་བ་དེ་ནི་ཨེ་ཀ་སྟེ་གཅིག་ཡིན་ལ་གཅིག་པ་ནི་རླུང་མཁྲིས་བད་ཀན་འདུས་པས་གཅིག་ཅེས་པ་ནི་འདུས་པའི་དོན་ནོ། ། སྱ་ཞེས་པས་ནི་བད་ཀན་ལས་ཏེ་ས་དངོས་ཀྱིས་བད་ཀན་བསྟན་ལ། ཡ་བཏགས་དེ་ལས་རྔུལ་དང་ཆུ་རྒྱུས་ཡང་དག་འབྱུང་བ་བསྟན་ཏེ། མདོར་ན་ནི་བད་ཀན་ནོ། ། དེའི་མགོན་པོར་བརྗོད་པའི་རླུང་། ། ཧ་ནི་ཀུན་ཏུ་གྲོ་བར་གསུངས། །
ཅེས་པ་ཧ་ལས་ཧ་ཡ་ནི་འགྲོ་མགྱོགས་ཏེ་རླུང་ཡིན་ལ་དེ་ལུས་རྩ་ཡི་གེ་ཁམས་བདུད་རྩི་ཐམས་ཅད་ལ་ཁྱབ་པར་འགྲོ་བའི་ཕྱིར་ཀུན་ཏུ་འགྲོ་བ། གཙོ་བོར་གྱུར་པའི་ཕྱིར་མགོན་པོ། མདོར་ན་ས་བོན་ལྔ་ནི་ཅེས་པ་ར་ཧ་ས་ཡ་ཨེ་དེ་དག་ལ་ཅིའི་ཕྱིར་ས་བོན་ཞེས་བྱ་ཞེ་ན། ལུས་ཀྱི་འབྱུང་བ་བཞི་བསྐྱེད་པར་བྱེད་བའི་ཕྱིར་དང་། ནད་འདུ་བ་བཞི་བསྐྱེད་པར་བྱེད་པས་དེ་སྐད་དོ། ། འདུ་བ་བཞི་ནི། ། བད་ཀན། རླུང་། མཁྲིས་པ། འདུ་བ་སྟེ་བཞིའོ། །
དེ་དག་གནས་གང་ལ་གནས་ན་རུས་པའི་མཚམས་ནི་འདི་རྣམས་སུ་ཡང་དག་བཏབ་ཅེས་པ་སྟེ། རྐང་པའི་ཚིགས་དྲུག ལག་པའི་ཚིགས་དྲུག་སྟེ། ཚིགས་བཅུ་གཉིས་ལ་གནས་ཅེས་པའི་དོན་ཏོ། ། གཉིས་པ་ནི། དེ་ལྟར་ས་བོན་ལྔ་པོ་དེ་རུས་པའི་མཚམས་ཁོན་ལ་གནས་སམ་གཞན་ལའང་གནས་སྙམ་ན། མགྲིན་པ་དང་སྙིང་ག་ལ་ཡང་གནས་པར་བསྟན་པའི་ཕྱིར། ཡང་གསུངས་པ་ཐོག་མར་མགྲིན་པ་ལ་གནས་པར་བསྟན་པ་ནི། རྐན་དུ་ར་དང་བཅས་པ་ཅེས་པ་རྐན་གྱི་རྩ་བ་ཡིན་པས་མགྲིན་པའོ། ། ཐམས་ཅད་དུ་ཅེས་པ་ཐམས་ཅད་ལ་ཁྱབ་པ་སྟེ་ཨེའོ། །
དེར་ཟས་ལ་རེག་པས་ཧ། དེར་བད་ཀན་གསོག་པས་ས། རླུང་གིས་ཁ་ཟས་འཕུལ་བས་ཡ། དེས་ཐམས་ཅད་ལ་ཁྱབ་པས་ཨེའོ། ། དེ་ལྟར་ས་བོན་བཞིའོ། ར་མི་སྨོས་པ་ཅིའི་ཕྱིར་ཞེ་ན། མགྲིན་པ་ན་གྱེན་རྒྱུ་མེ། རླུང་གཙོ་བོར་གྱུར་པའི་ཕྱིར། མེའི་ས་བོན་ར་ནི་དམ་པ་ཉིད་ཏེ་མཆོག་གོ ། ཡང་ན་ས་བོན་བཞི་ནི།
ར་ཧ་ས་ཧ་བཞི་ཡིན་ལ་ཨེ་ནི་ཐམས་ཅད་དུ་ཁྱབ་པའི་ཕྱིར་དམ་པ་ཉིད་དོ། ། དེ་ལྟར་བྱེད་ལས་བཞིས་ས་བོན་སྨོས་ལ་བྱེད་པ་པོ་ནི་མགྲིན་པ་མེའི་ཁམས་ཡིན་པས་ར་སྤྱི་ཁྱབ་ཏུ་སྨོས་པའོ་ཅེས་གསུང་ངོ་། ། གསུམ་པ་ནི། གནས་གང་དུ། ངོ་བོ་གང་གནས། བྱེད་ལས་གང་བྱེད་པ་གསུམ་ལས། གནས་གང་དུ་ན་དང་པོའི་རེ་མིག་གནས་དེར་ནི་ཅེས་སྨོས་ཏེ། གནས་ཅེས་པ་གཞིར་བཞག གང་དུ་ན་སེམས་གནས་པའི་ཐོག་མ་ཡིན་པས་དང་པོ་སྟེ་སྙིང་གའོ། ། དེ་ལ་རྩ་འདབ་བརྒྱད་ལྟེ་བ་དང་དགུ་ཡོད་པས་རེ་མིག་ཏེ་དབུས་མའོ། །
ངོ་བོ་གང་གནས་ན་གོང་ལྟར་ས་བོན་ལྔ་ནི་མཛེས་པ་ཉིད་དོ། ། ས་བོན་ལྔའི་ནང་ནས་ཁྱད་པར་དུ་ཧ་ནི་དབྱངས་ཀྱི་དྲུག་པ་ཨུ་རིང་པོ་དང་ལྡན་པས་ཧུའོ། ། རྣམ་པར་ཤེས་པ་ཡོངས་སུ་གྲགས་ཅེས་པ་རྣམ་པར་ཤེས་པ་ནི་ཡིད་ཏེ་དེའི་སྐད་དོད་མ་ནོ་ཏའི་སྒྲས་ཟླ་ཚེས་དང་ཐིག་ལེ་སྟེ་ཧཱུྃ་ངོ་། ། བྱེད་ལས་གང་བྱེད་ན། ཧའི་རྣམ་པས་ཐམས་ཅད་དུ། ། སངས་རྒྱས་ཀུན་དང་མཉམ་པར་སྦྱོར། ། ཅེས་སྨོས་ཏེ། སངས་རྒྱས་ཀུན་ཅེས་པ་བདུད་རྩི་ལྔ་དང་འབྱུང་བའི་དྭངས་མས་གང་བའོ། ། དེ་ཉིད་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་འཁོར་འདས་ཐམས་ཅད་དུ་ཁྱབ་པས་མཉམ་པར་སྦྱོར་བའོ། ། དེ་ཉིད་ཀྱི་ཕྱིར་དེ་ཐབས་ཀྱིས་མ་ཟིན་ན་ལུས་ཟག་བཅས་དང་སེམས་རྟོག་བཅས་སུ་བསྐྱེད་ཅིང་ཐབས་ཀྱིས་ཟིན་ན་རྟེན་ཞུ་བ།
དེ་ལ་བརྟེན་པ་བདེ་བ། དེ་ལས་མི་རྟོག་པ་སྐྱེ་བའི་ཕྱིར། ལུས་ཟག་མེད་དང་སེམས་རྟོག་མེད་དུ་སྐྱེད་པར་བྱེད་དོ། ། གཉིས་པ་དེ་མངོན་དུ་བྱེད་པའི་ཐབས་ནི། སྒྲའི་ཚུལ་ལས་བྱུང་སྟོན་ཞིང་། ། དམ་ཚིག་སྤྱོད་པའི་སྤྱོད་ཡུལ་ཉིད། ། འཇིག་རྟེན་གསུམ་དུ་རྙེད་དཀའ་བ། ། ཐོག་མ་དབུས་མཐར་ཡང་དག་གནས། ། བསྲུབ་དང་སྲུབ་བྱེད་སྦྱོར་བ་ལས། ། ཇི་ལྟ་བ་ནི་དེ་བཞིན་ནོ། །
ཅེས་སྨོས་ཏེ། དེ་ལྟར་རྟེན་ལུས་ལ་གནས་པའི་ཁམས་བཅུ་དྲུག་གམ། བདུད་རྩི་ལྔའི་དྭངས་མ་དེ་ཐབས་གང་གིས་མངོན་དུ་བྱེད་སྙམ་ན་དེ་ཉིད་ཐོག་མ་དབུས་མཐའ་སྟེ་རྒྱུ་དང་ལམ་དང་འབྲས་བུའི་གནས་སྐབས་ཐམས་ཅད་དུ་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་ཡང་དག་པར་གནས་ཀྱང་ལུས་ལ་གནད་དུ་བསྣུན་པའི་གདམས་ངག་ཟབ་མོ་དང་མ་འཕྲད་ན་འཇིག་རྟེན་གསུམ་དུ་རྙེད་པར་དཀའ་བ་སྟེ་ཐབས་ཀྱིས་ཕྱེ་བའོ། ། ལུས་ལ་གནད་དུ་བསྣུན་པའི་ཐབས་ཉིད་གང་ཞེ་ན། སྒྲའི་ཚུལ་ཞེས་བྱ་བ་ལ་སོགས་པ་གསུངས་ཏེ། སྒྲ་ནི་ན་དའོ། ། ན་ནི་ལིར་བསྒྱུར་བས་ན་ལི་སྟེ་ཙའོ། ། ཚུལ་ནི་དེ་ལས་ཨ་ཤད་ལྟ་བུའི་རྣམ་པར་གྲུབ་པ་སྟེ་མདོར་ན་ལྟེ་བའི་ཨྃ་ངོ་། ། དེ་ལས་བྱུང་བཏོན་ཏེ་ཐ་མལ་པའི་དུས་སུ་ལུས་གྲུབ་པའི་རྩ་བ་ནི་ལྟེ་བ་ཡིན་པས་དེ་ལས་རྩ་གསུམ་ལ་སོགས་པ་ཐམས་ཅད་རིམ་གྱིས་རྒྱས་པས་དེ་ལས་བྱུང་ལ།

ལམ་དུ་བྱས་པ་ནའང་ལྟེ་བའི་གནས་སུ་གཏུམ་མོ་མངོན་དུ་བྱས་པ་ལས་འབྱུང་ཞེས་པའོ། ། དེ་གང་གི་སྤྱོད་པའམ་སྤྱོད་ཡུལ་ཡིན་སྙམ་ན་དམ་ཚིག་སྤྱོད་པ་སྟེ། དམ་ཚིག་ནི་མི་འདའ་བ་ཡིན་ལ་དེ་རྣམས་བསྐྱེད་པ་ལས་མི་འདའ་བའི་སྤྱོད་ཡུལ་ཏེ། རྒྱུའི་གནས་སྐབས་སུ་ཡང་ཟག་བཅས་ཀྱི་ལུས་བསྐྱེད་པ་ལས་མི་འདའ་ལ། ལམ་ལ་སོགས་པར་ཡང་ཡེ་ཤེས་བསྐྱེད་པ་ལས་མི་འདའ་བས་ན་ངོ་བོ་ཉིད་ཀྱིས་དེ་ལྟར་སྤྱོད་པའི་སྤྱོད་ཡུལ་ཞེས་བྱའོ། ། ཡང་ན་དམ་ཚིག་ནི་དབང་པོ་རྣམས་ཀྱིས་ཡུལ་རྣམས་སྤྱོད་པ་ལས་མི་འདའ་བས་ན་དམ་ཚིག་སྤྱོད་པའོ། ། ཡང་ཐབས་ཀྱིས་ཟིན་ན་མཉམ་བཞག་ཏུ་ཏིང་ངེ་འཛིན་སྐྱོང་ཞིང་། རྗེས་སྤྱོད་དུ་བཟའ་བསྲུང་ལ་སྤྱོད་པས་སྤྱོད་ཡུལ་ཉིད་ཅེས་ཀྱང་གསུངས་སོ། ། འོ་ན་དེ་ལྟར་རྟེན་ལུས་ལ་ཞུ་བ་དང་བདེ་བ་ངོ་བོ་ཉིད་ཀྱིས་ཡང་དག་པར་གནས་ན་ཐབས་ལ་འབད་མི་དགོས་སམ་སྙམ་ན། དེ་རྟོགས་པར་བྱེད་པའི་ཐབས་ཀྱང་ལུས་ཉིད་ལ་གནད་དུ་བསྣུན་ནས་རྟོགས་པ་བསྟན་པའི་ཕྱིར། ཐབས་དངོས་ནི།
བསྲུབ་དང་ཅེས་པ་རྩ་དང་བྱང་ཆུབ་ཀྱི་སེམས། སྲུབ་བྱེད་ཅེས་པ་རླུང་། སྦྱོར་བ་ལས་ཅེས་པ་འབར་འཛག ཡང་ན་བསྲུབ་དང་ཅེས་པ་འཛག་པ། སྲུབ་བྱེད་ཅེས་པ་འབར་བ། སྦྱོར་བ་ལས་ཅེས་པ་འབར་འཛག་དབུ་མར་ཐིམ་པ། ཡང་བསྲུབ་དང་ཅེས་པ་རྩ་དབུ་མ། སྲུབ་བྱེད་ཅེས་པ་རོ་རྐྱང་དང་ལྟེ་བའི་ཨྃ། སྦྱོར་བ་ལས་ཅེས་པ་ཨ་ཧྃ་སྙོམས་འཇུག ཇི་ལྟ་བ་ནི་རང་འབྱུང་གི་ཡེ་ཤེས།
དེ་བཞིན་ནོ་ཅེས་པ་ཐབས་ཞུ་བདེ་གཉིས་ལས་མངོན་དུ་བྱེད་པར་འགྱུར་རོ་ཅེས་པའི་དོན་ཏོ། ། གཉིས་པ་ལུས་ཇི་ལྟར་འགྲུབ་པའི་ཚུལ་ལ་གཉིས། མཉན་པར་གདམས་པ་དང་། དོན་དངོས་སོ། ། དང་པོ་ནི། མཉན་པར་བགྱི་ཅེས་པ་གཞིར་བཞག གང་ན་སྔགས་བཟླས་བསམ་གཏན་དང་ལ་སོགས་པས་སྦྱིན་སྲེག་ལ་སོགས་པའི་དོན་ནོ། ། ཚུལ་ཇི་ལྟར་ན་རྒྱུད་སྡེ་རྣམས་ལས་ཕྱི་རོལ་དུ་དེ་དག་གི་དངོས་གྲུབ་བསྐྱེད་པར་གང་གསུངས་པ་རྣམས། ལྡན་ཅེས་པ་ནང་དུ་ལུས་ལ་ཇི་ལྟར་ཚང་བའི་ཚུལ་ལོ། ། དེ་ཉིད་རང་བྱིན་བརླབ་ཀྱི་སྦས་པ་ལ་སྦྱར་ན་སྔགས་ཀྱི་སྐད་དོད་མན་ཏྲ་སྟེ།
དེ་ལས་སྒྲ་དྲངས་ན་མན་ཡིད། ཏྲ་ཁ་ཕྲལ་ཏེ། ཏ་ར་ན་སྐྱོབ་པ། དེ་ལ་སྐྱོབ་ཅེས་པ་གཞིར་བཞག གང་ན་ཡིད་དོ། ། གང་ལས་ན་མཚན་མ་དང་རྣམ་པར་རྟོག་པ་ལས་སོ། ། ཐབས་གང་གིས་ན་བསྲུབ་དང་སྲུབ་བྱེད་སྦྱོར་བས་སོ། ། བཟླས་ཅེས་པ་བཟླས་པ་འཁོར་བར་བྱེད་པ་ཉིད་ཅེས་གསུངས་པས་ཐབས་ཀྱིས་མ་ཟིན་ན་རླུང་འགྲོ་འོང་ཡིན་ལ་དེ་ཉིད་ཐབས་ཀྱིས་ཟིན་ན་འབར་འཛག་གོ ། བསམ་གཏན་ནི་མི་འགྱུར་བའམ་སེམས་རྩེ་གཅིག་པ་སྟེ། ཐབས་ཀྱིས་ཟིན་ན་རང་གི་ཡེ་ཤེས་ཉིད་དོ། །
གཉིས་པ་དོན་དངོས་ལ་གསུམ། གང་ལས་འགྲུབ་པའི་རྒྱུ། གང་འགྲུབ་པའི་དོན། སྒོ་གང་ལ་བརྟེན་པའོ། ། དང་པོ་ལ་གསུམ། རྩ་དང་ཁམས་གཉིས་ལས་འགྲུབ་པ། རྡུལ་མུན་པ་སྙིང་སྟོབས་ལས་འགྲུབ་པ། དངོས་པོ་དང་དངོས་པོ་མེད་པ་ལས་འགྲུབ་པའོ། ། དང་པོ་ནི། ཡང་དག་གནས་ཅེས་པ་ཁ་བསྐངས་ཏེ་གཞིར་བཞག
གང་ན་རྩ་རོ་རྐྱང་གཉིས་སོ། ། གང་དུ་ན་སྐྱེ་གནས་ཏེ་ལུས་འགྲུབ་པའི་ཐོག་མ་ཡིན་པས་ལྟེ་བ་སྤྲུལ་པའི་འཁོར་ལོའི་དབུས་སུ་ནིའོ། ། ཚུལ་ཇི་ལྟར་ན་དབུས་སུ་ནི་ཀུན་འདར་མ་གནས་ལ་དེའི་གཡོན་དུ་རྐྱང་མ་དང་གཡས་སུ་རོ་མའོ། ། བྱེད་ལས་གང་བྱེད་ན་ཐབས་ཀུན་རྫོབ་ཀྱི་ལས་ཏེ། གཡོན་དུ་རྐྱང་མས་ཁུ་བ་འབབ་པར་རྣམ་པར་ཤེས་པར་བྱ་ཞིང་། དེ་བཞིན་དུ་གཡས་པ་རོ་མ་ལ་ཡང་ཁྲག་ཉིད་དོ། ། འོ་ན་དཔལ་བརྟག་པ་གཉིས་པ་ལས། རྐྱང་མ་མི་བསྐྱོད་འབབ་པ་སྟེ་ཅེས་གསུངས་པས་མི་བསྐྱོད་པའི་བརྡས་རྐྱང་མ་དྲི་ཆུ་འབབ་པར་གསུངས་པའི་དགོས་པ་གང་ཞེ་ན། དེའི་དོན་ནི་ལྟེ་བ་མན་ཆད་རོ་རྐྱང་གཉིས། གཉིས་གཉིས་ཏེ་བཞིར་གྱེས་ལ།
དེ་ལ་རྐྱང་མའི་ཕྱོགས་རྩ་གཉིས་ཀྱིས་ནི་དྲི་ཆུ་དང་ཁུ་བ་འཕེན་འཛིན་བྱེད་ལ། དེ་བཞིན་དུ་ཚིག་དེའི་ཤུགས་ལ་རོ་མ་རྣམ་སྣང་འབབ་པ་ཉིད་ཅེས་པར་སྦྱར་ཏེ། རོ་མའི་ཕྱོགས་གཉིས་ཀྱིས་ནི་རྣམ་སྣང་གི་བརྡས་དྲི་ཆེན་དང་རཀྟ་འཕེན་ཅིང་འཛིན་པར་བྱེད་དོ། ། དེ་ཡི་ཕན་ཚུན་བསྡུ་བ་ཡང་ཅེས་པ་གཡོན་དུ་རྐྱང་མས་དབུ་མའི་ཡར་རྩེ་སྨིན་མཚམས་སུ་ཕ་ལས་ཐོབ་པའི་བྱང་ཆུབ་ཀྱི་སེམས་ཞུ་བ་འཛིན། གཡས་སུ་རོ་མས་དབུ་མའི་མར་རྩེ་ལྟེ་བར་མ་ལས་ཐོབ་པའི་ཁྲག་འཛིན། ཡང་ན་གནས་ལུགས་དབུ་མའི་མར་རྩེ་གསང་གནས་ནས་འཛིན་ཅེས་ཀྱང་སྦྱར་རོ། ། ཆོས་ཀྱི་དབྱིངས་ནི་སྡུད་པ་ཡིན་ཅེས་པ་ཆོས་ནི་ཕུང་ཁམས་སྐྱེ་མཆེད། དབྱིངས་ནི་དེ་དག་གི་རྒྱུ། སྡུད་ཅེས་པ་དེ་གཉིས་སུ་ཁམས་བདུད་རྩི་ཐམས་ཅད་འདུས་ཅེས་པའི་དོན་ཏོ། ། ཡང་ན།
ཆོས་ནི་འཁོར་འདས་ཀྱི་ཆོས་ཐམས་ཅད་ཡིན་ལ་དབྱིངས་ནི་ཁམས་དེ་ཉིད་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་འཁོར་འདས་གཉིས་ཀའི་རྒྱུ་ཡིན་ཅེས་པའི་དོན་ཏོ། ། གཉིས་པ་ནི། ལུས་འགྲུབ་པར་བྱེད་པའི་རྒྱུ། ཁམས་དཀར་དམར་གཉིས་སུ་འདུས་ཀྱང་། གྲངས་ཅན་པ་རྣམས་གཞུག་པའི་ཕྱིར། དེ་དག་གིས་བཏགས་པའི་རྡུལ་མུན་སྙིང་སྟོབས་ཞེས་བྱ་བའམ་བདེ་སྡུག་བཏང་སྙོམས་ཞེས་བྱ་བས་གཏན་ལ་ཕབ་ན། སྙིང་སྟོབས་སྐུ་དང་རྡུལ་ངག་བཅས། ། མུན་པ་སེམས་ཀྱི་རང་བཞིན་ལས། ། སྙིང་སྟོབས་ཁུ་བ་རིན་ཆེན་རྡུལ། ། མུན་པ་སྐྱེད་པར་བྱེད་པ་ཉིད། །
ཅེས་སྨོས་ཏེ། དེ་ལ་རིན་ཆེན་ནི་སྐད་དོད་ལ་རཏྣ་ཅེས་པ་ཡིན་ལ་ར་ལས་སྒྲ་དྲངས་ན་རཀྟའོ། ། སྐྱེད་པར་བྱེད་པ་ནི་དབུ་མའི་ནང་གི་ཁམས་དྭངས་མའོ། ། ཡང་ན་སྐྱེད་པར་བྱེད་པའི་སེམས་བར་མའི་རྣམ་པར་ཤེས་པའོ། ། དེ་ལ་དངོས་བསྟན་དུ་སྙིང་སྟོབས་ལ་སོགས་པའི་བརྡས་ལུས་ངག་ཡིད་གསུམ། ཁམས་དཀར་དམར་འདྲེས་པ་དང་གསུམ། དེའི་ཤུགས་ལ་རྩ་གསུམ། འཁོར་ལོ་གསུམ། རླུང་ལྡང་འཇུག་གནས་གསུམ་སོགས་དེ་དག་ཐ་མལ་པའི་གནས་ལུགས་ཡིན་ལ་ལམ་དུ་བྱས་ན་ཞུ་བ་དང་བདེ་བ་དང་མི་རྟོག་པ་གསུམ། གསུམ་པ་ནི།
དེ་ལྟར་རྡུལ་མུན་སྙིང་སྟོབས་འགྲུབ་པའི་རྒྱུ་གང་ཞེ་ན། རྡོ་རྗེ་པད་མོ་མཉམ་སྦྱོར་བས། ། དངོས་དང་ལམ་དུ་མ་བྱས་ན། ། དངོས་པོ་ཁུ་ཁྲག་དངོས་མེད་བར་དོའི་རྣམ་པར་ཤེས་པ་རོ་གཅིག་པ་དེ་ལས་ཐ་མལ་པའི་ལུས་འགྲུབ་པར་འགྱུར་རོ། ། ལམ་དུ་བྱས་ན་རང་བྱིན་བརླབ་ཀྱི་སྦས་པ་ལ་སྦྱར་ན་རྡོ་རྗེ་རྩ་དབུ་མ། པདྨ་ལྟེ་བ་སྤྲུལ་པའི་འཁོར་ལོ། མཉམ་པར་སྦྱོར་བ་འབར་འཛག དངོས་པོ་རྟེན་ཞུ་བ། དངོས་མེད་བརྟེན་པ་བདེ་བ། རོ་གཅིག་པ་མི་རྟོག་པར་འགྱུར་རོ། །
དཀྱིལ་འཁོར་འཁོར་ལོའི་སྦས་པ་ལ་སྦྱར་ན། རྡོ་རྗེ་ཐབས་ཀྱི་གསང་གནས་བྱིན་གྱིས་རློབ་པ་ཡིན་ལ་པདྨ་ཡུམ་གྱི་མཁའ་བྱིན་གྱིས་རློབ་པ་ཡིན་ལ། མཉམ་སྦྱོར་བ་རྗེས་ཆགས་ཀྱི་རྣལ་འབྱོར། དངོས་པོ་དགའ་བ་དང་མཆོག་དགའ། དངོས་མེད་དགའ་བྲལ། རོ་གཅིག་འགྱུར་ལྷན་ཅིག་སྐྱེས་པའི་དགའ་བའོ། ། གཉིས་པ་གང་འགྲུབ་པ་ལ་གསུམ། བདུད་རྩི་ལྔར་བསྡུ་བ། ཁམས་དྲུག་ལས་ཐོབ་པ། ཁམས་ཀྱི་དབྱེ་བསྡུའོ། །
དང་པོ་ནི། ཁམས་དཀར་དམར་གཉིས་ནི་བདུད་རྩི་གཉིས་ཡིན་ལ་དེ་ལས་ཕྱེ་ན་བདུད་རྩི་ལྔར་འགྱུར་ཏེ། གང་ཞེ་ན། བཤང་དང་གཅི་བ་བད་ཀན་དང་། ། ཁྲག་དང་ལྔ་པ་ཁུ་བ་ཉིད། ། ཅེས་པ་ལྔ་པོ་དེ་ཉིད་འདིར་རྡོ་རྗེ་ཅན་རིགས་ལྔའི་ངོ་བོར་བརྗོད་དེ། བཤང་བ་ནི་རྣམ་པར་སྣང་མཛད། གཅི་བ་ནི་མི་བསྐྱོད་པ། བད་ཀན་ནི་ཤའི་ཁམས་ཏེ་དོན་ཡོད་གྲུབ་པ། ཁྲག་ནི་རིན་ཆེན་འབྱུང་ལྡན།
ཁུ་བ་ནི་འོད་དཔག་མེད། མདོར་ན་ཕུང་པོ་ལྔ་རྣམ་པར་དག་པའོ། ། གོང་བུའི་དངོས་ཅེས་པ་བདུད་རྩི་ལྔ་འདྲེས་པའམ་དབྱེར་མེད་པ་རིགས་དྲུག་པ་རྡོ་རྗེ་འཆང་ཆེན་པོའི་ངོ་བོ་ཡིན་ནོ། ། དེའི་ཕྱིར་ཕུང་པོ་ལྔའང་དེ་བཞིན་དུ་ཤེས་པར་བྱའོ། ། གཉིས་པ་ནི། བདུད་རྩི་ལྔ་ལས་ཀྱང་ཕྱེ་ན་ཕ་ལས་ཐོབ་པའི་ཁམས་གསུམ། མ་ལས་ཐོབ་པའི་ཁམས་གསུམ་དེ་དྲུག་གང་ཞེ་ན། རུས་པ་རྐང་དང་ཁུ་བ་ནི། ཕ་ལས་སྐྱེས་པར་དེ་བཞིན་གསུངས། ། ལྤགས་པ་དང་ནི་ཤ་དང་ཁྲག །
མ་ལས་སྐྱེས་པ་ཞེས་བྱར་བརྗོད། ། ཕ་ལས་ཐོབ་པའི་ཁམས་གསུམ་ལས་ཀྱང་ཕྱེ་ན། དེ་ལས་བྱུང་བ་སོ་དང་སེན་མོ་ཆུ་རྒྱུས་གསུམ་དེ་དྲུག་གོ ། མ་ལས་ཐོབ་པའི་ཁམས་གསུམ་ལས་ཀྱང་ཕྱེ་ན། དེའི་སྟེང་དུ་རྩ། སྤུ་དྲི་མ་གསུམ་དེ་དྲུག་གོ ། གསུམ་པ་ནི། ལུས་ཀྱི་གོང་བུའི་བསྡུ་བ་རྣམས་ཀྱི་ཡང་གྲངས་ཚད་དང་ནུས་པ་ནི་གཉིས་སུ་དབྱེ་བ། གསུམ་དུ་དབྱེ་བ། ལྔར་དབྱེ་བ།
དྲུག་ཏུ་ཕྱེ་བ་འདི་དག་ཏུ་གསུངས་པ་སྟེ། དེའི་རྒྱུ་མཚན་ལུས་ཀྱི་གོང་བུ་གཅིག་པུ་རྩ་གཉིས་ཀྱི་དབྱེ་བས་ཁམས་དཀར་དམར་གཉིས་སུ་འགྱུར། དེ་ཉིད་ཀྱང་ཕ་མའི་དབྱེ་བས་གཉིས་སུ་གྱུར་པས་དུ་མ་དབྱེ་སྟེ། བདུད་རྩི་ལྔ་དང་ཕ་ལས་ཐོབ་པ་གསུམ། མ་ལས་ཐོབ་པ་གསུམ་དེ་དྲུག་ཏུ་འགྱུར། ལུས་ཀྱི་གོང་བུ་གཅིག་པུར་བསྡུ་བ་དང་དུ་མར་དབྱེ་བའི་རང་བཞིན་གྱིས་དབྱེ་བ་དང་བསྡུ་བ་དེའི་ཕྱིར། འདིར་རྡོ་རྗེ་ཅན་རིགས་གཅིག་དང་། རིགས་ལྔ་དང་། རིགས་དྲུག་གི་ངོ་བོར་གསུངས་སོ། ། གཉིས་པ་ཁྱབ་བྱེད་རླུང་གི་དཀྱིལ་འཁོར་ལ་གཉིས།
སྲོག་རྩོལ་གྱི་སྒོ་ནས་མདོར་བསྟན་པ་དང་། རླུང་རྣམས་ཀྱི་རང་བཞིན་རྒྱས་པར་བཤད་པའོ། ། དང་པོ་ལ་ལྔ། སྒོ་གཉིས་སུ་བསྟན་པ། དེ་གང་གི་རང་བཞིན་ཡིན་པ། དེ་གཉིས་ལས་རྩ་ཐམས་ཅད་ཀྱི་ནུས་པ་འཇུག་པ། དེ་ལས་རྒྱུ་གང་རྒྱུ་བ། དེའི་ཚུལ་གྲོགས་དང་བཅས་པའོ། ། དང་པོ་ནི། གོང་དུ་རྩ་གཉིས་སྐྱེ་གནས་དབུས་སུ་ནི་ཅེས་སོགས་རྩའི་ཀུན་སྤྱོད་ཉིད་གསུངས་པ་ལ་རྩའི་ཀུན་སྤྱོད་ཁོ་ནས་ལུས་འགྲུབ་པར་བྱེད་དམ་སྙམ་ན།
ཁམས་ཀྱིས་ཀྱང་ལུས་འགྲུབ་པར་བསྟན་པའི་ཕྱིར། འདུ་ཅེས་པ་གཞིར་བཞག གང་དུ་ན་དེ་ཡི་སྒོ་ཡང་དེ་ཉིད་ལ་ཅེས་པ་རྩ་གཉིས་ཀྱི་སྒོ་དང་། ཡང་ཅེས་པས་དེར་མ་ཟད་རྗེས་སུ་ཆགས་པའི་རྐྱེན་གྱིས་རྡོ་རྗེ་དང་པད་མ་གཉིས་ལའོ། ། གང་ན་གོང་དུ་སྨོས་པའི་ཁམས་བཅུ་དྲུག་པོ་དེ་རྣམས་དང་གོང་བུ་བསྡུ་བ་ཅེས་གསུངས་པས་དེ་ལས་བསྡུས་པས་ཁམས་དྲུག་དང་དེ་ལས་བདུད་རྩི་དང་། དེ་ལས་ཕ་མའི་ཁམས་གཉིས་སུ་བསྡུ་བ་རྣམས་སོ། ། ནམ་གྱི་ཚེ་ན་རྡུལ་མུན་སྙིང་སྟོབས་ཀྱི་བརྡས་ཁུ་ཁྲག་བར་དོའི་རྣམ་ཤེས་གསུམ་འདྲེས་པའི་དུས་སུ་བུ་ཚའི་ལུས་ཉིད་ཕ་མའི་ལུས་ལས་བྱུང་ཞིང་ཟག་བཅས་ཀྱི་བདེ་བ་ལ་རོལ་བས་ལྷའི་དམིགས་པར་འགྱུར་བ་ཡིན་ནོ། ། ལམ་དུ་བྱས་ན་རྩའི་སྒོ་གཉིས་སུ་ཁམས་དེ་རྣམས་འབར་བ་དང་འཛག་པའི་ཐབས་ཀྱིས་ལྟེ་བར་འདུས་ཏེ། འབར་འཛག་དབུ་མར་ཐིམ་པའི་དུས་སུ་རང་བྱུང་གི་ཡེ་ཤེས་སྐྱེས་པ་ཉིད་ལུས་ལས་བྱུང་ཞིང་བདེ་བ་ལ་རོལ་བས་ལྷའི་དམིགས་པར་འགྱུར་བ་ཡིན་ནོ། ། གཉིས་པ་ནི།
དེ་ཡི་སྒོ་ཡང་དེ་གཉིས་ལ་ཅེས་པ་ལ་འཕྲོས་ནས་སྒོ་གཉིས་ནི་གང་། དེར་ཁམས་འདུ་བ་ཁོ་ནས་ལུས་འགྲུབ་བམ། ལུས་འགྲུབ་པའི་རྒྱུ་གཞན་ཡང་ཡོད་སྙམ་དུ་རྣམ་པར་རྟོག་ན་རྟེན་རྩའི་སྒོ་གཉིས་སུ་བརྟེན་པ་ཁམས་འདུ་བ་ཁོ་ནས་ལུས་འགྲུབ་པར་མ་ཟད། རླུང་གིས་ཀྱང་ལུས་འགྲུབ་པར་བསྟན་པའི་ཕྱིར་ཡང་གསུངས་པ། ཐོག་མར་སྒོ་གཉིས་ནི། སྟེང་གི་སྒོ་དང་འོག་ཉིད་དེ། ། དེ་ལ་སྤྱིར་རྣམ་གྲངས་མང་དུ་གསུངས་ཏེ། སྣའི་སྒོ་ལ་སྟེང་སྒོ་དང་བཤང་ལམ་ལ་འོག་སྒོར་གསུངས་པ་དང་། སྤྱི་གཙུག་ལ་སྟེང་སྒོ་དང་སྨིན་མཚམས་ལ་འོག་སྒོར་གསུངས་པ་དང་། རྩ་གཡས་པ་ལ་སྟེང་སྒོ་དང་གཡོན་པ་ལ་འོག་སྒོར་གསུངས་པ་དང་།
རླུང་ལྡང་བ་ལ་སྟེང་སྒོ་དང་། འཇུག་པ་ལ་འོག་སྒོར་གསུངས་པ་དང་། སྲོག་གི་རླུང་སྟེང་སྒོ་དང་ཐུར་སེལ་གྱི་རླུང་ལ་འོག་སྒོར་གསུངས་པ་ལ་སོགས་པ་དབྱེ་བ་མང་དུ་ཡོད་པ་ལས་འདིར་རྩ་གཉིས་སོ། ། ཅིའི་ཕྱིར་སྟེང་སྒོ་དང་འོག་སྒོར་བཞག་ཅེ་ན། རྩ་རོ་མ་ནི་ཁ་གྱེན་ལ་བལྟས་པས་སྟེང་སྒོ་ཡིན་ལ་རྐྱང་མ་ཐུར་དུ་བལྟས་པས་འོག་སྒོ་ཞེས་བྱའོ། ། འོ་ན་སྒོ་གཉིས་ཀྱི་ལས་ཇི་ལྟ་བུ་ཞེ་ན། འོག་གི་སྒོས་ནི་རྣམ་པར་ཤེས། ། སྟེང་གི་སྒོས་ནི་དབྱིངས་ཉིད་དོ། ། ཅེས་སྨོས་ཏེ། དེ་ལ་ཐ་མལ་པའི་ལུས་ཀྱི་གནས་ལུགས་ལ་སྦྱར་ཏེ་བཤད་པ་དང་།
རྣལ་འབྱོར་པས་ལམ་དུ་བྱས་པ་ལ་སྦྱར་ཏེ་བཤད་པའོ། ། དང་པོ་ལ་ཐོག་མར་ལུས་འགྲུབ་པ་ལ་སྦྱར་བ་དང་། ད་ལྟ་ལུས་གནས་པ་ལ་སྦྱར་བའོ། ། དང་པོ་ནི། ཐོག་མར་མངལ་གྱི་གནས་སུ་ཁྲག་དང་ཁུ་བ་འདྲེས་པའི་ནང་དུ་རྣམ་པར་ཤེས་པ་བརྒྱལ་བའི་ཚེ། དང་པོར་སྲོག་གི་རླུང་གནས་པ་ལ་བརྟེན་ཏེ་རྩ་ཨ་ཝ་དྷུ་ཏིའི་ཆ། ཤད་ལྟ་བུ་གྲུབ་ལ་དེ་ནས་ཡང་ང་དང་བདག་ཏུ་འཛིན་པའི་རྣམ་པར་རྟོག་པ་སྐྱེ་བ་དེ་སྲོག་གི་རླུང་ནང་དུ་འཇུག་པ་ལ་ཞོན་ཏེ། རྩ་གཡོན་པ་ཐུར་དུ་ཁ་བལྟས་པ་ནི་འོག་གི་སྒོའོ། ། དེས་ནི་རྣམ་པར་ཤེས་ཏེ་ང་དང་བདག་ཏུ་འཛིན་པའི་སྒོ་ནས་རྣམ་པར་ཤེས་པ་གསོ་བར་བྱེད་པས་ན་གཡོན་པ་ལ་འཛིན་པའི་ཆ་ཞེས་བྱའོ། ། ཡང་སྲོག་གི་རླུང་གྱེན་དུ་ལྡང་པ་ལ་ཞོན་ཏེ་གཟུང་བའི་རྣམ་པར་རྟོག་པ་སྐྱེས་ཏེ།
དེའི་དབང་གིས་རྩ་གཡས་རོ་མ་ཁ་གྱེན་ལ་བལྟས་པ་གྲུབ་པ་ནི་སྟེང་གི་སྒོའོ། ། དེས་དབྱིངས་ཉིད་དོ་ཞེས་བྱ་སྟེ། དེ་ལ་དབྱིངས་ནི་དྷཱ་ཏུ་ཞེས་བྱ་བ་ཁམས་ལ་འགྲོ ། རྒྱུ་ལ་འགྲོ ། དབྱིངས་ལ་འགྲོ་བའོ། ། དེ་ལ་ཁམས་ཞེས་བྱ་སྟེ་རྩ་གཡས་པ་ལ་བརྟེན་ཏེ་ཁམས་དྭངས་མ་བཅུ་དྲུག་ལ་སོགས་པས་ལུས་འཕེལ་བར་བྱེད། རྒྱས་པར་བྱེད་པས་རྣམ་པར་ཤེས་པའི་རྟེན་དུ་བྱེད་ལ། རྒྱུ་ཞེས་ཀྱང་བྱ་སྟེ། འོག་སྒོས་རྣམ་པར་ཤེས་པ་གནས་པར་བྱེད་པ་ཉིད་ཀྱི་རྒྱུའང་གཡས་པའི་ཁམས་ཀྱིས་བྱེད་པའོ། ། དེ་ཉིད་ད་ལྟ་ལུས་གནས་པ་ལ་སྦྱར་ན།
འོག་གི་སྒོས་ནི་རྣམ་པར་ཤེས་ཞེས་བྱ་བ་ནི། འོག་སྒོ་ནི་རྩ་གཡོན་རྐྱང་མ་ཡིན་ལ་དེའི་ནུས་པས་རླུང་ནང་དུ་འཇུག་པ་དང་། དེ་ཐུར་དུ་བརྒྱུས་པས་ཁམས་སྙིགས་མ་ཐམས་ཅད་འཛག་པར་བྱེད་ལ། དེས་རྣམ་པར་ཤེས་ཏེ་ཤེས་པ་སྐྱེ་ཞིང་དེ་འཆིང་བར་བྱེད། ཇི་སྐད་དུ། ཧ་ཞེས་བྱ་བའི་དབུགས་ཀྱིས་ནི། ། དབང་པོའི་ལམ་ནས་འཛག་པར་བཤད། ། གང་དེས་སྐྱེ་དང་བཅིང་ལ་གནས། ། ང་ཞེས་ང་རྒྱལ་གྱིས་བཅིངས་ཏེ། ། རིགས་སུ་བཟུང་བས་ཕུང་ཁྲོལ་བྱེད། །
དེ་བས་བདག་འཛིན་རྣམ་སྤང་བྱ། ། ཞེས་འབུམ་ཕྲག་ལྔ་པའི་ཀྱཻ་རྡོ་རྗེ་ལས་གསུངས་པ་ལྟ་བུའོ། ། སྟེང་གི་སྒོས་ནི་དབྱིངས་ཉིད་དོ། ། ཞེས་བྱ་བ་ལ་སྟེང་སྒོ་ནི་གཡས་རོ་མ་ཡིན་ལ་དེའི་ནུས་པ་རླུང་ཕྱིར་འབྱུང་ལ་དེའི་དབང་གིས་དབྱིངས་ཉིད་དོ་ཞེས་བྱ་བ་རྒས་པའམ་ཟད་པའམ་འཆི་བར་བྱེད་པའོ། ། དེ་ལྟར་ཡང་། ལུས་ཅན་གྱི་ནི་ཁམས་རྣམས་ཀུན། ། ཧ་ཞེས་སྲོག་རླུང་ཕྱིར་འབྱུང་བས། ། རྒ་ཤི་དེ་ཡི་དབང་གིས་བྱུང་། ། དེ་ཕྱིར་རྒ་ཤི་མེད་ལ་འབད། ། ཅེས་རྒྱུད་འབུམ་ཕྲག་ལྔ་པ་ལས་གསུངས་སོ། །
གལ་ཏེ་གོང་དུ་ལུས་སྐྱེ་བའི་སྐབས་སུ་སྟེང་སྒོས་ཁམས་བཅུ་དྲུག་པོས་ལུས་རྒྱས་པའམ་རྣམ་ཤེས་ཀྱི་ཁམས་ཡིན་ནོ་ཞེས་བཤད་པ་དང་མི་འགལ་ལམ་ཞེ་ན། མི་འགལ་ཏེ། གཡས་པས་ཁམས་རྒྱས་པར་བྱེད་པ་ཉིད་ཀྱིས་ཟད་པར་བྱེད་པའང་ཡིན་ཏེ། རླུང་གིས་མེ་འབར་བ་རྒྱས་པར་བྱེད་པ་ན་དེ་ཉིད་ཀྱིས་ཤིང་ཟད་པས་མེའང་ཞི་ཞིང་ཟད་པའམ། གྲོད་པ་རླུང་གིས་བུས་པ་ན་དེས་རྒྱས་པར་བྱེད་ཅིང་དེ་ཉིད་ཀྱིས་གང་སྟེ་རལ་བར་བྱེད་པ་བཞིན་ནོ། ། དེ་ཉིད་རྣལ་འབྱོར་པས་ལམ་དུ་བྱེད་པ་ལ་སྦྱར་ན་འོག་གི་སྒོ་ནི་གཡོན་རྐྱང་མ་ཁ་ཐུར་དུ་ལྟ་བའོ། ། རྣམ་པར་ཤེས་ཅེས་བྱ་བ་ནི་དེ་ལས་རྣམ་པར་ཤེས་པའི་རྟེན་ཁམས་དྭངས་མ་བྱང་ཆུབ་ཀྱི་སེམས་འབབ་པའོ། ། སྟེང་གི་སྒོ་ནི། གཡས་རོ་མ་ཁ་གྱེན་དུ་ལྟ་བའོ། ། དབྱིངས་ཉིད་དོ་ཅེས་པ་ནི་རྒྱུ་སྟེ།
དེ་ནས་གཏུམ་མོ་སྦར་བས་རྐྱང་མའི་བྱང་ཆུབ་ཀྱི་སེམས་འབེབས་པའི་རྒྱུ་བྱེད་པས་དབྱིངས་སོ། ། གསུམ་པ་ནི། རྩ་ནི་ཐམས་ཅད་མཉམ་སྦྱོར་བ། ། རྣལ་འབྱོར་པས་ནི་འཇུག་པར་བསམ། ། ཅེས་སྨོས་ཏེ། དེ་ལའང་ཐོག་མར་ལུས་འགྲུབ་པ་ད་ལྟ་གནས་པ། ལམ་དུ་བྱེད་པའི་ཚུལ་གསུམ་ལ་རིམ་པ་བཞིན་སྦྱར་ན། དང་པོ་ལུས་དེ་ལྟར་གྲུབ་པ་ཉིད་རྐྱེན་གང་ལས་འགྲུབ་སྙམ་ན། རྩ་ནི་ཐམས་ཅད་ཅེས་པ་རྩ་ཨ་བ་དྷུ་ཏི་ལས་རོ་རྐྱང་གཉིས་འགྲུབ་སྟེ། རྩ་གཉིས་སྐྱེ་གནས་དབུས་སུ་ནི་ཅེས་པས་བསྟན།
དེ་ལས་རྩ་སུམ་ཅུ་སོ་གཉིས་འགྲུབ་སྟེ། བྱང་ཆུབ་སེམས་ཀྱི་རང་བཞིན་གྱིས། ། རྩ་རྣམས་སུམ་ཅུ་རྩ་གཉིས་མཆོག ། ཅེས་པས་བསྟན། དེ་ལ་བརྒྱ་ཉི་ཤུ་འགྲུབ་སྟེ། འཁོར་ལོ་བཞིའི་རབ་དབྱེ་བས། ། བརྒྱ་ཕྲག་གཅིག་དང་ཉི་ཤུ་ལྷག ། ཅེས་པས་བསྟན། དེ་ལས་སྟོང་ཕྲག་དྲུག་ཅུ་རྩ་གཉིས་འགྲུབ་སྟེ། ཕྱག་རྒྱ་ཆེན་པོ་ཐིག་ལེ་ལས།
ཉོན་ཅིག་ལྷ་མོ་སྐལ་ཆེན་མོ། ། རྩའི་འཁོར་ལོ་འབྱུང་བ་མཆོག ། སྟོང་ཕྲག་བདུན་ཅུ་རྩ་གཉིས་སུ། ། རྩ་རྣམས་ཀྱི་ནི་རིགས་བཤད་དོ། ། ཅེས་པས་བསྟན། དེ་ལས་རྩ་བྱེ་བ་ཕྲག་ཕྱེད་དང་བཞི་འགྲུབ་སྟེ། རྡོ་རྗེ་སྙིང་འགྲེལ་ལས། བ་སྤུའི་བུ་གའི་གྲངས་སྙེད་ཀྱི། ། རྩ་རྣམས་བྱེ་བ་ཕྱེད་དང་བཞི། ། ཅེས་པས་བསྟན།
དེ་ལྟར་རྩ་ཐམས་ཅད་དོ། ། མཉམ་སྦྱོར་བ་ཅེས་པ་ནི་མཉམ་པར་འདུས་པ་སྟེ། རྩ་དེ་དང་དེ་དག་ཏུ་རླུང་དང་བྱང་ཆུབ་ཀྱི་སེམས་མཉམ་པར་འདུས་པའོ། ། རྣལ་འབྱོར་ཅེས་པ་ནི། ཇི་སྐད་དུ། ཐབས་དང་ཤེས་རབ་སྙོམས་འཇུག་པ། ། རྣལ་འབྱོར་ཞེས་ནི་བརྗོད་པ་ཡིན། ། ཅེས་གསུངས་པ་ལྟར་ཐབས་ཤེས་རབ་ནི། རྩ་རོ་རྐྱང་གཉིས། རླུང་ལྡང་འཇུག་གཉིས།
ཁམས་དཀར་དམར་གཉིས་མཉམ་པར་སྦྱོར་བས་རྣལ་འབྱོར་རོ། ། པ་ནི་དེ་ལྟར་ལུས་འགྲུབ་པའི་གང་ཟག་གོ ། འཇུག་པ་ཅེས་པ་ནི་རྟེན་རྩ་ལ་བརྟེན་པ་རླུང་དང་། བྱང་ཆུབ་ཀྱི་སེམས་འཇུག་པས་འཇུག་པའོ། ། ཚིག་དེས་ད་ལྟ་ལུས་གནས་པ་ལ་སྦྱར་ན། རྩ་ནི་ཐམས་ཅད་ཅེས་པ་སྔར་བཞིན། མཉམ་སྦྱོར་བ་ཅེས་པ་ནི་གཡོན་པའི་མཐུས་རྩ་ཐམས་ཅད་ནས་ཁམས་དྭངས་མ་འབབ་པ་སྒོ་བཅུར་འདུས་ལ་དེ་ལས་འབབ་པ་རྐྱང་མར་འདུས་པར་བྱེད་དོ། ། དེས་འཛག་པར་བྱེད་པ་དང་། སྐྱེ་བ་དང་བཅིང་བར་བྱེད་དོ། ། ཡང་རྩ་གཡས་པའི་མཐུས་རྩ་ཐམས་ཅད་ནས་ཁམས་རྒྱས་ཤིང་ཟད་པར་ཡང་བྱེད་དོ། །
དེས་ན་མཉམ་སྦྱོར་རོ། ། རྣལ་འབྱོར་ནི་སྔར་བཞིན། པ་ནི་ལུས་གནས་པའི་གང་ཟག ། འཇུག་པ་ནི་ལུས་གནས་པའི་བྱེད་ལས་སོ། ། ཚིག་དེས་དེ་ལམ་དུ་བྱེད་པ་ལ་སྦྱར་ན། རྩ་ནི་ཐམས་ཅད་སྔར་བཞིན། མཉམ་སྦྱོར་བ་ཅེས་པ་ཁྱད་པར་རོ་རྐྱང་ཀུན་འདར་གསུམ། རྣལ་འབྱོར་ཅེས་པ་འབར་འཛག པ་ནི་ཅེས་པ་ལམ་དུ་བྱེད་པའི་གང་ཟག འཇུག་པ་ཅེས་པ་རླུང་དང་བྱང་ཆུབ་ཀྱི་སེམས་དབུ་མར་འཇུག་པར་བྱེད་པའི་ཐབས་ཀྱིས་སོ། །
བཞི་པ་ནི། དེ་ལྟར་རྩ་དང་ཁམས་དང་རླུང་གིས་ལུས་འགྲུབ་པ་དང་གནས་པ་དང་ལམ་དུ་བྱེད་པ་རྟོགས་ན་ཁྱད་པར་དུ་རླུང་། དེའི་ནང་ནས་སྲོག་རླུང་གཏན་ལ་དབབ་པའི་ཕྱིར། དེའི་ལུས་ཀྱི་སྟེང་སྒོ་ལའང་། རྡོ་རྗེ་ཅན་ནི་རྟག་རྒྱུན་བཞུགས་ཅེས་སྨོས་སྟེ། དེའི་ཞེས་བྱ་བ་ནི་དེ་ལྟར་རྩ་ལས་བསྒྲུབས་པའི་ལུས་དེའིའོ། ། སྟེང་སྒོ་ནི་སྣའི་སྒོའོ། རྡོ་རྗེ་ཕྲེང་བ་ལས་ཀྱང་། སྟེང་གི་སྣ་ཡི་སྒོ་ལ་ཡང་། ། ངེས་པར་འབྱུང་བ་ཡིན་པར་བཤད། །
ཞེས་སོ། ། འོ་ན་གོང་དུ་སྟེང་གི་སྒོས་ནི་ཞེས་རྩ་གཡས་ལ་བྱས་ན། འདིར་ཡང་རྩ་གཡས་ཉིད་ལ་ཡིན་ནམ་སྙམ་པ་ལ་མ་ཡིན་ཏེ་འདི་རྩ་གཡས་ལ་བྱས་ན། འོག་ནས་འབྱུང་དང་རྔུབ་པ་གཉིས་ཀའང་གཙོ་བོ་དམ་པ་ཡི་ནི་སྒོ་ཞེས་རྩ་གཉིས་ཀ་ལ་སྲོག་རླུང་རྒྱུ་ན་འདིར་སྟེང་ངོས་ལ་སྲོག་རླུང་བཤད་པ་འགལ་བའི་ཕྱིར་རོ། ། དེས་ན་གོང་མའི་ཚིག་གི་འཕྲོས་ཡིན་པས་དམིགས་ཀྱིས་བསལ་བར་བྱ་བའི་ཕྱིར། དེའི་ལུས་ཀྱི་སྟེང་སྒོ་ཞེས་སྨོས་སོ། ལའང་ཞེས་བྱ་བ་ནི་བསྡུ་བ་སྟེ། གོང་དུ་རྩ་གཉིས་ཀྱི་སྒོ་ལ་རླུང་རྒྱུ་བར་ཤེས་ནས། ཅི་རྩ་གཉིས་ཁོ་ན་ལ་ཡོད་དམ་དེ་ལས་གཞན་ལའང་ཡོད་སྙམ་པ་ལ་ལའང་ཞེས་སྣ་སྒོ་ལའང་སྲོག་རླུང་གནས་ཞེས་བསྡུ་བའོ། ། རྡོ་རྗེ་ཅན་ནི་སྲོག་རྩོལ་གྱི་རླུང་ངོ་། །
རྟག་རྒྱུན་བཞུགས་ནི་སྲོག་རླུང་རྒྱུ་བ་དེ་ཉིད་མགོན་པོ་བཞིའི་རླུང་དུ་རྒྱུན་དུ་སྣ་ནས་རྒྱུ་ཞེས་བྱ་བའི་དོན་ཏོ། ། ལྔ་པ་ནི་དེ་ཉིད་རྒྱས་པར་བསྟན་པའི་ཕྱིར། དེའི་ལུས་ཀྱི་སྟེང་སྒོ་ལའང་ཅེས་པ་ལ་འཕྲོས་ནས་སྟེང་གི་སྒོར་ནི་ཅེས་པ་སྣའི་བུ་ག་གཉིས་སོ། ། རྡོ་རྗེ་ཅན་ནི་ཅེས་པ་ལ་འཕྲོས་ནས་སྦྱོར་བ་གསུམ་སྟེ། རླུང་ལྡང་འཇུག་གནས་གསུམ་མོ། ། དེ་ལྟར་སྣ་ཁོ་ན་ནས་རྒྱུའི་བུ་ག་གཞན་ནས་མི་རྒྱུའམ་སྙམ་པ་ལ། སྒོ་དགུ་རྣམས་ཀྱིས་ཡོངས་སུ་བསྐོར་ཏེ། སྒོ་དགུ་ནས་འཁོར་གྱི་ཚུལ་གྱིས་རྒྱུའོ། ། ཇི་ལྟར་ན་སྣ་གཙོ་བོ་ཡིན་ལ་གཞན་དག་འཁོར་ཡིན་སྙམ་ན། རྣམ་པར་རྟོག་པའི་རླུང་གཉིས་ནི། །
སྣའི་བུ་ག་ལས་ནི་འབྱུང་། ། ཞེས་བཤད་པ་ལྟ་བུའོ། ། དེས་ན་སྣ་ནས་སྲོག་གི་རླུང་རྒྱུ་བ་གཙོ་བོ་ཡིན་ལ་གཞན་དག་ནི་འཁོར་རོ། ། གལ་ཏེ་སྣའང་སྒོ་དགུར་འདུས་པས་ཇི་ལྟར་སྒོ་དགུས་བསྐོར་ཞེ་ན། སྣ་ནས་སྲོག་རྒྱུ་བ་ནི་གཙོ་བོ་ཡིན་ལ་སྣ་རང་གི་དྲི་འཛིན་གྱི་རླུང་རྒྱུ་བ་འཁོར་ཡིན་པས་འགལ་བ་མེད་དོ། ། ཡང་ན་བྷ་གའི་སྒོ་དང་སྒོ་བཅུ་ཡིན་པས་སྒོ་དགུས་བསྐོར་བ་མི་འགལ་ལོ། ། ཡང་ན་སྟེང་སྒོ་ནི་སྲོག་གི་རླུང་ཡིན་ཏེ། རྡོ་རྗེ་ཕྲེང་བ་ལས། སྟེང་དང་འོག་ཏུ་ཁ་བལྟས་ནས། ། སྲོག་དང་ཐུར་སེལ་རྒྱུ་བར་བྱེད། །
ཅེས་སོ། ། མདོར་ན་གཞུང་གོང་འོག་རྐང་པ་བཞི་བསྡེབས་ཏེ། བཞུགས་ཅེས་པ་གཞིར་བཞག གང་ན་རྡོ་རྗེ་ཅན་སྲོག་རྩོལ་གྱི་རླུང་ངོ་། ། གང་དུ་ན་དེའི་ལུས་ཀྱི་ཅེས་པ་སྤྱིར་དེ་ལྟར་རྩ་དང་ཁམས་ལས་གྲུབ་པའི་ལུས་ལ་ཁྱད་པར་སྟེང་སྒོ་སྟེ་སྣའི་བུ་ག་གཉིས་ལ། དུས་ཇི་སྲིད་ན་རྟག་པར་རྒྱུན་དུ། ཚུལ་ཇི་ལྟར་ན་སྒོ་དགུ་རྣམས་ཀྱིས་ཡོངས་སུ་བསྐོར་ནས། སྦྱོར་བ་རླུང་ལྡང་འཇུག་གནས་གསུམ་གྱི་ཚུལ་དུའོ། ། གཉིས་པ་རླུང་རྣམས་ཀྱི་རང་བཞིན་རྒྱས་པར་བཤད་པ་ལ་གཉིས། ཞུས་པ་དང་ལན་གཉིས།
དང་པོ་ནི། ཀྱེ་བཅོམ་ལྡན་འདས་ཞེས་བོས་ནས་སྟེང་གི་སྒོར་ནི་སྦྱོར་བ་གསུམ་ཅེས་པ་ལ་འཕྲོས་ནས་སྦྱོར་བ་གསུམ་ནི་ཅི་ཞེས་བཤད་ཅེས་པ་ཡེ་ཤེས་ཀྱི་རླུང་དང་། ལས་ཀྱི་རླུང་གི་རང་གི་ངོ་བོ་ནི་ཇི་ལྟར་རྒྱུ། ལས་ཀྱི་རླུང་རང་གི་ངོ་བོ་ནི་གང་ཅེས་ཞུ་བའོ། ། སྒོ་དགུ་རྣམས་ཀྱིས་ཡོངས་སུ་བསྐོར་ཅེས་པ་དང་གོང་དུ་སེམས་ཀྱི་རྟག་འགྲོ་བའོ། ། ཅེས་པ་ལ་འཕྲོས་ནས། ཇི་ལྟར་གང་གི་རྣམ་པ་ཡི། ། སེམས་ཀྱི་རྟག་ཏུ་འགྲོ་བ་ལགས། ། ཅེས་པའི་དོན་རླུང་དེ་དག་ལམ་གང་ནས་རྒྱུ། གང་གིས་ནུས་པས་རྒྱུ་བ་ཡིན་ཅེས་ཞུས་པའོ། །
གཉིས་པ་ལན་ལ་སྤྱིར་རླུང་གི་རྣམ་པར་གཞག་པ་དང་། དེ་ཉིད་གཞུང་ལ་སྦྱར་བ་གཉིས། དང་པོ་ནི། གཞུང་འདིས་བརྗོད་བྱ་ཇི་ལྟ་བུ་ཞིག་སྟོན་ན་རྫོགས་རིམ་ལས་རང་བྱིན་བརླབ་སྟོན། དེའང་རྟེན་ལུས་ལ་གནད་དུ་བསྣུན་པ་ལས་རྟོགས་དགོས་པས་ལུས་ཀྱི་གནས་ལུགས་སྟོན། དེའང་རྟེན་དཀྱིལ་འཁོར་གསུམ་དང་དེ་མངོན་དུ་བྱེད་པ་རླུང་གི་རྣམ་པར་གཞག་པ་གཉིས་ལས། རླུང་གི་རྣམ་པར་གཞག་པ་སྟོན། དེ་ལ་ལྔ། སྤྱིར་རླུང་ཞེས་བྱ་བ་རང་གི་ངོ་བོ་གང་ཡིན་པ་དང་། རླུང་དེའི་རབ་ཏུ་དབྱེ་བ་དང་།
བྱེད་པའི་ལས་དང་། རླུང་རྒྱུ་བའི་ཚུལ་རྣམ་པར་གཞག་པ་དང་། ལམ་དུ་བྱས་པ་ན་ཇི་ལྟར་འགྱུར་བའོ། ། དང་པོ་རླུང་གི་ངོ་བོ་ནི། འབྱུང་བ་ཆེན་པོའི་ཁོངས་སུ་འདུ་བའི་རླུང་ཉིད་ཡིན་ལ་དེའང་ཕྱིའི་འབྱུང་བ་མ་ཡིན་ཏེ་ནང་གི་འབྱུང་བའོ། ། དེ་སྣ་ཚོགས་བྱེད་པ་ཐམས་ཅད་ཀྱི་རྩ་བར་གྱུར་པ་ཡིན་ཏེ། དེ་ནི་མགོན་པོར་བརྗོད་པའི་རླུང་། ཧ་ནི་ཀུན་ཏུ་འགྲོ་བར་བརྗོད། ། ཞེས་བཤད་དོ། ། ཡང་དེ་རྣམ་པར་ཤེས་པའི་རྟེན་དུ་གྱུར་པའང་ཡིན་ནོ། །
གཉིས་པ་རླུང་དེ་ལ་དབྱེ་ན་གསུམ་སྟེ། རླུང་གི་ངོ་བོའི་སྒོ་ནས་དབྱེ་བ་དང་། རླུང་རྒྱུ་ཚུལ་གྱི་སྒོ་ནས་དབྱེ་བ་དང་། བྱེད་པའི་ལས་ཀྱི་སྒོ་ནས་དབྱེ་བའོ། ། དང་པོ་ནི། དྲུག་སྟེ། ས་དང་། ཆུ་དང་། མེ་དང་། རླུང་དང་།
ནམ་མཁའ་དང་རྣམ་པར་ཤེས་པའི་རླུང་སྟེ། འདི་ཉིད་ལས། ཁདབང་ཆེན་དང་ནི་དེ་བཞིན་ཆུ། ཀ། མེ་ཉིད་དང་ནི་རླུང་ཉིད་དང་། ། འཁོར་ལོ་སེམས་ཀྱི་ཀུན་སྤྱོད་པ། ། ཞེས་དང་རྣམ་སྣང་ལ་སོགས་སངས་རྒྱས་རྣམས་ཞེས་སོ། ། གཉིས་པ་རླུང་རྒྱུ་ཚུལ་གྱི་སྒོ་ནས་དབྱེ་ན་གཉིས་ཏེ་ཡེ་ཤེས་ཀྱི་རླུང་ཞེས་བྱ་བ་གནས་པ་རྒྱུ་བ་མེད་པའི་བདག་ཉིད་ཅན་དང་། ལས་ཀྱི་རླུང་ཞེས་བྱ་བ་ལྡང་འཇུག་རྒྱུ་བའི་བདག་ཉིད་ཅན་ཏེ། རྟག་ཏུ་ནུབ་དང་རབ་རྒྱུ་བ། །
སེམས་ཅན་ཀུན་ལ་འགྲོ་བ་འོ། ། ཞེས་སོ། ། གསུམ་པ་བྱེད་པའི་ལས་ཀྱི་སྒོ་ནས་དབྱེ་ན་བཅུར་འགྱུར་ཏེ། སྲོག་དང་ཐུར་སེལ་གྱེན་རྒྱུ་དང་། ། ཁྱབ་དང་མཉམ་གནས་ཞེས་བྱ་དང་། ། ཀླུ་དང་རུས་སྦལ་རྩངས་པ་དང་། ། ལྷ་སྦྱིན་དང་ནི་གཞུ་ལས་རྒྱལ། ། ཞེས་བྱ་སྟེ། སྟེང་གི་སྒོར་ནི་སྦྱོར་བ་གསུམ། ། སྒོ་དགུ་རྣམས་ཀྱིས་ཡོངས་སུ་བསྐོར། །
ཞེས་བྱ་བའི་དོན། རླུང་དེ་རྣམས་ཕན་ཚུན་གང་དང་གང་འབྲེལ་བ་ནི་གཞན་དུ་ཤེས་པར་བྱའོ། ། གསུམ་པ་རླུང་དེ་དག་གི་བྱེད་པའི་ལས་ནི། སྤྱིའི་ལས་དང་སོ་སོའི་ལས་སོ། ། དེ་ལ་སྤྱིའི་ལས་ནི་རྣམ་པར་ཤེས་པའི་རྟེན་བྱེད་པ་ཡིན་ཏེ། ཧ་ནི་དབྱངས་ནི་དྲུག་ལྡན་པ། ། རྣམ་པར་ཤེས་པ་ཡོངས་སུ་གྲགས། ། ཞེས་སོ། ། རྒྱུད་གཞན་ལས། འདི་ནི་རླུང་ཁམས་ཆེན་པོ་སྟེ། །
རྣམ་ཤེས་གསུམ་གྱི་ཞོན་པ་ཡིན། ། ཞེས་སོ། ། ཡང་འདིས་ལུས་བསྐྱེད་པ་དང་འཕེལ་བ་ལ་སོགས་པའི་བྱ་བའང་བྱེད་དེ། ཧ་ཡི་རྣམ་པས་ཐམས་ཅད་དུ། ། སངས་རྒྱས་ཀུན་དང་མཉམ་པར་སྦྱོར། ། ཞེས་འབྱུང་བས་དེ་ལ་དང་པོ་ལུས་སྐྱེ་བའི་དུས་སུ་མའི་མངལ་དུ་རྣམ་པར་ཤེས་པ་རླུང་ལ་ཞོན་ཏེ་ཞུགས་པས་རླུང་གནས་པ་ལ་བརྟེན་ཏེ་རྣམ་པར་ཤེས་པ་བརྒྱལ་བའོ། ། དེ་ཡེ་ཤེས་ཀྱི་རླུང་གི་བདག་ཉིད་ལ་གནས་སོ། ། དེ་ནས་སྲོག་རླུང་ནས་བརྩམས་ཏེ། རླུང་བཅུ་རིམ་གྱིས་སྐྱེ་བས་ལུས་རྒྱས་པར་བྱེད་དོ། ། ད་ལྟ་གནས་པའི་དུས་སུ་རླུང་རྒྱུ་བས་མི་རུལ་བར་འཛིན་པར་བྱེད།
ལྡང་བ་དང་འཇུག་པའི་སྒོ་ནས་སེམས་རྣམ་པར་རྟོག་པ་སྣ་ཚོགས་སུ་སྐྱེད་པར་བྱེད་དོ། ། ཡང་ལམ་དུ་བྱས་པ་ནའང་རྣལ་འབྱོར་གྱི་ལས་བྱེད་དོ། ། དེ་བཞིན་དུ་འཆི་བའི་དུས་སུའང་རླུང་རྣམས་རིམ་གྱིས་འགགས་ཏེ། འཆི་བར་འགྱུར་ཞེས་བྱ་བའི་དོན་ཏོ། ། དེས་ན། བདེ་དང་སྡུག་བསྔལ་རང་བཞིན་གྱིས། ། ལྷན་ཅིག་སྐྱེས་པ་གྲུབ་པའི་གནས། ། ཞེས་གསུངས་སོ། ། བཞི་པ་རླུང་རྒྱུ་བའི་ཚུལ་ལ་དྲུག་སྟེ། རླུང་རྒྱུ་བ་ཞེས་བྱ་བ་གང་ཡིན་པ་དང་།
དེ་རླུང་ཉིད་གང་ཡིན་པ་དང་། དེ་ཚུལ་ལམ་རྣམ་པ་ཇི་ལྟར་རྒྱུ་བ་དང་། གནས་དང་ལམ་གང་ནས་རྒྱུ་བ་དང་། སྣ་བུག་ལས་གྲངས་དུ་ཞིག་རྒྱུ་བ་དང་། གྲངས་དེ་ལྟར་འོང་བའི་རྒྱུ་མཚན་བསྟན་པའོ། ། དང་པོ་ནི། སྤྱིར་རླུང་རྣམས་རང་རང་གི་གནས་ན་རང་རང་གི་ལས་བྱེད་པ་ཉིད་ཀྱང་རླུང་རྒྱུ་བ་ཞེས་བྱ་བ་ཡིན་ཡང་། འདིར་རེ་ཤིག་སྲོག་གི་ནུས་པས་སྲོག་དང་རྩོལ་བའི་རྒྱུ་བའི་དབྱེ་བས་འཇུག་པ་དང་གནས་པ་དང་ལྡང་བ་ལ་རྒྱུ་བ་ཞེས་བྱའོ། ། གསུམ་ཉིད་སྦྱོར་བ་རྣམ་པ་གསུམ། ། རྣམ་གསུམ་དབྱེ་བས་རྣམ་པར་གནས། །
ཞེས་སོ། ། གཉིས་པ་དེ་ལྟར་རྒྱུ་བ་དེ་ཉིད་གོང་གི་དབྱེ་བ་གསུམ་ལས་གང་ཡིན་ཞེ་ན། རང་གི་ངོ་བོའི་སྒོ་ནས་དབྱེ་བ་དྲུག་དང་། དེ་ལ་རྒྱུ་བའི་སྒོ་ནས་དབྱེ་བ་གཉིས་པོ་དང་། ལས་ཀྱི་སྒོ་ནས་དབྱེ་བ་བཅུ་ལས་སྲོག་གི་ལས་ཁོ་ན་ཡིན་ནོ། ། གལ་ཏེ་དམ་པ་ཁ་ཅིག་ཐུར་སེལ་ལ་སོགས་པའང་རྒྱུའོ་ཞེས་གསུང་ངོ་སྙམ་ན། དེ་རྣམས་རང་རང་གི་གནས་ནས་རང་གི་ལས་ཞེས་བྱ་བ་ནི་སྐབས་འདིར་བྱེད་པ་ཉིད་ལ་རྒྱུ་བ་ཞེས་བྱའོ། ། སྣའི་སྒོར་རྒྱུ་བ་ནི་སྲོག་ཁོ་ན་ཡིན་ཏེ། སྣའི་སྒོའི་རྒྱུན་ལས་ནི། ། སྲོག་དང་རྩོལ་བའི་རྒྱུ་བ་དག །
དུས་ཀུན་ཏུ་ནི་རྒྱུ་བ་ནི། ། སྲོག་ཅེས་བྱ་བ་ཡིན་པར་བཤད། ། ཅེས་པ་དང་། སྨིན་མའི་དབུས་སུ་སྲོག་གི་རླུང་། ། དེ་ལྟར་གཅིག་པུའང་གསུམ་དུ་བཤད། ། ཞེས་སོ། ། དེས་ན་སྣ་སྒོ་ལས་རླུང་གི་རླུང་རྒྱུ་ཞེས་བྱ་བ་དང་ཐུར་སེལ་ཡང་རླུང་གི་རླུང་ཡིན་ཞེས་བྱ་བ་འདི་ནོར་བ་ཡིན་གྱི་དེ་ལྟ་མ་ཡིན་ན་ལས་སོ་སོར་བསྟན་པ་དོན་མེད་པ་དང་། ཐུར་སེལ་ཡང་གྱེན་རྒྱུར་འགྲོ་བའི་སྐྱོན་ཡོད་དོ། ། གསུམ་པ་རླུང་དྲུག་དང་རྒྱུ་ཚུལ་གཉིས་པོ་ཇི་ལྟར་རྒྱུ་ཞེ་ན། དེ་ལ་རྣམ་ཤེས་ཀྱི་རླུང་ཞེས་བྱ་བ་ནི་སྐབས་འདིར་ཡེ་ཤེས་ཀྱི་རླུང་ཉིད་ཡིན་ལ་དེ་ཡང་ཡེ་ཤེས་ཀྱི་རླུང་ཁ་ཅིག་ནི་གཅིག་ལས་མི་རྒྱུ་བར་བཤད།
དུས་ཀྱི་འཁོར་ལོ་ལས་ཆ་རེ་རྒྱུ་བར་བཤད་ཀྱང་། རྡོ་རྗེ་ཕྲེང་བ་ལས། ཐུན་བཞིའི་མཚམས་སུ་རྒྱུ་བར་བཤད་པས་འདི་དང་དེ་མཐུན་ཏེ། འཁོར་ལོ་བཞིའི་རབ་དབྱེ་བས། ། ཐུན་བཞིར་བྱིན་གྱིས་བརླབ་པ་དང་། ། རྡོ་རྗེ་སེམས་དཔའི་གཟུགས་ཀྱིས་ནི། ། འདིར་ནི་ཇི་ལྟར་བདེ་བར་རོལ། ། ཞེས་འབྱུང་བས་སོ། ། ཡང་ནམ་མཁའི་རླུང་ཡང་དུས་ཀྱི་འཁོར་ལོར་ཆ་རེར་རྒྱུ་བར་བཤད། རྡོ་རྗེ་ཕྲེང་བ་ལས་ད་ལྟ་ཁྱབ་པའི་ཚུལ་གྱིས་རྒྱུ་དངོས་སུ་འཆི་བའི་དུས་སུ་རྒྱུ་བར་བཤད།
རྒྱུད་འདིའང་དེ་དང་དགོངས་པ་མཐུན་ཏེ། རྣམ་སྣང་ལ་སོགས་སངས་རྒྱས་རྣམས། ། སྟེང་གི་སྒོར་ནི་གཡོ་ཞིང་གནས། ། ཞེས་གསུངས་པས་ལྔ་ཀ་རྒྱུ་བ་ཡིན་ལ། ཡང་། རླུང་ལ་སོགས་པའི་དབྱེ་བ་ཡིས། ། རྟག་ཏུ་འགྲོ་བས་རླུང་རྣམས་བཞི། ། ཞེས་གསུངས་པས་བཞིའང་ཡིན་ནོ། ། དེས་ན་ལས་ཀྱི་རླུང་གི་རྒྱུ་བ་ནི་བཞི་ཁོ་ན་ཡིན་ནོ། ། དེའང་ཁ་དོག་རྣམ་པ་ལྔ་རྒྱུ་ཚུལ་བཞིའི་སྒོ་ནས་རྒྱུ་སྟེ།
སྟེང་དང་ངོས་དང་བྲང་འོག་འགྲོ་ཞེས་བཤད་པར་བྱའོ། ། བཞི་པ་གནས་དང་ལམ་གང་ནས་རྒྱུ་ཞེ་ན། སྤྱིར་ཡེ་ཤེས་ཀྱི་རླུང་ཨ་བ་དྷུ་ཏིའི་ཨ་ཐུང་ལ་གནས་ལ་དེ་རྩ་གཉིས་ཀྱི་དབང་གིས་སྲོག་དང་རྩོལ་བར་འབྱུང་དེ་འཁོར་ལོ་བཞི་ལས་སྙིང་གའི་རྩ་འདབ་བཞི་ལ་དེ་འཁོར་ལོ་བཞིའི་རྩ་འདབ་རྣམས་ལས་རིམ་པ་བཞིན་དང་ཡུལ་ཉི་ཤུ་རྩ་བཞི་ལ་སོགས་པ་ནས་བྱུང་སྟེ། སྲོག་གི་རླུང་གིས་དབང་བྱས་ནས་སྣའི་བུ་ག་ལས་རྒྱུ་བ་ཡིན་ནོ། ། ལྔ་པ་སྣ་བུག་ལས་གྲངས་དུ་ཞིག་རྒྱུ་ཞེ་ན། ཉིས་ཁྲི་ཆིག་སྟོང་དྲུག་བརྒྱ་སྟེ། ཐོག་མར་འབྱུང་དང་རྔུབ་པའི་གྲངས། ། ཉིས་ཁྲི་དང་ནི་ཆིག་སྟོང་དང་། ། དེ་བཞིན་གྲངས་ནི་བརྒྱ་ཕྲག་དྲུག ། ཉིན་དང་མཚན་མོར་ངེས་པར་རྒྱུ། །
ཞེས་གསུངས་པ་ལྟ་བུའོ། ། དྲུག་པ་གྲངས་དེ་ལྟར་འོང་བའང་ཕྱི་རོལ་ཇི་ལྟ་བར་ནང་ལུས་ལ་གནས་པ་སྟེ། ཕྱི་རོལ་དུ་དབྱུག་གུ་དང་། ཆུ་ཚོད་དང་། བྱེད་པ་དང་། འཕོ་བ་དང་། ཉིན་ཞག་ལ་སོགས་པའི་དབྱེ་བ་ཡོད་པ་ལྟར་ནང་ལའང་གནས་པའི་དབང་གིས་འབྱུང་ངོ་། ། དེའང་ཡུལ་ཉི་ཤུ་རྩ་བཞིའི་དབང་གིས་མགོན་པོའི་རླུང་ཉི་ཤུ་རྩ་བཞིར་ཞག་གཅིག་ལ་རྒྱུ་ལ་མགོན་པོ་རེ་རེའང་འཁོར་ལོ་བཞིའི་དབང་གིས་ལྷ་མོ་བཞི་བཞི་དང་ལྡན་ཏེ། ། ས་རླུང་ཉིས་བརྒྱ་ཉི་ཤུ་རྩ་ལྔ། དེ་བཞིན་དུ་ཆུ་དང་མེ་དང་རླུང་རྒྱུ་བས་དགུ་བརྒྱ་པ་རེ་མགོན་པོའོ། །
མགོན་པོ་བཞི་བཞིའང་ལྟེ་བའི་རྩ་འདབ་དང་སྣ་སྒོའི་དབྱེ་བས་འཕོ་བ་གཉིས་གཉིས་དང་ལྡན་ཏེ། གཡོན་དང་གཡས་དང་གཉིས་ཀ་དང་། ། དལ་བར་རྒྱུ་དང་རྣམ་བཞིར་གྱུར། ། ཐུན་ཕྱེད་ཀྱི་ནི་དུས་དག་ཏུ། ། ལས་ནི་གཉིས་གཉིས་ཉེ་བར་གནས། ། ཞེས་པས་ཐུན་ཕྱེད་ནི་འཕོ་བ་ཕྱེད་དོ། ། དགུ་བརྒྱ་པ་ཕྲག་གཅིག་གཡས་ཁོ་ན་ནས་རྒྱུ་བ་ནི་མེ་རླུང་། གཡོན་ཁོ་ན་ནས་རྒྱུ་བ་ནི་རླུང་གི་རླུང་། གཉིས་ཀ་ནས་རྒྱུ་བ་ནི་ས་རླུང་། གཉིས་ཀ་ནས་རྒྱུ་བའི་དལ་ཞིང་རྒྱུ་བ་མི་ཚོར་བ་ནི་ཆུ་རླུང་སྟེ།
དེ་ལྟར་བཞི་ནི་འཕོ་བ་གཉིས་སོ། ། དེ་ལ་རླུང་སུམ་སྟོང་དྲུག་བརྒྱའོ། ། དེ་ལྟ་བུ་ལན་དྲུག་གིས་ཉི་ཁྲི་ཆིག་སྟོང་དྲུག་བརྒྱའོ། ། ཞེས་བྱ་བ་ནི་དུས་འཁོར་དང་། རྡོ་རྗེ་ཕྲེང་བའི་ལུགས་སོ། ། ཀྱཻ་རྡོ་རྗེའི་ལུགས་ཀྱི་ལྟེ་བའི་རྩ་འདབ་ཀྱི་དབང་གིས་དབྱུག་གུ་དྲུག་ཅུ་རྩ་བཞི་ཡིན་ལ། དབྱུག་པ་རེ་ལ་རླུང་སུམ་བརྒྱ་སུམ་ཅུ་རྩ་ཕྱེད་དང་བརྒྱད། དབྱུག་པ་གཉིས་ཀྱིས་ཆུ་ཚོད་གཅིག་སྟེ། སྤྱི་བོའི་རྩ་འདབ་ཀྱི་དབང་གིས་སོ། ། དེ་རེ་རེ་ལ་ལྷ་མོའི་རླུང་དྲུག་བརྒྱ་དྲུག་ཅུ་རྩ་བརྒྱད་དང་བཞི་གསུམ་པ་ཚན་པ་བཞི་རྒྱུ་སྟེ།
འཁོར་ལོ་བཞིའི་དབང་གིས་སོ། ། དེས་དྲུག་བརྒྱ་བདུན་ཅུ་རྩ་ལྔ་མགོན་པོའི་རླུང་ངོ་། ། མགོན་པོའི་རླུང་ཆུ་ཚོད་གཉིས་གཉིས་འཕོ་བ་རེ་རེ་མགྲིན་པའི་རྩ་འདབ་ཀྱི་དབང་གིས་སོ། ། དེ་གཉིས་གཉིས་ཀྱིས་ཐུན་ཕྱེད་པ་རེ་སྙིང་ཁའི་རྩ་འདབ་ཀྱི་དབང་ང་ོ། ། དེ་གཉིས་གཉིས་ཐུན་ཕྱེད་པ་རེ་སྙིང་ཁའི་ནང་གི་འདབ་མའི་དབང་གིས་ཏེ། དེ་ལྟར་ནའང་ཉི་ཁྲི་ཆིག་སྟོང་དྲུག་བརྒྱའོ། ། སྤྱི་དོན་ལྔ་པ་ལམ་དུ་བྱས་པ་ན་ཇི་ལྟར་འགྱུར་ཞེ་ན། དང་པོ་ཁོ་ནར་རླུང་བཟུང་བས་རྣམ་པར་ཤེས་པ་ཟིན་ཏེ། དེའི་རྟ་ཡིན་པའི་ཕྱིར་རོ། ། ཡང་དེ་ཉིད་བགྲངས་པས་བཟླས་པར་འགྱུར་བས་སྒྲིབ་པ་ཟད་པར་བྱེད།
སེམས་ཟིན་པའི་དབང་གིས་ཏིང་ངེ་འཛིན་སྣ་ཚོགས་བསྐྱེད་པར་ཡང་བྱེད་དོ། ། ཡང་རླུང་རྣམ་པ་བཞི་གསལ་བའི་ཚེ། ཕྲིན་ལས་བཞི་འགྲུབ་པར་ཡང་བྱེད། མཐར་ལས་ཀྱི་རླུང་འགགས་ཏེ། ཡེ་ཤེས་ཀྱི་རླུང་མངོན་དུ་འགྱུར་བར་བྱེད་དེ། སེམས་མེད་སྐྱེས་བུ་མེད་ཅེས་བྱ་བ་ལ་སོགས་པ་འཆད་པར་འགྱུར་རོ། ། དེ་ལྟར་དོན་ལྔས་རླུང་ཤེས་པར་བྱའོ། ། གཉིས་པ་དེ་གཞུང་དང་སྦྱར་བ་ལ་གསུམ། སྲོག་རྩོལ་གྱི་རླུང་སྦྱོར་བ་གསུམ་དུ་བསྟན་པ། སྒོ་གང་ནས་ཇི་ལྟར་རྒྱུ་བ།
ལམ་དུ་བྱས་ན་གྲོལ་བའི་ཚུལ་ལོ། ། དང་པོ་ནི། སྦྱོར་བ་གསུམ་ནི་ཅི་ཞེས་པའི་ལན། བཀའ་བསྩལ་པ། གསུམ་ཉིད་སྦྱོར་བ་སྦྱོར་བ་གསུམ་ཅེས་སྨོས་སྟེ། ལྡང་བའི་སྦྱོར་བ། འཇུག་པའི་སྦྱོར་བ། གནས་པའི་སྦྱོར་བ་གསུམ། དེ་དག་ལ་ཅིའི་ཕྱིར་སྦྱོར་བ་ཞེས་བྱ་ཞེ་ན། ཐབས་ཀྱིས་མ་ཟིན་ན་ལུས་ཟག་བཅས་དང་སེམས་རྟོག་བཅས་སུ་བསྐྱེད་ལ་ཐབས་ཀྱིས་ཟིན་ན་ལུས་ཟག་མེད་དང་སེམས་རྟོག་མེད་དུ་བསྐྱེད་པ་ལ་སོགས་པའི་ལས་བྱེད་པས་དེ་སྐད་དོ། །
དེ་ལ་གནས་པ་ནི་ཡེ་ཤེས་ཀྱི་རླུང་སྟེ་ཤེས་རབ་ཀྱི་བདག་ཉིད་དོ། ། ལྡང་འཇུག་སྲོག་རྩོལ་ནི་ལས་ཀྱི་རླུང་ཐབས་ཀྱི་བདག་ཉིད་དོ། ། དེ་ལྟར་ཡང་། ཀུན་གྱི་ནང་ན་རྣམ་རྟོག་མེད། ། རྣམ་པར་རྟོག་པའི་རླུང་གཉིས་ནི། ། ལུས་ལ་རྟག་ཏུ་འབྱུང་བར་བྱེད། ། གསུམ་ལ་རྣལ་འབྱོར་པ་ཡིས་རྟོགས། ། ཅེས་དང་འཕགས་པ་ལྷས། འཇུག་པ་དང་ནི་གནས་པ་དང་། ། ལྡང་བ་ཡི་ནི་རིམ་གྱིས་ཀྱང་། །
ཤེས་རབ་ཐབས་ཀྱི་གཞིར་གནས་ཏེ། ། སྔགས་ཀྱི་ཡན་ལག་མ་ཉམས་བཟླས། ། ཅེས་གསུངས་པ་ལྟ་བུ་སྟེ། དེ་ལྟར་ན་གསུམ་པོ་འདི་ནི་རླུང་ཐམས་ཅད་ཀྱི་རྩ་བ་ཡིན་ནོ། ། གཉིས་པ་སྒོ་གང་ནས་ཇི་ལྟར་རྒྱུ་བ་ལ་གསུམ། སྦྱོར་བ་གསུམ་གྱི་རང་བཞིན་རྣམ་པར་གཞག་པ། རླུང་གི་གནས་ལུགས་བསྟན་པ། རྒྱུ་ཚུལ་རྒྱས་པར་བཤད་པའོ། ། དང་པོ་ནི། རྣམ་གསུམ་དབྱེ་བས་རྣམ་པར་གནས་ཅེས་སྨོས་སྟེ།
རླུང་རང་གི་ངོ་བོའི་སྒོ་ནས་ཕྱེ་ན་ལྡང་བ། འཇུག་པ། གནས་པ་གསུམ། དེ་ལ་རྟེན་གྱི་སྒོ་ནས་ཕྱེ་ན། རྩ་གསུམ་གྱི་དབང་གིས། བྱེད་ལས་ཀྱི་སྒོ་ནས་ཕྱེ་ན། ལུས་ངག་ཡིད་གསུམ་འགྲུབ་པའི་ལས་བྱེད་པའི་སྒོ་ནས་སོ། ། ཡང་ན་སྐུ་གསུང་ཐུགས་ཀྱི་རང་བཞིན་གྱི་སྒོ་གསུམ་དུ་ཕྱེ་བས་རྣམ་པ་གསུམ་རྣམ་པར་གནས་ཅེས་གཞུང་མར་སྦྱར། གཉིས་པ་རླུང་གི་གནས་ལུགས་བསྟན་པ་ལ་རླུང་རྒྱུ་བའི་སྒོ་མདོར་བསྟན་པ་དང་། རྒྱས་པར་བཤད་པ་གཉིས།
དང་པོ་ནི། སྐུ་གསུང་ཐུགས་ཀྱི་རང་བཞིན་གྱི་ཅེས་སྨོས་ཏེ། སྦྱོར་བ་གསུམ་གྱི་རླུང་ལམ་གང་ནས་རྒྱུ་ཅེ་ན། སྐུའི་རང་བཞིན་གྱི་སྒོ་དགུ་གསུང་གི་རང་བཞིན་གྱི་སྒོ་བཞི། ཐུགས་ཀྱི་རང་བཞིན་གྱི་སྒོ་གཉིས་ཏེ་སྒོ་དེ་དག་ནས་སོ། ། ཚུལ་ཇི་ལྟར་རྒྱུ་ཞེ་ན། སྐུའི་སྒོ་དགུ་ལས་རྒྱུ་བ་ནི་ཐ་མ་སྟེ། རགས་ཤིང་རྟོགས་སླ་བའི་ཕྱིར་རོ། ། གསུང་གི་སྒོ་བཞི་ལས་རྒྱུ་བ་ནི་འབྲིང་པོ་སྟེ་དེ་བས་རྟོགས་དཀའ་ཞིང་། རྟོགས་ན་དེ་བས་དོན་ཆེ་བས་སོ། །
ཐུགས་ཀྱི་སྒོ་གཉིས་ལས་རྒྱུ་བ་ནི། དམ་པ་ཉིད་དེ་རྟོགས་པ་ཤིན་ཏུ་དཀའ་ཞིང་རྟོགས་ཤིང་དབང་དུ་གྱུར་ན་དོན་ཤིན་ཏུ་ཆེ་བའི་ཕྱིར་རོ། ། གཉིས་པ་རླུང་རྒྱུ་བའི་སྒོ་རྒྱས་པར་བཤད་པ་ལ་གསུམ་སྟེ། སྐུའི་སྒོ་དགུ་ནས་སྦྱོར་བ་གསུམ་གྱི་རླུང་ཇི་ལྟར་རྒྱུ་བ་དང་། གསུང་གི་སྒོ་བཞི་ནས་དཀྱིལ་འཁོར་བཞིའི་རྣམ་པས་སྦྱོར་བ་གསུམ་ལ་གནས་པར་བསྟན་པ་དང་། ཐུགས་ཀྱི་སྒོ་གཉིས་ཀྱིས་སྦྱོར་བ་གསུམ་ཉིད་སྲོག་རྩོལ་གྱིས་དབང་བྱེད་པར་བསྟན་པའོ། ། དང་པོ་ནི། ཀ་བ་གཅིག་དང་སྒོ་དགུ་པ། ། སྦོམ་པོ་ལྔ་ནི་ལྷག་པ་ལྷ། ། བུག་པ་དགུར་ནི་སོན་པའི་སྒོ། །
དགུ་ཡི་རྣམ་པར་ཡོངས་སུ་གྲགས། ། ཐ་མའི་སྒོ་ནི་སྐུར་ལྡན་པ། སྦོམ་པོ་ལྷ་ཡི་སྤྲུལ་པའོ། ། ཅེས་སྨོས་སྟེ། འདི་ལ་རགས་པ་ལུས་ལ་སྦྱར་བ་དང་། ཕྲ་བ་རླུང་ལ་སྦྱར་བ་གཉིས། དང་པོ་ལ་རྟེན་དང་བརྟེན་པ་གཉིས། རྟེན་ལུས་ལ་སྦྱར་ན་ཀ་བ་གཅིག་ནི་སྒལ་ཚིགས་སམ། རྩ་དབུ་མ། སྒོ་དགུ་པ་ཅེས་པ་ནི་བུག་པ་དགུར་ནི་སོན་པའི་སྒོ་ཅེས་པ་མིག་ལ་སོགས་པའི་སྒོ་དགུའོ། །
བརྟེན་པ་ལ་སྦྱར་ན་དེ་ལྟར་ལུས་ཀྱི་གཞལ་ཡས་ཁང་ན་ལྷག་པའི་ལྷ་ནི་དུ། གང་ཞེ་ན་སྦོམ་པོ་ལྔ་ནི་ཅེས་པ་རགས་པ་ཕུང་པོ་ལྔའོ། ། དེ་ལྟར་ཀ་བ་གཅིག་དང་སྒོ་དགུ་པོ་དེ་ཉིད་གཙོ་བོར་ལུས་ཟག་བཅས་སུ་བསྐྱེད་པས་ཐ་མ་ཞེས་བྱ། རྟེན་ལུས་གཙོ་བོར་སྟོན་པས་སྐུའི་སྒོ་ཞེས་བྱའོ། ། ཕུང་པོ་ལྔ་པོ་དེ་ཉིད་རགས་ཤིང་རྟོགས་སླ་བས་སྦོམ་པོ་ཞེས་བྱའོ། ། ལུས་ལས་བྱུང་ཞིང་རྒྱལ་བ་ལྔའི་རང་བཞིན་ཡིན་པས། ལྷའི་སྤྲུལ་པ་ཞེས་བྱའོ། ། གཉིས་པ་ཕྲ་བ་རླུང་ལ་སྦྱར་ན། ཀ་བ་གཅིག་ནི་སྲོག་འཛིན་གྱི་རླུང་། སྒོ་དགུ་ནི་ཐུར་སེལ་ལ་སོགས་པ་རླུང་ལྷག་མ་དགུ།
སྦོམ་པོ་ལྔ་ནི། དེ་ལྟར་རླུང་བཅུ་པོ་ཉིད་ཀྱང་ས་རླུང་ལ་སོགས་པ་ཁམས་ལྔར་འདུས་པས་སྦོམ་པོ་ལྔའོ། ། སྦོམ་པོ་ནི་རགས་པ་སྟེ། ཕྲ་བ་རླུང་ཉི་ཁྲི་ཆིག་སྟོང་དྲུག་བརྒྱ་ལ་ལྟོས་ནས་སོ། ། དེ་དག་ལུས་ལས་བྱུང་ཞིང་རོལ་བས་ལྷག་པའི་ལྷའོ། ། ཐ་མ་དང་སྐུའི་སྒོའི་དོན་སྔར་བཞིན། གཉིས་པ་གསུང་གི་སྒོ་བཞིས་དཀྱིལ་འཁོར་བཞིའི་རྣམ་པས་སྦྱོར་བ་གསུམ་ལ་གནས་པར་བསྟན་པ་ལ་བཞི། ལས་ཀྱི་རླུང་གཏན་ལ་དབབ་པ། ལས་ཀྱི་རླུང་དང་ཡེ་ཤེས་ཀྱི་རླུང་མི་འདྲ་བའི་ཁྱད་པར་བཞག་པ། ཡེ་ཤེས་ཀྱི་རླུང་གཏན་ལ་དབབ་པ།
ལས་ཀྱི་རླུང་ཇི་ལྟར་རྒྱུ་བའི་ཚུལ་རྣམ་པར་གཞག་པའོ། ། དང་པོ་ལ་སྤྱིར་ལས་ཀྱི་རླུང་ལྔར་དབྱེ་བ། ཁྱད་པར་རྟག་ཏུ་འགྲོ་བའི་རླུང་བཞིར་དབྱེ་བ་གཉིས། དང་པོ་ལ་རླུང་ལྔའི་མིང་དང་། བྱེད་ལས་གཉིས། དེ་ལ་མིང་ནི། སེམས་དང་སྐྱེས་བུ་སྐྱེས་བུ་ཅན། ། ཁྱད་པར་རྣལ་འབྱོར་པ་ཡི་དོན། ། ཅེས་སྨོས་ཏེ། སེམས་དང་ཅེས་པའི་བརྡས་ས་རླུང་།
སྐྱེས་བུ་ཅེས་པའི་བརྡས་ཆུ་རླུང་། སྐྱེས་བུ་ཅན་ཅེས་པའི་བརྡས་མེ་རླུང་། ཁྱད་པར་ཅེས་པའི་བརྡས་རླུང་གི་རླུང་། རྣལ་འབྱོར་པའི་དོན་ཅེས་པས་ནམ་མཁའི་རླུང་ངོ་། ། ལྔ་པོ་རེ་རེ་ལའང་མིང་གང་ཡིན་པ། ཁ་དོག་གང་ཡིན་པ། ལམ་གང་ནས་རྒྱུ་བ། མགོན་པོ་གང་ཡིན་པ་ཅེས་པ་རྣམས་རྡོ་རྗེ་ཕྲེང་བའི་ལུང་གི་དངོས་བསྟན། ཤུགས་ལ་གནས་གང་ན་གནས་པ་ལྔ་ལྔས་རྟོགས་པར་བྱ་སྟེ། རྡོ་རྗེ་ཕྲེང་བ་ལས།
གཉིས་ཀ་ལས་ནི་འབྱུང་བའི་ཁམས། ། གསེར་གྱི་མདོག་ཏུ་སྣང་བ་སྟེ། ། དབང་ཆེན་གྱི་ནི་དཀྱིལ་འཁོར་ཉིད། ། རིན་ཆེན་མགོན་པོའི་རྒྱུ་བའོ། ། ཅེས་སོ། ། དེ་ལ་མིང་གང་ཡིན་པ་ནི། ། དབང་ཆེན་གྱི་ནི་དཀྱིལ་འཁོར་ཉིད། ། ཅེས་པ་ས་རླུང་ངོ་། ། མིང་གཞན་བཅིངས་པ་ཞེས་བྱ། ལམ་གང་ནས་རྒྱུ་བ་ནི།
གཉིས་ཀ་ལས་ནི་འབྱུང་བའི་ཁམས་ཅེས་པ་སྣའི་བུ་ག་གཉིས་ལས་སོ། ། ཁ་དོག་གང་ཡིན་པ་ནི། གསེར་གྱི་མདོག་ཏུ་སྣང་བ་སྟེ་ཅེས་པས་སེར་པོའོ། ། མགོན་པོ་གང་ཡིན་པ་ནི། རིན་ཆེན་མགོན་པོ་སྟེ། ས་རླུང་གཙོ་བོར་གྱུར་པའི་སྲོག་རྩོལ་གྱི་རླུང་དགུ་བརྒྱ་པ་ཕྲག་གཅིག་གོ ། གནས་གང་ཡིན་པ་ནི། བརྟག་པ་དང་པོ་ནས་སྤྲུལ་པའི་འཁོར་ལོར་རྣམ་པར་གནས་ཅེས་པ་ཁ་བསྐང་། དེ་བཞིན་རླུང་ལྷག་མ་བཞི་ལའང་རིགས་པས་སྦྱར། འོན་ཀྱང་ཆུ་རླུང་གི་མིང་དལ་བར་རྒྱུ་བ།
གནས་སྙིང་ཁ། མེ་རླུང་གི་མིང་རྩངས་པ། གནས་མགྲིན་པ། རླུང་གི་རླུང་གི་མིང་མྱུར་བ། གནས་གསང་གནས། ནམ་མཁའི་རླུང་གི་མིང་བྱ་བ་ཀུན་ལ་འཇུག་པ། གནས་ལུས་ཐམས་ཅད་ལ། དེ་ལྟར་རྡོ་རྗེ་ཕྲེང་བ་ལས། དལ་ཞིང་རྒྱུ་བ་མེད་པའི་ཁམས། ཆུའི་དཀྱིལ་འཁོར་ཉིད་ཡིན་ཏེ། །
དག་པའི་ཤེལ་ལྟར་སྣང་བ་ནི། ། རྡོ་རྗེ་མགོན་པོའི་རྒྱུ་བའོ། ། གཡས་པ་ནས་ནི་བྱུང་བའི་ཁམས། ། མེའི་དཀྱིལ་འཁོར་ཉིད་ཡིན་ཏེ། ། ཁ་དོག་དམར་ཞིང་གསལ་བ་འདིས། ། པད་མའི་མགོན་པོའི་རྒྱུ་བའོ། ། གཡོན་པ་ལས་ནི་བྱུང་བའི་ཁམས། ། རླུང་གི་དཀྱིལ་འཁོར་ཞེས་བྱ་བ། ། ལྗང་སེར་དག་ཏུ་སྣང་བ་སྟེ། ། ལས་ཀྱི་མགོན་པོའི་རྒྱུ་བའོ། །
ལུས་ཀུན་ལ་ནི་གནས་པའི་རླུང་། ། བྱ་བ་ཀུན་ལ་འཇུག་པའོ། ། འདི་ནི་རྣམ་སྣང་ངོ་བོ་སྟེ། ། འཆི་བའི་ལུས་ལས་འབྱུང་བར་འགྱུར། ། གསང་བ་ཆེན་པོ་ཁ་དོག་ལྔ། ། ཕུང་པོ་ལྔའི་རང་ངོ་བོ། ། དེ་ནི་ཡེ་ཤེས་ལྔ་དག་པ། ། རླུང་ལྔ་རུ་ནི་རྒྱུ་བར་བྱེད། ། ཅེས་སོ། ། དེ་བཞིན་དུ་གནས་གང་ལ་གནས་པའང་གོང་དུ་ཆོས་ཀྱི་འཁོར་ལོར་རྣམ་པར་གནས་ཅེས་པ་ལ་སོགས་པ་འདིར་སྦྱར།
ནམ་མཁའི་རླུང་གང་ལ་གནས་པ་ནི་རྡོ་རྗེ་ཕྲེང་བའི་ལུང་ཉིད་ལས་གསལ། གཉིས་པ་བྱེད་ལས་ནི། རྟག་པར་ཀུན་ཏུ་དུས་སུ་ནི། འགྲོ་བ་རྩོལ་བ་དང་འོང་བ་སྲོག་གི་ཁྱད་པར་ལས་སྤྱིར་ལས་བྱེད། ཁྱད་པར་སོ་སོའི་ལས་ནི་སྲོག་འཛིན་ཆུ་རླུང་གིས་ལུས་སེམས་མི་འབྲལ་བར་བྱེད་པ་ལ་སོགས་པ་ལྔའོ། ། རྟག་པར་ཅེས་པ་ནི་ཡེ་ཤེས་ཀྱི་རླུང་འགྲོ་འོང་མི་བྱེད་པ་ལ་ལྟོས་ནས་དམིགས་ཀྱིས་བསལ་བའོ། ། གཉིས་པ་ཁྱད་པར་རྟག་ཏུ་འགྲོ་བའི་རླུང་བཞིར་དབྱེ་བ་ནི། འོ་ན་ལས་ཀྱི་རླུང་ལྔ་ཁོ་ནར་ངེས་སམ་ཞེ་ན། ། རྐང་མེད་རྐང་གཅིག་རྐང་གཉིས་དང་། ། རྐང་བཞི་ལ་ནི་སོགས་པ་ཡི། །
རླུང་ལ་སོགས་པའི་རབ་དབྱེ་བས། ། རྟག་ཏུ་འགྲོ་བ་རླུང་རྣམས་བཞི། ། ཅེས་སྨོས་སྟེ། རྐང་མེད་ཀྱི་བརྡས་ས་རླུང་། ། རྐང་གཅིག་གི་བརྡས་ཆུ་རླུང་། ། རྐང་གཉིས་ཅེས་པའི་བརྡས་མེ་རླུང་། རྐང་བཞིའི་བརྡས་རླུང་གི་རླུང་། ལ་སོགས་པ་ཅེས་པས་བརྡ་དེ་དག་གི་དོན་ནམ་མཁའི་རླུང་མ་གཏོགས་པའི་ས་རླུང་ལ་སོགས་པ་བཞི་བསྟན་ཅེས་པའི་དོན་ནོ། ། རྟག་ཏུ་འགྲོ་བ་ཅེས་པ་ད་ལྟ་ལུས་གནས་པའི་དུས་སུ་སྣའི་བུ་ག་ལས་རྟག་པར་རྒྱུ་བ་རྣམ་པ་བཞི་ཅེས་པའི་དོན་ཏོ། ། འོ་ན་གོང་དུ་རྟག་པར་རྒྱུ་བའི་རླུང་ལྔ་གསུངས་པ་དང་འགལ་ལོ་ཞེ་ན།
དེ་ནི་ཡེ་ཤེས་ཀྱི་རླུང་འགྲོ་འོང་གི་ཚུལ་གྱིས་མི་རྒྱུ་ཞིང་གནས་པ་གཙོ་ཆེ་བ་ལ་ལྟོས་ནས་ལས་ཀྱི་རླུང་འགྲོ་འོང་དུ་རྒྱུ་བའི་དབང་དུ་བྱས་པའོ། ། འོ་ན་རྟག་ཏུ་འགྲོ་བ་རླུང་རྣམ་བཞི་ཅེས་པ་དང་འགལ་ལོ་སྙམ་ན། དེ་ནམ་མཁའི་རླུང་ད་ལྟ་ལུས་ལ་གནས་པའི་དུས་སྣ་བུག་གཉིས་ནས་དངོས་སུ་མི་རྒྱུ་བ་ལ་དགོངས་སོ། ། འོ་ན་ནམ་མཁའི་རླུང་གོང་དུ་ལས་རླུང་དུ་བསྡུས་ནས་རྒྱུ་བར་གསུངས་པ་དང་འགལ་ལོ་ཞེ་ན། དེ་ནི་ད་ལྟ་ལུས་གནས་པའི་དུས་དངོས་སུ་མི་རྒྱུའང་འཆི་བའི་དུས་དངོས་སུ་རྒྱུ་ཞིང་རང་གི་གནས་ནས་ལས་བྱེད་པའི་རྒྱུ་བ་ཙམ་ལ་དགོངས་སོ། ། འོ་ན་ཡེ་ཤེས་ཀྱི་རླུང་ཡང་ཐུན་མཚམས་སུ་རྒྱུ་བར་བཤད་དོ་སྙམ་ན། དེ་ནི་རྒྱུ་བ་མེད་པ་ཉིད་ལ་རྒྱུ་བ་ཞེས་བྱའི། རྒྱུ་བ་ཡིན་ན་ལས་ཀྱི་རླུང་དུ་འགྱུར་རོ། ། ཡང་ལུགས་གཅིག་ལ་རྐང་པ་ཅེས་པའི་དོན་འགྲོ་འོང་རྒྱུ་བའི་དོན་ཏོ། ། དེ་ལ་རྐང་མེད་ནི་ཡེ་ཤེས་ཀྱི་རླུང་སྟེ།
འགྲོ་འོང་མེད་ཅིང་གནས་པའི་དོན་ཏོ། ། རྐང་གཅིག་ནི་ལས་ཀྱི་རླུང་སྟེ་རྒྱུ་བའི་དོན་ཏོ། ། རྐང་གཉིས་ནི་ལས་ཀྱི་རླུང་དེ་ཉིད་ཐུགས་ཀྱི་སྒོ་གཉིས་ཀྱི་དབང་གིས་འགྲོ་འོང་བྱེད་པའི་དོན་ཏོ། ། རྐང་བཞི་ནི་ལས་ཀྱི་རླུང་དེ་ཉིད་གསུང་གི་སྒོ་བཞིའི་དབང་གིས་རྒྱུ་བའི་དོན་ཏོ། ། ལ་སོགས་པ་རྐང་མང་སྟེ་ལས་རླུང་དེ་ཉིད་སྐུའི་སྒོ་དགུ་ནས་རྒྱུ་བའི་དོན་ཏོ། ། རླུང་གི་རླུང་དང་ལ་སོགས་པས་(Eམེ་རླུང་། ཆུ་རླུང་། ས་རླུང་། ནམ་མཁའི་རླུང་ལྔ)འི་རབ་ཏུ་དབྱེ་བས་གཞི་(Dརྩ་བའི་རླུང་ལྔ་)དང་། ཡན་ལག་གི་རླུང་ལྔར་འགྱུར་རོ། །
ལྔའི་ནང་ནས་ནམ་མཁའི་རླུང་འཆི་བའི་གནས་སྐབས་སུ་རྒྱུ་བ་མ་གཏོགས་ད་ལྟ་མི་རྒྱུ། ད་ལྟ་ལུས་གནས་པའི་སྐབས་སུ་སྣའི་སྒོ་ནས་རྟག་ཏུ་འགྲོ་བ་རླུང་རྣམ་བཞིའོ། ། གཉིས་པ་ལས་ཀྱི་རླུང་དང་ཡེ་ཤེས་ཀྱི་རླུང་མི་འདྲ་བའི་ཁྱད་པར་བཞག་པ་ནི། སེམས་ཀྱི་གནས་པ་རྣམ་པ་གཉིས། ། ནུབ་དང་རབ་རྒྱུའི་ཆོ་ག་ཡིས། ། རྟག་ཏུ་ནུབ་དང་རབ་རྒྱུ་བ། ། སེམས་ཅན་ཀུན་ལ་འགྲོ་བའོ། ། ཅེས་སྨོས་སྟེ། དེ་ལ་སེམས་ཀྱི་གནས་པ་ནི་སེམས་ཀྱི་ཞོན་པ་སྟེ་རླུང་ངོ་། ། དེ་ལ་དབྱེ་ན་རྣམ་པ་གཉིས་སོ། །
གང་ཞེ་ན། རྟག་ཏུ་ནུབ་པ་ཡེ་ཤེས་ཀྱི་རླུང་དང་རྟག་ཏུ་རབ་ཏུ་རྒྱུ་བ་ལས་ཀྱི་རླུང་ངོ་། ། དེ་ཅིའི་ཕྱིར་ཡེ་ཤེས་ཀྱི་རླུང་ལ་ནུབ་པ་དང་ལས་ཀྱི་རླུང་ལ་རབ་ཏུ་རྒྱུ་བར་བཞག་ཅེ་ན། འགྲོ་འོང་གི་དབང་གིས་མི་རྒྱུ་བར་གཟུང་འཛིན་གྱི་རྣམ་རྟོག་རགས་པ་ནུབ་ཅིང་ཆོ་ག་སྟེ་མི་རྟོག་པ་སྐྱེད་པའི་ཐབས་ཡིན་པས་ཡེ་ཤེས་ཀྱི་རླུང་ལ་ནུབ་པར་བཞག ། འགྲོ་འོང་གི་དབང་གིས་རབ་ཏུ་རྒྱུ་ཞིང་ཆོ་ག་སྟེ་གཟུང་འཛིན་གྱི་རྣམ་རྟོག་བསྐྱེད་པའི་ལས་བྱེད་པས་ལས་ཀྱི་རླུང་ལ་རབ་ཏུ་རྒྱུ་བར་བཞག དེ་ལྟར་སེམས་ཅན་ཀུན་གྱི་ལུས་ལ་ལས་ཀྱི་རླུང་འགྲོ་འོང་གི་ཚུལ་གྱི་རྒྱུ་ཞིང་། ཡེ་ཤེས་ཀྱི་རླུང་མི་རྒྱུ་བར་གནས་པའོ། ། གསུམ་པ་ཡེ་ཤེས་ཀྱི་རླུང་གཏན་ལ་དབབ་པ་ནི། ནུབ་དང་ཅེས་པ་ལ་འཕྲོས་ནས་ཇི་ལྟར་ནུབ་པའི་ཡེ་ཤེས་རླུང་ཉིད་གང་ཞེ་ན། དེ་ལྟར་གང་ཞིག་མི་རིག་པ། །
སེམས་མེད་སྐྱེས་བུ་མེད་པ་དང་། ། ཡིད་དང་ལྡན་པ་མེད་པ་དང་། ། རྣལ་འབྱོར་པ་ཡི་དོན་མེད་པ། ། ཅེས་སྨོས་ཏེ། དེ་ལ་མི་རིག་པ་ཅེས་པ་ཁྱད་པར་གྱི་གཞིར་བཞག གང་ན་དེ་ལྟར་ལས་ཀྱི་རླུང་རབ་ཏུ་རྒྱུ་བ་རྣམས་སོ། ། ཐབས་གང་གི་ན་གང་ཞིག་རླུང་ལ་གནད་དུ་བསྣུན་པའི་གདམས་ངག་གིས་སོ། ། ཚུལ་ཇི་ལྟར་ན་སེམས་ཀྱི་བརྡས་ས་རླུང་། སྐྱེས་བུའི་བརྡས་ཆུ་རླུང་། ཡིད་དང་ལྡན་པའི་བརྡས་མེ་རླུང་།
རྣལ་འབྱོར་པའི་དོན་གྱི་བརྡས་རླུང་གི་རླུང་། མེད་པ་ནི་འགགས་པའོ། ། དེའི་དོན་ནི་ནང་དུ་སྤྱི་བོ་ལ་སོགས་པའི་ཡུལ་ཉི་ཤུ་རྩ་བཞི་སྟེ་ལུས་ལ་གནད་དུ་བསྣུན། མི་ཕྱེད་མ་ལ་སོགས་པ་རྩ་ཉི་ཤུ་རྩ་བཞི་སྟེ། རྩ་ལ་གནད་དུ་བསྣུན། གཡས་རོ་མ་ནས་འཕོ་བ་བཅུ་གཉིས་ཀྱི་དབང་གིས་རླུང་དགུ་བརྒྱ་པ་ཕྲག་བཅུ་གཉིས། དེ་བཞིན་དུ་གཡོན་རྐྱང་མ་ནས་དགུ་བརྒྱ་པ་ཕྲག་བཅུ་གཉིས། བསྡོམས་པས་དགུ་བརྒྱ་པ་ཕྲག་ཉི་ཤུ་རྩ་བཞི་སྟེ། མགོན་པོ་ཉི་ཤུ་རྩ་བཞི། མགོན་པོ་རེ་རེའང་འབྱུང་བཞིའི་རླུང་གི་དབང་གིས་ཉིས་བརྒྱ་ཉི་ཤུ་རྩ་ལྔ་པ་བཞི་བཞིར་ཕྱེ་བས་ལྷ་མོ་བཞི་བཞི་དང་ལྡན།
དེ་དག་དབུ་མར་འགགས་པ་ནི་རླུང་ལ་གནད་དུ་བསྣུན་པ་སྟེ། སེམས་མེད་ཅེས་པ་ལ་སོགས་པའི་དོན་ཏོ། ། དེས་གཟུང་འཛིན་གྱི་རྣམ་རྟོག་འགགས་མི་རྟོག་པ་སྐྱེ་བའི་རྟེན་དུ་གྱུར་པས་ཡེ་ཤེས་ཀྱི་རླུང་ཞེས་བྱའོ། ། མདོར་ན་མི་རིག་པའི་དོན་ལས་ཀྱི་རླུང་འགགས་པས་གཟུང་འཛིན་གྱི་རྣམ་རྟོག་མི་རིག་པའི་དོན་ཏོ། ། དེ་ལྟར་ཡང་། རླུང་རྣམས་ཐམས་ཅད་འགགས་པ་ན། ། སྐྱེས་པ་དེ་ཉིད་རྟོགས་པའོ། ། ཅེས་གསུངས་པའི་དོན་ཏོ། ། བཞི་པ་ལས་ཀྱི་རླུང་ཇི་ལྟར་རྒྱུ་བའི་ཚུལ་རྣམ་པར་གཞག་པ་ནི། རབ་ཏུ་རྒྱུ་བ་ཅེས་པ་ལ་འཕྲོས་ནས་ལས་ཀྱི་རླུང་ཚུལ་ཇི་ལྟར་རྒྱུ་ཞེ་ན།
རྒྱུ་ཅེས་པ་གཞིར་བཞག གང་ན། ། མེ་ཉིད་གང་དང་རླུང་དང་ནི། ། དབང་ཆེན་དང་ནི་དེ་བཞིན་ཆུ་སྟེ། ། ལས་ཀྱི་རླུང་རྣམ་པ་བཞིའོ། ། གང་གང་དུ་གནས་ན་སྙིང་ག་ཆོས་ཀྱི་འཁོར་ལོའི་ཕྱོགས་བཞིའི་རྩ་བཞི་ལས་སོ། ། ལམ་གང་ནས་ན་སེམས་ཀྱི་ཀུན་སྤྱོད་པ་ཅེས་པ་སེམས་ནི་སེམས་ཀྱི་ཞོན་པ་ཡིན་པས་རླུང་ངོ་། ། ཀུན་སྤྱོད་ནི་འགྲོ་འོང་སྟེ། སྣའི་བུ་ག་གཉིས་ལས་སོ། ། ཚུལ་ཇི་ལྟར་ན་སྟེང་དང་ངོས་དང་བྲང་འོག་འགྲོ་ཅེས་པ་མེ་རླུང་སྟེང་དུ་རླུང་གི་རླུང་ངོས་སུ་ས་རླུང་དྲང་པོར་ཆུ་རླུང་ཐུར་དུ་འགྲོ་བའོ། །
རྒྱས་པར་ན་མེ་ཉིད་ཅེས་པས་མེ་རླུང་དགུ་བརྒྱ་རྒྱུ་བ་ནི་པདྨའི་མགོན་པོ། དེ་བཞིན་དུ་རླུང་གི་རླུང་དགུ་བརྒྱ་ནི་ལས་ཀྱི་མགོན་པོ་ས་རླུང་དགུ་བརྒྱ་ནི་རིན་ཆེན་མགོན་པོ། ཆུ་རླུང་དགུ་བརྒྱ་ནི་རྡོ་རྗེ་མགོན་པོའོ། ། དེ་ལྟ་བུའི་མགོན་པོ་རེ་རེའང་ལྷ་མོ་བཞི་བཞི་དང་ལྡན་པར་བསྟན་པའི་ཕྱིར། སྟེང་དང་ཞེས་བྱ་བ་ལ་སོགས་པ་གསུངས་ཏེ། དཔེར་ན་པདྨ་མགོན་པོ་རྒྱུ་བའི་དུས་སུའང་སྟེང་སྟེ་མེའི་རླུང་དམར་པོ་སྟེང་དུ་སོར་བཞི་ཉིས་བརྒྱ་ཉི་ཤུ་རྩ་ལྔ་རྒྱུ། མེའི་རླུང་གི་རླུང་ངོས་སུ་སོར་དྲུག་ལྗང་སེར་ཉིས་བརྒྱ་ཉི་ཤུ་རྩ་ལྔ་རྒྱུ། མེའི་ས་རླུང་དྲང་པོ་ཐད་ཀར་སེར་པོ་སོར་བཅུ་དྲུག་ཏུ་དེ་ཙམ་རྒྱུ། མེའི་ཆུ་རླུང་འོག་ཏུ་སོར་བཅུ་གཉིས་དཀར་པོར་གྲངས་དེ་ཙམ་དུ་རྒྱུ་སྟེ་དགུ་བརྒྱའོ། ། དེ་བཞིན་དུ་མགོན་པོ་གཞན་ལའང་ཤེས་པར་བྱའོ། །
སོར་གྱི་ཚད་དུས་ཀྱི་འཁོར་ལོ་ལས་ནི་ས་ལ་སོར་བཅུ་གཉིས། ཆུ་ལ་བཅུ་གསུམ། མེ་ལ་བཅུ་བཞི། རླུང་ལ་བཅོ་ལྔ། ནམ་མཁའ་ལ་བཅུ་དྲུག་རྒྱུ་བར་གསུངས་སོ། ། གསུམ་པ་ཐུགས་ཀྱི་སྒོ་གཉིས་ཀྱི་སྦྱོར་བ་གསུམ་ཉིད་སྲོག་རྩོལ་གྱིས་དབང་བྱེད་པར་བསྟན་པ་ལ་ཐུགས་ཀྱི་སྒོ་ངོས་བཟུང་བ། དེར་རླུང་རྒྱུ་བའི་བྱེད་ལས་བསྟན་པ་གཉིས། དང་པོ་ལ་སྒོ་གཉིས་སུ་དབྱེ་བ། དེ་ཉིད་ཐུགས་ཀྱི་སྒོར་བཞག་པ། དེ་ཉིད་དམ་པར་བཞག་པ་གསུམ།
དང་པོ་ནི། གསུམ་པའི་སྒོ་ནི་ཅེས་པ་གོང་དུ་སྐུ་གསུང་ཐུགས་ཀྱི་རང་བཞིན་གྱི་སྒོ་གསུམ་གསུངས་པ་ལ་སྒོ་དང་པོ་གཉིས་ལ་ལྟོས་ནས་གསུམ་པའོ། ། དེ་གཉིས་སུ་དབྱེ་བའི་རྒྱུ་མཚན་རྟེན་རྩ་གཉིས། བརྟེན་པ་ཁམས་གཉིས་མངོན་དུ་བྱེད་པ་རླུང་གཉིས་ཀྱི་དབྱེ་བས་སྒོ་གཉིས་སུ་བཞག དང་པོ་གཉིས་པ་ནི། ཟླ་བ་ཉི་མའི་རབ་དབྱེ་བས་ཅེས་སྨོས་ཏེ། ཟླ་བ་ཞེས་བྱ་བའི་བརྡས་བྱང་ཆུབ་ཀྱི་སེམས་ཀྱི་ཐིག་ལེ་བསྟན་ལ་ཐིག་ལེ་འབབ་པའི་རྩ་ནི་གཡོན་པ་ལ་ལ་ནའོ། ། ཉི་མ་རཀྟ་ཡིན་ལ་དེ་འབབ་པ་ནི་གཡས་ར་ས་ནའོ། ། གསུམ་པ་ནི། རྔུབ་དང་དབྱུང་བ་གཉིས་ཀའང་ཅེས་སྨོས་ཏེ།
རྔུབ་དང་སྟེ་ནང་དུ་འཇུག་པ་ནི་རྐྱང་མའི་དབང་གིས་སོ། ། དབྱུང་བ་སྟེ་ཕྱིར་ལྡང་བ་ནི་རོ་མའི་དབང་གིས་སོ། ། མདོར་ན་རླུང་གཉིས་ཀྱི་དབང་གིས་སོ། ། འང་ཅེས་པས་རྩ་དང་ཁམས་གཉིས་སུ་དབྱེ་བར་མ་ཟད་ཅེས་པའོ། ། ཐུགས་ཀྱི་སྒོར་འཇོག་པའི་རྒྱུ་མཚན། ཡིད་དང་བཅས་ཅེས་སྨོས་ཏེ། རྩ་དང་རླུང་དེ་དག་ལ་བརྟེན་ནས་སེམས་གཟུང་བ་དང་འཛིན་པ་གཉིས་སུ་ཤར་བའི་དབང་གིས་དེ་སྐད་དོ། ། དེ་དམ་པར་འཇོག་པའི་རྒྱུ་མཚན་སྒོའི་དམ་པ་ཉིད་ཡིན་ཏེ། གཙོ་བོ་དམ་པ་ཡི་ནི་སྒོ། ། སྟེང་དང་འོག་ཏུ་རབ་ཏུ་གྲགས། །
ཅེས་སྨོས་ཏེ། སྒོའི་དམ་པ་ནི་གོང་དུ་ཐ་མ་འབྲིང་པོ་དམ་པ་ཉིད་ཅེས་གསུངས་པ་སྐུའི་སྒོ་དགུ་ནི་ཐ་མ་ཡིན་ལ་གསུང་གི་སྒོ་བཞི་ནི་འབྲིང་པོ་ཡིན། དེ་གཉིས་ལ་ལྟོས་ནས་དམ་པར་བཞག་གོ ། དམ་པར་འཇོག་པའི་རྒྱུ་མཚན། གཙོ་བོ་དམ་པ་ཅེས་སྨོས་ཏེ། ཐབས་ཀྱིས་མ་ཟིན་ན་ལུས་ཟག་བཅས་དང་སེམས་རྟོག་བཅས་སུ་བསྐྱེད་པའི་གཙོ་བོ་ཡིན་ལ་ཐབས་ཀྱིས་ཟིན་ན་ལུས་ཟག་མེད་སེམས་རྟོག་མེད་དུ་བསྐྱེད་པའི་གཙོ་བོ་ཡིན་པས་དམ་པའོ། ། ཐུགས་ཀྱི་སྒོ་གཙོ་བོར་བསྟན་པའི་ཤུགས་ལ་གསུང་དང་སྐུ་འཁོར་དུ་ཤེས་པར་བྱའོ། ། ཇི་སྐད་དུ། སྲོག་དང་རྩོལ་བ་ཡང་དག་སྦྱོར། ། རྟོག་པ་རྣམས་ཀྱི་གྲངས་སྟེར་བ། །
རྟོག་པ་དང་བཅས་རྣལ་འབྱོར་པས། ། རྟོག་པ་དང་བྲལ་རླུང་ཆེན་ཐོབ། ། ཅེས་གསུངས་པ་ལྟ་བུའོ། ། དེ་ལྟར་རྩ་གཉིས་ལ་སྒོར་འཇོག་པའི་རྒྱུ་མཚན། སྟེང་སྟེ་རྩ་གཡས་པ་སྟེང་དུ་ཁ་བལྟས་ཏེ། སྤྱི་གཙུག་གསེར་གྱི་སྒོ་ལ་གཏད་ཅིང་ངོ་། ། འོག་ནི་སྨིན་མཚམས་གནད་འབྱེད་པ་ནས་བརྩམས་ཏེ་རྩ་གཡོན་པ་ལྟེ་བར་གཏད་པའོ། ། གཉིས་པ་བྱེད་ལས་ལ་མདོར་བསྟན་པ། རྒྱས་པར་བཤད་པ། དེ་ཉིད་ལམ་དུ་བྱེད་པའི་ཚུལ་དང་གསུམ།
དང་པོ་ནི། འོག་གི་སྒོས་ནི་རྣམ་པར་ཤེས། ། སྟེང་གི་སྒོས་ནི་དབྱིངས་ཉིད་དེ། ། ཅེས་སྨོས་ཏེ། ཚིག་འདི་ཉིད་གོང་དུའང་གསུངས་པས་ཐོག་མར་ལུས་འགྲུབ་པ། ད་ལྟ་ལུས་གནས་པ། ལམ་དུ་བྱེད་པ་གསུམ་ལ་སྦྱར་བ་སྔར་བཞིན། གཉིས་པ་ལ་སྟེང་སྒོ་ལ་སྦྱར་བ་དང་། འོག་སྒོ་ལ་སྦྱར་བ་གཉིས། དང་པོ་ནི།
གཡོ་ཞིང་གནས་ཅེས་པ་གཞིར་བཞག གང་ན་རྣམ་སྣང་ལ་སོགས་སངས་རྒྱས་རྣམས་ཅེས་པ་འབྱུང་བ་ལྔའི་རླུང་ངོ་། ། ཡང་ན་འོད་ཁ་དོག་ལྔའི་ཚུལ་དུའོ། ། ལམ་གང་ནས་ན་སྟེང་གི་སྒོར་ནི་ཅེས་པ་སྤྱི་གཙུག་གསེར་གྱི་སྒོའམ། ཡང་ན་སྣ་བུག་གཉིས་ནས་སོ། ། དེ་སྐད་དུ། རླུང་ལྔ་སྟེང་དུ་ཡང་དག་རྒྱུ། ། འོད་ལྔ་སངས་རྒྱས་རྣམས་སུ་བསྒོམ། ། ཅེས་གསུངས་པ་ལྟར་རོ། ། དེའི་དོན་ནམ་མཁའི་རླུང་ད་ལྟ་དངོས་སུ་མི་རྒྱུ་བས་འོད་ལྔ་དང་ལྡན་པའི་རླུང་བཞི་པོ་རྒྱུ་བ་ཡིན་གྱི་རྟག་པར་རྒྱུ་བ་ནི་མ་ཡིན་ནོ། །
དེ་ལྟ་མ་ཡིན་ན་རྟག་ཏུ་འགྲོ་བ་རླུང་རྣམས་བཞི་ཅེས་པ་དང་འགལ་ཅེས་པ་ནི་རྗེ་བཙུན་ཡབ་སྲས་ཀྱི་དགོངས་པའོ། ། གཉིས་པ་ནི། རྣམ་པར་གནས་ཅེས་པ་གཞིར་བཞག གང་ན་དེ་རྣམས་ཅེས་པ་རྣམ་སྣང་ལ་སོགས་པའོ། ། ལམ་གང་ནས་ན་འོག་ཏུ་ཅེས་པ་འོག་གི་སྒོ་སྟེ། སྨིན་མཚམས་གནད་ཀྱི་སྒོ་རྒྱུད་ནས་ལྟེ་བར་རོ། ། མདོར་ན་རྩ་གཡས་པའི་མཐུས་རླུང་ཐམས་ཅད་ཕྱིར་འགྲོ་བར་བྱེད་པས་ན་སྟེང་སྒོར་གཡོ་བའོ། ། རྩ་གཡོན་པའི་མཐུས་རླུང་ཐམས་ཅད་ནང་དུ་འཇུག་པར་བྱེད་པས་འོག་ཏུ་གནས་པའོ། ། གསུམ་པ་དེ་ཉིད་ལམ་དུ་བྱེད་པའི་ཚུལ་ནི། དེ་ལྟར་རླུང་རྒྱུ་བ་དེ་དག་ཐབས་ཀྱིས་མ་ཟིན་ན་ལུས་ཟག་བཅས་དང་སེམས་རྟོག་བཅས་སུ་སྐྱེད་པར་བྱེད་པས་དེ་ཉིད་ཀྱི་ཕྱིར།
དེ་ལམ་དུ་བྱེད་པའི་ཚུལ་ནི། སྟེང་གི་གཤེགས་སུ་གསོལ་བ་ཉིད། ། ཅེས་པའི་དོན་རླུང་ཕྱིར་རྒྱུ་བའི་ཚེ་གཏུམ་མོའི་མེ་རླུང་ཁ་དོག་ལྔ་དང་འགྲོགས་ཏེ། སྣ་སྒོའམ་སྤྱི་གཙུག་ནས་འཕྲོས་སངས་རྒྱས་ཐམས་ཅད་ཀྱི་ཤངས་བུག་གཡོན་དུ་ཞུགས། དགུག་དང་ཅེས་པ་རླུང་ནང་དུ་འཇུག་པའི་ཚེ་དེ་དག་གི་བྱང་སེམས་ཞུ་བརྟུལ་བྱས་པ་ཤངས་བུག་གཡས་ནས་ཐོན། རང་གི་སྣ་བུག་གཡོན་དུ་དགུག རྩ་དང་ཡིག་འབྲུས་གསོས་བཏབ། རླུང་གནས་པའི་ཚེ་དབུ་མར་འཇུག་པར་བསམ། དེ་ལྟ་བུའི་ཚུལ་གྱི་སེམས་ཀྱི་ཞོན་པ་རླུང་ལྡང་འཇུག་གཉིས་ནི། དུས་རྟག་ཏུ་འགྲོ་འོང་བྱེད་པ་སྲོག་རྩོལ་གྱི་མན་ངག་གིས་སྦྱངས་ན་ལུས་ཟག་མེད་སེམས་རྟོག་མེད་དུ་སྐྱེད་པར་བྱེད་དོ། །
གསུམ་པ་རྒྱུ་ཚུལ་རྒྱས་པར་བཤད་པ་ནི། དུས་གསུམ་སངས་རྒྱས་ཐམས་ཅད་དང་། ། མཁའ་འགྲོ་རྣལ་འབྱོར་མ་མོ་རྣམས། ། འཇུག་པ་དང་ནི་ལྡོག་པ་ལ། ། ཡོན་ཏན་སྐྱོན་ནི་རབ་བརྗོད་པས། ། བདེ་དང་སྡུག་བསྔལ་རང་བཞིན་གྱིས། ། ཅེས་སྨོས་ཏེ། དེ་ལ་དུས་གསུམ་ནི་རླུང་ལྡང་འཇུག་གནས་གསུམ་མོ། ། དེ་འབྱུང་བ་ལྔའི་དབང་གིས་ཕྱེ་བས་སངས་རྒྱས་ཐམས་ཅད་ཏེ། རྣམ་སྣང་ལ་སོགས་པ་ལྔའོ། །
ཡང་ན་དེ་ལྟ་བུ་དགུ་བརྒྱ་པ་ཕྲག་གཅིག་ནི་སངས་རྒྱས་ཏེ་མགོན་པོའོ། ། དེ་ཉིད་ཀྱང་ས་རླུང་དགུ་བརྒྱ་པ་ཕྲག་གཅིག་ལ་སོགས་པར་ཕྱེ་བས་ཐམས་ཅད་དོ། ། དེ་ཉིད་རྩ་གཡས་གཡོན་གྱི་འཕོ་བ་བཅུ་གཉིས་བཅུ་གཉིས་ཀྱིས་ཕྱེ་བས་དགུ་བརྒྱ་པ་ཕྲག་ཉི་ཤུ་རྩ་བཞི་སྟེ། མགོན་པོ་ཉི་ཤུ་རྩ་བཞིའོ། ། དེས་ཉིན་ཞག་ཕྲུགས་གཅིག་ལ་རླུང་ལྡང་འཇུག་གནས་གསུམ་གཅིག་ཏུ་བསྡོམས་པས་ཉིས་ཁྲི་ཆིག་སྟོང་དྲུག་བརྒྱ་རྒྱུ་དེ་ཉི་ཤུ་རྩ་བཞིར་བགོས་པའི་ཆ་ལ་མགོན་པོའི་རླུང་ཟེར་རོ། ། ཡང་དེ་ཐམས་ཅད་ཀྱི་རྩ་བ་ནི་གཞི་རྩ་བའི་རླུང་ལྔ་སྟེ། དེ་ཉིད་འབྱུང་བ་ལྔའི་ཁམས་ཡིན་པས་སངས་རྒྱས་ཐམས་ཅད་དོ། ། རྩ་བའི་རླུང་ལྔ་པོ་གང་འབྱུང་བ་གང་ཡིན་སྙམ་ན་རྡོ་རྗེ་ཕྲེང་བ་ལས། སྲོག་འཛིན་ཆུ་ལ་མཉམ་གནས་པ། ། ཁྱབ་བྱེད་ནམ་མཁའ་ཉིད་ཡིན་ཏེ། །
ཐུར་སེལ་རླུང་ལ་གྱེན་རྒྱུ་མེད། ། ཅེས་སོ། ། རྩ་བའི་རླུང་ལྔ་པོ་དེ་དག་མིག་ལ་སོགས་པའི་སྒོར་རྒྱུ་བ་ཡན་ལག་གི་རླུང་སྟེ། དེ་དག་ཡུལ་ལ་དབང་བྱེད་པའི་དབང་པོ་དྲུག་ལ་གནས་པའི་ཆ་ནི་མཁའ་འགྲོ་བྱང་སེམས་ཏེ་ནང་གི་སྐྱེ་མཆེད་རྣམ་པར་དག་པས་བྱང་སེམས་ཐམས་ཅད་དང་ཅེས་སྦྱར། དེ་དག་ཀྱང་འབྱུང་བ་ལྔའི་བདག་ཉིད་ཡིན་ནོ། ། རྒྱུ་བ་ས་ལ་མཉམ་རྒྱུ་ཆུ། ། ཡང་དག་རྒྱུ་བ་མེ་ཡིན་ཏེ། ། རབ་རྒྱུ་རླུང་ལ་ངེས་རྒྱུ་བ། ། དེ་ནི་འདྲེས་པ་ཉིད་ཡིན་ནོ། ། ཅེས་པས་སོ། །
དེ་དག་དབང་པོ་ནས་ཐོན་ནས་ཡུལ་ཉམས་སུ་མྱོང་བ་ན་རྒྱུ་བས་རླུང་གིས་གཟུགས་རིག མཉམ་རྒྱུ་ཆུ་རླུང་གིས་སྒྲ་རིག་པ་ལ་སོགས་པ་ཡུལ་དེ་དག་རྣམ་པར་དག་པ་ནི། རྣལ་འབྱོར་མ་ཐམས་ཅད་ཏེ་གཟུགས་རྡོ་རྗེ་མ་ལ་སོགས་པའོ། ། ནམ་མཁའ་མ་གཏོགས་པ་རྟག་ཏུ་འགྲོ་བའི་རླུང་རྣམ་བཞི་དང་གོང་དུ་སྨོས་པའི་མགོན་པོ་རེ་རེའང་ས་རླུང་ཉིས་བརྒྱ་ཉི་ཤུ་རྩ་ལྔ། དེ་བཞིན་དུ་ཆུ་མེ་རླུང་ཉིས་བརྒྱ་ཉི་ཤུ་རྩ་ལྔ་ཕྱེ་བའི་འབྱུང་བའི་རླུང་རྣམ་པར་དག་པ་ནི་མ་མོ་རྣམས་ཏེ། སྤྱན་མ་ལ་སོགས་པ་ཡུམ་བཞིའོ། ། དེ་ལ་འཇུག་པ་ནི་རླུང་དེ་རྣམས་གནས་པའི་ཆ་ཡིན་ལ་དེ་ཉིད་ཡེ་ཤེས་ཀྱི་རླུང་སྟེ་ཡོན་ཏན་དང་བདེ་བ་སྐྱེད་དོ། ། ལྡོག་པ་ནི་རླུང་དེ་རྣམས་ཀྱི་འགྲོ་འོང་གི་ཆ་ཡིན་ལ་དེ་ཉིད་ལས་ཀྱི་རླུང་སྟེ། སྐྱོན་དང་སྡུག་བསྔལ་གྱི་རང་བཞིན་ནོ། ། ཡང་ན་འཇུག་པ་ནི་རླུང་དེ་རྣམས་ཐབས་ཀྱིས་ཟིན་པ་སྟེ།
ཡོན་ཏན་དང་བདེ་བའི་རང་བཞིན་ནོ། ། ལོག་པ་ནི་རླུང་དེ་རྣམས་ཐབས་ཀྱིས་མ་ཟིན་པ་སྟེ། སྐྱོན་དང་སྡུག་བསྔལ་གྱི་རང་བཞིན་ནོ། ། ཡང་ན་འཇུག་ནི་རླུང་ནང་དུ་རྒྱུ་བ་སྟེ། ཡོན་ཏན་དང་བདེ་བ་ལུས་འཚོ་ཞིང་སེམས་བདེ་བར་བྱེད་དོ། ། ལྡོག་པ་ནི་རླུང་ཕྱིར་རྒྱུ་བ་སྟེ། སྐྱོན་དང་སྡུག་བསྔལ་ལུས་རྒུད་ཅིང་སེམས་སྡུག་བསྔལ་བར་བྱེད་དོ། ། འདིས་རླུང་གི་རྟེན་འབྲེལ་བརྟག་པ་ལ་སོགས་པའང་བསྟན་ཏེ། རྣལ་འབྱོར་པ་ནང་གི་སེམས་ལས་སུ་རུང་བའི་ནང་གི་དུས་སྦྱོར་ཞེས་ཀྱང་གསུངས་སོ། ། ཡང་ཚིག་དེ་ཉིད་རླུང་གི་འགྲུབ་ཚུལ་ལ་སྦྱར་ན།
ཐོག་མར་ཡེ་ཤེས་ཀྱི་རླུང་འགྲུབ་སྟེ། དེ་རྟེན་རྩ་དབུ་མ། གནས་སྙིང་ག ལས་ང་བདག་ཏུ་འཛིན་པའི་སྒོ་ནས་སྲོག་རླུང་དུ་གནས་སོ། ། དེ་རྩ་གཉིས་ཀྱི་སྒོ་ནས་རླུང་གཉིས་སུ་འགྲོ་སྟེ། སྟེང་དང་འོག་གི་དབྱེ་བ་ཡི། ། སྲོག་གི་རླུང་ནི་གཉིས་སུ་འགྲོ ། དེ་གཉིས་ལ་ཐུགས་ཀྱི་སྒོ་གཉིས་ཅེས་བྱ་དེ་གསུམ་ཆར་བསྡུས་པས་དུས་གསུམ་མོ། ། དེ་རྩའི་སྒོ་ནས་རྩའི་རླུང་ལྔར་འགྱུར་ཏེ་འཁོར་ལོ་སོ་སོ་ལ་གནས་སོ། ། དེ་ཡང་སྲོག་འཛིན་ཆུ་རླུང་སྙིང་ག
མཉམ་གནས་ས་རླུང་ལྟེ་བ། ཐུར་སེལ་རླུང་གི་རླུང་གསང་གནས། གྱེན་རྒྱུ་མེ་རླུང་མགྲིན་པ། ཁྱབ་བྱེད་ནམ་མཁའི་རླུང་སྤྱི་བོའོ། ། དེས་ན་རྩ་བའི་རླུང་ལྔ་རིགས་ལྔའི་ངོ་བོ་ཡིན་པས་སངས་རྒྱས་ཐམས་ཅད་དོ། ། དེ་ལ་རླུང་ལྔའི་བྱེད་ལས་ཇི་ལྟ་བུ་ཞེ་ན། རྩ་བའི་རླུང་དང་པོ་སྲོག་གིས་ནི་ལུས་སེམས་མི་འབྲལ་བར་བྱེད་ཅིང་སྣ་སྒོར་རླུང་རྒྱུ་བའི་ལས་བྱེད་དོ། ། ཐུར་སེལ་གྱིས་ཕྱི་ས་ལ་སོགས་པ་ཐུར་དུ་འཕེན་པའི་ལས་བྱེད། མཉམ་གནས་ཀྱིས་ཁ་ཟས་འཇུ་བ་ལ་སོགས་པ་དང་། རོས་ལུས་ཁྱབ་པའི་ལས་བྱེད།
གྱེན་རྒྱུས་སྨྲ་བ་དང་རྒོད་པའི་ལས་བྱེད། ཁྱབ་བྱེད་ཀྱིས་འདེགས་པ་ལ་སོགས་པའི་ལས་བྱེད་དེ། དཔལ་དུས་ཀྱི་འཁོར་ལོ་ལས་ནི། སྲོག་གི་སྟོབས་བྱེད་ཉི་ཟླའི་ལམ་འགྲོ་ཐུར་སེལ་ཐུར་དུ་འབྱིན་ལ། ། རོ་རྣམས་མ་ལུས་ལུས་ལ་ཁྱེར་བ་མཉམ་གནས་ཀྱིས། ། གྱེན་དུ་རྒྱུ་བས་ལུས་བསྐྱོད་པ་ནི་ཁ་དང་ལག་པ་རྐང་པ་རྣམས་དང་གླུ་དང་གར་བྱེད་ལ། ། ཁྱབ་བྱེད་ནད་རྣམས་སྐྱེད་པར་བྱེད་དེ་རང་བཞིན་ཡོན་ཏན་དབང་གིས་ལུས་འཁྱོགས་པའང་དེ་བཞིན་ནོ། ། ཀླུ་ཡིས་སྒྲེགས་པ་ཉིད་དེ་ལག་པ་དང་ནི་རྐང་པ་སྐུམ་པ་གསལ་བར་རླུང་ནི་རུས་སྦལ་གྱིས། ། ཁྲོ་བ་དང་ནི་འཁྲུག་པ་མ་ལུས་རླུང་ནི་རྩངས་པ་ཡིན་ལ་ལྷ་སྦྱིན་གྱིས་ནི་གསལ་བར་བྱེད། ། ལུས་ལ་དེ་ཉིད་ལྔ་པོ་བྲལ་གྱི་བར་དུ་མི་བདག་རླུང་ནི་ནོར་ལས་རྒྱལ། །
ཞེས་གསུངས་སོ། ། རྩ་བའི་རླུང་ལྔ་པོ་དེ་ཉིད་རྩའི་སྒོ་ནས་མིག་ལ་སོགས་པའི་སྒོར་རྒྱུ་བ་ནི་ཡན་ལག་གི་རླུང་སྟེ། དེ་དག་གི་བྱེད་ལས་ནི་ཡུལ་གཟུགས་ལ་སོགས་པ་ལྔ་རིག་པའི་ལས་བྱེད་དོ། ། དེ་ཉིད་མིག་ལ་སོགས་པ་རྣམ་པར་དག་པ་བྱང་ཆུབ་སེམས་དཔའ་ཡིན་ལ་གཟུགས་ལ་སོགས་པ་རྣམ་པར་དག་པ་ནི་ལྷ་མོ་ཡིན་ཞིང་དེ་དག་ཀྱང་འབྱུང་བ་བཞིའི་ཚུལ་དུ་རྒྱུ་བས་འབྱུང་བ་བཞི་རྣམ་པར་དག་པ་ནི་ཡུལ་ཡིན་པས་མཁའ་འགྲོ་རྣལ་འབྱོར་མ་མོ་རྣམས་སོ། ། གལ་ཏེ་རྣམ་པར་ཤེས་པའི་རྟེན་ལུས་འགྲུབ་པ་དེ་རྩ་དང་ཐིག་ལེ་དང་། རླུང་ལ་བརྟེན་ཏེ་འགྲུབ་པ་ཡིན་ན་ཉན་ཐོས་སམ་ཕྱི་རོལ་པ་ལྟར་ཕྱི་རོལ་གྱི་དོན་རབ་ཏུ་འགྲུབ་པར་མི་འགྱུར་རམ་སྙམ་པ་ལ་མ་ཡིན་ཏེ་དེ་ལྟ་བུའི་རླུང་ཉིད་ལས་སྐྱེས་པའི་ཕྱིར་ཏེ། འོག་ནས། སེམས་ནི་ཆེན་པོ་གཅིག་ཉིད་ལ། ། ལྔའི་གཟུགས་ཀྱིས་མཚོན་པ་ཉིད། ། བདེ་ཆེན་མཆོག་ཏུ་ཕན་པ་ཉིད། །
དབྱེ་བས་ལྔ་རུ་འགྲོ་བར་འགྱུར། ། ཞེས་འཆད་ལ་དཔལ་ཕྱག་རྒྱ་ཆེན་པོ་ཐིག་ལེ་ལས་ཀྱང་། རྣམ་ཤེས་ལས་ནི་རླུང་སྐྱེའོ། ། དེ་ལས་མེ་ནི་སྐྱེ་བར་འགྱུར། ། དེ་ལས་ཆུ་ནི་སྐྱེ་འགྱུར་ཏེ། ། དེ་ལས་ས་ནི་སྐྱེ་བའོ། ། དེ་རྣམས་ཀུན་ལས་ཕུང་པོ་འབྱུང་། ། དེ་ལ་རྣམ་ཤེས་སྐྱེ་བར་འགྱུར། ། དེ་ནས་སྐྱེ་མཆེད་འབྱུང་བར་འགྱུར། ། དེ་ལས་ཡེ་ཤེས་རང་བཞིན་ཆེ། །
བརྒྱ་རྩ་བརྒྱད་ཀྱི་རིམ་པའོ། ། ཅེས་གསུངས་སོ། ། དེའི་དོན་འདི་དག་སྐྱེ་བའི་རིམ་པ་ཕྲ་མོ་ནས་སྐྱེ་སྟེ། རགས་པ་གསུམ་པོ་ཕྲ་མོའི་རྩ་དང་རླུང་དང་ཐིག་ལེ་དང་སེམས་རིག་གསལ་འདྲེས་པ་ལས་སྐྱེ། དེ་དག་ཀྱང་སེམས་ཀྱི་འབྱུང་བ་བཞིར་སྒྲོ་བཏགས་པ་ལ་སྐྱེ། དེ་སེམས་ལས་སྐྱེ། སེམས་འོད་གསལ་ལས་སྐྱེའོ། ། དེ་ལ་འོད་གསལ་ཞེས་བྱ་བ་གང་ཡིན། དེ་ལས་སེམས་ཇི་ལྟར་སྐྱེ་ཞེ་ན། འོད་གསལ་བ་ཞེས་བྱ་བ་ནི་མ་སྒྲིབ་པའི་ཕྱིར་གསལ་བ་སྟེ།
སེམས་ཀྱི་ཆོས་ཉིད་སྤྲོས་པ་ཐམས་ཅད་བྲལ་བ་གང་གི་ངོ་བོར་ཡང་མ་གྲུབ་པའོ། ། དེའང་རང་བཞིན་གྱིས་འོད་གསལ་བ་དེ་འཁོར་འདས་སྣོད་བཅུད་ཀྱིས་བསྡུས་པ་ཐམས་ཅད་ལ་ད་ལྟར་ཁྱབ་ཅིང་གནས་ཀྱང་དེ་ལས་ད་ལྟར་གློ་བུར་དུ་སེམས་སྐྱེ་བ་ནི་མ་ཡིན་ཏེ། རྒྱུ་མེད་པ་དང་འཁོར་བའི་ཐོག་མ་འབྱུང་བའི་སྐྱོན་དུ་འགྱུར་རོ། ། འོ་ན་གསལ་བ་ལས་སེམས་ཇི་ལྟར་སྐྱེ་ཞེ་ན། སྤྱིར་སྐད་ཅིག་མ་སྔ་མ་འགགས་པར་གྱུར་པ་དེ་དག་ཐམས་ཅད་འོད་གསལ་བ་ལ་ཐིམ་པ་ཞེས་བྱ་ལ། སྔར་མེད་གསར་དུ་སྐྱེས་པ་དེ་དག་ཐམས་ཅད་འོད་གསལ་སྐྱེ་མེད་ལས་སྐྱེ་ཞེས་བྱའོ། ། དེའང་རགས་པ་ལ་དཔེར་བྱ་ན། སྐྱེ་བ་སྔ་མ་འཆི་བར་འགྱུར་བ་ནི་དོན་དམ་པའི་བདེན་པ་འོད་གསལ་བ་ལ་ཐིམ་པ་ཡིན་ལ་དེ་ལས་སྐྱེ་བ་འདི་བྱུང་བ་སྐྱེ་མེད་ལས་སྐྱེ་བ་ཡིན་ནོ། ། དེའང་རྒྱུ་རྐྱེན་དུ་མ་དང་ལྡན་ཏེ། སྔ་མ་ཀུན་གཞི་འགགས་པ་འོད་གསལ་བ་ཡིན་ལ་དེའི་རྒྱུ་ལས་བྱུང་བས་དེ་རྒྱུ་ཡིན་ལ་དེའི་རྐྱེན་སྔ་མའི་བག་ཆགས་ཀྱི་རྐྱེན་ལས་བྱུང་བས་རྒྱུ་རྐྱེན་མེད་པ་ལས་བྱུང་བའང་མ་ཡིན།
འཁོར་བའི་ཐོག་མ་གྲུབ་པར་ཡང་མི་འགྱུར་རོ། ། བག་ཆགས་ཞེས་བྱ་བ་འདི་ཅི་ཞིག་སྔ་མར་མ་རིག་པའི་དབང་གིས་ལས་མངོན་པར་འདུ་བྱས་པས་བསྒོས་པའི་སེམས། རིག་པ་ཕྱི་མ་བསྐྱེད་པར་འགྱུར་བ་གང་ཡིན་པའོ། ། དེ་བས་ན་སྔ་མའི་ཀུན་གཞི་འགགས་པ་འོད་གསལ་བ་ལས་བག་ཆགས་ཀྱི་དབང་གིས་ཀུན་གཞིའི་རྣམ་པར་ཤེས་པ་སྟོང་པ་ཆེན་པོ་སྐྱེ་ལ་དེས་ང་དང་བདག་ཏུ་འཛིན་པས་ཉོན་མོངས་པ་ཅན་གྱི་ཡིད་ཤིན་ཏུ་སྟོང་པ་དང་། དེ་ལས་རྣམ་པར་ཤེས་པའི་ཚོགས་དྲུག་སྟོང་པའི་བདག་ཉིད་ཅན་སྐྱེའོ། ། དེ་རླུང་ལ་ཞོན་ཏེ་རྒྱུ་བས་མེ་དང་ཆུ་དང་ས་དང་དེ་ལས་ཕུང་པོ་དང་སྐྱེ་མཆེད་དུ་སྐྱེ་བ་ཡིན་ནོ། ། དེ་ཉིད་ཀྱི་ཕྱིར། སེམས་རྟེན་ཡིན་ལ་ལུས་དང་ངག་བརྟེན་པ་ཡིན་ནོ། ། སེམས་དེ་ཉིད་རྟོགས་པར་བྱེད་པའང་ལུས་དང་ངག་ལ་གནད་དུ་བསྣུན་ནས་རྟོགས་པར་བྱེད་པས་ན་ལུས་ངག་རྟེན་ཡིན་ལ་སེམས་བརྟེན་པ་ཡིན་ནོ། ། དེ་སྐད་དུ།
ལུས་དང་ངག་དང་ཡིད་དང་གསུམ། ། གཅིག་ལ་གཅིག་བརྟེན་གཅིག་གི་ངང་། ། ཅེས་དང་ཕྱག་རྒྱ་ཆེན་པོ་ཐིག་ལེ་ལས། འབྱུང་བ་ཆེན་པོ་བཞི་པོ་ནི། ། སྲོག་གི་རྟེན་དུ་ཤེས་པར་བྱ། ། ཡང་ན་སྲོག་ནི་དེ་རྣམས་རྟེན། ། ལེགས་དགྱེས་དབང་མོ་ཤེས་པར་གྱིས། ། ཅེས་སོ། ། མདོར་ན་སྐྱེ་བའི་ཚེ་སེམས་རྟེན་ཡིན་ལ་གནས་པའི་ཚེ་ལུས་ངག་རྟེན་ཡིན་ནོ། ། ཚུལ་དེ་ཉིད་ཀྱི་རིགས་པས་ཕ་རོལ་ཏུ་ཕྱིན་པ་དང་ཐུན་མོང་རྟེན་འབྲེལ་བཅུ་གཉིས་ལུགས་ལས་ལྡོག་པ་དང་།
ལུགས་འབྱུང་ལ་སྦྱར་ཏེ། འཇུག་པ་དང་ནི་ལྡོག་པ་ལ་ཅེས་པ་སླར་ཡང་འབྲས་བུ་མཉེས་ན། འཇུག་པ་ནི་རྒ་ཤི་འགག་པ་ནས་མ་རིག་པ་འགག་པའི་བར་དུ་རྟེན་འབྲེལ་བཅུ་གཉིས་འགག་པའི་རིམ་པ་ནི། ཡོན་ཏན་དང་བདེ་བའི་རང་བཞིན་ཏེ་མྱ་ངན་ལས་འདས་པ་ལ་འཇུག་པའོ། ། ལྡོག་པ་ནི་མ་རིག་པ་ནས་རྒ་ཤིའི་བར་གྱི་སྐྱེ་བ། རྟེན་འབྲེལ་བཅུ་གཉིས་ལུགས་འབྱུང་གི་རིམ་པས་སྐྱོན་དང་སྡུག་བསྔལ་གྱི་རང་བཞིན་གྱིས་འཁོར་བའོ། ། གསུམ་པ་ལམ་དུ་བྱས་ན་གྲོལ་བའི་ཚུལ་ནི། ལྷན་ཅིག་སྐྱེས་པས་གྲུབ་པའི་གནས། ། རྡོ་རྗེ་སེམས་དཔའ་བདེ་ཆེན་པོ། ། བཅོམ་ལྡན་རྡོ་རྗེ་ཅན་གྱིས་གསུངས། །
ཅེས་སྨོས་ཏེ། གསུངས་ཅེས་པ་གཞིར་བཞག གང་ན་རྟོགས་པར་བྱ་བ་རྡོ་རྗེ་སེམས་དཔའ་བདེ་ཆེན་པོ་སྟེ། རང་འབྱུང་གི་ཡེ་ཤེས་སོ། ། དེ་ལ་རྡོ་རྗེ་ནི་མི་རྟོག་པ། སེམས་དཔའ་ནི་གསལ་བ། བདེ་ཆེན་པོ་ནི་བདེ་བ། ཐབས་གང་ལས་ན་ལྷན་ཅིག་སྐྱེས་པའི་གྲུབ་པའི་གནས་ཏེ། དེ་ལ་ལྷན་ཅིག་སྐྱེས་པ་ནི། ལུས་དང་སེམས་སོ། །
གྲུབ་པ་ནི། ཐོག་མ་ནས་གྲུབ་པའོ། ། གནས་ནི་ལུས་ལ་གནད་དུ་བསྣུན་པའི་ཐབས་རང་བྱིན་བརླབས་སོ། ། གང་གིས་ན་བཅོམ་ལྡན་རྡོ་རྗེ་ཅན་གྱིས་སོ། ། གང་ལས་ན་གསང་བ་འདུས་པ་དང་རྡོ་རྗེ་ཕྲེང་བ་ལ་སོགས་པ་རྣལ་འབྱོར་གྱི་རྒྱུད་རྣམས་དང་། འཁོར་ལོ་སྡོམ་པ་ལ་སོགས་པ་རྣལ་འབྱོར་མའི་རྒྱུད་རྣམས་ལས་སོ། ། ཚུལ་ཇི་ལྟར་ན། རླུང་ཞེས་བྱ་བ་ལས་ཀུན་བྱེད། ། འདི་ནི་རྣམ་ཤེས་བཞོན་པ་སྟེ། ། ཅེས་གསུངས་པ་ལ་སོགས་པ་དང་།
རྣལ་འབྱོར་པས་ནི་རླུང་བསྒོམས་ན། ། དངོས་གྲུབ་མྱུར་དུ་ཐོབ་པར་འགྱུར། ། ཅེས་སོགས་གསུངས་སོ། ། ཡང་ལྷན་ཅིག་སྐྱེས་པ་གྲུབ་པའི་གནས་ཅེས་པའི་དོན་རྒྱུའི་རྒྱུད་ལ་སྦྱར་ན་རྣམ་པར་ཤེས་པ་ནི་རླུང་ལ་ཞོན་ཅིང་ལྷན་ཅིག་ཏུ་གྲུབ་པ་སྟེ། དེར་སྐྱེ་བ་ནི་སྲོག་གི་མཆོག་རྣམ་པར་ཤེས་པའི་ངོ་བོའི་ཞེས་གསུངས་པ་ལྟར་རྩ་གཉིས་ཀྱི་ཀུན་སྤྱོད་ལ་བརྟེན་ཏེ། ཁམས་དྭངས་མ་ཐིག་ལེའི་རྒྱུས། རྣམ་པར་ཤེས་པ་རླུང་ལ་ཞོན་པའི་དབང་གིས་ལུས་འདི་གྲུབ་ཅེས་པའི་དོན་ཏོ། ། ཐབས་རྒྱུད་ལ་སྦྱར་ན་ལྷན་ཅིག་སྐྱེས་པ་ནི་ཞུ་བདེ་གཉིས་སོ། ། གྲུབ་པ་ནི་མི་རྟོག་པའོ། ། གནས་ནི་མངོན་དུ་བྱེད་པའི་ཐབས་སོ། །
འབྲས་བུའི་རྒྱུད་ལ་སྦྱར་ན། ཞུ་བ་དང་། བདེ་བ་དང་། མི་རྟོག་པ་གནས་གྱུར་པ་སྐུ་གསུམ་མོ། ། དེ་ཉིད་རྡོ་རྗེ་སེམས་དཔའ་བདེ་ཆེན་པོ་སྟེ། རྡོ་རྗེ་ནི་ཆོས་སྐུ། སེམས་དཔའ་ནི་སྤྲུལ་སྐུ། བདེ་ཆེན་པོ་ནི་ལོངས་སྐུའོ། དེས་རྟེན་དཀྱིལ་འཁོར་བཞིའི་གནས་ལུགས་མདོར་བསྟན་ནས། གཉིས་པ།
རྟེན་དཀྱིལ་འཁོར་བཞིའི་གནས་ལུགས་རྒྱས་པར་བཤད་པ་ལ་གཉིས། རྡོ་རྗེ་ལུས་ཀྱི་གནས་ལུགས་རྒྱས་པར་བཤད་པ་དང་། དེ་ལ་ཕྱི་རོལ་གྱི་ཆོས་ཐམས་ཅད་བསྡུ་ཞིང་གཏན་ལ་དབབ་པའོ། ། དང་པོ་ལ་གཉིས། ཞུས་པ་དང་ལན་ནོ། ། དང་པོ་ནི། ཡང་གསོལ་བ་ཅེས་པ་གཞིར་བཞག ཡང་ཅེས་པ་ནི་གོང་དུ་རང་བྱིན་བརླབ་པའི་རིམ་པ་ཅི་ལགས་ཅེས་ཞུས་པ་ལ་འཕྲོས་ནས་བྱིན་གྱིས་བརླབ་པར་བྱ་བའི་གཞི་ནི། རང་གི་ལུས་ཏེ། རྟེན་དཀྱིལ་འཁོར་གསུམ་མངོན་དུ་བྱེད་པ་རླུང་དང་བཅས་པ་གཏན་ལ་ཕབ་པར་མ་ཟད་སླར་ཡང་བྱིན་གྱིས་རློབ་པར་བྱེད་པ་པོ།
ལུས་ལ་གནད་དུ་བསྣུན་པའི་ཐབས་དང་རྟེན་དཀྱིལ་འཁོར་གསུམ་རྒྱས་པར་དབྱེ་བ་དང་། ཐབས་ལས་བྱུང་བའི་ཡེ་ཤེས་ཀྱང་གསུངས་དུ་གསོལ་ཅེས་པའི་དོན་ཏོ། ། ཡུལ་གང་ལ་ན་བཅོམ་ལྡན་ལའོ། ། གང་གིས་ན་ལྷ་མོས་ནིའོ། ། ཚུལ་ཇི་ལྟར་ན་བོ་ལ་ཀ་ཀོ་ལར་བཅུག་ནས་སེམས་དཔའ་ཆེན་པོ་དེ་ཁོ་ན་ཉིད་ཀྱི་མཆོད་པས་མཉེས་པ་བྱས་ཏེའོ། ། གང་གི་ཚེ་ན་རྟེན་དཀྱིལ་འཁོར་གསུམ་མདོར་བསྡུས་ཏེ་གསུངས་པའི་རྗེས་དེ་ནས་སོ། ། གང་ན་ཚིག་ནི་འདི་དག་གོ ། དེ་ཉིད་ཀྱང་གང་ཞེ་ན། དཔྱིད་ཅེས་བགྱི་བ་ཇི་ལྟར་ལགས། ། ཐིག་ལེ་བགྱི་བ་ཇི་ལྟར་ལགས། །
མི་ཕྱེད་མ་སོགས་ཇི་ལྟར་གནས། ། དེའི་གནས་ནི་ཇི་ལྟར་ལགས། ། པུ་ལི་ར་སོགས་ཅི་གསུངས་དང་། ། འཁོར་ལོ་འགོད་པ་དེ་བཞིན་གཞན། ། ཇི་ལྟར་རྩ་ཡི་རྫོགས་པ་ཡི། ། དེའི་དབྱེ་བ་བདག་ལ་གསུངས། ། དེ་ལ་དཔྱིད་ཅེས་པ་ཆོས་ཀྱི་འཁོར་ལོ་ལ་གནད་དུ་བསྣུན་པའི་ཐབས། ཐིག་ལེ་ཅེས་པ་སྤྲུལ་པའི་འཁོར་ལོ་ལ་གནད་དུ་བསྣུན་པའི་ཐབས། མི་ཕྱེད་མ་སོགས་རྩ་ཉི་ཤུ་རྩ་བཞིའི་གནས་ལུགས། དེའི་གནས་ནི།
སྤྱི་བོ་ལ་སོགས་པ་ནང་གི་ཡུལ་ཉི་ཤུ་རྩ་བཞིའི་གནས་ལུགས། པུ་ལི་ར་སོགས་ཕྱི་རོལ་གྱི་ཡུལ་ཉི་ཤུ་རྩ་བཞི་ནང་ལ་སྦྱར་བ། འཁོར་ལོ་དགོད་པ་ནང་གི་དཔའ་བོ་དང་རྣལ་འབྱོར་མ་སྟེ། རྩ་དང་རླུང་དང་ཐིག་ལེའོ། ། གཞན་ཅེས་པ་འཁོར་ལོ་བཞིའི་གནས་ལུགས། མཆོད་པ་དང་། བཟླས་པ་དང་། དཀྱིལ་འཁོར་དང་། སྦྱིན་སྲེག་དང་། འབྲས་བུ་སྐུ་བཞི་ལ་སོགས་པ་ཕྱི་རོལ་དུ་གསུངས་པ་དེ་རྣམས་ཀྱི་དབྱེ་བ།
ནང་དུ་ལུས་ལ་སྦྱར་ནས་གསུང་དུ་གསོལ་ཅེས་པའི་དོན་ཏོ། ཡང་ན་བདེ་ཆེན་གྱི་ཡེ་ཤེས་རང་ལས་བསྐྱེད་པ་ཡིན་ན་ཕྱི་རོལ་གྱི་ལོ་མ་ལ་སོགས་པ་ཁ་འབུ་ཞིང་བསྐྱེད་པ་ནི་དཔྱིད་ཀྱི་དུས་ན་དེ་དང་འདྲ་བའི་ནང་གི་དཔྱིད་གང་ཡིན། ཡང་ཕྱིའི་དཔྱིད་འབྱུང་བ་ཉིད་ཉི་མ་ཉེ་བའི་དྲོད་ལས་འབྱུང་བས་ཉི་མ་ནི་དཔྱིད་ཉི་མའི་གདུང་བ་སེལ་བས་ཟླ་བ་ནི་ཐིག་ལེའོ། ། དེ་ནང་གི་ཐིག་ལེ་གང་ཞེས་དྲིས་པའོ། ། ཡང་དང་པོའི་གཉིས་པར་བྱང་ཆུབ་ཕྱོགས་ཀྱི་རང་བཞིན་ནང་དུ་རྩ་མི་ཕྱེད་མ་ལ་སོགས་པ་གསུངས་ན་དེ་རྣམས་ཀྱི་ལས་ནི་གང་གནས་ནི་གང་དང་། ཡང་ལྔ་པའི་དང་པོར་ཕྱི་རོལ་དུ་ཡུལ་ཉི་ཤུ་རྩ་བཞིར་དཔའ་བོ་དང་རྣལ་འབྱོར་མ་འདུ་བ་གསུངས་ན། པུ་ལླི་ར་ལ་སོགས་པ་ནང་གི་ཡུལ་ནི་གང་། ཡང་བསྐྱེད་པའི་རིམ་པ་ལ་དཀྱིལ་འཁོར་གྱི་འཁོར་ལོ་སྣ་ཚོགས་གསུངས་ན་དེ་དག་ནང་དུ་དགོད་པ་ནི་གང་། དེས་ན་རང་གི་ལུས་ཀྱི་རྩ་ལ་ཇི་ལྟར་རྫོགས་པའི་དེའི་དབྱེ་བ་བདག་ལ་གསུངས་ཞེས་ཞུས་པའི་དོན་ཏོ། ། ལན་ལ་གཉིས།
མཉན་པར་གདམས་པ་དང་། དོན་དངོས་སོ། དང་པོ་ནི། བཀའ་བསྩལ་པ། རབ་ཏུ་བཤད་པར་བྱ་ཅེས་པ་གཞིར་བཞག གང་ལ་ན་ལྷ་མོ་ལའོ། ། གང་ན་གསང་བ་ལས་ནི་གསང་ཆེན་མཆོག དེ་ལ་གསང་བ་ནི་གང་། གསང་ཆེན་ནི་གང་ཞེ་ན། དང་པོ་ནི།
ཕ་རོལ་ཏུ་ཕྱིན་པ་ལས་གསང་བ་སྟེ། ཇི་ལྟར་གསང་ན་ས་བཅུ་དང་ཕ་རོལ་ཏུ་ཕྱིན་པ་བཅུ་ཕྱི་རོལ་དུ་གསུངས་པ་གནས་ལ་སོགས་པའི་བརྡས་ནང་དུ་ལུས་ལ་སྦྱར་བ་མ་གསུངས་པས་གསང་བའོ། ། གཉིས་པ་ནི། སྐུ་དང་གསུང་དང་ཐུགས་ཀྱི་འཁོར་ལོར་སོན་པའི་དཔའ་བོ་དང་རྣལ་འབྱོར་མ་ཉི་ཤུ་རྩ་བཞི་བསྐྱེད་པའི་རིམ་པ་ལ་གསུངས་ཀྱང་། དེ་ཉིད་ནང་དུ་ལུས་ལ་སྦྱར་བ་མ་གསུངས་པས་གསང་ཆེན་པོ། དེ་ལ་རྩའི་རང་བཞིན་ཅེས་པ་ནང་གི་མི་ཕྱེད་མ་ལ་སོགས་པ་ཉི་ཤུ་རྩ་བཞིའི་རབ་ཏུ་དབྱེ་བས་གཏུམ་མོ་ལ་སོགས་པ་ཉི་ཤུ་རྩ་བཞིའོ། ། རྩ་དེ་དག་ན་གནས་པའི་སོ་དང་སེན་མོ་ཁམས་ལ་སོགས་པ་ཁམས་ཉི་ཤུ་རྩ་བཞི་ནི། ནང་དུ་དཔའ་བོ་ཉི་ཤུ་རྩ་བཞི་མ་ལ་ཡའི་ཡུལ་ལ་སོགས་པ་གནས་ཀྱི་རབ་ཏུ་དབྱེ་བ་ཉི་ཤུ་རྩ་བཞི་ནི། ནང་དུ་སྤྱི་བོ་ལ་སོགས་པ་ལུས་ཀྱི་ཆ་ཤས་ཀྱིས་རབ་ཏུ་དབྱེ་བས་ནང་གི་ཡུལ་ཉི་ཤུ་རྩ་བཞིའོ། །

དེ་དག་ཕ་རོལ་ཏུ་ཕྱིན་པ་ལའང་གསང་ཞིང་བསྐྱེད་པའི་རིམ་པ་ལའང་གསང་བས་ཉོན་ཅིག་པར་གདམས་སོ། ། དོན་དངོས་ལ་གཉིས། ནང་གི་ཡུལ་རྣམས་ཀྱི་གནས་ཚུལ་དང་། ། དཀྱིལ་འཁོར་བཞིའི་གནས་ཚུལ་ལོ། ། དང་པོ་ལ་གཉིས། དོན་དངོས་དང་། རབ་ཏུ་བྱེད་པའི་གྲངས་སོ། ། དང་པོ་ལ་གསུམ། ཡུལ་ཉི་ཤུ་རྩ་བཞིའི་དབྱེ་བ། དེ་ཉིད་འཁོར་ལོ་གསུམ་དུ་བསྡུ་ཞིང་ཕྱི་ནང་གཉིས་སུ་བསྟན་པ། དེ་ལ་ནང་གི་མཁའ་འགྲོ་མ་གནས་པའི་ཚུལ་ལོ། །
དང་པོ་ནི། དེ་ཡི་གནས་ནི་ཇི་ལྟར་ལགས། པུ་ལླི་ར་སོགས་ཅི་གསུངས་དང་། ཅེས་ཞུས་པའི་ལན་ཏེ་ཕྱི་རོལ་དུ་པུ་ལླི་ར་སོགས་ཡུལ་ཉི་ཤུ་རྩ་བཞི་གསུངས་པ། ནང་དུ་སྤྱི་བོ་ལ་སོགས་པ་ཉི་ཤུ་རྩ་བཞིའི་སྟོན་པ་ནི། ནང་དུ་སྤྱི་བོ། ཕྱི་རོལ་དུ་མ་ལ་ཡའི་ཡུལ། དེ་བཞིན་དུ་སྤྱི་གཙུག་འབར་བ་འཛིན། དེ་བཞིན་དུ་ནི་ཨུ་རྒྱན་ཉིད། ། རྣ་བ་གཡས་པ་ཉིད་དུ་བརྗོད། །
རྩིབས་མའི་རྒྱབ་ནི་ཨ་རྦུ་དང་། ། བཞི་ནི་གོང་དུ་གནས་ལ་སོགས་པ་ས་བཅུ་དང་ཕ་རོལ་ཏུ་ཕྱིན་པ་བཅུ་ནང་དུ་སྦྱར་ན་གནས་ཅེས་བྱ་བའོ། ། ཅེས་པ་གནས་ནི་རབ་ཏུ་དགའ་བའི་ས་ཅེས་སོགས་སྦྱར་ཏེ། ས་བཅུ་ལས་ས་དང་པོ་རབ་ཏུ་དགའ་བ་ཕ་རོལ་ཏུ་ཕྱིན་པ་བཅུ་ལས་སྦྱིན་པའི་ཕ་རོལ་ཏུ་ཕྱིན་པ་རྣམ་པར་དག་ཅེས་སོགས་སྦྱར་ཏེ་སྤྲོ་བར་བྱའོ། ། དེ་བཞིན་དུ་ལྷག་མ་བཞི། དེ་ནས་ཡུལ་གཉིས་གཉིས་ཞིང་ནས་ཉེ་བའི་དུར་ཁྲོད་ཀྱི་བར་གཞུང་དུ་གསལ། དེ་ལྟར་རྣ་བ་གཡོན་པའི་རང་བཞིན་ནི། ། དེ་བཞིན་གྷོ་ཏ་ཝ་རིར་ཤེས། ། དགའ་བའི་དབང་ཕྱུག་བཤད་པ་ནི། ། སྨིན་མའི་དབུས་ནི་རབ་ཏུ་བསྐུལ། །
དེ་བཞིན་མིག་དག་ལྷ་མོའི་མཁར། ། ལག་པའི་རྩ་བར་མ་ལ་ཝར། ། དེ་ལྟར་ཉེ་བའི་གནས་ཉིད་དེ། ། དེ་ལྟར་ཡུལ་བརྒྱད་ནི། བསྐྱེད་པའི་རིམ་པ་ལ་ཐུགས་ཀྱི་འཁོར་ལོར་གསུངས་པ་གོང་དུ་ཐུགས་ཀྱི་འཁོར་ལོར་སོན་པ་ཅེས་པ་ལ་འཕྲོས་ནས་ནང་དུ་རྣམ་པར་གནས་ཅེས་པའི་དོན་ཏོ། ། དེ་བཞིན་དུ་འོག་ནས་གསུང་དང་སྐུ་ལའང་སྦྱར་རོ། ། གནས་ཀྱི་ཁྱད་པར་རང་བཞིན་གྱི་ཅེས་པ་སྤྱི་བོ་ལ་སོགས་པ་བརྒྱད། མཁའ་སྤྱོད་རྣམས་ཀྱི་ཅེས་པ་རྩ་མི་ཕྱེད་མ་དང་ཁམས་སོ་དང་སེན་མོའི་དྭངས་མ་ལ་སོགས་པ་བརྒྱད། ནང་གི་ཐུགས་ཀྱི་དཔའ་བོ་དང་རྣལ་འབྱོར་མ་སྟེ་དེ་དག་གི་གནས་སུ་ཡང་དག་པར་བཤད། དེ་ལྟར།
མཆན་ཁུང་ཀ་མ་རུ་པ་ཉིད། ། ནུ་མ་ཨོ་ཏྲར་རབ་ཏུ་གྲགས། ། འདི་དག་ཞིང་དུ་ཡང་དག་བརྗོད། ། ལྟེ་བ་ཏྲི་ཤ་ཀུ་ནར་བརྗོད། ། སྣའི་རྩེ་མོ་ཀོ་ཤ་ལཱ། ། ཉེ་བའི་ཞིང་དུ་བརྗོད་པའོ། ། ཁ་ནི་ཀ་ལིང་ཀ་རུ་བརྗོད། ། མགྲིན་པ་ལམ་པ་ཀ་རུ་གསུངས། ། ཙྪན་དོ་ཧ་ཞེས་རྣམ་པར་བཤད། ། སྙིང་ནི་ཀན་ཙིར་བརྗོད་པ་སྟེ། །
དབང་པོ་ཧི་མ་ལ་ཡ་ཉིད། ། ཉེ་བ་ཡི་ནི་ཚནྡྷོར་བརྗོད། ། དེ་ལྟར་ཡུལ་རྣམས་ཐམས་ཅད་དུ། ། གསུང་གི་འཁོར་ལོར་རྣམ་པར་གནས། ། དེ་ལྟར་གནས་ཀྱི་ཁྱད་པར་བརྒྱད་ནི་ནང་གི་ཡུལ་མཆན་ཁུང་ལ་སོགས་པ་བརྒྱད་པོ་རྣམས་ཀྱིས་ནི་གསུང་གི་འཁོར་ལོའི་ཡུལ་བརྒྱད་བསྟན། ས་སྤྱོད་རྣམས་ཀྱི་ཅེས་པས་ས་སྟེང་སྤྱོད་དང་འོག་སྤྱོད་གཉིས་ལས་འདིར་ས་སྟེང་ལ་སྤྱོད་པ་སྟེ། གསུང་གི་འཁོར་ལོའི་རྩ་དང་ཁམས་རྣམས་ཀྱི་གནས་སུ་ཡང་དག་པར་བཤད་དོ། ། དེ་བཞིན་དུ་སྐུའི་འཁོར་ལོ་བརྒྱད་ནི་རྟགས་ལ་ཡི་དྭགས་ལྷག་པར་གནས། ། གསང་བ་ལ་ནི་ཁྱིམ་གྱི་ལྷ། ། འདི་དག་འདུ་བར་བརྗོད་པའོ། །
བརླ་ནི་སཽ་རཱ་ཥྚ་རུ་བརྗོད། ། རྗེ་ངར་གཉིས་ནི་གསེར་གླིང་གི ། རང་གི་ངོ་བོར་རྣམ་པར་བཤད། ། ཉེ་བ་ཡི་ནི་འདུ་བ་ཉིད། ། སོར་མོ་ན་ག་ར་རུ་བརྗོད། ། རྐང་པའི་རྒྱབ་ནི་སིན་དྷུར་ངེས། ། དུར་ཁྲོད་དུ་ནི་ཡང་དག་བརྗོད། ། མཐེ་བོང་ལ་ནི་མ་རུ་ཟེར། ། པུས་མོ་ཀུ་ལ་ད་རུ་བརྗོད། ། འདི་དག་ཉེ་བའི་དུར་ཁྲོད་དེ། །
དེ་ལྟར་རྟགས་ལ་སོགས་པ་བརྒྱད་ནང་གི་སྐུའི་འཁོར་ལོའི་གནས་ཡིན་ལ་རྩ་དང་ཁམས་རྣམས་ཀྱང་ལྷར་ཤེས་པར་བྱའོ། ། མཁའ་འགྲོ་མར་ནི་གསུངས་པ་འོ། ། ཅེས་པ་ས་འོག་ལ་སྤྱོད་པ་རྣམས་ཀྱི་གནས་ཅེས་པའི་དོན་ཏོ། ། གཉིས་པ་དེ་ཉིད་འཁོར་ལོ་གསུམ་དུ་བསྡུ་ཞིང་ཕྱི་ནང་གཉིས་སུ་བསྟན་པ་ནི། པུ་ལླི་ར་ལ་སོགས་པ་འདི་དག་རབ་ཏུ་གཏུམ་མོ་ལ་སོགས་པའི་ཡུལ་ཏེ། ཕྱི་རོལ་དུ་གནས་པ་དང་སྤྱི་བོ་ལ་སོགས་པ་འདི་དག་རང་ལུས་སྐྱེས་ཏེ། མི་ཕྱེད་མ་ལ་སོགས་པ་རྩ་རྣམས་ཀྱི་གནས་རང་གི་ནང་དུ་རབ་ཏུ་གཏུམ་མོ་ལ་སོགས་པའི་མཁའ་འགྲོ་མར་ཤེས་པར་བྱ། དེ་བཞིན་དུ་ནང་དང་ཕྱི་རོལ་གྱི་སྐུ་གསུང་ཐུགས་ཀྱི་འཁོར་ལོ་ལ་བརྒྱད་བརྒྱད་དེ། ཉི་ཤུ་རྩ་བཞིར་ཕྱེ་བ་ཡིས་ནང་དང་ཕྱི་རོལ་གྱི་མཁའ་འགྲོ་མ་ནི་ཀུན་གྱི་གནས་ནང་དང་ཕྱི་རོལ་དུ་ཐམས་ཅད་དུ་ནི་གནས་པར་ཡང་དག་པར་བཤད་དོ། ། གསུམ་པ་དེ་ལ་ནང་གི་མཁའ་འགྲོ་གནས་པའི་ཚུལ་ནི།
ཡང་དག་གནས་ཅེས་པ་གཞིར་བཞག གང་དུ་ན་སྤྱི་བོ་ལ་སོགས་པ་ཉི་ཤུ་རྩ་བཞི་པོ་འདི་དག་གི་གནས་སུའོ། ། གང་ན་རབ་ཏུ་གཏུམ་མོ་ལ་སོགས་པ་ནང་གི་མཁའ་འགྲོ་མ་ཉི་ཤུ་རྩ་བཞིའོ། ། ཚུལ་ཇི་ལྟར་ན་མི་ཕྱེད་མ་ལ་སོགས་པ་རྩ་ཉི་ཤུ་རྩ་བཞིའི་གཟུགས་ཀྱིས་སོ། ། དེ་ལ་མི་ཕྱེད་མ་ནི་རབ་ཏུ་གཏུམ་མོའོ། ། ཕྲ་གཟུགས་མ་ནི་གཏུམ་པའི་མིག་ཅན་མའོ། ། རྩེ་བ་མ་ནི་འོད་ལྡན་མའོ། ། གཡོན་པ་མ་ནི་སྣ་ཆེན་མའོ། ། ཐུང་ངུ་མ་ནི་དཔའ་བའི་བློ་གྲོས་མའོ། ། རུས་སྦལ་སྐྱེས་མ་ནི་མིའུ་ཐུང་མའོ། །
བསྒོམ་པ་མ་ནི་ལང་ཀའི་དབང་ཕྱུག་མའོ། ། དབང་མ་ནི་ཤིང་གྲིབ་མའོ། ། སྐྱོན་མ་ནི་ས་སྲུང་མའོ། ། འཇུག་མ་ནི་འཇིགས་བྱེད་མའོ། ། མ་མོ་ནི་རླུང་གི་ཤུགས་ཅན་མའོ། ། མཚན་མོ་ནི་ཆང་འཐུང་མའོ། ། བསིལ་སྦྱིན་མ་ནི་སྔོ་བསངས་ལྷ་མོའོ། ། ཚ་བ་མ་ནི་ཤིན་ཏུ་བཟང་མོའོ། ། གཞོལ་མ་ནི་རྟ་སྣ་མའོ། ། རངས་མ་ནི་བྱ་གདོང་མའོ། །
ཤིན་ཏུ་གཟུགས་ཅན་མ་ནི་འཁོར་ལོའི་ཤུགས་ཅན་མའོ། ། སྤྱི་མ་དང་ནི་དུམ་སྐྱེས་མའོ། ། རྒྱུ་སྦྱིན་མ་ནི་སྣ་ཅན་མའོ། ། སྦྱོར་བྲལ་མ་ནི་འཁོར་ལོའི་གོ་ཆ་མའོ། ། སྡུག་གུ་མ་ནི་ཤིན་ཏུ་དཔའ་མོའོ། ། གྲུབ་མ་ནི་སྟོབས་ཆེན་མའོ། ། འཚེད་མ་ནི་འཁོར་ལོས་བསྒྱུར་མའོ། ། ཡིད་བཟང་མ་ནི་བརྩོན་འགྲུས་ཆེན་མོའོ། ། དེ་ལྟར་ན་འདིར་མཁའ་འགྲོ་མ་ནི་ཀུན་གྱི་གནས་ཅེས་གསུངས་པས་མཁའ་འགྲོ་མ་ཁོ་ན་གནས་ཀྱི་དཔའ་བོ་མ་བསྟན་ནམ་སྙམ་དུ་རྣམ་པར་རྟོག་ན་མ་ཡིན་ཏེ། འོག་ནས།
ཧེ་རུ་ཀ་ལ་སོགས་པའི་ལྷ། ། རྩ་གཟུགས་མཛེས་པར་ཡང་དག་བྱུང་། ། ཅེས་གསུངས་པའི་ཕྱིར་མཛེས་པ་ནི། རྩ་དེ་དག་ཁམས་རྣམས་ཀྱིས་མཛེས་པ་སྟེ། ཁམས་ཉི་ཤུ་རྩ་བཞི་རྣམ་པར་དག་པ་ནི། ཐོད་པའི་དུམ་བུ་ལ་སོགས་པ་དཔའ་བོ་ཉི་ཤུ་རྩ་བཞིའོ། ། དེའི་རྒྱུ་མཚན་རྩ་རྣམས་ནི་ཤེས་རབ་སྟོང་པའི་ཆ་ཡིན་ལ་ཁམས་རྣམས་ནི་ཐབས་བདེ་བའི་ཆ་ཡིན་པས་མཁའ་འགྲོ་མ་དང་དཔའ་བོ་རྣམ་པར་དག་པའོ། ། འོ་ན་ཁམས་གང་། དཔའ་བོ་གང་། རྣམ་པར་དག་པ་ནི།
འོག་ཏུ། པུ་ལླི་རར་ནི་མི་ཕྱེད་མ། ། སོ་དང་སེན་མོ་འབབ་མར་བརྗོད། ། ཅེས་པ་ལ་སོགས་པའི་སྐབས་སུ་འཆད་དོ། ། འོ་ན་མཁའ་འགྲོ་མ་སྨོས་པ་ཅི་ཞེ་ན། སྐབས་འདིར་མ་རྒྱུད་ལ་མཁའ་འགྲོ་མ་གཙོ་བོར་སྨོས་པའི་ཕྱིར་རོ། ། གཉིས་པ་རབ་ཏུ་བྱེད་པའི་གྲངས་ལ་མིང་ནི། གནས་ཀྱི་ནང་གི་རབ་ཏུ་དབྱེ་བ་གཏན་ལ་འབེབས་པའོ། ། གཞུང་ཚད་ནི། ཤོ་ལོ་ཀ་ལྔ་བཅུ་ང་བརྒྱད་དོ། །
གོ་རིམ་ནི། དྲུག་པ་ལས་རབ་ཏུ་བྱེད་པ་བཞི་ཡོད་པའི་དང་པོའོ།། །། གཉིས་པ་དཀྱིལ་འཁོར་བཞིའི་གནས་ཚུལ་ལ་གསུམ། བཤད་པར་དམ་བཅའ་བ། དོན་དངོས། རབ་ཏུ་བྱེད་པའི་མིང་ངོ་། ། དང་པོ་ནི། བཤད་པར་བྱའོ། ། ཅེས་པ་གཞིར་བཞག གང་ལ་ན་ལྷ་མོ་ལའོ། །
གང་ན་དཔྱིད་ཅེས་བགྱི་བ་ཇི་ལྟར་ལགས། ། ཐིག་ལེ་བགྱི་བ་ཇི་ལྟར་ལགས། ། ཅེས་ཞུས་པའི་ལན་དུ། དམ་པའི་དེ་བཞིན་གཤེགས་པའི་སྐུའི་གནས་སུ་ཇི་ལྟར་སོན་པའི་རྩའི་འཁོར་ལོར་རོ། ། དམ་པའི་ཅེས་པ་ཕྲ་ཞིང་རྟོགས་དཀའ་བས་ཚུ་རོལ་མཐོང་བའི་ཡུལ་མ་ཡིན་ཞིང་འཕགས་པའི་ཡེ་ཤེས་ཀྱི་ཡུལ་ཡིན་པས་དམ་པའོ། ། དེ་ཉིད་ཀྱང་གང་ཞེ་ན། རང་བཞིན་གྱི་དེ་བཞིན་གཤེགས་པ་སྟེ། རྩ་དང་རླུང་དང་ཐིག་ལེའི་འགྲོ་འོང་ངོ་། ། དེ་གང་ལ་ཡོད་པ་དེ་ནི་སྐུ་ཅེས་པ་རང་གི་ལུས་སོ། ། ཇི་ལྟར་གནས་སུ་སོན་ཅེས་པ་ནི་སྤྱི་བོ་ལ་སོགས་པ་ཉི་ཤུ་རྩ་བཞི་དང་ཁྱད་པར་ལྟེ་བ་དང་སྙིང་གའོ། །
རྩའི་འཁོར་ལོ་ཅེས་པ་ནི་མི་ཕྱེད་མ་སོགས་ཇི་ལྟར་ལགས་ཞེས་ཞུས་པའི་ལན་ཏེ། ཉི་ཤུ་རྩ་བཞི་དང་། ཡང་དཔྱིད་དང་ཐིག་ལེ་ཞུས་པའི་ལན་སྙིང་གའི་རྩའི་འཁོར་ལོ་དང་ལྟེ་བའི་རྩའི་འཁོར་ལོར་རོ། ། གཞན་ཡང་། ཇི་ལྟར་རྩ་ཡི་རྫོགས་པའི། དེའི་དབྱེ་བ་བདག་ལ་གསུངས་ཅེས་ཞུས་པའི་ལན། འཁོར་ལོའི་རྩ་རྣམས་དང་ཁྱད་པར་སྙིང་གའི་འཁོར་ལོ་དང་སྦས་པའི་རྩ་ལྔ་པོ་རྣམས་སོ། ། གཞན་ཡང་ཅེས་པ་ནི། རགས་པ་ལུས་ཀྱི་ཆ་ཤས་ཉི་ཤུ་རྩ་བཞིའི་རབ་ཏུ་དབྱེ་བ་བསྟན་པར་མ་ཟད་ཕྲ་བ་རྩའི་རབ་ཏུ་དབྱེ་བའང་སྟོན་ཅེས་པའི་དོན་ཏོ། ། གང་གི་ཚེ་ན་གནས་ཀྱི་ནང་གི་རབ་ཏུ་དབྱེ་བས་ཉི་ཤུ་རྩ་བཞི་གསུངས་པའི་རྗེས་དེ་ནས་སོ། །
གཉིས་པ་དོན་དངོས་ལ་བཞི། དཔྱིད་དང་ཐིག་ལེའི་མཚན་ཉིད། སྒོ་གསུམ་ནས་རླུང་རྒྱུ་བའི་ཚུལ། འཁོར་ལོ་བཞིའི་གནས་ལུགས། རྩ་སུམ་ཅུ་སོ་བདུན་གྱི་གནས་ལུགས་སོ། ། དང་པོ་ལ་གསུམ། དཔྱིད་ཀྱི་གནས་ལུགས། ཐིག་ལེའི་གནས་ལུགས། སྙོམས་འཇུག་ཏུ་གནས་པ་བསྒོམ་ཚུལ་དང་བཅས་པའོ། ། དང་པོ་ནི།
དཔྱིད་ཅེས་བགྱི་བ་ཇི་ལྟར་ལགས་ཅེས་ཞུས་པའི་ཁྱད་པར་གྱི་ལན་ཏེ། གནས་ཅེས་པ་གཞིར་བཞག གནས་གང་དུ་ན་སྤྱིར་སྙིང་གའི་འཁོར་ལོ་ཁྱད་པར་རྩ་དབུ་མ་ལའོ། ། དང་པོ་ལ། སྙིང་གི་ནང་སོན་པདྨ་ནི། ། འདབ་མ་བརྒྱད་པ་སྙིང་པོར་བཅས། ། ཅེས་པས་བསྟན། གཉིས་པ། དེའི་ནང་དུ་སོན་པའི་རྩ་ཆོས་གསུམ་ལྡན་ཏེ། སེམས་ཀྱི་རྟེན་ཡིན་པས་མར་མེའི་རང་གི་ངོ་བོ་ཅན།
དབྱིབས་དང་ཁ་དོག་ཆུ་ཤིང་གི་ནི་མེ་ཏོག་ལྟར་བརྐྱང་ཞིང་བདུད་རྩི་འབབ་པས་ཁ་ནི་འོག་ཏུའོ། ། དེ་ལྟ་བུའི་ནང་ངོ་། ། གང་གནས་ན་རྣམ་པར་རྟོག་པ་འཇོམས་པ་ལ་དཔའ་བས་དཔའ་བོ་རྣམ་པ་ཧཱུྃ། ཚད་ཡུངས་དཀར་གྱི་ནི་སྦོམ་ཕྲ་ཙམ་ལྟེ་བའི་ཨྃ་ལ་ཐག་རིང་བས་གཏུམ་མོའི་མེས་མི་ཤིགས་པ། བྱེད་ལས་བྱང་སེམས་ཁ་བ་ལྟ་བུར་འཛག་པ་ཉིད་བདེ་བ་དང་མི་རྟོག་པ་སྐྱེད་པའི་གཞི་ཡིན་པས་ས་བོན། དེ་ཉིད་ལ་དཔྱིད་ཅེས་བྱ་བར་རྣམ་པར་བཤད་དེ། དེའི་རྒྱུ་མཚན་ལུས་ཅན་རྣམས་ཀྱི་སྙིང་དགའ་བ་སྟེ། བདེ་བ་སྐྱེད་པར་བྱེད་པས་སོ། ། གཉིས་པ་ཐིག་ལེའི་གནས་ལུགས་ནི། ཐིག་ལེ་བགྱི་བ་ཇི་ལྟར་ལགས་ཞེས་ཞུས་པའི་ཁྱད་པར་གྱི་ལན་ཏེ།
དེ་ལ་འབར་ཅེས་པ་གཞིར་བཞག གང་ན་ནང་སྔགས་ཀྱི་བདག་མེད་མ་ནི་ཨྃ་ངོ་། ། ཚུལ་ལམ་རྣམ་པ་ཇི་ལྟ་བུ་ན་རྒོད་མའི་མེའི་གཟུགས་ཀྱི་ནིའོ། ། རྐྱེན་གང་གིས་ན་ལས་ཀྱི་རླུང་གིས་བསྐུལ་བ་ཡི་སྟེ། བཤང་སྒོའི་རླུང་དང་གཞན་ཡང་སུམ་མདོའི་མེ་ཡིས་སོ། ། གནས་གང་དུ་ན་ལྟེ་བའི་དཀྱིལ་འཁོར་གྱི་ནིའོ། ། དེ་ཉིད་ལ་ཐིག་ལེར་བརྗོད་དེ་བདེ་བ་དང་མི་རྟོག་པ་སྐྱེ་བའི་རྟེན་བྱང་ཆུབ་ཀྱི་སེམས་ཞུ་བར་བྱེད་པའི་དོན་གྱིས་སོ། ། གསུམ་པ་སྙོམས་འཇུག་ཏུ་གནས་པ་བསྒོམ་པའི་ཚུལ་དང་བཅས་པ་ནི། སྙོམས་པར་འཇུག་པས་རྣམ་པར་གནས་ཅེས་པ་གཞིར་བཞག གང་དང་གང་ན་དཔའ་བོ་ཤྲཱི་ནི་ཧེ་རུ་ཀ་ཅེས་པ་སྙིང་གའི་ཧཱུྃ།
རྣལ་འབྱོར་མ་ཡི་གཟུགས་འཛིན་མ་ཅེས་པ་ལྟེ་བའི་ཨྃ་ངོ་། ། ཧཱུྃ་དེ་ཉིད་སེམས་ཀྱི་རྟེན་ཡིན་ལ་སེམས་གསལ་བའི་ཆ་ལ་ཤྲཱི་ནི་གཉིས་མེད་ཡེ་ཤེས་ཏེ། སེམས་སྟོང་པའི་ཆ་ཧེ་ནི་རྒྱུ་སོགས་སྟོང་པ་ཉིད་ཅེས་པ་ལ་སོགས་པའི་དོན་ཏོ། ། ཐབས་གང་གིས་ན་དཔྱིད་ཐོབ་པ་ཡི་ཆོག་ཤེས་པས་ཅེས་པས་ཨཾ་ལས་འབར་བ་དང་ཧཱུྃ་ལས་འཛག་པའི་ཐབས་སོ། ། ཚུལ་ཇི་ལྟར་ན་རྒྱུ་དང་མི་རྒྱུ་བཅས་པར་གནས་ཅེས་པ་རྒྱུ་བ་རླུང་། མི་རྒྱུ་བ་རྩ། རྒྱུ་བ་འབར་འཛག མི་རྒྱུ་བ་དཔྱིད་དང་ཐིག་ལེའོ། ། དེ་བས་ན་སྙིང་གའི་ཧཱུྃ་འདི་ནི་དཔྱིད། ལྟེ་བའི་ཨཾ་འདི་ནི་ཐིག་ལེར་བརྗོད་དོ། །
གཉིས་པ་སྒོ་གསུམ་ནས་རླུང་རྒྱུ་བའི་ཚུལ་ནི། དེ་ལྟ་བུའི་དཔྱིད་དང་ཐིག་ལེ་དེ་ཉིད་རྐྱེན་གང་གིས་བྱེད་ན་རླུང་གིས་བྱེད་པར་བསྟན་པའི་ཕྱིར། གོང་གི་རྒྱུ་དང་ཅེས་པ་ལ་འཕྲོས་ནས་རོ་མས་རླུང་ཕྱིར་འགྲོ་བ་དང་རྐྱང་མ་ནས་ནང་དུ་འོང་བར་བྱེད་དོ། ། དེའི་རྐྱེན་ཀྱིས་འབར་བ་དང་འཛག་པར་ཡང་བྱེད་དོ། ། དེ་རྟེན་གང་ལ་གནས་ན། རླུང་འདི་ནི་སེམས་ཅན་ཀུན་གྱི་ལུས་ལ་གནས་སོ། ། ཚུལ་ཇི་ལྟར་གནས་ན་སྐུ་གསུང་ཐུགས་ཀྱི་དབྱེ་བ་ཡི་སྒོ་ནི་རྣམ་པ་གསུམ་གོང་དུ་སྨོས་པ་ལྟར། སྐུའི་སྒོ་དགུ་དང་གསུང་གི་སྒོ་བཞི་ཐུགས་ཀྱི་སྒོ་རྣམས་སུ་ཐ་མ་འབྲིང་པོ་དམ་པའི་ཚུལ་གྱིས་བྱུང་བ་ལས་རླུང་གི་ལས་བྱེད་དོ། ། གསུམ་པ་འཁོར་ལོ་བཞིའི་གནས་ལུགས་ལ་འཁོར་ལོ་བཞི་སོ་སོའི་གནས་ལུགས། སྤྱིའི་གནས་ལུགས་གཉིས།
དང་པོ་ནི། ལྟེ་བ། སྙིང་ག མགྲིན་པ། སྤྱི་བོའི་འཁོར་ལོའི་གནས་ལུགས་དང་བཞི། དང་པོ་ནི། ལྟེ་བར་ཨའི་གཟུགས་ཀྱིས་ནི། ། ཐུང་ངུ་རུ་ནི་རབ་ཏུ་གྲགས། ། ཅེས་པ་ཐུང་ངུ་ནི་ཐིག་ལེ་གཅིག་ལས་མེད་པས་ཨ་ཐུང་མཚལ་གྱི་ཤད་ལྟ་བུའོ། ། གཉིས་པ་ནི།
སྙིང་ལའང་ནི་ཧཱུྃ་ཉིད་ནི། ། རིང་པོ་མ་མོ་གཉིས་དང་གནས། ། ཅེས་པ་མ་མོ་གཉིས་ནི་ཨུ་དང་ཨྃ། དེ་ལ་ཨུ་ནི་ཞབས་ཀྱུ་ཨྃ་ནི་ཟླ་ཚེས་དང་ཐིག་ལེ་རིང་པོ་ནི་ཨཱུ་རིང་པོ་དང་ཅེས་པ་གསལ་བྱེད་ཧ། བསྡོམས་པས་ཧཱུྃ་ངོ་། ། གསུམ་པ་ནི། མགྲིན་པར་ཨོཾ་གྱི་གཟུགས་ཀྱི་ནི། ། མ་མོ་གསུམ་བརྗོད་ཕུ་ལུ་ཏ། ། ཅེས་པ་མ་མོ་གསུམ་ནི་ཨ་ཨོ་ཨྃ། ཕུ་ལུ་ཏ་ཅེས་པ་འདྲེན་པ་སྟེ།
ཇི་སྐད་དུ། འདྲེན་པ་ཞེས་བྱ་ཆ་གསུམ་ཚད། ། ཅེས་འབྱུང་བས་ཤིན་ཏུ་རིང་པོའོ། ། བཞི་པ་ནི། དཔྲལ་བར་ཧྃ་གི་རྣམ་པ་འདི། ། སྒྲ་དང་ཐིག་ལེ་མི་ཤིགས་པ། །་ ཅེས་པ་དེ་ལ་སྒྲ་ནི་ཟླ་ཚེས་ཐིག་ལེ་དང་བཅས་པ་ཧྃ་ལ་སྦྱར་བས་ཧྃ་ངོ་། ། དེ་ཉིད་ལྟེ་བའི་ཨྃ་ལས་ཐག་རིང་བས་གཏུམ་མོའི་མེས་མི་ཤིགས་པའོ། ། གཉིས་པ་འཁོར་ལོ་བཞི་སྤྱིའི་གནས་ལུགས་ལ་བཞི་ཚན་ལྔའི་སྒོ་ནས་གཏན་ལ་དབབ་པ་དང་། དེ་ལ་རང་བྱུང་གི་ཡེ་ཤེས་གནས་ཚུལ་གཏན་ལ་དབབ་པ་གཉིས།
དང་པོ་ལ་འབྱུང་བ་བཞིར་བཞག་པ་ནི། འཁོར་ལོ་བཞི་ཡིས་རབ་དབྱེ་བས་ཅེས་པ་ཐམས་ཅད་ལ་སྦྱར་ཏེ། འཁོར་ལོ་བཞི་པོ་དེ་ཉིད་ལ་ས་སོགས་འབྱུང་བ་ཆེན་པོ་བཞིར་བཞག་ན་ལྟེ་བ་ས། སྙིང་ག་ཆུ། མགྲིན་པ་མེ། སྤྱི་བོ་རླུང་ངོ་། ། དེའི་རྒྱུ་མཚན་མཉམ་གནས་ས་རླུང་། སྲོག་འཛིན་ཆུ་རླུང་། གྱེན་རྒྱུ་མེ་རླུང་། ཁྱབ་བྱེད་རླུང་གི་རླུང་རྣམས་རིམ་པ་བཞིན་དེ་དང་དེར་གནས་པའི་རྒྱུ་མཚན་གྱིས་སོ། །
ཡང་དེ་ཉིད་ལ་ཐུན་བཞིར་བྱིན་གྱིས་བརླབ་པ་དང་ཅེས་པས་ཐུན་བཞིར་བཞག་ཏེ། ཐུན་རེ་ལ་རླུང་ལྔ་སྟོང་བཞི་བརྒྱ་པ་རེ་རྒྱུ་སྟེ། ཉིན་ཞག་ཕྲུག་གཅིག་ལ་དེ་ལྟ་བུ་བཞི་ནི་ཐུན་བཞིའོ། ། རླུང་དེ་དག་ཀྱང་རང་གནས་ལྟེ་བ་ལ་སོགས་པ་བཞི་ལ་འབྱུང་བས་པད་མ་བཞི་ལ་འབྱུང་བ་དང་། དེ་དག་དཀྱིལ་འཁོར་འཁོར་ལོའི་ཐབས་ཀྱིས་གནད་དུ་བསྣུན་པས་དགའ་བ་བཞིའི་ངོ་བོ་སྟེ། ལྟེ་བར་དགའ་བ། སྙིང་གར་མཆོག་དགའ། མགྲིན་པར་དགའ་བྲལ། སྤྱི་བོར་ལྷན་སྐྱེས་སོ། ། དེ་དག་རང་བྱིན་བརླབ་ཀྱི་ཐབས་ཀྱི་གནད་དུ་བསྣུན་པས་ལྟེ་བར་ཨྃ་ལས་གཏུམ་མོ་སྦར་བས་རྣལ་འབྱོར།
དེ་ལས་སྙིང་གར་བྱང་སེམས་ཞུ་བས་རྗེས་སུ་རྣལ་འབྱོར། མགྲིན་པར་དེ་ལས་བདེ་བ་སྐྱེ་བས་ཤིན་ཏུ་རྣལ་འབྱོར། སྤྱི་བོར་དེ་ལས་མི་རྟོག་པ་སྐྱེ་བས་རྣལ་འབྱོར་ཆེན་པོའོ། ། ཡང་ན་བསྐྱེད་རིམ་གྱི་རྣལ་འབྱོར་བཞི་དང་ཡང་རིམ་པ་བཞིན་སྦྱར་གསུངས། དེས་ན་རྣལ་འབྱོར་བཞི་ནི་སྔོན་དུའོ་ཅེས་སྨོས་སོ། ། གཉིས་པ་དེ་ལ་རང་བྱུང་གི་ཡེ་ཤེས་གནས་ཚུལ་གཏན་ལ་དབབ་པ་ནི། རོལ་ཅེས་པ་གཞིར་བཞག གནས་གང་དུ་ན་འཁོར་ལོ་བཞི་པོ་འདིར་ནིའོ། ། ཚུལ་ཇི་ལྟར་ན་འབར་བ་དང་འཛག་པའི་ཚུལ་གྱིས་བདེ་བར་རོ། ། ཐབས་གང་གིས་ན་བྱེད་པའི་དངོས་པོ་སྟེ།
རང་བྱུང་གི་ཡེ་ཤེས་རྟོགས་པར་བྱེད་པ་རང་བྱིན་བརླབ་ཀྱི་གདམས་ངག་ལས་སོ། ། ངོ་བོ་གང་ན་བྱ་དང་ཅེས་པ་རྟོགས་པར་བྱ་བ་ཟག་བཅས་ཀྱི་བདེ་བ་ལས་མཆོག་ཏུ་གྱུར་པ་ཟག་མེད་ཀྱི་བདེ་བ་སྟེ། དགའ་བའི་ངོ་བོ་མི་རྟོག་པའོ། ། རྣམ་པ་ཇི་ལྟ་བུས་ན་རྡོ་རྗེ་སེམས་དཔའི་གཟུགས་ཀྱིས་ནིའོ། ། དེ་ལ་རྡོ་རྗེ་ནི་མཚན་རྟོག་གི་མི་ཕྱེད་པས་རྡོ་རྗེའོ། ། སེམས་དཔའ་ནི་ཉམས་སུ་མྱོང་བ་སྟེ་བདེ་བའོ། ། གཟུགས་ནི་རྟེན་ཞུ་བ་དང་བཅས་པའོ། ། ཤུགས་ལ་དཀྱིལ་འཁོར་འཁོར་ལོ་ལའང་སྦྱར། ། ཡང་ན་འཁོར་ལོ་བཞི་ཡི་རབ་དབྱེ་བས་ཅེས་པ་ནས་རྣལ་འབྱོར་བཞི་ནི་སྔོན་དུའོ། ། ཅེས་པའི་བར་ལས་ཀྱི་རླུང་ཇི་ལྟར་རྒྱུ་བ་དང་དེ་ལམ་དུ་བྱེད་པ་ལ་སྦྱར།
མཆོག་ཏུ་དགའ་བའི་དངོས་པོ་ཡིས་ཅེས་པ་ནས་རོལ་ཅེས་པའི་བར་ཡེ་ཤེས་ཀྱི་རླུང་ཇི་ལྟར་གནས་པ་དང་དེ་ལམ་དུ་བྱེད་པ་ལ་སྦྱར། བཞི་པ་རྩ་སུམ་ཅུ་རྩ་བདུན་གྱི་གནས་ལུགས་ལ་གསུམ། སྙིང་ཁའི་རྩ་འདབ་བརྒྱད་ཀྱི་གནས་ཚུལ། སྦས་པའི་རྩ་ལྔའི་གནས་ཚུལ། རྩ་ཉི་ཤུ་རྩ་བཞིའི་གནས་ཚུལ་ལོ། ། དང་པོ་ནི། སྙིང་གའི་ནང་སོན་པད་མ་ནི། ། འདབ་མ་བརྒྱད་པ་སྙིང་པོར་བཅས། ། ཅེས་པའི་དོན་རྒྱས་པར་བཤད་པ་ནི། འདབ་མ་རྣམས་ཀྱི་གཞི་ལ་ཡང་། །
འབྱུང་བ་བཞི་ཡི་རྩ་རྣམས་ནི། ། མར་མེའི་རང་བཞིན་ལྟ་བུར་ནི། ། ཕྱོགས་བཞི་ལ་ནི་རྣམ་པར་གནས། ། རྩ་རྣམས་བཞི་ཡང་མཚམས་རྣམས་སུ། ། རྣམ་པར་གནས་ཤིང་དེར་སོན་པའང་། ། བདུད་རྩི་ལྔ་ནི་འབབ་པ་སྟེ། ། དེ་མཆོད་རང་གི་གཟུགས་གནས་པས། ། དེ་ཡི་དངོས་པོའི་ངོ་བོ་ལས། ། མཆོད་པ་བཞི་ནི་རྣམ་པར་བཤད། ། ཅེས་སྨོས་ཏེ། །
དེ་ལ་འདབ་མ་བཞི་ནི། སུམ་སྐོར་མ། འདོད་མ། ཁྱིམ་མ། གཏུམ་མོ་བཞིའོ། ། ཕྱོགས་བཞི་ལ་ནི་ཅེས་པ་དེ་ལས་ཕྱོགས་བཞིར་གྱེས་པ་འབྱུང་བ་བཞིའི་རླུང་རྒྱུ། མཚམས་རྣམས་སུ་ཅེས་པ་དེ་མཚམས་བཞིར་གྱེས་པས་སྙིང་གའི་རྩ་འདབ་བརྒྱད་དེ། མཚམས་ཀྱི་རྩ་བཞིའི་བྱེད་ལས་བདུད་རྩི་ལྔ་འབབ་པའོ། ། མཆོད་པ་བཞི་ཅེས་པ་བདུད་རྩི་ལྔ་འབབ་པའི་རྩ་བཞིས་བདེ་བ་སྐྱེད་ལ་དེས་དངོས་པོའི་ངོ་བོ་མི་རྟོག་པ་མཆོད་པའི་ཕྱིར་རོ། ། མདོར་ན་བདུད་རྩི་ལྔ་ནི་དངོས་པོ་སྟེ་རྟེན་ཞུ་བ་ཡིན་ལ་མཆོད་པ་ནི་ཚིམ་པར་བྱེད་པ་བརྟེན་པ་བདེ་བ།
ངོ་བོ་ནི་སེམས་ཀྱི་གནས་ལུགས་ཡིན་པས་མི་རྟོག་པའོ། ། གཉིས་པ་སྦས་པའི་རྩ་ལྔའི་གནས་ཚུལ་ནི། རྣམ་པར་གནས་ཅེས་པ་གཞིར་བཞག གང་ན་རྩ་རྣམས་ལྔ་ནིའོ། ། གང་དུ་ན་སྤྱིར་ལུས་ཀྱི་ཁྱད་པར་སྙིང་གི་ནང་དུ་ནིའོ། ། དེ་ལ་རྩ་ལྔ་གང་ཞེ་ན། ན་རོ་པ་ལ་སོགས་པ་གཙོ་མོ་གསུམ་དང་བདུད་བྲལ་མ་ལ་གཅིག་གྱེས་པ་དང་ལྔ་ཡིན་ཅེས་བཞེད། ཁ་ཅིག་གཙོ་མོ་གསུམ། བདུད་བྲལ་མ་དང་གཏུམ་མོ་དང་ལྔ་ཞེས་བཞེད། ཕྱོགས་དེ་དག་ལ་དཔལ་བརྟག་པ་གཉིས་པ་ལས།
གང་ཕྱིར་བཅུ་དྲུག་ཆ་མེད་པས། ། འབད་པས་ཀུན་གྱི་ལྷག་མ་ཡང་། ། ཅེས་པ་ལྷའི་དག་པ་བཀག་པ་དང་རྩ་སུམ་ཅུ་རྩ་གཅིག་གི་དག་པ་ལོགས་སུ་གསུངས་པ་དང་། རྩ་སུམ་ཅུ་རྩ་གཉིས་ཀྱི་སྟེང་དུ་སྦས་པའི་རྩ་ལྔ་བསྣན་པས་རྩ་སོ་བདུན་གྱི་དག་པ་གསུངས་པ་རྣམས་ཀྱི་དགོངས་པ་གཏན་ལ་འབེབས་པར་དཀའ་བས་རེ་ཤིག་བཏང་སྙོམས་སུ་བཞག་གོ ། འདིར་དཔལ་ལྡན་བིརྺ་པ་དང་ཌོཾ་བྷི་བའི་དགོངས་པ་རོ་རྐྱང་གཉིས་ལས་གཉིས་གཉིས་སུ་གྱེས་པས་རྩ་བཞི། སྙིང་གའི་ནང་བསྐོར་དུ་སྦས་པ་དང་། དབུ་མའི་ཆ་ཤས་སྙིང་ག་ཉིད་ན་གནས་པ་ལྔ་ལ་བཞེད། ལྔ་པོ་དེ་ཉིད་སྔར་གྱི་རྩ་སུམ་ཅུ་རྩ་གཉིས་ཀྱི་སྟེང་། དུ་ཁ་བསྐངས་པས་སུམ་ཅུ་སོ་བདུན་ཡིན་ལ་དེ་ཕ་རོལ་ཏུ་ཕྱིན་པ་དང་སྒོ་བསྟུན་ནས་བྱང་ཕྱོགས་སོ་བདུན། བདེ་མཆོག་ལས་ལྷ་སོ་བདུན།
ཀྱཻ་རྡོ་རྗེ་ལས་ཡུམ་ལྷ་མོ་བཅོ་ལྔ། ཡབ་ཧེ་རུ་ཀ་དང་བཅུ་དྲུག་རྣམ་པར་དག་པ་ཞལ་ལས་ཤེས་པར་བྱའོ། ། སྦས་པའི་དོན་སྙིང་གའི་ནང་སྐོར་དུ་སྦས་པ་ཡིན་ལ་རྩ་ལྔར་ཕྱེ་བ་རླུང་གི་སྒོ་ནས་ལས་ཀྱི་རླུང་འབྱུང་བ་བཞི། ཡེ་ཤེས་ཀྱི་རླུང་གནས་པ་དང་ལྔ། ཐིག་ལེའི་སྒོ་ནས་བདུད་རྩི་ལྔའི་དྭངས་མ་གནས་གསུངས། གནས་གང་དུ་སྦས་ན་སྤྱིར་སྙིང་གི་ནང་ཁྱད་པར་སྦས་པའི་རྩ་བཞི་སྙིང་གའི་ཕྱོགས་བཞིར་སུམ་སྐོར་མ་ལ་སོགས་པ་བཞི་གནས་པ་དེ་ལས་གཉིས་སུ་གྱེས་པའི་གྱེས་མཚམས་སུ་རྩའི་མདུད་པ་ཡི་གེའི་ཚུལ་དུ་སྦས་པ་ཡིན་གསུང་ངོ་། ། བདུད་བྲལ་མ་ནི་ཁ་ཅིག་ཨ་བ་དྷུ་ཏི་དང་འདྲེས་ཞིང་བརྟེན་པ་ལྟེ་བ་ནས་ལྕེའི་རྩེ་མོའི་བར་དུ་ལངས་པའོ། ། ཅེས་བཞེད་ཅིང་རྗེ་བཙུན་གོང་མས་སྙིང་གི་ནང་ན་རྩ་དབུ་མ་ལ་གཅེར་ནས་ཡོད་པར་བཞེད། དེ་ལ་རོ་རྐྱང་གི་རླུང་མི་རྒྱུ་ཞིང་རླུང་གནས་པའི་ཆ་ཤས་མི་རྟོག་པ་འབའ་ཞིག་སྐྱེད་གསུང་། གསུམ་པ་རྩ་ཉི་ཤུ་རྩ་བཞིའི་གནས་ཚུལ་ལ་གསུམ།
སྐུ་གསུང་ཐུགས་སུ་བསྡུ་བ། རྩའི་གཙོ་མོ་གསུམ་དུ་བསྡུ་བ། རྩ་ཉི་ཤུ་རྩ་བཞིའི་གནས་ལུགས་གཏན་ལ་དབབ་པའོ། ། དང་པོ་ནི། སྐུ་གསུང་ཐུགས་ཀྱི་དབྱེ་བ་ཡིས། ། ཉི་ཤུ་རྩ་བཞིར་ཉེ་བར་བརྗོད། ། གནས་སོགས་དབྱེ་བ་ལ་གནས་ནས། ། གནས་དང་གནས་ལ་རྣམ་པར་གནས། ། ཅེས་སྨོས་ཏེ། ཞུ་བའི་སྐབས་སུ།
འཁོར་ལོ་དགོད་པ་དེ་བཞིན་གཞན། ། ཇི་ལྟར་རྩ་ཡི་རྫོགས་པ་ཡི། ། དེ་ཡི་དབྱེ་བ་བདག་ལ་གསུངས། ། ཅེས་ཞུས་པའི་ལན་ཏེ། སྐུ་གསུང་ཐུགས་ནི་ཕྱི་རོལ་དུ་སྣོད་ལ་སྦྱར་ན་ཁམས་གསུམ་ས་འོག་ས་སྟེང་ས་བླ་གསུམ། བཅུད་ལ་སྦྱར་ན་ལུས་ངག་ཡིད་གསུམ། བསྐྱེད་པའི་རིམ་པ་ལ་འཁོར་ལོ་གསུམ། ནང་དུ་ལྟེ་སྙིང་མགྲིན་པའི་འཁོར་ལོ་གསུམ། རྩ་གསུམ། ཁྱད་པར་སྙིང་གར་རྩ་གསུམ་མདུད་པའི་ཡི་གེ་སྐུ་གསུང་ཐུགས་ཀྱི་ངོ་བོ་དེ་ལས་རྩ་བཞི་གྱེས་དེ་ལས་བརྒྱད་གྱེས་དེ་ལས་སྐུ་གསུང་ཐུགས་ཀྱི་དབྱེ་བས་སྐུའི་རྩ་བརྒྱད།
གསུང་གི་བརྒྱད། ཐུགས་ཀྱི་བརྒྱད་ཏེ་ཉི་ཤུ་རྩ་བཞིར་ཕྱེ། དེ་སྤྱི་བོ་ལ་སོགས་པ་ལུས་ཀྱི་ཆ་ཤས་ཉི་ཤུ་རྩ་བཞིར་གྱེས་ཏེ། མི་ཕྱེད་མ་ལ་སོགས་པ་ཉི་ཤུ་རྩ་བཞིར་གནས་དེ་བཞིན་དུ་སྙིང་གའི་ཁམས་དྭངས་མ་ལས་བདུད་རྩི་ལྔར་གྱེས། དེ་རྩ་དེ་དག་ཏུ་སོ་དང་སེན་མོའི་དྭངས་མ་ལ་སོགས་པ་ཁམས་ཉི་ཤུ་རྩ་བཞིར་གྱེས། དེའི་དབང་གིས་གནས་ཅེས་པ་སྤྱི་བོ་ལ་སོགས་པ་ནང་གི་ཡུལ་ཉི་ཤུ་རྩ་བཞི། གནས་ཀྱི་དབྱེ་བའི་དབང་གིས་དེ་ལ་རྩ་གནས། དེའི་དབྱེ་བའི་དབང་གིས་རྩ་ནང་དུ་ཁམས་རྣམ་པར་གནས་ཅེས་པའི་དོན་ཏོ། ། ཡང་ན་གནས་ལ་སོགས་པའི་བརྡས་ས་བཅུ་སྔར་བཞིན་སྦྱར། གཉིས་པ་རྩའི་གཙོ་མོ་གསུམ་དུ་བསྟན་པ་ནི།
སྤྱི་བོར་ཡང་དག་བྱུང་བ་ཡི། ། རྩ་ནི་སྤྱི་བོ་སྐྱེ་ཞེས་བརྗོད། ། རྡུལ་དང་སྙིང་སྟོབས་མུན་པའི་ཚུལ། ། དེ་ཡི་ནང་ནས་གཙོ་མོ་ནི་ཅེས་སྨོས་ཏེ། དེ་ལྟར་ཉི་ཤུ་རྩ་བཞིའི་སྟེང་དུ་རྩ་བརྒྱད་བསྣན་པས་རྩ་སུམ་ཅུ་སོ་གཉིས་ནི་སྤྱི་བོ་ལས་སྐྱེས་པར་བརྗོད་ཏེ། དེའི་རྒྱུ་མཚན་སྤྱི་བོའི་རྩ་འདབ་སུམ་ཅུ་རྩ་གཉིས་ལས་བྱང་ཆུབ་ཀྱི་སེམས་སུམ་ཅུ་རྩ་གཉིས་འབྱུང་ལ་དེ་དག་ནི་རྟེན་དུ་གྱུར་པའི་ཕྱིར་རོ། ། དེ་སྐད་དུ་བྱང་ཆུབ་སེམས་ཀྱི་རང་བཞིན་གྱི། ། རྩ་རྣམས་སུམ་ཅུ་རྩ་གཉིས་མཆོག ། ཅེས་དང་། བྱང་སེམས་སུམ་ཅུ་རྩ་གཉིས་ཀྱི། །
གང་ཚེ་འདིར་ནི་གང་གྱུར་པ། ། ཅེས་གསུངས་པའི་ཕྱིར་རོ། ། རྩ་སུམ་ཅུ་རྩ་གཉིས་པོ་དེའི་ནང་ནས་རྐྱང་མ་རོ་མ་ཀུན་འདར་མ་གསུམ་གཙོ་མོ་ཡིན་པའི་ཕྱིར་རོ། དེའི་རྒྱུ་མཚན་རྡུལ་དང་སྙིང་སྟོབས་མུན་པའི་ཚུལ་གྱིས་སོ། ། དེའི་དོན་གོང་དུ་སྙིང་སྟོབས་སྐུ་དང་རྡུལ་ངག་བཅས། ། མུན་པ་སེམས་ཀྱི་རང་བཞིན་ལས། ། སྙིང་སྟོབས་ཁུ་བ་རིན་ཆེན་རྡུལ། ། མུན་པ་བསྐྱེད་པར་གསུངས་པ་ཉིད། ། ཅེས་གསུངས་པའི་ཕྱིར་རོ། ། མདོར་ན་ཐབས་ཀྱིས་མ་ཟིན་ན་ལུས་ངག་ཡིད་གསུམ་བསྐྱེད་པ་ལ་གཙོ་ཆེ་ཐབས་ཀྱིས་ཟིན་ན་ཞུ་བདེ་མི་རྟོག་པ་གསུམ་བསྐྱེད་པ་ལ་གཙོ།
འབྲས་བུ་སྐུ་གསུམ་འགྲུབ་པ་ལ་གཙོ་བས་གཙོ་མོའོ། ། དེ་སྐད་དུ་དཔལ་བརྟག་པ་གཉིས་པ་ལས་དེ་རྣམས་ཀྱི་ནང་ནས་རྩ་རྣམ་པ་གསུམ་ནི་གཙོ་མོ་སྟེ། རྐྱང་མ་དང་རོ་མ་དང་ཀུན་འདར་མ་གསུམ་མོ། ། ཅེས་པ་ལ་སོགས་པའི་དོན་འདིར་སྦྱར་དེ་ལ་རྡུལ་མུན་སྙིང་སྟོབས་ཀྱི་དོན་མངལ་དུ་སྐྱེ་བ་ལེན་པ་ལ་རྒྱུ་རྐྱེན་དུ་མ་དང་ལྡན་ཏེ། ཕ་དང་མའི་སྙོམས་འཇུག་བྱས་པའི་ཚེ་དྲི་ཟ་འཁོར་བའི་དུས་སུ་ཕ་མ་དེ་གཉིས་ཀྱི་རྩའི་སྒོ་གཉིས་ལ་བརྟེན་ཏེ། ཐིག་ལེ་གཉིས་མཉམ་དུ་བབས་པ་དང་བར་དོའི་རྣམ་པར་ཤེས་པ་རླུང་ལ་ཞོན་ཏེ་འོངས་པ་དང་གསུམ་དུ་འཕྲོད་པ་དང་ཕ་མ་གཉིས་ཀྱི་བདེ་བ་དང་བར་དོའི་ཤེས་པ་སེམས་སྣང་བ་གསུམ་གྱི་བདེ་བ་རོ་གཅིག་ཏུ་མཉམ་དུ་གྱུར་པ་དང་། ཕོ་མོའི་དབང་གིས་ཕ་དང་མ་ལ་ཆགས་སྡང་དང་རང་གི་རང་བཞིན་ལ་རྨོངས་པ་སྐྱེས་པ་དང་གཉིས་ཀའི་ལས་མཉམ་པར་སྤྱད་པའི་ཚེ་མངལ་དུ་སྐྱེ་བ་ལེན་ཏོ། ། དེའང་འབྱུང་བ་བཞི་ལུགས་སུ་འབྱུང་བ་དང་། ལུགས་ལས་བཟློག་པའི་རིམ་པའང་འཛིན་ཅིང་བསྐྱེད་ལ། དེའང་རླུང་གི་དབང་གིས་མེར་མེར་པོ་ལ་སོགས་པའི་གནས་སྐབས་ལྔ་དང་བཅུའི་རིམ་པར་འགྱུར་ཞིང་ལུས་འདི་བསྐྱེད་པ་ཡིན་ནོ། །
དེ་ཉིད་ཀྱི་ཕྱིར་རྡུལ་མུན་སྙིང་སྟོབས་ཀྱི་བརྡས། ཁ་ཅིག་ལུས་ངག་ཡིད་གསུམ། ཁ་ཅིག་ནི་ཁུ་ཁྲག་དང་རླུང་། ཁ་ཅིག་སེམས་གསུམ་ལས་སྐྱེ་བར་རྟོག་གོ ། དེ་ལྟར་ལུས་ངག་ཡིད་གསུམ་ལམ་དུ་བྱེད་པའི་ཚེའང་ཕྱི་དང་ནང་དུ་སྐུ་གསུང་ཐུགས་ཀྱི་འཁོར་ལོ་བསྒོམ་པའང་དོན་ཉིད་དོ། ། གསུམ་པ་རྩ་ཉི་ཤུ་རྩ་བཞིའི་གནས་ལུགས་གཏན་ལ་དབབ་པ་ནི། ཉི་ཤུ་རྩ་བཞི་པོ་རེ་རེ་ལའང་གནས་གང་དུ། ངོ་བོ་གང་གནས། ལས་གང་བྱེད་གསུམ་གཞུང་གིས་དངོས་བསྟན། ཤུགས་ལ་བསྐྱེད་རིམ་དང་སྒོ་བསྟུན་ལྷ་གང་དག
ཕ་རོལ་ཏུ་ཕྱིན་པ་དང་བསྟུན་ནས་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གང་དག ལྔ་ལྔ་གཞུང་གི་ཐོག་ཏུ་སྦྱར། དང་པོ་ནི། པུ་ལླི་རར་ནི་མི་ཕྱེད་མ། ། སོ་དང་སེན་མོ་འབབ་པར་བརྗོད། ། ཅེས་སྨོས་ཏེ། དེ་ལ་ལྔ་ལས། དང་པོ་གནས་གང་ཡིན་པ་ནི། བརྟག་པ་བཞི་པ་ལས་པཱུ་ཛ་ལ་སོགས་པ་ཡི་གེ་ཉི་ཤུ་རྩ་བཞིའི་བརྡ་འདིར་ཁ་བསྐངས་ཏེ། པུ་ཅེས་པའི་བརྡས་པུ་ལི་ར་མ་ཡ་སྟེ།
དེ་ལ་ཕྱི་ནང་གཉིས་ལས་ནང་དུ་སྤྱི་བོ་མ་ལ་ཡའི་ཡུལ་ཅེས་པ་ཁ་བསྐང་། ངོ་བོ་གང་གནས་པ་ནི་ཕྱི་དང་ནང་གི་མཁའ་འགྲོ་མ་གཉིས་ལས་ནང་དུ་མི་ཕྱེད་མ་སྟེ། མི་ཕྱེད་མ་ནི་སྤྱི་བོར་གནས་ཅེས་པ་ཁ་བསྐང་། ལས་གང་བྱེད་པ་ནི་སོ་དང་སེན་མོ་འབབ་མར་བརྗོད། ལྷ་གང་དག་པ་ནི་དཔའ་བོ་དང་རྣལ་འབྱོར་མ་གཉིས་ལས་དཔའ་བོ། དེ་ལ་ཉི་ཤུ་རྩ་བཞི་ལས་ཐོད་པའི་དུམ་བུ་དེ་ལ་ཕྱི་ནང་གཉིས་ལས་ནང་དུ་སོ་དང་སེན་མོའི་དྭངས་མ། དེ་ལྟར་བདེ་མཆོག་ལས། སོ་དང་སེན་མོ་དག་ལ་ནི་ཐོད་པའི་དུམ་བུའོ་ཅེས་པ་ཁ་བསྐང་། བྱང་ཆུབ་ཀྱི་ཕྱོགས་དག་པ་ནི། འོག་ནས་སྟོན།
དེ་ལྟར་ལྷག་མ་ཉི་ཤུ་རྩ་གསུམ་ལའང་སྦྱར་རོ། ། དེ་ཉིད་ཀྱི་རིམ་པས། གཉིས་པ། འབར་བ་འཛིན་པར་ཕྲ་གཟུགས་མ། ། དེ་བཞིན་སྐྲ་དང་བ་སྤུ་འབབ། ། གསུམ་པ། ཨུ་རྒྱན་གནས་ནི་ཆེན་པོ་ལ། ། རྩེ་བ་མ་ནི་རྣམ་པར་གནས། ། རྣ་བ་གཡས་པར་གནས་ནས་ནི། ། ལྤགས་པ་དྲི་མ་འབབ་མ་གནས། །
བཞི་པ། ཨརྦུ་བུ་དར་ནི་གཡོན་པ་མ། ། མཁའ་འགྲོ་མ་ནི་ཤ་འབབ་མ། ། ལྔ་པ། གང་ཞིག་ཆུ་རྒྱུས་འབབ་པའི་རྩ། ། བ་ཡི་མཆོག་སྦྱིན་རྣམ་པར་གནས། ། དེ་ནི་སྲ་བའི་ཚུལ་གྱི་གནས། ། ཐུང་ངུ་མར་ནི་རྣམ་པར་བཤད། ། དྲུག་པ། གང་ཞིག་དགའ་བའི་དབང་ཕྱུག་མས། །
དེ་བཞིན་རུས་སྦལ་སྐྱེས་མར་བརྗོད། ། སྲ་བའི་དངོས་པོས་གནས་པའི་ཕྱིར། ། རུས་པའི་ཕྲེང་བ་འཁྲུགས་པར་གནས། ། བདུན་པ་ནི། ལྷ་མོའི་མཁར་དུ་གང་ཞིག་རྩ། ། འཇམ་པ་བསྒོམ་པ་མ་རུ་བརྗོད། ། དེ་ནི་རྟག་ཏུ་མཆིན་པ་འབབ། ། ཐམས་ཅད་ལུས་ལ་ལྷག་པར་གནས། ། བརྒྱད་པ་ནི། མ་ལ་ཝར་ནི་དབང་མ་ཉིད། །
རྒྱལ་བའི་དབང་ཕྱུག་སྙིང་ལ་གནས། ། ཐུགས་ཀྱི་འཁོར་ལོའོ། ། དགུ་པ་ནི། རྩ་ནི་གང་ཞིག་མིག་འབབ་མ། ། འདོད་པའི་གཟུགས་སུ་རྣམ་པར་གནས། ། གཟུགས་ནི་མཐོང་བར་འདོད་པ་སྟེ། ། སྐྱོན་ལྡན་མ་ཞེས་རྣམ་པར་བཤད། ། བཅུ་པ་ནི། ཨོ་དྷར་མཁྲིས་པ་འབབ་པའི་རྩ། ། གང་ཞིག་མཇུག་མ་མཚན་མོར་བརྗོད། །
བཅུ་གཅིག་པ་ནི། ཏྲི་ཤ་ཀུ་ནེར་བྱུང་བ་ནི། ། མ་མོ་ངེས་པར་གློ་བར་བཅས། ། བཅུ་གཉིས་པ་ནི། ཀོ་ཤ་ལར་ནི་མཚན་མོ་ཉིད། ། སྒྱུ་མའི་ཕྲེང་བཟང་ཁྱབ་ཅིང་འབབ། ། བཅུ་གསུམ་པ་ནི། ཀ་ལིང་ཀར་ནི་བསིལ་སྦྱིན་མ། ། ངོས་ཀྱི་ཆུ་རྒྱུས་ཡང་དག་བཤད། ། བཅུ་བཞི་པ་ནི།
ཚ་བ་མོ་ནི་ལྟོ་གནས་ངེས། ། ལམ་པ་ཀར་ནི་རབ་ཏུ་གྲགས། ། བཅོ་ལྔ་པ་ནི། ཚད་མ་ཉིད་ནི་ཀན་ཙིར་གནས། ། ཐམས་ཅད་དུ་ནི་བཤང་བ་འབབ། ། བཅུ་དྲུག་པ་ནི། མཚམས་ཀྱི་མཐའི་ནང་དུ་ཡང་། ། ཁ་བའི་གནས་སུ་རངས་མའི་གདོང་། ། གསུང་གི་འཁོར་ལོའོ། ། བཅུ་བདུན་པ་ནི།
ཤིན་ཏུ་གཟུགས་ཅན་བད་ཀན་ལྡན། ། ཡི་དྭགས་ལྷག་གནས་ཡང་དག་གནས། ། བཅོ་བརྒྱད་པ་ནི། གང་ཞིག་རྟག་ཏུ་རྣག་འབབ་པ། ། ཁྱིམ་གྱི་ལྷ་ནི་ཡང་དག་གནས། ། མཁའ་འགྲོ་དམ་པའི་དབང་ཕྱུག་མ། ། སྤྱི་མ་ཉིད་དུ་རྣམ་པར་བཤད། ། བཅུ་དགུ་པ་ནི། སཽ་རཱཥྚར་ནི་གང་ཞིག་རྩ། ། རྒྱུ་སྦྱིན་མ་དེ་དམར་མོ་འབབ། །
ཉི་ཤུ་པ་ནི། རྔུལ་ནི་འབབ་པར་གྱུར་པ་ནི། ། གསེར་གླིང་དུ་ནི་ཡང་དག་བཤད། ། ཡན་ལག་གཟི་བརྗིད་ཀུན་ཁྱབ་མ། ། སྦྱོར་བྲལ་མར་ནི་རབ་ཏུ་གྲགས། ། ཉེར་གཅིག་པ་ནི། ན་ག་རར་ནི་སྡུ་གུ་མ། ། ཚིལ་ཅན་སྦོམ་ཞིང་མྱོས་བྱེད་འབབ། ། ཉེར་གཉིས་པ་ནི། སིན་དྷུར་ཤིན་ཏུ་གྲུབ་མ་ཉིད། །
མྱ་ངན་མཆི་མ་འབབ་མར་བརྗོད། ། ཉེར་གསུམ་པ་ནི། མ་རུར་གནས་མ་ལུད་སྐམ་འབབ། ། འཚེད་པ་མ་ཞེས་རྣམ་པར་བསྟན། ། ཉེར་བཞི་པ་ནི། ཀུ་ལུ་ཏར་ནི་ཡིད་བཟང་མ། ། བྱིས་པའི་སྣབས་ནི་འབབ་མའོ། ། སྐུའི་འཁོར་ལོའོ། ། དམ་ཚིག་གི་དོན་ནི་གནས་གང་དུ་གནས་པའི་སྐབས་སུ་ཛཱ་ལས་ཛ་ལན་དྷ་ར་བསྒྱུར་ན་འབར་བ་འཛིན་པ། ཨོ་ལས་ཨོ་ཌི་ཡ་ན་བསྒྱུར་ན་འཕུར་འགྲོ།
ཨ་ལས་ཨརྦུ་ཏ་གོ་ལས་གྷོ་ཏ་ཝ་རི། བ་ཡི་མཆོག་སྦྱིན། ར་ལ་རསྨི་ཤྭ་ར། དགའ་བའི་དབང་ཕྱུག དེ་ལས་དེ་ཝི་ཀོ་ཊ། ལྷ་མོའི་མཁར། མ་ལས་མ་ལ་ཝ། ཕྲེང་བ་བསྲུང་བ། ཀ་ལས་ཀ་མ་རུ་པ། འདོད་པའི་གཟུགས།
ཨོ་ལས་ཨོ་ཌ། ཏྲི་ལས་ཏྲི་ཤ་ཀུ་ནི། དགེ་མཚན་གསུམ་པ། ཀོ་ལས་ཀོ་ཤ་ལ། བདེ་བ་ཅན། ཀ་ལས་ཀ་ལིང་ཀ ལ་ལས་ལམ་པ་ཀ འཆང་བ་ཅན། ཀ་ལས་ཀན་ཙི། ཧི་ལས་ཧི་མ་ལ་ཡ་གངས་ཅན།
པྲེ་ལས་པྲེ་ཏ་པུ་རི་ཡི་དྭགས་ཀྱི་གྲོང་ཁྱེར། གྲི་ལས་གྲི་ཧ་དེ་ཝ་ཏ་ཁྱིམ་གྱི་ལྷ། སཽ་ལས་སཽ་རཱཥྚ། ཡུལ་འཁོར་བཟང་པོ། སུ་ལས་སུ་རཏྣ་དྷྲ་ས་གསེར་གླིང་། ། ན་ལས་ན་ག་ར་གྲོང་ཁྱེར། སི་ལས་སིན་དྷུ་དེ་ཤ་སུན་དྷུའི་ཡུལ། མ་ལས་མ་རུ་དེ་ཤ་མྱྃ་ཡུལ། ཀུ་ལ་ཀུ་ལུ་ཏ་རིགས་ཉིད་ཅེས་བྱའོ། ལྷ་གང་དག་པའི་སྐབས་སུ།
མི་ཕྱེད་མ་ལ་སོགས་པ་ཉི་ཤུ་རྩ་བཞི། རབ་གཏུམ་མ་ལ་སོགས་པ་རྣལ་འབྱོར་མ་ཉི་ཤུ་རྩ་བཞིར་སྔར་སྨོས་ཟིན། ཁམས་ཉི་ཤུ་རྩ་བཞིའི་སྐབས་སུ་དང་པོ་བཤད་ཟིན། སྐྲ་དང་བ་སྤུ་དག་ལ་ཀེང་རུས་ཆེན་པོའོ། ། ལྤགས་པ་དང་དྲི་མ་ལ་ཀེང་རུས་སོ། ། ཤ་ལ་མཆེ་བ་རྣམ་པར་གཙིགས་མའོ། ། རྒྱུས་པ་ལ་ནི་ལྷ་དགྲའོ། ། རུས་པ་ལ་འོད་དཔག་མེད་དོ། ། མཁལ་མ་ལ་ནི་རྡོ་རྗེ་འོད་དོ། ། འདིར་མར་དོ་འགྱུར་དུ་མཁལ་མ་ཞེས་བསྒྱུར་རོ། །
འགྱུར་གཞན་དུ་མཆིན་པ་རུ་བསྒྱུར་ཏོ། ། སྨན་དཔྱད་པ་རྣམས་མིག་དང་མཆིན་པ་འབྲེལ་བར་བྱེད་པས་དེ་དང་ལུགས་མཐུན་པར་སྣང་། སྐད་དོད་ལ་ནི་བུཀྐྂ་ཞེས་ཡོད་དོ། ། སྙིང་ལ་རྡོ་རྗེའི་སྐུའོ། ། མིག་གཉིས་ལ་མྱུ་གུ་ཅན་ནོ། ། མཁྲིས་པ་ལ་རྡོ་རྗེ་རལ་པ་ཅན་ནོ། ། གློ་བ་ལ་དཔའ་བོ་ཆེན་པོའོ། ། རྒྱུ་མ་ལ་རྡོ་རྗེ་ཧཱུྃ་མཛད་དོ། ། ངོས་ཀྱི་ཆུ་རྒྱུས་ལ་རྡོ་རྗེ་བཟང་པོའོ། ། ཁ་ཅིག་གིས་མཉེ་མར་བསྒྱུར།
ཁ་ཅིག་གིས་སྟ་ཟུར་གྱི་རྒྱུས་པར་བསྒྱུར། ལྟོ་བ་ལ་རྡོ་རྗེ་བཟང་པོའོ། ། བཤང་བ་ལ་འཇིགས་བྱེད་ཆེན་པོའོ། ། ཆུ་སོ་དང་འཚོགས་མའི་སྲུབས་ལ་ནི་མིག་མི་བཟང་ངོ་། བད་ཀན་ལ་སྟོབས་པོ་ཆེའོ། ། རྣག་ལ་རིན་ཆེན་རྡོ་རྗེའོ། ། ཁྲག་ལ་ནི་རྟ་མགྲིན་ནོ། ། རྔུལ་ལ་ནི་ནམ་མཁའི་སྙིང་པོའོ། ། ཚིལ་ལ་དཔལ་ཧེ་རུ་ཀའོ། ། འཆི་མ་ལ་པདྨ་གར་གྱི་དབང་ཕྱུག་མའོ། །
ལུད་སྐམ་མམ་མཆིལ་མ་ལ་ནི་རྣམ་པར་སྣང་མཛད་དོ། ། བྱིས་པའི་སྣབས་ལ་ནི་རྡོ་རྗེ་སེམས་དཔའོ། ། བྱང་ཆུབ་ཀྱི་ཕྱོགས་དག་པ་ནི། འདུན་པའི་རྫུ་འཕྲུལ་གྱི་རྐང་པ་དག་པའི་སེམས་ཀྱི་སྤྲུལ་པ་མཚོན། སྣང་བའི་ཆ་ནི་ཐོད་པའི་དུམ་བུ་དང་དག་པའི་ཆོས་ཀྱི་སྤྲུལ་པ། ཤེས་རབ་སྟོང་པའི་ཆ་ནི་རབ་གཏུམ་མའོ། ། དེ་བཞིན་དུ་འོག་མ་ལ་ཡང་སྦྱར་ཏེ། བརྩོན་འགྲུས་ཀྱི་རྫུ་འཕྲུལ་གྱི་རྐང་པའི་ཐབས་ཤེས་ནི་ཀེང་རུས་ཆེན་པོ་དང་གཏུམ་པའི་མིང་ཅན་མའོ། ། སྤྱོད་པའི་རྫུ་འཕྲུལ་གྱི་རྐང་པའི་ཐབས་ཤེས་ནི་ཀེང་རུས་དང་འོད་ལྡན་མའོ། ། སེམས་ཀྱི་རྫུ་འཕྲུལ་གྱི་རྐང་པའི་ཐབས་ཤེས་ནི།
མཆེ་བ་རྣམ་པར་གཙིགས་པ་དང་སྣ་ཆེན་མའོ། ། དད་པའི་དབང་པོའི་ཐབས་ཤེས་ནི་ལྷ། དགྲ་དང་དཔའ་བོའི་བློ་གྲོས་མའོ། ། བརྩོན་འགྲུས་ཀྱི་དབང་པོའི་ཐབས་ཤེས་ནི། འོད་དཔག་མེད་དང་མིའུ་ཐུང་མའོ། ། དྲན་པའི་དབང་པོའི་ཐབས་ཤེས་ནི། རྡོ་རྗེ་འོད་དང་ལང་ཀའི་དབང་ཕྱུག་མའོ། ། ཏིང་ངེ་འཛིན་གྱི་དབང་པོའི་ཐབས་ཤེས་ནི་རྡོ་རྗེའི་སྐུ་དང་ཤིང་གྲིབ་མའོ། ། ཤེས་རབ་ཀྱི་དབང་པོའི་ཐབས་ནི་མྱུ་གུ་ཅན་དང་ས་བསྲུངས་མའོ། ། དད་པའི་སྟོབས་ཀྱི་ཐབས་ཤེས་ནི།
རྡོ་རྗེ་རལ་པ་ཅན་དང་འཇིགས་བྱེད་ཆེན་མོའོ། ། བརྩོན་འགྲུས་ཀྱི་སྟོབས་ཀྱི་ཐབས་ཤེས་ནི། དཔའ་བོ་ཆེན་པོ་དང་རླུང་གི་ཤུགས་ཅན་མའོ། ། དྲན་པའི་སྟོབས་ཀྱི་ཐབས་ཤེས་ནི། རྡོ་རྗེ་ཧཱུྃ་མཛད་དང་ཆང་འཐུང་མའོ། ། ཏིང་ངེ་འཛིན་གྱི་སྟོབས་ཀྱི་ཐབས་ཤེས་ནི། རབ་ཏུ་བཟང་པོ་དང་སྔོ་བསངས་ལྷ་མོའོ། ། ཤེས་རབ་ཀྱི་སྟོབས་ཀྱི་ཐབས་ཤེས་ནི། རྡོ་རྗེ་བཟང་པོ་དང་ཤིན་ཏུ་བཟང་མོའོ། ། ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་གི་ཐབས་ཤེས་ནི་འཇིགས་བྱེད་ཆེན་པོ་དང་རྟ་སྣ་མའོ། །
བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་གི་ཐབས་ཤེས་ནི། མིག་མི་བཟང་དང་བྱ་གདོང་མའོ། ། དགའ་བ་ཡང་དག་བྱང་ཆུབ་ཀྱི་ཡན་ལག་གི་ཐབས་ཤེས་ནི། སྟོབས་པོ་ཆེ་དང་འཁོར་ལོའི་ཤུགས་ཅན་མའོ། ། ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་གི་ཐབས་ཤེས་ནི། རིན་ཆེན་རྡོ་རྗེ་དང་དུམ་སྐྱེས་མའོ། ། ཆོས་རབ་ཏུ་རྣམ་འབྱེད་ཡང་དག་བྱང་ཆུབ་ཀྱི་ཡན་ལག་གི་ཐབས་ཤེས་ནི། རྟ་མགྲིན་དང་སྣ་ཅན་མའོ། ། ཁང་འཚོང་མ་དང་འགྱུར་བྱེད་སྐད་དོད་གཅིག་གོ ། དྲན་པ་ཡང་དག་བྱང་ཆུབ་ཀྱི་ཡན་ལག་གི་ཐབས་ཤེས་ནི།
ནམ་མཁའི་སྙིང་པོ་དང་འཁོར་ལོའི་གོ་ཆའོ། ། བཏང་སྙོམས་ཡང་དག་བྱང་ཆུབ་ཀྱི་ཡན་ལག་གི་ཐབས་ཤེས་ནི། དཔལ་ཧེ་རུ་ཀ་དང་ཤིན་ཏུ་དཔའ་མོའོ། ། ཡང་དག་པའི་ལྟ་བའི་ཐབས་ཤེས་ནི། པད་མ་གར་གྱི་དབང་ཕྱུག་དང་སྟོབས་ཆེན་མའོ། ། ཡང་དག་པའི་རྟོག་པའི་ཐབས་ཤེས་ནི། རྣམ་པར་སྣང་མཛད་དང་འཁོར་ལོས་བསྒྱུར་མའོ། ། ཡང་དག་པའི་ངག་གི་ཐབས་ཤེས་ནི། རྡོ་རྗེ་སེམས་དཔའ་དང་བརྩོན་འགྲུས་ཆེན་མོའོ། ། ཅེས་པ་རྣམས་བདེ་མཆོག་ལས་སོ། །
དེ་ལྟར་གཞུང་གི་དངོས་བསྟན་གནས་དང་རྩ་དང་ཁམས་ཉི་ཤུ་རྩ་བཞི་གསུངས་པ་ནང་གི་ཡུལ་དང་། དཔའ་བོ་དང་རྣལ་འབྱོར་མ་ཉི་ཤུ་རྩ་བཞིར་རང་བཞིན་གྱིས་གྲུབ་ན་དེ་ལྟར་ཉི་ཤུ་རྩ་བཞི་ཁོ་ན་ཡིན་ནམ་དེར་མ་ངེས་སྙམ་ན། དེ་ལྟར་རྟེན་དང་བརྟེན་པ་ཉི་ཤུ་རྩ་བཞིའི་དབང་གིས་ཉི་ཤུ་རྩ་བཞིར་གསུངས་པ་ཡིན་ཏེ། འདི་དག་ཡུལ་དང་རང་ལུས་སྐྱེས། ། རང་གི་ནང་དང་ཕྱི་རོལ་གནས། ། སྐུ་གསུང་ཐུགས་ཀྱི་འཁོར་ལོ་ལ། ། ཉི་ཤུ་རྩ་བཞིར་ཕྱེ་བ་ཡིས། ། ཅེས་གསུངས་པའི་ཕྱིར་རོ། ། ཡང་བརྟག་པ་དང་པོར་རྩ་སུམ་ཅུ་རྩ་གཉིས་གསུངས་པ་དང་དེའི་སྟེང་དུ་སྦས་པའི་རྩ་ལྔ་བསྣན་པས་རྩ་སུམ་ཅུ་རྩ་བདུན་དུ་ཕྱེ་བ་དང་། ཡང་དེ་ཉིད་ལས་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གསུངས་པ།
ལྷ་སུམ་ཅུ་སོ་བདུན་རྣམ་པར་དག་པར་བདེ་མཆོག་ལས་གསུངས་པས་འདིར་ཡང་ལྷ་སུམ་ཅུ་སོ་བདུན་རྣམ་པར་དག་པར་གསུངས་སྟེ། ཧེ་རུ་ཀ་ལ་སོགས་པའི་ལྷ། ། རྩ་གཟུགས་མཛེས་པར་ཡང་དག་འབྱུང་། ། ཅེས་ཧེ་རུ་ཀའི་སོགས་ཁོངས་ནས་སྙིང་པོའི་རྣལ་འབྱོར་མ་བཞི། སྒོ་མཚམས་མ་བརྒྱད་ཁ་བསྐང་། དེ་ལ་སྤྱི་བོ་ལ་སོགས་པའི་དོད་དུ་གནས་སྙིང་གའི་དབུས་དང་ཕྱོགས་བཞི། བརྟེན་པ་སྦས་པའི་རྩ་ལྔ་ཁམས་དང་བཅས་པ་བདེ་བ་ཆེན་པོའི་འཁོར་ལོ་རྣམ་པར་དག་སྟེ། དབུས་ཀྱི་ཧཱུྃ་དང་ཨྃ་ཐ་མི་དད་པ་གཙོ་བོ་ཡབ་ཡུམ། ཕྱོགས་བཞིར་འབྱུང་བ་བཞི་འབབ་པའི་རྩ་བཞི། མཁའ་འགྲོ་མ།
ལཱ་མ། དུམ་སྐྱེས་མ། གཟུགས་ཅན་མ་བཞི། མཚམས་ཀྱི་མཆོད་པ་བཞིའི་རྩ་ཕྱི་རོལ་དུ་ཐོད་པ་བདུད་རྩིས་གང་བའོ། ། གནས་སྙིང་གའི་ཕྱི་སྐོར་གྱི་འདབ་མ་བརྒྱད་དམ་ཚིགས་ཆེན་བརྒྱད་ལ་སྒོ་མཚམས་མ་བརྒྱད་གནས་པར་གསུངས། ཚུལ་དེ་བཞིན་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་རྣམ་པར་དག་པ་ལས་ཉི་ཤུ་རྩ་བཞི་སྔར་སྨོས། ལྷག་མ་བཅུ་གསུམ་ལ་ཡང་དག་པའི་ལས་ཀྱི་མཐའི་ཐབས་ཤེས་ནི་ཁ་གདོང་མ། ཡང་དག་པའི་འཚོ་བའི་ཐབས་ཤེས་ནི་འུག་གདོང་མ། ཡང་དག་པའི་རྩོལ་བའི་ཐབས་ཤེས་ནི་ཁྱི་གདོང་མའོ། ། ཡང་དག་པའི་དྲན་པའི་ཐབས་ཤེས་ནི་ཕག་གདོང་མའོ། །
ཐབས་ཤེས་གཉིས་ནི་གདོང་བརྙན་དང་སྐུ་རིལ་པོས་ཕྱེ་བའོ། ། ཡང་དག་པའི་ཏིང་ངེ་འཛིན་གྱི་ཐབས་ཤེས་ནི། བཅོམ་ལྡན་འདས་དཔལ་ཧེ་རུ་ཀ་དང་རྡོ་རྗེ་ཕག་མོའོ། ། ལུས་དྲན་པ་ཉེ་བར་བཞག་པའི་ཤེས་རབ་སྟོང་པ་ཆོས་ཉིད་ཀྱི་ཆ་ནི་མཁའ་འགྲོ་མའོ། ཚོར་བ་དྲན་པ་ཉེ་བར་བཞག་པའི་ཤེས་རབ་ཀྱི་ཆ་ནི་ལཱ་མའོ། ། ཆོས་དྲན་པ་ཉེ་བར་བཞག་པའི་ཤེས་རབ་ཀྱི་ཆ་ནི་དུམ་སྐྱེས་མའོ། ། སེམས་དྲན་པ་ཉེ་བར་བཞག་པའི་ཤེས་རབ་ཀྱི་ཆ་ནི་གཟུགས་ཅན་མའོ། ། དེ་བཞི་ཐབས་ཆོས་ཅན་དག་པའི་སེམས་ཀྱིས་སྤྲུལ་པ་ནི་བུམ་ཐོད་བཞིའོ། ། དགེ་བའི་ཆོས་མ་སྐྱེས་མ་རྣམས་སྐྱེད་པའི་ཐབས་ཤེས་ནི། གཤིན་རྗེ་བརྟན་མའོ། །
མར་དོ་འགྱུར་ལས་གཤིན་རྗེ་བསྲེག་མ་ཞེས་འབྱུང་སྟེ་སྐད་དོད་དང་མཐུན་ནོ། ། དགེ་བའི་ཆོས་སྐྱེས་པ་ཡང་དག་པར་བསྲུང་བའི་ཐབས་ཤེས་ནི་གཤིན་རྗེའི་ཕོ་ཉ་མོའོ། ། མི་དགེ་བའི་ཆོས་སྐྱེས་པ་རྣམས་སྤོང་བའི་ཐབས་ཤེས་ནི། གཤིན་རྗེ་མཆེ་བ་མའོ། ། མི་དགེ་བའི་ཆོས་མ་སྐྱེས་པ་རྣམས་མི་སྐྱེད་པའི་ཐབས་ཤེས་ནི། གཤིན་རྗེ་འཇོམས་མའོ། ། ཐབས་ཤེས་ནི་ཕྱེད་གཟུགས་ཀྱིས་ཕྱེ། གསུམ་པ་རབ་ཏུ་བྱེད་པའི་གྲངས་ལ་མིང་ནི། ཡུལ་གྱི་དགོད་པ་སྟེ། ཅེས་པ་ཡུལ་ནི་ནང་གི་ཡུལ་ཉི་ཤུ་རྩ་བཞི།
དགོད་པ་ནི། རྩ་དང་། ཁམས་དང་། གཏན་ལ་འབེབས་པའོ། ། གཞུང་ཚད་ནི། ཤོ་ལོ་ཀ་སུམ་ཅུ་སོ་བཞི། གོ་རིམ་ནི་དྲུག་པ་ལས་རབ་ཏུ་བྱེད་པ་བཞི་ཡོད་པའི་གཉིས་པའོ།། །། གཉིས་པ་ལུས་ལ་ཕྱི་རོལ་གྱི་ཆོས་ཐམས་ཅད་བསྡུ་ཞིང་གཏན་ལ་དབབ་པ་ལ་གཉིས། ལམ་དང་འབྲས་བུ་ནང་དུ་གཏན་ལ་ཕབ་པས་དངོས་གྲུབ་རྣམས་རང་ལ་འབྱུང་བ་དང་། ཆོས་ཐམས་ཅད་ནང་དུ་སྡོམ་པས་སྤྲོས་པ་ཐམས་ཅད་ནང་དུ་གཅོད་པའོ།། །།
དང་པོ་ལ་གཉིས། ། དོན་དངོས་དང་། རབ་ཏུ་བྱེད་པའི་མིང་ངོ་། ། དང་པོ་ལ་གཉིས། ཞུས་པ་དང་། ལན་ནོ། ། དང་པོ་ནི། འཁོར་ལོ་དགོད་པ་དེ་བཞིན་གཞན་ཅེས་པ་ལ་འཕྲོས་ནས་ཞུས་པ་ལས་སྟེ། དེ་ལ་བཤད་དུ་གསོལ་ཅེས་པ་གཞིར་བཞག གང་ན་འཁོར་ལོ་དགོད་པ་ལས་གཞན་ནང་གི་མཆོད་པ་དང་ལ་སོགས་པས་ནང་གི་བཟླས་པ་དང་ནང་གི་སྦྱིན་སྲེག་རྣམས་སོ། །
གང་གིས་ན་བདེ་བ་ཆེན་པོས་སོ། ། གང་གི་ཆེད་དུ་ན་དེ་དག་ཕྱི་རོལ་དུ་གསུངས་ཀྱང་ནང་དུ་ཇི་ལྟར་ཡིན་པ་མ་འཚལ་བས་དེ་རྟོགས་པར་བྱ་བའི་ཆེད་དུའོ། ། ཚུལ་ཇི་ལྟར་ན་ལྷ་ལགས་ཅེས་བོས་ནས་ཕྱི་རོལ་དུ་ཡུལ་ཉི་ཤུ་རྩ་བཞིར་རྣལ་འབྱོར་མ་དང་འདུས་ནས་སྦྱིན་སྲེག་དང་། བཟླས་པ་དང་མཆོད་པ་བྱེད་པ་བཞིན་དུ་མཉན་པར་འཚལ་ལགས་ན་དེ་ཉིད་ནང་ལ་སྦྱར་བ་གསུང་དུ་གསོལ་ཅེས་ཞུ་བའོ། ། ལན་ལ་གཉིས། སྒྲུབ་བྱེད་ཀྱི་ལམ་ནང་དུ་བཞག་པ། བསྒྲུབ་བྱ་སྐུའི་རྣམ་གཞག་ནང་དུ་བཞག་པའོ། ། དང་པོ་ལ་གསུམ། དཀྱིལ་འཁོར་གྱི་འཁོར་ལོ། སྦྱིན་སྲེག་གི་རིམ་པ།
དེ་དག་གི་མཇུག་བསྡུ་བའོ། ། དང་པོ་ལ་གཉིས། ནང་གི་དཀྱིལ་འཁོར་གྱི་གནས་ཚུལ་དང་། ། དེ་བསྒོམས་པའི་ཕན་ཡོན་ནོ། ། དང་པོ་ལ་ལྔ། དཀྱིལ་འཁོར་གྱི་རང་བཞིན། དཀྱིལ་འཁོར་གྱི་མཆོད་པ། དཀྱིལ་འཁོར་གྱི་ངེས་ཚིག དཀྱིལ་འཁོར་གྱི་རབ་ཏུ་དབྱེ་བ། དཀྱིལ་འཁོར་བསྒོམ་པའི་དམ་ཚིག་གོ །
དང་པོ་ལ་གསུམ། བརྟེན་པ་ལྷའི་དཀྱིལ་འཁོར། རྟེན་གཞལ་ཡས་ཁང་གི་དཀྱིལ་འཁོར། ལྷའི་བསྐྱེད་ཆོག་ནང་དུ་བཞག་པའོ། ། བཀའ་བསྩལ་པ། ཧེ་རུ་ཀ་ལ་སོགས་པའི་ལྷ། ། རྩ་གཟུགས་མཛེས་པར་ཡང་དག་བྱུང་། ། ཅེས་སྨོས་ཏེ། ཕྱི་རོལ་དུ་ཧེ་རུ་ཀ་ལ་སོགས་པའི་དཔའ་བོ་ཉི་ཤུ་རྩ་ལྔ་དང་། རྣལ་འབྱོར་མ་སུམ་ཅུ་སོ་བདུན་གསུངས་པ་ནང་དུ་རྩ་གཟུགས་ཅེས་པ་གོང་དུ་སྨོས་པའི་རྩ་སུམ་ཅུ་སོ་བདུན་ནང་གི་རྣལ་འབྱོར་མ་སུམ་ཅུ་སོ་བདུན་དུ་ཡང་དག་པར་འབྱུང་།
མཛེས་པ་ཅེས་པས་རྩ་དེ་དག་ཁམས་དང་བཅས་པ་སྟེ། སོ་དང་སེན་མོའི་ཁམས་ལ་སོགས་པ་ཉི་ཤུ་རྩ་བཞི། སྙིང་གའི་ཐིག་ལེ་དང་ཉི་ཤུ་རྩ་ལྔ། དཔའ་བོ་ཉི་ཤུ་རྩ་ལྔར་ཡང་དག་འབྱུང་། འོ་ན་རྩ་སུམ་ཅུ་སོ་བདུན་གྱི་དབང་གིས་ཁམས་ཡང་སུམ་ཅུ་སོ་བདུན་ཡིན་ལ་དེ་ཉིད་ཀྱི་ལྷ་ཡང་སུམ་ཅུ་སོ་བདུན་དུ་རྣམ་པར་དག་པར་རིགས་སོ་སྙམ་ན་བདེན་མོད། སྙིང་པོའི་རྣལ་འབྱོར་མ་བཞི་ཤེས་རབ་ཀྱི་ངོ་བོ་ཡིན་ལ་དེའི་ཐབས་ཀྱི་ཆ་བུམ་པའམ་ཐོད་པ་བཞི་ནི་བདུད་རྩི་འབབ་པའི་རྩ་བཞི་ཡིན་ཞིང་། སྦས་པའི་རྩ་ལྔ་དང་མི་ཕྱེད་མ་ལ་སོགས་པ་ཉི་ཤུ་རྩ་བཞི་མ་གཏོགས་པའི་རྩ་ལྷག་མ་བརྒྱད་དེ། རྐྱང་མ། རོ་མ། ཀུན་འདར་མ།
སུམ་བསྐོར་མ། འདོད་མ། ཁྱིམ་མ། གཏུམ་མོ། ། བདུད་བྲལ་མ་སྟེ་བརྒྱད། སྐུའི་སྒོ་བརྒྱད་ཀྱི་རྩ་ཡིན་ལ་དེ་ཁམས་དང་བཅས་པ་རྣམ་པར་དག་པ་ནི། སྒོ་མཚམས་མ་བརྒྱད་ཡིན་པས་དེ་ཉིད་ཀྱང་ཐབས་དང་ཤེས་རབ་གཉིས་སུ་མེད་པ་ཡིན་ཏེ། དེ་ལ་ཐབས་ཀྱི་ཆ་ནི་ཁམས་ཡིན་ལ་ཤེས་རབ་ཀྱི་ཆ་ནི་རྩ་ཡིན་པས་དེ་མཚོན་པའི་ཕྱིར་སྒོ་མ་བཞི་གདོང་བརྙན་དང་སྐུ་རིལ་པོ། མཚམས་མ་བཞི་ཕྱེད་གཟུགས་སོ། ། དེ་ལ་ནང་དུ་སྙིང་པོའི་རྣལ་འབྱོར་མ་བཞི་དགོད་པའི་སྐབས་སུ་ནག་པོ་པས།
དཔྱིད་ཀྱི་ཐིག་ལེར་གོང་གི་ངག་ལྡན་སྒོ་ལ་ནི། ། མཁའ་འགྲོ་མ་ནི་རྣམ་པ་བཞི། ། ཞེས་གསུང་གི་སྒོ་སྙིང་ག་ནས་འབྱུང་བ་བཞིའི་རླུང་རྒྱུ་བའི་རྩ་ལ་སྙིང་རྗེའི་རྣལ་འབྱོར་མ་བཞི་དགོད་ཅིང་པྲ་ཛྙཱ་རཀྵི་ཏས་ཀྱང་སྙིང་གར་སོང་བ་འབྱུང་བ་བཞིའི་རང་བཞིན། རྩ་བཞི་པོ་རྣམས་ནི་མཁའ་འགྲོ་མ་ལ་སོགས་པ་སྟེ། ཞེས་འབྱུང་བས་སྙིང་གའི་ཤར་ཆུ་ཀླུང་རྒྱུ་བའི་རྩ་ནི་མཱྃ་ལས་མཁའ་འགྲོ་མ། བྱང་རླུང་གི་རླུང་རྒྱུ་བའི་རྩ་ནི་ཏཱྃ་ལས་ལཱ་མ། ནུབ་མེ་རླུང་རྒྱུ་བའི་རྩ་ནི་པྃ་ལས་དུམ་སྐྱེས་མ། ལྷོ་ས་རླུང་རྒྱུ་བའི་རྩ་ནི་ལྃ་ལས་གཟུགས་ཅན་མ། མཚམས་སུ་བདུད་རྩི་འབབ་པའི་རྩ་ནི་བུམ་པའི་སྟེང་དུ་ཐོད་པའི་བདུད་རྩིའི་གང་བའམ་ཡང་ན་ཐོད་པ་བདུད་རྩིས་གང་བ་བཞིའོ། ། སྒོ་མཚམས་མ་བརྒྱད་ཀྱི་སྐབས་སུ་རང་ལུགས་སྙིང་གའི་ཕྱི་སྐོར་གྱི་རྩ་འདབ་བརྒྱད་ལ་དགོད་པར་དྲིལ་བུ་པས་བཤད་པའི་རྗེས་སུ་འབྲངས།
གཞན་དག་ཁ་སྣ་གཉིས་གཅིག་ཏུ་བྱས་པའི་བུ་ག་ལ་འགོད་པ་དང་ཚིགས་ཆེན་བརྒྱད་ལ་འགོད་པ་ལུགས་གཉིས། དང་པོ་པྲ་ཛྙཱ་རཀྵི་ཏ་ལ་སོགས་པ་བཞེད། ཕྱི་མ་རྣལ་འབྱོར་རྒྱུད་དང་སྒོ་བསྟུན། གཞན་ཡང་སྒོ་མཚམས་མ་བརྒྱད། སྙིང་པོའི་རྣལ་འབྱོར་མ་བཞི་སྟེ། མ་མོ་བཅུ་གཉིས་ཕྱག་བཅུ་གཉིས་ལ་དགོད་པ་སོགས་ལུགས་ཤིན་ཏུ་མང་། གཉིས་པ་རྟེན་གཞལ་ཡས་ཁང་གི་དཀྱིལ་འཁོར་ནི། དེ་ལྟར་བརྟེན་པ་ལྷའི་དཀྱིལ་འཁོར་ནང་དུ་ལུས་ལ་རྣམ་པར་གཞག་ན་རྟེན་གཞལ་ཡས་ཁང་ནང་དུ་ལུས་ལ་ཇི་ལྟར་རྣམ་པར་གཞག་སྙམ་ན། ལུས་ནི་དཀྱིལ་འཁོར་ཉམས་དགའ་བར། ། སྒོ་བཞིར་ཇི་སྐད་གསུངས་པའོ། །
རང་གི་ཡན་ལག་བརྒྱད་བྱུང་བས། ། ཀ་བ་དེ་ཡིས་བསྐོར་ནས་གནས། ། དངོས་པོ་ཀུན་གྱིས་མཉམ་པའི་ཕྱིར། ། གྲུ་བཞི་པར་ནི་རབ་ཏུ་གྲགས། ། སྐུ་གསུང་ཐུགས་ཀྱི་ངོ་བོས་ནི། ། འཁོར་ལོ་གསུམ་ནི་གཅིག་ཏུ་གསུངས། ། རི་ནི་མགོ་བོའི་ཟེ་འབྲུ་ལ། ། ཇི་ལྟར་རྩོམ་ཆེན་ལ་སོགས་རིམ། ། བླ་མའི་དུས་ཐབས་རིམ་ཉིད་ཀྱིས། ། དེ་ནི་རྫོགས་པར་དཀྱིལ་འཁོར་གནས། །
ཅེས་སྨོས་ཏེ། དེ་ལ་ཕྱི་རོལ་དུ་གཞལ་ཡས་ཁང་གསུངས་པ་ནང་དུ་རང་གི་ལུས་ཉིད་སྙིང་པོ་བདེ་བ་ལེན་པས་དཀྱིལ་འཁོར། དེ་ཉིད་བསྐྱེད་པར་བྱེད་པའི་གནས་ཡིན་པས་ཉམས་དགའ་བ། ཕྱི་རོལ་དུ་སྒོ་བཞི་ཇི་སྐད་གསུངས་པ་ནང་དུ་སྙིང་ག་ནས་འབྱུང་བ་བཞིའི་རླུང་རྒྱུ་བ། ཡང་ན་རླུང་གི་སྒོ་སོགས་གསུམ། བྷ་གའི་སྒོ་སྟེ་རྩ་ཉེར་བཞི་ལ་གཅིག་ཏུ་བྱས་པ་དང་བཞི། ཕྱི་རོལ་དུ་ཀ་བ་བརྒྱད་གསུངས་པ་ནང་དུ་དཔུང་པ་གཉིས། ལག་ངར་གཉིས། བརླ་གཉིས། རྗེ་ངར་གཉིས་སྟེ།
རང་གི་ཡན་ལག་བརྒྱད། ཕྱི་རོལ་དུ་གཞལ་ཡས་ཁང་གྲུ་བཞི་པར་གསུངས་པ་ནང་དུ་ལུས་འདོམ་གང་གྲུ་བཞི་པར་ཀུན་ནས་མཉམ་པས་གྲུ་བཞི་པ། ཕྱི་རོལ་དུ་སྐུ་གསུང་ཐུགས་ཀྱི་ངོ་བོ། ། ས་འོག ས་སྟེང་། ས་བླའི་དབྱེ་བས་ཡུལ་བརྒྱད་གསུམ་ཉི་ཤུ་རྩ་བཞི། འཁོར་ལོའི་རྩིབས་བརྒྱད་གསུམ་ཉི་ཤུ་རྩ་བཞི་གསུངས་པ་ནང་དུ་སྤྱི་བོ་ལ་སོགས་པ་བརྒྱད་ཐུགས་ཀྱི་འཁོར་ལོ། མཆན་ཁུང་ལ་སོགས་པ་བརྒྱད་གསུང་གི་འཁོར་ལོ། གསང་བའི་གནས་ལ་སོགས་པ་བརྒྱད་སྐུའི་འཁོར་ལོ། དེ་ལྟར་གཞལ་ཡས་ཁང་བསྐྱེད་པའི་སྔོན་དུ་ཕྱི་རོལ་ན་འབྱུང་བཞི་རི་རབ་དང་བཅས་པ་བསྐྱེད་པར་གསུངས་པ་ནང་དུ་འབྱུང་བ་བཞི་ཇི་ལྟར་གནས་པ།
ཇི་ལྟར་ཕྱི་རོལ་ན་རྩོམ་ཆེན་མ་རླུང་དང་མེ་དང་ཆུ་དང་སའི་རིམ་པ་གསུངས་པ་ནང་དུ། རྐང་པའི་མཐིལ་དུ་རྩོམ་ཆེན་རླུང་། ། གཞུ་ཡི་དབྱིབས་སུ་རྣམ་པར་གནས། ། སུམ་མདོ་ཡི་ནི་གནས་སུ་ནི། ། དེ་བཞིན་གྲུ་གསུམ་འབར་བ་ཉིད། ། ཟླུམ་པོའི་རྣམ་པ་གཟུགས་ཀྱིས་ནི། ། ཆུ་ནི་ལྟོ་བར་རྣམ་པར་གནས། ། སྙིང་གར་ཡང་ནི་ས་ཉིད་དེ། ། ཀུན་ནས་གྲུ་བཞི་པ་ཉིད་དོ། ། ཅེས་སྨོས་ཏེ།
དེའི་དོན་རྐང་པ་གཉིས་བགྲད་པ་རླུང་གི་དཀྱིལ་འཁོར་རོ། ། སུམ་མདོ་གྲུ་གསུམ་མེ་ལྟོ་བ་ཟླུམ་པོ་ཆུ། བྲང་གྲུ་བཞི་པ། ཕྱི་རོལ་དུ་སའི་སྟེང་དུ་རི་རབ་བསྐྱེད་པར་གསུངས་པ་ནང་དུ། སྒལ་ཚིགས་དབྱིག་གུའི་གཟུགས་ཀྱིས་ནི། ། རི་རབ་རི་རྒྱལ་དེ་བཞིན་ནོ། ། ཅེས་དང་རི་ནི་མགོ་བོའི་ཟེ་འབྲུ་ལ་ཅེས་པའི་དོན་རི་རབ་ཀྱི་སྟེང་གི་དཔག་བསམ་གྱི་ཤིང་ནི་སྒལ་ཚིགས་སོ། ། ཡང་ན་མགོ་བོ་ནི་རི་རབ་ཀྱི་མགོ་ལྟ་བུ་ཡིན་ལ་རི་རབ་བྱིན་པོ་ལྟ་བུ་ནི་སྒལ་ཚིགས་སོ། ། གཞན་ཡང་ཕྱི་རོལ་དུ་རྩིག་པ་དང་ཕ་གུ་དང་། འདོད་སྣམ་དང་།
རྟ་བབས་དང་། དྲ་བ་དང་། མེ་ཏོག་གི་ཕྲེང་བ་ལ་སོགས་པ་ཕྱི་རོལ་དུ་གསུངས་པ་ནང་དུ་ལུས་ལ་རྫོགས་པ་བླ་མའི་མན་ངག་གིས་གཏན་ལ་ཕབ་སྟེ། བླ་མའི་དུས་ཐབས་རིམ་ཉིད་ཀྱིས་ཅེས་གསུངས་པའི་ཕྱིར་རོ། ། དེ་ལ་དུས་ནི་རླུང་སེམས་དབུ་མར་འཇུག་པ་ལ་སོགས་པའི་དུས། ཐབས་ནི་ལུས་ལ་གནད་དུ་བསྣུན་པའི་མན་ངག རིམ་པ་ནི་རགས་པ་དང་ཕྲ་བའི་རིམ་པ་རྩ་དང་རླུང་དང་ཐིག་ལེའི་རིམ་པས་ཕྱི་དང་ནང་གི་རིམ་པ་རྟེན་དང་བརྟེན་པའི་རིམ་པ་ཤེས་པར་བྱའོ། ། བླ་མའི་མན་ངག་ནི་གཙོ་བོར་དྲིལ་བུ་ཞབས་ཀྱི་གཞུང་དང་རྗེ་བཙུན་ཡབ་སྲས་ཀྱི་གསུང་ལས་རྟོགས་པར་བྱའོ། ། ཕྱི་རོལ་དུ་སྐུ་གསུང་ཐུགས་བདེ་ཆེན་གྱི་འཁོར་ལོ་ལ་འདབ་མ་བརྒྱད་བརྒྱད་ཏེ། སུམ་ཅུ་སོ་གཉིས་གསུངས་པ་ནང་དུ།
དེར་ནི་སྤྱི་བོའི་ཆར་གནས་པ། ། འདམ་སྐྱེས་འདབ་མ་སུམ་ཅུ་གཉིས། ། དེར་གྲངས་ངེས་པའི་རྒྱུ་མཚན། བརྟེན་པ་བྱང་ཆུབ་ཀྱི་སེམས་སུམ་ཅུ་གཉིས་འབབ་པའི་དབང་གིས་དེའི་རྣམ་པ་དབྱངས་དང་བཅས་པ་ཅེས་པ་ཨྃ། གསལ་བྱེད་ཅེས་པ་ཧ། མཛེས་པར་གནས་ཅེས་པ་ཧྂ། དེ་ལས་བྱང་སེམས་སུམ་ཅུ་རྩ་གཉིས་འཕེལ་ཅེས་པའི་དོན་ཏོ། ། ཕྱི་རོལ་དུ་ཟླ་བའི་དཀྱིལ་འཁོར་གསུངས་པ་ནང་དུ། པད་མའི་ནང་དུ་སོན་པ་གང་། ། དེ་ནི་ཟླ་བའི་དཀྱིལ་འཁོར་བརྗོད། །
སྤྱི་བོའི་ནང་དུ་ཀླད་པ་ནི། ། གང་ཞིག་གནས་པ་དེ་རུ་གསུངས། ། ཅེས་པས་ཟླ་གདན་ནི་ཀླད་པའོ། ། གསུམ་པ་ལྷའི་བསྐྱེད་ཆོག་ནང་དུ་བཞག་པ་ནི། ཕྱི་རོལ་དུ་ས་བོན་ལ་ལྷ་བསྐྱེད་པར་གསུངས་པ་ནང་དུ། དེ་ནང་ཧཾ་གི་རྣམ་པ་ནི། ། ཐིག་ལེའི་གཟུགས་ཅན་གཏུམ་མོའི་མེ་དང་ཐག་རིང་བས་མི་ཤིགས་པ། ཐབས་ཀྱིས་མ་ཟིན་ན་ལུས་ཟག་བཅས་དང་སེམས་རྟོག་བཅས་སུ་སྐྱེད་པས་འཇིག་རྟེན་ཀུན་གྱི་རྩ་བ་དེ། བརྟན་པའི་བདག་ཉིད་རྩ། གཡོ་པའི་བདག་ཉིད་རླུང་དང་བྱང་སེམས།
གསལ་བ་ཞུ་བ་དང་། མི་གསལ་བ་བདེ་བའི་གཟུགས་དེ་ལས་ནི་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་འཁོར་འདས་གཉིས་ཀྱི་ས་བོན་གཟུགས་ཀྱིས་ཡང་དག་གནས། ལུས་ཅན་རྣམས་ནི་ཀུན་གྱི་གཟུགས། རྟེན་དང་བརྟེན་པའི་དཀྱིལ་འཁོར་ཡིན་པ་དེའི་ཕྱིར་གདོད་ནས་ཏེ་རང་བཞིན་གྱིས་གྲུབ་པའི་དཀྱིལ་འཁོར་དུ་རྫོགས་པ་ཉིད་དོ། ། གཉིས་པ་དཀྱིལ་འཁོར་མཆོད་པ་ནི། འཛག་ཅེས་པ་གཞིར་བཞག གང་ན་བདུད་རྩིའི་འོ། ། རྣམ་པ་ཇི་ལྟ་བུ་ན་ཧྃ་གཟུགས་ཀྱིས་སོ། ། དུས་ཇི་སྲིད་ན་ཉིན་དང་མཚན་དུ་རྣམ་པར་གནས་པའོ། ། ཐབས་གང་གིས་ན་འབར་འཛག་གིས་སོ། །
དེ་ཉིད་ཀྱིས་ནི་སྒྲ་འབྱེད་ཅིང་ཅེས་པས་འཛག་པ་བསྟན། མེ་ནི་དགའ་བར་བྱེད་པ་སྟེ། ། ཅེས་པས་འབར་བ་བསྟན། དེས་ནི་ཅེས་པ་འཛག་པའི་བྱང་སེམས། གང་ཅེས་པས་རྩ། བདེ་བ་ལེན་པས་དཀྱིལ་འཁོར་ནི་ཡིན་པ་ཉིད་དུ་ཐེ་ཚོམ་མེད་དོ། ། དེ་ལ་སྒྲ་ནི་ཨྃ་ལས་གཏུམ་མོའི་མེ་འབར་བའོ། ། འབྱེད་པ་ནི་དེས་རྩ་དབུ་མའི་ཁ་འབྱེད་པའོ། ། ཁ་བྱེ་བས་གཏུམ་མོའི་འོད་ཀྱིས་ཧྃ་ཞུ་བ་ལས་བྱང་སེམས་འཛག་པའི་རྐྱེན་གྱིས་ཨྃ་ཆེར་འབར་བ་ནི་མེ་དགའ་བར་བྱེད་པའོ། ། དེས་བདེ་བ་ལེན་ཅིང་རྟོགས་པ་སྐྱེད་པས་དཀྱིལ་འཁོར་རོ། །
དེ་ལྟར་ཞུ་བ་དང་བདེ་བས་མི་རྟོག་པ་མཉེས་པར་བྱེད་པ་ནི་མཆོད་པའོ། ། གསུམ་པ་དཀྱིལ་འཁོར་གྱི་ངེས་ཚིག་ནི། ལུས་ཅན་རྣམས་ནི་ཀུན་གྱི་གཟུགས་རྟེན་དང་བརྟེན་པ་དེ་ཉིད་དཀྱིལ་འཁོར་ཞེས་བྱ་བར་གསུངས་ཏེ། ཅིའི་ཕྱིར་ཞེ་ན། དངོས་པོ་རྣམས་ཀྱི་སྙིང་པོ་མཆོག ། དེ་ནི་ལེན་ཅིང་གཅོད་པའི་ཕྱིར། ། དེའི་དོན་སྤྱིར་དཀྱིལ་འཁོར་ཞེས་བྱ་བ་ནི། མཎྜལ་ལ་ཡིན་ལ། མ་མ་ནུ་པ་ར་ནི་སྙིང་པོ་ཡིན་ཅིང་དེ་ཉིད་ནི་བདེ་བ་ཆེན་པོའོ། ། ལ་ལ་ཏུ་གྲིཧྣ་ནི་ལེན་པ་སྟེ།
བདེ་ཆེན་ལེན་པའོ། ། ཡང་ན་ལ་ལུས་ཙྪེ་ད་ནི་གཅོད་པ་སྟེ་རྣམ་རྟོག་གཅོད་པའོ། ། བཞི་པ་དཀྱིལ་འཁོར་གྱི་རབ་ཏུ་དབྱེ་བ་ལ་གཉིས། དཀྱིལ་འཁོར་གྱི་རབ་ཏུ་དབྱེ་བ། དཀྱིལ་འཁོར་བསྒོམ་པའི་དམ་ཚིག་གོ ། དང་པོ་ལ་ལུས་ཀྱི་དཀྱིལ་འཁོར། བྷ་གའི་དཀྱིལ་འཁོར། བྱང་ཆུབ་སེམས་ཀྱི་དཀྱིལ་འཁོར་རོ། ། དང་པོ་ལུས་ནི་དཀྱིལ་འཁོར་ཉིད་དེ། རྒྱུ་མཚན།
དངོས་པོ་རྣམས་ཀྱི་སྙིང་པོ་མཆོག ། དེ་ནི་ལེན་ཅིང་གཅོད་པའི་ཕྱིར་རོ། ། གཉིས་པ་ནི། ཡང་ནི་ཅེས་པས་ལུས་ཀྱི་དཀྱིལ་འཁོར་དུ་བསྟན་པར་མ་ཟད་རྩ་ཆེན་སུམ་ཅུ་རྩ་གཉིས་ཀྱི་འཁོར་ལོའང་དཀྱིལ་འཁོར་དུ་བརྗོད་དེ། ། རྒྱུ་མཚན་སྔར་གྱི་དེ་ཉིད་ཀྱི་ཕྱིར། གསུམ་པ་ནི། བྱང་ཆུབ་སེམས་ནི་རིན་པོ་ཆེའི། ། དཀྱིལ་འཁོར་དེ་ཉིད་ཀྱང་དཀྱིལ་འཁོར་ཉིད་དུ་བརྗོད་དེ་རྒྱུ་མཚན་སྔར་གྱི་དེ་ཉིད་ཀྱི་ཕྱིར། དེ་སྐད་དུ་དཔལ་གསང་བ་འདུས་པའི་རྒྱུད་ཕྱི་མ་ལས། དཀྱིལ་འཁོར་ལུས་སུ་གསུངས་པ་སྟེ། །
དཀྱིལ་འཁོར་བྷ་གར་བརྗོད་པ་ཉིད། ། དཀྱིལ་འཁོར་ཡང་ནི་བྱང་ཆུབ་སེམས། ། དཀྱིལ་འཁོར་གསུམ་ནི་བརྟག་པར་བྱ། ། ཞེས་སོ། ། གཉིས་པ་ནི། ཕྱི་རོལ་བཅས་པས་ཅེས་པ་བཅོས་མའི་དཀྱིལ་འཁོར་དང་། ནང་ཉིད་ཀྱི་ཅེས་པ་རང་བཞིན་གྱིས་གྲུབ་པའི་དཀྱིལ་འཁོར་གཉིས་སུའང་དབྱེ། སྣ་ཚོགས་ཁྱབ་ཅིང་རྣམ་པར་གནས་ཅེས་པ་ལ་ཕྱིའི་དཀྱིལ་འཁོར་གྱི་ཕྱི་རོལ་དུ་ཁྱབ་པ་དང་། ནང་གི་དཀྱིལ་འཁོར་གྱི་ནང་དུ་ཁྱབ་པ་གཉིས། དང་པོ་ནི།
ཕྱི་རོལ་གྱི་དཀྱིལ་འཁོར་གྱིས་ཇི་ལྟར་ཁྱབ་ན། ཕྱི་རོལ་དུ་ལུས་ཀྱི་དབང་པོ་ཐམས་ཅད་ཀྱི་གཟུགས་དང་སྒྲ་ལ་སོགས་པ་ཡུལ་ཐམས་ཅད་ལ་འཇུག་ཅིང་ཁྱབ་པས་རྣམ་པར་གནས་སོ། ། གཉིས་པ་ནི། ནང་གི་དཀྱིལ་འཁོར་གྱིས་ཇི་ལྟར་ཁྱབ་ན་ནང་གི་ཁུ་བ་དང་རླུང་ལ་སོགས་པ་གྲུབ་པའི་རྫས་ཀྱིས་ལུས་དང་རྩ་ཐམས་ཅད་ལ་ཁྱབ་ཅིང་རྣམ་པར་གནས་སོ། ། ལྔ་པ་དཀྱིལ་འཁོར་བསྒོམ་པའི་དམ་ཚིག་ལ་གཉིས། ལོངས་སྤྱོད་པའི་དམ་ཚིག་དང་། བསྲུང་བའི་དམ་ཚིག་གོ ། དང་པོ་ནི། ཕྱི་རོལ་བཅས་པའི་ནང་ཉིད་ཀྱིས། ། རྡོ་རྗེ་ཅན་གྱི་བྱང་ཆུབ་སེམས། །
ཅེས་སྨོས་ཏེ། ཕྱི་རོལ་དུ་ཡུལ་ལ་ལོངས་སྤྱོད་པ་དང་བཅས་ཤིང་ནང་དུ་རྩ་དང་ཐིག་ལེ་ལ་ལོངས་སྤྱོད་པ་དང་བཅས་པས་བདེ་བ་དང་མི་རྟོག་པ་དབྱེར་མེད་པའི་རྡོ་རྗེ་ཅན་གྱིས་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་ཀྱི་བདེ་བ་ལེན་ཅིང་རྟོག་པ་གཅོད་པ་ལས་མི་འདའ་བས་དམ་ཚིག་གོ ། གཉིས་པ་ནི། སྦོམ་དང་ཕྲ་བའི་རང་བཞིན་གྱི་ཅེས་སྨོས་ཏེ། སྦོམ་པོ་ནི་རྩ་བའི་ལྟུང་བ་དང་ཕམ་པའམ་རགས་པའོ། ། ཕྲ་བ་ནི་ཡན་ལག་གི་ལྟུང་བའམ་ཉེས་བྱས། ཡང་ན་སྦོམ་པོ་ནི་ཕ་རོལ་ཏུ་ཕྱིན་པ་དང་ཐུན་མོང་གི་དམ་ཚིག ཕྲ་བ་ནི་ཐུན་མོང་མ་ཡིན་པའི་དམ་ཚིག ཡང་ན་སྦོམ་པོ་ནི་བུམ་དབང་གི་དམ་ཚིག ཕྲ་བ་ནི་དབང་གོང་མའི་དམ་ཚིག
ཡང་ན་སྦོམ་པོ་ནི་རྟེན་བྱང་ཆུབ་ཀྱི་སེམས་མི་ཉམས་པར་བསྲུང་བ། ཕྲ་བ་ནི་བདེ་བ་མི་ཉམས་པར་བསྲུང་བ། ཡང་ན་སྦོམ་པོ་ནི་ཕྱི་རོལ་གྱི་དཀྱིལ་འཁོར་གྱི་དམ་ཚིག་མི་ཉམས་པར་བསྲུང་བ། ཕྲ་བ་ནི་ནང་གི་དཀྱིལ་འཁོར་གྱི་དམ་ཚིག་མི་ཉམས་པར་བསྲུང་བ། འགྲོ་བའི་གཉེན་གྱི་རང་བཞིན་ཅན་ཅེས་པ་ཇི་ལྟར་གཉེན་གྱིས་ཕན་འདོགས་པ་བཞིན། ཕྱིའི་དཀྱིལ་འཁོར་དུ་ཞི་སོགས་ཀྱིས་སེམས་ཅན་སྨིན་པར་བྱེད་པའམ་ནང་གི་རྟོག་པ་སྤོང་བར་བྱེད་པས་ན་གཉེན་ཏེ། དེ་དག་སངས་རྒྱས་བྱང་ཆུབ་སེམས་དཔའི་འདའ་བར་བྱ་བ་མ་ཡིན་པས་དམ་ཚིག་དོན་དུ་གསུངས་པས་དེ་གཉིས་ནི་ཕྱི་ནང་གི་བསྲུང་བའི་དམ་ཚིག་གོ ། དྲུག་པ་དཀྱིལ་འཁོར་བསྒོམ་པའི་ཕན་ཡོན་ནི། དེ་ལྟར་ཕྱི་ནང་གི་དཀྱིལ་འཁོར་བསྒོམ་པ་ལ་ཕན་ཡོན་ཅི་ཡོད་ཅེ་ན། དཀྱིལ་འཁོར་གོམས་པས་རབ་སྐྱེ་བ་འདིར་སངས་རྒྱས་ཉིད་ནི་ཐོབ་པར་འགྱུར།
འབྲིང་ཉན་ཐོས་རྣམས་ཀྱི་སངས་རྒྱས་དང་དེ་བཞིན་རང་རྒྱལ་རྣམས་ཀྱིས་ཀྱང་ཅེས་པ་བདེན་པ་བཞི་ལ་དམིགས་ནས་བསྒོམས་པས་རྩ་ཁ་བྱེ་ནས་བདེ་བ་འབྱུང་བར་མ་ཤེས་ནས་ཤིན་ཏུ་སྦྱངས་པའི་བདེ་བ་འདོད་པས་ཐར་པའི་དངོས་གྲུབ་ཐོབ་པར་འགྱུར་ཞིང་། དབང་པོ་ཐ་མས་དབང་པོ་ཞི་སོགས་རགས་སོགས་བསྒོམས་པས་ཁ་བྱེ་ནས་ཚངས་པ་ལ་སོགས་ལྷ་རྣམས་ཀྱི་བདེ་བ་འབྱུང་བས་དེ་དག་གི་དངོས་གྲུབ་ཐོབ་པར་འགྱུར་རོ། ། མདོར་ན་ཕྱི་དང་ནང་གི་དཀྱིལ་འཁོར་གོམས་པས་མཆོག་དང་ཐུན་མོང་གི་དངོས་གྲུབ་ཐམས་ཅད་རྫོགས་པར་ཐོབ་པ་ཉིད་དོ། ། གཉིས་པ་སྦྱིན་སྲེག་གི་རིམ་པ་རྣམ་པར་གཞག་པ་ལ་སྦྱིན་སྲེག་ཇི་ལྟར་བྱ་བའི་རིམ་པ་ནང་དུ་བཞག་པ། དེ་ལྟར་བྱེད་པའི་རྣལ་འབྱོར་ནང་དུ་བཞག་པ། གང་གིས་བྱེད་པའི་གང་ཟག་ནང་དུ་བཞག་པ་གསུམ། དང་པོ་ནི། དེ་ལྟར་རྟེན་དང་བརྟེན་པར་བཅས་པའི་དཀྱིལ་འཁོར་ཕྱི་རོལ་དུ་གསུངས་པ་ནང་དུ་རྣམ་པར་གཞག་པའི་རིམ་པས་སྦྱིན་སྲེག་ཀྱང་ཕྱི་རོལ་དུ་གསུངས་པ་ནང་དུ་རྣམ་པར་གཞག་པར་རྟོག་ནས། སྦྱིན་སྲེག་ལས་ནི་མི་འཚལ་བས། ། བདེ་བ་ཆེན་པོས་བཤད་དུ་གསོལ། །
ཅེས་ཞུས་པའི་ལན་ཏེ། དེ་ལ་སྦྱིན་སྲེག་བྱ་ཅེས་པ་གཞིར་བཞག བསྲེག་རྫས་གང་གིས་ན་ཇི་ལྟར་ཕྱི་རོལ་དུ་ཏིལ་ལ་སོགས་པའི་ལས་དང་རྗེས་སུ་མཐུན་པའི་བསྲེག་རྫས་གསུངས་པ་དེ་བཞིན་དུ་ནང་གི་སྦྱིན་སྲེག་གིས་བསྲེག་རྫས་ཁུ་བ་ལ་སོགས་པ་བདུད་རྩི་ལྔ། དེ་བཞིན་དུ་བླ་ན་མེད་པའི་སྦྱིན་སྲེག་གི་བསྲེག་རྫས་ཕྱི་རོལ་གཟུགས་ལ་སོགས་པ་གཟུང་བའི་རྣམ་པར་རྟོག་པ། དེའི་ཤུགས་ལ་འཛིན་པའི་རྣམ་པར་རྟོག་པའི་བསྲེག་རྫས་ཀྱི་ནིའོ། ། དེ་ལ་ནང་གི་སྦྱིན་སྲེག་གི་བསྲེག་རྫས་ཀྱི་སྣོད་གང་ཞེ་ན། ཐོད་པ་འདི་ནི་མགོ་བོ་ཉིད། ། བསྲེག་རྫས་ཀྱི་ནི་སྣོད་དུ་གསུངས། ། ཕྱི་རོལ་དུ་རྩུབས་པ་ལས་བྱུང་བ་ལ་སོགས་པའི་མེ་གསུངས་པ་ལྟར། དེ་ཁོ་ན་ཉིད་ཀྱི་སྦྱིན་སྲེག་གི་མེ་ནི་ཤེས་རབ་མེ་ནི་ཆེར་འབར་བ་ཅེས་པ་གཉིས་སུ་མེད་པའི་ཡེ་ཤེས་ཀྱི་མེའོ། །
ནང་གི་སྦྱིན་སྲེག་གི་ཐབ་ཁུང་རླུང་གཡབ་མེ་དང་བཅས་པ་རིམ་པ་བཞིན། ཐབ་ཁུང་ལྟེ་བའི་དཀྱིལ་འཁོར་དུ། ། ལས་ཀྱི་རླུང་གིས་བསྐྱོད་པ་ཡི། ། ཚངས་པའི་མེ་ནི་སུམ་མདོར་གནས། ། ཅེས་པ་གཏུམ་མོའི་མེའོ། ། ཕྱི་རོལ་དུ་བསྲེག་རྫས་འབུལ་བའི་དགང་བླུགས་གསུངས་པ་ནང་དུ། བླུག་གཟར་རོ་མར་བཤད་པ་སྟེ། ། སྙིང་གི་འཁོར་ལོར་རྐྱང་མ་དག ། དགང་གཟར་ཞེས་བྱར་ཡང་དག་བརྗོད། ། ཅེས་པའི་དོན་རོ་མས་བྱང་སེམས་ཞུ་བར་བྱེད་པས་བླུག་གཟར་ཡིན་ལ་རྐྱང་མ་ནས་བྱང་སེམས་འབབ་པས་དགང་གཟར་རོ། །
དེའི་ཤུགས་ལ་བླ་ན་མེད་པའི་སྦྱིན་སྲེག་གི་དགང་བླུགས་ཐབས་ཤེས་རབ་བོ། ། ཕྱི་རོལ་དུ་སྦྱིན་སྲེག་གི་མེ་ལྷ་མཆོད་པར་གསུངས་པས་ནང་གི་མཆོད་པའི་ཚུལ་ནི། མཆོད་ཅེས་པ་གཞིར་བཞག ཡུལ་གང་ལ་ན་སྐྱེ་མཆེད་དྲུག་དང་ཅེས་པ་ཕྱི་ནང་གི་སྐྱེ་མཆེད་བཅུ་གཉིས་ནི་བྱང་ཆུབ་སེམས་དཔའ་དང་ལྷ་མོའོ། ། ཁམས་རྣམས་དང་ཅེས་པ་འབྱུང་བ་བཞིའི་ཁམས་ཡུམ་བཞི། ཕུང་སོགས་རྣམས་ཀྱི་ཁྱད་པར་ལས། ། དེ་རྣམས་ཀྱི་ནི་གཟུགས་ཅན་ལྷ། ། དེ་བཞིན་མཁའ་འགྲོ་མ་ཉིད་ནི། ། ཅེས་སྨོས་ཏེ། དེ་ལ་ཕུང་པོ་ལྔ་ནི་རིགས་ལྔའོ། །
སོགས་ཁོངས་ནས་ཁམས་དང་སྐྱེ་མཆེད་སོགས་སྔར་བཞིན་ནོ། ། དེ་བཞིན་དུ་ལུས་ཀྱི་རྩ་རྣམས་ནི་མཁའ་འགྲོ་མའོ། ། དེ་རྣམས་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་འཇིག་རྟེན་དང་འཇིག་རྟེན་ལས་འདས་པའི་མེ་ལྷའོ། ། དེས་ནི་ཅེས་པའི་དོན་བསྲེག་རྫས་གང་གིས་མཆོད་ན་ཁུ་བ་ལ་སོགས་པ་བདུད་རྩི་ལྔ་གཏུམ་མོའི་མེས་ཞུ་བརྟུལ་བྱས་ནས་སོ། ། གང་གི་ཕྱིར་མཆོད་ན་དེ་ལྟར་གཏུམ་མོའི་མེས་ཁམས་ཞུ་བ་ལས་བདེ་བ་འབྱུང་། དེ་ནང་གི་མཆོད་པ་ཡིན་ལ་དེ་ལས་མི་རྟོག་པ་འབྱུང་ཞིང་དེས་ཕུང་ཁམས་སྐྱེ་མཆེད་ཐམས་ཅད་ཚིམ་པར་བྱེད་པའི་ཕྱིར་བླ་ན་མེད་པའི་མཆོད་པའོ། ། མཆོད་པའི་ཚུལ་དེ་ཉིད་ནང་དང་དེ་ཁོ་ན་ཉིད་ལ་མཆོག་ཏུ་གཞོལ་བའི་རྣལ་འབྱོར་པས་ནང་དང་དེ་ཁོ་ན་ཉིད་ཀྱི་མཆོད་པར་ཡང་དག་པར་བཤད་དོ། ། ཕྱི་རོལ་དུ་བསྲེག་རྫས་འབུལ་བའི་སྔགས་གསུངས་པ་ནང་དུ་སྒྲ་ནི་སྔགས་ཞེས་བརྗོད་པ་སྟེ། ཅེས་པ་ཨ་དང་ཧྃ་ངོ་། ། དེའི་ཤུགས་ལ་མཚན་མ་དང་རྣམ་པར་རྟོག་པ་ལས་ཡིད་སྐྱོབ་པས་དེ་ཁོ་ན་ཉིད་ཀྱི་སྔགས་སོ། །
གཉིས་པ་དེ་ལྟར་བྱེད་པའི་རྣལ་འབྱོར་བཞག་པ་ལ་བཟླས་པ་དང་། བསྒོམ་པ་གཉིས། དང་པོ་ནི། བཟླས་པ་འཁོར་བར་བྱེད་པ་ཡིན་ཅེས་པ་རྩ་གཉིས་ནས་འགྲོ་འོང་གི་རླུང་ཡི་གེ་གསུམ་གྱི་བདག་ཉིད་ཅན་དུ་འཁོར་བའོ། ། གཉིས་པ་ནི། གང་བསྒོམ་ན་ཕྱི་རོལ་དུ་རྒྱལ་བའི་དཀྱིལ་འཁོར་བསྒོམ་པར་གསུངས་པ་ནང་དུ་ལྷན་ཅིག་སྐྱེས་པ་ཞོན་པ་འདི་ཅེས་སྨོས་ཏེ། ལྷན་ཅིག་སྐྱེས་པ་ཞུ་བདེ། ཞོན་པ་ཅེས་པ་མངོན་དུ་བྱེད་པ་འདི་རླུང་། དེ་ལས་གཉིས་མེད་རྣལ་འབྱོར་ཏེ། མི་རྟོག་པའོ། །
ཅིའི་ཕྱིར་ཞེ་ན། དཀྱིལ་འཁོར་ཏེ། གོང་དུ་དངོས་པོ་རྣམས་ཀྱི་སྙིང་པོ་མཆོག ། དེ་ནི་ལེན་ཅིང་གཅོད་པའི་ཕྱིར། ། ཅེས་པ་ལྟར་བསྒོམ་པའི་དཀྱིལ་འཁོར་ཀྱང་མཚུངས་པར་སྣང་བ་ཉིད་དོ། ། གསུམ་པ་གང་གི་བྱེད་པའི་གང་ཟག་ནང་དུ་བཞག་པ་ནི། ཕྱི་རོལ་དུ་དཀྱིལ་འཁོར་གང་གིས་བསྒོམ་པ་དང་། སྦྱིན་སྲེག་གང་གིས་བྱེད་པའི་སློབ་དཔོན་གསུངས་པ། ནང་དུ་སློབ་དཔོན་སེམས་ཀྱི་རྒྱལ་པོ་སྟེ། དེའི་རྒྱུ་མཚན་དཀྱིལ་འཁོར་བདག་པོའི་གཟུགས་ཀྱི་ཕྱིར་ཅེས་སྨོས་ཏེ།
དེའི་དོན་རྟེན་དཀྱིལ་འཁོར་གསུམ་དང་དེ་མངོན་དུ་བྱེད་པ་རླུང་དང་བཅས་པ་སེམས་ཀྱིས་དབང་བསྒྱུར་བའི་ཕྱིར་རོ། ། གསུམ་པ་དེ་དག་གི་མཇུག་བསྡུ་བ་ནི། མདོར་ན་དེ་སྐད་དུ། ཕྱི་དང་ནང་གི་དཀྱིལ་འཁོར་དང་། སྦྱིན་སྲེག་ལ་སོགས་པ་འདི་གསུངས་པའི་དོན་རྣལ་འབྱོར་དང་རྣལ་འབྱོར་མའི་རྒྱུད་ནི་ཐམས་ཅད་ཀྱི་གླེང་གཞི་གཏན་ལ་ཕབ་པར་རྟོགས་པར་བྱའོ། ། ཡང་ན་ཕྱི་རོལ་དུ་ཇི་ལྟར་གསུངས་པ་ཐམས་ཅད་རྒྱུད་ཅེས་པ་རང་གི་ལུས་ལ་གནས་པར་རྟོགས་པར་བྱའོ། ། གཉིས་པ་བསྒྲུབ་བྱ་སྐུའི་རྣམ་གཞག་ནང་དུ་བཞག་པ་ལ་གཉིས། ཞུས་པ་དང་ལན་ནོ། ། དང་པོ་ནི། དེ་ལྟར་ཕྱི་རོལ་དུ་དཀྱིལ་འཁོར་དང་སྦྱིན་སྲེག་ལ་སོགས་པ་ལམ་གྱི་དབྱེ་བ་གསུངས་པ་ལུས་ལ་གནས་ན་ད་དུང་བདག་ལ་ཐེ་ཚོམ་མཆིས་ན་འབྲས་བུ་སྐུ་བཞི་དང་།
སྐུ་གསུམ་ལ་སོགས་པ་གསུངས་པ་དེ་རྣམས་ཀྱི་དབྱེ་བ་ནང་དུ་ཇི་ལྟར་བཞག་པ་མི་འཚལ་བས་བདེ་བ་ཆེན་པོས་བཤད་དུ་གསོལ་ཞེས་ཞུས་པའོ། ། ཡང་ན་ཕྱི་རོལ་དུ་བསྐྱེད་རིམ་པས་ཏིང་ངེ་འཛིན་གསུམ་ལ་སོགས་པ་བསྒོམ་པ་ལ་སྐུ་གསུམ་ལ་སོགས་པ་ལམ་དུ་བྱས་ཏེ་བསྒོམ་ན་འདིར་བདག་གི་ལུས་ལ་ཇི་ལྟར་གནས་པ་མི་འཚལ་བས་དེ་བཤད་དུ་གསོལ་ཅེས་ཞུས་པའོ། ། དེ་ལ་རོལ་བར་འགྱུར་ཅེས་པ་གཞིར་བཞག གང་ན་མཚན་རྟོག་ལས་སྐྱོབ་པས་མགོན་པོ་སྟེ་བརྟེན་པ་རང་འབྱུང་གི་ཡེ་ཤེས་སོ། ། གང་ལ་ན་རྟེན་ལུས་ལའོ། ། ཚུལ་ཇི་ལྟར་ན་ཆོས་དང་ལོངས་སྤྱོད་སྤྲུལ་པ་དང་བདེ་བ་ཆེན་པོའི་གཟུགས་ཀྱིས་ནི་རྣམ་པར་ཕྱེ་བས་སྐུ་བཞི་ནང་དུ་ལུས་ལ་རྣམ་པར་གཞག་པའི་ཚུལ་གྱིས་སོ། ། གཉིས་པ་ལན་ལ་གཉིས། རྟེན་འཁོར་ལོ་དང་རྩ་ལ་སྐུ་རྣམ་པར་བཞག་པ་དང་། བརྟེན་པ་ཞུ་བ་དང་བདེ་བ་ལ་བཞག་པའོ། ། དང་པོ་ལ་གཉིས་འཁོར་ལོ་ལ་སྐུ་བཞིར་བཞག་པ་དང་།
རྩ་ལ་སྐུ་གསུམ་དུ་བཞག་པའོ། ། དང་པོ་ལ་གསུམ། འཁོར་ལོའི་གནས་ལུགས། དེ་ལ་སྐུ་བཞིར་བཞག་པ། འཁོར་ལོ་ལ་ཡི་གེ་དགོད་པའི་ཚུལ་ལོ། ། དང་པོ་ལ་འཁོར་ལོའི་དབྱིབས་ཀྱི་གནས་ལུགས། རྩ་འདབ་ཀྱི་གནས་ལུགས་གཉིས། དང་པོ་ནི། སྤྱི་བོ་ལྟེར་སོག་འཁོར་ལོ་ནི། ། ཨེ་ཡི་དབྱིབས་སུ་ཡང་དག་གནས། །
སྙིང་དང་མགྲིན་པར་ཡང་དག་གནས། ། བྃ་གི་རྣམ་པ་ལྟ་བུར་བརྗོད། ། ཅེས་སྨོས་ཏེ། དེ་ལ་ཨེའི་དབྱིབས་ནི་གྲུ་གསུམ་སྟེ། སྤྱི་བོའི་ཕྱིའི་དབྱིབས་གྲུ་གསུམ་ལྟེ་བའི་ནང་གི་དབྱིབས་གྲུ་གསུམ་བྃ་གི་རྣམ་པ་ནི་འཁོར་ལོ་གཉིས་ཀ་ཟླུམ་པོའོ། ། གཉིས་པ་རྩ་འདབ་ཀྱི་གནས་ལུགས་གྲངས་ལ་འཁོར་ལོ་བཞི། དང་པོ་ནི། ལྟེ་བའི་ནང་གནས་པད་མ་ནི། ། འདབ་མ་དྲུག་ཅུ་རྩ་བཞིར་ལྡན། ། གཉིས་པ་ནི།
འདམ་སྐྱེས་འདབ་མ་སུམ་ཅུ་གཉིས། ། སྤྱི་བོའི་ནང་དུ་རྣམ་པར་གནས། ། གསུམ་པ་ནི། མགྲིན་པའི་ནང་དུ་སོན་པའང་། ། པདྨ་ལོ་མ་བཅུ་དྲུག་ཉིད། ། བཞི་པ་ནི། དེ་བཞིན་དུའང་སྙིང་ཉིད་ལ། ། པདྨ་འདབ་མ་བརྒྱད་དུ་བརྗོད། ། གཉིས་པ་དེ་ཉིད་ལ་སྐུ་གསུམ་མམ་བཞིར་བཞག་པ་ལ་བཞི། དང་པོ་ནི།
འདབ་མ་དྲུག་ཅུ་རྩ་བཞི་ཉིད། ། སྤྲུལ་པ་ལ་ནི་རབ་ཏུ་གྲགས། ། ཅེས་པས་ལྟེ་བའི་འཁོར་ལོ་སྤྲུལ་སྐུར་བཞག པད་མ་ཆེན་པོ་འདབ་བརྒྱད་པར། ། ཆོས་ཀྱི་སྐུར་ནི་རབ་ཏུ་བསྐོར། ། ཅེས་པས་སྙིང་གི་འཁོར་ལོ་ཆོས་སྐུར་བཞག ལོངས་སྤྱོད་རྫོགས་པ་བཅུ་དྲུག་རྩིབས་ཅེས་པས་མགྲིན་པའི་འཁོར་ལོ་ལོངས་སྐུར་བཞག དེ་བཞིན་འདབ་མ་སུམ་ཅུ་གཉིས། ། བདེ་ཆེན་ཡེ་ཤེས་ཆེན་པོ་ལ། ། ཀུན་ཏུ་ཡང་དག་རྣམ་པར་གནས། །
ཅེས་པ་ཀུན་ཏུ་དབྱེར་མེད་པས་ངོ་བོ་ཉིད་ཀྱི་སྐུའོ། ། དེ་དག་གི་དོན། སྐུ་གསུམ་ལུས་ཀྱི་ནང་དུ་ནི། ། འཁོར་ལོའི་གཟུགས་ཀྱིས་བརྗོད་པར་བྱ། ། ཅེས་པ་ལ་སོགས་པས་འོག་ཏུ་རྒྱས་པར་འཆད་དོ། ། གསུམ་པ་འཁོར་ལོ་ལ་ཡི་གེ་དགོད་པའི་ཚུལ་ལ་བཞི། དང་པོ་སྤྲུལ་པའི་འཁོར་ལོ་ལ་ཡི་གེ་དགོད་པ་ནི། སྤྲུལ་པའི་འཁོར་ལོ་དབུས་སུ་ནི་ནང་སྐོར་གྱི་འདབ་མ་བརྒྱད་ལ་མདུན་ནས་གཡས་བསྐོར་དུ་སྡེ་ཚན་གྱི་གཙོ་བོ་ཨ་ཀ་ཙ་ཊ་ཏ་པ་ཡ་ཤ་བརྒྱད་ཀྱི་ཡིག་འབྲུ་དང་པོའི་ངོ་བོ་ཅེས་པ་ཨ་ལི་བཅུ་དྲུག་གི་དང་པོ། དེ་གང་ཞེ་ན། འདི་ནི་ཨ་སྟེ་ཡི་གེ་མཆོག་གོ་ཅིའི་ཕྱིར་ཞེ་ན།
ཡི་གེ་ཐམས་ཅད་སྐྱེད་པར་བྱེད་པའམ་འབྱུང་གནས་ཡིན་པས་དེ་སྐད་དོ། ། ཨ་དེ་ཉིད་འཁོར་ལོའི་རྣམ་པར་གནས་པ་ལ་ཡོངས་སུ་བསྐོར་བའོ། ། དེའི་ཤུགས་ལ་ཕྱི་སྐོར་གྱི་འདབ་མ་དྲུག་ཅུ་རྩ་བཞི་ལ་ཨཱ་ལི་བཅུ་དྲུག་ཕྲག་གཉིས་གཡོན་བསྐོར། ཧ་དང་ཀྵ་སྤངས་པའི་ཀཱ་ལི་གཡས་བསྐོར་དགོད་གསུངས། གཉིས་པ་སྙིང་གའི་དཀྱིལ་འཁོར་ལ་ཡི་གེ་དགོད་པ་ནི། ཆོས་ཀྱི་འཁོར་ལོའི་ལྟེ་བར་གནས་པར་རྣམ་པར་བཤད་པ་ནི་ཡི་གེ་ཧཱུྃ་དེ་ཉིད་ནི་གཏུམ་མོའི་མེས་མི་ཤིགས་པར་བརྗོད། དབྱངས་ལྔ་དང་ནི་ཅེས་པ་ཕྱོགས་བཞིར་ཨཱ་ཨཱི་ཨཱུ་ཨཻ་ཨི། ཡང་ན་ཨ་ཨཻ་ཨེ་ཨོ། དབུས་སུ་ཨུ་དང་ཧཱུྃ་དབྱེར་མེད་པའོ། ། ཡང་ན་ཕྱོགས་བཞིར་བུྃ་ཨྃ་ཛིཾ་ཁྃ་དབུས་སུ་ཧཱུྃ་དང་ལྔ།
མཚམས་བཞིར་ཡ་ར་ལ་ཝས་རྣམ་པར་བརྒྱན་པའོ། ། གསུམ་པ་མགྲིན་པའི་འཁོར་ལོ་ལ་ཡི་གེ་དགོད་པ་ནི་ལོངས་སྤྱོད་འཁོར་ལོའི་ནང་ལྟེ་བར་གནས་པ་ཨོཾ། དེ་ཉིད་ནི་ཡིག་འབྲུ་ཐམས་ཅད་ཀྱི་མགོ་འདྲེན་པས་གསལ་བར་བྱེད་པའོ། ། ཕྱོགས་བཞིར་ཨི་ཨུ་ཨེ་ཨོ། ཡང་ན་ཨ་ཨི་ཨུ་ཨེ། ཆ་ནི་རྣམ་པ་བཞི་རྣམས་ཀྱིས་ནང་སྐོར་གྱི་འདབ་མ་བཞི་ལ་གནས་ནས་ཨོཾ་ལ་ཀུན་ཏུ་ཡོངས་སུ་སྐོར་བའོ། ། ཕྱི་སྐོར་གྱི་འདབ་མ་བཅུ་གཉིས་ལ་མ་ནིང་སྤངས་པའི་དབྱངས་བཅུ་གཉིས་ཀྱིས་བསྐོར་བ། ཡང་ན་མགྲིན་པའི་འདབ་མ་བཅུ་དྲུག་ལ་ཨཱ་ལི་བཅུ་དྲུག་གཡོན་བསྐོར་དུ་དགོད་གསུངས། བཞི་པ་བདེ་ཆེན་འཁོར་ལོ་ལ་ཡི་གེ་དགོད་པ་ནི། བདེ་ཆེན་འཁོར་ལོ་ཆེན་པོ་ལ་དབུས་སུ་ཧྃ་ནི་ཐིག་ལེའི་གཟུགས་ཅན་ནོ། །
ཤུགས་ལ་འདབ་མ་སུམ་ཅུ་རྩ་གཉིས་ལ་ཨཱ་ལི་བཅུ་དྲུག་གཡོན་བསྐོར། ཀ་ན་ང་ཏའི་བར་ཀཱ་ལི་བཅུ་དྲུག་གཡས་བསྐོར་དུ་དགོད་གསུང་། གཉིས་པ་རྩ་ལ་སྐུ་གསུམ་དུ་བཞག་པ་ལ་གསུམ། རྩའི་གནས་ལུགས་ལ་སྐུར་བཞག་པ། དེའི་བྱེད་པའི་ལས། དེ་ལ་ཡི་གེ་དགོད་པའི་ཚུལ་ལོ། ། དང་པོ་ལ་རྩ་རྐྱང་མའི་གནས་ལུགས། རྩ་རོ་མའི་གནས་ལུགས། དེའི་ཤུགས་ལ་ཀུན་འདར་མའི་གནས་ལུགས་རྟོགས་པར་བྱ་བ་དང་གསུམ། དེ་རེ་རེ་ལ་ལུས་ཀྱི་ཕྱོགས་གང་ན་གནས་པ།
ཁམས་གང་འབབ་པ། ལམ་གང་ནས་རྒྱུ་བ། ཁ་གང་དུ་ཕྱོགས་པ། ལས་གང་བྱེད་པ། སྐུ་གསུམ་ལས་གང་ཡིན་པ་དྲུག་དྲུག་གཞུང་གི་སྟེང་དུ་རྟོགས་པར་བྱ་སྟེ། དང་པོ་ནི། གཡོན་པའི་ངོས་དག་ཅེས་པ་དང་གཡོན་པའི་རྩ་ཅེས་པ་སྟེ། རྐྱང་མ་ཅེས་པ་ཡིན་ལ་གཡས་པའི་ངོས་དག་ལ་ཅེས་པ་དང་གཡོན་པའི་རྩ་ཅེས་པའི་ཤུགས་ལ་གཡས་པའི་རྩ་སྟེ་རོ་མའོ། ། དེའི་ཤུགས་ལ་ཀུན་འདར་མ་དབུས་ན་གནས་པར་བསྟན་པས་ཀུན་འདར་མའི་གཡས་དང་གཡོན་ནས་སོ། ། གཉིས་པ་ཁམས་གང་འབབ་པ་ནི།
ཟླ་བ་ཉི་མ་རྣམ་པར་བཤད་ཅེས་པས་མདོར་བསྟན། མྱོས་བྱེད་ཟླ་བ་ཞེས་བྱར་བཤད། ། ཁྲག་ནི་ཉི་མ་ཞེས་སུ་གསུངས། ། ཅེས་པས་རྒྱས་པར་བཤད། དེ་ལ་མྱོས་བྱེད་འབབ་ཅེས་པ་གཡོན་པའི་རྩ། ཁྲག་འབབ་པར་ནི་རབ་ཏུ་གྲགས་ཅེས་པས་གཡས་པའི་རྩ་བསྟན་ཏེ། མདོར་ན་འདི་དག་ཟླ་བ་ཉི་མ་གཉིས། ། རྩ་ནི་གཉིས་སུ་རབ་ཏུ་གྲགས། ། ཅེས་སྨོས་སོ། ། གསུམ་པ་ལམ་གང་ནས་རྒྱུ་བ་དང་།
ཁ་གང་དུ་ཕྱོགས་པ་ནི། མགྲིན་པ་ནས་བརྩམས་གཡོན་པའི་རྩ། ། ལྟེ་བའི་ནང་དུ་ངལ་གསོས་ཤིང་། ། ཁ་ནི་འོག་ཏུ་མྱོས་བྱེད་འབབ། ། ཅེས་པས་རྐྱང་མའི་གནས་ལུགས། གང་ཞིག་ལྟེ་བ་ལས་སྟེང་རྩ། ། དེ་བཞིན་ཁ་ནི་སྟེང་དུ་འབབ། ། མགྲིན་པའི་ནང་དུ་ངལ་གསོས་ཤིང་། ། ཅེས་པས་རོ་མའི་གནས་ལུགས། ངལ་གསོས་ཅེས་པ་ནི་གནས་དེར་ཅུང་ཟད་གནས་པའོ། །
དེའི་ཤུགས་ལ་ཀུན་འདར་མ་ཟླ་བའི་བརྡས་ཕ་ལས་ཐོབ་པའི་བྱང་སེམས་སྨིན་མཚམས་སམ་སྤྱི་བོར་འཛིན། ཉི་མའི་བརྡས་མ་ལས་ཐོབ་པའི་རཀྟ་ལྟེ་བར་འཛིན། ལྔ་པ་ལས་གང་བྱེད་པ་ནི། རྐྱང་མས་འོག་སྒོ་དང་རོ་མས་སྟེང་སྒོ་གཉིས་རླུང་ནང་དུ་འཇུག་པ་དང་ཕྱིར་རྒྱུ་བའི་ཚུལ་གྱིས་མཉམ་པར་ཞོན་ནས་ནི་འོག་ལྟེ་བ་དང་། སྟེང་མགྲིན་པའི་བར་དུ་རྐྱང་མ་དང་རོ་མ་རྣམ་པར་གནས་པའོ། ། དེའི་ཤུགས་ལ་རླུང་ལྡང་འཇུག་ལ་ལྟོས་ཏེ། ཀུན་འདར་མས་རླུང་གནས་པའོ། ། དྲུག་པ་སྐུ་གསུམ་ལས་གང་ཡིན་པ་ནི། གཡོན་པའི་རྩ་ལོངས་སྤྱོད་རྫོགས་པའི་སྐུ་ཅན་མ་ཅེས་པ་གཞུང་གི་དངོས་བསྟན། དེའི་ཤུགས་ལ་གཡས་པའི་རྩ་སྤྲུལ་སྐུ་དང་དབུས་ཀྱི་རྩ་ཆོས་སྐུར་ཤེས་པར་བྱའོ། །
ཅིའི་ཕྱིར་རྩ་གསུམ་སྐུ་གསུམ་དུ་བཞག་ཅེ་ན། རྩ་གསུམ་ཐབས་ཀྱིས་མ་ཟིན་ན་ལུས་ངག་ཡིད་གསུམ་གྲུབ་པར་བྱེད་ལ་ཐབས་ཀྱིས་ཟིན་ན་ཞུ་བ་དང་བདེ་བ་མི་རྟོག་པ་བསྐྱེད་པར་བྱེད་ཅིང་དེ་དག་གནས་གྱུར་པ་ལས་སྐུ་གསུམ་དུ་འགྲུབ་པའི་ཕྱིར་རོ། ། གཉིས་པ་རྩ་གསུམ་གྱི་བྱེད་པའི་ལས་ནི། དཔའ་བོ་རྣམས་དང་མཁའ་འགྲོ་མའི། ། འགྲོ་བ་དང་ནི་འོང་བའི་རྒྱུར། ། ནུབ་པ་དང་ནི་འཆར་བ་ཉིད། ། ལོག་དང་སད་པ་ལྟ་བུར་གསུངས། ། ཅེས་སྨོས་ཏེ། དེ་ལ་དཔའ་བོ་ནི་མགོན་པོའི་རླུང་སྟེ་དགུ་བརྒྱ་པ་ཕྲག་གཅིག་གོ ། རྣམས་དང་ཅེས་པ་ཉིན་ཞག་ཕྲུག་གཅིག་ལ་ཡུལ་ཉི་ཤུ་རྩ་བཞིའི་དབང་གིས་མགོན་པོ་ཉི་ཤུ་རྩ་བཞིའོ། །
མཁའ་འགྲོ་མའི་ཅེས་པ་ལྷ་མོའི་རླུང་སྟེ་མགོན་པོ་རེ་ལ་ལྷ་མོ་བཞི་བཞིའོ། ། ལྷ་མོ་རེ་རེ་ལ་རླུང་ཉིས་བརྒྱ་ཉི་ཤུ་རྩ་ལྔ་རྩ་ལྔ་པ་རེ་རྒྱུ་བའོ། ། མདོར་ན་དེ་ལྟ་བུའི་དཔའ་བོ་དང་མཁའ་འགྲོ་མ་དེ་དག་རྩ་གཉིས་ཀྱི་དབང་གིས་སྒོ་གཉིས་ནས་ཕྱི་དང་ནང་དུ་འགྲོ་བ་དང་འོང་བ་ལ་སོགས་པའོ། ། གསུམ་པ་དེ་ལ་ཡི་གེ་དགོད་པའི་ཚུལ་ནི། གཡོན་དང་གཡས་པའི་ངོས་ལ་ནི་ཅེས་པ་སྔར་བཞིན། རོ་རྐྱང་གཉིས་སྔར་བཞིན། དབྱངས་ནི་བཅུ་གཉིས་ཡང་དག་གནས་ཅེས་པ་ཨཱ་ལི་བཅུ་གཉིས་དེའི་སྟེང་དུ་མ་ནིང་བཞི་བསྣན་པས་བཅུ་དྲུག ཁ་ནི་སྟེང་དུ་ཡང་དག་བཤད་ཅེས་པ་དེ་དག་མགོ་གྱེན་བསྟན། ཀ་ལ་སོགས་པ་རྣམས་ཀྱིས་བསྐོར་ཅེས་པ་ཀཱ་ལི་སོ་གཉིས། ཁ་ནི་འོག་གི་ངོས་སུ་བལྟས་ཅེས་པ་དེ་དག་མགོ་ཐུར་བསྟན།
ལྷག་པར་བྱས་ནས་སྦྱར་བ་ཉིད་ཅེས་པ་ཨཱ་ལི་ཁ་གྱེན་བསྟན་རེ་རེའི་བར་དུ་ཀཱ་ལི་ཁ་ཐུར་བསྟན་གཉིས་གཉིས་ལྷག་པར་སྤེལ་ནས་རྩ་གཉིས་ཀ་ལ་དགོད་དོ། ། ཀཱ་ལི་སོ་གཉིས་ཀྱི་ལྷག་མ་ཧ་དང་ཀྵ་གཉིས་ལས་དང་པོ་སྤྱི་བོར་གནས་ལ་ཀྵ་ནི་སྲིན་པོ་ཉིད་གསུངས་པ་ལྟེ་བའི་འོག་གི་ཆར་ནི་རྣམ་པར་གནས་སོ། ། གཉིས་པ་བརྟེན་པ་ཞུ་བདེ་ལ་བཞག་པ་ལ་བརྗོད་བྱའི་སྒོ་ནས་སྐུ་གསུམ་དུ་བཞག་པ་དང་། རྗོད་བྱེད་རྒྱུད་ཀྱི་རིམ་པས་བཞག་པ་གཉིས། ། དང་པོ་ལ་རྒྱུའི་རྒྱུད་ལ་བཞག་པ་དང་། ཐབས་ཀྱི་རྒྱུད་ལ་བཞག་པ་གཉིས། དང་པོ་ནི། མངལ་སྐྱེས་ཀྱི་དབང་དུ་བྱ་སྟེ། གང་ཚེ་ཅེས་པ་མངལ་གྱི་སྔོན་འགྲོ་ལུས་འགྲུབ་པའི་ཐོག་མར་རོ། ། མགྲིན་པ་ནི་ཐབས་ཀྱི་རྡོ་རྗེ་ནོར་བུའི་མཚམས་སུའོ། །
ཆགས་ཆེན་གྱི་གཟུགས་བདེ་བ་ཟླ་བའི་བརྡས་ཞུ་བ། གནས་པ་ཞུ་བདེ་ཐ་མི་དད་པ། ཞུ་བ་ཉིད་ཀྱང་གང་ཞེ་ན། སངས་རྒྱས་ཐམས་ཅད་ཀྱི་དམ་པའི་སྐུ་སྟེ། ཕུང་ཁམས་སྐྱེ་མཆེད་ཐམས་ཅད་ཀྱི་དྭངས་མའོ། ། བདེ་བ་ཉིད་ཀྱང་གང་ཞེ་ན། དྭངས་མ་འདུས་པ་དེའི་ཚེ་བདེ་བ་ལ་ལོངས་སྤྱོད་པས་ལོངས་སྤྱོད་རྫོགས་པའི་སྐུར་བཞག་གོ ། གང་ཚེ་ཐབས་ཀྱི་རྡོ་རྗེའི་རྩེར་གནས་པ་དེའི་ཚེ་ཁུ་བ་དེ་ནི་ཤེས་རབ་ཀྱི་བྷ་གའི་སྣ་རྩེར་རོ། ། གང་ཚེ་ལོངས་སྤྱོད་རྫོགས་སྐུ་ཡང་། ནུབ་པར་གནས་པར་འགྱུར་བ་ན་ཅེས་པ་ཐབས་ཀྱི་བྱང་སེམས་ཤེས་རབ་ཀྱི་བྷ་གར་ལྷུང་བས་བདེ་བ་ལ་ལོངས་སྤྱོད་པ་དང་བྲལ་བའོ། །
དེའི་ཚེ་བྷ་གའི་ནང་དུ་སོན་པའི་ཐིག་ལེ་དེ་ཡང་ཉི་མའི་གཟུགས་སུ་ཡང་དག་བཤད་དེ། རཀྟ་དང་འདྲེས་པས་དམར་པོར་གྱུར་པའོ། ། དེའི་ཚད་ནི་ཡུངས་དཀར་ཙམ་གྱི་རྣམ་པར་བརྗོད་དོ། ། དེ་ལས་བུ་ཚའི་ལུས་སྤྲུལ་པའི་ཕྱིར། སྤྲུལ་པའི་སྐུར་ནི་བརྗོད་པ་སྟེ། དེའི་རྒྱུ་མཚན་སངས་རྒྱས་ཏེ་བདུད་རྩི་ལྔའི་དྭངས་མ་བྱང་ཆུབ་སེམས་སྟེ། དབང་པོའི་དྭངས་མ་ཕ་མའི་སྤྲོས་པ་དེ་ཡིས་བུ་ཚའི་ལུས་སྐྱེད་པས་ན་སྤྲུལ་པའོ། །

པདྨ་གར་དབང་རྒྱལ་པོ་ནི་ཐིག་ལེའོ། ། པདྨ་འབྱེད་པའི་སྦྱོར་བ་འོ། ། ཅེས་པ་ནི་སྙོམས་འཇུག་གོ ། དེ་ནི་ཉི་མ་ནུབ་པ་ན་ཐིག་ལེ་ལྷུང་བའོ། ། དེ་ལས་སྤྲུལ་པའི་སྐུའི་གཟུགས་སུ་ནི་ཅེས་པ་སྔར་བཞིན་ནོ། ། དེ་ལྟར་ལོངས་སྐུ་དང་སྤྲུལ་སྐུ་བསྟན་ནས་ཆོས་སྐུ་བསྟན་པ་ནི། པད་མ་འབྱེད་པའི་སྦྱོར་བ་གང་གི་ཚེ་རྫོགས་པའི་བྱང་ཆུབ་སེམས་དཀར་དམར་འདྲེས་པའི་གོང་བུར་གྱུར་པ་དེའི་ཚེ་བར་དོའི་རྣམ་པར་ཤེས་པ་དང་རོ་གཅིག་ཏུ་གྱུར་པའོ། ། དེའི་ཚེ་རྣམ་པར་ཤེས་པ་ཟླ་བ་ལྔའི་བར་དུ་བརྒྱལ་ཏེ། རྙོག་པ་མེད་པ་ཉིད་ཆོས་ཀྱི་སྐུའོ། ། དེའི་མཚན་ཉིད་ཇི་ལྟ་བུ་ཞེ་ན། འཁོར་བའི་ལམ་ནི་རྣམ་བཅད་པའི་ཅེས་པ་རྣམ་རྟོག་དང་མཚན་མའི་སྤྲོས་པ་ཉེ་བར་ཞི་བས་རང་བཞིན་གྱི་དགེ་བ་སྟེ།
གཉིས་མེད་ཞུ་བདེ། མཆོག་ཏུ་རྣམ་པར་དག་པ་ཉིད་རྣམ་པར་མི་རྟོག་པའོ། ། དཔལ་ལྡན་ཁུ་ཁྲག་སེམས་དང་འདྲེས་པའི་ལུས་རྡོ་རྗེ་སེམས་དཔའི་གཟུགས་བདེ་བ་དང་སྟོང་པ་དེ་ལྟར་ཤྲཱི་ནི་ཞུ་བདེ། ཧེ་རུ་ཀ་ནི་སྟོང་པ། མདོར་ན་རང་བཞིན་གྱི་ཆོས་སྐུ། རང་བཞིན་གྱི་རྡོ་རྗེ་སེམས་དཔའ། རང་བཞིན་གྱི་ཧེ་རུ་ཀ་ཞེས་བཤད་དོ། ། གཉིས་པ་ཐབས་ཀྱི་རྒྱུད་ལ་བཞག་པ་ལ། རང་བྱིན་བརླབ་ཀྱི་སྦས་པ་ལ་སྦྱར་ན། འདི་ལྟར་ཡེ་ཤེས་ཀྱི་རིམ་པ་དེ་བཞིན་གཤེགས་པའི་རྒྱུད་ཀྱི་བདུད་རྩི་སྤྱི་བོར་ཕབ་སྟེ།
དེ་ལས་གང་ཚེ་མགྲིན་པར་ཟླ་བ་གནས་པ་དེའི་ཚེ་བདེ་བ་ལ་ལོངས་སྤྱོད་པས་ལོངས་སྤྱོད་རྫོགས་པའི་སྐུའོ། ། དེ་ནས་གང་ཚེ་རྡོ་རྗེ་རྩེ་སྟེ་སྙིང་གར་གནས་པ་ནའང་དེ་ཉིད་ཀྱང་ལོངས་སྐུར་ཤེས་པར་བྱའོ། ། དེ་ནས་གང་ཚེ་ལོངས་སྤྱོད་རྫོགས་ནུབ་སྟེ། བྷ་ག་ཞེས་ལྟེ་བའི་སྣ་ཚོགས་མདུད་པར་སླེབ་པ་དེའི་ཚེ་ལུས་ཐམས་ཅད་དུ་ཁྱབ་ཅིང་སྤྲུལ་པས་སྤྲུལ་པའི་སྐུའོ། ། དེ་ནས་སྤྲོས་པ་དེ་ཡིས་བསྐྱེད་ཅེས་པ་ལུས་ཐམས་ཅད་ལ་ཁྱབ་པ་སྟེ། སྤྲུལ་པ་དེའང་འགགས་པ་ན་སེམས་རྟོག་པ་མེད་པར་འགྱུར་བས་ཆོས་ཀྱི་སྐུ་ཞེས་བྱའོ། ། དཀྱིལ་འཁོར་འཁོར་ལོའི་སྦས་པ་ལ་སྦྱར་ན་གང་ཚེ་མགྲིན་པར་ཆགས་ཆེན་གྱི་ཅེས་པ་ནས་ཤྲཱི་ནི་ཧེ་རུ་ཀ་ཞེས་བཤད་ཅེས་པའི་བར་རྒྱུའི་རྒྱུད་ལ་སྦྱར་བའི་སྐབས་བཞིན་ལས་མི་འདྲ་བའི་ཁྱད་པར་ནི། ཐབས་ཤེས་རབ་གཉིས་ཀྱིས་ཟླ་བ་དང་ཉི་མ། རྡོ་རྗེའི་རྩེ་དང་གསང་བའི་སྣ་རྩེར་ཕྲད་ཅིང་མངོན་དུ་བྱས་པ་རྟེན་ཞུ་བ་སྟེ། སྤྲུལ་པའི་སྐུ།
ཅིའི་ཕྱིར་སྤྲུལ་སྐུ་ཞེས་བྱ་ཞེ་ན། ཆགས་ཆེན་གྱི་མེས་སངས་རྒྱས་བྱང་སེམས་ཏེ། བདུད་རྩི་དང་དབང་པོའི་དྭངས་མ། རྩ་གནས་ཐམས་ཅད་ནས་སྤྲོས་པ་ནི་སྤྲུལ་པ་ཡིན་ལ་དེ་དག་སྣ་རྩེ་གཉིས་སུ་འདུས་པ་ནི་སྐུའོ། ། དེ་ལྟར་རྟེན་ཞུ་བ་ལས་བརྟེན་པ་བདེ་བ་འབྱུང་ཞིང་དེ་ལ་ལོངས་སྤྱོད་པས་ལོངས་སྤྱོད་རྫོགས་པའི་སྐུའོ། ། དེ་ལས་མཚན་མ་དང་རྣམ་རྟོག་གི་རྙོག་པ་མེད་ཅིང་སྤྲོས་པ་མེད་པས་མི་རྟོག་པ་ནི་ཆོས་ཀྱི་སྐུའོ། ། ཡང་ན་གང་ཚེ་མགྲིན་པར་ཆགས་ཆེན་གྱི། ། གཟུགས་ཀྱི་ཟླ་བ་གནས་པ་ན། ། ཅེས་པ་བྱང་སེམས་སྤྱི་བོ་ནས་མགྲིན་པར་སླེབ་པས་དགའ་བ། སངས་རྒྱས་རྣམས་ཀྱི་དམ་པའི་སྐུ། །
དེ་ཚེ་ལོངས་སྤྱོད་རྫོགས་པར་བཤད། ། ཅེས་པ་མགྲིན་པ་ནས་སྙིང་གར་སླེབ། བདེ་བ་ཆེར་འཕེལ་ཞིང་དེ་ལ་ལོངས་སྤྱོད་པས་མཆོག་དགའ། གལ་ཏེ་ལོངས་སྤྱོད་རྫོགས་སྐུ་ཡང་། ། ནུབ་པར་གནས་པར་འགྱུར་བ་ན། ། ཅེས་པ་སྙིང་ག་ནས་ལྟེ་བར་སླེབ་པས་བདེ་བར་ཞེན་པ་ནུབ་པས་དགའ་བྲལ་གྱི་དགའ་བ། གང་ཚེ་རྡོ་རྗེ་རྩེར་གནས་པ། ། དེ་ཚེ་དེ་ནི་སྣ་རྩེར་རོ། ། ཅེས་པ་བྱང་སེམས་ལྟེ་བ་ནས་ཐབས་ཀྱི་རིགས་བདག་གི་ཁ་དང་། ཤེས་རབ་ཀྱི་མཆོག་གི་ཟེ་བར་འཛོམས་པ་ལྷན་ཅིག་སྐྱེས་པའི་དགའ་བ།
པདྨ་འབྱེད་པའི་སྦྱོར་བ་ཅེས་པ་མངོན་དུ་བྱེད་པའི་ཐབས། གང་ཚེ་རྫོགས་པའི་བྱང་ཆུབ་སེམས་ཅེས་པ་རྟེན་ཞུ་བ། གོང་བུར་གྱུར་ཅེས་པ་བརྟེན་པ་བདེ་བ། རྙོག་པ་མེད་ཅེས་པ་ནས་མཆོག་ཏུ་དགའ་བ་ཉིད་ཅེས་པའི་བར་ངོ་བོ་མི་རྟོག་པ། དཔལ་ལྡན་ནི་གཉིས་སུ་མེད་པའི་ཡེ་ཤེས་རྡོ་རྗེ་ནི་ལྷན་ཅིག་སྐྱེས་པའི་དགའ་བ་དང་། སེམས་དཔའི་གཟུགས་དགའ་བ་དང་པོ་གསུམ། ཡང་ན་རྡོ་རྗེ་སྟོང་པ། སེམས་དཔའ་བདེ་བ། གཟུགས་ཞུ་བའོ། ། ཤྲཱི་ཧེ་རུ་ཀ་ནི་ཤྲཱི་ནི་གཉིས་མེད་ཡེ་ཤེས་ཏེ་ཅེས་པ་ལ་སོགས་པའི་དོན་ལྷན་སྐྱེས་སོ། །
གཉིས་པ་རྗོད་བྱེད་རྒྱུད་ཀྱི་རིམ་པ་བཞག་པ་ལ་དོན་རྒྱུད་དུ་བཞག་པ་དང་། དཔེ་སྲིན་བུའི་གཟུགས་སུ་བཞག་པ་གཉིས། དང་པོ་ནི། ལྷན་སྐྱེས་དེ་ཉིད་སེམས་ཅན་ནས་སངས་རྒྱས་ཀྱི་བར་དུ་རང་རིག་པ་རྒྱུན་མ་ཆད་པས་རྒྱུད། ལམ་ཀྱི་གནས་སྐབས་སུ། སྐད་ཅིག་མ་དང་དགའ་བའི་རིམ་པས་སྐྱེད་པས་རྒྱུད། དེ་ཉིད་ཀྱང་གང་ཞེ་ན། རྒོད་དང་ལྟ་བ་ལག་བཅངས་ཉིད། ། རྒྱུད་དུ་དེ་ཉིད་རྣམ་པར་གནས། ། ཅེས་པ་བརྗོད་བྱ་དགའ་བ་བཞི།
རྗོད་བྱེད་དགའ་བའི་རྒྱུད་ལ་སོགས་པ་བཞིའི་དོན་དེ་ཁོ་ན་ཉིད་དུ་གནས་པའོ། ། གཉིས་པ་དཔེ་སྲིན་བུའི་གཟུགས་སུ་བཞག་པ་ནི། རྒྱུད་ནི་སྲིན་བུའི་གཟུགས་ཅན་ཉིད། ། ཅིའི་ཕྱིར་ཞེ་ན། འདོད་ཆགས་ཉིད་དང་ཆགས་བྲལ་ཡང་། ། ཟོས་ནས་སྲིན་བུ་གནས་པ་ཉིད། ། ཅེས་པ་དེའི་དོན་ལྷན་ཅིག་སྐྱེས་པའི་ཡེ་ཤེས་དེས་རྟེན་ལུས་ཀྱི་རྩ་ཐམས་ཅད་དང་། བརྟེན་པ་འདོད་ཆགས་ཏེ་དགའ་བ་དང་མཆོག་དགའ། ཆགས་བྲལ་ཏེ་དགའ་བྲལ་གྱི་རྣམ་པར་རྟོག་པ། ཟོས་ནས་རང་ཉིད་འཕེལ་བར་བྱེད་པ་སྟེ།
དཔེར་ན་སྲིན་བུས་རང་གི་རྟེན་ཤིང་ཟོས་ནས་རང་འཕེལ་བར་བྱེད་པ་བཞིན་ནོ། ། གཉིས་པ་རབ་ཏུ་བྱེད་བའི་གྲངས་ལ། མིང་ནི་རྩ་ཐམས་ཅད་ཀྱི་མཉམ་པར་སྦྱོར་བའི་མཁའ་འགྲོའི་དྲ་བའི་སྡོམ་པ་སྟེ། ཅེས་པ་རྩ་ཐམས་ཅད་ནི་རྩ་དང་འཁོར་ལོའི་རྣམ་གཞག མཉམ་པར་སྦྱོར་བ་ནི་དཔྱིད་དང་ཐིག་ལེ། མཁའ་འགྲོ་མ་ནི་རྩ། དྲ་བ་ནི་ཚོགས་པ་སྟེ་རླུང་དང་ཐིག་ལེ། སྡོམ་པ་ནི་བདེ་བ་དེ་དག་གཏན་ལ་འབེབས་པར་བྱེད་པའོ། ། གཞུང་ཚད་ནི། ཤླཽ་ཀ་ལྔ་བཅུ་ང་གཅིག་དང་རྐང་པ་གསུམ་མོ། །
གོ་རིམ་ནི། དྲུག་པ་ལས་རབ་ཏུ་བྱེད་པ་བཞི་ཡོད་པའི་གསུམ་པའོ།། །། སྤྱི་དོན་གཉིས་པ་ཆོས་ཐམས་ཅད་ནང་དུ་སྡོམ་པས་སྤྲོས་པ་ནང་དུ་གཅད་པ་ལ་གཉིས། ཞུས་པ་དང་ལན་ནོ། ། དང་པོ་ནི། བཤད་དུ་གསོལ་ཅེས་པ་གཞིར་བཞག གང་ན་སྡོམ་པའོ། ། འང་ཅེས་པས་འཁོར་ལོ་སྡོམ་པའི་ལམ་དང་ནི་ཅེས་པ་རྟེན་གཞལ་ཡས་ཁང་། ལྷ་རྣམས་ཇི་ལྟར་འབྱུང་བ་དང་ཅེས་པ་བརྟེན་པ་ལྷའི་བསྐྱེད་ཆོག མཁའ་འགྲོ་འཁོར་ལོའི་ཁྱད་པར་དང་ཅེས་པ་ཧེ་རུ་ཀ་བཞི།
བདག་མེད་མ། ཡེ་ཤེས་མཁའ་འགྲོ་ལ་སོགས་པ་མི་འདྲ་བའི་ཁྱད་པར་སྔར་བརྟག་པ་གསུམ་པར་གསུངས་པ་རྣམས་དང་ཡང་ན་འཁོར་ལོ་སྡོམ་པའི་ལམ། དཀྱིལ་འཁོར་འཁོར་ལོའི་རྫོགས་རིམ། ལྷ་རྣམས་ཇི་ལྟར་འབྱུང་བའོ། ། ཅེས་པ་ལུས་ལས་བྱུང་ཞིང་བདེ་བ་ལ་རོལ་བས་རང་བྱིན་བརླབ་ཀྱི་རྫོགས་རིམ་མཁའ་འགྲོ་འཁོར་ལོའི་ཁྱད་པར་དང་ཅེས་པ་ལུས་ཀྱི་གནས་ལུགས་ཕྱི་དང་ནང་གི་ཁྱད་པར། བརྟག་པ་ལྔ་པ་དང་དྲུག་པའི་རབ་བྱེད་དང་པོ་གསུམ་དུ་གསུངས་པ་དང་། དགོངས་པའི་སྐད་ཀྱི་ཁྱད་པར་ནི་ཡི་གེ་ཚོགས་པ་དང་ཡི་གེ་རེ་རེའི་བརྡའི་ཁྱད་པར། ཤུགས་ལ་ལུས་ལ་བརྡའི་ཁྱད་པར་སྔར་བརྟག་པ་བཞི་པར་གསུངས་ན་དེར་མ་ཟད་དེར་རྣམས་ནང་དུ་ཇི་ལྟར་སྡོམ་པའི་ཚུལ་ལོ། ། གང་གིས་ན་བཅོམ་ལྡན་འདས་ཀྱིས་སོ། ། གང་ལ་ན་བདག་ལའོ། །
གང་གི་ཚེ་ན་དཀྱིལ་འཁོར་བཞི་འཁོར་ལོ་སྡོམ་པའི་ལམ་ལ་སོགས་པ་གསུངས་པའི་རྗེས་དེ་ནས་ཁྱད་པར་རྩ་ཐམས་ཅད་ཀྱི་མཉམ་པར་སྦྱོར་བའི་མཁའ་འགྲོ་མའི་དྲ་བའི་སྡོམ་པ་གསུངས་པའི་རྗེས་དེ་ནས་སོ། ། དགོས་པ་ཅིའི་དོན་དུ་ན། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེ་སྙིང་པོ་ལ་སོགས་པ་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུ་དང་། རྣལ་འབྱོར་མ་བདག་མེད་མ་ལ་སོགས་པ་རྣལ་འབྱོར་མ་རི་རབ་ཀྱི་རྡུལ་དང་མཉམ་པས་རྣལ་འབྱོར་དང་རྣལ་འབྱོར་མའི་རྒྱུད་ཀྱི་གླེང་གཞིའི་དོན་བདེ་བླག་ཏུ་རྟོགས་པར་བྱ་བའི་ཕྱིར་དུའོ། ། ཡང་འདི་སྐད་ཅེས་གསོལ་ཏོ་ཅེས་པ་གཞིར་བཞག གང་གི་ཚེ། གང་གིས། གང་ལ་ཅེས་གཞུང་ཐོག་ཏུ་སྦྱར། གཉིས་པ་ལན་ལ་མདོར་བསྟན་པ་དང་། རྒྱས་པར་བཤད་པ་གཉིས།
དང་པོ་ནི། རྣལ་འབྱོར་མ་ལུས་སོགས། ཅེས་པ་གཞིར་བཞག གནས་གང་དུ་ན། རྣལ་འབྱོར་མའམ་རྣལ་འབྱོར་པའི་ལུས་ཀྱི་དབུས་ལྟེ་བའི་གནས་སུ་ཨ་ཐུང་ཤད་ཀྱི་རྣམ་པ་ལྟ་བུ་ནི་སྡོམ་པའི་གནས་ཏེ་དེར་རོ། ། གང་ན་ཇི་ལྟར་ཕྱི་རོལ་དུ་ཉན་ཐོས་བྱང་སེམས་གསང་སྔགས་ཀྱི་སྡོམ་པ་གསུམ་གསུངས་པ་རིམ་པ་བཞིན་དང་པོ་ལུས་ངག་གི་ཁ་ན་མ་ཐོ་བ་སྡོམ། གཉིས་པ་སེམས་ཀྱི་སྡོམ། གསུམ་པ་མཚན་མ་དང་རྣམ་པར་རྟོག་པའི་སྡོམ། ཚུལ་དེ་བཞིན་དུ་ནང་དུའང་སྡོམ། སྡོམ་པ་རང་གི་ངོ་བོ་ནི་མཚན་མ་དང་རྣམ་པར་རྟོག་པ་སྡོམ།
ཡང་ན་ཐབས་དེས་བདེ་བར་འགྱུར་བས་ན་སྡོམ་པ་སྟེ་སྃ་བྷ་ར་ལས་སྒྲ་དྲངས་པས་སྃ་ཞེས་བྱ་བ་བདེ་བར་བཤད་ཅེས་པ་ལ་སོགས་པའི་དོན་འདིར་སྦྱར། ཡང་ན་ཇི་ལྟར་ཕྱི་རོལ་དུ་འཁོར་ལོ་སྡོམ་པའི་ལམ་ལ་སོགས་པ་སྔར་གསུངས་པ་དེ་བཞིན་དུ་ཇི་སྙེད་ཡོད་པའི་ཆོས་ཐམས་ཅད་ནང་དུ་སྡོམ་ཅེས་པའོ། ། སྡོམ་པ་དེ་ཉིད་ནང་དུ་འཁོར་ལོ་བཞི་ལ་སྐུ་གསུམ་ལ་སོགས་པ་གཏན་ལ་ཕབ་ནས་རབ་ཏུ་ཕྱེའོ། ། གཉིས་པ་རྒྱས་པར་བཤད་པ་ལ་གསུམ། སྙོམས་འཇུག་གི་ཐབས་ནང་དུ་བཞག་པ། འཁོར་ལོ་བཞི་ལ་ཆོས་ཐམས་ཅད་བཞག་པ། སེམས་ཅན་རྣམས་སངས་རྒྱས་སུ་བསྟན་པ་དང་གསུམ་གྱི་དང་པོ་ནི། ཕྱི་ནང་གི་བཱོ་ལ་ལ་བརྟེན་པའི་བདེ་བ། སྟོང་པ་དང་ཟུང་དུ་ཆུད་པས་ཕྱག་རྒྱ་ཆེ་ཞེས་བྱ། ཡེ་ཤེས་རྡོ་རྗེ་སྐྱེ་བའི་སྒོར་གྱུར་པས་སྐྱེ་མཆེད་དམ།
རྫོགས་རིམ་གྱི་ཐབས་ལས་བྱུང་བ་ཐབས་ཅན་ཉིད་དེ། ཚུལ་འདིས་ནི་གསང་བའི་སྙོམས་འཇུག་བསྟན་པས་ཕྱི་རོལ་གྱི་ཐབས་ཤེས་རབ་གཉིས་ཀྱི་དབང་པོ་གཉིས་སྙོམས་པར་འཇུག་པ་བསྟན་པ་མེད་དོ། ། གཉིས་པ་ལ་འཁོར་ལོ་རྣམས་ལ་སྐུ་གསུམ་དུ་བཞག་པ། འབྲས་བུ་བཞིར་བཞག་པ། སྡེ་པ་བཞིར་བཞག་པ་དང་གསུམ་གྱི། དང་པོ་ལ་མདོར་བསྟན། རྒྱས་བཤད། ཤིན་ཏུ་རྒྱས་བཤད་དང་གསུམ་གྱི ། དང་པོ་ནི། ཇི་ལྟར་ཕྱི་རོལ་དེ་བཞིན་ནང་ཞེས་པའི་ཚུལ་གྱིས་ཐུན་མོང་ལ་གྲགས་པའི་སྐུ་གསུམ་པོ་ལུས་ཀྱི་ནང་དུ་ནི་ལྟེ་བ་དང་།
སྙིང་ག་དང་མགྲིན་པའི་འཁོར་ལོ་གསུམ་གྱི་གཟུགས་ཀྱི་མཚོན་ནས་བརྗོད་པར་བྱ་སྟེ། སྐུ་གསུམ་དབྱེར་མེད་དུ་ཡོངས་སུ་ཤེས་ཤིང་མངོན་དུ་བྱས་པ་ནི་ངོ་བོ་ཉིད་ཀྱི་སྐུ་སྟེ། དེ་ཉིད་སྤྱི་བོ་བདེ་བ་ཆེན་པོའི་འཁོར་ལོ་ཉིད་ལ་བརྗོད་དོ། ། གཉིས་པ་ནི། སྤྲུལ་པའི་སྐུ་དང་ཆོས་ཀྱི་སྐུ་དང་ལོངས་སྤྱོད་རྫོགས་པའི་སྐུ་དང་དེ་བཞིན་དུའང་བདེ་བ་ཆེན་པོ་ངོ་བོ་ཉིད་ཀྱི་སྐུ་ཉིད་ཏེ། དེ་རྣམས་ནི་སྐྱེ་གནས་ཏེ་ལྟེ་བ་དང་སྙིང་ག་དང་མགྲིན་པ་དང་མགོ་བོར་ཡང་སྐུ་གསུམ་པོ་དང་བཞི་པའི་རང་བཞིན་འཁོར་ལོ་དེ་དག་ནི། རྣམ་པར་གནས་སོ། ། གསུམ་པ་ནི། སྤྲུལ་པ་དང་ཅེས་པ་ལ་འཕྲོས་ནས་མ་ལུས་པའི་སེམས་ཅན་ཐམས་ཅད་ཀྱི་ལུས་སྐྱེ་བའི་གཞི་ལྟེ་བ་གང་ལ་བརྗོད་པར་བྱ་བ་ནི་གང་གི་ཕྱིར་ལྟེ་བ་སྤྲུལ་པའི་འཁོར་ལོར་གནས་བརྟན་ཞིང་ལུས་སྤྲུལ་པའི་ཕྱིར་ལྟེ་བ་དེ་ལ་སྤྲུལ་པའི་སྐུ་ཉིད་དུ་འཇོག་པ་ཡིན་ཞིང་རྒྱུ་མཚན་གང་གི་ཕྱིར་སངས་རྒྱས་སྤྲུལ་སྐུ་གདུལ་བྱ་ལ་ལམ་སྐྱེད་པ་དང་། རྣམ་འཕྲུལ་སྤྲུལ་པར་བྱེད་པའི་སྐུ་དེ་ནི་སྤྲུལ་པ་ཅན་ཞེས་བརྗོད།
ཆོས་དང་ཅེས་པ་ལ་འཕྲོས་ནས་སེམས་གནས་གྱུར་པ་ནི་ཆོས་ཀྱི་སྐུའི་རང་བཞིན་ཡིན་ལ་ཆོས་ཀྱི་སྐུ་ཡང་སྙིང་གར་འགྱུར་ཏེ། སེམས་ཀྱི་རྟེན་ཡིན་པའི་ཕྱིར་རོ། ། ལོངས་སྤྱོད་ཅེས་པ་ལ་འཕྲོས་ནས་མངར་བ་ལ་སོགས་པ་རོ་རྣམ་པ་དྲུག་གི་གཟུགས་ཅན་གྱི་བཟའ་བ་ལ་ངེས་པར་ལོངས་སྤྱོད་པར་བརྗོད་པ་ནི་མགྲིན་པར་ལོངས་སྤྱོད་ཀྱི་འཁོར་ལོ་སྟེ། དེ་ཉིད་ལོངས་སྐུ་དང་དེ་བཞིན་བདེ་བ་ཆེན་པོ་ཉིད་ཅེས་པ་ལ་འཕྲོས་ནས་སྤྱི་བོར་བདེ་བ་ཆེན་པོའི་འཁོར་ལོ་ནི་ངོ་བོ་ཉིད་ཀྱི་སྐུའི་གནས་སོ། ། གཉིས་པ་ལ་མདོར་བསྟན། རྒྱས་བཤད་གཉིས་ཀྱི་དང་པོ་ནི། ཨེ་ཝྃ་གི་རྣམ་པ་དང་འདྲ་བ་ནི། ལྟེ་བའི་འཁོར་ལོ་ཡིན་ལ་དེ་འབྲས་བུ་བཞི་བཞི་ལས་རྒྱུ་མཐུན་གྱི་འབྲས་བུ་ཉིད་དོ། ། རྣམ་སྨིན་གྱི་འབྲས་བུ་ནི་སྙིང་ག་ཆོས་ཀྱི་འཁོར་ལོ་ལས་སོ། ། མགྲིན་པ་ལོངས་སྤྱོད་ཀྱི་འཁོར་ལོ་ནི་སྐྱེས་བུ་བྱེད་པའི་འབྲས་བུ་ཉིད་དོ། །
སྤྱི་བོ་བདེ་བ་ཆེན་པོའི་འཁོར་ལོ་ནི་དྲི་མ་མེད་པའི་འབྲས་བུ་ཉིད་དོ། ། དེ་ལྟར་རྒྱུ་མཐུན་པ་ལ་སོགས་པ་རབ་ཏུ་དབྱེ་བའི་འབྲས་བུ་རྣམས་ནི་ནང་དུ་འཁོར་ལོ་བཞི་ལ་སྡོམ་ཞེས་བརྗོད་པའོ། ། གཉིས་པ་རྒྱས་པར་བཤད་པ་ནི། རྒྱུ་མཐུན་ཅེས་པ་ལ་འཕྲོས་ནས་སུམ་མདོའི་ལས་ཀྱི་རླུང་གིས་ལྟེ་བའི་གཏུམ་མོ་བསྐུལ་བའི་ལས་ཀྱི་འབྲས་བུ་བདེ་བ། ནང་གི་བཅོམ་ལྡན་ཤེས་རབ་མ་ཉིད་ལྟེ་བར་ལོངས་སྤྱོད་པས་རྒྱུ་ཇི་ལྟ་བ་དེ་བཞིན་སྤྱོད་པའི་ཕྱིར་རྒྱུ་དང་འདྲ་བས་ལྟེ་བ་ལ་རྒྱུ་མཐུན་པའི་འབྲས་བུ་ཞེས་ནི་རབ་ཏུ་བསྒྲགས་སོ། ། རྣམ་སྨིན་ཅེས་པ་ལ་འཕྲོས་ནས་རྩོལ་བའི་ལས་ཆུང་ཞིང་མྱོང་བའི་འབྲས་བུ་ཆེ་བའི་ཕྱིར། རྣམ་པར་སྨིན་པའི་འབྲས་བུ་ནི་རྒྱུ་མཐུན་པས་དེ་ལས་བཟློག་པའི་སྙིང་པོའོ། ། དྲི་མེད་ཅེས་པའི་དོན་རྫོགས་རིམ་གྱི་རྣལ་འབྱོར་གྱི་དྲི་མ་དག་པ་སྤྱི་བོར་མངོན་པར་འདུ་བྱེད་པའི་ཕྱིར། སྤྱི་བོར་དྲི་མ་མེད་པའི་འབྲས་བུ་ཉིད་དོ། ། སྐྱེས་བུ་བྱེད་པ་ཅེས་པ་ལ་འཕྲོས་ནས་རོ་དྲུག་གིས་རོ་འཛིན་གྱི་བདེ་བ་སྐྱེད་པའི་ཕྱིར།
མགྲིན་པར་སྐྱེས་བུ་བྱེད་པའི་འབྲས་བུ་ཉིད་དོ། ། དེའང་མཛོད་ལས། རྣམ་སྨིན་ལུང་དུ་མ་བསྟན་ཆོས། ། སེམས་ཅན་བརྗོད་ལུང་བསྟན་ཕྱིས་འབྱུང་། ། རྒྱུ་མཐུན་རྒྱུ་དང་འདྲ་བའོ། ། བྲལ་བ་བློ་ཡི་ཟད་པའོ། ། གང་གི་སྟོབས་ཀྱིས་གང་སྐྱེས་པའི། ། འབྲས་དེ་སྐྱེས་བུའི་བྱེད་ལས་སྐྱེས། ། སྔོན་བྱུང་མ་ཡིན་འདུས་བྱས་ནི། ། འདུས་བྱས་ཁོ་ནའི་བདག་པོའི་འབྲས། །
ཅེས་སོ། ། གསུམ་པ་ནི། ལྟེ་བ་སྤྲུལ་པའི་འཁོར་ལོ་ནི་གནས་བརྟན་པའི་སྡེ་པ་ཉིད་དོ། ། དེའི་རྒྱུ་མཚན་ཕྱི་རོལ་དུ་རྩོད་པ་མེད་པར་གནས་མི་འཕོ་བར་སྡོད་པ་ལ་གནས་བརྟན་པའི་སྡེ་པ་ཞེས་བརྗོད་པ་ལྟར། གང་གི་ཕྱིར་ལྟེ་བ་སྤྲུལ་པ་གཏུམ་མོས་མི་འཚིག་པས་གནས་བརྟན་པའི་ཕྱིར་རོ། ། སྙིང་ག་ཆོས་ཀྱི་འཁོར་ལོ་ནི་ཐམས་ཅད་ཡོད་པར་སྨྲ་བའི་སྡེ་པའོ། ། དེའི་རྒྱུ་མཚན་དུས་གསུམ་པོ་རྫས་སུ་ཡོད་པར་སྨྲ་བས་ཐམས་ཅད་ཡོད་པར་སྨྲ་བའི་སྡེ་པ་ཞེས་བརྗོད་པ་བཞིན་ཤེས་བྱའི་གཞི་ལྔ་པོ་བདེན་པར་འདོད་པ་ནི་སྨྲ་བར་འདོད་པའི་རྟོག་པ་ལས་བྱུང་བའི་ཕྱིར་རོ། ། མགྲིན་པ་ལོངས་སྤྱོད་ཀྱི་འཁོར་ལོ་ཀུན་གྱིས་བཀུར་བའི་སྡེ་པ་ཉིད་དོ། ། དེའི་རྒྱུ་མཚན་རྒྱལ་པོའི་བུ་རབ་ཏུ་བྱུང་བ་ཀུན་གྱིས་བཀུར་བ་བཞིན། གང་གི་ཕྱིར་མགྲིན་པར་རོ་དྲུག་པོ་ཀུན་གྱིས་བཀུར་བའི་ཕྱིར་རོ། །
སྤྱི་བོ་བདེ་བ་ཆེན་པོའི་འཁོར་ལོ་ནི་དགེ་འདུན་ཕལ་ཆེན་པའི་སྡེ་པའོ། ། དེའི་རྒྱུ་མཚན་རྩོད་པ་བྱུང་བའི་ཚེ་རྩོད་པ་མེད་པའི་དགེ་འདུན་མང་པོ་ལྷན་ཅིག་གནས་པ་བཞིན། གང་གི་ཕྱིར་བདེ་ཆེན་གྱི་འཁོར་ལོ་མགོ་བོར་གནས་ནས་བྱང་ཆུབ་ཀྱི་སེམས་ཕལ་ཆེར་འཛིན་པས་སོ། ། གསུམ་པ། སེམས་ཅན་ཉིད་སངས་རྒྱས་སུ་བཞག་པ་ལ་གསུམ། སེམས་ཅན་ལ་སངས་རྒྱས་ཀྱི་ཆོས་མཐུན་པ། དེ་ལ་ལྷ་མོ་རྣམས་ཐེ་ཚོམ་དུ་གྱུར་པ། ཐེ་ཚོམ་བསལ་བའི་སྒོ་ནས་ཐབས་ཀྱི་ཁྱད་པར་བསྟན་པའོ། ། དང་པོ་ལ་གསུམ། ཉན་ཐོས་ལ་གྲགས་པའི་དགེ་སློང་དུ་བཞག་པ།
མདོ་སྡེ་ལས་གྲགས་པའི་བཅུ་གཅིག་པའི་སངས་རྒྱས་སུ་བཞག་པ། རྒྱུད་སྡེ་ལ་གྲགས་པ་དག་པ་གསུམ་གྱི་རང་བཞིན་སྐུ་གསུམ་དུ་བཞག་པའོ། ། དང་པོ་ནི། དེ་ལྟར་སྡེ་པ་བཞི་ནང་དུ་སྡོམ་ན་སྡེ་པའི་གཙོ་བོ་དགེ་སློང་དང་། སྡེ་པ་འབྱུང་བའི་གཞི་སངས་རྒྱས་ཀྱང་ནང་དུ་སྡོམ་མམ་ཞེས་དོགས་པ་བསལ་བའི་ཕྱིར་དང་། སེམས་ཅན་རྣམས་དེ་བཞིན་གཤེགས་པའི་སྤྲུལ་པའི་སྐུ་དགེ་སློང་གི་ཆ་བྱད་དང་ཆོས་མཐུན་པའི་སྒོ་ནས་ཀྱང་སངས་རྒྱས་སུ་འགྱུར་ཞེས་སྟོན་པ་ནི། སྡེ་པ་ལ་ནི་རྐྃ་ཟེར་ལ། ནི་ཤྩ་ཏ་ངེས་པ་ཀཱ་ཡ་སྐུ་ལ་འཇུག་པས་ཕྱི་རོལ་ན་སྡེ་པ་ཞེས་བྱ་བ་ནང་དུ་སྐུ་སྟེ་ལུས་ཉིད་ལ་ངེས་པར་བརྗོད་ཅིང་མའི་ལྟོ་བ་ནི་དགེ་འདུན་གྱི་གནས་སུ་བརྗོད་པར་བྱ་ལ་བུ་ཚ་མའི་སྐྱེ་གནས་ལས་ཕྱིར་འབྱུང་བ་ནི། འདོད་ཆགས་དང་བྲལ་བ་ལྟ་བུར་འགྱུར་ཞིང་མངལ་གྱི་ཕྲུ་མ་གྱོན་པ་ནི་ཆོས་གོས་ཀྱི་དོད་ཉིད་དོ། ། དེ་བཞིན་དུ་མ་ནི་མཁན་མོ་ཉིད་དང་མགོ་བོར་ཐལ་མོ་སྦྱར་ནས་སྐྱེ་བ་ནི་ཕྱག་འཚལ་བ་ཉིད་དོ། །
མངལ་ནས་རིམ་གྱིས་ཕྱིར་འགྲོ་བའི་བྱ་བ་ནི། ཁྲིམས་ཀྱི་གནས་ལ་རིམ་གྱིས་སློབ་པ་ཡིན་ལ་རབ་བྱུང་དང་བསྙེན་རྫོགས་ཀྱི་ཚེ་སྔགས་ཀྱི་བཟླས་པ་སྟེ་བརྗོད་པ་གསུམ་ནི་ཨ་ཧྃ་ཞེས་འདོན་པའོ། ། དེའི་རྒྱུ་མཚན་ནི། སྐྱེ་གནས་ཏེ་ལྟེ་བའི་འཁོར་ལོའི་དབུས་ན་ཡི་གེ་ཨའི་རྣམ་པ་གནས་ཤིང་སྤྱི་བོ་བདེ་ཆེན་གྱི་དབུས་ན་ཡི་གེ་ཧྃ་གི་རྣམ་པ་ཡོད་དོ། ། དེ་གཉིས་རྩ་དབུ་མས་སྦྲེལ་བ་སེམས་ཆགས་པས་ཨ་ཧྃ་ཞེས་བརྗོད་ལ་ཨ་ཧི་ནི་བདག་ཅེས་པའི་དོན་ཏོ། ། ཁྱིམ་པའི་རྟགས་དོར་བས་གཅེར་བུ་སྐྲ་དང་ཁ་སྤུ་བྲེགས་པའི་རྣམ་པར་གནས་པ་དང་ཨ་ཧྃ་གི་སྔགས་འདོན་ཅིང་སྐྱེས་པའི་ཕྱིར། རང་བྱུང་གི་དགེ་སློང་ཉིད་དེ་ཆོས་འཐུན་འདི་དག་གི་རྐྱེན་གྱིས་སེམས་ཅན་རྣམས་སངས་རྒྱས་སྤྲུལ་སྐུ་ཉིད་དུ་ཐེ་ཚོམ་མེད་དོ། ། གཉིས་པ་མདོ་སྡེ་ལས་གྲགས་པའི་བཅུ་གཅིག་པའི་སངས་རྒྱས་སུ་བཞག་པ་ནི། མངལ་གྱི་གནས་སྐབས་ཀྱི་ཟླ་བ་བཅུ་ཡང་བྱང་ཆུབ་སེམས་དཔའི་ས་བཅུ་རྣམས་དང་འདྲ་ལ་ཟླ་བ་བཅུ་རྫོགས་ནས་སེམས་ཅན་སྐྱེ་བ་ནི་ས་བཅུའི་དབང་ཕྱུག་སངས་རྒྱས་ཉིད་དོ། ། གསུམ་པ་རྒྱུད་སྡེ་ལ་གྲགས་པ་དག་པ་གསུམ་གྱི་རང་བཞིན་སྐུ་གསུམ་དུ་བཞག་པ་ལ་བཞི།
ནང་གི་སྐུ་འགྲུབ་པའི་ཚུལ། གྲུབ་པའི་དོན། གློ་བུར་གྱི་དྲི་མས་སེམས་ཅན་དུ་སྣང་བ། དེ་ལྟར་ཤེས་པ་ལམ་མཆོག་ཏུ་བསྟན་པའོ། ། དང་པོ་ནི། རང་བྱིན་བརླབ་ལ་སྦྱར་ན་དེ་ལ་སངས་རྒྱས་ནི་གནས་འོག་མིན་གྱི་གནས་བདེ་བ་ཅན་དུ་རང་གི་ངོ་བོ་ཆོས་ཀྱི་སྐུ་དང་གཟུགས་ཀྱི་སྐུ་དང་ངོ་བོ་ཉིད་ཀྱི་སྐུའི་ངོ་བོས་གྲུབ་དགོས་ན་དེའང་ལུས་ལ་གནས་པར་སྟོན་ཏེ། དེ་ལ་གནས་ནི་བཙུན་མོའི་བྷ་ག་བདེ་བ་ཅན་དུ་སྟེ། སྟོན་པ་སངས་རྒྱས་པའི་གནས་འོག་མིན་ཡིན་པ་དང་འདྲ་བར་བདག་གི་ལུས་སེམས་སངས་རྒྱས་སུ་ཐོག་མར་འགྲུབ་པའི་གནས་ནི། མའི་མངལ་གྱི་གནས་ཏེ་བྷ་གའོ། ། ཐོག་མར་གྲུབ་པའི་སྟོན་པ་རང་གི་ངོ་བོ་གང་ཞེ་ན།
ཁུ་བ་ཞེས་བྱ་རྣམ་པར་གནས་ཏེ། དེ་ལ་སངས་རྒྱས་ཞེས་བྱ་བ་ནི་ཆོས་ཀྱི་སྐུ་དང་གཟུགས་ཀྱི་སྐུའི་བདག་ཉིད་དོ། ། དེ་ལ་ཆོས་ཀྱི་སྐུའང་དབྱིངས་ཡེ་ཤེས་གཉིས་སུ་མེད་པའི་བདག་ཉིད་དོ། ། གཟུགས་ཀྱི་སྐུ་དེ་ཡང་བེམ་པོ་མ་ཡིན་ཏེ། ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་དང་ལྡན་པའི་སྐུའོ། ། ཡང་ན་རྡོ་རྗེ་བཙུན་མོའི་བྷ་ག་ནི་ལྟེ་བ། ཨེའི་རྣམ་པའི་ཆ་བྱད་ནི་རྩ་གསུམ་གྱི་མདུད་པ་གྲུ་གསུམ་དེ་ཉིད་ཟ་མ་ཏོག་དང་འདྲ་བས་ན་ནང་སྔགས་ཀྱི་བདེ་བ་ཅན་ཏེ། དེར་སངས་རྒྱས་རང་བྱུང་གི་ཡེ་ཤེས་རྟག་ཏུ་བཞུགས་སོ། ། དཀྱིལ་འཁོར་འཁོར་ལོ་ལ་སྦྱར་ན་རྡོ་རྗེ་ནི་ཐབས་བཙུན་མོ་ཤེས་རབ། བྷ་ག་ནི་དབང་གི་གནས་སོ། །
དེ་ཉིད་ཨེའི་རྣམ་པ་གྲུ་གསུམ་གྱི་ཆ་བྱད་ཏེ། དེ་ཟ་མ་ཏོག་དང་འདྲ་བས་གསང་བ་དབང་གི་བདེ་བ་ཅན་ཡིན་ལ་དེར་སངས་རྒྱས་ལྷན་སྐྱེས་ཀྱི་ཡེ་ཤེས་རྟག་ཏུ་བཞུགས་སོ། ། ཁུ་བ་སྟེ་ཡེ་ཤེས་དེ་རྟོག་པའི་གྲྭ་ཟུར་མེད་པའི་རྣམ་པར་གནས་སོ། ། རྟེན་ཞུ་བ་དེ་མེད་ན་བརྟེན་པ་བདེ་བ་མེད་པར་འགྱུར་ལ་བདེ་བ་མེད་ནའང་ཞུ་བ་དེ་མེད་པར་འགྱུར་ཏེ། ཡ་གྱལ་དུ་གནས་པའི་ནུས་པ་མེད་པའི་ཕྱིར། རྟེན་དང་བརྟེན་པ་ཕན་ཚུན་ལྟོས་པ་དང་བཅས་པའོ། ། དེ་ལྟར་ལྟོས་པ་དང་བཅས་པའི་ཞུ་བདེ་དེ་ཉིད་ལུས་ལས་བྱུང་ཞིང་བདེ་བ་ལ་རོལ་བས་ལྷ། ཐབས་ཞུ་བ་དང་ཤེས་རབ་བདེ་བ་གཉིས་གཉིས་སུ་མེད་པས་རྣལ་འབྱོར། དེ་ལས་བྱུང་བའི་བདེ་བ་ཁ་དོག་དང་དབྱིབས་སུ་མ་གྲུབ་པ་དེའི་ཕྱིར། སངས་རྒྱས་རང་འབྱུང་དང་ལྷན་ཅིག་སྐྱེས་པའི་ཡེ་ཤེས་དངོས་པོ་མིན།
རང་འབྱུང་དང་ལྷན་ཅིག་སྐྱེས་པའི་ཡེ་ཤེས་དེ་ཉིད་རྟེན་ཞུ་བདེ་ལ་བརྟེན་ནས་རྟོགས་པའི་ཕྱིར། དངོས་མེད་ཚུལ་ཡང་མིན་ནོ། ། གཉིས་པ་གྲུབ་པའི་དོན་ལ་གཉིས་དག་པ་གསུམ་གྱི་རང་བཞིན་སྐུ་གསུམ་མདོར་བསྟན་པ་དང་། དེ་ཉིད་རྒྱས་པར་བཤད་པའོ། ། དང་པོ་ནི། གལ་ཏེ་རྒྱུ་རྒྱུད་རང་བཞིན་གྱིས་དག་པ་མ་ཡིན་ན་གྲོལ་བར་མི་གྱུར་ལ་ཡིན་ན་ལམ་དོན་མེད་པར་འགྱུར་རོ་སྙམ་ན། དེ་ལ་རང་བཞིན་གྱིས་སངས་རྒྱས་ཀྱི་རྒྱུ་གནས་སོ། ། ཞེས་སྟོན་པ་ནི་ལུས་ཅན་རྣམས་སྐྱེས་མ་ཐག་ཏུ་ཞལ་དང་ཕྱག་དང་སྐུའི་རྣམ་པ་ཅན་དུ་གྲུབ་པ་ཉིད་ནི། ལྷ་སོ་སོའི་གཟུགས་ཅན་གྱི་དག་པའོ། ། སེམས་ཀྱི་རང་བཞིན་མཆོག་ཏུ་བདེ་བ་ཁ་དོག་དང་།
གཟུགས་མེད་པ་ནི་དེ་བཞིན་ཉིད་ཀྱི་དག་པའོ། ། དེའི་ཕྱིར་འགྲོ་བ་ཀུན་གྱི་སེམས་རིག་པ་དང་སྟོང་པ་ལྷན་ཅིག་སྐྱེས་པ་ནི་རང་རིག་པའི་དག་པའོ། ། གཉིས་པ་ནི། རང་བཞིན་གྱིས་སེམས་རིག་སྟོང་དང་། ལུས་སྣང་སྟོང་ཟུང་འཇུག་ལྷན་ཅིག་སྐྱེས་པར་བརྗོད་པ་ནི་རང་རིག་པའི་དག་པ་ཡིན་ལ་སེམས་གློ་བུར་དུ་དྲི་མ་དང་བཅས་ཀྱང་རང་བཞིན་གྱིས་རྣམ་པར་དག་པའི་རྣམ་པས་གནས་པ་ནི་རང་བཞིན་གྱིས་མྱ་ངན་ལས་འདས་པ་དེ་བཞིན་ཉིད་ཀྱི་དག་པའོ། ། ལུས་ལྷའི་རྣམ་པའི་གཟུགས་ཀྱིས་ནི་བཞིན་དང་ལག་པ་ཁ་དོག་སོ་སོར་གནས་པའི་ལུས་ཅན་སྐྱེས་པ་ཙམ་གྱིས་ལྷའི་རྣམ་པར་གནས་པས་ལྷ་སོ་སོའི་དག་པའོ། ། གསུམ་པ་གློ་བུར་གྱི་དྲི་མས་སེམས་ཅན་དུ་སྣང་བ་ནི། འོ་ན་དེ་ལྟར་སེམས་ཅན་རྣམས་རང་བཞིན་གྱི་སངས་རྒྱས་ཡིན་ན་ལམ་ལ་འབད་པ་དོན་མེད་པར་འགྱུར་རོ་ཞེ་ན། འོན་ཀྱང་གློ་བུར་གྱི་བག་ཆགས་ཕལ་པས་འཁོར་བར་འགྱུར་བས་དེ་སྦྱང་བའི་ཕྱིར་ལམ་ལ་འབད་དགོས་སོ། ། བཞི་པ་དེ་ལྟར་ཤེས་པས་ལམ་མཆོག་ཏུ་བསྟན་པ་ནི།
འོ་ན་གློ་བུར་གྱི་དྲི་མ་སེལ་བའི་ལམ་ཉིད་ཀྱང་བསམ་གྱིས་མི་ཁྱབ་ན་ཐབས་མཆོག་ཏུ་གྱུར་པ་གང་ཞེ་ན། ། དེ་སྤྱན་ལྷ་མོ་ཞེས་བདག་མེད་མ་ལ་སོགས་པ་རི་རབ་ཀྱི་རྡུལ་ཕྲ་རབ་དང་མཉམ་པའི་རྣལ་འབྱོར་མ་ལ་བོས་ནས་ལམ་དང་འབྲས་བུའི་ཆོས་ཐམས་ཅད་རང་གི་ལུས་ཉིད་ལ་གཏན་ལ་ཕབ་ནས་བཤད་པ་འདི་ནི་ཐབས་དང་ཤེས་རབ་གཉིས་སུ་མེད་པའི་ལམ་རྣལ་འབྱོར་ཀུན་གྱི་ནང་ནས་ལུས་ལ་གནད་དུ་བསྣུན་ནས་རྟོགས་པར་བྱེད་པའི་ཐབས་གོང་ན་མེད་པ་སྟེ། ལམ་ཐམས་ཅད་ཀྱི་མཆོག་གཙོ་བོ་དམ་པ་ཁྱད་པར་དུ་གྱུར་པ་ཞེས་བྱ་བའི་དོན་ཏོ། ། གཉིས་པ་ལྷ་མོ་རྣམས་ཐེ་ཚོམ་དུ་གྱུར་པ་ནི། དེ་ནས་རྣལ་འབྱོར་མ་བདག་མེད་མ་ལ་སོགས་པའི་ལྷ་མོ་ཐམས་ཅད་ལ་འདི་ལྟ་སྟེ། སྤྱན་མ་ནི་ལྟེ་བའི་འཁོར་ལོ་དང་ས་རྣམ་པར་དག་པ་ཡིན་ལ་མཱ་མ་ཀཱི་ནི་སྙིང་གའི་འཁོར་ལོ་དང་ཆུ་རྣམ་པར་དག་པ་ཡིན་ཞིང་། གོས་དཀར་མོ་ནི་མགྲིན་པའི་འཁོར་ལོ་དང་མེ་རྣམ་པར་དག་པའོ། ། སྒྲོལ་མ་ནི་སྤྱི་བོའི་འཁོར་ལོ་དང་རླུང་རྣམ་པར་དག་པ་སྟེ། ཨེ་ནི་ས་རུ་ཤེས་པར་བྱ་ཞེས་སོགས་སྔར་བཤད་པ་བཞིན་ནོ། ། ཁྲོ་གཉེར་ཅན་ནི་ལྟེ་བའི་འོག་གི་མེའི་འཁོར་ལོ་རྩིབས་གསུམ་པ་དང་།
ཙུན་དྷ་ནི་དེའི་འོག་རླུང་གི་འཁོར་ལོ་རྩིབས་དྲུག་པ་སྟེ། ཕྱག་ཆེན་ཐིག་ལེ་ལས་བཅུ་གཉིས་འབྱེད་དང་དེའི་ཕྱེད་ཅེས་གསུངས་པ་ལྟར་རོ། ། པརྞ་རི་ཁྲོད་མ་ནི་རྩ་ཕྲན་གྱི་ཚོགས་དང་། འོག་ཞལ་མ་མཁའ་སྤྱོད་མ་སྟེ་སྤྱི་བོའི་ཧྃ་དང་། སྡོམ་པ་མ་ནི་སྟེང་ཞལ་མ་ས་སྤྱོད་མ་སྟེ། ལྟེ་བའི་ཨྃ་དང་དེ་དག་ལ་སོགས་པ་རི་རབ་ཀྱི་རྡུལ་ཕྲ་རབ་དང་གྲངས་མཉམ་པའི་འཇིག་རྟེན་དང་འཇིག་རྟེན་ལས་འདས་པའི་རྣལ་འབྱོར་མ་རྣམས་ཀྱིས་སེམས་ཅན་སངས་རྒྱས་སུ་སྟོན་པའི་ཚིག་འདི་དག་ཐོས་ནས་དེ་ལྟར་ལམ་ཐམས་ཅད་རང་གི་ལུས་ལ་ཚང་ན་སེམས་ཅན་རྣམས་མི་གྲོལ་བ་འདི་རྒྱུ་མེད་པའམ་འོན་ཏེ་དེ་ལྟར་ཤེས་པ་ལ་མ་ཡིན་པའམ་ཅི་ཞེས་དེ་དག་མཆོག་ཏུ་ངོ་མཚར་དུ་གྱུར་ཅིང་། སྐད་ཅིག་དང་པོ་ལ་བརྒྱལ་བ་དང་སྐད་ཅིག་གཉིས་པ་ལ་སྐྲག་པ་དང་སྐད་ཅིག་གསུམ་པ་ལ་ས་ལ་འགྱེལ་བ་དང་སྐད་ཅིག་བཞི་པ་ལ་འདར་བར་གྱུར་ཏོ། ། ཞེས་པ་ནི་སེམས་མ་བཟོད་པའི་ཁྱད་པར་རོ། ། སྦས་པ་ལ་སྦྱར་ན་རི་རབ་ནི་སྒལ་ཚིགས་དང་། རྡུལ་ཕྲ་རབ་དང་མཉམ་པ་ནི་བ་སྤུའི་བུ་ག་དང་འབྲེལ་བའི་རྩ་ཕྲན་རྣམས་དང་ཚིག་འདི་དག་ཐོས་ཅེས་པ་རྫོགས་རིམ་གྱི་ཐབས་ཀྱིས་བྱང་སེམས་ཕབ་པས་མཆོག་ཏུ་ངོ་མཚར་བ་ནི་བདེ་བ་ཉམས་སུ་མྱོང་བ།
བརྒྱལ་བ་ལ་སོགས་པ་ནི་འོད་གསལ་ལ་ཐིམ་པའོ། ། གསུམ་པ་ཐེ་ཚོམ་བསལ་བའི་སྒོ་ནས་ཐབས་ཀྱི་ཁྱད་པར་བསྟན་པ་ལ་ཐེ་ཚོམ་བསལ་བར་གསོལ་བ་བཏབ་པ་དང་ཐེ་ཚོམ་བསལ་བ་དངོས་སོ། ། དང་པོ་ནི། འདི་སྐད་ཅེས་གསོལ་ཏོ། ། ཅེས་པ་གཞིར་བཞག གང་ན་རྣལ་འབྱོར་མ་ནི་ཀུན་གྱི་ཚོགས། ། བཅོམ་ལྡན་འདས་ཀྱིས་བསླང་དུ་གསོལ། ། གང་གིས་ན་མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱིས་སོ། ། གང་གི་ཚེ་ན་རྣལ་འབྱོར་མ་རྣམས་མཆོག་ཏུ་ངོ་མཚར་བར་གྱུར་ཅིང་བརྒྱལ་བ་དང་སྐྲག་པར་གྱུར་ཏོ། ། དེ་ལ་འདི་ལྟར་རྣམ་པར་རྟོག་སྟེ།
གང་ཐེ་ཚོམ་སྐྱེས་པ་དང་། གང་ལ་ཐེ་ཚོམ་སྐྱེས་པ་དང་། ཇི་ལྟར་ཐེ་ཚོམ་སྐྱེས་པའོ། ། དང་པོ་ནི། རྣལ་འབྱོར་མ་རྣམས་སོ། ། གལ་ཏེ་རྣལ་འབྱོར་མ་རྣམས་ཐེ་ཚོམ་སྐྱེས་ན་རྣལ་འབྱོར་མ་རྣམས་ཐ་མལ་པར་མི་འགྱུར་རམ་ཞེ་ན། མི་འགྱུར་ཏེ། རྣལ་འབྱོར་མ་རྣམས་ལ་ཐེ་ཚོམ་ལྟ་ག་ལ་ཞིག་ཐ་དད་དུ་འཛིན་པ་ཙམ་ཡང་མེད་དོ། ། དེས་ན་གདུལ་བྱ་རྣམས་ཀྱི་ཐེ་ཚོམ་གཅད་པའི་ཕྱིར། འདི་ལྟར་སྣང་བ་བསྟན་པའོ། །
ཡང་ན་གོང་དུ་བསྟན་པ་རྣམས་ཉམས་སུ་བླངས་པས་བརྒྱལ་བ་ནི་ཞི་གནས་ཡིན་ལ་བསླང་བ་ནི་ལྷག་མཐོང་ཡིན་ནོ། ། ཞེས་ཀྱང་སློབ་དཔོན་ཁ་ཅིག་ཀྱང་གསུང་ངོ་། ། གཉིས་པ་ཐེ་ཚོམ་གང་ལ་སྐྱེས་ན་ཐེ་ཚོམ་སྐྱེ་བའི་ཡུལ་ནི་གོང་དུ་བཤད་པའི་སྐུ་གསུམ་ལ་སོགས་པ་སངས་རྒྱས་ཀྱི་རང་བཞིན་ཐམས་ཅད་རང་གི་ལུས་ལ་ཚང་བར་བཤད་པ་དེ་ལ་ཐེ་ཚོམ་སྐྱེས་སོ། ། གསུམ་པ་ཇི་ལྟར་ཐེ་ཚོམ་སྐྱེས་ན་གོང་དུ་བཤད་པ་དེ་རྣམས་ལ་དེ་ལྟར་རང་བཞིན་གྱིས་སངས་རྒྱས་ཡིན་པ་མི་རིགས་ཞེས་ཐེ་ཚོམ་སྐྱེས་སམ། གོང་དུ་བཤད་པ་དེ་རྣམས་ལམ་ཡིན་པར་མི་རིགས་ཞེས་ཐེ་ཚོམ་སྐྱེས། དང་པོ་ནི་མ་ཡིན་ཏེ་གོང་དུ་བཤད་པ་དེ་རྣམས་རང་བཞིན་མ་ཡིན་ཏེ། ཡིན་ན་མངལ་གྱི་ཕྲུ་མ་ལ་སོགས་པ་ཆོས་གོས་ལ་སོགས་པར་ཇི་ལྟར་འགྱུར། དེས་ན་གོང་དུ་བཤད་པ་རྣམས་རང་བཞིན་དུ་མ་ཡིན་ནོ། ། ལམ་ལ་ཐེ་ཚོམ་ཟ་བ་མི་རིགས་ཏེ། ལམ་ཐབས་བསམ་གྱིས་མི་ཁྱབ་པའི་ཕྱིར་ཏེ།
བསྐྱེད་རིམ་ལ་སྐུ་གསུམ་ཡེ་ཤེས་ལྔ་ལ་སོགས་པ་ཚང་བར་བརྩིས་པ་དང་འདྲ་བས་དེ་ལ་ཐེ་ཚོམ་སྐྱེ་བར་ཡང་མི་རིགས་ལ་འོག་ནས་ལན་གྱི་སྐབས་སུ་སེམས་ཅན་རྣམས་ནི་སངས་རྒྱས་ཉིད་ཅེས་པ་རང་བཞིན་ཡིན་པའི་ལན་བསྟན་པས་ལམ་ལ་ཐེ་ཚོམ་སྐྱེ་བར་ཡང་མི་རིགས་སྙམ་ན། དེ་ལ་རང་བཞིན་ལ་ཐེ་ཚོམ་སྐྱེས་པ་མ་ཡིན་ཏེ་ལམ་ལ་སྐྱེས་སོ། ། དེ་ལ་ལམ་བསམ་གྱིས་མི་ཁྱབ་པས་འདི་ལ་ཐེ་ཚོམ་ཅི་སྐྱེ་སྙམ་ན་ལམ་གཞན་དང་མི་འདྲ་སྟེ། དེ་ལྟར་ལམ་ཐམས་ཅད་རང་གི་ལུས་ལ་ཡོད་ན་སེམས་ཅན་ཐམས་ཅད་འཚང་མི་རྒྱ་བ་དེ་ཅི་རྒྱུ་མེད་པ་ཡིན་ནམ་ཞེས་ཐེ་ཚོམ་སྐྱེས་སོ། ། དེས་ན་འོག་ཏུ་ལན་གྱི་སྐབས་སུ་སེམས་ཅན་ཐམས་ཅད་སངས་རྒྱས་ཉིད་ཅེས་རྒྱུ་ཡོད་པར་བཤད་པ་ལ་འགལ་བ་ཅི་ཡོད། གཉིས་པ། ཐེ་ཚོམ་བསལ་བ་དངོས་ལ་གསུམ། གློ་བུར་གྱི་དྲི་མ་བསལ་ནས་འཚང་རྒྱ་བའི་ཚུལ། བཅིངས་བཀྲོལ་གྱི་ཁྱད་པར་དཔེས་བསྟན་པ། ལམ་གྱིས་གྲོལ་བའི་འཐད་པ་བཤད་པའོ། །
དང་པོ་ལ་ཇི་ལྟར་གསུངས་པའི་ཚུལ། གང་གསུངས་པའི་དོན། དེའི་ལན་ནོ། ། དང་པོ་ནི། བཀའ་བསྩལ་ཏོ། ། ཅེས་པ་གཞིར་བཞག གང་གིས་ན་བཅོམ་ལྡན་འདས་ཀྱིས་སོ། ། ཚུལ་ཇི་ལྟར་ན་ཐམས་ཅད་མཁྱེན་པ་རྣམ་པར་རྒྱལ་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་སོ། ། དེའི་རྒྱུ་མཚན། སེམས་ཅན་གྱི་སེམས་ཀྱི་ཆོས་ཉིད་བརྡ་དང་ཐ་སྙད་ཀྱི་ཡུལ་མ་ཡིན་པས་ཏིང་ངེ་འཛིན་ལ་སྙོམས་པར་ཞུགས་པའོ། །
ཐམས་ཅད་མཁྱེན་པ་ནི་སེམས་ཅན་ཐམས་ཅད་ལ་སངས་རྒྱས་ཀྱི་རྒྱུ་ཡོད་པར་མཁྱེན་པའོ། ། རྣམ་པར་རྒྱལ་བ་ནི་གློ་བུར་གྱི་དྲི་མ་སེལ་བར་ནུས་པའོ། ། རྡོ་རྗེ་ནི་སེམས་ཅན་དང་སངས་རྒྱས་ཀྱི་ཆོས་ཉིད་དབྱེར་མེད་པའོ། ། གཉིས་པ་ནི། རྣལ་འབྱོར་མ་རྣམས་སེམས་ཅན་ལ་སངས་རྒྱས་ཀྱི་རྒྱུ་མེད་དམ་སྙམ་པའི་ཐེ་ཚོམ་བསལ་བའི་ཕྱིར། སེམས་ཅན་རྣམས་ནི་གདོད་ནས་སེམས་ཀྱི་རང་བཞིན་སྤྲོས་པ་དང་བྲལ་བ་རང་བཞིན་ལྷུན་གྲུབ་ཀྱི་སངས་རྒྱས་ཉིད་དོ། ། འོ་ན་རྒྱུ་ཡང་ཡོད་ཐབས་ཀྱང་ཡོད་ན་དེ་ཅིའི་ཕྱིར་མ་གྲོལ་སྙམ་ན། འོན་ཀྱང་གློ་བུར་གྱི་དྲི་མས་སྒྲིབ་ཞེས་སྨོས་ཏེ། གློ་བུར་དྲི་མ་ཞེས་བྱ་བ་ནི་རང་གི་རྣམ་པར་རྟོག་པ་ཉིད་ཀྱིས་དེ་བསྒྲིབས་པས་མ་རྟོགས་ཞེས་བྱ་བའི་དོན་ཏོ། ། འོ་ན་རྣམ་རྟོག་དེ་རང་གི་རང་བཞིན་ཡིན་པས་དེ་བསལ་དུ་མི་རུང་ངམ་སྙམ་པ་ལ་གློ་བུར་ཞེས་སྨོས་ཏེ།
དེ་རྣམ་རྟོག་གི་རང་བཞིན་མ་ཡིན་ཞེས་བྱ་བའི་དོན་ཏོ། ། དེས་ན་གློ་བུར་བ་ཞེས་བྱ་བ་རང་བཞིན་མ་ཡིན་པ་ཙམ་ལ་བྱའི་དང་པོ་དག་པ་ཞིག་ལ་གློ་བུར་དུ་མ་དག་པ་ལ་མི་བྱ་སྟེ། དེ་ལྟར་ན་སངས་རྒྱས་ཀྱང་མ་དག་པར་འགྱུར་བའི་ཕྱིར་རོ། ། དེས་ན་གློ་བུར་གྱི་དྲི་མ་དེ་དག་ཐབས་ཀྱིས་བསལ་ནས་རྟོགས་པ་མངོན་གྱུར་གྱི་སངས་རྒྱས་ཉིད་འགྲུབ་བོ། ། གསུམ་པ་དེའི་ལན་ནི། ལྷ་མོས་གསོལ་བ་ཅེས་པ་ཁ་བསྐངས་ཏེ། བཅོམ་ལྡན་འདས་དེ་དེ་བཞིན་ནོ། ། དེའི་སྟེང་དུ་དཔལ་བརྟག་པ་གཉིས་པ་ལས། བདེན་པ་མ་མཆིས་ཤིང་བརྫུན་པ་མ་མཆིས་སོ་ཅེས་པ་ཁ་བསྐང་། གློ་བུར་གྱི་དྲི་མས་བསྒྲིབས་པས་བདེན་པ་མ་མཆིས་ཤིང་ཆོས་ཉིད་སྤྲོས་པ་དང་བྲལ་བས་བརྫུན་པ་མ་མཆིས་པའོ། །
གཉིས་པ་བཅིངས་གྲོལ་གྱི་ཁྱད་པར་དཔེས་བསྟན་པ་ནི། རིགས་ཀྱི་བུ་དཔེར་ན། གང་ཞིག་དུག་གི་གཉེན་པོ་མི་ཤེས་པའི་འཇིག་རྟེན་པ་བཙན་དུག་ཟོས་པས་བརྒྱལ་བའམ་འཆི་བར་འགྱུར་ལ་རྨོངས་པ་སྤངས་པ་སྟེ། དུག་སྔགས་ལ་སོགས་པའི་དེ་ཉིད་ཤེས་པའི་ཡིད་ཀྱིས་ནི་དུག་དེའི་སྐྱོན་དེ་ཉིད་ཡོངས་སུ་གཅོད་ཅིང་ཞི་བར་བྱེད། དེ་བཞིན་དུ་རང་གི་ལུས་ལ་རང་བཞིན་གྱི་སངས་རྒྱས་ཡོད་ཀྱང་ཡོད་པར་མ་ཤེས་ན་འཆིང་ལ་ཤེས་ན་གྲོལ་ལོ། ། གསུམ་པ། ལམ་གྱིས་གྲོལ་བའི་འཐད་པ་བཤད་པ་ལ་གཉིས། ཐབས་ཁྱད་པར་ཅན་གྱིས་ཟིན་པའི་ཕྱིར་གྲོལ་བར་འཐད་པ་དང་། རིགས་དང་རིགས་བདག་ཡིན་པའི་ཕྱིར་གྲོལ་བར་འཐད་པའོ། ། དང་པོ་ལ་གསུམ།
ཐབས་ཀྱི་ཁྱད་པར་རྣམ་པར་གཞག་པ། དེ་ཉིད་ཁྱད་པར་འཕགས་པའི་རྒྱུ་མཚན། དེ་གཞན་ལ་མ་གྲགས་པར་བསྟན་པའོ། ། དང་པོ་ལ་བཞི། རིགས་འདྲ་གཉེན་པོར་ཆེ་བ། བཟློག་པ་གཉེན་པོར་ཆེ་བ། སྦམས་པ་གཉེན་པོར་ཆེ་བ། བསྣན་པ་གཉེན་པོར་ཆེ་བའོ། ། དང་པོ་ནི། གློ་བུར་གྱི་དྲི་མ་དེ་སེལ་བར་བྱེད་པའི་ཐབས་ཇི་ལྟ་བུ་ཞེ་ན།
དུག་གི་དུམ་བུ་ཞེས་སོགས་ཏེ། དཔེར་ན་གཡོ་བའི་དུག་གི་དུམ་བུ་གང་ཉིད་ཀྱིས་ཟིན་པའི་སྐྱེ་བོ་ཐམས་ཅད་འཆི་བར་འགྱུར་ལ་དུག་གིས་ཟིན་པ་དེས་དུག་གི་དེ་ཉིད་དང་བཅོས་ཐབས་ཤེས་ན། བརྟན་པའི་དུག་གིས་གཡོ་བའི་དུག་དེ་ཉིད་འབིགས་ཤིང་འཇོམས་པར་བྱེད་པས་རིགས་འདྲ་སྨན་དུ་འགྱུར་རོ། ། གཉིས་པ་ནི། ཇི་ལྟར་ཐུར་སེལ་གྱི་རླུང་འགགས་པའི་ནད་ཀྱིས་ཟིན་པ་དེའི་བཅོས་ཐབས་ལ་རླུང་བསྐྱེད་པའི་རྫས་མ་ཤའི་བཟའ་བ་སྟེ། མོན་སྲན་རྡེའུའི་ཐུག་པའི་བཟའ་བ་སྦྱིན་པར་བྱ་སྟེ། རླུང་ནད་ལ་རླུང་བསྐྱེད་པའི་སྨན་སྟེར་བ་བཟློག་པའི་སྨན་གྱིས་ནི་བརྟགས་ཤིང་དཔྱད་པ་ལས་སྲན་མའི་རླུང་གིས་ནད་ཀྱི་རླུང་ལ་བསྣུན་པས་ཐུར་སེལ་འཕེལ་ནས་ཞི་བར་བྱེད་པ་ནི་བཟློག་པའི་སྨན་ནོ། ། དཔེ་དང་པོས་མཚོན་པའི་དོན་བསྐྱེད་རིམ་གྱི་སོ་སོར་རྟོག་པ་དེ་ལས་ནི་ཐ་མལ་གྱི་རྣམ་རྟོག་སྦྱོང་བ་རིགས་འདྲ་བ་དང་། དཔེ་གཉིས་པའི་དོན་བསྐྱེད་རིམ་གྱི་སྣོད་གཞལ་ཡས་ཁང་དང་། བཅུད་ལྷའི་སྲིད་པ་ཉིད་ཀྱིས་ཐ་མལ་གྱི་སྣོད་བཅུད་ཀྱི་སྲིད་པ་དག་པར་བྱེད་པའོ། །
གསུམ་པ་ནི། ཡང་ཇི་ལྟར་རྣ་བར་ཆུ་ཉུང་ངུ་ཞུགས་ནས་མ་བདེ་བ་ལ་ཆུ་གཞན་མང་དུ་བླུགས་ནས་ཕོ་བས་ཆུ་གཞན་ཕོ་བའི་ཤུགས་ཀྱིས་རྣ་བའི་ཕྱིར་དགུག་པར་བྱ་བ་དེ་བཞིན་དུ་དོན་ཐ་མལ་གྱི་དངོས་པོ་ལ་ཞེན་པའི་རྣམ་རྟོག་ཀྱང་ཞལ་མང་ཕྱག་མང་གི་ལྷའི་རྣམ་པར་ངེས་པ་སྦམས་པས་སྦྱང་བར་བྱའོ། ། བཞི་པ་ནི། ཇི་ལྟར་འཚེད་པ་སྟེ་མེས་ཚིག་ནས་ཆུ་བུར་བྱུང་བ་ལ་སླར་ཡང་མེ་ཡིས་ཡང་ནི་གདུང་བར་བྱ་སྟེ། དེས་བསྐམ་ཞིང་བདེ་བར་འགྱུར་བ་དེ་བཞིན་དུ། ཐ་མལ་གྱི་འདོད་ཆགས་ཀྱི་མེས་ཚིག་པ་ལ་ལམ་དཀྱིལ་འཁོར་འཁོར་ལོའི་འདོད་ཆགས་ཀྱི་མེ་ཡིས་གདུང་བར་བྱས་པས་ཞི་བར་འགྱུར་རོ། ། གཉིས་པ་ཐབས་དེ་ཉིད་ཁྱད་པར་དུ་འཕགས་པའི་རྒྱུ་མཚན་ནི། འདི་ལྟར་རྣམ་པར་རྟོག་སྟེ། དེ་ལྟ་བུའི་ཐབས་དེ་གཉེན་པོར་འགྱུར་བ་དེ་མི་འགལ་བས་གཉེན་པོར་འགྱུར་རམ། འགལ་བས་གཉེན་པོར་འགྱུར།
མི་འགལ་བས་འགྱུར་ན་སོ་སོ་སྐྱེ་བོ་ཐམས་ཅད་ཀྱང་གྲོལ་བར་འགྱུར་སྙམ་པ་ལ་མི་འགལ་བས་མི་གྲོལ་ཏེ། སྐྱེ་བོ་མི་ཟད་པའི་ལས་ཉོན་མོངས་པ་དང་འདོད་ཡོན་བསྟེན་པ་གང་དང་གང་གིས་འཁོར་བར་འཆིང་བར་འགྱུར་བ་དེ་དང་དེ་རིམ་གཉིས་ཀྱི་ཐབས་དང་བཅས་པས་ཟིན་ན་ཉོན་མོངས་པ་དང་འདོད་ཡོན་ཉིད་ཀྱིས་སྲིད་པའི་འཆིང་བ་ལས་གྲོལ་བར་འགྱུར་ཞིང་བྱེ་བྲག་ཏུ་ཆགས་པས་འཇིག་རྟེན་པ་རྣམས་འཆིང་བར་འགྱུར་བ་ལ། བསྐྱེད་རིམ་གྱིས་རྗེས་སུ་ཆགས་པའི་རྣལ་འབྱོར་དང་། རྫོགས་རིམ་གྱི་དཀྱིལ་འཁོར་འཁོར་ལོའི་འདོད་ཆགས་ཉིད་ཀྱིས་རྣམ་པར་གྲོལ་བར་འགྱུར་རོ། ། དེ་སྐད་དུ། རྡོ་རྗེ་ཆགས་པ་ཡོངས་ཤེས་པས། ། ཡིད་ནི་རྡོ་རྗེ་སེམས་དཔར་འགྱུར། ། ཞེས་པ་ལྟར་རོ། ། འདི་ལྟར་རྣམ་པར་རྟོག་སྟེ་གཉེན་པོ་ཡིན་ན་རྟོག་པ་སྤོང་བའི་རྟོག་མེད་ནི་མ་སྐྱེས་ལ་འདོད་ཆགས་ལ་སོགས་པའི་གཉེན་པོ་ནི་ཉན་ཐོས་ཀྱི་ལམ་ཉིད་མཆོག་ཏུ་འགྱུར་རོ་སྙམ་ན། ། ཐབས་དང་བཅས་ན་ཞེས་སྨོས་ཏེ།
ཐབས་ནི་སྤང་བྱའི་རྒྱུ་དང་འགལ་བའམ་རྒྱུའི་རྒྱུ་དང་འགལ་བའོ། ། དེའང་སྤང་བྱ་དང་དངོས་སུ་འགལ་བ་ནི་ཡེ་ཤེས་ཡིན་ལ་སྤང་བྱ་སྐྱེ་བའི་རྒྱུ་དང་འགལ་བ་བསྟེན་པས་རྒྱུ་ཁེགས་པས་འབྲས་བུ་ཁེགས་པས་སྟེ། འདི་ལྟར་སྤང་བྱ་རྟོག་པ་སྐྱེ་བ་དེ་ཡོད་མེད་དུ་འཛིན་པ་ལ་བརྟེན་ནས་སྐྱེ་ལ་དེ་ལ་རེ་ཤིག་ཡོད་པའི་གཉེན་པོ་མེད་པར་འཛིན་པ་བསྟེན་པས་ཡོད་པ་བྲལ་བས་མེད་པ་དང་ཡང་བྲལ་ལོ། ། ཡོད་པ་མེད་པས་དེ་ལ་བརྟེན་ཏེ་སྐྱེས་པའི་རྟོག་པ་བཟློག་ཅེས་བྱ་བ་ལྟ་བུའོ། ། འོ་ན་ཉན་ཐོས་དང་ལམ་འདྲའམ་སྙམ་ན་མི་འདྲ་བར་སྟོན་པ་ནི། དེ་ཉིད་ཀྱི་སྟེ། རྒྱུའམ་རྒྱུ་དང་འགལ་བའི་ཐབས་དང་བཅས་ན་དེ་ཉིད་དེ་དངོས་སུ་སྤང་བྱ་དེ་ཉིད་བསྟེན་པས་གྲོལ་ལོ། ། གསུམ་པ་ཐབས་དེ་གཞན་ལ་མ་གྲགས་པར་བསྟན་པ་ནི། དེ་ལྟར་སྤང་བྱ་འགལ་བ་ལས་བཟློག་སྟེ། མི་འགལ་བའི་བསྒོམ་པ་བཞི་པོ་འདི་ཉིད་དམ་ཡང་ན།
བཟློག་པ་གཉེན་པོར་ཆེ་བ་ལ་སོགས་པའི་ཐབས་ཁྱད་པར་ཅན་བཞིའི་བསྒོམ་པ་འདི་ཉིད་ནི། སྐྱབས་གནས་དཀོན་མཆོག་གསུམ་ལ་བྱེད་པས་སངས་རྒྱས་པ་ཡིན་ཡང་ཟབ་མོའི་ལམ་ལས་ཕྱི་རོལ་དུ་གྱུར་པ་མུ་སྟེགས་པ་དང་འདྲ་བའི་ཉན་ཐོས་ཀྱིས་མི་ཤེས་ཏེ། ཐབས་ལ་མི་མཁས་པའི་དོན་ཏོ། ། དེས་ན་ཐེག་པ་ཆེན་པོ་ཐབས་ལ་མཁས་པར་བསྟན་པའི་ཕྱིར། མདོ་ལས། འོད་སྲུངས་གྲོང་ཁྱེར་གྱི་ལུད་གང་ཡིན་པ་དེས་བུ་རམ་ཤིང་པའི་ཞིང་ལ་ཕན་པར་འགྱུར་རོ། ། དེ་བཞིན་དུ་བྱང་ཆུབ་སེམས་པའི་ཉོན་མོངས་པའི་ལུད་ཡིན་པ་དེའང་བླ་ན་མེད་པའི་བྱང་ཆུབ་ཀྱི་ཞིང་ལ་ཕན་པར་འགྱུར་རོ། ། ཞེས་གསུངས་པ་ལྟ་བུའོ། ། གཉིས་པ་རིགས་དང་རིགས་བདག་ཡིན་པའི་ཕྱིར། གྲོལ་བར་འཐད་པ་ལ་གཉིས།
བྱང་ཆུབ་སེམས་ཀྱི་དཀྱིལ་འཁོར་ལ་སྦྱར་བ་དང་། རིགས་ཀྱི་དབྱེ་བ་སྡུའོ། ། དང་པོ་ལ་གཉིས། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། དེ་ལྟར་ན་ལུས་ལ་གནད་དུ་བསྣུན་པ་རྐྱང་པས་སྤང་བྱ་སྤོང་བར་མི་ནུས་ཏེ། སྤང་བྱའི་རྒྱུ་ཐ་མལ་གྱི་རྟོག་པ་ཡིན་ལ་དེ་སྤོང་བའི་གཉེན་པོ་དེ་བཞིན་གཤེགས་པ་དགོས་པ་ལ་དེ་མེད་པས་སྤང་བྱ་ཉོན་མོངས་པ་བསམ་གྱིས་མི་ཁྱབ་པ་ཡོད་པས་གཉེན་པོ་རང་གི་ལུས་ཙམ་ལས་མེད་པས་ཉོན་མོངས་པ་མཐའ་དག་སྤོང་བར་མི་འགྱུར་རམ་སྙམ་པ་ལ། སྤང་བྱ་ཐ་མལ་པ་སྤོང་བ་ལ་ལུས་ཉིད་དེ་བཞིན་གཤེགས་པའང་ཡིན་ལ་སྤང་བྱ་བསམ་གྱིས་མི་ཁྱབ་པ་ཡོད་ཀྱང་། ལུས་ཉིད་ལའང་གཉེན་པོ་བསམ་གྱིས་མི་ཁྱབ་པ་ཡོད་པས་ཐོག་མར་ལུས་ཉིད་འབྱུང་བ་ལྔའི་ངོ་བོར་བསྟན་པའི་ཕྱིར།
རྟེན་འབྱུང་བ་ལྔའི་རང་བཞིན་ལ་ཕྱེ་བས་ཐབས་ཀུན་ཏུ་རུ་ལྔ་ལས་ཉམས་མྱོང་ལྔ་རུ་འགྱུར་ཞིང་བརྟེན་པ་དགའ་བ་ཆེན་པོ་ལྷན་ཅིག་སྐྱེས་པའི་ཡེ་ཤེས་གཅིག་ཉིད་ལ་དབྱེ་བ་མཚོན་བྱེད་དཔེའི་ཡེ་ཤེས་ཀྱང་ལྔ་རུ་འགྲོ་བར་འགྱུར་རོ། ། གཉིས་པ་ལ་དེ་ལྟ་བུའི་འབྱུང་བ་ལྔ་པོ་དེ་ཉིད་རིགས་ལྔ་ཡིན་ལ་དེས་སྤང་བྱ་ཉོན་མོངས་པ་ལྔ་འཇོམས་པ་ཡིན་ནོ་ཞེས་སྟོན་པ་ལ་ལྔ། ས་རྣམ་སྣང་། ཆུ་མི་བསྐྱོད་པ། མེ་འོད་དཔག་མེད། རླུང་དོན་ཡོད་གྲུབ་པ། ནམ་མཁའ་རིན་ཆེན་འབྱུང་ལྡན་དུ་བསྟན་པའོ། ། དང་པོ་ནི། ཀུན་དུ་རུ་ནི་ཚེ་བོལླ་དང་། ཀ་ཀྐོ་ལ་སྦྱོར་བས་ཕན་ཚུན་རེག་པ་ན་སྲ་བའི་བག་ཆགས་ཀྱིས་སའི་ཉམས་འབྱུང་ལ།
སྲ་བ་ས་དང་། ཉོན་མོངས་པ་གཏི་མུག་གཞན་གྱི་རྟེན་ཆོས་ཀྱི་མཚན་ཉིད་དུ་མཚུངས་པའི་ཕྱིར་གཏི་མུག་དང་ས་སྦྱོང་བ་མཚོན་བྱེད་མེ་ལོང་ལྟ་བུའི་ཡེ་ཤེས་རྣམ་སྣང་དུ་བརྗོད་དོ། ། གཉིས་པ་ནི། གང་གི་ཕྱིར་ཀུན་ཏུ་རུ་ལས་བྱུང་བའི་བྱང་ཆུབ་ཀྱི་སེམས་ཁུ་ཁྲག་གཉིས་གཤེར་བ་ཉིད་ཡིན་ལ་གཤེར་བ་དེ་ཆུའི་ཁམས་སུ་བརྗོད་ཅིང་ཆུ་སྦྱོང་བ་ནི་མཚོན་བྱེད་ཆོས་ཀྱི་དབྱིངས་ཀྱི་ཡེ་ཤེས་སོ། ། དེ་ཉིད་མི་བསྐྱོད་པའི་གཟུགས་ཀྱི་ཕྱིར་རོ། ། དེས་ཞེ་སྡང་ཡང་སྦྱོང་བས་འདྲེན་པ་མི་བསྐྱོད་པའི་རིགས་སོ། ། གསུམ་པ་ནི། ཐབས་ཤེས་རབ་གཉིས་ཀྱིས་བསྐྱོད་པའི་སྦྱོར་བ་ལས་དྲོད་མེའི་ཉམས་མྱོང་ནི་རྟག་ཏུ་སྐྱེ་བར་འགྱུར་ལ་སེམས་ཀྱི་འདོད་ཆགས་ལུས་ཀྱི་དྲོད་ལས་འབྱུང་བར་འགྱུར་བས་ན་མེ་དང་འདོད་ཆགས་སྦྱོང་བ་ནི་མཚོན་བྱེད་སོ་སོར་རྟོགས་པའི་ཡེ་ཤེས་སོ། ། དེ་ཉིད་འོད་དཔག་མེད་རྡོ་རྗེ་ཡིན་ནོ། ། བཞི་པ་ནི།
གནས་ཀཀྐོ་ལར་ནི། གང་ཞིག་བྱང་ཆུབ་ཀྱི་སེམས་ཁུ་ཁྲག་གཉིས་བསྐྱོད་ནས་འབབ་པ་དེ་ནི་རླུང་གི་རང་བཞིན་ཅན་ཡིན་ལ་དོན་ཡོད་གྲུབ་པ་རླུང་གནས་གྱུར་པ་ལས་འབྱུང་བ་ཉིད་ཀྱིས་ནི། རླུང་དང་ཕྲག་དོག་སྦྱོང་བ་ནི་མཚོན་བྱེད་བྱ་བ་གྲུབ་པའི་ཡེ་ཤེས་སོ། ། དེ་ཉིད་དོན་ཡོད་གྲུབ་པ་ཡིན་ནོ། ། ལྔ་པ་ནི། བདེ་བ་མྱོང་བའི་རྒྱུ་འདོད་ཆགས་ཡིན་ལ་དེའི་རྒྱུ་ལུས་ཀྱི་ཁྲག་ཏུ་འགྱུར་ཞིང་འདོད་ཆགས་ཀྱི་འབྲས་བུ་དགའ་བ་ནམ་མཁའ་ལྟར་བསྟན་དུ་མེད་པའི་མཚན་ཉིད་ཡིན་ཏེ། བྱང་སེམས་འདོར་མི་བྲ་བའི་སེར་སྣ་ནི་ནམ་མཁའི་མཚན་ཉིད་ཅན་གྱི་བདེ་བ་ལས་བྱུང་བ་ཉིད་ཀྱིས་ན། ནམ་མཁའ་དང་སེར་སྣ་སྦྱོང་བ་མཚོན་བྱེད་མཉམ་པ་ཉིད་ཀྱི་ཡེ་ཤེས་རིན་ཆེན་རྡོ་རྗེར་འགྱུར་རོ། ། གཉིས་པ་རིགས་ཀྱི་དབྱེ་བསྡུ་ནི། འདིར་ཡང་རིགས་ལྔ་པོ་དེ་ཉིད་ལ་རིགས་བསམ་གྱིས་མི་ཁྱབ་པ་ཡོད་པས་སྤང་བྱ་བསམ་གྱིས་མི་ཁྱབ་པའི་གཉེན་པོ་ཡིན་ཏེ།
དཔེར་ན་བསྐྱེད་པའི་རིམ་པ་ལ་རིགས་བརྒྱའི་བར་དུ་དབྱེ་བ་བསྟན་པ་བཞིན་འདིར་ཡང་གནས་སོ་ཞེས་སྟོན་པ་ལ་གཉིས། རིགས་གཅིག་ལ་རིགས་དུ་མར་དབྱེ་བ་དང་། རྟེན་གཅིག་ལ་བརྟེན་པ་རིགས་དུ་མ་མི་འགལ་བའི་ཚུལ་ལོ། ། དང་པོ་ནི། སེམས་རིག་པ་དང་ནི་ཐིག་ལེ་ཆེན་པོ་གཅིག་ཉིད་ལས་འབྱུང་བ་དང་མཚོན་བྱེད་དཔེའི་ཡེ་ཤེས་ལྔའི་གཟུགས་ཀྱིས་དོན་གྱི་ཡེ་ཤེས་རྣམས་མཚོན་ཅིང་། རྒྱུ་ལམ་འབྲས་བུའི་རིགས་ནི་རྣམ་པ་ལྔ་པོ་དེ་ཉིད་ལས་ནང་ཚན་གྱི་དབྱེ་བས་སྟོང་ཕྲག་དུ་མ་སྐྱེས་པ་ཉིད་དོ། ། དེའི་ཕྱིར་ནང་ཚན་གྱི་དབྱེ་བ་འདི་དག་རྒྱུ་རིག་པ། ལམ་ལྷན་སྐྱེས་འབྲས་བུ་རང་བཞིན་ཆོས་སྐུ་གཅིག་སྟེ། དེ་ཉིད་བདེ་བ་ཆེན་པོ་མཆོག་ཏུ་ཕན་པ་སངས་རྒྱས་ཀྱི་རིགས་ཉིད་དོ། ། རྒྱུ་དུས་སུ་འདོད་ཆགས་ལ་སོགས་པ་སེམས་ལྔའི་དབྱེ་བས་ཉོན་མོངས་པ་ལྔ་རུ་འགྲོ་བར་འགྱུར་ལ་དེ་བཞིན་དུ་ལམ་གྱི་མཚོན་བྱེད་ལྔ་དང་། །
མཚོན་བྱ་ཡེ་ཤེས་ལྔར་འགྱུར་ཞིང་དེ་ལས་ཕྱེ་བ་གང་གའི་རླུང་ནི་བྱེ་མ་སྙེད་ཀྱི་དབྱེ་བ་རྣམས་རིགས་གཅིག་ལ་ནི་དེ་བཞིན་གཤེགས་པའི་ཚོགས་དེ་སྙེད་ཀྱི་དབྱེ་བར་འགྱུར་རོ། ། རྩ་བའི་རིགས་ཀྱི་ཚོགས་ལྔ་ལ་ནི་ཡ་གྱལ་གྱི་རིགས་ནི་དུ་མ་འབྱུང་ཞིང་དེ་རྣམས་ཀྱི་རིགས་ལ་རྒྱུ་ལམ་འབྲས་བུའི་རིགས་ནི་རྣམ་པ་བརྒྱ་རུ་འགྱུར་ཏེ། འབྱུང་བ་ལྔ་པོ་རེ་རེ་ལའང་ཉོན་མོངས་པ་ལྔ་ལྔས་ཕྱེ་བས་ཉེར་ལྔ། དེ་རེ་རེ་ལའང་ཤ་ཆེན་སྤྱིར་བཏང་བའི་བདུད་རྩི་བཞི་བཞིས་ཕྱེ་བས་བརྒྱ་སྟེ། རྒྱུའི་རིགས་བརྒྱ་དང་། ལམ་ལ་གཉིས་ཀྱི་བསྐྱེད་རིམ་ལ་རིགས་ལྔ་རེ་རེའང་མངོན་བྱང་ཡེ་ཤེས་ལྔ་ལྔས་ཕྱེ་བས་ཉེར་ལྔ། དེ་རེ་རེ་ལའང་ཡུམ་བཞི་བཞིས་ཕྱེ་བས་བརྒྱ་དང་། རྫོགས་རིམ་ལའང་ཐིག་ལེ་གཅིག་ཉིད་འབྱུང་བ་ལྔས་ཕྱེ་ཞིང་དེ་རེ་རེའང་བདུད་རྩི་བཞི་བཞིས་ཕྱེ་བས་ཉི་ཤུ། དེ་རེ་རེའང་དཔེའི་ཡེ་ཤེས་ལྔ་ལྔས་ཕྱེ་བས་བརྒྱ་དང་། འབྲས་བུའི་རིགས་བརྒྱ་ནི་སྤྲུལ་སྐུ་རིགས་ལྔ་རེ་རེ་ཡེ་ཤེས་ལྔ་ལྔས་ཕྱེ་བས་ཉེར་ལྔ།
དེ་རེ་རེའང་ཚད་མེད་བཞི་བཞི་དང་ལྡན་པས་དམ་པ་རིགས་བརྒྱའོ། ། རིགས་བརྒྱ་པོ་དེ་རྣམས་ལའང་ཕྱེ་བས་འབུམ་ཕྲག་གི་རིགས་ཆེན་རྣམས་དང་། དེ་ལས་ཀྱང་ཕྱེ་ན་བྱེ་བའི་རིགས་དང་དེ་ལའང་ཕྱེ་ན་གྲངས་ནི་མེད་པར་འགྱུར་ཞིང་། དེ་ལ་དབྱེ་བའི་གཞིའི་རིགས་ལ་ཕྱེ་བའི་རིགས་ནི་གྲངས་ཚད་མེད་པའི་རིགས་སུ་འགྱུར་བ་ཉིད་དེ། དེ་ཐམས་ཅད་ཀྱང་མཆོག་ཏུ་དགའ་བ་ལྷན་ཅིག་སྐྱེས་པའི་རིགས་ལས་བྱུང་བ་རྣམས་ཏེ། ནང་ཚན་གྱི་དབྱེ་བ་མང་པོ་མཚོན་པ་ཡིན་པས་གྲངས་ངེས་བཤད་དུ་མེད་དོ། ། དེས་ན་རྒྱུ་འཁོར་བ་སྦྱང་གཞི་ལ་སངས་རྒྱས་དང་ཡེ་ཤེས་སྦྱོང་བྱེད་ཀྱིས་རྒྱས་གདབ་པ་དང་། འབྲས་བུ་གནས་གྱུར་པ་ལའང་རྒྱུ་ཡིས་རྒྱས་གདབ་པར་ཤེས་པར་བྱས་ནས་ལམ་ཉམས་སུ་བླངས་ན། སྦྱང་གཞི་དང་སྦྱོང་བྱེད་ངོ་འཕྲོད་པས་ངེས་པར་གྲོལ་བར་འགྱུར་རོ། ། ཞེས་བཀའ་བསྩལ་ཏོ། །
གཉིས་པ་རྟེན་གཅིག་ལ་བརྟེན་པའི་རིགས་དུ་མ་མི་འགལ་བའི་ཚུལ་ལ་གཉིས། ཞུས་པ་དང་། ལན་ནོ། ། དང་པོ་ནི། དེ་ལྟར་སེམས་ནི་ཆེན་པོ་གཅིག་ཉིད་ལ་ཅེས་པ་ཐིག་ལེ་ཕྲ་མོ་གཅིག་ལ་རིགས་ལྔ་ནས་གྲངས་མེད་པའི་བར་རམ་བསམ་གྱིས་མི་ཁྱབ་པར་ཕྱེ་བ་འགལ་བར་མཐོང་ནས་འདིར་གསོལ་བ། ཅི་གོང་བུའི་གཟུགས་ཅན་འདི་ཙམ་དུའང་ཆེ་ཆུང་དེ་སྙེད་ཀྱི་རང་བཞིན་དུ་འགྱུར་བ་ཅི་ལགས། གཉིས་པ་ལན་ནི། དེ་དག་མི་འགལ་བར་བསྟན་པའི་ཕྱིར། བཀའ་སྩལ་པ། བྱེ་མའི་ལམ་ནི་གཅིག་པུ་ལ། །
ཅེས་པ་ཐིག་ལེ་ཤིན་ཏུ་ཕྲ་མོ་གཅིག་ལའོ། ། སངས་རྒྱས་དུ་མ་ནི། རིགས་ལྔ་ནས་རིགས་མེད་པའམ་བསམ་གྱིས་མི་ཁྱབ་པའི་བར་དུའོ། ། དོག་མིན་ཅིང་ཅེས་པ་དང་གཟིར་མིན་ཅེས་པ་གཅིག་ལ་གཅིག་ཐོགས་པའམ་གཅེར་བ་ལྟ་བུ་མ་ཡིན་ཏེ། དཔེར་ན། མེ་ལོང་ལ་གཟུགས་ཕྲ་རགས་བསམ་གྱིས་མི་ཁྱབ་པའི་གཟུགས་བརྙན་འཆར་ཡང་། གཟུགས་བརྙན་ལ་ཡངས་དོག་དང་ཆེ་ཆུང་མེད་པ་བཞིན་ཏེ། དེའི་རྒྱུ་མཚན་ཕྱི་རོལ་གྱི་དོན་མ་གྲུབ་པས་ཆོས་ཐམས་ཅད་སེམས་ལ་རག་ལས་པའི་ཕྱིར་རོ། ། དེས་ན་བསྐྱེད་པའི་རིམ་པ་བསྒོམ་པའི་ཚེ་ཡང་ཐིག་ལེ་ཡུངས་འབྲུ་ཙམ་ཞིག་གི་ནང་དུ་ཡང་དཀྱིལ་འཁོར་དཔག་ཏུ་མེད་པ་བསྒོམས་ལ། དེས་ཀྱང་སྟོང་གསུམ་རྒྱས་པར་འགེངས་སྟོང་གསུམ་གྱི་ཚད་ཀྱང་ཐིག་ལེ་ཡུངས་འབྲུ་ཙམ་ཅིག་གི་ནང་དུ་ཚུད་པར་བསྒོམས་པས་དེ་ལྟར་ནུས་པ་འབྱུང་།
དེས་ན་རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས་ཅེས་པའི་དོན་ཡང་དེ་བཞིན་ནོ། ། དེས་ན་རྫོགས་པའི་རིམ་པ་བསྒོམ་པའི་ཚེ་ཡང་རྟེན་ཞུ་བ་ལ་འབྱུང་བ་བཞི་དང་། བདུད་རྩི་ལྔའི་བཟློག་པ་བསམ་གྱིས་མི་ཁྱབ་པས་ཕྱེ། དེ་བཞིན་དུ་བརྟེན་པ་བདེ་བའི་ཉམས་ཀྱང་བསམ་གྱིས་མི་ཁྱབ་པས་ཕྱེ། དེ་བཞིན་དུ་དེ་ལས་མཚོན་བྱེད་དཔེའི་ཡེ་ཤེས་བསམ་གྱིས་མི་ཁྱབ་པས་ཕྱེ། དེ་ལྟར་བསྒོམས་པས་བདུད་རྩི་ལྔ་དང་འབྱུང་བ་ལྔ་སྟོབས་སུ་གྱུར་པས་སྟོབས་བཅུ་མངའ་བ་ལུས་ལས་བྱུང་ཞིང་བདེ་བ་ལ་རོལ་པས་ལྷ། བཞེངས་ཤིག་བཞེངས་ཤིག་ཅེས་པ་གཉིས་ནི། རྟེན་ཐིག་ལེ་ལ་གནད་དུ་བསྣུན་ཅིག་པ་དང་བརྟེན་པ་བདེ་བ་ཉམས་སུ་མྱོངས་ཤིག་པའོ། ། བདག་གི་ནི་སྡུམ་པར་ཅེས་པ་ཐིག་ལེ་མངོན་དུ་བྱ་བའི་གནས་ཏེ། འཁོར་ལོ་བཞི་དང་རིགས་བདག་གི་ཁ་ལ་སོགས་པར་རོ། །
སྟོན་མོ་བཞེས་པར་འཚལ་ཅེས་པ་བདེ་བས་ཚིམ་པར་གྱིས་ཤིག་པའོ། ། ཐབས་གང་གི་ན་རྫུ་འཕྲུལ་སྟོབས་ཀྱིས་ཅེས་པ་སྙོམས་འཇུག་དང་འབར་འཛག་ལ་སོགས་པ་ཐབས་སྣ་ཚོགས་ཀྱི་སྒོ་ནས་སོ། ། རིགས་ཀྱི་བུ་ཅེས་པ་གསོལ་བ་འདེབས་པ་པོ་མི་བསྐྱོད་པ་ལ་སོགས་པ་དེ་བཞིན་གཤེགས་པ་རྣམས་ལ་བོད་པ་སྟེ་སྦས་དོན་དུ་མཚོན་བྱེད་དཔེའི་ཡེ་ཤེས་ལྔ་ཞུ་བདེ་ལ་རོལ་ཅེས་པའི་དོན་ཏོ། ། ཡང་ན་རིགས་གྱི་བུ་ནི། རྣལ་འབྱོར་པས་དེ་ལྟར་ཉམས་སུ་ལོངས་ཤིག་པའོ། ། ཡང་འགྱུར་གཅིག་ལ། སྐྲའི་ཁྱོན་ཙམ་ཕྲ་བ་ལ། ། སངས་རྒྱས་ཞིང་ཁམས་དུ་མ་ནི། ། གནས་ཀྱང་དོག་མིན་གཅེར་མིན་པ། ། དེ་ལྟར་འདིར་ཡང་ལྟ་བྱ་སྟེ། །
སྟོབས་བཅུ་དང་ནི་ལྡན་པའི་ལྷ། ། བཞེངས་ཤིག་བཞེངས་ཤིག་བདག་གི་ནི། ། ཁྱིམ་དུ་སྟོན་མོ་བཞེས་པར་ཞུ། ། རིགས་བུ་རྫུ་འཕྲུལ་སྟོབས་ཀྱིས་བྱོན། ། ཅེས་རྒྱ་དཔེ་ཐད་སོར་བསྒྱུར། མདོར་ན་དེ་དག་གིས་རྟེན་གྱི་དཀྱིལ་འཁོར་བཞིའི་གནས་ལུགས་ལེགས་པར་བསྟན་ཟིན་ཏོ། ། གཉིས་པ་བརྟེན་པ་ཡེ་ཤེས་ཀྱི་རང་བཞིན་ལ་གཉིས། བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི།
གོང་དུ་ཡང་དག་སྦྱོར་བ་ནི་ཐབས་དང་ཤེས་རབ་ཀྱི་བདག་ཉིད་ཅན་ནོ། ། ཅེས་པ་ལ་འཕྲོས་ནས་བཀའ་བསྩལ་པ། གང་ན་ཡང་དག་སྦྱོར་བྱུང་མཚན་ཉིད་ནི་ཅེས་པ། སྦས་པའི་དོན་དུ་དཔྱིད་དང་ཐིག་ལེའམ་འབར་འཛག་གི་རྣལ་འབྱོར་གྱི་མཚན་ཉིད་ཅེས་པ་རང་བྱུང་གི་ཡེ་ཤེས་མཚོན་པར་བྱེད་པའི་ཐབས་སོ། ། ཚུལ་ཇི་ལྟར་ན་རྣལ་འབྱོར་མའི་རྒྱུད་ཀྱི་གླེང་གཞི། གསང་བ་མཆོག་དང་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། ཅེས་པ་ལ་སྦྱར་ནས་བཤད་པར་བྱ་བའི་ཚུལ་གྱིས་སོ། ། གང་ལ་ན་ལྷ་མོ་ཅེས་པ་བདག་མེད་མ་ལ་སོགས་པ་རི་རབ་ཀྱི་རྡུལ་གྱི་གྲངས་དང་མཉམ་པའོ། ། དེའི་རྒྱུ་མཚན་རྣལ་འབྱོར་མའི་རྒྱུད་ཞུ་བ་པོ་ཡིན་པའི་ཕྱིར་རོ། །
ཡང་ཉོན་ཅེས་པ་གཞིར་བཞག གང་། ཚུལ་ཇི་ལྟར་ན། གང་ལ་ཅེས་པ་གཞུང་ཐོག་ཏུ་སྦྱར། གཉིས་པ་དོན་དངོས་ལ་གསུམ། རྟེན་རྒྱུ་འབྱུང་བ་ལྔ་ལས་སྐྱེ་བ། བརྟེན་པ་ལམ་དཔེའི་ཡེ་ཤེས་ལྔ། གྲུབ་པའི་འབྲས་བུ་རིགས་ལྔར་བསྟན་པའོ། ། ཡང་ན་དོན་དངོས་ལ་གསུམ། རྒྱས་པར་བཤད་པ་དང་།
དེ་བསྡུས་ཏེ་བསྟན་པ་དང་། ཤིན་ཏུ་བསྡུས་ཏེ་ཆོས་སྐུའི་ངོ་བོར་བསྟན་པའོ། ། དང་པོ་ལ་གསུམ་སྟེ། རྟེན་ཞུ་བ་འབྱུང་བ་ལྔར་བསྟན་པ་དང་། བརྟེན་པ་བདེ་སྟོང་ཡེ་ཤེས་ལྔར་བསྟན་པ་དང་། དེ་ཉིད་རིགས་ལྔར་བསྟན་པའོ། ། དང་པོ་ནི། གསང་བ་ལ་ནི་སའི་ཁམས། ། མཆོག་ལ་དེ་བཞིན་དུ་ནི་ཆུ། ། དགྱེས་པ་ལ་ནི་མེ་རུ་བཤད། །
ཐམས་ཅད་བདག་ཉིད་རླུང་ལ་གནས། ། རྟག་ཏུ་བཞུགས་པར་འདོད་པ་འདི། ། སངས་རྒྱས་ཀུན་གྱི་སྡོམ་པ་བདག དེ་ལ་སྡོམ་པ་ཅེས་པ་ནམ་མཁའི་ཁམས་ཐམས་ཅད་ལ་ཁྱབ་པར་བསྟན་པའོ། ། ཡང་ན་སྡོམ་པ་ཅེས་པས་གནས་གང་དུ་སྡོམ་ན་སའི་ཁམས་ལ་སོགས་པ་བཞིས་འཁོར་ལོ་བཞི་བསྟན། གང་སྡོམ་ན་སངས་རྒྱས་ཀུན་ཅེས་པ་བདུད་རྩི་ལྔ་ལ་གནད་དུ་བསྣུན་པ་བསྟན། ངོ་བོ་གང་སྡོམ་པ་ཐབས་གང་གིས་སྡོམ་པ་ཚུལ་ཇི་ལྟར་སྡོམ་པ་རྣམས་ཤུགས་བསྟན། མདོར་ན་རྟེན་འཁོར་ལོ་བཞི་ལ་གནད་དུ་བསྣུན་པས་རྟེན་ཞུ་བ་བདུད་རྩི་ལྔ་དང་འབྱུང་བ་ལྔ། བརྟེན་པ་བདེ་བ་དང་ངོ་བོ་མི་རྟོག་པ་མངོན་དུ་གྱུར་པས་བདེ་བར་གྱུར་པས་སམ། མཚན་མ་དང་རྣམ་པར་རྟོག་པ་སྡོམ་པས་སྡོམ་པའོ། །
གཉིས་པ་ནི། ཡང་ན་ཅེས་པ་གསང་བ་ལ་སོགས་པའི་དོན་འབྱུང་བ་བཞི་དང་བདུད་རྩི་བསྟན་པར་མ་ཟད་བརྟེན་པ་བདེ་སྟོང་གི་ཡེ་ཤེས་ཀྱང་སྟོན་ཅེས་པའི་དོན་ཏོ། ། དེས་ན་གསང་བ་མེ་ལོང་ལྟ་བུའི་ཚུལ། ། མཆོག་ལ་དེ་བཞིན་དུའང་མཉམ་པ་ཉིད། ། དགྱེས་པ་ལ་སོ་སོར་རྟོག་པའི་ཆོ་ག་བཞིན། ཐམས་ཅད་བདག་ཉིད་དེ་བཞིན་བྱ་བ་ནན་ཏན་ལ་རྟག་ཏུ་བཞུགས་པར་འདོད་པ་འདི་ཤིན་ཏུ་རྣམ་དག་ཆོས་ཀྱི་དབྱིངས་ཀྱི་རང་བཞིན་ཅན་ནོ། ། གསུམ་པ་ནི། དེ་བཞིན་རྣམ་པར་སྣང་མཛད་ཉིད། ། གཞན་ཡང་མི་བསྐྱོད་པ་ཉིད་དང་། ། ཡང་ན་རིན་ཆེན་འབྱུང་གནས་དང་། །
ཡང་ན་འོད་དཔག་མེད་པ་ཡིས། ། གང་ཚེ་རྟག་བཞུགས་དོན་ཡོད་ལ། ། ཅེས་སྨོས་ཏེ་དེ་ལ་དེ་བཞིན་ཅེས་པ་གསང་བ་ལ་སོགས་པའི་དོན་འབྱུང་བ་ལྔ་དང་། ཡེ་ཤེས་ལྔ་ལ་སྦྱར་བ་དེ་བཞིན་དུ་རིགས་ལྔ་ལའང་སྦྱར་ཏེ། དེ་ཡང་རྟག་བཞུགས་དོན་ཡོད་ལ་སྦྱར་བའི་ཤུགས་ལ་གསང་བ་ལ་སོགས་པ་བཞི། རྣམ་སྣང་ལ་སོགས་པ་བཞི་ལ་སྦྱར་རོ། ། གཉིས་པ་དེ་བསྡུས་ཏེ་བསྟན་པ་ནི། བདུད་རྩི་ལྔ་ཡི་གོང་བུའི་དངོས། ། ཐིག་ལེའི་གཟུགས་ཏེ་ཡིད་ལྟ་བུ། ། ཅེས་པ་གསང་བ་ལ་སོགས་པ་ལྔ་པོ་བདུད་རྩི་ལྔ་དང་སྦྱར་ཏེ།
གསང་བས་བཞི་མཉམ། མཆོག་གི་གླ་རྩི། དགྱེས་པས་རང་འབྱུང་། ཐམས་ཅད་བདག་ཉིད་བྱང་སེམས་རྟག་བཞུགས་བཱོ་ལའི་དྭངས་མའོ། ། གོང་བུའི་དངོས་རྡོ་རྗེ་སེམས་དཔའ་སྟེ། ཤིན་ཏུ་རྣམ་དག་ཡེ་ཤེས་ཆེར། ། རྡོ་རྗེ་སེམས་དཔའ་ཞེས་བྱར་བཤད། ། ཅེས་སྦྱར། དེ་བཞིན་དུ་ལྷ་མོ་ཀུན་གྱི་རང་བཞིན་ཅན་ཅེས་པ་གསང་བ་ལ་ནི་ས་ཡི་ཁམས་ཅེས་པ་ལ་སོགས་པ་བཞི་ཚད་མེད་པ་བཞི་དང་ལྷ་མོ་བཞི་དང་ཡང་སྦྱར་རོ། ། དེ་ལྟར་རྟེན་ཞུ་བ་བདུད་རྩི་ལྔ་ནི་རིགས་ལྔ།
འབྱུང་བ་བཞི་ནི་ལྷ་མོ་བཞི་ཡིན་ལ་བརྟེན་པ་བདེ་བ་ནི་རྡོ་རྗེ་སེམས་དཔའ་ནི་སྟེ་བདེ་བ་དམ་པ་རུ་ནི་བརྗོད་ཅེས་པས་བསྟན། གསུམ་པ་ཤིན་ཏུ་བསྡུས་ཏེ་བསྟན་པ་ནི། རང་བྱུང་ངོ་བོ་འདི་ཉིད་ནི། ཞུ་བདེ་གཉིས་ཀ་ཕྱག་རྒྱའི་འབད་རྩོལ་ལ་མ་ལྟོས་པར་འབྱུང་བས་སོ། ། དེ་ཉིད་ནི་ཆོས་ཀྱི་སྐུ་སྟེ་ཆོས་སྐུ་ཐོབ་པར་བྱེད་པའི་རྒྱུ་ཡིན་པའི་ཕྱིར་རམ། རྣལ་འབྱོར་པའི་ཉམས་ལ་ཆོས་སྐུ་དང་ཁྱད་པར་མེད་པར་ཉམས་སུ་མྱོང་བས་ན་ཆོས་ཀྱི་སྐུར་ནི་རབ་ཏུ་གྲགས་ཞེས་བྱ་བའོ། ། དེས་ངོ་བོ་མི་རྟོག་པ་ཆོས་སྐུར་བསྟན་པའི་ཤུགས་ལ་རྟེན་ཞུ་བ་སྤྲུལ་སྐུ་དང་བརྟེན་པ་བདེ་བ་ལོངས་སྐུར་ཤེས་པར་བྱའོ། ། དོན་གསུམ་པ་དེ་མངོན་དུ་བྱེད་པའི་ཐབས་ལ་གཉིས། དཔྱིད་དང་ཐིག་ལེའི་སྙོམས་འཇུག་དང་། འཁོར་ལོ་བཞིའི་རྣལ་འབྱོར་བསྒོམ་པའོ། །
དང་པོ་ནི། འཁོར་ལོ་གཉིས་ལ་བརྟེན་པའི་རྣལ་འབྱོར་ཏེ། སྙིང་ག་དང་། ལྟེ་བའོ། ། དེ་ལ་སྙིང་གའི་ཧཱུྃ་ནི་དཔྱིད་ཡིན་ལ་ལྟེ་བའི་ཨྃ་ནི་ཐིག་ལེའོ། ། དེའི་རྒྱུ་མཚན་ཨྃ་ལས་དྲོད་ལངས་པས་ལྟེ་བའི་ཧཱུྃ་ཁ་འབུ་བའི་ཕྱིར་རོ། ། དེས་ན་དཔྱིད་ཀྱི་ཐིག་ལེ་ཉིད་དུ་བརྗོད་དོ། ། དེ་ལས་ཅིར་འགྱུར་ཞེ་ན་དེའི་ཅེས་པ་རང་འབྱུང་ངོ་བོ་འདི་ནི་སྐྱེད་པའི་རྒྱུ་ཡིན་པའི་ཕྱིར་རོ། ། མདོར་ན་རང་འབྱུང་གི་ཡེ་ཤེས་མངོན་དུ་བྱེད་པའི་ཐབས་གཏན་ལ་དབབ་པ་ནི། དེ་ཡི་ཤེས་རབ་ལྷན་ཅིག་སྐྱེས། །
དེར་ཕྱིན་གནས་པའི་གཟུགས་ཅན་མ། ། ལས་ཀྱི་རླུང་གིས་བསྐུལ་བ་ཡིས། ། ལྟེ་བའི་དཀྱིལ་འཁོར་དུ་ནི་འབར། ། བདག་མེད་མ་ཞེས་རྣམ་པར་བཤད། ། ཅེས་སྨོས་ཏེ་དེ་ལ་འབར་ཅེས་པ་བཞིར་བཞག གནས་གང་དུ་ན་ལྟེ་བའི་དཀྱིལ་འཁོར་དུ་ནིའོ། ། གང་ན་དེའི་ཤེས་རབ་ཏེ། སྙིང་གའི་ཧཱུྃ་ནི་ཐབས་ཡིན་ལ་དེ་ལ་ལྟོས་ནས་ལྟེ་བའི་ཨྃ་ཉིད་ཤེས་རབ་བོ། ། དེའི་རྣམ་པ་ཇི་ལྟ་བུ་ཞེ་ན། རྩ་གསུམ་འཛོམས་པའི་མདུད་པ་གྲུ་གསུམ་གྱི་ནང་ན་གནས་པའི་ཡི་གེའི་གཟུགས་ཅན་ཨ་ཐུང་མཚལ་གྱི་ཤད་ལྟ་བུའོ། །
དེའི་མིང་ནི་ནང་སྔགས་ཀྱི་བདག་མེད་མའོ། ། རྐྱེན་གང་གིས་ན་ལས་ཀྱི་རླུང་དེ་བཤང་སྒོའི་རླུང་གིས་སུམ་མདོའི་མེ་བསྐུལ་བ་ཡིས་སོ། ། དེ་ལས་ཅིར་འགྱུར་ཞེ་ན། དེར་ཕྱིན་ཅེས་པ་ཨྃ་དེ་ལས། སྐྲ་ཡི་རྩེ་མོ་བརྒྱ་སྟོང་ལུས། ། གློག་གི་ཟེར་མ་མཉམ་པའི་འོད། ། དེར་དབུ་མ་ནས་སྙིང་གའི་བར་དུ་ཕྱིན་པས་ཧཱུྃ་ལས་བདུད་རྩི་འཛག་པས་དེ་ལས་ལྷན་ཅིག་སྐྱེས་ཏེ། ཞུ་བ་དང་བདེ་བ་དེ་ལས་མི་རྟོག་པ་རང་བྱུང་གི་ཡེ་ཤེས་སྐྱེ་བར་འགྱུར་རོ། ། གཉིས་པ་ནི། འཁོར་ལོ་བཞི་ལ་བརྟེན་པ་སྟེ།
ལྷའི་རྣལ་འབྱོར་སྔོན་དུ་འགྲོ ། རྩ་གསུམ་འཁོར་ལོ་བཞི་བཤང་སྒོའི་རླུང་སུམ་མདོའི་མེ་རྣམས་མན་ངག་ལྟར་གསལ་གདབ། ཡང་འབར་ཅེས་པ་གཞིར་བཞག གང་ན་ནང་སྔགས་ཀྱི་བདག་མེད་མ་ཨྃ་ངོ་། ། གང་དུ་ན་ལྟེ་བའི་དཀྱིལ་འཁོར་དུའོ། ། གང་གིས་ན་ལས་ཀྱི་རླུང་སྟེ། བཤང་སྒོའི་རླུང་གིས་བསྐུལ་བས་སུམ་མདོའི་མེ་སྤར། དེས་ཨྃ་ལས་རླུང་རེག་བྱ་དྲོད་ཀྱི་རང་བཞིན་ཅན་འབར། ཚུལ་ཇི་ལྟར་ན་རྣམ་པར་ཕྱུང་ནས་ནི་ཅེས་པ་གཞིར་བཞག གང་ན་ཨྃ་ལས་སྐྲའི་རྩེ་མོ་བརྒྱ་སྟོང་ལུས། །
གློག་གི་ཟེར་མ་མཉམ་པའི་འོད། ། གང་གི་ཚེ་ན་ལྷའི་རྣལ་འབྱོར་ཏེ། ལུས་ལས་བྱུང་ཞིང་བདེ་བ་ལ་རོལ་བས་རང་འབྱུང་གི་ཡེ་ཤེས་མངོན་དུ་བྱེད་པའི་ཐབས་འབར་འཛག་སྙོམས་པར་འཇུག་པའི་དུས་སུ་ནིའོ། ། ལམ་གང་ནས་ན་བ་སྤུའི་ཁུང་བུའི་དཔེའི་ཚད་ཀྱི་རྩ་གཡས་རོ་མའི་བུ་ག་ནའོ། ། གནས་གང་དུ་ན་ཐོག་མ་སྙིང་ལ་ཆོས་ཀྱི་འཁོར་ལོ་ནི་ཅེས་དང་། དེ་ནས་ལོངས་སྤྱོད་འཁོར་ལོར་སོང་། ལས་གང་བྱེད་ན་སྙིང་ག་དང་མགྲིན་པའི་འཁོར་ལོའི་ཡིག་འབྲུ་རྣམས་བསྲེགས་ནས་བདེ་བ་ཆེན་པོའི་འཁོར་ལོ་ལ་གནད་དུ་བསྣུན་པར་བྱའོ། ། ཡང་ཕྱུང་ཅེས་པ་གཞིར་བཞག ལམ་གང་ནས་ན་སྣའི་ཁུང་བུ་གཡས་པ་ནས་སོ། ། དུས་ནམ་གྱི་ཚེ་ན་རླུང་ཕྱིར་རྒྱུ་བའི་དུས་སོ། །
སྒོ་གང་ནས་ན་མཛོད་སྤུར་སོང་བ་དག་གིས་སོ། ། ཕྱོགས་གང་དུ་ན་ཕྱོགས་བཅུ་ཐམས་ཅད་དུའོ། ། རྟེན་གང་ལ་ན་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལའོ། ། ཕྱུང་ནས་ཅི་བྱ་ཞེ་ན་ཀུན་ཏུ་ལྷ་དང་ལྷ་མིན་སྡིགས་ཏེ་འདོད་ཆགས་དང་ཞེ་སྡང་གི་རྟོག་པ་འཇོམས། དེས་མཚོན་ནས་ཉོན་མོངས་པ་ཐམས་ཅད་དོ། ། དེ་ཉིད་ཀྱི་ཕྱིར་བསྐྱེད་པར་བྱ་ཅེས་པ་བཞིར་བཞག གང་ན་དགའ་བ་སྟེ་རང་བྱུང་གི་ཡེ་ཤེས་སོ། ། ཐབས་གང་གིས་ན་སངས་རྒྱས་རྣམས་ཀྱིས་འཁོར་ལོ་བཞི་བསྲེགས་པ་སྟེ་བཞུ་བརྟུལ་བྱེད་པའི་ཐབས་ཀྱིས་སོ། ། གང་གི་ཚེ་ན་སངས་རྒྱས་རྣམས་ཀྱི་བདུད་རྩི་བདག་གི་སྤྱི་གཙུག་ནས་ཞུགས་པའི་རྗེས་དེ་ནས་སོ། ། ཚུལ་ཇི་ལྟར་ན་ཞུགས་ནས་ཅེས་པ་གཞིར་བཞག
གང་ན་སྔར་གྱི་འོད་ཟེར་དེ་ཉིད་དོ། ། ལམ་གང་ནས་ན་སངས་རྒྱས་བྱང་ཆུབ་སེམས་དཔའ་ཡི་ཤངས་ཀྱི་བུ་ག་གཡོན་པ་ནས་སོ། ། གནས་གང་དུ་ན་སངས་རྒྱས་བྱང་ཆུབ་སེམས་དཔའི་སྤྱི་གཙུག་ནས་བརྩམས་ཏེ། འཁོར་ལོ་བཞི་ལའོ། ལས་གང་བྱེད་ན་ཀུན་སྲེག་ཅེས་པ་དེ་དག་གི་འཁོར་ལོ་བཞི་སྲེག་ཅེས་པའོ། ། དེ་ལས་ཅིར་འགྱུར་ན་ཡེ་ཤེས་ཀྱི་བདུད་རྩི་འོ་མའི་རྒྱུན་གྱི་རྣམ་པ་ལྟ་བུར་གྱུར་པའོ། ། དེས་ལས་ཅི་བྱེད་ན་ཡང་རྣམ་པར་ཕྱུང་ནས་ནི་ཅེས་པ་གཞིར་བཞག ལམ་གང་ནས་ན་སྔར་གསུངས་ཉིད་ཀྱི་བུག་པ་ནས་ཅེས་པ་སངས་རྒྱས་བྱང་ཆུབ་སེམས་དཔའ་ཡི་སྣའི་ཁུང་བུ་གཡས་པ་ནས་སོ། ། སྒོ་གང་ནས་ན་མཛོད་སྤུ་གནད་ཀྱི་སྒོ་ཕྱེ་ནས་སོ། ། གང་ན་ཡེ་ཤེས་ཀྱི་བདུད་རྩིའོ། །
གནས་གང་དུ་ན་བདག་གི་འཁོར་ལོ་བཞི་ལ་བཞུགས་པར་བྱའོ། ། ཡང་ནི་ཅེས་པ་སངས་རྒྱས་བྱང་སེམས་ཀྱི་སྤྱི་གཙུག་གསེར་གྱི་སྒོ་ནས་འཇུག་པར་མ་ཟད་བདག་གི་སྤྱི་གཙུག་ཏུ་ཡང་ངོ་། ། དུས་རླུང་ནང་དུ་འཇུག་པའི་དུས། ལམ་སྣ་བུག་གཡོན་ནས། ལས་གང་བྱེད་ན་ཐོག་མར་བདེ་ཆེན་གྱི་འཁོར་ལོ་ཁེངས་པར་བྱས། དེ་ནས་རྩ་གཡོན་པའི་ལམ་ནས་ལོངས་སྤྱོད་ཀྱི་འཁོར་ལོར། དེ་ནས་སྙིང་གའི་འཁོར་ལོར་ཁེངས་པར་བྱས། ལྟེ་བ་ཨྃ་གི་གནས་སུ་ཕྱིན་ཏེ། ཨྃ་ལ་རེག་པས་ཨྃ་དེ་དྲག་ཏུ་འབར་བས་གཏུམ་མོའི་མེ་དེ་ཨ་བ་དྷུ་ཏི་ནས་ཞུགས་ཏེ་ཧྃ་ལ་རེག་པ་ནི། ཙཎྜ་སྟེ་ཤེས་རབ་རྣམ་རྟོག་འཇོམས་པ་ཡིན་ལ་ཧྃ་ལས་བྱང་ཆུབ་ཀྱི་སེམས་འབབ་པ་ནི་ཨཱ་ལི་སྟེ་ཐབས་ཀྱི་ངོ་བོ་ཡིན་ནོ། །
དེ་ཙམ་ན་སྟེང་རླུང་དང་འོག་རླུང་ཁ་སྦྱར་ཞིང་མས་འབར་བ་དང་ཡས་འཛག་པ་ལ་རྩེ་གཅིག་ཏུ་གཏད་དེ་བསྒོམ་མོ། ། དེ་ཙམ་ན་འཕར་བ་དང་འདར་བ་ལ་སོགས་པ་འབྱུང་སྟེ། དེ་ལས་ཡེ་ཤེས་སྐྱེ་བའི་རིམ་པ་ནི་དགའ་བ་བཞིའི་རིམ་པས་སྐྱེ་བར་བསྟན་པའི་ཕྱིར་སྔར་བཞིན། སངས་རྒྱས་ཀྱི་བསྲེགས་པ་ཡི། ། དགའ་བ་དེ་ནས་བསྐྱེད་པར་བྱ། ། དེའི་ཡང་མཐར་རང་འབྱུང་གི་ཡེ་ཤེས་སྐྱེ་བར་བསྟན་པ་ནི། ལྟེ་བའི་དཀྱིལ་འཁོར་ཕྱིན་ནས་ནི་སྔ་མ་བཞིན་དུ་སྟེ། དེའི་ཤེས་རབ་ལྷན་ཅིག་སྐྱེས་ཞེས་པས་དེ་ཉིད་དུ་བདེ་དྲོད་གསལ་སྟོང་བདེ་སྟོང་དུ་སྐྱེ་བ་ནི་གནས་པར་གྱུར་པ་སྟེ། རང་བྱུང་ངོ་བོ་འདི་ཉིད་ནི། ། ཆོས་ཀྱི་སྐུར་ནི་རབ་ཏུ་གྲགས། །
ཞེས་གོང་དུ་གང་བསྟན་པ་དེ་སྐྱེ་བར་འགྱུར། ། ཞེས་བྱ་བའི་དོན་ཏོ། ། གཉིས་པ་བརྟག་པའི་གྲངས་ལ་མིང་ནི། དཔལ་ཡང་དག་པར་སྦྱོར་བའི་རྒྱུད་ཆེན་པོ་ལས་བྱུང་བ་དཔྱིད་ཀྱི་ཐིག་ལེ་ཞེས་བྱ་བའི་བརྟག་པའི་རྒྱལ་པོ་དེ་ལ་དཔྱིད་ཀྱི་ཐིག་ལེའི་དོན་དེ་ལྟར་རང་བྱུང་གི་ཡེ་ཤེས་སྐྱེ་བའི་གནས། དེ་སྐྱེད་པའི་ཐབས། དེ་ལ་བརྟེན་ཏེ་སྐྱེས་པའི་ཡེ་ཤེས་ཀྱི་མཚན་ཉིད་རྒྱས་པར་བསྟན་པ་དེ་དག་ཀྱང་། དཔྱིད་ཏེ་བདེ་བ་ཁ་འབུ་བའམ་ཉམས་དགའ་བར་བྱེད་པ་ཡིན་ལ་དེའང་ཐིག་ལེའི་དབང་གི་དེ་འགྱུར་ཏེ། དཔེར་ན་དཔྱིད་ཀ་ཞེས་བྱ་བ་ཉི་མ་དྲོད་ལངས་པས་རྒྱ་མཚོས་ས་བསྲོས་པ་ན་དཔྱིད་ཀྱི་ཤིང་ལ་སོགས་པ་ཁ་འབུ་བ་ལྟ་བུའོ། ། དེས་ན་བརྗོད་བྱའི་གཙོ་བོ་དེ་སྟོན་པས་དཔྱིད་ཀྱི་ཐིག་ལེའོ། ། གཞུང་ཚད་ནི།
སྤྱིར་ཤླཽ་ཀ་ཉིས་བརྒྱ་དང་དགུ། ཁྱད་པར་རབ་ཏུ་བྱེད་པ་བཞི་པ་འདི་ལ་ཤླཽ་ཀ་དྲུག་ཅུ་བཞི་དང་རྐང་པ་གཉིས་སོ། ། གོ་རིམ་ནི། བརྟག་པའི་རྒྱལ་པོ་བཅུ་ཡོད་པ་ལས་དྲུག་པའི་བཤད་པའོ།། །། དོན་གཉིས་པ་དེ་ལས་སྐྱེས་པའི་ཡེ་ཤེས་བརྟན་པར་བྱ་བའི་ཕྱིར་སྤྱོད་པ་སྤྱད་པ་ལ་གཉིས། གྲོགས་ངོ་ཤེས་པར་བྱེད་པའི་ཐབས་བརྡ་དང་། སེམས་ཅན་རྗེས་སུ་འཛིན་པར་བྱེད་པའི་ཐབས་ལྟ་སྟངས་སོ། ། དང་པོ་ལ་གཉིས། ཞུས་པ་དང་། ལན་ནོ། །
དང་པོ་ནི། མངོན་པར་རྟོགས་པ་གང་དང་འབྲེལ་ན། ཐབས་རྒྱུད། དེ་ལས་སྐལ་ལྡན་ཅིག་ཅར་དུ་འཇུག་པ། དེ་ལས་གྲོལ་བྱེད་ལམ། དེའི་ནང་ནས་ངག་གི་ཕྱག་རྒྱའི་མཚན་ཉིད། བརྡ་འདི་རྣམས་ལས་དང་པོ་པ་ཚོགས་ཀྱི་འཁོར་ལོ་དང་འབྲེལ་བའི་དབང་དུ་བྱས་ནས་དམ་ཚིག་དང་། སྡོམ་པ་དང་། གཙོ་ཆེར་འབྲེལ་ལ་སྤྱོད་པའི་ཡན་ལག་ཏུ་བྱས་ནས་མཆོག་གི་དངོས་གྲུབ་སྒྲུབ་པའི་མངོན་པར་རྟོགས་པ་ལ་ལྔ་ཡོད་པའི་སྤྱོད་པ་དང་འབྲེལ། གཞན་རྣམས་ཐུན་མོང་གི་དངོས་གྲུབ་སྒྲུབ་པའི་མངོན་པར་རྟོགས་པ་དང་འབྲེལ།
དེ་ལ་བཟླས་པ། གཏོར་མ། རབ་གནས། སྦྱིན་སྲེག ལས་ཚོགས་རབ་འབྱམས་ཀྱི་མངོན་པར་རྟོགས་པ་དང་ལྔ། དེ་ལ་བརྟག་པ་བདུན་པ་འདི་ཡི་རབ་ཏུ་བྱེད་པ་དང་པོས་ལས་ཚོགས་རབ་འབྱམས་ཀྱི་མངོན་རྟོགས་སྟོན། གཉིས་པས་སྦྱིན་སྲེག་གི་མངོན་རྟོགས་སྟོན། གསུམ་པ་ལ་སྔགས་བཏུ་བ་དང་། འཁྲུལ་འཁོར་གཉིས་ལས། དང་པོས་བཟླས་པའི་མངོན་རྟོགས་སྟོན།
ཕྱི་མས་ལས་ཚོགས་སྟོན། རབ་ཏུ་བྱེད་པ་བཞི་པ་ལ་རབ་གནས་དང་། བསམ་གཏན་གྱི་ལས་ཚོགས་གཉིས་ལས། དང་པོས་རབ་གནས་ཀྱི་མངོན་པར་རྟོགས་པ། ཕྱི་མ་ལས་ཚོགས་དང་འབྲེལ་ལོ། ། དེ་ལ་ཐོག་མར་ངག་གི་ཕྱག་རྒྱའི་མཚན་ཉིད། རྒྱུད་སྡེ་གཞན་གང་གིས་བཤད་པའི་རྒྱུད་ཡིན་ན་དང་པོ་ཞུས་པ་ནས་ཆང་ལ་སོགས་པའི་བརྡ་ཡན་ཆད་ནི། དཔལ་བརྟག་པ་གཉིས་པའི་ཕྱི་མའི་ལེའུ་གསུམ་པ་དང་ཆ་མཐུན། མཁའ་འགྲོ་མ་ལྔའི་ལུས་བརྡ་དང་ངག་བརྡ་ནི་གདན་བཞི་པའི་གཞན་གྱི་གདན་གྱི་རབ་ཏུ་བྱེད་པར་མཁའ་འགྲོ་མ་བཅུ་གསུམ་པོའི་བརྡ་ཐམས་ཅད་གསུངས་པ་དེ་འདིར་དྲུག་ཏུ་བསྡུས་པས་མདོར་བསྡུས་ཤིང་བརྡ་དངོས་ཆ་མཐུན་པས་བཤད་པའི་རྒྱུད། ཡི་གེ་རེ་རེའི་བརྡ་དང་ཡི་གེ་འདུས་པའི་བརྡ་ནི་བདེ་མཆོག་ཉུང་ངུའི་ལེའུ་བཅོ་ལྔ་པ་དང་།
རྩ་བཞི་པ་དང་། རྡོ་རྗེ་མཁའ་འགྲོའི་ལེའུ་བརྒྱད་པ་དང་མངོན་བརྗོད་བླ་མའི་ལེའུ་སུམ་ཅུ་པར་ཆ་མཐུན་པས་བཤད་པའི་རྒྱུད་ཡིན་ནོ། ། དེ་ལྟར་རྒྱུད་ལྔ་བསྡེབས་པས་མ་ཚང་བ་ཁ་སྐོང་བས་བཤད་པའི་རྒྱུད་དོ། ། དེ་ལ་ཉན་པར་འཚལ་ཅེས་པ་གཞིར་བཞག གང་ན་ངག་གི་ཕྱག་རྒྱ་སྟེ་བརྡའི་སྒོ་ནས་དོན་ཁྱད་པར་མཚོན་པའི་མཚན་ཉིད་ནིའོ། གང་ལ་ན་བཅོམ་ལྡན་ནིའོ། ། གང་གིས་ན་བདག་ནིའོ། ། ཚུལ་ཇི་ལྟར་ན་སངས་རྒྱས་ཀྱིས་དགོངས་ཏེ་གསུངས་པའི་སྐད་ཞེས་བགྱི། རྣལ་འབྱོར་མ་དང་འདུས་ཏེ་སྨྲ་བའི་ངག་གི་དམ་ཚིག་ཆེན་པོ་ཉན་ཐོས་དང་ལ་སོགས་ཀྱིས་བསྡུ་བ་ཕ་རོལ་ཏུ་ཕྱིན་པ་བས་ཀྱང་མི་ཤེས་པ། ལྟ་བས་ཚིམ་པའི་ཆགས་པ་མ་སྤངས་པར་དེ་ཉིད་ལམ་དུ་བྱེད་པ་བྱ་བའི་རྒྱུད་དང་།
དེ་བཞིན་དུ་རྒོད་པ་ལམ་དུ་བྱེད་པ་སྤྱོད་པའི་རྒྱུད་དག་གིས་ཀྱང་མི་ཤེས་ཤིང་འཁྱུད་པ་ལམ་དུ་བྱེད་པ་རྣལ་འབྱོར་གྱི་རྒྱུད་དང་། དེ་བཞིན་དུ་གཉིས་ཀྱི་གཉིས་སྦྱོར་བ་ལམ་དུ་བྱེད་པ་རྣལ་འབྱོར་ཆེན་པོ་སྟེ། རྒྱུད་ཀྱང་རྣམ་པ་བཞི་རྣམས་ཀྱིས་དགོངས་པའི་སྐད་ནི་མ་བསྒྲགས་ཤིང་མ་གསུངས་པ་དེ་བཅོམ་ལྡན་འདས་ཀྱིས་ངེས་པར་གསུང་དུ་གསོལ། ། ཞེས་ཞུ་བའོ། ། གཉིས་པ་ལན་ལ་ཉན་པར་གདམས་པ་དང་། དོན་དངོས་གཉིས། དང་པོ་ནི། བཀའ་སྩལ་པ། དགོངས་པའི་སྐད་ནི་སྐད་ཆེན་པོ་དང་ལྡན་པས་སྐད་ཆེན་པོ་སྟེ། ངག་གིས་དམ་ཚིག་དོན་མཚོན་པའི་བརྡ་ནི་རྒྱས་པ་རྡོ་རྗེ་སྙིང་པོ་ཞེས་བོས་ནས་ངས་བཤད་ཀྱིས་ཁྱོད་ནི་རྩེ་གཅིག་པའི་སེམས་ཀྱིས་ཉོན་ཅིག་པའོ། །
ཡང་ན་ཉོན་ཅེས་པ་གཞིར་བཞག གང་ན་ངག་གི་ཕྱག་རྒྱའི་མཚན་ཉིད། ངག་གི་བརྡ། ངག་གི་དམ་ཚིག དགོངས་པའི་སྐད། གསང་བའི་སྐད། སྐད་ཆེན་པོ་རྣལ་འབྱོར་མའི་ཀླ་ཀློའི་སྐད་རྣམས་མིང་གི་རྣམ་གྲངས་སོ། ། དེ་དག་ཅིའི་ཕྱིར་ཞེ་ན། དང་པོ་ནི། ཕྱག་རྒྱ་རྟགས་དང་མཚན་མ་སྟེ། །
ཅེས་གསུངས་པས་དོན་ཁྱད་པར་ཅན་དེ་དང་དེ་གོ་བར་ནུས་པའམ་མཚོན་པའོ། ། དེ་ལ་ལུས་ཀྱི་བརྡ་དང་ངག་གི་བརྡ་གཉིས་ལས་ཁྱད་པར་གྱི་སྒོ་ནས་སོ། ། དོན་དེའི་རྟོགས་པ་བསྐྱེད་པ་ལས་མི་འདའ་བས་དམ་ཚིག་གོ ། དོན་གཞན་ལ་དགོངས་ནས་གསུངས་པས་དགོངས་པའི་སྐད་དོ། ། འཇིག་རྟེན་པ་དང་ཉན་ཐོས་ལ་སོགས་པའི་སྤྱོད་ཡུལ་མ་ཡིན་པས་གསང་བའི་སྐད་དོ། ། དོན་ཁྱད་པར་ཅན་མཚོན་ཞིང་རྟོགས་པར་དཀའ་བས་སྐད་ཆེན་པོའོ། ། འཇིག་རྟེན་དང་བསྟན་བཅོས་གཉིས་ཀ་ལ་མ་གྲགས་པས་རྣལ་འབྱོར་མའི་ཀླ་ཀློའི་སྐད་དོ། ། གང་ལ་ན་རྡོ་རྗེ་སྙིང་པོ་ལའོ། ། ཚུལ་ཇི་ལྟར་ན་བརྟག་པ་བཞི་པའི་དང་པོར་མཁའ་འགྲོ་མའི་དམ་ཚིག་གི་ཕྱག་རྒྱ་གསུངས་པ་འདིར་རྒྱས་པར་རོ། ། བསམ་པ་ཇི་ལྟ་བུས་ན་དོན་རྟོགས་པར་དཀའ་བས་རྩེ་གཅིག་པའི་སེམས་ཀྱིས་སོ། །
གཉིས་པ་དོན་དངོས་ལ་བཞི། ཚོགས་ཀྱི་འཁོར་ལོ་ལ་མཁོ་བའི་ངག་བརྡ། མཁའ་འགྲོ་མ་ལྔའི་དམ་ཚིག་གི་བརྡ། ཡི་གེ་རེ་རེའི་བརྡ་བཤད་པ། མིང་གི་བརྡ་བཤད་པའོ། ། དང་པོ་ནི། ཆང་ལ་མ་ད་ན་ཞེས་དང་ཤ་ལ་བཱ་ལ་ཞེས་བརྗོད་ཅིང་། ཚོགས་ཀྱི་འཁོར་ལོ་ལ་འདུ་བ་ལ། མ་ལ་ཡ་ཛ་ཞེས་བརྗོད། ཕྱིར་འགྲོ་བ་ལ་ཁེ་ཏྲ།
མིའི་རོ་ལ་ནི་ཤྲ་བ། མིའི་རུས་པའི་རྒྱན་ལ་ནི་ནི་རྃ་སུ་ཞེས་དང་། འོང་བ་ལ་ཕྲེམ་ཁ་ཎ་རུ་བརྗོད་ཅིང་། ཅང་ཏེའུ་ལ་ཀྲི་པྲི་ཏ་རུ་བརྗོད་ལ། སྐལ་མེད་དབང་མ་ཐོབ་པ་ལ་དུ་དྷུ་རམ། ཞེས་བརྗོད་ཅིང་སྐལ་ལྡན་དབང་ཐོབ་པ་ལ་ཀ་ལིཉྫ་རཾ་ཞེས་བརྗོད་ལ། རེག་པར་བྱ་བ་མིན་པ་གཡུང་མོ་ལ་ཌིཾ་ཌི་མ་ཞེས་བརྗོད། ཐོད་པ་དང་དེར་བྱིན་གྱིས་བརླབས་པའི་སྣོད་ཐམས་ཅད་ལ་པད་མ་བྷཉྫ་ནཾ་དང་། ཟན་ལ་སོགས་པའི་བཟའ་བ་ལ་ཏྲི་པི་ཏ་ཞེས་བརྗོད། ཚོད་མ་ལ་མ་ལ་ཏནྡྷི་ནཾ་ཞེས་དང་།
བཤང་བ་དྲི་ཆེན་ལ་ཙ་ཏུ་ས་མཾ་སྟེ་གཞི་མཉམ་ཞེས་བརྗོད་ཅིང་། གཅིན་པ་དྲི་ཆུ་ལ་ཀསྡྱུ་རི་སྟེ་གླ་རྩི་ཞེས་བརྗོད་ལ། རང་བྱུང་རཀྟ་ལ་སིཧླ་དུ་རུ་ཀར་ཤེས་པར་བྱ། ཁུ་བ་ལ་ཀ་པུ་ར་སྟེ་ག་བུར་ཞེས་བརྗོད་ཅིང་ཤ་ཆེན་ལ་ཤ་ལིཾ་ཛ་སྟེ་ཙན་དན་ཞེས་བརྗོད་དོ། ། ཚིམ་པ་དྲུག་པའི་སྐབས་སུ་དབང་པོ་གཉིས་སྦྱོར་བ་ལ་ཀུན་དུ་རུ་ཞེས་བརྗོད་ཅིང་། རྡོ་རྗེ་ལ་བཱོ་ལ་ཞེས་བཤད་དེ། པད་མ་ཀ་ཀོ་ལ་ཞེས་ཟེར་ཅེས་སྨོས་སོ། ། གཉིས་པ་ནི། བརྟག་པ་གསུམ་པའི་རབ་བྱེད་གཉིས་པར། འདིར་རྣམས་གཟུགས་སོགས་མདུན་དུ་ནི། །
དམ་ཚིག་དེ་ཉིད་བསྟན་པར་བྱ། ། ཅེས་པ་དང་བཞི་པའི་དང་པོར་མུ་ཁི་ཅེས་སོགས་བརྡ་ལྔ་ལ་འཕྲོས་ནས། མུ་ཁི། སོར་མོ་ཁ་རུ་བཅུག་པ་ནི། ། མཁའ་འགྲོ་མའི་མཚན་མའོ། ། གྷོ་གྷུ། ཐལ་མོ་སྤྱི་བོར་ཡང་དག་བཞག མར་མེ་མའི་མཚན་མའོ། ། གྷུ་གྷུ། མཐེ་བོང་རྒན་པོ་བཅངས་པ་ནི།
འཇིབ་བྱེད་མའི་མཚན་མའོ། ། མུ་གྷུ་ལག་པས་རྣ་བ་བརྡེབས་པ་ནི། ། གཡོ་ལྡན་མའི་མཚན་མའོ། ། ལུ་གྷུ། སྣ་རྩེར་ཐལ་མོ་བརྡེབས་པ་ནི། ། དགེ་བའི་གཏམ་ནི་འདྲི་བའོ། ། དྲཥྚ་རི་དྭགས་མགོ་སྟོན་པ། ། རྣལ་འབྱོར་པའི་མཚན་མར་བརྩོན། ། དེ་ལྟར་རྣལ་འབྱོར་མ་ལྔ་པོ་རེ་རེ་ལ་ངག་གི་བརྡ་དང་ལུས་ཀྱི་བརྡ་གཉིས་གཉིས་རྟོགས་པར་བྱའོ། ། གསུམ་པ་ནི།
བཞི་པའི་དང་པོར་ཌཱ་ཌི་ཅེས་སོགས་ཡི་གེ་ཉི་ཤུ་རྩ་དྲུག་ལ་འཕྲོས་ནས། ཌཱ་ཞེས་བྱ་བ་སྐྱེས་བུར་ངེས། ཌཱི་ནི་བུད་མེད་དེ་ནས་བརྗོད། ། པུ་ཞེས་བྱ་བ་རེངས་པ་ཉིད། ། སུ་ནི་དེ་བཞིན་ཟ་བ་ཉིད། ། མཱ་ཞེས་བྱ་བ་མ་རུ་བརྗོད། ། ཡོ་ནི་དེ་བཞིན་ཆུང་མར་ངེས། ། བྷི་ཞེས་བྱ་བ་སྲིང་མོ་ཉིད། ། དྷི་ཞེས་བྱ་བ་མཛའ་མོར་བརྗོད། ། ལུ་ཞེས་བྱ་བ་བུ་མོར་ངེས། །
སཏྲི་ནི་ཁྲག་ཏུ་ཤེས་པར་བྱ། ། ས་ནི་ཞི་བའི་བཏུང་བ་ཉིད། ། ཕེ་ཞེས་བྱ་བ་བཏུང་བ་སྟེ། ། ཕི་ཞེས་བྱ་བ་ངེས་པར་ཤ ། བྷ་ཞེས་བྱ་བ་བཟའ་བར་བརྗོད། ། བྷུ་ཞེས་བྱ་བ་འདུ་བ་ཉིད། ། པི་ཞེས་བྱ་བ་དུར་ཁྲོད་ཉིད། ། བྷུ་ཞེས་བྱ་བ་རོ་རུ་བརྗོད། ། ཌི་ཞེས་བྱ་བ་རྣལ་འབྱོར་མ། ། ག་ནི་དེ་བཞིན་ལཱ་མ་ཉིད། །
ཏྲི་ཞེས་བྱ་བ་གཟུགས་ཅན་མ། ། ཀུ་ཞེས་བྱ་བ་མཁའ་འགྲོ་མ། ། ཁ་ཞེས་བྱ་བ་དུམ་སྐྱེས་མ། ། ཛ་ཞེས་བྱ་བ་བྱིན་པ་ཟུང་། ། ཀེ་ཞེས་བྱ་བ་ལག་པ་གཉིས། ། བྷ་ཞེས་བྱ་བ་ཕྱག་འཚལ་བ། ། སྭ་ནི་ལེགས་འོངས་བྱ་བ་ཡིན། ། འདི་རྣམས་ནི་ཡེ་གེ་རེ་རེ་ཞིང་ཡང་བརྡ་སྟེ། དེ་ལྟར་དེ་དག་སྐྱེས་པ་རྣམས་དཔའ་བོ་དང་བུད་མེད་རྣམས་སྲིང་མོར་དེས་ཤེས་པར་བྱའོ། ། ཡི་གེའི་དམ་ཚིག་གི་ཕྱག་རྒྱའི་ཡེ་ཤེས་སོ། །
བཞི་པ་ལ་ཞུས་པ་དང་ལན་གཉིས། དང་པོ་ནི། གསོལ་བ། དེ་ལྟར་ཡི་གེ་རེ་རེའི་བརྡ་གསུངས་ཀྱང་ཡི་གེ་དུ་མ་འདུས་པའི་ངག་གི་བརྡ་ནི་མ་འཚལ་བས་བདེ་བ་ཆེན་པོས་བཤད་དུ་གསོལ། ། ཅེས་པའོ། ། གཉིས་པ་ལ་མཉན་པར་གདམས་པ་དང་། དོན་དངོས་གཉིས། དང་པོ་ནི། བཀའ་བསྩལ་པ། བཤད་པར་བྱ་ཅེས་པ་གཞིར་བཞག
གང་ན་ངག་གི་བརྡ་དེ་ནིའོ། ། གང་གིས་ན་ང་ཡིས་སོ། ། གང་ལ་ན་རྡོ་རྗེ་སྙིང་པོ་ལ་བཤད་ཀྱིས་ཉོན་ཅིག་པའོ། ། ཚུལ་ཇི་ལྟར་ན་བདེ་མཆོག་ཉུང་ངུ་། རྡོ་རྗེ་མཁའ་འགྲོ། མངོན་བརྗོད་བླ་མ་སོགས་ནས་གསུངས་པ་འདིར་མདོར་བསྡུས་ནས་ནིའོ། ། གཉིས་པ་ནི། པོ་ཏྃ་གི་ཞེས་བྱ་བ་ནི་ཕྱག་གོ ། པྲ་ཏི་པོ་ཊཾ་གི་ཞེས་བྱ་བ་ནི་ཕྱག་གི་ལན་ནོ། ། ག་མུ་ཞེས་བྱ་བ་ནི་འགྲོ་བ་ཞེས་བརྗོད་པར་འགྱུར་རོ། །
ལུམ་པ་ཞེས་བྱ་བ་ནི་འོང་བ་ཉིད་དོ། ། ནི་ག་རཾ་ཞེས་བྱ་བ་ནི་བྱིན་ཅིག་ཅེས་བརྗོད་པར་འགྱུར་རོ། ། ཙ་ཊུ་ཀ་ཞེས་བྱ་བ་ནི་ཁྱེར་ཅིག་ཅེས་བརྗོད་པར་འགྱུར་རོ། ། ཧྲི་ད་ཡ་ཞེས་བྱ་བ་ནི་དཔའ་བོ་ཞེས་བརྗོད་པ་ཡིན་ནོ། ། ཀཱུ་རོ་བ་ཞེས་བྱ་བ་ནི་གསོད་པ་ཞེས་བརྗོད་པ་ཡིན་ནོ། ། ཀརྞི་ཀ་ཞེས་བྱ་བ་ནི་དྲིལ་བུ་ཞེས་བརྗོད་པ་ཡིན་ནོ། ། ཨཱ་ལི་ཀ་ར་ཎ་ཞེས་བྱ་བ་ནི་སྤྱི་བོ་ཞེས་བརྗོད་པ་ཡིན་ནོ། ། བ་ར་ཧ་ཞེས་བྱ་བ་ནི་སྐྲ་ཞེས་བརྗོད་པ་ཡིན་ནོ། ། ཤྲ་བ་ཎ་ཞེས་བྱ་བ་ནི་རྣ་བའོ། ། མནྠ་ཞེས་བྱ་བ་ནི་བདུད་རྩིའོ། །
ན་ར་ཞེས་བྱ་བ་ནི་མཉམ་པར་སྦྱོར་བ་ཞེས་བརྗོད་པ་ཡིན་ནོ། ། ཏཱ་ལི་ཀཱ་ཞེས་བྱ་བ་ནི་མཁའ་འགྲོ་མའོ། ། ན་ར་ཀ་ཞེས་བྱ་བ་ནི་དཀྱིལ་འཁོར་རོ། ། ཨ་མུ་ཀྃ་ཞེས་བྱ་བ་ནི་དུར་ཁྲོད་དོ། ། ཀཱ་ཁི་ལ་ཞེས་བྱ་བ་ནི་སྒོའོ། ། སྭ་ས་ཎྃ་ཞེས་བྱ་བ་ནི་བྲམ་ཟེའོ། ། པ་རི་དྷི་ནི་རྒྱལ་རིགས་སོ། ། བི་ར་ཏི་རི་ནི་རྗེའུའི་རིགས་སོ། ། ཀྲུ་ར་ཞེས་བྱ་བ་ནི་དམངས་རིགས་སོ། ། ཨནྟ་ནི་གདོལ་པའི་ཁྱིམ་མོ། །
ཨཱ་ལི་ཀ་ནི་ཕྱུགས་སོ། ། བྷ་གི་ཎི་ནི་མཁའ་འགྲོ་མའོ། ། མུ་ཏ་ཀྃ་ནི་ཚིལ་བུའོ། ། གྲིཧྣ་ཞེས་བྱ་བ་ནི་ཕྱག་རྒྱའོ། ། དནྟ་སྤརྴ་ཏི་ཛི་ཧྭ་ཞེས་བྱ་བ་ནི་བཀྲེས་སོ་ཞེས་བརྗོད་དོ། ། གྷནྡ་བཱ་ཧི་ནི་སྲེད་པའོ། ། ཨ་ག་མ་ནྃ་ཞེས་བྱ་བ་ནི་གན་དུའོ། ། སྡྱཱ་ནྟ་ཞེས་བྱ་བ་ནི་ཆེ་གེ་མོར་རོ། ། ཀི་ར་ཎོ་ནི་མེ་ཏོག་གོ ། ལམ་པོ་ནི་འཇིགས་པའོ། །
དནྟ་ནི་རྒོད་པ་ཞེས་བརྗོད་པ་ཡིན་ནོ། ། ནི་རོ་དྷ་ནི་ཆར་པའོ། ། བི་ཛ་པྟི་ནི་ཆོག་པར་འཛིན་པའོ། ། དྷུ་མཱ་ནི་སྤྲིན་ནོ། ། དྷུ་མྲ་པྲི་ཡ་དང་ས་ནུ་ནི་རིའོ། ། ས་རི་ཏོ་ནི་ཆུ་བོའོ། ། ཨྃ་གུ་ལྱ་ནི་ཡན་ལག་དང་ཉིང་ལག་གོ ། བ་ད་ནྃ་ནི་ཁའོ། ། རཱ་ཛི་ཀཱ་ནི་ལྕེའོ། ། ཨ་ད་ནཱ་ནི་སོའོ། །
བཾ་ཀ་ཏེ་ནི་རྒྱལ་མཚན་ནོ། ། ཙྪན་དོ་ནི་ཕྲེང་བའོ། ། ཙ་ལ་ནི་རླུང་ངོ་། ། མྲི་ག་པ་ཏི་ནི་ཕྱུགས་སོ། ། མཎྜལ་ནི་མཉམ་པའོ། ། སྭཱ་ས་ནི་ལམ་གྱི་བཞི་མདོའོ། ། ཕལ་གུ་ཥ་ནི་སྐྱེ་བོའོ། ། མཧཱ་ཀྴ་ར་ནི་ཕྱུགས་ཆེན་པོའོ། ། ཙྪ་ནི་རའོ། ། ན་ཞེས་བྱ་བ་ནི་སྐྱེས་པའོ། །
གོ་ཞེས་བྱ་བ་ནི་བ་ལང་ངོ་། ། མ་ཞེས་བྱ་བ་ནི་མ་ཧེའོ། ། བྷཱི་ཞེས་བྱ་བ་ནི་བཟའ་བ་ལའོ། ། ཧཱ་ཞེས་བྱ་བ་ནི་རྣམ་གྲངས་སོ། ། ཨ་ཕྱ་ཀ་ཞེས་བྱ་བ་ནི་རྒྱལ་པོའི་སྐྱེས་བུའོ། ། སྡྱ་ཞེས་བྱ་བ་ནི་གནས་པའོ། ། མུ་ཁ་སྤར་ཤ་ན་ནི་ཟོས་སོ་ཞེས་བྱ་བའོ། ། དནྟ་སྤྲརྵ་ན་ནི་འགྲངས་སོ་ཞེས་བྱ་བའོ། ། ཧོ་ཞེས་བྱ་བ་ནི་གང་ཡང་རྣམ་གྲངས་སོ། ། ཧྲི་ཀཱ་ནི་ངོ་ཚ་བའོ། །
ཤུ་ནྱ་སྤར་ཤ་ནེ་ནི་མཱཻ་ཐུ་ནྃ་གྱིས་ཤིག་ཞེས་བྱ་བའོ། ། ཨུ་རུ་སྤརྵ་ནེ་ནི་ད་ལྟ་དེ་ལྟར་གྱིས་ཤིག་བྱ་བའོ། ། ངག་གི་བརྡའི་ཡེ་ཤེས་སོ། ། གཉིས་པ་སེམས་ཅན་རྗེས་སུ་འཛིན་པར་བྱེད་པའི་ཐབས་ལྟ་སྟངས་ལ་གཉིས། ལྟ་སྟངས་དངོས་ཇི་ལྟར་བྱ་བ་དང་། དེ་ལྟར་བྱས་པའི་ཕན་ཡོན་ནོ། ། དང་པོ་ལ་གཉིས། རྩ་བའི་ལྟ་སྟངས་དང་། ཡན་ལག་གི་ལྟ་སྟངས་སོ། ། དང་པོ་དཔལ་བརྟག་པ་གཉིས་པ་དང་ཆ་མཐུན།
ཕྱི་མ་དེར་མ་ཚང་བ་ཁ་སྐོང་། དེ་ལ་མངོན་པར་རྟོགས་པ་ཐབས་རྒྱུད་ལས་གྲོལ་བྱེད་ལམ། དེ་ཡང་དམན་པ་ལ་མོས་པ་བཟུང་བའི་ཕྱིར། ལས་ཚོགས་དང་། གྲོགས་དམ་ཚིག་དང་། སྡོམ་པ་གཉིས་དང་འབྲེལ། སེམས་བརྟན་པ་ཐོབ་པས་ལྟ་སྟངས་བྱེད་ན་སྤྱོད་པའི་ཡན་ལག་ཏུ་འགྱུར་བས་སྤྱོད་པ་དང་འབྲེལ། དེ་ལ་སྤྱིར་གང་གིས་སྒྲུབ་པའི་གང་ཟག ཇི་ལྟར་བྱ་བའི་ལྟ་སྟངས། དེ་ལྟར་བྱས་པའི་དགོས་པ་དང་གསུམ་གྱི་དང་པོ་ནི།
བསྐྱེད་པའི་རིམ་པ་མཐར་ཕྱིན་པ་སྟེ། དེ་ལའང་གསུམ་ལས། བསྐྱེད་པའི་རིམ་པའི་འབྲས་བུ་མཐར་ཕྱིན་པ་ནི། གཟུགས་ཀྱི་སྐུ་གྲུབ་པ་མཐར་ཕྱིན་པ་འདིར་ས་དྲུག་པའམ་བརྒྱད་པ། དེ་སྐད་དུ། འཕགས་པ་ཀླུ་སྒྲུབ་ནི། དང་པོ་ལས་ཀྱི་སྦྱོར་བ་ཡིས། ། ས་བརྒྱད་པ་ནི་ཐོབ་པར་འགྱུར། ། ཅེས་སོ། ། དམིགས་པ་མཐར་ཕྱིན་པ་ནི་ལྷ་རགས་པའམ་ཕྲ་བ་ཇི་ལྟར་བསྒོམས་ཀྱང་བློའི་ཡུལ་དུ་གསལ་བ་ཡིན་ནོ། །

དེ་ལྟར་མཐར་ཕྱིན་གསུམ་ལས་འདི་དམིགས་པ་མཐར་ཕྱིན་པས་འགྲུབ་བོ། ། གཉིས་པ་ནི། སྤྱོད་པ་བྱེད་པའི་ཚེ་རང་གི་ཏིང་ངེ་འཛིན་གྱི་རྩལ་སྦྱང་བ་དང་གཞན་རྗེས་སུ་བཟུང་བའི་ཕྱིར། ལྷའི་ང་རྒྱལ་དང་ལྡན་པས་མིག་འབྲས་གཉིས་ཧཱུྃ་དུ་བྱིན་གྱིས་བརླབས་ཏེ། བསྒྲུབ་བྱའི་གཟུགས་མིག་འབྲས་གཉིས་ལ་ཤར་བར་བྱས་ནས་ལྟུང་བ་ལ་སོགས་པ་གང་འདོད་པའི་བསམ་པས་མིག་གིས་ལྟ་བའི་སྟངས་སོ་སོར་བྱས་པས་ལས་སོ་སོ་འགྲུབ་པར་འགྱུར་རོ། ། གསུམ་པ་ནི། དེ་ལྟར་བྱས་པས་རང་གི་མཚན་མ་དང་རྣམ་པར་རྟོག་པ་སྤོང་བ་དང་གང་ཟག་གཞན་རྗེས་སུ་བཟུང་བ་སྟེ། དཔལ་བརྟག་པ་གཉིས་པ་ལས། ལྟ་སྟངས་བཞི་པོ་བསྒྲུབས་ནས་ནི། ། མཁས་པས་སེམས་ཅན་གཞུག་པར་བྱ། ། ཅེས་སོ། །
ཁྱད་པར་རྩ་བའི་ལྟ་སྟངས་ལ་ཇི་ལྟར་བྱ་བའི་ལྟ་སྟངས། ཇི་སྲིད་བྱ་བའི་དུས། སྔོན་དུ་བྱ་བའི་རྣལ་འབྱོར་དང་གསུམ། དང་པོ་ལ་ལྔ། ལྟུང་བའི་ལྟ་སྟངས། ། དབང་གི་ལྟ་སྟངས། དགུག་པའི་ལྟ་སྟངས། རེངས་པའི་ལྟ་སྟངས། གསད་པའི་ལྟ་སྟངས་སོ། ། དང་པོ་བཞི་པོ་རེ་རེ་ལ།
ལྟ་སྟངས་དངོས། དེ་རླུང་ལ་སྦྱར་བ། གྲུབ་པའི་ཚད་གསུམ་གསུམ། དང་པོ་ལྟུང་བའི་ལྟ་སྟངས་དངོས་ནི། གདུག་པ་ཅན་ལྟུང་བར་བྱའོ་སྙམ་པ་མ་རུངས་པའི་སེམས་ཀྱིས་ལྷའི་རྣལ་འབྱོར་དང་ལྡན་པས་ལྟུང་བའི་ལྟ་སྟངས་བསྒྲུབ་བྱ་མདུན་དུ་ཐད་ཀར་གནས་ནས། དེའི་གཟུགས་བརྙན་མིག་གཉིས་ལ་མཉམ་པར་ཤར་བར་བྱས་ལ་དཔྲལ་བའི་དབུས་ཏེ་སྟེང་དུ་བལྟས་ནས་ཐུར་དུ་ཕབ་ན་ཡུལ་བསྒྲུབ་བྱ་དེ་རྟག་ཏུ་ལྟུང་བར་བྱེད་པར་བརྗོད། ། དེ་རླུང་ལ་སྦྱར་བ་ནི། རླུང་ཕྱིར་འབྱུང་བ་ཉིད་ཀྱིས་ལྟུང་བར་བྱེད། གྲུབ་པའི་ཚད་ནི། རློན་པའི་ཤིང་གི་འབྲས་བུ་ལ་ལྟུང་བའི་ལྟ་སྟངས་བྱས་པས་ལྷུང་བར་བྱེད་ན་གྲུབ་པ་ཉིད་དོ། །
གཉིས་པ་དབང་གི་ལྟ་སྟངས་དངོས་ནི། བསྒྲུབ་བྱ་གཡོན་ན་གནས་པར་བྱས་ནས་བལྟས་ཏེ། དེའི་གཟུགས་བརྙན་མིག་གཉིས་ལ་ཤར་བར་བྱས་ནས་གཡོན་ནས་གཡས་སུ་བཅུས་ན་དབང་དུ་འགྱུར་རོ། ། དེ་རླུང་ལ་སྦྱར་བ་ནི། ནང་དུ་རྔུབ་པ་ཡིས་ནི་དབང་དུ་བྱེད། གྲུབ་པའི་ཚད་ནི། དབང་གི་ལྟ་སྟངས་མེ་ཏོག་ལ་ཁ་ཕར་བལྟས་པ་ལ་བྱས་པས་ཚུར་དུད་པར་གྱུར་ན་གྲུབ་པར་རབ་ཏུ་གྲགས་སོ། ། གསུམ་པ་དགུག་པའི་ལྟ་སྟངས་དངོས་ནི། བསྒྲུབ་བྱ་གཡས་པའི་ཆ་ལ་གནས་ནས་དེའི་གཟུགས་བརྙན་མིག་གཉིས་ལ་ཤར་བར་བྱས་ལ་མིག་གཉིས་སྟེང་དུ་བཟློག་པས་ཀྱང་ཁུགས་པར་འགྱུར་རོ། ། དེ་རླུང་ལ་སྦྱར་བ་ནི།
ནང་དུ་གནས་ནས་དགང་བ་ཡིས་ནི་དགུག་པ་ཉིད། གྲུབ་པའི་ཚད་ནི། རྡོ་རྗེའི་ཤིང་ཤི་རི་ཁཎྜ་ལ་དགུག་པའི་ལྟ་སྟངས་བྱས་པས་གུག་ན་གྲུབ་པ་ཉིད་དོ། ། བཞི་པ་རེངས་པའི་ལྟ་སྟངས་ནི། དབུ་མ་སྟེ་བསྒྲུབ་བྱ་མདུན་གྱི་སྟེང་དུ་གནས་ནས་དེའི་གཟུགས་བརྙན་མིག་གཉིས་ལ་ཤར་བར་བྱས་ལ་སྣའི་རྩེ་མོའི་དབུས་སུ་མིག་གཉིས་གཡོ་མེད་དུ་ཐད་ཀར་ལྟ་ཞིང་གཟིར་བས་རེངས་པར་འགྱུར་ཏེ། དེ་རླུང་ལ་སྦྱར་བ་ནི། ཞི་བའི་ཚུལ་དུ་རྒྱུ་བ་ཡིས་ནི་རེངས་པར་བྱེད། གྲུབ་བའི་ཚད་ནི། རླུང་གིས་གཡོ་བ་དང་བཅས་པའི་རྩྭ་ལ་རེངས་པའི་ལྟ་སྟངས་བྱས་པས་མི་གཡོ་བར་གནས་ན་རེངས་པར་བྱེད་པའི་ལྟ་སྟངས་གྲུབ་པ་ཉིད་དོ། ། ལྔ་པ་གསད་པའི་ལྟ་སྟངས་ནི།
དུད་འགྲོའི་ལྟ་སྟངས་གསད་པ་ལ་སྣའི་རྩེ་མོར་གཟུགས་བརྙན་གཉིས་ཅེས་སྨོས་ཏེ། གང་གསད་པར་བྱ་བ་དེ་གཡོན་ན་ཡོད་པར་བསམས་ལ་དེའི་གཟུགས་བརྙན་མིག་ལ་ཤར་བར་བྱ་སྟེ། སྣའི་རྩེ་མོ་ལས་གཡོན་དུ་ཧར་རེ་གཏོད་པའོ། ། འདི་ལ་རླུང་ལ་སྦྱར་བ་དང་གྲུབ་པའི་ཚད་མ་གསུངས་ཀྱང་རེངས་པའི་ཤུགས་ལ་བསྟན་གསུང་། གཉིས་པ་ཇི་སྲིད་བྱ་བའི་དུས་ནི། བསྐྱེད་རིམ་ལ་བརྟན་པ་ཐོབ་ནས་ལྟ་སྟངས་ཀྱི་དམིགས་པ་ཟླ་བ་དྲུག་གིས་གོམས་པའི་སྦྱོར་བ་ཡིས་ལྟ་སྟངས་འགྲུབ་པར་འགྱུར་བ་འདི་ལ་ཐེ་ཚོམ་མེད་དོ། ། དེས་ན་འདི་ལ་ཐེ་ཚོམ་དང་འཁྲུལ་པར་མི་བྱ་སྟེ། སངས་རྒྱས་ཀྱི་རྫུ་འཕྲུལ་བསམ་གྱིས་མི་ཁྱབ་ཅིང་ཡིད་ཆེས་པའི་གནས་ཡིན་པའི་ཕྱིར་དང་བསྐྱེད་རིམ་བརྟན་པའི་གང་ཟག་དེ་སངས་རྒྱས་དང་འདྲ་བའི་ཕྱིར་རོ། ། གསུམ་པ་སྔོན་དུ་བྱ་བའི་རྣལ་འབྱོར་ནི། བསྐྱེད་པའི་རིམ་པའི་རྣལ་འབྱོར་ཏེ།
དེ་ལ་སྔོན་འགྲོ་ཚོགས་གཉིས་གསག་པ་དང་། དངོས་གཞི་ལྷའི་རྣལ་འབྱོར་གཉིས། དང་པོ་ནི། སློབ་དཔོན་གཉིས་ལ་ཅེས་པས་ཚོགས་ཀྱི་ཞིང་བསྟན། ཕྱག་འཚལ་དང་ཅེས་པ་ཐོག་མར་སློབ་དཔོན་ལ་ཤིན་ཏུ་ཕྱག་འཚལ་ཅེས་པ་གཉིས་པ་ལྷག་པའི་ལྷ་ལ། དེའི་ཤུགས་ལ་མཆོད་པ་དང་སྡིག་པ་བཤགས་པ་ནས་ཚད་མེད་པ་བཞི་བསྒོམ་པའི་བར། བསོད་ནམས་ཀྱི་ཚོགས་དང་དེ་ནས་ཡེ་ཤེས་ཀྱི་ཚོགས་སྟོང་པ་ཉིད་བསྒོམ་པའི་བར་འདིར་ཁ་བསྐང་། གཉིས་པ་དངོས་གཞི་ལྷའི་རྣལ་འབྱོར་ནི། རྡོ་རྗེ་སེམས་དཔའ་ལྷ་སུམ་ཅུ་སོ་བདུན་དང་སོགས་ཁོངས་ནས་ཧེ་རུ་ཀ་བཞི། དྲག་པོའི་གདན་ཅན།
བདག་མེད་མ་ཡེ་ཤེས་མཁའ་འགྲོ་རྣམས་ཀྱི་བསྐྱེད་པའི་རིམ་པའི་རྣལ་འབྱོར། བརྟག་པ་གསུམ་པ་ནས་འབྱུང་བ་བཞིན་གྱིས་དམིགས་པ་མཐར་ཕྱིན་པ་སྔོན་དུ་འགྲོ་བས་སོ། ། གཉིས་པ་ཡན་ལག་གི་ལྟ་སྟངས་ལ་གསུམ། ནམ་མཁའ་ལ་འགྲོ་བ། གཞན་གྱི་སྡེ་ལས་རྒྱལ་བ། བདུད་ཀྱི་དཔུང་འཇོམས་པའོ། ། དེ་གསུམ་ཀ་ལའང་རྣལ་འབྱོར་དེ་དག་གང་ཡང་རུང་བ་སྔོན་དུ་འགྲོ་བས། དང་པོ་ནི། འགྲུབ་པར་འགྱུར་ཅེས་པ་གཞིར་བཞག ལས་གང་ན་ནམ་མཁར་འགྲོ་བའོ། །
ལྟ་སྟངས་གང་ན་གཡས་པའི་སྨིན་མ་གྱེན་ལ་བསྒྱུར་བའི་ཚུལ་གྱིས་སོ། ། བསམ་རྒྱུད་ཇི་ལྟ་བུས་ན་དཔག་ཚད་སྟོང་ལ་སོགས་པའི་ནམ་མཁར་འགྲོ་བའི་བསྒོམ་པའམ་དམིགས་པ་ནིའོ། ། རྣལ་འབྱོར་ཇི་ལྟ་བུས་ན་གང་ཞིག་དཔལ་ལྡན་རྡོ་རྗེ་སེམས་སོགས་ཀྱི་རྣལ་འབྱོར་ལ་གནས་པས་སོ། ། གཉིས་པ་ནི། ལས་གང་ན་ཕ་རོལ་གྱི་སྡེ་ལས་མཆོག་ཏུ་རྒྱལ་བར་འགྱུར་བའོ། ། ལྟ་སྟངས་གང་གིས་ན་གཡོན་པའི་སྨིན་མ་བསྒྱུར་བའི་ཚུལ་གྱིས་སོ། ། བསམ་རྒྱུད་ཇི་ལྟ་བུས་ན་གཡོན་པའི་མིག་འགུལ་ཞེས་བྱ་བས་བདག་རང་གི་ལུས་ཀྱི་བ་སྤུའི་ཁུང་བུ་ནས་དཀར་མོ་ལ་སོགས་པའི་གཟུགས་དཔག་ཏུ་མེད་པ་སྤྲོས་ཏེ་བསྒོམ་པའི་དམིགས་པས་སོ། ། རྣལ་འབྱོར་གང་གིས་ན་རྡོ་རྗེ་སེམས་སོགས་དེ་ཉིད་ཀྱིས་ནི་རྣལ་འབྱོར་གྱིས་སོ། ། མདོར་ན་དེར་ནི་ལྷའི་རྣལ་འབྱོར་དང་ལྟ་སྟངས་དང་བསམ་རྒྱུད་གསུམ་རྫོགས་ན་ཕ་རོལ་གྱི་སྡེ་ལས་མཆོག་ཏུ་རྒྱལ་བ་འགྲུབ་པར་འགྱུར་རོ། ། གསུམ་པ་ནི།
ལྟ་སྟངས་གང་ན་གཡས་པའི་མིག་བསྐུལ་ཞེས་བྱ་བ་སྟེ། སྨིན་མ་གཡོན་ནས་གཡས་སུ་བསྒྱུར་ཏེ་ཧད་དེ་ལྟ་བའི་ཚུལ་གྱིས་སོ། ། རྣལ་འབྱོར་གང་གིས་ན་དཔལ་ལྡན་རྡོ་རྗེ་སེམས་སོགས་ཀྱིས་སོ། ། བསམ་རྒྱུད་ཇི་ལྟ་བུས་ན་བདག་གི་བ་སྤུའི་ཁུང་བུ་ནས་སྐྱེས་བུ་མཚོན་ཆ་ཐོགས་པའི་གཟུགས་ནི་དཔག་ཏུ་མེད་པ་སྤྲོས་པའི་དམིགས་པས་སོ། ། དགོས་པ་ཅིའི་དོན་དུ་ན་བདུད་ཀྱི་དཔུང་ནི་གཞོམ་པའི་ཕྱིར་དུའོ། ། མདོར་ན་ལྷའི་རྣལ་འབྱོར་དང་ལྟ་སྟངས་དང་བསམ་རྒྱུད་གསུམ་རྫོགས་པས་བདུད་ཀྱི་དཔུང་འཇོམས་པ་འགྲུབ་པར་འགྱུར་རོ། ། གཉིས་པ་ལྟ་སྟངས་དེ་ལྟར་བྱས་པའི་ཕན་ཡོན་ནི། ངག་གི་ཐ་སྙད་མ་རྟོགས་པར་ཅེས་པ་ཚིག་ཙམ་མ་ཡིན་ཞིང་འཇིག་རྟེན་རབ་ཏུ་གྲགས་པ་ཡི་ཐ་སྙད་དུའང་ཅེས་པ་ཀུན་རྫོབ་ཏུ་ཇི་ལྟར་གྲགས་པ་བཞིན་འགྲུབ་པར་འགྱུར། ཡང་ན་ངག་གི་ཐ་སྙད་ཏེ་བཟླས་པ་སོགས་ལ་མ་ལྟོས་པར་བསམ་གཏན་གྱིས་འགྲུབ་ཅེས་པའི་དོན་ཏོ། ། དེ་ལ་འགྲུབ་ཅེས་པ་གཞིར་བཞག
གང་ན་ཡིད་ཆེས་པའི་གནས་སུ་གྱུར་པས་ལེགས་པར་བཤད་པའི་དངོས་གྲུབ་བོ། ། དེ་ཉིད་ཀྱང་གང་ཞེ་ན། འཇིག་རྟེན་དང་འཇིག་རྟེན་ལས་འདས་པ་བསྡུ་བ་སྟེ། ཐུན་མོང་གི་དངོས་གྲུབ་བོ། ། གང་གིས་ན་ཡོ་གིས་ཅེས་པ་བསྐྱེད་རིམ་གྱི་དམིགས་པ་མཐར་ཕྱིན་པའི་རྣལ་འབྱོར་པས་སོ། ། ཚུལ་ཇི་ལྟར་ན་རྩ་བ་དང་ཡན་ལག་གི་ལྟ་སྟངས་གོང་དུ་སྨོས་པའི་ཚུལ་དེ་ལྟར་རོ། ། མཇུག་བསྡུ་བ་ནི་ལྟ་སྟངས་ཀྱི་ཕྱག་རྒྱའི་ཡེ་ཤེས་སོ། ། སྤྱི་དོན་གསུམ་པ་གཙོ་བོར་ཐུན་མོང་གི་དངོས་གྲུབ་བསྒྲུབ་པའི་མངོན་པར་རྟོགས་པའི་རིམ་པ་ལ་བཞི། དམན་པ་ལ་མོས་པ་རྣམས་རྗེས་སུ་འཛིན་པའི་ཕྱིར་ལས་ཀྱི་ཚོགས་རབ་འབྱམས། དངོས་གྲུབ་མྱུར་དུ་འགྲུབ་པར་བྱེད་པའི་ཐབས་སྦྱིན་སྲེག
སྔགས་དང་འཁྲུལ་འཁོར་གྱི་སྒྲུབ་པ་བསྟན་པ། སྐུ་གཟུགས་བྱིན་རླབས་ཀྱིས་འགྲུབ་པའི་ཐབས། རབ་ཏུ་གནས་པ་བསམ་གཏན་གྱི་ལས་ཚོགས་བཅས་པའོ། ། དང་པོ་ལ་ལྔ། རྫས་སྦྱོར་གྱིས་སྒྲུབ་པ། དབང་དུ་བྱ་བའི་ལས། མི་སྣང་བའི་ལས་བཅུ་གཉིས། མིག་སྨན་གྱི་ལས། བཅུད་ལེན་གྱི་ལས་སོ། ། དང་པོ་ལ་གཉིས།
བསྲུང་བའི་ཆོ་ག་དང་། ལས་ཀྱི་ཚོགས་སྣ་ཚོགས་བསྒྲུབ་པའོ། ། དེ་ལ་བཅུ་བདུན་གཟུགས་ཡོངས་སུ་བསྒྱུར་བ། དབབ་པའི་ལས་གཉིས། དུག་གི་ལས། རིམས་ཞི་བའི་ལས། སྡང་བའི་ལས་གཉིས། སྐྲོད་པའི་ལས། མཐོང་བའི་ལས། མེ་བསིལ་བར་བྱེད་པའི་ལས་གཉིས།
ཆུ་ལ་མི་འབྱིང་བའི་ལས་གསུམ། སྐྱེས་པ་འདྲེར་བྱེད་པའི་ལས། དེ་རྗེས་སུ་བཟུང་བའི་ལས། སྨྱོ་བའི་ལས། བརྗེད་བྱེད་ཀྱི་ལས། ཡང་སྨྱོ་བའི་ལས། སྨྱོ་ཞིང་གསོད་པའི་ལས། སྐྲོད་པའི་ལས། སྡང་བའི་ལས་སོ། ། དེ་ལ་སྤྱིར་མངོན་པར་རྟོགས་པ་གང་དང་འབྲེལ་ན་ཐུན་མོང་གི་དངོས་གྲུབ་བསྒྲུབ་པ་དང་འབྲེལ།
དེ་ལ་ལྔ་ལས་ལས་ཚོགས་རབ་འབྱམས་ཀྱི་མངོན་པར་རྟོགས་པ་དང་འབྲེལ། དེ་ལའང་ཁྱད་པར་དུ་རྫས་སྦྱོར་གྱིས་བསྒྲུབ་པ་ནི། རྣམ་པར་ཤེས་པ་དང་ཡེ་ཤེས་ཀྱི་ལས་ཏེ། དེ་ལ་མདོར་བསྡུ་ན་བཅུ་བདུན། དེ་ལས་ཕྱེ་ན་ཉི་ཤུ་རྩ་བཞི། དེ་ལས་ཀྱང་ཕྱེ་ན་སུམ་ཅུ་ཐམ་པ་དེ་ནས་དབང་དུ་བྱ་བའི་ལས་ལ་རེག་པ་ལ་སོགས་པས་དབང་དུ་བྱ་བ་བརྒྱད་དང་། ཐིག་ལེ་བཀོད་པས་དབང་དུ་བྱ་བ་བརྒྱད་དེ་བཅུ་དྲུག མི་སྣང་བའི་ལས་བཅུ་གཉིས། བཅུད་ལེན་གྱི་ལས་གསུམ་རྣམས་བསྟན་ནོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན།
སྤྱིར་རྣལ་འབྱོར་བླ་ན་མེད་པའི་རྒྱུད་མཐའ་དག་ཏུའང་ལས་མ་གསུངས་པ་གང་ཡིན་པ་རྒྱུད་འདིས་ཁ་བསྐངས་ཏེ། དམན་པ་ལ་མོས་པ་རྗེས་སུ་བཟུང་བ་ཡིན་པས་ཐམས་ཅད་ཀྱི་བཤད་པའི་རྒྱུད་དོ། ། ཡང་སྒོས་སུ་དཔལ་རྡོ་རྗེ་མཁའ་འགྲོའི་ལེའུ་གསུམ་པ་དང་། བཞི་པ་དང་། ལྔ་པ་དང་། དྲུག་པ། བཅུ་གཅིག་པ། བཅུ་བདུན་པ། སོ་བརྒྱད་པ། སོ་དགུ་པ།
བཞི་བཅུ་པ། ཞེ་དགུ་པ་རྣམས་ནས་རྫས་སྦྱོར་ལ་བརྟེན་པའི་ལས་སྟོན་པས་དེ་རྣམས་དང་ཁ་ཅིག་ཆ་མཐུན་ཁ་ཅིག་མདོར་བསྡུས་ཁ་ཅིག་གསལ་བར་བྱེད་དོ། ། དེའང་དང་པོ་ས་བོན་བཏབ་སྟེ། ལས་བསྒྲུབ་པ་ནི་ལེའུ་བཞི་བཅུ་པ་ལས་སྟོན་ཏོ། ། བསྐྲད་པ་དང་དབབ་པའི་ལས་ནི། ལེའུ་བཞི་པ་ལས་ཅུང་ཟད་ཆ་མཐུན། ། དབང་གི་རྣམས་སོ་བརྒྱད་པར་གསལ་བར་བྱེད། ། མི་སྣང་བའི་ལས་བཅུ་གཉིས་ཀྱང་ཕྱོགས་གཅིག་ཏུ་བྱས་པས་གསལ་བར་བྱེད་དོ། ། གྲུབ་པའི་མིག་སྨན་ནི་གསང་བ་འདུས་པར་རྟེན་ཕྱག་རྒྱ་ལ་བརྟེན་ཏེ་བསྒྲུབ་པའི་ཚུལ་དུ་གསལ་བར་བཤད། ཡང་རྒྱུད་ཕྱི་མ་དང་ཕྱོགས་གཅིག་ཏུ་བྱ་སྟེ།
འཇིག་རྟེན་གསུམ་མཐོང་བ་དང་མི་མ་ཡིན་པའི་གནོད་པ་ཞི་བ་ལ་སོགས་པའི་ཚུལ་དུ་གསལ་བར་བཤད་དོ། ། བཅུད་ཀྱི་ལས་ནི་རྡོ་རྗེ་མཁའ་འགྲོའི་ལེའུ་བཅུ་བདུན་པ་དང་ཞེ་བདུན་པ་དང་ཞེ་དགུ་པ་ལས་རྒྱས་པར་བཤད་པ་དེ་འདིར། མདོར་བསྡུས་ཏེ་བཤད་པའི་རྒྱུད་ཡིན་ནོ། ། དེ་ལ་ཐོག་མར་རྣམ་པར་ཤེས་པ་དང་ཡེ་ཤེས་ཀྱི་ལས། རྫས་སྦྱོར་གྱིས་བསྒྲུབ་པ་ལས་སྔོན་དུ་བསྲུང་བའི་ཆོ་ག་ནི། བསྲུང་ཅེས་པ་གཞིར་བཞག གང་གིས་ན་དཔལ་ལྡན་རྡོ་རྗེ་སེམས་སྦྱོར་ཞིང་ཅེས་པ་ཧེ་རུ་ཀ་ཕྱག་བཞི་པ་ལ་སོགས་པ་ཡུམ་དང་མཉམ་པར་སྦྱོར་བའམ། ཡང་ན་རྡོ་རྗེ་སེམས་དཔའ་ལྷ་སུམ་ཅུ་སོ་བདུན་གྱི་དཀྱིལ་འཁོར་ཇི་ལྟར་བརྟག་པ་གསུམ་པ་ལས་གསུངས་པ་དབྱིབས་ཀྱི་སྐུ་ལྡན་ཅེས་པ་སྟེ། བསྐྱེད་པའི་རིམ་པའི་དམིགས་པ་བསྟན་པ་སྟེ། ལྷ་གང་ཡང་རུང་བའི་རྣལ་འབྱོར་དང་བསྙེན་པ་སྔོན་དུ་སོང་བའི་རྣལ་འབྱོར་པས་སོ། །
གང་ན་འདིར་ནི་རྣམ་པར་ཤེས་པ་དང་ཡེ་ཤེས་ཀྱི་ལས་ཐམས་ཅད་དོ། ། དགོས་པ་ཅིའི་དོན་དུ་ན་ལས་དེ་དང་དེ་བསྒྲུབ་པ་ལ་བར་ཆད་མི་འབྱུང་བའི་དོན་དུའོ། ། ཚུལ་ཇི་ལྟར་ན་རྫས་ཀྱིས་སོ། ། དེ་ལ་གདབ་ཅེས་པ་གཞིར་བཞག གང་ན་ཡུངས་དཀར་རོ། ། སྣོད་གང་དུ་ན་མིའི་ཐོད་པར་ནིའོ། ། ཚུལ་ཇི་ལྟར་ན་ཆོ་ག་བཞིན་དུའོ། ། དེ་ཉིད་ཀྱང་དཔལ་རྡོ་རྗེ་མཁའ་འགྲོའི་ལེའུ་བཞི་བཅུ་པར་འབྲས་བུ་ལ་བརྟེན་ཏེ་དངོས་གྲུབ་སྒྲུབ་པའི་སྐབས་སུ་སྤྱན་མའི་སྔགས་ཀྱིས་གཟུང་བར་བྱ། མ་མ་ཀིའི་སྔགས་ཀྱིས་བཅུ། སྒྲོལ་མའི་སྔགས་ཀྱིས་བསྐྱེད་པར་བྱ།
དེ་བཞིན་གོས་དཀར་མོ་ཡིས་བསྲུང་ཞེས་གསུངས་ཏེ་རྒྱུད་སོ་སོའི་དགོངས་པའོ་གསུང་ངོ་། ། ཡང་བསྒྲུབ་པ་ཐམས་ཅད་ལ་ཐུན་མོང་དུ་དགོས་པ་སྦྱོར་བའི་ཆོ་གའི་དུས་སུ་ནི། གྲུབ་པའི་བཟའ་ལ་སོགས་དང་སྦྱར། ། རྟག་ཏུ་བསྒོམ་དང་བཟླས་ལ་དགའ། ། དམ་ཚིག་སྤྱོད་དང་བསྲུང་བ་དང་། ། དེ་ཡིས་རྟག་ཏུ་འགྲུབ་འགྱུར་ཏེ། ། གཞན་དག་ཏུ་ནི་འབྲས་བུ་མེད། ། ཅེས་སོ། ། ཁྱད་པར་དུ་ཐོད་པས་བཀང་དྲི་ཆུས་བྲན་ཡུངས་དཀར་གདབ་པའི་ཚེ། སྤྱན་མའི་སྔགས་དང་རྣལ་འབྱོར་གཅུ་བའི་ཚེ་མ་མ་ཀི
བསྐྱེད་བསྲིང་བ་ལ་སྒྲོལ་མ། དེ་བསྲུང་བ་ལ་གོས་དཀར་མོ། ཚུལ་དེ་བཞིན་དུ་འདིར་ཡང་རྡོ་རྗེ་སེམས་དཔའ་ལ་སོགས་པའི་སྔགས་དང་རྣལ་འབྱོར་གྱིས་བཟུང་བ་ལ་སོགས་པ་བྱའོ། ། དེ་ལྟར་སྨིན་པའི་ཉུངས་དཀར་བཙོས་པའི་མར་ཁུ་ལ་བཙོས་པའི་ཁུ་བ་ཁར་བཟའ་བར་བྱ་ཞིང་། མགོ་བོ་ལ་ཡང་འབྲས་བུ་བྱུགས། དེ་བཞིན་དུ་ཕྱོགས་མཚམས་ནམ་མཁའ་ས་འཆིང་པས་ཅེས་པ་ཡུངས་དཀར་དེ་དག་ཏུ་གཏོར་བས་བདག་དང་གནས་བསྲུང་། ལས་བསྒྲུབ་པ་ལ་བར་ཆད་ཀྱིས་མི་ཚུགས་པས་བསྲུང་བ་ཀུན་གྱི་གོང་ན་མེད་པའོ། ། ཇི་ལྟར་དབྱིབས་ཀྱི་སྐུ་ལྡན་པ་ཅེས་པ་ལ་འཕྲོས་ནས་དཔལ་ལྡན་རྡོ་རྗེ་སེམས་སྦྱོར་ཞིང་ཅེས་པ་རྡོ་རྗེ་སེམས་དཔའི་དབྱིབས་སམ་རྣམ་འགྱུར། ཕྱག་རྒྱ་ཇི་ལྟ་བུ་ཞེ་ན། ཚེམས་ནི་བསྡམས་པས་མ་མཆུ་མནན་ཞིང་ཞལ་བཙུམ་པས་དཔལ་ལྡན་གཡོན་པ་དྲིལ་བུ་སྒྱིངས་འཛིན་ཅིང་། །
གཡས་པ་འཁོར་ལོ་ཕྱོགས་ཚུལ་གྱིས། ། ཅེས་པས་རྡོ་རྗེ་སོར་བའི་ཚུལ་གྱིས་གསལ་བར་སྟེང་འོག་བྱིན་གྱིས་བརླབ་ཅེས་པ་ཐུགས་ཀའི་ཧཱུྃ་གི་འོད་ཟེར་གྱིས་སྟེང་འོག་ཕྱོགས་མཚམས་སུ་བགེགས་བསྐྲད། ས་ལ་རང་གི་ཕྱག་རྒྱ་བྱ་ཅེས་པ་གཡས་བརྐྱང་ལ་སོགས་པའི་རྡོ་རྗེའི་རྐང་སྟབས་ཀྱིས་རྡོ་རྗེའི་ས་གཞིར་བྱིན་གྱིས་བརླབ། དེ་ལྟ་བུའི་བསྲུང་བ་སྔོན་དུ་སོང་བས་སངས་རྒྱས་ཀུན་དངོས་ཅེས་པ་ལས་སྣ་ཚོགས་ཀྱི་དངོས་གྲུབ་བར་ཆད་མེད་པར་སྦྱིན་པར་བྱེད་དོ། ། དེ་ལྟར་བསྲུང་བ་སྔོན་དུ་སོང་ནས་ལས་སྣ་ཚོགས་བསྒྲུབ་པ་ལ་བཅུ་བདུན་གྱི་དང་པོ་གཟུགས་ཡོངས་སུ་བསྒྱུར་བ་ནི། བཏབ་ནས་ཅེས་པ་གཞིར་བཞག གང་ན་འདི་ཅེས་པ་གོང་དུ་སྨོས་པའི་ཡུངས་དཀར་རོ། ། སྣོད་གང་དུ་ན་སྐྱེ་བ་གཉིས་པ་བྲམ་ཟེའི་ཐོད་པར་རོ། ། ཚུལ་ཇི་ལྟར་ན་དེ་སྨིན་པར་བྱས་པའི་ཕྱི་ནས་མིའི་ཐོད་པར་རོ། ། ལྷའི་རྣལ་འབྱོར།
ཆོ་ག གང་ཟག་རྣམས་སྔར་བཞིན། ལས་ལ་སྦྱར་བ་ནི། གོང་དུ་སྨོས་པ་ལྟར། བཙོས་པའི་མར་ཁུ་བཟའ་བྱ་ཞིང་། ། མགོ་བོ་འབྲས་བུ་བྱུགས་དེ་བཞིན། ། ཅེས་པ་ལྟར་དེ་ནས་བཏུས་ནས་མར་ཁུའི་བྱུགས་པ་དང་འབྲས་བུ་ཁར་བཅུག་པས་འགྲུབ་བོ། ། ལས་གང་ན་བུད་མེད་དང་སྐྱེས་པ་དང་མ་ནིང་ལ་སོགས་པ་དང་། ཁྭ་དང་འུག་པ་དང་བྱ་རྒོད་དང་མཆིལ་བའི་གཟུགས་སུ་རང་ངམ་གཞན་དེ་ལྟ་བུ་བསྒྱུར་ནུས་ཤིང་དངོས་གྲུབ་སྣ་ཚོགས་མཆོག་འགྲུབ་པར་བྱེད་དོ། ། ཀྱང་ཅེས་པས་ཉུངས་དཀར་གྱི་གཟུགས་བསྒྱུར་བར་མ་ཟད་འོལ་མ་ཟི་དཀར་པོ་སྔར་ལྟར་སྒྲུབ་པའི་ཆོ་གས་འདོད་ན་གླང་པོ་དང་རྟའི་གཟུགས་འཛིན་པར་འགྱུར་བ་དང་།
འདོད་ན་བ་ལང་དང་མ་ཧེའི་གཟུགས་འཛིན་པར་འགྱུར་བ་དང་། འདོད་ན་ཁྱི་དང་བྱི་ལ་དང་ལྕེ་སྤྱང་གི་གཟུགས་འཛིན་པར་འགྱུར་བ་དང་། འདོད་ན་བུད་མེད་དང་སྐྱེས་པའི་གཟུགས་འཛིན་པར་འགྱུར་རོ། ། དཔལ་རྡོ་རྗེ་མཁའ་འགྲོ་ལས་ནི། འདི་གཉིས་ལ་སྒྲུབ་པ་ཐ་དད་དུ་གསུངས་ཏེ། འོལ་མ་ཟི་ཡི་ས་བོན་ནི། ། བྲམ་ཟེ་ཡི་ནི་ཐོད་པ་རུ། ། སྐར་མ་རྒྱལ་ལ་སྔགས་པས་བསྐྱེད། ། དེ་ནས་ཕྱུང་སྟེ་སླར་ཡང་ནི། ། ཐ་མལ་སྐྱེས་བུའི་ཐོད་པར་བསྐྱེད། །
ས་བོན་དེ་ནི་འགྲུབ་འགྱུར་ན། ། ཁ་རུ་བཅུག་པས་དེ་གཟུགས་འགྱུར། ། ཁ་ནས་བཏོན་ནས་སླར་ཡང་ནི། ། ཐ་མལ་གཟུགས་འགྱུར་ཐེ་ཚོམ་མེད། ། སྦྱོར་བ་འདི་ནི་གྲུབ་པ་སྟེ། ། གཞན་དག་ཏུ་ནི་ང་མི་སྨྲ། ། ཞེས་པ་དང་། ཡུངས་དཀར་ལ་སོགས་འབྲས་བུ་ནི། ། གླང་པོ་ཆེའི་ཤ་དང་ནི། ། ཁྲག་དང་རུས་པ་ཞག་ལ་སོགས། །
དེའི་ཐལ་བ་སོགས་པས་བྱུག ། དེའི་ཐོད་པར་བསྐྱེད་པ་དག ། དེ་ནས་ཁ་རུ་བཅུག་ཙམ་གྱིས། ། གླང་པོ་ཆེའི་གཟུགས་སུ་འགྱུར། ། དེ་བཞིན་སྟག་དང་མ་ཧེ་སོགས། ། ཅེས་གསུངས་པ་ལྟ་བུའོ། ། མདོར་ན་གཟུགས་བསྒྱུར་བའི་ལས་གཉིས་སོ། ། གཉིས་པ་དབབ་པའི་ལས་གཉིས་ལས། དང་པོ་ནི། རོའི་ཁའི་བུག་པའི་ནང་དུ་སོན་པར་རོ་བསྲེགས་པའི་མེས་བུ་ར་འབྱུང་པོའི་ཉི་མ་ལ་གདུངས་ཤིང་གདུག་པ་བྱིན་ན་འགྲོ་བ་མ་ལུས་པ་འབེབས་པར་འགྱུར་རོ། །
དེ་སྐད་དུ། རྒྱུད་ཕྱི་མ་ལས། རོ་ནི་ཤི་བར་བརྗོད་པ་ཉིད། ། ཁ་ནི་ཞལ་དང་བུག་པ་ནི། ། སྙིང་པོ་རོ་བསྲེགས་དུར་ཁྲོད་དོ། ། མེ་ནི་བྱིན་ཟ་གསལ་བ་དང་། ། དེ་བཞིན་དུ་ནི་འབར་བའོ། ། བུ་ར་ནི་གུ་གུལ་དུ་བརྗོད་དོ། ། ནག་པོའི་འབྱུང་པོའི་ཉི་མ་ནི། མར་གྱི་ངོའི་བཅུ་བཞི་པའོ། །
གཉིས་པ་ནི་ཀ་ན་ཀའི་འབྲས་བུ་དང་། ཨ་ལང་ཀ་དང་། མ་ཏུ་ལུང་ག་དང་། ཙི་ཏྲ་ཀ་དང་། བ་ཙ་དང་། ཁྱིམ་བྱའི་སྒོ་ང་དང་། ཨརྐའི་འབྲས་བུ་རྣམས་བདུག་པ་ལས་རྒྱུ་བ་དང་མི་རྒྱུ་བའི་འཇིག་རྟེན་ཀུན་འབེབས་པར་འགྱུར་རོ། ། དེ་སྐད་དུ་རྒྱུད་ཕྱི་མ་ལས་གསེར་ནི་དྷ་དྷུ་རའོ། ། ཨ་ལང་ཀ་ནི་ལྡོང་རོས་སོ། ། མ་ཏུ་ལུང་ག་ནི་ས་བོན་གང་པའོ། །
ཙི་ཏྲ་ཀ་ནི་ཙི་ཏྲའོ། ། བ་ཙ་ནི་ཚིག་གོ ། ཁྱིམ་བྱའི་སྒོ་ང་ཐམས་ཅད་ནི་ཁྱིམ་བྱའི་སྒོ་ངའི་དུམ་བུའོ། ། དེ་ལ་མ་ཏུ་ལུང་ག་ནི་པི་ཛ་པུ་རའི་མིང་གི་རྣམས་གྲངས། ཙི་ཏྲ་ཀ་སེན་རྩི། བ་ཙ་ཤུ་དག མདོར་ན་འབེབས་ཅེས་པ་གཞིར་བཞག གང་ན་འགྲོ་བ་མ་ལུས་པ་ཅེས་པ་དང་རྒྱུ་བ་དང་མི་རྒྱུ་བའི་འཇིག་རྟེན་ཀུན་ནོ། ། གང་གིས་ན་གོང་དུ་སྨོས་པའི་རྫས་དེ་དང་དེ་དག་གིས་སོ། ། ཚུལ་ཇི་ལྟར་ན་དེ་དག་དུར་ཁྲོད་ཀྱི་མེ་ལ་བསྲེགས་པའི་དུད་པས་གདུངས་སོ། །
གསུམ་པ་དུག་གི་ལས་ལ་ཚར་བཅད་པ་དང་རྗེས་སུ་བཟུང་བ་གཉིས། དང་པོ་ནི། རྟ་གསོད་པ་སྐྱ་བོའི་རྩ་བ་དང་ཉི་མའི་ལྗོན་ཤིང་དང་། ཕེ་ཆག་པ་དང་། སྡིག་པའི་རྔ་མ་དང་། དུག་ཏུ་ངེས་པའི་བརྒྱའི་ཆ་དང་ལྡན་པ་འདིས་ལག་པ་བ་ལང་གི་སྣར་འགྱུར་རོ། ། དེ་སྐད་དུ་རྒྱུད་ཕྱི་མ་ལས། ཨ་ལང་ནི་རྔ་མོའོ། ། སྐལ་བ་ནི་ཆའོ་མདོར་ན་རྫས་དེ་རྣམས་བརྒྱའི་ཆར་བགོས་པའི་དུག་དང་བཅས་པ་ལག་པ་ལ་བྱུགས་པས་བ་ལང་གི་སྣ་སྟེ་གླང་སྣའི་དུག་ཏུ་འགྱུར་ཅེས་ཀྱང་གསུངས། ཚར་བཅད་པའི་ལས་གཉིས་པ་ནི།
དི་ན་ཀ་རའི་འོ་མས་བཱ་ན་རི་ཉི་མ་བདུན་དུ་བྱུགས་ནས་དེ་བཞིན་དུ་ཁ་ཊི་ཏི་ཀས་བྲིས་པ་ལ་ལག་པ་དག་གིས་རེག་ན་ཀླུའི་དབང་པོའི་དུག་སྦྱིན་པར་འགྱུར་རོ། ། དེ་སྐད་དུ་རྒྱུད་ཕྱི་མ་ལས། ཉིན་བྱེད་ཀྱི་འོ་མས་བྱུག་ཅིང་ཞེས་བྱ་བ་ནི་ཡང་བགོས་པའོ། ། བཱ་ན་རི་ནི་ཀི་པིའོ། ། ཡུལ་ནི་ཀ་ཚུར་བརྗོད་དོ། ། དེའི་བདག་ཉིད་ནི་ཐོད་ལོ་ཀོར་དང་། སྤྲེའུ་དང་ཁ་ཊི་ཀ་ཉིན་བྱེད་ཀྱི་འོ་མའི་ནང་དུ་ཉི་མ་བདུན་དུ་བཞག་པར་བྱའོ། ། དེ་དག་དང་ཉིན་ཕྱེད་ཀྱི་འོ་མ་དག་དང་སྦྱོར་བས་མགོ་བོའི་དབང་པོ་བྲི་བར་བྱའོ། ། དུག་སྦྱིན་པར་འགྱུར་རོ། ། ཞེས་བྱ་བ་ནི་རེག་པ་ལས་དུག་སྐྱེད་པར་བྱེད་པའི་དོན་ཏོ། །
མདོར་ན་སྤྲེའུའི་ཐོད་པར་ཐོད་ལོ་ཀོར་ཉི་མ་བདུན་དུ་བཞག་ནས་དེས་ཨརྐའི་ལོ་མའི་འོ་མ་དང་ལན་གཉིས་སྦྱར་ཏེ། ཐོད་ལོ་ཀོར་གྱི་ལག་པ་ལ་སྦྲུལ་བྲིས་ནས་མགོ་བོ་ལ་རེག་པས་དུག་སྐྱེད་པར་བྱེད་པའི་དོན་ཏོ། ། གཉིས་པ་རྗེས་སུ་བཟུང་དུ་གསོལ་བའི་ལས་ལ་བཞི་དང་པོ་ནི། འདི་ཕྱིར་བཟློག་པ་དུག་གསོ་བའི་ལས་བརྗོད་པར་བྱ་སྟེ། མ་ལ་ཡ་ལས་བྱུང་བ་དང་། ནཱ་ག་གེ་སར་དང་ནད་ཀྱི་དབང་པོ་དང་། མ་ད་ན་ཕ་ལ་དང་། ཛཱ་གུའི་ཡུལ་དང་། ཏ་ཀ་ར་དང་ལྡན་པར་འབྲས་ཀྱི་ཆུ་དང་ལྡན་པས་འགྲོ་བའི་དུག་སྣ་ཚོགས་འཇིག་པར་བྱེད་དོ། ། དེའི་དོན་རྒྱུད་ཕྱི་མར།
མ་ལ་ཡ་ལས་བྱུང་བ་ནི་ཙན་དན་ནོ། ། ནཱ་ག་གེ་སར་ནི་ན་གའོ། ། ནད་ཀྱི་དབང་པོ་ནི་རུ་རྟའོ། ། མྱོས་བྱེད་ཀྱི་འབྲས་བུ་ནི་ཚེར་མའི་འབྲས་བུའོ། ། ཛཱ་གུའི་ཡུལ་ནི་མྱོས་བྱེད་སྤྲོ་བར་རྟོགས་པར་བྱའོ། ། ཏ་ཀ་ར་ནི་དྲིའི་ཏ་ཀ་རའོ། ། ལྡན་པ་ནི་སྦྱོར་བའོ། ། འབྲས་ཀྱི་ཆུ་ནི་ཀོ་ཤའོ། ། ཇི་སྙེད་པའི་དུག་སྣ་ཚོགས་ནི་དུ་མའི་རྣམ་པའོ། ། འཇིག་པར་བྱེད་ཅེས་བྱ་བ་ནི་ཟད་པར་བྱེད་ཅེས་བྱ་བའི་དོན་ཏོ། །
མདོར་ན་འཇིག་པར་བྱེད་དོ་ཅེས་པ་གཞིར་བཞག གང་ན་འགྲོ་བའི་དུག་སྣ་ཚོགས་སོ། ། གང་གིས་ན་རྫས་དེ་དང་དེ་དག་གིས་སོ། ། ཚུལ་ཇི་ལྟར་ན་འབྲས་ཀྱི་ཆུ་དང་ལྡན་པ་སྟེ། དེ་དག་འབྲས་ཀྱི་ཁུ་བ་ལ་སྦྱར་ནས་ཁར་བླུད་པའི་ཚུལ་གྱིས་སོ། ། དེ་དག་འོག་མ་རྣམས་ལའང་རིགས་པས་སྦྱར། དེ་ལ་མྱོས་བྱེད་ཀྱི་འབྲས་བུ་པོ་སོ་འཆའ་སྟེ། ད་དུ་རའི་མིང་གི་རྣམ་གྲངས་སོ། ། ཏ་ཀ་ར་ནི་རྒྱ་སྤོས་ཀྱི་ཤིང་ཆེ་བ་མེ་ཏོག་དཀར་པོ་ཅན། འོག་ན་མར་གྱི་ཏ་ཀ་ར་རྣམས་ཀྱང་འདི་བཞིན་ནོ། །
གཉིས་པ་ནི། དེའི་ཉིན་པར་སྐྱེས་པའི་བྱིས་པའི་རོ་ཙན་དན་ཀ་རའི་སྙིང་པོར་གནས་པའི་རི་ལུ་ཟོས་ན་ལག་ན་རྡོ་རྗེ་ལྟ་བུར་ཇི་ལྟར་འདོད་པར་དུག་བཏུང་བར་བྱའོ། ། དེའི་དོན་རྒྱུད་ཕྱི་མར། དེའི་ཉིན་པར་སྐྱེས་པ་ནི་དེའི་ཉིན་པར་ཤི་བ་ཞེས་བྱ་བའི་དོན་ཏོ། ། བྱིས་པ་ནི་བུ་ཆུང་ངོ་། ། རོ་ཙ་ནི་བཤང་བའོ། ། ཏ་ཀ་ར་ནི་ཀླུའི་ཤིང་ངོ་། ། སྙིང་པོ་གནས་པ་ནི་བཅུག་པར་བྱས་པའོ། ། གསུམ་པ་ནི། སྦལ་པ་དང་སྦྲུལ་གདོང་གཉིས་པའི་ཚིལ་བུ་བསྡུས་ལ་ཤླེ་ཥྨའི་ཤིང་གི་འབྲས་བུ་འདིས་ལག་པ་བྱུགས་པས་རེག་ན་དུག་འཇིག་པར་བྱེད་དོ། །
བཞི་པ་ནི། བའི་མར་དང་བཛྲི་དང་། བ་ཧིའི་ཁྲག་དང་། སྦྲུལ་མགོ་གཉིས་པའི་ཤ་དང་། སྒལ་ཚིགས་ཀྱིས་ལག་པ་བྱུགས་ན་གནས་གསུམ་གྱིའང་དུག་མེད་པར་བྱེད་དོ། ། གསུམ་པའི་དོན་རྒྱུད་ཕྱི་མར། སྦལ་པ་ནི་སྙིང་པོ་ཅན་ནོ། ། སྦྲུལ་གདོང་གཉིས་པ་ནི་ལྟོ་འཕྱེ་མགོ་གཉིས་པའོ། ། ཁྲག་དང་ཚིལ་བུ་བསྐོལ་བ་ནི་སྣུམ་དུ་བརྗོད་དོ། ། བ་རུ་རའི་ཤིང་ནི་དེའི་འབྲས་བུའོ། །
ལག་པ་ནི་ཕྱག་གོ ། དུག་གིས་ཟིན་པ་འཇིག་པར་བྱེད་དོ། ། ཞེས་བྱ་བ་ནི་ཟིན་པ་འཕྲོག་པར་བྱེད་དོ་ཞེས་བྱ་བའི་དོན་ཏོ། ། བཞི་པ་ནི། བ་ལང་གི་མར་ནི་བའི་མར་རོ། ། རྡོ་རྗེ་ཅན་ནི་སྣུ་ཧིའི་འོ་མའོ། ། བ་ཧི་ནི་རྨ་བྱའོ། ། ཁྲག་ནི་རྨ་སྐྱེས་སོ། ། སྦྲུལ་མགོ་གཉིས་པའི་ཤ་ནི་ཤའོ། ། བཞི་པ་རིམས་ཞི་བའི་ལས་ནི།
འཇིག་པར་བྱེད་དོ། ། ཅེས་པ་གཞིར་བཞག གང་ན་རིམས་ཉིན་བཞི་པའོ། ། བརྟུལ་ཞུགས་གང་གིས་ན་ལུས་གཅེར་བུའོ། ། ལ་སོགས་པས་ངག་སྔགས་བཟླས་པ། ཆོ་གས་མཉམ་པར་བཞག་པ་ནི་འབྱུང་པོ་འདུལ་བྱེད་ཀྱི་ལྷའི་རྣལ་འབྱོར་དང་ལྡན་པས་སྨན་གང་ན་བ་ལ་ཀའི་རྩ་བ་ཆ་བདུན་དུ་བྱས་ནས་དུས་གང་གི་ཚེ་ན་འབྱུང་པོའི་ཉི་མའོ། ། ལས་ལ་སྦྱར་བའི་ཚུལ་ལག་པ་གཡས་པ་ལ་བཅིངས་ན་དེ་དག་གི་རྟེན་འབྲེལ་ཚོགས་པས་སོ། ། དེའི་དོན་རྒྱུད་ཕྱི་མར། བ་ལ་ཀའི་རྩ་བ་ཆ་བདུན་པ་ནི་བདུན་གྱི་དུམ་བུའོ། ། ཨོཾབཛྲ་ཀ་ར་ཧཱུྃ་ཕཊ།
འབྱུང་པོ་འདུལ་བའི་སྒྲས་འབྱུང་པོ་མཐར་བྱེད་པ་ནི་འབྱུང་པོ་ཉིད་དུ་རབ་ཏུ་གྲགས་སོ། ། ལག་པ་གཡས་པར་བཏགས་ན་གདོན་ལས་ཐར་བར་བྱེད་དེ། གཞན་དུ་ནི་མ་ཡིན་ནོ། ། ལྔ་པ་སྡང་བའི་ལས་ནི་གཉིས་ལས་དང་པོ་ནི། སྡང་བར་བྱེད་དོ། ། ཅེས་པ་གཞིར་བཞག གང་ན་འཇིག་རྟེན་གསུམ་པོའོ། ། གང་གིས་ན་ལྟོ་ཕྱེའི་དབང་པོ་ཤུན་པ་གསར་པ་དང་ལྟོ་འཕྱེའི་དགྲ་བོའི་གཤོག་པའི་ཆ་དང་ལྡན་པར་བདུག་པ་དང་ལྡན་པ་ཙམ་གྱིས་སོ། ། གཉིས་པ་ནི། ཡང་ན་ཅེས་པ་སྡང་བའི་ལས་དང་པོར་ཁྭ་གཉིས་པ་དང་།
ཉིན་མོ་འཇིགས་པའི་གཤོག་པ་དག་ཆོ་ག་བཞིན་དུ་བདུག་པས་འཕྲོག་པའི་ཡན་ལག་ཅན་ལ་སྡང་བར་བྱེད་དེ་གཞན་དུ་ནི་མ་ཡིན་ནོ། ། དེ་གཉིས་ཀའི་དོན། ལྟོ་འཕྱེའི་དབང་པོ་ནི་སྦྲུལ་གྱི་རྒྱལ་པོའོ། ། ཤུན་པ་ནི་བཤུས་པའོ། ། ལྟོ་འཕྱེའི་དགྲ་ནི་རྨ་བྱ་སྟེ། དེའི་གཤོག་པའོ། ། ཁྭ་གཉིས་ནི་ཁྭའོ། ། ཉིན་མོ་འཇིགས་པ་ནི་འུག་པའོ། ། དེ་ལ་ལྟོ་འཕྱེའི་ལྤགས་པ་གསར་པ་ནི། སྦྲུལ་གྱི་ལྤགས་པ་ཐོག་མར་བརྗེས་པ་ཡིན་གསུངས། །
དྲུག་པ་སྐྲོད་པའི་ལས་ལ་གཉིས། དང་པོ་ནི་སྐྲོད་པར་བྱེད་ཅེས་པ་གཞིར་བཞག གང་ན་དགྲ་བོའོ། ། ཐབས་གང་གིས་ན་རྟའི་རྨིག་པའི་ཁུང་བུར་སྦྲུལ་གྱི་མགོ་བཞག་ཅིང་གནོད་སྦྱིན་སྨྱོན་པའི་ལྕེ་དང་ལྷན་ཅིག་དགྲའི་གནས་ཀྱི་སྒོར་སྦས་ནའོ། ། དུས་ནམ་གྱི་ཚེ་ན། ཉི་མ་བདུན་གྱིས་སོ། ། གཉིས་པ་ནི། ཚུལ་དེ་བཞིན་དུ། ཧ་ལི་ན་དང་། ཕག་གི་རྟུག་པ་དང་།
རོའི་མགོ་སྐྱེས་དང་། མགྲིན་རིང་གི་རུས་པ་རྣམས་གནས་གསུམ་གྱིའང་སྦྱོར་མཆོག་ཏེ། ཉི་མ་བདུན་གྱིས་ཡང་དག་པར་སྐྲོད་པར་བྱེད་དོ། ། དེ་ལ་གནས་གསུམ་གྱིའང་སྦྱོར་བ་ཅེས་པ་ཁམས་གསུམ་ན་གནས་པ་ཐམས་ཅད་ཀྱང་སྐྲོད་ན། རེ་རེ་སྨོས་ཅི་དགོས་ཅེས་པའི་དོན་ཏོ། ། དེ་གཉིས་ཀའང་རྒྱུད་ཕྱི་མར། རྟ་ནི་འགྲོ་མགྱོགས་སོ། ། རྨིག་པ་ནི་རྐང་པའོ། ། ཁུང་བུ་ནི་བུག་པའོ། ། བཞག་པ་ནི་བཅུག་པའོ། །
སྦྲུལ་ནི་ལྟོ་འཕྱེའོ། ། གནོད་སྦྱིན་ནི་ཁྱིའོ། ། ཐོད་པ་ནི་སྨོད་བྱེད་དོ། ། ཕག་ནི་ཕག་པའོ། ། མགོ་སྐྱེས་ནི་སྐྲའོ། ། མགྲིན་རིང་ནི་རྔ་མོའོ། ། བདུན་པ་མཐོང་བའི་ལས་ལ་བཞི། དང་པོ་ནི། རྟ་གསོད་པ་དམར་པོའི་མེ་ཏོག་དང་། བྷལླཱ་ཏ་ཀ་དང་།
སྟར་བུ་རྣམས་ཀྱིས་མེ་ལོངས་བསྐུས་པ་ལ་རྟ་དང་བོང་བུ་རྔ་མོང་ལ་སོགས་པའི་གཟུགས་མཐོང་བར་འགྱུར་རོ། ། གཉིས་པ་ནི། རྟ་དང་། བ་ལང་དང་། ཕག་དང་། སྤྲེའུ་དང་། བོང་བུ་དང་རྔ་མོའི་ལག་སྐྱེས་རྣམས་ཁ་སྦྱོར་དུ་མེས་བསྲེགས་ནས་སྦལ་པའི་ཚིལ་བུ་བསྲེས་ནས་དེ་རྣམས་ཀྱི་གཟུགས་སྔ་མ་བཞིན་དུ་མཐོང་བར་འགྱུར་རོ། ། གསུམ་པ་ནི། ཨྃ་ཀོ་ཊ་ཀའི་ས་བོན་གྱི་མར་ཁུ་དང་། བའི་འོ་མ་དང་།
མིག་སྨན་གྱིས་རྒྱལ་ལ་བྱུགས་ནས་གང་ཞིག་སྲིད་པའི་མཐའི་གཟུགས་རྣམས་མེ་ལོང་གི་དབུས་སུ་མིག་སྨན་གྱིས་བྱུགས་པའི་མིའི་མིག་གིས་མཐོང་བར་འགྱུར་རོ། ། བཞི་པ་ནི། ཏ་ཀ་རའི་འབྲས་བུ་དང་། ཨྃ་ཀོ་ཊ་ཀའི་འབྲས་བུ་མར་ཁུའི་ཚིགས་མས་རང་བཞིན་གྱིས་གནས་པའི་སྐྱེས་བུ་བཟང་པོ་མཐོང་བར་འགྱུར་ཏེ། ། ཏ་ཀ་རའི་མིག་སྨན་གྱིས་མི་མཐོང་བར་འགྱུར་རོ། ། མདོར་ན་མཐོང་བར་འགྱུར་རོ་ཞེས་པ་གཞིར་བཞག གང་ན་གཟུགས་དེ་དང་དེའོ། ། གང་གིས་ན་རྫས་དེ་དང་དེ་སྦྱོར་བའི་མིག་སྨན་གྱིས་སོ། ། ཚུལ་ཇི་ལྟར་ན་རྫས་དེ་དང་དེ་སྦྱར་བའི་མེ་ལོང་ལ་མངོན་པར་ཞུགས་པའི་མིག་གིས་སོ། ། ཅེས་གཞུང་ཐོག་དུ་སྦྱར།
དོན་རྒྱུད་ཕྱི་མར། དམར་པོ་ནི་ཁྲག་གོ ། བྷལླ་ཏ་ཀ་ཉིད་དང་། སྟར་བུ་ནི་ཨམ་ལ་བེ་ཏ་ཉིད་དོ། ། ལག་སྐྱེས་ནི་སེན་མོ་ཉིད་དོ། ། ཁ་སྦྱར་གྱི་མེ་ནི་ཁ་སྦྱར་གྱི་འཚེད་པའོ། ། བསྲེགས་པ་ནི་ཐལ་བར་བྱས་པའོ། ། ཨྃ་ཀོ་ཊ་ནི་ཨྃ་ཀོ་ཊའི་ཤིང་ང་ོ། ། དྲི་ཞིམ་ནི་བ་ལང་ངོ་། ། ཨྃ་ཀོ་ཊའི་ས་བོན་བཏུས་པའི་མར་ཁུ་དེས།
གྲུབ་པའི་མིག་སྨན་འོ་མ་དང་བསྲེས་པའི་མིག་སྨན་དེས་མིག་བྱུག་པར་བྱའོ། ། རྒྱལ་པོ་ནི་སྐར་མ་རྒྱལ་ལོ། ། ཨ་ཀོ་ཊའི་མར་ཁུའི་ཚིགས་མ་དང་། ཏ་ཀ་རའི་འབྲས་བུ་དང་། ཨྃ་ཀོ་ཊའི་ས་བོན་གྱིས་མར་ཁུ་དང་། གང་ཞིག་གཉིས་ཀའི་རྩིགས་མ་དག་གིས་མིག་བྱུགས་ན་ལྷའི་གཟུགས་སུ་འགྱུར་རོ། ། ཏ་ཀ་རའི་འབྲས་བུའི་མིག་སྨན་གྱིས་བྱུགས་ན་སྔར་གྱི་རང་བཞིན་དུ་འགྱུར་ཏེ། རང་གི་ངོ་བོ་ཅན་དུ་མཐོང་ངོ་། ། ཅེས་སྨོས་སོ། ། བརྒྱད་པ་མེ་བསིལ་བར་བྱེད་བའི་ལས་ལ་གཉིས།
དང་པོ་ནི། རི་བོང་ཅན་གྱི་ཆུ་དང་ཛ་ལུ་ཀ་དང་། སྦལ་པའི་མར་ཁུ་དང་པཱ་ཊ་ལའི་རྩ་བའི་རྐང་པའི་མཐིལ་བྱུགས་ན་སྐྱེས་བུ་མེ་མ་མུར་གྱི་ཚོགས་ལ་འགྲོ་བར་འགྱུར་རོ། ། གཉིས་པ་ནི། ཤྲ་མ་ནི་ཀ་དང་སྦལ་པའི་ཚིལ་བུ་དང་ཛ་ལོའུ་ཀ་དང་། ཟླ་བ་ལས་བྱུང་བ་དང་ལྡན་པས་ལག་པ་དང་རྐང་པར་བྱུགས་ན་མེ་ཁ་བ་ལྟར་བསིལ་བར་འགྱུར་རོ། ། དེ་གཉིས་ཀྱི་དོན་རྒྱུད་ཕྱི་མར། རི་བོང་ཅན་གྱི་ཆུ་ནི་བསིལ་བ་ལའོ། ། ཛ་ལ་ཀ་ནི་པདྨ་ཉིད་དོ། ། སྦལ་པའི་མར་ཁུ་ནི་སྙིང་པོ་ཅན་གྱི་མར་ཁུའོ། །
པཱ་ཊ་ལིའི་རྩ་བ་དང་ལྷན་ཅིག་གོ ། དགེ་སྦྱོང་ནི་སྐྲ་བྲེགས་པའོ། ། ཟླ་བ་ལས་བྱུང་བ་ནི་སེ་བ་ལས་བྱུང་བའོ། ། དགུ་པ་ཆུ་ལ་མི་བྱིང་བའི་ལས་ལ་གསུམ། དང་པོ་ནི། ཁའི་ནང་དུ་དུཎ་དུ་བའི་རིན་པོ་ཆེ་བཅུག་ཏེ། ཆུར་ཞུགས་ན་ཤཱཀྱའི་གནས་ཀྱི་ནང་དུ་ཞུགས་པ་ལྟ་བུར་བློ་དང་ལྡན་པས་འདོད་པས་གནས་སོ། ། གཉིས་པ་ནི། སཱོ་ན་ཀའི་ས་བོན་གྱིས་རྐང་པའི་ལྷམ་ཟུང་བྱས་ནས་ཆུའི་སྟེང་དུ་སྐྱེས་པ་ཤིན་ཏུ་རྣམ་པར་དག་པ་གྲུ་ལྟ་བུར་འཆག་ཅིང་འགྲོ་བར་འགྱུར་རོ། ། གསུམ་པ་ནི།
མར་གསར་དང་བཙག་སྐྱ་བོ་དང་། དྲི་ང་པ་དང་ཉའི་མར་ཁུའི་ཚིགས་མས་བུག་པ་ཐམས་ཅད་བྱུགས་ན་སྐྱེས་པ་བློ་དང་ལྡན་པ་ཆུ་སྲིན་ལྟ་བུར་རྒྱུ་བར་འགྱུར་རོ། ། དེ་དག་གི་དོན་རྒྱུད་ཕྱི་མར། དུཎ་དུ་བ་ནི་སྦྲུལ་གདོང་གཉིས་པའོ། ། ཁྲག་ནི་གཟུགས་འཛིན་པའོ། ། གོས་ནི་ནང་དུ་བཅུག་པར་བྱས་ནས་ཁར་ཞུགས་པར་བྱའོ། སཱོ་ན་ཀ་ཞེས་བྱ་བ་ནི་ཤིང་ངོ་། ། མར་གསར་ནི་མར་དཀར་ཉིད་དོ། ། སེར་པོའི་བཙག་ནི་གསེར་གྱི་བཙག་གོ ། དྲི་ངན་པ་ཞེས་བྱ་བ་ནི་སྨན་ནོ། །
མྱི་ན་ནི་ཉའོ། ། ཅེས་སྨོས་ཏེ། ཁྲག་ནི་གཟུགས་འཛིན་པའོ། ། ཅེས་པ་གོང་དུ་རིན་པོ་ཆེའི་སྐད་དོད་རཏྣ། ར་ལས་སྒྲ་དྲངས་པས་རཀྟ་ཁྲག་གོ ། དྲི་ངན་པ་ནི་སྨན་ནོ་ཅེས་པ་མུ་ཟི། གཞན་གོ་སླ། བཅུ་པ་འདྲེར་བྱེད་པ་ཚར་བཅད་པའི་ལས་ནི། ས་བོན་དང་ཀ་ན་ཀའི་དྲུངས་པ་ཆེན་པོའི་སྲིན་བུའི་ཕྱེ་མ་དང་ལྡན་པ་དང་། ཀེང་ཀྐི་ལ་རྣམས་ཀྱིས་སྐྱེས་པ་འདྲེར་བྱེད་པར་འགྱུར་རོ། །
བཅུ་གཅིག་པ་དེ་རྗེས་སུ་བཟུང་བའི་ལས་ལ་བུ་རམ་དང་ཨར་ན་ལ་དག་གིས་ནི་ཕྱིར་བཟློག་པར་བྱེད་དོ། ། དེ་གཉིས་ཀྱི་དོན་རྒྱུད་ཕྱི་མར། སྲིན་བུ་ནི་ཤིང་གི་རྗེས་སུ་རྒྱུ་བ་ནི་འབུ་སྲིན་ནོ། ། ཀེང་ཀི་ལཱ་ནི་སྦྲང་བུའོ། ། བུ་རམ་ནི་གུ་ཌི་ཉིད་དོ། ། ཨར་ན་ལ་ནི་སིང་པོའོ། ། དེ་ལ་ཀ་ན་ཀའི་དྲུངས་མ་ཅེས་པ་གསེར་ཤིང་སྲིན་བུའི་ཟོས་པ་ཡིན་ལ་དེ་དག་གི་ཕྱེ་མ་སྦྱར་ནས་བཟོས་པ་ཡི་དྭགས་འདྲ་བར་འགྱུར་ཞེས་པའི་དོན་ཏོ། ། བཅུ་གཉིས་པ་སྨྱོ་བའི་ལས་ནི། སྐྱེ་བ་གཉིས་པ་དང་། བྱི་ལ་དང་།
སྤྲེའུ་དང་། རང་འཚེད་པ་དང་། ཁྭའི་དགྲ་དང་། ན་གུ་ལེའི་སྤུ་རྣམས་བརྡུངས་ཤིང་ཙ་ར་མའི་རྟུག་པའི་ཕྱེ་མས་འཇིག་རྟེན་ཐམས་ཅད་སྨྱོ་བར་བྱེད་དོ། ། བཅུ་གསུམ་པ་བ་ལང་འཚེའི་རྔ་མ་དང་། ཁ་གཉིས་པའི་གཤོག་པ་གཡས་པ་དང་ལྡན་པ་མལ་དུ་བཅུག་ན་ད་ལྟ་མྱུར་དུ་དགྲ་བོ་བརྗེད་བྱེད་ཀྱིས་འཇིག་པར་བྱེད་དོ། ། བཅུ་བཞི་པ་ཡང་སྨྱོ་བའི་ལས་ནི་ཀ་ན་ཀའི་འབྲས་བུ་དང་། མ་ཏུ་ལུང་ག་དང་། ཕུག་རོན་དང་། རྨ་བྱ་དང་ཟངས་ཀྱི་གཙུག་ཕུད་ཅན་གྱིས་ལན་གཅིག་སྨྱོ་བར་བྱེད་ཅིང་བློ་གྲོས་དང་བྲལ་བར་བྱེད་དོ། །
གཞེས་པ་ཆཔ་ནི་གཡུང་པོའོ། ། ཁྭའི་དགྲ་ནི་འུག་པའོ། ། ན་གུ་ལེ་ནི་སྲེ་མོང་ཉིད་དོ། ། ཙ་ར་མོ་ནི་བྱི་ལའོ། ། འདི་དག་གི་ཕྱེ་མའོ། བ་ལང་འཚེ་ནི་ལྕེཇ་སྐྱེ་ངབ་གཉིས་པ་ན་བྲམ་ཟེའོ། ། བྱི་ལ་ནི་རྟུག་པ་སྦེད་པའོ། ། སྤྲེའུ་ནི་བཱ་ནཱ་རའོ། ། རང་འཚེད་ཅཚར་ཁབཅད་པའི་ལས། དགྲའི་ལས་ཀྱི་མཐའ་ཡིན་ནོ། །
ཞེས་པའི་རྗེས་སུ་བཟུང་བའི་ལས། དེ་དག་གི་དོན་རྒྱུད་ཕྱིརཀ། ༈ ཉསྤྱང་ངོ་། ། མ་དུ་ལུ་ག་ནི་ས་བོན་གང་པའོ། ། ཕུག་རོན་ཀ་པོ་ཏའི་འོ། ། ཟངས་ཀྱི་གཙུག་ཕུད་ཅན་ནི་ཁྱིམ་བྱའོ། འདི་དག་གི་རྟུག་པ་བསྡུ་བར་བྱའོ། ། སྐྲའི་ལས་ཀྱི་མཐའ་ཞེས་བྱ་བ་ནི་མགོ་རེག་གོ ། བཅོ་ལྔ་པ་སྨྱོ་ཞིང་གསད་པའི་ལས་ནི། ཀ་ན་ཀའི་འབྲས་བུ་བླངས་ནས་དམ་ཚིག་ཆེན་པོ་བ་ལ་དང་སྲིན་བུའི་ཕྱེ་མ་དང་བསྲེས་ནས་བཟའ་བ་དང་བཏུང་བ་ལ་སྦྱར་ན་དེའི་སྐད་ཅིག་ལ་སྨྱོ་བར་འགྱུར་ཏེ།
ཉི་མ་བདུན་གྱིས་འཆི་བར་འགྱུར་རོ། ། བཅུ་དྲུག་པ་སྐྲོད་པའི་ལས་ནི། པི་ཙུ་མར་དྷའི་ཤིང་ལ་གཏོར་ཟན་གྱི་ཚང་བླངས་ཏེ་ཚ་བའི་མར་ཁུས་དེ་ལ་བྱུགས་ནས་ལག་པ་ལ་བྱུགས་ཏེ་བྱུགས་པའི་ལག་པ་དེ་ཉིད་ཀྱིས་གཞན་ལའང་མ་རེག་པར་དུར་ཁྲོད་དུ་ཁྭའི་ཚང་གི་ཤིང་ལ་མེ་སྦར་བ་དེ་ལ་བསྲེགས་པའི་ཐལ་བ་བླངས་ནས་གང་གི་སྤྱི་བོར་བྱིན་པ་དེ་སྐྲོད་པར་འགྱུར་རོ། ། དེའི་དོན་རྒྱུད་ཕྱི་མར་པི་ཙུ་མ་དྷ་ནི་ནིམ་པའོ། ། གཏོར་ཟན་ནི་ཁྭའོ། ། བཅུ་བདུན་པ་སྡང་བའི་ལས་ནི། ཁྭ་དང་འུག་པའི་གཤོག་པ་དག་དང་། བྲམ་ཟེ་དང་། གཅེར་བུ་པ་དག་གི་སྐྲ་གཅིག་ཏུ་བྱས་ནས་དྷ་དུ་རའི་ཤིང་ལ་མེ་སྦར་ནས་དེའི་མེ་མདག་དུ་བ་མེད་པར་བསྲེགས་ཏེ། དེའི་ཐལ་བ་བླངས་ལ་སྐྱེས་བུའམ་བུད་མེད་ཀྱི་གནས་མལ་གྱི་འོག་ཏུ་མ་ཚོར་བར་བཅུག་ན་དེའི་སྐད་ཅིག་ལ་སྡང་བ་སྟེ་དབྱེ་བར་འགྱུར་རོ། །
དེ་རྣམས་ཀྱི་དོན་མདོར་བསྡུ་ན། རྣམ་པར་ཤེས་པ་ནི་ཚར་བཅད་པ་ཡིན་ལ་ཡེ་ཤེས་ནི་རྗེས་སུ་བཟུང་བ་ཡིན་ནོ། ། དེ་ལྟར་ལས་རགས་པ་བཅུ་བདུན། དེ་ལས་ཕྱེ་ན་ཉི་ཤུ་རྩ་བཞི་སྟེ། གཟུགས་བསྒྱུར་བ་གཉིས། དབབ་པ་གཉིས། དུག་གི་ལས་གཉིས རིམས་ཞི་བ། སྡང་བའི་ལས་གཉིས། སྐྲོད་པ། མཐོང་བ།
མེ་བསིལ་བ་གཉིས། ཆུ་ལ་མི་བྱིང་བ་གསུམ། འདྲེར་བསྒྱུར་བ། དེ་རྗེས་སུ་བཟུང་བ། སྨྱོ་བྱེད་གསུམ། སྨྱོ་ཞིང་གསད་པ། སྐྲོད་པ། སྡང་བའི་ལས་སོ། ། དེ་ལས་སུམ་ཅུར་ཕྱེ་ན། དེ་ལྟར་ཉི་ཤུ་རྩ་བཞིའི་སྟེང་དུ།
དུག་གི་ལས་ལ་ཚར་བཅད་གཉིས། རྗེས་སུ་བཟུང་བ་བཞིར་ཕྱེ་བས་ཉེར་བརྒྱད། སྨྱོ་བའི་ལས་ཐ་མ་ལ་ཚར་བཅད་རྗེས་འཛིན་གཉིས་སུ་ཕྱེ་བས་ཉེར་དགུ། སྨྱོ་ཞིང་གསད་པའི་ལས་ལ་སྨྱོ་བ་དང་གསད་པ་གཉིས་སུ་ཕྱེ་བས་སུམ་ཅུའོ། ། དེ་ལྟར་ལས་དེ་དག་རེ་རེ་ལ། གང་གིས་བྱེད་པའི་གང་ཟག ལྷའི་རྣལ་འབྱོར། རྫས་བྱིན་གྱིས་བརླབ་ཅིང་བསྲུང་བ། རྫས་གང་ཡིན་པ། ལས་གང་ཡིན་པ།
ཁ་ཅིག་ཏུ་བསྒྲུབ་བྱ་གང་ཡིན་པ། ཁ་ཅིག་ཏུ་ཇི་སྲིད་བྱ་བའི་དུས། ཚུལ་ཇི་ལྟར་བྱ་བ་རྣམས་གཞུང་ཐོག་ཏུ་སྤྲོས་ནས་བཤད་པར་བྱའོ། ། གཉིས་པ་དབང་དུ་བྱ་བའི་ལས་ལ་རེག་པ་ལ་སོགས་པས་དབང་དུ་བྱ་བ་བརྒྱད་དང་། ཐིག་ལེ་བཀོད་པས་དབང་དུ་བྱ་བ་བརྒྱད་དེ་བཅུ་དྲུག བརྒྱད་ཚན་དང་པོ་ལ་བརྒྱད་ལས། དང་པོ་ནི། ཡང་ན་ཅེས་པ་ཚར་བཅད་པ་དང་། རྗེས་སུ་འཛིན་པའི་ལས་སུ་མ་ཟད་དབང་དུ་བྱ་བར་འདོད་ན། དབང་དུ་བྱེད་དོ་ཅེས་པ་གཞིར་བཞག་གང་ན་བདག་པོའི་བརྟུལ་ཞུགས་མ་སྟེ།
རྒྱལ་པོའི་བཙུན་མོ་ཁྱི་ཡོད་པའོ། ། འང་ཅེས་པ་ཕལ་པ་ལྟ་ཅི་སྨོས་ཅེས་པའི་དོན་ཏོ། ། གང་གི་ཚེ་ན་སྐར་མ་རྒྱལ་ལའོ། ། གང་གིས་ན་དགའ་བ་དང་བཅས་མ་ཏེ། ཆགས་པ་སྤྱོད་པའི་ཁྱི་མོ་དཀར་མོའི་མཚན་མ་ལ་སྙིང་པོའི་འབྱར་བའི་ནུས་པ། མདའི་རྨ་ཅེས་པ་སྦྲང་བུ་ཕྱེ་མར་བྱས་ནས་འདོད་པའི་ཕྱེ་མ་དེ་རང་གི་ས་བོན་ཏེ། བྱང་སེམས་དང་ལྡན་པས་སྦྱར་བའི་ཐིག་ལེ་གམ་དེས་རེག་པར་བྱས་ནས་སོ། ། དེའི་དོན་རྒྱུད་ཕྱི་མར། དགའ་བ་དང་བཅས་མ་དཀར་མོ་ནི་ཁྱི་དཀར་མོའོ། ། ནུས་པ་ནི་འབྱར་བའོ། །
བསྣུན་པ་ནི་བརྡུངས་པའོ། ། རང་གི་ས་བོན་ནི་བདག་གི་རྫས་སོ། ། རྒྱལ་ནི་སྐར་མའོ། ། ཚུལ་དེ་བཞིན་དུ་དབང་གི་ལས་གཉིས་པ་ནི་སྐྱེས་མ་སྐལ་བ་ངན་པ་བཟུང་ནས་ན་རའི་ཤིང་གི་ཡལ་གའི་ཚིགས་མ་དང་གླང་པོ་ཆེའི་ཆང་དང་མཉམ་པར་བུ་མོའི་ལག་པར་བཞག་ན་སྐལ་བ་བཟང་པོ་སྟེང་དུ་འདྲེན་པར་བྱེད་དོ། ། དེའི་དོན་རྒྱུད་ཕྱི་མར། སྐྱེས་མ་ནི་བུད་མེད་དོ། ། སྐལ་བ་ངན་པ་བཟུང་བ་ནི་བླངས་པའོ། ། སྐྱེས་པའི་ཤིང་ནི་ཨ་མྲ་ལ་སོགས་པའོ། ། ཤིང་གི་ཡལ་ག་ནི་འདབ་མའོ། ། ས་ལུ་ནི་གླང་པོའོ། །
སྟེང་དུ་འདྲེན་པ་ནི་ལག་པར་འཛིན་པའོ། ། གསུམ་པ་ནི་བྷུ་ཏ་ཀེ་ཤི་འབྱུང་པོའི་སྐྲ་དང་། རུ་དན་ཏི་རྟག་ཏུ་ངུ་དང་། དཎྜ་ཨུད་པ་ལའི་རྐང་པ་དང་། ས་ཧ་དེ་བ་སྟེ་བཞད་པའི་ལྷའམ། བོད་དུ་མེ་ཏོག་ལུག་མིག་པ་ཡིན་ནམ་གསུང་། ཕྱོགས་ཀྱི་ཆུ་འཆི་མའི་ཆར་ཆུ་དང་། བདག་ཉིད་ཀྱི་མྱོས་བྱེད་དེ་ཁུ་བ་དང་། བཏགས་པའམ་བྱིན་པས་སྐད་ཅིག་གིས་རྐྱང་མ་སྟེ་བུད་མེད་དབང་དུ་བྱེད་དོ། ། བཞི་པ་ནི།
བུཏྟ་ཉྫ་རི་བྱ་བའི་སྨན་དང་། ཨ་པརྞཎ་ཐལ་མོ་སྦྱར་བ་བྱ་བའི་སྨན་དང་། རྟག་ཏུ་ངུ་དང་། དཎྜ་ཨུད་པ་ལ་ལྷན་ཅིག་བཏགས་པའི་ཕྱེ་མ་དང་ཕྱོགས་ཀྱི་ཆུས་སམ་རེག་པ་ཉིད་ཀྱིས་འགྲོ་བའི་ཡན་ལག་མ་དབང་དུ་བྱེད་དོ། ། ལྔ་པ་ནི། བིཥྞུ་ཀྲཱན་ཏཱ་དང་སྲ་བན་ཏི་དང་། ལཀྵ་ན་དང་། ཨ་ཝན་ཏ་དང་། མྱིག་ལས་བྱུང་བ་དང་། ཕྱོགས་ཀྱི་ཆུ་ལྷན་ཅིག་བཏགས་པས་ལྷའི་དབང་པོའི་རྐྱང་མ་ཡང་དབང་དུ་བྱེད་དོ། །
དེའི་དོན་རྒྱུད་ཕྱི་མར། ཀྲཱན་ཏ་ནི་ཁྱབ་འཇུག་གནོན་པའོ། ། སྲ་ཝནྟི་ནི་ངུ་བའོ། ། ཨ་ཝན་ཏཱ་ཛ་ཏི་ཀཱ་ནི་ཐལ་མོ་སྦྱར་བའོ། ། དྲུག་པ་ནི་དི་ན་ཀ་ར་དཀར་པོའི་ཤིང་གི་རྩ་བ་དང་། མནྫི་ཥྚ་དང་། མཆིལ་པ་དང་། ཀུཥྚ་དང་། ཡང་རང་གི་ཡན་ལག་གི་རྨ་ལས་བྱུང་བ་དང་། དི་ག་དྷེ་འདིར་རྣམས་ཀྱི་གནས་གསུམ་པོ་དབང་དུ་བྱེད་དོ། །
བདུན་པ་ནི། རཱ་མ་དཱུ་ཏི་དང་། རུ་དན་ཏི་དང་། ཀྵི་ར་དྷི་དང་། བདག་གི་མྱོས་བྱེད་དང་བསྲེས་ཤིང་སེང་ལྡེང་དང་། བཏགས་པའི་རི་ལུ་དང་། སྭ་རྩི་ལྷན་ཅིག་པས་བྱིན་ཅེས་པས་ཏེ་རེག་པས་རང་བྱུང་གི་རྐྱང་མ་ཡང་སྐད་ཅིག་གིས་དབང་དུ་བྱེད་དོ། ། བརྒྱད་པ་ནི། མ་ཧེ་ལ་བཅིངས་པའི་སྣ་ཐག་ཅེས་པ་གསེར་ཤིང་ལ་དུར་ཁྲོད་ཀྱི་མེ་སྦར་བས་དེ་བསྲེགས་པའི་ཐལ་བ་དང་། ཀ་ན་ཀའི་ཤིང་གིས་རོ་བསྲེགས་པའི་ཐལ་བ་དང་།
ཡན་ལག་ཅན་ཏེ་བུད་མེད་ཤི་བའི་རོ་བསྲེགས་པའི་མེ་མདག་ཀ་ན་ཀའི་གསེར་ཤིང་གི་ཁུ་བས་མེ་བསད་པའི་ཕྱེ་མ་སྟེ། བླངས་པའི་ཐལ་བ་དང་བདག་གི་མྱོས་བྱེད་ཏེ། རྫས་གསུམ་དེ་སྦྱར་ནས་རེག་པའམ་བྱིན་པ་སྟེ་རྟེན་འབྲེལ་གྱིས་ལྷའི་བདག་པོའི་བུ་མོ་ཡང་སྐད་ཅིག་གིས་དབང་དུ་བྱེད་དོ། ། ཡང་ཅེས་པས་ཕལ་པ་ལྟ་ཅི་སྨོས་ཅེས་པའི་དོན་ཏོ། ། དེ་དག་གི་དོན་བསྡུ་བ་ནི། མགོ་བོ་དང་དཔྲལ་བ་ལ་སོགས་པ་ལ་རེག་པ་དང་། ལག་པར་བཞག་པ་དང་ལ་སོགས་པས་བཟའ་བ་དང་བཏུང་བ་ལ་སྦྱར་ནས་བྱིན་པ། མིའི་རྒྱལ་པོ་ལ་སོགས་པའི་བཙུན་མོ་དང་ལྷའི་དབང་པོའི་ཆུང་མ་དང་བུ་མོ་དང་། བུད་མེད་སྐལ་བ་དམན་པ་རྗེས་སུ་བཟུང་བ་དང་། སྲིད་པ་གསུམ་བདག་གིས་དབང་དུ་བྱེད་པའི་ཡེ་ཤེས་སོ། །
བརྒྱད་ཚན་གཉིས་པ་ལ་བརྒྱད་ཀྱི། དང་པོ་ནི་དབང་དུ་བྱེད་དོ་ཅེས་པ་གཞིར་བཞག གང་ན་མིའི་དབང་པོ་དང་མིའི་དབང་པོའི་རྐྱང་མ་ལ་སོགས་པའོ། ། དུས་ཇི་སྲིད་ན་སྐད་ཅིག་གིས་སོ། ། རྫས་གང་གིས་ན་ཤི་ཁཱ་ལ་སོགས་པ་རྫས་དྲུག་དང་ལྡན་པས་སོ། ། ཚུལ་ཇི་ལྟར་ན་ཕ་རོལ་པོའི་དཔྲལ་བར་ཐིག་ལེ་བྱས་པའམ་ཡང་ན་བདག་གི་དཔྲལ་བར་ཐིག་ལེ་བྱས་ནས་བལྟས་པ་ཙམ་གྱིས་སོ། ། རྫས་དྲུག་གང་ཞེ་ན། ཤི་ཁཱ་དང་། མཁའ་འགྲོའི་བདག་པོའི་འཁོར་ལོ་དང་། ལྷའི་བདག་པོའི་སྦས་པ་དང་།
བ་བླ་དང་། བ་ལང་གི་གྷི་ཝང་དང་། ལྡོང་རོས་སོ། ། དེ་དག་ཀྱང་གང་ཞེ་ན་རྒྱུད་ཕྱི་མར་ཤི་ཁཱ་ནི་རྨ་བྱའི་གཙུག་ཕུད་དོ། ། མཁའ་འགྲོའི་བདག་པོ་ནི་ནམ་མཁའ་ལྡིང་གི་འཁོར་ལོའོ། ། ལྷའི་བདག་པོའི་སྦས་པ་ནི་དབང་པོ་སྦས་པའོ། ། བ་བླ་ནི་མན་ཤི་ལའོ། ། ལྡོང་རོས་ནི་ལྡོང་རོས་ལྗང་ཁུའོ། ། ཚུལ་དེ་བཞིན་དུ་གཉིས་པ་ནི། དུར་བ་དཀར་པོ་དང་རི་དྭགས་ཀྱི་དུར་བ་སྔོན་པོ་དང་།
བ་ལང་གི་གི་ཝང་དང་བར་འདིར་ཧ་ས་བྱ་བ་གཅིག་རྒྱ་དཔེར་གསུངས། ལྷན་ཅིག་པས་དཔྲལ་བར་ཐིག་ལེ་བྱས་ཤིང་ལྷན་ཅིག་མཐོང་བ་སྟེ་བལྟས་ན་མིའི་དབང་པོ་ཡང་དབང་དུ་བྱེད་དོ། ། གསུམ་པ་ནི། ནམ་མཁའ་ལྡིང་གི་བདག་པོའི་འཁོར་ལོ་སྟེ། མེ་ཏོག་སྔོན་པོ་དང་། ཁ་ཅིག་ཏུ་ཁྱབ་འཇུག་གི་འཁོར་ལོ་ཅེས་ཀྱང་ཟེར་ལྷའི་བདག་པོའི་སྦས་པ་སྟེ། སུ་ར་པ་ཏི་གོ་ཡཾ་ནི་ཨིནྟྲ་གོ་བ་ཅེས་པ་ལྷཾ་བུ་ཆུ་ཤེལ། ཨ་བ་ན་ཏའི་རལ་པ་སྟེ། ཐལ་མོ་སྦྱར་བར་བྱ་བའི་སྨན་གྱི་ལོ་མ་དང་། རུ་དན་ཏི་སྟེ་རྟག་ཏུ་ངུ་དང་།
ཕྱོགས་ཀྱི་ཆུ་སྟེ་མཆིལ་མའམ་ཆར་ཆུ་དང་བཏགས་པའི་ཕྱེ་མས་མིའི་བདག་པོའི་རྐྱང་མ་ཡང་སྐད་ཅིག་གིས་དབང་དུ་བྱེད་དོ། ། བཞི་པ་ནི། སྐྱེས་པ་བག་མ་གསར་པ་བླངས་པ་ཤི་བའི་རོ་ལ་གཏོར་བའི་མེ་ཏོག་དང་། དབང་ཕྱུག་ཆེན་པོ་ལ་མེ་ཏོག་བན་དྷུ་ཀའི་མཆོད་པའི་སྤྱི་བོའི་མེ་ཏོག་དང་། སྐྱེས་པ་ཤི་བ་དང་མཚུངས་པར་གཡོན་པ་སྟེ། དེའི་ཆུང་མའི་རོ་དང་ལྷན་ཅིག་བསྲེགས་པའི་ཐལ་བ་དང་། བདག་གི་མྱོས་བྱེད་ལྷན་ཅིག་པས་བྱུགས་པའི་ཐིག་ལེ་བྱས་ན་བསྣུན་པའི་བུད་མེད་ཕྱི་ནས་རྗེས་སུ་འབྲང་བར་འགྱུར་རོ། ། ལྔ་པ་ནི། བིཥྞ་ཀྲནྟ་སྟེ་ཁྱབ་འཇུག་གནོན་པ་བྱ་བའི་སྨན་དང་། ལྷའི་བདག་པོས་སྦས་པ་སྟེ་ཨིནྟྲ་གོ་བ་ཅེས་པ་ལྷམ་བུ་ཆུ་ཤེལ་དང་།
མཚན་ཉིད་དང་ཅེས་པ་ལ་ཀྵ་ནང་བྱ་བའི་སྨན་གཅིག་ཡོད། དུ་བ་སྟེ་ཐང་ཆུ་དང་ལྟོའི་སྲིན་བུ་དང་ལྷན་ཅིག་ནམ་མཁའི་ཆུ་སྟེ། མཆི་མའམ་ཆར་ཆུ་དང་བཏགས་པའི་ཕྱེ་མས་ཐིག་ལེ་བྱས་ན་སྐད་ཅིག་གིས་དབང་དུ་བྱེད་དོ། ། དྲུག་པ་ནི། ཨུ་གྲཱ་དང་ཙྪནྡི་དང་རུ་ཧ་དཀར་པོ་དང་བམ་སེ་དང་ཀ་ན་བྷི་དང་ཨིནྟྲ་ཡ་བ་མཉམ་པ་འདིར་རྣམས་དང་ལྡན་པས་མན་ངག་ལས་ཐིག་ལེ་བྱས་པས་དབང་དུ་བྱེད་དོ། ། རྫས་དེ་དག་གི་དོན་རྒྱུད་ཕྱི་མར། ཨུ་གྲཱ་ནི་བ་ཚའོ་ཅེས་པ་ཤུ་དག བཅད་ནས་སྐྱེས་པ་ནི་དུར་བའོ། ། བཀྲ་ཤིས་ནི་གོ་རོ་ཙ་ནའོ། ། བམ་སེ་ཞེས་བྱ་བ་ནི་ལྟེ་བ་མངོན་པར་གསར་བའོ།
དབང་པོའི་ནས་ནི་ཀུ་ཊ་ཛའི་ས་བོན་ཏེ། ཀུ་ཏ་ཛའི་ས་བོན་ནོ། ། བདུན་པ་ནི། ཤྲཱི་རི་ས་ཀ་ལ་དང་ཨ་ནུ་ཎ་དང་ཙནྟ་ན་དང་རི་བོང་འཛིན་པ་འདི་རྣམས་ཀྱིས་མཉམ་པར་ཤིན་ཏུ་སྦྱར་བ་དང་དྲང་སྲོང་གི་བུ་ནམ་མཁའ་ལ་འགྲོ་བའི་ཁྲག་གིས་བྱུགས་པའི་ཐིག་ལེས་འགྲོ་བ་དབང་དུ་བྱེད་དོ། ། དེའི་དོན་རྒྱུད་ཕྱི་མར། དཔལ་ཐམས་ཅད་ནི་མཛེས་པ་དང་ལྡན་པའོ་ཅེས་པ་བ་ཤ་ཀ ཨ་རུ་ཎ་ནི་ཙན་དན་དམར་པོའོ། ། ཕུར་མོའང་ཟེར། དྲང་སྲོང་གི་བུ་ནི་ནམ་མཁའ་ལ་འགྲོ་བ་དང་བཅས་པ་བྱེའུ་ཁན་ཛའོ། ། ནམ་མཁའི་བསྐྱེད་པའོ། །
བརྒྱད་པ་ནི་ཁྲོ་བར་མི་འགྱུར་རོ་ཅེས་པ་གཞིར་བཞག གང་ན་རྒྱལ་པོའི་དབང་པོའོ། ། གང་གིས་ན་ཛ་ཡན་ཏི་ལ་སོགས་པའི་རྫས་རྣམས་ཀྱིས་སོ། ། ཚུལ་ཇི་ལྟར་ན་བདག་གི་དཔྲལ་བར་ཐིག་ལེ་བྱས་ཤིང་དེ་ལ་བལྟས་ནའོ། ། གང་གི་ཚེ་ན་སྐར་མ་རྒྱལ་ལའོ། ། དེ་ལ་རྫས་ནི། ཤིང་ཛ་ཡན་ཏི་དཀར་པོའི་ས་བོན་དང་དེ་བཞིན་དུ་གི་རི་ཀརྞཎི་ཀཱ་ནི་རིའི་སྙིང་པོ་སྟེ། རྒྱུད་ཕྱི་མར་རིའི་སྙིང་པོ་ནི་གཞན་གྱི་མི་ཐུབ་པའོ། ། ཅེས་པས་གཞན་གྱི་མི་ཐུབ་པ་དཀར་པོའི་ས་བོན། ཨ་པ་རི་ཙི་ཏའང་ཟེར།
དེ་དང་ལྷན་ཅིག་གི་ཝང་དང་དེ་ཡང་ཕག་གི་སོས་བཏགས་ཏེ། ཐིག་ལེ་བྱ་བའོ། ། མདོར་ན་ཐིག་ལེ་ལ་བརྟེན་པ་བསྒྲུབ་བྱ་དབང་དུ་འབྱུང་བར་བྱེད་པའི་ཡེ་ཤེས་ཀྱི་ལས་བརྒྱད་དོ། ། གསུམ་པ་མི་སྣང་བའི་ལས་བཅུ་གཉིས་ནི། ཡང་ན་ཅེས་པ་ཐིག་ལེ་ལ་བརྟེན་ནས་དབང་གི་ལས་བསྒྲུབ་པར་མ་ཟད་རིལ་བུ་ལ་བརྟེན་ནས་མི་སྣང་བའི་དངོས་གྲུབ་བཅུ་གཉིས་བསྒྲུབ་པར་བྱ་བར་འདོད་པའི་དང་པོ་ནི། འགྲུབ་པར་འགྱུར་ཏེ། ཅེས་པ་གཞིར་བཞག གང་ན་དཔལ་དང་ལྡན་པ་གནོད་སྦྱིན་ལྟར་འདོད་པའི་གཟུགས་ཅན་དུ་རྣམ་པར་སྤྱོད་པ་མི་སྣང་བའི་དངོས་གྲུབ་བོ། ། གང་གིས་ན་མངོན་པར་སྦྱར་བའི་རིལ་བུས་སོ། ། ཚུལ་ཇི་ལྟར་ན་བསྒྲུབས་པའི་རིལ་བུ་ཁར་བཅུག་ནས་སོ། །
དེ་ལ་བསྒྲུབ་ཅིང་ཅེས་པ་གཞིར་བཞག གང་ན་བྱི་ལ་ནག་པོའི་མིག་དང་བྱ་རོག་ནག་པོའི་མིག་དང་ཕག་ནག་པོའི་རྣ་བ་གཡོན་པའི་ཁྲག་གིས་མཉེ་ཞིང་སྦྱར་བས་བདེ་བར་གཤེགས་པའི་གདུང་གི་དངོས་པོ་སྟེ། རིང་སྲེལ་བཏུམས་ཤིང་དྲིལ་བའི་རིལ་བུ་ཉི་མ་དང་ཅེས་པ་ཕྱི་རོལ་དུ་ཟངས། ཟླ་བ་དང་ཅེས་པའི་བརྡས་ནང་དུ་དངུལ་གྱིས་དྲིལ། མེའི་ནང་དུ་སོན་པར་ཅེས་པ་དེའི་ནང་དུ་གསེར་གྱིས་དྲིལ་དེ་ལྟར་སོ་སོར་དཀྲིས་པའི་ཟ་མ་ཏོག་གོ ། དུས་ནམ་གྱི་ཚེ་ན་སྐར་མ་རྒྱལ་ལའོ། ། ཚུལ་ཇི་ལྟར་ན་རང་འདོད་པའི་ལྷ་ཧེ་རུ་ཀ་བཞི་གང་ཡང་རུང་བའི་སྔགས་ཀྱི་བཟླས་པས་མདུན་དུ་དཀྱིལ་འཁོར་བཞེངས་པའམ་བསྒྲུབ་པའི་མཎྜལ་གྱི་དབུས་སུ་བཞག་ཏེ། གཟུངས་ཐག་ལ་བརྟེན་ཅིང་ཟ་མ་ཏོག་དེ་ལ་སྒྲའམ་འོད་ཀྱི་རྟགས་བྱུང་བྱུང་གི་བར་དུ་བཟླས་པས་བསྒྲུབ་ཅེས་པའི་དོན་ཏོ། ། ཚུལ་དེ་བཞིན་དུ་འོག་མ་རྣམས་ལའང་སྤྲོས་ཏེ་ཤེས་པར་བྱའོ། ། གཉིས་པ་ནི་ཡང་ན་ངག་མོ་ནག་མོ་སྟེ་འུག་མོའི་མིག་དང་བྱ་རོག་ནག་པོའི་མིག་དང་འུག་པ་ནག་པོའི་མིག་དང་ཁུ་བྱུག་ནག་པོའི་མིག་དང་བདེ་བར་གཤེགས་པའི་གདུང་དུ་ཡིད་ཆེས་པ་དང་བཛྲའི་འོ་མ་ཅེས་པ་གོང་གི་རྫས་དེ་རྣམས་ཤི་རི་ཁན་དྷས་སྦྲུས་ལ་རིལ་བུ་བྱས་པ་ཉི་མ་དང་ཟླ་བ་དང་མེའི་ནང་དུ་སོན་པར་དཀྲིས་ནས་ཁར་བཅུག་ན་མི་སྣང་བར་བྱེད་དོ། །
གསུམ་པ་ནི། ཡང་ན་གདུང་གི་དངོས་པོའི་རིལ་བུ་སྐྱེས་པ་ཤི་བ་དང་མཚུངས་པར་བུད་མེད་བསྲེགས་པའི་ཐལ་བ་དང་ཤིང་ཀ་པི་ཏ་ཡོངས་སུ་སྨིན་པའི་འབྲས་བུའི་ཕྱེ་མ་དང་། ས་རྫ་ར་རྫ་སྟེ་གུ་གུལ་དཀར་པོའི་ཁུ་བ་དང་རྡུལ་དང་དེ་ཡོངས་སུ་བཏགས་པས་ལྡེ་གུར་བྱས་པ་འདི་དག་གིས་དེ་བཞིན་གཤེགས་པའི་གདུང་གི་དངོས་པོར་ཡིད་ཆེས་པ་ཉི་མ་དང་ཟླ་བ་དང་མེའི་ནང་དུ་སོན་པར་དེ་ཉིད་ཀྱི་ཡོངས་སུ་དཀྲིས་ནས་རྒྱལ་ལ་བསྒྲུབ་ཅིང་རིལ་བུ་ཁར་བཅུག་ནས་གནོད་སྦྱིན་ལྟ་བུར་འདོད་པའི་གཟུགས་ཅན་དུ་མི་མཐོང་བར་དཔལ་དང་ལྡན་པར་འགྱུར་རོ། ། བཞི་པ་ནི། ཡང་ན་པྲོ་ཏ་ཀ་དང་ཅེས་པ་མིག་སྨན་ནག་པོ་རི་བོང་གིས་མཚན་པའི་ཚེར་མ་དང་སེ་བ། ས་འོག་གི་སྦྲང་རྩི་དང་ས་འོག་ཏུ་ཚང་བྱེད་པའི་སྦྲང་རྩི་ཅན་དང་བུ་མོ་སྐྱེས་པ་དང་མ་ཕྲད་པའི་དང་པོའི་རང་བྱུང་གི་མེ་ཏོག་དང་ལྡན་པ་དང་པད་མ་གསར་པའི་གེ་སར་གདེངས་པའམ། ཡང་ན་ན་ག་གེ་སར་དང་ལྡན་པའི་རིལ་བུ་ལྕགས་གསུམ་སྟེ། གསེར་དངུལ་ཟངས་ཀྱི་ནང་དུ་གནས་པས་ནི་སྦེད་པར་བྱེད་དོ། ། དེའི་དོན་རྒྱུད་ཕྱི་མར། པྲོ་ད་ནི་རྣ་བའི་མིག་སྨན་ནོ།
རི་བོང་གིས་མཚན་པའི་ཚེར་མ་ནི་སེ་བ་ལའི་ཚེར་མའོ། ། སྦྲང་རྩི་ནི་སྦྲང་མའི་འོ། ། སྦྲང་རྩི་ཅན་ནི་ཡ་ཥྚིའི་སྦྲང་རྩིའོ། ། དང་པོའི་མེ་ཏོག་ནི་དང་པོའི་ཟླ་མཚན་གྱི་ཁྲག་གོ ། ལྕགས་གསུམ་ཞེས་བྱ་བ་ནི་གསེར་དང་དངུལ་དང་ཟངས་སོ། ། ཅེས་གསུངས་སོ། ། ལྔ་པ་ནི། ཨ་ཤོ་ཀ་སྔོན་པོ་རབ་ཏུ་རྒྱས་པའི་མྱུ་གུ་བུད་མེད་ཀྱི་ཁྲག་གིས་ཉིན་བདུན་དུ་བྱུགས་པ་ལྕགས་གསུམ་གྱི་ནང་དུ་བཅུག་པ་ཁར་བཅུག་པ་ནི་འགྲོ་བ་མ་ལུས་པ་སྦེད་པར་བྱེད་དོ། ། དེའི་དོན་རྒྱུད་ཕྱི་མར། སྔོན་པོ་ཉིད་ཀྱིས་ཉེ་བར་མཚོན་ཅིང་སྦྱོར་བའི་ཨ་ཤོ་ཀའི་ཤིང་ནི་ཨ་ཤོ་ཀ་སྔོན་པོའོ། །
བྱུགས་པའི་མྱུ་གུ་ནི་ཨ་ཤོ་ཀ་སྔོན་པོ་ལས་བྱུང་བའི་མྱུ་གུའོ། ། དྲུག་པ་ནི། ཡང་ན་ཏ་ཀ་རིའི་བྱང་ཕྱོགས་ཀྱི་རྩ་བ་ཕྱོགས་ཀྱི་གོས་ཀྱིས་བཏུམས་ཤིང་ཟླ་བ་གཟས་ཟིན་པ་ན་རིལ་བུ་ཉི་མ་དང་ཟླ་བ་དང་མེའི་ནང་དུ་བཅུག་ན་ཁའི་ནང་དུ་གནས་པས་མི་སྣང་བར་བྱེད་དོ། ། ཉི་མ་དང་ཟླ་བ་ཅེས་པའི་དོན་རྒྱུད་ཕྱི་མར་ཉི་མ་ནི་ཟངས་ཏེ་ཤིན་ཏུ་དམར་བའོ། ། ཟླ་བ་ནི་དངུལ་ལོ། ། མེ་ནི་གསེར་རོ། ། བདུན་པ་ནི། བ་ལང་གི་གི་ཝང་དང་ཨིང་གུ་དའི་ཤིང་གི་མེ་ཏོག་དང་། འགེགས་ནས་ཤི་བའི་མིག་དང་ཚིལ་བླངས་ཤིང་ཁ་གཉིས་པས་ཟོས་པའི་ལྷག་མ་དང་ལྡན་པའི་རིལ་བུ་འདི་ནི་བཏགས་པའི་རྐྱང་མ་ཞེས་བྱའོ། ། དེའི་དོན་རྒྱུད་ཕྱི་མར་བ་ལང་གི་གི་ཝང་ནི་བ་ལང་གི་གི་ཝང་ངོ་། །
ཨིང་གུ་དའི་ཤིང་གི་མེ་ཏོག་ནི། ཨིང་གུ་དའི་ལྗོན་ཤིང་གི་ཀུ་སུ་མ་སྟེ། ལྗོན་ཤིང་གི་མེ་ཏོག་ཀུན་བསྡུས་པའོ། ། འགེགས་པ་ནི་སྐྱེས་པ་ཤི་བ་སྟེ། དེའི་མིག་དང་སྤུ་རྣམས་སོ། ། ཁྭ་གཉིས་པས་ཟོས་པ་དང་ལྡན་པ་ནི། ཁྭས་ཟོས་པ་སྐྱུགས་པ་དང་ལྷག་མ་མ་ཟོས་པའོ། ། བརྒྱད་པ་ནི། ཡང་ན་ཕའི་ཚལ་དུ་ཟླ་མཚན་གྱིས་མྱོས་པའི་བུ་མོའི་མཉེས་པའི་རྫས་དང་། བབ་བླ་དང་ལྡན་པས་དཔྲལ་བའི་ངོས་ཀྱི་གནས་སུ་ཐིག་ལེ་བྱས་ན་གནས་གསུམ་པོའང་སྦེད་པར་བྱེད་དོ། །
དེའི་དོན་རྒྱུད་ཕྱི་མར། ཕའི་སྐྱེད་མོས་ཚལ་ནི་དུར་ཁྲོད་དོ། ། དེར་མཉེས་པ་ནི་ཟླ་མཚན་གྱིས་མྱོས་པའི་བུ་མོའི་རྫས་བླངས་པའོ། ། དགུ་པ་ནི། ཡང་ན་ཨ་ཤོ་ཀ་སྔོན་པོའི་བྱང་ཕྱོགས་སུ་ཁྭའི་ཚང་གི་སྨྱུ་གུས་དཔྲལ་བའི་འགྲམ་དུ་ཐིག་ལེ་བྱས་ན་རྒྱུ་བ་དང་མི་རྒྱུ་བའི་འཇིག་རྟེན་ཐམས་ཅད་སྦེད་པར་བྱེད་དོ། ། དེའི་དོན་རྒྱུད་ཕྱི་མར་ཨ་ཤོ་ཀ་ཡང་ཡིན་ལ་སྔོན་པོ་ཡང་ཡིན་པ་དེ་ནི་ཨ་ཤོ་ཀ་སྔོན་པོའོ། ། དེའི་བྱང་ཕྱོགས་སུ་ཁྭའི་ཚང་ནི་ཁྭའི་གནས་སོ། ། དེ་ལས་གང་ཞིག་བྱུང་བའི་མྱུ་གུ་དེ་ནི། ཨ་ཤོ་ཀ་སྔོན་པོ་བྱང་ཕྱོགས་ཀྱི་ཁྭའི་ཚང་གི་མྱུ་གུའོ། ། བཅུ་པ་ནི།
ཕུག་རོན་གྱི་ཁོང་པར་སྲོ་ཏའི་མིག་སྨན་བཅུག་ནས་རོ་བསྲེགས་ཀྱི་མེ་ལ་བསྲེགས་ཏེ། གྲུབ་པའི་མིག་སྨན་བྱི་ལ་དཀར་པོ་མ་ཡིན་པའི་ཁྲག་གིས་གསད་པས་སྦེད་པར་བྱེད་དོ། ། དེའི་དོན་རྒྱུད་ཕྱི་མར། ཕུག་རོན་གྱི་ཁོང་པར་སྲོ་ཏ་ཨན་ཛ་ན་བཅུག་ལ། འོན་ཀྱང་ཙི་ཏའི་མེས་བསྲེགས་པར་བྱ་སྟེ། དེ་ནས་མིག་སྨན་འགྲུབ་པར་འགྱུར་རོ། ། བྱི་ལ་དཀར་པོ་མ་ཡིན་པས་གསད་པ་ནི་བྱི་ལ་ནག་པོའི་ཁྲག་གིས་མི་སྣང་བར་བྱ་སྟེ། སྦེད་པ་སྐྱེད་པར་བྱེད་པའོ། ། བཅུ་གཅིག་པ་ནི། ཡང་ན་ཏྲི་ཎ་གསར་པའི་ཚོགས་ཀྱི་མྱུ་གུའི་བཏེགས་པའི་ས་དང་ས་ར་གྷ་དང་ཏ་ལ་དང་ལྡན་པ་རྒྱལ་ལ་གྲུབ་པས་དཔྲལ་བའི་ངོས་སུ་ཐིག་ལེ་བྱས་པས་སྦེད་པར་འགྱུར་རོ། །
དེའི་དོན་རྒྱུད་ཕྱི་མར། ཏྲི་ཎའི་མྱུ་གུ་གསར་པའི་ཚོགས་དེ་རྣམས་ནི་ཏྲི་ནའི་མྱུ་གུ་གསར་པའི་ཚོགས་རྣམས་སོ། ། དེས་བཏེགས་པའི་ས་ནི་ཏྲི་ནའི་མྱུ་གུ་གསར་པའི་ཚོགས་ཀྱིས་བཏེགས་པའི་སའོ། ། དེའི་སྟེང་དུ་གནས་པའི་ས་དང་མདའི་རྨ་དང་ཏ་ལ་དང་ལྡན་པའོ། ། མདའི་རྨ་ནི་སྦྲང་བུའོ། ། ཏ་ལ་ནི་ལྡོང་རོས་སོ། ། དེ་དག་དང་ཡང་དག་པར་ལྡན་པ་ནི་བཅས་པ་སྟེ། ས་ར་གྷ་དང་ཏ་ལ་དང་ལྡན་པའོ། ། རྒྱལ་ལ་ཞེས་བྱ་བ་ནི་རྒྱལ་གྱི་ཉི་མ་ལའོ། ། བཅུ་གཉིས་པ་ནི།
བསྒྲུབ་པའོ་ཅེས་པ་གཞིར་བཞག གང་ན་མི་སྣང་བའི་ཡེ་ཤེས་སོ། ། གང་གིས་ན་རིལ་བུ་མཆོག་འདིས་སོ། ། ཚུལ་ཇི་ལྟར་ན་རིལ་བུ་མཆོག་ཏུ་གྱུར་པ་བ་བླ་དང་ལྡོང་རོས་སོ། ། འདི་དག་སྔར་སྨོས་པའི་རྫས་དང་ལྷན་ཅིག་གོང་གི་བཏོན་པའམ་སྨོས་པའི་རྫས་མནོས་པའི་རི་ལུ་ཁར་བཅུག་པའི་ཚུལ་གྱིས་སོ། ། མདོར་ན་མི་སྣང་བ་སྟེ་སུས་ཀྱང་མི་མཐོང་བའི་དངོས་གྲུབ་བསྒྲུབ་པའི་ཡེ་ཤེས་ཀྱི་ལས་བཅུ་གཉིས་སོ། ། བཞི་པ་མིག་སྨན་གྱི་ལས་ལ་བཤད་པར་བྱ་བ། དོན་དངོས། མཇུག་བསྡུ་བའོ། ། དང་པོ་ནི།
བཤད་པར་བྱ་སྟེ་ཅེས་པ་གཞིར་བཞག གང་ན་གྲུབ་པའི་མིག་སྨན་གྱི་སྦྱོར་བའོ། ། གང་གི་ཚེ་ན་མི་སྣང་བའི་ལས་བསྟན་པའི་རྗེས་དེ་ནས་སོ། ། དགོས་པ་ཅིའི་དོན་དུ་ན་ཞི་བ་ལ་སོགས་པའི་ལས་སྣ་ཚོགས་བསྒྲུབ་པའི་དོན་དུའོ། ། གཉིས་པ་དོན་དངོས་ལ་ཞུས་པ་དང་། ལན་གཉིས། དང་པོ་ནི། མིག་སྨན་ཇི་ལྟར་བསྒྲུབ་པར་བགྱི་ཅེས་ཞུས་སོ། ། བཀའ་བསྩལ་པ། དེ་ལ་བསྒྲུབ་པར་བགྱི་ཅེས་པ་གཞིར་བཞག
གང་ན་མིག་སྨན་གྱི་སྦྱོར་བའོ། ། གང་གིས་ན་སྔགས་པ་ཕྱག་རྒྱ་དང་ལྡན་པས་སོ། ། ཚུལ་ཇི་ལྟར་ན་ཚོགས་སོ། ། དེའི་མིག་སྨན་གྱི་སྦྱོར་བ་གང་ཞེ་ན། གང་དུ་སྦྱོར་བའི་གནས། གང་གི་ཚེ་སྦྱོར་བའི་དུས། གང་སྦྱར་བའི་རྫས། རྫས་དེ་སྒྲུབ་པའི་ཚུལ་དང་བཞི། དང་པོ་གནས་ནི། ཕའི་སྐྱེད་མོས་ཚལ་ཏེ་དུར་ཁྲོད་དོ། །
དུས་ནི། འབྱུང་པོའི་ཉི་མ་ཉེར་དགུའི་ནུབ་མོའོ། ། རྫས་ནི། དང་པོ་བསྒྲུབ་པའི་དུ་བ། འུག་པའི་མགོ་བསྲེགས་པའི་ཐལ་བ་ཙན་དན་དམར་པོ་རྣམས་སོ། ། དང་པོ་ནས་བསྒྲུབ་པའི་དུ་བ་ཐོག་མར་མར་མེ་བྱའོ། ། དེ་ལ་མར་མེའི་སྣོད་ནི། སྐྱེས་པའི་ཐོད་པའི་སྒྱེད་པུ་གསུམ་གྱིས་བཏེགས་པའི་ཐོད་པའི་ནང་དུ་ཤ་ལི་ཛ་ལས་བྱུང་བའི་མར་ཁུ་སྟེ། ཚིལ་གྱི་མར་ཁུ་དང་བཅས་པ་དེ་དང་ལྷན་ཅིག་དུར་ཁྲོད་ཀྱི་རས་ལས་བྱུང་བའི་སྡོང་བུ་ལ་དུར་ཁྲོད་ཀྱི་མགལ་དུམ་གྱིས་མེ་སྤར་ཏེ། དེའི་སྟེང་དུ་པདྨའི་སྡེ།
བུད་མེད་ཀྱི་ཐོད་པ་ཁ་ཕུབ་ཏུ་བཞག་ནས་དགའ་མའི་ཐོད་པ་ལས་དུ་བ་བླངས་པར་བྱའོ། ། དེ་ནས་དུས་དེ་ཉིད་ལ་ཉིན་མོ་འཇིགས་པ་འུག་པའི་མགོ་བསྲེགས་ནས་ཙན་དན་དམར་པོ་དང་མང་དུ་བཏགས་ཏེ་དེ་ཉིད་ཀྱི་མཚན་མོ་རྡོའི་གཏན་པ་ལ་ཞིབ་ཏུ་བཏགས་ཤིང་ཕྱེ་མར་བྱའོ། ། གོང་དུ་བླངས་པའི་དུ་བ་དང་ལྷན་ཅིག་གཅིག་ཏུ་བསྲེས་ནས་བྱ་རྒོད་ཀྱི་ལྤགས་པའི་སྣོད་དུ་བཅིངས་ཏེ་ལས་ལ་སྦྱོར་བའི་ཚེ་བྱ་རྒོད་ཀྱི་རྗེ་ངར་གྱི་རྐང་ངམ་གོང་གི་མིའི་རུས་པའི་ཐུར་མས་མིག་ལ་བྲི་བའམ་བསྐུས་པས་རྒྱལ་པོའི་མཆོད་པ་རྟེད་པ་ལ་སོགས་པ་དེ་དང་དེ་འགྲུབ་པར་འགྱུར་རོ། ། རྫས་དེ་བསྒྲུབ་པའི་ཚུལ་ནི། བྷ་གའི་ནང་དུ་བསྒྲུབ་པར་བྱའོ། ། ཅེས་སྨོས་ཏེ། དེ་ལ་འཕྲོས་ནས་རྒྱུད་ཕྱི་མ་ལས། དང་པོར་ཕྱག་རྒྱ་བྱིན་གྱིས་བརླབས་ནས་ཕྱི་ནས་མིག་སྨན་གྱི་བསྒྲུབ་པ་བཅུག་ཅིང་སྦྱོར་བས་ཇི་སྲིད་དངོས་གྲུབ་ཀྱི་མཚན་མ་མ་སྐྱེས་ཀྱི་བར་བསྒོམ་པར་བྱའོ། ། གང་ཞིག་སྔགས་ཀྱི་གྲུབ་པ་དང་བྲལ་བའི་མིག་སྨན་འདི་འབའ་ཞིག་གིས་ཞི་བའི་ལས་ལ་སོགས་པའང་བྱེད་དོ་ཞེས་གསུངས་སོ། ། མིག་མིག་སྨན་གྱིས་བྱུགས་ནས་ཞི་བ་ལ་སོགས་པའི་ལྟ་སྟངས་ཀྱིས་བལྟས་ན་ཞི་བ་ལ་སོགས་པར་འགྱུར་རོ། །
མིག་མིག་སྨན་གྱིས་བྱུགས་ནས་རྒྱལ་པོ་ལ་བལྟས་ན་རྒྱལ་པོའི་མཆོད་པ་རྙེད་པར་འགྱུར་རོ། ། མིག་མིག་སྨན་གྱིས་བྱུགས་ནས་ཁྲོས་པའི་ལྟ་སྟངས་ཀྱིས་དགྲ་བོ་ལ་བལྟས་ན་དགྲ་བོ་ཟད་པར་འགྱུར་རོ། ། དེ་བཞིན་དུ་བགེགས་ཐམས་ཅད་ལ་ངེས་པར་བལྟས་ན་གདོན་ལ་སོགས་པའི་བགེགས་ཐམས་ཅད་ཡང་དག་པར་སྐྲོད་པར་འགྱུར་རོ། ། འཆད་པར་འགྱུར་བའི་སྔགས་ཀྱིས་མངོན་པར་བསྔགས་ཤིང་བཟླས་པར་བྱའོ། ། ཞེས་གསུངས་པའོ། ། བུད་མེད་ཀྱི་བྷ་གར་གུར་གུམ་བཅུག་ནས་ཕྱིས་རང་གི་བསྒྲུབ་པ་གཞུག་པར་བྱ་ཞིང་མཉམ་པར་སྦྱོར་བས་སྔགས་བཟླས་ཏེ་ཁྱད་པར་དུའང་བསྒྲུབ་པར་བྱ་བའོ། ། དེའི་སྔགས་བརྗོད་པ་བཀའ་བསྩལ་པ། ཨོཾ་པྲ་སནྟ་རེ་ཨམྲི་ཏ་མུ་ཁི་ཨམྲི་ཏ་ལོ་ཙ་ནེ་སརྦ་ཨརྠ་ས་དྷ་ནི་སརྦ་སཏྭ་བ་ཤང་ཀ་རི་ཧཱུྃ་ཕཊ་ཧྃ་སྭཱཧཱ། ཨོཾ་ཏྲི་མུ་ཁེ་ཥཊ་ཧཱུྃ་ཛེ་དེ་བི་མ་མ་ཀི་རཱོུ་དྲ་རུ་པི་ནི་ཧྲིཾ་ཧྲིཾ་ཧཱུྃ་ཧཱུྃ་ཨྃ་ཨྃ་ཧྃ་ཧྃ་སྭཱཧཱ། སྔོན་དུ་བསྙེན་པ་འབུམ་ཕྲག་གཅིག་བཟླས་ནས་ཕྱི་ནས་མིག་སྨན་དང་གུར་གུམ་ཡང་བསྒྲུབ་པར་བྱའོ། །
ཞེས་གསུངས་པ་ཡིན་ནོ། ། གུར་གུམ་དེ་དཔྲལ་བར་ཐིག་ལེ་བྱའོ། ། ཞེས་གསུངས་སོ། ། མདོར་ན་ཞི་བ་ལ་སོགས་པའི་ལས་བསྒྲུབས་པས་གྲུབ་པའི་མིག་སྨན་གྱི་སྦྱོར་བའི་ཡེ་ཤེས་སོ། ། ལྔ་པ་བཅུད་ལེན་གྱི་ལས་ལ་གཉིས། བཤད་པར་དམ་བཅའ་བ་དང་། དོན་དངོས། དང་པོ་ནི། བཤད་ཅེས་པ་གཞིར་བཞག གང་ན་ལོངས་སྤྱོད་ཀྱི་ལས་ཀྱི་ཆོ་ག་དང་ཚེ་དང་ལུས་ཀྱི་བཅུད་ལེན་གྱི་ལས་ཀྱི་ཆོ་གའོ། །
གང་གི་ཚེ་ན་མིག་སྨན་གྱི་སྦྱོར་བ་གསུངས་པའི་རྗེས་དེ་ནས་སོ། ། གང་གིས་ན་སྒྲུབ་པ་པོས་སོ། ། དགོས་པ་ཅིའི་དོན་དུ་ན་རང་གི་དངོས་གྲུབ་འགྲུབ་པར་འགྱུར་བའི་དོན་དུའོ། ། ཚུལ་ཇི་ལྟར་ན་བཟླས་དང་བསམ་གཏན་རྟག་དགའ་དང་ཅེས་པ་དང་། ལྷའི་རྣལ་འབྱོར་དང་སྔགས་དང་རྫས་སྦྱོར་དང་གསུམ་ཀ་ལ་བརྟེན་པའོ། ། གཉིས་པ་དོན་དངོས་ལ་གཉིས་ལོངས་སྤྱོད་ཀྱི་བཅུད་ལེན་དང་། ཚེ་དང་ལུས་ཀྱི་བཅུད་ལེན་ནོ། ། དང་པོ་ནི། ཆོ་གའི་དངོས་པོས་མ་གང་ཡང་ཅེས་པ་སྔགས་དང་ཏིང་ངེ་འཛིན་མེད་ཀྱང་རྫས་ཁོ་ནས་ཕོངས་པའི་སེམས་ཅན་ནོར་གྱི་དངོས་གྲུབ་ཀྱི་བདེ་བ་འབེབས་པར་བྱེད་པས་ལོངས་སྤྱོད་ཀྱི་བཅུད་ལེན་བསྟན་ནོ། ། དེ་ལ་རྫས་ནི་རི་དང་རྒྱ་མཚོ་ལས་སྐྱེས་པ་དུ་མ་དང་ཅེས་པ་དངུལ་ཆུ་བཞི་ལས།
རི་ལས་བྱུང་བ། ས་ལས་བྱུང་བ། རྡོ་ལས་བྱུང་བ། སྔོ་ལས་བྱུང་བ་དང་བཞིའོ། ། དེ་དག་སྦྱོང་བར་བྱེད་པ། བྱས་པའི་སྐྱུར་པོ་དང་། བུ་དང་ཅེས་པ་རྔུལ་ཆུ་དང་། མདུད་པ་དང་ཅེས་པ་མུ་ཟི་དང་། ཚ་བའི་རྡོ་གྱུར་བའི་རིག་པའི་ཚིགས་མ་ངེས་པར་མཉེས་པ་དང་ཅེས་པ་རྫས་དེ་དག་རྡོ་བའི་གཏན་པ་ཚ་འདི་ལ་ཡང་ཡང་མཉེས་ནས་རྡོ་བའི་གཏན་པ་ཚ་བ་ལ་བཏགས་པ་དང་། སྣུ་ཧི་དང་ཤི་རི་ཁན་དྷ།
རིའི་ཟེ་འབྲུ་དང་གི་རི་ཀར་ནི་ཀ རོལ་པ་དང་ཅེས་པ་ཛ་ཏི་ཀ འདབ་མའི་ཆུ་སིངས་པོ་དང་བཅས་པར་ཅེས་པར་བྱས་པའི་སྐྱུར་པ་སྟེ་རྩབས་ཏེ། དེ་དག་ཟངས་ཀྱི་སྣོད་དུ་བཀོལ་བར་བྱའོ། ། ཁབ་ལེན་གྱི་ལྕགས་རྙེད་ན་རབ། མིན་ན་ལྕགས་ཀྱི་ཕྱེ་མ་བླངས་ནས་སྦྱར་བར་བྱ་ཞིང་། ཤིང་བ་གུ་ལའི་འབྲས་བུ་དང་ཨུད་པ་ལ་ཆེན་པོའི་རྩ་བའི་ཆ་དང་ལྡན་པར་ཇི་སྲིད་དུ་སྐམ་པར་གྱུར་པ་མ་གསར་བྱུང་བ་དེ་སྲིད་དུ་མཉེ་བར་བྱའོ། ། དེ་མ་ཐག་ཏུ་རྡོ་རྗེ་ཅན་ཏེ། ཤི་རི་ཁན་ཏའི་འོ་མ་དང་མཉམ་དུ་བཏགས་ནས་སིན་དྷུ་སྟེ་རྒྱམ་ཚྭ་དང་ཚྭ་ལ་བཏབ་པས་ཁུ་བར་འགྱུར་བ་སྟེ། ཟངས་དང་དངུལ་གྱི་ཆ་དང་གསེར་ལྷན་ཅིག་པའི་ཆ་ཀོང་བུ་ཁ་སྦྱོར་བར་བཞུ་ཞིང་དེ་ནས་དྲིའི་རྡོ་བ་མུ་ཟི་ཞོ་ཕྱེད་ཙམ་དུ་རྫས་སྔ་མའི་སྟེང་དུ་སྦྱིན་པར་བྱས་ལ་གསེར་ཞོ་ཕྱེད་ཀྱི་ཚད་གཞུག་པར་བྱའོ། །
མདོར་ན་དངུལ་ཆུའི་རིགས་རྣམས་བྱས་པའི་སྐྱུར་པོ་ལ་སོགས་པས་རྫས་བཞིས་ལེགས་པར་བཏུལ་ནས་མུ་ཟི་དང་བསྲེས་ནས་རྡོ་ཚན་ལ་ལེགས་པར་མཉེས། སླར་ཡང་བྱས་པའི་སྐྱུར་པོ་ལ་སོགས་པ་དང་བཅས་པ་ཟངས་ཀྱི་སྣོད་དུ་བསྐོལ། སླར་ཡང་ལྕགས་ཀྱི་ཕྱེ་མ་བ་གུ་ལའི་འབྲས་བུ་ཨུད་པ་ལའི་རྩ་བ་རྣམས་དང་བཅས་པ་རྡོ་ཚན་ལ་མཉེ་བར་བྱའོ། ། དེའི་ཚད་ནི། མར་གསར་ཙམ་དུ་གྱུར་པ་ཅེས་པ་ཐོག་མར་དར་བ་ཙམ། དེ་ནས་ཞོ་ཙམ། དེ་ནས་མར་ཙམ་དུ་གྱུར། དེ་ནས་ཤི་རི་ཁནྡྷའི་འོ་མ་དང་། རྒྱམ་ཚྭ་དང་ཚྭ་ལ་བཏབ་པས་ཁུ་བ་སླ་མོར་འགྱུར་ཞིང་དེ་ལྟར་སྦྱངས་པའི་དངུལ་ཆུ་སྲང་ཕྱེད། ཟངས་དངུལ་གསེར་གསུམ་ཞོ་རེ་ཆ་མཉམ།
སླར་ཡང་མུ་ཟི་གསེར་ཞོ་ཕྱེད་ཀྱི་ཚད་དང་བཅས་པ་ཀོང་བུ་ཁ་སྦྱར་དུ་བཞུ། དེས་རྫས་གང་ལ་རེག་པ་ནི་གསེར་དུ་འགྱུར་གསུང་། ལོངས་སྤྱོད་ཀྱི་བཅུད་ཀྱི་ཡེ་ཤེས་སོ། ། གཉིས་པ་ཚེ་དང་ལུས་ཀྱི་བཅུད་ལེན་ལ་གསུམ། བཤད་པར་དམ་བཅའ་བ་དང་། དོན་དངོས། ཕན་ཡོན་ནོ། ། དང་པོ་ནི། བཤད་པ་བྱ་ཅེས་པ་གཞིར་བཞག གང་ན་ཐམས་ཅད་སྙིང་པོ་ཀུན་བཏུས་པའི་བཅུད་ལེན་ནོ། །
གང་གི་ཚེ་ན་ལོངས་སྤྱོད་ཀྱི་བཅུད་ལེན་གསུངས་པའི་རྗེས་དེ་ནས་སོ། ། དགོས་པ་ཅིའི་དོན་དུ་ན་དུས་ཀྱི་འཆི་བར་གནས་ནས་ནི་ཅེས་པ་འཆི་བ་ལ་སོགས་པ་བྱུང་ན་དེའི་གཉེན་པོར་ཚེ་བསྲིང་བའི་དངོས་གྲུབ་བསྒྲུབ་པར་བྱ་བའི་དོན་དུའོ། ། གང་ཟག་གང་གིས་ན་ལྷའི་རྣལ་འབྱོར་དང་ལྡན་ཞིང་གྲོགས་ཕྱག་རྒྱ་དང་ལྡན་པའི་གང་ཟག་གིས་སོ། ། གཉིས་པ་དོན་དངོས་ལ་བཞི། དུས་རྟག་ཏུ་བསྟེན་པ་ནང་གི་བཅུད་ལེན། དེ་ཉིད་ཕྱིའི་རྫས་དང་བཅས་ཏེ་བསྟེན་པའི་ཚུལ། འབྲུ་མར་ལ་བརྟེན་པའི་བཅུད་ལེན། བཅུད་ལེན་ཕྲ་མོ་གཞན་བསྟན་པའོ། ། དང་པོ་ལ་གསུམ་གང་བསྟེན་པའི་རྫས། ནམ་བསྟེན་པའི་དུས།
དུས་གང་ལ་རྫས་གང་བསྟེན་པ། དེ་ལྟར་བསྟེན་པའི་ཕན་ཡོན་ནོ། ། དང་པོ་ནི། གཞི་མཉམ་ཉིད་དང་གླ་རྩི་དང་། ། ཙན་དན་དམར་པོ་ག་བུར་ཉིད། ། ས་ལུ་སྐྱེས་དང་ཤི་ལ་དང་། ། ཀུན་དྷུ་རུ་དང་ཀཀྐོ་ལ། ། དེ་བཞིན་རྐང་གི་སྙིང་པོ་ཉིད། ། འདིར་རྣམས་སྨན་ནི་ཆེན་པོ་ཉིད། ། དེ་ལ་བཞི་མཉམ་གྱི་དོན་བཤང་བ་ཙ་དུ་ས་མཾ་བརྗོད།
གླ་རྩིའི་དོན་ཅི་བ་ཀ་ཙྪུ་རི་ཞེས་བརྗོད། ། ཙན་དན་དམར་པོའི་བརྡས་ཤ ། ག་བུར་གྱི་དོན་ཁུ་བ་ཀ་པུ་ར་ཞེས་བརྗོད། ས་ལུ་སྐྱེས་ཀྱི་དོན་ཤ་ཆེན་ས་ལི་ཛ་ཞེས་བརྗོད། ས་ལིའི་དོན་རང་འབྱུང་སིང་ཧླ་ཤེས་པར་བྱ། ཀུན་ཏུ་རུའི་དོན་དབང་པོ་གཉིས་སྦྱོར་ཀུན་དྷུ་རུ། ཀ་ཀྐོ་ལའི་དོན་པདྨ་ཀ་ཀྐོ་ལ་ཞེས་བརྗོད། མདོར་ན་སྙོམས་པར་འཇུག་པ་ལ་སོགས་པའི་ཁམས་དཀར་དམར་འདྲེས་པ་དང་དེ་ལས་བྱུང་བའི་ཤར་ཤེར་རྐང་གི་སྙིང་པོ་ནི་རྐང་དམར་རོ། ། འདི་དག་རྒ་བ་འཆི་བ་འཇོམས་པའི་སྨན་ཆེན་པོའོ། ། གཉིས་པ་ནམ་བསྟེན་པའི་དུས་ལ་མདོར་བསྟན།
རྒྱས་བཤད་གཉིས། དང་པོ་ནི། དཔྱིད་དང་སོས་ཀ་ཉིད་དང་ནི། ། དེ་བཞིན་དུ་ནི་དབྱར་ཉིད་དང་། ། སྟོན་གྱི་དུས་དང་དགུན་སྟོད་དང་། ། དེ་བཞིན་གཞན་ཡང་དགུན་སྨད་དོ། ། གཉིས་པ་ནི། ། དཔྱིད་ལ་ཆོ་ག་ཉི་ཤར་ན། ། སོས་ཀ་མཁས་པས་ཉི་ཕྱེད་ན། ། དབྱར་ནི་ཉི་མ་བསྒྱུར་བ་ན། །
སྟོན་ནི་དེ་བཞིན་ཉིན་ནུབ་ན། ། དགུན་སྟོད་ལ་ནི་ནམ་ཕྱེད་ན། ། དགུན་སྨད་ལ་ནི་ཐོ་རངས་སོ། ། དུས་ཀྱི་སྦྱོར་བ་མཆོག་འདི་ནི། ། ཞལ་མཆོག་མ་ནི་ཁྱོད་ལ་བཤད། ། གསུམ་པ་དུས་གང་ལ་རྫས་གང་བསྟེན་ན། ། དགུན་སྟོད་དུས་སུ་ནམ་ཕྱེད་ན། ། མེ་ཏོག་ཏུ་ནི་གསུངས་པ་ཉིད། ། དཔྱིད་ལ་ཡང་ནི་གཞི་མཉམ་ཉིད། ། ཉི་ཤར་དེ་བཞིན་དངོས་གྲུབ་སྟེར། །
དབྱར་ནི་ཉི་མ་བསྣུར་བ་ན། ། གླ་རྩི་ཡིད་དུ་འོང་བ་ཉིད། ། སོས་ཀར་དོན་ཀུན་སྒྲུབ་པ་པོས། ། ཉི་མ་ཕྱེད་ན་རྐང་སྐྱེས་ཉིད། ། སྟོན་ལ་པདྨོ་བྱེད་པ་ཉིད། ། སྲོད་ལ་དངོས་གྲུབ་བྱེད་པ་ཉིད། ། དགུན་སྨད་ལ་ནི་ཐོ་རངས་ནི། ། ཁྱད་པར་དུ་ནི་ག་བུར་ཉིད། ། རྣལ་འབྱོར་མཆོག་རབ་འདི་ཉིད་ནི། ། ཤིན་ཏུ་མཉམ་པར་བཞག་པས་བྱེད། །
དེ་ལ་མདོར་ན་བསྒྲུབ་པར་བྱ་ཅེས་པ་གཞིར་བཞག གང་ན་བཞི་མཉམ་ལ་སོགས་པའི་རྫས་དགུ་པོ་འདི་རྣམས་སོ། ། གང་གི་ཚེ་ན་དཔྱིད་ཀ་ལ་སོགས་པ་སྤྱིར་བཏང་གི་དུས་དྲུག་དང་། ཉི་ཤར་ལ་སོགས་པ་དམིགས་བསལ་གྱི་དུས་དྲུག་ཏུའོ། ། གང་གིས་ན་སྒྲུབ་པ་པོས་ཅེས་པ་དང་མཁས་པས་ཅེས་པས་ལྷའི་རྣལ་འབྱོར་དང་ལྡན་ཞིང་བཅུད་ལེན་གྱི་ཆོ་ག་ལ་མཁས་པས་སོ། ། དགོས་པ་ཅིའི་ཆེད་དུ་ན་དངོས་གྲུབ་སྟེར་བའི་དོན་དུའོ། ། ཚུལ་ཇི་ལྟར་ན་ལྷའི་རྣལ་འབྱོར་ལ་ཤིན་ཏུ་མཉམ་པར་བཞག་པས་དུས་དེ་དང་དེའི་ཚེ་རྫས་དེ་དང་དེ་བསྟེན་པའོ། ། གསུམ་པ་དེ་ལྟར་བསྟེན་པའི་ཕན་ཡོན་ནི། རྒ་དང་འཆི་ལས་རྣམ་གྲོལ་བར། ། འགྱུར་བ་འདི་ལ་ཐེ་ཚོམ་མེད། །
ཅེས་པ་ནི་སྤྱིར་བཏང་ངོ་། ། དམིགས་ཀྱིས་བསལ་ན། རྡོ་རྗེ་གུར་ལས། མི་བསྐྱོད་བསྟེན་པའི་རྣལ་འབྱོར་པ། ། ནད་རྣམས་ཐམས་ཅད་རྣམ་པར་སྤང་། ། ཅེས་སོགས་དང་། མི་བསྐྱོད་བསྟེན་པའི་སྦྱོར་བ་ཡིས། ། སྟོང་ཕྲག་ལྔར་ནི་འཚོ་བར་འགྱུར། ། ཅེས་སོགས་སོ། ། གཉིས་པ་དེ་ཉིད་ཕྱིའི་རྫས་དང་བཅས་ཏེ་བསྟེན་པའི་ཚུལ་ལ་ཇི་ལྟར་བསྟེན་པའི་ཚུལ་དང་།
དེ་ལྟར་བསྟེན་པའི་ཕན་ཡོན་གཉིས། དང་པོ་ནི། བཟའ་བར་བྱ་ཅེས་པ་གཞིར་བཞག གང་ན་རྫས་ནི་བཅུ་བཞིའོ། ། གང་ཞེ་ན་ཕྱིའི་རྫས་ལྔ་དང་། ནང་གི་རྫས་དགུ། ཕྱིའི་ལྔ་ནི། བུ་དང་གྷན་དྷ་ཀ་ཉིད་དང་། ། མཆོག་དང་ཡང་དག་ལྡན་པར་ནི། ། མར་གྱི་ཁྱད་པར་བྱས་ནས་ནི། །
ཅེས་སྨོས་པ་བུ་དང་ཅེས་པ་དངུལ་ཆུ། གྷན་དྷ་ཅེས་པ་མུ་ཟི། མཆོག་བྲག་ལས་འཛག་པ་སྟེ་བྲག་ཞུན་ཡང་དག་ལྡན་པ་སྟེ་ལྷང་ཚེར་བ་མར་རྣམས་སོ། ། རྫས་དགུ་ནི། བཞི་མཉམ་ནི་རྐང་གི་སྙིང་པོའི་བར་རོ། ། དགོས་པ་ཅིའི་དོན་དུ་ན་ཇི་ལྟར་འདོད་པའི་ལས་རྣམས་བྱ་ཅེས་དང་ལས་རྣམས་ཀུན་ལ་སྦྱར་བར་བྱ་ཅེས་སོ། ། དུས་ཇི་སྲིད་ན་ཉི་མ་བདུན་ཕྲག་གསུམ་གྱིས་འགྲུབ། ། གཉིས་པ་དེ་ལྟར་བསྟེན་པའི་ཕན་ཡོན་ནི། སོ་དང་སེན་མོ་སྐྲ་ལྟུང་ཞིང་། ། ཡང་ནི་ཉེ་བར་སྐྱེ་བར་འགྱུར། །
གྲུབ་ན་ཁམས་རྣམས་ཐམས་ཅད་ནི། ། གསེར་གྱི་དངོས་པོར་བྱེད་པར་འགྱུར། ། གསུམ་པ་འབྲུ་མར་ལ་བསྟེན་པའི་བཅུད་ལེན་ལ་བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི། བཅུད་ལེན་གྱི་ཆོ་ག་བསྟན་པའི་རྗེས་དེ་ནས་འབྲུ་མར་གྱི་ཆོ་ག་བཤད་པར་བྱ་སྟེ། ། དེའི་རྒྱུ་མཚན་ཕན་ཡོན་བཅུད་ལེན་དང་ཚུལ་མཚུངས་པའི་ཕྱིར་རོ། ། གཉིས་པ་དོན་དངོས་ལ་གསུམ། ཐུན་མོང་གི་འབྲུ་མར་གྱི་ཆོ་ག་དང་། བཏུང་བ་དང་མགོར་བྱུག་པའི་ཆོ་ག
ལུས་ལ་བྱུག་པའི་ཆོ་གའོ། ། དང་པོ་ལ་རྫས་ཀྱི་རྣམ་གྲངས། དེ་དག་གི་ཚད། ཇི་ལྟར་བསྒྲུབ་པ་གསུམ་ལས། རྫས་ཀྱི་རྣམ་གྲངས་ནི། པདྨ་ལས་སྐྱེས་པ་ཟླ་མཚན་དང་བཱོ་ལ་ལས་སྐྱེས་པའི་མར་ཁུ་ཁུ་བ་ཉིད། ། བཞི་མཉམ་འདི་དག་མཉམ་ཞིང་མཉམ་པར་སྦྱོར་བ་དང་ལྡན་པ་དང་ཡུངས་བ་དཀར་པོ་མ་ཡིན་པ་ནག་པོའི་ཚིག་མ་གོང་མ་རྣམས་དང་བོངས་མཉམ་པ་དང་བཱ་ལའི་ཆུ་དྲི་ཆུ་དང་བཅས་པ་དང་གུ་ཊུ་རྩིའི་སྙིང་པོ་སླེ་ཏྲེས་བླངས་ནས་ཐམས་ཅད་དུ་བ་ལང་གི་འོ་མས་སྦྱར་བར་བྱའོ། ། རྫས་དེ་དག་གི་ཚད་ནི། དེ་ནས་ཆ་བཤད་པར་བྱ་སྟེ། བཞི་མཉམ་གྱི་ཕྱེ་མ་སྲང་སུམ་ཅུ་རྩ་གཉིས་བླངས་ནས་ཆུ་ཉིས་འགྱུར་ཏེ།
སྲང་དྲུག་ཅུ་རྩ་བཞི་དང་། ཇི་སྲིད་ཁམ་ཕོར་བཞི་ཆ་ལུས་པ་དེ་སྲིད་དུ་བསྐོལ་བར་བྱའོ། ། བཱོ་ལ་སྟེ་དྲི་ཆུ་སྲང་གསུམ་དང་ཡང་ན་གསུམ་ནི་ཁམ་ཕོར་བཞི་ཆ་ལུས་པ་དེ་སྲིད་ཀྱི་སུམ་འགྱུར་རོ། ། ཇི་ལྟར་བསྒྲུབ་པ་ནི་ཇི་ལྟར་རྗེས་སུ་ལན་གསུམ་གྱིས་བསྒྲུབ་པར་བྱའོ། ། འབྲུ་མར་སྲང་གཅིག་དང་དེ་བཞི་འགྱུར་གྱི་འོ་མ་སྲང་བཞི་དང་། དེའི་ཕྱེད་ནི་སྲང་བཞིའི་ཕྱེད་ཏེ། སྲང་གཉིས་ཀྱི་ཚད་གྷཱུ་ཊུ་ཙི་སྟེ་སླེ་ཏྲེས་དེའི་ཡང་ཕྱེད། རྐང་དང་ཡུངས་བ་ནག་པོ་སྲང་རེ་རེ་རྩིགས་མར་གྱུར་པ་དང་ཅེས་པ་ནི་ཕྱེ་མར་བྱས་པའོ། ། གོང་དུ་གསུངས་པའི་རྫས་ནི། གཞི་མཉམ་གྱི་ཕྱེ་མ་སྲང་སུམ་ཅུ་སོ་གསུམ་ལ་སོགས་པའོ། །
ལྷན་ཅིག་ཏུ་བྱས་ནས་ཅེས་པ་དེ་དག་བསྲེས་པའོ། ། ཞེན་པས་བརྩོ་བར་བྱའོ་ཅེས་པ་ནི། དེ་དག་འཚོད་པའི་དུས་སུའོ། ། གཉིས་པ་བཏུང་བ་དང་། མགོར་བྱུག་པའི་ཆོ་ག་ལ་ཆོ་ག་དངོས་དང་། ཕན་ཡོན་གཉིས། དངོས་ནི། གལ་ཏེ་འདིའི་དེའི་ཚེ་བཏུང་བ་འབྲིང་པོ་ལ་ནི་གྷཱུ་ཊུ་ཙི་ཕྱི་རོལ་དུ་གནས་སོ། ། ཅེས་སླེ་ཏྲེས་དོར། མགོར་བྱུག་པ་ལ་ནི་བཙོ་བ་དྲག་པར་གསུངས་ཏེ།
བཙོ་བ་གསུམ་ནི་ཞན་པ་འབྲིང་པ་དྲག་པ་གསུམ་ལས་འདིར་མཆོག་ཏུ་འདོད་དོ། ། ཚད་ནི་སྣར་བླུགས་པ་ལ་ནི་སྲང་བཅུའོ། ། བཏུང་བ་ལ་ནི་སྲང་བརྒྱར་གསུངས་སོ། ། བྱུག་པ་ལ་ནི་རྣལ་འབྱོར་པ་ཤིན་ཏུ་མཉམ་པར་བཞག་པས་སྲང་བརྒྱ་རྩ་བརྒྱད་དུ་བྱའོ། ། ཕན་ཡོན་ནི། སྣར་བླུགས་པས་ལོ་སྟོང་ཐུབ་པར་འགྱུར་རོ། ། བཏུང་བ་ལ་ནི་དེ་བཞིན་དུ་ལྔ་བརྒྱའོ། ། མགོ་བོ་བྱུག་པ་ལ་ནི་སུམ་བརྒྱའོ། ། ངའི་ཚིག་ལ་ཐེ་ཚོམ་མེད་དེ་ལྷའི་གཟུགས་ཅན་དུ་འགྱུར་བ་དང་དབྱངས་སྙན་པར་འགྱུར་བ་དང་རྟག་ཏུ་སྡུག་པར་འགྱུར་ཞིང་བསྟན་བཅོས་ཐམས་ཅད་རྒྱས་པར་ཤེས་ཤིང་ལུས་གསལ་ཞིང་གཟི་བརྗིད་ཆེ་བ་དང་བགེགས་ཐམསཅད་འཇོམས་པར་བྱེད་དོ། ། འབྲུ་མར་གྱི་ཆོ་ག་གཞན་ཡང་གཞི་མཉམ་བླངས་ཏེ་སྐམ་པར་བྱས་ནས་འོ་མ་དང་ལན་མང་དུ་བཏགས་པར་བྱའོ། །
བ་ལང་གི་ལྕི་བའི་མེས་མི་སྣང་བར་བསྲེགས་ནས་ཅེས་པ་ཕྲུ་བ་ཁ་སྦྱོར་གྱི་ནང་དུ་བཙོས་པའི་འབྲུ་མར་བླངས་ཏེ། འབྲུ་མར་ནག་པོ་སྲང་གཉིས་དང་རྩིའི་མར་ཁུ་སྲང་བཅུ་གཉིས་དང་འབྲུ་མར་གྱི་ཉིས་འགྱུར་གྱི་འོ་མ་སྲང་བཞི་དང་ལྷན་ཅིག་ཏུ་བྱས་ནས་ཆོ་ག་བཞིན་དུ་རྣལ་འབྱོར་པས་བཙོ་བར་བྱའོ། ། བཙོས་པའི་རྫས་གཞན་ཡང་གསེར་གཞི་དང་ཅེས་པ་གསེར་དང་ཨ་རུ་ར་བ་རུ་ར་ཀྱུ་རུ་ར་སྟེ་འབྲས་བུ་གསུམ་དང་། ནྲི་བ་དང་ཙི་ཏི་དང་ཏ་ལ་དང་འདིར་རྣམས་ཀྱི་རིམ་པ་འཕེལ་བའི་ཚིགས་མར་བརྗོད་པ་དང་། མཚན་མོ་དང་། བ་ཀུ་ཙི་དཀར་པོ་དང་། ཨུད་པ་ལའི་སྙིང་པོ་དང་། ལྕགས་ཀྱི་དྲི་མ་དང་། དྲིའི་རྡོ་དང་། གུ་གུལ་དང་།
ས་ཙ་ར་ཛ་དང་། ག་བུར་དང་རི་དྭགས་སྐྱེས་པའི་ཆང་དང་རྫས་འདིར་རྣམས་མར་ཁུས་བཙོས་པས་ནད་མེད་ཅིང་ཚེ་རིང་བར་འགྱུར་རོ། ། མགོ་བོ་བྱུགས་ན་སྐྲ་དཀར་དང་གཉེར་མ་སེལ་བར་བྱེད་ཅིང་ནད་ཐམས་ཅད་འཇོམས་པར་འགྱུར་བ་ཉིད་དུ་ཐེ་ཚོམ་མེད་དོ། ། ནྲི་བ་དང་། ཙི་ཏི་དང་ཅེས་པ་ལ་སོགས་པའི་དོན། རྒྱུད་ཕྱི་མར་ནྲི་བ་ནི་བུང་བའི་རྒྱལ་པོའོ། ། ཙི་ཏི་ནི་འདབ་མ་སྟོང་པའོ། ། མཚན་མོ་ནི་ཡུངས་བའོ། ། བ་ཀུ་ཙ་ནི་ཨ་བ་ཀུ་ཙའོ། ། ཨུད་པ་ལའི་སྙིང་པོ་ནི་ཨུད་པ་ལ་ཁ་མ་བྱེ་བའོ། །
ལྕགས་ཀྱི་དྲི་མ་ནི་ལྕགས་ཀྱི་གཤང་བའོ། ། དྲི་ལ་སོགས་པ་ནི་གུ་གུལ་དང་ས་ཙ་ར་རྫའོ། ། ཅེས་སོ། ། གསུམ་པ་ལུས་བྱུག་པའི་འབྲུ་མར་གྱི་ཆོ་ག་ནི། སྣར་བླུགས་པས་དང་ཁར་བཏུང་བ་དང་མགོ་པོ་བྱུག་པའི་འབྲུ་མར་གྱི་ཆོ་ག་གསུངས་པའི་རྗེས་དེ་ནས་སོ། ། ལུས་ཀྱི་བྱུག་པའི་འབྲུ་མར་གྱི་ཆོ་ག་བཤད་པར་བྱའོ། ། བཙོ་བ་གསུམ་གྱི་ཆོ་ག་དེ་ཉིད་ཀྱིས་འབྲུ་མར་སྲང་གཉིས་ཏེ། འོན་ཀྱང་ཁྲག་སེལ་བར་བྱེད་པ་འཁྲུ་བ་གཅོད་པའི་སྨན་དང་གསེར་གྱི་ཤིང་ད་དུ་ར་དང་བརྟན་པར་རབ་ཏུ་སྐྱེས་པ་ཉེ་ཤིང་དང་སིན་དྷུ་བ་རེ་དང་ལྷན་ཅིག་གོང་དུ་གསུངས་པའམ་ཆོ་གས་སྔགས་པས་ཆུ་བསྒྲུབ་པར་བྱའོ། ། དེའི་རྗེས་སུ་ཤྱཱ་མཱ་དང་པྲི་ཡ་དང་། ཀེ་ཤ་རི་དང་།
བ་ཀུ་ལ་དང་། རིག་པ་འཛིན་མ་དང་། ནཱ་ག་དང་། འཁོར་ལོ་འཐག་པ་དང་། མཚན་མོ་རྒྱུ་བ་དང་། ཀ་ན་ཀ་དང་། ཤི་ཁི་དང་། པྲ་པ་ར་དང་། བྷུ་ཏཱ་རི་དང་། བ་ར་ཧྲི་དང་།
བ་ལ་བྷི་དང་། གྲོལ་བའི་དང་། ལག་པའི་རྩིབས་དང་། མ་ཛ་རི་དང་། གསེར་ཤིང་དང་། བ་ཙ་དང་། བ་ཀུ་ཙ་དང་། སྤྲིན་གྱི་ཤིང་དང་། ཡུངས་བ་དང་། མན་ཛི་ཥྠ་དང་།
ནད་ཀྱི་དབང་པོ་དང་། གླང་པོའི་སྟོབས་འདི་དག་གིས་ནི་ནད་ཐམས་ཅད་འཇོམས་པར་བྱེད་དོ། ། ཙན་དན་གཉིས་དང་། རི་དྭགས་ཀྱི་ཆང་དང་། ག་བུར་དང་། ཤ་ལླ་ཀི་དང་། ན་ག་དང་། བུ་རམ་དང་མཉམ་པར་ལྡན་པའི་བདུག་པ་ནི་འདོད་པའི་དོན་ཐམས་ཅད་སྒྲུབ་པར་བྱེད་དོ། ། གཡན་པ་དང་། ཤུ་བ་དང་།
ཟ་འབྲུམ་དང་། ཡན་ལག་ལས་སྐྱེས་པའི་དུག་ཐམས་ཅད་འཇིག་པར་བྱེད་དེ། ལྷ་མོ་ངས་གསུངས་པ་ལ་ཐེ་ཚོམ་མི་བྱའོ། ། ཡུང་བ་དང་། སྲིད་པའི་རྡུལ་དང་། སིན་དྷུ་ར་བ་དང་། ལྷ་ཁང་གི་ས་ཕག་གི་རྡུལ་དང་། ཀ་ན་ཀའི་འདབ་མའི་ཚིགས་མ་དང་། གླ་རྩི་དང་། བཞི་མཉམ་འདི་དག་མཉམ་པ་དང་རྐུན་མ་དང་།
ཀེང་སུ་དང་ལྷན་ཅིག་པས་ནད་རྣམ་པ་སྣ་ཚོགས་པ་སྲིན་བུ་དང་། མཛེ་དང་། ཡན་ལག་ལས་སྐྱེས་པའི་དུག་ལས་བྱུང་བ་ཡང་འཇིག་པར་བྱེད་ན་ཡང་བ་ཀུ་ཙི་དང་ལྷན་ཅིག་པ་ལ་ལྟ་སྨོས་ཀྱང་ཅི་དགོས། ལུས་བྱུག་པའི་ཆོ་གའོ། ། དེ་ལ་གསེར་གྱི་ཤིང་ལ་སོགས་པའི་དོན། རྒྱུད་ཕྱི་མར། གསེར་གྱི་ཤིང་ནི་གསེར་གྱི་ལྗོན་ཤིང་ངོ་། ། ཌྜི་ཌྜ་པྲ་རོ་ནི་བཱ་ལའོ། ། སིན་དྷུ་བ་ར་ནི་ནིར་གུན་ཌའོ། ། ཤྱ་མ་ནི་པྲི་ཡང་ཀུ་རུའོ། །
ཀེ་ཤ་རི་ནི་ན་ག་གེ་ཤར་རོ། ། རིག་པ་འཛིན་པ་ནི་ཙམ་པ་ཀའོ། ། ན་ག་ནི་པུ་ན་ནཱ་གའོ། ། འཁོར་ལོ་འཐག་པ་ནི་ཨི་ཌ་ཙིའོ། ། མཚན་མོ་སྤྱོད་པ་ནི་ཡུངས་བའོ། ། ཤེ་ཁི་ནི་རྨ་བྱའི་གཙུག་ཕུད་དོ། ། པྲ་བ་ནི་ཎི་བ་ལ་ཀའོ། ། འབྱུང་པོའི་དགྲ་བོ་ནི་ནིར་གུན་དིའོ། ། བ་ར་ཧྲི་ད་ནི་བ་ལླ་བྷི་དང་། རྐུན་མའི་མེ་ཏོག་ཏུ་བརྗོད་དོ། །
ཀ་ར་ལ་ནི། ཀ་རན་ཛའོ། ། མན་ཛ་རི་ནི་འདུལ་བར་བྱེད་པའོ། ། གསེར་གྱི་ཤིང་གི་ཤུན་པ་ནི་ལྤགས་པའོ། ། གྷ་ན་ནི་མུརྟ་ཀའོ། ། མཚན་མོའི་ཤིང་ནི་སྐྱེར་པའི་ཤིང་ངོ་། ། ནད་ཀྱི་དབང་པོ་ནི་ཀུ་སྟའོ། ། སྲིད་པའི་རྡུལ་ནི་ཁྱིམ་གྱི་མེ་ཏོག་གོ ། རྐུན་མ་ནི་རྒན་པོ་གཞོན་པར་བྱེད་དོ། ། ཀེང་སུ་ནི་དེའི་ཡོངས་སུ་སྨིན་པའི་འབྲས་བུའོ། །
ཅེས་སོ། ། བཞི་པ་བཅུད་ལེན་ཕྲ་མོ་གཞན་བསྟན་པ་ནི། དེ་ནས་ལུས་བྱུག་པའི་ཆོ་ག་གསུངས་པའི་རྗེས་དེ་ནས་སོ། ། ལྒ། པི་པི་ལིང་། ཕོ་རིས་ཏེ་སྐ་བ་གསུམ་དང་གཞི་མཉམ་ལྷན་ཅིག་མཉམ་དུ་ཕྱེ་མར་བྱས་ནས་གླ་རྩིའི་རྡས་དྲི་ཆུ་གྲང་མོ་དང་ལྷན་ཅིག་ལོ་གཅིག་ཏུ་བརྟུལ་ཞུགས་ཅན་གྱིས་བཏུང་བར་བྱའོ། ། དེ་ལྟར་ཁོང་དུ་སོན་པའི་ནད་རྣམ་པ་སྣ་ཚོགས་པ་བད་ཀན་ལ་སོགས་པ་ལྟུང་བར་བྱེད་དོ། །

ཞུ་ན་སྔགས་པའི་སྐྲ་དཀར་ལ་སོགས་པ་འཇིག་པར་བྱེད་ཏེ། གཞན་དུ་ནི་མ་ཡིན་ནོ། ། ཡང་ན་བཞི་མཉམ་བླངས་ནས་ཞིབ་པར་ཕྱེ་མར་བྱས་ནས་འབྲས་བུ་གསུམ་དང་ལྷན་ཅིག་མར་དང་སྦྲང་རྩིས་བརྫིས་ནས་ནང་རེ་ལ་ཞོ་གཉིས་གཉིས་བཟའ་བར་བྱའོ། ། དེ་ནས་གཟུགས་བཟང་པོ་ཅན་དུ་འགྱུར་ཞིང་ལོ་སུམ་བརྒྱ་འཚོ་བར་འགྱུར་རོ། ། དེ་ནི་རློན་པས་ཀྱང་ཡིན་མོད་ཀྱི་འོན་ཀྱང་མར་དང་སྦྲང་རྩི་དང་བྲལ་བའོ། ། ཡང་ན་སྐ་བ་གསུམ་བླངས་ནས་ཕྱེ་མ་ཞིབ་མོར་ཡང་བྱའོ། ། བྱི་ལའི་རྐང་རྗེས་ཙམ་ལས་རིམ་པས་གཏོད་པས་ཅེས་པ་རྫས་དེ་དག་ཚུམ་ཙམ་རེ་རིམ་པས་སྤེལ་ཅེས་པའི་དོན་ནོ། ། གླ་རྩི་འབྲིང་པོ་ཤིན་ཏུ་བསིལ་བར་བྱས་ནས་ཅེས་པ་དྲི་ཆུ་བར་པ་གྲང་མོར་བྱས་པའོ། ། རྣལ་འབྱོར་པས་བདག་གི་ནུས་པ་ཉེ་བར་བཏགས་ནས་ཅེས་པ་ཁོང་དུ་འཇུ་མི་འཇུ་བརྟག་པའོ། ། དེ་ནས་བཏུང་བར་བྱས་ནས་རླུང་དང་བད་ཀན་འཇོམས་པ་དང་སྐྲ་དཀར་སེལ་བར་བྱེད་ལ་དྲོན་པོས་ནི་སྐྲ་དཀར་བྱེད་པ་ཡིན་ནོ། ། ཡང་ན་འབྲས་བུ་གསུམ་བླངས་ནས་འོ་མ་དང་ཆུས་བཙོ་བར་བྱ་སྟེ།
མགོ་བོ་བཀྲུ་བར་བྱའོ། ། དབང་པོའི་སྟན་དང་ཅེས་བ་ཐལྐ་རྡོ་རྗེ། འབྲས་ས་ལུ་དམར་པོ་དག་ལྷན་ཅིག་བཏགས་པར་བྱས་ལ་ཁུར་བ་བྱ་སྟེ། མར་གྱིས་བཙོས་ནས་སྦྲང་རྩི་དང་ལྷན་ཅིག་བཟའ་བར་བྱའོ། ། དེ་ནས་ཟླ་བ་གསུམ་ན་ནད་ཐམས་ཅད་དང་ཁྱད་པར་སྐྲ་དཀར་འཇོམས་སོ། ། ཟླ་བ་དྲུག་ཏུ་སྦྱོར་བ་གོམས་པས་རྣལ་འབྱོར་པ་ཤིན་ཏུ་དབྱངས་སྙན་པར་འགྱུར་བ་དང་ཚིལ་བུ་དང་ལྡན་པར་འགྱུར་རོ། ། ཟླ་བ་དགུ་ན་ལུས་བཟང་པོ་དང་ཡིད་ལྟར་མགྱོགས་པ་དང་ཐོས་པ་འཛིན་པར་འགྱུར་རོ། ། ལོ་གཅིག་ན་གླང་པོའི་སྟོབས་ཉིད་དང་ལོ་སུམ་བརྒྱ་འཚོ་བར་འགྱུར་རོ། ། སྦྱོར་བ་ལྔ་པ་ནི། གསང་བའི་གདན་གྱི་བཞི་པ་ལས་ཡང་ན་ན་ག་མུ་ལ་དང་ཅེས་པ་གླང་པོ་ཆེའི་སྟོབས་ཏེ།
མིང་གཞན་པ་ལའང་རྫིའི་འབྲས་ཞེས་བྱ། དེ་སྲང་གསུམ། པ་ལ་ཤའི་མེ་ཏོག་སྲང་གསུམ་དང་། ཀུཥྛ་སྟེ། རུ་རྟ་སྲང་གསུམ། ཆ་གསུམ་ཅེས་པ་ནི། རྫས་དེ་དག་སྲང་གསུམ་གསུམ། མ་གྷ་དྷ་ནི། པི་པི་ལིང་། བཅུའི་ཆ་གཅིག་དང་ཅེས་པ་སྲང་གཅིག་དང་མཉམ་པའི་ཕྱེ་མ་དང་།
བའི་འོ་མ་དང་གོང་མ་དེ་རྣམས་ཀྱི་ཕྱེ་མ་ཞོ་གཉིས་བསྲེས་ནས་ཡང་དག་པར་བརྫིས་ཏེ། འདི་ཉི་མ་རེ་རེ་ལ་ཞོ་གཉིས་གཉིས་རྣལ་འབྱོར་པས་བཟའ་བར་བྱའོ། ། དེ་ལྟ་བུའི་བཅུད་ལེན་དེ་རྣམས་དང་ལྡན་པའི་རྣལ་འབྱོར་པས་ལོ་བརྒྱར་བྲག་སྟོང་པ་ལ་སོགས་པར་གནས་ན་ངེས་པར་ཤིན་ཏུ་ཡོངས་སུ་ཚིམ་པ་དང་། བཀྲེས་པ་དང་སྐོམ་པ་ལས་རྣམ་པར་གྲོལ་བར་འགྱུར་བས་སྨན་འདི་དང་ལྡན་པས་བྲག་སྟོང་པ་ལ་སོགས་པར་གནས་པར་བྱའོ། ། བཅུད་ལེན་གྱི་སྦྱོར་བ་གཞན་ནི་རྒན་པོ་ལྟ་བུར་དོན་མེད་དོ། ། དེས་ན་འབད་རྩོལ་གྱི་སྦྱོར་བ་མེད་པར་རྣལ་འབྱོར་པས་ཀུན་རྫོབ་ཀྱི་དབེན་པའི་གནས་བྲག་འབབ་ཆུ་དང་བཅས་པ་དེའི་གནས་སུ་བསྒོམ་པར་བྱའོ། ། དེ་ལྟར་བཅུད་ལེན་མི་ཤེས་པའི་ཉེས་དམིགས་ནི། དུས་ཀྱི་འཆི་བ་མི་རིག་པ། ། གང་ཞིག་རྣལ་འབྱོར་པར་འདོད་པ། ། ཅེས་པའི་དོན་ནམ་འཆི་ཆ་མེད་ཅིང་མི་འཆི་བའི་ཐབས་བཅུད་ལེན་སོགས་མེད་པར་ཚེ་འདི་ལ་མཆོག་གི་དངོས་གྲུབ་ཐོབ་པར་འདོད་པ་དེའི་ངལ་བ་དོན་མེད་ཅིང་དེ་ཉིད་འབྲས་བུ་ཐོབ་མི་འགྱུར།
དཔེར་ན། མཁའ་ལ་ཁུ་ཚུར་བསྣུན་པ་དང་། ། སྨིག་རྒྱུའི་ཆུ་ནི་འཐུང་བ་དང་། ། བཀྲེས་ཕྱིར་ཕུབ་མ་རྡུང་བ་དང་། ། ཅེས་པ་ཚེ་དང་ལུས་ཀྱི་བཅུད་ལེན་མེད་པར་ཚེ་འདི་ལ་མཆོག་གི་དངོས་གྲུབ་བསྒྲུབ་པའི་ཐབས་ལ་འབད་པ་དོན་མེད་ཅེས་པའི་དོན་ཏོ། ། དེ་བས་ན་ཡོ་གི་ཤིན་ཏུ་མཉམ་པར་བཞག་པ་སྟེ། ཚེ་འདི་ལ་མཆོག་གི་དངོས་གྲུབ་ཐོབ་པར་འདོད་པའི་རྣལ་འབྱོར་པ་ལ་དེ་ལྟར་ཚེ་དང་ལུས་ཀྱི་བཅུད་ལེན་གྱི་ཆོ་ག་ངས་བསྔགས་སོ། ། རབ་ཏུ་བྱེད་པའི་གྲངས་ལ་གསུམ་ལས་མིང་ནི། ཡེ་ཤེས་ཐམས་ཅད་འབྱུང་བ་ཞེས་བྱ་བ་རྣམ་པར་ཤེས་པ་དང་ཡེ་ཤེས་ཀྱི་ལས་རེག་པས་བདག་གིར་བྱེད་པའི་ཡེ་ཤེས། ཐིག་ལེ་དབྱུང་བར་བྱེད་པའི་ཡེ་ཤེས།
མི་སྣང་བའི་ཡེ་ཤེས། བཅུད་ལེན་གྱི་ཡེ་ཤེས་རྣམས་སྟོན་པས་སོ། ། དེ་ལ་ཡེ་ཤེས་ཅེས་པ་ནི་རྗེས་སུ་འཛིན་པའི་ལས་སོ། ། ཁྱད་པར་དུ་ཚེ་རིང་བའི་རིག་པ་ནི་ཅེས་པ་ཚེ་དང་ལུས་ཀྱི་བཅུད་ལེན་གྱི་ཁྱད་པར་གྱི་མིང་ངོ་། ། གཞུང་ཚད་ནི། ཤོ་ལོ་ཀ་ཉིས་བརྒྱ་དང་རྐང་པ་གསུམ་མོ། ། གོ་རིམ་ནི། བདུན་པ་ལས་རབ་ཏུ་བྱེད་པ་དང་པོའོ།། །། གཉིས་པ་དངོས་གྲུབ་མྱུར་དུ་འགྲུབ་པར་བྱེད་པའི་ཐབས་སྦྱིན་སྲེག་ལ་གསུམ། ཞུས་ནས་མཉན་པར་གདམས་པ་དང་།
དོན་དངོས། རབ་ཏུ་བྱེད་པའི་མིང་ངོ་། ། དང་པོ་ལ་ཞུས་པ་དང་། མཉན་པར་གདམས་པ་གཉིས། དང་པོ་ཞུས་པ་ནི། བཅོམ་ལྡན་བདག་ནི་མཉན་པར་འཚལ། ། བཟླས་སོགས་སྦྱིན་སྲེག་ཇི་ལྟར་ལགས། ། ཞི་རྒྱས་དབང་དང་མངོན་སྤྱོད་དང་། ། གཏོར་མ་མཆོད་སོགས་ཇི་ལྟར་ལགས། ། ཞེས་ཞུས་པའོ། །
གཉིས་པ་མཉན་པར་གདམས་པ་ནི། སྦྱིན་སྲེག་དང་ལ་སོགས་པས་ཞི་བ་ལ་སོགས་པའི་ལས་དང་གཏོར་མ་དང་མཆོད་པ་ལ་སོགས་པའི་མཚན་ཉིད་ནི་ཇི་ལྟར་ཞུས་པ་དེ་ཉིད་རྡོ་རྗེ་ཉོན་ཅེས་གདམས་སོ། ། གཉིས་པ་དོན་དངོས་ལ་གསུམ། སྔོན་དུ་འགྲོ་བའི་ཆོ་ག དངོས་གཞིའི་ཆོ་ག ནུས་པ་དང་ལྡན་པའི་ཚེ་གསང་སྟེ་བྱ་བའོ། ། དང་པོ་ལ་གསུམ། སྔོན་དུ་བསྙེན་པ་བྱ་བ། སྟང་སྟབས་ཀྱིས་ས་བྱིན་གྱིས་བརླབ་པ། རྟེན་རིག་མ་གཞུག་པའོ། །
དང་པོ་ནི་མངོན་པར་རྟོགས་པ་གང་དང་འབྲེལ་ན་དངོས་གྲུབ་མཐའ་དག་དང་འབྲེལ་ལ། དེའང་དྲུག་ལས་ལས་མཐའ་དག་བསྒྲུབ་པར་བྱ་བའི་ཕྱིར་སྦྱིན་སྲེག་དང་འབྲེལ་ལོ། ། རྒྱུད་སྡེ་གཞན་གང་གི་བཤད་པའི་རྒྱུད་དུ་འགྱུར་ན་སྤྱིར་རྣལ་འབྱོར་བླ་ན་མེད་པའི་རྒྱུད་མཐའ་དག་གི་སྦྱིན་སྲེག་སྟོན་པ་རྣམས་སུ་མི་གསལ་བ་གསལ་བར་བྱེད་ལ་སྦྱིན་སྲེག་མ་གསུངས་པ་མཐའ་དག་ཏུ་མ་ཚང་བ་ཁ་སྐོང་བས་བཤད་པའི་རྒྱུད་ཡིན་ནོ། ། ཁྱད་པར་དུ་ཧེ་བཛྲའི་ཕྱི་མའི་ལེའུ་དང་པོར་སྦྱིན་སྲེག་མདོར་བསྡུས་པ་ཙམ་གསུངས་ཀྱང་སྦྱིན་སྲེག་གི་དུས་སུ་བསྙེན་པ་བྱ་བ་དང་། ས་ཆོག་བྱ་བའང་མ་གསུངས་པས་ཁ་སྐོང་ལས་མཐའ་དག་སྒྲུབ་པའི་ཐབས་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། ཡང་རྡོ་རྗེ་གུར་གྱི་རྒྱུད་དུ་ལེའུ་བརྒྱད་པ་དང་བཅུ་བཞི་པར་སྦྱིན་སྲེག་གི་ཆོ་ག་རྒྱས་པར་གསུངས། བཅུ་གཅིག་པར་ལས་སྣ་ཚོགས་མདོ་ཙམ་གསུངས་པས་འདི་ལས་རྒྱས་པ་སྣ་ཚོགས་པས་ཐབས་ལ་སོགས་པ་གསལ་བར་བྱེད་པས་བཤད་པའི་རྒྱུད་དོ། ། ཡང་དཔལ་རྡོ་རྗེ་མཁའ་འགྲོའི་ལེའུ་བཞི་བཅུ་ཞེ་གསུམ་པ་དང་ཞེ་བཞི་པར་སྦྱིན་སྲེག་གི་ཆོ་ག་རྒྱས་པར་གསུངས་པ་དེ་དང་ཆ་མཐུན་པའམ་ཁ་ཅིག་མདོར་བསྡུས་པའམ་ཡམ་ཤིང་ལ་སོགས་པ་ཚུལ་མི་འདྲ་བས་བཤད་པའི་རྒྱུད་དོ། ། གཞན་ཡང་སྦྱིན་སྲེག་གི་སྐབས་སུ་རྐང་སྟབས་གསུངས་པ་འདི། རྒྱུད་ཕྱི་མ་དང་དགོངས་པ་ཕྱོགས་གཅིག་ཏུ་བྱ་སྟེ།
རྣམ་སྣང་སྒྱུ་འཕྲུལ་དྲ་བའི་མདོར་བསྡུས་ཏེ་བཤད་པའི་རྒྱུད་དོ། ། ཡན་ལག་གི་ལས་ཀྱི་སྐབས་སུ་དམ་ཚིག་ཆེན་པོ་ཆང་གི་ཞེས་བྱ་བ་ལ་སོགས་པའི་ལས། རྡོ་རྗེ་འཇིགས་བྱེད་ཀྱི་རྟོག་པ་དྲུག་པར་ཆ་མཐུན་པས་བཤད་པའི་རྒྱུད་དོ། ། དེ་ལྟ་བུའི་རྒྱུད་དེ་རྣམས་ཀྱང་ཕྱོགས་གཅིག་གསལ་བར་བྱེད་པས་བཤད་པའི་རྒྱུད་དོ། ། དེ་ལ་སྦྱིན་སྲེག་གི་སྔོན་དུ་དཀྱིལ་འཁོར་དགོས་ལ་དེའི་སྔོན་དུ་ས་སྦྱང་དགོས་པས་སྟངས་སྟབས་དགོས། དེའི་སྔོན་དུ་བསྙེན་པ་དགོས་པས་དང་པོར་ཅེས་སྨོས་སོ། ། ཡང་དག་བརྩམ་ཅེས་པ་གཞིར་བཞག གང་ན་སྦྱིན་སྲེག་གི་ལས་ནིའོ། ། གང་གི་ཚེ་ན་བསྙེན་པ་བྱས་པའི་ཕྱི་ནས་ནིའོ། ། དེའི་རྒྱུ་མཚན།
བསྙེན་སོགས་དག་པར་མ་བྱས་པར། ། དཀྱིལ་འཁོར་ལས་ལ་འཇུག་པ་དང་། ། ཅེས་ཡན་ལག་གི་ལྟུང་བར་གསུངས་པའི་ཕྱིར་རོ། ། བསྙེན་པ་ཉིད་ནི་འབུམ་བཟླས་བྱ་ཅེས་པ་རྫོགས་ལྡན་གྱི་དུས་ཡིན་ལ་རྩོད་དུས་བཞི་འགྱུར་དུ་བཟླའོ། གང་ཟག་སྔོན་དུ་བསྙེན་པ་སོང་བའི་སྔགས་པས་སོ། ། གཉིས་པ་སྟངས་སྟབས་ཀྱིས་ས་བྱིན་གྱིས་བརླབ་པ་ནི། གཡས་བརྐྱང་བ་དང་གཡོན་བརྐྱང་ཉིད། ། མཉམ་སྟབས་བི་ཤ་ཁི་ལ་ནི། ། དེ་ལྟར་བྱས་ནས་རྒྱུད་ཕྱི་མར། ། ས་ལ་མཉམ་སྟབས་ཕྱག་རྒྱས་གདབ། །
བཻ་ཤ་ཁ་སར་ཕྱག་རྒྱས་གདབ། ། དཀྱིལ་འཁོར་དེ་ཉིད་ཕྱག་རྒྱས་གདབ། ། གནས་ནི་གསུམ་དུ་གཡས་བརྐྱངས་བས། ། དབྱིབས་ཀྱི་ཕྱག་རྒྱ་བཀའ་བསྩལ་པ། ། མཐེ་བོང་དང་ནི་སོར་མོ་རྣམས། ། གློང་བུའི་ནང་དུ་སྦྱར་བ་ཡིན། ། གང་ཞིག་བརྟན་པར་སྦྱར་བ་ནི། ། མཉམ་པའི་རྐང་སྟབས་གནས་སུ་གསུངས། ། རྐང་པའི་སོར་མོ་ཕྱིར་བཞག་ནས། ། པུས་མོ་གཉིས་ནི་བསྲང་སྟེ་གཡོ། །
སོར་མོ་ཉི་ཤུ་རྩ་དྲུག་ཚད། ། གནས་ནི་བེ་ཤ་ཁ་རུ་བརྗོད། ། ངང་པའི་གཤོག་པའི་དབྱིབས་སུ་ནི། ། པུས་མོ་གཉིས་ནི་མཉམ་སྦྱོར་བ། ། བར་དུ་ཡང་ནི་ཁྲུ་གཉིས་ཉིད། ། དེ་ནི་དཀྱིལ་འཁོར་སྟངས་སྟབས་གསུངས། ། གང་ཡང་གཤོལ་གྱི་དབྱིབས་མཉམ་པར། པུས་མོའི་བརླའི་གཡས་བསྲང་ནས། ། གཡོན་པ་བྱོལ་སོང་འགྲོ་བ་ཡིན། ། འཁྱུད་ནས་བརླ་དང་རྗེ་ངར་གནས། །
མཐོ་ལྔ་རྣམ་པར་རྒྱས་པ་ནི། ། གཡས་བརྐྱང་བར་ནི་དེ་རབ་གནས། ། དེ་ཉིད་རྣམ་པར་བཟློག་པ་ནི། ། དེ་ནི་གཡོན་བརྐྱང་པ་རུ་བརྗོད། ། ཅེས་སོ། ། གསུམ་པ་རིག་མ་གཞུག་པ་ནི། རིག་མ་གཞུག་ཅེས་པ་གཞིར་བཞག གང་ན་བྲམ་ཟེ་མོ་དང་རྒྱལ་རིགས་ཉིད། ། རྗེ་རིགས་དེ་བཞིན་དམངས་མོ་ཉིད། ། ཚུལ་ཇི་ལྟར་ན་དེ་ལྟར་འདུ་ཤེས་གསུམ་གྱི་སྒོ་ནས་སྙོམས་པར་ཞུགས་པའི་ཆོ་ག་སྣ་ཚོགས་ཉིད་བྱས་ནས་སོ། །
གང་གི་ཚེ་ན་ས་སྦྱངས་པའི་ཕྱི་ནས་སོ། ། གང་གིས་ན་རྣལ་འབྱོར་པས་སོ། ། ཡང་ནི་ཅེས་པ་སྦྱིན་སྲེག་གི་སྔོན་དུ་ས་སྦྱང་བར་མ་ཟད་དེ་ལྟར་ས་སྦྱང་བ་དང་རིག་མ་གཞུག་དཀྱིལ་འཁོར་བསྒྲུབ་དེ་ཚེ་སྦྱིན་སྲེག་ཡང་དག་བརྩམ། གཉིས་པ་དངོས་གཞིའི་ཆོ་ག་ལ་གཉིས། ལས་སོ་སོའི་ཐབ་ཀྱི་དབྱེ་བ་དང་། བསྲེག་རྫས་ཀྱི་དབྱེ་བའོ། ། དང་པོ་ལ་གསུམ་ཐབ་ཀྱི་དབྱིབས་ཚད་བྱུག་པ་དང་བཅས་པ། ཐབ་རྣམས་ཀྱི་ཁ་དོག ཕྱོགས་ཀྱི་དབྱེ་བ་རྡུལ་ཚོན་གྱིས་བྲི་བ་དང་བཅས་པའོ། ། དང་པོ་ནི།
ཞི་བར་ཐབ་ཁུང་ཟླུམ་པོ་ཉིད། ། ཁྲུ་གང་ཚད་ཙམ་ཐིག་གདབ་བྱ། ། ཐིག་གདབ་ཁྲུ་ཕྱེད་བརྐོས་ནས་ནི། ། འོག་ཏུ་ས་ལ་མཐོ་གང་ཁུང་། ། ཙན་དན་དཀར་པོས་ངོས་དག་བྱུག ། དེ་ཡི་ཕྱི་རོལ་ཟླུམ་པོར་ས། ། སོར་བཞི་པ་ཡི་མུ་རན་ཡིན། ། རྒྱས་པ་ཐབ་ཁུང་གྲུ་བཞི་སྟེ། ། ཁྲུ་གཉིས་ཚད་དུ་རྣམ་པར་རྒྱས། ། འོག་ཏུ་ཁུང་བུ་ཁྲུ་གང་བ།
མུ་རན་ལ་ནི་སོར་བརྒྱད་ཉིད། ། མེ་ཏོག་སེར་པོས་བརྒྱན་པ་དང་། ། དྲི་ནི་སེར་པོས་རྗེས་སུ་བྱུག ། མངོན་སྤྱོད་ཐབ་ཁུང་གྲུ་གསུམ་པ། ། རྒྱར་ནི་སོར་མོ་ཉི་ཤུ་སྟེ། ། འོག་གི་དཔངས་སུ་སོར་མོ་བཅུ། ། མུ་རན་ལ་ནི་སོར་མོ་གསུམ། ། དུར་ཁྲོད་སོལ་བས་བྱུག་པར་བྱ། ། དབང་དང་དགུག་པ་ཐུན་མོང་སྟེ། ། ཐབ་ཁུང་གཅིག་པའི་མཚན་ཉིད་གསུངས། །
དགུག་པ་ཟླ་བ་ཕྱེད་པའི་དབྱིབས། ། ཐབ་ཚད་ཁུང་དུ་ཐབ་ཁུང་ཕྱེད། ། ཚད་གཟུགས་མུ་རན་བྱས་ནས་ནི། ། དྲི་ནི་དམར་པོས་བྱུག་པར་བྱ། ། གཉིས་པ་ཐབ་རྣམས་ཀྱི་ཁ་དོག་ནི། ཞི་ལ་ཁ་དོག་དཀར་པོ་ཡིན། ། རྒྱས་ལ་དེ་བཞིན་སེར་པོ་ཉིད། བསད་པ་ཁ་དོག་ནག་པོ་སྟེ། ། དབང་ལ་དེ་བཞིན་དམར་པོ་ཡིན། ། ཇི་ལྟར་དབང་ལ་དེ་བཞིན་དགུག །
ཇི་ལྟར་བསད་ལ་དེ་བཞིན་སྡང་། ། གསུམ་པ་ཕྱོགས་ཀྱི་དབྱེ་བ་རྡུལ་ཚོན་གྱིས་བྲི་བ་དང་བཅས་པ་ནི། ཕྱོགས་ཀྱི་ཆ་ནི་བཤད་པར་བྱ། ། ཤར་གྱི་ཕྱོགས་སུ་ཞི་བ་ཡིན། ། ལྷོའི་ཕྱོགས་སུ་མངོན་སྤྱོད་ཉིད། ། ནུབ་ཏུ་དབང་དང་དགུག་པ་སྟེ། ། བྱང་དུ་རྒྱས་པའི་ཐབ་ཁུང་ཉིད། ། གོང་གི་ལས་ལ་ལྟོས་ནས་ནི། ། རྡུལ་ཚོན་རྣམས་ནི་བཤད་པར་བྱ། ། ཐབ་ཁུང་བརྐོ་བའི་བྱ་བའོ། །
དེ་ལ་གོང་གི་ལས་ལ་ལྟོས་ནས་ནི་ཅེས་པ། ཐབ་ཁུང་བརྐོ་བ་མ་གྲུབ་ན། ། རྡུལ་ཚོན་གྱིས་ཀྱང་བྲི་བར་བསྟན། ། གཉིས་པ། ། བསྲེག་རྫས་ཀྱི་དབྱེ་བ་ལ་གཉིས། ། རྩ་བའི་ལས་བཞིའི་བསྲེག་རྫས་དང་། ། ཡན་ལག་གི་ལས་རྣམས་ཀྱི་བསྲེག་རྫས་སོ། ། དང་པོ་ལ་བཞི། ཞི་བ། རྒྱས་པ།
དབང་། མངོན་སྤྱོད་ཀྱི་ལས་སོ། ། དང་པོ་ལ་གཉན་པར་གདམས་པ། དོན་དངོས། ལས་གང་བསྒྲུབ་པ་དང་གསུམ། དང་པོ་ནི། དེ་ནས་འབྲུ་སྣ་ཚོགས་ཀྱི་ཆོ་ག་བཤད་པར་བྱ་སྟེ་ཅེས་པའོ། ། གཉིས་པ་ནི། འབྲས་ས་ལུ་དང་། སོ་བ་དང་།
ཏིལ་དཀར་པོ་དང་། ནས་དང་འབྲས་བུ་དང་། དུར་བ་དང་། འོ་མ་དང་། མར་དང་། སྦྲང་རྩི་དང་། ལྷན་ཅིག་བདུད་རྩི་ལྔ་དང་བསྲེས་ལ་འོ་མ་ཅན་གྱི་ཤིང་ལྔ་ལས་སྐྱེས་པ་རློན་ཞིང་ཡལ་ག་དང་བཅས་པ་རྩེ་མོའི་ཆར་གནས་པ་ཉིད་སྦྲང་རྩི་དང་། འོ་མ་དང་མར་ལ་གཉིས་ཀྱི་རྩེ་མོར་བཏགས་ཏེ་བསྲེགས་བླུགས་བྱའོ། ། ཨུ་དུམ་ཝ་ར་དང་པ་ལ་ཤ་ལས་སྐྱེས་པའི་མེ་རབ་ཏུ་སྦར་ལ་ཞི་བར་འདོད་པས་དུས་གསུམ་དུ་ཤར་དུ་ལྟ་ཞིང་གནས་ནས་བསྲེགས་བླུགས་བརྒྱ་རྩ་བརྒྱད་བྱའོ། ། གསུམ་པ་ལས་གང་བསྒྲུབ་པ་ནི།
དེ་ལ་དཀྱིལ་འཁོར་པ་ཡང་ཞི་བར་གྱུར་རོ། ། གཉིས་པ་ནི། དེ་ནས་རྒྱས་པར་བྱ་བར་འདོད་ན་ཏིལ་ནག་པོ་དང་མོན་སྲན་གྲེའུ་དང་། ས་ལུ་དམར་པོ་དང་ནས་ལ་སོགས་པ་དང་། དེ་ཉིད་ཀྱི་ཡམ་ཤིང་དུ་བརྗོད་པར་བྱ་སྟེ། འོན་ཀྱང་ཁུ་ཚུར་གྱི་ཚད་དང་ཁྲུ་གང་ཙམ་གྱི་ཚད་འོ་མ་དང་མར་ལ་བཏགས་ཏེ། གུར་གུམ་གྱི་དྲིའི་ཆུས་གཏོར་ནས་མངར་གསུམ་དང་། ཞོ་དང་། ཟན་མཆོག་དང་། སྦྲང་རྩི་དང་།
མར་དང་ལྡན་པ་དང་། མེ་ཏོག་བརྒྱ་པ་དང་། བིལ་བའི་འབྲས་བུ་དང་། པདྨ་དང་། ན་ག་གེ་སར་དང་། འབྲུ་རྣམས་ཏེ། དེ་ནས་ཨུ་དུམ་ཝ་རའི་ཤིང་ལ་མེ་སྦར་ལ་ལས་ཀྱི་རྗེས་སུ་ལྷའི་རྣལ་འབྱོར་དམིགས་ཏེ། ཁ་བྱང་དུ་བལྟ་ཞིང་གནས་ནས་ཐུན་གསུམ་དུ་མཉམ་པར་བཞག་པས་སྟོང་ཕྲག་གཅིག་བསྲེགས་བླུགས་བྱའོ། ། ཉི་མ་བདུན་རྫོགས་པ་ན་ནོར་གྱི་བདག་པོ་ཆེན་པོར་འགྱུར་རོ། ། གསུམ་པ་ནི།
དེ་ནས་དབང་དུ་བྱ་བར་འདོད་ན་ཏིལ་དམར་པོ་དང་། ནག་པོ་དང་། པྲི་ཡང་ཀུ་དང་། ན་ག་གེ་སར་དང་། ཙམ་པ་ཀ་དང་། ཨ་ཤོ་ཀ་དང་། བ་ཀུ་ལ་དང་། བཱ་ཎ་དང་། མེ་ཏོག་བརྒྱ་པ་རྣམས་དྲི་དང་། མར་དང་།
སྦྲང་རྩི་དང་སྦྱར་ཞིང་། ལྷའི་ཤིང་དང་། པ་ཊ་དང་། པ་པི་ལ་དང་། ཨུ་དུམ་ཝ་ར་ལ་སོགས་པའི་ཤིང་རྣམས་ལས་བྱུང་བ་སོར་བརྒྱད་པ་དང་། ཤ་ལླ་ཀི་དང་། གུ་གུལ་གྱི་ཤིང་དག་དང་། སེང་ལྡེང་ཉིད་དང་། དྲི་བཟང་པོ་ལ་སོགས་པ་དང་། དེ་ནས་སྐྱེས་བུ་དང་བུད་མེད་ཀྱི་རྡོ་རྗེ་ཆུ་དང་ལྷན་ཅིག་བསྲེས་པས་གཟུགས་དམར་པོར་དམིགས་ནས་ཁ་ནུབ་ཏུ་བལྟས་ཏེ།
གང་གི་མིང་ནས་བསྲེགས་བླུགས་བྱས་པ་དེ་ཞག་བདུན་གྱིས་དབང་དུ་བྱེད་དེ་ཇི་སྲིད་འཚོའི་བར་དུ་སྤོང་བར་མི་འགྱུར་རོ། ། བཞི་པ་ནི། དེ་ནས་མངོན་སྤྱོད་བྱ་བར་འདོད་པས་ཏིལ་ནག་པོ་དང་མོན་སྲན་གྲེའུ་ལ་སོགས་པ་དང་། བྷ་ལ་ཏ་ཀའི་འབྲས་བུ་དང་། ནག་པོར་གྱུར་པ་དང་། ཡུངས་དཀར་གྱི་མར་ཁུས་བསྐུས་ནས་ཁྲག་དང་བསྲེས་པས་ལྷན་ཅིག་ཤིང་ནག་པོ་འཁྱོར་པོ་ལས་སྐྱེས་པའི་ཚེར་མ་དང་། ཚ་བ་དང་། ཁ་བ་ལ་སོགས་པའི་ཤིང་ཐམས་ཅད་ལ་སྐྱེས་པའི་སོར་བཅུ་པའི་ཚད་སྐྱེས་པའི་རུས་པ་དང་། རྣམ་པར་སྣང་མཛད་དང་། བོང་བུའི་སྦངས་དང་།
སྤུ་དང་། ཁྱིའི་རྟུག་པ་དང་། སྤུ་དང་། སེན་མོ་དང་བཅས་པ་ཐམས་ཅད་འབྲུ་མར་གྱིས་ཡང་དག་བྱུགས་ནས་རོ་བསྲེགས་ཀྱི་མེ་ལ་མཉམ་པར་བཞག་པས་ཁ་ལྷོར་བལྟས་ཏེ། གང་གི་མིང་ནས་བསྲེགས་བླུགས་བརྒྱ་རྩ་བརྒྱད་བྱས་ན་ཉི་མ་གསུམ་གྱིས་འཆི་བར་འགྱུར་རོ། ། མ་ཤི་ན་མཐའ་གཅིག་ཏུ་གནས་ནས་མེའི་ཐབ་ཁུང་གྲུ་གསུམ་བྱ་སྟེ། གོང་དུ་གསུངས་པའི་རྫས་དེ་ཉིད་གདོལ་པའི་མེ་ལ་བསྲེག་ལུགས་བྱས་ན། དེ་ཉིད་ཀྱི་རྣལ་འབྱོར་གྱིས་མཐར་བྱེད་ཀྱི་གནས་སུ་ཁྱེར་བར་འགྱུར་ཏེ་འདི་ལ་ཐེ་ཚོམ་མི་བྱའོ། ། གཉིས་པ་ཡན་ལག་གི་ལས་རྣམས་ཀྱི་བསྲེག་རྫས་ལ་ཉེར་གཅིག་ལས་དང་པོ་ནི། ཡང་བསྐྲད་པར་བྱ་བར་འདོད་པས་ཡུང་དཀར་དང་།
ཁྲེ་དང་། མོན་སྲན་གྲེའུ་དང་། རྐང་རྗེས་ཀྱི་རྡུལ་བསྲེས་ནས་ཁྲག་དང་། ཡུང་མར་གྱིས་བསྐུས་ཏེ་དེ་ཉིད་ལ་བྱའོ། གསེར་གྱི་ཤིང་ལ་ཁྭའི་ཚང་དང་ལྷན་ཅིག་སྦྱར་བས་གང་གི་མིང་ནས་བསྲེགས་བླུགས་བྱས་ན་དེ་སྐད་ཅིག་གིས་སྐྲོད་པར་བྱེད་དོ། ། གཉིས་པ་ནི། ཡང་ན་ཁྭའི་ཤིང་དང་རྔ་མོའི་རྟུག་པ་དང་ལྷན་ཅིག་ཆང་དང་ལྡན་པར་སྐྲ་གྲོལ་ཤིང་གཅེར་བུར་གྱུར་པས་གང་གི་མིང་གིས་རོ་བསྲེག་ཀྱི་མེ་ལ་བསྲེགས་བླུགས་བྱས་ན། དེའི་སྐད་ཅིག་ལ་སྐྲོད་པར་བྱེད་དོ། ། གསུམ་པ་ནི་ཡང་ན་རེངས་པར་འདོད་པས་ཉ་དང་ཤ་ལ་སོགས་པའི་རྫས་དང་། བག་ཕྱེ་དང་ལྷན་ཅིག་འབྲུ་དང་།
ཁྲག་དང་སྦྲང་རྩི་བསྐུས་ནས་ཁཱའི་གཤོག་པ་དང་སྦྱར་ཞིང་ཁཱའི་ཁྱིམ་གྱི་ཤིང་ལ་སོགས་པ་དང་། ལྷག་མ་དང་སོ་ཤིང་ལྷན་ཅིག་ཐབ་ཁུང་གྲུ་བཞི་པར་གང་གི་མིང་ནས་བསྲེགས་བླུགས་བྱས་པ་དེ་བྱ་བ་ཀུན་ལ་རེངས་པར་བྱེད་དོ། ། བཞི་པ་ནི། ཡང་ན་ཡུང་བ་དང་། ལྡོང་རོས་དང་། བབ་བླ་དང་། གི་ཝང་དང་། ལྷན་ཅིག་བྱང་དུ་ཁ་བལྟས་ཏེ་གནས་ནས་གང་གི་མིང་ནས་བསྲེགས་བླུགས་བྱས་པ་དེ་རེངས་པར་འགྱུར་རོ། ། ལྔ་པ་ནི། ཁྱི་དང་ཁྱིམ་བྱའི་ཤ་དག་དང་རྔ་མོའི་རྟུག་པ་བྱི་ལའི་ཁྲག་གིས་བྱུགས་ནས་པི་ཙུ་མར་དྷའི་ཤིང་གི་མེ་སྦར་ལ་གྲོང་གང་གི་མིང་ནས་བསྲེགས་བླུགས་བྱས་པ་དེ།
གྲོང་སྟོང་པར་འགྱུར་རོ། ། དྲུག་པ་ནི། དམ་ཚིག་ཆེན་པོ་ཆང་གིས་བྱུགས་པས་ཇི་སྲིད་བརྒྱ་རྩ་བརྒྱད་ཀྱི་བར་དུ་ཐུན་གསུམ་དུ་བསྲེགས་བླུགས་བྱས་ན་ཟླ་བ་དྲུག་གིས་ཡུལ་གྱི་བདག་པོར་འགྱུར་རོ། ། བདུན་པ་ནི། ཝའི་ཤའི་བསྲེག་རྫས་ཀྱིས་བསྲེགས་བླུགས་བརྒྱ་བྱས་ན་ཟླ་བ་གསུམ་ལོན་ནས་དབུལ་པོ་སྐད་ཅིག་གིས་འཇིག་པར་བྱེད་དོ། ། བརྒྱད་པ་ནི། བ་ལང་གི་ཤ་ཁྲག་གིས་བགོས་པས་བསྲེགས་བླུགས་སྟོང་བྱས་ན་དབང་དུ་བྱེད་དོ། ། ཇི་སྲིད་འཚོའི་བར་དུ་ཐེ་ཚོམ་མེད་དོ། ། དགུ་པ་ནི། དེ་ཉིད་ཀྱི་ཤ་ཆང་གིས་བྱུགས་ན་ལག་པ་གཡོན་པས་བསྲེགས་བླུགས་བྱས་ན་སངས་རྒྱས་ཀྱང་དབང་དུ་བྱེད་ན་ཡང་དམན་པའི་མི་ལྟ་ཅིས་སྨོས།
བཅུ་པ་ནི། ཡང་ན་ནཱི་ཥྠི་ཝ་ནང་གི་སོ་ཤིང་དང་། དེ་བཞིན་དུ་རང་གི་ལུས་དྲིལ་བ་དང་། ཆང་གིས་བྱུགས་པའི་སྦྱིན་སྲེག་གིས་དབང་དུ་བྱེད་པར་ཐེ་ཚོམ་མེད་དོ། ། བཅུ་གཅིག་པ་ནི། ཁྱིམ་གྱི་མེ་ཏོག་ཟོས་ནས་སྐྱུགས་པ་དང་མིའི་སྐྲ་དང་ལྡན་པའི་སྦྱིན་སྲེག་གིས་རྟག་ཏུ་མཆོག་ཏུ་འགུགས་པར་བྱེད་པ་ཡིན་ནོ། ། བཅུ་གཉིས་པ་ནི། ཁྭའི་གཤོག་པ་ཡུངས་མར་གྱིས་བྱུགས་ནས། དུ་དུ་རའི་མེ་ལ་གང་གི་མིང་གིས་བསྲེགས་བླུགས་བྱས་ན་འཕྲལ་དུ་སྐྲོད་པ་དང་གསོད་པར་བྱེད་དོ། ། བཅུ་གསུམ་པ་ནི།
ལྷག་པར་གྲོལ་བ་དང་། ཀུ་ཤྨཱ་ཎྜ་དང་། ཁྲེ་དང་། མོན་སྲན་གྲེའུ་དང་། ཤ་ཎ་དང་། སྐྱུགས་པ་དང་། སྐེ་ཚེ་དང་། ཁྱིམ་གྱི་མེ་ཏོག་དང་། འདབ་མ་ལྷན་ཅིག་སྦྱིན་སྲེག་བྱས་ན་ཁ་འཆིང་བར་བྱེད་པ་འདི་ལ་ཐེ་ཚོམ་མེད་དོ། ། བཅུ་བཞི་པ་ནི།
ཁྱིའི་ཤ་དང་། རྡོ་རྗེའི་ཆུ་ལྷན་ཅིག་གང་གི་མིང་ནས་དེ་བསྲེགས་བླུགས་བྱས་ན་དེ་ཉི་མ་བདུན་གྱིས་དབང་དུ་བྱེད་པར་འགྱུར་རོ། ། བཅོ་ལྔ་པ་ནི། རྟའི་ཤ་དང་ལྷན་ཅིག་རྣམ་པར་སྣང་མཛད་ཀྱིས་བསྲེགས་བླུགས་བྱས་ན་ཉི་མ་བདུན་གྱིས་མིའི་བདག་པོ་དབང་དུ་བྱེད་དོ། ། བཅུ་དྲུག་པ་ནི། གླང་པོའི་ཤ་དང་ཁུ་བས་ལྷན་ཅིག་བསྲེགས་བླུགས་བྱས་ན་གྲོང་ཁྱེར་དབང་དུ་བྱེད་དོ། ། བཅུ་བདུན་པ་ནི། ཉ་དང་ཤ་ཆང་ལྷན་ཅིག་ཇི་སྲིད་བསྲེག་བླུགས་བརྒྱ་རྩ་བརྒྱད་བྱས་ན་བུད་མེད་ཐམས་ཅད་དབང་དུ་བྱེད་དོ། ། བཅོ་བརྒྱད་པ་ནི། ཡང་ཁྭའི་ཤ་འབའ་ཞིག་གང་གི་མིང་ནས་ཇི་སྲིད་སྟོང་དུ་བསྲེགས་བླུགས་བྱས་ན་ཉི་མ་གསུམ་གྱི་རྡོ་རྗེ་སེམས་དཔའ་ཡང་འབྲོས་ན་དམན་པ་ལྟ་ཅི་སྨོས་སོ། །
བཅུ་དགུ་པ་ནི། ཁྭ་དང་ཁྭའི་ཤ་དག་གང་གི་མིང་གིས་དྷུ་དུ་རའི་ཤིང་གི་མེ་ལ་བསྲེགས་བླུགས་བྱས་ན་དེ་སྐྲོད་པར་བྱེད་དོ། ། ཉི་ཤུ་པ་ནི། ཤ་ཆེན་དང་བྱ་རྒོད་ཀྱི་ཤ་གང་གིས་མིང་གི་བསྲེགས་བླུགས་བྱས་ན་སྨྱོ་བར་འགྱུར་རོ། ། ཉེར་གཅིག་པ་ནི། དེ་རྣམས་མེ་ལ་བསྲེགས་བླུགས་བྱས་ན་སོས་པར་འགྱུར་རོ། ། མདོར་ན་ལས་ཉི་ཤུ་རྩ་གཅིག་པོ་དེ་དག་རེ་རེ་ལས་གང་སྒྲུབ་པ། བསྒྲུབ་བྱ་གང་ཡིན་པ། བསྲེགས་རྫས་གང་ཡིན་པ། ཁ་ཅིག་ཏུ་གྲངས་ཀྱི་ཚད་གང་ཡིན་པ།
ཁ་ཅིག་ཏུ་དུས་ཇི་སྲིད་ཡིན་པ། ཁ་ཅིག་ཏུ་དུས་གང་ཡིན་པ། ཁ་ཅིག་ཏུ་ཁ་ལྟ་ཕྱོགས་གང་ཡིན་པ། ཁ་ཅིག་ཏུ་ཏིང་ངེ་འཛིན་གང་ཡིན་པ། ཁ་ཅིག་ཏུ་ཐུན་གྱི་ཚད་གང་ཡིན་པ། ཁ་ཅིག་ཏུ་ཆ་ལུགས་གང་ཡིན་པ། ཁ་ཅིག་ཏུ་མེའི་ཁྱད་པར་གང་ཡིན་པ་རྣམས་གཞུང་དེ་དང་དེའི་ཐོག་ཏུ་རིགས་པས་སྦྱར་རོ། ། གསུམ་པ་ནུས་པ་དང་ལྡན་པའི་ཚེ་གསང་སྟེ་བྱ་བ་ལ། ནུས་པ་མེད་པས་བྱས་པའི་ཉེས་དམིགས། ནུས་པ་ཡོད་པས་བྱས་པའི་ཕན་ཡོན།
དེས་ན་གསང་སྟེ་བྱ་བའོ། ། དང་པོ་ནི། དེ་ལྟར་རྩ་བའི་ལས་བཞི། ཡན་ལག་གི་ལས་ཉི་ཤུ་རྩ་གཅིག་པོ་རྣམས་བྱ་བ་ནི། ངེས་པར་འགྲུབ་ན་བྱ་བ་ཉིད་དེ། དུས་དང་མཚན་མའི་བསྙེན་པ་སྔོན་དུ་སོང་ཞིང་དམ་ཚིག་དང་ལྡན་པས་བྱས་ན་དེ་ཚེ་སྔགས་པས་ལས་ཀུན་འགྲུབ་བོ། ། གཉིས་པ་ནི། ཡང་གཞན་དཔྱ་བར་འགྱུར་བ་སྟེ། གང་ལའང་བྱེ་བ་སྦྱིན་མི་བྱ། ། བྱེ་བར་གྱུར་ན་མི་འགྲུབ་ཅིང་། །
བདེ་བ་མི་ཡིས་རྙེད་མི་འགྱུར། ། དེ་ཕྱིར་སྔགས་ལས་གང་ལ་ཡང་། ། ལས་རྒྱས་དང་པོར་གང་བྱ་མིན། ། གསུམ་པ་ནི། ། གལ་ཏེ་བྱེད་པར་འདོད་ན་ནི། ། དེ་ཚེ་གཅིག་པུ་གཉིས་མེད་བྱ། ། གསུམ་པ་རབ་ཏུ་བྱེད་པའི་གྲངས་ལ་གསུམ་ལས་མིང་ནི། རྩ་བའི་ལས་བཞི་དང་། ཡན་ལག་གི་ལས་དུ་མའི་སྦྱིན་སྲེག་གི་ཆོ་ག་སྟེ། གཏན་ལ་འབེབས་པའོ། །
གཞུང་ཚད་ནི་ཤོ་ལོ་ཀ་དྲུག་ཅུ་གཅིག་དང་རྐང་པ་གསུམ་མོ། ། གོ་རིམ་ནི། བདུན་པ་ལས་རབ་ཏུ་བྱེད་པ་གཉིས་པའོ།། །། གཉིས་པ་སྔགས་དང་འཁྲུལ་འཁོར་གྱི་སྒྲུབ་ཐབས་བསྟན་པ་ལ་གཉིས། དོན་དངོས་དང་། རབ་ཏུ་བྱེད་པའི་མིང་ངོ་། ། དང་པོ་ལ་གཉིས། དངོས་གྲུབ་སྒྲུབ་པའི་ཐབས་སྔགས་ཀྱི་ཚོགས་དང་། འཁྲུལ་འཁོར་གྱི་ཚོགས་རྒྱས་པར་བཤད་པའོ། ། དང་པོ་ལ་གཉིས་ཞུས་པ་དང་ལན་ནོ། །
དང་པོ་ནི། བཤད་དུ་གསོལ་ཅེས་པ་གཞིར་བཞག གང་ན། ལྷ་ལགས་ཉན་པར་འཚལ་ལགས་ན། སྔགས་བཏུའི་ཆོ་ག་ཇི་ལྟར་ལགས། ཚུལ་ཇི་ལྟར་ན་སྔགས་དེ་རྣམས་ཀྱི་དབྱེ་བ་མི་འཚལ་བས་རིགས་བཞི་ཡུམ་བཞིའི་སྔགས། ལས་སྒྲུབ་པའི་ལྷ་མོ་བདུན་གྱི་སྔགས། རྡོ་རྗེ་དབྱིངས་ཀྱི་དཀྱིལ་འཁོར་གྱི་སྔགས་རྣམས་བཏུ་བའི་ཚུལ་ལོ། ། གང་གིས་ན་བདེ་བ་ཆེན་པོས་སོ། ། གཉིས་པ་ལན་ལ་གཉིས།
མཉན་པར་གདམས་པ་དང་། དོན་དངོས་གཉིས། དང་པོ་ནི་བཀའ་བསྩལ་པ། ཉོན་ཅེས་པ་གཞིར་བཞག གང་ལ་ན་ལྷ་མོ་ཤེས་རབ་ཆེན་མོ་ལའོ། ། གང་ན་རིགས་བཞི་ལ་སོགས་པ་དེའི་སྔགས་ནིའོ། ། ཚུལ་ཇི་ལྟར་ན་ཁྱེད་ལ་ཡང་དག་པར་བཤད་ཀྱིས་ཉོན་ཅིག་པའོ། ། དེ་ལ་མངོན་པར་རྟོགས་པ་གང་དང་འབྲེལ་ན་ཐབས་ཀྱི་རྒྱུད་ཀྱི་མངོན་པར་རྟོགས་པ། དེ་ལས་ཀྱང་དངོས་གྲུབ་མཐའ་དག དེ་ལ་དྲུག་ལས་དེ་བཞིན་གཤེགས་པ་ཐམས་ཅད་ཀྱི་ཐུགས་སྙིང་པོ་ནས་བསྐུལ་བའི་དོན་དུ་སྔགས་ཀྱི་བཟླས་པ་དང་འབྲེལ་ལོ། །
དེ་ལའང་དྲུག་ལས་སྔགས་དག་པར་བྱ་བའི་ཕྱིར་བཏུ་བ་དང་། བཏུས་པའི་སྔགས་དངོས་དང་། བཟླས་པའི་ཡུལ་ཕྲེང་བ་དང་། དེའི་དུས་ཀྱི་ཁ་ཟས་དང་། སྔགས་ཀྱི་ཆེད་དུ་བྱ་བ་དང་། དགོས་པ་ཞེས་བྱ་བ་དྲུག་ལས་དང་པོ་གཉིས་དང་འབྲེལ་ལོ། ། རྒྱུད་སྡེ་གཞན་གང་གིས་བཤད་པའི་རྒྱུད་ཡིན་ན། རིགས་བཞི་དང་ཡུམ་བཞིའི་སྔགས་བཏུ་བ་བསྟན་པ་ནི། དཔལ་གསང་བ་འདུས་པའི་ལེའུ་དང་པོར་འབྱིན་པའི་སྔགས་གསུངས། ལེའུ་བཅུ་བཞི་པར་ཁྲོ་བོ་བཅུ་དང་ཡུམ་བཞིའི་སྔགས་གསུངས་ཀྱང་བཏུ་བ་མ་གསུངས་པ་དང་།
ཡང་རྣམ་སྣང་སྒྱུ་འཕྲུལ་དྲ་བའི་རྟོག་པ་ལྔ་པར་རིགས་བཞི་ཡུལ་བཞིའི་སྔགས་གསུངས་ཀྱང་བཏུ་བ་མ་གསུངས་པས་རྒྱུད་གཉིས་པོ་དེར་ཡུམ་བཞིའི་སྔགས་བཏུ་བ་མ་ཚང་བ་ཁ་སྐོང་སྟེ་བཤད་པའི་རྒྱུད་དོ། ། ཡང་སངས་རྒྱས་རྣམས་ནི་ཞི་བ་བསྐྱེད་ཅེས་བྱ་བ་ལ་སོགས་པ་ལས་བསྒྲུབ་པ་ཙམ་ནི་ཆ་མཐུན་ལ། འདིར་རྒྱུད་ཕྱི་མ་དང་དགོངས་པ་ཕྱོགས་གཅིག་ཏུ་བྱ་སྟེ། ཡབ་ཀྱི་སྔགས་ཀྱིས་མ་གྲུབ་པ་ཡུམ་གྱི་སྔགས་ཀྱིས་སྤོགས་པའི་བསྒྲུབ་པར་བྱ་བ་དང་། སྒྲུབ་པ་པོ་ལ་རྣལ་འབྱོར་གང་ཡིན་ཡང་ཡུམ་བཞིས་ལས་བཞི་སྒྲུབ་པ་ནི་ཤིས་པའི་ལྷ་ཡིན་པས་ཐམས་ཅད་ལ་བྱའོ། ། ཞེས་མི་གསལ་བ་གསལ་བར་བྱེད་པ་བཤད་པའི་རྒྱུད། ཡང་དོན་ཡོད་གྲུབ་པའི་སྔགས་ནི། རྒྱུད་དེ་ཉིད་དུ་ཚུལ་མི་འདྲ་བས་བཤད་པའི་རྒྱུད་ཡིན་ལ་བདེ་མཆོག་ཉུང་ངུར་དཔའ་བོ་ཉི་ཤུ་རྩ་བཞིའི་སྔགས་སུ་གསུངས་པ་དང་ཆ་མཐུན་ནོ། ། ཡང་རིགས་བཞི་ཡུམ་བཞིའི་སྔགས་བཏུ་བ་འདི་དང་འོག་ཏུ་བརྒྱད་ཀྱི་གཉིས་ཞེས་བྱ་བ་ལ་སོགས་པ་ཕྱོགས་གཅིག་ཏུ་བྱས་ཏེ། དཔལ་རྡོ་རྗེ་མཁའ་འགྲོའི་ལེའུ་སུམ་ཅུ་རྩ་བཞི་པར་སྔགས་བཏུ་བའི་འཁོར་ལོ་གསུངས་ལ།
ལེའུ་དང་པོ་དང་གཉིས་པར་བསྡུས་པའི་དཀྱིལ་འཁོར་སྔགས་མ་ཚང་བ་ཁ་སྐོང་བས་བཤད་པའི་རྒྱུད་དོ། ། གཉིས་པ་དོན་དངོས་ལ་གཉིས། བཏུ་བའི་གཞི་དང་། བཏུ་བའི་ཚུལ་ལོ། ། དང་པོ་ནི། གྲུ་གསུམ་དཀྱིལ་འཁོར་ཉམས་དགའ་བར། ། གསང་བའི་པདྨ་མ་མ་ཀི ། པདྨ་འདབ་མ་བརྒྱད་བྱས་ནས། ། ལྟེ་བ་སྦས་པའི་སྤྱོད་ཡུལ་དུ།། ། འདོད་པའི་དོན་ཀུན་སྒྲུབ་བྱེད་པ། །
དེར་གནས་དཔའ་བོ་བཏུ་བར་བྱ། ། ཨ་ལ་སོགས་པའི་རབ་དབྱེ་བས། ། སྔགས་ཀྱི་སྡེ་ཚན་དབང་ཕྱུག་མཆོག ། དེའི་དོན་ཆོས་འབྱུང་གི་ནང་དུ་པདྨ་འདབ་མ་བརྒྱད་པ་བྱས་ལ་འདབ་མ་བརྒྱད་ལ་སྡེ་ཚན་བརྒྱད་བཀོད། ལྟེ་བར་བདག་མེད་མ་ལྷ་མོ་བཅོ་ལྔའི་ས་བོན་བཀོད། དེ་ལས་སྔགས་རྣམས་བཏུ་བར་བྱའོ་ཅེས་པའི་དོན་ཏོ། ། དེ་ལ་ལྷ་མོ་བཅོ་ལྔའི་ས་བོན་གྱི་སྐབས་སུ་དཔལ་བརྟག་པ་གཉིས་པ་ལས། ཨཱ་ལི་དང་པོ་བདག་མེད་མ་ཅེས་པ་ནས་བཅོ་ལྔ་པ་ནི་མཁའ་སྤྱོད་མ་ཅེས་པའི་བར་འདིར་ཁ་བསྐངས་ཏེ་གཞུང་གི་ཐོག་ཏུ་སྦྱར། དང་པོ་ཅེས་པ་སྡེ་ཚན་དང་པོ་ཀ་སྡེ། སྐབས་འགར་ཨཱ་ལིའི་སྡེ་ཚན་ལའང་འཇུག
གཉིས་པ་ཙ་སྡེ། གསུམ་པ་ཊ་སྡེ། བཞི་པ་ཏ་སྡེ། ལྔ་པ་པ་སྡེ་དེ་རྣམས་ལ་ཡི་གེ་ལྔ་ལྔ། དྲུག་པ་མཐར་གནས། བདུན་པ་དྲོ་བ། དྲོ་བའི་སྐད་དོད་ཨུ་ཥྨ་ཅེས་བྱ། ཡང་ཨཱ་ལི་སྡེ་ཚན་དང་པོར་བྱེད་ན་བདུན་པ་མཐར་གནས། བརྒྱད་པ་དྲོ་ཅེས་སྦྱར། དེ་ལྟར་མཐར་གནས་དང་།
དྲོ་བ་ལ་ཡི་གེ་བཞི་བཞི་དེ་དག་གཞུང་གི་ཐོག་ཏུ་དང་པོའི་དང་པོ་དང་། དང་པོའི་གཉིས་པ་ལ་སོགས་པ་དང་། གཉིས་པའི་དང་པོ་དང་གཉིས་པའི་གཉིས་པ་དང་ཅེས་པ་ལ་སོགས་པ་ནས་དབུས་མའི་དང་པོ་དབུས་མའི་གཉིས་པ་ལ་སོགས་པ་གཞུང་གི་ཐོག་ཏུ་གོ་བར་བྱའོ། ། དེ་བཞིན་དུ་བདག་མེད་མ་ཅེས་པ་ཨ་དང་རྡོ་རྗེ་ཅེས་པ་ཨཱ་རིང་པོ་དང་། གསང་བའི་དཀར་མོ་ཅེས་པ་ཨི་དང་དེ་བཞིན་དུ་མཁའ་སྤྱོད་མ་ཅེས་པའི་བརྡས་ཨཾ་གི་བར་དུ་གོ་བར་བྱའོ། ། དེ་བཞིན་དུ་དབྱངས་ཀྱི་དང་པོ་ནས་དབྱངས་ཀྱི་བཅོ་ལྔའི་བར་ནས་ཨཾ་གི་བར་དུ་གོ་བར་བྱ། ཡང་ཀཱ་ལི་དང་པོ་ནས་སོ་བཞི་པའི་བར་ཀ་ནས་ཀྵའི་བར་དུ་གོ་བར་བྱའོ། ། དེ་བཞིན་དུ་ཟླ་ཕྱེད་ཐིག་ལེ་ཟླ་ཕྱེད་དང་ཨཱ་ལི་བཅུ་དྲུག་པས་ཚེག་གོ་བར་བྱའོ། ། འདོད་པའི་དོན་ཀུན་སྒྲུབ་བྱེད་པ་ཅེས་པ་སྔགས་ཀྱི་ཕན་ཡོན། གསང་བ་ཅེས་པ་དང་སྦས་པ་ཅེས་པ་སྣོད་མ་ཡིན་པ་ལ་གསང་བར་བསྟན།
གཉིས་པ་བཏུ་བའི་ཚུལ་ལ་གསུམ། ཡུམ་བཞི་རིགས་བཞིའི་སྔགས་བཏུ་བ། ཕྲིན་ལས་ཀྱི་ལྷ་མོ་བདུན་གྱི་སྔགས་བཏུ་བ། རྡོ་རྗེ་དབྱིངས་ཀྱི་དཀྱིལ་འཁོར་གྱི་སྔགས་བཏུ་བའོ། ། དང་པོ་ལ་བཞི། སྤྱན་མ་དང་རྣམ་སྣང་གི་སྔགས་བཏུ་བ་ནི། དང་པོ་ཡི་ནི་གཉིས་པ་ཁ་དང་སྟོང་པ་ཐིག་ལེས་སྟོང་པ་ཁ་མནན་པ་ཉིད་ཁཾ། ཨཱ་ལི་བདུན་པ་མཐར་གནས་ཀྱིས་ནི་གསུམ་པ་ལ་ལ་ཨཱ་ལི་བཅོ་ལྔ་ཨཾ་ཟླ་བ་ཕྱེད་པས་བརྒྱན་ལཾ་ངོ་། ། བྱང་ཆུབ་ས་བོན་དེ་ནས་བླང་ཧ། བཅོ་ལྔ་ཡིས་ནི་ཨཾ་རྣམ་པར་མཆོད་ཧཾ།
དང་པོར་ཨོཾ་དང་མཐར་སྭཱཧཱ་སྦྱར་བས་ཨོཾ་ཁཾ་ལཾ་ཧཾ་སྭཱཧཱ་ཅེས་པས་འདི་དག་སྤྱན་མའི་སྙིང་པོར་ཡང་དག་གསུངས་སོ། ། སླར་ཡང་ཉེ་སྙིང་ཁྱོད་ལ་བཤད་པར་བྱ། བདུན་པ་མཐར་གནས་ཀྱི་ནི་གཉིས་པ་ནི་ར། རྡོ་རྗེ་མཁའ་འགྲོ་མ་ཨུ་དང་ལྡན་པས་རུ། ཉིས་འགྱུར་རུ་རུ། ཨུཥྨ་རྣམས་ཀྱི་ནི་གསུམ་པས་བླངས་ནས་དྲུག་པའི་གཉིས་པ་ཕ་གདན་དུ་བྱ་དབྱངས་ཀྱི་ལྔ་པ་ཨུ་ནས་སྦྱར་བས་སྥུ་གང་ཞིག་མཐར་གནས་པའི་གཉིས་པ་ར། ལྔ་པ་ཨུ་སྟན་དུ་བྱས་པས་རུ་གསུམ་པ་ཙ་སྡེ་ཡི་ནི། དེའི་གསུམ་པ་ཛ་ལ་ཀ་ན་ཉི་ཤུ་རྩ་དགུ་པ། ཝའི་གདན་དུ་བྱས་པས་ཛྭ། གང་ཞིག་བདུན་པ་མཐར་གནས་ཀྱི་སྡེ་པའི་གསུམ་པ་ལ་དང་།
ལྔ་པ་ས་སྡེ་ཡི་ནི་དང་པོ་ཏ་ཉིད་དེ། དབྱངས་ཀྱི་གསུམ་པ་ཨི་སྦྱར་བར་བྱས་པ་ཏི། བརྒྱད་པ་དྲོ་བ་ཡི་ནི་གཉིས་པ་ཥ་ཀ་ནས་བཅུ་གཉིས་པ་ཋ་ཡིས་སྟན་དུ་བྱས་པས་ཥྠ་ཀ་ནས་སུམ་ཅུ་རྩ་གཉིས་པས་བླངས་ནས་ནི། དཀར་མོ་ཅེས་པ་ཨཱ་ལི་བཅུ་པ་ཨི་དེ་ས་ལ་སྦྱར་བར་བྱས་པས་སི། གང་ཞིག་ལྔ་པ་ཏ་སྡེ། དེའི་གསུམ་པ་ད་ལ་དེ་ཉིད་ད་སྡེ། བཞི་པ་ཧ་འོག་ཏུ་སྦྱིན་པས་དྡྷ། མཐར་གནས་ཀྱི་གསུམ་པ་ལ་གྷསྨ་རི་ཅེས་པ་ཨ་ལཾ་བཅུ་གསུམ་པ་ཨོ་ཡིས་ལ་ལ་མཆོག་ཏུ་མཛེས་པས་ལོ། ། གསུམ་པ་ཙ་སྡེའི་དང་པོའི་ས་བོན་ཙ་དང་ལྔ་པ་ཏ་སྡེ། དེའི་ཡང་ལྔ་པ་ན་ལ་ཆོམ་རྐུན་མ་ནི་ཨཱ་ལི་བཅུ་གཅིག་པ་ཨེ།
དེས་ན་ལ་མཆོག་ཏུ་མཛེས་པར་འདོད་ཏེ་ནེ། སངས་རྒྱས་རྣམས་ཀྱིས་ནི་ཅེས་པ་སངས་རྒྱས་སྤྱན་མའི་སྔགས་ཀྱི་ཕྲིན་ལས། ཁྱད་པར་ཞི་བ་བསྐྱེད། འདིར་ལས་རྣམས་ཐམས་ཅད་སྒྲུབ་པར་བྱེད། ། ཤི་བ་སློང་བར་བྱེད་པར་གསུངས། ། སྤྱན་མའི་འོ། ། བཏུས་པའི་སྔགས་དངོས་ནི། ཨོཾ་རུ་རུ་སྥུ་རུ་ཛྭ་ལ་ཏིཥྠ་སིདྡྷ་ལོ་ཙ་ནེ་སྭཱཧཱ། ། ཅེས་པའོ། ། རྡོ་རྗེ་དམ་ཚིག་སྐུལ་བར་བྱེད་པ་ཞེས་བྱ་བ་ཡང་བཀའ་བསྩལ་པ།
ཨོཾ་བཛྲ་བཻ་རོ་ནི་ཡེ་སྭཱཧཱ། རྣམ་པར་སྣང་མཛད་ཀྱིའོ། ། དེ་ལ་དམ་ཚིག་བསྐུལ་བའི་དོན། རང་རྣམ་སྣང་དུ་བསྐྱེད་ཕྱག་རྒྱ་སྤྱན་མ་རུ་བསྐྱེད་ནས་འཁོར་བར་བཟླས། གཉིས་པ་མ་མ་ཀི་དང་མི་བསྐྱོད་པའི་སྔགས་བཏུ་བ་ལ་ཐོག་མར་མ་མ་ཀིའི་སྙིང་པོ་ནི། ཨ་ནས་སྡེ་ཚན་གཉིས་པ་ཀ་སྡེའི་བཞི་པ་གྷ། ཆུ་མ་ཨཱ་ལི་བཞི་པ་ཨཱི་རིང་པོ་དེས་གྷ་ལ་བརྒྱན་པས་གྷཱི། མཐར་ཨོཾ་དང་སྭཱཧཱ་སྦྱར་བས་མ་མ་ཀིའི་སྙིང་པོའོ། ། དེ་ནས་ཉེ་བའི་སྙིང་པོ་བཀའ་བསྩལ་པ། ཨུཥྨའི་དང་པོའི་ས་བོན་ནི་ཤ།
མཁའ་སྤྱོད་མ་ཨཾ། དེ་ཡིས་སྟེང་དུ་བརྒྱན་པས་ཤྃ ཨ་ནས་སྡེ་ཚན་གཉིས་པ་ཀ་སྡེ་ཡི་ནི་དང་པོ་ཀ་དང་བདུན་པ་མཐར་གནས་ཀྱི་གཉིས་པ་ར་ལ་ཆོམ་རྐུན་མ་ཨཱ་ལི་བཅུ་གཅིག་པ། ཨེ་ཡིས་དེ་བཞིན་སྦྱར་བས་རེ། བརྒྱད་པ་དྲོ་བའི་སྡེ་ཚན་གྱི་ནི་དང་པོ་ཤ་ཉིད། རྡོ་རྗེ་མ་ནི་ཨཱ་ལི་གཉིས་པ་ཨཱ། དེས་ཤ་ལ་མཆོག་ཏུ་མཛེས་པར་འདོད་ཏེ་ཤཱ། ཀ་ནས་ཡི་གེ་ཉི་ཤུ་པ་ན་བཟུང་ནས་ནི་ཨ་ནས་སྡེ་ཚན་ལྔ་པ་ཏ་སྡེ། དེའི་དང་པོ་ཏའི་སྟན་དུ་བྱས་པས་ནྟ་དཀར་མོ་ཨཱ་ལི་གསུམ་པ་ཨཱི་ཡིས་ནི་མཛེས་པར་གསུངས། ཨཱ་ལི་ནས་སྡེ་ཚན་གཉིས་པ་ཡི་ནི་དང་པོ་ཀ་དང་།
ཀ་ནས་ཉི་ཤུ་རྩ་བདུན་པ་ར་བླངས་ནས་ནི་དེ་ཉིད་ཆོམ་རྐུན་མ་ཨཱ་ལི་བཅུ་གཅིག་པ་ཨེ། དེའི་བརྟགས་པས་རེ། ཨཱ་ལི་ནས་སྡེ་གཉིས་པ། ཀ་སྡེ་ཡི་ནི་བཞི་པ་ནི་གྷ་ལ་རྡོ་རྗེ་མཁའ་འགྲོ་མ་ཨཱ་ལི་ལྔ་པ་ཨུ། དེའི་སྟན་དུ་བྱས་པས་གྷུ། ཨ་སྡེ་ནས་གསུམ་པ་ཙ་སྡེའི་དང་པོ་ཉིས་འགྱུར་ཉིད་དེ། ཙ་ཙ་གང་ཞིག་ཨ་སྡེ་ནས་གཉིས་པ། ཀ་སྡེའི་བཞི་པ་གྷ་ནི་རྡོ་རྗེ་མཁའ་འགྲོ་མ་ཨཱ་ལི་ལྔ་པ་ཨུ། དེའི་སྦྱར་བས་གྷུ། ཀ་ནས་ཡི་གེ་བཅུ་གཅིག་ཊ་བླངས་ནས་དབྱངས་ཀྱི་གསུམ་པ་ཨྀ་ཡིས་ཆེ་བ་ཉིད།
ཊི་ཨ་ནས་སྡེ་ཚན། ལྔ་པ་ཏ་སྡེ་ཡི་ནི་ལྔ་པ་ན་ལ་དེ་ཉིད་ལ་ནི་དཀར་མོ་ཨཱ་ལི་གསུམ་པ་ཨི་སྦྱར་བས་ནི། ཨཱ་ནས་སྡེ་ཚན་གཉིས་པ། ཀཱའི་བཞི་པ་གྷ་ལ་རྡོ་རྗེ་མའི་སྙིང་པོ་མཆོག ཨཱ་ལི་གཉིས་པ། ཨཱ་ཀཱ་ནས་བཅུ་དྲུག་པ་ཏ། དེ་བཞིན་ཀཱ་ནས་ཉི་ཤུ་རྩ་དྲུག་པ་ཡ་ཉིད། ཉིས་འགྱུར་དང་ནི་ཅེས་པ་གྷཱ་ཏ་ཡ་གྷཱ་ཏ་ཡ། ཨ་ནས་སྡེ་ཚན་གཉིས་པའི་གྷ། དབྱངས་ཀྱི་ལྔ་པ་ཨུའི་བརྒྱན་པས་གྷུ།
གང་གི་ཨཱ་ནས་སྡེ་ཚན་བཞི་པའི་དང་པོ་ཏ་ལ་དཀར་མོ་ཨཱ་ལི་གསུམ་པ་ཨྀ། ལྷན་ཅིག་སྙོམས་པར་ཞུགས་པས་ཏི། ཨ་ནས་སྡེ་ཚན། ལྔ་པའི་ལྔ་པ་ན་ལ་དེ་ཉིད་ལ་ནི་དཀར་མོ་ཨཱ་ལི་གསུམ་པ་ཨྀ་སྦྱར་བས་ནི་དང་པོར་ཨོཾ་མཐར་སྭཱཧཱ་སྦྱར་བས་བཟླས། དེ་ལས་ཅི་བྱེད་ན། རྡོ་རྗེ་བསྲུང་བའི་སྦྱོར་བ་ལས། ། རྟག་ཏུ་ལས་ནི་རབ་ཏུ་སྒྲུབ། ། རྡོ་རྗེ་ཆེན་པོ་འཇིགས་དོན་དུ། ། དེའི་སྟོབས་ནི་བྱེད་པར་བརྗོད། ། ཅེས་བཀའ་བསྩལ་ཏོ། །
བཏུས་པའི་སྔགས་དངོས་ནི། ཨོཾ་ཤཾ་ཀ་རེ་ཤནྟི་ཀ་རེ་གྷུ་ཙ་ཙ་གྷུ་ཏི་ནི། གྷཱ་ཏ་ཡ་གྷཱ་ཏ་ཡ། གྷུ་ཏི་ནི་སྭཱཧཱ། དེ་བཞིན་དུ་མི་བསྐྱོད་པའི་སྙིང་པོ་ནི། ཨཱོྃ་ཛྭ་ལ་ཛྭ་ལཾ་ཧཱུྃ་ཕཊ་བྷྱོ་སྭཧཱ། སྔར་བཞིན་དམ་ཚིག་སྐུལ་བར་བྱེད་པའི་དོན་འདིར་དྲན་པར་བྱ། རིན་འབྱུང་གི་སྙིང་པོའང་འདིས་བྱ་གསུང་། གསུམ་པ་གོས་དཀར་མོའི་སྔགས་བཏུ་བ་ནི། འོད་དཔག་མེད་ཀྱི་སྙིང་པོ་དང་བཅས་པ་ལ།
དང་པོ་སྔགས་བཏུ་བ་ནི། ཨ་ནས་སྡེ་ཚན་གཉིས་པའི་དང་པོ་ཀ་དང་སྡེ་ཚན་བཞི་པའི་དང་པོ་ཊ་དང་ཆོམ་རྐུན་མ་ཨེས་ནི་མཛེས་པར་གསུངས་པས་ཊེ། བདུན་པ་མཐར་གནས་ཀྱི་ནི་བཞི་པ་ཝ་ལ་སྟེང་དུ་དཀར་མོ་ཨི་སྦྱར་བ་ཉིད་ཝི། གཉིས་པའི་དང་པོ་ཀ་ལ་ཀ་དེ་ནས་བཟུང་བའི་བཅུ་གཅིག་པ་ནི་ཊ། ཆོམ་རྐུན་མ་ཨེའི་སྤྱི་བོར་མཛེས་པས་ཊེ། ལྔ་པ་ཡི་ནི་ལྔ་པ་ན་ལ། དབྱངས་ཀྱི་གསུམ་པ་ཨྀ་ཡིས་སྦྱར་བར་བྱ་བས་ནི། གཉིས་པ་ཡི་ནི་དང་པོ་ཀ་དང་། གང་ཞིག་བཞི་པའི་དང་པོ་ཊ་ལ་ཆོམ་རྐུན་མ་ཨེས་ནི་མཆོག་ཏུ་མཛེས་པར་འདོད་དེ་ཊེ། གཉིས་པ་ཡི་ནི་དང་པོ་ཀ་དང་བཞི་པའི་དང་པོ་ཏ་ལ།
མཁའ་སྤྱོད་མ་ཨཱ་ལི་བཅོ་ལྔ་མ་ཨཾ། སྤྱི་བོ་རུ་ནི་རྣམ་པར་མཛེས་པས་ཏྃ། གཉིས་པ་ཡི་ནི་དང་པོ་ཀ་དང་། ཀ་ནས་བཅུ་གཅིག་པ་ཊ་ལ་ཆོམ་རྐུན་མ་ཨེ། ལྷན་ཅིག་ཏུ་ནི་སྙོམས་པར་ཞུགས་པས་ཊེ། དང་པོར་ཨོཾ། མཐར་སྭཱཧཱ་སྦྱར། ཨོཾ་ཀ་ཊེ་ཝི་ཀ་ཊེ་ནི་ཀ་ཊེ། ཀ་ཏཾ་ཀ་ཊེ་སྭཱཧཱ། དེའི་ལས་ཅི་བྱེད་ན་རྟག་ཏུ་ཆོས་ནི་རྒྱས་པའི་སྟོབས། །
དེ་བཞིན་མཛོད་ནི་ཆེན་པོར་ལྡན། ། གསུང་གི་རྡོ་རྗེས་ཅི་གསུངས་བཞིན། ། སྔགས་ཀྱི་བཟླས་པ་བྱེད་པར་འགྱུར། ། ཅེས་གསུངས་སོ། ། འོད་དཔག་མེད་ཀྱི་སྙིང་པོ་ནི། ཨོཾ་བཛྲ་དྷརྨ་ཧྲཱི་སྭཧཱ། དམ་ཚིག་བསྐུལ་བའི་ཚུལ་དུ་བཟླས་པ་སྔར་བཞིན། བཞི་པ་སྒྲོལ་མའི་སྔགས་བཏུ་བ་ཐུན་མོང་གི་དོན་ལས་ཐམས་ཅད་པའི་སྔགས་དང་བཅས་པ་ལ་གསུམ། དང་པོ་སྔགས་བཏུ་བ་ན། ཀ་སྡེ་ནས་བཅུ་དྲུག་པ་ཏ་བླངས་ནས་ནི།
རྡོ་རྗེ་མ་ཨཱས་ནི་མཆོག་ཏུ་མཛེས་པས་ཏཱ། མཐར་གནས་པའི་གཉིས་པ་ར་ཉིད། དེ་ཉིད་ལ་ཆོམ་རྐུན་མ་ཨེ་སྦྱར། དེ་ནས་སྡེ་ཚན་ལྔ་པའི་གཙོ་བོ་ཏ་བླངས་ནས་ནི། མཁའ་འགྲོ་མ་ཨུས་ནི་བརྒྱན་པར་བརྗོད་པས་ཏུ། ཀ་སྡེ་ནས་བཅུ་དྲུག་པ་ཏ་བཟུང་ནས་ལྔ་པའི་དང་པོ་ཏ་ཉིད་སྟན་དུ་བྱས་པས་ཏྟ། རྡོ་རྗེ་མ་ཨཱ་ནི་དེ་ལ་སྦྱར་བས་ཏྟཱ། ཀ་ནས་ཡི་གེ་ཉི་ཤུ་རྩ་བདུན་པ་ར་བཟུང་། ཆོམ་རྐུན་མ་ཨེ་ནི་མཉམ་པར་བསྒོམ་པས་རེ། གང་ཞིག་ལྔ་པའི་དང་པོ་ཏ་ལ་མཁའ་འགྲོ་ཨུ་འོག་གི་ཆ་ལ་སྦྱར་བས་ཏུ།
གང་ཞིག་ཨཱ་སྡེ་ནས་བདུན་པ་མཐར་གནས་ཀྱི་གཉིས་པ་ར་ལ་ཆོམ་རྐུན་སྙིང་པོ་སྦྱར་བས་རེ། འོད་གསལ་ནི་སྔགས་དེ་དག་འོད་ཟེར་འཕྲོ་བ། དང་པོར་ཨོཾ། མཐར་སྭཱཧཱ་སྦྱར། བཏུས་པའི་སྔགས་དངོས་ནི་ཨོ་ཏཱ་རེ་ཏུ་ཏྟཱ་རེ་ཏུ་རེ་སྭཱཧཱ། ལས་ཅི་བྱེད་ན། སངས་རྒྱས་རྡོ་རྗེ་སྡེ་ཆེན་དང་། ། སེམས་ཅན་ཁམས་ནི་ཐམས་ཅད་གཅིག ། བྲན་ཁོལ་ལྟ་བུར་ཐམས་ཅད་ནི། ། ངེས་པར་དབང་དུ་བྱེད་པར་འགྱུར། །
གཉིས་པ་ཐུན་མོང་གི་དོན་ནི་དེའི་སྐད་ཅིག་ལ་བཅོམ་ལྡན་འདས་རྡོ་རྗེ་འཛིན་པ་ཆེན་པོས་བཀའ་བསྩལ་ཏོ། ། ཨོཾ་ནི་སྤྱན་མའི་སྔགས་བཏུ་བ་ལ་སོགས་པ་བཞི་པོ་ཐམས་ཅད་ཀྱི་ཐོག་མ་གསལ་བར་བྱེད། མཐར་ནི་སྭཱཧཱ་སྔགས་བཏུ་བྱ། དེ་བཞིན་གཤེགས་པས་གསུངས་པ་བཞིན་ཞི་བ་ལ་འདོད་པའི་དངོས་གྲུབ་ཐམས་ཅད་སྟེར། གསུམ་པ་ལས་ཐམས་ཅད་པའི་སྔགས་ནི། ཨོཾ་ཀ་ར་ཀ་ར། ཀུ་རུ་ཀུ་རུ། བནྡྷཱ་བནྡྷཱ། ཏྲཱ་ས་ཡ་ཏྲཱ་ས་ཡ། ཀྵོ་བྷ་ཡ་ཀྵོ་བྷ་ཡ།
ཧྲཱོཾ་ཧྲཱོཾཿ ཧྲཿཧྲཿ ཕེཾ་ཕེཾ། ཕཊ་ཕཊ། ད་ཧ་ད་ཧ། པ་ཙ་པ་ཙ། བྷ་ཀྵ་བྷ་ཀྵ། བ་ས་རུ་དྷི་རཨནྟྲ་མཱ་ལཱ་བ་ལཾ་མཱི་ནི་གྲྀ་ཧྞ་གྲྀ་ཧྞ་སཔྟ་པཱ་ཏཱ་ལ་ག་ཏ་བྷུ་རྫངྒྃ་སརྦྃ་བཱ་ཏརྫ་ཡ་ཏརྫ་ཡ། ཨཱ་ཀཌྜྷ་ཡ་ཨ་ཀཌྜྷ་ཡ། ཧྲཱིཾ་ཧྲཱིཾ།
དྷྲྀཾ་དྷྲྀཾ། ཀྵྨྃ་ཀྵྨྃ། ཧཱྃ་ཧཱྃ། ཧཱིཾ་ཧཱིཾ། ཧཱུྃ་ཧཱུྃ། ཀི་ལི་ཀི་ལི། ཤི་ལི་ཤི་ལི། ཙི་ལི་ཙི་ལི། དྷི་ལི་དྷི་ལི་ཧཱུྃ་ཧཱུྃ་ཕཊ་ཕཊ་སྭཱཧཱ། དེ་ལ་ཧི་ལི་ཅེས་པ་རྒྱ་དཔེ་ལ་ཡོད།
འདིའི་ཡི་གེེ་བཏུ་བ་རྡོ་རྗེ་མཁའ་འགྲོ་ན་ཡོད། འདི་སྒྲོལ་མའི་ཡབ་དོན་ཡོད་གྲུབ་པའི་སྔགས་སུ་འགྲོ་སྟེ། བདེ་མཆོག་ལས། ལས་ཐམས་ཅད་པའི་སྔགས་སུ་གསུངས་པའི་ཕྱིར། དཔའ་བོ་ཉི་ཤུ་རྩ་བཞིའི་སྔགས་ཀྱང་ཡིན། གཉིས་པ་ཕྲིན་ལས་ཀྱི་ལྷ་མོ་བདུན་གྱི་སྔགས་བཏུ་བ་ལ་རེངས་པ། དབང་། སྐྲོད་པ། སྡང་བ། མངོན་སྤྱོད།
དགུག་པ། གསོད་པའི་ལས་ཀྱི་སྔགས་བཏུ་བ་དང་བདུན་དང་པོ་ནི། དེ་ཡང་དང་པོར་རྣམ་པར་སྣང་མཛད་ཨོཾ་སྦྱིན་ཞིང་། ཨུཥྨ་རྣམས་ཀྱི་བཞི་པ་ཧ་ལ་པུཀྐ་སིའི་ས་བོན་ཨཱུ་རིང་པོས་བརྒྱན་པས་ཧཱུ་ཞེས་པ་ལ་སྟོང་པ་ཐིག་ལེས་བསྣན་པསཧཱུྃ་དུ་འགྱུར་ལ་མཐར་ནི་སྭཱཧཱ་སྦྱར་བར་བྱ། འདིས་ནི་འབུམ་དུ་བཟླས་པས་ནི་འགྲོ་བ་རྟག་ཏུ་རེངས་པར་བྱེད། གཉིས་པ་ནི། དང་པོར་ཡི་གེའི་བདག་པོ་ཨོཾ་སྦྱིན་ཞིང་དེའི་རྗེས་སུ་མཁའ་སྤྱོད་མའི་ས་བོན་ཨཾ་བཞག་ནས་མཐར་ནི་སྭཱཧཱ་སྦྱར་བར་བྱ་སྟེ་བཟླས་ནས་སངས་རྒྱས་རྣམས་ཀྱང་དབང་བྱེད་ན་གཞན་ལྟ་ཅི་སྨོས། གསུམ་པ་ནི། རིག་བྱེད་རྣམས་ཀྱི་དང་པོ་ཨོཾ་སྦྱིན་ཞིང་ཨ་ནས་གཉིས་པའི་གཉིས་པ་ཁ་བཟུང་ནས་ནི་སྟོང་པའི་ཐིག་ལེས་བསྣན་པས་ཁྃ། མཐར་སྭཱཧཱ།
སངས་རྒྱས་ཀྱང་སྐྲོད་ཤེས་རབ་ཅན། བཞི་པ་ནི། དང་པོར་རྣམ་པར་སྣང་མཛད་ཨོཾ་སྦྱིན། གསུམ་པ་ཡི་ནི་གསུམ་པ་ཛ་ལ་མ་ནི་རི་དང་ཆུ་མ་ཨིས་བརྒྱན། སྟོང་པ་ཐིག་ལེ་དང་བཅས་པས་ཛྲིཾ། མཐར་ནི་སྭཱཧཱ་ནི་སྡང་བར་བྱེད་པ་ཉིད་དུ་བརྗོད། ལྔ་པ་ནི། དང་པོར་ཡིག་འབྲུའི་དབང་ཕྱུག་ཨོཾ་སྦྱིན། བདུན་པ་མཐར་གནས་ཀྱི་ནི་བཞི་པ་ཝ་ལ། སྟོང་པ་ཐིག་ལེ།
རྡོ་རྗེ་མཁའ་འགྲོ་མ་ཨུ་དང་ལྡན་པས་ཝུཾ། མཐར་ནི་སྭཧཱ་མངོན་སྤྱོད་ཏེ། དགྲ་བོ་རིམས་ཀྱིས་ཐེབས་པའི་ལས་ཉིད་དོ། ། དྲུག་པ་ནི། ཡང་ནི་ཡིག་འབྲུའི་དབང་ཕྱུག་ཨོཾ་སྦྱིན། ཧཱུྃ་ནི་དམར་པོ་འདྲ་བ་ཉིད། དེ་བཏུ་བ་ནི་རེངས་པའི་སྐབས་ཡིན། ཁྱད་པར་ནི་རེངས་པར་ཁ་དོག་དཀར་པོ་ཡིན་ལ་འདིར་དམར་པོའོ། ། མཐར་ནི་སྭཱཧཱ་ཐིག་ལེ་མཆོག ། དགའ་བཟང་ལ་སོགས་འགྲོ་རྟག་འགུགས།
བདུན་པ་ནི། གཏི་མུག་རིགས་རྣམ་པར་སྣང་མཛད་ཡིན་ལ་དེའི་ས་བོན་ཨོཾ་ནི་སྔགས་ཀྱི་དང་པོར་སྦྱིན། གྷུ་ནི་ཡང་དག་རབ་ཏུ་སྦྱར། ཡང་དག་མཐར་ནི་སྭཱཧཱ་བྱས་ནས་ནི། ལྷ་དང་མི་ནི་གསོད་པར་བྱེད། དེ་ལྟར་ལས་བདུན་པོ་དེ་དག་ལ་གཞུང་གི་དངོས་བསྟན་ལས་གང་ཡིན་པ། བསྒྲུབ་བྱ་གང་། སྔགས་བཏུ་བ་གང་། བསྙེན་པའི་ཚད་གང་ཡིན་པ། རེངས་པའི་ལས་འདིས་ནི་འབུམ་དུ་བཟླས་པས་ཉིད་ཅེས་པ་ཀུན་ལ་སྦྱར་བས་ཆོས་བཞི་བཞི།
གོང་དུ་སྦྱིན་སྲེག་གི་སྐབས་ནས་བསྲེག་རྫས་གང་ཡིན་པ་ལྔ་ལྔ། དེའི་སྟེང་དུ་དཔལ་བརྟག་པ་གཉིས་པ་ལས་ལྷའི་རྣལ་འབྱོར་གང་ཡིན་པ། སྔགས་གང་ཡིན་པ། ཕྲེང་བ་གང་ཡིན་པ། ཁ་ཟས་གང་ཡིན་པ་བཞི་བསྣན་པས་ལས་བདུན་པོ་རེ་རེ་ལ་ཆོས་དགུ་དགུ་སྦྱར། དེ་ལ་ལྷའི་རྣལ་འབྱོར་ནི། དཔལ་བརྟག་པ་གཉིས་པ་ལས། རྡོ་རྗེ་མ་དང་། དཀར་མོ་དང་། ཆུ་མ་དང་།
རྡོ་རྗེ་མཁའ་འགྲོ་མ་དང་། བདག་མེད་མ་དང་། མཁའ་སྤྱོད་མ་དང་། ས་སྤྱོད་མའི་རྣལ་འབྱོར་ལས་རེངས་པ་ལ་སོགས་པ་བརྟུལ་ཞུགས་ཅན་གྱིས་བྱེད་དོ། ། ཅེས་སོ། ། དེ་ལ་བརྟུལ་ཞུགས་ཅན་གྱིས་ཅེས་པས་ལས་གང་གིས་བྱེད་པའི་གང་ཟག་ཀྱང་ཐམས་ཅད་ལ་ཁ་བསྐངས་བས་ཆོས་བཅུ་བཅུ། སྔགས་ནི། ཨོཾ་ཧཱུྃ་སྭཱཧཱ་རེངས་པར་བྱེད་པའོ། ། ཨོཾ་ཨཾ་སྭཱཧཱ་དབང་དུ་བྱེད་པའོ། ། ཨོཾ་ཁཾ་སྭཱཧཱ་སྐྲོད་པར་བྱེད་པའོ། །
ཨོཾ་ཛྲིཾ་སྭཱཧཱ་སྡང་བར་བྱེད་པའོ། ། ཨོཾ་བུྃ་སྭཱཧཱ་མངོན་སྤྱོད། ཨོཾ་ཧཱུྃ་སྭཱཧཱ་འགུགས་པར་བྱེད་པའོ། ། ཨོཾ་གྷུ་སྭཱཧཱ་གསོད་པར་བྱེད་པའོ། ། ཕྲེང་བ་ནི། ཤེལ་གྱི་རེངས་པའི་བཟླས་པ་ཉིད། ། དབང་ལ་ཙན་དན་དམར་པོ་ཉིད། ། རྟའི་རུས་པས་སྐྲོད་པ་ཉིད། ། ནི་རང་སུ་ནི་སྡང་བ་ལ། ། ལུང་དང་གིས་ནི་མངོན་སྤྱོད་ཉིད། །
བྲམ་ཟེའི་རུས་པས་དགུག་པ་ཉིད། ། མ་ཧེ་ཡིས་ཀྱང་གསད་པ་ལ། ། ཅེས་སོ། ། ཁ་ཟས་ནི། རེངས་པར་འོ་མའི་བཏུང་བ་ཉིད། ། དབང་ལ་རང་གི་འདུན་པས་སྤྱད། ། སྐྲོད་པ་ཉིད་ལ་གླ་རྩིར་བརྗོད། ། སྡང་ལ་ས་ལུ་སྐྱེས་ཞེས་བརྗོད། ། གསད་པ་ལ་ནི་སི་ཧླ་ཉིད། ། མངོན་སྤྱོད་ཀྱི་ཁ་ཟས་གསད་པའི་ཁོངས་སུ་བསྡུ་ཐུན་མོང་གི་ཁ་ཟས།
ཡང་ན་མཐའི་དང་ཅེས་པ་ལ་སོགས་པ་ཤ་ལྔའོ། ཁྱད་པར་རེངས་པའི་ལས་གཞུང་གི་ཐོག་ཏུ་སྦྱར་ན། རེངས་པར་བྱེད་ཅེས་པ་གཞིར་བཞག གང་ན་འགྲོ་བའོ། ། གང་གིས་ན་རྡོ་རྗེ་མའི་རྣལ་འབྱོར་ལ་གནས་པའི་བརྟུལ་ཞུགས་ཅན་གྱིས་སོ། ། སྔགས་གང་གིས་ན། ཨོཾ་ཧཱུྃ་སྭཱཧཱ་ཅེས་པས་སོ། ། དེ་དག་པར་བཏུ་བ་ནི། ཨུཥྨ་རྣམས་ཀྱི་བཞི་པ་ལ་ཅེས་སོགས་སོ། ། བསྙེན་པའི་ཚད་ནི།
འདིས་ནི་བཟླས་པ་འབུམ་གྱིས་ནི་ཕྲེང་བ་ནི་ཤེལ་གྱི་རེངས་པའི་བཟླས་པ་ཉིད། ཁ་ཟས་ནི། རེངས་པར་འོ་མའི་བཏུང་བ་ཉིད། དངོས་གྲུབ་ནི་རེངས་པའི་ལས་འགྲུབ་པར་བྱེད་དོ། ། དེ་ལྟར་ལས་ལྷག་མ་རྣམས་ལའང་སྦྱར་རོ། ། གསུམ་པ་རྡོ་རྗེ་དབྱིངས་ཀྱི་དཀྱིལ་འཁོར་གྱི་སྔགས་བཏུ་བ་ལ་དྲག་མོ་ལ་སོགས་པ་བརྒྱད་ཀྱི་སྔགས་བཏུ་བ། སྒོ་མ་བཞིའི་སྔགས་བཏུ་བ། ནང་དང་ཕྱིའི་ཕར་མ་གཉིས་ཀྱི་མཚམས་མ་བཞིའི་སྔགས་བཏུ་བ། དང་པོ་ནི། བརྒྱད་པ་གཉིས་ཀྱི་ནང་དུ་ནི། །
བརྒྱད་ཀྱི་བརྒྱད་པས་ཡང་དག་བརྒྱན། ། གཏི་མུག་རིགས་ནི་དང་པོར་སྦྱིན། ། དྲི་མེད་མཐར་ནི་སྭཱཧཱ་སྦྱར། ། ཅེས་སྨོས་ཏེ། དེ་ལ་བརྒྱད་པ་གཉིས་ནི། ཨཱ་ལི་རིང་བ་བརྒྱད་དང་ཨཱ་ལི་ཐུང་བ་བརྒྱད། བརྒྱད་ཀྱི་བརྒྱད་པ། བརྒྱད་དང་པོ་སྡེ་ཚན་བརྒྱད་པ་ཨུཥྨའོ། ། བརྒྱད་པ་གཉིས་པ་ནི། མཐར་གནས་ཀྱི་ཡ་ནས་བགྲངས་པའི་བརྒྱད་པ་ཧའོ། །
ཡང་བརྒྱད་དང་པོ་ཨཱ་ལི་ཐུང་བ་བརྒྱད། བརྒྱད་གཉིས་པ་ཨཱ་ལི་ཐུང་བ་བརྒྱད་ཀྱི་བརྒྱད་པ་ཨཾ་ངོ་། ། ཡང་དག་བརྒྱན་ཅེས་པ་ཡ་ནས་བརྒྱད་པ་ཧ་ལ། ཨ་ནས་བརྒྱད་པ་ཨཾ་གིས་བརྒྱན་པས་ཧཾ་དུ་འགྱུར་རོ། ། ཡང་བརྒྱད་དང་པོ་ཨཱ་ལི་རིང་བ་བརྒྱད། བརྒྱད་གཉིས་པ་དེའི་ཡང་བརྒྱད་པ་ཨ་ཚེག་དྲག་ཅན་ནང་དུ་ནི་ཅེས་པ་ཨ་ཚེག་དྲག་ཅན་དང་ཧཾ་གཉིས་ཀྱི་བར་དུ་ཨཱ་ལི་གཞུག་པ་ཅེས་པའི་དོན་ཏོ། ། དེའི་དང་པོར་ཨོཾ་དང་མཐར་སྭཱཧཱ་སྦྱར་ཏེ། གཏི་མུག་རིགས་ནི་དང་པོར་སྦྱིན། ། དྲི་མེད་མཐར་ནི་སྭཱཧཱ་སྦྱར། ། ཅེས་སྨོས་སོ། །
དེ་ལ་དྲི་མེད་ཅེས་པ་ཆ་ཤས་དང་བྲལ་བ་སྟེ། ཐིག་ལེའི་དོན་ཏོ། ། དེ་ཨཱ་ལི་རྣམས་ལ་སྦྱར་བས་ཨཾ་དང་ཨིཾ་དང་ཨུཾ་དང་ཨེཾ་ལ་སོགས་པར་སྦྱར་རོ། ། དེ་དམིགས་ཀྱིས་བསལ་ན་ཨོཾ་ཨཱཿཨཾ་སྭཱཧཱ། དྲག་མོའི་འོ། ། ཨོཾ་ཨཱཿཨཾ་ཧཾ་སྭཱཧཱ། ཅེས་གསུངས་པ་ལྟ་བུ་སྟེ། བརྟག་པ་བརྒྱད་པར་གསལ། མདོར་ན་ཨཾ་ཨཱཾ། ཨིཾ་ཨཱིཾ།
ཨུཾ་ཨཱུཾ་ཡང་ཨེཾ་ཨཱེཾ། བརྒྱད་དྲག་མོ་ལ་སོགས་པའི་ས་བོན་ཏེ། དེ་བཏུ་བའོ། ། གཉིས་པ་སྒོ་མ་བཞིའི་སྔགས་བཏུ་བ་ནི། ལས་ཀྱི་ས་བོན་དེ་ནས་བཟུང་། ། རྣམ་སྣང་མཐར་ནི་སྭཱཧཱ་སྦྱར། ། ཐམས་ཅད་དུ་ནི་སྒོ་སྲུང་ལ། ། ཅེས་སྨོས་སྟེ། སྒོ་མ་བཞིའི་ཨཱ་ལི་ཡིན་ནམ་སྙམ་ན་དེ་མ་ཡིན་པར་བསྟན་པའི་ཕྱིར། ལས་ཀྱི་ས་བོན་ཅེས་སྨོས་སྟེ།
ལས་ནི། དགུག་པ། གཞུག་པ། བཅིང་བ། དབང་དུ་བྱ་བ་བཞི་ཡིན་ལ། ས་བོན་ནི་ཛཿཧཱུྃ་བཾ་ཧོ་བཞི་ཡིན་ཅིང་མཚན་མ་ནི་ལྕགས་ཀྱུ། ཞགས་པ། ལྕགས་སྒྲོག དྲིལ་བུ། དེ་དག་གི་སྐད་དོད་ནི།
ཨཾ་ཀུ་ཤ པ་ཤ ཕོ་ཊ། གྷཎྜེ། དེ་དག་གི་ཐོག་མར་རྡོ་རྗེའི་སྐད་དོད་བཛྲ་ཅེས་པ་སྦྱར། དེ་ནས་བཟུང་ཅེས་པ་གོང་གི་ཨ་ཚེག་དྲག་ཅན་དང་ཧཾ་བཏུ་བ་གསུངས་པ་འདིར་བཟུང་དེ་རྣམས་ཐོག་མར་རྣམ་སྣང་གི་བརྡས་ཨོཾ་དང་མཐར་ནི་སྭཱཧཱ་སྦྱར་བས་ཨོཾ་ཨཿབཛྲ་ཀུ་ཤི་ཛ་ཧཾ་སྭཱཧཱ། ལྕགས་ཀྱུ་མའི་འོ། ། ཅེས་པ་ལ་སོགས་པ་སྒོ་སྲུང་བཞིའི་སྔགས་སུ་འགྱུར་རོ། ། གསུམ་པ། ནང་དང་ཕྱིའི་འཕར་མ་གཉིས་ཀྱི་མཚམས་མ་བཞིའི་སྔགས་བཏུ་བ་ལ།
མ་ནིང་བཞི་པའི་ས་བོན་དང་ཅེས་པ་རི་རཱྀ་ལྀ་ལཱྀ། དེ་བཞིན་དབྱངས་ཀྱི་ལྷག་མ་ཉིད་ཅེས་པ་དྲག་མོ་ལ་སོགས་པ་བརྒྱད་ཀྱི་ས་བོན། དབྱངས་ཡིག་བརྒྱད་ཀྱི་ལྷག་མ། ཨོ་ཨཽ་ཨེ་ཨཻ། ནང་གི་ཕར་མའི་ས་བོན། དེ་ལྟར་ས་བོན་བརྒྱད་ཀྱི་ཐོག་མཐར་གོང་གི་ཨ་ཚེག་དྲག་ཅན་དང་ཧ་སྦྱར། དེ་ཐམས་ཅད་ཀྱི་ཐོག་མར་རིག་བྱེད་རྣམས་ཀྱི་དང་པོ་ཨོཾ་སྦྱིན། མཐར་ནི་སྭཱཧཱ་སྔགས་འདོན་བྱ། ། དེ་ཡང་ཨོཾ་རིཾ་སྭཱཧཱ་མེ་ཏོག་མའི་ཅེས་སྔགས་བཞི་དང་། ཨོཾ་ཨཿཨོཾ་ཧཾ་སྭཱཧཱ།
གླིང་བུ་མའིའོ། ། ཅེས་པ་ལ་སོགས་པ་བཞི། དེ་ལྟར་བརྒྱད་པོ་རིམ་པ་བཞིན། མེ་ཏོག་མ་དང་བདུག་པ་མ། ། དྲི་དང་དེ་བཞིན་མར་མེ་ཉིད། ། གླིང་བུ་མ་དང་པི་ཝང་མ། ། མུ་ཀུན་ད་དང་རྫ་རྔ་མ། ། ཅེས་ལྷ་མོ་བརྒྱད་ཀྱི་སྔགས་བཏུ་བའོ། ། མདོར་ན་དེ་ལྟར་སྔགས་བཏུ་བའི་ཆོ་ག་སྣ་ཚོགས་ཀྱིས་དཔལ་རྡོ་རྗེ་སེམས་དཔའི་ལྷའི་ཚོགས་ཀྱི་དཀྱིལ་འཁོར་གྱི་སྔགས་བཏུ་བར་བརྟག་པར་བྱའོ། ། གཉིས་པ་འཁྲུལ་འཁོར་གྱི་ལས་ཚོགས་རྒྱས་པར་བཤད་པ་ལ་ཉི་ཤུ་རྩ་བརྒྱད།
དབང་དུ་བྱ་བའི་འཁྲུལ་འཁོར་གསུམ། རེངས་པའི་གཉིས། གསད་པའི་གཅིག རྒྱས་པའི་གཅིག བསྲུང་བའི་གཅིག ཞི་བའི་གཅིག དབང་དུ་བྱ་བའི་གསུམ། ཆོམ་རྐུན་བསྲུང་བའི་གཅིག དབང་དུ་བྱ་བའི་གཅིག སྐལ་བ་བཟང་པོར་བྱེད་པའི་གཅིག
བསྲུང་བའི་གཅིག དབྱེ་བའི་གཅིག རེངས་པའི་གསུམ། འོད་ཟེར་ཅན་གྱི་བསྲུང་བའི་གཅིག ཕྱོགས་ཀྱི་གོས་ཅན་གྱི་ཕྱིར་བཟློག་པའི་གཅིག ཆར་དབབ་པའི་གཅིག ཚར་བཅད་པའི་གཅིག རེངས་པའི་གཉིས། འགུགས་པའི་གཅིག སོ་སོ་འབྲང་མའི་བུ་བསྐྱེད་པའི་གཅིག
བསྐྲད་པའི་གཅིག བསྲུང་བའི་གཅིག བྲན་དུ་འཁོལ་བའི་གཅིག དགྲ་བོ་ཟིལ་གྱིས་མནན་པ། དགྲ་ལས་རྒྱལ་བ། དགྲ་བོ་རེངས་པ་དང་རྗེས་སུ་བཟུང་བར་བྱེད་པ། སྒྲོལ་མའི་འཁྲུལ་འཁོར་གྱི་ལས་དུ་མ་སྒྲུབ་པའོ། ། འདི་དག་མངོན་པར་རྟོགས་པ་གང་དང་འབྲེལ་ན་ཐུན་མོང་གི་དངོས་གྲུབ་བསྒྲུབ་པ་དང་འབྲེལ། ལས་ཚོགས་རབ་འབྱམ་གྱི་མངོན་པར་རྟོགས་པ་དང་འབྲེལ། དེའང་ལྷའི་རྣལ་འབྱོར་གནས་པས་འཁྲུལ་འཁོར་དང་།
རྫས་དང་སྔགས་ལ་བརྟེན་པའི་ལས་དང་འབྲེལ་ལོ། ། རྒྱུད་སྡེ་གཞན་ལ་ཇི་ལྟར་ཕན་འདོགས་པའི་བཤད་པའི་རྒྱུད་ཡིན་ཞེ་ན། སྤྱིར་འདིར་རྒྱུད་སྡེ་བཞི་ཀའི་བཤད་པའི་རྒྱུད་དུ་བྱ་བ་དང་རྣལ་འབྱོར་བླ་ན་མེད་པའི་རྒྱུད་རྣམས་ཁོ་ནའི་བཤད་པའི་རྒྱུད་དུ་བྱ་བ་གཉིས་ལས། རྒྱུད་སྡེ་བཞི་ཀའི་དབང་དུ་བྱས་ན་སྒྲོལ་མ་དང་འབྲེལ་བའི་འཁྲུལ་འཁོར་རྣམས་ནི། སྒྲོལ་མ་རྒྱ་མཚོའི་རྒྱུད་ཆུང་ངུ་ཞེས་བྱ་བ་དང་ཆ་འཐུན་པས་ངེས་པ་བསྐྱེད་པས་བཤད་པའི་རྒྱུད་ཏེ། རྒྱུད་དེ་རྣལ་འབྱོར་གྱི་རྒྱུད་ཀྱི་ཁོངས་སུ་འདུ་གསུང་། རྟ་མགྲིན་གྱི་འཁྲུལ་འཁོར་གྱི་སྡང་བའི་ལས་བསྒྲུབ་པ་ནི། རྟ་མགྲིན་གྱི་རྟོག་པ་ཆུང་ངུ་དང་ཆ་འཐུན། སྟོབས་པོ་ཆེའི་འཁྲུལ་འཁོར་གྱིས་རེངས་པའི་ལས་བསྒྲུབ་པ་ནི། སྟོབས་པོ་ཆེའི་རྟོག་པ་ཁ་སྐོང་སྟེ།
རྒྱུད་གཉིས་པོ་འདི་ནི་སྤྱོད་པའི་རྒྱུད་དུ་དགོངས་སོ། ། འོད་ཟེར་ཅན་གྱི་འཁྲུལ་འཁོར་རྣམས་ནི། འོད་ཟེར་ཅན་གྱི་རྟོག་པ་དང་ཆ་འཐུན་ཏེ། རྒྱུད་དེ་ནི་བྱ་བའི་རྒྱུད་ཀྱི་ཁོངས་སུ་གཏོགས་སོ་ཞེས་གསུངས་སོ། ། སྐྱེས་བུ་ཕྱོགས་ཀྱི་གོས་ཅན་དང་། ཚོགས་བདག་གི་འཁྲུལ་འཁོར་ནི་རྒྱུད་དེ་ཀུན་ཏུ་མ་གསུངས་པས་ཁ་སྐོང་གསུང་། སུམྦྷ་ནིའི་འཁྲུལ་འཁོར་དང་གོ་ཆའི་འཁྲུལ་འཁོར་ནི་དཔལ་རྡོ་རྗེ་མཁའ་འགྲོའི་ལེའུ་བཅུ་དྲུག་པ་འཁྲུལ་འཁོར་ལ་བརྟེན་པའི་ལས་བསྒྲུབ་པའི་སྐབས་སུ་མ་ཚང་བ་ཁ་སྐོང་བས་བཤད་པའི་རྒྱུད་ཏེ། ཡང་དེ་དང་འབྲེལ་བའི་ལྷའི་རྣལ་འབྱོར་ནི། བདེ་མཆོག་ཉུང་ངུར་ཆ་འཐུན་པ་དང་། དེ་ལ་གོ་ཆ་གཉིས་དགོད་པ་དང་།
གོ་ཆའི་སྔགས་བཏུ་བས་གོ་ཆའི་སྒྲུབ་ཐབས་སུའང་འགྱུར་ཏེ། འདི་ནི་ཀུན་སྤྱོད་ལེའུ་བདུན་པར་ཆ་འཐུན་ཞིང་ཨ་བྷི་ད་ནའི་ལེའུ་ལྔ་བཅུ་རྩ་བརྒྱད་པའི་མདོར་བསྡུས་པའི་བཤད་པའི་རྒྱུད་དོ། ། སྒྱུ་འཕྲུལ་དྲ་བ་དང་། གདན་བཞི་དང་། རྡོ་རྗེ་མཁའ་འགྲོར་སྒྲོལ་མའི་རྣལ་འབྱོར་གསུངས་ཀྱང་འཁྲུལ་འཁོར་ལ་བརྟེན་པའི་ལས་མ་གསུངས་པས་མ་ཚང་བ་ཁ་སྐོང་བས་བཤད་པའི་རྒྱུད་དོ་ཞེས་གསུངས་སོ། ། ཡང་ན་རྣལ་འབྱོར་བླ་ན་མེད་པའི་རྒྱུད་ཁོ་ནའི་བཤད་པའི་རྒྱུད་དུ་བྱ་ན། རྡོ་རྗེ་གུར་དང་། ཧེ་བཛྲ་དང་། གདན་བཞི་པ་དང་། རྡོ་རྗེ་མཁའ་འགྲོ་དང་།
གསང་བ་འདུས་པ་དང་། བདེ་མཆོག་ཉུང་ངུ་ལ་སོགས་པ་དང་། རྣམ་སྣང་སྒྱུ་འཕྲུལ་དྲ་བ་ལ་སོགས་པ་རྣམས་སུ། སྒྲོལ་མ་དང་འོད་ཟེར་ཅན་མ་ལ་སོགས་པ་ལྷའི་རྣལ་འབྱོར་གསུངས་ལ། གང་དུ་ལྷའི་རྣལ་འབྱོར་གསུངས་ཀྱང་དེ་དང་རྗེས་སུ་འབྲེལ་བའི་ལས་བསྒྲུབ་པ་ལ་འཁོར་ལོ་མ་གསུངས་པས་དེ་དག་ཐམས་ཅད་དུ་འཁོར་ལོ་འདིས་མ་ཚང་བ་ཁ་སྐོང་བས་དེ་ཐམས་ཅད་ཀྱི་ཐུན་མོང་གི་བཤད་པའི་རྒྱུད་དོ། ། ལྷའི་རྣལ་འབྱོར་སོ་སོར་མ་ངེས་པའི་འཁོར་ལོ་ཕྱོགས་ཀྱི་གོས་ཅན་ལ་སོགས་པ་ཐུན་མོང་གི་འཁོར་ལོ་རྣམས་ནི། རྒྱུད་འདིར་གསུངས་པའི་འཁོར་ལོ་རྣམས་དང་། དགྲ་ནག་པོ་དང་། རྡོ་རྗེ་མཁའ་འགྲོ་ལ་སོགས་པར་འཁོར་ལ་བརྟེན་ཏེ་ལས་བསྒྲུབ་པ་གསུངས་པ་རྣམས་སུ་མ་ཚང་བ་ཁ་སྐོང་བས་བཤད་པའི་རྒྱུད་དུ་འགྱུར་བ་ཡིན་ནོ། ། དེ་ལ་གཞུང་འདིས་ཁ་སྦྱོར་གྱི་འཁྲུལ་འཁོར་བཞི་བཅུ་ཞེ་གཉིས་ཀྱི་ལས་བསྒྲུབ་པ་ཞེས་གསུང་ཡང་།
གཞུང་ན་དངོས་སུ་འཁོར་ལོའི་རྣམ་པ་མི་འདྲ་བ་སུམ་བཅུ་སོ་བཞི་ལས་མི་བཞུགས། དེ་ལ་སྒྲོལ་མའི་འཁྲུལ་འཁོར་བཤམ་མས་ལས་དྲུག་བྱ་བ་དང་། ཚོགས་བདག་གི་ཆར་དབབ་བཅད་གཉིས་བྱ་བ་ཡིན་པས་དེ་ལྟར་ལས་བཞི་བཅུ་ཞེ་གཉིས་ཡིན་གསུང་། རྒྱལ་པོ་ཨིནྟྲ་བྷུ་ཏིས་འཁོར་ལོ་སུམ་ཅུ་རྩ་གཉིས་སུ་བསྡུས་ནས་གསུངས་སོ། ། དེ་ལ་འཁོར་ལོ་རྣམས་ཀྱི་མངོན་པར་རྟོགས་པ་ནི་འདི་ཡིན་ཏེ། རྣལ་འབྱོར་གང་གིས་འབྲི་བ་དང་། ཐབས་ཇི་ལྟ་བུའི་བྲི་བ་དང་། གཞི་གང་ལ་བྲི་བ་དང་། སྣག་ཚ་དང་སྨྱུ་གུ་གང་གིས་བྲི་བ་དང་། རྣམ་པ་ཇི་ལྟ་བུས་བྲི་བ་དང་།
བྲིས་ནས་ཇི་ལྟར་བསྒྲུབ་པའོ། ། དེ་ལ་དང་པོ་ལྷའི་རྣལ་འབྱོར་ནི་སྒྲོལ་མའི་རྣམས་སྒྲོལ་མས་བྲི། འོད་ཟེར་ཅན་གྱི་རྣམས་འོད་ཟེར་ཅན་གྱི་རྣལ་འབྱོར་གྱིས་བྲི། དེ་བཞིན་དུ་སོ་སོར་ངེས་པ་རྣམས་རང་རང་གི་རྣལ་འབྱོར་གྱིས་བྱ་ལ་སྲུང་བའི་འཁོར་ལོ་ལ་སོགས་པ་ཐུན་མོང་གི་རྣམས་ལྷའི་རྣལ་འབྱོར་གང་ཡང་རུང་བས་བྱའོ། ། ཐབས་ཇི་ལྟ་བུས་བྲི་ན་དུས་དང་བསམ་པ་དང་ཆ་ལུགས་དང་ཁ་བལྟ་ཕྱོགས་ཞེས་བྱ་བ་བཞི་དང་ལྡན་དགོས་པ་ལས་གཞུང་ན་གསལ་བ་རྣམས་ཡིན་ལ་སྤྱིར་ཐམས་ཅད་གཟའ་དང་སྐར་མ་འབྱོར་བའི་དུས་དང་ནང་གི་དུས་སྦྱོར་འགྲིག་པའི་དུས་སུ་བྱ། ལས་སོ་སོའང་ཞི་བ་དགོང་མོ་ཞེས་བྱ་བ་ལ་སོགས་པ་སྦྱིན་སྲེག་གི་སྐབས་དང་མཐུན་པར་ཤེས་པར་བྱ་སྟེ། དཔེར་ན། ཞི་བ་ལྟ་བུ་དུས་དགོངས་མོ། བསམ་པ་ཞི་བའི་སེམས། ཆ་ལུགས་དཀར་པོ་ཁ་ཤར་ཕྱོགས་སུ་བལྟས་པས་བྲི་ཞེས་བྱ་བ་ལ་སོགས་པ་སྟེ།
གཞན་ཡང་དེས་འགྲེའོ། ། བྲི་བའི་གཞིའང་གཞུང་དུ་གསུངས་པ་རྣམས་ནི་གཞུང་ཉིད་དུ་གསལ། མ་གསུངས་པ་རྣམས་ནི་གྲོ་གའམ། རས་སམ། ཤོག་བུ་གང་ཡང་རུང་བ་ལ་བྲིའོ། ། སྣག་ཚ་ནི། གཞུང་དུ་གསུངས་པ་རྡོ་རྒྱུས་ལ་སོགས་པ་རྣམས་ནི་གཞུང་ཉིད་དུ་གསལ་ལ་མ་གསུངས་པ་རྣམས་ལ་ཞི་བ་ལ་ཙན་དན། རྒྱས་པ་ལ་དྲི་བཟང་པོ། དབང་ལ་རྒྱ་སྐྱེགས། དྲག་པོ་ལ་ཁྲག་དང་དུག་དང་སྐེ་ཚེ།
བསྲུང་བ་ལ་སྐྱེས་པ་བསྲུང་བ་ལ་གུར་གུམ། བུད་མེད་བསྲུང་བ་ལ་གི་ཝང་གིས་བྲི་བར་བྱའོ། ། སྨྱུ་གུ་ནི་གསུངས་པ་རྣམས་གཞུང་བཞིན། མ་གསུངས་པ་རྣམས་གང་བདེ་བས་བྲི་བར་བྱའོ། ། རྣམ་པ་གཞུང་ཉིད་དུ་གསལ་ལོ། ། བྲིས་ནས་ཇི་ལྟར་བསྒྲུབ་པ་ལ་ཐམས་ཅད་ལ་རབ་ཏུ་གནས་པ་ཇི་ལྟ་བ་བཞིན་བྱ་སྟེ། འཁོར་ལོ་དང་། འཁོར་ལོའི་ཡེ་ཤེས་པ་བསྡུ་བ་དང་། མིང་ལ་བསྒྲུབ་བྱའི་ལུས་སེམས་གཞུག་པ་བྱ་གཞན་རབ་གནས་རྒྱས་བསྡུས་སྤྱི་དང་འདྲའོ། ། དེ་ལྟར་རབ་གནས་ཟིན་པ་དང་ཁ་ཅིག་མཆོད་པའི་ཚུལ་གྱིས་བསྒྲུབ།
ཁ་ཅིག་གདགས་པས། ཁ་ཅིག་གནན་པས་བསྒྲུབ་སྟེ། དེའང་གཞུང་དུ་གསུངས་པ་རྣམས་ནི་གསུངས་པ་བཞིན་ཡིན་ལ་བསྲུང་བ་དང་མཆོད་པ་དང་གདགས་པའི་ཚུལ་མ་གསུངས་པ་རྣམས་ལ་ཞི་བ་རྣམས་མཆོད་པའི་ཚུལ་དུ་བསྒྲུབ། རྒྱས་པ་མཆོད་པས་བསྒྲུབ། དབང་མཆོད་པ་དང་མནན་པས་བསྒྲུབ། དྲག་པོ་གནན་པས་བསྒྲུབ། དེ་ལྟར་བྱས་པས་ལས་ཐམས་ཅད་འགྲུབ་པར་འགྱུར་རོ། ། འཁོར་ལོ་སྤྱིའི་མངོན་པར་རྟོགས་པའོ། ། དེ་ལ་འཁྲུལ་འཁོར་ཉི་ཤུ་རྩ་བརྒྱད་ཀྱི་ནང་ནས་དང་པོ། དབང་དུ་བྱ་བའི་འཁྲུལ་འཁོར་ལ་བཤད་པར་དམ་བཅའ་བ།
དོན་དངོས་གཉིས། དང་པོ་ནི། བཤད་པར་བྱ་ཅེས་པ་གཞིར་བཞག གང་ན་སྒྲོལ་མ་ལ་སྣ་ཚོགས་པའི་རྒྱུད་ནས་འབྱུང་བའི་འཁོར་ལོ། གང་གི་ཆེད་དུ་ན་དབང་གི་ལས་ལ་སོགས་པ་ལས་རྣམས་ཀུན་བྱེད་པའི་དོན་དུའོ། ། གང་གི་ཚེ་ན་ལས་རྣམས་ཐམས་ཅད་བྱེད་པའི་སྔགས་བཏུ་བ་གསུངས་པའི་རྗེས་དེ་ནས་སོ། ། གཉིས་པ་དོན་དངོས་ལ་དབང་དུ་བྱེད་པའི་འཁྲུལ་འཁོར་གསུམ་ལས། དང་པོ་ནི་བྲི་བར་བྱ་ཅེས་པ་གཞིར་བཞག གང་གིས་ན་སྔགས་པ་ཡིས་ནིའོ། ། བཞི་པ་གང་ལ་ན།
དབང་གི་ལས་གསུམ་པའི་སྐབས་ནས་གསུངས་པ་གྲོ་ག་ལའོ། ། སྣག་ཚ་གང་གིས་ན་སྐབས་དེ་ཉིད་ནས་བ་ལང་གི་གི་ཝང་དང་། ཨ་ལཀ་ཏ་དང་། ཙན་དན་དམར་པོ་དང་། རང་གི་སྲིན་ལག་གི་ཁྲག་ལྷན་ཅིག་པས་སོ། ། ཚུལ་ཇི་ལྟར་ན། ཨུཏྤལ་ནི་ཁ་བཞི་དང་། ། མཚམས་སུ་རྣམ་པར་གནས་པ་ཡིན། ། ཅེས་པ་ཨུཏྤལ་འདབ་མ་བཞི་པ་མཚམས་བཞིར་ཁ་ཕྱོགས་པ་བྲི། དེའི་ལྟེ་བར་ཀུན་ནས་ཟླུམ་པོའི་རྣམ་པར་ནི་མུ་ཁྱུད་ཟླུམ་པོས་བསྐོར་བ་བྲི།
དེའི་དབུས་སུ་འཁོར་ལོ་རྩིབས་བརྒྱད་པ་བྲི། ཡི་གེ་དང་ལྡན་པར་བྱ་བ་ཡིན་ནོ་ཅེས་པའི་དོན་སྔགས་བྲི་བའི་དོན་དུ་ལྟེ་བ་དང་ཕྱི་རོལ་དུ་མུ་ཁྱུད་བྲིའོ། ། སྔགས་གང་བྲི་ཞེ་ན་དེའི་ལྟེ་བ་ལ་སྡེ་ཚན་ལྔ་པའི་དང་པོ་ཏེ། དེ་ཟླ་བ་ཕྱེད་པས་བརྒྱན་པས་ཏྃ། དེ་ནས་ཏཾ་ལ་ཕྲེང་བའི་དབྱིབས་སུ་སྐོར་ཞིང་མཐར་སྭཱཧཱ་དང་། ཟེའུ་འབྲུ་ལ་ན་ཧྲིའི་ནང་དུ་ཆུད་པར་བྱའོ། ། དེའི་དོན་ཕྲེང་བའི་དབྱིབས་སུ་བསྐོར་ཞིང་ཅེས་པ་ཕྱི་རོལ་གྱི་མུ་ཁྱུད་ལ་འདི་ལྟ་སྟེ། ཨོཾ་པྲ་སནྟ་ཏཱ་རེ་ཨམྲི་ཏ། མུ་ཁི་ཨམྲི་ཏ་ལོ་ཙ་ནེ་སརྦ་ཨརྠ་སདྷ་ན་སརྦ་སཏྭ་ཝ་ཤངྐ་རི་སཏྲི་བ་པུ་རུ་ཥོ་ཝཱ་རཱ་ཛཱ་ནོ་བཱ་བ་ཤྃ་ཀུ་རུ་ཏཾ་སྭཱཧཱ། དེ་ལ་པྲ་སནྟ་ཏཱ་རེ་རབ་ཏུ་སྒྲོལ་མ་ཨམྲི་ཏ་མུ་ཁི་བདུད་རྩིའི་གདོང་ཨ་མྲི་ཏ་ལོ་ཙ་ནི་བདུད་རྩིའི་སྤྱན་ཅན།
སརྦ་ཨརྠ་སདྷ་ན་དོན་ཐམས་ཅད་སྒྲུབས་ཤིག སརྦ་སཏྭ་སེམས་ཅན་ཐམས་ཅད། བ་ཤྃ་ཀ་རི་དབང་དུ་གྱུར་ཅིག སཏྲི་བ་བུད་མེད། པུ་རུ་ཥོ་བཱ་སྐྱེས་པ། ར་ཛཱ་ནོ་བཱ་རྒྱལ་པོ། ། བ་ཤྃ་ཀུ་རུ་དབང་དུ་གྱིས་ཤིག་ཅེས་པའོ། ། ཟེ་འབྲུ་ལ་ནི་ཅེས་པ་ལྟེ་བར་ཏཾ་བྲིས་པའི་མཐའ་མར་ཧྲི་ཆེ་གེ་མོ་བ་ཤྃ་ཀུ་རུ་སྭཱཧཱ། ཅེས་པ་བྲི། ཏཾ་ནི་གསུམ་གྱིས་མཚན་པ་དང་ཅེས་པ་འད་བ་མ་བཞི་པོ་རེ་རེ་ལ་ཏཾ་གསུམ་གསུམ་བྲི།
ཆོ་ག་ཡིས་ཅེས་པའི་དོན་ལྷའི་རྣལ་འབྱོར་གང་ཡིན་པ་ནི་སྒྲོལ་མའི་ཅེས་པས་བསྟན། ཐབས་ཇི་ལྟ་བུས་བྲི་ན་དུས་དང་བསམ་པ་ཆ་ལུགས་ཁ་ལྟ་ཕྱོགས་བྱ་བ་བཞི། དབང་གི་སྦྱིན་སྲེག་གི་སྐབས་བཞིན་གསུངས་པ་འདིར་ཁ་བསྐང་། བྲིས་ནས་ཚུལ་ཇི་ལྟར་བསྒྲུབ་ན་འཁོར་ལོ་གཉིས་ཆོ་ག་བཞིན་དུ་བྱས་ན་ཅེས་པའི་དོན། དེ་འདྲ་བའི་འཁོར་ལོ་གཉིས་ཁ་སྦྱར། རབ་ཏུ་གནས་པའི་ཆོ་ག་ནི། འཁོར་ལོ་དང་བསྒྲུབ་བྱ་བསངས་སྦྱངས། དམ་ཚིག་པ་བསྐྱེད། ཡེ་ཤེས་པ། འཁོར་ལོ་ལ་འཁོར་ལོའི་ཡེ་ཤེས་པ་གཞུག་ཅིང་མིང་ལ་བསྒྲུབ་བྱའི་ལུས་སེམས་གཞུག
རང་གི་ལྷའི་རྣལ་འབྱོར་གྱི་སྔགས་དང་རྟེན་འབྲེལ་སྙིང་པོ་བཟླས་པའི་མེ་ཏོག་དོར་བ་སོགས་མཐོང་བ་བརྒྱུད་པའི་ལག་ལེན་བཞིན་བྱས་ལ་མཆོད་པ་དང་མནན་པའི་ཚུལ་གྱིས་བསྒྲུབ། མདོར་ན་དབང་དུ་བྱེད་དོ་ཅེས་པ་གཞིར་བཞག གང་གིས་ན་སྔགས་པས་སོ། ། ཚུལ་ཇི་ལྟར་ན་འཁོར་ལོ་གཉིས་ཆོ་ག་བཞིན་དུ་བྲི་ཞིང་རབ་ཏུ་གནས་པ་བྱས་པའི་ཚུལ་གྱིས་སོ། ། གང་ན་མིའི་དབང་པོ་ཡང་ངོ་། ། ཡང་ཅེས་པས་མི་ཕལ་པ་སྨོས་ཅི་དགོས་ཅེས་པའི་དོན་ཏོ། ། དུས་ཇི་སྲིད་ན་འགྲུབ་པའི་དུས་ཉི་མ་བདུན་གྱིས་སོ། ། གྲུབ་ནས་ཇི་སྲིད་འཚོའི་བར་དུའོ། ། གཉིས་པ་ནི་དབང་དུ་བྱེད་པར་ཐེ་ཚོམ་མི་ཟའོ་ཅེས་བ་གཞིར་བཞག གང་ན་བསྒྲུབ་བྱའོ། །
གང་གི་ཚེ་ན་ཇི་སྲིད་འཚོའི་བར་དུའོ། ། ཐབས་གང་གིས་ན་འཁོར་ལོའི་ཆོ་གས་སོ། ། ཚུལ་ཇི་ལྟར་ན། གོང་འོག་ནས་བྲི་ཅེས་པས་ཁ་བསྐང་། གང་ན་འཁོར་ལོ་རྩིབས་བཅུ་པའོ། ། ཡང་ན་ཅེས་པས་གོང་གི་འཁོར་ལོས་དབང་གི་ལས་སྒྲུབ་པར་མ་ཟད་ཅེས་པའོ། ། ཚུལ་ཇི་ལྟར་བྲི་ན་གོང་གི་ཀུན་ནས་ཟླུམ་པོའི་རྣམ་པར་ནི་ཅེས་པ་ཁ་བསྐངས་ཏེ། འཁོར་ལོའི་ཕྱི་རོལ་དུ་མུ་ཁྱུད་དང་བཅས་པ་བྲི། མུ་ཁྱུད་ལ་སྔར་བཞིན་ཨོཾ་པྲ་སནྟ་ཏཱ་རེ་སོགས་བྲི། རྩིབས་བཅུའི་ནང་དུ་པདྨ་འདབ་མ་བཅུ་པ་བྲི།
པདྨའི་དབུས་སུ་སྔགས་ཀྱི་ཡི་གེ་བཅུ་རིག་པས་ཅེས་པ་འདབ་མ་བཅུ་ལ་ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱཧཱ། ། ཅེས་པའི་ཡི་གེ་བཅུ་འདབ་མ་རེ་ལ་ཡི་གེ་བྲི། ལྟེ་བ་ལ་བསྒྲུབ་བྱ་ནང་དུ་ཆུད་པར་བྱས་ན་ཅེས་པ་ལྟེ་བར་ཧྲི་ཆེ་གེ་མོ་བ་ཤཾ་ཀུ་རུ་སྭཱ་ཧཱ་ཅེས་པ་བྲི། གཞན་བྲི་བའི་གཞི་ནས་རབ་ཏུ་གནས་པའི་བར་སྔར་བཞིན། གསུམ་པ་ནི། དབང་དུ་བྱེད་ཅེས་པ་གཞིར་བཞག གང་ན་ལྷ་ལ་སོགས་པ་དབང་དུ་བྱེད་ན་དམན་པའི་མི་ལྟ་ཅི་སྨོས། ཐབས་གང་གིས་ན་འཁོར་ལོའི་ཆོ་གས་སོ། ། དེ་ལ་བྲི་ཅེས་པ་གཞིར་བཞག གང་ན་འཁོར་ལོ་རྩིབས་དྲུག་པའོ། །
གང་ལ་ན་གྲོ་ག་ལའོ། ། སྣག་ཚ་གང་གིས་ན། བ་ལང་གི་གི་ཝང་དང་། ཨ་ལ་ཀ་ཏ་དང་། ཙན་དན་དམར་པོ་དང་། རང་གི་ཁྲག་ལྷན་ཅིག་པས་སོ། ། ཚུལ་ཇི་ལྟར་ན་སྔགས་ཀྱི་ཡི་གེ་དྲུག་རིག་པས་ཅེས་པ་རྩིབས་དྲུག་ལ་ཨོཾ་ཀུ་རུ་ཀུ་ལླེ་ཧྲི་ཅེས་པ་ཡི་གེ་དྲུག་ཁ་ཕྲལ་ནས་བྲི། དབུས་སུ་ཧྲི་བ་ཤྃ་ཀུ་རུ་ཧྲི་སྭཱཧཱ་སྦྱར་བར་བྱ་སྟེ་ཅེས་པ་ལྟེ་བར་ཧྲི་དང་ཝ་ཤྃ་ཀུ་རུའི་བར་དུ་ཆེ་གེ་མོ་གཞུག གཞན་ཆོ་ག་སྔར་བཞིན། དེས་དབང་དུ་བྱ་བའི་འཁྲུལ་འཁོར་གསུམ་བསྟན།
གཉིས་པ་རེངས་པར་བྱ་བའི་འཁྲུལ་འཁོར་ལ་གཉིས། དང་པོ་ནི། རེངས་པར་བྱེད་དོ། ། ཅེས་པ་གཞིར་བཞག གང་ན་བསྒྲུབ་བྱའོ། ། གང་གིས་ན་བྲིས་པའི་འཁྲུལ་འཁོར་གྱིས་སོ། ། ཚུལ་ཇི་ལྟར་ན་བྲི་བར་བྱའོ་ཅེས་པ་གཞིར་བཞག གང་ལ་ན་ཁཾ་ཕོར་གཉིས་སུའོ། ། གང་གིས་ན་ཁ་ཊི་ཀ་ཐོད་ལེ་སྐོར་གྱིས་སོ། ། གང་ན་ཆུའི་དཀྱིལ་འཁོར་གྱི་དབུས་སུ་རྡོ་རྗེ་རྩེ་གསུམ་པ་གདོང་བཞི་པ་བྲི་སྟེ་སྣ་ཚོགས་རྡོ་རྗེའོ། །
དེའི་ལྟེ་བར་བསྒྲུབ་བྱའི་མིང་ནང་དུ་ཆུད་པར་ཅེས་པ་སྣ་ཚོགས་རྡོ་རྗེའི་ལྟེ་བར་ཧྲི་ཆེ་གེ་མོ་ཏཾ་པ་ཡ་ཧྲི་ཅེས་པ་བྲི། ཚུལ་ཇི་ལྟར་ན་ཆོ་ག་བཞིན་དུ་སྒྲོལ་མའི་རྣལ་འབྱོར་གྱིས་རབ་ཏུ་གནས་པའི་བར་དུ་བྱས་ནས་མནན་པའི་ཚུལ་གྱིས་བསྒྲུབ་པའོ། ། གཉིས་པ་ནི། ཤིན་ཏུ་རེངས་པར་འགྱུར་ཏེ་ཅེས་པ་གཞིར་བཞག གང་ན་བསྒྲུབ་བྱའོ། ། ཐབས་གང་གིས་ན་འཁོར་ལོའི་ཆོ་གས་སོ། ། དེ་ལ་བྲི་ཅེས་པ་གཞིར་བཞག གང་ལ་ན་རྡོ་བའི་གཏན་པ་ལའོ། ། གང་གིས་ན་ཡུང་བའི་ཁུ་བས་སོ། ། གང་ན་འཁོར་ལོ་རྩིབས་བརྒྱད་པ་པདྨའི་རྣམ་པར་ཀུན་ནས་གྱུར་པ་ལ་ཡི་གེའི་རྣམ་པར་དགོད་པར་བྱ་སྟེ།
ཡི་གེ་གང་ཞེ་ན། རྩིབས་བརྒྱད་ལ་གཿའི་ཆོ་གས་ནང་དུ་ཆུད་པར་བྱའོ། ། ཅེས་པའི་དོན་རྩིབས་དང་པོ་ལ་ག་ཨོཾ་ག གཉིས་པ་ལ་ག་ཏཱ་ག གསུམ་པ་ལ་ག་རེ་ག བཞི་པ་ལ་ག་ཏུ་ག ལྔ་པ་ལ་ག་ཏྟཱ་ག དྲུག་པ་ལ་ག་རེ་ག བདུན་པ་ལ་ག་ཏུ་ག བརྒྱད་པ་ག་རེ་ག
པདྨའི་ལྟེ་བར་ག་བརྒྱད་ཀྱིས་བརྒྱན་ཏེ་ཅེས་པ་ལྟེ་བའི་ནང་ཕྱོགས་མཚམས་བརྒྱད་དུ་ག་བརྒྱད་དོ། ། དབུས་སུ་ག་སྭཱཧཱ། ག་ཅེས་པའི་དོན། ལྟེ་བར་ག་སྭ། ཆེ་གེ་མོ་སྟྃ་བྷ་ཡ། ཧཱ་ག་བསྒྲུབ་བྱ་ནང་དུ་ཆུད་པར་བྱས་ནས་ཅེས་པའི་དོན། ག་གཉིས་ཀྱི་བར་དུ་སྭཱཧཱ་གཞུག སྭཱཧཱའི་བར་དུ་ཆེ་གེ་མོ་གཞུག ཆེ་གེ་མོའི་མཐར་རྟེན་རེངས་པར་གྱིས་ཤིག་ཅེས་པ་གཞུག གཞན་སྔར་བཞིན་ནོ། །
གསུམ་པ་གསད་པའི་འཁྲུལ་འཁོར་ནི། བྲིས་ཏེ་ཅེས་པ་གཞིར་བཞག གང་ན་འཁོར་ལོ་ནི་དེ་ཉིད་ཅེས་པ་རྩིབས་བརྒྱད་པ་པདྨའི་རྣམ་པར་ཀུན་ནས་གྱུར་པ་ལྟེ་བ་དང་བཅས་པའོ། ། བྲི་བའི་གཞི་གང་ལ་ན་ཐོད་པ་ལ་སྨྱུ་གུ་ནི་མིའི་རུས་པས་སོ། ། གང་གིས་ན་དུག་དང་ཁྲག་དང་སྐེ་ཚེ་ལྷན་ཅིག་ཏུའོ། ། འོ་ན་འཁོར་ལོ་ཚུལ་དེ་བཞིན་འབྲི་ན། ཡི་གེའང་གའི་ཆོ་གས་དགོད་དམ་སྙམ་ན་མ་ཡིན་པར་བསྟན་པའི་ཕྱིར། འོན་ཀྱང་ཧཱུྃ་དང་ཕཊ་དུ་ཆུད་པར་བྱའོ་ཅེས་སྨོས་ཏེ། དེའི་དོན་གའི་དོད་དུ་ཧཱུྃ་ཕཊ་གཞུག་ཏེ། ལྟེ་བར་ཧཱུྃ་ཕཊ་ཆེ་གེ་མོ་མཱ་ར་ཡ།
རྩིབས་བརྒྱད་ཀྱི་དང་པོ་ལ་ཧཱུྃ་ཕཊ་ཨོཾ་ཧཱུྃ་ཕཊ། གཉིས་པ་ལ་ཧཱུྃ་ཕཊ་ཏཱ་ཧཱུྃ་ཕཊ། གསུམ་པ་ལ་ཧཱུྃ་ཕཊ་རེ་ཧཱུྃ་ཕཊ། བཞི་པ་ལ་ཧཱུྃ་ཕཊ་ཏུ་ཧཱུྃ་ཕཊ། ལྔ་པ་ལ་ཧཱུྃ་ཕཊཏྟ་ཱ་ཧཱུྃ་ཕཊ། དྲུག་པ་ལ་ཧཱུྃ་ཕཊ་རེ་ཧཱུྃ་ཕཊ། བདུན་པ་ལ་ཧཱུྃ་ཕཊ་ཏུ་ཧཱུྃ་ཕཊ། བརྒྱད་པ་ལ་ཧཱུྃ་ཕཊ་རེ་ཧཱུྃ་ཕཊ། ལྷའི་རྣལ་འབྱོར་ནས་རབ་ཏུ་གནས་པའི་བར་སྔར་བཞིན་བྱས་ནས་དུར་ཁྲོད་དུ་བཞག་ནས་མནན་པ་བྱས་ན་བསྒྲུབ་བྱ་འཆི་བར་ཐེ་ཚོམ་མི་ཟའོ་ཅེས་པ་དང་། གཞན་དུ་མིན་ནོ་ཅེས་པ་ཐམས་ཅད་ལ་སྦྱར་ཏེ།
ངེས་པར་འགྲུབ་ཅེས་པའི་དོན་ཏོ། ། བཞི་པ་རྒྱས་པའི་འཁྲུལ་འཁོར་ནི། རྒྱས་པར་འགྱུར་རོ། ། ཅེས་པ་གཞིར་བཞག གང་ན་བསྒྲུབ་བྱའོ། ། གང་གིས་ན་འཁོར་ལོའི་ཆོ་གས་སོ། ། དེ་ལ་བྲི་སྟེ་ཅེས་པ་གཞིར་བཞག གང་ལ་ན་གྲོ་ག་ལའོ། ། གང་གིས་ན་གུར་གུམ་གྱིས་སོ། ། གང་ན་འཁོར་ལོ་རྩིབས་བརྒྱད་པ་པདྨའི་རྣམ་པར་གྱུར་པ་ལྟེ་བ་དང་བཅས་པ་དེ་ཉིད་དོ། །
འོ་ན་སྔགས་ཀྱང་དེ་ཉིད་ཡིན་ནམ་སྙམ་ན་འཁོར་ལོ་ནི་དེ་ཉིད་ཡིན་མོད་ཀྱི། སྔགས་ནི་ཨོཾ་ནང་དུ་ཆུད་པར་བྱས་ནས་སོ། ། དེའི་དོན་ལྟེ་བ་ལ་ཨོཾ། ། དེ་བ་ད་ཏ་པུཥྜིཾ་ཀུ་རུ་སྭཱཧཱ། ཨོཾ། རྩིབས་དང་པོ་ལ་ཨོཾ་ཨོཾ་ཨོཾ། ། གཉིས་པ་ལ་ཨོཾ་ཏ་ཨོཾ། གསུམ་པ་ལ་ཨོཾ་རེ་ཨོཾ་ཅེས་སོགས་རིགས་པས་ཤེས་པར་བྱའོ། ། དུས་ཇི་སྲིད་ནི། ཉི་མ་བདུན་གྱིས་སོ། །
ཚུལ་ཇི་ལྟར་ན། རབ་ཏུ་གནས་པའི་བར་ནི་སྔར་བཞིན། ཁྱད་པར་མེ་ཏོག་སེར་པོས་མཆོད་པར་བྱའོ། ། ཡང་ན་མཆོད་པ་ལྔ་དང་ལྷན་ཅིག་པས་མཆོད་པའི་ཚུལ་གྱིས་སོ། ། ལྔ་པ་བསྲུང་བ་ནི། འཁོར་ལོའི་རྣམ་པ། བྲི་གཞི་སྣག་ཚ་མཆོད་པའི་ཚུལ་རྣམས་སྔར་བཞིན། དེ་ཉིད་ཀྱི་ཡི་གེ་ཨོཾ་དང་བཅས་པ་ཚུལ་དེ་བཞིན་ཡིན་ལ་ཁྱད་པར་ནི་སྭཱཧཱ། ནང་དུ་ཆུད་པ་བྱས་པའོ། ། དེའི་དོན་ལྟེ་བ་ལ་སྭཱཧཱ།
ཆེ་གེ་མོ་རཀྵ་སྭཱཧཱ། ལྟེ་བའི་དང་པོ་ལ་སྭཱཧཱ་ཨོཾ་སྭཱཧཱ། གཉིས་པ་ལ་སྭཱཧཱ་ཏ་སྭཱཧཱ། གསུམ་པ་ལ་སྭཱཧཱ་རེ་སྭཱཧཱ་ཅེས་སོགས་རིགས་པས་སྦྱར། རང་གི་རྣམ་པར་རྟོག་པ་ལ་དེ་ཉིད་ཀྱི་ཡི་གེ་ཅེས་གསུངས་པས་ཨོཾ་དང་སྭཱཧཱའི་བར་དུ་མིང་འཇུག་པར་མངོན་ཏེ། ལྟེ་བར་ཨོཾ། ཆེ་གེ་མོ་རཀྵ་རཀྵ་སྭཱཧཱ། ལྟེ་བའི་དང་པོ་ལ་ཨོཾ་ཨོཾ་སྭཱཧཱ། གཉིས་པ་ལ་ཨོཾ་ཏ་སྭཱཧཱ་ཅེས་སོགས་སྦྱོར་བ་ཡིན་ནམ་སྙམ། དེ་ལྟར་སྔར་བཞིན་མཆོད་པའི་ཚུལ་གྱིས་བསྒྲུབ་བྱ་བསྲུང་བར་འགྱུར་རོ། །
དྲུག་པ་ཞི་བའི་འཁྲུལ་འཁོར་ལ་ཞི་བར་འགྱུར་རོ། ། ཅེས་པ་གཞིར་བཞག གང་ན་བསྒྲུབ་བྱའོ། ། གང་གིས་ན་འཁོར་ལོའི་ཆོ་གས་སོ། ། དེ་ལ་བྲིས་ཏེ། ཅེས་པ་གཞིར་བཞག གང་ན་སྔར་གྱི་འཁོར་ལོ་རྩིབས་བཞི་པ་འདི་ཉིད་དོ། ། གང་ལ་ན་ཁམ་ཕོར་རམ། གྲོ་ག་ལའོ། ། གང་གིས་ན་ཙན་དན་དཀར་པོས་སོ། །
ཚུལ་ཇི་ལྟར་ན་སྔགས་ཀྱི་ཡི་གེ་བཅུ་པོ་དེ་ཉིད་རིག་པས་ཨ་ནང་དུ་ཆུད་པར་བྱས་ནས་ཅེས་པའི་དོན་ཏོ། ། འཁོར་ལོའི་ལྟེ་བ་ལ་ཨ་སོགས་ཆོ་གེ་མོ་ཤནྟ་ིཾཀུ་རུ་ཧཱ་ཨ། རྩིབས་དང་པོ་ལ་ཨ་ཨོཾ་ཨ། གཉིས་པ་ལ་ཨ་ཏ་ཨ་ཅེས་སོགས་རིགས་པས་སྦྱར། ཚུལ་ཇི་ལྟར་ན་ཁམ་ཕོར་ལ་མེ་ཏོག་དཀར་པོ་དྲི་བཟང་པོས་ཇི་ལྟར་ནུས་པས་མཆོད་ཅིང་མཆོད་པ་བྱས་ནས་ཐུན་གསུམ་དུ་ཆོ་ག་བཞིན་དུ་བསྒྲུབ་ཅིང་བརྒྱ་རྩ་བརྒྱད་བཟླས་ནས་དང་རབ་ཏུ་གནས་པ་དང་མཆོད་པའི་ཚུལ་གྱིས་སོ། ། དུས་ཇི་སྲིད་ན་ཉི་མ་བདུན་གྱིས་སོ། ། ལས་གང་ན་ཞི་བའི་དངོས་གྲུབ་ཏུ་འགྱུར་རོ། ། བདུན་པ་དབང་གི་འཁྲུལ་འཁོར་ལ་གསུམ་གྱི་དང་པོ་ནི་དབང་དུ་བྱེད་དོ་ཅེས་པ་གཞིར་བཞག གང་ན་བསྒྲུབ་བྱའོ། ། ཆོ་གེ་མོ་གང་གིས་ན་འཁྲུལ་འཁོར་གྱིས་སོ། །
དེ་ལ་བྲིས་ཏེ་ཅེས་པ་གཞིར་བཞག ག་ལ་ན་གྲོ་ག་ལའོ། ། གང་གིས་ན་བ་ལང་གི་གི་ཝང་གིས་སོ། ། གང་ན་དེ་ནི་བརྡས་ཆོས་འབྱུང་གྲུ་གསུམ་བྲི་བར་བྱ་ཞིང་དེའི་ཕྱི་རོལ་དུ་ཟུར་ལ་རེག་པ། རི་མོ་གསུམ་གྱིས་བསྐོར་བའི་མུ་ཁྱུད་དོ། ། ཆོས་འབྱུང་གི་ནང་དུ་པདྨའི་སྙིང་པོ་འདབ་མ་བརྒྱད་པ་བྲི། དེའི་དབུས་སུ་ཨ་ཆེ་གེ་མོ་ཞེས་བྲི་བར་བྱ་ཞིང་ཅེས་པའི་དོན་ལྟེ་བར་ཨ་ཆེ་གེ་མོ་བ་ཤྃ་ཀུ་རུ་ཨ། དེའི་སྟེང་དང་ངོས་དག་དང་འོག་ཏུ་ཧཱུྃ་དང་མཚམས་སུ་བཾ་དང་ཅེས་པའི་དོན་ཕྱོགས་བཞིར་ཧཱུྃ། མཚམས་བཞིར་བཾ་བྲི། ཚུལ་ཇི་ལྟར་ན་རབ་ཏུ་གནས་པའི་བར་བྱས་ནས་མར་དང་སྦྲང་རྩིའི་ནང་དུ་བཞག་པར་བྱས་ནས་མཆོད་པའི་ཚུལ་དུ་བསྒྲུབ་པའི་ཚུལ་གྱིས་སོ། །
འགྲུབ་པའི་དུས་ཇི་སྲིད་ན་ཉི་མ་བདུན་གྱིས་སོ། ། གཉིས་པ་ནི། བྲི་བར་བྱ་སྟེ། ཅེས་པ་གཞིར་བཞག གང་ལ་ན་ཁམ་ཕོར་སོ་མ་བཏང་བ་ལའོ། ། གང་གིས་ན་ཙན་དན་དམར་པོས་སོ། ། གང་ན་པདྨ་འདབ་མ་བཞི་པའི་འཁོར་ལོ་ལྟེ་བ་དང་བཅས་པ་འདབ་མ་བཞི་ལ་ཧྲཱི་དང་ལྡན་ཞིང་ཅེས་པ་ཧྲི་བཞི་བྲི། དབུས་སུ་ཧྲཱི་ལྷས་སྦྱིན་ཞེས་བྱ་བ་དང་བཅས་པ་ཧྲི་ཆེ་གེ་མོ་ཁྲོས་པ་ཞི་བར་གྱུར་ཅིག་ཧྲི། ཕྱི་རོལ་དུ་དེ་ནས་ཧཱུྃ་བཞི་བྲི། ཅེས་པ་མུ་ཁྱུད་མེད་ཀྱང་རུང་སྟེ།
འདབ་མའི་མཚམས་བཞིར་ཧཱུྃ་བཞི་བྲིའོ། ། དེའི་ཕན་ཡོན་ནི། དེ་ལྟར་བསྒྲུབ་བྱའི་མིང་བྲིས་ན་ཁྲོ་བ་ཞི་བར་འགྱུར་ཏེ། འདི་ལ་ཐེ་ཚོམ་མེད་དོ། ། གསུམ་པ་ནི། བྲི་ཞིང་ཅེས་པ་གཞིར་བཞག གང་ན་འཁོར་ལོའོ། ། གང་ལ་ན་གྲོ་ག་ལའོ། ། གང་གིས་ན་གུར་གུམ་དང་བ་ལང་གི་ཝང་དང་། ཡང་ན་ཨ་ལ་ཀ་ཏའི་ཁུ་བས་སོ། །
ཨ་ལ་ཀ་ཏ་ནི་སི་འཛིའོ། ། ཚུལ་ཇི་ལྟར་ན་འཁོར་ལོ་རྩིབས་བརྒྱད་པ་ལྟེ་བ་མུ་ཁྱུད་དང་བཅས་པའོ། ། ལྟེ་བ་ལ་ཆེ་གེ་མོ་བ་ཤྃ་ཀུ་རུ་འོ། ། མུ་ཁྱུད་ལ་སྔགས་ནི། ཨོཾ་སརྦ་མོ་ཧཱ་ནི་ཏཱ་རེ་ཏུཏྟཱ་རེ་ཏུ་རེ་སརྦ་དུཥྚཾ་ནཾ་མོ་ཧཱ་ཡ་བྷ་ག་ཝ་ཏི། སརྦ་དུཥྚཾ་ནཾ་ནྡྷ་བནྡྷ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱཧཱ། རྩིབས་བརྒྱད་ལ་ཨོཾ་ཏ་རེ་ལ་སོགས་པ་ཡི་གེ་བརྒྱད། དབུས་སུ་མིང་གི་མཐར་སྭཱཧཱ་བྲི་གསུང་། དེ་ལྟ་བུའི་འཁོར་ལོ་གཉིས་བྲིས་ནས་རབ་ཏུ་གནས་པའི་བར་བྱ་སྟེ། འཁོར་ལོ་གཞན་དང་བཅས་པ་ཁ་སྦྱར།
མར་དང་སྦྲང་རྩིའི་ནང་དུ་བཅུག་ནས་མཆོད་པའི་ཚུལ་གྱིས་བསྒྲུབས་ཏེ། འཁོར་ལོ་ལག་པ་འཛིན་པར་བྱེད་ཅིང་མི་འབྲལ་བའི་རྣལ་འབྱོར་པས་གང་ལ་བལྟས་པ་དེ་སྡུག་པར་འགྱུར་རོ། ། བརྒྱད་པ་ཆོམ་རྐུན་བསྲུང་བ་ནི། ཡང་ན་འཁོར་ལོ་གཅིག་ལུས་ལ་འཛིན། གོས་ཀྱི་མཐའ་མ་ལ་མདུད་པ་བྱས་ནས་ལམ་དུ་འགྲོ་བ་ན་ཆོམ་རྐུན་གྱིས་མི་ཚུགས་སོ། ། དགུ་པ་དབང་དུ་བྱ་བ་ནི། ཨུཏྤལ་ལ་ལན་བདུན་དུ་མངོན་པར་བསྔགས་པ་བྱས་ནས་གང་ལ་བྱིན་པ་དེ་དབང་དུ་འགྱུར་རོ། ། ཨུཏྤ་ལས་མཚན་པའི་འཁོར་ལོའོ། ། བཅུ་པ་སྐལ་བ་བཟང་པོར་བྱེད་པའི་འཁྲུལ་འཁོར་ནི། བྲི་ཅེས་པ་གཞིར་བཞག
གང་ལ་ན་གྲོ་ག་ལའོ། ། གང་གིས་ན་བ་ལང་གི་གི་ཝང་གིས་སོ། ། གང་ན་པདྨ་འདབ་མ་བརྒྱད་པར་གྱུར་པའི་འཁོར་ལོར་བྲི། ཧྲི་དང་ཤྲཱི་མཆོག་དང་ལྡན་ཞིང་ཅེས་པ་འདབ་མ་བརྒྱད་ལ་ཨུཏྤལ་བརྒྱད་བྲི་ཞིང་དེའི་སྟེང་དུ་ཧྲི་ཤྲི་བརྒྱད་བྲི། ལྟེ་བ་ལ་ཧྲི་ལྷ་སྦྱིན་ཤྲཱི་ཅེས་པ་པདྨའི་དབུས་སུ་ཧྲི་ཆེ་གེ་མོ་སྐལ་བ་བཟང་པོར་གྱུར་ཅིག ཤྲཱི་ཅེས་པ་བྲི། དེ་ལྟར་བྲིས་ནས་རབ་ཏུ་གནས་པའི་བར་སྔར་བཞིན། མཆོད་པའི་ཚུལ་གྱིས་འཛིན་པར་བྱེད་ན་ཐམས་ཅད་དུ་སྐལ་བ་བཟང་བར་འགྱུར་རོ། ། བཅུ་གཅིག་པ་བསྲུང་བའི་འཁོར་ལོ་ནི། བྲིས་ནས་ཅེས་པ་གཞིར་བཞག
གང་ན་པདྨ་འདབ་མ་བརྒྱད་པའི་རྣམ་པས་འཁོར་ལོ་ཕྱི་རོལ་དུ་རི་མོ་ཡོངས་སུ་ཟླུམ་པོས་བསྐོར་ཏེ། རྡོ་རྗེ་རྩེ་གསུམ་པ་བརྒྱད་ཀྱིས་ཕྱོགས་མཚམས་བསྐོར་བ་བྲི། གང་ལ་ན་གོང་ནས་ཁ་བསྐངས་ཏེ་གྲོ་ག་ལའོ། ། གང་གིས་ན་གུར་གུམ་གྱིས་སོ། ། ཡི་གེ་གང་དགོད་ན་གཏི་མུག་གི་རིགས་ཀྱི་སྔགས་ཏེ་རྣམ་པར་སྣང་མཛད་ཀྱི་ས་བོན་བཏུ་བར་བྱ་ཞིང་འདབ་མ་བརྒྱད་ལ་ཨོཾ་བརྒྱད་བཀོད། ལྟེ་བར་ཨོཾ་ཆེ་གོ་མོ་རཀྵ་ཨོཾ་ཅེས་པ་དེ་ལྟར་བྲིས་ནས་རབ་ཏུ་གནས་པའི་བར་གྱི་ཆོ་ག་སྔར་བཞིན་བྱས་ནས་དཔུང་པ་ལ་བཅིངས་ཏེ་འཛིན་པར་བྱེད་ན་ཐམས་ཅད་དུ་བསྲུང་བར་འགྱུར་རོ། ། བཅུ་གཉིས་པ་སྡང་བའི་འཁྲུལ་འཁོར་ནི། འཁོར་ལོ་བྲི་བ་ནི་པདྨ་འདབ་མ་བརྒྱད་པའི་རྣམ་པ་དེ་ཉིད་དོ། ། འོན་ཀྱང་རྡོ་རྗེ་དང་བྲལ་བའོ། ། ལྟེ་བའམ་ཡང་ན་ཕྱི་རོལ་དུ་འདི་ལྟ་སྟེ།
ཨོཾ་ཧཱུྃ་ཧཱུྃ་བུདྡྷ་བུདྡྷ། ཁཱ་ད་ཁཱ་ད། ཙྪིནྡྷ་ཙྪིནྡྷ། དྷུ་ན་དྷུ་ན། མ་ཐ་མ་ཐ། བནྡྷ་བནྡྷ། ཨ་མུ་ཀྃ། ཨ་མུ་ཀེ་ན་ས་ཧ་བི་དྭེ་ཥ་ཡ་ཧཱུྃ་ཧཱུྃ་ཕཊ་ཕ་ཊ་སྭཧཱ། སྡང་བར་བྱེད་པའི་འཁྲུལ་འཁོར་འདི་ནི་རྟ་མགྲིན་གྱིའོ། ། ཡང་ན་བྲི་ཅེས་པ་གཞིར་བཞག
གང་ན་སྔར་གྱི་འཁོར་ལོའི་རྣམ་པ་དེ་ཉིད་དོ། ། དེ་ཡང་ཆ་གཉིས་ཏེ། གཞི་གང་ལ་ན་མ་ཧེ་དང་རྟའི་རྨིག་པའི་ནང་དུའོ། ། རྫས་གང་གིས་ན་དུག་དང་སྐེ་ཚེ་ལ་སོགས་པ་མངོན་སྤྱོད་ཀྱི་རྫས་ཀྱིས་སོ། ། འཁོར་ལོའི་ལྟེ་བར་ཡང་ཨ་མུ་ཀཾ་ཅེས་པ་ཆེ་གེ་མོ་དང་ཨ་མུ་ཀེ་ཅེས་པ་ཆེ་གེ་མོ། ། ས་ཧ་བི་དྭེ་ཥ་དབྱེ་བར་གྱིས་དེ་དག་གི་ཐོག་མཐར་ཧཱུྃ་ཕཊ་གཉིས་སྦྱར་བ་གཞུག རབ་ཏུ་གནས་པའི་བར་ཆོ་ག་བཞིན་བྱ་སྟེ། དེ་འདྲ་བའི་འཁོར་ལོ་གཉིས་ཁ་སྦྱར་ན་སྐད་ཅིག་གིས་འཕྲོག་པས་སྟེ་དབང་ཕྱུག་དང་བགྲོད་པར་དཀའ་བ་ཨུ་མ་དང་ལྷན་ཅིག་པ་ཡང་སྡང་བར་བྱེད་ན། ཡང་དམན་པའི་མི་ལྟ་ཅི་སྨོས། བཅུ་གསུམ་པ་རེངས་པའི་འཁྲུལ་འཁོར་ལ་གསུམ།
དང་པོ་ནི། བྲིས་ན་ཅེས་པ་གཞིར་བཞག གང་ན་སྟོབས་པོ་ཆེའི་འཁྲུལ་འཁོར་རོ། ། གཞི་གང་ལ་ན་དུར་ཁྲོད་ཀྱི་རས་སམ་སྨྱོ་པའི་རས་ལའོ། ། ཡང་ན་ཟླ་མཚན་གྱི་རས་ལའོ། ། རྫས་གང་གིས་ན། དུག་དང་ཁྲག་དང་སྐེ་ཚེ་དང་། དུར་ཁྲོད་ཀྱི་སོལ་བ་དང་། ནིམ་པའི་ལོ་མའི་ཁུ་བ་དང་རྡོ་རྗེའི་ཆུས་སོ། ། རྣམ་པ་ཇི་ལྟར་བུ་ན་མེའི་དཀྱིལ་འཁོར་གཉིས་བྲིས་ནས་ཅེས་པ་ཆོས་འབྱུང་གྲུ་གསུམ་ཉིས་རྩེགས་ཀྱི་རྣམ་པའོ། །
སྔགས་གང་བྲི་ན་སྟེང་འོག་གི་གྲུ་གསུམ་གཉིས་དང་གཡས་གཡོན་གྱི་གྲུ་གསུམ་གཉིས་གཉིས་ཏེ་དྲུག་ལ་ནང་དུ་ཧཱུྃ་གཿཧཱུྃ་ཧཱུྃ་གཿཧཱུྃ་དེ་རྣམས་ནི་སྟེང་དུའོ། ། ཧཱུྃ་ཧཱུྃ་ཧཱུྃ་ཕཊ་ཡང་འོག་གི་ཆ་ལའོ། ། ཧཱུྃ་གཿཧཱུྃ་ཧཱུྃ་གཿཧཱུྃ། འདི་དག་ཕྱི་རོལ་གྱི་སྤྱི་བོར་བྲིའོ། ། དབུས་སུ་ནི་ཧཱུྃ་གཿཧཱུྃ་ཧཱུྃ་གཿཧཱུྃ་སྟེ། དེ་ལ་སྟེང་འོག་ནི་གྲུ་གསུམ་དྲུག་གི་ནང་དུ་ཆུག་པའི་ཕྱི་ནང་ལ་སྟེང་འོག་ཏུ་བཞག ཕྱི་རོལ་གྱི་སྤྱི་བོ་ནས་ཟུར་དྲུག་ལ་དགོད། དབུས་སུ་ཧཱུྃ་ག་ཧཱུྃ་ཅེས་པ་གཉིས་ཀྱི་བར་དུ་ཆེ་གེ་མོ་རེངས་པར་གྱུར་ཅིག་ཅེས་པ་གཞུག སྟོབས་པོ་ཆེའི་སྔགས་ཀྱིས་བསྐོར་ནས་ཅེས་པ་ཟླུམ་པོ་གཉིས་ཀྱི་ཕྱི་རོལ་དུ་རི་མོ་གཉིས་ཀྱི་བར་དུ།

ན་མ་ས་མནྟ་བྷུད་དྷྱེ་བྷྱོ་ན་མོ་མ་ཧཱ་བ་ལཱ་ཡ་ཨུཙྪཥྨ་ཀྲོ་དྷ་རཱ་ཛཱ་ཡ། སརྦ་ནཱ་གཱ་ནཱཾ་ཧྲྀ་ད་ཡཾ་ཏཱ་ཌ་ཡ་ཧཱུྃ་ཕཊ་ཅེས་པའམ། ཨོཾ་བཛྲ་ཀྲོ་དྷ་མ་ཧཱ་བ་ལ། ཧ་ན་ཧ་ན། པ་ཙ་པ་ཙ། བི་དྷྭྃ་ས་ཡ། སརྦ་ནཱ་གཱན་མ་ར་ཡ་ཧཱུྃ་ཕཊ་ཅེས་སྟོབས་པོ་ཆེའི་སྒོམ་བཟླས་བྱེད་བཞིན་པས་འབར་བའི་མེའི་ནང་དུ་བཞག་ན་དགྲ་བོ་རེངས་པར་བྱེད་དོ། ། གཉིས་པ་ནི། རྡོ་རྗེ་འཛིན་པ་བསྒོམ་ཞིང་དབང་ཆེན་ཏེ། སའི་དཀྱིལ་འཁོརལ་གྲུ་བཞི་པ་གནས་པའི་གནས་ཏེ་ཕྱོགས་མཚམས་བརྒྱད་དུ་ཨོཾ་བྲིས་པའི་དབུས་སུ་པདྨ་འདབ་བརྒྱད་ངེས་པར་བཞག་ནས་འདབ་མ་བརྒྱད་ལ་ཨ་བརྒྱད་ཀྱིས་བརྒྱན་ནོ། ། ལྟེ་བ་ལ་གནས་པའི་བསྒྲུབ་བྱའི་མིང་དང་ཧཱུྃ་བཞིས་སྤྲས་པ་སྟེ་སྤེལ་བ།
ཧཱུྃ་ཧཱུྃ་བཛྲ་དྷ་ར་ཆེ་གེ་མོ་སྟམྦྷ་ཡ་ཧཱུྃ་ཧཱུྃ་ཞེས་པ་ཁམ་ཕོར་སོ་མ་བཏང་བ་གཉིས་སུ་ཡུང་བའི་ཁུ་བས་བྲིས་ཏེ། དེར་རྗེས་དེར་གཉུག་མའི་ས་བོན་གྱི་འོད་ཟེར་གྱིས་བཀུག་པའི་བསྒྲུབ་བྱ་ནང་དུ་བཅུག་ནས་ཁམ་ཕོར་ཁ་སྦྱར་གྱི་ནང་དུ་གནས་པར་བྱས་ལ་རྡོ་རྗེ་ཕྲ་མོའི་ངོ་བོར་བསྒོམས་པའི་སྐུད་པ་སེར་པོས་ཀུན་ཏུ་དཀྲིས་ཏེ། བསྒྲུབ་བྱའི་སྤྱི་བོར་རྡོ་རྗེ་འཛིན་པས་མནན་ཅིང་ཨོཾ་ཨ་བཛྲ་དྷ་ར་ཆེ་གེ་མོ་སྟམྦྷ་ཡ་ཧཱུྃ་ཞེས་སྐུལ་བར་བྱེད་པའི་སྔགས་ཀྱི་རྐང་པ་སྟེ་ཚིག་གིས་བཟླས་ཤིང་བསྒོམས་ན་འདིས་མི་ཐམས་ཅད་དང་ལྷ་རྣམསདང་སྐུ་གསུམ་སྟེ། ལུས་ངག་ཡིད་གསུམ་ལས་སྐྱེས་པའི་སེམས་ཅན་རྣམས་རེངས་པར་བྱེད་དོ། ། གསུམ་པ་ནི། ཡང་རྡོ་རྗེ་འཛིན་པ་སྒོམ་བཞིན་པས་དབང་ཆེན་གྱི་དཀྱིལ་འཁོར་གྲུ་བཞི་པ། ཕྱི་རོལ་སྟེང་དུ་རྡོ་རྗེ་རྩེ་གསུམ་པ་བརྒྱད་ཀྱིས་མཚན་ཞིང་དེའི་དབུས་སུ་དཀྱིལ་འཁོར་གྲུ་བཞི་པ་གཞན་གྱི་སྟེང་དུ་སྔགས་དགོད་པ་འདི་ལྟ་སྟེ། ཨོཾ་པཱ་ཏ་པཱ་ཏ་ནི་སྭཱཧཱ་ཤར་དུའོ། ། ཨོཾ་ཛམྦྷེ་ཛམྦྷེ་ནི་སྭཱཧཱ་གཡས་ཏེ་ལྷོ་ལའོ། ། ཨོཾ་མོ་ཧཱ་ནི་མོ་ཧཱ་ནི་སྭཱཧཱ་ནུབ་ཏུའོ། །
ཨོཾ་སྟམྦྷ་ནི་སྟམྦྷ་ནཱི་སྭཱཧཱ་བྱང་དུའོ། ། ཡང་དཀྱིལ་འཁོར་གྲུ་བཞི་པ་དེའི་ནང་དུ་དབང་ཆེན་གྱི་དཀྱིལ་འཁོར་གྱི་དབུས་སུ་ཆེ་གེ་མོ་རེངས་པར་མཛོད་ཅིག་ཅེས་བྱ་བའི་སྔགས་འདི་ཉིད་གྲོ་ག་ལ་ཡུང་བའི་ཁུ་བས་བྲིས་ནས་སྦལ་པའི་ཁར་བཅུག་སྟེ། དེའི་ཁ་མྱོས་བྱེད་ཀྱི་ཚེར་མས་ཕུག་ནས་སྦལ་པའི་སྟེང་གི་ཡ་མགལ་དེ་ཡང་། སྤང་ལེབ་ལ་ཁ་འོག་ཏུ་སྦྱར་ནས་མྱོས་བྱེད་ཀྱི་ཚེར་མས་སྦྲགས་ཏེ་བཞག་པར་བྱ་སྟེ། དེའི་སྐད་ཅིག་གིས་ཕ་རོལ་ཏེ་དགྲའི་སྡེ དཔུང་རེངས་པར་བྱེད་དོ། བཅུ་བཞི་པ་འོད་ཟེར་ཅན་གྱི་བསྲུང་བའི་འཁོར་ལོ་ལ་དེ་ཉིད་ཀྱི་རྣལ་འབྱོར་གྱིས་འཁོར་ལོ་ཟླུམ་པོ་རྩིབས་མེད་པ་བྱས་པའི་རྣམ་པར་གྱུར་པ་ལ་ཕྱི་རོལ་དུ་རྡོ་རྗེ་རྩེ་ལྔ་པ་མཚམས་བཞིའི་སྟེང་དུ་རྣམ་པར་གནས་པའོ། ། དེའི་རཱ་དབུས་མའི་སྟེང་དང་འོག་མགོ་སྟེ་རྩེ་མོ་ལ་ཧཱུྃ་བཞིའོ། ། དེ་རྣམས་ཀྱི་ལྟེ་བ་ལ་དབང་ལྡན་ནས་བརྩམས་ནས་དབུས་ནས་རིམ་གྱིས་ཕྲེང་བའི་སྔགས་བྲི་བར་བྱ་བ་ནི་འདི་ལྟ་སྟེ། ཨོཾ་པ་དཱ་པྲ་མ་སི། ཨོཾ་པ་རཱ་ཀྲ་མ་སི།
ཨོཾ་ཨུ་ད་ཡ་མ་སི། ཨོཾ་ནེ་ར་མ་སི། ཨོཾ་ཨརྐ་མ་སི། ཨོཾ་ཨུརྨ་སི། ཨོཾ་བ་ན་མ་སི། གུལ་མ་མ་སི། ཨོཾ་ཙཱི་བ་ར་མ་སི། ཨོཾ་མ་ཧཱ་ཙི་བཱ་ར་མ་སི། ཨོཾ་ཨནྟརྡྷ་ན་མ་སི་སྭཱཧཱ། ཨོཾ་ནི་ཐམས་ཅད་དུའོ། །
ཞེས་པ་རེ་རེའི་མགོར་སྦྱར་བའི་དོན་ནོ། འཁོར་ལོ་དེའི་དབུས་སུ་རྡོ་རྗེ་རྩེ་གསུམ་པ་ཁ་ཕྱོགས་སུ་གནས་པ་སྟེ་སྣ་ཚོགས་རྡོ་རྗེའོ། ། དེའི་ཕྱོགས་རྣམས་སུ་རྩེ་མོ་བཅུ་གཉིས་པའི་སོ་སོ་ལ་ཨོཾ་བ་ཏྟཱ་ལི་རྩེ་མོ་དབུས་མ་ལའོ། ། དེ་བཞིན་དུ་ཨོཾ་བ་ར་ལི་ཨོཾ་བཱ་རཱ་མུ་ཁེ་གཡས་དང་གཡོན་དུ་སྟེ། རྒྱ་དཔེར་དེ་བཞིན་བཤད། དེ་ལྟར་རྡོ་རྗེ་རྩེ་མོ་ཐམས་ཅད་ཀྱི་མགོར་རིམ་པས་བྲིའོ། ། ཨོཾ་མ་རཱིཙྱཻ་ཞེས་པ་དབང་ལྡན་ལ་སོགས་པའི་མཚམས་བཞིར་བྲིའོ། ། དེ་ལྟར་སྣ་ཚོགས་རྡོ་རྗེའི་དབུས་སུ་སྟེ་ལྟེ་བ་ལ་ཨོཾ་བ་རཱ་ལི། ཨོཾ་བ་ཏྟཱ་ལི། ཨོཾ་བ་རཱ་ཧ་མུ་ཁི།
སརྦ་དུཥྚ་པྲ་དུཥྚ་ནཾ། ཀཱ་ཡ། ཝཱ་ཀ ཙི་ཏྟཱ་མུ་ཁཾ་ཛམབྷ་ཡ། སྟམྦྷ་ཡ། ཞེས་དབང་ལྡན་ནས་བཟུང་ནས་བྲིའོ། ། དེའི་དབུས་སུ་མཾ་ཡིག་གོ ། མཱཾ་དེའི་དབུས་སུ་ལྷས་སྦྱིན་ཏེ་ཆེ་གེ་མོ་རཀྵ་རཀྵ་བྲིའོ། ། མཱྃ་གི་ཕྱི་རོལ་དུ་ཟུར་བཞིར་ཨོཾ་མཱ་རི་ཙྱཻ་དེ་བ་ཏཱ་ཡ་ཞེས་པ་བྲིའོ། ། ཡང་ན་སོ་སོའི་དབུས་ཀྱི་རྩེ་མོ་ལ་ཧཱུྃ་ཡིག་གཅིག་གོ །
ལྟེ་བ་སོ་སོ་ལ་རིམ་པ་བཞིན་ཚིག་གསུམ་ཁོ་ནའོ། ། ཤར་གྱི་རྩེ་མོ་གསུམ་གྱི་དབུས་སུ་ཨོཾ་བཏྟ་ལི། གཡོན་ལ་ཨོཾ་བ་རཱ་ལི། གཡས་ལ་ཨོཾ་བ་རཱ་ཧ་མུ་ཁི། ཟུར་སོ་སོ་ལ་ཡི་གེེ་ཧཱུྃ། ཨོཾ་མཱ་རི་ཙྱཻ་དེ་བ་ཏཱ་ཡེ་ཞེས་པ་དབང་ལྡན་ལ་སོགས་པར་ཡི་གེེ་རེ་རེ་སྟེ། ལུགས་འདིའང་གཞན་དུ་བསྟན་པའི་ཕྱིར་གཉི་ག་བསྡུས་ཏེ་བཤད་པའོ། ། མདོར་ན་བྲིས་ནས་ཅེས་པ་བཤད་པའི་གཞིར་བཞག གང་ན་འཁོར་ལོ་འདིའོ། ། གང་ལ་ན་གྲོ་ག་ལའོ། །
གང་གིས་ན་གུར་གུམ་གྱིས་སོ། ། ཚུལ་ཇི་ལྟར་ན་འཁོར་ལོ་ཟླུམ་པོའི་རྣམ་པར་བྲི་ཞིང་སྔགས་དགོད་པ་ལ་སོགས་པ་སྔར་བཞིན་ནོ། ། དགོས་པ་ཅིའི་དོན་དུ་ན་དེ་ལྟར་བྲི་ཞིང་རབ་ཏུ་གནས་པའི་བར་དུ་བཟུང་བར་བྱས་ན་ཐམས་ཅད་དུ་བསྲུང་བར་འགྱུར་བའོ། ། བཅོ་ལྔ་པ་ཕྱོགས་ཀྱི་གོས་ཅན་གྱི་ཕྱིར་བཟློག་པའི་བསྲུང་བ་ནི། རྡོ་རྗེ་འཛིན་པའི་རྣལ་འབྱོར་གྱིས། ། སྐྱེས་བུ་ཕྱོགས་ཀྱི་གོས་ཅན་ཏེ། ། གཅེར་བུ་ལག་པ་གཡོན་སྡིགས་མཛུབ་དང་བཅས་པ་མདུན་དུ་བརྐྱང་བ། གཡས་སྟེང་དུ་བརྐྱང་ཞིང་རྡེག་པའི་ཚུལ་ཅན། སྐྲ་གྲོལ་བ། ཡ་སོས་མ་མཆུ་བསྡམས་པ།
གདོང་རྣམ་པར་འགྱུར་བ་རབ་ཏུ་གཏུམ་པ་ཅན་རྣ་བར་རྣ་ཆ་གཉིས་དང་། སྤྱི་གཙུག་གི་སྟེང་དུ་རྡོ་རྗེ་རྩེ་གསུམ་པ། དེའི་ལྟེ་བ་ལ་ཧཾ་མགོ་ཐུར་བསྟན་གནས་པ་དང་ལྡན་པ། དཔྲལ་བའི་སྟེང་དུ་ལཾ་ལཾ་དང་། ཀོས་ཀོ་གཡས་པ་ནས་བརྩམས་ནས་གང་ཞིག་བདག་གི་སེམས་ལ་སྣུན་པར་བྱེད་པ་དེ་ལ་ལྟུང་བར་བྱེད་པ་དང་། རིགས་སྔགས་ཕྱིར་བཟློག་པར་མཛོད་ཅིག་གིས་སྐད་དོད་ཡེ་མ་མ་ཙིཏྟཱ་བི་གྷཱ་ཏཾ་ཀུརྦནྟི་ཏཱཾ་པ་ཏནྟུ་པྲཏྱིངྒ་རཱཿ ཞེས་ཀོས་ཀོ་གཡོན་པའི་མཐར་ཐུག་པ་བྲིས་ལ་སྐྱེས་བུ་དེའི་ལྟེ་བ་ནས་སྟེང་དུ་ཁའི་མཐར་མཐུག་པའི་བར་དུ་མཆོད་རྟེན་གྱི་དབྱིབས་སུ་བྲི་བར་བྱའོ། ། མཆོད་རྟེན་དེའི་སྟེང་ན་གནས་པའི་རྡོ་རྗེ་རྩེ་ལྔ་པ་བྲི་བར་བྱ་ཞིང་། མཆོད་རྟེན་གྱི་སྙིང་པོར་གཡས་གྱེན་དུ་རྟེན་པའི་ཡེ་དྷརྨཱ་ཕྲེང་བའི་རྣམ་པས་བྲིས་ཏེ། གཡོན་འོག་ཇི་སྲིད་བར་རོ། །
ཞེས་འགྱུར་བཅོས་ཏེ། མཆོད་རྟེན་གྱི་སྙིང་པོར་ཏེ་ནང་དུ་གཡས་ཕྱོགས་སུ་གྱེན་དུ་རྟེན་པའི་དང་གཡོན་ཕྱོགས་སུ་འོག་ཏུ་རྟེན་པའི་ཡེ་དྷརྨཱ་ཧེ་ཏུ་པྲ་བྷ་བཱ་ཧེ་དུནྟེ་ཥན་ཏ་ཐཱ་ག་ཏ་ཧྱ་བ་དཏ་ཏེ་ཥཉྩ་ཡོ་ནི་རོ་དྷ་ཨེ་ཝྃ་བཱ་ཏི་ཤྲ་མ་ཎཿ ཅེས་པའི་ཚིགས་བཅད་ཕྲེང་བའི་རྣམ་པ་བྲི་བར་བྱའོ། ། དེའི་མགྲིན་པར་ཧཱུྃ་ཁ་འོག་ཏུ་བལྟས་པའོ། ། མཆོད་རྟེན་དེའི་དབུས་སུ་རྡོ་རྗེ་རྩེ་ལྔ་པ་ཁ་སྟེང་དུ་བལྟས་པ་བྲི་ཞིང་རྡོ་རྗེ་དེའི་ངོས་གཉིས་སུ་ཧཱུྃ་ཡིག་དྲུག་དྲུག་བཅུ་གཉིས་སོ། ། དེ་ནས་མཆོད་རྟེན་གྱི་བང་རིམ་ལ་མ་ནིང་དང་བྲལ་བ་སྟེ་མ་རྟོགས་པའི་དབྱངས་བཅུ་གཉིས་བྲིའོ། ། སྐྱེས་བུ་དེའི་སྙིང་གར་སྟེང་ནང་མཚམས་སུ་རིགས་སྔགས་ཕྱིར་ཟློག་ཅིང་ལྟུང་བར་བྱེད་པ་གོང་མ་བཞིན་དུ་སྟེ། ཡེ་མ་མ་ནས་རཱཿའི་བར་དུ་བྲིས་ཏེ། འོན་ཀྱང་ཚར་དུ་སྟེ་ཕྲེང་བ་དྲང་པོའི་རྣམ་པར་བྲིའོ། ། སླར་ཡང་ཡེ་མ་མ་ནས་རཱའི་བར་བྱིན་པ་དང་།
ཕོ་མཚན་ཏེ་རླིག་པ་དང་རྟགས་ལ་ཚར་དུའོ། ། མགོ་དང་ལག་མཐིལ་གཉིས་དང་རྩིབས་ལོགས་གཉིས་དང་བྲང་སྟེ། ཡན་ལག་བརྒྱད་ལ་པུཾ་ཡུཾ་རཾ་ནི་སྐད་དོད་ལ་རྒྱབ་ཏུ་ཡོད་པས་ལག་པའི་རྒྱབ་ལའོ། ། པྲཾ་རཾ་ནི་རྒྱ་དཔེར་ཡུཾ་རཾ་ཞེས་འབྱུང་སྟེ། རྐང་པ་དག་གི་རྒྱབ་ལའོ། ། སྐར་མ་རྒྱལ་ལ་དུག་དང་ལན་ཚྭ་དང་སྐེ་ཚེ་དང་ནིམ་པའི་ལོ་མ་དང་སྨྱོ་བྱེད་ཀྱི་ཁུ་བ་དང་དུར་ཁྲོད་ཀྱི་སོལ་བ་དང་ལྷན་ཅིག་སྦྱར་བས་སྐྱེས་བུ་འདི་བྲི་རུ་གཞུག་པར་བྱའོ། ། རྡོ་རྗེ་རྩེ་ལྔ་པ་གཉིས་ཀྱི་ལྟེ་བའི་དབུས་སུ་ཙན་དན་དཀར་པོས་ལྷ་སྦྱིན་གྱིས་མཚོན་པའི་ཆེ་གེ་མོ་ལ་རཀྵྃ་ཀུ་རུ་ཞེས་ནང་དུ་ཆུད་པར་བྱ་སྟེ་སྤེལ་ལ་བྲི་བར་བྱ་ཞིང་ཙན་དན་དཀར་པོས་རྗེ་བཙུན་མཆོད་རྟེན་བྲི། གུར་གུམ་གྱིས་རྡོ་རྗེ་གསུམ་དང་ཡི་གེེ་ཐམས་ཅད་བྲིའོ། ། སྲུང་འཁོར་གྱི་རིག་པ་འདི་གང་གིས་འཛིན་པར་བྱེད་ན་དེ་ཐམས་ཅད་བསྲུང་བ་ཆེན་པོར་འགྱུར་རོ། ། བཅུ་དྲུག་པ་ཆར་དབབ་པའི་འཁྲུལ་འཁོར་ནི།
རི་རབ་ཟུར་ཏེ་རྩེ་མོ་བརྒྱད་པ་སྟེ། དཀྱིལ་འཁོར་གྲུ་བཞི་པ་གཉིས་བསྣོལ་བ་ལྟར་ཕྱོགས་བཞི་དང་མཚམས་བཞིར་ཟུར་ཡོད་པའི་ཟུར་བརྒྱད་པ་ཕྱི་རོལ་དུ་རྡོ་རྗེ་རྩེ་མོ་གསུམ་པས་མཚན་ཞིང་མཚམས་ཀྱི་ནང་དུ་སྟེ། ཟུར་དེའི་ནང་རྣམས་སུ་ཀླུའི་ས་བོན་ནཾ་གྱིས་མཚན་པ། ཨ་ཀུ་ཀ་ཏུ་བ་པ་མ་ཤ་མིང་ཡིག་དང་པོ་སྟེ། དེས་མཚོན་ནས་མིང་ཡིག་རྫོགས་པ་སྤེལ་ཚིག་དང་བཅས་པ་ཐོག་མཐར་ཧཱུྃ་གཉིས་གཉིས་ཀྱིས་བསྐོར་བ་བྲི་བར་བྱ་སྟེ། དབང་ལྡན་ཕྱོགས་ནས་བརྩམས་ཏེ། ཧཱུྃ་ནང་ཨ་ནནྟ་བྲྀཥྚི་ཀུ་རུ་ཧཱུྃ། དེ་བཞིན་དུ་ཨ་ནནྟའི་གནས་སུ་ཀུ་ལི་ཀ ཀར་ཀོ་ཊ། ཏཀྵ་ཀ
བཱ་སུ་ཀི པདྨ། མཧཱ་པདྨ། ཤཾ་ཁ་པ་ལ། དེ་བཞིན་དུ་གྲར་སྟེ་ཟུར་གཉིས་གཉིས་ཀྱི་ནང་དུ་སྟེ་བར་དུ་དབང་ལྡན་ཕྱོགས་ནས་བརྩམས་ནས་བྲི་བར་བྱ་ཞིང་ཕྱི་རོལ་དུ་རི་མོ་ཟླུམ་པོ་གཉིས་ཀྱི་ཡོངས་སུ་བསྐོར་བའི་རི་རབ་བྱའོ། ། རི་རབ་དེའི་དབུས་སུ་ཚོགས་ཀྱི་བདག་པོ་བྲི་བར་བྱ་སྟེ། གར་གྱི་དབང་ཕྱུག་གི་ཚུལ་དུ་སྐུ་མདོག་དམར་པོ་ཕྱག་གཡས་གཉིས་ན་ལ་དུའི་སྣོད་དང་བགྲང་ཕྲེང་། གཡོན་གཉིས་ན་རྡོ་རྗེ་རྩེ་གསུམ་པ་དང་ལ་ཕུག་ལོ་མ་དང་བཅས་པ་འཛིན་པ། བྱི་བ་ལ་ཞོན་ཞིང་པདྨ་ལ་གནས་པ་དགོད་པར་བྱའོ། ། ཧཱུྃ་གཿཧཱུྃ་ཧཱུྃ་གཿགཿཧཱུྃ་བྲྀཥྚི་ཀུ་རུ་ཧཱུྃ་གཿགཿཧཱུྃ།
ཞེས་ཧཱུྃ་དྲུག་དང་ལྡན་པའི་སྔགས་གཅིག་པོ་འདི་གླང་པོའི་དཔྲལ་བ་སྟེ། བུམ་པའི་གནས་དང་སྙིང་ག་དང་ཕོ་བ་དང་ལྟེ་བའི་སྟེང་དུ་བྲི་བར་བྱ། ཁ་ཅིག་སྔགས་དགོས་བྲི་བར་བྱའོ། མདོར་ན་བྲིས་ནས་ཅེས་པ་གཞིར་བཞག གང་ན་འཁོར་ལོ་འདིའོ། ། གང་ལ་ན་ཁཾ་ཕོར་སོར་མ་བཏང་བ་ལའོ། ། གང་གིས་ན་ཚ་བ་གསུམ་དང་སྲིན་ལག་གི་ཁྲག་ལྷན་ཅིག་པས་སོ། ། བྲིས་ནས་ཚུལ་ཇི་ལྟར་བསྒྲུབ་ན་སྔར་བཞིན་རབ་ཏུ་གནས་པའི་བར་དུ་བྱ་སྟེ། འཁོར་ལོ་གཉིས་ཁ་སྦྱར་བ། སེང་ལྡེང་གི་མེ་ལ་གདུངས་བར་བྱས་ནས་སོ། །
ལས་གང་སྒྲུབ་ན་ངེས་པར་ཆར་འབབ་པར་འགྱུར་ཏེ། གཞན་དུ་ནི་མིན་ནོ། བཅུ་བདུན་པ་ཆར་གཅད་པའི་འཁྲུལ་འཁོར་ནི་ལྡོང་རོོས་ཏེ་བབ་བླས་ཚོགས་བདག་དེ་ཉིད་ཀྱི་གདོང་ཆར་པ་བསྐྱེད་པའི་ཆེད་དུ་གདོང་སྟེང་དུ་ཕྱོགས་པ་དེ་ཉིད་ཆར་རེངས་པའི་ཆེད་དུ་ནང་དུ་སྟེ་འོག་ཏུ་ཕྱོགས་པར་བྲིས་ནས་མེ་ལ་གདུངས་ན་སྤྲིན་རེངས་ཤིང་ཆར་འཆད་པར་འགྱུར་རོ། ། འདི་གཉིས་ལས་ཐ་དད་ཀྱང་འཁོར་ལོ་འདྲ་བ་ལ་དགོངས་ནས་རྒྱ་དཔེར་ཨང་ཀ་གཅིག་ཏུ་བསྡུས་ནས་གནང་ངོ་། ། བཅོ་བརྒྱད་པ་རེངས་པར་བྱེད་པའི་འཁྲུལ་འཁོར་ལ་འཁོར་ལོ་རྩིབས་བརྒྱད་པ་བྲིས་ནས་གཿབརྒྱད་ཀྱིས་རྩིབས་བརྒྱད་ལ་བརྒྱན་ཅིང་འཁོར་ལོ་དེའི་དབུས་སུ་ལྟེ་བར་གཿ། ཡི་གེེ་བརྒྱད་ཀྱི་དབུས་སུ་གཿ། ཆེ་གེ་མོ་སྟམྦྷ་ཡ་གཿཞེས་པའི་ཆོ་གས་བསྒྲུབ་བྱའི་མིང་ནང་དུ་ཆུད་པ་སྟེ་སྤེལ་བར་བྱ་སྟེ། དུར་ཁྲོད་ཀྱི་རས་སམ་མཚོན་གྱིས་བསྣུན་པ་སྟེ། མི་གྲིར་བསད་པའི་རས་ལ་ལྡོང་རོས་དང་ཡུངས་བའི་ཁུ་བས་བྲི་བར་བྱའོ། ། དེ་ནས་འབྲས་སཱ་ལུ་བཏགས་པ་ལ་ཚོགས་བདག་གི་གཟུགས་བྱས་ནས་དེའི་སྙིང་གར་འཁོར་ལོ་འདི་ཁམ་ཕོར་ཤིན་ཏུ་ཚོས་པ་ཁ་སྦྱར་དུ་བཞག་ནས་སྐུད་པ་སེར་པོས་དཀྲིས་ཤིང་རྡོ་རྗེ་སེམས་དཔའི་རྣལ་འབྱོར་གྱིས་བསྒྲུབ་བྱ་དང་།
ཚོགས་བདག་ཕྱི་རོལ་དུ་ཐུན་གསུམ་བཟླས་པ་ནི་མན་ངག་སྟེ། ཇི་ལྟ་བ་བཞིན་དུ་མེ་ཏོག་སེར་པོས་མཆོད་པར་བྱའོ། ། ལྷ་མོ་ཅེས་བོས་ནས་མདོར་ན་དེ་ལྟར་བཤད་པ་ནི་རྒྱལ་པོ་རེངས་པར་བྱེད་པའི་མཆོག་གོ ། རེངས་པའི་ལས་གཉིས་པ་ནི། འོད་ཟེར་ཅན་གྱི་རྣལ་འབྱོར་གྱི་མྃ་ཡིག་ནང་དུ་ལྷ་མོ་འདི་ཉིད་ཀྱི་སྔགས་བྲི་བར་བྱ་སྟེ། ཨོཾ་བ་ཏྟཱ་ལི་བ་རཱ་ལི་བ་ར་ཧཱ་མུ་ཁི་སརྦ་དུཥྚཱ་ནྃ་མུ་ཁྃ་སྟམྦྷ་ཡ་ཞེས་པ་ཡུངས་བའི་ཁུ་བས་སོ་ཕག་གཉིས་ལ་ཡང་དག་པར་བྲིས་ནས་ཁ་སྦྱར་ཏེ། ལེགས་པར་འཁྲུལ་འཁོར་བྱས་ནས་ས་ལ་སྦས་ན་གདུག་པ་ཅན་ཐམས་ཅད་རེངས་པར་བྱེད་དེ། གཞན་དུ་ནི་མ་ཡིན་ནོ། ། བཅུ་དགུ་པ་དགུག་པའི་འཁོར་ལོ་ནི། དེ་ནས་དབེན་པའི་གནས་སུ་ས་ལ་འཁྲུལ་འཁོར་བྲི་བར་བྱ་སྟེ།
བྷ་གའི་ནང་དུ་ལིང་ག་དང་བཅས་པ་ཕྱི་ནས་ཧྲིཿཡིག་གེིས་བསྐོར་ཞིང་དེའི་ཕྱི་ནས་རྡོ་རྗེས་མཚན་པའི་ཞགས་པས་ཁོར་ཡུག་ཏུ་བསྐོར་བའི་དབུས་སུ་མིང་བྲི་བར་བྱ་སྟེ་ཧྲིཿཆེ་གེ་མོ་ཨཱ་ཀརྵ་ཡ་ཧྲིཿཞེས་པ་དང་། བྷ་ག་དང་རྟགས་སྦྱོར་བའི་གནས་སུ་ཧྲིཿབྲིས་ནས་ཀུ་རུ་ཀུལླེ་བསྒོམ་ཞིང་བསྒྲུབ་བྱ་མཁའ་འགྲོ་གདོང་དུ་བསྒོམ་བཞུ་བའི་ཧྲིཿཡིག་གེིས་མགྲིན་པར་ཞགས་པས་བཅིངས་ནས་བཀུག་སྟེ་མིད་ལ་བཅུག་པའི་ཆོ་ག་གཅིག་པུ་གཉིས་སུ་མེད་པར་འཁྲུལ་འཁོར་དེའི་སྟེང་དུ་བདག་ཉིད་ཀྱིས་གཅི་བ་བཏང་བར་བྱས་ན་ཇི་སྲིད་ཉི་མ་བདུན་གྱིས་བུད་མེད་གང་འདོད་པ་འགུགས་པར་བྱེད་དོ། ། ཉི་ཤུ་པ་སོ་སོར་འབྲངས་མ་ལ་བརྟེན་ནས་བུ་སྐྱེད་པའི་འཁྲུལ་འཁོར་ནི། སོ་སོར་འབྲང་གི་རྣལ་འབྱོར་གྱིས་ཟླ་བའི་དཀྱིལ་འཁོར་གྱི་དབུས་སུ་འཁོར་ལོ་རྩིབས་བརྒྱད་པ་གནས་པ་བྲི་བར་བྱ་སྟེ། ཕྱི་རོལ་གྱི་ཤར་ལ་སོགས་པའི་ཕྱོགས་སུ་གྱེན་དུ་ལངས་པའི་རྡོ་རྗེ་དང་རྒྱལ་མཚན་དང་དགྲ་སྟ་དང་རྩེ་གསུམ་དང་ཞགས་པ་དང་། སྣ་ཚོགས་རྡོ་རྗེ་དང་ཁ་ཊྃ་ཀ་དང་ལྕགས་ཀྱུ་རྣམས་བྲི་བར་བྱའོ། ། འཁོར་ལོ་རྒྱས་པ་ལ་མཚོན་ཆ་མང་པོ་ཡོད་པ་དེ་བཞིན་དུ་མདོར་བསྡུས་ནས་སོ། ། འཁོར་ལོ་དེའི་དབུས་སུ་ལྟེ་བ་ལ་ཟླ་བའི་དཀྱིལ་འཁོར་ཉ་གང་བའི་ནང་དུ་སྟེ། དབུས་སུ་ཆེ་གེ་མོ་དང་ཆེ་གེ་མོས་བུ་རྙེད་པར་གྱུར་ཅིག་གི་སྐད་དོད་པུ་ཊ་ལ་བྷ་ཏཱྃ་ཞེས་པ་བྲིས་ལ་འཁོར་ལོའི་ལྟེ་བའི་ཟླ་བའི་ཕྱི་རོལ་དུ་སྔགས་འདི་བྲི་བར་བྱ་སྟེ། ཏདྱ་ཐཱ།
ཨོཾ་མ་ཎི་དྷ་རི་བཛྲི་ཎི་མཧཱ་པྲ་ཏི་པ་རེ་ཧཱུྃ་ཧཱུྃ་ཕཊ་ཕཊ་སྭཱཧཱ་དེ་ནས་ཟླ་བའི་དཀྱིལ་འཁོར་དབུས་སུ་སྔགས་འདི་ཁོར་ཡུག་ཏུ་བྲི་བར་བྱ་སྟེ། ཨོཾ་ཨ་མྲྀ་ཏ་བི་ལོ་ཀི་ནི་གརྦྷ་སཾ་རཀྵི་ཨཱ་ཀརྵ་ཎི་ཧཱུྃ་ཧཱུྃ་ཕཊ་ཕཊ་སྭཧཱ། ། འཁོར་ལོའི་ཕྱི་རོལ་གྱི་ཟླ་བ་ལ་ཡང་སྔགས་དེ་ཉིད་བྲི་སྟེ། སྐར་མ་རྒྱལ་ལ་གུར་གུམ་དང་བ་ལང་གི་གི་ཝང་གིས་བྲིའོ། ། མདོར་ན་བྲིས་ནས་ཅེས་པ་གཞིར་བཞག གང་ན་འཁོར་ལོའོ། ། གང་ལ་ན་གྲོ་ག་ལའོ། ། གང་གིས་ན་གུར་གུམ་དང་བ་ལང་གི་གི་ཝང་གིས་སོ། ། གང་གི་ཚེ་ན་སྐར་མ་རྒྱལ་ལའོ། ། ཚུལ་ཇི་ལྟར་ན་རབ་ཏུ་གནས་པའི་ཆོ་གའི་བར་དུ་བྱ་སྟེ་འཛིན་པར་བྱེད་ཅིང་འཆང་བའི་ཚུལ་གྱིས་སོ། །
ལས་གང་ན་བུ་རྙེད་པར་འགྱུར་རོ། ། རྡོ་རྗེ་གུར་ལས། བུད་མེད་གང་དག་བུ་ཤི་བ། ། སོ་སོར་འབྲང་མ་རྟག་དྲན་བྱ། ། ཅེས་པའི་མན་ངག་ཀྱང་འདི་ཉིད་དོ། ། ཉེར་གཅིག་པ་བསད་པའི་འཁྲུལ་འཁོར་ནི་འཁོར་ལོ་ལ་བུམ་པའི་དབྱིབས་སུ་གྱུར་པའི་མགྲིན་པ་རིང་པོའི་མགྲིན་པར་ངེས་པར་འབྱུང་བཞིན་པའི་བསྒྲུབ་བྱའི་མིང་ཡིག་སྤེལ་ཚིག་དང་བཅས་པའི་ཡི་གེེ་རེ་རེ་དང་ཡཿརེ་སྤེལ་ནས་བྲིས་ཏེ་དཔེར་ན་ལྷ་སྦྱིན་སྐྲོད་ཅིག་སྐད་དོད་ལ་དེ་བ་དཏྟ་མུཙྪ་ཊ་ཡ་ལྟ་བུ་ལ་ཡཿསྤེལ་བས་ཡཿ དེ་ཡཿ བ་ཡཿ ད་ཡཿ ཏྟ་ཡཿ
མུ་ཡཿ ཙ་ཡཿ ཊ་ཡཿ ཡ་ཡཿལྟ་བུའོ། ། དེ་ལྟར་རྡོ་རྗེ་འཛིན་པ་བསྒོམ་ཞིང་བསྒྲུབ་བྱ་བཀུག་ནས་གཞུག་པའི་ཆོ་གས་བྲི་བར་བྱ་སྟེ། ལྷ་དབང་ཕྱུག་གམ་མིའི་རྒྱལ་པོའི་གནས་ཀྱི་རྒྱལ་མཚན་གྱི་རས་ལ་ཁྭའི་ཁྲག་གིས་བསྒྲུབ་བྱ་གང་ཡིན་གྱི་མིང་དང་སྤེལ་བ་ནས་མངོན་པར་བྲིས་ན་ཁྭ་གསོན་པོའི་མགྲིན་པ་ལ་བཏགས་ཏེ་རླུང་གི་ཕྱོགས་སུ་བཏང་ན་མྱུར་དུ་སྐྲོད་པར་བྱེད་དོ། ། ཨིནྟྲ་བྷུ་ཏིས་མཚོན་གྱིས་གསད་པའི་རས་སམ་བསྒྱེགས་པའི་རས་ལ་རྒྱལ་མཚན་གྱི་རས་སུ་འཆད་དོ། ། ཉེར་གཉིས་པ་བསྲུང་བ་འཁོར་ལོ་ནི་ཉི་མའི་དཀྱིལ་འཁོར་གྱི་དབུས་སུ་གནས་པའི་འཁོར་ལོ་རྩིབས་བརྒྱད་པ་བྲི་བར་བྱ་སྟེ་དེའི་ལྟེ་བ་ལ་རྡོ་རྗེ་རྩེ་ལྔ་པའི་ལྟེ་བ་ལ་མཚན་པས་ཏེ། ཉི་མ་རྣམ་པར་བསམ་ཅེས་པ་བྲི་བསྒོམ་ཐུན་མོང་དུ་བསྟན་པ་ནི། ཧཱུྃ་གི་དེ་ཁོ་ན་ཉིད་ཀྱི་ས་བོན་བརྒྱད་ཀྱིས་ཡོངས་སུ་བསྐོར་བའི་སྙིང་པོ་སྟེ་ནང་དུ་ཆུད་པའི་ཧཱུྃ་ཆེ་གེ་མོ་རཀྵ་ཡ་ཧཱུྃ་ཞེས་བྲིས་ཏེ་རྗེས་སུ་བསྒྲུབ་བྱའི་མིང་ནང་དུ་ཆུད་པ་སྟེ་སྤེལ་བར་བྱ་ཞིང་།
བྲི་ཞིང་རྩེ་མོ་སོ་སོ་ལ་ཧཱུྃ་སྟེ། གུར་གུམ་དང་བ་ལང་གི་གི་ཝང་གིས་གྲོ་ག་ལ་རྡོ་རྗེ་སེམས་དཔའི་རྣལ་འབྱོར་གྱིས་ཆོ་ག་བཞིན་དུ་བྲིས་ནས་ལུས་ལ་འཛིན་པའི་ན་རྣལ་འབྱོར་པ་མི་མཐུན་ཕྱོགས་ཐམས་ཅད་ལས་བསྲུང་བར་འགྱུར་རོ། ། མདོར་ན་བྲི་བར་བྱ་སྟེ། ཅེས་པ་གཞིར་བཞག གང་ན་འཁོར་ལོའོ། ། གང་ལ་ན་གྲོ་ག་ལའོ། ། གང་གིས་ན་གུར་གུམ་དང་བ་ལང་གི་གི་ཝང་གིས་སོ། ། ཚུལ་ཇི་ལྟར་ན་རྡོ་རྗེ་སེམས་དཔའི་རྣལ་འབྱོར་གྱིས་ཆོ་ག་བཞིན་དུ་བྲིས་ནས་ལུས་ལ་འཛིན་ནའོ། ། དགོས་པ་ཅིའི་དོན་དུ་ན་རྣལ་འབྱོར་པ་བསྲུང་བའི་དོན་དུའོ། ། ཉེར་གསུམ་པ་བྲན་དུ་འཁོལ་བའི་འཁྲུལ་འཁོར་ནི་པདྨ་འདབ་མ་ཉི་ཤུ་རྩ་བཞི་པར་གྱུར་པ་ལ་ཕྱི་རོལ་དུ་རི་མོ་གསུམ་གྱིས་བསྐོར་ཏེ།
པད་འདབ་སོ་སོ་ལ་ཨོཾ་ཧྲཱིཾཿཀླཱིཾ། ལྟེ་བའི་ཕྱོགས་བརྒྱད་དུ་དེ་རྣམས་བྲིས་པའི་དབུས་སུ། ཨོཾ་ཧྲཱིཾ་ཀླཱིཾ་ཆེ་གེ་མོ་བ་ཤཱིཾ་ཀུ་ཨོཾ་ཧྲཱིཾ་ཀླཱི་ཞེས་པ་ཀུ་རུ་ཀུལླེའི་རྣལ་འབྱོར་གྱིས་གུར་གུམ་དང་གི་ཝང་ངམ་རྒྱ་སྐྱེགས་དང་གི་ཝང་གིས་གྲོ་ག་ལ་བྲི་བར་གསུངས་པའི་ཆོ་ག་བཞིན་དུ་སྐར་མ་རྒྱལ་ལ་སྔགས་འདི་བྲིས་ཏེ། གང་ལ་འཛིན་པའི་ལག་པ་དེས་གང་ལ་རེག་པ་དེ་བྲན་བཞིན་དུ་དབང་དུ་བྱེད་དོ། ། མདོར་ན་བྲི་ཅེས་པ་གཞིར་བཞག གང་ལ་བྲི། གང་བྲི། གང་གིས་བྲི། ཚུལ་ཇི་ལྟར་བྲི། གང་གི་ཚེ་བྲི་བ་རྣམས་གཞུང་ཐོག་ཏུ་སྦྱར་རོ། །
ཉེར་བཞི་པ་དགྲ་བོ་ཟིལ་གྱིས་གནོན་པའི་འཁྲུལ་འཁོར་ནི། འཁོར་ལོ་རྫ་རྔའི་དབྱིབས་སུ་གྱུར་པ། རྡོ་རྗེ་དང་པདྨས་མཚན་པ། སྐུ་རྡོ་རྗེ་ལ་སོགས་པ་མདོར་བསྡུས་ནས་ཕྱི་རོལ་དུ་རི་མོ་གསུམ་གྱིས་བསྐོར་ཏེ། ལས་ཀྱི་རྡོ་རྗེ་རབ་ཏུ་བསྒོམས་པས་དགྲ་ཐམས་ཅད་ངེས་པར་མནོན་ཅིང་ལས་ཀྱི་ཆོ་ག་མཐོང་བས་སྔགས་ཀྱི་བྱ་བ་ཐམས་ཅད་བྱེད་པར་འགྱུར་རོ། ། ཅེས་སྨོས་སྟེ། དེ་ལ་རྫ་རྔའི་དབྱིབས་སུ་གྱུར་པའི་འཁོར་ལོ་རེ་མིག་བཞི་བཅུ་རྩ་དགུ་པ་བྱས་ལ་གདོང་གི་རེ་མིག་ནས་བརྩམས་ཏེ། དཀྱིལ་འཁོར་རེ་མིག་གི་བར་དུ་ཨཱ་ལི་ཀཱ་ལི་ཞེ་དགུ་སྦྲུལ་འཁྱིལ་པ་བཞིན་དུ་བྲིའོ། ། རྡོ་རྗེ་དང་པདྨས་མཚན་པའི་ཤུགས་ལ་འཁོར་ལོས་མཚན་པའི་རི་མོ་གསུམ་གྱིས་བསྐོར་བ། སྐུ་རྡོ་རྗེ་ལ་སོགས་པའི་གསུང་དང་ཐུགས་ཀྱི་རྡོ་རྗེ་རྣམ་པར་དག་པ་མདོར་བསྡུས་ནས་མཚོན་ཏེ།
འཁོར་ལོ་རྫ་རྔའི་དབྱིབས་ལྟ་བུའི་ཕྱི་རོལ་དུ་བྲིའོ། ། ལས་ཀྱི་རྡོ་རྗེ་རབ་ཏུ་བསྒོམ་པ་ནི་གནོད་མཛེས་ཕྱག་གཉིས་པའི་ང་རྒྱལ་ལ་གནས་པས་སོ། ། ལས་ཀྱི་ཆོ་ག་མཐོང་བས་ཞེས་བྱ་བ་ནི། ལས་བཅུ་གཉིས་གང་བསྒྲུབ་པ་དེ་དང་དེའི་ཉམས་སུ་བླང་བ་བླ་མ་གོང་མས་མཛད་པ་མཐོང་བའོ། ། དེའི་སྔགས་འདི་བཀའ་བསྩལ་པ་ཞེས་བྱ་བ་ནི། འཁོར་ལོ་ལ་དགོད་པ་དང་བཟླས་པའི་སྔགས་ཏེ། དེ་ལ་འཁོར་ལོ་ལ་དགོད་པའི་ཚུལ་ལ་དཔལ་རྡོ་རྗེ་མཁའ་འགྲོའི་ལེའུ་དགུ་པ་ལས་སྤྱིར་ལས་ཆེན་བཅུ་གཉིས་ལས། འཁོར་ལོའི་ཡི་གེ་དགོད་ཚུལ་བཞིར་བཏུས་པ་དེ་བཞིན་ཡིན་ལ་འདིར་མདོར་བསྡུས་པས་སྦྲུལ་འགྲོས་ཆེན་པོའི་ཡི་གེ་དགོད་པར་བླ་མ་གོང་མ་རྣམས་ཀྱི་དཔེ་ཆུང་ལ་སྣང་སྟེ། དབུས་ཀྱི་ལེ་ཚེ་སྟོང་པ་ལ་བསྒྲུབ་བྱའི་མིང་དགོད་པའོ། ། སྔགས་ཀྱི་དོན་ཤར་དུ་ཨོཾ་སུམྦྷ་ཎི་སུམྦྷ་ཧཱུྃ་ཧཱུྃ་ཕཊ།
བྱང་དུ་ཨོཾ་གྲིཧྣ་གྲིཧྣ་ཧཱུྃ་ཧཱུྃ་ཕཊ། ནུབ་ཏུ་ཨོཾ་གྲིཧྣ་པ་ཡ་གྲིཧྣ་པ་ཡ་ཧཱུྃ་ཧཱུྃ་ཕཊ། ལྷོ་རུ་ཨོཾ་ཨཱ་ན་ཡ་ཧོ་བྷ་ག་ཝཱན་བིདྱ་ར་ཛཱ་ཡ་ཧཱུྃ་ཧཱུྃ་ཕཊ་སྭཱཧཱ། དེ་ལ་ཚིག་གི་དོན་སྒྲིབ་པ་ཐམས་ཅད་ལ་གནོད་པར་བྱེད་པས་སུམ་བྷ་དང་ངེས་པར་གནོད་པར་བྱེད་པས་ནི་སུམ་བྷ། གནོད་བྱེད་བྲོས་པ་ཟུངས་ཤིག་ཅེས་པ་གྲིཧྣ། འཁོར་རྣམས་ཀྱང་འཛིན་དུ་ཆུག་ཅེས་པ་གྲིཧྣ་པ་ཡའོ། ། ཀྱེ་བཅོམ་ལྡན་འདས་ཞེས་བོས་ནས་ཨ་ན་ཡ་ཧོ་སྟེ། སྙིང་ག་ནས་ལྕགས་ཀྱུས་ཁུག་ཅིག་གོ ། བིདྱ་ར་ཛཱ་ཡ་རིག་པའི་རྒྱལ་པོ་ཞེས་དབུགས་འབྱིན་པ་ཡིན་ལ། ཧཱུྃ་ནི་འཛིན་པ་སོགས་པ་ལ་ངེས་པར་སྦྱོར་བའམ་སྐུལ་བའོ། །
སྔགས་ཀྱི་བྱ་བ་ཐམས་ཅད་བྱེད་པར་འགྱུར་རོ་ཅེས་པ་ལས་ཆེན་པོ་བཅུ་གཉིས་བྱེད་པ་སྟེ། གང་ཞེ་ན། དབང་དང་དགུག་དང་དབྱེ་བ་དང་། ། གསོད་དང་སྐྲོད་པ་ལ་སོགས་དང་། ། དགུག་དང་རེངས་པར་བྱ་བ་དང་། ། རྨོངས་དང་དེ་བཞིན་ཕུར་བུས་གདབ། ། ཚིག་འཕྲོག་ལྐུགས་པར་འགྱུར་བ་དང་། ། འོན་དང་དེ་བཞིན་ལོང་བ་དང་། ། མ་ནིང་ཉིད་དུ་བྱ་བ་དང་། ། གཟུགས་ནི་ཡོངས་སུ་བརྗེ་བ་སྟེ། །
ལས་ཆེན་བཅུ་གཉིས་འདི་དག་ནི། ། དྲན་པས་འགྲུབ་འགྱུར་ཐེ་ཚོམ་མེད། ། ཞེས་བཤད་དོ། ། དེ་ལ་དགྲ་ཐམས་ཅད་ངེས་པར་གནོན་ཅིང་ཅེས་པས་གསོད་པའི་ལས་དངོས་བསྟན། སྔགས་ཀྱི་སྤེལ་ཚིག་ཀྱང་གསད་པ་ལ་ཕཊ་ཀྱི་སྔོན་དུ་ཆེ་གེ་མོ་མ་ར་ཡ་ཅེས་པ་གཞུག དེ་བཞིན་དུ་ལས་ཀྱི་ཆོ་གའང་ཐོག་མར་གསད་པའི་ལས་ཀྱི་ཆོ་ག་ནི་དཔའ་བོའི་ཐོད་པ་རློན་པ་གཉིས་སམ། བྲམ་ཟེའི་ཐོད་སྐམ་གཉིས་སུ་དུག་དང་ཁྲག་དང་གཏུམ་མོའི་ས་བོན་ཐོད་པར་གནས་པས་མི་རུས་ཀྱི་སྨྱུ་གུའི་མར་ངོའི་བཅུ་པའམ་བཅུ་བཞི་པ་ལ་མི་ཤའི་གཏོར་མ་སྦྱིན་ཏེ། ཆོས་གོས་སྔོན་པོ་གྱོན། ཁ་ལྷོར་བལྟས་ནས་ཐོད་པ་ཁ་སྦྱར་གྱི་འཁྲུལ་འཁོར་གཉིས་ཀྱི་བར་དུ་བསྒྲུབ་བྱ་བསམས་ནས་སྤེལ་ཚིག་དང་བཅས་པས་སྔགས་བཟླས་ཤིང་གཡས་ཀྱི་རྡོ་རྗེས་བརྡེག་པར་བསམས་ན་གསོད་པར་བྱེད་དོ། ། དེ་བཞིན་དུ་སྡང་བ་ལ་སོགས་པའི་ལས་ཀྱི་ཆོ་ག་ནི།
རྟ་དང་མ་ཧེའི་ཐོད་པར་བྲིས་ནས་འཁྲུལ་འཁོར་གྱི་བར་དུ་བསྒྲུབ་བྱ་རྟ་དང་མ་ཧེ་ལ་ཞོན་པ་ཕན་ཚུན་མཚོན་འདེབས་པར་བསམས་ནས་སྔགས་བཟླས་ནས་སྡང་བར་བྱེད་དོ། ། ཞི་སོགས་ཀྱི་ལས་དང་མཐུན་པར་གྲོ་ག་སོགས་ལ་བྲིས་པའི་འཁོར་ལོ་ཁ་སྦྱོར་དུ་བྱས་ཏེ་ལས་མཐུན་གྱི་སྐུད་པ་དཀྲིས་ཏེ་ཟ་མ་ཏོག་ལ་སོགས་པའམ་ནང་དུ་མཆོད་ནས་བཞག་ན་ཞི་རྒྱས་བྱེད་དོ། ། འདིར་འཁོར་ལོ་དགོད་པ་མཚུངས་པ་ལ་སྤེལ་ཚིག་དང་ཏིང་ངེ་འཛིན་སོགས་ཐ་དད་པས་མནན་པ་དང་། བཅིང་བ་དང་། རྨོངས་པ་དང་། ལྟུང་བ་དང་། སྨུགས་པ་དང་། སྡང་བ་དང་། སྐྲོད་པ་དང་། ཞི་བ་དང་།
རྒྱས་པ་དང་། དབང་དང་། རེངས་པ་དང་། དགུག་པ་རྣམས་འགྲུབ་པ་གདམས་ངག་གོ ། རྒྱུད་གཞན་ལས་གདུལ་བྱ་ལ་དགོངས་ནས་འཁོར་ལོ་དགོད་པ་མི་འདྲ་བ་གསུངས་སོ། ། ཉེར་ལྔ་པ་དགྲ་ལས་རྒྱལ་བའི་འཁྲུལ་འཁོར་ལ་བསྒོམ་པའི་འཁོར་ལོ་དང་། བྲིས་པའི་འཁོར་ལོ་གཉིས་ཀྱི་དང་པོ་ནི། གོ་ཆའི་དཔའ་བོ་དྲུག་དང་། ཧེ་རུ་ཀའི་གནས་གང་དུ་དགོད་པ། དེས་བཀའི་འཁོར་ལོ་སྤྲོ་བ་དང་།
དེའི་ཕན་ཡོན་དང་བཞིའི་དང་པོ་ལ་གོ་ཆ་དྲུག་གི་སྔགས་བཏུ་བ་དང་། དེ་གང་དུ་དགོད་པ་གཉིས་ཀྱི། དང་པོ་ནི། ཡའི་ཚན་ཏ་སྡེ་ནས་བགྲངས་པའི་བརྒྱད་པའི་ས་བོན་ཧ། མ་མོས་ཏེ་དབྱངས་མ་ནིང་བཞི་སྤངས་པའི་བཅུ་གཉིས་ཀྱིས་བརྒྱན་ཏེ། དབྱངས་བཅུ་གཉིས་ཡིན་པ་དེ་བཞིན་དུ་ཡི་གེའང་བཅུ་གཉིས་ཏེ། སྦྱར་བས་ཧ་ཧཱ། ཧི་ཧཱི། ཧཱུ་ཧཱུ། ཧེ་ཧེ།
ཧོ་ཧོ། ཧཾ་ཧཱཿཞེས་པ་ལ་ཡི་གེ་བར་མ་ཧཱ་ཧཱི་ཧཱུ་ཧཻ་ཧཽ་ཧཱཿཕྱི་བྱས་པ་སྟེ་དོར་ནས་ལྷག་མ་ནི་རྟེན་དང་བརྟེན་པ་ཐ་མི་དད་པར་བརྟགས་པ་ལས་ཧེ་རུ་ཀ་ནི་ཡན་ལག་དྲུག་ཏུ་བརྗོད་ཏེ། དྲུག་ཧེ་རུ་ཀའི་སྤྱི་བོ་ལ་སོགས་པའི་ཡན་ལག་དྲུག་ལ་གོ་ཆར་དགོད་ཅེས་པའོ། ། དྲུག་པོ་དེ་ཡང་དཔའ་བོ་དྲུག་སྟེ། ཨོཾ། ན་མ། སྭཱཧཱ བཽ་ཥ་ཊ། ཧཱུྃ་ཧཱུྃ། ཕཊ་ཏེ་དྲུག་དང་མཉམ་པར་སྦྱར་བས་ཧ་ཡིག་རེ་རེའི་སྔོན་དུ་ཡང་དག་པར་གནས་པ། ཨོཾ་ཧ།
ན་མཿཧི། སྭཱཧཱ་ཧཱུྃ། བཽ་ཥ་ཊ་ཧེ། ཧཱུྃ་ཧཱུྃ་ཧོ། ཕཊ་ཧཾ་ངོ་། ། གཉིས་པ་ཧེ་རུ་ཀའི་གནས་གང་དུ་དགོད་པ་ནི། སྙིང་ག་རུ་ནི་དང་པོ་ཉིད། ། ཨོཾ་ཧ། དཔའ་བོ་དྲུག་གི་ནང་ནས་རྡོ་རྗེ་སེམས་དཔར་མོས་པ་བྱ། གཉིས་པ་སྤྱི་བོ་རུ་ནི་བརྗོད། །
ན་མ་ཧི། རྣམ་པར་སྣང་མཛད། གསུམ་པ་སྤྱི་གཙུག་སྦྱིན་པར་བྱ། ། སྭཱཧཱ་ཧཱུྃ། པདྨ་གར་གྱི་དབང་ཕྱུག བཞི་པ་གོ་ཆར་གྱུར་པ་སྟེ། ། བཽ་ཥ་ཊ་ཧེ། ཕྲག་པ་གཉིས་ལ་དགོད་ཅིང་མི་བསྐྱོད་པའོ། ། མིག་ལ་ལྔ་པར་གྱུར་པ་ཡིན། ། ཧཱུྃ་ཧཱུྃ་ཧོ་རྡོ་རྗེ་ཉི་མ།
དྲུག་པ་མཚོན་ཆར་བརྗོད་པར་བྱ། ཕཊ་ཧཾ་རྟ་མཆོག་གོ ། དེ་ལ་གོ་ཆའི་དོན་ནི་ཚུར་མི་ཕིགས་པ་ཡིན་ལ་མཚོན་ཆའི་དོན་ནི་ཕར་འབིགས་པར་བྱེད་པའོ། ། གསུམ་པ་ཧེ་རུ་ཀའི་འཁོར་ལོ་སྤྲོ་བ་ལ། ཧེ་རུ་ཀའི་རྣམ་པ་གསལ་གདབ་པ་དང་། བཀའི་འཁོར་ལོ་སྤྲོ་བ་གཉིས། དང་པོ་ནི། ཧཱུྃ་དང་རྡོ་རྗེ་ལས། རྡོ་རྗེ་ཕག་མོ་དང་སྙོམས་པར་འཇུག་པའི་ཧེ་རུ་ཀ་ཕྱག་བཞི་ཡིས་རྣམ་པར་སྤྲས་པ་འོད་ཟེར་སེར་པོས་གསལ་བར་བརྒྱན་པ། དབུ་སྐྱེས་ཏེ་དབུ་སྐྲ་ལ་ཟླ་བ་ཕྱེད་པས་སྤྲས་པ།
གར་དགུས་རྩེན་པ་ལ་མཁས་པས་མཛེས་པ་སྟེ་རོལ་པ། རུས་པའི་ཕྲེང་བ་ནར་བས་བརྒྱན་པ་དང་ཁ་ཊཱྃ་ཀ་ལག་ན་གནས་པས་མཚོན་ནས་ཕྱག་བཞིའི་མཚོན་ཆ་འཛིན་པའི་ཧེ་རུ་ཀར་བདག་ཉིད་བྱས་ནས་སྲུང་འཁོར་གྱི་སྐབས་སུ་དེ་རྡོ་རྗེ་སེམས་དཔར་བསྒྱུར་ཏེ། ཡེ་ཤེས་སེམས་དཔའ་མི་བསྐྱོད་པ་བཅུག་དེ་དང་རོ་གཅིག་པར་བྱས་ནས་ཧེ་རུ་ཀ་དེ་ཉིད་རྡོ་རྗེ་ཧཱུྃ་མཛད་ཀྱི་གཟུགས་སུ་དྲན་པར་བྱའོ། ། ཡང་ན་ཧེ་རུ་ཀ་ནི་དམ་ཚིག་སེམས་དཔའ། དེའི་སྙིང་གར་ཡེ་ཤེས་སེམས་དཔའ། དེའི་སྙིང་གར་ཏིང་ངེ་འཛིན་སེམས་དཔའ་བསམས་ནས། ཧེ་རུ་ཀ་པ་ཉིད་དེ་སྔོན་དུ་གྲུབ་པའི་ཡེ་ཤེས་སེམས་དཔའ་བདག་ཉིད་ཅན་དུ་བསམ་མོ། ། གཉིས་པ་འཁོར་ལོ་སྤྲོ་བ་ལ་དེ་ནས་དེའི་ཏིང་ངེ་འཛིན་སེམས་དཔའ་ལས་འོད་འཕྲོས་པས་ར་བ་དང་གུར་ལ་སོགས་པ་ཕྱོགས་སུ་དགོད་པར་བྱ་ཞིང་། ཁྲོ་བོ་འབར་བ་འཁྲུགས་སྤྲོས་པས་བགེགས་ཀྱི་ཚོགས་ཐམས་ཅད་བསྲེགས་པར་བསམས་ནས་ནི། རོལ་པའི་སྐུ་ཅན་ཡིན་པས་མི་བཟད་པ།
ཁ་ཅིག་རྩུབ་པའི་སྐུ་ཅན་ཡིན་པས་མཆོག་ཏུ་གཙིགས་པའོ། ། ཞལ་རྣམ་པར་འགྱུར་ཞིང་སྦྲུལ་ལ་སོགས་པ་འཇིགས་པའི་རྒྱན་གྱིས་བརྒྱན་པ་རྣམས་ཀྱིས་བགེགས་ཀྱི་ཚོགས་རྣམས་བསྐྲད་ཅིང་ཕུར་བུས་བཏབ་ནས་ཕྱོགས་བཅུ་དང་འབྲེལ་བའི་གདུག་པ་ཅན། ལྷ་དང་ལྷ་མ་ཡིན་དང་མི་རྣམས་ཀུན་ཏེ། ཐམས་ཅད་སྡིགས་པར་བྱེད་དོ། ། དེ་ལྟར་གོ་ཆ་བགོས་པ་ནི། སུམ་ཅུ་རྩ་གསུམ་པས་ཀྱང་མི་ཤིགས་ཏེ་མི་ཕྱེད་ན་གཞན་གྱི་ལྟ་སྨོས་ཀྱང་ཅི་དགོས་སོ། ། གཉིས་པ་བྲིས་པའི་འཁྲུལ་འཁོར་ནི། ཧེ་རུ་ཀའི་རྣལ་འབྱོར་སྔོན་དུ་སོང་བའི་རྗེས་དེ་ནས་ཡོངས་སུ་བསྐོར་བ་དང་བཅས་པའི་དཀྱིལ་འཁོར་གྲུ་བཞི་དང་སྒོ་བཞི་པ་ཡང་དག་པར་བྲི་བར་བྱའོ། ། དེའི་ནང་དུ་ཟླ་བའི་གཟུགས་གཉིས་རི་མོ་ཟླུམ་པོ་གཉིས་ཀྱི་རྣམ་པ་དང་། དེའི་ནང་དུ་སྣ་ཚོགས་རྡོ་རྗེ་དང་།
དེའི་ནང་དུ་སྔགས་པས་མཁའ་འགྲོ་མའི་འཁོར་ལོའི་པདྨ་འདབ་མ་དྲུག་ལས། ཉིས་འགྱུར་བཅུ་གཉིས་སུ་བྲི་བར་བྱའོ། ། དེའི་ལྟེ་བ་ལ་ཟླ་བའི་གཟུགས་གཉིས་སོ། ། དེའི་ནང་དེ་པདྨ་འདབ་མ་དྲུག་གེ་སར་དང་ལྡན་པ་གཞག་པ་སྟེ། བྲི་བར་བྱ་ཞིང་དེའི་ཟེ་འབྲུ་ལ་ཧཱུྃ་ཆེ་གེ་མོ་སྲུངས་ཤིག་ཧཱུྃ། ཞེས་སོགས་ལས་གང་ཡིན་ལའོ། ། ལྟེ་བའི་པདྨའི་འདབ་མ་དྲུག་ལ་དཔའ་བོ་དྲུག་གི སྔགས་ཨོཾ་ཧ་ན་མཿཧི་སྭཱཧཱ་ཧཱུ། བཽ་ཥ་ཊ་ཧེ། ཧཱུྃ་ཧཱུྃ་ཧོ།
ཕཊ་ཧཾ་རྣམས་ཤར་ནས་རིམ་བཞིན་དགོད་པར་བྱ་སྟེ། དེ་བཞིན་དུ་འདབ་མ་བཅུ་གཉིས་ལ་གྲངས་བཞིན་དུ། ཨོཾ་བཾ། ཧཾ་ཡོཾ། ཧྲིཾ་མོཾ། ཧྲིཾ་ཧྲིཾ། ཧཱུྃ་ཧཱུྃ། ཕཊ་ཕཊ་ཅེས་པ་མཁའ་འགྲོ་མའི་ས་བོན་དགོད་དོ། ། ནང་གི་ཟླ་བ་ཕྱི་མ་ལ་ཨོཾ་ན་མ་སྭཱཧཱ། བཽ་ཥ་ཊ་ཧཱུྃ་ཧཱུྃ་ཕཊ་རྣམས་འདབ་མ་དྲུག་གི་ཐད་ཀར་བྲི།
ཕྱིའི་ཟླ་བ་ཕྱི་མ་ལ་ཧ་ཧི་ཧུ་ཧེ་ཧོ་ཧཾ་རྣམས་སོ། ། དེའི་ཕྱི་རུ་ནང་གི་འདབ་མ་དྲུག་གི་ཐད་དུ་རྡོ་རྗེ་དྲུག་གི་ལྟེ་བ་ལ་ཧཱ་ཧཱི། ཧཱུྃ་ཧཻ་ཧཽ་ཧཱཿརྣམས་སོ། ། སྒོ་བཞི་པོ་ཀུན་ཏུ་རྡོ་རྗེ་རྩེ་གསུམ་པ་ཁ་དོག་སེར་པོས་མཚན་པར་བྱའོ། ། དཀྱིལ་འཁོར་གྱི་འཁོར་ལོ་བཞིན་དུ་གནས་པའི་ཕྱིར། འཁོར་ལོ་ནི་སྲུང་བའི་འཁོར་ལོ་དེ་གཞལ་ཡས་ཁང་གི་སྙིང་པོ་ཡིན་ལ་དེར་ཕོ་ཉ་མོ་དང་། དེས་མཚོན་པ་ཕོ་ཉ་རྣམས་ཀྱི་ས་བོན་དགོད་པར་བྱ་ཞིང་སྒོ་ལ་ཡང་མཚན་མ་དགོད་དོ། ། སྔགས་རྣམས་གུར་གུམ་དང་། རྒྱ་སྐྱེགས་དང་། རང་གི་ཁྲག་དང་།
གི་ཝང་གིས་གྲོ་ག་ལ་བྲིས་ཏེ། རང་གི་སྙིང་གའི་ས་བོན་གྱི་འོད་ཟེར་གྱིས་གོ་ཆ་ཡབ་ཡུམ་མཉམ་པར་སྦྱོར་བ་རྣམས་བཀུག་ནས་རང་ལ་བཅུག་ནས་ཞུ་བ་རྡོ་རྗེའི་ལམ་ནས་ལྷ་མོའི་པདྨར་ལྷའི་གཟུགས་སུ་སྤྲོ་ཞིང་། སྔགས་ལ་བསྟིམས་ནས་གཟུགས་བརྙན་བཞིན་དུ་བསམས་པའི་རབ་གནས་བྱས་ནས་མཆོད་པ་ཆེན་པོ་བྱས་ཏེ། དེ་མ་ཐག་བཅོམ་ལྡན་འདས་བསྒོམ་པ་སྔོན་དུ་འགྲོ་བས་གོ་ཆ་ཡབ་ཡུམ་གྱི་སྔགས་བཟླས་ནས་སྐར་མ་བཟང་པོ་ལ་བརྟུལ་ཞུགས་ཅན་གྱིས་དཔུང་པ་ལ་འདི་འཛིན་པར་བྱེད་ན་དུས་མ་ཡིན་པར་འཆི་བ་དང་མཚོན་ཕོག་པ་ལས་བཟློག་པར་བྱེད་དེ། ལྷ་མོ་ངས་གསུངས་པ་ལ་ཐེ་ཚོམ་མི་བྱའོ། ། སྐྱེས་བུ་དགྲ་ལས་རྒྱལ་བ་ཞེས་བྱ་བའི་འཁོར་ལོའོ། ། ཉེར་དྲུག་པ་དགྲ་བོ་རེངས་པའི་འཁྲུལ་འཁོར་ནི། ཡང་ན་ཟངས་ཀྱི་འདབ་མ་ལ་སྐར་མ་རྒྱལ་ལ་འཁོར་ལོ་དེ་ཉིད་བརྐོ་བར་བྱ་ཞིང་དེ་ཉིད་ཀྱི་སྔགས་ལ་བསྒྲུབ་བྱ་ནང་དུ་བཅུག་པ་སྟེ། ཆེ་གེ་མོ་སྟམྦྷ་ཡ་ཞེས་པ་དང་སྤེལ་ནས་བྲིས་ལ་ཁྱད་པར་སྒོ་དང་བྲལ་བས་ཏེ། སྒོ་མེད་པར་བྱ་སྟེ་ཆུའི་ནང་དུ་བཞག་ཅིང་དུས་གསུམ་དུ་མཆོད་པར་བྱས་ན་དེ་ནས་དགྲ་ཐམས་ཅད་རེངས་པར་བྱེད་དོ། །
ཉེར་བདུན་པ་རྗེས་སུ་བཟུང་བར་བྱེད་པའི་འཁྲུལ་འཁོར་ནི་སྔགས་པས་མཉམ་པར་བཞག་པས་ཆོ་ག་བཞིན་དུ་སྟེ། བཅོམ་ལྡན་འདས་དང་དཀྱིལ་འཁོར་གྱི་དབུས་དང་། སྔགས་ཀྱི་ཡི་གེེ་རྣམསདཀར་པོར་བསྒོམ་ཞིང་བཟླས་ཏེ། མཚོ་སྐམས་པ་ཆུ་མེད་པར་བཅུག་ན་ཞི་བར་འགྱུར་རོ། ། ཉེར་བརྒྱད་པ་སྒྲོལ་མའི་འཁྲུལ་འཁོར་གྱིས་ལས་དུ་མ་བསྒྲུབ་པ་ལ་རབ་ཏུ་དང་བའི་སྒྲོལ་མས་དབང་དུ་བྱ་བའི་དང་། གདུག་པ་བཟློག་པའི་དང་། ཀུ་རུ་ཀུལླེའི་དབང་དུ་བྱ་བ་ལས་ཕྲན་ཚེགས་དང་བཅས་པ་བསྟན་པ་གསུམ་གྱི་དང་པོ་ནི། ཆོ་གའི་འཁྲུལ་འཁོར་བསྟན་པའི་རྗེས་དེ་ནས། གཞན་ཡང་སྒྲོལ་མའི་འཁོར་ལོར་གྱུར་པ་ནི། གྲུ་བཞི་པ་སྒོ་བཞི་པ།
རིག་བྱེད་དེ་ཁ་ཁྱེར་བཞི་ལ་དེ་བཞིན་དུ་རྡོ་རྗེས་མཚན་པའོ། ། སྒོ་བཞི་ལ་ཤར་ནས་གཡས་བསྐོར་གྱིས་རྡོ་རྗེ་ཐོ་བ་དང་། རིན་ཆེན་དབྱིག་ཏོ་དང་། པདྨ་དང་དེ་བཞིན་རྡོ་རྗེ་རལ་གྲི་བྲིའོ། མཚམས་སུ་ཐོད་པ་དཀར་པོ་ལ་གནས་པའི་ཨུཏྤལ་དང་ལྕགས་ཀྱུའོ། ། དེ་བཞིན་དུ་དེ་རྣམས་ཀྱི་དབུས་སུ་པདྨ་འདབ་མ་བཅུ་པ་ལ་ཨོཾ་ཏ་རེ་ཏུ་ཏྟཱ་རེ་སྭཱཧཱ། ཞེས་ཡི་གེ་དགོད་པར་བྱ་བ་ཡིན་ནོ། ། དེའི་ལྟེ་བར་ཟླ་བའི་དཀྱིལ་འཁོར་ལ་སྔགས་ཀྱི་མཆོག་འདི་བྲི་བར་བྱ་སྟེ། ཏཱདྱ་ཐ། ཨོཾ་པྲ་སནྣ་ཏཱ་ཏེ་ར་ཨ་མྲྀ་ཏ་མུ་ཁཱི།
ཨ་མྲྀ་ཏ་ལོ་ཙ་ནེ་སརྦ་ཨརྠཱ་སཱ་དྷ་ནི་སྭཱཧཱ། ཞེས་བྲི་ཞིང་ཁོར་ཡུག་གི་དབུས་སུ་ཆེ་གེ་མོ་བ་ཤྃ་ཀུ་རུ་ཞེས་པའི་དབང་གི་སྔགས་འདི་བྲི་བར་བྱའོ། ། གཉིས་པ་ནི། དེ་ནས་འཁོར་ལོ་སྔར་དང་འདྲ་བ་ལ་གདུག་པ་ཐམས་ཅད་བཟློག་པར་བྱེད་པའི་སྔགས་འདི་བཀའ་བསྩལ་པ། ཨོཾ་སརྦ་མོ་ཧཱ་ནི་ཏ་རེ་ཏུཏྟཱ་རེ་སརྦ་དུཥྚནཾ། མོ་ཧ་ཡ་མོ་ཧ་ཡ། བྷ་ག་ཝ་ཏི་སརྦ་དུཥྚན་ནྃ་བྷནྡྷ་བྷནྡྷ་ཧཱུྃ་ཧཱུྃ་ཕཊ་སྭཱཧཱ། ཞེས་པ་འདི་སྔར་གྱི་པྲ་སནྣཱའི་གནས་སུ་བྲི གཞན་ཐམས་ཅད་སྔར་དང་འདྲའོ། ། འདི་གཉིས་ཀྱི་ཆོ་ག་ཐོག་མ་ཉིད་ཀྱི་སྐབས་སུ་བསྟན་པ་དང་འདྲའོ། ། གསུམ་པ་ནི་བཤད་མ་ཐག་པའི་འཁྲུལ་འཁོར་དེ་དང་འདྲ་བ་ལ་པདྨ་དེའི་ལྟེ་བའི་དབུས་སུ་ཟླ་བ་བྱ་ཞིང་།
ཟླ་བའི་དབུས་སུ་སྡེ་ཚན་བཞི་པའི་དང་པོ་ཏ་ཡིག་པདྨའི་ཟེ་བ་སྟེ། གེ་སར་གྱི་དབྱིབས་ཟླུམ་པོའི་རྣམ་པར་སྔར་གྱི་པྲ་སནྣཱའི་གནས་སུ་བྲིས་པ་དེའི་དབུས་སུ་འཁོར་ལོ་རྩིབས་དྲུག་པ་བྱ་ཞིང་། དེ་ནས་སྔགས་ཀྱི་རིག་པ་ཡི་གེ་དྲུག་ཨོཾ་ཀུ་རུ་ཀུལླེ་ཧྲིཿ། ཨོཾ་ཧྲིཿཆེ་གེ་མོ་མེ་བ་ཤཱྃ་ཀུ་རུ་ཧྲཱིཿསྭཱཧཱ། ཞེས་ཧྲིཿའི་ནང་དུ་ཆུད་པ་སྟེ། སྤེལ་བར་བྱའོ། ། ཆོ་ག་ནི་འོག་ནས་འཆད་པ་བཞིན་ཀུ་རུ་ཀུལླེ་བསྒོམ་པས་གི་ཝང་དང་། རྒྱ་སྐྱེགས་དང་། ཙན་དན་དམར་པོ་དང་། རང་གི་ཁྲག་གིས་བྲི་ཞིང་རབ་གནས་སྔར་བཞིན་བྱས་ན་ཕ་རོལ་གྱི་དཔུང་ཐམས་ཅད་ལས་རྒྱལ་བ།
སྒྲོལ་མ་སྒྲུབ་པ་པོའི་མངོན་པར་ཕྱོགས་པས་འདིར་འབྱུང་བའི་ཕྱིར། སྒྲོལ་མ་འབྱུང་བའི་འཁྲུལ་འཁོར་དང་སྔགས་དང་ཆོ་གའོ། ། ཨོཾ་ཀུ་རུ་ཀུལླེ་ཧྲིཿསྭཱཧཱ། ཞེས་འདི་འབུམ་བཟླས་པས་ས་གཡོ་བ་དང་རྒྱ་མཚོ་དང་སོགས་ཀྱི་སྒྲས་ཆུ་ཀླུང་སོགས་བསྐམ་པར་འགྱུར་བ་དང་། བརྟན་གཡོའི་དུག་བདུད་རྩིར་བྱེད་པར་འགྱུར་བ་དང་། བདུད་རྩི་ཡང་དུག་ཏུ་བྱེད་པར་འགྱུར་རོ། ། གྱོ་མོ་ལ་ཞེས་པ་ནི་ཐོད་པ་དང་བཅས་པའི་གྱོ་དུམ་ལ་ཞེས་འགྱུར་བཅོས་ཏེ་གྱོ་དུམ་ལ་ཐོད་པའི་ཆའི་གཟུགས་གསར་པ་བྱས་པ་ལ་མངོན་པར་བསྔགས་པ་སྟེ་ཡོངས་སུ་བཟླས་ནས་ཏེ། སྟེང་དང་འོག་དང་། ཕྱོགས་དང་མཚམས་སུ་གཏོར་ན་ལྷ་དང་ལྷ་མ་ཡིན། གནོད་སྦྱིན་དང་སྲིན་པོ་དང་།
དྲི་ཟ་དང་མིའམ་ཅི་དང་། ལྟོ་འཕྱེ་ཆེན་པོ་རྣམས་ཐམས་ཅད་གྱོ་དུམ་གྱི་ནང་དུ་བཅིངས་ཏེ། གནོད་པར་བྱེད་པའི་ཆེད་དུ་མི་འཇུག་པ་དང་། མཁའ་འགྲོ་མ་ཐམས་ཅད་ཀྱི་རིགས་སྔགས་ཀྱི་གནོད་པའི་སྦྱོར་བ་འཕྲོག་པ་སྟེ། སེལ་བ་དང་ཀླུ་ཐམས་ཅད་ཀྱི་མཆེ་བའི་དུག་ལ་སོགས་པ་འཕྲོག་པར་འགྱུར་རོ། ། གྱོ་མོ་སྟེ། ཐོད་པ་དང་བཅས་པའི་གྱོ་དུམ་ལ་ཡོངས་སུ་བཟླས་ཏེ་ཆུ་བོ་ལ་གཏོར་ན་རྒྱུན་ལས་བཟློག་ནས་འབབ་པར་འགྱུར་རོ། ། ཐོད་བཅས་ཀྱི་གྱོ་དུམ་དེ་ཉིད་ཀྱིས་རྦ་རླབས་ལ་གཏོར་ན་རྦ་རླབས་རེངས་པར་བྱེད་དོ། ། ཁ་སྟེང་དུ་སྤྲིན་ལ་བལྟས་ནས་སྟོང་བཟླས་ན་ཆར་ཆེན་པོ་བཟློག་པར་བྱེད་དོ། ། ཕ་རོལ་གྱི་དམག་དཔུང་ལ་ཁ་བལྟས་ནས་སྟོང་བཟླས་པ་བྱས་ནས་གཡུལ་དུ་ཞུགས་ན་མཚོན་བརྒྱ་ཡིས་བསྣུན་ཡང་རྨའི་ན་བ་སྐྱེ་བར་མི་འགྱུར་ཏེ།
རྡོ་མཚོན་གྱིས་ཆོད་པར་མི་འགྱུར་ཞིང་རྡོ་རྗེའི་ལུས་སུ་འགྱུར་བ་དང་། གཞན་ཡང་ངོ་མཚར་དུ་མ་བྱེད་པར་འགྱུར་བ་དང་། མདོར་ན་ལས་གང་གི་ཕྱིར་ལྷ་རྣམས་སྔགས་ཀྱི་རྒྱལ་པོས་བསྐུལ་བས་དེའི་ཕྱིར་ངེས་པར་རྣམ་པ་འདི་ལྟ་བུ་འགྲུབ་པས་བརྩེ་བ་སྟེ་རོལ་བར་འགྱུར་རོ། ། གཉིས་པ་རབ་ཏུ་བྱེད་པའི་རྣམ་གྲངས་ལ་མིང་ནི། ལས་རྒྱས་པའི་འཁོར་ལོ་འབྱུང་བ་ཞེས་བྱ་བ་སྟེ། འཁྲུལ་འཁོར་གྱི་ལས་ཚོགས་ཉི་ཤུ་རྩ་བརྒྱད་དེ་ལས་ཕྱེ་བས་བཞི་བཅུ་ཞེ་གཉིས་གཏན་ལ་འབེབས་པར་བྱེད་པས་སོ། ། གཞུང་ཚད་ནི། ཤླཽ་ཀ་བརྒྱད་ཅུ་རྩ་བཞི་དང་རྐང་པ་གསུམ་མོ། ། གོ་རིམ་ནི་བདུན་པ་ལས་རབ་ཏུ་བྱེད་པ་གསུམ་པའོ།། །། བཞི་པ་སྐུ་གཟུགས་བྱིན་གྱིས་བརླབས་ཀྱིས་འགྲུབ་པ་རབ་གནས་བསམ་གཏན་གྱི་ལས་དང་བཅས་པ་ལ་གསུམ།
ཞུས་ཤིང་བཤད་པར་དམ་བཅའ་བ། དོན་དངོས། བརྟག་པའི་གྲངས་སོ། ། དང་པོ་ནི་བཤད་དུ་གསོལ་ཅེས་པ་གཞིར་བཞག གང་ན་རབ་གནས་མཚན་ཉིད་བཟང་པོ་དྲུག་དང་ལྡན་པའི་ཆོ་ག་ནི་བཤད་པར་འཚལ་ཞིང་། གཞན་ཡང་གོང་གི་རབ་བྱེད་གཉིས་པར་སྦྱིན་སྲེག་གསུངས་ཀྱང་། ཟླས་དང་བསམ་གཏན་མི་འཚལ་ཞིང་། ། ཅེས་པ་བསམ་གཏན་ལ་བརྟེན་པའི་བསྙེན་པ་མི་གསལ་བ་སྦྱིན་སྲེག་དང་། བསམ་གཏན་ལ་བརྟེན་པའི་ལས་ཀྱི་ཆོ་ག་ཇི་ལྟར་ལགས། དེའི་རྒྱུ་མཚན་བཅོམ་ལྡན་རྡོ་རྗེ་སྙིང་པོའི་བདག་པོ་ཅེས་བོས།
ཆོས་ཀུན་གཅིག་ཏུ་བསྡུས་པའི་དོན་རྟེན་གཅིག་ལ་སངས་རྒྱས་ཐམས་ཅད་སྡུད་པ་རབ་ཏུ་གནས་པའི་ཆོ་ག་དང་། ཕྲིན་ལས་སྣ་ཚོགས་པས་ཡིད་བདེ་བར་བྱེད་པས་དགྱེས་པ་ཆེན་པོ་སྟེ། སྦྱིན་སྲེག་གི་ལས་ཀྱང་རྙེད་པར་དཀར་བས་བཀའ་དྲིན་གྱིས་ནི་སྐྱབས་ཏུ་གསོལ། ཚུལ་ཇི་ལྟར་ན་རབ་ཏུ་གནས་པ་དང་བསམ་གཏན་གྱི་ལས་ཀྱི་ཚོགས་རབ་ཏུ་གནས་པ་ཇི་ལྟ་བ་ཡིན་པས་ཇི་ལྟར་རོ། ། གཉིས་པ་ནི། མངོན་པར་རྟོགས་པ་གང་དང་འབྲེལ་ན་ཐབས་ཀྱི་རྒྱུད། དེ་ལས་ཀྱང་དངོས་གྲུབ་མཐའ་དག་གི་མངོན་པར་རྟོགས་པ། དེ་ལའང་དྲུག་ཡོད་པ་ལས་སྐུ་གཟུགས་ལ་སོགས་པ་བྱིན་གྱིས་བརླབ་པར་བྱ་བའི་ཕྱིར། རབ་ཏུ་གནས་པ་དང་། ལས་མཐའ་དག་བསྒྲུབ་པའི་ཕྱིར་སྦྱིན་སྲེག་དང་།
སའི་ཆོ་ག་ལ་སོགས་པ་བསྟན་པས་དབང་བསྐུར་དང་འབྲེལ་བར་ཡང་འགྱུར་བས་དམ་ཚིག་དང་སྡོམ་པའང་སྟོན་པ་ཡིན་ནོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན་དཔལ་བརྟག་པ་གཉིས་པའི་ཕྱི་མའི་ལེའུ་དང་པོར་རབ་གནས་ཀྱི་སྦྱིན་སྲེག་དང་ས་ཆོག་གི་དོན་གསལ་བར་བཤད། ཡང་གོང་དུ་རབ་ཏུ་བྱེད་པ་གཉིས་པ་དང་འདི་ཕྱོགས་གཅིག་ཏུ་བྱ་སྟེ། ལས་བཞི་བསྒྲུབ་པའང་བཤད་པས་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། ཡང་དཔལ་རྡོ་རྗེ་མཁའ་འགྲོའི་ལེའུ་བཞི་བཅུ་གསུམ་པ་དང་ཞེ་བརྒྱད་པར་ལས་བཞི་ལ་སོགས་པའི་སྦྱིན་སྲེག་གི་ཆོ་ག་རྒྱས་པར་གསུངས་པ་དང་། ཕལ་ཆེར་ཆ་འཐུན་པས་ངེས་པ་བསྐྱེད་ལ། རྒྱུད་དེར་སའི་ཆོ་ག་མ་གསུངས་པས་དེ་མ་ཚང་བ་ཁ་སྐོང་བས་བཤད་པའི་རྒྱུད་ཡིན་ཞིང་། ཡང་དེར་ས་ཆོག་དང་སྟ་གོན་ལ་སོགས་པ་གོ་རིམ་ཙམ་གསུངས་པ་དེ་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། ཡང་དཔལ་རྡོ་རྗེ་མཁའ་འགྲོ་དེ་ཉིད་ཀྱི་ལེའུ་བཞི་བཅུ་ལྔ་པར་སློབ་མ་དབང་བསྐུར་བའི་སྐབས་སུ་སའི་ཆོ་ག་ལ་སོགས་པ་གསུངས་པ་དང་། འདིར་རབ་གནས་དང་སྦྱིན་སྲེག་གི་སྐབས་སུ་གསུངས་པ་གཉིས་ཆོ་གའི་གནས་ཚུལ་མི་འདྲའང་ཆོ་ག་རང་གི་ངོ་བོ་འདྲ་བས་གནས་སྐབས་གསུམ་ཀར་འབྲེལ་ལོ་ཞེས་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། །
འདིས་ནི་སངས་རྒྱས་མཉམ་སྦྱོར་གྱི་ཆོ་ག་གསུམ་པོ་དེར་ཡང་མི་གསལ་བ་གསལ་བར་བྱེད་པས་བཤད་པའི་རྒྱུད་དུ་འགྱུར་རོ། ། མེ་ལྷའི་ཁྱད་པར་ཞལ་གསུམ་པར་རྡོ་རྗེ་མཁའ་འགྲོར་གསུངས་ལ་འདིར་ཞལ་བཞི་པར་གསུངས་པ་ལ་སོགས་པ་ཁྱད་པར་འགའ་ཞིག་ཚུལ་མི་འདྲ་བས་བཤད་པའི་རྒྱུད་དུའང་འགྱུར་རོ། ། ཡང་རྡོ་རྗེ་གུར་གྱི་ལེའུ་བརྒྱད་པ་དང་བཅུ་བཞི་པར་སྦྱིན་སྲེག་གསུངས་པ་དང་ས་ཆོག་ཀྱང་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ལ། མེའི་ལྟས་བརྟག་པ་ལ་སོགས་པ་ནི་མ་ཚང་བ་ཁ་སྐོང་། ཐབ་ལ་སོགས་པ་གཞན་དག་མདོར་བསྡུས་པས་བཤད་པའི་རྒྱུད་དོ། ། ཡང་རྣམ་སྣང་མངོན་པར་བྱང་ཆུབ་པའི་རྒྱུད་དུ་མེ་ལྷ་བཞི་བཅུ་རྩ་གཉིས་ཚིམ་པར་བྱ་བར་གསུངས་པ་འདིར་པ་པཱ་ཀའི་མེ་ཅེས་པ་གཅིག་ཏུ་བསྡུས་ཏེ་གསལ་བར་བཤད་དོ། ། མདོར་ན་རྒྱུད་སྡེ་བཞི་ཀའི་སྦྱིན་སྲེག་གི་སྐབས་གསལ་བར་སྟོན་ཀྱང་། ཁྱད་པར་དུ་བླ་ན་མེད་པའི་རྒྱུད་གང་དང་གང་དུ་སྦྱིན་སྲེག་དང་ས་ཆོག་མ་གསུངས་པ་རྣམས་སུ་མ་ཚང་བ་ཁ་སྐོང་གསུངས་པ་རྣམས་གསལ་བར་བྱེད་པས་ཐུན་མོང་གི་བཤད་པའི་རྒྱུད་དུ་འགྱུར་རོ། ། གཉིས་པ་དོན་དངོས་ལ་གཉིས། རབ་ཏུ་གནས་པ་དང་།
བསམ་གཏན་གྱི་ལས་ཀྱི་ཚོགས་བསྒྲུབ་པའོ། ། དང་པོ་ལ་བཞི། སྔོན་དུ་འགྲོ་བའི་ཆོ་ག་དང་། རྟེན་རིག་མ་གཞུག་པ། ཡན་ལག་གི་ཆོ་ག་སྦྱིན་སྲེག དངོས་གཞི་རབ་ཏུ་གནས་པའོ། ། དང་པོ་ལ་གཉིས། མདོར་བསྟན་པ་དང་། རྒྱས་པར་བཤད་པའོ། ། དང་པོ་ལ་མཉན་པར་གདམས་པ་དང་།
དོན་དངོས་གཉིས། དང་པོ་ནི་བཀའ་བསྩལ་པ། ཉོན་ཅེས་པ་གཞིར་བཞག གང་ན་བསམ་གཏན་ལ་བརྟེན་པའི་ལས་ཀྱི་ཆོ་གའོ། ། ཚུལ་ཇི་ལྟར་ན་སྔོན་འགྲོ་དང་དངོས་གཞི། དཀྱིལ་འཁོར་དང་འབྲེལ་བ་དང་། སྦྱིན་སྲེག་དང་འབྲེལ་བའི་ཚུལ་གྱིས་སོ། ། དགོས་པ་ཅིའི་དོན་དུ་ན་སྒྲོལ་མའི་དོན་དུ་རྣལ་འབྱོར་གྱི་གཙོ་བོར་མཆོག་བསྒྲུབ་པ་དང་། རྡོ་རྗེ་འཇིགས་བྱེད་ལ་སོགས་པའི་ལྷའི་རྣལ་འབྱོར་བཅུ་བདུན་གྱིས་བསམ་གཏན་རྩམ་གྱིས་སྦྱོར་བས་ནི། དྲག་ཤུལ་གྱི་ལས་དང་དབང་གི་བྱ་བ་ལ་སོགས་པའི་ལས་རྣམས་ཐམས་ཅད་བསྒྲུབ་པར་བྱ་བའི་དོན་དུའོ། །
དེ་ལ་འདི་ལྟར་རྣམ་པར་རྟོག་སྟེ། གལ་ཏེ་གོང་དུ་རབ་གནས་མཚན་ཉིད་ཞེས་ཞུ་བ་དང་། བཅོམ་ལྡན་རྡོ་རྗེ་སྙིང་པོ་བདག་ཅེས་ཞུ་བ་རྡོ་རྗེ་སྙིང་པོས་ཞུས་ལ། ལན་དུ་བསམ་གཏན་ལས་ཆོག་ཇི་ལྟ་བར། ། བཤད་པར་བྱ་ཡི་ལྷ་མོ་ཉོན། ། ཞེས་འགལ་བ་དང་ལན་དངོས་ཀྱི་སྐབས་སུ་སའི་ཆོ་ག་དང་སྦྱིན་སྲེག་གསུངས་པ་ཉིད་ཚིག་དང་དོན་གཉིས་ཀ་འགལ་བར་གྱུར་ཏོ་སྙམ་དུ་རྒོལ་བའོ། ། དེའི་ལན་ནི་ཞུ་བ་པོ་དང་མཉན་པར་གདམས་པ་འགལ་བ་ཡོད་པ་མ་ཡིན་ཏེ། རྡོ་རྗེ་སྙིང་པོ་བདག་ནི། རྡོ་རྗེ་སྙིང་པོའི་བདག་པོ་ཞེས་བཅོམ་ལྡན་འདས་ལ་ལྷ་མོ་ཉིད་ཀྱིས་བོས་པའོ། ། ཞེས་གསུངས་སོ། །
ཡང་ན་རྡོ་རྗེ་སྙིང་པོ་ཉིད་ཀྱིས་ཞུས་ཀྱང་ལྷ་མོ་ལ་མཉན་པར་གདམས་པ་འགལ་བ་མེད་ཏེ། དཔེར་ན་འཇིག་རྟེན་ན་མི་གཅིག་གིས་མི་གཅིག་ལ་གཏམ་གཅིག་དྲིས་པའི་ཚེ། གཏམ་དེ་དགོས་པའི་མི་གཞན་དག་ལ་ཉོན་ཅིག་ཅེས་འབྱུང་བ་མཐོང་ངོ་། ། དེ་བཞིན་དུ་འདིར་ཡང་རྡོ་རྗེ་སྙིང་པོས་ཞུས་ཀྱང་རབ་ཏུ་བྱེད་པ་འདིས། དཔལ་རྡོ་རྗེ་མཁའ་འགྲོའི་བཤད་པའི་རྒྱུད་དུ་འགྱུར་བས་རྡོ་རྗེ་མཁའ་འགྲོའི་ཞུ་བ་པོ་ནི། ལྷ་མོ་འོད་ཟེར་ཅན་ཡིན་པ་དེས་ན་དེ་ལ་ཕན་པའི་ཕྱིར། ལྷ་མོ་ཉོན་ཞེས་བྱའོ། ། རབ་གནས་ཞུས་པ་ལ་བསམ་གཏན་དང་ས་ཆོག་ཀྱང་འགལ་བ་ཡོད་པ་མ་ཡིན་ཏེ། རབ་གནས་མཚན་ཉིད་བཟང་པོ་ཉིད་ལ་དཀྱིལ་འཁོར་དང་སྦྱིན་སྲེག་དགོས་སོ། ། དེ་བས་ན་དཀྱིལ་འཁོར་གྱི་སའི་ཆོ་ག་དང་སྦྱིན་སྲེག་གང་གོང་དུ་མ་བསྟན་པ་དེ་འདིར་བསྟན་པར་བྱ་བའི་དཀྱིལ་འཁོར་དང་རབ་ཏུ་གནས་པ་དངོས་ནི།
གོང་དུ་དབང་བསྐུར་བའི་སྐབས་དང་བསྐྱེད་པའི་རིམ་པ་ཉིད་ཀྱི་ཤེས་པར་ནུས་སོ་ཞེས་དགོངས་སོ། ། དེ་ལྟར་སློབ་དཔོན་དག་གིས་ཀྱང་བཤད་པ། དཀྱིལ་འཁོར་སྦྱིན་སྲེག་མ་གཏོགས་པ། ། རབ་གནས་འདིར་ནི་གཏན་ཡོད་མིན། ། ཞེས་སོ། ། དེ་ལྟར་བསམ་གཏན་གྱི་ལས་ཞུས་པ་དེ་ལ་ཐོག་མར་དཀྱིལ་འཁོར་སྔོན་དུ་འགྲོ་དགོས། དེའི་སྔོན་དུ་བསྙེན་པ་འགྲོ་དགོས། བསྙེན་པ་སྔོན་དུ་སོང་བས་ས་བཟུང་བའི་དང་པོར་ས་སྦྱང་བར་བྱ་བའི་ཕྱིར། བཀའ་བསྩལ་པ། དེ་ལ་བསྙེན་པའི་དང་པོར་རྡོ་རྗེ་སེམས་དཔའི་རྣལ་འབྱོར།
བགེགས་བསྐྲད་པའི་དང་པོར་འཇིག་རྟེན་གསུམ་རྒྱལ་གྱི་རྣལ་འབྱོར་གྱིས་དཀྱིལ་འཁོར་གྱི་སྦྱིན་སྲེག་ལ་སོགས་པའི་ལས་བརྩམ་པར་བྱའོ། ། རྡོ་རྗེ་སེམས་དཔའི་རྣལ་འབྱོར་ནི། རྡོ་རྗེ་སེམས་དཔའ་བཞིན་དུ་རབ་ཏུ་གསལ་བར་བསྙེམས་ཤིང་བསྒྱིངས་པ་ཅན་དང་། ཁེངས་བཅས་ཏེ་རྡོ་རྗེ་སེམས་དཔའ་མའི་ངོ་བོ་ལས་སམ་ཡེ་ཤེས་ཀྱི་རིག་མ་དང་ལྷན་ཅིག་གཉིས་མེད་ཀྱི་ཡང་དག་སྟེ། བདེ་བའི་རང་བཞིན་དུ་གནས་པའི་སློབ་དཔོན་བསྙེན་པ་སྔོན་དུ་སོང་ཞིང་ལྷའི་རྣལ་འབྱོར་བརྟན་པའི་ཏིང་ངེ་འཛིན་དང་ལྡན་པས་ས་སྦྱང་བར་བྱའོ། ། ཚུལ་ཇི་ལྟར་སྦྱང་ན་རྐང་སྟབས་ཀྱིས་དགོད་པས་བགེགས་བསྐྲད་པ་ལ་སོགས་པའི་དོན་དུ་རང་རྡོ་རྗེ་སེམས་དཔའ་ཉིད་འཇིག་རྟེན་གསུམ་རྒྱལ་དུ་གྱུར་ནས་དེས་བགེགས་རྣམས་ཐམས་ཅད་བསྐྲད་པར་བྱ་ཞིང་རྐང་པ་དགོད་པ་སྟེ། རྡོ་རྗེའི་རྐང་སྟབས་འོག་ནས་ཇི་སྐད་གསུངས་པ་ལྟ་བུ་དང་འོག་མ་རིག་མ་དགོད་པ་དང་། གཞུག་པ་བསྟན་པ་དེ་བཞིན་དུ་སྤྱན་མ་ལ་སོགས་པའི་ལྷ་མོ་དགོད་པ་དང་བགེགས་བསྐྲད་པའི་དོན་དུ་དྲག་པོའི་དང་། སློབ་མ་བསྲུང་བའི་དོན་དུ་ཞི་བའི་སྦྱིན་སྲེག་གི་ལས་ནི་ཇི་ལྟར་གསུངས་པ་དང་། དེ་རྣམས་ཀྱི་ཐབ་ཁུང་གི་མཚན་ཉིད་བྲི་བའམ་བརྐོ་བ་ཉིད་ཀྱང་སྔོན་དུ་ཕྱག་རྒྱའི་རྣལ་འབྱོར་བྱ་བ་ནས་ཕྱི་ནས་དེ་རྣམས་བྱས་པའི་དཀྱིལ་འཁོར་བྲི་བར་བྱའོ། །
གཉིས་པ་རྒྱས་པར་བཤད་པ་ལ་གསུམ། ས་ཡོངས་སུ་བཟུང་བ། སའི་ལྷ་མོ་ལ་མཁྱེན་པར་གསོལ་བ། དཀྱིལ་འཁོར་གྱིས་ས་བསྲུང་བའོ། ། དང་པོ་ལ་ལྔ། ཁྲོ་བོ་རྣམ་རྒྱལ་གྱིས་བདག་གི་རྣལ་འབྱོར་བསྒོམ་པ། སངས་རྒྱས་ཐམས་ཅད་ལ་གསོལ་བ་གདབ་པ། བདག་ཉིད་བྱིན་གྱིས་བརླབ་པ། བགེགས་བསྐྲད་པ། བགེགས་ལ་བཀའ་བསྒོ་བའོ། །
དང་པོ་ནི། བགེགས་གཞོམ་པའི་ཕྱིར་དུ་ཁྲོ་བར་མཛད་པ་གཤིན་རྗེ་གཤེད་ལ་སོགས་པ་རྣམས་ཀྱང་ཟིལ་གྱིས་གནོན་པས་རྣམ་པར་རྒྱལ་བས་ཏེ་གོང་དུ་བཤད་པ་བཞིན་ཞལ་གསུམ་ཕྱག་དྲུག་པར་གྱུར་པར་བསྒོམས་ནས་སྙིང་གའི་ས་བོན་ལས། ཁྲོ་བོའི་སྤྲིན་ཚོགས་ཕྱུང་སྟེ། གཉིས་པ་ནི། ཁྲོ་བོ་དེ་རྣམས་ཉིད་ཀྱིས་ཕྱོགས་བཅུའི་དེ་བཞིན་གཤེགས་པ་བྱང་སེམས་སོགས་ཀྱི་འཁོར་དང་བཅས་པ་ཐམས་ཅད་ལ་ཁྲོ་བོ་ཁྱེད་རྣམས་ཀྱིས་དེ་རྣམས་ལ་གསོལ་བ་བཏབ་ནས་དེ་རྣམས་ཀྱིས་བྱིན་གྱིས་བརླབ་པའི་གནས་སུ་དགོངས་པ་མཛད་ནས་སྐྱབས་བྱེད་པ་དང་། སློབ་དཔོན་ཆེ་གེ་མོ་དང་དེའི་སློབ་མ་ཆེ་གེ་མོ་རྣམས་ཁྱེད་རྣམས་ཀྱིས་བསྲུང་བ་མཛད་དུ་གསོལ་ཞེས་བསྐུལ་ལོ། ། གསུམ་པ་ནི། དེ་ནས་བཀའ་བསྒོ་བྱས་པ་དེ་རྣམས་བསྡུས་ནས་རང་གི་སྙིང་གར་ཟླ་བ་ལ་རིགས་ཀྱི་བདག་པོ་སྟེ་རྡོ་རྗེའི་ལྟེ་བའི་ནང་ཧཱུྃ་གནས་པའི་ནང་དུ་བཅུག་པར་བྱས་ནས་འཇིག་རྟེན་གསུམ་རྒྱལ་དེ་ཡང་། ཡེ་ཤེས་སེམས་དཔའ་རྡོ་རྗེ་འཛིན་པའི་གཟུགས་རང་གི་རིག་མ་དང་། ཕྱོགས་བཅུའི་རྣལ་འབྱོར་མ་དང་བཅོམ་ལྡན་འདས།
ཕྱོགས་བཅུའི་དེ་བཞིན་གཤེགས་པ་ཐམས་ཅད་དང་ལྷན་ཅིག་ཏུ་འདྲེས་པར་གྱུར་ནས་ཁྲོ་བོ་བཀུག་པའི་བདག་ཉིད་ལ་ནང་དུ་བཅུག་སྟེ། རོ་གཅིག་ཏུ་གྱུར་ནས་འོག་ནས་འཆད་བཞིན་པའི་ལྷ་མོ་བཀུག་སྟེ་མཆོད་ནས་ཨོཾ་བྷུ་ཁང་ཞེས་པ་ནམ་མཁའ་དང་འདྲ་བ་དང་། ཧཱུྃ་ལཾ་ཧཱུྃ་ཞེས་པས་རྡོ་རྗེའི་རང་བཞིན་དུ་བསྒོམས་ནས་ཨོཾ་མེ་དི་ནི་བཛྲི་བྷ་བ་བཛྲ་བནྡྷ་ཧཱུྃ་གིས་སྔགས་ཏེ། དང་པོའི་ཡིག་གེ་ཨོཾ་ཨཱཿཧཱུྃ་གིས་བྱིན་གྱིས་བརླབས་ཅིང་པད་སྐོར་རྣམ་ལྔ་འདོད་པའི་བསྐོར་བ་སྔོན་དུ་འགྲོ་བར་བྱས་ནས་བགེགས་བསྐྲད་པ་ལ་འཇུག་གོ ། བཞི་པ་ནི། ལག་པ་གཡས་པས་རྡོ་རྗེ་གསོར་བར་བྱ་བ་དང་། གཡོན་པས་དྲིལ་བུ་སྒྲ་སྙན་པ་དཀྲོལ་བར་བྱའོ། ། རྐང་པའི་མཐིལ་དུ་ཧཱུྃ་ལས་སྐྱེས་པའི་རྡོ་རྗེ་འབར་བ་རྩེ་ལྔ་པ་སོགས་དགོད་པར་བྱ་ཞིང་སངས་རྒྱས་ཀྱི་རང་བཞིན་རྡོ་རྗེ་འཆང་གི་ངོ་བོ་ལ་ནང་ཐུགས་རྡོ་རྗེའི་ངོ་བོ་ཡིན་ཡང་། ཞལ་རྣམ་པར་འགྱུར་ཞིང་སྨིན་མ་འཁྱོག་པོ་སོགས་ཀྱིས་ཁྲོ་བོར་སྒྲོ་བཏགས་པའི་ཧཱུྃ་མཛད་ཀྱི་ང་རྒྱལ་བརྟན་པོ་དང་བཅས་པའི་བློ་དང་ལྡན་པས་རང་གི་སྙིང་གའི་ཧཱུྃ་ལས་ཁྲོ་བོ་སྤྲོ་ཞིང་། ཤིན་ཏུ་སྙེམས་པ་དང་བཅས་པས་དང་པོར་ཧཱུྃ་ཡང་ཡང་བརྗོད་པས་བགེགས་བསྐྲད་པར་བྱའོ། །
ལྔ་པ། བགེགས་ལ་བཀའ་བསྒོ་བ་ནི། བསྐྲད་པར་བྱའོ་ཅེས་པ་གཞིར་བཞག གང་ན་ལྷ་དང་ལྷ་མ་ཡིན་དང་གསང་བ་པ་སྟེ། གནོད་སྦྱིན་ལ་སོགས་པ་གདུག་པ་ཅན་ཐམས་ཅད་དོ། ། ཚུལ་ཇི་ལྟར་ན་ལུས་ཀྱི་བྱ་བ་རྡོ་རྗེ་ཆེན་པོ་ལག་པར་བཟུང་ནས་རྡོ་རྗེའི་རྐང་པས་དཀྱིལ་འཁོར་གྱི་ས་ཀུན་ཏུ་བསྐོར་ཞིང་ཡོངས་སུ་བཅགས་པས་སོ། ། སེམས་ཀྱི་བྱ་བ་གོང་གི་ཁྲོ་བོའི་སྐུར་བསྒོམས་པས་རང་གི་རྡོ་རྗེ་ལས་ཁྲོ་བོའི་སྐུ་སྟོན་ཏེ་སྤྲོ་བར་བསམ་པའོ། ། ངག་གི་བྱ་བ་ཚིག་འདི་དག་བརྗོད་པར་བྱ་སྟེ་འོག་ནས་སྨོས་པའི་གདོན་གང་སུ་ཡང་རུང་སྟེ། དབང་པོ་སོགས་ལྷ་དང་། རྒྱ་མཚོ་བསྲུབས་པའི་ཆང་མི་འདོད་པའི་ལྷ་མ་ཡིན་དང་།
རྣམ་སྲས་ཀྱི་སྡེར་གཏོགས་པ་གནོད་སྦྱིན་དང་། ཡིད་དྭགས་ཀྱི་རིགས་མིའི་ཤ་ཁྲག་ཟ་བའི་སྲིན་པོ་དང་། ཡི་དྭགས་ཀྱི་རིགས་དང་། ནག་ཆེན་སོགས་ཤ་ཟ་དང་། དྲན་པ་ཉམས་པར་བྱེད་པ་རྗེད་བྱེད་དང་། འབྱུང་པོ་མི་མ་ཡིན་པ་དང་། ནམ་མཁར་གྱར་གྱུར་འགྲོ་བའི་མཁའ་འགྲོ་མ་དང་། ཡི་དྭགས་བསེག་དང་རེ་ལྡེ་གྱོན་པ་ལུས་སྲུལ་པོ་ཡིན་ཏེ་སྐད་དོད་ལ་མེད། གནོན་པོ་མི་གཉིད་ལོག་པའི་བྲང་ནས་གནོན་པ་ཡོད། ཕ་རོལ་རྣམ་པར་གནོན་པའི་མཐུ་ཆེ་ཞིང་ནམ་མཁར་འགྲོ་བ་སོགས་རྫུ་འཕྲུལ་ཆེ་བ་རྗེས་སུ་འབྲང་བའི་འཁོར་དང་བཅས་པ་དང་།
ནམ་མཁའ་ལྡིང་རྫུ་འཕྲུལ་ཅན་དང་དུད་འགྲོ་མིའི་རྣམ་པ་ཅན་མིའམ་ཅི་དང་། རིགས་སྔགས་བསྒྲུབ་པས་ས་དང་ས་འོག་དང་མཁའ་ལ་སྤྱོད་པ་གྲུབ་པའི་རྫུ་འཕྲུལ་ཅན་ཁྱེད་རྣམས་སོང་ཞིག ས་ཕྱོགས་འདིར་སློབ་དཔོན་ཆེ་གེ་མོ་ཞེས་བྱ་བས་རྫོགས་པའི་བྱང་ཆུབ་ཐོབ་པར་བྱ་བའི་དོན་དང་། སྤྱིར་སེམས་ཅན་ཐམས་ཅད་བླ་ན་མེད་པའི་སངས་རྒྱས་ཀྱི་ཡེ་ཤེས་རྙེད་པ་སྟེ་ཐོབ་པར་བྱ་བའི་ཕྱིར། དཀྱིལ་འཁོར་གྱི་རྒྱལ་པོ་ཆེ་གེ་མོ་ཞེས་བྱ་བ་འབྲི་བས་རྡོ་རྗེ་འཛིན་པས་བཀའ་བསྒོ་བ་དེ་ཁོ་ན་བཞིན་དུ་ཐོས་ནས་དེ་དག་མྱུར་བ་ཉིད་དུ་སོང་ཞིག གང་ཞིག་མི་འགྲོ་བ་དེ་དག་དཔེར་ན། ཕྱག་ན་རྡོ་རྗེས་དྲག་པོ་འཁོར་བཅས་བཏུལ་བ་བཞིན་འགྲོ་བ་ཚར་གཅོད་རྗེས་འཛིན་ནུས་པའི་ཕྱག་ན་རྡོ་རྗེ་མེ་དཔུང་རབ་ཏུ་འབར་བའི་ཧཱུྃ་མཛད་ཁྲོ་བས་གདོང་ཀུན་ཏུ་འབར་ཞིང་རབ་ཏུ་འབར་བས་ཕྱག་གིས་རྡོ་རྗེ་ཆེན་པོ་ཡེ་ཤེས་ཀྱི་རྡོ་རྗེས་མགོ་བོ་ཚལ་པ་བརྒྱར་འགས་པར་འགྱུར་རོ་ཞེས་པ་ལན་གསུམ་བརྗོད་དོ། ། མདོར་ན་བསྙེན་པ་སྔོན་དུ་སོང་བས་དཀྱིལ་འཁོར་གྱི་དབུས་སུ་གནས་ལ་ཏིང་ངེ་འཛིན་གྱི་དཀྱིལ་འཁོར་རྫོགས་པར་བསྒོམས་ཏེ། ཕྱོགས་བཞི་ནས་སློབ་མས་དཀྱིལ་འཁོར་གསལ་བཏབ་སྟེ། དེའི་རྗེས་ལ་རང་གི་བསྒོམ་པའི་དཀྱིལ་འཁོར་ནམ་མཁའ་ལ་བཏེགས་ཏེ།
རང་ཕྱག་གཉིས་པའི་ང་རྒྱལ་དུ་གནས་པ་ནི། རྡོ་རྗེ་སེམས་པར་སྙེམས་བྱས་སོ། ། དེ་ནས་ཧཱུྃ་ཞེས་བརྗོད་པ་ཙམ་གྱིས་འཇིག་རྟེན་གསུམ་རྒྱལ་དུ་གྱུར་པར་བསྒོམས་ཏེ། སངས་རྒྱས་ཐམས་ཅད་ལ་གསོལ་བ་གདབ་པ་སྟེ། དེ་དག་གིས་ཀྱང་བདག་བྱིན་གྱིས་བརླབས་པ། དེ་ནས་རྣམ་ལྔའི་འདོད་པའི་བསྐོར་བའི་རིམ་གྱིས་ལངས་ཏེ། གར་བླ་བ་དང་འགྱིང་བག་བཙལ་བ་ལ་སོགས་པ་བྱས་ལ་མིག་གཉིས་ཉི་མ་དང་ཟླ་བར་བྱིན་གྱིས་བརླབས་ལ། ཁྲོ་བོའི་ལྟ་བས་བལྟས་ཏེ་བགེགས་བསྲེག་པ་དང་གསོ་བར་ཡང་བྱས་ལ་རྐང་པ་བྱིན་གྱིས་བརླབ། དཀྱིལ་འཁོར་གྱིས་དབུས་དེ་ནས་དགའ་བས་ཡོངས་སུ་འགྱུར་བའི་འགྲོས་ཀྱིས་དབང་ལྡན་གྱི་མཚམས་སུ་སོང་ལ་བགེགས་རྣམས་ལ་བཀའ་བསྒོ། དེ་ནས་ཞི་བའི་འགྲོས་དང་ཁྲོ་བོའི་འགྲོས་ཀྱིས་དཀྱིལ་འཁོར་ལ་ལན་རེ་རེའམ་གསུམ་གསུམ་དུ་བསྐོར།
དེ་ནས་ཡང་རྐང་པའི་བགྲོད་པ་ཅི་གསུངས་དང་། ཞེས་མདོར་བསྟན་གྱི་སྐབས་སུ་བསྟན་པ་དང་གོང་དུ་རབ་ཏུ་བྱེད་པ་གཉིས་པར་ཡང་། གཡས་བརྐྱང་བ་དང་གཡོན་བརྐྱང་ཉིད་ཞེས་བྱ་བ་ལ་སོགས་པ་གསུངས་པ་དེ་སྐབས་འདིར་འཇུག་པ་དང་འོག་ཏུ་རྒྱུད་ཕྱི་མ་ནས་འབྱུང་བ་དང་། རྡོ་རྗེ་གུར་ནས་འབྱུང་བ་དང་རྣམ་སྣང་སྒྱུ་འཕྲུལ་དྲ་བ་ནས་འབྱུང་བ་རྣམས་རྟོགས་པ་གཅིག་ཏུ་བྱས་བ་ལ། རྐང་སྟབས་དང་ལག་སྟབས་རྣམས་མདོར་བསྡུས་པའམ་རྒྱས་པར་བྱ་བ་རང་གི་བློ་གྲོས་ཀྱི་སྒོ་ནས་སྐབས་འདིར་བྱའོ། ། དེ་ལྟར་ན་ས་ཡོངས་སུ་བཟུང་བ་ཡིན་ནོ། ། དེ་ནས་བགེགས་རྣམས་ལ་ཕུར་བུའི་གདབ་པ་ལ་སོགས་པའི་སྒོ་ནས་ས་བསྲུང་བའང་ཚུལ་ཇི་ལྟར་བ་བཞིན་དུ་བྱའོ། ། གཉིས་པ་སའི་ལྷ་མོ་ལ་མཁྱེན་པར་གསོལ་བ་ནི། སྤྱིར་དཀྱིལ་འཁོར་གྱི་ཆོ་ག་ལ་བརྒྱད་ཡོད་པ་ལས། སྔོན་དུ་བསྙེན་པའི་ཆོ་ག་སའི་ཆོ་ག་གཉིས་སྔར་བསྟན་ནས།
སྟ་གོན་གྱི་ཆོ་ག་ལ་བཞི་ཡོད་པའི་སའི་ལྷ་མོའི་སྟ་གོན་གྱི་སྐབས་དེ་ལ་དེ་ལྟར་ས་ཡོངས་སུ་བཟུང་བའི་རྗེས་དེ་ནས་བླ་མ་ལ་ཕྱག་འཚལ་ནས་སྔགས་ཀྱི་མཁན་པོས་ཕྱག་འཚལ་ཏེ་ཅེས་པའི་དོན། ཚོགས་ཀྱི་བླ་མ་དང་ལྷ་ལ་ཕྱག་འཚལ་བ་དངོས་བསྟན། མདོར་ན་ཚོགས་གཉིས་བསག་པ་སྔོན་དུ་འགྲོ་བས་བདག་གི་རྣལ་འབྱོར་བཟླས་པ་དང་བཅས་པས་རྒྱུད་དག་པར་བྱ་བའི་ཕྱིར། དཀྱིལ་འཁོར་གྱི་སའི་དབུས་སུ་དྲིའི་དཀྱིལ་འཁོར་ལ་བཾ་ལས་སྐྱེས་པའི་སའི་ལྷ་མོ་གསེར་གྱི་ཁ་དོག་ཅན་རིན་པོ་ཆེའི་བུམ་པ་ལག་ན་ཐོགས་པ་བསྐྱེད་པ་ལ་ཡེ་ཤེས་པ་དགུག་ཅིང་བཅུག་སྟེ་བཅིངས་ནས། དྲི་ཞིམ་པོ་དང་སོགས་ཀྱི་སྒྲས་མེ་ཏོག་ལ་སོགས་པའི་མཆོད་པ་ལྔ་པོ་རྣམས་ཀྱིས་ཡང་དག་པར་མཆོད་ཅིང་སྦྱིན་སྲེག་གམ་དཀྱིལ་འཁོར་གྱི་ལས་ཀྱི་དོན་དུ་ལྷག་པར་གནས་པ་ཉེ་བར་བྱའོ། ། དེའི་ཚེ་སའི་ལྷ་མོའི་ཡེ་ཤེས་པ་དགུག་པའི་སྔགས་བཀའ་བསྩལ་པ། ཨོཾ་ཨེ་ཧྱེ་ཧི་མ་ཧཱ་དེ་ཝི་པྲི་ཐི་ཝི་ལོ་ཀ་མཱ་ཏ་རེ་སརྦ་རཏྣ་སཾ་པུརྞེ་དི་བྱཱ་ལཾ་ཀཱ་ར་བྷཱུ་ཥི་ཏེ་ཧ་ར་ནཱུ་པཱུ་ར་ནི་གྷོ་ཥེ་བཛྲ་སྭཱ་ཏྭ་པྲ་པཱུ་ཛི་ཏེ་གྲྀ་ཧཱི་ཏཱ་ཨི་དཾ་ཨགྷཾ་ཧོ་མ་ཀརྨ་སཱུ་སཱ་དྷ་ཡེ་ཏ་ཧི་ཧི་ཧི་ཧི་ཧཾ་སྭཱ་ཧཱ་དཀྱིལ་འཁོར་མཆོག་གི་སྐབས་ཡིན་ན་ཧོ་མ་ཀརྨ་ཞེས་པའི་གནས་སུ་མཎྜལ་ཀརྨ་ཞེས་འདོན་པ་སྤོ་ཞིང་། སཱུ་སཱ་དྷ་ཡེ་ཏ་ཞེས་པ་འདི་ཤུགས་ཀྱི་ཉེ་བར་གནས་པ་མཚོན་ཏེ། ཐམས་ཅད་ཀྱི་ལྷག་པར་གནས་པའོ། ། སྔགས་འདིས་སའི་ལྷ་མོ་སྟ་གོན་ལ་གནས་པའི་དོན་དུ་སྤྱན་དྲང་བར་བྱས་ནས་སོགས་ཀྱི་སྒྲས་མཆོད་དེ།
དེ་ཉིད་དུ་ཐིམ་པར་བསམས། དེ་ལ་སྔགས་གྱི་དོན་ནི། ཚུར་བྱོན་ཚུར་བྱོན་ས་ཡི་ནི ། ལྷ་མོ་ཆེན་མོ་འཇིག་རྟེན་ཡུམ། ། རིན་ཆེན་ཀུན་གྱིས་རབ་ཏུ་གང་། ། བཟང་པོའི་རྒྱན་གྱིས་རྣམ་པར་བརྒྱན། ། དོ་ཤལ་རྐང་གདུབ་སྒྲ་ལྡན་མ། ། རྡོ་རྗེ་སེམས་དཔའ་རབ་མཆོད་མ། ། མཆོད་ཡོན་འདི་ནི་བཞེས་ནས་ཀྱང་། ། དཀྱིལ་འཁོར་ལས་ནི་གྲུབ་པར་མཛོད། །
ཅེས་པའམ། མདོར་ན་ས་ལྷ་དམ་ཚིག་པ་བསྐྱེད། དགུག་པའི་སྔགས་ཀྱིས་དགུག སྐུ་གསུང་ཐུགས་བྱིན་གྱིས་བརླབ། རྒྱས་བཏབ་མཆོད། དཔང་པོར་གསོལ། ལྷག་པར་གནས་པར་བྱའོ། ། གསུམ་པ་དཀྱིལ་འཁོར་གྱི་ས་བསྲུང་བ་ནི་ས་གཞི་བྱུག་པར་བྱ་བའི་ཕྱིར་བཤང་བ་དང་གཅི་བ་དང་སོགས་ཀྱི་སྒྲས་བདུད་རྩི་གསུམ་སྟེ་ལྔས་གསང་གཏོར་བྱའོ། ། གཉིས་པ། རྟེན་རིག་མ་གཞུག་པ་ལ་གཉིས།
རིག་མ་གཞུག་པར་བསྟན་པ་དང་། དེའི་དོན་ལ་ཐེ་ཚོམ་བསལ་བའོ། ། དང་པོ་ནི། རབ་ཏུ་གཞུག་པར་བྱའོ། ། ཞེས་པ་གཞིར་བཞག འཆད་པར་འགྱུར་བའི་རིག་མའོ། ། གང་དུ་ན་དེ་ལ་དཀྱིལ་འཁོར་གྱི་ས་སྦྱངས་པའི་གནས་སུའོ། ། གང་གི་ཚེ་ན་དེ་ལྟར་བདུད་རྩི་ལྔས་བྱུག་པ་བྱས་པའི་རྗེས་དེ་ནས་སོ། ། ཚུལ་ཇི་ལྟར་ན་ཤ་ཆེན་གྱི་བདུག་པས་བདུག་པར་བྱ་བ་དང་བདུག་མ་ཐག་ཏུ་མེ་ཏོག་ལ་སོགས་པའི་མཆོད་པས་ཡང་དག་པར་མཆོད་ནས་སོ། ། གཉིས་པ་དེའི་དོན་ལ་ཐེ་ཚོམ་བསལ་བའོ། །
དེ་ལ་གཉིས། ཞུས་པ་དང་ལན་ནོ། ། དང་པོ་ནི། ཀྱེ་བཅོམ་ལྡན་འདས་བདུག་པའི་དེ་མ་ཐག་ཏུ་རིག་མ་གཞུག་པར་བྱའོ་ཞེས་པ་ཅི་ལགས་དབང་མ་བསྐུར་བ་ལུགས་མར་འགྱུར་བཅོས་ཏེ། གསེར་ལ་སོགས་པའི་ལུགས་མ་དང་། གསར་པའི་ལས་ཀྱིས་འདུས་བྱས་པ་ལྡེར་བཟོ་སོགས་དང་། རི་མོ་སྣ་ཚོགས་སམ་ཤིང་དང་སོགས་ཀྱི་སྒྲས་བ་སོ་སོགས་ལས་བྱས་པའི་ལྷ་མོར་བཞུགས་པར་བྱ་བ་ལགས་སམ་ཞེས་གསུངས་སོ། ། ཞེས་པ་ནི་སྡུད་པར་བྱེད་པ་པོའི་ཚིག་གོ ཾ། གཉིས་པ་ལན་ལ་བཞི།
ཾདཀྱིལ་འཁོར་གྱི་རབ་དབྱེ། དེ་དང་འབྲེལ་པའི་ཐབ། སྦྱིན་སྲེག་གི་ཕན་ཡོན། དེ་ལྟར་བྱ་བའི་ཆོ་གའི་རིམ་པའོ། ཾ། དེ་ལ་གཉིས་སྦྱོར་བ་དང་། དངོས་གཞིའོ། ། དང་པོ་ལ་བདུན། ལས་དང་འབྲེལ་བའི་ཁྱད་པར་རོ། ཾ།
དང་པོ་ནི། བཀའ་བསྩལ་པ། རིག་མ་གཞུག་པ་ནི་ལུགས་མ་ལ་སོགས་གཞུག་པ་མིན་གྱི། གདོལ་པ་མོ་དང་སོགས་ཀྱི་སྒྲས་བྲམ་ཟེ་མོ་སོགས་ལས་མཐུན་གྱི་མིའི་བུ་མོ་གཞུག་པར་བྱའོ། ། ལས་དང་རིགས་མཐུན་པའི་བུད་མེད་དེའི་དངོས་པོ་མེད་ན་གཞན་ཕལ་པ་གང་རུང་གཞུག་གོ ། གཉིས་པ་དེ་བྱིན་གྱིས་བརླབ་པ་ལ་མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ནི། ཡན་ལག་ཐམས་ཅད་ལ་ཧྲིཿགནས་ཏེ། ཡི་གེ་གནས་པར་དགོད་དོ། །
ཡན་ལག་ཐམས་ཅད་ནི་སྙིང་ག་དང་སྨིན་མཚམས་དང་ལྐོག་མ་དང་སྤྱི་བོ་རྣམས་སུ་ཧྲིའི་ཡི་གེ་དགོད་པར་བྱའོ། ། བྷྲུྃ་ཡིག་ནི་བྷ་གའི་གནས་སུ་དགོད་པར་བྱའོ། ། གཉིས་པ་རྒྱས་པར་བཤད་པ་ལ་ཞུས་པ་དང་། ལན་གཉིས། དང་པོ་ནི། ཀྱེ་བཅོམ་ལྡན་འདས་བྷྲུྃ་ཡིག་དེ་རྣམས་ཀྱི་དབུས་གང་དུ་དགོད་པ་ཅི་ལྟར་འགྱུར་བ་ལགས། གཉིས་པ་ནི། རིགས་ཀྱི་བུ་ཉོན་ཅིག དབུས་ཀྱི་སྒྲས་ནི་ལྟེ་བར་གསུངས་པ་སྟེ། མངོན་པར་བརྗོད་པར་བྱ་སྟེ།
དེར་བྷྲུྃ་ཡིག་དགོད་པར་བྱའོ། ། གསུམ་པ་སྦྱིན་སྲེག་དང་འབྲེལ་བའི་ཁྱད་པར་ནི། དེ་ལྟར་ཡན་ལག་ལ་ཡི་གེ་བཀོད་ནས་ཕྱག་རྒྱ་རྣམས་སྤྱན་མ་ལ་སོགས་པའི་གཟུགས་སུ་བསྒོམ་པར་བྱ་ཞེས་བཀའ་བསྩལ་ལོ། ། ཞེས་པ་སྡུད་པ་པོའི་ཚིག་སྟེ། མདོར་བསྟན་ནས་རྒྱས་པར་བཤད་པ་ནི། སྤྱན་གྱི་དབྱིབས་སུ་བསྒོམ་པར་བྱ་ཞེས་གསུངས་པ་དེ་ལ། བྲམ་ཟེ་མོ་འམ་དམངས་རིགས་མོ་ནི་ཞི་བའི་ལས་ལ་སངས་རྒྱས་སྤྱན་གྱི་རྣམ་པ་ཞེས་བྱ་བ་ཁ་དོག་དཀར་མོ་རྒྱན་ཐམས་ཅད་ཀྱིས་བརྒྱན་པ་བསྒོམ་པར་བྱའོ། ། དབང་གི་ལས་ལས་གདོལ་པ་མོ་སྒྲོལ་མ་ཁ་དོག་དམར་མོར་བསྒོམ་པར་བྱའོ། ། རྒྱས་པ་ལ་གར་མ་དང་རྒྱལ་རིགས་མ་དག་ལྷ་མོ་གོས་དཀར་མོ་ཁ་དོག་སེར་མོའོ། ། དེས་མཚོན་ནས་ཁྲོས་པའི་ལས་ལ་སྔར་གྱི་རིགས་པས་གཡུང་མོ་མྨཱ་ཀི་སྔོན་མོར་བསྒོམ་པར་བྱའོ། །
དེ་ལྟར་ལས་ཀྱི་དབྱེ་བས་རིག་མ་རྣམས་སོ་སོར་བསྐྱེད་ནས་མཆོད་པ་ལྔས་མཆོད་དོ། ། མེ་ཏོག་སྙིམ་པས་གཞུག་པར་བྱའོ། ། ཞེས་པ་ནི། ཕྱག་རྒྱ་དེའི་བྷ་ག་ལ་མེ་ཏོག་སྟེ་ཟླ་མཚན་དང་ཁུ་བ་གཞུག་ཅིང་བྱུག་པར་བྱའོ། ། དེ་དག་གི་མཇུག་བསྡུ་བ་ནི་དེ་ལྟར་སྦྱིན་སྲེག་གི་ས་གཞི་དང་དེ་ཉིད་དཀྱིལ་འཁོར་དང་འབྲེལ་ན་དཀྱིལ་འཁོར་གྱི་ས་གཞི་དང་ནང་གི་སྦྱིན་སྲེག་གི་ས་གཞི་གསང་བའི་པདྨ་ལེགས་པར་སྦྱངས་པར་བྱས་པ་ཡིན་ནོ། ། བཞི་པ་དཀྱིལ་འཁོར་དང་འབྲེལ་བའི་ཁྱད་པར་ཡང་ཅེས་པ་རིག་མ་གཞུག་པ་སྦྱིན་སྲེག་དང་འབྲེལ་བར་མ་ཟད་གཞན་ཕལ་པ་སྟེ། ཐུན་མོང་བའི་མཆོག་བུ་མོ་གཞུག་པར་རྟོགས་པར་བྱའོ། ། གསུམ་པ་ཡན་ལག་གི་ཆོ་ག་སྦྱིན་སྲེག་ལ་གཉིས། བཤད་པར་དམ་བཅའ་བ་དང་དོན་དངོས་སོ། ། དང་པོ་ནི།
དཀྱིལ་འཁོར་གྱི་ཕྱིར་སྦྱིན་སྲེག་གི་ཆོ་ག་དེ་ཉེ་བར་བསྟན་པར་བྱ་སྟེ། དེའི་རྒྱུ་མཚན་ཕྱིའི་སྦྱིན་སྲེག་གིས་ཕྱིའི་དཀྱིལ་འཁོར་མཉེས་པར་བྱེད་པས་སོ། ། དོན་དངོས་ལ་བཞི། དཀྱིལ་འཁོར་གྱི་རབ་དབྱེ་དེ་དང་འབྲེལ་བའི་ཐབ། སྦྱིན་སྲེག་གི་ཕན་ཡོན་ཇི་ལྟར་བྱ་བའི་ཆོ་གའི་རིམ་པའོ། ། དང་པོ་ནི། དཀྱིལ་འཁོར་ཆོ་ག་ཅེས་པ་ལ་འཕྲོས་དཀྱིལ་འཁོར་རྣམ་པ་གཉིས། གང་ལ་གསང་བའི་ཆོས་ཀྱི་དཀྱིལ་འཁོར་དང་ཕྱི་རོལ་གྱི་དཀྱིལ་འཁོར་ལ་ཡང་ཆོ་ག་འདིས་ཐིག་གདབ་པར་བྱ་ཞིང་། རྡུལ་ཚོན་གྱི་དཀྱིལ་འཁོར་དང་གསང་བ་ཆོས་ཀྱི་དཀྱིལ་འཁོར་ཇི་སྙེད་པའི་རང་གི་དམ་ཚིག་སྟེ་ཅེས་པའི་དོན་རྒྱུད་ཕྱི་མ་ལས། དཀྱིལ་འཁོར་ལུས་སུ་གསུངས་པ་སྟེ། །
དཀྱིལ་འཁོར་བྷ་གར་བརྗོད་པ་ཉིད། ། དཀྱིལ་འཁོར་ཡང་ནི་བྱང་ཆུབ་སེམས། ། དཀྱིལ་འཁོར་གསུམ་ནི་བརྟག་པར་བྱ། ། ཞེས་བྱ་བ་འདིས་གསང་བའི་ཆོས་ཀྱི་དཀྱིལ་འཁོར་གསུམ་མོ། ། ཕྱི་རོལ་གྱི་དཀྱིལ་འཁོར་ཅེས་བྱ་བ་ནི། བསྐྱེད་པ་རྡུལ་ཚོན་གྱི་དཀྱིལ་འཁོར་རོ། ། ཆོ་ག་འདིས་ཐིག་གདབ་པར་བྱ་ཞིང་ཞེས་བྱ་བ་ནི་སྦྱིན་སྲེག་གི་ཆོ་གས་ས་སྦྱངས་པས་དཀྱིལ་འཁོར་བྲི་ཞེས་བྱ་བའམ། ཡང་གོང་དུ་བསྟན་པའི་ལས་ཀྱི་ཕྱག་རྒྱའི་ཆོ་གས་དཀྱིལ་འཁོར་བྲིས་པ་བསྒྲུབ་པ་ཉིད་ལ་ཐིག་གདབ་པ་ཞེས་བྱའོ། ། དེ་བཞིན་དུ་གསང་བ་ཆོས་ཀྱི་དཀྱིལ་འཁོར་གསུམ་པོའང་ཤེས་པར་བྱའོ། ། དེ་ལ་དཀྱིལ་འཁོར་ལ་དབྱེ་བ་ཡོད་པ་བཞིན་སྦྱིན་སྲེག་ལའང་དབྱེ་བ་ཡོད་དོ། །
ཞེས་བསྟན་པའི་ཕྱིར་ཕྱིའི་དཀྱིལ་འཁོར་ལ་ནི། ཕྱིའི་སྦྱིན་སྲེག་ཡིན་ལ་གསང་བའི་དཀྱིལ་འཁོར་གསུམ་ལ་ནི་ནང་གི་སྦྱིན་སྲེག་དང་བླ་ན་མེད་པའི་སྦྱིན་སྲེག་ཅིག་ཅར་དུ་འཇུག་གོ ། གཉིས་པ་དེ་དང་འབྲེལ་བའི་ཐབ་ཁུང་ནི། དེ་ལྟར་སྦྱིན་སྲེག་ལ་དབྱེ་བ་ཡོད་པ་ཉིད་ཀྱིས་ཐབ་ཁུང་ལའང་དབྱེ་བ་ཡོད་པས་འདི་སྐད་དུ་རྣལ་འབྱོར་གྱི་གནས་སུ་གྱུར་པའི་སའི་ཕྱོགས་སུ་ཐབ་ཁུང་བྱའོ། ། ཞེས་བཀའ་བསྩལ་ཏོ། ། གསུམ་པ་སྦྱིན་སྲེག་གི་ཕན་ཡོན་ནི། བཤད་པར་བྱ་ཅེས་པ་གཞིར་བཞག གང་གི་ཆེད་དུ་ན་ཞི་སོགས་ཀྱི་ལས་སྣ་ཚོགས་ནི་བསྒྲུབ་པར་བྱ་བའི་ཕྱིར་རོ། ། གང་ན་སྦྱིན་སྲེག་གི་ལས་ནིའོ། ། ཇི་ལྟར་ན་རབ་ཏུ་སྟེ་གསལ་བར་རོ། །
སྦྱིན་སྲེག་ནི་གང་ཞེ་ན། གང་གི་ཕྱིར་མེ་གང་ཞལ་གང་ཡིན་པ་དེའི་ཕྱིར། ལྷའི་ཁ་ནི་མེ་རུ་གསུངས་ཏེ། དེའི་ཕྱིར་སྦྱིན་སྲེག་དེ་ཉིད་རང་བཞིན་ལྷ་མཆོད་པའི་དོན་དུ་རྣམ་པར་གནས་ཏེ། སྦྱིན་སྲེག་གིས་ནི་ལྷ་རྣམས་ཀྱི་ཞལ་ཚིམ་པར་བྱེད་ལ་ཚིམ་ནས་དངོས་གྲུབ་རབ་ཏུ་སྩོལ་ཞིང་། གང་ཞིག་སྔགས་ཀྱི་ཆོ་གའི་ལྷག་ཆད་ཀྱི་ཉེས་པ་དེ་རྣམས་ཀུན་སྦྱིན་སྲེག་གིས་ནི་དགང་བ་སྟེ་རྫོགས་ཤིང་དག་པར་བྱེད་པས་དེའི་ཕྱིར་སྐུ་གསུམ་མཆོག་གི་རྩེ་མོའམ་མཆོག་ཏུ་སྐྱེས་པའི་རྡོ་རྗེ་འཆང་གི་སྦྱིན་སྲེག་རབ་ཏུ་བསྔགས་སོ། ། བཞི་པ་ཇི་ལྟར་བྱ་བའི་ཆོ་གའི་རིམ་པ་ལ་གཉིས། སྦྱོར་བ་དང་དངོས་གཞིའོ། ། དང་པོ་ལ་བདུན། ལས་དང་འབྲེལ་བའི་ཁྱད་པར།
ཐབ་ཁུང་གི་ཁྱད་པར། སྒྲུབ་པ་པོའི་ཁྱད་པར། དགང་བླུགས་ཀྱི་འཛིན་ཚུལ། རྫས་དང་། མཆོད་པ་དགོད་པའི་ཚུལ། གསང་ཞིང་ཀུ་ཤ་དགྲམ་པ། འཇིག་རྟེན་པའི་མེ་ལྷ་མཆོད་པའོ། ། དང་པོ་ནི། སྔར་བཤད་པའི་ཨུ་དུམ་ཝ་ར་སོགས་བཙུབས་པ་ལས་བྱུང་བའི་མེས་དགེ་བར་བྱེད་པའི་ཕྱིར་ཞི་རྒྱས་དབང་གི་ལས་ནི་བྱེད་པར་འགྱུར་རོ། ། གདོལ་པའི་ཁྱིམ་གྱི་མེའམ་དུད་ཁྲོད་ལས་སྐྱེས་པ་ནི་མི་དགེ་བ་མངོན་སྤྱོད་ལ་སོགས་པ་བྱེད་པར་རབ་ཏུ་གསུངས་སོ། །
གཉིས་པ་ཐབ་ཁུང་གི་ཁྱད་པར་ནི། ཞི་བ་ལ་ཐབ་ཁུང་ཟླུམ་པོ་དང་། རྒྱས་པ་ལ་གྲུ་བཞི། དབང་ལ་ཟླ་ཕྱེད། མངོན་སྤྱོད་ལ་གྲུ་གསུམ་པ་ཕྱིའི་ཟུར་དཀྱིལ་འཁོར་གྱི་ཆ་རྣམས་སུ་ཁྲོ་བོའི་རྡོ་རྗེ་རྩེ་གསུམ་པས་སྤྲས་པ་སྟེ་མཚན་པ་དང་། དེས་མཚོན་ནས་ཞི་བ་ལ་འཁོར་ལོའམ་རྡོ་རྗེ་རྩེ་གསུམ་པ། རྒྱས་པ་ལ་རིན་པོ་ཆེ། དབང་ལ་པདྨ་དམར་པོས་མཚན་པའི་ལྕགས་ཀྱུ། ལས་ཐམས་ཅད་པ་ལ་རལ་གྲིའམ་སྣ་ཚོགས་རྡོ་རྗེས་མཚན་པ་སྤྱིར་ཞི་བའི་ཐབ་དང་འདྲ་བ་ཁྱད་པར་དང་བཅས་པའོ། ། མུ་རན་ནི་ཁ་ཁྱེར་རོ། །
ཐབ་ཁུང་གི་དབུས་སུ་ལས་དང་རྗེས་མཐུན་གྱི་མཚན་མ་རེ་རེ་སྟེ། ཞི་བ་ལ་གཙུག་ཏོར་ཏེ་འཁོར་ལོ། དབང་གི་དགུག་པ་ལ་ཆུ་སྐྱེས་ཏེ། ཨུཏྤལ་དམར་པོ་དང་། གསད་པ་ལ་ཁྲོ་བོའི་རྡོ་རྗེ་དང་། རྒྱས་པ་ལ་རིན་པོ་ཆེ་དང་། དབང་ལ་པདྨ་དམར་པོ་གཞུག་པ་སྟེ་དགོད་པར་བྱའོ། ། ལས་ཐམས་ཅད་པ་ལ་མཚན་མ་བཞི། ནང་དུ་བྱས་པའི་ལས་དང་རྗེས་མཐུན་གྱི་གཙོ་བོའི་མཚན་མའོ། ། གསུམ་པ་སྒྲུབ་པ་པོའི་ཁྱད་པར་ནི།
སྦྱིན་སྲེག་དེ་ཉིད་ཏེ། དེ་རང་བཞིན་གྱི་ཆོ་གར་རིག་པ་སྟེ། ཤེས་པས་རྣལ་འབྱོར་ཇི་བཞིན་ནི་ཇི་ལྟར་རིགས་པར་འགྱུར་བཅོས་ཏེ། ཇི་ལྟར་རིགས་པའི་ལས་མཐུན་གྱི་ཕྱོགས་སུ་གནས་པའི་སྒྲུབ་པ་པོས་སོ། ། བཞི་པ་དགང་བླུགས་ཀྱི་འཛིན་ཚུལ་ནི། པུས་མོ་གཉིས་ཀྱི་ནང་དུ་གནས་པའི་ལག་པ་གཉིས་ཀྱི་བླུགས་གཟར་མར་ཁུས་ཁྱབ་པ་སྟེ་བཀང་བ་ནི། དེ་བཞིན་དུ་དགང་གཟར་མར་གྱིས་བཀང་སྟེ། དགང་གཟར་གྱི་ཁ་བླུགས་གཟར་གྱི་ཁར་བཞག་ནས་དགང་བླུགས་ཉིད་དབུལ་ལོ། ། ལྔ་པ་རྫས་དང་མཆོད་པ་དགོད་པའི་ཚུལ་ནི། གཡས་སུ་སྤྱིན་སྲེག་གི་ཡོ་བྱད་བསྲེག་རྫས་བུད་ཤིང་སོགས་བཞག
གཡོན་དུ་ལས་ཐམས་ཅད་པའི་ཆུའི་སྣོད་ཉིད་དེ། དྲག་པོ་ལ་དེ་ལས་བཟློག་པའོ། ། མདུན་དུ་མཆོད་ཡོན་གྱི་སྣོད་བཞག་ལ། དྲུག་པ་གསང་ཞིང་ཀུ་ཤ་དགྲམ་པ་ནི་ལས་ཀུན་བྱེད་པ་རྒྱུད་ཕྱི་མ་ལྟར་ན་ཧཱུྃ་ངམ། འགྲེལ་པ་ལྟར་ན་བདུད་རྩི་འཁྱིལ་བ་བཟླས་པའི་ཆུས་བསྲེག་རྫས་སོགས་དང་ལྷ་ལ་བསངས་གཏོར་དང་། འཐོར་འཐུང་བྱ་སྟེ། ཞལ་བསིལ་བྱ་ཞིང་ཐབ་ཁུང་གི་ཕྱོགས་ཀུན་ཏུ་ཀུ་ཤའི་རྩེ་མོ་དྲང་པོ་སྟེ་མཉམ་པོས་ཕྱི་ཡོངས་སུ་བསྐོར་ཞིང་ནང་དུ་བ་ལང་གི་མཇུག་མའི་རྣམ་པ་ལྟ་བུས་གཡོགས་ནས་དགབ་བོ། ། བདུན་པ་འཇིག་རྟེན་པའི་མེ་ལྷ་མཆོད་པ་ལ་གསུམ། མེ་ལྷ་སྤྱན་དྲང་བ། དེ་ལ་མཆོད་པ།
འབར་བའི་རྣམ་པར་བལྟ་བའོ། ། དང་པོ་ནི། ཆོ་ག་བཞིན་ཞེས་པ་ལྷའི་རྣལ་འབྱོར་ལ་གནས་པས་རང་གི་ལྷའི་ས་བོན་གྱིས་ཐབ་ཁུང་བསྐྱེད་ཏེ། མེ་ནི་འབར་བར་རིག་ནས་མེའི་དབུས་སུ་སྟོང་པའི་ངང་ལས། པདྨ་དང་ཉི་མའི་སྟེང་དུ་རམ་ལས་བགྲང་ཕྲེང་རམ་གྱིས་མཚན་པ་ཡོངས་སུ་གྱུར་པ་ལས་མེ་ལྷ་ལྟོ་བ་འཕྱང་ཞིང་། ཞལ་རེ་རེ་ལ་མིག་གསུམ་གསུམ་དང་ལྡན་པའི་ཞལ་བཞི་པ། གཡས་བསྐོར་གྱིས་དམར་པོ་དང་། ནག་པོ་དང་། སེར་པོ་དང་། དཀར་པོའི་ཞལ་ཅན།
ཕྱག་བཞི་པའི་ལག་པ་གཡས་དང་པོ་མཆོག་སྦྱིན། གཉིས་པ་ན་བགྲང་ཕྲེང་། གཡོན་དང་པོ་ན་རིལ་བ་སྤྱི་བླུགས་ཉིད་དང་། གཉིས་པ་ན་དབྱིག་གུ་ཉིད་འཛིན་པ། ཁ་དོག་དམར་ཞིང་རལ་པ་ཆེན་པོ་དང་མེའི་དཀྱིལ་འཁོར་ལ་གནས་ཤིང་། ལས་དང་རྗེས་སུ་མཐུན་པའི་འོད་ཟེར་གྱིས་བརྒྱན་པ་སྟེ། ཁ་དོག་དམར་པོས་རྣམ་པར་བརྒྱན་ཅིང་བྱིན་ཟ་དང་ཁྱུར་མིད་ལ་སོགས་པའི་དྲང་སྲོང་རྣམས་ཀྱིས་བསྐོར་བ། འདི་ལྟ་བུའི་གཟུགས་སུ་ཐོག་མར་དམ་ཚིག་པ་བསྐྱེད། དེ་ནས་སྐྱེ་མཆེད་སྐུ་གསུང་ཐུགས་བྱིན་གྱིས་བརླབ། དེ་ནས་ཡེ་ཤེས་པ་དགུག་པའི་ཕྱིར།
སྤྱན་དྲང་བར་བྱ་ཅེས་པ་གཞིར་བཞག གང་ན་མེ་ལྷ་ཡེ་ཤེས་པ་དམ་ཚིག་པའི་རྣམ་པ་འདི་ལྟ་བུའོ། ། གང་གིས་ན་སྔགས་དང་། ཕྱག་རྒྱ་ཏིང་ངེ་འཛིན་གྱིས་སོ། ། དེ་ལ་སྔགས་ནི། ཨོཾ་ཨེ་ཧྱེ་ཧི་མཧཱ་བྷུ་ཏ་ཅེས་པ་ཀྱེའི་ཚུར་བྱོན་འབྱུང་པོ་ཆེན་པོའོ། ། དེ་ཝ་རི་ཤི། ལྷའི་དྲང་སྲོང་། དི་ཛ་སཏྟ་མ། བྲམ་ཟེའི་རིགས།
གྲྀ་ཧཱི་ཏ་བཞེས་ཤིག ཧཱུ་ཏི་མ་ཧཱ་རསྨི། བསྲེག་རྫས་གཟི་བརྗིད་ཆེན་པོ། སནྣི་ཧི་ཏོ་བྷ་བ། ལྷོ་ཤར་དུ་བཞུགས་ཤིག་པའོ། ། ཧ་བྱ་ནི་གང་ལྷ་རྣམས་ལ་སྦྱིན་པར་བྱ་སྟེ། ཀ་བྱ་ནི་གང་ཕ་རྣམས་ལའོ། ། ཕར་གྱུར་པ་མེ་ལྷ་སྟེ་སྒྲུབ་པ་པོའི་སྒྲུབ་པའི་གནས་སྐབས་ཀྱི་འདོད་པ་བསྐྱེད་པའི་ཕྱིར་རོ། ། དེ་ལྟར་སྔགས་འདིས་སོ། ། ཕྱག་རྒྱ་ནི།
འབོད་པའི་ཚུལ་གྱིས་ལག་པ་གཡས་པ་མི་འཇིགས་པའི་ལག་པའི་མཐེ་བོང་གཡོ་པ་སྟེ་བསྐྱོད་ཅིང་། ཏིང་ངེ་འཛིན་ནི། སྙིང་གའི་ས་བོན་གྱིས་འོད་ཟེར་གྱིས་ལྕགས་ཀྱུས་མེ་ལྷ་ཡེ་ཤེས་པ་མེའི་ཕྱོགས་ནས་བྱོན་པ་དྲང་སྲོང་གི་ཚོགས་ཀྱིས་ཡོངས་སུ་བསྐོར་བ་མདུན་གྱི་ནམ་མཁར་བལྟས་ནས་སོ། ། གནས་གང་དུ་ན་ཐབ་ཁུང་གི་འབར་བའི་མེའི་དབུས་སུ་བཞུགས་པར་བྱའོ། ། རིགས་བདག་གི་རྒྱས་གདབ། གཉིས་པ་དེ་ལ་མཆོད་པ་ནི། མཆོད་པ་ལྔ་ལག་པ་གཡོན་པའི་རྡོ་རྗེ་རྩེ་གསུམ་པ་ཅན་དུ་བྱས་པས་ཀུ་ཤའི་རྩེ་མོ་ལས་ཐམས་ཅད་པའི་ཆུས་བསངས་གཏོར་བྱ་ཞིང་། དེ་ལྟར་བྱིན་གྱིས་བརླབས་པའི་མཆོད་པ་དང་དེའི་བསྲེགས་བླུགས་སྟེ། དགང་བླུགས་གསུམ་སྦྱིན་ཏེ། དེ་རྗེས་ཐམས་ཅད་དེ་ཏིལ་དང་འབྲས་ལ་སོགས་པ་རྣམས་རང་ཉིད་ཇི་ལྟ་བའི་སྔགས་ཀྱིས་སྦྱིན་སྲེག་བྱས་པ་དེ་ནས་འཐོར་འཐུང་སྟེ་ཞལ་བསིལ་དབུལ་བར་བྱས་ནས་སོ། །
གསུམ་པ་འབར་བའི་རྣམ་པར་ལྟ་བ་ནི་མེ་ལྷ་མེ་འབར་བའི་རྣམ་པར་ཐིམ་པ་སྟེ་ཡོངས་སུ་བསྒྱུར་བར་བྱའོ། ། རྒྱུད་ཕྱི་མར་འབར་བ་ནི། ལྷའམ་འབར་བ་ནི་གཙིགས་པའི་གཟུགས་ཀྱིས་ཞེས་འབྱུང་ངོ་། ། གཉིས་པ་དངོས་གཞི་ལ་གསུམ། འཇིག་རྟེན་ལས་འདས་པའི་མེ་ལྷ་མཆོད་པ། མེའི་ལྟས་བརྟག་པ། བསྲེགས་བླུགས་དབུལ་བའི་ཚུལ་ལོ། ། དང་པོ་ནི། དམ་ཚིག་པ་བསྐྱེད་དེ་སྦྱིན་སྲེག་གི་ཆོ་ག་ལ་མཁས་པས་ཚིམ་པར་བྱའོ། ། ཚིམ་པར་བྱས་ནས་ནོངས་པ་བཟོད་པར་གསོལ་ཏེ།
མངོན་པར་བསམ་ཞིང་། དངོས་འགྲུབ་འདོད་པས་ཤེས་པར་བྱའོ། ། གཉིས་པ་མེའི་ལྟས་བརྟག་པ་ནི། དེ་ལ་མེའི་མཚན་མ་ལས་དགེ་བ་དང་མི་དགེ་བའི་ལྟས་ཤེས་པར་བྱ་ཞིང་དགེ་བའི་ལྟས་ལ་སྤྱི་དང་ཁྱད་པར་གྱི་ལྟས་གཉིས། སྤྱིར་མེ་ལྕེའི་དབྱིབས་གདུགས་དང་། རྒྱལ་མཚན་དང་། རྡོ་རྗེ་དང་། བུམ་པ་དང་། པདྨ་དང་། ལྕགས་ཀྱུའི་དབྱིབས་རྣམས་དང་།
རྩེ་གཅིག་པ་ནི་མཆོག་གོ ། རྩེ་གཉིས་པ་ནི་འབྲིང་དང་རྩེ་གསུམ་པ་ནི་ཐ་མའོ། ། ཁྱད་པར་དུ་གཡས་སུ་འཁྱིལ་བ་ནི་མཆོག་ཡིན་ལ་འབར་བའི་ཁ་དོག་དཀར་པོ་སྟེ། དེ་རྣམས་བཟང་པོ་ལ་མཁས་པས་བརྟག་པར་བྱ་བ་དང་། བརྒྱ་བྱིན་གྱི་གཞུ་འཇའ་ལྟ་བུར་གཙང་བ་དང་། སྣུམ་པ་དང་། དབང་པོ་སྦས་ཏེ། འཛམ་བུ་ཆུ་ཤེལ་ལྟ་བུའི་འོད་དང་། ཀུ་སུཾ་བྷ་ཝ་སྟེ་ལེབ་རྒན་ལྟ་བུ་དང་བཻ་ཌཱུརྻ་ལྟ་བུ་དང་། དྲིའི་སྒོ་ནས་དྲི་ཞིམ་པ་དང་།
ཡིད་དུ་འོང་བ་དང་། རྣམ་པ་གསེར་དང་དངུལ་ལྟ་བུ་དང་། དུ་བ་མེད་པ་དང་། ཉི་མ་ལྟ་བུར་འབར་བ་སྟེ། གཟི་བརྗིད་ཆེ་བ་བཟང་བ་ཡིན་གྱི་སྒྲུབ་པོ་གདུང་ན་ངན་ནོ། ། དྲི་མ་མེད་པས་ཁ་དོག་གསལ་བ་དང་ཁྱད་པར་གྱི་ལྟས་ལས་དང་མཐུན་པའི་མདོག ཞི་བ་ལ་ནི། དཀར་པོ་ལྟ་བུ་དང་། རྒྱས་པ་ལ་ནི་སེར་པོ་ལྟ་བུ་དང་། རྗེས་སུ་ཆགས་པ་ལ་ནི་དམར་པོ་རྣམས་མཆོག་ཡིན་ནོ། །
མངོན་སྤྱོད་ལ་ནི་ཁ་དོག་སྔོན་པོ་དང་། མེ་ལྕེ་མང་བ་དང་དུ་བ་ཆེ་བ་དང་མེ་སྟག་ཐམས་ཅད་ཡང་དག་པར་ལངས་ཏེ་འགྲོ་བ་དང་། མེ་དུམ་བུ་ཆུང་ངུར་ཆུང་ངུར་འཆད་པ་དང་། མྱུར་བར་གཟི་བརྗིད་ཆུང་བ་དང་ཁ་དོག་ནག་པོ་དང་བཅས་པ་སྟེ། ལྷན་ཅིག་པའི་པ་ལ་ཤའི་མདོག་ལྟར་དམར་ནག་དང་དབྱིབས་རྩེ་གསུམ་དང་། ཉི་མ་ལྟར་ཤིན་ཏུ་གདུང་བ་ཉིད་དང་དེ་བཞིན་དུ་དབྱིབས་བ་ལང་གི་མགོ་ལྟ་བུ་དང་། རོའི་དྲི་དང་། ཉའི་དྲི་དང་། བོང་བུ་དང་། ཁྱི་དང་།
རྔ་མོའི་དྲིའམ་གཟུགས་ཀྱི་རྣམ་པ་རྣམས་ནི། མངོན་སྤྱོད་ལ་བཟང་ཞིང་། ཞི་སོགས་ལ་དེ་རྣམས་བྱུང་ན་བགེགས་ཡོད་པ་དང་། དེ་ལས་བཟློག་པ་སྔར་གྱི་མཚན་མ་རྣམས་བྱུང་ན་བགེགས་མེད་པར་མེ་འབར་བའི་མཚན་མ་ལ་མཚོན་པར་བྱའོ། ། དེ་ལྟར་ལྟས་ཤེས་པར་བྱས་ནས་མྱུར་བར་སྔགས་བཟླས་པ་དང་། ཏིང་ངེ་འཛིན་བསྒོམ་པ་ལ་བརྩོན་པ་ལྟ་བུར་ལེན་པས་དངོས་གྲུབ་ཐམས་ཅད་འགྲུབ་པར་འགྱུར་རོ། ། གསུམ་པ་བསྲེགས་བླུགས་དབུལ་བའི་ཚུལ་ལ་བརྒྱད། སྔགས་ཀྱི་སྦྱོར་ཚུལ། དབྱངས་ཀྱི་སྦྱོར་ཚུལ། ལས་སོ་སོ་དང་འབྲེལ་བའི་ཁྱད་པར།
སྤེལ་ཚིག་སྦྱར་ཚུལ། ལས་དང་འབྲེལ་བ་ལྷའི་ཁྱད་པར། སྒྲུབ་པ་པོའི་ཁྱད་པར། མཆོད་པ་དང་ལས་བསྐུལ་བའི་རིམ་པ། ནང་གི་བདུད་རྩི་དབུལ་བའོ། ། དང་པོ་གཉིས་ནི། ཨོཾ་ཡིག་ལ་སོགས་པ་སྭཱཧཱའི་མཐའ་ཞི་བ་ལ་སོགས་པ་ལ་རབ་ཏུ་སྦྱར་བར་བྱའོ། ། ཞེས་འགྱུར་བཅོས་ཏེ་རང་གི་སྔགས་ཀྱི་མཐར་ཞི་བ་ལ་ཤཱན་ཏིང་ཀུ་རུ་སྭཱཧཱ་དང་། སོགས་ཀྱི་སྒྲས་རྒྱས་པ་ལ་པཽཥྚིཾ་ཀུ་རུ་ཨོཾ་དང་། དབང་ལ་བ་ཤྃ་ཀུ་རུ་ཧོཿདང་།
དགུག་པ་ལ་ཨཱ་ཀྲཱིཥྚི་ཛ་ཞེས་སྤེལ་ནས་གླུ་དབྱངས་ཀྱི་ཡི་གེ་རྒྱུན་མི་འཆད་པར་སྔགས་བཟླས་པ་སྦྱར་བར་བྱ་ཞིང་དྲག་པོ་ལ་མཱ་ར་ཡ་ཧཱུྃ་ངམ། ཡང་ན་ཕཊ་སྤེལ་ནས་ཡི་གེེ་བར་མ་ཆད་དུ་སྔགས་བཟླས་སོ། ། གསུམ་པ་ལས་སོ་སོ་དང་འབྲེལ་བའི་ཁྱད་པར་ནི། བསམ་པ་ཞི་བ་ལ་ཞི་བའི་ཡིད་ཀྱི་ཉམས་དང་། རྒྱས་པ་ལ་ལུས་སེམས་ཚིམ་པས་མངོན་པར་འཕེལ་ཞིང་རྒྱས་པར་འགྱུར་བའི་ཉམས་དང་། དབང་ལ་ནི་དབང་དུ་བྱ་བའི་ཡིད་དང་ལྡན་པས་མྱོས་པར་བྱེད་ཅིང་རྣམ་པར་འཕྲུལ་པའི་ཉམས་དང་ནང་གི་གུས་པ་དང་བཅས་པ་ནི། རྣམ་པར་འཕྲུལ་པའི་ཉམས་སུ་འགྱུར་བཅོས་སོ། ། མངོན་སྤྱོད་ལ་ཧཱུྃ་ཡིག་དང་ཕཊ་ཡིག་འབར་བ་དང་ལྷན་ཅིག་པའི་ལུས་དང་། འཇིག་རྟེན་གསུམ་བཟའ་བར་བྱེད་པའི་སེམས་ཀྱིས་བྱ་སྟེ། དེ་ལྟར་ལས་བཞི་ལ་ཆོ་ག་སོ་སོར་གནས་སོ།
བཞི་པ་སྤེལ་ཚིག་སྦྱར་ཚུལ་ནི། སྔགས་ཀྱི་ཡི་གེ་རྐང་པ་སྟེ། སྤེལ་བའི་ཚིག་ནང་དུ་ཆུད་པ་འདོད་པའི་དངོས་གྲུབ་ཀྱི་ཆེད་དུ་ཇི་ལྟར་རིགས་པར་བསྐུལ་བའི་ཚིག་རྣམས་སྦྱར་རོ། ། ལྔ་པ་ལས་དང་འབྲེལ་བའི་ལྷའི་ཁྱད་པར་ནི། གང་ཡང་ཁ་དང་ལྡན་པའི་ལྷ་ཅེས་པ་མེ་ནི་ལྷའི་ཁ་རུ་གསུངས་ཅེས་གསུངས་པས་དེ་ཉིད་ལ་བསྲེག་རྫས་སྣ་ཚོགས་ལས་དང་རྗེས་སུ་མཐུན་པ་རྣམས་ཀྱིས།

ལས་དང་རྗེས་སུ་མཐུན་པའི་ལྷ་ལ་མཆོད་པར་བྱའོ། ། དྲུག་པ་སྒྲུབ་པ་པོའི་ཁྱད་པར་ནི། སྦྱིན་སྲེག་ཆོ་ག་ཐམས་ཅད་ལ་མཁས་ཤིང་སྔགས་ཤེས་པའི་སྒྲུབ་པ་པོ་རྒྱན་གོས་ཁ་ཕྱོགས་འདུག་སྟངས་ཉམས་ལ་སོགས་པ་ལས་དང་རྗེས་སུ་མཐུན་པའི་ཆོ་ག་ཤེས་པས་སོ། ། བདུན་པ་མཆོད་པ་དང་ལས་བསྐུལ་བའི་རིམ་པ་ནི། དང་པོ་བྱོན་ཟན་གྱི་ཚུལ་དུ་བསྲེགས་བླུགས་གང་བར་ཕུལ་ནས། ཕྱི་ནས་ལས་དང་རྗེས་སུ་མཐུན་པའི་བསྲེག་རྫས་གང་དང་གང་སྤེལ་ཚིག་དེ་དང་དེ་བརྩམ་པར་བྱ་ཞིང་ལས་ལ་བསྐུལ་བར་བྱའོ། ། ཁྱད་པར་དུ་མཚན་མ་དང་རྣམ་པར་རྟོག་པའི་བུད་ཤིང་བསྲེགས་པས་དེ་ཁོ་ན་ཉིད་ཀྱི་སྦྱིན་སྲེག་ཀྱིས་ནི་དེ་ཉིད་ཤེས་པས། སྦྱིན་སྲེག་ཆོ་གའི་རིམ་པ་འདི་དག་བསྐུལ་བས་ལས་ཐམས་ཅད་འགྲུབ་པར་འགྱུར་རོ། ། བརྒྱད་པ་ནང་གི་བདུད་རྩི་དབུལ་བ་ནི། ཞི་བ་རྒྱས་པ་དབང་ལ་ནི། ། ཁུ་བ་སྲིད་པའི་སྦྱིན་སྲེག་ལ། །
བཤང་གཅི་ཁྲག་དང་རྐང་དང་ནི། ། རུས་པ་ཤ་ཆེན་སྦྱིན་སྲེག་གིས། ། ཐམས་ཅད་ལས་ནི་ཁ་བསྐང་ཡིན། ། ཅེས་སྨོས་སྟེ། འདི་ལ་ལས་དང་རྗེས་སུ་མཐུན་པའི་བསྲེག་རྫས་རྣམས། ཕྱིའི་མཆོད་པ་ལ་སྦྱར་ནས་འདི་དག་ནང་གི་མཆོད་པར་བྱེད་པའི་ལུགས་དང་། ཁ་ཅིག་ཏུ་དྲག་པོའི་བསྲེག་རྫས་ལ་སྦྱོར་བའི་ལུགས་དང་། ཡང་བསྲེག་རྫས་ཐམས་ཅད་ལ་བདུད་རྩི་ལྔས་སྦགས་པའི་ལུགས་དང་། ནང་གི་སྦྱིན་སྲེག་རྫས་སུ་བྱེད་པའི་ལུགས་དང་བཞི་ལས། འདིར་ལུགས་དང་པོ་བཀའ་སྲོལ་ལ་བཞེད།
བཞི་པ་རབ་ཏུ་གནས་པའི་དངོས་གཞི་ལ་གཉིས། ཇི་ལྟར་གསུངས་པའི་ཚུལ་གྱིས་ཡེ་ཤེས་པ་གཞུག གང་གསུངས་པའི་ཚུལ་གྱིས་དམ་ཚིག་པ་བསྐྱེད་པའོ། ། དང་པོ་ནི། བཀའ་བསྩལ་པ་ཅེས་པ་གཞིར་བཞག གང་ན་འཁོར་ལོ་ཐམས་ཅད་རབ་ཏུ་སྒྲུབ་པའི་སྦྱོར་བའི་ལས་རྒྱས་པ། ཕྱི་དང་ནང་དུ་གྱུར་པ་འདིའོ། ། དེ་ལ་ཕྱི་ནི་བསྐྱེད་པའི་བསྒོམས་པ་ཡིན་ལ། ནང་ནི་འདིར་བསྟན་པ་རྣམས་གསང་བ་དཀྱིལ་འཁོར་འཁོར་ལོའི་རྫོགས་པའི་རིམ་པར་ཡང་འགྱུར་ཞེས་བྱ་བར་དགོངས་སོ། ། ཡང་ན་ཕྱི་ནི་རྡུལ་ཚོན་གྱི་དཀྱིལ་འཁོར་ཡིན་ལ།
ནང་ནི་ཏིང་ངེ་འཛིན་གྱི་དཀྱིལ་འཁོར་ལ་བརྟེན་ཏེ་སྒྲུབ་པ་ཞེས་བྱའོ། ། དེ་བཞིན་དུ་ཕྱི་དང་ནང་གི་འཁོར་ལོ་ནི་ལས་རྒྱས་པ་ནི་ཕྱིའི་ལས་ཚོགས། ཁྱད་པར་བསམ་གཏན་ལ་བརྟེན་པའི་ལས་ཚོགས་སོ། ། ཚུལ་ཇི་ལྟར་ན་བཅོམ་ལྡན་འདས་རྣམ་པར་སྣང་མཛད་ཆེན་པོ་སྟེ་རྡོ་རྗེ་འཆང་དེ་བཞིན་གཤེགས་པའི་རྡོ་རྗེ། ཡེ་ཤེས་ཀྱི་འཁོར་ལོ་སྟེ་ཡེ་ཤེས་སེམས་དཔའི་དཀྱིལ་འཁོར་ཏེ། དེའི་སྒྲུབ་པར་བྱེད་པའི་དམ་ཚིག་སེམས་དཔའ་དང་ལྷན་ཅིག་ཏུ་བྱེད་པའི་ཡེ་ཤེས་དེ་ཉིད་མི་ཕྱེད་པས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ནིའོ། ། གང་གི་ཚེ་ན་ལས་ཀྱི་ཁ་སྐོང་སྦྱིན་སྲེག་བསྟན་པའི་རྗེས་དེ་ནས་སོ། ། དེ་ལ་མངོན་པར་རྟོགས་པ་ནི། ཐབས་ཀྱི་མངོན་པར་རྟོགས་པ་ལས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མཐའ་དག་གི་མངོན་པར་རྟོགས་པ། དེ་ལའང་དྲུག་ལས།
དམན་པ་ལ་མོས་པའི་གང་ཟག་རྗེས་སུ་བཟུང་བར་བྱ་བའི་ལས་ཀྱི་ཚོགས་རབ་འབྱམས་དང་འབྲེལ་ལོ། ། ལས་ཀྱི་ཚོགས་འདི་ལའང་སྤྱིར་རབ་བསམ་གཏན་ལ་བསྟེན་པ། འབྲིང་འཁྲུལ་འཁོར་དང་གཉིས་ལ་བརྟེན་པ་དང་། སྦྱིན་སྲེག་དང་གསུམ་ལ་བརྟེན་པ་དང་ཐ་མ་རྫས་སྦྱོར་དང་བཞི་ལ་བརྟེན་པ། ཡང་ལས་ཀྱི་ཁ་སྐོང་སྦྱིན་སྲེག་དང་བཅས་པ་ལ་བརྟེན་པ་ཞེས་བྱ་བ་ལས། འདིར་བསམ་གཏན་ལ་བརྟེན་པའི་ལས་གཙོར་གསུངས་ལ་གཞན་དག་ཀྱང་ཅུང་ཟད་འཇུག་ཏུ་རུང་སྟེ། གཤིན་རྗེ་གཤེད་ཀྱི་འཁྲུལ་འཁོར་དང་ཉི་ཟླ་བཟུང་བའི་སྐབས་ལྟ་བུའོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན་གོང་དུ་འཁོར་ལོའི་སྐབས་སུ་བཤད་པ་ལྟར་འདིས་ཀྱང་རྒྱུད་སྡེ་གཉིས་ཀའི་བཤད་པའི་རྒྱུད་དུའང་འགྱུར་ལ། དེ་ཐམས་ཅད་དྲིལ་ཏེ་བླ་ན་མེད་པའི་རྒྱུད་རྣམས་ཀྱི་བཤད་པའི་རྒྱུད་དུའང་འགྱུར་རོ། ། དེ་ལ་བསམ་གཏན་ལ་བརྟེན་པའི་ལས་ཉི་ཤུ་རྩ་དྲུག་ལ་ལྷའི་རྣལ་འབྱོར་བཅུ་བདུན་ཡོད་པ་ལས།
དང་པོ་ལྷའི་རྣལ་འབྱོར་ལ་བརྟེན་ཏེ་ལས་བསྒྲུབ་པ་སྤྱིའི་རྣམ་པར་གཞག་པ་བསྟན་པ་ནི། རྣམ་སྣང་སྒྱུ་འཕྲུལ་དྲ་བའི་ལེའུ་བརྒྱད་པ་དང་ཆ་འཐུན་པས་ངེས་པ་བསྐྱེད་པ་དང་། མདོར་བསྟན་པས་བཤད་པའི་རྒྱུད་ཡིན་ལ་འོག་གི་སྒྲུབ་ཐབས་ཀྱི་རྒྱུད་གཞན་རྣམས་སུ་མི་གསལ་བ་གསལ་བ་དང་། མ་ཚང་བ་ཁ་སྐོང་བ་དང་ཚུལ་མི་འདྲ་བས་བཤད་པའི་རྒྱུད་དུ་འགྱུར་རོ། ། སོ་སོའི་སྒྲུབ་ཐབས་ལ་དང་པོ་སྒྲོལ་མའི་རྣལ་འབྱོར་གྱིས་མཆོག་སྒྲུབ་པ་འདི། གསང་བ་འདུས་པ་དང་སྒྱུ་འཕྲུལ་དྲ་བ་དང་རྡོ་རྗེ་མཁའ་འགྲོ་དང་རྡོ་རྗེ་གུར་ལ་སོགས་པ་སྒྲོལ་མའི་སྒྲུབ་ཐབས་གསུངས་པ་རྣམས་སུ། སྤྱིར་སྒྲོལ་མའི་སྒྲུབ་ཐབས་མང་དུ་གསུངས་ཀྱང་རྣམ་པ་འདི་ལྟ་བུ་ལ་བརྟེན་ཏེ། མཆོག་བསྒྲུབ་པ་མ་གསུངས་པས་མ་ཚང་བ་ཁ་སྐོང་བས་ཚུལ་མི་འདྲ་བས་བཤད་པའི་རྒྱུད་དོ། ། རྡོ་རྗེ་འཇིགས་བྱེད་ཀྱི་དྲག་ཤུལ་གྱི་ལས་བསྒྲུབ་པ་ནི། རྡོ་རྗེ་འཇིགས་བྱེད་ཀྱི་རྟོག་པ་བཞི་པར་བསྒོམ་པ་དང་།
རྟོག་པ་ལྔ་པར་བྲིས་སྐུ་གསུངས་པ་གཉིས་འདིར་ཕྱོགས་གཅིག་ཏུ་བསྡེབས་ཏེ་གསལ་བར་སྟོན་པས་བཤད་པའི་རྒྱུད་དང་། ཆོ་ག་དང་རྣམ་པ་ཆ་འཐུན་པ་ངེས་པ་སྐྱེད་པས་བཤད་པའི་རྒྱུད་དོ། ། འོད་ཟེར་ཅན་གྱིས་ཆོམ་རྐུན་བཅིང་བ་དང་རི་ཁྲོད་མ་ལོ་མ་ཅན་གྱིས་ནད་ཞི་བ་གཉིས་ནི། རྣམ་སྣང་སྒྱུ་འཕྲུལ་དྲ་བའི་ལེའུ་བཞི་པར་ཆ་འཐུན་པས་ངེས་པ་སྐྱེད་པས་བཤད་པའི་རྒྱུད་ཡིན་ལ། དཔལ་རྡོ་རྗེ་མཁའ་འགྲོའི་ལེའུ་བཅུ་གཅིག་པར་ཁུ་བ་དགུག་པ་ལ་སོགས་པའི་ལྷ་མང་པོའི་སྒྲུབ་ཐབས་གསུངས་པ་ལ། འདི་གཉིས་མ་གསུངས་པས་མ་ཚང་བ་ཁ་སྐོང་བས་བཤད་པའི་རྒྱུད། གུར་གྱི་ལེའུ་བཅོ་ལྔ་པར་ཚུལ་མི་འདྲ་བས་བཤད་པའི་རྒྱུད། འོད་ཟེར་ཅན་གྱི་རྟོག་པར་མདོར་བསྡུས་པས་བཤད་པའི་རྒྱུད་དུ་འགྱུར་རོ། ། བདེ་མཆོག་གི་རྣལ་འབྱོར་ལ་བརྟེན་ཏེ། ཁུ་བ་དགུག་པ་ནི།
དཔལ་བདེ་མཆོག་ཉུང་ངུའི་ལེའུ་སུམ་ཅུ་སོ་གཉིས་པ་དང་དཔལ་རྡོ་རྗེ་མཁའ་འགྲོའི་ལེའུ་གཉིས་པ་དང་། ལེའུ་བཅུ་གཅིག་པར་ཁུ་བ་དགུག་པར་གསུངས་པ་རྣམས་སུ་ཚིག་ཕལ་ཆེར་ཆ་མཐུན་པས་ངེས་པ་བསྐྱེད་པ་ཡིན་ལ། ཡང་དེ་གསུམ་ཕྱོགས་གཅིག་ཏུ་བསྡེབས་པས་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། མངོན་སྤྱོད་བླ་མའི་ལེའུ་བཅུ་བདུན་པ་དབང་པོ་འབྲིང་གི་བསྒོམ་པའི་མདོར་བསྡུས་པས་སམ། ཚུལ་མི་འདྲ་བས་བཤད་པའི་རྒྱུད་དུའང་འགྱུར་བར་གསུངས་སོ། ། རྡོ་རྗེ་མཁའ་འགྲོ་མས་ཁྲག་དགུག་པའང་རྡོ་རྗེ་མཁའ་འགྲོའི་ལེའུ་བཅུ་གཅིག་པར་སྐུ་མདོག་ལ་སོགས་པ་ཆ་མཐུན་ལ། ཕ་གིར་ཡབ་ཏུ་གསུངས་ལ། འདིར་ཡུམ་དུ་གསུངས་པས་ཚུལ་མི་འདྲ། སྔགས་མ་ཚང་བ་ཁ་སྐོང་། སྤྲོ་བ་ལ་སོགས་པ་གསལ་བར་བྱེད།
རྣམ་སྣང་སྒྱུ་འཕྲུལ་དྲ་བའི་ལེའུ་བརྒྱད་པར། ལྷ་མ་ཚང་བ་ཁ་སྐོང་། སྤྲོ་བ་དང་སྔགས་ཆ་མཐུན། མདོར་ན་རྒྱུད་གཉིས་ཕན་ཚུན་གསལ་བར་བྱེད་པས་བཤད་པའི་རྒྱུད་དོ། ། གཤིན་རྗེ་གཤེད་ཀྱི་རྣལ་འབྱོར་ལ་བརྟེན་ཏེ། གསད་པ་དང་། བསྐྲད་པ་དང་། དབྱེ་བ་གསུམ་ནི། ནག་པོའི་ལེའུ་བཅུ་གཅིག་པར་ལྷའི་རྣལ་འབྱོར་ཚུལ་མི་འདྲ་བས་བཤད་པའི་རྒྱུད། བསྙེན་པའི་སྔགས་ཆ་མཐུན་པས་ངེས་པ་སྐྱེད་པས་བཤད་པའི་རྒྱུད་ལས་གསུམ་མདོར་བསྡུས་པ་གསལ་བར་བྱེད་པས་བཤད་པའི་རྒྱུད།
ཡང་རྣམ་སྣང་སྒྱུ་འཕྲུལ་དྲ་བའི་ལེའུ་བརྒྱད་པར་ལས་གསུམ་པོ་སྔགས་དང་བཅས་པ་ཆ་འཐུན་པས་ངེས་པ་སྐྱེད་པས་བཤད་པའི་རྒྱུད། དེར་ལྷ་དང་སྔགས་མ་ཚང་བ་ཁ་སྐོང་བས་བཤད་པའི་རྒྱུད་དོ། ། རྟ་མགྲིན་གྱི་རྣལ་འབྱོར་གྱིས་ཆང་དགུག་པ་ནི། རྡོ་རྗེ་མཁའ་འགྲོའི་ལེའུ་བཅུ་གཅིག་པར་སྤྱིར་ཆ་འཐུན། ཡང་ཕ་གིར་ཕྱག་བཞི་པར་གསུངས་པ་དང་། འདིར་ཕྱག་བརྒྱད་པར་གསུངས་པ་ཚུལ་མི་འདྲ་བས་བཤད་རྒྱུད། ཆང་སྐྱུག་པར་བྱེད་པ་མ་ཚང་བ་ཁ་སྐོང་བས་བཤད་པའི་རྒྱུད་དོ། ། དེ་གཉིས་གུར་གྱི་ལེའུ་བཞི་པར་ཚུལ་མི་འདྲ་བས་བཤད་པའི་རྒྱུད་དོ། ། ཕ་གིར་བུ་མོ་དགུག་པ་དང་དུག་ཞི་བའི་ལས་སུ་གསུངས་པའི་ཕྱིར་རོ། ། མི་གཡོ་བས་རླུང་བཅིང་བ་དང་།
སྟོབས་པོ་ཆེས་ཆར་དབབ་པ་དང་། རྣམ་སྣང་དང་མི་གཡོ་བས་བགེགས་ཞི་བར་བྱ་བ་དང་། ནམ་མཁའ་ལྡིང་གིས་ཆར་བཅད་པ་སྟེ། བཞི་པོ་ནི་རྣམ་པར་སྣང་མཛད་སྒྱུ་འཕྲུལ་དྲ་བའི་ལེའུ་བརྒྱད་པར་ཆ་འཐུན་པས་ངེས་པ་བསྐྱེད་པས་བཤད་པའི་རྒྱུད་དོ། ། རྒྱུད་གཞན་རྡོ་རྗེ་གུར་དུ་ནི། མི་གཡོ་བའི་ལས་ཚུལ་མི་འདྲ་བས་བཤད་པའི་རྒྱུད། སྟོབས་པོ་ཆེ་དང་ནམ་མཁའ་ལྡིང་། གུར་དུ་ཕྱོགས་གཅིག་ཏུ་བྱས་པ་འདིར་སོ་སོར་བྱས་ཏེ། གསལ་བར་བྱེད་པས་བཤད་པའི་རྒྱུད། མི་གཡོ་བ་དང་རྣམ་སྣང་གིས་བགེགས་ཞི་བ་ཚུལ་མི་འདྲ་བས་བཤད་པའི་རྒྱུད་དོ། །
སྟོབས་པོ་ཆེས་ཆར་དབབ་པ། རྡོ་རྗེ་མཁའ་འགྲོའི་ལེའུ་གསུམ་པར་མདོར་བསྡུས་པས་གསལ་བར་བྱེད་པས་བཤད་པའི་རྒྱུད་དོ། ། མི་གཡོ་བས་རླུང་བཅིང་བ་རྣམ་སྣང་མངོན་བྱང་གི་རྒྱུད་དུ་མདོར་བསྡུས་པས་བཤད་པའི་རྒྱུད་དུ་འགྱུར་གསུངས། རྣམ་སྣང་དང་མི་གཡོ་བས་བགེགས་ཞི་བར་བྱ་བ། རིག་པ་མཆོག་ཏུ་གདོན་ཆེན་པོ་བཅོ་བརྒྱད་ལ་སོགས་པ་གསུངས་པ་དེ། འདིར་སྐྱེས་པའི་བགེགས་སུ་བསྡུས་ཏེ། ཞི་བར་བྱེད་པས་མདོར་བསྡུས་ཏེ་བཤད་པའི་རྒྱུད་དུ་འགྱུར་རོ། ། ཞེས་གསུངས་སོ། ། སྒྲོལ་མའི་རྣལ་འབྱོར་གྱི་དབང་དུ་བྱ་བའི་ལས་བསྟན་པ་ནི། རྡོ་རྗེ་གུར་གྱི་ལེའུ་བརྒྱད་པར་ཞལ་གཅིག་ཕྱག་བརྒྱད་མ་ལྷ་བཅུའི་དཀྱིལ་འཁོར་གསུངས།
རྡོ་རྗེ་མཁའ་འགྲོའི་ལེའུ་བཅུ་གཅིག་པར་ཞལ་གཅིག་ཕྱག་བཞི་མར་གསུངས། ། རྣམ་སྣང་སྒྱུ་འཕྲུལ་དྲ་བའི་ལེའུ་བཞི་པར་ཞལ་གསུམ་ཕྱག་དྲུག་མར་གསུངས་ཏེ། འདིར་ཞལ་གསུམ་ཕྱག་བརྒྱད་མའི་རྣལ་འབྱོར་དུ་གསུངས་པས་ཚུལ་མི་འདྲ་བས་བཤད་པའི་རྒྱུད་དོ། ། ཡང་ལས་ཀྱི་ལྷ་ཕྱག་གཉིས་རང་གི་སྐུ་ལས་ཕྱུང་སྟེ་བྱ་བ། རྒྱུད་དེ་དག་ཏུ་མ་གསུངས་པས་མ་ཚང་བ་ཁ་སྐོང་བས་བཤད་པའི་རྒྱུད་ཡིན་ལ། དབང་གི་ལས་ནི་ཁ་ཅིག་ཏུ་མི་གསལ་བ་གསལ་བར་བྱེད་པས་ཁ་ཅིག་ཏུ་མདོར་བསྡུས་པས་བཤད་པའི་རྒྱུད་དོ། ། དཔལ་མཆོག་དང་པོའི་རྣལ་འབྱོར་ལ་བརྟེན་ཏེ། ཐོག་བཟློག་པ་ནི། རྣམ་སྣང་སྒྱུ་འཕྲུལ་དྲ་བར་ཕལ་ཆེར་ཆ་འཐུན་པས་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། འཁོར་ལོ་ལ་བརྟེན་པའི་ལས་བསྒྲུབ་པའི་ཡི་གེ་དབྱེ་བ་བཤད་པ་ནི།
གཤིན་རྗེ་གཤེད་ནག་པོའི་ལེའུ་ལྔ་པར་ཆ་འཐུན་པ་དང་མདོར་བསྡུས་ཏེ་གསལ་བར་བྱེད་པས་བཤད་པའི་རྒྱུད་དོ། ། མྱོས་མ་དབང་དུ་བྱ་བ་ནི། བརྟག་པ་གཉིས་པའི་དང་པོའི་ལེའུ་གཉིས་པར་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། དུས་སུ་ཟིན་པ་བླང་བ་ནི། དཔལ་རྡོ་རྗེ་མཁའ་འགྲོའི་ལེའུ་བཅུ་པར་གསུངས་པ་དེ། མདོར་བསྡུས་ཏེ་གསལ་བར་བྱེད་པས་བཤད་པའི་རྒྱུད་དོ། ། ཡང་དཔལ་རྡོ་རྗེ་འཇིགས་བྱེད་ཀྱི་རྟོག་པ་བདུན་པར་དུག་ཞི་བའི་ལས་གསུངས་པ་དང་ཆ་མཐུན་པས་ངེས་པ་བསྐྱེད་པར་འགྱུར་རོ། ། གཞན་ཟླ་བ་དང་ཉི་མ་བཟུང་བ་ལ་སོགས་པ་རྣམས་ནི། ཧེ་བཛྲའི་ལེའུ་གཉིས་པར་ཆ་མཐུན་པས་ངེས་པ་སྐྱེད་པས་བཤད་པའི་རྒྱུད་དུ་འགྱུར་རོ། ། གཉིས་པ་གང་བསྲུང་པའི་ཚུལ་གྱིས་དམ་ཚིག་པ་བསྐྱེད་པ་ལ་གཉིས།
བསྡུས་པའི་དཀྱིལ་འཁོར་གྱི་དབྱེ་བ་དང་། ལས་རྒྱས་པའི་ལྷ་བསྐྱེད་པའི་ཚུལ་ལོ། ། དང་པོ་ནི། གང་གིས་གང་ཡང་ལྷའི་འཁོར་ལོའི་དབུས་སུ་བཅུག་པ་དེའི་མཚན་དུ་བསྟན་པར་འགྱུར་བའི་རྡོ་རྗེའི་དཀྱིལ་འཁོར་ནི་མཁས་པས་བསྔགས་སོ། ། ཞི་བ་དང་། རྒྱས་པ་དང་། མངོན་སྤྱོད་ཀྱི་ལས་རྣམས་ལ་བདག་པོས་འཁོར་ལོའི་རྒྱལ་མོ་རྣམ་པར་སྒོམ་པར་བྱེད་དོ། ། ཅེས་སྨོས་ཏེ་དེ་ལ་གང་གིས་ཞེས་བྱ་བ་ནི་གོང་དུ་རིགས་བསྡུས་པའི་དཀྱིལ་འཁོར་གསུངས་པ་དེ་ལ་དགོངས་སོ། ། གང་ཡང་ནི་ལྷ་གང་ཡང་རུང་བའོ། ། དེ་ལྷའི་འཁོར་ལོའི་དབུས་སུ་བཅུག་པ་ནི་རིགས་ཀྱི་བདག་པོ་ཉིད་དམ།
རིགས་ཀྱི་བདག་པོ་མི་བསྐྱོད་པ་ལྟ་བུ་ཡིན་ལ་རིགས་ནི་རྡོ་རྗེ་འཇིགས་བྱེད་ལྟ་བུའོ། ། དེའི་མཚན་ཉིད་དུ་གྱུར་པ་ནི། རིགས་ཀྱི་བདག་པོའི་མིང་གིས་འདོགས་ཏེ། མི་བསྐྱོད་པའི་དཀྱིལ་འཁོར་ཅེས་བྱ་བ་ལྟ་བུའོ། ། དེ་ལྟར་ཡང་རྣམ་སྣང་སྒྱུ་འཕྲུལ་དྲ་བ་ལས་ཀྱང་། ལྷ་ནི་གང་ཡང་རུང་བ་བཞི། ། འཁོར་ལོའི་དབུས་སུ་བཞག་ནས་ནི། ། འདི་ནི་མི་རྨོས་རྡོ་རྗེ་ཡི། ། དཀྱིལ་འཁོར་ཡིན་ཞེས་སངས་རྒྱས་གསུངས། ། ཅེས་གསུངས་སོ། །
གཉིས་པ་ནི། ལས་རྣམས་ལ་བདག་པོས་འཁོར་ལོའི་རྒྱལ་མོ་བསྒོམ་ཞེས་བྱ་བ་ནི། ལས་གང་དང་གང་བྱེད་པར་འདོད་པ་ལ་དེ་དང་དེའི་ལྷའི་རྣལ་འབྱོར་གྱིས་བྱའོ། ། འདི་ལའང་རྣམ་པ་གཉིས་ཏེ། དཀྱིལ་འཁོར་གྱི་འཁོར་ལོ་བྱ་བ་དང་། དཔའ་བོ་གཅིག་པས་བྱ་བའོ། ། དང་པོ་ནི་གཞུང་གི་ཆ་འདིས་སོ། ། ཕྱི་མ་ནི་འོག་ནས་འཆད་པར་འགྱུར་ཅེས་སོ། ། དེ་ལ་དཀྱིལ་འཁོར་དུ་བསྒོམ་པའི་དབང་དུ་བྱས་ནས་འོག་ནས་འབྱུང་བའི་ལྷ་སོ་སོའི་རིགས་ཤེས་པར་བྱས་ལ་སྔགས་བརྟག་པ་གསུམ་པར་གསུངས་པའི་ཆོ་གས་དཀྱིལ་འཁོར་གྱི་དབུས་སུ་བསྐྱེད་པའོ། ། འདི་ལའང་ལུགས་གཉིས་སྟེ།
ལྷ་གང་ཡིན་པ་དེ་དབུས་སུ་བསྐྱེད་ནས་དེའི་རིགས་ཀྱི་བདག་པོས་དབུ་བརྒྱན་དུ་བསྐྱེད་ནས། དེའི་གནས་སུ་མི་བསྐྱོད་པ་འཕོ་བ་ནི་གཙོ་བོ་འཕོ་བའོ། ། ཡང་ན་ལས་གང་བསྒྲུབ་པའི་ལྷའི་རིགས་ཀྱི། གང་ཡིན་པས་གཙོ་བྱས་ལ། ལས་ཀྱི་ལྷ་དེའི་ཞབས་དྲུང་དུ་བསྐྱེད་ནས་ལས་སྒྲུབ་པ་སྟེ། དཀྱིལ་འཁོར་གྱི་གཙོ་བོ་ནི། རིགས་ལྔ་པོ་ཉིད་འཕོ་བའོ། ། དེ་ལ་སྔ་མ་ནི་བླ་མའི་མན་ངག་ཙམ་ཡིན་ལ། ཕྱི་མ་ནི་སྒྱུ་འཕྲུལ་དྲ་བ་ལས་གསུངས་ཏེ། མི་ཡི་གནོད་པ་གཞིག་པའི་ཕྱིར། །
འོད་ཟེར་ཅན་དང་རི་ཁྲོད་མས། ། རྡོ་རྗེ་དོན་ཡོད་ཞབས་དྲུང་དུ། ། བདུད་རྩི་ཡིས་ཀྱང་རྣམ་པར་བཟློག ། ཞེས་བྱ་བ་ལ་སོགས་པའི་རིགས་ལྔ་ཀའི་ལས་ཀྱི་ལྷ་གསུངས་པ་ལྟ་བུའོ། ། གཉིས་པ་བསམ་གཏན་གྱི་ལས་ཚོགས་བསྒྲུབ་པ་ལ་གཉིས། སྒྲོལ་མའི་རྣལ་འབྱོར་གྱིས་གཙོ་བོར་མཆོག་སྒྲུབ་པ་དང་། ལྷ་གཞན་གྱི་རྣལ་འབྱོར་གྱིས་གཙོ་བོར་ཐུན་མོང་གི་ལས་བསྒྲུབ་པའོ། ། དང་པོ་ལ། སྤྱིའི་རྣམ་གཞག་དང་། ཁྱད་པར་གྱི་ཆོ་གའོ། །
དང་པོ་ནི། ལྷའི་རྣལ་འབྱོར་འདི་དག་ཐམས་ཅད་ལ་བདག་ལྷ་གང་ཡིན་པར་བསྐྱེད་དེ། དེའི་ཐུགས་ཁར་དེའི་ས་བོན་བསམས་ཏེ། དེའི་འོད་ཀྱིས་ལྷ་དང་བླ་མ་སྤྱན་དྲངས་ཏེ། དེ་ལ་མཆོད་པ་དང་སྡིག་པ་བཤགས་པ་དང་། ཡིད་རང་བ་དང་། བསྔོ་བ་དང་། སྐྱབས་སུ་འགྲོ་བ་དང་། སེམས་བསྐྱེད་པ་རྣམས་བྱ་བ་དང་། ཚད་མེད་པ་བཞི་བསྒོམ་པ་དང་།
ཡེ་ཤེས་ཀྱི་ཚོགས་སྟོང་པ་ཉིད་བསྒོམ་པ་དང་། སྲུང་བའི་འཁོར་ལོ་བསྒོམ་པ་དང་། ཆོས་ཀྱི་འབྱུང་གནས་བསྒོམ་པའི་བར་ནི་ཐམས་ཅད་ལ་ཁ་བསྐང་ངོ་། ། དེ་ནས་ལྷ་བསྐྱེད་པ་ནི། ཕལ་ཆེར་སྙིང་པོ་ཚིག་ཙམ་ལས་བསྐྱེད་ལ། ཁ་ཅིག་ཆོ་ག་ཡན་ལག་གསུམ་དང་བཞིས་བསྐྱེད་ལ། རྡོ་རྗེ་འཇིགས་བྱེད་ལྟ་བུ་ཆོ་ག་ཡན་ལག་དགུས་བསྐྱེད་པའང་ཡོད་དོ། ། དེ་ནས་སྤྲོས་པའི་བྱེ་བྲག་གིས་དབུ་བརྒྱན་རང་ཆས་སུ་བསམས་ཏེ། བཟླས་པ་བྱ་བ་ནི། བསྡུས་པའི་ལུགས་ཡིན་ལ།
རྒྱས་པ་ཡན་ལག་བཞི་རྫོགས་སུ་བསྐྱེད་ནས་ལས་བསྒྲུབ་པའོ། ། གཉིས་པ་ཁྱད་པར་གྱི་ཆོ་ག་ནི། བྷ་ག་སྟེ་ཆོས་འབྱུང་གི་དབུས་སུ་གནས་པའི་ཁང་རྩེགས་སུ་སྣ་ཚོགས་པདྨ་ལ་ཟླ་བའི་དཀྱིལ་འཁོར་ཉ་གང་བ་བསྒོམ་པར་བྱ་སྟེ། དེར་ཏཾ་ལས་སྐྱེས་པའི་ཨུཏྤལ་ཏཾ་དང་བཅས་པ་ཡོངས་སུ་གྱུར་པ་ལས་ལྷ་མོ་སྒྲོལ་མ་མཐུ་ཆེན་མོ་སྒེག་པའི་རོ་སྟེ་ཉམས་ཀྱིས་ཡང་དག་པར་གནས་པ། ཞལ་བརྒྱད་མ་རེ་རེ་ལ་སྤྱན་གསུམ་གསུམ་མ། ཕྱག་བཅུ་དྲུག་མ། ཞལ་འཛུམ་མ་རཀྟ་ལྟ་བུ་ཞེས་པ་ནི་འགྱུར་གཞན་དུ་འོད་ཟེར་དམར་པོ་ཞེས་པ་དང་ཀུན་ནས་དམར་འདྲ་ཞེས་འབྱུང་སྟེ། རྡོ་རྗེའི་ཆགས་པས་བཙོས་པའི་སྐུ་མདོག་དམར་མོ། ཡན་ལག་བཅུ་གཉིས་འགོག་པས་ལོ་བཅུ་གཉིས་ལོན་པ་ལྟར། ལང་ཚོ་ཕུན་སུམ་ཚོགས་པ་ན་བཟའ་ཁ་དོག་སྣ་ཚོགས་མ་ཅན་བསྣམས་མ་མི་རུས་ལས་བྱས་པའི་དོ་ཤལ་དང་རྐང་གདུབ་དང་།
སྤྱི་གཙུག་གི་ནོར་བུ་དང་། ལག་གདུབ་དང་། དཔུང་རྒྱན་དང་། རྣ་ཆ་དང་སྐ་རགས་ཆེན་པོ་དང་། ཐོད་རློན་གྱི་ཕྲེང་བ་ལ་སོགས་པ་རྒྱན་སྣ་ཚོགས་ཀྱིས་བརྒྱན་མ། ཨུཏྤལས་སྤྱི་བོར་བརྒྱན་མ། ཡ་བའི་མེ་ཏོག་ལྟ་བུ་དམར་བས་མཆོག་ཏུ་མཛེས་པའམ། རྒྱ་དཔེ་ལས་བརྡ་ར་སྟེ་དམར་པོ་འཆང་བའོ། ། གཡོན་བརྐྱང་བས་གནས་སུ་བཞུགས་ལ། སུམ་ཅུ་རྩ་སུམ་ནི་སྐབས་སུམ་དུ་འགྱུར་བཅོས་ཏེ།
སྐྱེས་བུ་ལོ་ཉེར་ལྔ་ལོན་པ་ལྟར་གནས་ཀྱིས་རྒས་པའི་སྐབས་མེད་པས་སྐབས་གསུམ་པ་སྟེ། ལྷའི་བདག་པོ་ནི་དབང་པོ་སྟེ། དེ་ཡང་སྐྲག་ཅིང་ཚངས་པ་སོགས་ཀུན་ནས་སྐྲག་པ་རྣམས་ཀྱིས་ཐལ་མོ་སྦྱར་བར་བྱས་པ་འདིས་ཐལ་མོ་སྦྱོར་བའི་བདུད་བཞི་ཞབས་གཡོན་པས་དབང་པོ་དང་། གཡས་པས་ཉེ་དབང་དང་། ཞབས་གཉིས་ཀྱི་བར་དུ་དྲག་པོ་དང་ཚངས་པ་སྟེ་བཞི་མནན་པར་བསྟན་ནོ། ། གཞན་ཡང་འོད་ཟེར་དམར་པོ་ཉེ་བར་འབར་ཞིང་འོད་ཟེར་གྱི་རྩེ་ལ་སངས་རྒྱས་ཀྱི་སྤྲིན་ཏེ། ཚོགས་ཀྱིས་ཀུན་ཏུ་ཁྱབ་ཅིང་འཁྲུག་པར་སྤྲོ་བ་དང་སེམས་ཅན་ཐམས་ཅད་ལ་མ་ལྟ་བུར་སྡུག་ཅིང་དགའ་བར་རྣལ་འབྱོར་པས་བསྒོམས་པར་བྱ་ན་མྱུར་དུ་སངས་རྒྱས་ཉིད་ཐོབ་པར་འགྱུར་རོ། ། དེའི་ཕྱག་གཡས་དང་པོ་ན་རལ་གྲིའོ། ། གཉིས་པ་ན་ཨུཏྤལའོ། ། གསུམ་པ་ན་མདའོ། །
བཞི་པ་ན་རྡོ་རྗེའོ། ། ལྔ་པ་ན་ལྕགས་ཀྱུའོ། ། དྲུག་པ་ན་དབྱིག་པའོ། ། བདུན་པ་ན་གྲི་གུག་གོ ། བརྒྱད་པ་ན་མི་འཇིགས་པའོ། ། ཕྱག་གཡོན་གྱི་དང་པོ་ལ་ནི་ཐོད་པའོ། ། གཉིས་པ་ན་སྡིགས་མཛུབ་བོ། ། གསུམ་པ་ན་གཞུའོ། ། བཞི་པ་ན་ཁ་ཊྭཾ་ཀའོ། ། ལྔ་པ་ན་ཞགས་པའོ། །
དྲུག་པ་ན་མགོ་བོའོ། ། བདུན་པ་ན་རིན་པོ་ཆེའོ། ། བརྒྱད་པ་ན་བུམ་པ་འཛིན་པའོ། ། གཡས་པའི་ཞལ་དང་པོ་ནི་སྔོན་པོའོ། ། གཉིས་པ་ནི་སེར་པོ་དང་ཡང་དག་པར་འབར་བའོ། ། གཡོན་པའི་དང་པོ་ནི་དཀར་པོའོ། ། གཉིས་པ་ནི་ལྗང་ཁུ་དང་བཻ་ཌཱུརྻ་ལྟ་བུའོ། ། ཨིནྟྲ་བྷུ་ཏིས་གཡས་གཡོན་དུ་ཞལ་དྲུག་བཤད་པ་སེར་པོ་དང་ཡང་དག་པར་འབར་བ་གཉིས་ལྗང་ཁུ་དང་བཻ་ཌཱུརྻ་ལྟ་བུ་གཉིས་སུ་བྱ་བར་མངོན་ནོ། ། སྟེང་གི་ཞལ་ནི་མཆེ་བ་རྣམ་པར་གཙིགས། ། དུ་བའི་མདོག་ཅན་འཇིགས་པ་ཆེན་པོ་སྟེ།
ཆེར་མི་བཟད་པ་ཁྲོ་གཉེར་ཤིན་ཏུ་ཞེས་པ་རྣམ་པར་གཙིགས་ཤིང་ཆེར་གཙིགས་པའོ། ། ཞེས་འགྱུར་བཅོས་ཏེ་སྒེག་པ་ཡིས་ན་རྣམ་པར་གཙིགས་ཤིང་གདུག་པ་ཅན་སྐྲག་པར་བྱེད་པ་ལྷུར་ལེན་པས་ཆེར་གཙིགས་པ། དེའི་ཕྱིར་འཇིགས་པར་བྱེད་པ་དངོས་གྲུབ་ཐམས་ཅད་སྦྱིན་པར་བྱེད་པ་དེ་ལྟར་ལྷ་མོ་བསྒོམ་པར་བྱའོ། ། དེ་ནས་དང་པོའི་ཞལ་གྱི་སྟེང་གི་ཞལ་ནི་བོང་བུའི་རྣམ་པ་ཡིན་ན་ཡང་འདོད་པས་སྟེ། ཡིད་དུ་འོང་བའི་གཟུགས་ཅན་མ། ཞབས་བཞི་པ། གཡས་ལོགས་སུ་རྩེ་གསུམ་སྦྲུལ་གྱིས་བསྐོར་བ་སྟེ་དཀྲིས་པ་ཅན། སྔར་གྱི་ཧེ་རུ་ཀ་ཕྱག་བཅུ་དྲུག་པའི་དཀྱིལ་འཁོར་དེ་བཞིན་དུ། སྒྲོལ་མ་འདིའི་མིང་གི་རྣམ་གྲངས་ཧེ་རུ་ཀའི་ཞེས་བྱ་བ་འདི་གཙོ་བོར་བསྒོམ་ལ། འཁོར་སྔར་གྱི་ཕྱག་བཅུ་དྲུག་པ་དང་འདྲ་བ་ནི།
རྒྱུད་འདིར་བསྟན་པའི་རབ་ཏུ་དང་བའི་སྒྲོལ་མའི་དཀྱིལ་འཁོར་རོ། ། གཞན་ཡང་འདི་གཅིག་པུ་བསྒོམས་ནས་སྔར་གྱི་སྔགས་བཟླས་པས་ཀྱང་འདོད་པ་བསྒྲུབ་སྟེ། ངེས་པར་རྒྱུའི་མཆོག་སྟེ་ལས་སྣ་ཚོགས་བྱེད་པའི་མཆོག་བསྒོམ་པར་བྱའོ། ། གཉིས་པ་ལྷ་གཞན་གྱི་རྣལ་འབྱོར་གྱི་གཙོ་བོར་ཐུན་མོང་གི་ལས་བསྒྲུབ་པ་ལ་བཅུ་བདུན། རྡོ་རྗེ་འཇིགས་བྱེད་ཀྱིས་དྲག་ཤུལ་གྱི་ལས་ཐམས་ཅད་བསྒྲུབ་པ། འོད་ཟེར་ཅན་གྱིས་དབང་དུ་བྱ་བ་དང་། ཆོམ་རྐུན་བཅིང་བ། རི་ཁྲོད་ལོ་མ་ཅན་གྱིས་ནད་ཞི་བར་བྱེད་པ། བདེ་མཆོག་རྡོ་རྗེ་ཁྲོ་བོས་ཁུ་བ་དགུག་པ། རྡོ་རྗེ་མཁའ་འགྲོ་མས་ཁྲག་དགུག་པ།
གཤིན་རྗེ་གཤེད་ཀྱིས་གསད་པ་དང་བསྐྲད་པ་དང་དབྱེ་བ། རྟ་མགྲིན་གྱིས་ཆང་དགུག་པ་དང་སྐྱུག་པ། མི་གཡོ་བས་རླུང་བཅིང་བ་སྟོབས་པོ་ཆེས་ཆར་དབབ་ཅིང་བཅད་པ། རྣམ་པར་སྣང་མཛད་དང་མི་གཡོ་བས་བགེགས་བཟློག་པ། ནམ་མཁའ་ལྡིང་གིས་ཆར་དབབ་ཅིང་བཅད་པ། སྒྲོལ་མས་དབང་དུ་བྱ་བ། དཔལ་མཆོག་དང་པོས་ཐོག་བཟློག་པ། གཤིན་རྗེ་གཤེད་ཀྱི་འཁོར་ལོས་ལས་སྣ་ཚོགས་བསྒྲུབ་པ། ཀུ་རུ་ཀུལླེས་མྱོས་མ་དབང་དུ་བྱ་བ་དང་། དུག་གཞིལ་བ།
ཧེ་རུ་ཀ་གསུམ་གྱི་རྣལ་འབྱོར་གྱིས་ཉི་ཟླ་གཟུང་བ། གཞན་གྱི་སྡེ་གཞོམ་པ། ལྷ་དགས་པ། ཀྱཻའི་རྡོ་རྗེའི་རྣལ་འབྱོར་གྱིས་ཆར་དབབ་ཅིང་བཅད་པའོ། ། དང་པོ་ནི། དུར་ཁྲོད་ལ་སོགས་པའི་གནས་སུ་དམ་ཚིག་བསྟེན་པ་ལ་སོགས་སྔོན་དུ་འགྲོ་བས་རང་གི་སྙིང་གར་པདྨ་ཟླ་བ་ལ་དྷིཿའོད་ཀྱིས་བཀུག་པའི་རྡོ་རྗེ་འཇིགས་བྱེད་ལ་མཆོད་པ་ནས་སྟོང་པ་ཉིད་ཀྱི་བར་དུ་བསྒོམས་ནས་སྐད་ཅིག་གིས་བྷ་ག་སྟེ་ཆོས་འབྱུང་གི་དབུས་སུ་ཡཾ་ཡིག་ལས་སྐྱེས་པའི་རླུང་གི་དཀྱིལ་འཁོར་དུ་བའི་རྣམ་པ་ཅུང་ཟད་དམར་བའི་ནག་པོར་བསམ་པར་བྱའོ། ། དེའི་སྟེང་དུ་ཨཾ་ལས་སྐྱེས་པའི་ཟླ་བའི་དབུས་སུ་དྷིཿསེར་པོ་ཡོངས་སུ་གྱུར་པ་ལས་འཇམ་པའི་གཟུགས་ཅན་ཏེ། འཇམ་དཔལ་ཤིན་ཏུ་སེར་བ་ཅུང་ཟད་ཁྲོས་པ་ཕྱག་གཉིས་རྡོ་རྗེ་དང་དྲིལ་བུ་འཛིན་པ། ཁ་ཅིག་རལ་གྲི་དང་པོ་ཏི་བཞེད། ཞལ་གཅིག་པ་རྡོ་རྗེ་དཀྱིལ་དཀྲུང་གིས་གནས་པར་བདག་ཉིད་བསམས་ནས།
དེའི་སྙིང་གར་ཨཱ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྐྱེས་པའི་རྡོ་རྗེ་ཧཱུྃ་གིས་མཚན་པ་བསམས་ཏེ། དེ་ནས་ཉི་མའི་དཀྱིལ་འཁོར་ལ་གནས་པའི་རྡོ་རྗེ་ཧཱུྃ་ལས་འོད་ཟེར་ཕྱུང་སྟེ། དེས་དཀུག་པའི་རྡོ་རྗེ་འཇིགས་བྱེད་ཆོ་ག་བཞིན་དུ་སྟེ། ཙར་ཙི་ཀ་ལ་སོགས་པ་སྤྲོས་མཆོད་པ་བྱས་ནས་དེ་བདག་ཉིད་ལ་བཅུག་ནས་ཡོངས་སུ་གྱུར་པ་ལས་ཆོས་འབྱུང་དུ་ཆུ་སྐྱེས་དང་རླུང་དང་ཉི་མའི་དཀྱིལ་འཁོར་དེའི་སྟེང་དུ། ཧཱུྃ་འོད་ཟེར་ལྔ་དང་ལྡན་པ་ཡོངས་སུ་གྱུར་པའི་རྡོ་རྗེ་དེས་མཚན་པ་བསམས་ནས། དེ་ཡོངས་སུ་གྱུར་པ་ལས་རྡོ་རྗེ་སྟེ་ཤེས་རབ་འཇིགས་བྱེད་ཏེ་ཐབས། ཐུགས་རྗེ་ཆེན་པོའི་ཐབས་ཀྱིས་ཤིན་ཏུ་སྐྲག་ཅིང་འཇིགས་པས་ཁྱབ་འཇུག་དབང་ཕྱུག་སོགས་བཟུང་ནས་ཐལ་བར་བརླག་པར་མཛད་པ་སྟེ། མདོར་ན་སྟོང་ཉིད་སྙིང་རྗེ་དབྱེར་མེད་ཀྱི་བྱང་ཆུབ་ཀྱི་སེམས་ནི་རྡོ་རྗེ་འཇིགས་བྱེད། མཐར་གནས་ཀྱི་སྙོམས་འཇུག་དགུ་དག་པས་ཞལ་དགུ་པ། རྩ་ཞལ་མ་ཧེའི་གཟུགས་ཅན་གཤིན་རྗེ་འདུལ་བ།
སྟོང་ཉིད་བཅུ་དྲུག་དག་པས་ཞབས་བཅུ་དྲུག་པ་ཡང་དག་པའི་རྩོལ་བ་དྲན་པའི་ཏིང་ངེ་འཛིན་གསུམ་སྐུ་གསུང་ཐུགས་སུ་བསྡུས་ལ། ལྷག་མ་བྱང་ཕྱོགས་སོ་བཞི་དག་པས་ཕྱག་སུམ་ཅུ་སོ་བཞི་པ། ཆོས་རྣམས་སྒྲིབ་པ་དང་བྲལ་བས་གཅེར་བུ་སྐུ་མདོག་གནག་ཅིང་གཟི་བརྗིད་ཆེན་པོ་ཆོས་ཀྱི་དབྱིངས་ལ་བཞེངས་པའི་ཕྱིར། དབུ་ལ་ཐོད་པ་མཆོག་གིས་བརྒྱན་པར་མཛད་ཅིང་བདུད་ཚངས་སོགས་ཞབས་འོག་ཏུ་ལྷུང་བ་རྣམས་སྐྲག་པར་མཛད་པས་འཇིགས་བྱེད་ཆེན་པོ་བདེ་བ་ཆེན་པོའི་རང་བཞིན་གྱིས་སྟེང་གི་ལིངྒ་སྟེ་མཚན་མ་གྱེན་དུ་འགྲེང་བ། སྟོང་ཉིད་རྟོགས་པས་ཞབས་གཡོན་བརྐྱང་བས་གནས་ཤིང་གཏུམ་ཞིང་ཁྲོ་བས་གསུས་པ་ཆེ་བ། མྱ་ངན་འདས་བརྙེས་པས་སྐུ་ཆེ་ཞིང་དབུ་སྐྲ་སྟེང་དུ་འབར་བས་འཇིགས་པའི་རྣམ་པ་དང་ཐོད་པའི་ཕྲེང་བའི་རྒྱན་གྱིས་བརྒྱན་པ། འཇིགས་པ་ཆེན་པོ་སྟེ། བསྐལ་བ་འཇིག་པའི་དུས་ལྟ་བུར་སྒྲ་སྒྲོགས་པ། སྐྱེས་པ་དེའི་ཁྲག་དང་ཞག་དང་ལྟོ་ཚིལ་དང་ཤ་ཆེན་དང་། རྐང་མར་ཟ་བ་དང་།
ཚངས་པ་དང་བཅས་པ་དང་ཉེ་དབང་དྲག་པོ་དང་སོགས་ཀྱི་སྒྲས་དབང་པོ་དང་ཉི་མ་དང་གཞོན་ནུ་ལ་སོགས་པ་ས་འོག་ས་སྟེང་ས་བླའི་འཇིག་རྟེན་གསུམ་མམ། རྒྱལ་བར་བྱེད་པ་དང་སྦྲང་རྩིར་བྱེད་པ་དང་། དོན་གྲུབ་པའི་འཇིག་རྟེན་གསུམ་ཟ་བ་དང་། སྒྲ་ཆེར་བཞད་ཅིང་ལྕེ་ནར་བ་དང་འཇིགས་པའི་གཤིན་རྗེ་ཡང་འཇིགས་པར་མཛད་པར་བསམ་པར་བྱའོ། ། ཞལ་དང་པོ་གསུམ་ནི་ཁམས་གསུམ་གྱི་བདག་པོ་དག་པས་མ་ཧེའི་གདོང་ནག་པོའོ། ། བདེན་གཉིས་དག་པའི་རྭ་གཉིས་ཀྱི་གཡས་པའི་རྭའི་གཡས་ལོགས་ཀྱི་ཞལ་གསུམ་ནི། སྔོན་པོ་དང་། དམར་པོ་དང་། སེར་པོ་སྟེ། ཁྲོ་གཉེར་དང་བཅས་ཤིང་ཞལ་གཙིགས་པ་སྟེ་རྣམ་པར་འགྱུར་བའོ། །
གཡོན་པའི་རྭའི་གཡོན་ལོགས་ཀྱི་ཞལ་གསུམ་ནི་དཀར་པོ་དང་། དུ་བའི་མདོག་དང་། ནག་པོའོ། ། རྭ་དེ་དག་གི་དབུས་སུ་སངས་རྒྱས་ཀྱི་ཚོས་ཀྱིས་སེམས་ཅན་འཚོད་པས་ཞལ་ཤིན་དུ་དམར་ཞིང་ཁྲག་འཛག་པའོ། ། དེའི་སྟེང་དུ་འཇམ་དཔལ་གྱི་སྤྲུལ་པ་མཚོན་པ་འཇམ་པའི་གཟུགས་ཏེ། འཇམ་དཔལ་གྱི་ཞལ་ཤིན་ཏུ་སེར་ཞིང་ཅུང་ཟད་ཁྲོ་བ་གཞོན་ནུའི་ངོ་བོ་ཡིན་པས་བྱིས་པའི་བརྒྱན་དང་མངོན་བྱང་ལྔ་དག་པས་གཙུག་ཕུད་ལྔའི་མཆོག་གཞོན་ནུའི་ཚུལ་ཅན་ནོ། ། དེ་ལྟར་སེམས་བརྟན་པར་བྱས་ནས་སྒོ་གསུམ་མ་ཡེངས་ཤིན་ཏུ་མཉམ་པར་བཞག་པས་བསྔགས་པས། ། དུས་གསུམ་དུ་བསྒོམ་པར་བྱའོ། ། དེ་ནས་ཕྱག་མཚན་ཕྱག་གཡས་པའི་དང་པོ་ན་མ་རིག་པ་གཅོད་པའི་གྲི་གུག་གོ ། གཉིས་པ་ན་གཟུང་འཛིན་གྱི་རྟོག་པ་འབྱེད་པའི་འབིགས་བྱེད་སྐྱོང་བ་སྟེ།
དེ་ནི་མདུང་ཐུང་གི་རྣམ་པ་ཅན་རྩེ་མོ་ལ་ཆགས་པའི་རྨ་བྱའི་སྒྲོ་མདོངས་ཅན་ཏེ། མཚོན་རྩེ་གཅིག་པ་དང་གནད་གཅིག་གོ ། གསུམ་པ་ན་དྲན་པ་ཉམས་པ་འཇོམས་པའི་གཏུན་ཤིང་། བཞི་པ་ན་སྡིག་པ་གཅོད་པའི་ཆུ་གྲིའོ། ། ལྔ་པ་ན་ལུས་ངག་གི་ཉེས་པ་འཇོམས་པའི་ཀརྞ་ཡ་སྟེ་མདུང་ཕྱེད་པའོ། ། འདི་ལ་གཞན་དུ་རྡོ་རྗེ་རྩེ་གཅིག་པ་ཟེར། དྲུག་པ་ན་སེམས་ཀྱི་འཁྲིགས་པ་གཅོད་པའི་སྟ་རེའོ། ། བདུན་པ་ན་ལྟ་ངན་འབིགས་པའི་མདུང་དང་། བརྒྱད་པ་ན་ཀུན་རྟོག་གི་ཟུག་རྔུ་འབིགས་པའི་མདའོ། ། དགུ་པ་ན་འགུགས་པའི་ལྕགས་ཀྱུའོ། །
བཅུ་པ་ན་ལས་སྒྲིབ་འཇོམས་པའི་དབྱུག་ཐོའམ་བེ་ཅོན་ནོ། ། བཅུ་གཅིག་པ་ན་བྱང་སེམས་ཀྱི་ངོ་བོ་ཁ་ཊྭྃ་ཀའོ། ། བཅུ་གཉིས་པ་ན་ཆོས་འཁོར་བསྐོར་བའི་འཁོར་ལོའོ། ། བཅུ་གསུམ་པ་ན་ཡེ་ཤེས་ལྔའི་རྡོ་རྗེའོ། ། བཅུ་བཞི་པ་ན་སེར་སྣ་འཇོམས་པའི་རྡོ་རྗེ་ཐོ་བའོ། ། བཅོ་ལྔ་པ་ན་རལ་གྲི་སོགས་ཀྱི་གྲུབ་ཆེན་སྟེར་བའི་རལ་གྲིའོ། ། བཅུ་དྲུག་པ་ན་མཆོག་ཏུ་དགའ་བས་སངས་རྒྱས་བསྐུལ་བའི་ཌ་མ་རུའོ། ། ཕྱག་གཡོན་པའི་དང་པོ་ན་དམ་ཚིག་སྐྱོང་བའི་ཐོད་པའོ། ། གཉིས་པ་ན་སྙིང་རྗེས་འགྲོ་དོན་མཛད་པས་ཚངས་པའི་མགོ་བོའོ། ། གསུམ་པ་ན་བདུད་ལས་རྒྱལ་བའི་ཕུབ།
འདིར་དཔེ་ཁ་ཅིག་ལས་ཕུབ་ཆུང་ཟེར། བཞི་པ་ན་སངས་རྒྱས་ཀྱི་གོ་འཕང་སྟེར་བའི་མིའི་རྐང་པའོ། ། ལྔ་པ་ན་ཡང་དག་པའི་ཡེ་ཤེས་བཅིངས་བར་བྱེད་པའི་ཞགས་པའོ། ། དྲུག་པ་ན་འཇིག་རྟེན་གསུམ་ལས་རྒྱལ་བའི་གཞུའོ། ། བདུན་པ་ན་སྟོང་ཉིད་སྟོན་པའི་རྒྱུ་མའོ། ། བརྒྱད་པ་ན་ཤེར་ཕྱིན་གྱི་རང་བཞིན་དྲིལ་བུའོ། ། དགུ་པ་ན་ལས་ཐམས་ཅད་བྱེད་པའི་མིག་གོ ། བཅུ་པ་ན་བདག་མེད་མས་མ་རིག་པའི་སྒྲིབ་གཡོགས་འཇོམས་པའི་དུར་ཁྲོད་ཀྱི་རས་སོ། ། བཅུ་གཅིག་པ་ན་དངོས་ཀུན་སྟོང་ཉིད་ཕུག་པས་གསལ་ཤིང་གིས་ཕུག་པའི་སྐྱེས་བུའོ། ། བཅུ་གཉིས་པ་ན་འོད་གསལ་སྟོན་པའི་མེ་ཐབ་བོ། །
བཅུ་གསུམ་པ་ན་སྙིང་རྗེའི་བདུད་རྩིས་བཀང་བའི་རྩ་ཥ་ཀ་སྟེ་ཁམ་ཕོར་ནི་བཏུང་བའི་སྣོད་ཀྱི་ཐོད་པའོ། ། བཅུ་བཞི་པ་ན་བདུད་ལ་སྡིགས་པའི་སྡིགས་མཛུབ་བོ། ། བཅོ་ལྔ་པ་ན་སྒོ་གསུམ་ངོ་བོ་གཅིག་ཏུ་རྟོགས་པའི་བ་དན་རྩེ་གསུམ་པའོ། ། བཅུ་དྲུག་པ་ན་ཆོས་ཀུན་སྒྱུ་མར་སྟོན་པའི་རླུང་རས་སོ། ། ལྷག་མ་གཉིས་ཀྱིས་གཏི་མུག་གི་གླང་པོ་བསད་པའི་ལྤགས་པ་འཛིན་པའོ། ། དངོས་འཛིན་བཅུ་དྲུག་ནི་གདན་ཏེ། ཞབས་གཡས་པའི་འོག་ཏུ་རིམ་བཞིན་མི་དང་མ་ཧེ་དང་། གླང་པོ་དང་། བོང་བུ་དང་། རྔ་མོ་དང་།
ཁྱི་དང་། ལུག་དང་། ལྕེ་སྤྱང་དང་། བརྒྱད་མནན་པས་གྲུབ་ཆེན་བརྒྱད་དགོད། ཞབས་གཡོན་པའི་འོག་ཏུ་ནི་བྱ་རྒོད་དང་། འུག་པ་དང་། ཁྭ་དང་། སེང་གེ་དང་། ཁ་ཅིག་ཏུ་ནེ་ཙོ་ཞེས་ཟེར་རོ། ། ཁྲ་དང་།
མནྟྲི་སྟེ་ཁྱིམ་བྱ་དང་བྱ་རྒོད་ཆེན་པོ་སྟེ་མགོ་དང་མཆུ་དཀར་བའི་འོལ་བ་དང་། བྱ་ལོང་སྟེ་བཞད། དེ་བརྒྱད་མནན་པས་དབང་ཕྱུག་བརྒྱད་རྣམ་པར་དག་པའོ། ། དེ་ལྟར་གྱུར་པའི་རྡོ་རྗེ་འཇིགས་བྱེད་འབྲས་བུ་རྡོ་རྗེ་འཛིན་པའི་རང་བཞིན་བསམ་གཏན་གྱིས་བསྒོམ་ཞིང་དཀྱིལ་འཁོར་ལ་འབྲི་བར་གཞུག་པར་བྱའོ། ། ནམ་ཞེས་པ་བྲི་བསྒོམ་གཉིས་ཀ་སྡུད་པའོ། ། དེའི་འོག་ཏུ་དུར་ཁྲོད་ཆེན་པོར་སྲིན་པོ་དང་ཞིང་སྐྱོང་རྫུ་འཕྲུལ་ཅན་དང་། རོ་ལངས་དང་ལྡན་པ་དང་མདུང་གསལ་ཤིང་གིས་ཕུག་པའི་སྐྱེས་བུ་དང་། མེས་བསྲེགས་པའི་སྐྱེས་བུ་དང་མདུང་ཅན་གྱིས་ཕུག་པ་དང་། ཁྭ་དང་། བྱ་དུ་མ་དང་།
ཁྱི་དུ་མ་དང་ལྡན་པས་ཧ་ཧ་དགོད་ཅིང་ཀུན་ཏུ་ཁྱབ་པ་སྟེ་འཁྲུག་པར་བྱེད་པའོ། ། དེ་ལྟ་བུའི་ཆོ་ག་རྣལ་འབྱོར་པས་བསྒོམ་པར་བྱའོ། ། དེ་ནས་ཨོཾ་ཧྲཱིཿཥྚཱི་བི་ཀྲི་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱཧཱ་དང་། ཡང་ཨོཾ་ཧྲཱིཿཥྚཱི་བི་ཀྲི་ཏཱ་ན་ན་ཧཱུྃ་ཧཱུྃ་ཕཊ་དང་། ཨོཾ་ཡ་མནྟ་ཀ་ཧཱུྃ་ཕཊ་དང་། ཨོཾ་ཡ་མ་ར་ཛ་ས་དོ་མེ་ཡ། ཡ་མེ་དོ་རུ་ཎ་ཡོ་ད་ཡ། ཡ་ད་ཡོ་ནི་ར་ཀྵེ་ཡ། ཡ་ཀྵེ་ཡཙྪ་ནི་རཱ་མ་ཡ་ཧཱུྃ་ཕཊ་ཕཊ་ཞེས་པའི་ཕྲེང་སྔགས་རྣམས་བཟླས་ཏེ་དྲག་ཤུལ་གྱི་ལས་ཐམས་ཅད་གྲུབ་པས་མཚོན་ནས་འཇིག་རྟེན་ལས་འདས་མ་འདས་ཀྱི་དངོས་གྲུབ་ཐམས་ཅད་རབ་ཏུ་གྲུབ་པར་བྱེད་པ་ཞེས་བྱ་བ་རྡོ་རྗེ་འཇིགས་བྱེད་ཆེན་པོ་འདི་བཅོམ་ལྡན་འདས་ཀྱིས་བཀའ་བསྩལ་ཏོ། ། གཉིས་པ་འོད་ཟེར་ཅན་གྱིས་དབང་དུ་བྱ་བ་དང་།
ཆོམ་རྐུན་བཅིང་བ་ནི། གསུངས་ཅེས་པ་གཞིར་བཞག གང་གིས་ན་རྡོ་རྗེ་སེམས་དཔའ་དེ་བཞིན་གཤེགས། ། བཅོམ་ལྡན་རྡོ་རྗེ་ཅན་གྱིས་སོ། ། གང་ན་འོད་ཟེར་ཅན་གྱིས་སྣང་བྱེད་འོད་དེའི་འོད་ཟེར་རོ། ། དགོས་པ་ཅིའི་དོན་དུ་ན་འདི་ནི་བསྒོམ་པ་ཙམ་གྱིས་ནི་སེམས་ཅན་རྣམས་ནི་དབང་དུ་བྱེད་ཅིང་ཆོམ་རྐུན་གྱིས་མི་ཚུགས་པ་ལ་སོགས་པའི་དོན་དུའོ། ། ཚུལ་ཇི་ལྟར་ན་ཚོགས་གཉིས་སྔོན་དུ་སོང་ནས་སྐད་ཅིག་གིས་བསྐྱེད་པའི་ཤིང་རྟའི་དབུས་སུ་པཾ་ལས་པདྨ་དང་ཨཾ་ལས་ཟླ་བ་བསྐྱེད་པ་སྔོན་དུ་སོང་བ་དེ་ནས་མྃ་ཡིག་ཡེ་ཤེས་ཀྱི་ས་བོན་ལས་སྐྱེས་པའི་འོད་ཟེར་ཅན་སྣང་བར་བྱེད་པའི་འོད་ཟེར་འཕྲོ་བ་རྟ་བདུན་གྱིས་དྲངས་པའི་ཤིང་རྟ་ལ་གནས་པའི་འོད་ཟེར་རབ་ཏུ་འབར་བའི་དཀྱིལ་འཁོར་འཇིགས་པར་བྱེད་མ་དང་ལྡན་མ་ཞལ་གསུམ་མ་ལ་རེ་རེ་ལ་སྤྱན་གསུམ་མ། ཕྱག་དྲུག་སྐུ་མདོག་སེར་པོའི་འོད་ཅན་རྩ་ཞལ་སྐུ་མདོག་དང་མཚུངས་ཤིང་ཞལ་གཡས་པ་སྔོན་པོར་གྱུར་པ་དང་གཡོན་པ་ཀུནྡ་དང་ཟླ་བ་དང་མཚུངས་པར་དཀར་བའི་འོད་དང་འོད་ཟེར་དུ་མ་འཕྲོ་བས་གསལ་བ་སྟེ་མཛེས་པའམ་རོལ་བ་ཕྱོགས་བཅུར་གདུག་པ་ཅན་བསྲུང་བ་ལ་བརྩོན་པ་མོ་ཞལ་ནི་རྣམ་པར་འཛུམ་པ་དང་རོལ་བས་སྒེག་ཅིང་ལོ་བཅུ་གཉིས་ལོན་པ་ལྟར་ཤིན་ཏུ་ལང་ཚོ་ལ་བབས་པ་སྣ་ཚོགས་པའི་གོས་དང་སོགས་ཀྱི་སྒྲས་མེ་ཏོག་གི་ཕྲེང་བ་དང་རིན་པོ་ཆེའི་རྒྱན་རྣམས་ཀུན་གྱིས་བརྒྱན་པར་བྱས་པ་རྫོགས་པའི་སངས་རྒྱས་རིགས་ལྔས་དབུ་ལ་བརྒྱན་པ་ཐོར་ཚུགས་ཏེ་དབུ་རྒྱན་ལ་མེ་ཏོག་གིས་སྤྲས་པ། ཕྱག་དྲུག་ལ་འཕྲོས་ནས་ཕྱག་གཡས་ཀྱི་དང་པོ་ན་རྡོ་རྗེ། གཉིས་པར་གདུག་པ་ཅན་གྱི་ཁ་མིག་འཚེམ་པའི་ཁབ་དང་སྐུད་པ་ཅན།
གསུམ་པར་མདའ་གསོར་བར་མཛད་པའོ། ། གཡོན་པའི་དང་པོ་སྡིགས་མཛུབ་དང་བཅས་པའི་ཞགས་པ། གཉིས་པ་ན་ཤིང་ཨ་ཤོ་ཀའི་ཡལ་ག གསུམ་པ་ན་གཞུ་བསྣམས་པ། གཡོན་བརྐྱང་གི་སྟབས་ཀྱིས་བཞུགས་པ། སངས་རྒྱས་ཀྱི་སྤྲིན་ཏེ་ཚོགས་རྣམས་ཀྱི་འོད་ཟེར་སྣ་ཚོགས་པ་ཀུན་ནས་སྤྲོ་བར་བྱེད་པ་བསྒོམ་སྟེ་འདིའི་སྔགས་འཆད་པར་འགྱུར་བ་གཉིས་པོ་སྤེལ་ཚིག་དང་བཅས་པ་བཟླས་པའི་ཚུལ་གྱིས་སོ། ། གསུམ་པ་རི་ཁྲོད་ལོ་མ་ཅན་གྱིས་ནད་ཞི་བར་བྱེད་པ་ནི་བཀའ་བསྩལ་ཏོ་ཅེས་པ་གཞིར་བཞག གང་གིས་ན་བཅོམ་ལྡན་འདས་དེ་བཞིན་གཤེགས་པ་རྡོ་རྗེ་ཆེན་པོས་སོ། ། གང་ན་རི་ཁྲོད་མ་ཤིང་ལོ་ཅན་ཞེས་བྱ་བའི་རྣལ་འབྱོར་རོ། ། དགོས་པ་ཅིའི་དོན་དུ་ན་ནད་ཐམས་ཅད་འཇོམས་པར་བྱེད་པའི་དོན་དུའོ། །
ཚུལ་ཇི་ལྟར་ན་བསྒོམ་པར་བྱ་ཅེས་པ་གཞིར་བཞག གང་ན་ལྷ་མོ་དེ་ཉིད་དོ། ། གང་གིས་ན་རྣལ་འབྱོར་པས་སོ། ། དགོས་པ་ཅིའི་དོན་དུ་ན་སྒྱུ་མ་སྟེ་ནད་ཀུན་ཞི་བར་བྱ་བའི་དོན་དུའོ། ། ཚུལ་ཇི་ལྟར་ན་ནམ་མཁའི་ཁམས་ཏེ་སྟོང་ཉིད་ཀྱི་རང་བཞིན་ཆོས་འབྱུང་གི་ནང་དུ་སོན་པའི་པད་དཀར་གྱི་ལྟེ་བར་ཉི་མའི་དཀྱིལ་འཁོར་ངེས་པར་བསམ་པར་བྱའོ། ། དེའི་སྟེང་དུ་པཾ་ལས་སྐྱེས་པའི་རྡོ་རྗེ་པཾ་གིས་མཚན་པ་ཡོངས་སུ་གྱུར་པ་ལས་ལྷ་མོ་ཁ་དོག་སེར་མོ་འོད་ཟེར་ཆེར་འབར་མ་ཞལ་གསུམ་མ་ལ་རེ་རེ་ལ་སྤྱན་གསུམ་གསུམ་ཉིད་དང་ལྡན་པ། ཁྲོ་བ་དང་བཅས་པའི་ཞལ་ཅུང་ཟད་འཛུམ་པ། རིན་པོ་ཆེའི་རྒྱན་རྣམས་ཀུན་གྱིས་ཤིན་ཏུ་མཛེས་པར་བརྒྱན་པ། ལོ་བཅུ་གཉིས་ལོན་པ་ལྟར་ལང་ཚོ་དར་ལ་བབས་པ་ཕྱག་དྲུག་གི་གཡས་པའི་ལག་པ་དང་པོ་ན་རྡོ་རྗེ་བཟུང་བའི་ཁུ་ཚུར་རྡེག་པའི་ཚུལ་ཅན་རྡོ་རྗེ་དང་། གཉིས་པ་ན་དགྲ་སྟ་ཉིད་དང་།
གསུམ་པ་ན་མདའ་གསོར་མ། གཡོན་དང་པོ་སྙིང་གར་ཞགས་པ་དང་བཅས་པའི་སྡིགས་མཛུབ་ཀྱིས་འོག་ཏུ་བགེགས་ཀྱི་ཚོགས་སྡིགས་པ། གཉིས་པར་ཤིང་ལོའི་རྔ་ཡབ། གསུམ་པར་གཞུ་འཛིན་པ། ཤིང་ལོ་དང་སྒྲོའི་ཤམ་ཐབས་ཅན། མེ་ཏོག་གིས་ནི་རལ་པའི་ཐོར་ཚུགས་ལ་དཀྲིས་པ་སྟེ་བཅིང་པ། འོག་ཏུ་བགེགས་རྣམས་བསྒྱེལ་ནས་པདྨ་དཀར་པོའི་སྟེང་དུ་གཡོན་བརྐྱང་གི་སྟབས་ཀྱིས་བཞུགས་པ་འོད་ཟེར་དམར་པོ་འཕྲོ་བས་རྒྱན་དུ་བྱས་མ། བ་སྤུའི་བུ་ག་ནས་ཁྲོ་བོ་མེ་རབ་ཏུ་འབར་བའི་ཚོགས་སྤྲོ་བ་བགེགས་ཀྱི་སྟེང་དུ་འབབ་པར་བྱེད་པ་དེ་ལས་སྤྲོས་པའི་ཁྲོ་བོ་འབར་བས་ནད་གཏོང་བའི་བགེགས་ཀུན་སྐྲག་ཅིང་བསྲེགས་ནས་སྐྱེ་དགུ་གཟའམ་གདོན་གྱིས་ཟིན་ཅིང་འཚེ་བ་གང་ཡིན་པ་དེ་ཁྲོ་བོ་འབར་བས་སྨོད་པ་སྟེ། འཕེན་ཅིང་འཇོམས་པར་བྱེད་པ་མགོ་བོ་ལ་མི་བསྐྱོད་པས་མནན་པ་སྟེ། བརྒྱན་པ་སྔར་འོད་ཟེར་ཅན་བཞིན་དུ་ཞལ་གཡས་སྔོ་བ།
གཞན་པ་སྟེ་གཡོན་དམར་བ་སྐུ་སྦོམ་པ་སྟེ་རི་ཁྲོད་ལོ་མ་ཅན་ཅིག་གོ ། སླར་ཡང་ཁ་དོག་དཀར་པོ་ཟླ་བའི་གཟུགས་ཅན་རིགས་ལྔའི་སངས་རྒྱས་ཀྱིས་དབུ་ལ་བརྒྱན་པ་བདུད་རྩིའི་ཆར་རབ་ཏུ་འབེབས་པར་བསྒོམ་པར་བྱ་བ་ནི་གཉིས་པའོ། ། མདོར་ན་ཚུལ་དེ་ལྟར་རོ། ། བཞི་པ་བདེ་མཆོག་རྡོ་རྗེ་ཁྲོ་བོས་ཁུ་བ་དགུག་པ་ལ་མཉམ་པར་བཞག་པར་གདམས་པ་དང་། དོན་དངོས་གཉིས། དང་པོ་ནི། ཉོན་ཅེས་པ་གཞིར་བཞག གང་ལ་ན་ལྷ་མོ་སྐལ་བ་ཆེན་མོ་ལའོ། ། གང་ན་རྡོ་རྗེ་ཁྲོ་བོའི་བསྒོམ་པ་ནིའོ། ། གང་གི་ཆེད་དུ་ན་བསམ་གཏན་འདིས་ནི་བལྟས་པ་ཙམ་གྱིས་འོ་མ་ཅན་གྱི་ཤིང་བཅད་ན་འཛག་པ་ལྟར་བུད་མེད་རྣམས་ཁུ་བ་འཛིན་པས་འཇུ་བར་འགྱུར་ཏེ།
དེའི་ཆེད་དུའོ། ། གཉིས་པ་དོན་དངོས་ལ་བསྟན་བཤད་གཉིས། དང་པོ་མདོར་བསྟན་པ་ནི་ཁྲོ་བོའི་སྐུ་དམ་ཚིག་སེམས་དཔའི་ངོ་བོ་ནི་བླངས་པ་སྟེ་བསྐྱེད་ནས་ཁྲོ་བོའི་རྒྱལ་པོ་སྟེ། ཡེ་ཤེས་སེམས་དཔའ་བཅུག་པ་བསྒོམ་པར་བྱའོ། ། གཉིས་པ་རྒྱས་པར་བཤད་པ་ལ་བསྙེན་པ་དང་། ལས་སྦྱོར་གཉིས། དང་པོ་ནི། གཞལ་ཡས་ཁང་གི་ནང་དུ་གཞུང་འོག་མ་འདིར་བླངས་ཏེ། པདྨ་ཆེན་པོ་འདབ་མ་བརྒྱད་པའི་ལྟེ་བ་ལ་ཉི་མའི་སྟེང་ན་ཁྲོ་བོ་ཆེན་པོ་འདུས་ཏེ་སྐུ་མདོག་དཀར་བ། ཞལ་བཞི་གཡོན་སྐོར་གྱི་དཀར་དམར་སེར་ནག་དང་།
ཕྱག་བཞིའི་དང་པོ་གཉིས་རྡོ་རྗེ་དྲིལ་བུ་འཛིན་པས་ཡུམ་ལ་འཁྱུད་པ། འོག་མ་གཉིས་གཡས་རྩེ་གསུམ་འཕྱར་བ་གཡོན་ཐོད་པ་འཛིན་པ་དེ་དང་སྐུ་མདོག་དང་མཚོན་ཆ་སྟེ་ཕྱག་མཚན་མཚུངས་པར་འཛིན་མའི་རྡོ་རྗེ་ཕག་མོས་འཁྱུད་པ་བརྟག་པ་སྟེ་བསྒོམ་པར་བྱ། དཔའ་བོ་དབུ་ལ་ཐོད་པ་ལྔའི་ཕྲེང་བ་ཅན་མི་རུས་ཀྱི་ཐལ་བས་ལུས་ལ་བྱུགས་པ་དང་། རུས་པའི་ཕྱག་རྒྱ་ལྔའི་རྣམ་པར་བརྒྱན་པ་རལ་པའི་ཅོད་པན་ལ་མདུང་རྩེས་མཚན་པ། ཞལ་གྱི་མཆེ་བ་ཅུང་ཟད་གཙིགས་པ་ཡི་དྭགས་ཆེན་པོ་སྟེ་འཇིགས་བྱེད་དང་། དེས་མཚོན་ནས་དུས་མཚན་ནི་པད་ཉིའི་སྟེང་དུ་གདན་མཛད་པ། ཁ་དོག་དམར་པོ་མཉམ་པའི་འོད་དང་ཉི་མའི་དཀྱིལ་འཁོར་ཅན་དབུ་ལ་སངས་རྒྱས་མི་བསྐྱོད་པའི་གཟུགས་བརྙན་གྱིས་ཉེ་བར་མཛེས་པའོ། ། ཕྱོགས་བཞིར་རིག་མ་བཞི་དང་མཉམ་པར་ལྡན་པ་སྟེ། ཤར་དུ་རྟའི་གཟུགས་ནག་པོ། ཞལ་གཡས་དཀར་གཡོན་སེར་སྟེང་ན་རྟ་ཞལ་ལྗང་ཁུ།
ཕྱག་གཡས་ན་ལྕགས་ཀྱུ་དང་རལ་གྲི། གཡོན་གཉིས་ན་ཞགས་པ་དང་བཅས་པའི་སྡིགས་མཛུབ་དང་། དྲིལ་བུ་སོགས་ཀྱི་སྒྲས་ལྷོར་ཕག་མོ་སེར་མོ་ཞལ་གཡས་ནག་གཡོན་དཀར་སྟེང་དུ་ཕག་ཞལ་དམར་མོ་ཕྱག་གཡས་སྡིགས་མཛུབ་དང་བཅས་པའི་ཞགས་པ་དང་རྡོ་རྗེ། གཡོན་འཁོར་ལོ་དང་དྲིལ་བུ་ནུབ་ཏུ་ཁྱི་གདོང་མ་དམར་མོ་ཞལ་གཡས་ནག་གཡོན་དཀར་སྟེང་ཁྱི་གདོང་སེར། ཕྱག་གཡས་ན་ལྕགས་སྒྲོག་དང་རྡོ་རྗེ་གཡོན་ན་འཁོར་ལོ་དང་ལྕགས་ཀྱུ། བྱང་དུ་སེང་གེ་མ་ལྗང་ཁུ་ཞལ་གཡས་ནག་གཡོན་དཀར་སེང་གེའི་གདོང་ཅུང་ཟད་ནག་པོ་དང་རྗེས་སུ་འབྲེལ་བའི་དམར་པོ་གཡས་དྲིལ་བུ་དང་རྡོ་རྗེ། གཡོན་ལྕགས་ཀྱུ་དང་ཞགས་པ་སྟེ་བཞི་པོ་དེ་རྣམས་ཕྱག་བཞི་མ་སྦྲུལ་གྱིས་བརྒྱན་པ་ཞལ་བཞི་པ་རྩ་ཞལ་སྐུ་མདོག་དང་མཚུངས་པ་དབུ་སྐྲ་འབར་བ་གྱེན་དུ་བརྫེས་པ་གཡོན་བརྐྱང་གིས་རོ་ལ་གནས་པ་སྤྱན་གསུམ་གསུམ་པ་ཁྲོ་བོའི་སྒེག་པ་ཅན་བཞད་པའི་ཞལ་ཅན་དུ་བསམ་མོ། ། མཚམས་ཀྱི་པད་འདབ་ལ་བདུད་རྩི་ལྔས་གང་བའི་ཐོད་པའོ། ། དེ་ལྟར་ལྷ་དྲུག་གི་སྙིང་པོ་ཅན་སྒོ་སྐྱོང་དང་བྲལ་བའི་དཀྱིལ་འཁོར་ཏེ། བསྒོམ་རིམ་རིག་པའི་རྒྱལ་པོའི་མངོན་རྟོགས་དང་འདྲ་ཞིང་རྡོར་སེམས་འདི་ཉིད་སེམས་ཅན་གྱི་མོས་པའི་དབང་གིས་སྐུ་མདོག་དང་།
ཞལ་དང་། ཕྱག་དང་ཕྱག་མཚན་དང་། དབྱིབས་ལ་སོགས་པ་དང་། དཀྱིལ་འཁོར་བའི་ལྷ་དང་། དེ་རྣམས་ཀྱི་དགོད་པ་ལ་སོགས་པ་མཐའ་གཅིག་ཏུ་མ་ངེས་པ་ཞལ་གཅིག་དང་ཕྱག་གཅིག་ནས་ཇི་སྲིད་འབུམ་གྱི་བར་རོ། ། གཉིས་པ་ལས་ལ་སྦྱར་བ་ནི། ས་བོན་གྱི་ཡི་གེ་དང་ཡི་གེ་རྣམས་ཀྱི་ཕན་ཚུན་འོད་ཟེར་རྣམས་ཀྱིས་ཡང་དག་པར་ལྡན་པ་སྟེ། སྦྱོར་བ་གང་དུ་ཡིན་པ་དེ་ཇི་ལྟར་འགྱུར་བ་དེ་ལྟར་བརྒྱན་པའོ། ། ཨིནྟྲ་བྷུ་ཏི་ནི་རང་རང་གི་ས་བོན་ལས་ལྷར་བཞེངས་ནས་ས་བོན་དེ་ཉིད་འཛིན་པ་ལ་བཞེད་དོ། ། རང་ཉིད་རྡོ་རྗེ་ཁྲོ་བོར་གསལ་བས་བསྒྲུབ་བྱ་ཐོད་པར་བཞུགས་ཤིང་སྐུ་མདོག་དཀར་བ་ཞལ་བཞི་པ་རྣམ་པར་སྤྲས་པའི་རྡོ་རྗེ་ཁྲོ་བོར་བསྒོམས་ནས་དེའི་རྐང་པའི་འོག་ཏུ་ཡཾ་ལས་རླུང་གི་དཀྱིལ་འཁོར་སྔོན་པོ་དུ་བའི་མདོག་གཡོ་བའི་བ་དན་གྱིས་མཚན་པ་གཞུའི་དབྱིབས་ཅན་ལ་ཡཾ།
སོགས་ཀྱི་སྒྲས་གསང་གནས་སུ་རཾ་ལས་མེའི་དཀྱིལ་འཁོར་སྔར་གྱི་ས་བོན་གྱི་རིམ་པ་ཇི་ལྟ་བ་བཞིན་དམར་པོ་གྲུ་གསུམ་ལ་རཾ། སྙིང་གར་ལཾ་ལས་སའི་དཀྱིལ་འཁོར་གྲུ་བཞི་སེར་པོ་རྡོ་རྗེ་ཕྱེད་པས་མཚན་པ་ལ་ལཾ། མགོ་བོར་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པ་ལ་བཾ་གིས་རྣམ་པར་བརྒྱན་པར་བསམས་ཏེ། རླུང་གིས་སྦར་བའི་མེའི་འོད་ཀྱིས་ས་དང་ཆུའི་དཀྱིལ་འཁོར་ས་བོན་དང་བཅས་པ་ཞུ་བ་ན་ཞུ་བའི་ཁུ་བས་ཨ་བ་དྷུ་ཏིའི་ལམ་ནས་གསང་བའི་པདྨར་གང་བར་ཡང་ཡང་བསྒོམ་པའི་ཆོ་གས་ཇི་སྲིད་བསྒྲུབ་བྱའི་ཁུ་བ་དགུག་པར་བསམས་པས་ལས་དེ་འགྲུབ་པར་འགྱུར་རོ། ། ལྔ་པ་རྡོ་རྗེ་མཁའ་འགྲོ་མས་ཁྲག་དགུག་པའི་ལས་ནི། བསྒོམ་པར་བྱ་ཞེས་པ་གཞིར་བཞག གང་ན་རྡོ་རྗེ་མཁའ་འགྲོ་མའོ། ། ཚུལ་ཇི་ལྟར་ན་འདིས་ནི་རིམ་པའི་རྣལ་འབྱོར་གྱིས་སོ། ། དགོས་པ་ཅིའི་དོན་དུ་ན་ཁྲག་ནི་དགུག་པར་བྱེད་པའི་དོན་དུའོ། ། དེ་ལ་ཚོགས་གཉིས་གསག་པ་སྔོན་དུ་སོང་ནས་བསྒོམ་པ་དང་ལས་ལ་སྦྱར་བ་གཉིས།
བསྒོམ་པ་ལ་ལྷ་བསྒོམ་པ་དང་སྔགས་བཟླ་བ་གཉིས། དང་པོ་ནི། སྟོང་པའི་ངང་ལས་པདྨ་དང་ཉི་མ་ལ་རའི་ཡི་གེ་ཐིག་ལེ་དང་ཡང་དག་པར་ལྡན་པ་ལས་སྐྱེས་པའི་ལྷ་མོ་ཁ་དོག་དམར་མོ་ཕྱག་བཞི་མ་གཡས་རྡོ་རྗེ་དང་རལ་གྲི། གཡོན་ཁ་ཊཱྃ་ཀ་དང་ཐོད་པ་ཅན་ཐོད་པ་དང་མགོ་བོའི་ཕྲེང་བ་ལ་སོགས་པའི་རྒྱན་ཅན་མེ་དཔུང་འབར་བའི་ཕྲེང་བས་ཁྱབ་པ་སྟེ་འཁྲུགས་པ་འཇིགས་མ་སྟེ་མི་བཟད་པ་ཞལ་བཞིའི་རྩ་ཞལ་སེར། གཡས་ནག་གཡོན་དཀར་བ་སྟེང་ཝ་སྟེ་ལྕེ་སྤྱང་གི་ཞལ་སེར་ཞིང་དམར་བའི་གདོང་གིས་སྤྲས་པ་ཐུགས་གར་རཾ་དང་ལྡན་པ། སྣའི་རྩེ་མོར་ཧཱུྃ་ལས་སྐྱེས་པའི་སྣ་ཚོགས་རྡོ་རྗེ་ཕྲ་མོ་ལྟེ་བར་ཧཱུྃ་གིས་བཀང་བ་སྟེ་མཚན་པ་རྣམ་པར་བསྒོམས་པས་དེ་ལས་རྫོགས་པ་སྟེ་སྐྱེས་པའི་རྡོ་རྗེ་ཕྲ་མོ་རྣམས་ཀྱིས་བསྒྲུབ་བྱའི་ལུས་ལ་གང་བར་བྱ་ཞིང་དེས་བསྒྲུབ་བྱའི་ཡན་ལག་གི་ཚིགས་ཐམས་ཅད་ལ་སྣ་ཚོགས་རྡོ་རྗེ་ངེས་པར་སྦྱར་བ་སྟེ། དེས་བཅིངས་པའི་མཚོན་ཆ་དེས་ཕུག་པའི་འབར་བའི་ཁྲག་གིས་ལུས་ཏེ། རྒྱུན་ཀུན་ཏུ་སྟེ་ལྕེ་སྤྱང་གི་ཞལ་གྱིས་འཇིབ་པར་བྱེད་པའི་རྡོ་རྗེ་མཁའ་འགྲོ་མ་བསྒོམ་པར་བྱའོ། ། གཉིས་པ་སྔགས་བཟླ་པ་ནི་ཨོཾ་བཛྲ་ཀི་ཎི་ཆེ་གེ་མོའི་ཨ་མུ་ཀ་སྱ་རཀྟ་མཱ་ཀར་ཥ་ཡ་ཧཱུྃ་ཕཊ་ཅེས་སོ། ། གཉིས་པ་ལས་ལ་སྦྱར་བ་ནི།
མཁའ་འགྲོ་མ་སྤྲོས་པ་རྣམས་ཀྱིས་བསྒྲུབ་བྱའི་ཁྲག་འཇིབ་པར་བསྒོམ་སྟེ། དེ་ལྟར་བཤད་པ་བཞིན་བྱས་ན་བསྒྲུབ་བྱའི་ཁྲག་སྐེམ་པར་བྱེད་པ་འདི་ལ་ཐེ་ཚོམ་མེད་དོ། ། ཀྱཻ་ལྷ་མོ་ཞེས་བོད་པའོ། ། ཁུ་བ་དགུག་པ་དང་ཁྲག་དགུག་པ་འདི། མ་ཧཱ་མ་ཡའི་ལེའུ་གཉིས་པའི་ཁུ་བ་དང་ཁྲག་དགུག་པའི་བཤད་རྒྱུད་ཡིན་ཏེ་རྡོ་རྗེ་མཁའ་འགྲོ་ལས། སྒྱུ་མ་ཆེན་མོ་ཞེས་བྱ་བ། ། གསང་བ་ཆེན་མོའི་དབང་ཕྱུག་མ། ། སེམས་ཅན་ཐམས་ཅད་འདུལ་དགའ་མ། ། འདི་ནི་རིག་མ་ཆེན་མོའི་མཆོག ། མཚན་མཆོག་རྙེད་དཀའ་རབ་ཏུ་བཤད། །
ཅེས་དམ་བཅས་ནས་འདི་གཉིས་དང་རྟའི་གདོང་ཅན་གྱིས་ཆང་དགུག་པ་དང་གསུམ་ཀ་བཤད་པའི་ཕྱིར་རོ། ། དྲུག་པ་གཤིན་རྗེ་གཤེད་ཀྱིས་གསད་པ་དང་བསྐྲད་པ་དང་དབྱེ་བའི་ལས་ལ། བསྙེན་པ་དང་། ལས་སྦྱོར་གཉིས་དང་པོ་ནི། ཚོགས་གསོག་སྔོན་དུ་སོང་བ་དེ་ནས་སྔར་བཤད་པའི་བསྐྱེད་རིམ་གྱི་དེ་ཉིད་ཀུན་གྱིས་རྫོགས་པ་སྟེ་བསྐྱེད་པའི་གཤིན་རྗེ་གཤེད་དེ་མ་ཧེའི་གཟུགས་ཅན། གཟུགས་དང་ཁ་དོག་དང་ཞལ་རྣམས་ཀྱིས་འཇིགས་པར་མཛད་པ་པོ་སྐུ་མདོག་ནག་པོ་འཇིགས་པ་སྟེ། མི་བཟད་པ་ཆེན་པོ་ཏེ་ཞལ་བཞིའི་རྩ་ཞལ་མ་ཧེའི་གདོང་། རྭའི་གཡས་ལོགས་ཀྱི་ཞལ་དམར་བ་གཡོན་དཀར་བ། སྟེང་ཞལ་ཁྱིའི་གདོང་ཅུང་ཟད་སེར་བའི་དམར་པོ། གདུག་པ་ཅན་འཇིགས་པར་མཛད་པ་ཕྱག་བརྒྱད།
ཞབས་བཞིས་རྣམ་པར་སྤྲས་པ། ཕྱག་གཡས་བཞི་ན་རྡོ་རྗེ་གཏུན་ཤིང་དང་། རལ་གྲི་དང་། འཁོར་ལོ་དང་། དེ་བཞིན་དུ་ཅང་ཏེའུ་ཉིད་དོ། ། གཡོན་བཞི་ན་ཁ་ཊཱྃ་ཀ་དང་། ཐོད་པ་དང་། གཞུ་དང་ཞགས་པ་ཉིད་འཛིན་པ་བསྒོམ་ལ་འོག་གི་བསྔགས་བཟླས་སོ། ། གཉིས་པ་ལས་ལ་སྦྱར་བ་ལ་གསུམ་གྱི་དང་པོ་བསད་པའི་ལས་ནི། ཐུགས་ཁའི་ཧཱུྃ་ལས་རྡོ་རྗེ་ཁྲོ་བོ་སྣ་ཚོགས་པའི་མཚོན་ཆ་འཛིན་པ་སྤྲོས་ཏེ།
ཡིད་ཀྱིས་དེ་རྣམས་ཧཱུྃ་གི་འོད་ཟེར་གྱིས་བསྒྲུབ་བྱའི་ལུས་ལ་གནས་པའི་སྲུང་བ་བྱེད་པའི་ལྷ་བཀུག་ནས་འདི་ལ་སྲུང་བ་མ་བྱེད་ཅེས་བཀའ་བསྒོ་བའི་ཆོ་གས་བཀའ་བསྒོ་སྟེ། དེས་ནི་བསྒྲུབ་བྱ་སྲུང་བྱེད་དང་བྲལ་བར་རྣམ་པར་བསམ་པར་བྱའོ། ། དེ་ནས་རྡོ་རྗེ་ཁྲོ་བོ་དེ་རྣམས་ཀྱིས་བསྒྲུབ་བྱ་ཞགས་པས་བཅིངས་ནས་ལྷོ་ཕྱོགས་སུ་དྲངས་པ་སྟེ། འཁྲིད་པར་བདག་ཉིད་བསྒོམ་ཞེས་འོག་མ་དང་སྦྲེལ་ལོ། ། ཁྲོ་བོ་གཞན་གྱིས་རྡོ་རྗེས་བརྡེག་པ་སྟེ་གསོད་པར་བྱེད་པ་དང་། ཁྲོ་བོ་གཞན་གྱི་རལ་གྲིས་དྲལ་བར་བྱེད་པ་དང་བསྒྲུབ་བྱའི་རྒྱུ་མ་ནར་ཞིང་མྱོས་པ་སྟེ་སློང་སློང་པོར་གྱུར་པ་ཉིད་དུ་བསམས་ནས་ཁྭ་དང་ཝ་སྟེ་ལྕེ་སྤྱང་དང་། བྱ་རྒོད་ཀྱིས་ཕྱོགས་ཐམས་ཅད་དེ་ཀུན་ནས་ཡོངས་སུ་བསྐོར་ཏེ། དེས་ཟ་བ་དང་ལྡན་པར་ཡིད་ཀྱིས་བསྐུལ་ནས་བསྒོམ་པར་བྱའོ། ། ཨོཾ་བཛྲ་རཀྵ་ས་ཆེ་གེ་མོ་བྷཀྵ་ཡ་ཏི་ཕཊ་ཅེས་བཟླས་ཤིང་དེ་ནས་ཁྱིའི་གདོང་པ་སྟེ། ཞལ་གྱིས་ཟོས་པར་བྱས་ནས་རྡོ་རྗེ་སྲིན་མོ་བསྒོམ་པའོ། །
ཨོཾ་ཧྲཱིཿཥྚཱི་ཝི་ཀྲི་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱཧཱ། འདི་ནི་མ་ཧེའི་གདོང་ཅན་གཤིན་རྗེའི་གཟུགས་ཀྱི་བཟླས་བྱའི་སྔགས་སོ། ། གཉིས་པ་བསྐྲད་པའི་ལས་ནི། རླུང་གི་དཀྱིལ་འཁོར་ལ་མཉམ་པར་ཞོན་པའི་རྡོ་རྗེའི་མཆེ་བ་ཅན་ཏེ། རྔ་མོའི་རྣམ་པར་བསམས་ལ་རྔ་མོ་དེའི་རྒྱབ་ཏུ་བསྒྲུབ་བྱ་ཞོན་པར་ཡོངས་སུ་བརྟག་ཏེ་ཐུགས་ཁ་ནས་སྤྲོས་པའི་རྡོ་རྗེ་ཁྲོ་བོ་རྣམས་ཀྱིས་གཟིར་བར་བྱས་ནས་ལྷོ་ཕྱོགས་སུ་ཁྱེར་ཏེ་ཁྲིད་པར་བསམ་པར་བྱའོ། ། རླུང་གི་དཀྱིལ་འཁོར་ཅན་ཏེ་རླུང་གིས་ཁྱེར་བའི་ཤིང་ལོ་དང་བསྒྲུབ་བྱ་དེའི་རྐང་རྗེས་ཀྱིས་ཤིང་ལོས་བཏུམས་ཏེ་རྡོ་རྗེ་མགོ་བོ་སྟེ་རྔ་མོའི་རྐང་པ་སྟེ་རྨིག་པར་བསྒྲུབ་བྱ་དེའི་མིང་ནས་བཟུང་བས་སྦ་སྟེ་ཁྲོ་བོ་རྣམས་ཀྱིས་སྦེད་དུ་གཞུག་གོ ། ངེས་པར་ཞེས་པ་ཚིག་ཁ་སྐོང་བའོ། ། ཆོ་ག་དེ་ལྟར་གསུངས་པའི་བསྒོམ་པའི་སྦྱོར་བ་ཆོ་ག་ཇི་ལྟ་བའི་ལས་རྣམས་བྱས་ན་བརྒྱ་བྱིན་ཡང་སྐྲོད་པར་བྱེད་ན་ས་སྟེང་གི་སྐྱེ་བོ་ཕལ་པ་ལྟ་སྨོས་ཀྱང་ཅི་དགོས། གསུམ་པ་དབྱེ་བའི་ལས་ནི། ཆོས་མིན་ལ་ཞུགས་བའི་མཛའ་བོ་གཉིས་དེ་ལས་བཟློག་པའི་ཆེད་དུ་དབྱེ་བ་ནི།
འུག་པའི་གཤོག་པ་ལ་བསྒྲུབ་བྱ་དེའི་མིང་ཧྲཱིཿཥྚཱིའི་སྔགས་ཀྱི་ནང་དུ་བཅུག་པ་སྟེ་སྤེལ་ནས་བྲིས་ཏེ། མུ་སྟེགས་པའི་བྲམ་ཟེའི་སྐྲ་དང་ནང་པའི་དགེ་སྦྱོང་གི་སྤུས་དཀྲིས་ནས་འཁྲུལ་འཁོར་གཉིས་སོ་སོར་བྱ་སྟེ། བསྒྲུབ་བྱ་གཉིས་ཀྱི་གནས་སུ་ས་བརྐོས་པ་ལ་དབུགས་བཀག་སྟེ་སྦས་ནས་ཐུགས་ཁ་ནས་སྤྲོས་པའི་རྡོ་རྗེ་ཁྲོ་བོ་གཉིས་དག་གིས་བསྒྲུབ་བྱ་འཐབ་པར་བྱེད་པའི་བདག་ཉིད་ཅན་དུ་རྣམ་པར་བསམ་མོ། ། དེ་ལྟར་རྣམ་པར་བསམས་པའི་སྦྱོར་བས་ཇི་ལྟར་འདོད་པ་བཞིན་དུ་བསྒྲུབ་བྱ་གཉིས་ཕན་ཚུན་སྡང་བར་བྱེད་དོ། ། བདུན་པ་རྟ་མགྲིན་གྱི་རྣལ་འབྱོར་གྱིས་ཆང་དགུག་པ་དང་། སྐྱུག་པའི་ལས་ནི། སྟོང་པའི་ངང་ལས་པད་ཉི་ལས་ཙཱིའི་ཡི་གེ་དང་ལྡན་པ་སྟེ། དེ་ལས་སྐྱེས་པའི་རྟ་མགྲིན་རྟའི་རྣམ་པའི་གདོང་དུ་བྱས་པ་ནི་ཆང་དགུག་པར་བྱེད་པའི་སྒྲུབ་པའི་མཆོག་སྟེ། དེ་ཡང་སྐུ་མདོག་ལྗང་ཁུ་ཅུང་ཟད་སེར་བ་རིན་པོ་ཆེ་སྣ་ཚོགས་པའི་ཅོད་པན་ཅན་འོད་དཔག་མེད་ཀྱི་རྒྱས་བཏབ་པ་ཞལ་བཞི་པ་ཞབས་བཞི་པ་ཕྱག་བརྒྱད་པ་ཞལ་དང་པོ་ནི་ལྗང་ཁུ་ཅུང་ཟད་སེར་བ་སྟེ་སྤྱན་གསུམ་དང་ལྡན་པའོ། ། ཞལ་གཡས་པ་ནག་པོ་དང་གཞན་པ་སྟེ་གཡོན་པ་དཀར་པོའོ། །
དེ་བཞིན་དུ་སྟེང་མ་ནི་རྟའི་གདོང་པ་སྟེ་རྣམ་པར་གཙིགས་ཤིང་མདོག་ལྗང་ཁུའོ། ། ཕྱག་གཡས་དང་པོ་མཐེ་བོས་མཐེ་ཆུང་མནན་པ་སྟེ་ལྷག་མ་གསུམ་བརྐྱང་བའི་བ་དན་རྩེ་གསུམ་པ་འཕྱར་བའི་ཚུལ་ལོ། ། གཉིས་པ་ན་སྣ་ཚོགས་རྡོ་རྗེ། གསུམ་པ་ན་རལ་གྲིའོ། ། བཞི་པ་ན་མདའོ། ། གཡོན་གྱི་དང་པོ་ན་སྣ་ཚོགས་པདྨ། གཉིས་པ་ན་འཕང་མདུང་ངོ་། ། གསུམ་པ་ན་མེ་ལོང་ངོ་། ། བཞི་པ་ན་གཞུའོ། ། འདིར་འགྲེལ་པར་ཕྱག་བཞི་པར་བྱས་པ་ནི་རྡོ་རྗེ་མཁའ་འགྲོ་དང་ཚུལ་མཐུན་མོད་འདི་ཕྱག་བརྒྱད་དུ་འདིར་གསལ་བར་གསུངས་སོ། །
འགྲེལ་པར་ཞབས་གཉིས་གཡས་བརྐྱང་དུ་བཤད་ལ་འདིར་གཡོན་བརྐྱང་བས་ཉི་མ་ལ་བཞུགས་ཤིང་གར་དང་བཅས་པ་དང་ལངས་པའི་ཚུལ་གྱིས་ཞབས་གཡོན་པ་གཅིག་གིས་སྲེད་མེད་ཀྱི་བུ་ཁྱབ་འཇུག་དང་དབང་ཕྱུག་ཆེན་པོ་དང་གཅིག་ཤོས་སོགས་ཀྱིས་སྒྲས་ཚངས་པ་དང་འདོད་ལྷ་དང་ཞབས་གཡས་གཅིག་གིས་དཔལ་མོ་དང་འཇིགས་པའི་ལྷ་མོ་དང་། གཅིག་ཤོས་ཀྱིས་ནི་ཞི་བའི་ལྷ་མོ་དང་དགའ་བ་མོ་འགྱེལ་བར་གྱུར་པའི་སྟེང་ནས་མནན་པ་དེ་ལྟར་བསྐྱེད་ལ། སྔགས་པས་ཆོ་ག་སྟེ་ཡེ་ཤེས་པ་གཞུག་པ་ལ་སོགས་པ་ཡན་ལག་ཚང་བར་བསྒོམ་པར་བྱའོ། ། དེ་ལྟར་བསྒོམས་ན་རྟ་མགྲིན་རྒྱལ་པོ་ཆེན་པོ་དམ་པའི་དབང་ཕྱུག་འགྲུབ་པར་འགྱུར་རོ། ། དེའི་སྔགས་ནི་ཨོཾ་ཧ་ཡ་གྲཱི་བ་ཙཱི་སྭཱ་ཧཱ། ཞེས་པའམ། ཨོཾ་ཧཱ་ཡ་གྲཱི་བ་ཧྲཱི་ཿཧཱིཿ ཨ་ཧྃ། ཨ་ཧྃ། ཨཱྃ།
ཨཱྃ། ཧཱུྃ་ཧཱུྃ་སྭཱ་ཧཱ་ཞེས་བཟླས་སོ། ། ཙིའི་ས་བོན་གྱི་འོད་རྡོ་རྗེ་རྩེ་གཅིག་པའི་རྣམ་པ་ཅན་རྟའི་ཞལ་ནས་བྱུང་སྟེ། ཆང་འཚོང་མ་ལ་སོགས་པའི་ཁྱིམ་གྱི་ཆང་ཙཱི་ཞེས་བརྗོད་ཅིང་དགུག་པར་བྱའོ། ། སྦྱོར་བ་གཞན་ཡང་། བསྒྲུབ་བྱ་ཐོ་འཚམས་པར་བྱེད་པའི་དགེ་སྦྱོང་ངམ་བྲམ་ཟེའི་ལྟེ་བར་ཡཾ་གི་རྣམ་པར་བསྒོམ་པར་བྱའོ། ། དེའི་སྟེང་དུ་མྃ་གི་རྣམ་པ་སྟེ་ཡི་གེ་ཡོངས་སུ་གྱུར་པ་ལས་ཆང་གིས་ལྟོ་བ་གང་བར་བསྒོམ་པར་བྱ་སྟེ། ཕྱིས་རླུང་གིས་བཏེགས་ནས་ཆང་སྐྱུག་པར་བྱེད་པར་བལྟས་ན་ཆང་སྐྱུག་པར་འགྱུར་རོ། ། བརྒྱད་པ་མི་གཡོ་བས་རླུང་བཅིང་བ་ནི། མི་གཡོ་བའམ་རྒྱུད་ཕྱི་མ་ལྟར་ན་རྣམ་སྣང་གི་རྣལ་འབྱོར་གྱིས་རླུང་གི་ཕྱོགས་སུ་སོང་སྟེ།
གླ་རྩི་སོགས་དྲི་ནག་པོས་དཀྱིལ་འཁོར་གྲུ་བཞི་པ་བྱས་ནས་དེའི་དབུས་སུ་སོ་སོར་ཡ་ཡིག་གི་དབུས་སུ་གནས་པའི་དྲིའི་ཐིག་ལེ་བདུན་བློ་དང་ལྡན་པས་བྱ་ཞིང་ཐིག་ལེ་བདུན་པོ་དེ་རྣམས་ཡཾ་ལས་སྐྱེས་ཤིང་དེས་མཚན་པའི་རླུང་གི་དཀྱིལ་འཁོར་བདུན་དུ་བསྐྱེད། དེ་གྱུར་པ་ལས་རླུང་ལྷ་ནག་པོ་རི་དྭགས་ལ་ཞོན་པ་རླུང་གི་དཀྱིལ་འཁོར་ལ་གནས་པ་འཁོར་དྲུག་གིས་བསྐོར་བ་བསྐྱེད། དེ་ནས་སྙིང་གའི་ས་བོན་ལས་ཕྱུང་བའི་མི་གཡོ་བའམ་འདོད་རྒྱལ་གྱིས་རླུང་ལྷའི་ཡེ་ཤེས་པ་དམ་ཚིག་པ་ལ་བཅུག་ནས་ཞགས་པས་བཅིངས་བར་བསམས་ཏེ་བཛྲ་ཧཱུྃ་བཾ་དྷཾ་ཞེས་བཟླས་ཤིང་ཁཾ་ཕོར་གྱི་འོག་ཏུ་སྦ་བར་བྱའོ། ། ཁཾ་ཕོར་དེ་ཧཱུྃ་སུཾ་ཧཱུྃ་ལས་སྐྱེས་པའི་རི་རབ་ཟུར་བརྒྱད་པ་རྭ་བརྒྱད་ཀྱིས་ཀུན་ཏུ་སྤྲས་པར་སྤྲུལ་ཏེ་ཡའི་རྣམ་པ་སྟེ་ཡི་གེ་རླུང་བདུན་པོ་ཀུན་གྱི་ས་བོན་དབུགས་ནང་དུ་རྔུབ་བཞིན་པས་ཁཾ་ཕོར་ཁ་ཕུབ་པའི་ནང་དུ་སྦས་ཏེ་དེའི་སྟེང་དུ་ལཾ་ལས་སྐྱེས་པའི་དབང་ཆེན་ཏེ་སའི་དཀྱིལ་འཁོར་གྲུ་བཞི་པ་སེར་པོ་ལཾ་དང་གྲྭ་བཞིར་རྡོ་རྗེས་མཚན་པ་དེའི་སྟེང་དུ་རྡོ་རྗེ་རྩེ་ལྔ་ལས་སྤྲོས་པའི་མཐའ་ཡས་པའི་འོད་ཟེར་ལས་ཁྲོ་བོ་འཇིགས་པ་སྤྲོ་ཞིང་དེའི་སྣ་ཚོགས་རྡོ་རྗེས་མནན་པར་བསྒོམས་ནས་རྡོ་རྗེའིི་སྟེང་དུ་རྣམ་སྣང་དང་མི་གཡོ་བའི་གཡས་བརྐྱང་གི་ཞབས་ཀྱིས་མནནཔར་བསྒོམས་ཏེ་རང་དབུགས་བསྡམས་པས་གཡས་བརྐྱང་གི་རྐང་པ་གཡོན་པས་ཉེད་ཅིང་མདུན་དུ་རལ་གྲི་དང་ཞགས་པའི་ལག་པས་རླུང་ལྷ་ལ་བསྡིགས་ཤིང་མི་གཡོ་བའི་སྔགས་བཟླས་ཏེ་དེ་ལྟར་སྦྱོར་བས་བསྒྲུབས་ན་རབ་གནས་སོགས་ཀྱི་དུས་སུ་བསྐལ་པ་འཇིག་པ་ལྟ་བུའི་རླུང་ཡང་འཆིང་བར་བྱེད་དོ། ། དགུ་པ་སྟོབས་པོ་ཆེས་ཆར་དབབ་ཅིང་བཅད་པ་ནི། པདྨ་འདབ་མ་བརྒྱད་བསྒོམས་ནས་དེའི་འདབ་མ་ལ་ཆུ་བདག་སྟེ་ཀླུ་བརྒྱད་པོ་རྣམས་ཀྱི་སྦྲུལ་མཇུག་དབུས་སུ་བསྡུས་པའི་སྟེང་དུ་སྟོབས་པོ་ཆེ་འོད་ཟེར་འབར་ཞིང་འབར་བ་ཆེན་པོ་ཅན་བཀོད་ནས་རྡོ་རྗེ་ཁྲོ་བོའི་སྐུས་ཞབས་ཀྱི་མཐིལ་གྱིས་ཀླུ་རྣམས་གཟིར་བར་བྱ་བ་དང་། ཧཱུྃ་ཡིག་གཉིས་ཀྱི་ནང་དུ་བཅུག་པ་སྟེ། སྤེལ་བའི་དབུས་སུ་ཀླུའི་ས་བོན་ནམ་བཅུག་སྟེ། ཧཱུྃ་ནྃ་ཧཱུྃ་ཞེས་བཟླས་པས་ཀླུ་བརྒྱད་ཀྱི་མཇུག་མ་དང་ཆུ་ལྷ་གཟིར་བར་བྱ་སྟེ། དེས་ལྟོ་འཕྱེས་སྤྲིན་གྱི་ཆུ་གཏོར་བར་བྱེད་པ་དང་ཆར་འབེབས་པར་འགྱུར་རོ། །
སླར་ཡང་གཡོ་བས་ཆར་བཅད་པ་ནི། བསྐལ་པ་ཆེན་པོ་འཇིག་པར་བྱེད་པའི་ཉི་མ་དམར་པོའི་མདོག་ལེགས་པར་ཕྱོགས་བཅུར་འཕྲོ་བའི་འདི་ལྟ་བུའི་སྟོབས་པོ་ཆེ་ཤིན་ཏུ་དམར་བས་ཁ་གདངས་ནས་ནམ་མཁའ་ལ་བཞུགས་པ་ནམ་མཁའི་ཚད་ཅན་ཁྲོས་པར་བདག་ཉིད་བསྒོམས་ནས་ཧཱུྃ་ལས་སྐྱེས་ཤིང་དེས་མཚན་པའི་འབར་བའི་ལྗགས་ཀྱིས་སྤྲིན་ལ་ལྡག་པ་དང་དབུགས་རྔུབ་པས་རོལ་མཚོ་བདུན་ཡོངས་སུ་ཁ་རུ་གང་བ་འགུགས་པ་དང་དབུགས་འབྱིན་པས་སྤྲིན་རྣམས་རས་བལ་གྱི་ཕུར་མ་ལྟར་གཏོར་བ་དང་དེ་ནས་རང་གི་ཕྱག་རྒྱའི་ཚོགས་ཏེ་ནང་གི་རྡོ་རྗེ་ཁྲོ་བོའི་ཚོགས་མེ་དཔུང་རབ་ཏུ་འབར་བ་རྣམས་རང་གི་སྙིང་གའི་ས་བོན་ལས་བཏོན་པ་སྟེ་སྤྲོས་ནས་མཚོན་ཆ་སྣ་ཚོགས་པ་རྣམས་ཀྱིས་སྐད་ཅིག་གིས་དྲལ་བ་དང་གཅོད་པ་དང་ཧཱུྃ་གི་རྣམ་པས་སྡིགས་པར་བྱེད་ན་ཆར་ཆེས་པ་ལྡོག་པར་བྱེད་དོ། ། བཅུ་པ་རྣམ་པར་སྣང་མཛད་མི་གཡོ་བས་བགེགས་བཟློག་པ་ནི་རྣམ་པར་སྣང་མཛད་ཀྱི་གནས་ཏེ་གཞལ་ཡས་ཁང་ངམ་ཡང་ན་ལུས་ཀྱི་དཔྲལ་བའི་ནང་ནས་བཏོན་པ་སྟེ་སྤྲོས་པའི་ཁྲོ་བོ་མི་གཡོ་མགོན་སྟོན་ཀའི་དུས་ཀྱི་ནམ་མཁའ་ལ་བུ་རམ་ལས་སྐྱེས་པའི་མེའི་དཀྱིལ་འཁོར་ལ་གནས་པའི་གཏུམ་པོ་ཁྲོས་པ་ཆེན་པོ་ཕྱག་དྲུག་གི་གཡས་དང་པོ་ན་ཁཾ་ལས་རལ་གྲི་དང་གཡོན་དང་པོ་ན་ཀྵིཾ་ལས་སྡིགས་མཛུབ་དང་གཡས་གཉིས་པ་ན་ཏོ་ལས་མདའ་དང་གཡོན་གཉིས་པ་ན་ཧཱུྃ་ལས་ཞགས་པ་དང་གཡོན་གསུམ་པ་ན་ད་ལས་གཞུ་དང་གཡས་གསུམ་པར་ཧཱུྃ་ལས་རྡོ་རྗེ་སྟེ། དེ་རྣམས་ལས་བགེགས་ལ་མཚོན་ཆའི་ཆར་རབ་ཏུ་འབེབས་ཤིང་ཁྲོ་བོ་གྲངས་མེད་པས་ཡོངས་སུ་བསྐོར་བས་བདུད་ལས་རྣམ་པར་རྒྱལ་བ་དང་། བགེགས་ཐམས་ཅད་རྣམ་པར་སྐྲག་པ་དང་། ཧཱུྃ་གི་སྒྲས་གང་བ་སྟེ་སྒྲོགས་པས་རལ་གྲི་སོགས་ཀྱི་མཚོན་ཆ་བསྣུན་ཅིང་འཕངས་པས་འཇིག་རྟེན་གསུམ་གང་བའི་བགེགས་ཀྱང་འཇིགས་པར་བྱེད་དོ། ། ཡང་ན་སྐྱེས་པ་སྟེ་མིའི་ཁྲག་དང་བསྒྲུབ་བྱའི་རྐང་རྗེས་ཀྱི་ས་ལ་མིའི་གཟུགས་བརྙན་བྱས་ནས་བསྒྲུབ་བྱའི་བགེགས་དང་རོ་མཉམ་དུ་སྟེ་མི་རུས་ཀྱི་ཕུར་པ་སྔར་བཤད་པའི་ཁྲོ་བོའི་གཟུགས་ཅན་དུ་བསྒོམས་པས་ཆེ་གེའི་བིགྷཱན་ཀཱི་ལ་ཡ་ཞེས་སྤེལ་བའི་ཕུར་པའི་སྔགས་ཀྱིས་ཕུར་པས་བཏབ། རྡུང་བའི་སྔགས་ཀྱིས་བརྡུང་སྟེ། མིག་གཉིས་ལ་འཆད་པར་འགྱུར་བའི་འོད་ཟེར་ཅན་ཀྱིས་སྔགས་ལན་ཉི་ཤུས་མངོན་པར་བསྔགས་ཏེ། ཁྲོ་བོ་གནོད་མཛེས་ཀྱིས་ཨོཾ་སུམྦྷ་ནི་སུམྦྷ་བཛྲ་མུ་ཁ་ལེ་ན་ཙཱུར་ཎ་ཡ་བིགྷཱན་ཕཊ་ཧཱུྃ་ཕཊ་ཅེས་པའི་སྔགས་ཀྱིས་རྒྱབ་ཏུ་རྡོ་རྗེ་གཏུན་ཤིང་གིས་བརྡུང་བར་བྱ་སྟེ་བརྡུངས་ཤིང་ཕུར་པས་བཏབ་མ་ཐག་ཏུ་མྱུར་བར་ཚོགས་ཀྱི་བདག་པོའི་ཁ་རུ་བཅུག་ནས་ཉམས་པར་བསྒོམས་ཏེ།
དེ་ལྟ་བུའི་བསམ་གཏན་གྱི་ལས་ཀྱིས་སྐད་ཅིག་གིས་སྐྱེས་པ་སྟེ་མིའི་བགེགས་བཟློག་པར་བྱེད་དོ། ། བཅུ་གཅིག་པ་ནམ་མཁའ་ལྡིང་གིས་ཆར་དབབ་ཅིང་གཅད་པ་ནི། སྐད་ཅིག་གིས་པདྨའི་ལྟེ་བར་ཉི་མའི་སྟེང་དུ་ཧཱུྃ་ལས་སྐྱེས་པའི་ནམ་མཁའ་ལྡིང་མིག་སྨན་གྱི་ཁ་དོག་ལྟར་དུ་གནག་པ། ཀླུ་བརྒྱ་སྟོང་གིས་བརྒྱན་ཅིང་ཀླུ་བརྒྱད་ཀྱི་འཁོར་གྱིས་བསྐོར་བ་ཅན་གདོང་པ་བརྒྱ་སྟོང་ཅན། སུ་ལས་སྐྱེས་པའི་ཀླུ་ནག་པོ་སྟོང་ཕྲག་གིས་བསྐོར་བ་རྣམ་པར་བསྒོམས་ནས་ཨོཾ་བཛྲ་ན་ར་སོགས་ཀྱི་སྔགས་བཟླས་ཏེ་བསྐུལ་ནམ་མཁར་གནས་པའི་ཆར་སྤྲིན་པ་རྣམས་ལ་བཀའ་བསྒོ་བ་དེ་ཐོས་ནས་དེ་རྣམས་ཀྱིས་སྤྲིན་གྱི་ཚོགས་རྣམས་བསྒྲུབས་ནས་དེས་ཆར་པ་འབེབས་སོ། ། དེ་ལ་སྔོན་དུ་སྒྲུབ་པ་པོས་ཁ་ཤར་དུ་ཕྱོགས་པས་ཨོཾ་བཛྲ་ནཱ་རཱ་ཡ་ཎ་ནིརྦཱ་པ་ཡ། བཧྣིནྣ་བམཱུ་མེ་གྷཻཿཧཱུྃ་ཞེས་འབུམ་བཟླས་སོ། ། གྲུབ་ནས་ཁྲོ་བོ་བསྒོམས་ཏེ་མི་སྨྲ་བར་ཚངས་པར་སྤྱད་ཅིང་འོ་མ་དང་འབྲས་ཟན་བཟའ་ཞིང་། ཀླུ་རྣམས་ལ་འོ་མའི་ཁྲུས་དང་འོ་མའི་ཟས་སྟེར་ཞིང་འོ་མ་ཅན་གྱི་ཤིང་གི་བུད་ཤིང་ལ་འོ་མའི་སྦྱིན་སྲེག་བྱེད་ཅིང་། ཨཾ་ཨ་ནན་ཏཱ་ཡ།
བཱཾ་བཱ་སུ་ཀ་ཡེ། ཏཾ་ཏཀྵ་ཀཱ་ཡ། པཾ་པདྨ་ཡ། མཾ་མཧཱ་པདྨ་ཡ། ཤཾ་ཤཾ་ཁ་པ་ལཱ་ཡ། ཀཾ་ཀར་ཀོ་ཊཱ་ཡ། ཨཾ་ཨ་ན་བ་ཏ་དྷཱ་ཡ། དེ་ཐམས་ཅད་ཀྱི་མཇུག་ཏུ་ཧཱུྃ་ནི་ཧཱུྃ་བར་ཥ་ཡ་སྭཱཧཱ་ཞེས་པ་གདགས། བཾ་བ་རུ་ཎ་ཡ། ནཱ་ག་ཨ་དྷི་པ་ཏ་ཡེ་ན་གཱན་བཱ་ཥ་པ་ཡ་ཧཱུྃ་ནཾ་ཧཱུྃ་སྭཱཧཱ།
དེ་ཐམས་ཅད་ཀྱི་མགོ་བོར་ཨོཾ་སྦྱར་ཏེ། ཁྲི་ཕྲག་རེ་བཟླས། དེ་རྗེས་ནམ་མཁའ་ལྡིང་གི་གཤོག་པའི་རླུང་རྣམས་ཀྱིས་མཚམས་མེད་པའི་མེ་ཞི་བར་བྱེད་ཅིང་མཆུས་བསྣུན་པས་ཆུ་རླུང་ཡང་བྱེད་དོ་ཞེས་འགྱུར་བཅོས་ཏེ་གཤོག་པའི་རླུང་གིས་ཆར་པ་སྐེམ་པའི་མཚམས་མེད་པའི་མེ་ཆེན་པོ་ཞི་བར་བྱེད་ཅིང་མེ་ལ་མཆུས་བསྣུན་པས་ཆུ་བོར་ཡང་བྱེད་པ་བསྒོམ་ཞིང་། མཁའ་ལྡིང་གི་སྔགས་བཟླས་པས་ཞག་བདུན་གྱི་ནང་དུ་ཀླུ་རྣམས་ཀྱིས་ཆར་པ་འབེབས་སོ། ། ཆར་ཆེས་ན་གུ་གུལ་དང་ས་རྫ་ར་ས་དང་། སྒོག་སྐྱ་རྣམས་ཀྱིས་བདུག་པས་ཐང་སྐུ་ལ་གནས་པའི་ཀླུ་རྣམས་བདུག་ཅིང་ཆར་འབེབས་པའི་སྔགས་སྤངས་ཏེ། གཅོད་པའི་སྔགས་བཟླས་ན་ཆར་འཆད་དོ། ། བཅུ་གཉིས་པ་སྒྲོལ་མས་དབང་དུ་བྱ་བ་ནི། ནམ་མཁའི་ཁམས་ནི་སྟོང་པ་ཉིད་དེ་དེའི་ནང་དུ་སོན་པའི་པདྨ་དམར་པོ་དང་ཉི་མ་ལ་ཧྲཱིཿལས་སྐྱེས་པའི་ཨུཏྤལ་ལ་དམར་པོ་ཧྲཱིཿཡིས་མཚན་པ་ཡོངས་སུ་གྱུར་པ་ལས། ཀུ་རུ་ཀུ་ལླེ་རྩ་ཞལ་དམར་གཡས་སྔོ་གཡོན་དཀར་བའི་ཞལ་གསུམ་རེ་རེ་ལ་སྤྱན་གསུམ་པ་རུས་པའི་རྒྱན་རྣམས་ཀུན་གྱིས་རྣམ་པར་བརྒྱན་པ།
སྟག་གི་ལྤགས་པའི་ཤམ་ཐབས་བསྣམས་པ། ཁ་དོག་དམར་པོ་གཟི་བརྗིད་ཆེན་མོ་ཉི་མ་ཤར་བའི་འོད་ལྟ་བུ་ཕྱག་བཅུ་གཉིས་ཀྱི་དང་པོ་གཉིས་ཀྱི་གཡས་གཡོན་ན་རལ་གྲི་དང་ཁ་ཊཱྃ་ཀ་དེ་བཞིན་དུ་གཉིས་པ་ན་མདའ་དང་གཞུ། དེ་བཞིན་དུ་གསུམ་པ་ན་ཅང་ཏེའུ་དང་ཤ་ཆེན་གྱི་གང་བའི་ཐོད་པ། བཞི་པ་ན་ལྕགས་ཀྱུ་དང་ཞགས་པ། ལྔ་པ་གཡས་མི་འཇིགས་པ་སྦྱིན་པ་ཅན་དང་། གཡོན་ཨུཏྤལས་རྣམ་པར་སྤྲས་པ། དྲུག་པ་གཉིས་ན་གོས་ཆེན་པོ་སྟེ་ཐམས་ཅད་ལ་དབང་བསྒྱུར་བ་ཉིད་དག་པའི་འདོད་ལྷའི་ལྤགས་པ་དེ་བླ་རེར་ཕྱག་གཉིས་ཀྱིས་བཟུང་བའི་ཕྱིར་ཕྱག་བཅུ་གཉིས་པ་སྟེ། ཨིནྟྲ་བྷུ་ཏི་བཅུ་མ་དང་དཀྱིལ་འཁོར་ཡང་བཞེད་དོ། ། གཡོན་བརྐྱང་པའི་སྟབས་ཀྱིས་མི་བཟད་པའི་འཇིགས་པ་ཆེན་པོ་ནི་ཉི་མའི་སྟེང་དུ་རོའི་གདན་ལ་གནས་ཤིང་གར་གྱི་ཉམས་དང་ལྡན་པ། འོད་ཟེར་དམར་པོ་འབར་ཞིང་འཁྱིལ་བ་དང་།
དུར་ཁྲོད་ཀྱི་དབུས་སུ་རབ་ཏུ་བྱ་སྟེ་རབ་ཏུ་རྣམ་པར་འཕྲུལ་པའི་ཧྲཱིཿཡིག་ལས་བྱུང་བའི་ལྷ་མོ་སྒྲོལ་མ་འཁོར་བ་ལས་སྒྲོལ་མའོ། ། དེ་ལྟར་ལྷ་མོ་བསྒོམས་པ་ཙམ་གྱི་ནི། རྣལ་འབྱོར་པས་སངས་རྒྱས་ཉིད་ཀྱང་འཐོབ་འདོད་ན་དངོས་གྲུབ་ཕྲན་ཚེགས་གཞན་ལྟ་སྨོས་ཀྱང་ཅི་དགོས། ལྷ་མོ་བསྒོམ་པས་བསྙེན་པ་འབུམ་སྔོན་དུ་སོང་བ་དེ་ནས་བསྒྲུབ་བྱ་དབང་དུ་བྱ་བར་འདོད་པས་མྱ་ངན་མེད་པ་སྟེ་དཔྱིད་ཟླ་ར་བའི་བརྒྱད་ལ་ཤིང་མྱ་ངན་མེད་པའི་སྡོང་པོའི་འོག་ཏུ་སོང་སྟེ། གོས་དམར་པོ་བགོས་ཤིང་རྒྱན་ཐམས་ཅད་ཀྱིས་བརྒྱན་ཏེ། ཨོཾ་ཀུ་རུ་ཀུལླེ་ཧྲཱིཿསྭཱཧཱ། ཞེས་པའི་སྔགས་བཟླ་བར་བྱའོ། ། རང་ལྷ་མོ་ཞལ་གསུམ་མའི་རྣལ་འབྱོར་ལ་གནས་ནས་བདག་ཉིད་ཁ་དོག་དམར་པོ་བསམས་ཏེ། ཕྱི་ནས་རང་གི་སྐུ་སྟེ་སྙིང་གར་གནས་པའི་ཧྲཱིཿལས་སྒྲོལ་མ་དམར་མོ་ཕྱག་གཉིས་མ། ལག་པས་ལྕགས་ཀྱུ་དང་ཞགས་པ་འཛིན་པ་དབྱུང་བར་བྱའོ། །
དེས་བསྒྲུབ་བྱའི་སྙིང་ལྕགས་ཀྱུས་ཕུག མགྲིན་པ་ཞགས་པས་བཅིངས་ནས་དགུག་པར་བསམ་པར་བྱ་ཞིང་དེ་ནས་རང་གི་ལུས་ལ་སྟེ་སྙིང་གར་ལྷ་མོ་དེ་བཞུགས་པར་བྱའོ། ། བསྒྲུབ་བྱ་མྱོས་པར་འགྱུར་བར་བསམས་ནས་བསྒྲུབ་བྱ་དེའི་སྙིང་གར་ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱཧཱའི་སྔགས་ཀྱི་ཡི་གེ་བཅུ་ཁ་དོག་དམར་པོ་དགོད་པར་བྱ་སྟེ། ཡང་དེའི་འོད་ཟེར་གྱིས་བསྒྲུབ་བྱའི་ཡེ་ཤེས་སེམས་དཔའི་གཟུགས་བཀུག་སྟེ་ཡི་གེ་དེ་རྣམས་ལ་ཞུགས་པས་དེ་རྣམས་ལྷན་ཅིག་ཏུ་འདྲེས་པར་གྱུར་པར་བསམས་ལ་སྔགས་བཟླ་བར་བྱའོ། ། བསམ་གཏན་གྱི་སྦྱོར་བ་འདིས་ཉི་མ་བདུན་བྱས་པ་ཙམ་གྱིས་འཁོར་ལོས་བསྒྱུར་བའི་རྒྱལ་པོ་ཡང་ཇི་སྲིད་འཚོའི་བར་དུ་དབང་དུ་བྱེད་པར་ཐེ་ཚོམ་མི་ཟའོ། ། བཅུ་གསུམ་པ་དཔལ་མཆོག་དང་པོས་ཐོག་བཟློག་པ་ནི་བཀའ་བསྩལ་པ་ཅེས་པ་གཞིར་བཞག གང་ན་དཔལ་མཆོག་དང་པོའི་རྣལ་འབྱོར་རོ། ། གང་གི་དོན་དུ་ན་རྡོ་རྗེ་སྟེ་གནམ་ལྕགས་འབར་བའི་བར་ཆད་བཟློག་པའི་དོན་དུའོ། ། གང་གི་ཚེ་ན་སྒྲོལ་མའི་རྣལ་འབྱོར་གསུངས་པའི་རྗེས་དེ་ནས་སོ། ། ཚུལ་ཇི་ལྟར་ན་སྟོང་པའི་ངང་ལས་གཞལ་ཡས་ཁང་གི་ནང་དུ་སྣ་ཚོགས་པད་ཉིའི་སྟེང་དུ་ཧཱུྃ་ལས་སྐྱེས་པའི་རྡོ་རྗེ་ཧཱུྃ་གིས་མཚན་པ་ཡོངས་སུ་གྱུར་པ་ལས་བདག་ཉིད་དཔལ་མཆོག་དང་པོའི་གཟུགས་སྐུ་མདོག་དཀར་པོ་སྤྱན་གསུམ་གསུམ་དང་ལྡན་པའི་ཞལ་གསུམ་རྩ་ཞལ་དཀར་གཡས་གནག་གཡོན་དམར་བ་བདུད་བཞི་པོ་གཡས་བརྐྱང་གི་སྟབས་ཀྱིས་ཞབས་བཞིས་མནན་པ་ཞལ་ཏེ་ཁ་དོག་དམར་པོ་འོད་ཟེར་འབར་བ་རྒྱན་དྲུག་གིས་བརྒྱན་ཅིང་དབུ་སྐྲ་དམར་སེར་གྱེན་དུ་བརྫེས་པ་རང་འདྲའི་རིག་མ་དང་སྙོམས་པར་འཇུག་པ་རྡོ་རྗེ་སྙེམས་མ་དང་སོགས་ཀྱི་སྒྲས་རྡོ་རྗེ་མཚོན་ཆ་མ་ལ་སོགས་པ་ལྷ་མོ་བཞིས་ཡོངས་སུ་བསྐོར་བར་བསམས་ནས།
ཤར་དུ་རྡོ་རྗེ་མཚོན་ཆ་མ་སེར་མོ་སེར་སྔོ་ལྗང་བའི་ཞལ་ཅན། ལྷོ་རུ་རྡོ་རྗེ་ཀཱི་ལ་ཀཱི་ལ་དམར་པོ་དམར་སེར་ལྗང་བའི་ཞལ་ཅན། ནུབ་ཏུ་རྡོ་རྗེ་སྡུག་པ་མ་དཀར་མོ་དཀར་སྔོ་དམར་བའི་ཞལ་ཅན། བྱང་དུ་རྡོ་རྗེ་སྙེམས་མ་ལྗང་ཁུ་ལྗང་དམར་དཀར་བའི་ཞལ་ཅན་ཐམས་ཅད་ཀྱང་ཞལ་རེ་རེ་ལ་སྤྱན་གསུམ་གསུམ་པ་ཕྱག་རྒྱ་ལྔས་བརྒྱན་པ་ཕྱག་གཡས་དང་པོ་ན་རྡོ་རྗེ་ཐུགས་ཁར་གཏོད་པ། གཉིས་པ་ན་མདའ་འགེངས་ཤིང་འཛིན་པ། གཡོན་དང་པོ་བསྙེམས་པ་སྟེ་སྒེག་པ་དང་བཅས་པས་རྡོ་རྗེ་དྲིལ་བུ་སྐེད་པ་སྟེ་དཀུར་བཞག་པ་འོག་མས་གཞུ་འཛིན་པར་བསམ་སྟེ། ཡེ་ཤེས་པ་གཞུག་པ་སོགས་ཆོ་ག་ལྷག་མ་རྣམས་བྱས་ལ་དེ་ནས་སེམས་དཔའ་སྟེ། སེམས་ཅན་གྱི་གཟུགས་ལས་ཕྱུང་བའམ་དཔེ་ཁ་ཅིག་ལས་ལུས་ལས་ཕྱུང་བ་ཞེས་པ་ལྟར་ན་རང་གི་ལུས་ལས་ཕྱུང་བ་སྟེ་སྤྲོས་པའི་སངས་རྒྱས་དེ་རྣམས་ཀྱིས་མཛད་པའི་སྤྲིན་གྱི་ཚོགས་རྣམ་པ་ཐམས་ཅད་ཀྱིས་རྣམ་པར་སྤྲས་པ། དེ་རྣམས་ཀྱི་ཕྱག་གཡས་ན་མི་འཇིགས་པ་སྦྱིན་པ་དང་དབང་གི་ཐོད་དེ་ཅོད་པན་གྱི་རིན་པོ་ཆེ་ལས་འཛག་པ་སྟེ་སྤྲས་པའི་རྡོ་རྗེས་ནམ་མཁར་སོན་པ་སྟེ། ཐོག་རྡུལ་ཕྲ་རབ་ཏུ་ཕྱེ་མར་བྱས་ནས་རླུང་ཆེན་པོས་རིང་དུ་འཕེན་པར་བསྒོམ་ཞིང་ཨོཾ་མཧཱ་སུ་ཁ་བཛྲ་ཏེ་ཛཿཧཱུྃ་གི་མཐར་ཆེ་གེའི་ཕྱོགས་ཆེ་གེ་རུ་བཛྲ་བཱ་ཏཱྃ་ནི་བཱ་ཏཱྃ་ནི་བཱ་ར་ཡ་ཕཊ་ཅེས་སྤེལ་ནས་བྱིངས་དང་བཅས་པར་བཟླས་ན་རྡོ་རྗེ་དེས་ཐོག་བཟློག་པར་བྱེད་དོ། །
དེ་བཞིན་དུ་བསྒྲུབ་བྱ་ཡང་སྔགས་འདིས་བྱིན་གྱིས་བརླབས་ཏེ་རྡོར་སེམས་སུ་བསྐྱེད། སངས་རྒྱས་སུ་དབང་བསྐུར་ནས་དར་དཔྱངས་དང་ཕྲེང་བའི་དབང་བསྐུར་བར་བྱའོ། ། འདིས་མཚོན་ནས་ནང་གི་རྡོ་རྗེ་བྱང་ཆུབ་ཀྱི་སེམས་ལྟུང་བ་བཟློག་པ་ནི་ཐབས་ཤེས་སྟོང་ཉིད་དང་རོ་གཅིག་པ་ཉིད་ཀྱིས་མཛེས་པའི་དགའ་བ་ནི་ཤིན་ཏུ་དགའ་བ་སྟེ་དེས་བྱང་ཆུབ་ཀྱི་སེམས་བཅིང་བ་སྟེ་གཏུམ་མོ་གསུམ་ལས་དེ་ཁོ་ན་བདེ་བླག་ཏུ་ཡུན་རིང་དུ་འཆིང་སྟེ། བཙན་ཐབས་ཀྱི་རྣལ་འབྱོར་གྱིས་ནི་དེ་ལྟར་མ་ཡིན་ནོ། ། དེ་འཆིང་བ་ཁོ་ན་རྡོ་རྗེས་བཟློག་པ་ཡིན་ལ་དེ་ལྟར་བྱས་ནས་དེ་བཟློག་པར་གྱུར་ན་ཇི་སྐད་དུ་གསུངས་པའི་དཔལ་མཆོག་དང་པོའི་རྣལ་འབྱོར་གྱིས་བླ་ན་མེད་པར་བཤད་དོ། ། བཅུ་བཞི་པ་གཤིན་རྗེ་གཤེད་ཀྱི་འཁོར་ལོས་ལས་སྣ་ཚོགས་བསྒྲུབ་པ་ནི་བཀའ་བསྩལ་ཏོ་ཅེས་པ་གཞིར་བཞག གང་ན་གསོད་པར་བྱེད་པའི་འཁྲུལ་འཁོར་འདིའོ། ། ཚུལ་ཇི་ལྟར་ན་གང་ཞིག་སྤེལ་ཚིག་སོ་སོར་རྣམ་པར་ཕྱེ་བས་སོ། ། དེ་ལ་ཤར་ནུབ་ཏུ་རི་མོ་དྲང་པོ་གཉིས། ལྷོ་བྱང་དུ་རི་མོ་དྲང་པོ་གཉིས་ཀྱི་དབུས་སུ་རི་མོ་ཟླུམ་པོས་རེ་མིག་དགུར་གྱུར་ལ་དེའི་དབུས་སུ་ཡ།
ཕྱོགས་བཞིར་ཤར་ནས་གཡས་བསྐོར་དུ་མ་མེ་ད་ཀྵེ། མཚམས་ཀྱི་རེ་མིག་བཞི་ལ་ཧཱུྃ་ཆེ་གེ་མོ་རཀྵ་ཧཱུྃ་ཞེས་སོགས་རབ་ཏུ་སྦྱོར་བའོ། ། རི་མོ་ཟླུམ་པོའི་ཕྱིར་ཟུར་བཞིར་རི་མོ་དྲང་པོ་བཞི་བྱས་པའི་རེ་མིག་བཅུ་གཉིས་ལ་ཤར་ནས་གཡས་བསྐོར་གྱིས་རཱ་ཛཱ་ས་དོ། རུ་ཎ་ཡོ་ནི་ར་ཡ་ཙྪ་ནི་ཞེས་བྲིས་ཏེ་སྔགས་ཀྱི་ལྷའི་རྣལ་འབྱོར་གྱིས་སོ། ། དེ་ལས་ཡ་མ་རཱ་ཛཱ་ས་དོ་མེ་ཡ། ཡ་མོ་དོ་རུ་ཎ་ཡོ་ད་ཡ། ཡ་ད་ཡོ་ནི་ར་ཡ་ཀྵེ་ཡ། ཡ་ཀྵེ་ཡ་ཙྪ་ནི་ར་མ་ཡ་ཞེས་པར་འགྱུར་རོ། ། ཞི་བའི་ལས་ཁོ་ན་ལ་ནི་མཐའ་ཡ་དང་ནིའི་ཡི་གེ་གཉིས་དང་ཕྱི་ནས་ཡའི་ཡི་གེ་དབུས་མ་ཕྱི་བས་ཞེས་པ་ཁ་ཅིག་དང་པོ་བྲིས་ནས་བསུབ་པར་འདོད་ཀྱི་འདིར་དང་པོ་ཉིད་ནས་མི་འབྲི་བའོ། ། དེའི་གནས་བཞི་རུ་སྤེལ་ཚིག་བྲིས་ལ་ཡིག་འབྲུ་ལྷག་མ་ཇི་ལྟར་བདེ་བ་སྟེ་སྔར་བཞིན་དུ་བྲི་བའོ། །
དེའི་ཕྱི་རོལ་དུ་ཟུར་སོ་སོ་ལ་ཕྱིར་ཕྱོགས་པའི་རི་མོ་གཉིས་བྱས་པས་ཕྱི་རི་མོ་ཟླུམ་པོས་བསྐོར་བས་རེ་མིག་བཅུ་དྲུག་ཏུ་འགྱུར་ཏེ་དེ་ལ་ཤར་ནས་གཡོན་བསྐོར་གྱིས་རེ་རེས་བར་ཆོད་པའི་རེ་མིག་བརྒྱད་དུ་ཨོཾ་ཧྲཱིཿདང་ཥྚི་བི་དང་། ཀྲི་ཏཱ་དང་། ན་ན་དང་། ཧཱུྃ་ཧཱུྃ་དང་། ཕཊ་ཕཊ་དང་། སྭཱ་དང་། ཧཱ་བྲི། བར་བརྒྱད་ལ་བསྒྲུབ་བྱའི་མིང་སྤེལ་ཚིག་དང་བཅས་པ་བྲི། ཡི་གེ་རྣམས་མགོ་ཕྱིར་བསྟན་ནོ། ། དྲག་པོའི་ལས་ཡིན་ན་དབུས་ནས་ལྷོ་རུ་ཕྱུང་སྟེ་གཡོན་སྐོར་གྱི་འགོད་པར་བཤད་ལ་ཨིནྟྲ་བྷུ་ཏིའི།
གཅིག་གཡས་སྐོར། གཅིག་གཡོན་སྐོར་བྲི་བར་བཤད། གཡས་སྐོར་དུ་དགོད་ན་གཞན་ནས་འབྱུང་བ་དང་མཐུན་ཞིང་ལྷ་དགོད་ཚུལ་དང་མཐུན་པར་སྣང་ངོ་། ། ཁྲོས་པས་ཁ་ལྷོར་བལྟ་སྟེ་རང་གི་ཁྲག་དང་རོ་བསྲེགས་པའི་ཐལ་བས་བྱ་རོག་ཆེན་པོའི་གཤོག་པའི་སྨྱུ་གུས་བྲིས་ཏེ་གསོད་པ་ལ་གཤིན་རྗེའི་ལྟོ་བར། དབྱེ་བ་ལ་རྟ་དང་མ་ཧེ། བསྐྲད་པ་ལ་རྔ་མོའི་རྒྱབ་ཏུ། ཞི་བ་ལ་ཟླ་བའི་དཀྱིལ་འཁོར་དུ། དབང་ལ་མི་མོའི་སྙིང་ཁའམ་བྷ་གའི་ནང་དུ། རྒྱས་པ་ལ་གླང་པོའི་རྒྱབ་བམ་འགྲེལ་པ་ལྟར་ན་རྟའི་རྒྱབ་ཏུ། རེངས་པ་རི་རབ་ཀྱི་དབུས་སུ།
དགུག་པ་སེང་གེ་ཤ་ར་བྷའི་ལུས་ལ་བྲིའོ། ། བསྙེན་པ་ཁྲི་བྱས་ནས་གི་ཝང་ངམ་གུར་གུམ་གྱིས་གྲོ་ག་ལ་བྲིས་ཏེ་ཁམ་ཕོར་ཁ་སྦྱར་གྱི་ནང་དུ་བཅུག་ནས་གང་གི་ཁྱིམ་དུ་བཞག་ན་དེ་འཐབ་པར་འགྱུར་རོ། ། དེ་རྣམས་གཤིན་རྗེ་གཤེད་ཀྱི་རྣལ་འབྱོར་གྱིས་བྲི་བའི་ཚུལ་དེ་ལྟར་གཤིན་རྗེ་གཤེད་ཀྱི་འཁོར་ལོ་བཤད་པས་ནི་ལྷ་མོ་ལས་ཐམས་ཅད་སྒྲུབ་པར་བྱེད་དོ། ། བཅོ་ལྔ་པ་ཀུ་རུ་ཀུལླེས་མྱོས་མ་དབང་དུ་བྱ་བ་དང་དུག་གཞིལ་བ་ནི། དང་པོར་དབང་གི་བྱ་བ་ལ་བསམ་གཏན་འདི་བྱའོ། ། ཅེས་པ་གཞིར་བཞག གང་ན་ཀུ་རུ་ཀུལླེའི་རྣལ་འབྱོར་རོ། ། གང་གི་ཚེ་ན་ཡང་དཔྱིད་ཟླ་ར་བའི་བརྒྱད་པ་ལའོ། ། དགོས་པ་ཅིའི་དོན་དུ་ན་རབ་ཏུ་མྱོས་མ་དབང་དུ་བྱ་བ་དེའི་དོན་དུའོ། ། ཚུལ་ཇི་ལྟར་ན་རྣལ་འབྱོར་དེ་ཉིད་ལ་གནས་ནས་མྱོས་བྱེད་ཀྱི་འབྲས་བུ་སྟེ་ཁུ་བ་བཟའ་བར་བྱ་ཞིང་དེ་ནས་མཱ་ཙི་ཀའི་ཁུ་བ་སྟེ་རྡུལ་གྱི་ཐིག་ལེ་བྱས་ནས་སྔགས་འབུམ་བཟླ་བར་བྱའོ། །
སྔགས་གྲུབ་ནས་ལས་ལ་སྦྱོར་བའི་ཚེ་ཨོཾ་ཀུ་རུ་ཀུལླེ་ཧྲཱིཿཆེ་གེ་མོ་མེ་ཧྲིཿབ་ཤི་བྷ་བ་ཏུ་ཧྲཱིཿསྭཱཧཱ་ཞེས་བཟླས་ན་འོང་བར་འགྱུར་རོ། ། ལྷའི་རྣལ་འབྱོར་དེ་ཉིད་ཀྱིས་ལས་གཉིས་པ་དུག་གཞིལ་བ་ནི་དབང་དུ་བྱ་བའི་རྗེས་ཐོགས་དེ་ནས་དུས་སུ་ཟིན་པ་སྟེ། ཀླུའི་དུག་གིས་ཟིན་པ་ལས་བསླང་བར་བྱ་བའི་ཕྱིར་སྟོང་པའི་ངང་ལས་པདྨ་དཀར་པོ་དང་ཟླ་བ་ལ་ཨིཾ་ལས་སྐྱེས་པའི་བདག་ཉིད་ཀྱང་འོག་གི་ཀླུ་སྟེ་ཀླུ་ལྷག་མ་ཅན་གྱི་གཟུགས་ཁ་དོག་དཀར་པོ་མིའི་གདོང་པ་ཅན་གདེངས་ཀ་སྟོང་ཕྲག་ཅན། ལག་པ་གཡོན་ཡིད་འོང་མ་ལ་རོལ་བ་དང་བཅས་པས་འཁྱུད་པ་གཡས་ཨུཏྤལ་འཛིན་པ་དེ་ཉིད་རང་གི་སྙིང་གར་པདྨ་དཀར་པོ་འདབ་མ་བརྒྱད་པ་བསམ་པར་བྱའོ། ། དེའི་སྟེང་དུ་དབྱངས་ཀྱི་གསུམ་པ་ཨི་ལ་ཐིག་ལེས་བརྒྱན་པ་ཁ་དོག་དཀར་པོ་པདྨའི་ལྟེ་བ་དང་འདབ་མ་བརྒྱད་ལ་བསམ་པར་བྱ་ཞིང་ཨིའི་འོད་ཟེར་དཀར་པོས་བདུད་རྩིའི་རྒྱུན་འཛག་པར་བསམ་པར་བྱའོ། ། ཀླུ་དེའི་གདེངས་ཀ་སོ་སོ་དང་མིག་ལས་བདུད་རྩིའི་རྒྱུན་བྱུང་བས་དེར་བསྒྲུབ་བྱ་དུག་གིས་ཟིན་པ་དེའི་ལུས་ལ་ལྟུང་བ་སྟེ་བབས་པས་དུག་མེད་པར་བྱེད་པར་བསམ་པར་བྱའོ། ། བསམ་གཏན་གྱི་སྦྱོར་བ་འདིས་ཁམས་གསུམ་ཡོངས་སུ་གང་བའི་དུག་ཀྱང་མེད་པར་བྱེད་དོ། ། བཅུ་དྲུག་པ་ཧེ་རུ་ཀ་གསུམ་གྱི་ལས་ལ་ཉི་ཟླ་བཟུང་བ། ཕ་རོལ་གྱི་སྡེ་གཞིག་པ། ལྷ་དགས་པ་དང་གསུམ།
དང་པོ་ནི་ཀུ་རུ་ཀུལླེའི་ལས་བསྟན་པ་དེའི་རྗེས་དེ་ནས་ཟླ་བ་དང་ཉི་མ་རྣམ་པར་བཟུང་བར་འདོད་པས་འབྲས་སཱ་ལུ་བཏགས་པའི་བདག་ཉིད་ལས་ཁུ་བ་བསྲེས་པའི་ཟླ་བ་དང་རྡུལ་བསྲེས་པའི་ཉི་མ་བྱས་ནས་རླངས་པས་བཙོས་ཏེ་ཁམ་ཕོར་སོར་བཞི་པར་རྡོ་རྗེའི་ཆུ་ལ་བཞག་པར་བྱ་ཞིང་སྔགས་འདི་བཟླ་བར་བྱའོ། ། ཨོཾ་བཛྲ་ཨརྒ་མཱ་ཙ་ལ་ཏིཥྛ་ཏིཥྛ་ཧེ་བཛྲ་ཡ་སྭཱཧཱ་ཉི་མ་འཛིན་པ་ལའོ། ། ཟླ་བ་ལ་ཨརྒའི་གནས་སུ་ཙནྟྲ་བཅུག་ལ་བཟླའོ། ། སྔོན་དུ་བྱེ་བ་ཕྲག་དྲུག་བཟླས་ལ་བསྙེན་པ་བྱ་སྟེ། ཕྱི་ནས་གོང་དུ་བཤད་པའི་ལས་འདི་དག་བརྩམ་པར་བྱ་ཞིང་སྔགས་ཁྲི་བཟླས་ན་ཟླ་བ་དང་ཉི་མ་དག་འགྲོ་མི་ནུས་པར་གནས་ཤིང་ཉིན་མཚན་བྱེ་བྲག་མེད་པར་འགྱུར་རོ། ། རྡོ་རྗེའི་ཆུ་ནས་བཏོན་པས་གྲོལ་ལོ། ། གཉིས་པ་ཕ་རོལ་གྱི་སྡེ་གཞིག་པ་ནི། བསྒྲུབ་པར་བྱ་སྟེ་ཅེས་པ་གཞིར་བཞག གང་ན་ཐོད་ལེ་སྐོར་གྱི་བསྒྲུབ་པའོ། ། དགོས་པ་ཅིའི་དོན་དུ་ན་ཕ་རོལ་གདུག་པ་ཅན་གྱི་སྡེ་རྣམ་པར་གཞིག་པའི་ཕྱིར་དུའོ། །
ཚུལ་ཇི་ལྟར་ན་ཁ་ཊཱྃ་ཀ་སྟེ་ཐོད་ལེ་སྐོར་བཏགས་ལ་དེའི་ནང་དུ་བདུད་རྩི་ལྔ་དང་ཀུ་ཐཱ་ར་ཙྪིནྡྷ་དང་ལྷན་ཅིག་རི་ལུ་མིག་འབྲས་ཀྱི་ཚད་ཙམ་བྱ་སྟེ། དེ་ཁར་བཅུག་ནས་ཨོཾ་བཛྲ་ཀརྟ་རི་ཧེ་བཛྲ་ཡ་སྭཱཧཱ་ཞེས་དངོས་གྲུབ་ཀྱི་དོན་དུ་བྱེ་བ་བཟླས་ཤིང་རྡོ་རྗེ་སྙིང་པོའི་རི་ལུ་ཧེ་རུ་ཀས་སྒྲུབ་པ་པོ་ལ་གཏོད་ཀྱི་བར་དུ་བཟླ་བར་བཤད། དེ་ནས་རི་ལུ་བཟུང་སྟེ་སྟན་གཅིག་ལ་འབུམ་བཟླས་པས་འགྲུབ་པར་འགྱུར་རོ། ། དེ་གྲུབ་ན་བསྒྲུབ་བྱ་དགྲ་བོ་དཔུང་དང་བཅས་པའི་གཟུགས་སུ་བསྒོམས་པས་རིལ་བ་སྤྱི་བླུགས་ཀྱི་མགྲིན་པ་ནས་དེའི་རི་མོས་བསྐོར་ཞིང་རི་མོ་བསྒྲུབ་བྱ་འཁོར་བཅས་ཀྱི་མགྲིན་པ་ལ་མཐོང་ན་དེའི་ཚེ་རིལ་བའི་མགྲིན་པ་གཅག་ན་དགྲ་ཐམས་ཅད་ཀྱི་མགོ་འཆད་པར་འགྱུར་རོ། ། གསུམ་པ་ལྷ་དགས་པ་ནི། བསྒྲུབ་པར་བྱ་སྟེ་ཅེས་པ་གཞིར་བཞག གང་ན་རྡོ་རྗེ་དགྲ་སཏྭའི་ཐིག་ལེའོ། ། གང་གི་ཆེད་དུ་ན་མུ་སྟེགས་ཀྱི་ལྷ་དགས་པར་འདོད་པས་དེའི་ཆེད་དུའོ། ། ཚུལ་ཇི་ལྟར་ན་རྡོ་རྗེ་འཛིན་པ་ཁུ་བ་དང་དངུལ་ཆུ་འཆིང་བའི་ཕྱིར་རྡོ་རྗེ་བཅིང་བ་སྟེ། པ་ལ་ཤའི་ས་བོན་དེ་ཉིད་རོ་བཅུད་འཆིང་བ་ལ་གཞོམ་དུ་མེད་པའི་ནུས་པ་ཅན་ཡིན་པས་རྡོ་རྗེ་ཅན་གྱི་མེ་ཏོག་སྟེ་དེའི་སྙིང་པོ་བསྒྲུབས་ཏེ་སྟ་རེས་གཅོད་པ་སྟེ།
ཀུ་ཐཱ་རཙྪིནྣ་དང་ཆ་མཉམ་དུ་བསྲེས་ནས་མི་སྐྱོད་པས་བརྟག་པར་བྱ་ཞིང་། བརྟགས་ནས་དགྲ་སྟ་བྱས་ལ་བསྐམས་ཏེ་ཉི་མ་གཟས་བཟུང་བ་ན་དེ་རྐང་པས་མནན་ནས་སྔགས་འདི་བཟླ་བར་བྱའོ། ། ཨོཾ་བཛྲ་ཀུ་ཐཱ་ར་སྥཱ་ཊ་ཡ་སྥྱ་ཊ་ཡ་ཕཊ་ཕཊ་སྭཱཧཱ། དཔེ་ཁ་ཅིག་ལ་ཕཊ་མི་སྣང་། དངོས་གྲུབ་ཀྱི་དོན་དུ་བྱེ་བ་བཟླས་ལ་ཕྱི་ནས་ཉི་མ་གཟས་བཟུང་བ་ན་ཉིན་མཚན་དུ་བསྒྲུབས་ནས་དེ་བདར་བས་དགྲ་སྟའི་ཐིག་ལེ་བྱས་ན་དེས་གང་ལ་ཕྱག་བྱས་པའི་ལྷ་དེ་འགས་སོ། ། བཅུ་བདུན་པ་ཀྱཻའི་རྡོ་རྗེའི་རྣལ་འབྱོར་གྱིས་ཆར་དབབ་ཅིང་གཅད་པ་ལ་ཆར་དབབ་པ་དང་། གཅད་པ་གཉིས། དང་པོ་ལ་བཤད་པར་དམ་བཅའ་བ་ནི། བཤད་པར་བྱ་སྟེ་ཅེས་པ་གཞིར་བཞག གང་ན་ཆར་འབེབས་པའི་རབ་ཏུ་སྦྱོར་བའོ། །
གང་གི་ཚེ་ན་ལྷ་དགས་པའི་རྗེས་དེ་ནས་སོ། ། ཚུལ་ཇི་ལྟར་ན་འཆད་པར་འགྱུར་བའི་ཆོ་ག་ལྟར་རོ། ། དེ་ལ་བསྙེན་པ་དང་ས་ཆོག་སྔོན་དུ་སོང་བས་རླུང་གི་ཕྱོགས་སུ་རྫིང་བུ་བྱས་ནས་སའི་ལྷ་མོ་དང་ལྷ་མོ་དང་བུམ་པ་སྟ་གོན་སྔོན་དུ་སོང་བས་མཐའ་ཡས་སྟ་གོན་ནི་རྫིང་བུའི་འགྲམ་དུ་མཐའ་ཡས་བཞག་པར་བྱའོ། ། ཨོཾ་ཨཱཿཕུཿཞེས་བརྒྱ་རྩ་བརྒྱད་དུ་བསྔགས་པའི་ས་ཁ་དོག་སྔོན་པོའི་དབུས་སུ་བསྔགས་ཏེ་བསྒོམས་ནས་ས་དེས་ཡང་དག་པར་བཀོད་པའི་ཀླུ་མཐའ་ཡས་ཀྱི་གཟུགས་བརྙན་བྱས་ལ་སྔགས་དེ་ཡོངས་སུ་གྱུར་པ་ལས་བྱུང་བར་བསམ། རྡོར་སྙིང་གིས་ཙན་དན་ལས་བྱུང་བའི་མཐའ་ཡས་ཀྱི་གཟུགས་ལྟེ་བ་མན་ཆད་སྦྲུལ་དང་ཡན་ཆད་སྐྱེས་བུའི་རྣམ་པ་ཅན།

ཕྱག་གཡོན་གཉིས་ན་བདུད་རྩིའི་ཐོད་པ་དང་པདྨ་དང་། གཡས་གཉིས་ན་བདུད་རྩིའི་འབྲས་བུ་དང་། རིན་པོ་ཆེ་མགོ་ལ་གདེངས་ཀ་བདུན་ཅན་བྱ་ཞིང་དེའི་གཡོན་དུའང་དེ་འདྲ་བའི་ཀླུ་རྒྱལ་བྱ་བར་བཤད། དེ་ནས་འོ་མ། ཞོ། མར། སྦྲང་རྩི། ཀ་ར་སྟེ། བདུད་རྩི་ལྔའི་བྱུགས་པ་སྟེ་བཀྲུ་བར་བྱ་ཞིང་མེ་ཏོག་ནག་པོ་སྟེ་ཨུཏྤལ་སྔོན་པོས་མཆོད་པར་བྱ། ཀླུ་འདུལ་བའི་ཁུ་བས་ལུས་ལ་བྱུགས་པར་བྱ། གླང་པོ་ཆེའི་མྱོས་ཆུའི་ཆང་གིས་མགོ་བོ་ལ་བྱུགས་པར་བྱ།
སྔར་གྱི་ས་དེ་ཁོ་ན་ལ་བྱས་པའི་སོ་མ་བཏང་བའི་ཁམ་ཕོར་ཁ་སྦྱར་དུ་གཟུགས་དེ་བཞག་པར་བྱ་ཞིང་བ་ནག་མོའི་འོ་མས་བཀང་སྟེ། གཞོན་ནུ་མ་ནག་མོས་བཀལ་བའི་སྐུད་པ་རམས་སུ་བཙོས་པས་ཕྱོགས་བརྒྱད་དུ་དཀྲི་བར་བྱའོ། ། བདུད་རྩི་ལྔ་སོགས་བྱ་བ་བཅུ་ཀ་ལ་ཨོཾ་ཨཱ་ཿཕུཿའི་སྔགས་བརྒྱ་རྩ་བཟླས་སོ། ། དེ་ནས་དཀྱིལ་འཁོར་བྲི་བ་ལ་གཉིས། ཐིག་གིས་བྲི་བ་ནི། དཔལ་བརྟག་པ་གཉིས་པ་ལས་དུར་ཁྲོད་ཀྱི་སྲད་བུས་ཐིག་གདབ་ཅེས་པ་ཁ་བསྐངས་ནས་ཡེ་ཤེས་དང་ལས་ཐིག་གདབ། ཚད་ནི་དཀྱིལ་འཁོར་གྲུ་གསུམ་པ་བྱ་སྟེ། ཚོན་གྱི་བྲི་བ་ནི་རྫིང་བུ་དེའི་འགྲམ་དུ་དུར་ཁྲོད་ཀྱི་སོལ་བས་རྡུལ་ཚོན་ནག་པོ་ཅེས་དཔལ་བརྟག་པ་གཉིས་པ་ལས་འབྱུང་བས་ཁ་བསྐང་། ཚོན་རྣམས་རིགས་ལྔར་བསྐྱེད་པ་ལ་སོགས་པའི་ཆོ་གས་བྱིན་གྱིས་བརླབ། དབང་ལྡན་གྱི་རྩིག་པ་བྲི་བ་ལ་སོགས་པའི་ཆོ་གས་ཕྱིའི་དཀྱིལ་འཁོར་སྤྱི་དང་མཐུན་པར་བཞེངས་པར་བྱ་ཞིང་མི་འདྲ་བའི་ཁྱད་པར་དེའི་དབུས་སུ་བདུད་བཞིའི་ཚབ་ཏུ་མཐའ་ཡས་ཆུང་མ་དང་བཅས་པ་བཞག་པར་བྱའོ། །
མཚན་མས་བྲི་བའི་ཚབ་ཏུ་སྐུ་ཡོངས་རྫོགས་བྲི་བར་བྱ་སྟེ་མཐའ་ཡས་མནན་པའི་ཀྱཻའི་རྡོ་རྗེ་ཞལ་བརྒྱད་པ་ཞབས་བཞི་པ་ཕྱག་བཅུ་དྲུག་གིས་བརྒྱན་པ་སྤྱན་ཉི་ཤུ་རྩ་བཞི་པའོ། ། རྡོ་རྗེ་སྙིང་འགྲེལ་ལྟར་ན་དེའི་ཤུགས་ལ་འདབ་མ་བརྒྱད་ལ་ཚངས་པ་ལ་སོགས་པའི་དོད་ཀླུ་བརྒྱད་དགོད། དེ་དག་མནན་པའི་གཽ་རི་ལ་སོགས་པ་དོན་གྱིས་ཐོབ། དེ་ནས་དཀྱིལ་འཁོར་བསྒྲུབ་ཅིང་མཆོད། བདག་འཇུག་བླང་། དེ་ནས་མཐའ་ཡས་བསྒྲུབ་ཅིང་སྔར་ལྟར་མཆོད་པའི་ཕྱི་ནས་ལས་ལ་སྦྱར་བ་ནི་སློབ་དཔོན་སྟེ་སྒྲུབ་པ་པོ་ནང་གི་ནི་ཤིན་ཏུ་བ་སྟེ་བརྩོན་འགྲུས་ཆེན་པོའི་ཚུལ་ཅན་ཁྲོ་བས་ཟིན་པའི་སེམས་ཀྱིས་སྔགས་ཀྱི་སྒྲ་སྐྱེ་བོས་མི་ཐོས་པའི་དབེན་པའི་གནས་སུ་སྔགས་བཟླ་བར་བྱའོ། ། ཨོཾ་གྷཱུ་རུ་གྷཱུ་རུ། གྷཱུ་ཊ་གྷཱུ་ཊ། ཤ་མ་ཤ གྷཱ་ཊ་ཡ་གྷཱ་ཊ་ཡ།
ཨ་ནནྟ་ཀྵོ་བྷ་ཀ་རཱ་ཡ། ན་ག་ཨ་དྷི་པ་ཏི་ཡེ། ཧེ་ཧེ་རུ་རུ་ཀཾ ། སཔྟ་པཱ་ཏཱ་ལ། ག་ཏནྣཱ། ནཱ་གཱ་ནཱ། ཀརྵ་ཡ། བརྵ་ཡ། གརྫ་ཡ། ཏརྫ་ཡ།
ཕུཿཕུཿཕུཿཕུཿཕུཿཕུཿཕུཿཕུཿཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱཧཱ། གལ་ཏེ་ཆར་མི་འབབ་ན་དེའི་ཚེ་སྔགས་འདི་སྭཱཧཱ་ནས། ཨོཾ་གྱི་བར་དུ་བཟློག་སྟེ་བཟླས་ན་ཆར་འབབ་པར་འགྱུར་རོ། ། གལ་ཏེ་དེ་ལ་ཀླུས་ཆར་མི་འབེབས་ན་དེའི་ཚེ་མགོ་ཨརྫ་ཀའི་དོག་པ་སྟེ་སྙེ་མ་ཉི་མས་རེག་པས་སྐད་ཅིག་གིས་རྣམ་པ་དུ་མར་འགས་པ་ལྟར་ཀླུའི་མགོ་འགས་པར་འགྱུར་བས་གདོན་མི་ཟ་བར་ཆར་དབབ་བོ། ། གཉིས་པ་བཅད་པ་ནི། སྤྲིན་དྲལ་བར་འདོད་པས་ཆར་ཆེས་པ་དེའི་ཚེ་བཅུ་བཞི་པ་ལ་སོགས་པ་ལ་དུར་ཁྲོད་དེ་རོའི་ཁ་བཀབ་པའི་རས་ཀྱི་དུམ་བུ་གཅིག་ལ་འདུག་ཅིང་གཅིག་ལ་སྔགས་འདི་བྲིས་ཏེ་བཟླས་པས་སྤྲིན་དྲལ་བར་བྱེད་དོ། ། ཨོཾ་ཏརྫ་ཡ་ཏརྫ་ཡ་ཤྨ་ཤཱ་ན་པྲི་ཡཱ་ཡ་ཕཊ་སྭཱཧཱ་ཅེས་སོ། ། གསུམ་པ་རབ་ཏུ་བྱེད་པའི་གྲངས་ལ་མིང་ནི། དཔལ་ཡང་དག་པར་སྦྱོར་བ་ལས་བྱུང་བའི་རྒྱུད་ཀྱི་རྒྱལ་པོ་ཆེན་པོ་ལས། ལས་ཐམས་ཅད་ཀྱི་བསམ་གཏན་གྱི་སྦྱོར་བ་འབྱུང་བའི་ཕྱིར་རོ། །
གཞུང་ཚད་ནི། སྤྱིར་བརྟག་པ་འདི་ལ་ཤོ་ལོ་ཀ་དྲུག་བརྒྱ་བདུན་བཅུ། ཁྱད་པར་རབ་བྱེད་འདི་ལ་ཤོ་ལོ་ཀ་ཉིས་བརྒྱ་ཉི་ཤུའོ། ། གོ་རིམ་ནི། བརྟག་པའི་རྒྱལ་པོ་སྟེ་བདུན་པ་རྫོགས་སོ།། །། སྤྱི་དོན་གསུམ་པ་གཉིས་ཀའི་མི་གསལ་བ་གསལ་བར་བྱེད་པ་ལ་དྲུག དེ་ཁོ་ན་ཉིད་བཞི་བསྟན་པ། དེ་བཞིན་གཤེགས་པའི་ཐུགས་བསྐུལ་བའི་ཕྱིར་སྔགས་ཀྱི་བཟླས་པ། འབྲས་བུ་ལ་མཚམས་སྦྱོར་བ་ཉེ་བའི་རྒྱུ། བར་ཆད་ཞི་བར་བྱ་བའི་ཕྱིར་གཏོར་མ།
བཟུང་བའི་དམ་ཚིག་གཞན་བསྟན་པ། བཟའ་བའི་དམ་ཚིག་ཚོགས་ཀྱི་འཁོར་ལོའོ། ། དང་པོ་ལ་གཉིས། ཞུས་པ་དང་། ལན་ནོ། ། དང་པོ་ནི། མཉན་པར་འཚལ་ཅེས་པ་གཞིར་བཞག གང་གིས་ན་བདག་ནིའོ། ། གང་ལ་ན་བཅོམ་ལྡན་འདས་ལའོ། ། གང་ན་ལས་ཐམས་ཅད་ཀྱི་བསམ་གཏན་འབྱུང་བ་སྟེ།
ལས་ཚོགས་དང་སྦྱིན་སྲེག་ལ་སོགས་པ་བརྟག་པ་བདུན་པར་གསུངས་པ་ལས་གཞན་དུ་མཚན་ཉིད་མཚོན་པ་སྟེ། དེ་ཁོ་ན་ཉིད་མཚོན་པར་བྱེད་པ་དེ་ཉིད་བཞི་ནིའོ། ། གང་གི་ཆེད་དུ་ན་མི་འཚལ་བ་སྟེ། གོང་དུ་མ་གསུངས་ཤིང་རྟོགས་པར་དཀའ་བས་སོ། ། ཡང་བཤད་དུ་གསོལ་ཅེས་པ་གཞིར་བཞག གང་གིས་ན་བདེ་བ་ཆེན་པོས་སོ། ། གང་ལ་ན་བདག་ལའོ། ། གང་ན་དེ་ཉིད་བཞི་ནིའོ། ། གང་གི་ཆེད་དུ་ན་མཚོན་བྱ་དེ་ཁོ་ན་ཉིད་རྟོགས་པར་བྱ་བའི་མཚན་ཉིད། དེ་ཁོ་ན་ཉིད་བཞིས་མཚོན་ཞིང་རྟོགས་པར་བྱ་བའི་དོན་དུའོ། །
གཉིས་པ་ལན་ལ་གཉིས། མཉན་པར་གདམས་པ་དང་། དོན་དངོས་སོ། ། དང་པོ་ནི། ཉོན་ཅེས་པ་གཞིར་བཞག གང་ལ་ན་རྡོ་རྗེ་ཅེས་པ་རྡོ་རྗེ་སྙིང་པོ་ལའོ། ། གང་ན་དེ་ཉིད་བཞིའོ། ། བཞི་གང་ཞེ་ན། དང་པོར་རྡོ་རྗེའི་དབང་བསྐུར་བ། ། དྲིལ་བུ་ཡང་ནི་གཉིས་པ་ལ། །
གསུམ་པའང་ནི་ཕྲེང་བ་ཉིད། ། བཞི་པར་ཡེ་ཤེས་མཚན་ཉིད་དོ། ། དེ་དག་ཀྱང་རིམ་པ་བཞིན་ཐོག་མཐའ་མེད་པའི་བྱང་ཆུབ་ཀྱི་སེམས་མཚོན་པར་བྱ་བའི་ཕྱིར་དང་། དེ་ནས་དེ་མ་རྟོགས་པ་རྣམས་ལ་སྙིང་རྗེས་སྒྲོགས་པར་བྱེད་པའི་ཕྱིར་དང་། དེས་ཡིད་སྐྱོབ་པར་བྱེད་པའི་ཕྱིར་དང་། དེ་དག་གིས་མཚོན་ནས་དེ་ཁོ་ན་ཉིད་རྟོགས་པར་ནུས་པའི་ཕྱིར་དང་པོ་ནས་བཞི་པའི་བར་གོ་རིམ་བཞིན་ནོ། ། དེའི་རྒྱུ་མཚན་དེ་ཁོ་ན་ཉིད་རྟོགས་པས་འཁོར་བ་ལས་སྒྲོལ་བའི་མཚན་ཉིད་ནི་མཚོན་པར་ནུས་སོ། ། དོན་དངོས་ལ་གཉིས། བཟུང་བའི་དམ་ཚིག་གི་དེ་ཉིད་དང་། འཕོ་བའི་རྣལ་འབྱོར་ཡེ་ཤེས་ཀྱི་དེ་ཉིད་དང་བཅས་པའོ། །
དང་པོ་ལ་གཉིས། རྡོ་རྗེ་དྲིལ་བུ་དང་། བགྲང་ཕྲེང་ངོ་། ། དང་པོ་ལ་གཉིས་དོན་དངོས་དང་། རབ་ཏུ་བྱེད་པའི་མིང་ངོ་། ། དང་པོ་ལ་གཉིས། མཉན་པར་གདམས་པ་དང་། དོན་དངོས་སོ། ། དང་པོ་ནི། ཉོན་ཅེས་པ་གཞིར་བཞག
གང་ན་རྡོ་རྗེ་དྲིལ་བུའི་མཚན་ཉིད་དོ། ། གང་ལ་ན་རྡོ་རྗེ་འཛིན་པའི་རྒྱལ་པོ་ལའོ། ། དེ་ལ་མངོན་པར་རྟོགས་པ་ནི། དངོས་གྲུབ་མཐའ་དག་དང་འབྲེལ། རྡོ་རྗེ་དྲིལ་བུ་བགྲང་ཕྲེང་གསུམ་ནི། མི་འབྲལ་བའི་དམ་ཚིག་སྟེ། དམ་ཚིག་དང་སྡོམ་པའི་མངོན་པར་རྟོགས་པ་དང་འབྲེལ། ཡེ་ཤེས་ཀྱི་དེ་ཁོ་ན་ཉིད་རྫོགས་པའི་རིམ་པ་དང་འབྲེལ། རྒྱུད་སྡེ་གང་གི་བཤད་པའི་རྒྱུད་ཡིན་ན་གདན་བཞི་པའི་སྦྱོར་བའི་གདན་གྱི་རབ་ཏུ་བྱེད་པ་དང་པོར་དེ་ཁོ་ན་བཞི་གསུངས་ལ། གསང་བའི་གདན་གྱི་རབ་བྱེད་བཞི་པའི་གསུམ་པར་འཕོ་བ་གསུངས་པ་དེ་ཕྱོགས་གཅིག་ཏུ་བྱ་སྟེ་གསལ་བར་བྱེད་པས་བཤད་པའི་རྒྱུད་ཡིན་ནོ། །
ཡང་དཔལ་རྡོ་རྗེ་མཁའ་འགྲོའི་ལེའུ་ཉི་ཤུ་པར་ཡེ་ཤེས་ཀྱི་འཕོ་བ་གསུངས་ལ། སུམ་ཅུ་པར་ཡེ་ཤེས་ཀྱི་དེ་ཁོ་ན་ཉིད་གསུངས་སོ། ། སོ་གཅིག་པར་རྡོ་རྗེ་དང་དྲིལ་བུའི་དེ་ཁོ་ན་ཉིད་གསུངས། ཞེ་ལྔ་པར་ཕྲེང་བའི་དེ་ཁོ་ན་ཉིད་གསུངས་པ་དེ། འདིར་ཕྱོགས་གཅིག་ཏུ་གསལ་བར་བྱེད་པས་བཤད་པའི་རྒྱུད་དོ། ། དེ་ཁོ་ན་ཉིད་བཞི་པོ་དེ་རྒྱུད་འདི་ན་བཞུགས་པ་རྣམས་རྒྱུད་གཉིས་པོ་དེར་ཡང་གསུངས་པས་ཚིག་ཆ་མཐུན་པས་ངེས་པ་བསྐྱེད་པའི་བཤད་པའི་རྒྱུད་ཀྱང་ཡིན་ནོ། ། ཡང་བྱེ་བྲག་ཏུ་ཕྱེ་ན་རྡོ་རྗེའི་དེ་ཁོ་ན་ལ་གདན་བཞི་པར་རྩེ་ལྔ་པ་དང་དགུ་པ་གཉིས་གསུངས། རྡོ་རྗེ་མཁའ་འགྲོར་རྩེ་དགུ་པ་ཡེ་ཤེས་ཀྱི་རྡོ་རྗེ། རྩེ་ལྔ་པ་དམ་ཚིག་གི་རྡོ་རྗེ། རྩེ་གསུམ་པ་ལས་ཀྱི་རྡོ་རྗེ།
རྩེ་གཅིག་པ་ཀླུ་རྣམས་འཇིགས་པའི་རྡོ་རྗེ། རྭ་གདེངས་པ་ཁྲོ་བོའི་རྡོ་རྗེ། ཡང་གསང་བ་བརྒྱན་གྱི་རྡོ་རྗེ་ཞེས་དྲུག་ཏུ་གསུངས་ཏེ། འདིར་རྩེ་དགུ་པ་ཉིད་ཀྱིས་སློབ་དཔོན་གྱི་ལས་ཀུན་བསྒྲུབ་པ་མདོར་བསྡུས་པ་དྲིལ་བུ་རྡོ་རྗེ་མཁའ་འགྲོར། རྡོ་རྗེ་འཆང་ཆེན་པོའི་དྲིལ་བུ་དང་རིགས་སོ་སོའི་དྲིལ་བུ་དང་དཔའ་བོའི་དྲིལ་བུ་ཞེས་གསུམ་དུ་གསུངས་པས་འདིར་ཡེ་ཤེས་ཀྱི་དྲིལ་བུ་ཞེས་བྱ་བར་མདོར་བསྡུས་ཏེ་བཤད་པའི་རྒྱུད། དྲིལ་བུ་དང་འཕོ་བ་གདན་བཞི་དང་ཆ་མཐུན་པ་ཁོ་ན་ཡིན་ནོ། ། ཡང་རྡོ་རྗེ་དང་དྲིལ་བུ་བླང་བ་དང་དཀྲོལ་བ་དང་དེ་ཁོ་ན་ཤེས་པའི་དགོས་པ། རྡོ་རྗེ་མཁའ་འགྲོར་མ་ཚང་བ་ཁ་སྐོང་བས་བཤད་པའི་རྒྱུད་དོ། ། ཕྲེང་བའི་རྒྱུད་ལ་སོགས་པ་མཁའ་འགྲོར་ཆ་མཐུན། བྱིན་གྱིས་བརླབ་པ་མཁའ་འགྲོར་ཁ་སྐོང་བས་བཤད་པའི་རྒྱུད་དོ། །
ཡེ་ཤེས་ཀྱི་འཕོ་བ་རྡོ་རྗེ་མཁའ་འགྲོར་ཚུལ་དུ་མར་གསུངས་པ་དེ་འདིར་འཕོ་བ་དང་། གྲོང་འཇུག་ཚུལ་གཉིས་སུ་བསྡུས་ཏེ་བཤད་པའི་རྒྱུད་ཡིན་ལ། ཡེ་ཤེས་ཀྱི་དེ་ཁོ་ན་རྡོ་རྗེ་མཁའ་འགྲོར་ཕལ་ཆེར་ཆ་མཐུན་ཡང་། འདིར་བསྡུས་པས་བཤད་པའི་རྒྱུད་དུ་འགྱུར་རོ། ། གཉིས་པ་དོན་དངོས་ལ་ལྔ། དྲིལ་བུ་དཀྲོལ་བའི་བྱེད་པ། རྡོ་རྗེའི་མཚན་ཉིད་དེ་ཁོ་ན་དང་བཅས་པ། དྲིལ་བུའི་མཚན་ཉིད་དེ་ཁོ་ན་དང་བཅས་པ། རྡོ་རྗེ་དྲིལ་བུ་བཟུང་བའི་ཚུལ་དགོས་པ་དང་བཅས་པ། དེ་ཁོ་ན་ཉིད་མི་ཤེས་པའི་ཉེས་དམིགས་སོ། །
དང་པོ་ནི། ཤེས་རབ་དཀྲོལ་བའི་དེ་ཉིད་ནི། ། ལྷ་རྣམས་ཀུན་གྱིས་ཐོས་པར་འགྱུར། ། ཞེས་རྐང་པ་གཉིས་པོ་སྐབས་འདིར་བྱུང་ཡང་དྲིལ་བུའི་སྐབས་སུ་སྟོན་ནོ། ། གཉིས་པ་ལ་གསུམ། རྡོ་རྗེའི་མཚན་ཉིད་དང་། དེའི་རྣམ་དག་དང་། དེ་ཁོ་ན་ཉིད་བསྡུ་བའོ། ། དང་པོ་ནི། ཆ་གསུམ་བཟུང་བའི་གནས་གསལ་ཞིང་། །
སྐ་རགས་བྱས་པ་བཟང་པོ་ཉིད། ། ཞི་བ་ཨུཏྤལ་ཀུ་མུ་ད། ། རིན་ཆེན་པདྨ་རྣམ་པར་གནས། ། ཆུ་སྲིན་ཁ་ལས་བྱུང་བ་ཡི། ། རྩེ་མོ་འོད་ཟེར་ཟླ་བར་གནས། ། ཅེས་སྨོས་ཏེ། དེ་ལ་ཆ་གསུམ་ཅེས་པ་སྲིད་དུ་ཆ་གསུམ་སྟེ། སྟེང་འོག་གི་རྭ་དང་དབུས་ཆ་རེ་རེ་མཉམ་པ། དབུས་ཀྱི་སུམ་ཆའི་ཚད་དུ་ལྟེ་བ་ཆ་བརྒྱད་པ་ལ། མཐའི་རྭ་རྣམས་ཆ་བཞི་པ་ཅན་རྩེ་མོ་གུག་པའོ། །
རྭ་དབུས་མ་ནི་དྲང་ཞིང་ཟུར་བཞི་པ། རྣོ་བ་སྐེད་དཀྲིས་གསུམ་དང་ལྡན་པ་ནས་ཀྱི་དབྱིབས་ལྟ་བུའོ། ། རྡོ་རྗེ་མཁའ་འགྲོའི་འགྲེལ་པ་ལས་ནི། རྭ་དབུས་མ་ཟླུམ་པའོ་ཅེས་སོ། ། འདིའི་ཆར་ཕྱོགས་ཀྱི་རྭ་རྩེ་རྣམས་དུད་ཅིང་མ་རེག་པའི་བར་རམ། ཕྱོགས་ཀྱི་རྭ་བཞིའི་ཕན་ཚུན་གྱི་བར་ནི་ནས་ཙམ་སྟེ། རྭ་རྣམས་ཕན་ཚུན་མཉམ་པ་དབུས་ན་ཅུང་ཟད་ལྷག་པའོ། ། རྭ་རྣམས་ལ་ཆ་གསུམ་གསུམ་དུ་ཕྱེ་བའི་འོག་གི་ཆ་ཕྲ་ཞིང་དེ་བས་སྟེང་གི་ཆ་ཆེས་ཕྲ་བ་ཚེར་མ་ལྟ་བུའོ། ། དབུས་ཀྱི་ཆ་རེ་སྦོམ་པ། ཟླ་བ་ལ་གནས་པ་རི་མོ་གསུམ་གྱིས་བསྐོར་བའི་རྩ་བ་ཅན།
རྭ་དབུས་མ་མ་གཏོགས་ཤར་ལ་སོགས་པའི་རྭ་རྣམས་ནི་ཆུ་སྲིན་གྱི་ཁ་ནས་འཐོན་པའོ། ། ཆུ་སྲིན་གྱི་སྣ་ནི་འབྲས་སོ་བའི་སྐོགས་པའི་ཕྱེད་ཀྱི་ཚད་དོ། ། ཆུ་སྲིན་གྱི་གདོང་ནི་རྭའི་བཞི་ཆའོ། ། ཆུ་སྲིན་གྱི་གདོང་གི་ཆ་ཕྱེད་ཀྱི་འོད་ཟེར་དང་བཅས་པའི་ཟླ་བའི་སྟེང་དུ་བསྐོར་བའི་རེ་ཁའི་མུ་ཁྱུད་དོ། ། སྐ་རགས་འདི་རྣམས་ཀྱི་དབུས་ཀྱི་ཆ་ནི་ཅུང་ཟད་ལྷག་པར་བྱའོ། ། ཆ་ལྷག་མ་དག་ཕན་ཚུན་ཆ་མཉམ་ཞིང་ལྟེ་བའི་ཕྲེང་བ་དང་། པདྨ་དང་རྭའི་དབུས་ཀྱི་ཆ་རྣམས་རིམ་གྱིས་ཉིས་འགྱུར་གྱིས་མཐོ་བའོ། ། ཟླ་བའི་འོག་ཏུ་པདྨ་འདབ་མ་བརྒྱད་པ། དེའི་འོག་ཏུ་རིན་པོ་ཆེ་ལ་སོགས་པའི་ཕྲེང་བ་དང་དེའི་འོག་ཏུ་སྐེ་རགས་ཀྱི་རི་མོ་འོད་ཟེར་དང་བཅས་པས་བསྐོར་བའོ། ། དེའང་ལས་ཀྱི་རྡོ་རྗེ་ནི།
སོར་བརྒྱད་ནས་ཉི་ཤུའི་བར་ཡིན་ཅིང་། ཁ་ཅིག་ནི་ཇི་ལྟར་འདོད་པར་རོ། ། ཞེས་སོ། ། རྩེ་དགུ་པ་ལ་སོགས་པའི་ཚད་ཀྱང་འདིས་ཤེས་པར་བྱའོ། ། གཉིས་པ་རྣམ་དག་ནི། ཕྱོགས་མཚམས་བརྒྱད་ཀྱི་དབུས་སུ་ནི། ། དགུ་པ་ལ་ནི་སངས་རྒྱས་ཉིད། ། ལྷ་དགུ་ལ་སོགས་རྩེ་མོ་ནི། ། ལྷ་རྣསས་དགུ་ཡིས་བྱིན་གྱིས་བརླབས། ། ཅེས་སྨོས་ཏེ།
དེ་ལ་སྟེང་གི་རྭ་བརྒྱད་ནི། བྱང་ཆུབ་སེམས་དཔའ་བརྒྱད་སྟེ། པདྨའི་ཕྱག་དང་བྱམས་པ་དང་། ། ནམ་མཁའི་མཛོད་དང་ཀུན་ཏུ་བཟང་། ། གནོད་སྦྱིན་བདག་པོ་འཇམ་པའི་དཔལ། ། སྒྲིབ་པ་སེལ་དང་ས་སྙིང་ཉིད། ། འོག་གི་རྭ་ནི་ལྷ་མོ་བརྒྱད་སྟེ། རྡོ་རྗེ་ལྕགས་ཀྱུ་ཞགས་པ་མ། ། རྡོ་རྗེ་ལྕགས་སྒྲོག་དྲིལ་བུ་དང་། ། སྐུལ་བྱེད་རིན་ཆེན་སྒྲོལ་ལྷ་མོ། །
ལྕགས་སྒྲོག་གཞན་གྱིས་མི་ཐུབ་མ། ། ཞེས་རྡོ་རྗེ་མཁའ་འགྲོ་ལས་འབྱུང་ངོ་། ། གསུམ་པ་དེ་ཁོ་ན་ཉིད་བསྡུ་བ་ནི། རྩེ་མོ་དགུ་པ་རྣམ་པར་བཤད། ། ཡེ་ཤེས་རྡོ་རྗེས་འགྲོ་བ་འདོན། ། ཞེས་པས་རྩེ་དགུ་པ་ཡེ་ཤེས་ཀྱི་རྡོ་རྗེ་དངོས་བསྟན། དེ་ལ་སྤྱིར་རྡོ་རྗེ་མཁའ་འགྲོ་ལས། རྩེ་ལྔ་པ་དམ་ཚིག་གི་དང་རྩེ་དགུ་པ་ཡེ་ཤེས་ཀྱི་རྡོ་རྗེར་བཤད་ཅིང་། གཞན་ཡང་ལས་དང་རྒྱན་གྱི་རྡོ་རྗེ་གཉིས། དང་པོ་ལའང་རྩེ་གཅིག་པ་དང་།
རྩེ་གསུམ་པ་དང་། རྩེ་ལྔ་པ་དང་། རྩེ་དགུ་པ་དང་། སྣ་ཚོགས་རྡོ་རྗེ་སྟེ། དེ་ཡང་རྣོ་བ་དང་། མི་རྣོ་བ་དང་། གདེངས་པ་དང་། ཟླུམ་པའི་བྱེ་བྲག་གིས་དྲག་པོ་དང་། ཞི་བའི་རྣམ་པ་གཉིས་སོ། ། དེ་ལ་སྣ་ཚོགས་རྡོ་རྗེ་ནི།
རྩེ་མོ་ལྔ་དང་གསུམ་པའི་ཁྱད་པར་གྱིས་གདོང་བཞི་པ་ཅན་ནོ། ། རྩེ་གསུམ་པ་ནི་གདེངས་པ་ཁོ་ནའོ། ། རྩེ་གཅིག་པ་ནི་རྣོ་བ་འབའ་ཞིག་གོ ། རྒྱན་གྱི་རྡོ་རྗེ་ནི་སོར་མོ་གཉིས་པ་སོགས་མང་དུ་བཤད་ཀྱང་། འདིར་སྤྱི་བོར་སོར་ལྔ་པ། རྣ་བར་སོར་དྲུག་པ། མགྲིན་པར་སོར་བཞི་པ། སྙིང་གར་ལྔ་པ། གསང་བར་དྲུག་པ། ལག་པར་དྲུག་པའི་ཚད་དོ། །
ཡང་ན་རྒྱན་གྱི་རྡོ་རྗེའི་ཚད་ནི་ཇི་ལྟར་མཛེས་པའོ། ། ཞེས་ཀྱང་གསུང་ངོ་། ། ཚིག་གི་དོན་ནི། གསུང་རབ་ཡན་ལག་དགུ་རྣམ་པར་དག་པས་རྩེ་མོ་དགུའོ། ། ཡེ་ཤེས་ནི་གཉིས་སུ་མེད་པའི་ཡེ་ཤེས་ཀྱི་རང་བཞིན་ནོ། ། དེའི་རྡོ་རྗེ་ནི་རྩེ་མོ་དགུ་པ་སྟེ། སངས་རྒྱས་ཐམས་ཅད་ཀྱི་རང་བཞིན་གྱི་ཕྱིར་རོ། ། འདིས་འགྲོ་བ་འདོན་ཏེ་རྣམ་པར་དག་པ་འདི་ཤེས་ནའོ། ། ཡང་ན་ཡེ་ཤེས་ནི་རྣམ་པ་ལྔའོ། ། དེའི་རྡོ་རྗེ་འདིས་རྩེ་མོ་ལྔ་པའི་རྣམ་པར་དག་པའང་ཤེས་པར་འགྱུར་རོ། །
ཞེས་བླ་མ་རྣམས་གསུང་ངོ་། ། གསུམ་པ་དྲིལ་བུའི་དེ་ཁོ་ན་ཉིད་ལ་གཉིས་སྟེ། དྲིལ་བུའི་སྒྲའི་དེ་ཁོན་ཉིད་དང་། གཟུགས་ཀྱི་དེ་ཁོ་ན་ཉིད་མཚན་ཉིད་དང་བཅས་པའོ། ། དང་པོ་ནི། ཤེས་རབ་དཀྲོལ་བའི་དེ་ཉིད་ནི། ། ལྷ་ནི་ཀུན་གྱིས་ཐོས་པར་འགྱུར། ། ཅེས་སྨོས་ཏེ་དེ་ལ་དྲིལ་བུའི་སྒྲ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་སྒྲ་སྟེ། སྒྲ་དེས་ཆོས་ཐམས་ཅད་སྟོང་པ་ཉིད་དང་མངོན་པར་འདུས་མ་བྱས་པ་དང་རང་བཞིན་གྱི་རྣམ་པར་དག་པར་སྟོན་པར་བྱེད་པའོ། །
སྒྲ་དེ་ཀུན་གྱིས་ཐོས་པས་ཡུལ་རྒྱ་ཆེ་བ་ནམ་མཁའི་ཁམས་ཀྱི་མཐར་ཐུག་པར། དུས་རྒྱ་ཆེ་བ་བྱང་ཆུབ་སྙིང་པོར་རྣམ་པར་གནས། ཕྱོགས་རྒྱ་ཆེ་བ་ཕྱོགས་བཅུ་ཐམས་ཅད་རིག་པའི་གནས། དོན་རྒྱ་ཆེ་བ་འཇིག་རྟེན་ཁམས་ནི་མཐའ་ཡས་པར་སྟོང་པ་ཉིད་བརྗོད་པར་བྱེད་པའི་སྒྲས་ཁྱབ་པར་བསམས་པའོ། ། གཉིས་པ་དྲིལ་བུའི་གཟུགས་ཀྱི་དེ་ཁོ་ན་ཉིད་མཚན་ཉིད་དང་བཅས་པ་ནི། དྲིལ་བུའི་ཚད་ནི་རྭ་ནས་ཟླ་བ་དེ་ནས་བུམ་པའི་འོག་གི་རི་མོ། དེ་ནས་ཁོག་པ་སྟེ། ཆ་གསུམ་མཉམ་པ་སྟེང་གཉིས་ནི་རྡོ་རྗེ་དང་མཐུན་པའི་ཚད་སྟེ། གསེར་ལ་སོགས་པ་ལ་བྱ་ཞིང་དེའི་འོག་གི་ཆ་གསུམ་པ་ནི་ཁ་ནས་བརྩམས་ཏེ་འཁོར་བ་དག་པའི་རང་བཞིན་དུ་བྱའོ། ། འཁོར་བའི་དབུས་ཀྱི་ནམ་མཁའི་རྒྱ་དང་ཆུར་མཉམ་པའོ། །
བདུད་རྩི་བུམ་པའི་འོག་ཏུ་རི་མོ་གསུམ་དང་གདན་གྲུ་བཞི་པ་དེའི་འོག་ཏུ་ཡང་ཕྲེང་བ་གསུམ་མོ། ། དེའི་འོག་ཏུ་པདྨ་འདབ་མ་བརྒྱད་དོ། ། དེ་ལ་ཕྱོགས་ནི་བརྒྱད་ཅེས་བྱ་བ་ནི། ། ལྷ་མོ་བརྒྱད་ནི་རབ་ཏུ་གྲགས། ། ཡི་གེ་བརྒྱད་ཀྱི་ས་བོན་ནི། ། ཕྱོགས་ནི་བརྒྱད་དུ་རྣམ་པར་དགོད། ། དེ་ལ་ཡི་གེ་བརྒྱད་ནི། ཤར་དུ་ཏཾ་ཡིག བྱང་དུ་པཾ། ནུབ་ཏུ་མཾ།
ལྷོར་ལཾ། ཤར་ལྷོར་བཾ། ལྷོ་ནུབ་ཏུ་ཙུཾ། ནུབ་བྱང་དུ་བྷྲིཾ། བྱང་ཤར་དུ་ལཾ་རྣམས་ཀྱི་ས་བོན་དང་ལྡན་པའོ། ། ལྷ་མོ་བརྒྱད་ནི་ཅེས་པ་ལ་འཕྲོས་ནས་ཕྱོགས་གང་དུ་ལྷ་མོ་གང་དགོད་ཅེ་ན། ཤར་དུ་ལྷ་མོ་སྒྲོལ་མ་སྟེ། ། བྱང་དུ་ཡང་ནི་གོས་དཀར་མོ། ། ནུབ་ཏུ་མཱ་མ་ཀཱི་ཞེས་བྱ། ། ལྷོ་རུ་སངས་རྒྱས་སྤྱན་མ་ཉིད། །
གསེར་དང་སྦྲང་རྩི་གཟི་བརྗིད་མ། ། རྡོ་རྗེ་ཕྲེང་བ་བཞི་པའོ། ། ཅེས་སྨོས་སོ། ། དེའི་འོག་ཏུ་སྐ་རགས་གཉིས་ཀྱི་དབུས་སུ་ཇི་ལྟར་རིགས་པར་རྡོ་རྗེ་ལ་སོགས་པའི་ཕྲེང་བའོ། ། དེའི་འོག་ཏུ་རིན་པོ་ཆེ་ལ་སོགས་པའི་དྲ་བ་དང་དྲ་བ་ཕྱེད་པའོ། ། དྲ་བའི་ནང་བརྒྱད་ལ་ཤར་ལ་སོགས་པའི་ཕྱོགས་བཞིར་འཁོར་ལོ། ། རིན་ཆེན། པདྨ། རལ་གྲི། མེ་ནས་མཚམས་བཞིར་སྤྱན།
རྡོ་རྗེ། པདྨ། ཨུཏྤལ་དགོད་ཅིང་། བར་བར་དུ་ཀུ་མུ་ཏ་དང་། ཨུཏྤལ་དང་། པདྨ་དང་རིན་པོ་ཆེ་དང་། པད་ཏྲ་དང་། མྱུ་གུ་ལ་སོགས་པ་ཇི་ལྟར་མཛེས་པའོ། ། བདུད་རྩི་བུམ་པའི་སྟེང་དུ་དེ་དང་ཚད་མཉམ་པའི་ཤེས་རབ་ཀྱི་ཞལ་གྱི་སྟེང་དུ། སྐ་རགས་ལ་གནས་པའི་པདྨ་དང་ཟླ་བའི་སྟེང་གི་རྡོ་རྗེ་ཕྱེད་པ་སྔར་བཞིན་ནམ།
རྩེ་གཅིག་ནས་སྟེང་གི་བར་ལས་དང་མཐུན་པའོ། ། ཨིནྟྲ་བྷུ་ཏིས་རྭའི་འོག་ཏུ་ཉི་ཟླ་གཉིས་ཀ་བཤད་ཅིང་། ནང་གི་དབུས་སུ་ལྕགས་ཀྱི་དབྱུག་པ་ཟུར་བརྒྱད་པ་འཕྱང་བའོ། ། དབྱེ་བ་ནི་དྲིལ་བུ་འགའ་ཞིག་གི་ཁ་ཨུཏྤལ་ཅུང་ཟད་བྱེ་བ་ལྟ་བུ་དང་། པདྨ་མ་རྒྱས་པ་ལྟ་བུ་དང་། བ་ལང་གི་ཁ་ལྟ་བུའོ། ། དེའང་སྲིད་དུ་སོར་བཅུ་གཉིས་པའི་ཤར་ལ་སོགས་པར་མཚོ་སྐྱེས་དཀར་པོ་དང་། སྔོན་པོ་དང་། དམར་པོ་དང་། ཨུཏྤལ་རྣམས་སོ། །
ཁ་ཅིག་ཏུ་ནི་སྲིད་དུ་སོར་དགུ་པ། དྲ་བ་དྲ་ཕྱེད་ཀྱི་མཚན་མ་སྤངས་བ་ཁ་སོར་ལྔ་པའང་གསུངས་སོ། ། རྡོ་རྗེ་སེམས་དཔའི་དྲིལ་བུ་ནི་རྩེ་དགུ་པའོ། ། ཡང་ན་རྩེ་ལྔ་པའམ་དགུ་པ་ནི་དཔའ་བོའི་དྲིལ་བུའོ། ། བ་ལང་གི་ཁ་ཅན་སྐ་རགས་ཀྱི་དབུས་སུ་རྡོ་རྗེ་ཕྲེང་བ་གཉིས་ཀྱིས་ཡོངས་སུ་བསྐོར་བ་ནི། རྡོ་རྗེ་རིགས་ཀྱི་དྲིལ་བུ་ཡིན་ཞིང་སྐ་རགས་ཀྱི་དབུས་སུ་འཁོར་ལོའི་ཕྲེང་བ་གཉིས་ཀྱིས་བསྐོར་བ་ནི། རྣམ་པར་སྣང་མཛད་ཀྱིའོ། ། དེ་བཞིན་དུ་པདྨ་དང་རིན་པོ་ཆེ་དང་རལ་གྲིའི་ཕྲེང་བ་གཉིས་གཉིས་དང་ལྡན་པ། ། རིམ་པ་བཞིན་དེ་དང་དེའི་རིགས་ཀྱི་དྲིལ་བུའོ། ། དེ་དག་ཀྱང་།
ནང་གི་གཟུགས་ནི་ནམ་མཁའ་སྟེ། ། གཟུགས་ཀྱིས་གང་བ་གཟི་བརྗིད་ཅན། ། པདྨ་ཁ་བྱེ་ལས་བྱུང་བ། ། གཟུགས་མེད་སྲིད་པའི་གནས་སུ་ནི། ། ཤེས་རབ་བདུད་རྩིའི་བུམ་པ་ལྟར། ། ཡེ་ཤེས་བདུད་རྩིའི་གནས་སུ་ནི། ། དེ་ཡི་དབུས་སུ་ཡིད་ཀྱིས་ནི། ། ལྷ་མོ་ཤེས་རབ་ཕ་རོལ་ཕྱིན། ། གཟུགས་ནི་མཛེས་ཤིང་ཡོན་ཏན་གནས། ། རྡོ་རྗེ་སྟེང་གི་པདྨ་ནི། །
ཇི་ལྟར་གོང་མ་བསམ་པར་བྱ། ། ནང་གི་ཡེ་ཤེས་དབྱིག་གུ་ནི། ། ཐམས་ཅད་སྡུད་ཅིང་འབྱིན་པར་བྱེད། ། ཅེས་སྨོས་ཏེ། མདོར་ན་སྟེང་གི་པདྨ་བརྒྱད་ལ་ཕྱག་མཚན་དགོད་པ་སྣང་བ་ནི། མཁའ་འགྲོ་མས་རིགས་སོ་སོའི་དྲིལ་བུ་ལ་བཤད་དོ། ། འདི་ནི་ཡེ་ཤེས་ཀྱི་དྲིལ་བུ་བྱ་བ་ཡིན་པས་འདབ་མ་བརྒྱད་པོ་ལ་ལྷ་མོ་བརྒྱད་པོའི་མིང་གི་ཡི་གེ་དང་པོ་ཟླ་ཚེས་ཐིག་ལེ་དང་བཅས་པ་དགོད་པའོ། ། ཡེ་ཤེས་ཀྱི་དྲིལ་བུ་ལ་རྡོ་རྗེའི་རྩེ་མོའང་དགུ་པ་ཡིན་ཞིང་འདིས་དངོས་གྲུབ་ཐམས་ཅད་སྟེར་བར་ཡང་དཔལ་རྡོ་རྗེ་མཁའ་འགྲོ་ལས་གསུངས་པ། ལས་རྣམས་ཐམས་ཅད་སྒྲུབ་བྱེད་ཅིང་། ། དངོས་གྲུབ་མཆོག་ནི་སྟེར་བར་བྱེད། །
ཡེ་ཤེས་རྡོ་རྗེར་གྱུར་དྲིལ་བུ། ། དེ་བཞིན་དུ་ནི་རྩེ་དགུ་པའོ། ། ཞེས་སོ། ། བཞི་པ་རྡོ་རྗེ་དྲིལ་བུ་གཟུང་བའི་ཚུལ་དགོས་པ་དང་བཅས་པ་ལ་གཉིས། རྒྱས་པར་བཤད་པ་དང་། མདོར་བསྡུ་བའོ། ། དང་པོ་ལ་བཞི། དྲིལ་བུ་དཀྲོལ་བའི་ཚུལ་ཕན་ཡོན་དང་བཅས་པ། ལག་པ་གཉིས་བྱིན་གྱིས་བརླབས་ཏེ་བླང་པ། རྡོ་རྗེ་གསོར་བའི་ཚུལ་ཕན་ཡོན་དང་བཅས་པ།
དཀྲོལ་ཞིང་གསོར་བའི་སྔགས་སོ། ། དང་པོ་ནི། དྲིལ་བུ་དཀྲོལ་བའི་ཚུལ་ནི། ། ནང་གི་ཡེ་ཤེས་དབྱིག་གུ་ནི། ། ཨཱ་ལི་ཀཱ་ལིའི་དགོས་པ་ནི། ། ཐམས་ཅད་སྡུད་ཅིང་འཛིན་པར་བྱེད། ། གནས་ནི་བརྒྱད་དུ་བསྐྱོད་པར་བྱ། ། ཅེས་གཞུང་འཁྲུགས་སྡེབས། དེའི་དགོས་པ་ནི། ཨཱ་ལི་ཀཱ་ལི་རབ་སྦྱོར་བས། །
འཁོར་བ་ཐམས་ཅད་གཅོད་པར་བྱེད། ། རྡོ་རྗེ་དྲིལ་བུ་ཐབས་ཉིད་དེ། ། ཐབས་ནི་ཡང་ནི་ནང་དུ་ཉིད། ། ཅེས་སྨོས་ཏེ། དེ་ལ་ཨཱ་ལི་ཀཱ་ལི་ནི་རྡོ་རྗེ་དྲིལ་བུའི་བརྡའི་མིང་སྟེ་ཐབས་ཤེས་རབ་བོ། ། དྲིལ་བུ་དེ་གནས་བརྒྱད་དུ་བསྐྱོད་པ་ནི་ཕྱོགས་མཚམས་བརྒྱད་དུ་བསྐྱོད་པར་གྲངས་ངེས་པའོ། ། དང་པོ་ནི་ཕྱོགས་ཀུན་ཏུ་བསྐོར་ཅིང་དཀྲོལ་བའོ། ། གསུམ་དུ་དཀྲོལ་བ་ནི་རྒྱུན་གྱི་དྲིལ་བུའི་སྒྲའོ། ། གཉིས་པ་ལག་པ་གཉིས་བྱིན་གྱིས་བརླབས་ཏེ་བླང་བ་ནི། དེ་ལ་ལག་གཉིས་རབ་ཏུ་བརྐྱང་། །
རྣམ་ལྔར་འདོད་པའི་བསྐོར་བར་བྱ། ། གཡས་པར་ཉི་མ་ཡང་དག་བསམ། ། གཡོན་པར་ཡང་ནི་ཟླ་བ་ཉིད། ། ལུས་ཅན་རྣམས་ཀྱི་ཐབས་ཉིད་དེ། ། རང་འདོད་ལྷ་ནི་བསམ་པར་བྱ། ། ཅེས་སྨོས་ཏེ། དེ་ལ་ལག་པ་གཡས་པར་ནི་རྡོ་རྗེ་རྩེ་ལྔ་པ་སྟེ་དེའི་ལྟེ་བར་ཉི་མའི་སྟེང་དུ་ཧཱུྃ་བསྒོམ། གཡོན་པ་ནི་པདྨ་འདམ་མ་ལྔ་པ་སྟེ། དེའི་ལྟེ་བ་ལ་ཟླ་བ་ལ་ཨ་བཀོད་ལ་རྣམ་ལྔའི་བསྐོར་བ་བྱ་སྟེ་རང་གི་ལྷའི་སྐུ་ཕྱག་རྒྱ་ཆེན་པོར་བསམས་ཞིང་གཡས་པའི་མཐེ་བོང་དང་སྲིན་ལག་དག་གིས་རྡོ་རྗེ་བླངས་ཏེ་ངག་ཏུ་ཧཱུྃ་གི་གླུ་བླང་ཞིང་གཡས་པ་ལས་གཡོན་དུ་སྟེ་སྙིང་ག་ནས་སྨིན་མཚམས་ཀྱི་བར་དུ་ལན་གསུམ་གསོར་བས་སངས་རྒྱས་ཐམས་ཅད་དགྱེས་པར་བྱ་སྟེ། ཐུགས་ཀྱི་དམ་ཚིག་དྲན་པར་བྱ།
དེ་ནས་སྙིང་གར་བཟུང་ལ་སྔགས་བརྗོད་དོ། ། ཡང་གཡོན་པའི་མཐེ་བོང་དང་སྲིན་ལག་གིས་དྲིལ་བུ་བླངས་ལ་འོག་གི་སྔགས་བརྗོད་ཅིང་གནས་བརྒྱད་དུ་བསྐྱོད་ལ་དཀུར་བཀན་ཏེ་བཟུང་ལ་སྟོང་པ་ཉིད་ཀྱི་སྒྲས་སེམས་ཅན་ཐམས་ཅད་སད་པར་བྱེད་པའི་དོན་གསུང་གི་དམ་ཚིག་དྲན་པར་བྱའོ། ། གསུམ་པ་རྡོ་རྗེ་གསོར་བའི་ཚུལ་ཕན་ཡོན་དང་བཅས་པ་ནི། བྱང་ཤར་རྡོ་རྗེ་གསོར་ནས་ནི། ། ཕྱི་ནས་བློ་ལྡན་ཡང་དག་གདབ། ། ཧཱུྃ་གི་གླུ་ཡི་རྣམ་པ་ཡིས། ། སངས་རྒྱས་ཐམས་ཅད་དགྱེས་པར་བྱེད། ། རྡོ་རྗེ་གསོར་བས་མཛེས་པ་ཡི། ། རྨོངས་པའི་སེམས་ཅན་རྣམ་པར་སྒྲོལ། ། ཆོས་ཀྱི་རྣམ་ཐར་འབྲས་བུ་ཉིད། །
རྡོ་རྗེ་དགྱེས་པ་འཛིན་པ་སྟེ། ། ཅེས་སྨོས་ཏེ་དོན་སྔར་བཞིན་ནོ། ། བཞི་པ་དཀྲོལ་ཞིང་གསོར་བའི་སྔགས་ནི་ཧཱུྃ་ཧཱུྃ་ཧཱུྃ། ཧོ་ཧོ་ཧོ། ཐབས་ཤེས་དང་པོ་རྡོ་རྗེ་དང་དྲིལ་བུ། ཐབས་ཤེས་གཉིས་པ་ཉི་མ་དང་ཟླ་བ། ལག་པ་གཡས་གཡོན། དེ་དག་གི་དོན་སྔར་བཞིན་དྲན་པར་བྱའོ། ། དྲིལ་བུ་དཀྲོལ་བའི་སྔགས་ནི། ཨོཾ་བཛྲ་དྷརྨཱ་ར་ཎི་ཏ་པྲ་ར་ཎི་ཏ།
སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ་པྲ་ཙཱ་ལི་ནེ། པྲཛྙཱ་པཱ་རཱ་མི་ཏཱ་ནཱ་ད་སྭཱ་བྷཱ་བེ་བཛྲ་སཏྭ་ཧྲི་ད་ཡ་སནྟོ་ཥ་ཎཱི་ཧཱུྃ་ཧཱུྃ་ཧཱུྃ་ཧོཿཧོཿཧོཿསྭཱཧཱ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡེ་ཏིཥྚ་ཨེ་ཥ་ཏྭནྡྷ་ར་ཡ་མི་ཧིཿ ཧི་ཧི་ཧི་ཧི། ཧཱུྃ་ཧཱུྃ་ཧཱུྃ་ཕཊ་སྭཱཧཱ། གཉིས་པ་མདོར་བསྡུ་བ་ནི། ཐབས་དང་ཤེས་རབ་ཆོས་ཀྱི་ནི་ཅེས་པ་རྡོ་རྗེ་དྲིལ་བུའི་དེ་ཁོ་ན་ཉིད་དང་ལྡན་པས་དགོས་པ་འགྲོ་བ་ཐམས་ཅད་འཁོར་བའམ་ངན་སོང་ལས་སད་པར་བྱེད། ཆེད་དུ་བྱ་བ་མི་ཤེས་འདམ་དུ་བྱིང་བ་ཡི། སེམས་ཅན་སངས་རྒྱས་དོན་དུ་དཀྲོལ།
དམ་ཚིག་གསུམ་དང་ལྡན་པས་རྡོ་རྗེ་དེ་ཉིད་ཀྱིས་ནི་བཟུང་། ། ཆོས་ཀྱིས་དྲིལ་བུ་དཀྲོལ་བར་བྱ། ། ཐབས་དང་ཤེས་རབ་ཆོ་ག་ཡིས། ། སེམས་ཅན་དོན་ནི་ཡོ་གིས་བྱེད། ། ལྔ་པ་དེ་ཁོ་ན་ཉིད་མི་ཤེས་པའི་ཉེས་དམིགས་ནི། དེ་ཉིད་མེད་སེམས་རྣལ་འབྱོར་པ། ། གླང་པོའི་དྲིལ་བུ་འཁྲོལ་བ་ཉིད། ། རྣལ་འབྱོར་དེ་ཉིད་མནན་པ་ཡི། ། རང་གི་དངོས་གྲུབ་རིང་དུ་བརྟག ། ཅེས་པས་དྲིལ་བུའི་དེ་ཁོ་ན་ཉིད་མི་ཤེས་པའི་ཉེས་དམིགས་བསྟན།
ཤུགས་ལ་རྡོ་རྗེའང་རྟོགས་པར་ནུས་ཏེ་འོན་ཀྱང་སྨྲི་ཏིས། རྡོ་རྗེའི་དེ་ཉིད་མི་ཤེས་པ། ། བརྒྱ་བྱིན་ལག་གི་མཚོན་བྱ་བཞིན། ། ཅེས་བཤད་པ་ལྟར་རོ། ། གཉིས་པ་རབ་ཏུ་བྱེད་པའི་གྲངས་ལ་མིང་ནི། དྲིལ་བུའི་དེ་ཁོ་ན་ཉིད་དང་རྡོ་རྗེའི་དེ་ཁོ་ན་ཉིད་གཏན་ལ་འབེབས་པས་དེ་སྐད་དོ། ། གཞུང་ཚད་ནི། ཤོ་ལོ་ཀ་བཞི་བཅུའོ། ། གོ་རིམ་ནི། བརྒྱད་པ་ལས་རབ་ཏུ་བྱེད་པ་བཞི་ཡོད་པའི་དང་པོའོ།། །།
གཉིས་པ་བགྲང་ཕྲེང་གི་དེ་ཁོ་ན་ཉིད་ལ་གསུམ། བཤད་པར་དམ་བཅའ་བ་དང་། དོན་དངོས། རབ་ཏུ་བྱེད་པའི་མིང་ངོ་། ། དང་པོ་ནི། གསུམ་པའང་ནི་ཕྲེང་བ་ཉིད་ཅེས་པ་ལ་འཕྲོས་ནས་ཉོན་ཅེས་པ་གཞིར་བཞག གང་ན་ཕྲེང་བ་དང་ལ་སོགས་པས་དེ་དང་རྗེས་སུ་འབྲེལ་བའི་རྣལ་འབྱོར་ལ་སོགས་པ་དེ་ཁོ་ན་ཉིད་མཚོན་པར་བྱེད་པའི་མཚན་ཉིད་དོ། ། གང་ལ་ན་རྡོ་རྗེ་སྙིང་པོ་ལའོ། ། ཚུལ་ཇི་ལྟར་ན་ཕྲེང་བའི་རྒྱུ་དང་གྲངས་དང་བྱིན་གྱིས་བརླབ་པ་ཡང་དག་པར་རོ། ། དགོས་པ་ཅིའི་དོན་དུ་ན།
གང་གིས་ཡང་དག་ཆོ་ག་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་པ་ཡིད་ཆེས་པས་སོ། ། གཉིས་པ་དོན་དངོས་ལ་བཅུ་གསུམ། སོ་སོའི་ཕྲེང་བའི་རྒྱུ། གྲངས་ཀྱི་ཁྱད་པར། ཕྲེང་ཐག ཕྲེང་བའི་དེ་ཁོ་ན་ཉིད། བྱིན་གྱིས་བརླབ་པའི་ཚུལ། བགྲང་ཕྲེང་།
ཕན་ཡོན་དང་བཅས་པ། དེ་ཁོ་ན་ཉིད་མི་ཤེས་པའི་སྐྱོན། ཤེས་པའི་ཕན་ཡོན། སྔགས་ཀྱིས་སྦྱངས་ཏེ་སྒྲུབ་པ། བྱིན་གྱིས་རློབ་པའི་ལྷའི་རྣལ་འབྱོར། བཟླས་པའི་མན་ངག ཐུན་མོང་གི་བགྲང་ཚུལ། རྒྱུད་ཚུལ་ཕན་ཡོན་དང་བཅས་པའོ། ། དང་པོ་ཕྲེང་བའི་རྒྱུ་ལ་ཞི་རྒྱས་དབང་དྲག་ལས་ཐམས་ཅད་པ་དང་ལྔ་ལས། དང་པོ་ཞི་བའི་ཕྲེང་བའི་རྒྱུ་ནི།
ཤེལ་དང་ཉ་ཕྱིས་མུ་ཏིག་དང་། ། ཁམས་ནི་དཀར་པོ་ལ་སོགས་གཞན། ། ཞི་བའི་ལས་ལ་ཁྱད་པར་དུ། ། ཕྲེང་བ་ཡི་ནི་མཚན་ཉིད་དོ། ། དེ་ལ་ཁམས་ནི་དཀར་པོ་ལ་སོགས་གཞན། ། ཅེས་པ་ནོར་བུའི་བྱེ་བྲག་གོ ། གཉིས་པ་རྒྱས་པའི་ཕྲེང་བའི་རྒྱུ་ནི། གསེར་དང་དངུལ་དང་ཟངས་མ་དང་། ། པདྨའི་ས་བོན་ཁྱད་པར་དུ། ། རྒྱས་པ་ལ་ནི་ཕྲེང་བ་ཉིད། །
རྣམ་པར་མཁས་པས་བགྲང་བར་བྱ། ། གསུམ་པ་དབང་གི་ཕྲེང་བའི་རྒྱུ་ནི། གུར་གུམ་ལ་སོགས་དྲི་སོགས་ཀྱིས། ། དྲི་ནི་ཐམས་ཅད་ཁྱད་པར་དུ། ། བསྒྲུབས་ཤིང་རིལ་བུ་བྱས་ནས་ནི། ། དབང་ལ་ཡོངས་སུ་རབ་ཏུ་གྲགས། ། དེ་ལ་གུར་གུམ་ལ་སོགས་དྲི་སོགས་ཀྱི་ཅེས་པ་ཙན་དན་གྱི་འབྲས་བུའམ་འོལ་མ་ཟི་ལ་སོགས་པ་དམར་པོས་སོ། ། བཞི་པ་དྲག་པོའི་ཕྲེང་བའི་རྒྱུ་ནི། རུ་རཱ་ཀྵ་དང་ལུང་ཐང་དང་། ། དེ་བཞིན་སྐྱེས་པའི་རུས་པ་ཉིད། །
དྲག་པོའི་ལས་ལ་སྦྱར་བར་བྱ། ། དྲག་པོའི་ཕྲེང་བའི་རྒྱུ་དེ་ཉིད། ། མངོན་སྤྱོད་ལ་ནི་རབ་ཏུ་གྲགས་སོ། ། ལྔ་པ་ལས་ཐམས་ཅད་པའི་ཕྲེང་བའི་རྒྱུ་ནི། ཞི་རྒྱས་དབང་དང་མངོན་སྤྱོད་ལ། ། བོ་དྷི་ཙིས་ནི་ལས་ཀུན་བྱེད། ། ཅེས་པའོ། ། གཉིས་པ་གྲངས་ཀྱི་ཁྱད་པར་ལ་ལྔ། སྔགས། དབང་།
ཞི་བ། རྒྱས་པ། མངོན་སྤྱོད་ཀྱི་གྲངས་སོ། ། དང་པོ་ནི། སྔགས་ཀྱིས་བསྒྲུབ་པ་ལྔ་བཅུ་སྟེ། གཉིས་པ་ནི། དབང་ལ་དེའི་ཕྱེད་ཉིད་དོ། ། ཅེས་པ་ཉི་ཤུ་རྩ་ལྔ། གསུམ་པ་ནི། བརྒྱ་ཕྲག་གཅིག་ནི་ཞི་བ་ལ། །
བཞི་པ་ནི། དེ་བཞིན་རྒྱས་ལ་ལྷག་པར་བརྒྱད། ། ལྔ་པ་ནི། མངོན་སྤྱོད་ལ་ནི་དྲུག་ཅུ་ཉིད། ། ཁྱད་པར་དུ་ནི་ལས་ལ་སྦྱར། ། མདོར་ན་ཇི་ལྟར་ལས་ཀྱི་བྱེ་བྲག་གིས་ཕྲེང་བའི་རྒྱུ་དང་གྲངས་ལ་སོགས་པས་བྱ་བའོ། ། གསུམ་པ་ཕྲེང་ཐག་ལ་ཕྲེང་ཐག་གི་རྒྱུ་དང་། ཕྲེང་ཐག་གི་དེ་ཁོ་ན་ཉིད་གཉིས། དང་པོ་ལ་ལས་སོ་སོའི་ཕྲེང་ཐག་དང་། ཐུན་མོང་གི་ཕྲེང་ཐག་གཉིས།
དང་པོ་རྡོ་རྗེ་མཁའ་འགྲོ་ལས་བཤད། ཕྱི་མ་གདན་བཞི་དང་གཉིས་ཀ་ལས་གསུངས་པ། ཡང་ན་རས་བལ་སྐུད་པ་ནི། ། གཞོན་ནུ་མ་ཡིས་བཀལ་བའོ། ། དེའང་གཟུགས་མཛེས་ལུས་རྫོགས་ཤིང་། ། གཙང་ཞིང་དྲང་ལྡན་སྙན་པར་སྨྲ། ། དེ་ཡིས་བཀལ་བའི་ཕྲེང་ཐག་གིས། ། གྲོལ་བའི་དངོས་གྲུབ་ཐོབ་པར་འགྱུར། ། ཞེས་པ་འདིར་རྟོགས་པར་བྱའོ། ། གཉིས་པ་ཕྲེང་ཐག་གི་དེ་ཁོ་ན་ཉིད་ནི། །
ཕྱོགས་དང་མཚམས་ནི་བརྒྱད་རྣམས་ཀྱིས། ། དབུས་སུ་དགུ་པ་སངས་རྒྱས་ཀྱི། ། ལྷ་ནི་དགུ་སོགས་སྲད་བུ་ལ། ། ལྷ་དགུས་བྱིན་གྱིས་བརླབ་པར་བྱ། ། ཅེས་སྨོས་ཏེ། དེ་ལ་དབུས་སུ་དགུ་པ་ནི་རྡོ་རྗེ་འཆང་ཆེན་པོ་ཡིན་ལ་ཕྱོགས་མཚམས་ཀྱི་བརྒྱད་ནི་བྱང་ཆུབ་སེམས་དཔའ་བརྒྱད་དེ་སྔར་རྡོ་རྗེའི་དེ་ཁོ་ན་ཉིད་གསུངས་པ་བཞིན་ནོ། ། བཞི་པ་ཕྲེང་བའི་དེ་ཁོ་ན་ཉིད་ནི། ཕྲེང་བ་ཀུན་ནི་དགྲ་བཅོམ་པ། ། མཆོད་རྟེན་སྟེང་དུ་རབ་ཏུ་བརྟག ། མཆོད་རྟེན་ཆོས་ཀྱི་དབང་པོའི་ཕྱིར། །
སྟེང་དུ་ཡང་ནི་ཆོས་ཀྱི་དབྱིངས། ། ཅེས་སྨོས་ཏེ། དེའི་དོན་དགྲ་བཅོམ་པས་མཚོན་ནས་ཕྲེང་བ་རྣམས་དགེ་འདུན་རྣམ་པར་དག་སྟེ། དགེ་འདུན་གྱི་སྐད་དོད་སཾ་གྷ་ལས་འདུས་པའམ་ཚོགས་པར་འགྱུར་ཏེ། ཕྲེང་བ་མང་པོ་འདུས་པའམ་ཚོགས་པས་དགེ་འདུན་ནོ། ། མདོ་འཛིན་ཕྲེང་བ་ཆེ་ཆུང་གཉིས་བརྩེགས་པས་མཆོད་རྟེན་དང་འདྲ་བས་མཆོད་རྟེན་ཏེ། འོག་མས་ནི་ཡེ་ཤེས་མཚོན་ལ་སྟེང་མས་ནི་དབྱིངས་མཚོན་ནོ། ། དེ་ལྟར་དབྱིངས་དང་ཡེ་ཤེས་གཉིས་སུ་མེད་པ་ནི་ཆོས་ཀྱི་སྐུ་ཡིན་པས་མདོ་འཛིན་ནི་སངས་རྒྱས་རྣམ་པར་དག་པའོ། ། དེ་ལྟར་ཕྲེང་བ་དང་མདོ་འཛིན་སངས་རྒྱས་དང་དགེ་འདུན་དུ་བཞག་པའི་ཤུགས་ལ་ཕྲེང་ཐག་ནི་རྒྱུ་བའི་ལམ་ཡིན་པས་རྟོགས་པའི་ཆོས་ཀྱང་དེས་མཚོན་ནོ། ། དེ་ལྟར་ཕྲེང་བ་ཕྲེང་ཐག་དང་བཅས་པས་དཀོན་མཆོག་གསུམ་རྣམ་པར་དག་ཅེས་བླ་མས་གསུང་ངོ་། །
ལྔ་པ་ཕྲེང་བ་བྱིན་གྱིས་བརླབ་པའི་ཚུལ་ནི། ལག་མཐིལ་ཉི་མ་བསམས་ནས་ནི། ། དབྱངས་ཡིག་དང་པོ་ལ་སོགས་པ། ། ལག་པའི་དབུས་སུ་རྣལ་འབྱོར་པས། ། བསྒོམ་ཞིང་བདུད་རྩི་ཡི་གེ་ནང་། ། འོད་ཟེར་ཕྲེང་བ་དུ་མ་དང་། ། ཁ་དོག་དཀར་པོ་བསམས་ནས་ནི། ། སོར་མོ་རྡོ་རྗེ་རྩེ་མོ་སྟེ། ། གཡོན་པ་པདྨ་འཛིན་པ་ཉིད། ། པདྨ་རྡོ་རྗེ་འཇུག་པ་ཡི། །
ཡང་དག་སྦྱོར་བ་ཉི་མའི་ནང་། ། ཀུན་གྱི་དེ་ཉིད་བསྒོམ་བྱ་ཞིང་། ། ཕྲེང་བ་བྱིན་གྱིས་བརླབ་པར་བྱ། ། ཅེས་སྨོས་ཏེ་དེའི་དོན། སོར་མོ་རྡོ་རྗེ་རྩེ་མོ་སྟེ་ཅེས་པ་ལག་པ་གཡས་པའི་སོར་མོ་ལྔ་རྡོ་རྗེ་རྩེ་ལྔ་པ། གཡོན་པ་པདྨ་འཛིན་པ་ཉིད་ཅེས་པ་གཡོན་པའི་སོར་མོ་ལྔ་པདྨ་འདབ་མ་ལྔ་པར་བསམ། ལག་མཐིལ་ཉི་མ་ཅེས་པས་ལག་པ་གཡས་པའི་མཐིལ་དུ་ཉི་མ་དང་གཡོན་པའི་མཐིལ་དུ་ཟླ་བ་བསམ། དབྱངས་ཡིག་དང་པོ་ལ་སོགས་པ་ཅེས་པའི་དོན་ཟླ་བ་ལ་ཨཱ་ལི་གཡོན་སྐོར། ཉི་མ་ལ་ཀཱ་ལི་གཡོན་སྐོར། བདུད་རྩི་ཡི་གེ་ནང་ཅེས་སོགས་བར་དུ་སུཾ་དཀར་པོ་བསམ།
དེ་ནས་ལག་པའི་བར་དུ་ཕྲེང་བ་བཅུག་ལ་རྡོ་རྗེ་དང་པདྨ་སྙོམས་པར་ཞུགས་པའི་བྱང་ཆུབ་ཀྱི་སེམས་སུཾ་ལ་ཁྱབ། དེ་ཨཱ་ལི་དང་ཀཱ་ལི་ལ་ཁྱབ། དེ་ཕྲེང་བ་དང་གཉིས་སུ་མེད་པར་གྱུར་པར་བསམས་ལ། ཨོཾ་པ་དེ་ཞེས་པའི་སྔགས་ཕྲེང་བའི་སྐོར་གཅིག་ཟླ་བར་བྱ་སྟེ། པདྨ་རྡོ་རྗེ་འཇུག་པ་ཡི་ཅེས་པ་ལ་སོགས་པའི་དོན་ཏོ། ། དྲུག་པ་ཕྲེང་བ་བགྲང་བའི་ཚུལ་ཕན་ཡོན་དང་བཅས་པ་ལ་གཉིས། ཇི་ལྟར་འདྲེན་པའི་ཚུལ་དང་། ཕན་ཡོན་ནོ། ། དང་པོ་ནི། བཟླས་པ་བྱ་ཅེས་པ་གཞིར་བཞག
གང་གིས་ན་སྔགས་པས་སོ། ། གང་གི་ཚེ་ན་ཕྲེང་བ་བྱིན་གྱིས་བརླབ་པའི་རྗེས་ནས་སོ། ། རྣལ་འབྱོར་གང་ན་རྡོ་རྗེ་གཉིས་མེད་དངོས་པོ་ལས་ཅེས་པ་ལྷའི་རྣལ་འབྱོར་ཡབ་ཡུམ་གཉིས་སུ་མེད་པའམ། དེ་ཁོ་ན་ཉིད་ཀྱི་ངང་ནས་སོ། ། ཚུལ་ཇི་ལྟར་ན་སོར་མོ་ལ་སོགས་བྱེ་བྲག་ལས་ཅེས་པ་སྤྱིར་བཏང་གཡོན་པ་རྡོ་རྗེ་ཅན་གྱི་དངོས་ཅེས་པ་གཡོན་པས་འདྲེན་པ་དངོས་བསྟན། དེ་ལ་རྗེ་བཙུན་གྱི་ཞལ་ནས་ལྷ་ཡུམ་གཙོ་ཆེ་ན་གཡོན་པས་འདྲེན། ཡབ་ལ་གཡས་པས་འདྲེན་གསུང་། རང་གི་རྣམ་པར་རྟོག་པ་ལ་མ་རྒྱུད་ལ་གཡོན་གྱི་ཀུན་སྤྱོད་ཡིན་པས་གཞུང་གི་དངོས་བསྟན་གཡོན་པས་འདྲེན་པར་གསལ་སྙམ། དམིགས་ཀྱིས་གསལ་བ་ནི། ཞི་ལ་ཁྲོ་བོར་དགོད་པར་བྱ།
མཛུབ་མོ། རྒྱས་ལ་དབུ་མའི་དེ་ཉིད་ལ། གུང་མོ། སྲིན་ལག་ལ་ནི་དབང་དུ་གསུང་། ཀུན་གྱི་མཐའ་མ་མཐེ་ཆུང་མངོན་སྤྱོད་ལའོ། ། མཐེ་བོང་རྡོ་རྗེ་ལྕགས་ཀྱུ་ལས། ། དངོས་པོ་ལས་ནི་དགུག་པར་བྱ། ། ཅེས་པ་མཐེ་བོང་གིས་འདྲེན་པའི་ཚེ། ལས་དེ་དང་དེའི་དངོས་གྲུབ་འགུགས་པར་བསམ་པ་ནི། ལྕགས་ཀྱུའི་དོན་ཏོ། །
གཉིས་པ་ཕན་ཡོན་ནི། མཉམ་བཞག་བཟླས་དང་བསྒོམ་པ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། བདུན་པ་དེ་ཁོ་ན་ཉིད་མི་ཤེས་པའི་ཉེས་དམིགས་ནི། ལྷའི་དེ་ཉིད་མེད་པའི་རྣལ་འབྱོར་པས། ། ཕྲེང་བའི་དེ་ཉིད་མེད་པའི་སྔགས་བསྒོམ་པ། ། རྡོ་རྗེ་དྲིལ་བུའི་དེ་ཉིད་མེད། ། ཕྱག་རྒྱའི་དེ་ཉིད་སྐྱེ་མི་འགྱུར། ། བརྒྱད་པ་དེ་ཁོ་ན་ཉིད་ཤེས་པའི་ཕན་ཡོན་ནི། རྣལ་འབྱོར་པ་ཡི་ལྷའི་དེ་ཉིད་དམིགས་ཏེ་ཕྲེང་བའི་དེ་ཉིད་ཤེས་པས་ཞི་བའི་ཐམས་ཅད་བྱེད་པ་ཉིད་དོ། །
དགུ་པ་སྔགས་ཀྱི་སྦྱངས་ཏེ་བསྒྲུབ་པ་ནི། ཡི་གེ་རྣམས་ཀྱི་རྒྱུ་ལས་ནི། ། ཅེས་པ་ཨཱ་ལི་ཀཱ་ལི་ཕྲེང་བ་ལ་ཐིམ། ཕྲེང་བ་ཨོཾ་ཨཱ་ཧཱུྃ་ལ་ཐིམ། གཟུགས་ཀྱིས་ཤིན་ཏུ་མཛེས་པ་ཉིད་ཅེས་པ་ཨོཾ་ལས་མདོ་འཛིན། ཨཱ་ལས་ཕྲེང་བ། ཧཱུྃ་ལས་ཕྲེང་ཐག་གྲུབ་པར་བསམ་པའོ། ། སྔགས་ཀྱི་སྙིང་པོ་བགྲང་བའི་གྲངས། བརྫུན་པས་ཅེས་པ་སྣང་ལ་རང་བཞིན་མེད་པ་སྒྱུ་མ་ལྟ་བུའི་ངང་ལ་བཟླས་པའོ། ། དེ་ལྟར་ཤེས་ན་ཕན་ཡོན་ནི་རྣལ་འབྱོར་མ་སྙིང་འགྲུབ་ཅེས་སོ། །
ཁྱད་པར་སྔགས་ཀྱི་ཕྲེང་བ་སྦྱངས་ནས་ནི་ཅེས་པ་ལ་སྔགས་ནི་ཨོཾ་པ་དེ་པ་དེ་མཧཱ་ཛྙཱ་ནྃ་སརྦ་བུདྡྷ་མ་ཡཾ་བྷ་བེ་ཏ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱཧཱ་ཅེས་པའོ། ། གང་འདོད་དེ་ཉིད་བསྒྲུབ་པར་བྱ། ། དེ་ཉིད་ལས་ནི་འགྲུབ་པར་འགྱུར། ། ཅེས་པ་ཞི་བའི་ལས་འདོད་ན་ཞི་བའི་ཕྲེང་བ་བྱིན་གྱིས་བརླབ། དེ་ཁོ་ན་ཉིད་དང་ལྡན་པས་ཞི་བའི་ལས་འགྲུབ་པར་འགྱུར་རོ། ། དེ་བཞིན་དུ་རྒྱས་པ་ལ་སོགས་པ་ལ་ཡང་སྦྱར་རོ། ། ཀུན་ཏུ་གསལ་བ་མེད་ན་ཅེས་པ་ཕྲེང་བ་དང་སྔགས་ཀྱི་དེ་ཁོ་ན་ཉིད་མི་ཤེས་ན་དངོས་གྲུབ་རིང་བ་སྟེ་འགྱང་བར་འགྱུར་རོ། ། མདོར་ན་བསྒྲུབ་པར་བྱ་ཅེས་པ་གཞིར་བཞག གང་ན་ཞི་བ་ལ་སོགས་པའི་དངོས་གྲུབ་གང་འདོད་པ་དེ་ཉིད་དོ། ། གང་གིས་ན་ལས་དང་རྗེས་སུ་མཐུན་པའི་ཕྲེང་བའི་དེ་ཉིད་དང་སྔགས་ཀྱི་དེ་ཉིད་ཤེས་པས་སོ། །
ཚུལ་ཇི་ལྟར་ན་ཕྲེང་བའི་རྒྱུ་དང་གྲངས་དང་བགྲང་བའི་ཚུལ་དང་ཕྲེང་བ་སྦྱང་བ་ལ་སོགས་པའི་ཚུལ་གྱིས་སོ། ། བཅུ་པ་བྱིན་གྱིས་རློབ་པ་ལྷའི་རྣལ་འབྱོར་ནི། མཉམ་བཞག་བཟླས་དང་བསྒོམ་པ་ཡིས་ཅེས་པ་ལ་འཕྲོས་ནས་ལྷའི་རྣལ་འབྱོར་གང་ཞེ་ན། གདན་བཞི་དང་ཚུལ་མཚུངས་པའི་དབང་དུ་བྱ་སྟེ། ཡབ་རྣལ་འབྱོར་ནམ་མཁའ་འམ་ཡུམ་ཡེ་ཤེས་ཀྱི་མཁའ་འགྲོའི་རྣལ་འབྱོར་རོ། ། དེ་ལ་མཉན་པར་གདམས་པ་དང་། དོན་དངོས་གཉིས། དང་པོ་ནི། ཉོན་ཅེས་པ་གཞིར་བཞག གང་ན་ཡེ་ཤེས་ཆེན་པོ་སྟེ་ལྷའི་རྣལ་འབྱོར་རོ། །
དེ་ཉིད་ཀྱང་གང་ཞེ་ན་ཁྱད་པར་དུ་ཡེ་ཤེས་ཀྱི་མཁའ་འགྲོ་མའམ་རྣལ་འབྱོར་ནམ་མཁའི་རྣལ་འབྱོར་རོ། ། གང་གི་ཆེད་དུ་ན་ཡེ་ཤེས་དེ་ཉིད་སྟེ་ཕྲེང་བ་བྱིན་གྱིས་བརླབ་པའི་ཆེད་དུའོ། ། ཚུལ་ཇི་ལྟར་ན་ཡང་དག་པར་རོ། ། དོན་དངོས་ལ་རྟེན་བསྐྱེད་པ་དང་། བརྟེན་པ་བསྐྱེད་པ་གཉིས། དང་པོ་ལ་སྔོན་དུ་སྟོང་པར་བསྒོམ་པ་དང་། རྟེན་བསྐྱེད་པ་དངོས་གཉིས། དང་པོ་ནི། མཉམ་ཉིད་སེམས་ཀྱི་དབྱེ་བ་ལས། ། མཉམ་པར་བཞག་པས་ཅེས་པ་བདག་དང་ཕྲེང་བ་ཤུནྱ་ཏས་སྟོང་པར་སྦྱངས།
གསུམ་པ་རྟེན་བསྐྱེད་པ་ནི། འཁོར་ལོ་བརྟག་ཅེས་པས་སྐད་ཅིག་གིས་གཞལ་ཡས་ཁང་བསྐྱེད་པ་བསྟན། པདྨའི་གདན་ལ་བཞུགས་པ་ཡི་ཅེས་དང་། ཟླ་བའི་དཀྱིལ་འཁོར་དབུས་གནས་པར་ཅེས་པས་གདན་བསྐྱེད་པ་བསྟན། བརྟེན་པ་བསྐྱེད་པ་ལ་དམ་ཚིག་སེམས་དཔའ་བསྐྱེད་པ་ནི། ཡེ་ཤེས་ས་བོན་གྱིས་ནི་སྤྲུལ། ། སྐུ་མདོག་དཀར་པོ་བསྒོམ་པར་བྱ། ། ཕྲག་གཉིས་སེམས་དཔའི་དཀྱིལ་མོ་དཀྲུང་། ། རྒྱན་རྣམས་ཀུན་གྱིས་རྣམ་པར་བརྒྱན། ། ཕྱག་རྒྱ་ཆེན་པོ་ཕྱག་གཉིས་ཀྱིས། །
སྙིང་གའི་གནས་སུ་གཟིར་བ་ཉིད། ། ཕྱག་རྒྱ་དེ་ཉིད་ཀྱི་དོན་ཡུམ་ལ་འཁྱུད་པའི་ཚུལ་དང་ཐལ་མོ་སྦྱར་བའི་བར་དུ་ཕྲེང་བ་འཇུག་པ་ལའང་བྱེད། སྐུ་མདོག་དཀར་པོ་ཤིན་ཏུ་མཛེས། ། འཕགས་པ་རྣམ་པར་སྣང་མཛད་གཙོ། ། ཅེས་པས་ཐུགས་ཁར་རང་འདྲའི་ཡེ་ཤེས་སེམས་དཔའ། ཀུན་ཏུ་འོད་ཟེར་སྣ་ཚོགས་ཀྱིས། ། སངས་རྒྱས་དམ་ཚིག་སྤྲིན་གྱིས་སྤྲོས། ། ཅེས་པ་དེའི་ཡང་ཐུགས་ཁར་ཏིང་ངེ་འཛིན་སེམས་དཔའ་ཧཱུྃ་ཡིག་དཀར་པོ་འོད་ཟེར་དང་བཅས་པའོ། ། བཅུ་གཅིག་པ་བཟླས་པའི་མན་ངག་ནི། ཟུང་ལྟར་རིམ་པའི་ཆོ་ག་ཡིས། །
སྔགས་ཀྱི་བཟླས་པར་རབ་ཏུ་གྲགས། ། ཅེས་པ་ཟུང་ནི་ཁ་སྦྱོར་ཏེ། ཡབ་ཀྱི་ཐུགས་ཁའི་ས་བོན་ལ་སྔགས་ཀྱི་ཕྲེང་བ་འཕྲོས་སྟེ་ཞལ་ནས་ཡུམ་གྱི་ཞལ། སྐུའི་དབྱིབས་རྒྱུད་པདྨར་རྡོ་རྗེ་འཇུག་པ་ཕར་འཁོར་བའམ་ཡང་ས་བོན་ལ་སྔགས་ཐུར་དུ་འཕྲོས་རྡོ་རྗེ་ནས་པདྨར་བཞུགས་ཡུམ་གྱི་ཞལ་ནས་ཡབ་ཀྱི་ཞལ་དུ་ཞུགས་ཐུགས་ཁའི་ས་བོན་ལ་ཐིམ་པས་ཚུར་འཁོར་བའོ། ། དེ་ཡང་རླུང་བརྟན་པར་འདོད་ན་ཚུར་འཁོར་བ་དང་བྱང་སེམས་བརྟན་པར་འདོད་ན་ཕར་འཁོར་བའོ། ། ཅེས་གསུངས། ཡུམ་ལའང་དེས་རིགས་འགྲེ། དེ་ཡང་ཞི་བ་དང་སྔགས་ཀྱི་དངོས་གྲུབ་ལ་སྔགས་ཕྲེང་ཁ་དོག་དཀར་པོ་མདའི་ཤུགས་ཀྱིས་རབ་ཏུ་འགྲོ་བ་ལྟ་བུ། རྒྱས་པ་དང་རབ་གནས་ལ་སྔགས་ཕྲེང་ཁ་དོག་སེར་པོ་སྒྲོའི་ཆུན་པོ་ལྟ་བུ། དབང་དང་དབང་བསྐུར་བ་ལ་སྔགས་ཕྲེང་ཁ་དོག་དམར་པོ་ལྕགས་སྒྲོག་བསྒྲིལ་བ་ལྟ་བུ།
དྲག་པོ་དང་མངོན་སྤྱོད་ལ་སྔགས་ཕྲེང་ཁ་དོག་ནག་པོ་སྲད་བུ་བསྒྲིལ་བ་ལྟ་བུ། རིམ་པའི་ཆོ་ག་ཅེས་པ་ལས་ཀྱི་རིམ་པའམ་གཙོ་བོ་དང་འཁོར་གྱི་རིམ་པའོ། ། ཅེས་གསུངས། འདིར་ཡབ་ཡུམ་ཞལ་སྦྱོར་གྱི་བཟླས་པ་དངོས་བསྟན། རྐྱང་པ་རྣམས་ལ་ཐུགས་ཁའི་ས་བོན་ལས་སྔགས་ཕྲེང་ཁར་ཐོན། ལྟེ་བར་ཞུགས། སླར་ཡང་ས་བོན་ལ་ཐིམ་པ་མ་ནིང་གི་བཟླས་པ་ཅེས་གསུངས། དེ་ཉིད་ཟུང་ལྟར་ཅེས་པ་ཁ་སྦྱོར་གྱི་བཟླས་པ་ལྟ་བུར་འཁོར་ཅེས་པའི་དོན་ཏོ། ། བཅུ་གཉིས་པ་ཐུན་མོང་གི་བགྲང་ཚུལ་ནི། གཡོན་དང་གཡས་ཀྱི་ལག་གཉིས་ཀྱིས། །
བསྐོར་བས་ཅེས་པ་ལྷ་ཕོ་ལ་གཡོན་པས་ཕྲེང་བ་བཟུང་གཡས་པས་འདྲེན། ལྷ་མོ་ལ་གཡས་པས་ཕྲེང་བཟུང་གཡོན་པས་འདྲེན། དེ་ལྟར་བསྐོར་བའོ། ། ངག་ཏུ་ཧཱུྃ་བརྗོད་དེ་ཧཱུྃ་གི་སྲད་བུས་རྒྱུ་བ་ཉིད་ཅེས་པའི་དོན་ཏོ། ། ཕན་ཡོན་ནི། མཁའ་འགྲོ་མ་དེ་བདེ་ཅེས་པ་ལས་དེ་དང་དེ་འགྲུབ་ཅེས་པའི་དོན་ཏོ། ། བཅུ་གསུམ་པ་རྒྱུ་ཚུལ་ཕན་ཡོན་དང་བཅས་པ་ནི། ཨཱ་ལི་ཀཱ་ལི་ས་བོན་ནི་ཅེས་པ་ཨཱ་ལི་ཨུ་དང་ཧཾ། ཀཱ་ལི་ཧ་བསྡོམས་པས་ས་བོན་ཧཱུྃ་ངོ་། ། དེ་ལྟར་བསྒོམས་པའི་ཕན་ཡོན་ནི།
འདིའི་ས་བོན་རྣལ་འབྱོར་པས། ། བསྒོམས་ན་མྱུར་དུ་སངས་རྒྱས་ཐོབ། ། ཅེས་སྨོས་སོ། ། སྐབས་འདིར་དངོས་བསྟན་ཡེ་ཤེས་མཁའ་འགྲོ་མའི་ས་བོན་ཧཱུྃ་བསྒོམས་པ་ཡིན། ཤུགས་ལ་རང་རང་གི་ས་བོན་བསྒོམས་ནས་རང་རང་གི་སྔགས་ཀྱི་སྤྲོ་བསྡུ་བྱེད་པའི་གཞུང་དུའང་སྦྱར། རབ་ཏུ་བྱེད་པའི་གྲངས་ལ་མིང་ནི་སྔགས་ཀྱི་བཟླས་པ་དང་སྒོམ་པ་སྟེ། ཕྲེང་བ་བྱིན་གྱིས་བརླབ་པའི་སྔགས་དང་ཕྲེང་བའི་དེ་ཁོ་ན་ཉིད་གཏན་ལ་འབེབས་པའོ། ། གཞུང་ཚད་ནི། ཤླཽ་ཀ་ཉི་ཤུ་རྩ་བདུན། གོ་རིམ་ནི་རབ་ཏུ་བྱེད་པ་གཉིས་པའོ།། །།
གཉིས་པ་འཕོ་བའི་རྣལ་འབྱོར་ཡེ་ཤེས་ཀྱི་དེ་ཉིད་དང་བཅས་པ་ལ་གསུམ། བཤད་པར་དམ་བཅའ་བ་དང་། དོན་དངོས། རབ་ཏུ་བྱེད་པའི་མིང་ངོ་། ། དང་པོ་ནི། བཞི་པར་ཡེ་ཤེས་མཚན་ཉིད་དོ། ། ཅེས་པ་ལ་འཕྲོས་ནས་ཉོན་ཅེས་པ་གཞིར་བཞག གང་ན་འཕོ་བའི་རྣལ་འབྱོར་གྱི་མཚན་ཉིད་ཀྱི་དེ་ཉིད་དོ། ། གང་ལ་ན་རྡོ་རྗེ་ལའོ། ། གང་གི་ཆེད་དུ་ན་བཟང་པོའི་ལམ་གྱི་རྣལ་འབྱོར་པའི་འགྲོ་བ་མཛེས་པ་ཁྱོད་ལ་བསྟན་པ་སྟེ།
རྟོགས་པར་བྱ་བའི་དོན་དུའོ། ། ཚུལ་ཇི་ལྟར་ན་དུས་དང་ཆོ་ག་དང་ཕན་ཡོན་ལ་སོགས་པའི་སྒོ་ནས་སོ། ། དེ་ལ་ཅིའི་ཕྱིར་འཕོ་བ་ཞེས་བྱ། བཟང་པོའི་ལམ་ཞེས་བྱ་ཞེ་ན་འཕོ་བ་ནི་གོང་དུ་འཕོ་བ་འཆི་ངེས་པ་ལས་མ་ཤི་བའི་གོང་དུ་ལུས་ལས་རྣམ་ཤེས་འཕོ་བའམ་བཟང་པོའི་ལམ་ནས་འཐོན་ཏེ་གོང་ནས་གོང་དུ་འཕོ་བའོ། ། བཟང་པོའི་ལམ་ནི་བཟང་པོ་ནས་འབྱུང་བའི་སྒོ་ནས་གོང་ནས་གོང་དུ་འགྲོ་བ་སྟེ། རྟེན་ཅིང་འབྲེལ་བར་འབྱུང་བའི་ཆེ་བའོ། ། མདོར་ན་ལམ་ངན་པ་ནི་ངན་སོང་། ལམ་བཟང་པོ་ནི་མཐོ་རིས། ཡང་ལམ་ངན་པ་ནི་ཐ་མལ་པ། ལམ་བཟང་པོ་ནི་རིག་པ་འཛིན་པའམ་མཁའ་ལ་སྤྱོད་པ།
ཡང་ལམ་ངན་པ་ནི་འཁོར་བ། ལམ་བཟང་པོ་ནི་ཐར་པའོ། ། གཉིས་པ་དོན་དངོས་ལ་གཉིས། འཕོ་བའི་རྣལ་འབྱོར་དང་ཡེ་ཤེས་ཀྱི་དེ་ཁོ་ཉིད་དོ། ། དང་པོ་ལ་གསུམ་གང་དུ་འཕོ་བ། ལྷའི་རྣལ་འབྱོར། གྲོང་གཞན་ལ་འཇུག་པའོ། ། དང་པོ་ལ་གཉིས་ཞུས་པ་དང་། ལན་ནོ། ། དང་པོ་ནི།
ཡེ་ཤེས་དབང་པོ་ཉན་པར་འཚལ། ། སྒོ་རྣམས་དགུ་པོ་ཇི་ལྟར་ལགས། ། ཡེ་ཤེས་སྒོའི་དབྱེ་བས་ནི། ། ཡོན་ཏན་སྐྱོན་ནི་ཇི་ལྟར་ལགས། ། ཅེས་སྨོས་ཏེ། དེ་ལ་ཡོན་ཏན་དང་སྐྱོན་ནི་སྒོ་དགུ་ནི་སྐྱོན་དང་བཅས་པ་ཡིན་ལ། ཡེ་ཤེས་ཀྱི་སྒོ་ནི་ཡོན་ཏན་དང་བཅས་པ་ཡིན་པས་དེའི་ཁྱད་པར་བསྟན་དུ་གསོལ་ཅེས་པའི་དོན་ཏོ། ། གཉིས་པ་ལན་ལ་གཉིས་མཉན་པར་གདམས་པ་དང་། དོན་དངོས་སོ། ། དང་པོ་ནི།
ཉོན་ཅེས་པ་གཞིར་བཞག གང་ན་ལམ་བཟང་པོ་ལ་ཡང་དག་པར་རབ་ཏུ་སྦྱོར་བ་འཕོ་བའི་རྣལ་འབྱོར་རོ། ། གང་གི་ཆེད་དུ་ན་དུས་སུ་སྲོག་ནི་འཆད་པ་ཡི་ཅེས་པ་འཆི་ལྟས་བྱུང་བའི་ཚེ་དུས་སུ་འཕོ་བའི་དོན་དུའོ། ། དུས་མ་ཡིན་པར་འཕོས་ན་ཉེས་པ་ཅི་ཡོད་ཅེ་ན་ལྟུང་བ་བརྒྱད་པར་འགྱུར་ཏེ། འོག་ནས་དུས་མིན་ལྷ་ནི་གསོད་པ་ཉིད། ། ཅེས་པ་འབྱུང་བའི་ཕྱིར་རོ། ། གཉིས་པ། དོན་དངོས་ལ་ལྔ་རྣམ་ཤེས་འཕོ་བའི་སྒོ་གང་ཡིན་པ། འཕོ་བ་བསྒོམ་པའི་དུས། ཇི་ལྟར་བསྒོམ་པའི་རྣལ་འབྱོར།
དེ་ལྟར་བསྒོམས་པའི་ཕན་ཡོན། དུས་མ་ཡིན་པར་མི་འཕོ་བའོ། ། དང་པོ་ནི། ཡོན་ཏན་སྐྱོན་ནི་ཇི་ལྟར་ལགས་ཅེས་པའི་ལན་ལེགས་པའི་ལམ་ནི་མཛེས་པའི་གནས་ཏེ། ཡེ་ཤེས་ཀྱི་སྒོའི་ཡོན་ཏན་མཐོ་རིས་དང་ཐར་པ་ཐོབ་པ། ངན་པའི་ལམ་ཡང་སྐྱོན་རྣམས་ཉིད་ཅེས་པ་སྒོ་དགུ་འཁོར་བ་དང་ངན་སོང་གི་ལམ་ཡིན་པས་སྐྱོན་ཅན་ནོ། ། སྒོ་རྣམས་དགུ་ནི་ཇི་ལྟར་ལགས་ཅེས་པའི་ལན་ལ་སྒོ་དགུ་གང་ཡིན་པ་དང་། དེར་འཕོས་པའི་སྐྱོན་གང་ཡིན་པ་གཉིས་སོ། ། དང་པོ་ནི། ལྟེ་བ་སྟེང་དང་ཐིག་ལེ་དང་། །
མིག་དང་སྣ་སོགས་རྣ་བ་དག ། བཏུང་དང་བཏུང་བ་མིན་པའི་སྒོ། ། མཚན་ཉིད་ལྟེ་བར་འདོད་པ་ཅན། ། མཐོ་རིས་ཐིག་ལེས་གཟུགས་ལུས་ཅན། ། སྟེང་ནས་སྟེང་དུ་གནས་པ་ཡི། ། འགྲོ་དང་འོང་བར་རབ་ཏུ་གྲགས། ། ཅེས་སྨོས་ཏེ། དེ་ལ་སྟེང་དང་ཅེས་པ་ཡོན་ཏན་གྱི་སྒོ། ལྟེ་བ་ལ་སོགས་པ་དགུ་སྐྱོན་གྱི་སྒོའོ། ། གཉིས་པ་ནི།
སྒོ་དགུ་པོ་གང་གི་སྐྱོན་གང་ཞེ་ན། སྣ་ལས་གནོད་སྦྱིན་དག་ཏུ་འགྱུར། ། རྣ་བ་དག་ལས་གྲུབ་པའི་ལྷ། ། གལ་ཏེ་མིག་ལས་ཤེས་འགྲོ་ན། ། མི་རྣམས་ཀྱི་ནི་རྒྱལ་པོར་འགྱུར། ། སྲིད་པའི་སྒོ་ལས་ཡི་དྭགས་ཏེ། ། གཅི་ལས་དེ་བཞིན་བྱོལ་སོང་ངོ་། ། དམྱལ་བ་བརྒྱད་ནི་ལྟུང་མིན་པས། ། དེ་ལྟར་སྤངས་ཕྱིར་རིགས་ཀྱི་བུ། ། སྲིད་པའི་འཕོ་བའི་མཚན་ཉིད་ནི། །
གང་ཕྱིར་སྒོའི་ཁྱད་པར་ནི། ། འཁོར་བའི་དབྱེ་བ་ཡང་དག་འབྱུང་། ། དེ་ཕྱིར་སྒོའི་ཡོན་ཏན་དང་སྐྱོན་གྱི་ཁྱད་པར་གྱི་རྣལ་འབྱོར་པས་ནི་སྐྱོན་གྱི་སྒོ་རྣམས་དགག་ཅིང་། ཡོན་ཏན་གྱི་སྒོ་རྣམས་འཕོ་བའི་རྣལ་འབྱོར་ལ་མཉམ་པར་བཞག་གོ ། དེ་དག་གི་ཚིག་དོན་ནི་ལྟེ་བ་ལས་ནི་འདོད་པའི་ཁམས་ཀྱི་ལྷར་རོ། ། ཐིག་ལེ་སྨིན་མཚམས་ལས་ནི་གཟུགས་ལུས་ཅན་ཏེ་གཟུགས་ཁམས་གནས་རིས་བཅུ་བདུན་དུ་འགྲོའོ། ། སྟེང་སྟེ་སྤྱི་གཙུག་ལས་ནི་སྟེང་དུ་གནས་པ་སྟེ། གཟུགས་མེད་སྐྱེ་མཆེད་མུ་བཞིར་འགྲོའོ། ། དེ་གསུམ་ལྷའོ། ། སྣ་ལས་ནི་གནོད་སྦྱིན་ནོ། །
འདི་ནི་ལྷའི་རིགས་སུའང་བསྡུ་ལ་ཡང་ཡི་དྭགས་ཀྱི་རིགས་ལས་ལྷ་དང་སྐལ་བ་མཉམ་པར་སྤྱོད་པ་ཞེས་བྱ་བ་ཡིན་ནོ། ། རྣ་བ་ལས་ནི་གྲུབ་པའི་ལྷ་སྟེ། རིག་འཛིན་གྲུབ་པ་ཞེས་བྱ་སྟེ་འདི་གཉིས་རིགས་མཐུན་ནོ། ། དཔལ་རྡོ་རྗེ་མཁའ་འགྲོ་ལས་ནི་མིའམ་ཅིར་འགྱུར་བར་བཤད་དོ། ། མདོར་ན་རྣ་བ་དང་སྣ་ལས་ལྷ་མ་སྲིན་དུ་འགྲོའོ། ། མིག་ལས་མི་རྒྱལ་ཏེ། དེའང་གཡས་པ་ལས་ནི་རྒྱལ་པོ་ཡིན་ལ་གཡོན་པ་ལས་ནི་མི་ཕལ་པ་ཡིན་ནོ། ། ཞེས་བྱ་བ་བླ་མའི་མན་ངག་གོ ། སྲིད་པའི་སྒོ་ནི་ཁ་སྟེ་དེ་ལས་ཡི་དྭགས་ཁོ་ནའོ། ། བཏུང་བའི་སྟེ།
གཅིན་པའི་ལམ་ལས་ནི་བྱོལ་སོང་དུ་འགྲོའོ། ། བཏུང་མིན་ཏེ་བཤང་ལམ་ནས་ནི་དམྱལ་བར་འགྱུར་རོ། ། ཞེས་བྱ་བ་འདི་དག་ནི་རྒྱུད་རྣམས་ཐམས་ཅད་དུ་ངེས་པ་ཡིན་ནོ། ། དེ་ལ་ཐར་པའི་འགྲོ་བ་ནི་སྤྱི་གཙུག་ཡིན་ཏེ། གཟུགས་མེད་པ་རྣམས་དང་ཤེས་རབ་ཀྱི་ཁྱད་པར་གྱིས་ཅུང་ཟད་ཕྱེ་བ་ཡིན་པས་སོ། ། ཞེས་སློབ་དཔོན་ཁ་ཅིག་བཞེད་ལ། ཁ་ཅིག་ནི་ལམ་འདིར་རྣམས་ནི་འཁོར་བའི་འཕོ་བ་འབའ་ཞིག་ཡིན་ལ། མྱ་ངན་ལས་འདས་པ་ནི་ཤེས་རབ་ཁོ་ནར་འགྱུར་རོ་ཞེས་བཞེད་དོ། ། གཉིས་པ་འཕོ་བ་བསྒོམ་པའི་དུས་གང་ཡིན་པ་ནི། འཆི་བའི་དུས་ཀྱི་ཐོབ་པ་ཡི། །
འཆི་བའི་མཚན་མ་བསྟན་པ་ཉིད། ། ཅེས་པ་འཆི་བའི་དུས་དང་མཚན་མ་ངོས་བཟུང་བ་སྟེ། དེ་ལ་འཆི་བའི་ལྟས་ནི་ཕྱིའི་ལྟས་དང་ནང་གི་ལྟས་སོ། ། ནང་གི་ལའང་མ་ངེས་པའི་ལྟས་དང་ངེས་པའི་ལྟས་སོ། ། ངེས་པའི་ལྟས་ལའང་གཉིས་ཏེ་འཆི་བར་ངེས་པ་ཙམ་དང་དེ་ཁོ་ནར་འཆི། དེ་ལས་གཞན་དུ་མི་འཆི་བ་རྒྱས་པའི་དུས་ཀྱི་ལྟས་ཞེས་བྱ་བ་སྟེ་ཞལ་ལམ་མན་ངག་ལས་ཤེས་སོ། ། རིམས་ལ་སོགས་པས་མ་ཕྱེ་བའི། ། འཕོ་བའི་རྣལ་འབྱོར་དམ་པ་ཉིད། ། ཅེས་པ་སྔོན་དུ་ཟླ་བ་དྲུག་ལ་སོགས་པར་འཕོ་བ་སྦྱང་དགོས་པར་བསྟན་ཏེ། མ་སྦྱངས་ན་རིམས་དང་ཐོག་ལ་སོགས་པ་གློ་བུར་གྱི་འཆི་རྐྱེན་གྱིས་བར་ཆད་དུ་གྱུར་ནས་འཚོ་མི་ནུས་པའི་ཕྱིར།
དེས་ན་ལེགས་པར་སྦྱངས་པའི་འཕོ་བའི་རྣལ་འབྱོར་ནི། དུས་ལས་ནམ་བབས་དུས་འཕོ་ནུས་པས་དམ་པ་ཉིད་དོ། ། དེའི་ཕྱིར་འཆི་བའི་དུས་ངེས་པ་དང་དུས་སུ་འཕོ་བའི་ཚུལ་ལེགས་པར་ཤེས་པར་བྱའོ། ། གསུམ་པ་ཇི་ལྟར་བསྒོམ་པའི་རྣལ་འབྱོར་ལ་གཉིས། སྔོན་དུ་གོམས་པར་བྱ་བ་དང་། དངོས་གཞིའི་རྣལ་འབྱོར་རོ། ། དང་པོ་ནི། བུམ་པས་དང་པོར་བརྩམས་ནས་ནི། ། སྒོ་རྣམས་ཐམས་ཅད་རེངས་པར་བྱེད། ། ཅེས་སྨོས་ཏེ།
དེའི་དོན་རླུང་ལ་གོམས་པར་བྱ་སྟེ། དཔལ་རྡོ་རྗེ་མཁའ་འགྲོ་ལས་ནི་ཀུམ་པ་ཀ་དང་པུ་ར་ཀ་དང་ར་ཙ་ཀ་དང་པྲ་ཤན་ཏ་ཀ་སྟེ་བཞི་གསུངས་ཀྱང་། འདིར་བུམ་པ་འབའ་ཞིག་གསུངས་ལ་འདི་ཁོ་ན་ལ་སྦྱངས་པས་འགྲུབ་པར་ཡང་གསུང་ངོ་། ། དེ་ལ་བུམ་པ་ནི་ལྟེ་བར་རླུང་རང་ཉིད་ངང་གིས་ཞུགས་པ་དེ་སྟེང་དང་འོག་གི་སྒོ་བསྡམས་ཏེ་གནས་པར་བྱེད་པའོ། ། དེ་ལྟར་སྒོ་གཉིས་པོ་བསྡམས་པས་སྒོ་དགུ་བཀག་ནས་མི་རྒྱུ་བས་སྒོ་རྣམས་ཐམས་ཅད་རེངས་པར་བྱེད་ཞེས་བྱའོ། ། གཉིས་པ་དངོས་གཞིའི་རྣལ་འབྱོར་ལ་གཉིས་མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། བསྒོམ་པ་ནི་ཅེས་པ་གཞིར་བཞག གང་ན་མཆོད་རྟེན་རྣམས་ཀྱི་ལྕགས་སྒྲོག་ལྔ་ཅེས་པ་ཧཱུྃ་ཆ་ལྔ་མཆོད་རྟེན་ལྟར་བརྩེགས་ཤིང་ལྕགས་སྒྲོག་ལྟར་སྦྲེལ་བ་སྟེ་ཧཱུྃ།
དེའི་ཁ་དོག་ནི་ཆུ་ལྟར་དཀར་པོ་ཉིད་དེ་བདུད་རྩིའི་རང་བཞིན་ཡིན་པའི་ཕྱིར་རོ། ། གཞན་ཡང་ས་བོན་ཅེས་པ་སུཾ་མོ། ། དེ་ཉིད་བདུད་རྩིའི་རང་བཞིན་ཡིན་པས་ཆུ་ལྟར་དཀར་པོ་ཉིད་དོ། ། མེ་ཡིས་ནི་ས་བོན་ཅེས་པ་ཀྵམྲཡུཾདོ། ། འབར་བ་ལྟར་ཅེས་པ་མེ་ཉིད་ཀྱི་ཁ་དོག་སྟེ་དམར་པོའོ། ། གནས་གང་དུ་ན་སྒོའི་བུག་པ་ཅེས་པ་སྤྱི་གཙུག་སྨིན་མཚམས་སུ་ཧཱུྃ་ངོ་། ། དེ་ལས་དམའ་བའི་སྒོ་ཅེས་པ་ཁ་སྟེ་དེ་ལ་སུས། དེ་ལ་བཏུང་བ་དང་བཏུང་མིན་ཅེས་པ་གཅིན་དང་བཤང་བའི་སྒོ་དེ་ལ་ཀྵམྲཡུཾ་དོ། ། དེ་དག་གཞུང་གི་དངོས་བསྟན། ཤུགས་ལ་བརྟག་པ་དང་པོ་ལས་འབྱུང་བ་ལྟར།
ཡན་ལག་བརྒྱད་ཀྱི་ས་བོན་གྱི། ། ཡན་ལག་བརྒྱད་ཀྱི་ཆོ་གས་འཛིན། ། ཅེས་པའི་དོན་འདིར་ཁ་བསྐང་སྟེ། མགྲིན་པར་སྨྲྃཡུདང་ལྕེའུ་ཆུང་ལ་སུཾ་དཀར་པོ་དགོད་དོ། ། རྣ་བ་དང་སྣ་ལ་ཡུམ་སྔོན་པོའམ་དམར་པོའོ། ། མིག་ལ་ཧཱུྃ་སྔོན་པོའོ། ། ལྟེ་བ་ལ་ཕྱུགས་བདག་ཀྵམྲཡུཾ་དོ། ། སྙིང་ག་ལ་སྨྲྃཡུདཔུང་པ་ལ་སྨྲྃཡུ་སྨིན་མཚམས་དང་སྤྱི་གཙུག་ལའང་ཀྵམྲཡུཾ་ངཾ་ཀྵུཾ་དོ། ། གཉིས་པ་རྒྱས་པར་བཤད་པ་ནི། བསྒོམ་ཅེས་པ་གཞིར་བཞག
གང་ན་ཤིན་ཏུ་མཉམ་པར་བཞག་པ་འཕོ་བའི་རྣལ་འབྱོར་རོ། ། ཚུལ་ཇི་ལྟར་ན་རླུང་གི་དཀྱིལ་འཁོར་ཅེས་པ་སྙིང་གར་ཧཱུྃ་གི་དཀྱིལ་འཁོར་བསམ། སེམས་ཀྱི་ནི་ཅེས་པ་དེའི་སྟེང་དུ་སེམས་ཀྱི་རྟེན་ཧཱུྃ་བསམ། རླུང་གི་ལུས་ཀྱི་ཁ་དོག་དང་ཅེས་པ་རླུང་ཡང་ཁ་དོག་སྔོན་པོ་ཡིན་ལ་ལུས་དེ་ཧཱུྃ་ཡང་སྔོན་པོར་བསམ། རླུང་གི་ས་བོན་ཅེས་པ་ཡང་རྩ་བ་རྣམས་ཅེས་པ་རླུང་གི་དཀྱིལ་འཁོར་གྱི་འོག་ཏུ་ཡ་བསམ། ཐིག་ལེ་སྒྲ་དང་ལྡན་པ་ཡིས་ཅེས་པ་ཡཾ་དེ་ལ་ཨུ་བྱིན་པས་ཡུཾ་རླུང་གི་སའི་རྩ་བ་ཅན་ཅེས་པ་དེའི་ཡང་འོག་ཏུ་རླུང་གི་དཀྱིལ་འཁོར་སེམས་ཀྱི་ས་བོན་གྱིས་ནི་དགུག ཅེས་པ་ཀ་ཧི་ཡིན་ལ་རྡོ་རྗེ་ཅན་གྱི་ས་བོན་ཡུམ། འཇིགས་པའི་ལྕགས་ཀྱུ་ལ་སོགས་སྦྱར་ཅེས་པ་འཇིགས་པ་ནི་དྲག་པོ་སྟེ། ལྟེ་བའི་ཨཾ་ངོ་། ། ལྕགས་ཀྱུ་ནི་འོད་ཟེར་གྱིས་བསྐུལ་བའམ་དགུག་པའོ། །
ལ་སོགས་པས་ཡི་གེ་ཕྱེད་དང་གཉིས་ནི་སྦྱར། དེ་གང་ཞེ་ན་བརྒྱད་ཀྱི་མཐའི་ས་བོན་གྱིས་ཅེས་པ་ཡ་ནས་བགྲངས་པའི་བརྒྱད་པ་དང་མཐའ་ཧ། འཇིགས་དང་འཇིགས་པའི་སྡེ་ཅན་གྱིས་ཅེས་པ་ཨཱ་ལིའི་སྡེ། ཚན་གཅིག ཀཱ་ལིའི་སྡེ་ཚན་བདུན་ནོ། ། དེའི་དང་པོ་ཀ་སྡེ་ལ་སོགས་པའི་ཙ་སྡེ་ལ་སོགས་པ་དྲུག དང་པོ་ཀ་སྡེ་ལའང་ཀ་ཁ་ག་གྷ་ང་། དེའི་དང་པོ་ཀ ཡི་གེ་ཕྱེད་པ་ནི་ཨི། དེ་སྦྱར་ན་ནི་ཀི
གོང་གི་ཧ་དང་བསྡེབས་པས་ཧ་ཀི དེ་ལ་ཀ་ནི་ཡི་གེ་རངས་པོ་ཡིན་ལ་ཨི་ནི་ཡི་གེ་ཕྱེད་པ་ཡིན་པས་ཕྱེད་དང་གཉིས་སོ། ། ཡང་ཡི་གེ་ཕྱེད་པ་སྦྱར་ནས་ནི་ཅེས་པ་ཧ་ལ་སྦྱར་བས་ཧི། དེ་ཀ་དང་བསྡེབས་པས་ཀ་ཧི་ཅེས་པའམ་ཧི་ཀ་ཅེས་པར་འདོན་པ་ལུགས་གསུམ་ལས་འདིར་ཐ་མའོ། ། དེ་ལ་ཧ་ནི་ཡི་གེ་རངས་པོ་ཡིན་ལ་ཨི་ནི་ཡི་གེ་ཕྱེད་པ་ཡིན་པས་ཕྱེད་དང་གཉིས་སོ། ། ཡང་འཇིགས་པའི་ལྕགས་ཀྱུ་ཞེས་པའི་གཞུང་འདིར་སྦྱར་ཏེ་འཇིགས་པ་ནི་ཡི་གེ་ཕྱེད་དང་གཉིས་དྲག་པོའི་སྒྲ་ཡིས་བརྗོད་ནས་ནི། ། ཅེས་པས་དྲག་པོའོ། ། ལྕགས་ཀྱུ་ནི་སྒྲ་དེ་ཉིད་ཀྱིས་འགུགས་པའོ། ། གང་འགུགས་ན་རླུང་གི་ས་བོན་འོག་མ་ལས་ཅེས་པ་གོང་དུ་རླུང་གི་ས་བོན་རྩ་བ་ཅན་ཅེས་སོགས་ལ་འཕྲོས་ཏེ། རླུང་གི་དཀྱིལ་འཁོར་གྱི་འོག་ཏུ་ཡུམ་མོ། །
འོག་མ་ཅེས་པའི་ཤུགས་ལ་སྟེང་མ་སྟེ། སྟེང་དུ་ཡང་རླུང་གི་ས་བོན་ལྡན་པ་དང་ཅེས་པ་ཡུམ། དེ་ནས་རླུང་ལྡང་བའི་དུས། ཡུམ་འོག་མ་ལ་ཧི། གོང་མ་ལ་ཀ་དགོད། རླུང་གི་དཀྱིལ་འཁོར་སེམས་ཀྱིས་ནི་ཅེས་པ་གོང་གི་འཕྲོས་ཏེ་རླུང་གི་དཀྱིལ་འཁོར་གྱི་སྟེང་དུ་སེམས་ཀྱི་རྟེན་ཧཱུྃ་བསྒོམ་པའོ། ། སྒྲ་ནི་སྒྲ་ཡིས་བསྐུལ་བར་བྱ་ཅེས་པ་སྙིང་གའི་ཧཱུྃ། ལྟེ་བའི་ཨོཾ་གིས་བསྐུལ་བ་སྟེ་ཕུལ་བའོ། ། སླར་ཡང་བཀུག་པ་ནི་རླུང་ནང་དུ་འཇུག་པའི་དུས་ཧི་ཀ་ཞེས་བརྗོད་པས་ཡུམ་གོང་མ་ལ་ཧི་འོག་མ་ལ་ཀ་བསམ། ཡང་སྒྲ་ནི་སྒྲ་ཡིས་བསྐུལ་བར་བྱ་ཅེས་པ་ལ་སྒྲ་ནི་ཧཱུྃ།
སྒྲའི་བསྐུལ་བ་ནི་དྲག་པོའི་སྒྲ་སྟེ་ཧི་ཀི་དྲག་ཏུ་བརྗོད་པའོ། ། དེ་ཉིད་ཀྱང་སྒྲ་ནི་སྒྲ་ཡིས་བསྐུལ་བ་སྟེ། ཉི་ཤུ་རྩ་གཅིག་གམ་རྩ་བཞིའི་བར་དུ་བརྗོད་པའོ། ། དེ་ཉིད་གནས་ནི་བཅུ་དང་ཉི་ཤུ་ནི། ། རྩ་བཞིའི་གནས་ལས་འཇིགས་མས་དགུག ཅེས་སྨོས་ཏེ། དེ་ལ་འཇིགས་མ་ནི་དྲག་མོའམ་གཏུམ་མོ་སྟེ། ཨྃ་གིས་བསྐུལ་བའོ། ། དེ་བཞིན་དུ་དྲག་པོའི་སྒྲ་ཡིས་ཀྱང་ངོ་། ། འགྱུར་ལ་ལར།
ཉི་ཤུ་རྩ་གཅིག་གནས་རྣམས་ཀྱིས། ། གནས་ལས་དྲག་མོས་དྲང་བར་བྱ། ། ཅེས་བསྒྱུར་ཏེ་ཉི་ཤུ་རྩ་གཅིག་བརྗོད་པའི་ཤེས་བྱེད་དོ། ། ཡང་གནས་ནི་ཉི་ཤུ་རྩ་བཞིར་ནི། ། དེ་ནས་སྟེང་ནས་སྟེང་དུ་མཆོག ། ཅེས་སྨོས་ཏེ། ། དེ་ནས་ཅེས་པ་སྙིང་ག སྟེང་ནས་ཅེས་པ་མགྲིན་པ། སྟེང་དུ་ཅེས་པ་སྤྱི་གཙུག མཆོག་ཅེས་པ་སྒོའི་མཆོག་གམ་འཕོ་བའི་མཆོག་གོ །
འགྱུར་ལ་ལར། ཉི་ཤུ་རྩ་གཅིག་གནས་རྣམས་ལས་ཅེས་པར་བསྒྱུར་བ་ལྟར་ན་ཉི་ཤུ་རྩ་གཅིག་གོ ། དེ་ལ་ཉི་ཤུ་རྩ་བཞིའི་དོན་ནི་སྒོ་བརྒྱད་རེངས་པར་བྱེད་པ་ལ་དྲག་པོའི་སྒྲས་གསུམ་གསུམ་བརྗོད་པས་མི་འཕོ་བའོ། ། ཉི་ཤུ་རྩ་གཅིག་གི་གོ་དོན་ནི་སྙིང་ག་ནས་མགྲིན་པའི་བར་ཉི་ཤུ། མགྲིན་པ་ནས་སྤྱི་གཙུག་བར་གཅིག་ཅེས་གསུངས་སོ། ། གནས་གང་དུ་འཕོ་ན་གོ་འཕང་གནས་ནི་གོ་འཕང་སྟེར་ཅེས་པ་མིག་ལ་སོགས་པ་མཐོ་རིས་ཀྱི་སྒོར་འཕོ། བུག་པ་དགུའི་སྟེང་མས་སོ་ཅེས་པ་ཡེ་ཤེས་ཀྱི་སྒོའམ་ཐར་པའི་སྒོར་འཕོ་བ་སྟེ། རིག་པ་འཛིན་པའམ་མཁའ་ལ་སྤྱོད་པ་ལ་སོགས་པའི་གནས་སུ་འཕོ་བའོ། ། དེ་ནས་འཕོ་བ་རྣམས་ཀྱི་མཆོག་དེ་ཉིད་སྟེ། བུག་པ་དགུའི་སྟེང་མཆོག་ནས། །
འཕྲལ་དུ་ཡིད་ཀྱིས་འཕོ་བར་བྱེད། ། ཅེས་སྨོས་ཏེ། མདོར་ན་འཕོ་བར་བྱེད་ཅེས་པ་གཞིར་བཞག གང་ཟག་གང་ན་རྣལ་འབྱོར་པ་ནིའོ། ། དུས་ནམ་གྱི་ཚེ་ན་འཆི་བའི་མཚན་མ་བསྟན་པའི་དུས་སུའོ། ། གནས་གང་དུ་ན་མཐོ་རིས་དང་ཐར་པའི་གནས་སུའོ། ། ཐབས་གང་གིས་ན་འཕོ་བའི་རྣལ་འབྱོར་ལ་མཉམ་པར་བཞག་པའི་ཐབས་ཀྱིས་སོ། ། ཚུལ་ཇི་ལྟར་ན་སྔོན་དུ་འཕོ་བ་སྦྱང་བ་དང་། དངོས་གཞི་ལས་ལ་སྦྱར་བའི་ཚུལ་གྱིས་སོ། ། སྦྱང་བ་ལ་རླུང་ཕྱིར་རྒྱུ་བའི་དུས་ཨྃ་གི་འོད་ཀྱིས་སྟེང་ནས་སྟེང་དུ་བསྐུལ།
སྤྱི་གཙུག་ཏུ་ཧྃ་ལ་བསྣུན་ནང་དུ་འཇུག་པའི་དུས་མཛོད་སྤུ་སྐྲ་དཀར་ས་བོན་གྱིས་ཅེས་དང་། རྣལ་འབྱོར་པའི་སྐྲ་དཀར་བས་སྟེང་གི་ཡི་གེ་བཟའ་བར་བྱེད་ཅེས་སྨོས་ཏེ། དེའི་དོན་ཧི་ཀ་བརྗོད་པས་ཧྃ་ལས་བདུད་རྩི་བབས་སུཾ་ལ་ཕོག དེ་ལས་བདུད་རྩི་སྙིང་གའི་ཧཱུྃ་ལ་ཕོག་པས་ལུས་བརྟས་ཤིང་ཚིམ་པ་དང་སྐྲ་དཀར་ཡང་གསལ་བར་འགྱུར་རོ། ། ད་ནི་དེ་དག་ལག་ཏུ་བླང་བའི་རིམ་པ་ནི། རྣལ་འབྱོར་པ་ལྷའི་རྣལ་འབྱོར་དང་རླུང་སྦྱང་བ་སྔོན་དུ་འགྲོ་བས་ལུས་གནད་ལ་ཕབ། སྒོ་ཐམས་ཅད་ཡི་གེས་བཀག ལྟེ་བར་ཨྃ་གསལ་གདབ། སྙིང་གར་རླུང་གི་དཀྱིལ་འཁོར་གྱི་ཟླ་བ་ལ་གནས་པའི་ཧཱུྃ་སྔོན་པོའམ་དཀར་པོ་གསལ་གདབ། ཕྱག་མཚན་ལ་ནི་སྔོན་པོའོ། །
རླུང་གི་དཀྱིལ་འཁོར་གྱི་སྟེང་དང་འོག་ཏུ་ཡུཾ་རེ་རེ་གསལ་གདབ། རླུང་ཕྱིར་ལྡང་བའི་དུས་སུ་ཧི་ཀ་བརྗོད་པས་ཨྃ་ལས་མེ་བྱུང་བས་སྙིང་གའི་ཡི་གེ་འཕུལ་བར་བསམ་སྟེ། དེའང་རླུང་གི་དཀྱིལ་འཁོར་གྱི་འོག་ཏུ་ཡུཾ་རེ་བསམས་ལ་རླུང་ལྡང་ཙམ་ན་འོག་གི་ཡུཾ་སྟེང་དུ་ཧི་སྟེང་གི་ཡུྃ་སྟེང་དུ་ཀ་བསམས་ལ་དེའང་མགྲིན་པ་ནས་མགོ་བོའི་བར་དུ་འཕུལ་བར་བསམ་མོ། ། རླུང་ནང་དུ་འཇུག་ཙམ་ན་ཧི་ཀ་བརྗོད་པས་ཡས་མར་མེས་བཀུག་སྟེ་འོངས་ནས། ཡང་ཡུམ་གྱི་གོང་མ་ལ་ཧི། འོག་མ་ལ་ཀ་བསམ། དེ་ལྟ་བུའི་ལྡང་འཇུག་གཅིག་ཏུ་བསྡོམས་པས་ཉི་ཤུ་རྩ་གཅིག་གོ ། ཁ་ཅིག་ལས་ནི་ཉི་ཤུ་རྩ་བཞིར་བྱས་ལ་ལྔ་པ་ལ་གང་འདོད་པའི་གནས་ནས་དབྱུང་ངོ་། ། ཅེས་གསུང་ངོ་། སྦྱང་བ་ལ་རླུང་ནང་དུ་འཇུག་པའི་དུས་མཛོད་སྤུ་སྐྲ་དཀར་ས་བོན་གསལ་གདབ་པ་སྔར་བཞིན་ནོ། །
ལས་ལ་སྦྱོར་བའི་ཚེ་བདོག་པའི་དངོས་པོ་ཐམས་ཅད་བཏང་ནས་གང་ལ་ཡང་མ་ཆགས་པར་བྱ། ཉེས་ལྟུང་ཐམས་ཅད་བཤགས། ཁྱད་པར་དུ་ཚོགས་ཀྱི་ཞིང་སྤྱན་དྲངས། བདུན་རྣམ་དག་བྱ། ལྷའི་རྣལ་འབྱོར་བསྒོམས། དབང་བླང་མན་ངག་ལྟར་འཕོ་བ་གསལ་གདབ། ཉི་ཤུ་རྩ་གཅིག་པ་ལ་མཐོ་རིས་དང་ཐར་པ་གང་འདོད་པའི་གནས་སུ་འཕོ་བར་བྱའོ། ། བཞི་པ་དེ་ལྟར་བསྒོམས་པའི་ཕན་ཡོན་ནི། ཉིན་ཞིང་བྲམ་ཟེ་གསོད་པ་དང་། ། མཚམས་མེད་ལྔ་ནི་བྱེད་པ་དང་། །
ཆོམ་རྐུན་ལས་ཀྱིས་ལོངས་སྤྱོད་པ། ། འདིའི་ལམ་གྱིས་གྲོལ་འགྱུར་ཏེ། ། སྡིག་པས་གོས་པར་མི་འགྱུར་ཞིང་། ། སྲིད་པའི་སྐྱོན་ལས་ཤིན་ཏུ་རིང་། ། དཔེར་ན་འདམ་ལས་སྐྱེས་པ་ཡི། ། པདྨ་གཟི་བརྗིད་དྲི་མ་མེད། ། དེ་བཞིན་འདམ་སོགས་ལུས་ཀྱི་ནི། ། ཡེ་ཤེས་སྐུ་ནི་རང་འདོད་པས། ། ཅེས་སྨོས་ཏེ། དེའི་དོན་སྡིག་པོ་ཆེ་བཙན་ཐབས་སུ་འཚང་རྒྱན།
སྡིག་པ་ཆུང་བ་ལྟ་སྨོས་ཀྱང་ཅི་དགོས་ཅེས་པའི་དོན་ཏོ། ། དེ་བས་ན་སྡིག་པས་གོས་པར་མི་འགྱུར་བའི་དཔེ་ནི། འདམ་སྐྱེས་བཞིན། འདིས་མྱོང་བར་མ་ངེས་པའི་ལས་བསྟན་ཅིང་། རྟེན་འབྲེལ་གྱི་ཆེ་བ་དང་གསང་སྔགས་ཀྱི་ཐབས་ཁྱད་པར་དུ་འཕགས་པར་བསྟན། ལྔ་པ་དུས་མ་ཡིན་པར་མི་འཕོ་བའི་ཚུལ་ནི། དུས་ཐོབ་པ་ན་འཕོ་བྱ་སྟེ། ། དུས་མིན་ལྷ་ནི་གསོད་པ་ཉིད། ། དེ་ཕྱིར་ལུས་ཀྱི་མཚན་ཤེས་ནས། ། བློ་དང་ལྡན་པས་རྣལ་འབྱོར་བརྩམ། །
ཅེས་སྨོས་ཏེ། དེའི་དོན་འཆི་རྟགས་མ་བྱུང་པའམ་བྱུང་བས་བཟློག་ཐབས་ཡོད་བཞིན་དུ་འཕོ་བ་བྱས་ན་ལྷ་གསད་པར་འགྱུར་བ་ནི། ཕུང་པོ་སངས་རྒྱས་ལྔ་བདག་ཉིད། ། དེ་ལ་སྨོད་པ་བརྒྱད་པ་ཡིན། ། ཅེས་པ་རྩ་བའི་ལྟུང་བར་བསྟན་ཏེ། ཇི་སྐད་དུ། ལྷ་ནི་བསད་པ་ཙམ་གྱིས་ནི། ། དམྱལ་བར་ངེས་པར་འཚེད་པར་འགྱུར། ། ཅེས་གསུངས་སོ། ། གཉིས་པ་ལྷའི་རྣལ་འབྱོར་ནི།
སྤྱིར་ལྷའི་རྣལ་འབྱོར་གང་བྱེད་པའི་ཆོག་པ་ཡིན་ཡང་འདིར་ཡེ་ཤེས་ཀྱི་མཁའ་འགྲོ་སྨོས་པ་ནི། འཕོ་བ་ལ་ཁྱད་པར་དུ་ཤིས་པའི་ཕྱིར་དང་། དཔལ་རྡོ་རྗེ་གདན་བཞི་པའི་བཤད་པའི་རྒྱུད་ཡིན་པས་དེའི་དགོངས་པའི་དོན་གྱི་ཕྱིར་སྨོས་པ་ཡིན་ཞེས་བླ་མ་གོང་མ་རྣམས་གསུང་ངོ་། ། དེ་ལ་མཉན་པར་གདམས་པ་དང་། དོན་དངོས་གཉིས། དང་པོ་ནི། འཕོ་བའི་རྣལ་འབྱོར་བསྒྲུབ་པར་བྱ་བའི་ཁྱད་པར་གྱི་ལས་ཇི་ལྟར་ལྷའི་རྣལ་འབྱོར་གྱི་དེ་ཁོ་ན་ཉིད་རྡོ་རྗེ་ཉོན་ཅིག་པའོ། ། དོན་དངོས་ལ་སྔོན་འགྲོ་ཚོགས་གཉིས་བསག་པ། དངོས་གཞི་ལྷའི་རྣལ་འབྱོར། ཁྱད་པར་འཕོ་བའི་རྣལ་འབྱོར་གསུམ།
དང་པོ་ནི། སྙིང་གི་དཀྱིལ་འཁོར་དབུས་གནས་པར། ། སངས་རྒྱས་ལྔའི་ས་བོན་རྣམས། ། འདིའི་ཉི་མའི་འོད་ཟེར་འབར། ། ངོ་བོ་སེམས་ཀྱིས་མཚོན་པར་བྱ། ། ཅེས་པས་ས་བོན་གྱི་འོད་ཀྱིས་ཚོགས་ཞིང་སྤྱན་འདྲེན་པ་བསྟན། དེའི་ཤུགས་ལ་བསོད་ནམས་ཀྱི་ཚོགས་བསག་པ་བསྟན། མཉམ་ཉིད་སེམས་ཀྱི་དངོས་པོས་ནི། ། སྔར་གྱི་མཚན་ཉིད་ཐམས་ཅད་ལས། ། ཅེས་དང་།
སྔར་གསུངས་སྟོང་པ་ཉིད་ཀྱིས་ནི། ། སྔར་གྱི་མཚན་ཉིད་ཡང་དག་ལྡན། ། ཧཱུྃ་ལ་གནས་པའི་སེམས་ཀྱིས་ནི། ། གཟུགས་སོགས་ཐམས་ཅད་གཞིག་པར་བྱ། ། ཅེས་པས་ཡེ་ཤེས་ཀྱི་ཚོགས་དང་། ཧཱུྃ་ལ་གནས་པའི་སེམས་ཀྱིས་ནི་ཅེས་པས་སྲུང་འཁོར་བསྒོམ་པ་བསྟན། གཉིས་པ་དངོས་གཞི་ལྷའི་རྣལ་འབྱོར་ལ་རྟེན་གདན་བསྐྱེད་པ་དང་། བརྟེན་པ་ལྷ་བསྐྱེད་པ་གཉིས། དང་པོ་ནི། ཟླ་བའི་དཀྱིལ་འཁོར་དབུས་གནས་པར་ཅེས་དང་།
པདྨའི་གདན་ལ་བཞུགས་པར་ནི་ཅེས་པས་གདན་བསྐྱེད་པ་བསྟན། གཉིས་པ། བརྟེན་པ་ལྷ་བསྐྱེད་པ་ལ་ཆོ་ག་གང་གིས་བསྐྱེད་པ་དང་། ལྷའི་རྣམ་པ་གསལ་གདབ་པ་གཉིས། དང་པོ་ནི། ས་བོན་གྱིས་ནི་གཟུགས་བསྐྱེད་ནས་ཅེས་པས་ས་བོན་ལས་བསྐྱེད་པར་བསྟན། གཉིས་པ་ནི། ཡེ་ཤེས་མཁའ་འགྲོར་བདག་ཉིད་བསམ། ། ཞལ་གསུམ་པ་དང་ཕྱག་དྲུག་ཉིད། ། སྤྱན་གསུམ་དབུ་རྒྱན་གྱིས་ནི་བརྒྱན། །
བཞད་དང་ཁྲོ་དང་སྒེག་པ་དང་། ། རྒྱན་རྣམས་ཀྱིས་ནི་རྣམ་པར་བརྒྱན། ། ཀུན་ད་ཟླ་བའི་མདོག་ལྟར་དཀར། ། ཤིན་ཏུ་མཛེས་པའི་གོས་ཀྱིས་བརྒྱན། ། སངས་རྒྱས་སྤྲིན་ནི་སྤྲོ་བར་བྱ། ། སེམས་དཔའི་སྐྱིལ་མོ་དཀྲུང་དུ་གནས། ། ཅེས་སྨོས་སོ། ། ཕྱག་དྲུག་ཉིད་ཅེས་པ་ལ་འཕྲོས་ནས་ཕྱག་དྲུག་ནི། དང་པོར་མདའ་ནི་དགོད་པར་བྱ། ། དེ་བཞིན་གཉིས་པར་ལྕགས་ཀྱུ་ཉིད། །
གཡོན་ན་སྡིགས་མཛུབ་ཞགས་པ་ཉིད། ། གཉིས་པ་དཔག་བསམ་ཤིང་ལྕུག་མ། ། གསུམ་པར་གཞུའི་ཆོ་གས་ཁྱབ། ། འོད་ཟེར་ཕྲེང་བ་དུ་མ་དང་། ། ཅེས་སྨོས་ཏེ། མདོར་ན་སྟོང་པའི་ངང་ལས་པཾ་ལས་པདྨ། རཾ་ལས་ཉི་མ། དེའི་སྟེང་དུ་ཧཱུྃ། དེ་ལས་འོད་འཕྲོས་པས་སྲུང་འཁོར། དེའི་སྟེང་དུ་པཾ་ལས་པདྨ།
དེའི་སྟེང་དུ་ཧཱུྃ་ཡོངས་སུ་གྱུར་པས་ཡེ་ཤེས་མཁའ་འགྲོ་བརྟག་པ་གསུམ་པ་ལས་འབྱུང་བ་ལྟར། ཡན་ལག་བཞི་རྫོགས་སུ་བསྐྱེད་པར་བསྟན། གསུམ་པ་ཁྱད་པར་འཕོ་བའི་རྣལ་འབྱོར་ལ། སྔོན་འགྲོ་རླུང་སྦྱང་བ། ཡི་གེ་དགོད་པ། དངོས་གཞི་སེམས་ཀྱི་རྟེན་བསྒོམ་པ་གསུམ། དང་པོ་ནི། དབུགས་ནི་གཡོ་བ་མེད་པར་བསྒོམ། ། གཉིས་པ་ནི། ས་བོན་བརྒྱད་ནི་བརྩོན་པ་ཡིས། །
ཡི་གེའི་རྣམ་དགོད་དགོད་པར་བྱའོ། ། ཅེས་པ་མིག་ལ་སོགས་པ་ལ་སུྃ་ལ་སོགས་པ་དགོད། གསུམ་པ་ནི། ཨཱ་ལི་ཅེས་པས་ཨུ་ཨྃ། ཀཱ་ལི་ཅེས་པས་ཧ། རབ་སྦྱོར་བས་ཅེས་པས་ཧཱུྃ། ཇི་ལྟར་བཏུས་པའི་ས་བོན་བཞིན་ནོ། ། ལྷ་དང་ས་བོན་ཐམས་ཅད་ཁ་དོག་དཀར་རྣམས་ཀྱི། ས་བོན་ཟླ་བའི་འོད་ཟེར་ལྡན། ། པདྨའི་ཆུ་ཤིང་མེ་ཏོག་གི །
སྙིང་ལ་སྒོང་སྐྱེས་བཞག་པར་བྱ། ། དེའི་དབུས་སུ་ཡེ་ཤེས་དང་། ། ཅེས་པ་ཨཱ་ལི། རྣམ་པར་ཤེས་པ་ཅེས་པ་ཀཱ་ལི། ལྷན་ཅིག་པས་ཅེས་པ་ཧཱུྃ། ཡང་ན་ཡེ་ཤེས་བརྟེན་པ་བདེ་བ། རྣམ་པར་ཤེས་པ་རྟེན་ཞུ་བ། ལྷན་ཅིག་པ་ངོ་བོ་མི་རྟོག་པ། དངོས་པོ་ཧཱུྃ་གི་རྣམ་པ་ངོ་བོ་ཞུ་བདེ་མི་རྟོག་པའི་རང་བཞིན་དུ་བསྒོམ་པར་བྱའོ། ། སྤང་བྱ་མཚན་མ་དང་རྣམ་པར་རྟོག་པས་གཡོ་བ་མེད་ཅིང་འཚེ་བ་མེད།
དེ་ཉིད་འཕོ་བའི་ཚུལ་གྱིས་ཉམས་སུ་བླང་བ་གོང་དུ་སྦྱར་རོ། ། གསུམ་པ་གྲོང་གཞན་ལ་འཇུག་པ་ལ་བཞི། གང་གིས་སྒོམ་པའི་གང་ཟག ཇི་ལྟར་བསྒོམ་པའི་ཚུལ། དེ་ལྟར་བསྒོམས་པའི་དགོས་པ། དགོས་པ་གྲུབ་པའི་ཕན་ཡོན་ནོ། ། དང་པོ་ནི། དེ་ནས་ཕྱི་རོལ་རྣལ་འབྱོར་རྣམས། ། རྣམ་པར་མཁས་པས་གཟུང་བར་བྱ། ། ཅེས་སྨོས་ཏེ།
དེའི་དོན་ནི་སྔར་བསྟན་པ་ལྟ་བུའི་ཡོངས་སུ་སྦྱང་བ་བྱས་པའི་རྣལ་འབྱོར་པས་བདག་གི་དུས་ལ་བབས་པ་དང་། ཕ་རོལ་གདུག་པ་ཅན་བསྒྲལ་བའི་དུས་ལ་བབས་པར་གྱུར་པ་དེའི་དུས་སུ་འདི་བྱའོ། ། འདི་ལ་གསུམ་སྟེ། བདག་གི་རྣམ་པར་ཤེས་པ་དབྲོག་པ་སྟེ་གཡོ་བར་བྱས་པ་དང་། ཕ་རོལ་གྱི་རྣམ་པར་ཤེས་པ་དབྲོག་པ་ནང་གི་ལས་ཚོགས་གདུག་པ་ཅན་ཚར་བཅད་པ་དང་། དེའི་སེམས་ཀྱི་རྗེས་སུ་བདག་གི་སེམས་འཕོ་བའི་རྣལ་འབྱོར་དངོས་སོ། ། དེ་དག་ནི་སྔར་བསྟན་པ་ལྟར་སྦྱང་བ་བྱས་པས་རང་གི་ལྟེ་བར་རླུང་གི་དཀྱིལ་འཁོར་དེའི་སྟེང་དུ་མེའི་དཀྱིལ་འཁོར་དེའི་སྟེང་དུ་ཉི་མ། དེའི་དབུས་སུ་ཨྃ་ཤིན་ཏུ་དམར་བ་བསམ། ཡང་སྙིང་གར་ཧཱུྃ་ཁ་དོག་སྔོན་པོ་ཁ་ཐུར་དུ་བལྟས་པ་བསམས་ལ་སྒོ་ཐམས་ཅད་ཡི་གེས་བཀག་སྟེ། རླུང་ཕྱིར་ལྡང་བའི་དུས་སུ་རླུང་གིས་མེ་དང་ཉི་མ་བུས།
དེས་ཨྃ་སྦར་ཏེ་ཨཾ་གི་འོད་ཀྱིས་སྙིང་གའི་ཧཱུྃ་དེ་ཀླད་པའི་ནང་དུ་ཚངས་ཀྱིས་ཕུལ་བར་བསམས། ནང་དུ་འཇུག་ཙམ་ན་ཡང་སྙིང་གའི་བར་དུ་འོང་བར་བསམ། དེ་ལྟ་བུའི་རྣལ་འབྱོར་ཡང་དང་ཡང་དུ་གོམས་པར་བྱས་པས་བདག་གི་རྣམ་པར་ཤེས་པ་དབྲོག་པ་ལ་ཚེགས་མེད་པར་འགྲུབ་པར་འགྱུར་རོ། ། ཚིག་གི་དོན་ནི་དེ་ནས་ཞེས་བྱ་བ་ནི་སྔོན་དུ་སྦྱང་བ་བྱས་པའི་རྗེས་ལའོ། ། ཕྱི་རོལ་རྣལ་འབྱོར་ནི་གཞན་གྱི་གྲོང་ཁྱེར་དུ་འཇུག་པ། མདོར་ན་གང་ཟག་ནི་སྦྱང་བ་བྱས་པའི་རྣལ་འབྱོར་པའོ། ། གཉིས་པ་ཇི་ལྟར་བསྒོམ་པའི་ཚུལ་ལ་གཉིས། སེམས་རྟེན་དང་བཅས་པ་བསྒོམ་པའི་ཚུལ་དང་། དབུགས་འབྱུང་འཇུག་ལ་བརྟེན་ནས་ལས་ལ་སྦྱར་བའོ། ། དང་པོ་ནི།
གནས་གཉིས་ཀྱིས་ནི་སེམས་དང་ནི། ། རླུང་གི་དཀྱིལ་འཁོར་སེམས་ཀྱི་ནི། ། དེའི་དབུས་སུ་མེ་ཉིད་དེ། ། དེའི་སྟེང་དུ་ཉི་མ་དེར། ། ཨཱ་ལི་ཀཱ་ལི་ལྡན་པ་ཡི། ། ས་བོན་དེ་ཉིད་དམར་པོའོ། ། ཅེས་པས་གནས་ནི་ལྟེ་བ་དང་སྙིང་གའི་འཁོར་ལོ། ལྟེ་བ་རླུང་གི་དཀྱིལ་འཁོར་གྱི་སྟེང་དུ་རཾ་ལས་མེའི་དཀྱིལ་འཁོར་དེའི་སྟེང་དུ་ཨཾ། སྙིང་གར་ཧཱུྃ་དེ་ལ་ཨཾ་ཁ་དོག་དམར་པོའོ། ། གཉིས་པ་ལ་གཉིས།
མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ནི། རྣལ་འབྱོར་པ་ཡི་ཁྱད་པར་དུ། ། འབྱུང་དང་རྔུབ་པ་བཟླས་པ་བྱ། ། ཅེས་པས་དེའི་དུས་ཀྱི་རླུང་གི་རྣལ་འབྱོར་བསྟན། དབུགས་ཕྱིར་འབྱུང་ཙམ་ན་ལྟེ་བའི་རླུང་གིས་མེ་སྦར། དེས་ཨཾ་གི་འོད་ཀྱིས་སྙིང་གའི་ཧཱུྃ་ཆུ་ཤིང་གིས་བསྐྱོད་པ་ལྟར་བསྐུལ་ཏེ་ཀླད་པའི་ནང་དུ་ཚངས་ཀྱིས་ཕུལ་བར་བསམ། ནང་དུ་རྔུབ་ཙམ་ན་ཧཱུྃ་དེ་ཉིད་ཁ་ཐུར་ལ་བལྟས་ནས་སྙིང་གར་འབྱུང་བ་བཟླས་པ་བྱ། འདི་ལ་གོང་དུ་རྣམ་གྲོལ་གྱི་ཕྱག་རྒྱ་ལ་སོགས་པ་སྦྱོར་བར་རྡོ་རྗེ་མཁའ་འགྲོ་ལས་གསལ།
གཉིས་པ་ནི། ཡེ་ཤེས་ས་བོན་དབུས་སུ་ནི། ། འབྱུང་བ་ཡིས་ནི་བསྣུན་བྱ་ཞིང་། ། རྔུབ་པས་སྙིང་གའི་ཡེ་ཤེས་ནི། ། མེ་ཏོག་ལྟ་བུར་བསྣུན་པར་བྱ། ། དབྱུང་དང་དབྱུང་མིན་བཟླས་པས་ནི། ། དབྱུང་དང་རྔུབ་པའི་རྣལ་འབྱོར་པ། ། བདག་ཉིད་རྣལ་འབྱོར་དུ་ནི་བྱེད། ། དབྱུང་བའི་མཚན་ཉིད་མཚོན་པར་བྱ། ། རྔུབ་པའི་མཚན་ཉིད་མཚོན་པར་བྱ། །
དབྱུང་དང་རྔུབ་པའི་རྣལ་འབྱོར་གྱི། ། མཚན་ཉིད་དེ་ཉིད་བསྒོམས་པས་ནི། ། མཉམ་བཞག་དངོས་པོའི་རང་བཞིན་གྱིས། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་སྨོས་ཏེ། དེའི་དོན་མདོར་བསྟན་གྱི་སྐབས་བཞིན། ཡེ་ཤེས་ས་བོན་ཅེས་པ་ཧཱུྃ་དབྱུང་བས་བསྣུན་པའི་དོན་རླུང་ཕྱིར་འགྲོ་བའི་དུས་ཨཾ་གི་འོད་ཀྱིས་ཧཱུྃ་དེ་ཉིད་སྤྱི་གཙུག་ཏུ་ཕུལ། མེ་ཏོག་ལྟ་བུར་བསྣུན་པའི་དོན་རླུང་ནང་དུ་རྔུབ་པའི་དུས་ཧཱུྃ་དེ་ཉིད་སྙིང་གར་བཟློག དེ་ལྟར་བཟླས་པ་དང་རྣལ་འབྱོར་ལ་མཉམ་པར་བཞག་པས་གཞན་གྱི་ལུས་ལ་འཇུག་པའི་གྲོང་འཇུག་འགྲུབ་པར་ཐེ་ཚོམ་མེད་དོ། ། གསུམ་པ་དེ་ལྟར་བསྒོམས་པའི་དགོས་པ་ནི།
དེ་ནས་ཕྱི་རོལ་རྣམས་ཀྱི་ལུས། ། སྒྲུབ་པ་པོས་ནི་རྣམ་པར་སྤྲུལ། ། གཞན་གྱི་སེམས་ཀྱི་རྗེས་སུ་སེམས། ། རྣམ་པར་མཁས་པས་ཤེས་པར་བྱ། ། ཅེས་སྨོས་ཏེ། ། དེ་ལ་ཕྱི་རོལ་ཅེས་པ་རང་གི་ལུས་ལས་ཕྱི་རོལ་ཕ་རོལ་པོའི་ལུས་སྒྲུབ་པ་པོས་ནི་རང་གི་ལུས་སུ་རྣམ་པར་སྤྲུལ་ནས་བསྒྱུར། གཞན་གྱི་ལུས་ལ་ཕ་རོལ་པོའི་སེམས་འཕོས་པའི་རྗེས་སུ་རང་གི་སེམས་འཇུག་པའི་མན་ངག་གྲོང་དུ་འཇུག་པ་འདི་ལྟ་བུ་ལ་རྣམ་པར་མཁས་པས་གདུག་པ་ཅན་བསྒྲལ་བ་ལ་སོགས་ནང་གི་ལས་ཚོགས་ཤེས་པར་བྱའོ། ། མན་ངག་ནི། རང་གི་ལྟེ་བར་ཨཾ་རབ་ཏུ་དམར་བ་བསམ། དེའི་འོད་ཀྱིས་སྙིང་གའི་ཧཱུྃ་བསྐུལ་ཏེ།
ཨཱ་ལི་ཀཱ་ལིའི་རང་བཞིན་གྱི་འོད་རབ་ཏུ་འབར་བ་དེ་བདག་གི་སྣ་བུག་གཡས་པ་ནས་ཕྱུང་ལ། ཕ་རོལ་གྱི་སྣ་གཡོན་ནས་ཞུགས་ཏེ། དེའི་སྙིང་གའི་སེམས་ཀྱི་རྟེན་རིན་པོ་ཆེ་རབ་ཏུ་འབར་བ་ལྟ་བུ་འབར་ཏེ། དེའི་མེའི་རླུང་གིས་དེའི་ས་བོན་བསྐུལ་ཏེ། རྣམ་པར་ཤེས་པ་བསྡུས་ནས་དེའི་སྣ་གཡས་ནས་ཕྱུང་སྟེ། བདག་གི་སྣ་གཡོན་ནས་བཅུག་ལ་ལྟེ་བའི་འོག་ཀྵའི་གནས་མེ་རླུང་གི་འཁོར་ལོ་ལ་དེའི་རྣམ་པར་ཤེས་པར་བསྲེག་པར་བྱའོ། ། དེས་ཇི་སྲིད་དུ་ཕ་རོལ་མ་འཕོས་ཀྱི་བར་དུ་བདག་ཉིད་མི་སྨྲ་བ་ལ་གནས་ཏེ་བསྒྲུབ་པར་བྱའོ། ། འདིས་ནི་ཕ་རོལ་གདུག་པ་ཅན་བསྒྲལ་བ་ནང་གི་ལས་ཚོགས་སོ། ། དེ་ལྟར་བླ་མའི་མན་ངག་གོ ། དེའང་དཔལ་རྡོ་རྗེ་མཁའ་འགྲོ་ལས།
ཉི་མའི་ལམ་ནས་བྱུང་ནས་ནི། བདག་དང་ལྷ་མོའི་ཆ་ལྡན་པ། ། བསྒྲུབ་བྱའི་སྙིང་གའི་དབུས་བཞུགས་ནས། ། རླུང་གིས་མེ་ནི་སྦར་བར་བྱ། ། དེའི་རྣམ་ཤེས་བླངས་ནས་ནི། ། ལུས་ཀྱི་དཀྱིལ་འཁོར་ལ་ནི་གཞུག བསྒྲུབ་བྱའི་རྣམ་ཤེས་འཕྲོག་ནས་ནི། ། འོག་གི་ཀྵ་ཡི་འཁོར་ལོར་སྦྱར། ། ཇི་སྲིད་ཟད་ཀྱི་བར་དུ་ནི། ། ལྷ་མོ་ལྐུགས་པ་བཞིན་དུ་གནས། །
ཞེས་གསུངས་སོ། ། གཞན་གྱི་སེམས་ཀྱི་རྗེས་སུ་སེམས། ། ཅེས་པའི་མན་ངག་དེ་ལྟར་ཕ་རོལ་གདུག་པ་ཅན་ལུས་ཀྱི་སྒོ་ནས་ཡུན་རིང་དུ་གནས་ཤིང་གཞན་ལ་ཕན་པའི་ལུས་དེ་བདག་གི་རྣམ་པར་ཤེས་པ་ཕྲོགས་པ་དང་ཅུང་ཟད་དྲོད་མ་ཡལ་ཙམ་དེ་ལ་བདག་གི་རྣམ་པར་ཤེས་པ་འཕོ་བར་བྱ་སྟེ། དེའང་དང་པོ་སེང་གེ་རྣམ་རོལ་གྱི་ཕྱག་རྒྱ་བཅིངས་ལ། གོང་གི་བདག་གི་རྣམ་ཤེས་དབྲོག་པར་ཇི་སྐད་བཤད་པའི་རྣལ་འབྱོར་བྱས་ལ། བདག་གི་སྣ་གཡས་ནས་ཕ་རོལ་གྱི་སྙིང་གར་བཀོད་པས་འགྲུབ་བོ། ། དེའི་རྗེས་ལ་མངོན་པར་ཤེས་པ་ལྔ་ལ་སོགས་པ་བསམ་གྱི་མི་ཁྱབ་པའང་འགྲུབ་པར་འགྱུར་རོ། ། རྡོ་རྗེ་མཁའ་འགྲོ་ལས། སེང་གེ་རྣམ་རོལ་ཕྱག་རྒྱ་ནི། ། རྣལ་འབྱོར་པས་ནི་བཅིང་བར་བྱ། །
ཁྱེད་ཀྱི་གནས་ཀྱི་རྣལ་འབྱོར་ལས། ། རྟག་ཏུ་སྲོག་དང་རྩོལ་བ་བྱ། ། འབྱེད་པའི་སྔར་གྱི་རྣལ་འབྱོར་གྱིས། ། བདག་གི་ལུས་ནི་སྤངས་ནས་ནི། ། སྔགས་པ་གཞན་གྱི་གྲོང་ཞུགས་ཏེ། ། ཆོ་ག་འདིས་ནི་བྱ་བ་ཉིད། ། འདི་ཉིད་རིག་པའི་རྣལ་འབྱོར་གྱིས། ། རང་གི་ལུས་ཀྱི་རྣལ་འབྱོར་འདོད། ། ཞེས་གསུངས་སོ། ། བཞི་པ་དགོས་པ་གྲུབ་པའི་ཕན་ཡོན་ནི།
བསྒོམ་དང་བཟླས་པའི་ཁྱད་པར་གྱིས། ། མཉམ་པར་བཞག་པའི་སེམས་ཀྱིས་ནི། ། ལེགས་པའི་ལམ་ནི་བསམ་བྱས་ན། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་སྨོས་ཏེ། བསྒོམ་དང་བཟླས་པ་ནི་སྔར་བཞིན། ལེགས་པའི་ལམ་ནི་གྲོང་གཞན་དུ་འགྲོ་བ། ཕན་ཡོན་ནི་མངོན་པར་ཤེས་པ་ལ་སོགས་པ་ལ་ཐེ་ཚོམ་མེད་ཅེས་པའི་དོན་ཏོ། ། གཉིས་པ་ཡེ་ཤེས་ཀྱི་དེ་ཁོ་ན་ཉིད་ལ་ལྔ། ཡེ་ཤེས་ཀྱི་དེ་ཁོ་ན་ཉིད་དངོས།
ཡེ་ཤེས་དང་མི་ལྡན་པ་དམན་པའི་ཡུལ་མ་ཡིན་པ། དམ་པ་རྣམས་ཀྱི་ཡུལ་ཡིན་པ། དེ་གང་ལས་རྟོགས་པར་བྱ་བ། འདི་སྙིང་པོའི་མཆོག་ཏུ་བསྟན་པའོ། ། དང་པོ་ལ་ལྔ། ཡེ་ཤེས་ཀྱི་རང་བཞིན། ཉན་ཐོས་ལ་སོགས་པ་ལ་བཤད་པ། སེམས་དཔེས་མཚོན་པ། མངོན་དུ་བྱེད་ཐབས། ཡེ་ཤེས་ཀྱི་ཁྱད་པར་རོ། །
དང་པོ་ཡེ་ཤེས་ཀྱི་རང་བཞིན་ནི། དེ་ནས་རང་གི་སྙིང་གར་ཡེ་ཤེས་སེམས་དཔའ་ཕ་རོལ་པོའི་གཟུགས་སུ་གྱུར་པ་དང་། གཉིས་མེད་ཡེ་ཤེས་གང་གི་གནས་པ་དེའི་ཕྱིར་མར་མེའི་རྣམ་པའི་རང་རིག་པའི་སེམས་ཀྱི་ནང་གི་ཕྲིན་ལས་བཞི་ལ་རྣམ་པར་མཁས་པས་གྲོང་གཞན་དུ་འཇུག་པའི་ལས་རྣམས་བྱེད། ཡང་ན་ཡེ་ཤེས་ནི་རང་གི་སེམས། གཟུགས་ནི་ཧཱུྃ་གི་གཟུགས་རྣམ་པ་གསལ་བ། དཔེ་མར་མེ་ལྟ་བུ། རྟེན་རླུང་འགྲོ་འོང་ལས་གྲོང་དུ་འཇུག་པ་ལ་སོགས་པ་བྱེད་ཅེས་པའི་དོན་ཏོ། ། གཉིས་པ་ཉན་ཐོས་ལ་སོགས་པ་ལ་བཤད་པ་ནི། ཉན་ཐོས་དང་ལ་སོགས་པས་ཕྱི་རོལ་པ་ལ་སོགས་པ་ཐམས་ཅད་ལ་གནས་པའི་ཡེ་ཤེས་ཀྱི་དེ་ཉིད་ནི། འཕོ་བའི་ཚུལ་ཐུན་མོང་དུ་ལེགས་པར་བཤད་པ་བསྒྲགས་པ་ཉིད་དོ། །
གསུམ་པ་སེམས་དཔེས་མཚོན་པ་ནི། ཤེལ་ལྟར་སེམས་ནི་བརྟན་བྱས་ནས་ཅེས་པ་ཡེ་ཤེས་ངོས་གཟུང་གི་གདམས་ངག་གིས་ངོས་བཟུང་ནས་གློ་བུར་གྱི་དྲི་མ་དང་འབྲལ་བར་བྱེད་ཅིང་། དེ་ཁོ་ནའི་རྟོགས་པ་བརྟན་པར་བྱས་ནས་མར་མེའི་རྣམ་པའི་སེམས་ཀྱིས་ནི་ཅེས་པ་བེམ་པོ་ལས་ལོག རིག་པའི་ངོ་བོར་གནས་པས་རང་གསལ་བའོ། ། མདོར་ན་དེ་དག་གི་དོན་ནི། དེ་ལྟར་འགྲོ་བ་བཟང་པོ་དང་ངན་པ་དང་ཐར་པ་ལ་སོགས་པར་འགྱུར་བ་དེ། ཅི་ལས་ཁོ་ནས་ཀྱང་མ་ཡིན། སྔར་བསྟན་པའི་ལམ་ཁོ་ནས་ཀྱང་མ་ཡིན་ཏེ། ཐམས་ཅད་རང་གི་སེམས་འདི་ཉིད་ཀྱིས་ནི་དེ་དག་ཏུ་འགྲོ་བར་བྱེད་དོ། ། ཞེས་བསྟན་པའི་ཕྱིར།
ཡེ་ཤེས་གཟུགས་གྱུར་ཅེས་སྨོས་སོ། ། དེ་ནས་མར་མེ་ལྟར་གསལ་བའི་སེམས་ཀྱིས་ལས་རྣམས་བྱེད་པའོ། ། འོ་ན་ཉན་ཐོས་ལ་སོགས་པ་ལས་དེ་ཁོ་ན་ཉིད་དུ་མ་བཤད། ལས་དུ་མ་བཤད་པ་དེ་དག་ལོག་པ་ཡིན་ནམ་སྙམ་པ་ལ། མིན་ཏེ་ཉན་ཐོས་ལ་སོགས་པའི་དེ་ཉིད་དེ་དག་ཀྱང་ལེགས་པར་བཤད་པ་ཉིད་དོ། ། འོ་ན་མི་མཐུན་སྙམ་ན། དེ་དག་ཐམས་ཅད་འང་རང་གི་སེམས་ཉིད་ཀྱི་ཡེ་ཤེས་དེ་ཉིད་དང་དེའི་རྣམ་པར་སྣང་སྟེ་དཔེར་ན། ཤེལ་གོང་དག་རས་ཀྱི་གཞིར་བསྒྱུར་ཡང་རང་གི་ངོ་བོ་ཤེལ་དག་པ་ཡིན་པ་དང་དག་པའི་རྐྱེན་དེས་དེ་དང་དེར་སྣང་བ་བཞིན་ནོ། ། དེས་ན་མར་མེ་ལྟར་གསལ་བའི་མྱོང་བ་གཉིས་མེད་ཀྱི་ཡེ་ཤེས་ཀྱི་སེམས་དེ་ལ།

ཤེལ་སྒོང་ཡོངས་སུ་དག་པ་ཚོན་གྱིས་ཁ་བསྒྱུར་བ་བཞིན་དུ། རང་གི་སེམས་འཆི་ཁའི་སེམས་ཐ་མ་ལ་རིང་པོ་སུམ་ཅུའི་ཚད་དུ་སེམས་གནས་པ་རྒྱུན་མ་ཆད་པས་དེ་དང་དེའི་འགྲོ་བར་འགྱུར་ཏེ། དཔལ་རྡོ་རྗེ་མཁའ་འགྲོ་ལས། དགེ་དང་མི་དགེའི་འབྲས་འབྱུང་བ། ། ལྷ་མོ་རིང་པོ་སུམ་ཅུ་ཡིན། ། རང་རིག་སེམས་ཀྱི་བསྒོམས་པས་ནི། ། དེའི་འགྲོ་བར་འགྲོ་བར་འགྱུར། ། ཅེས་སོ། ། བཞི་པ་ཡེ་ཤེས་མངོན་དུ་བྱེད་པའི་ཐབས་ནི། གལ་ཏེ་འགྲོ་བ་དྲུག་གི་འགྲོ་བར་རང་གི་སེམས་དེ་དང་དེའི་རྣམ་པར་བསྒྱུར་བས་འགྲོ་བར་རིགས་ན། མྱ་ངན་ལས་འདས་པར་གང་གིས་འགྱུར་སྙམ་ན།
དེ་ནི་སྤྲོས་པ་དང་བྲལ་བའི་སེམས་ཀྱིས་སོ། ། ཞེས་སྟོན་པ་ནི། སྤྲོས་པ་ཐམས་ཅད་དམིགས་ནས་ནི། ། སྤྲོས་པ་ཉིད་ནི་སྤྲོས་མེད་བྱེད། ། རང་བཞིན་རྣལ་འབྱོར་དམིགས་ནས་ནི། ། འདི་དག་ཐམས་ཅད་ཡོངས་སུ་སྤང་། ། ཞེས་སྨོས་སོ། ། ལྔ་པ་ཡེ་ཤེས་ཀྱི་ཁྱད་པར་ལ་གཉིས། ཞུས་པ་དང་། ལན་ནོ། །
དང་པོ་ནི། ཀྱཻ་བཅོམ་ལྡན་འདས་རྒྱུ་མཚན་གང་གིས་ཡེ་ཤེས་ཁྱད་པར་དུ་འཕགས་པ་ལགས། ལན་ནི། བཅོམ་ལྡན་འདས་ཀྱིས་བཀའ་བསྩལ་པ། དེ་ལྟར་འཁོར་བ་དང་མྱ་ངན་ལས་འདས་པ་ཐམས་ཅད་རང་གི་སེམས་ཀྱིས་འགྱུར་བ་དེ་རིགས་ན། སེམས་ཀྱི་ཁྱད་པར་གང་ཞེས་དྲིས་པའི་ལན་དུ། ཡེ་ཤེས་རྣམ་པ་ལྔ་རུ་གསུངས། ། རྣམ་པ་ལྔ་གང་ཞེ་ན། གསང་བའི་མེ་ལོང་ཡེ་ཤེས་ལྷའི། ། ཁྲོ་བོའི་ཡེ་ཤེས་ལྷ་མ་ཡིན། །
ཡི་དྭགས་ཡེ་ཤེས་ཉི་མ་རྣམས། ། དམྱལ་བ་འཇིགས་ཤིང་ངུ་བ་ཉིད། ། གཏི་མུག་ཡེ་ཤེས་བྱོལ་སོང་རྣམས། ། སེམས་མེད་བརྟན་པ་ལ་སོགས་པ། ། ལྔའི་དབྱེ་བས་ཡེ་ཤེས་བསྒྲགས། ། ཅེས་སྨོས་ཏེ། མེ་ལོང་ནི་མཐོང་བའོ། ། དེ་ནི་བསོད་ནམས་སོ། ། གསང་བ་ནི་གསང་བ་སྟེ། བསོད་ནམས་ཀྱིས་ངར་འཛིན་པ་གསང་ཞིང་སྦས་པ་ལས་ནི་ལྷར་འགྱུར་རོ། །
ཁྲོ་བའི་ངར་འཛིན་པའི་ཤེས་པ་ལས་ནི་ལྷ་མ་ཡིན་དུའོ། ། ཉི་མ་ནི་གདུང་བས་ཏེ་སེར་སྣའི་ངར་སེམས་ལས་ནི་ཡི་དྭགས་སུ་འགྱུར་རོ། ། འཇིགས་ཤིང་ངུ་བ་ནི། འཇིགས་ཤིང་ཁྲོ་བའི་ངར་སེམས་ལས་ནི་དམྱལ་བར་འགྱུར་རོ། ། གཏི་མུག་ནི་རྨོངས་ཤིང་བླུན་པའི་ངར་སེམས་པ་ལས་ནི་བྱོལ་སོང་དུ་འགྱུར་རོ། ། འོ་ན་འགྲོ་བ་ནི་དྲུག་ཡིན་ལ་ཡེ་ཤེས་ནི་ལྔ་ཡིན་པས་ཇི་ལྟར་དབྱེ་ཞིང་བསྡུ་ཞེ་ན། ལྔའི་དབྱེ་བས་ཡེ་ཤེས་བསྒྲགས་ཞེས་སྨོས་ཏེ། མིའི་འགྲོ་བ་ནི་ཡེ་ཤེས་ལྔ་ཀ་དང་ཆ་ཡིས་ལྡན་ཞེས་བྱ་བའི་དོན་ཏོ། ། དེ་ལྟར་གདན་བཞི་པ་དང་རྡོ་རྗེ་མཁའ་འགྲོ་ལས། མི་ལ་ཡེ་ཤེས་ཁྱད་པར་ནི། །
རྣམ་པ་ལྔ་རུ་ཤེས་པར་བྱ། ། ཞེས་གསུངས་སོ། ། དེ་ལྟར་སེམས་དང་བཅས་པ་ལ་སེམས་ཀྱི་ཁྱད་པར་ལྔར་ཤེས་པས་འགྲོ་བ་རྣམས་སུ་སེམས་ཀྱིས་འགྲོ་ན། སེམས་མེད་པར་བརྟན་པ་ལ་སོགས་པར་ཇི་ལྟར་འགྲོ་བ་ཡིན་ཏེ། དེ་དག་ལ་སེམས་མེད་པས་འགྲོ་བ་མ་ཡིན་ནོ། ། གཉིས་པ་ཡེ་ཤེས་ཀྱི་དེ་ཁོ་ན་ཉིད་དེ་ཡེ་ཤེས་དང་མི་ལྡན་པ་དམན་པའི་ཡུལ་མ་ཡིན་པར་བསྟན་པ་ནི། གླེན་ཞིང་ལྐུགས་པས་ཁེབས་པ་ཡི་བྱིས་པའི་ཤེས་པའི་ཤེས་པ་ཅན་དེ་དག་གི་སྤྱོད་ཡུལ་མ་ཡིན་པའི་ཕྱིར་རོ། ། གསུམ་པ་དམ་པ་རྣམས་ཀྱི་ཡུལ་ཡིན་པ་ནི། ། ཡེ་ཤེས་དེ་ཉིད་ཁྱད་པར་ཅན། ། རྣལ་འབྱོར་བསྟན་བཅོས་ཁྱད་པར་ལས། །
སྐྱེ་བ་བྱེ་བ་སྟོང་ཕྲག་ཏུ། ། ང་ཡི་ཡེ་ཤེས་ཀྱིས་བསྐུལ་བ་ཅེས་སྨོས་ཏེ། སྤྲོས་པ་དང་བྲལ་བ་ལྷན་ཅིག་སྐྱེས་པའི་ཡེ་ཤེས་ལ་སེམས་སྔོན་དུ་གྱུར་པ་ལས་འགྱུར་བ་སྟེ། དེ་ནི་ཁྱད་པར་ཅན་ནོ། ། དེ་ལྟ་བུ་དེ་གང་ལས་ཤེས་ན་རྣལ་འབྱོར་བསྟན་བཅོས་ལས་ཏེ་དེ་ཐབས་དང་ཤེས་རབ་གཉིས་མེད་སྟོན་པའི་གཞུང་ལས་སོ། ། དེས་ན་དམ་པ་རྣམས་ཀྱི་སྤྱོད་ཡུལ་ལོ་ཅེས་པའི་དོན་ཏོ། ། བཞི་པ་དེ་གང་ལས་རྟོགས་པར་བྱ་བ་ནི། མཁས་པས་རྣལ་འབྱོར་བསྟན་བཅོས་ལ། ། འབད་པས་དད་པ་བསྐྱེད་པར་བྱ། ། ཕྱི་རོལ་བསྟན་བཅོས་སྒྲ་ལ་སོགས། །
དཔེར་ན་གར་མཁན་ཁ་དོག་བཞིན། ། རྣལ་འབྱོར་བསྟན་བཅོས་རྗེས་བཙལ་བས། ། བཟའ་དང་གྲོལ་བའི་གནས་སུ་བྱ། ། ཅེས་སྨོས་ཏེ། མཁས་པ་ནི་ཡེ་ཤེས་ལ་མཁས་པའོ། ། དེ་ལྟར་ན་ཁྱད་པར་ཅན་གྱི་ཡེ་ཤེས་རྣལ་འབྱོར་གྱི་བསྟན་བཅོས་ལས་སྟོན་པ་དེ་བས་ན་དད་པ་བསྐྱེད་པར་བྱའོ། ། གལ་ཏེ་ཕྱི་རོལ་སྒྲ་ཚད་ལ་སོགས་པ་དང་ཕ་རོལ་ཏུ་ཕྱིན་པ་ལ་སོགས་པ་ལས་སྡེབ་སྦྱོར་ལ་སོགས་པ་ཤིན་ཏུ་ལེགས་ཤིང་དོན་རྟོགས་པར་སླ་ཞིང་མཛེས་སོ་སྙམ་ན་དེ་དག་ནི་གར་གྱི་སྦུབས་དང་འདྲ་ཡི་གར་མཁན་དངོས་མ་ཡིན་ནོ། ། འོ་ན་རྣལ་འབྱོར་གྱི་བསྟན་བཅོས་ལས་ཅི་འབྱུང་སྙམ་ན་བཟའ་བ་ནི་སྤྱོད་པ་སྟེ་མཐོ་རིས་དང་ཐུན་མོང་ངོ་། ། གྲོལ་བ་ནི་མཆོག་སྟེ་གཉིས་ཀ་འབྱུང་ཞེས་བྱ་བའི་དོན་ཏོ། ། ལྔ་པ་དེ་སྙིང་པོའི་མཆོག་ཏུ་བསྟན་པ་ནི།
སྙིང་པོ་ལས་ནི་སྙིང་པོ་མཆོག རྣལ་འབྱོར་ཞལ་མཆོག་ཁྱོད་ལ་བཤད། ། ཅེས་སྨོས་ཏེ། དེ་ལ་བསྟན་བཅོས་ཀྱི་སྙིང་པོ་ནི་རྣལ་འབྱོར་གྱི་བསྟན་བཅོས་ཡིན་ལ་རྣལ་འབྱོར་གྱི་བསྟན་བཅོས་ཀྱི་སྙིང་པོ་ནི་རྣལ་འབྱོར་བླ་ན་མེད་པ་ཡིན་ཞིང་། དེའི་སྙིང་པོ་ནི་བསྐྱེད་པའི་རིམ་པ་དེ་ལས་ཀྱང་སྙིང་པོ་མཆོག་ཏུ་གྱུར་པ་རྫོགས་རིམ་དེའི་ཡང་སྙིང་པོ་ཡེ་ཤེས་ཀྱི་དེ་ཁོ་ན་ཉིད་བཤད་དོ། ། ཅེས་པའི་དོན་ཏོ། ། གསུམ་པ་རབ་ཏུ་བྱེད་པའི་གྲངས་ལ་མིང་ནི། མུ་སྟེགས་ཀྱི་ཡེ་ཤེས་འཇིགས་པ་ཞེས་བྱ་བ་སྟེ་ཅེས་སོ། ། དེའི་དོན་མུ་སྟེགས་ཀྱི་ཡེ་ཤེས་ནི་རྟག་པ་དང་འགྱུར་བ་མེད་པ་དབང་ཕྱུག་ལ་སོགས་པས་བྱས་པར་འདོད་ལ་འདིར་ལས་དང་རང་རང་གི་སེམས་ཀྱིས་བྱས་པར་བསྟན་པས་རྟག་པ་འཇིག་པར་བྱེད་པའོ། ། གཞུང་ཚད་ནི།
ཤླཽ་ཀ་ལྔ་བཅུ་གཉིས་སོ། ། གོ་རིམ་ནི། བརྒྱད་པ་ལས་རབ་ཏུ་བྱེད་པ་གསུམ་པའོ།། །། གཉིས་པ་དེ་བཞིན་གཤེགས་པའི་ཐུགས་བསྐུལ་བའི་ཕྱིར་སྔགས་ཀྱི་བཟླས་པ་ལ་གསུམ། མཉན་པར་གདམས་པ། དོན་དངོས། བརྟག་པའི་གྲངས་སོ། ། དང་པོ་ནི། ཉོན་ཅེས་པ་གཞིར་བཞག གང་ན་སྔགས་རྣམས་ཀྱི་ནི་མཚན་ཉིད་ནིའོ། །
གང་གིས་ན་རྡོ་རྗེ་གཙོ་བོ་རྒྱལ་པོས་སོ། ། མངོན་པར་རྟོགས་པ་གང་དང་འབྲེལ་ན་ཐབས་རྒྱུད། དེ་ལས་ཀྱང་དངོས་གྲུབ་མཐའ་དག་གི་ཐབས་དེ་ལ་དྲུག་ལས། དང་པོ་སྔགས་ཀྱི་བཟླས་པ་དང་འབྲེལ་ལོ། ། དེའང་དོན་དྲུག་ལས་བཏུ་བ་བདུན་པར་ཕྲེང་བ་རབ་བྱེད་གསུམ་པར། ཁ་ཟས་གཞན་དུ་བསྟན། དགོས་པ་བཅུ་པ་ནས་སྟོན། འདིར་སྔགས་དངོས་དང་ཆེད་དུ་བྱ་བ་གཉིས་ཀ་བསྟན། དེ་ལ་ཆེད་དུ་བྱ་བའི་དབང་དུ་བྱས་ན་བསྙེན་པ་དང་གཏོར་མ་སྦྱིན་སྲེག་ལ་སོགས་པ་དུ་མར་འབྲེལ་ལོ། ། འོ་ན་སྔགས་ཞེས་བྱ་བ་མངོན་རྟོགས་ལོགས་པར་བསྔོར་མི་རུང་ངམ་སྙམ་ན་དོན་དམ་པའི་སྔགས་དང་ཞེས་བྱ་བ་སྤྱིར་འཇུག་ཀྱང་།
ཀུན་རྫོབ་ཨཱ་ལི་ཀཱ་ལི་གཉིས་ནི་སྔགས། ཡང་ན་དེ་ལས་གང་བསྡུས་ཞེས་ངག་ཏུ་བརྗོད་པར་བྱ་བ་གཟུངས་ཀྱི་སྒོ་འདི་ལ་སྔགས་སུ་བྱས་པས་ན་མངོན་རྟོགས་ལོགས་པར་བྱར་རུང་ངོ་། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན་བསྡུས་པའི་དཀྱིལ་འཁོར་གྱི་སྔགས་དེ་རྣམས་ནི་སྔར་བསྡུས་པའི་དཀྱིལ་འཁོར་དུ་བསྟན་པ་ལྟར་དེ་ཉིད་འདུས་པ་དང་རྣམ་སྣང་སྒྱུ་འཕྲུལ་དྲ་བར་ཚུལ་མི་འདྲ་བས་བཤད་པའི་རྒྱུད་ཡིན་ལ། རྡོ་རྗེ་མཁའ་འགྲོའི་ལེའུ་དང་པོ་དང་བཅུ་གཉིས་པར་མ་ཚང་བ་ཁ་སྐོང་བས་བཤད་པའི་རྒྱུད་དོ། ། རིགས་བཞི་ཡུམ་བཞི་ནི། བརྟག་པ་བདུན་པར་བསྟན་ཟིན་ཏོ། ། ཧེ་རུ་ཀ་བཅུ་བདུན་གྱི་སྔགས་ནི་བརྟག་པ་གཉིས་པའི་ཕྱི་མའི་ལྔ་པར་ཚུལ་མི་འདྲ་བ་བཞིན་སྔགས་ཀྱང་ཚུལ་མི་འདྲ་བར་བསྟན། མཉམ་སྦྱོར་གྱི་རྟོག་པ་ལྔ་པར་མ་ཚང་བ་ཁ་སྐོང་བས་བཤད་པའི་རྒྱུད་དོ། ། ལྷ་མོ་བཅོ་ལྔ་ནི་བརྟག་པ་གཉིས་པ་དང་གུར་གྱི་ལེའུ་བཞི་པར་ཕྲེང་བའི་སྔགས་སུ་གསུངས་ཀྱང་སོ་སོའི་སྔགས་མ་གསུངས་པས་ཁ་སྐོང་བའམ་མི་གསལ་བ་གསལ་བས་བཤད་པའི་རྒྱུད་དོ། ། ཧེ་རུ་ཀ་གསུམ་བརྟག་པ་གཉིས་པ་དང་ཆ་འཐུན།
བདེ་མཆོག་གི་རྐང་པ་བརྒྱད་པ་ནི་སྔར་བརྟག་པ་བདུན་པའི་ལྷ་གསུངས་པ་དང་ཕྱོགས་གཅིག་ཏུ་བྱས་ལ། བདེ་མཆོག་ཉུང་ངུར་རྐང་པ་བརྒྱད་དུ་བཅད་པ་ཁ་སྐོང་ལ་ཡི་གེ་ཉི་ཤུ་རྩ་གཉིས་པ་ཚུལ་མི་འདྲ་བས་བཤད་པའི་རྒྱུད་དོ། ། ཡི་གེ་བདུན་པ་དང་ཡུམ་གྱི་སྙིང་པོའང་ཆ་འཐུན་པས་བཤད་པའི་རྒྱུད་དོ། ། དྲག་པོའི་གདན་ཅན་གྱི་སྙིང་པོ་ནི་མཉམ་སྦྱོར་དུ་ཁ་སྐོང་བས་བཤད་པའི་རྒྱུད་དོ། ། འཁོར་གྱི་ལྷ་རྣམས་ནི་ཧེ་རུ་ཀ་ཕྱག་བཅུ་དྲུག་པ་དང་མཚུངས་སོ། ། འོད་ཟེར་ཅན་དང་རི་ཁྲོད་ལོ་མ་ཅན་ནི་རྣམ་སྣང་སྒྱུ་འཕྲུལ་དྲ་བར་མ་ཚང་བ་ཁ་སྐོང་བས་བཤད་པའི་རྒྱུད་དོ། ། དོན་ཐམས་ཅད་གྲུབ་པའི་སྙིང་པོ་ཞེས་བྱ་བ་ནི་ཕྲིན་ལས་གང་བསྒྲུབས་ཀྱང་སྒྲུབ་པ་དང་པོས་མ་གྲུབ་པ་ལ་སོགས་པའི་དུས་སུ་སྔགས་འདི་བཟླས་པས་བསྒྲུབ་པ་སྟེ། རྒྱུད་སྡེ་མཐའ་དག་ཏུ་མ་ཚང་བ་ཁ་སྐོང་བས་བཤད་པའི་རྒྱུད་དོ། ། གཏོར་མའི་སྔགས་གཉིས་ཀྱང་མཁའ་འགྲོ་སྤྱིའི་གཏོར་མ་སྟེ། རྡོ་རྗེ་མཁའ་འགྲོ་མ་ལྷ་མ་སྲིན་སྡེ་བརྒྱད་དང་བཅས་པ་ལ་མཆོད་པ་སྟེ།
རྣལ་འབྱོར་བླ་ན་མེད་པའི་རྒྱུད་མཐའ་དག་ཏུ་གསུངས་པ་རྣམས་སུ་ཆ་མཐུན་ཞིང་མ་གསུངས་པ་རྣམས་སུ་མ་ཚང་བ་ཁ་སྐོང་བའོ། ། ས་བྱིན་གྱིས་བརླབ་པ་དང་སྦྱང་བ་གཉིས་ནི་བརྟག་པ་གཉིས་པར་ཚུལ་མི་འདྲ་བས་བཤད་པའི་རྒྱུད་དོ། ། ཡེ་ཤེས་ཀྱི་མཁའ་འགྲོ་མ་ལྷ་བཅུ་གསུམ་གྱི་སྔགས་ནི་དཔལ་རྡོ་རྗེ་གདན་བཞི་པ་དང་ཚུལ་མི་འདྲ་བའམ་མི་གསལ་བ་གསལ་བས་བཤད་པའི་རྒྱུད་དོ། ། མཆོད་ཡོན་ལ་སོགས་པ་གསུམ་གྱི་སྔགས་ནི་བརྟག་པ་གཉིས་པར་ཆ་མཐུན་ཞིང་རྡོ་རྗེ་གུར་དུ་ཚུལ་མི་འདྲ་བས་བཤད་པའི་རྒྱུད་དོ། ། ཕྱག་རྒྱ་ཆེན་པོའི་སྔགས་ཞེས་བྱ་བ་ནི་ལྷའི་སྐུ་ཕྱག་རྒྱ་ཆེན་པོར་བྱིན་གྱིས་བརླབས་པས་ན་སྐུ་གསུང་ཐུགས་བྱིན་གྱིས་རློབ་པར་བྱེད་པའི་སྔགས་སོ། ། ཡང་ན་ཐམས་ཅད་སྟོང་པ་ཉིད་དུ་མཉམ་པས་ན་ཕྱག་རྒྱ་ཆེན་པོ་སྟེ་ཁ་ཟས་བྱིན་གྱིས་རློབ་ཅིང་གཙང་བ་དང་མི་གཙང་བ་མཉམ་པར་སྦྱོར་བའི་སྔགས་སོ། ། དགུ་པ་ནི་གཏོར་མའི་མགྲོན་དགུག་པའི་སྔགས་ཏེ། སྔགས་གཉིས་པོ་འདི་ནི། བླ་ན་མེད་པའི་རྒྱུད་སྡེ་སྤྱིར་མ་ཚང་བ་རྣམས་སུ་ཁ་སྐོང་བས་བཤད་པའི་རྒྱུད་དོ། ། གཉིས་པ་དོན་དངོས་ལ་བཅོ་ལྔ།
རྡོ་རྗེ་དབྱིངས་ཀྱི་ལྷ་རྣམས་ཀྱི་སྔགས། ཕྱག་བཅུ་དྲུག་པའི་དཀྱིལ་འཁོར་གྱི་སྔགས། བདག་མེད་མ་ལྷ་མོ་བཅོ་ལྔའི་སྔགས། ཧེ་རུ་ཀ་འབྱུང་བ་ལྷ་བརྒྱད་ཀྱི་སྔགས། རྡོ་རྗེ་ཕག་མོའི་སྔགས། འོད་ཟེར་ཅན་གྱི་སྔགས། རི་ཁྲོད་ལོ་མ་ཅན་གྱི་སྔགས། དོན་ཐམས་ཅད་བསྒྲུབ་པའི་སྔགས། གཏོར་མའི་སྔགས། ས་བྱིན་གྱིས་བརླབ་པ་དང་སྦྱང་བའི་སྔགས།
ཡེ་ཤེས་མཁའ་འགྲོ་མ་ལྷ་མོ་བཅུ་གསུམ་གྱི་སྔགས། མཆོད་པའི་སྔགས། ཕྱག་རྒྱ་ཆེན་པོའི་སྔགས། དགུག་པའི་སྔགས། ཡན་ལག་དྲུག་ལ་དགོད་པའི་སྔགས་སོ། ། དང་པོ་ནི། ཨོཾ་བཛྲ་ཨ་མྲྀ་ཏ་མ་ཧཱ་སུ་ཁ་ཧཾ་སྭཱ་ཧཱ། རྡོ་རྗེ་སེམས་དཔའི་སྙིང་པོའོ། ། དེ་བསྒྱུར་ན་རྡོ་རྗེ་བདུད་རྩི་བདེ་བ་ཆེན་པོའོ། ། ཨོཾ་ཨཿཧཱུྃ་ཧཱུྃ་སྭཱཧཱ།
རྡོ་རྗེ་སེམས་དཔའི་བཟླས་པའི་སྔགས་སོ། ། ནང་གི་ཕར་མའི་རིགས་ལྔ་དང་། ཡུམ་བཞི་བརྟག་པ་བདུན་པར་གསུངས་པས་འདིར་མ་བསྟན། དེ་ནས་འཕར་མ་གཉིས་པ་ལ་ཨོཾ་ཨཱཿཨཾ་ཧཾ་སྭཱ་ཧཱ་དྲག་མོའིའོ། ། ཨོཾ་ཨཱཿཨཾ་ཧཾ་སྭཱ་ཧཱ། རྡོ་རྗེ་གཟུགས་བརྙན་མའིའོ། ། ཨོཾ་ཨ་ཨཱིཾ་ཧཾ་སྭཱ་ཧཱ། འདོད་ཆགས་རྡོ་རྗེ་མའིའོ། ། ཨོཾ་ཨ་ཨཱིཾ་ཧཱཾ་སྭཱ་ཧཱ། རྡོ་རྗེ་ཞི་བ་མའིའོ། །
ཨོཾ་ཨཱཿཨུཾ་ཧཱཾ་སྭཱ་ཧཱ། རྡོ་རྗེ་གནོད་སྦྱིན་མའིའོ། ། ཨོཾ་ཨཱཿཨཱུྃ་ཧྃ་སྭཱཧཱ། རྡོ་རྗེ་མཁའ་འགྲོ་མའིའོ། ། ཨོཾ་ཨཱཿཨྃ་ཧྃ་སྭཱཧཱ། སྒྲའི་རྡོ་རྗེ་མའིའོ། ། ཨོཾ་ཨཱཿཨཱྃ་ཧྃ་སྭཱཧཱ། སའི་རྡོ་རྗེ་མའིའོ། ། འཕར་མ་གསུམ་པའི་མཚམས་བཞིར། ཨོཾ་ཨཿཨོཾ་ཧྃ་སྭཱཧཱ།
གླིང་བུ་མའིའོ། ། ཨོཾ་ཨཱཿཨཽཾ་ཧྃ་སྭཱཧཱ། པི་ཝང་མའིའོ། ། ཨོཾ་ཨཱཿཨེཾ་ཧྃ་སྭཱཧཱ། མུ་ཀུན་དཱའོ། ། ཨོཾ་ཨཱཿཨཱཻཾ་ཧྃ་སྭཱཧཱ། རྫ་རྔ་མའིའོ། ། འཕར་མ་བཞི་པའི་སྒོ་བཞིར། ཨོཾ་ཨཱཿབཛྲ་ཨྃ་ཀུ་ཤ་ཛ་ཧྃ་སྭཱཧཱ། རྡོ་རྗེ་ལྕགས་ཀྱུ་མའིའོ། །
ཨོཾ་ཨཱཿབཛྲ་པཱ་ཤེ་ཧཱུྃ་ཧྃ་སྭཱཧཱ། རྡོ་རྗེ་ཞགས་པ་མའིའོ། ། ཨོཾ་ཨཱཿབཛྲ་སྥོ་ཊ་བཾ་ཧྃ་སྭཱཧཱ། རྡོ་རྗེ་ལྕགས་སྒྲོག་མའིའོ། ། ཨོཾཨཱཿབཛྲ་གྷཎྜེ་ཧོ་ཧྃ་སྭཱཧཱ། རྡོ་རྗེ་དྲིལ་བུ་མའིའོ། ། སྤྱན་ལ་སོགས་པའི་སྔགས་ནི་སྔ་མ་བརྟག་པ་བདུན་པར་གསུངས་པ་བཞིན་དུ་སྔགས་པས་བཟླ་བར་བྱའོ། ། འཕར་མ་བཞི་པའི་མཚམས་བཞིར། ཨོཾ་རྀཾ་སྭཱཧཱ། མེ་ཏོག་མའིའོ། །
ཨོཾ་རཱྀཾ་སྭཱ་ཧཱ། ། བདུག་པ་མའིའོ། ། ཨོཾ་ལྀཾ་སྭཱ་ཧཱ། དྲི་མའིའོ། ། ཨོཾ་ལཱྀཾ་སྭཱཧཱ་མར་མེ་མའིའོ། ། འདི་དག་ནི་རྡོ་རྗེ་སེམས་དཔའིའོ། ། གཉིས་པ་ཕྱག་བཅུ་དྲུག་པའི་དཀྱིལ་འཁོར་གྱི་སྔགས་ནི། ཨོཾ་ཧྲི་སྭཱཧཱ། ཧེ་རུ་ཀའིའོ། ཨོཾ་བཛྲ་གྷུ་ཧྱེ་སིདྡྷི་པ་ར་མ་ཡོ་གི་ཤྭ་རཱི་ཀ་པཱ་ལ་མཱ་ལཱ་དྷཱ་རཱི་ཎཱི་རུ་དྷི་ར་པྲི་ཡེ་ཤྨ་ཤཱ་ན་བཱ་སི་ནཱི་ཧཱུྃ།
སྭཱཧཱ། དཀར་མོའིའོ། ། དེ་ལ་ཨོཾ་བཛྲ་གྷུ་ཧྱེ་སིད་དྷ། རྡོ་རྗེ་གསང་བ་གྲུབ་པ། པ་ར་མ་མཆོག་སྦྱིན། ཡོ་གི་ཤྭ་རི། རྣལ་འབྱོར་གྱི་དབང་ཕྱུག ཀ་པཱ་ལ་མཱ་ལཱ་དྷཱ་རཱི་ཎཱི། ཐོད་པའི་ཕྲེང་བ་འཛིན་པ། རུ་དྷི་ར་པྲི་ཡེ།
ཁྲག་ལ་དགྱེས་པ། ཤྨ་ཤཱ་ན་བཱ་སི་ནཱི། དུར་ཁྲོད་ན་གནས་མའོ། ། ཨོཾ་བཛྲ་ཙཎྜེ་ཤྭ་རཱི་ཁ་ཊྭཱཾགི་མཧཱ་བཛྲི་ཎཱི་ཀ་པཱ་མཱ་ལཱ་མུ་ཀུ་ཊེ། ཨཱ་ཀཌྜྷ་ཨཱ་ཀཌྜྷ་སརྦ་དུཥྚ་ཧྲི་ད་ཡ་མཱ་ཀཌྜྷ་རུ་ལུ་རུ་ལུ བྷྱོ་ཧཱུྃ་ཕཊ། ཆོམ་རྐུན་མའིའོ། ། དེ་ལ་བཛྲ་ཙཎྜེ་རྡོ་རྗེ་གཏུམ་མོ། ཤྭ་རི་དབང་མོ། ཁ་ཊཱངྒི་ཁ་ཊྭྃ་ཀ་ཅན། མཧཱ་བཛྲི་ཎཱི་རྡོ་རྗེ་མ་ཆེན་མོ། །
ཀ་པཱ་ལ་མཱ་ལ་མུ་ཀུ་ཊེ། ཐོད་པའི་ཕྲེང་བའི་ཅོད་པན་ཅན་ཨཱ་ཀཌྜྷ་ཨཱ་ཀཌྜྷ་ཁུག་གཉིས། སརྦ་ཐམས་ཅད། དུཥྚ་གདུག་པ། ཧྲི་ད་ཡ་མཱ་སྙིང་འགུགས་མ། ཨོཾ་བཛྲ་ཨ་པ་རཱི་ཛི་ཏེ་པ་ར་མ་གྷུ་ཧྱེ་ཀ་པཱ་ལ་མཱ་ལཱ་བི་བྷུ་ཥི་ཏེ་སརྦ་དུཥྚ་མོ་ཧཱ་ནི་པྲི་ཡེ་ཨེ་ཧྱེ་ཧི་བྷ་ག་ཝ་ཏི་བཛྲ་གྷུ་ཧྱེ་ཤྭ་རྭི་བ་ཧཱཱུ་བཱི་བདྷི་བི་ཤ་དྷ་རི་ཎཱི། སརྦ་དུཥྚ་ནི་བ་ར་ཎྀ་ཧཱུྃ་ཕཊ། རབ་ཏུ་རྨོངས་མའིའོ། ། དེ་ལ་བཛྲ་ཨ་པ་རི་ཛི་ཏེ། རྡོ་རྗེ་གཞན་གྱིས་མི་ཐུབ་པ།
པ་ར་མ་གྷུ་ཧྱེ། མཆོག་ཏུ་གསང་བ། ཀ་པཱ་ལ་མཱ་ལཱ་བི་བྷུ་ཥི་ཏེ། ཐོད་པའི་ཕྲེང་བས་ཤིན་ཏུ་བརྒྱན་མ། སརྦ་དུཥྚ་གདུག་པ་ཅན་ཐམས་ཅད། མོ་ཧཱ་ནི་རྨོངས་བྱེད་མ། པྲི་ཡེ། དགྱེས་མ། ཨེ་ཧྱེ་ཧི། ཀྱེ་ཚུར་སྤྱོན།
བྷ་ག་ཝ་ཏི། བཅོམ་ལྡན་འདས་མ། བཛྲ་གྷུ་ཧྱེ་ཤྭ་རཱི། རྡོ་རྗེ་གསང་བའི་དབང་ཕྱུག་མ། བ་ཧུ་བཱི་བིདྷི་དྷ་རི་ཎི། མང་པོ་སྣ་ཚོགས་ཀྱི་ཆ་བྱད་འཛིན་མ། སརྦ་དུཥྚ། གདུག་པ་ཅན་ཐམས་ཅད། བཱ་ར་ཎི་འཇོམས་མ། ཨོཾ་བཛྲ་བཻ་ཏཱ་ལི་ཁ་ཁཱ་ཁཱ་ཧི་ཁཱ་ཧི་སརྦ་དུཥྚ་ནི་བི་ཀྲི་ཏ་བེ་ཤ་དྷཱ་རི་ཎི་བི་ཀྲི་ཏ་བེ་ཤ་དྷཱ་རི་ནི་བི་ཀྲི་ཏཱ་ལཾ་ཀཱ་ར་བྷུ་ཥི་ཏེ་ཧ་ན་ཧ་ན།
ད་ཧ་ད་ཧ་པ་ཙ་པ་ཙ། མཱི་བི་ལམྦ་མཱི་བི་ལཱམྦ་ས་མ་ཡ་མ་ནུ་སྨ་ར་པྲ་པེ་ཤ་ཡ་མཎྜ་ལ་མ་དྷྱེ། ཨུ་སྡྱཱ་པ་ཡ་སརྦ་ཧཱུྃ་ཧཱུྃ་ཕཊ། རོ་ལངས་མའོ། ། དེ་ལ་བཛྲ་བཻ་ཏཱ་ལི། རྡོ་རྗེ་རོ་ལངས་མ། ཁ་ཁཱ། ཟོ་གཉིས། ཁཱ་ཧི་ཁཱ་ཧི། ངེས་པར་ཟོ་གཉིས།
སརྦ་དུཥྚཾ། གདུག་པ་ཅན་ཐམས་ཅད། བི་ཀྲི་ཏ་བེ་ཤ་དྷ་རི་ཎི། རྣམ་པར་འགྱུར་བའི་གཟུགས་འཛིན་པ། བི་ཀྲི་ཏཱ་ལྃ་ཀཱ་རཱ་བྷུ་ཥི་ཏཱེ། རྣམ་པར་གྱུར་པའི་རྒྱན་གྱིས་རྣམ་པར་བརྒྱན་མ། ཧ་ན་ཧ་ན། རྒྱོབ་གཉིས། ད་ཧ་ད་ཧ། སྲེགས་གཉིས།
པ་ཙ་པ་ཙ་ཚོས་གཉིས་མཱ་བི་ལཱམྦ་མཱ་བི་ལཱམྦ། སྙོམས་ལས་མ་མཛད་གཉིས། ས་མ་ཡ་མ་ནུ་སྨ་ར། དམ་ཚིག་རྗེས་སུ་དྲན་པས། པྲ་པེ་ཤ་ཡ། ཞུགས་ཤིག མཎྜལ་མ་དྷྱེ། དཀྱིལ་འཁོར་གྱི་དབུས་སུ། ཨུ་སྡྱཱ་པ་ཡ། བཞུགས་པ།
སརྦ། ཐམས་ཅད། ཨོཾ་ཨེ་ཧྱེ་ཧི་བྷ་ག་ཝ་ཏི་བཛྲ་གུ་ཧྱེ་ཤྭ་རཱི་བ་ཧུ་བི་བི་དྷ་བེ་ཤ་དྷ་རི་ཎི་སརྦ་ཏ་ཐཱ་ག་ཏཱ་དུཥྚེ་ས་མ་ཡ་མ་ནུ་སྨ་ར་ཧ་ན་ཧ་ན། རངྒ་རངྒ། རངྒ་པ་ཡ་རངྒ་པ་ཡ། པཱུ་ར་ཡ་པཱུ་ར་ཡ། ཨཱ་བི་ཤ་ཡ་ཨཱ་བི་ཤ་ཡ། སརྦ་བྷུ་ཏཱ་ནན། རྟ་ན་རྟ་ན། རྟཱ་པ་ཡ་རྟཱ་པ་ཡ།
ཧཿཧ་ཧ་ཧ་ཧ་ཧཱུྃ་ཧཱུྃ་ཕཊ། པུཀྐ་སིའིའོ། ། དེ་ལ་ཨེ་ཧྱེ་ཧི་ཀྱེ་ཚུར་སྤྱོན། བྷ་ག་ཝ་ཏི། བཅོམ་ལྡན་འདས་མ། བཛྲ་གྷུ་ཧྱེ་ཤྭ་རི། རྡོ་རྗེ་གསང་བའི་དབང་ཕྱུག་མ། བ་ཧུ་བི་བི་དྷ་བེ་ཤ་དྷ་རི་ཎི། མང་པོ་སྣ་ཚོགས་པའི་ཆ་བྱད་འཛིན་མ། སརྦ་ཏ་ཏ་ཐཱ་ག་ཏཱ།
དེ་བཞིན་གཤེགས་པ་ཐམས་ཅད་ཀྱི། དུཥྚེ། གདུག་པ། ས་མ་ཡ་མ་ནུ་སྨ་ར། དམ་ཚིག་རྗེས་སུ་དྲན་པ། ཧ་ན་ཧ་ན། རྒྱོབ་གཉིས། རངྒ་རངྒ། ཆགས་པ་གཉིས། རངྒ་པ་ཡ་རངྒ་པ་ཡ།
ཆགས་པ་བསྐྱེད་གཉིས། པཱུ་ར་ཡ་པཱུ་ར་ཡ། རྫོགས་པ་གཉིས། ཨཱ་བི་ཥ་ཡ་ཨ་བི་ཥ་ཡ། འབེབས་པ་གཉིས། སརྦ་བྷུ་ཏཱ་ནན། འབྱུང་པོ་ཐམས་ཅད། རྟ་ན་རྟ་ན། གར་གཉིས། རྟཱ་པ་ཡ་རྟཱ་པ་ཡ།
གར་གྱིས་གཉིས། ཨོཾ་བཛྲ་ཤུ་ལཱ་གྲྭེ། བིནྡྷ་བིནྡྷ་སརྦ་དུཥྚ་ཧྲི་ད་ཡ་ཨ་ཀརྵ་ཡ་ཨ་ཀརྵ་ཡ། ཧ་ན་ཧ་ན། ད་ཧ་ད་ཧ། ནིརྨ་ཐ་ནིརྨ་ཐ། མཱ་ར་ཡ་མཱ་ར་ཡ། མཱ་བི་ལཱམྦ་མཱ་བི་ལཱམྦ། ས་མ་ཡ་མ་ནུ་སྨ་ར་ཧཱུྃ་ཧཱུྃ་ཕཊ། གདོལ་པ་མོའིའོ། །
དེ་ལ་བཛྲ་ཤུ་ལཱ་གྲཱེ། རྡོ་རྗེ་མདུང་རྩེ། བིན་དྷ་བིན་དྷ། ཕུག་གཉིས། སརྦ་དུཥྚ། གདུག་པ་ཅན་ཐམས་ཅད། ཧྲི་ད་ཡ། མ་སྙིང་། ཨ་ཀརྵ་ཡ་ཨ་ཀརྵ་ཡ། ཁུག་གཉིས།
ཧ་ན་ཧ་ན། རྒྱོབ་གཉིས། ད་ཧ་ད་ཧ། སྲེགས་གཉིས། ནིརྨ་ཐ་ནིརྨ་ཐ། རྩུབས་ཤིག་གཉིས། མཱ་ར་ཡ་མཱ་ར་ཡ། སོད་གཉིས། མཱ་བི་ལམྦ་མཱ་བི་ལམྦ། སྙོམས་ལས་མ་མཛད་གཉིས།
ས་མ་ཡ་མ་ནུ་སྨ་ར། དམ་ཚིག་རྗེས་སུ་དྲན་པ། ཨོཾ་བཛྲ་མ་ཧེ་ཤྭ་རི་ཧྃ་ཧྃ་ཧྃ་ཧྃ་ཧ་རུ་ལུ་རུ་ལུ་བྷྱོ་ཧཱུྃ་ཧཱུྃ་ཕཊ། བྷ་ཀྵ་ཡ་སརྦ་དུཥྚ་ནྣི་རྨ་ཐ་ཧྲི་ད་ཡྃ། ཧཱུྃ་ཧཱུྃ་ཕཊ་སྭཱཧཱ། གྷསྨ་རིའིའོ། ། དེ་ལ་བཛྲ་མཱ་ཧེ། རྡོ་རྗེ་ཆེན་མོ། ཤྭ་རི། དབང་མོ།
བྷཀྵ་ཡ། གསོལ། སརྦ་དུཥྚ། གདུག་པ་ཅན་ཐམས་ཅད་ཀྱི། ནིརྨ་ཐ། རྩུབས་ཅིག ཧྲི་ད་ཡ། སྙིང་། ཨོཾ་པུམྦྷ་ནི་དཱིཔྟེ་ས་མ་ཡ་བཛྲེ་ཧཱུྃ་ཕཊ། ཧེ་རུ་ཀ་དང་མཚུངས་པའིའོ། །
དེ་ལ་སུམྦྷ་ནི། གནོད་མཛེས། དཱིཔྟེ་ས་མ་ཡ། གསལ་བའི་དམ་ཚིག བཛྲ། རྡོ་རྗེ། ཨོཾ་བཛྲ་བཾ་ཤེ་ཧཱུྃ་སྭཧཱ། གླིང་བུ་མའིའོ། ། དེ་ལ་བཛྲ་བཾ་ཤེ ། གླིང་བུ།
ཨོཾ་བཛྲ་བཱི་ཎེ་ཧཱུྃ་ཕཊ་སྭཧཱ། པི་ཝང་མའིའོ། དེ་ལ་བཛྲ་བཱི་ཎེ། རྡོ་རྗེ་པི་ཝང་། ཨོཾ་བཛྲ་མུ་ཀུནྡེ་ཧཱུྃ་སྭཱཧཱ། མུ་ཀུན་དཱའིའོ། ། དེ་ལ་བཛྲ་མུ་ཀུནྡེ། རྡོ་རྗེ་རྔ་ཟླུམ་མ། ཨོཾ་བཛྲ་མྲི་དཾ་གེ་ཧཱུྃ་སྭཱཧཱ་རྫ་རྔ་མའིའོ། ། དེ་ལ་བཛྲ་མྲི་དཾ་ག
རྡོ་རྗེ་རྫ་རྔ། ཨོཾ་བཛྲ་བ་ཌ་བཱ་མུ་ཁི་ཡོ་གཱི་ཤྭ་རི་ཧཱི་ཧི་ཧི་ཧི་ཧི་ཧཱུྃ་ཛ། རྟ་གདོང་མའིའོ། ། དེ་ལ་བཛྲ་བ་ཌ་བཱ་མུ་ཁི། རྡོ་རྗེ་རྟ་གདོང་། ཡོ་གི་ཤྭ་རཱི། རྣལ་འབྱོར་མའི་དབང་ཕྱུག ཨོཾ་བཛྲ་དཾཥྚ་བ་རཱ་ཧ་མུ་ཁི་ཏྲཱཾ་བ་ཏྲཱཾ་བ་ཧུ་ཏ་ཧཱུྃ། རྡོ་རྗེ་ཕག་གདོང་མའིའོ། ། དེ་ལ་བཛྲ་དཾཥྚཱཾ།
རྡོ་རྗེ་མཆེ་བ་ཅན། བ་རཱ་ཧ་མུ་ཁི། ཕག་གདོང་མ། ཨོཾ་ཙནྟྲ་སཱུརྻ། ཏྲཱཾ་བ་ཏྲཱཾ་བ་ཧུ་ཏ་ས་ནི་སིཾ་ཧ་ནི་རྣཱ་དེ་སིང་ཧ་བཀྟྲེ་སིང་ཧི་ནི་ཏྲྃ་ནི་ཏྲྃ་ནི་ཧྃ་བྃ་བྃ། སེང་གེའི་གདོང་མའིའོ། ། ཙནྟྲ་ཟླ་བ། སུརྻ་ཉི་མ། ཧུྃ་ཏྲཱ་ས་ནི། སྐྲག་པར་བྱེད་པ།
སིང་ཧ་ནི་རྣཱ་དེ། སེང་གེའི་ང་རོ་ཅན། སིང་ཧ་ནི། སེང་གེ་མ། ཨོཾ་བཛྲ་དྷཱ་ཏུ་སྃ་ཛཱི་དཱ་ནཱི་མཧཱ་ཡ་ཀྵི་ཎཱི་ཤྭ་ཎ་རུ་པི་ཎི་མཧཱ་པྲ་ལ་ཡ་ནིརྣ་དེ་ཀཱ་མ་རཱུ་པི་ཎི་ཏྲཱན་ཏྲ་ཊ་ཏྲཱ་ཊ་ཧོ། ། ཁྱིའི་གདོང་མའིའོ། ། བཛྲ་དྷཱ་ཏུ། རྡོ་རྗེ་དབྱིངས། སྃ་ཛཱི་དཱ་ནཱི། བདེ་བར་འཚོ་མ།
མཧཱ་ཡ་ཀྵི་ཎཱི། གནོད་སྦྱིན་ཆེན་མོ། ། ཤྭ་ཎ་རུ་པི་ཎི། ཁྱིའི་གཟུགས་མ། མཧཱ། ཆེན་པོ། པྲ་ལ་ཡ་ནིརྣ་དེ། འཇིགས་པའི་སྒྲ་དབྱངས། ཀཱ་མ་རཱུ་པི་ཎི། འདོད་པའི་གཟུགས་མ།
སྭཱཧཱ། ཞེས་པ་ནི་ཐམས་ཅད་དུའོ། ། འདི་རྣམས་ནི་ཧེ་རུ་ཀ་འཁོར་དང་བཅས་པའིའོ། ། གསུམ་པ་བདག་མེད་ལྷ་མོ་བཅོ་ལྔའི་སྔགས་ནི། ཨོཾ་ཨཱྃཿསྭཱཧཱ། བདག་མེད་མའིའོ། ། ཨོཾ་ཨྃཿསྭཱཧཱ། རྡོ་རྗེ་མའིའོ། ། ཨོཾ་ཨིཾ་སྭཱཧཱ། དཀར་མོའིའོ། །
ཨོཾ་ཨཱིཾ་སྭཱཧཱ། ཆུའི་རྣལ་འབྱོར་མའིའོ། ། ཨོཾ་ཨུྃ་སྭཱཧཱ། རྡོ་རྗེ་མཁའ་འགྲོ་མའིའོ། ། ཨོཾ་ཨཱུྃ་སྭཱཧཱ། པུཀྐ་སིའིའོ། ། ཨོཾ་རྀཾ་སྭཱཧཱ། རི་ཁྲོད་མའིའོ། ། ཨོཾ་རྀཾསྭཱཧཱ། གདོལ་པ་མོའིའོ། །
ཨོཾ་ལྀཾ་སྭཱཧཱ། གཡུང་མོའིའོ། ། ཨོཾ་ལྀཾ་སྭཱཧཱ། དཀར་མོའིའོ། ། ཨོཾ་ཨེཾ་སྭཱཧཱ། ཆོམ་རྐུན་མའིའོ། ། ཨོཾ་ཨཱཻཾ་སྭཱཧཱ། རོ་ལངས་མའིའོ། ། ཨོཾ་ཨོཾ་སྭཱཧཱ། གྷསྨ་རིའིའོ། །
ཨོཾ་ཨཽཾ་སྭཱཧཱ། ས་སྤྱོད་མའིའོ། ། ཨོཾ་ཨྃ་སྭཱཧཱ། མཁའ་སྤྱོད་མའིའོ། ། འདི་རྣམས་ནི་བདག་མེད་མ་འཁོར་དང་བཅས་པའིའོ། ། བཞི་པ་ཧེ་རུ་ཀ་འབྱུང་བ་ལྷ་བརྒྱད་ཀྱི་སྔགས་ནི། ཨོཾ་དེ་བ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ཀྱཻ་རྡོ་རྗེའི་སྙིང་པོའོ། ། དེ་ལ་དེ་བ་པི་ཙུ་བཛྲ། ལྷ་འཇོམས་པའི་རྡོ་རྗེ།
ཨོཾ་ཏྲཻ་ལོཀྱཱ་ཨ་ཀྵེ་པཱ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ཕྱག་གཉིས་པའིའོ། ། དེ་ལ་ཏྲཻ་ལོཀྱཱ་ཨ་ཀྵེ་པཱ། འཇིག་རྟེན་གསུམ་སྨོད་པ། ཨོཾ་ཛྭ་ལ་ཛྭ་ལ་ཧཱུྃ་བྷྱོ་ཕཊ་སྭཱཧཱ། ཕྱག་བཞི་པའིའོ། ། དེ་ལ་ཛྭ་ལ་ཛྭ་ལ་འབར་བ་གཉིས། ཨོཾ་ཀི་ཊི་ཀི་ཊི་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ཕྱག་དྲུག་པའིའོ། ། དེ་ལ་ཀི་ཊི་ཀི་ཊི།
ཆོམས་གཉིས། བརྟག་པ་བདུན་པ་དངོས་ནས་ཧེ་རུ་ཀ་ཕྱག་བཞི་པ་ནས་འབུམ་པའི་བར་དུ་བསྒོམ་ལ་དེའི་རྣལ་འབྱོར་ལ་གནས་ཏེ་ཁུ་བ་དགུག་པ་བརྟན་པ་དེའི་སྔགས། ཨོཾ་ན་མོ་བྷ་ག་ཝ་ཏེ་བཱི་རི་ཤྭ་ཡ་ཧཱུྃ་ཧཱུྃ་ཕཊ། དེ་ལ་ན་མོ། ཕྱག་འཚལ། བྷ་ག་ཝ་ཏེ། བཅོམ་ལྡན་འདས། བཱི་རི་ཤྭ་ཡ། དཔའ་བོའི་དབང་ཕྱུག ཨོཾ་མཧཱ་ཀལྤ་གྣི་སཾ་ནཱི་བྷ་ཡ་ཧཱུྃ་ཧཱུྃ་ཕཊ།
དེ་ལ་མ་ཧཱ་ཀལྤ་གྣི་སཾ་ནི་བྷ་ཡ་ལ་བསྐལ་པ་ཆེན་པོའི་མེ་འདྲ་བ། ཨོཾ་ཛ་ཊ་མུ་ཀུ་ཊོཏྐ་ཊཱ་ཡ་ཧཱུྃ་ཧཱུྃ་ཕཊ། དེ་ལ་ཛ་ཊ་མུ་ཀུ་ཊོཏྐ་ཊཱ་ཡ། རལ་པའི་ཅོད་པན་ཅན་མི་བཟད་པ། ཨོཾ་དྭཾ་ཥྚ་ཀ་ར་ལོ་གྲ་བྷཱི་ཁ་རྞ་མུ་ཁ་ཡ་ཧཱུྃ་ཧཱུྃ་ཕཊ། དཾཥྚ་ཀཱ་ར་ལོ་གྲ། མཆེ་བ་རྣམ་པར་གཙིགས་པ་སྐྲག་པ། བྷི་ཁ་ཎ་མུཁཱ་ཡ། འཇིགས་པའི་ཞལ་ཅན། ཨོཾ་སཧཱ་སྲ་བུ་ཛ་བྷ་སུ་ར་ཡ་ཧཱུྃ་ཧཱུྃ་ཕཊ།
དེ་ལ་སཧཱ། སྟོང་པ། སྲ་བུ་ཛ། ཕྱག བྷ་ཤུ་ར་ཡ། འོད་གསལ་བ། ཨོཾ་པ་ར་ཤུ་པཱ་ཤོ་དྱཏ་ཤུ་ལཱ་ཁ་ཊཱྃ་ག་དྷཱ་རི་ཎེ་ཧཱུྃ་ཧཱུྃ་ཕཊ། དེ་ལ་པ་ར་ཤུ། དགྲ་སྟ། པཱ་ཤོ་དྱཏ།
ཞགས་པ་ཐོགས་པ། ཁ་ཊཱྃ་ག་ཁ་ཊཱྃ་ག དྷཱ་རི་ཎེ། འཛིན་པ། ཨོཾ་བྱཱ་གྷྲཱ་ཛི་ནཱམྦྷ་ར་དྷ་རཱ་ཡ་ཧཱུྃ་ཧཱུྃ་ཕཊ། དེ་ལ་བྱཱ་གྷྲཱ་ཛི་ནཱམྦྷ། སྟག་གི་ལྤགས་པའི་ན་བཟའ་འཛིན་པ། ཨོཾ་མཧཱ་དྷུ་མྲཱ་ནྡྷ་ཀཱ་ར་ཝ་པུ་ཥ་ཡ་ཧཱུྃ་ཧཱུྃ་ཕཊ། འཁོར་ལོ་བདེ་མཆོག་ཕྱག་འབུམ་པའིའོ། ། དེ་ལ་མཧཱ་དྷུ་མྲཱནྡྷ་ཀ་ར་ཝ་པུ་ཥ་ཡ།
དུད་ཀ་ཆེན་པོ་དེའང་མུན་པ་འདྲ་བའི་སྐུ། ཨོཾ་ཤྲཱི་ཧེ་ཧེ་རུ་རུ་ཀཾ་བཛྲ་ཌཱཀི་ཎི་ཛཱ་ལ་སམྦྷཱ་ར་ཧཱུྃ་ཧཱུྃ་ཕཊ་སྭཱཧཱ། དུར་ཁྲོད་ལ་དགྱེས་པ་ཕྱག་གཉིས་པའིའོ། ། དེ་ལ་བཛྲ་རྡོ་རྗེ། ཌཱ་་ཀི་ཎི། མཁའ་འགྲོ་མ། ཛཱ་ལ། སྒྱུ་མ། སམྦྷ་ར། བདེ་མཆོག
ཨོཾ་ཤྲཱི་ཧེ་རུ་ཀ་བཛྲ་སརྦ་དུཥྚ་ས་མ་ཡ་མུ་ཏྲཱ་པྲ་བྷཾ་ཛ་ཀ་ཧཱུྃ་ཧཱུྃ་ཕཊ་སྭཱཧཱ། དྲག་པོའི་གདན་ཅན་ཕྱག་གཉིས་པའིའོ། ། དེ་ལ་ཤྲཱི་ཧེ་རུ་ཀ་བཛྲ། དཔལ་ཧེ་རུ་ཀ་རྡོ་རྗེ། སརྦ་དུཥྚ། གདུག་པ་ཅན་ཐམས་ཅད། ས་མ་ཡ་མུ་ཏྲཱ་པྲ་བྷཾ་ཛ་ཀ དམ་ཚིག་གི་ཕྱག་རྒྱས་རབ་ཏུ་འཇོམས་པ། ཨོཾ་ཧྲཱིཿཧ་ཧ་ཧཱུྃ་ཧཱུྃ་ཕཊ། རིག་པའི་རྒྱལ་པོའིའོ། །
འདིར་རྣམས་ནི་ཧེ་རུ་ཀ་འབྱུང་བའི་སྔགས་སོ། ། ལྔ་པ་རྡོ་རྗེ་ཕག་མོའི་སྔགས་ནི། ཨོཾ་བཛྲ་བཱཻ་རོ་ཙ་ནི་ཡེ་བུདྡྷ་ཊཱ་ཀི་ནི་ཡེ་སྭཱཧཱ། དེ་ལ་བཛྲ་རྡོ་རྗེ། བཱཻ་རོ་ཙ་ནི་ཡེ། རྣམ་པར་སྣང་མཛད། ཡི་གེ་བཅུ་དྲུག་པ་འདི་དག་ནི་མཁའ་འགྲོ་མའི་རྩ་བའི་སྔགས་སོ། ། དྲུག་པ་འོད་ཟེར་ཅན་གྱི་སྔགས་ནི། ཨོཾ་མཱ་རི་ཙྱཱཻ་སྭཱཧཱ། འོད་ཟེར་ཅན་གྱི་སྙིང་པོའིའོ། །
དེ་ལ་མཱ་རཱི་ཙྱཱཻ། འོད་ཟེར་ཅན། ཨོཾ་མཱ་རཱི་ཙྱཱཻ་བཏྟཱ་ལི་བ་དཱ་ལི་བ་དཱ་ལི་བ་རཱ་ཧ་མུ་ཁི་སྭཱཧཱ། ཉེ་བའི་སྙིང་པོའི་སྔགས་སོ། ། དེ་ལ་མཱ་རཱི་ཙྱཱཻ། འོད་ཟེར་ཅན། བ་རཱ་ཧི་མུ་ཁི། ཕག་གི་གདོང་ཅན། བདུན་པ་རི་ཁྲོད་མ་ལོ་མ་ཅན་གྱི་སྔགས་ནི། ཨོཾ་པཱི་ཤཱ་ཙཱི་པརྞ་ཤ་བ་རི་སརྦ་མཱ་ར་པྲ་ཤ་མཱ་ནི་ཧཱུྃ་ཧཱུྃ་མ་ཧོ་ད་རི་ཕཊ།
རི་ཁྲོད་མ་ཤིང་ལོ་ཅན་གྱིའོ། ། དེ་ལ་པི་ཤཱ་ཙི། ཤ་ཟ་མ། པརྞ་ཤ་བ་རི། རི་ཁྲོད་མ་ལོ་མ་ཅན། སརྦ་མཱ་ར། བདུད་ཐམས་ཅད། པྲ་ཤ་མ་ནི་ཞི་བར་གྱིས། མ་ཧོ་ད་རི་གསུས་ཁྱིམ་ཆེན་མོ། ། བརྒྱད་པ་དོན་ཐམས་ཅད་སྒྲུབ་པའི་སྔགས་ནི།
ཨོཾ་བཛྲ་ཨྃ་ཀུ་ཤྱ་ཨ་ཀརྵ་ཡ་ཧཱུྃ། དེ་ལ་བཛྲ་ཨྃ་ཀུ་ཤྱ་ཨ་ཀརྵ་ཡ། རྡོ་རྗེ་ལྕགས་ཀྱུས་ཕུག ཨོཾ་བཛྲ་པཱ་ཤྱ་བནྡྷ་ཧཱུྃ། དེ་ལ་བཛྲ་པ་ཤྱ་བནྡྷ། རྡོ་རྗེ་ཞགས་པས་ཆིངས། ཨོཾ་བཛྲ་ཀི་ལཱི་ཏརྫ་ཡ་ཧཱུྃ། དེ་ལ་བཛྲ་ཀཱི་ལཱི་ཏརྫ་ཡ། རྡོ་རྗེ་ཕུར་བུས་རྟོགས། ཨོཾ་བཛྲ་མུཥྚི་གྲིཧྣ་ཧཱུྃ།
དེ་ལ་བཛྲ་མུཥྚི་གྲིཧྣ། རྡོ་རྗེ་ཁུ་ཚུར་གྱིས་ཟུངས། ཨོཾ་བཛྲ་ཀཱི་ལི་ཀི་ལ་ཧཱུྃ། དེ་ལ་བཛྲ་ཀཱི་ལི་ཀི་ལ་ཡ། རྡོ་རྗེ་ཕུར་བུས་གཟེར་ཅིག ཨོཾ་བཛྲ་མུདྒ་ར་ཨ་ཀོ་ཊ་ཡ་ཧཱུྃ། དེ་ལ་བཛྲ་མུདྒ་ར་ཨ་ཀོ་ཊ་ཡ། རྡོ་རྗེ་ཐོ་བས་རྡུངས། སྔགས་འདི་རྣམས་ནི་ཤིན་ཏུ་གྲུབ་པ་སྟེ། དོན་ཡོད་པའི་དངོས་གྲུབ་སྒྲུབ་པའོ། །
ལས་མ་གྲུབ་ན་འདི་བཟླས་པ་དང་། ལས་སྒྲུབ་པའི་སྔགས་མེད་པ་ཐམས་ཅད་འདིས་བྱ་གསུང་། དགུ་པ་གཏོར་མའི་སྔགས་ནི། ཨོཾ་བཛྲ་ཌཱཀི་ནི་ཨི་མྃ་བཱ་ལིཾ་གྲིཧྣ་གྲིཧྣ་ཧཱུྃ་ཕཊ། དེ་ལ་བཛྲ་ཌཱཀི་ནི། རྡོ་རྗེ་མཁའ་འགྲོ ། ཨི་མྃ། འདི། བཱ་ལིཾ། གཏོར་མ།
གྲིཧྣ་གྲིཧྣ། ལོངས་ཤིག་གཉིས། ཨོཾ་ཛཿཧཱུྃ་བྃ་ཧོ། ས་མ་ཡ་སཏྭཾ་ཏྲི་ཤྱ་ཧོ། ། དེ་ལ། ས་མ་ཡ་སྟཾ་ཊྀ་ཤྱ་ཧོ། ། དམ་ཚིག་ཅན་ཁྱོད་གཟིགས་ཤིག དེ་ལན་གསུམ་མམ་བཞིའམ་ལྔར་བཟླས་ནས་གཏོར་མ་སྦྱིན་པར་བྱའོ། ། རྡོ་རྗེ་མཁའ་འགྲོ་མའི་གཏོར་མའི་སྔགས་སོ། ། ཨོཾ་ཁ་ཁ་ཁཱ་ཧི་ཁཱ་ཧི།
སརྦ་ཡཀྵ་རཀྵ་ས། སརྦ་བྷུ་ཏ་པྲེ་ཏ་པི་ཤཱ་ཙིནྨཱད་པ་སྨཱ་ར་ཌཱ་་ཀ་ཊཱ་ཀི་ནྱ་ད་ཡ། ཨི་མྃ་བ་ལིཾ་གྲིཧྣ་ཏུ་ས་མ་ཡ་རཀྵནྟུ། མ་མ་སརྦ་སིདྡྷི་མེ་པྲ་ཡཙནྟུ་ཧཱུྃ་ཧཱུྃ་ཕཊ་ཕཊ་སྭཱཧཱ། ། འབྱུང་པོ་ཐམས་ཅད་ཀྱི་གཏོར་མའི་སྔགས་སོ། ། དེ་ལ་ཁ་ཁ། ཟོ་གཉིས། ཁཱ་ཧི་ཁཱ་ཧི། གསོལ་གཉིས། སརྦ།
ཐམས་ཅད། ཡཀྵ། གནོད་སྦྱིན། རཀྵ། སྲིན་པོ། སརྦ་བྷུ་ཏ། འབྱུང་པོ་ཐམས་ཅད། པྲེ་ཏ། ཡི་དྭགས། པི་ཤ་ཙ།
ཤ་ཟ། ཨུན་མ་ཌ། སྨྱོ་བྱེད། ཨ་པ་སྨཱ་ར། རྗེད་བྱེད། ཌཱ་་ཀི་ནྱཱ་ད་ཡ། མཁའ་འགྲོ་མ་ལ་སོགས་པས། ཨི་མྃ། འདི། བ་ལིཾ།
གཏོར་མ། གྲིཧྣ་ཏུ། ཟུངས་ཤིག ས་མ་ཡ། དམ་ཚིག རཀྵནྟུ། སྲུངས། མ་མ། བདག སརྦ་སིདྡྷི།
དངོས་གྲུབ་ཐམས་ཅད། མེ། བདག་ལ། པྲ་ཡ་ཙྪནྟུ། གསོལ་ཅིག བཅུ་པས་བྱིན་གྱིས་བརླབ་པ་དང་སྦྱང་བའི་སྔགས་ནི། ཨོཾ་ཀི་ཊི་ཀི་ཊི་བཛྲ་ཧཱུྃ། བྱིན་གྱིས་བརླབ་པའི་སྔགས་སོ། ། དེ་ལ་ཀི་ཊི་ཀི་ཊི། ཆོམས་གཉིས།
ཨོཾ་ཨཱཿཧཱུྃ། ཤོ་དྷ་ཡ་ཤོ་དྷ་ཡ་རཀྵ་རཀྵ་ཧཱུྃ་ཕཊ། ས་སྦྱང་བའི་སྔགས་སོ། ། དེ་ལ་ཤོ་དྷ་ཡ་ཤོ་དྷ་ཡ། སྦྱོངས་གཉིས། རཀྵ་རཀྵ། སྲུངས་གཉིས། བཅུ་གཅིག་པ་ཡེ་ཤེས་ཀྱི་མཁའ་འགྲོ་མ་ལྷ་བཅུ་གསུམ་གྱི་སྔགས་ནི། བརྟག་པ་གསུམ་པའི་གཉིས་པར་ཡེ་ཤེས་ཀྱི་མཁའ་འགྲོ་ལྷ་བཅུ་གསུམ་གྱི་དཀྱིལ་འཁོར་བསྟན་པའི་སྔགས་བཟླས་པའི་རྣལ་འབྱོར་གྱི་སྐབས་སུ། ཨོཾ་བཛྲ་ཌཱཀི་ཎཱི་ཧཱུྃ་ཕཊ་སྭཱཧཱ།
དེ་ལ་བཛྲ་ཌཱཀི་ནཱི། རྡོ་རྗེ་མཁའ་འགྲོ་མ། ཨོཾ་གཽ་རཱི་ཧཱུྃ་ཕཊ་སྭཱཧཱ། དེ་ལ་གཽ་རཱི། འཇིགས་པའི་མཁའ་འགྲོ་མ། ཨོཾ་ཙཎྜཱ་ལི་ཧཱུྃ་སྭཱཧཱ། དེ་ལ་ཙཎྜཱ་ལི། གདོལ་པ་མའིའོ། ། ཨོཾ་བཻཏྟཱ་ལི་ཧཱུྃ་སྭཱཧཱ། དེ་ལ་བཻཏྟཱ་ལི།
རོ་ལངས་མའིའོ། ། སྔགས་པས་ཆོ་གས་བསྣུན་པ་དང་། གསད་པ་དང་། དགུག་པ་དང་གར་བྱེད་པའོ། ། ཨོཾ་བཛྲ་སིཾ་ཧི་ནི་ཨྃ་སྭཱཧཱ། དེ་ལ་སིཾ་ཧི་ནི། སེང་གེ་མའིའོ། ། ཨོཾ་བཛྲ་བྱཱ་གྲཱི་ཨིཾ་སྭཱཧཱ། དེ་ལ་ལྷ་མོ་སྟག་མོའིའོ། ། ཨོཾ་བཛྲ་ཛཾ་བུ་ཀེ་ཨཱུྃ་སྭཱཧཱ།
དེ་ལ་ཛཾ་བུ་ཀེ ཝ་གདོང་མའིའོ། ། ཨོཾ་བཛྲ་ཨུ་ལཱུ་ཀཱ་སྱེ་རིཾ་སྭཱཧཱ། དེ་ལ་ཨུ་ལུ་ཀཱ་སྱེ། འུག་གདོང་མ། ཨོཾ་བཛྲ་རཱ་ཛེ་ནྡྲི་ལཱིཾ་སྭཱཧཱ། དེ་ལ་རཱ་ཛེ་ནྡྲི། མཁའ་འགྲོ་རྒྱལ་མོ་དབང་གིའོ། ། ཨོཾ་བཛྲ་དཱི་པྟ་ཏི་ཛེ་ཨཱཻཾ་སྭཱཧཱ། དེ་ལ་དཱི་པྟ་ཏི་ཛེ།
མར་མེ་རྒྱལ་མོ་དབང་། ཨོཾ་བཛྲ་ཙུམྦི་ནཱི་ཙཱུ་ཥཱ་སརྦ་སཏྭ་ཨཱོུཾ་སྭཱཧཱ། དེ་ལ་ཙུམྦི་ནཱི་ཙཱུ་ཥཱ། འཇིབ་བྱེད་མས་འཇིབས་ཅིག སརྦ་སཏྭ། སེམས་ཅན་ཐམས་ཅད། ཨོཾ་བཛྲ་ཀམྦོ་ཛེ་ཨཿསྭཱཧཱ། དེ་ལ་ཀམྦོ་ཛེ། གཡོ་ལྡན་མ། ཨོཾ་ཧྲཱིཿསྭཱཧཱ།
དབུས་སུ་གཙོ་མོའི་སྟེ། ཡེ་ཤེས་ཀྱི་མཁའ་འགྲོ་མ་འཁོར་དང་བཅས་པའིའོ། ། བཅུ་གཉིས་པ་མཆོད་པའི་སྔགས་ནི། ཨོཾ་ཛཿཧཱུྃ་བྃ་ཧོ་ཁཾ་རཾ་མཆོད་ཡོན་གྱི་སྔགས་སོ། ། ཨོཾ་ཁྃ་ནི་རི་ཧཱུྃ་ཁྃ་ཞབས་བསིལ་གྱི་སྔགས་སོ། ། ཨོཾ་དྷྭྃ་དྷྭྃ་དྲི་དང་བཤོས་གཙང་མ་ལ་སོགས་པའི་སྔགས་སོ། ། བཅུ་གསུམ་པ་ཕྱག་རྒྱ་ཆེན་པོའི་སྔགས་ནི། ཨོཾ་ཧ་ཧོ་ཧྲི་སྭཱཧཱ། ཕྱག་རྒྱ་ཆེན་པོའི་སྔགས་སོ། ། བཅུ་བཞི་པ་དགུག་པའི་སྔགས་ནི།
ཨོཾ་ཀུ་རུ་ཀུ་རུ་ས་མ་ཡ་དྷི་པ་ཏི་ཧཱུྃ་ཛ་སྭཱཧཱ། དགུག་པའི་སྔགས་སོ། ། དེ་ལ་ཀུ་རུ་ཀུ་རུ། གཉིས་གྱིས། ས་མ་ཡ་དྷི་པ་ཏི། དམ་ཚིག་གི་བདག་པོ། བཅོ་ལྔ་པ་ཡན་ལག་དྲུག་ལ་དགོད་པའི་སྔགས་ནི། ཧི་ཧུ་ཧེ་ཧོ་ཧྃ། ཡན་ལག་དྲུག་ལ་དགོད་པའི་སྔགས་སོ། ། གསུམ་པ་བརྟག་པའི་གྲངས་ལ་མིང་ནི།
དཔལ་ཡང་དག་པར་སྦྱོར་བ་ལས་བྱུང་བ་བྱ་བ་ཐམས་ཅད་ཡང་དག་པར་འབྱུང་བའི་བརྟག་པའི་རྒྱལ་པོ་སྟེ། ཅེས་པ་དེ་ཁོ་ན་ཉིད་བཞིའི་བྱ་བ་ཐམས་ཅད་གཏན་ལ་འབེབས་པས་སོ། ། གཞུང་ཚད་ནི། སྤྱིར་བརྟག་པ་བརྒྱད་པ་ལ་ཤླཽ་ཀ་བརྒྱ་བདུན་ཅུ་དོན་བརྒྱད། ཁྱད་པར་རབ་བྱེད་འདི་ལ་ཤླཽ་ཀ་ང་དགུའོ། ། གོ་རིམ་ནི། བརྟག་པ་བཅུ་པ་ལས་བརྒྱད་པ་རྫོགས་སོ།། །། འབྲས་བུ་ལ་མཚམས་སྦྱོར་བ་ཉེ་བའི་རྒྱུ་ལ་གསུམ། ཞུས་ནས་མཉན་པར་གདམས་པ། དོན་དངོས།
རབ་ཏུ་བྱེད་པའི་མིང་ངོ་། ། དང་པོ་ལ་ཞུས་པ་དང་། མཉན་པར་གདམས་པའོ། ། དང་པོ་ཞུས་པ་ནི། གསོལ་ཏོ་ཅེས་པ་གཞིར་བཞག གང་ལ་ན་བཅོམ་ལྡན་འདས་ལའོ། ། གང་གིས་ན་བྱང་ཆུབ་སེམས་དཔའ་ཆེན་པོ་རྡོ་རྗེ་སྙིང་པོ་ལ་སོགས་པ་དང་དེ་བཞིན་གཤེགས་པ་ཐམས་ཅད་ཀྱིས་སོ། ། ཚུལ་ཇི་ལྟར་ན་མཆོད་ནས་ཕྱག་འཚལ་ཏེའོ། ། གང་ན་འདི་སྐད་ཅེས་གསོལ་ཏོ། ། མྱ་ངན་འདས་པའི་གནས་རྒྱས་པ། །
བཅོམ་ལྡན་ལྷ་ཡིས་བཤད་དུ་གསོལ། ། ཅེས་སོ། ། གང་གི་ཚེ་ན་བྱ་བ་ཐམས་ཅད་ཡང་དག་པར་འབྱུང་བའི་བརྟག་པའི་རྒྱལ་པོ་གསུངས་པའི་རྗེས་དེ་ནས་སོ། ། ཡང་དོན་གྱི་དེ་མ་ཐག་པ་ཀུན་བཟང་གི་སྤྱོད་པ་འཇིག་རྟེན་པའི་མངོན་དུ་སྤྱད་པའི་རྗེས་ལའོ། ། དེ་ལ་མྱ་ངན་འདས་པ་ཅེས་པ་མི་གནས་པའི་མྱ་ངན་ལས་འདས་པ་སྟེ ། མཆོག་གི་དངོས་གྲུབ་པོ། གནས་ནི་དེ་ཐོབ་པར་བྱེད་པའི་རྒྱུ་སྟེ་ཉེ་བའི་རྒྱུའོ། ། རྒྱས་པ་ནི་དེ་མངོན་དུ་བྱེད་པའི་ཐབས་སོ། ། གང་དུ་གནས་ནི་མངོན་དུ་བྱ་བའི་གནས་སུ་ཞུགས་གྱུར་པས། ། རྒྱུ་དང་མི་རྒྱུ་བཅས་པར་རོལ་བ་ནི། །
དེ་ནས་བསྒྲུབས་པའི་འབྲས་བུ་ཇི་ལྟ་བུ། ། ཞེས་ཞུས་པའོ། ། མངོན་པར་རྟོགས་པ་གང་དང་འབྲེལ་ན་མཆོག་གི་དངོས་གྲུབ་སྒྲུབ་པ་དང་འབྲེལ་ལོ། ། དེ་ལ་ལྔ་ལས་ཉེ་བའི་རྒྱུ་འདི་ལ་དྲུག་སྟེ། ཉེ་བའི་རྒྱུ་རང་གི་ངོ་བོ་དང་། ཉེ་བའི་རྒྱུ་དེ་དུས་ནམ་གྱི་ཚེ་མངོན་དུ་བྱ་བའི་དུས་དང་། རྒྱུ་དེ་མངོན་དུ་བྱ་བའི་གནས་དང་། རྒྱུ་དེ་རྟེན་གང་ལ་བརྟེན་ཏེ་བསྒྲུབ་པ་དང་། རྒྱུ་དེ་མངོན་དུ་བྱ་བའི་ཐབས་དང་། ཐབས་ལ་བརྟེན་ཏེ་མངོན་དུ་བྱས་པ་ལས་འབྲས་བུ་འགྲུབ་པའི་ཚུལ་བསྟན་པའོ། །
དང་པོ་ནི། ཨཱ་ལི་དང་ཀཱ་ལིའི་བདག་ཉིད་ཀྱི་ཐབས་གཉིས་ལས་གྱུར་པའི་བྱང་ཆུབ་ཀྱི་སེམས། ཆོས་བརྒྱད་དམ་དྲུག་གི་བདག་ཉིད་ཅན་ཅེས་བྱ་བ་ཡིན་ནོ། ། དེ་ལ་ཨཱ་ལིའི་བདག་ཉིད་རང་བྱིན་གྱིས་བརླབས་པ་ཡིན་ལ། ཀཱ་ལི་ནི་དཀྱིལ་འཁོར་གྱི་འཁོར་ལོའི་ཐབས་སོ། ། དེ་ལས་བྱུང་བ་ཞེས་བྱ་བ་ནི་ཐབས་གཉིས་པོ་དེས་བསྐྱེད་པའི་བྱང་ཆུབ་ཀྱི་སེམས་སོ། ། ཆོས་བརྒྱད་དམ་དྲུག་ཞེས་བྱ་བ་ནི་ཐབས་སྒྲུབ་པ་པོས་རང་བྱིན་གྱིས་བརླབས་པ་བསྒོམས་པའི་ཞུ་བདེ་གཉིས། དཀྱིལ་འཁོར་འཁོར་ལོ་བསྒོམས་པའི་ཞུ་བདེ་གཉིས་ཏེ་བཞི། དེ་བཞིན་དུ་ཤེས་རབ་ཀྱིས་ཀྱང་བསྒོམས་པའི་ཞུ་བདེ་གཉིས་གཉིས་བཞི་སྟེ་བརྒྱད་དོ། ། ཡང་ན་དྲུག་ནི་ཤེས་རབ་ཀྱིས་རང་བྱིན་རླབས་མ་བསྒོམས་ཀྱང་རུང་བས་དྲུག་ཞེས་བྱའོ། །
དེ་ལྟར་ཆོས་བརྒྱད་དམ་དྲུག་ཅེས་བྱ་བ་དེའང་ཐིག་ལེ་བཞི་ལ་བདེ་བ་བཞི་ཡོད་པ་ནི་མ་ཡིན་ཏེ། རྟེན་ཞུ་བའི་ཐིག་ལེ་གཅིག་ཉིད་བརྟེན་པ་བདེ་བ་དང་ལྡན་པ་སྟེ་དེ་གང་ཟག་གཉིས་ཀྱིས་ཕྱེ་བས་གཉིས་སུ་གྱུར་ལ། དེའང་སྐྱེད་པའི་རྒྱུ་དང་པོར་རང་བྱིན་རླབས་བསྒོམས་པས་བསྐྱེད། དེ་ཉིད་ཀྱང་དཀྱིལ་འཁོར་འཁོར་ལོ་བསྒོམས་པས་བསྐྱེད་པ་སྟེ། རླུང་སེམས་དྭངས་མར་བྱས་པ་ཞེས་བྱ་བའི་དོན་ཏོ། ། མདོར་ན་རྒྱུ་ཞེས་བྱ་བ་ནི་བྱང་ཆུབ་ཀྱི་སེམས་ཀྱི་དྭངས་མ་ཞུ་བདེ་དབྱེར་མི་ཕྱེད་པ་འདི་ཡིན་ནོ། ། གལ་ཏེ་སེམས་ཀྱི་རྟོགས་པ་འཆར་བ་ཞུ་བ་ལ་ཅི་ལྟོས་སྙམ་ན། ལྟོས་ཏེ་ཇི་སྲིད་དུ་ཟག་བཅས་ཀྱི་ལུས་གནས་པ་དེ་སྲིད་དུ་ཚོགས་པ་གཅིག་པའི་འབྲེལ་བས་གནས་པའི་ཕྱིར་ཏེ། ལུས་སྤངས་ནས་ནི་སེམས་ཀྱིས་ནི། ། གནས་པ་གཞན་དུ་མི་མཐོང་ངོ་། །
ཞེས་བྱ་བ་དང་། སེམས་ཡང་སྤངས་ནས་ལུས་ཀྱིས་ནི། ། མཛེས་པ་གཞན་དུ་མི་འགྱུར་རོ། ། ཅེས་གསུངས་པ་ལྟ་བུའོ། ། དེ་བས་ན་གསང་སྔགས་ཀྱི་ཐབས་ཟབ་མོ་ནི་རྟེན་ལུས་ལ་གནད་དུ་བསྣུན་པས་བརྟེན་པ་སེམས་ལ་གནད་དུ་བསྣུན་པ་ཡིན་ནོ། ། ཞེས་གསུངས་སོ། ། ཟག་པ་མེད་པ་སངས་རྒྱས་པའི་དུས་ནའང་སངས་རྒྱས་ཀྱི་ཐུགས་རྟོག་པ་མེད་པ་ཆོས་ཀྱི་སྐུ་ནི་ལུས་ཟག་པ་མེད་པ་ལོངས་སྤྱོད་རྫོགས་པའི་ཡེ་ཤེས་ཀྱི་རང་བཞིན་ཅན་གྱི་སྐུ་ལ་བརྟེན་པ་ཡིན་ཏེ། རྡོ་རྗེ་གུར་ལས། རྡོ་རྗེ་སྙིང་པོ་རྣམ་པ་མེད་པའི་བྱང་ཆུབ་དེ་སྐད་མ་སྨྲ་ཤིག་ཅེས་གསུངས་པ་ལྟ་བུའོ། ། གལ་ཏེ་ང་ལ་གཟུགས་སུ་མཐོང་། །
གལ་ཏེ་ང་ལ་སྒྲར་ཤེས་པ། ། ལོག་པའི་ལམ་དུ་བཞུགས་པ་ཡི། ། སྐྱེ་བོ་དེས་ནི་ང་མི་མཐོང་། ། ཞེས་བྱ་བ་འམ། སློབ་དཔོན་ཀླུ་སྒྲུབ་ཀྱིས་ཀྱང་། སྐུ་མིན་སྐུ་ལས་གཞན་མ་ཡིན། ། དེ་བཞིན་གཤེགས་པ་སྐུ་ལྡན་མིན། ། ཞེས་བྱ་བ་ལ་སོགས་པ་གསུངས་པ་ཇི་ལྟར་དྲང་སྙམ་ན་བདེན་མོད་དེ་དག་ནི་དོན་དམ་པའི་ཆ་ལ་དགོངས་ཏེ་གསུངས་པས་ན་དེ་ལ་ནི་སངས་རྒྱས་ཞེས་བྱ་བ་ཉིད་འདོད་པ་མ་ཡིན་ནོ། ། དེ་ཡང་སངས་རྒྱས་འདོད་པ་དེའི་ཚེ་སེམས་མེད་པའི་སངས་རྒྱས་བེམ་པོའང་རིགས་པ་མ་ཡིན་ལ་སྐུ་མེད་པའང་རིགས་པ་མ་ཡིན་པས་སློབ་དཔོན་ཀླུ་སྒྲུབ་ལ་སོགས་པ་མཐའ་དག་གིས་ཀྱང་ཟུང་དུ་འཇུག་པའི་སྐུ་ཞེས་བྱ་བ་འདི་གསུངས་སོ། ། ཞར་ལ་འོངས་པའོ། །
གཉིས་པ་དེ་ལྟ་བུའི་རྒྱུ་དེ་དུས་ནམ་གྱི་ཚེ་མངོན་དུ་བྱ་ན་རིམ་པ་གཉིས་བསྒོམས་ཏེ་དྲོད་ཐོབ་ནས་ཀུན་བཟང་གི་གསང་སྤྱོད་ཟླ་བ་གཅིག་ཏུ་སྤྱད་ནས། ཡང་འཇིག་རྟེན་པའི་མངོན་དུ་ཟླ་བ་གཅིག་སྤྱད་པའི་མཐར་སྤྱད་པར་བྱའོ། ། འདི་ཉིད་ཀྱི་དུས་ཀྱང་ཞག་བདུན་དུ་སྤྱད་པར་གསུངས་ཏེ། རྡོ་རྗེ་གུར་ལས། ཉི་མ་གཅིག་གིས་འགྲུབ་པར་འགྱུར། ། ཉི་མ་གཉིས་ཀྱི་ཆོ་ག་དང་། ། ཉི་མ་གསུམ་གྱི་སྦྱོར་བ་དང་། ། དེ་བཞིན་དུ་ནི་ཉི་མ་བཞི། ། ཉི་མ་ལྔའི་སྦྱོར་བ་ཡིས། ། ཅེས་པ་ནས།
རྡོ་རྗེ་ཉི་མ་ནུབ་པ་ན། ། སྦྱོར་བ་འདི་ནི་རབ་ཏུ་བརྩམ། ། སྐྱ་རེངས་འཆར་བའི་དུས་སུ་ནི། ། འགྲུབ་འགྱུར་འདི་ནི་ཐེ་ཚོམ་མེད། ། ཞེས་གསུངས་ཏེ། ཐོ་རེངས་མངོན་པར་རྫོགས་པར་འཚང་རྒྱ་བའི་དུས་ཞེས་བྱ་སྟེ། ཐོ་རེངས་ནི་རླུང་སེམས་ཤིན་ཏུ་དྭངས་བར་འགྱུ་བའི་དུས་ཡིན་པའི་ཕྱིར་རོ། ། ཞེས་དགོངས་སོ། ། གསུམ་པ་གནས་ནི། ཕྱིའི་གནས་དང་ནང་གིའོ། །
དེ་ལ་ཕྱིའི་གནས་ནི། ཐེག་པ་ཐུན་མོང་ལ་ཡོངས་སུ་གྲགས་པ་རྡོ་རྗེ་གདན་ཡིན་ལ་ཐུན་མོང་མ་ཡིན་པ་ལས་གྲགས་པ་འོག་མིན་ཡིན་ཞིང་། འདིར་ནི་སྤྱིར་སྒྲུབ་པ་པོ་རང་ཉིད་གང་ན་གནས་པ་དེ་ཉིད་རྡོ་རྗེ་གདན་ཡིན་ཏེ། དཔལ་བདེ་མཆོག་ཉུང་ངུ་ལས། རྣལ་འབྱོར་ཆེ་མཆོག་ཧེ་རུ་ཀ ། ཡུལ་ཕྱོགས་གང་ན་གནས་གྱུར་པ། ། ཡུལ་ངན་མཐའ་འཁོབ་ཡིན་ན་ཡང་། ། ཡུལ་དེ་ཡོངས་སུ་བརྟག་པ་ཡིན། ། ཅེས་གསུངས་སོ། ། ནང་གི་གནས་ནི།
ཨེའི་གནས་ཏེ་གོང་དུ་བརྟག་པ་དང་པོར་བཤད་པ་ལྟ་བུ་དང་འོག་ནས་ཀྱང་ཕྱག་རྒྱའི་སྐྱེ་གནས་ཀྱི་སྙིང་པོར་ཁམས་གསུམ་མཐོང་བ་ཤེས་པ་དང་། ལྟེ་བའི་དབུས་སུ་པད་ཆེན་པོར་ཞེས་འབྱུང་ངོ་། ། གནས་དེ་ནས་ཨ་བ་དྷུ་ཏིའི་གནས་སུ་མངོན་དུ་བྱའོ། ། བཞི་པ་རྟེན་གང་ལ་བརྟེན་ཏེ་མངོན་དུ་བྱ་ན། རྡོ་རྗེ་གུར་གྱི་དགོངས་པ་མིའི་བུ་མོ་ཁོ་ན་ལ་བརྟེན་པར་བཤད་ཏེ། མིའི་ཕྱག་རྒྱ་བླངས་ནས་ནི། ། དེ་ལ་ཆོས་ནི་རབ་ཏུ་དབྱེ། ། དེ་དང་ལྷན་ཅིག་དངོས་གྲུབ་འགྱུར། ། ཕྱག་རྒྱའི་དངོས་གྲུབ་ཞེས་སུ་གྲགས། ། ཅེས་སོ། །
རྒྱུད་འདི་ལས་ནི་ལྷ་མོ་ལ་སོགས་པའང་བརྟེན་པར་འགྱུར་ཏེ། ལྷ་མོའམ་སྐྱེ་གཉིས་ཅེས་བྱ་བ་ལ་སོགས་པ་འོག་ནས་སྟོན་ཏོ། ། གང་ལྟར་ཡང་རུང་སྟེ་དེ་ཉིད་ཡེ་ཤེས་ཀྱི་ལྷ་མོ་སྤྱན་ལ་སོགས་པ་དང་དབྱེར་མེད་པ་ལ་བརྟེན་ཏེ་འགྲུབ་བོ། ། ལྔ་པ་རྒྱུ་དེ་མངོན་དུ་བྱེད་པའི་ཐབས་ནི། དང་པོར་རང་བྱིན་གྱིས་བརླབས་པའི་རིམ་པ་ཅུང་ཟད་ཅིག་མངོན་དུ་བྱས་པས་རླུང་སེམས་ཤིན་ཏུ་དྭངས་པར་བྱས་ལ་དེ་ནས་དཀྱིལ་འཁོར་གྱི་འཁོར་ལོའི་ཐབས་ཀྱི་ལམ་ལས་བྱུང་བ་ཞེས་བྱ་བ་ལ་སོགས་པས་ཇི་སྐད་བསྟན་པ་བཞིན་སྙོམས་པར་ཞུགས་པ་ལ་བརྟེན་ཏེ་ཨེའི་གནས་སུ་མངོན་དུ་བྱའོ། ། དྲུག་པ་ཐབས་མངོན་དུ་བྱས་པ་ལས་འབྲས་བུ་འགྲུབ་པའི་ཚུལ་ནི། ཐེག་པ་ཐུན་མོང་ལས་གྲགས་པ་བསམ་གཏན་བཞི་པ་ལ་བརྟེན་ཏེ། བར་ཆད་མེད་པའི་ལམ་གྱིས་འཚང་རྒྱ་ཅེས་ཟེར་ལ་ཐུན་མོང་མ་ཡིན་པ་ལས་ནི། མངོན་པར་བྱང་ཆུབ་ལྔས་འཚང་རྒྱ་བར་བཤད་ལ་འདིར་ནི་རྟོགས་པ་དེ་དག་ཉིད་དབང་གི་གནས་དེར་མངོན་དུ་བྱས་པ་ན་སྐྱེ་གནས་ཀྱི་སྙིང་པོར་ཁམས་གསུམ་མཐོང་བ་འབྱུང་ངོ་། ། དེ་ནས་འོག་ནས་ཧཱུྃ་གི་གླུ་ཡིས་བརྟན་པའི་དོན་གྱིས་འདྲེན་པའི་བྱེ་བྲག་གསུམ་གྱིས་དྲངས་པའི་སྟོབས་ཀྱིས་ཨ་བ་དྷུ་ཏིར་རླུང་དང་རྩ་དང་བྱང་ཆུབ་ཀྱི་སེམས་ཐམས་ཅད་ཐིམ་པར་བྱས་པའི་དུས་དེ་ཉིད་དུ་ལུས་ཟག་པ་མེད་པ་འཇའ་ཚོན་ལྟ་བུའི་སྐུ་དང་སེམས་རྟོག་པ་མེད་པ་མངོན་དུ་འགྲུབ་པར་འགྱུར་རོ། །
དེའི་ཚེ་སངས་རྒྱས་ཀྱི་མཛད་པ་རྣམས་ཀྱང་ལྷུན་གྱིས་འགྲུབ་པ་འཇུག་པར་འགྱུར་རོ། ། དེ་ལྟར་དྲུག་ལས་གནས་དང་ཐབས་དང་། ཚུལ་ཇི་ལྟར་འགྲུབ་པ་དང་། འབྲས་བུ་ཉིད་རྣམས་མདོར་སྟོན་ཏོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན་གནས་གང་དུ་འགྲུབ་པ་དང་། འབྲས་བུ་གང་ཞིག་འགྲུབ་པ་གཉིས་ནི་མངོན་པར་བརྗོད་པའི་རྒྱུད་བླ་མའི་ལེའུ་ལྔ་བཅུ་དྲུག་པ་དང་། ཧེ་རུ་ཀ་འབྱུང་བའི་ལེའུ་བཞི་བཅུ་གཉིས་པར་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད་ཡིན་ལ་ཐབས་གང་གིས་མངོན་དུ་བྱེད་པ་ནི་གདན་བཞིའི་གཞན་གྱི་གདན་གྱི་རབ་ཏུ་བྱེད་བཞི་པར་ཨཱ་ལི་ཀཱ་ལི་ཇི་ལྟར་ཞེས་དྲི་བའི་ཚིག་ལྔ་གསུངས་པའི་གཉིས་ལན་དང་ཆ་མཐུན་ལ། ཉེ་རྒྱུ་དངོས་བྱང་ཆུབ་ཀྱི་སེམས་ཡེ་ཤེས་ལྔར་བྱིན་གྱིས་བརླབ་པ་དང་། ཧཱུྃ་གི་གླུ་ནི་གཞན་གྱི་གདན་གྱི་གཉིས་པར་ཆ་མཐུན་པས་བཤད་པའི་རྒྱུད་ཡིན་ཞིང་ཕྱོགས་གཅིག་ཏུ་བསྡེབས་པས་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ནོ། ། གཉིས་པ་དོན་དངོས་ལ་བཞི།
ཉེ་བའི་རྒྱུ་གང་དུ་མངོན་དུ་བྱེད་པའི་གནས། མངོན་དུ་བྱས་པའི་འབྲས་བུ། མངོན་དུ་བྱེད་པའི་རྒྱུ། མངོན་དུ་བྱེད་པའི་ཐབས་སོ། ། དང་པོ་ལ་མཉན་པར་གདམས་པ་དང་། དོན་དངོས་གཉིས། དང་པོ་ནི། བཀའ་བསྩལ་པ། བཤད་པར་བྱ་ཞེས་པ་གཞིར་བཞག གང་གིས་ན་ང་ཡིས་སོ། །
གང་ན་ཅི་རིགས་བརྟག་པས་སེམས་འཛིན་པ། ། དེའི་དོན་ཉེ་རྒྱུ་མངོན་དུ་བྱ་བའི་རྒྱུ། ། གང་དུ་མངོན་དུ་བྱ་བའི་གནས། ། གང་གི་ཚེ་མངོན་དུ་བྱེད་པའི་དུས། ། ཇི་ལྟར་མངོན་དུ་བྱ་བའི་ཐབས་ཅི་རིགས་པའོ། ། བརྟག་པས་ཅེས་པ་རྒྱུ་བྱང་ཆུབ་ཀྱི་སེམས་ལ་བརྟག གནས་ཨེའི་དོན་ཡིན་ལ་དུས་བསམ་གྱིས་མི་ཁྱབ་པའི་དུས་སུ་བརྟག ཐབས་ཨཱ་ལིའི་བདག་ཉིད་དོན་དམ་བྱང་ཆུབ་ཀྱི་སེམས་དང་། ཤེས་རབ་ཀཱ་ལིའི་བདག་ཉིད་ཀུན་རྫོབ་བྱང་ཆུབ་ཀྱི་སེམས་ལ་བརྟག བརྟགས་པས་ན་བརྟགས་པའོ། །
བརྟགས་ནས་འདྲེན་པའི་བྱེ་བྲག་གིས་དྲངས་པ་ལས་ཉེ་རྒྱུ་མངོན་དུ་བྱེད་པའི་སེམས་འཛིན་པའིའོ། ། ཚུལ་ཇི་ལྟར་ན་གང་དུ་གནས་སུ་ཞུགས་གྱུར་པས། ། རྒྱུ་དང་མི་རྒྱུ་བཅས་པར་རོལ། ། ཅེས་ཞུས་པའི་དོན་ཚུལ་དེ་ལྟར་ཉོན་ཅིག་པར་གདམས་པའོ། ། གཉིས་པ་དོན་དངོས་ནི། གང་ཞིག་དེ་སྐད་སྔར་གསུངས་པ། ། ཐམས་ཅད་བདག་ཉིད་རྟག་ཏུ་བཞུགས། ། དཀྱིལ་འཁོར་ལུས་ཞེས་བརྗོད་པར་བྱ། ། སྒོ་བཞི་ཇི་སྐད་གསུངས་པའོ། ། ཀུན་མཁྱེན་ཡེ་ཤེས་རྨོངས་པར་གྲགས། །
ཅེས་སྨོས་ཏེ་དེ་ལ་དེ་སྐད་སྔར་གསུངས་པ་ནི་གོང་དུ་རྒྱུ་དང་མི་རྒྱུ་བཅས་པར་རོལ་ཅེས་པའོ། ། ཡང་ན་དེ་སྐད་ནི་ཨེ་ཝྃ་སྟེ་སྔར་གླེང་གཞིའི་སྐབས་སུ་གསུངས་པའོ། ། ཐམས་ཅད་བདག་ཉིད་ནི་ཨེ་ཝྃ་གིས་མཚོན་པའི་དོན་དང་རྒྱུ་བ་དང་མི་རྒྱུ་བ་ཐམས་ཅད་ཀྱི་བདག་ཉིད། རྟག་ཏུ་བཞུགས་པས་ནི་གང་དུ་བཞུགས་པའི་གནས་བསྟན་པའོ། ། དེ་ལ་ཕྱི་རོལ་གྱི་གནས་དང་། ནང་གི་གནས་གཉིས་ལས་སྐབས་འདིར་ནང་གི་གནས་གཉིས་སོ། ། དེ་ལའང་རགས་པ་དང་། ཕྲ་བ་གཉིས་ལས་ཐོག་མར་རགས་པ་བསྟན་ཏེ་ལུས་ཀྱི་དཀྱིལ་འཁོར་རོ། ། དེ་ཉིད་ཀྱང་ནང་གི་སྒོ་བཞི་ལ་སོགས་པ་ཇི་སྐད་བརྟག་པ་དྲུག་པར་གསུངས་སོ། ། གནས་ཕྲ་བ་ནི།
ལྟེ་བའི་དབུས་སུ་པད་ཆེན་པོར་ཅེས་པ་སྦས་པ་གཉིས་ལ་སྦྱར་བའི་གནས་སོ། ། ཡང་གང་ཞིག་དེ་སྐད་སྔར་གསུངས་པའི་དོན་གསང་བ་མཆོག་གི་དགྱེས་པ་ན་ཞེས་སྔར་བརྟག་པ་དང་པོའི་གསུམ་པ་དང་། དང་པོ་དངོས་སུ་གསུངས་པ་སྟེ། མདོར་ན་རྗོད་བྱེད་རྣལ་འབྱོར་དང་རྣལ་འབྱོར་མའི་གླེང་གཞི་གཉིས་ཀར་བརྗོད་བྱ་ཀུན་མཁྱེན་ཡེ་ཤེས་ཏེ། མཆོག་གི་དངོས་གྲུབ་མངོན་དུ་བྱེད་པའི་ཐབས། ཉེ་རྒྱུ་གང་དུ་མངོན་དུ་བྱེད་པའི་གནས་སུ་མངོན་པར་གྲགས་སོ། ། གཉིས་པ་མངོན་དུ་བྱས་པའི་འབྲས་བུ་ལ་གསུམ། ཆོས་ཀྱི་སྐུ་དྲི་མ་མེད་པ། སྤྲུལ་པའི་སྐུ་སྣ་ཚོགས་པ། ལོངས་སྤྱོད་རྫོགས་པའི་སྐུ་ཟུང་འཇུག་གི་རང་བཞིན་དུ་བསྟན་པའོ། །
དང་པོ་ནི། དེ་ལྟར་ཉེ་རྒྱུས་མངོན་དུ་བྱས་པའི་ཀུན་མཁྱེན་ཡེ་ཤེས་ཉིད་ཇི་ལྟ་བུ་ཞེ་ན། གནས་དེར་གནས་པའི་དཔའ་བོ་ནི། ། དྲི་མེད་དྲི་མ་རྣམ་པར་སྤངས། ། ལུས་ལ་གནས་ཤིང་ནག་ནོག་མེད། ། ལུས་ཅན་ཀུན་ཏུ་རྣམ་པར་རོལ། ། ཅེས་སྨོས་ཏེ། དཔའ་བོ་ཞེས་བྱ་བ་ནི་གཉིས་སུ་མེད་པའི་ཡེ་ཤེས་ཀྱི་བདག་ཉིད་ཅན་ནོ། ། དྲི་མེད་ནི་ཉོན་མོངས་པའི་དྲི་མ་མེད་པའོ། ། དྲི་མ་རྣམ་པར་སྤངས་པ་ནི་ཤེས་བྱའི་དྲི་མ་མེད་པ་སྟེ།
མདོར་ན་སྤངས་པ་དང་ཡེ་ཤེས་དང་ལྡན་པ་ཞེས་བྱ་བའི་དོན་ཏོ། ། དེ་ལྟ་བུའི་ཆོས་ཀྱི་སྐུ་དེ་ཉིད་ཀྱང་རྟེན་ལོངས་སྤྱོད་རྫོགས་པའི་སྐུ་ལ་བརྟེན་པར་བསྟན་པའི་ཕྱིར་ལུས་ལ་གནས་ཤིང་ཞེས་སྨོས་ཏེ། འོག་མིན་གྱི་གནས་སུ་གྲུབ་པ་བསོད་ནམས་བརྒྱའི་མཚན་ཅན་གྱི་སྐུ་ལ་བརྟེན་ཞེས་བྱ་བའི་དོན་ཏོ། ། གལ་ཏེ་དེ་ལྟར་ན་བཅོམ་ལྡན་འདས་དེ་གཟུགས་ཀྱི་སྐུ་ཞིག་ཡིན་ནོ་སྙམ་པ་ལ། ནག་ནོག་མེད་ཞེས་སྨོས་སྟེ་ས་བཅུའི་བྱང་ཆུབ་སེམས་དཔའ་རྣམས་ཀྱི་ཆོས་ལ་ལོང་སྤྱོད་པ་བསྟན་པའི་ཕྱིར་ཀུན་རྫོབ་ཀྱི་བདག་ཉིད་ཅན་གྱི་སྐུ་འདི་བསྟན་གྱི་རང་གི་ངོ་བོ་ཉིད་ཀྱི་སྐུའི་བདག་ཉིད་མ་ཡི་ནོ། ། ཞེས་བྱ་བའི་དོན་ཏོ། ། དེས་མཛད་པ་གཞན་མཛད་དམ་སྙམ་པ་ལ་གཟུགས་ཅན་ཀུན་ཏུ་རྣམ་པར་རོལ་ཏེ་གང་ལ་གང་གིས་འདུལ་བ་ལ་དེ་དང་དེའི་རྣམ་པར་སྟོན་ཏེ། འདིས་ནི་སྤྲུལ་པའི་སྐུ་བསྟན་ཏོ། ། མདོར་ན་མཆོག་གི་དངོས་གྲུབ་ནི་སྐུ་གསུམ་དབྱེར་མེད་པ་ཡིན་ལ་སྐབས་འདིར་ཆོས་སྐུ་དངོས་བསྟན་དང་ལོངས་སྐུ་ཤུགས་བསྟན་ནོ། ། གཉིས་པ་སྤྲུལ་པའི་སྐུ་རྣམ་པ་སྣ་ཚོགས་པ་ནི།
གོང་དུ་རྒྱུ་དང་མི་རྒྱུ་བཅས་པར་རོལ་ཅེས་པ་ལ་ཇི་ལྟར་རོལ་ཅེ་ན། གང་ལ་གང་གིས་འདུལ་བ་ལ་དེ་དང་དེའི་རྣམ་པར་སྟོན་ཅིང་རོལ་ཏེ། སངས་རྒྱས་ཀུན་གྱི་རྫུ་འཕྲུལ་ཆེ། ། རྣམ་པར་མཛད་ཅིང་རབ་ཏུ་བསྒྱུར། ། ཅེས་པས་མདོར་བསྟན། རྒྱས་པར་བཤད་པ་ནི། ཁ་ཅིག་ཏུ་ནི་བྱང་ཆུབ་ཆེན་པོའི་སེམས་ཅེས་པས་ཐོག་མར་སྨོན་པ་སེམས་བསྐྱེད་པ་ལྟ་བུ་སྟོན། ཁ་ཅིག་ཏུ་ནི་སྤྱོད་རྗེས་འབྲང་ཅེས་པས་འཇུག་པ་བྱང་ཆུབ་ཀྱི་སེམས་བསྐྱེད་པ་ལྟ་བུར་སྟོན། ཁ་ཅིག་ཏུ་ནི་དགའ་ལྡན་ལྷ་རྣམས་ལས། མཆོག་ཏུ་ཡང་ནི་འབབ་པར་འགྱུར་བ་དང་།
ལ་ལར་བལྟམས་པ་རྣམས་དང་ནི། ། ལ་ལར་ཁབ་ནས་གསལ་འབྱུང་དང་། ། ལ་ལར་བྱང་ཆུབ་ཆེན་པོར་མཆོད། ། ལ་ལར་བདུད་ལས་མཆོག་ཏུ་རྒྱལ། ། ལ་ལར་བྱང་ཆུབ་མངོན་བྱང་ཆུབ། ། ལ་ལར་འཁོར་ལོ་རབ་ཏུ་བསྐོར། ། ལ་ལར་ཕས་ཀྱི་རྒོལ་བ་ནི། ། ལྷན་ཅིག་ཆོས་ཀྱིས་ཚར་ནི་གཅོད། ། ལ་ལར་དངོས་གྲུབ་ཀུན་དབང་ཕྱུག དཔལ་ལྡན་འཇིག་རྟེན་གསུམ་ལས་རྒྱལ། །
ལ་ལར་དཔག་བསམ་ཤིང་མཆོག་ཀུན། ། དངོས་གྲུབ་དབང་ཕྱུག་བླ་མེད་མཆོག ཅེས་སྨོས་ཏེ། དེ་ལ་དཔག་བསམ་ཤིང་མཆོག་ཅེས་པ་དཔག་བསམ་གྱི་ཤིང་ལ་སོགས་པར་སྤྲུལ་ནས་སེམས་ཅན་གྱི་རེ་བ་སྐོང་བ་ལའང་སྦྱོར། ཡང་བཅོམ་ལྡན་འདས་ཉིད་རྣམ་པར་རྟོག་པ་དང་བཅས་པས་སེམས་ཅན་གྱི་དོན་མཛད་པ་ཡིན་ནམ་སྙམ་ན་མ་ཡིན་པར་བསྟན་པའི་ཕྱིར། རྣམ་པར་རྟོག་པ་མེད་ཀྱང་སེམས་ཀྱི་རེ་བ་སྐོང་བ་འཇིགས་པ་སྐྱེད་པའི་ཕྱིར་རོ་ཞེས་བྱ་བའི་དོན་ཏོ། ། དེས་ཨཱ་ལི་ཉིད་བྱང་ཆུབ་ཀྱི་སེམས་ཀྱི་རྟེན་དུ་བསྟན་ནོ། ། གཉིས་པ་བྱང་ཆུབ་ཀྱི་སེམས་ཀྱི་རང་གི་ངོ་བོ་བསྟན་པ་ནི། ཨཱ་ལི་ནམ་མཁའི་མཐའ་གཏུགས་པར། ། ཆོས་ཀྱི་དབྱིངས་ཀྱི་རང་བཞིན་ལས། །
རྒྱུ་དང་མི་རྒྱུ་གསང་བློ་འཛིན། ། ཅེས་སྨོས་ཏེ། དེའི་དོན་དེ་ལ་བུང་བ་ནམ་མཁའི་ཁམས་ཐམས་ཅད་ལ་འཕྱོ་ཞིང་སྤྱོད་པ་ལྟར་རྡོ་རྗེ་ཉིད་གང་ལ་སྤྱོད་ན་ཨཱ་ལི་སྟེ། ཨ་ནནྡ་ནི་དགའ་བ། ལི་ཡ་ཏི་ནི་ལེན་པས་ན་བྱང་ཆུབ་ཀྱི་སེམས་ཏེ་དེ་ལ་སྤྱོད་པའོ། ། དེ་ཉིད་ནི་ནམ་མཁའ་སྟེ། ནམ་མཁའ་གོ་འབྱེད་པ་ལྟར་བྱང་སེམས་འདིས་ཀྱང་བདེ་བ་དང་སེམས་ཅན་ཐམས་ཅད་སྐྱེ་ཞིང་འབྱིན་པའི་གོ་འབྱེད་པས་ནམ་མཁའི་དེ་ཉིད་མཐས་གཏུགས་པ་ནི། པ་རི་ཨན་ཐ་སྟེ་པ་རི་ནི་ཀུན་ཏུ་བདེ་བའོ། ། ཨན་ཐའི་སྐད་ཀྱི་བྱིངས་ལས་འཆིང་བ་འདྲེན་ཏེ་བྱང་སེམས་འདིས་ཀུན་ཏུ་བདེ་བ་འཆིང་བ་འདྲེན་པར་བྱེད་དོ། ། དེས་ན་མཐར་གཏུགས་པར་རོ། །
དེ་ཉིད་ཆོས་ཀྱི་དབྱིངས་ཏེ་ཆོས་ནི་རང་གི་མཚན་ཉིད་འཛིན་པས་ཆོས་ནི་སེམས་དང་སངས་རྒྱས་རྣམས་སོ། ། དབྱིངས་ནི་དེ་འཛིན་ཅིང་གསོ་བར་བྱེད་པའི་ཕྱིར་བྱང་སེམས་སོ། ། དེས་ན་ཨཱ་ལི་སྟེ་བྱང་སེམས་དེ་ཉིད་ལ་ནམ་མཁའ་དང་། མཐས་གཏུགས་དང་། ཆོས་ཀྱི་དབྱིངས་སྟེ་རྣམ་གྲངས་ལྔའི་རང་བཞིན་དུ་བསྟན་ཏོ། ། ཆོས་ཀྱི་དབྱིངས་དེ་རྒྱས་པར་བསྟན་པར་བྱ་བའི་ཕྱིར་རྒྱུར་བཅས་ཞེས་སྨོས་ཏེ། རྒྱུ་བ་དང་བཅས་པ་ནི་རྟག་ཏུ་དགོས་པ་མེད་པའི་བྱ་བ་ལ་འཇུག་པའི་ཕྱིར་སོ་སོའི་སྐྱེ་བོ་ཐ་མལ་པའོ། ། མི་རྒྱུ་བ་ནི་དགོས་པ་མེད་པའི་བྱ་བ་ལ་མི་འཇུག་པ་སྟེ་སྔོན་དུ་གཏོང་བ་རྣམས་སོ། ། གསང་བ་ནི་ཐབས་ཤེས་གཉིས་སུ་མེད་པའི་ཡེ་ཤེས་ལ་བྱ་སྟེ། སོ་སོའི་སྐྱེ་བོ་རྣམས་ཀྱིས་མི་ཤེས་པའི་ཕྱིར་གསང་བའོ། །
དེའི་བློ་ཅན་ནི་དེ་གང་ལ་ཡོད་པ་སྟེ་སངས་རྒྱས་དང་བྱང་ཆུབ་སེམས་དཔའ་རྣམས་སོ། ། གསུམ་པ་གནས་ཀུན་ལས་བཀུག་པའི་བྱང་ཆུབ་ཀྱི་སེམས་ཨཱ་ལིའི་གནས་སུ་དབབ་པར་བསྟན་པ་ནི། ད་ནི་དེ་ལྟ་བུའི་བྱང་ཆུབ་ཀྱི་སེམས་གང་ལས་འབྱུང་བའི་གནས་དང་དེ་དབབ་པའི་གནས་བསྟན་པའི་ཕྱིར། ཕུང་པོ་ཁམས་དང་སྐྱེ་མཆེད་དང་། ། དབང་པོ་ཀུན་གྱི་བདག་ཉིད་དང་། ། ལུས་རྣམས་ཐམས་ཅད་སྐྱེ་བ་ཉིད། ། དེ་ཕྱིར་ཐམས་ཅད་བཀུག་ནས་ནི། ། རྩའི་སྦུབས་སུ་ཐིམ་པར་བྱ། ། འཇིགས་བྱེད་རྡོ་རྗེའི་སྒྲ་ཡིས་ནི། ། རྫོགས་པའི་རྣལ་འབྱོར་རྫས་ལས་ནི། །
རླུང་དང་མེ་དང་བདུན་པའི་དོན། ། རྡོ་རྗེ་ཅན་གྱི་ས་བོན་སྦྱར། ། ཐིག་ལེ་སྒྲ་ཡིས་ཡང་དག་མནན། ། ཆར་གྱི་རྒྱུན་ཞེས་བརྗོད་པར་བྱ། ། ཅེས་སྨོས་ཏེ། ཕུང་པོ་ལྔའི་གནས་རྣམས་དང་ཁམས་ཏེ་འབྱུང་བ་བཞིའི་འཁོར་ཐམས་ཅད་དང་སྐྱེ་མཆེད་ཏེ་ཕྱིའི་སྐྱེ་མཆེད་ཐམས་ཅད་དང་། དབང་པོའི་གནས་ཐམས་ཅད་ལས་ཁམས་དྭངས་མ་ཐམས་ཅད་བཀུག་སྟེ་དྲངས་ནས་ཞེས་གང་ལས་འབྱུང་བའི་གནས་བསྟན་ཏོ། ། དེ་ཉིད་ཨཱ་ལིའི་སྦུབས་སུ་སྟེ་རྩ་ལམ་རྡོ་རྗེའི་སྦུབས་སུ་ཐིམ་སྟེ། དེ་ལས་པདྨར་དབབ་པར་བྱ་ཞེས་བྱ་བའི་དོན་ཏོ། ། ཡང་ན་དེ་དག་གིས་ཀྱང་བྱང་ཆུབ་ཀྱི་སེམས་ཀྱི་རང་གི་ངོ་བོ་བསྟན་ཏེ།
རྡོ་རྗེ་རོལ་པའི་བྱང་ཆུབ་ཀྱི་སེམས་དེ་གཅིག་པུ་ཡིན་ནམ་སྙམ་པ་ལ། ཕུང་པོ་སྟེ་བདུད་རྩི་ལྔའི་རང་བཞིན་དུའོ། ། ཁམས་ཏེ་འབྱུང་བ་ལྔའི་རང་བཞིན་དུའོ། ། སྐྱེ་མཆེད་ཏེ་ཡུལ་དྲུག་གི་རང་བཞིན་དུའོ། ། དབང་པོ་སྟེ་དབང་པོ་དྲུག་གི་རང་བཞིན་དུའོ། ། དེ་ལྟར་ཆོས་ཉི་ཤུ་རྩ་གཉིས་པོ་བཀུག་པ་ནི་ལྡན་པའོ། ། འོ་ན་དུ་མ་ཡོད་དམ་སྙམ་པ་ལ་རྩའི་སྦུབས་སུ་ཐིམ་པས། ཐིག་ལེ་འབའ་ཞིག་ལ་ཆོས་དེ་ལྡན་ཞེས་བྱ་བའི་དོན་ཏོ། ། དེ་ལྟ་བུའི་ཐིག་ལེ་དེ་ཐབས་གང་གིས་དབབ་ཅིང་མངོན་དུ་བྱ་ན། འཇིགས་བྱེད་རྡོ་རྗེའི་སྒྲ་ཡིས་སྟེ་བུང་བའི་སྒྲ་དང་ཆོས་མཚུངས་པས་ན་རྡོ་རྗེ་པདྨ་འབྱེད་པ་ན་ཧཱུྃ་གི་སྒྲ་འདིས་དབབ་པར་བྱའོ། །
རྫོགས་པའི་རྣལ་འབྱོར་ནི་དེ་ལྟར་ཐབས་ཤེས་རབ་ཀྱི་སྦྱོར་བ་རྫོགས་པའོ། ། དེ་ནི་རྫས་ལས་ཏེ་རྡོ་རྗེ་དང་པདྨའི་དབུས་སུ་ཐིག་ལེ་མངོན་དུ་གྱུར་པ་དེའི་ཚེ་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་པའོ། ། ཞེས་བྱ་བའི་དོན་ཏོ། ། བཞི་པ་དེར་ཕབ་པའི་བྱང་ཆུབ་ཀྱི་སེམས་དབྱིངས་དང་ཡེ་ཤེས་སུ་བྱིན་གྱིས་བརླབ་པར་བསྟན་པ་ནི་དེ་ལྟ་བུའི་ཐིག་ལེ་དྲང་བའང་སྔར་གྱི་འཇིགས་བྱེད་རྡོ་རྗེའི་སྒྲས་བསྟན་ཏེ། དེ་ལྟར་མངོན་དུ་བྱས་པ་ན་ཐིག་ལེ་དེ་ཉིད་དབྱིངས་དང་ཡེ་ཤེས་སུ་བྱིན་གྱིས་བརླབས་ཏེ་རྩའི་གནས་སུ་དྲང་བར་བསྟན་པའི་ཕྱིར། རླུང་དང་ཞེས་བྱ་བ་ལ་སོགས་པ་སྨོས་ཏེ་དེ་ལ་རླུང་གི་འདུན་པ་ནི་སའོ། ། མེའི་འདུན་པ་ནི་ཧའོ། ། རྡོ་རྗེ་མའི་སོན་ས་དེ་བདུད་རྩིའི་རང་བཞིན་ཡིན་པས་སོ། ། དེ་སྦྱར་བ་ནི་ཧའི་ཟླ་ཚེས་སུ་སྦྱར་ཞེས་བྱ་བའི་དོན་ཏོ། ། དེ་ལ་ཐིག་ལེ་དང་སྒྲ་སྟེ་ཨུ་སྦྱར་བས་ཧཱུྃ་ཞེས་སུ་འགྱུར་རོ། །
དེ་ཆར་པའི་རྒྱུན་དེ་ལས་ཐིག་ལེ་འཛག་པའི་ཕྱིར་ཞེས་དགོངས་སོ། ། དེ་ནས་བདུད་རྩི་དེ་དབྱིངས་སུ་བྱིན་གྱིས་བརླབ་པ་བསྟན་པའི་ཕྱིར། དབྱངས་ཀྱི་དང་པོ་མཆོག་ས་སོན། ། དེ་ཡི་དབུས་སུ་གཟུང་བར་བྱ། ། ཅེས་སྨོས་ཏེ་དབྱངས་ཀྱི་དང་པོ་ནི་ཨ་ཐུང་ངུ་ངོ་། ། སོགས་ཞེས་བྱ་བ་ནི་མཆོག་ཞེས་བྱ་བ་སྟེ་ཡིག་འབྲུ་རྣམས་ཀྱི་དམ་པ་ཡིན་པའི་ཕྱིར་རོ། ། དེ་བས་ན་ས་བོན་མཆོག་གོ ། དེ་ཡི་དབུས་སུ་གཟུང་བ་སྟེ་ཐིག་ལེའི་དབུས་སུ་ཟླ་བ་ལ་ཨ་བསམས་པ་ནི་བདུད་རྩི་སྟེ་དབྱིངས་སུ་བྱིན་གྱིས་བརླབ་པའོ། ། དེ་ལྟར་བྱིན་གྱིས་བརླབས་ཏེ་འཇིགས་བྱེད་རྡོ་རྗེའི་སྒྲས་དྲང་བར་བྱ་ཞེས་བྱ་བའི་དོན་ཏོ། ། འདི་དག་གིས་ཉེ་བའི་རྒྱུ་རྣམས་མདོར་བསྟན་ཏོ། །
ཡང་ན་ཨཱ་ལི་ཐབས་ཀྱི་རང་བཞིན་ལ་ཨཱ་ལི་བུང་བ་ཅེས་སོགས་རྐང་པ་གཉིས་ཀྱིས་ཐབས་ཀྱི་སྒོ་གང་ཡིན་པ་བསྟན། ཨཱ་ལི་ནམ་མཁའི་ཅེས་སོགས་རྐང་པ་གསུམ་གྱིས་བརྟེན་པའི་ཡེ་ཤེས་གང་ཡིན་པ་བསྟན། ཕུང་པོ་ཁམས་དང་ཞེས་སོགས་ཤླཽ་ཀ་གཅིག་གི་རྟེན་ཐིག་ལེ་གང་ཡིན་པ་བརྟན། རྩ་བའི་སྦུབས་སུ་ཐིམ་པར་བྱ། ཅེས་པའི་དབབ་པའི་གནས་གང་ཡིན་ལ་བརྟན། འཇིགས་བྱེད་རྡོ་རྗེ་སོགས་རྐང་པ་གཉིས་ཀྱི་འབེབས་པའི་ཐབས་གང་ཡིན་པ་བརྟན། རླུང་དང་མེ་ཅེས་སོགས་ཤླཽ་ཀ་ཕྱེད་དང་གཉིས་ཀྱིས་གང་ནས་འབབ་པའི་རྣམ་པ་གང་ཡིན་པ་བསྟན། གཉིས་པ་ཀཱ་ལི་ཤེས་རབ་ཀྱི་རང་བཞིན་ལ་གསུམ་སྟེ། བྱང་ཆུབ་ཀྱི་སེམས་མངོན་དུ་བྱ་བའི་གནས་དང་། དེ་རྟེན་པའི་བྱང་ཆུབ་ཀྱི་སེམས་ཀྱི་རང་གི་ངོ་བོ་གནས་དང་བཅས་པ་བསྟན་པ་དང་།
བྱང་ཆུབ་ཀྱི་སེམས་གཉིས་ལ་བརྟེན་ཏེ་ལུས་བསྐྱེད་པར་བསྟན་པའོ། ། དང་པོ་ནི། ཀཱ་ལི་མེ་ཏོག་ཤེས་པར་བྱ། ། མེ་ཏོག་རྡོ་རྗེ་ཅན་གྱི་ལུས། ། མ་མོ་ཀུན་གྱི་ས་རྣམས་ཀྱང་། ། ཀུན་ལ་འཁོར་བར་བསྐྱེད་པར་འགྱུར། ། ཅེས་སྨོས་ཏེ་ཀཱ་ནི་སུ་ཀ་སྟེ་བདེ་བའོ། ། ལི་ནི་ཨཱ་ལི། དེའི་རོ་མྱོང་བ་ནི་ཀཱ་ལི་སྟེ་ཆོས་ཀྱི་འབྱུང་གནས་སོ། ། ཡང་ན་ཀ་ཀོ་ལ་ཞེས་བྱ་བའི་བརྡས་ཀྱང་ཆོས་འབྱུང་ངོ་། །
དེ་ཉིད་མེ་ཏོག་སྟེ་མེ་ཏོག་ཉི་མས་ཁ་འབྱེད་པའམ་བུང་བས་ཁ་འབྱེད་པ་ལྟར་ཆོས་འབྱུང་རྡོ་རྗེས་ཁ་འབྱེད་པའི་ཕྱིར་རོ། ། ཡང་མེ་ཏོག་དེ་ཉིད་རྡོ་རྗེ་ཅན་གྱི་ལུས་ཐམས་ཅད་ཏེ་དེར་རྡོ་རྗེ་ཅན་གྱི་བདག་ཉིད་ཀྱི་བདེ་བ་ཆེན་པོ་ཡིན་ལ་དེའི་གནས་ཡིན་པའི་ཕྱིར། རྡོ་རྗེ་ཅན་གྱི་ལུས་ཏེ་བདེ་བ་བསྲུང་བ་ཉིད་ཀྱི་ཕྱིར་བདེ་བ་ཅན་ཞེས་རྟག་ཏུ་བརྗོད་ཞེས་སོ། ། ཡང་ན་མེ་ཏོག་ནི་དེར་མངོན་དུ་བྱས་པའི་ཐིག་ལེའོ། ། དེ་ནི་རྡོ་རྗེ་ཅན་གྱི་ལུས་ཏེ་ཁུ་བའི་རྣམ་པ་བཅོམ་ལྡན་འགྱུར་ཞེས་གསུངས་པ་ལྟ་བུའོ། ། དེ་ལྟ་བུའི་ཀཱ་ལི་དེ་ཉིད་ཐམས་ཅད་ཀྱི་འབྱུང་གནས་སུ་བསྟན་པའི་ཕྱིར་མ་མོ་ཞེས་སྨོས་ཏེ་ཀུན་གྱི་མ་དང་འདྲ་ཞིང་ས་གཞི་དང་འདྲ་བར་ཀུན་ལ་འཁོར་བར་བསྐྱེད་དེ་བདེ་འགྲོ་དང་ངན་འགྲོ་ཐམས་ཅད་ཀྱི་བསྐྱེད་པར་འགྱུར་རོ་བྱ་བའི་དོན་ཏོ། ། དེ་ལྟ་བུའི་མེ་ཏོག་དེ་གང་ལ་སྤྱོད་ཅིང་གནས་ན་བདེ་བའི་ཡེ་ཤེས་ལ་སྤྱོད་ཅིང་གནས་ལ་ཆོས་ཀྱི་འབྱུང་གནས་ལ་བརྟེན་ཅིང་གནས་པའོ། ། གཉིས་པ་དེ་བརྟེན་པའི་བྱང་ཆུབ་ཀྱི་སེམས་ཀྱི་རང་གི་ངོ་བོ་གནས་དང་བཅས་པ་བསྟན་པ་ནི། ཡེ་ཤེས་ཆུ་བ་རྒྱ་མཚོ་འདི། ། ཤེས་རབ་ཆུ་སྲིན་དབྱངས་ཀྱི་ཉ། །
གཉིས་མེད་འདམ་གྱི་དབུས་སུ་ནི། ། ཐབས་ཀྱི་རྣམ་པའི་མྱུ་གུས་ནི། ། འབན་དྷུ་ལྟ་བུར་བྱེད་པ་ཉིད། ། སྦྲང་རྩི་དང་ནི་བདུད་རྩིའི་གནས། ། ཀཱ་ལི་བདུད་རྩི་ཉིད་ཀྱི་ཡང་། ། ཆུ་དང་མེ་ཏོག་ནང་དུ་འཁོར། ། ཅེས་སྨོས་ཏེ། དེ་ལ་འདི་ཉིད་ཅེས་པ་ནི་མེ་ཏོག་འདི་ཉིད་དོ། ། དེ་ཉིད་ནི་ཡེ་ཤེས་ཏེ་མེ་ལོང་ལྟ་བུ་ལ་སོགས་པའི་རང་བཞིན་གྱི་བདེ་བ་ཉིད་དང་སྡུག་བསྔལ་གྱི་གདུང་བ་སེལ་བས་ན་ཆུའོ། ། དེ་ལ་ཀཱ་ལི་སྤྱོད་པའོ། །
ཆུ་བོ་དེ་ཉིད་ཀྱི་གནས་ནི་རྒྱ་མཚོ་སྟེ་ཆོས་ཀྱི་འབྱུང་གནས་སོ། ། དཔེར་ན་མེ་ཏོག་མཚོའི་དབུས་ན་གནས་པ་ལྟར་ཆོས་འབྱུང་གི་སྤྱི་བོ་ལ་སྙིང་པོ་མེ་ཏོག་གནས་ཞེས་སྟོན་པའོ། ། རྒྱ་མཚོ་དེ་ཉིད་ཀྱི་ཁྱད་པར་བསྟན་པའི་ཕྱིར་ཤེས་རབ་ཞེས་བྱ་བ་ལ་སོགས་པ་སྟེ། ཤེས་རབ་ནི་སྤྲོས་པ་དང་བྲལ་བ་ཤེས་པ་སྟེ་བདེ་སྟོང་ངོ་། ། དེའི་གནས་ཡིན་པའི་ཕྱིར་ཆོས་འབྱུང་ཉིད་ཤེས་རབ་བོ། ། ཆུ་སྲིན་ཉ་ཞེས་བྱ་བ་ནི་དེས་གང་བ་དང་འདྲ་བར་འདོད་ཆགས་ལ་སོགས་པའི་རང་བཞིན་གྱི་སྲ་བ་གཏི་མུག་ཆོས་ལ་སོགས་པའི་འབྱུང་བ་ལྔས་གང་བའོ། ། འདམ་ནི་འདིར་གཉིས་མེད་ཏེ་ཞུ་བ་དང་བདེ་བ་གཉིས་སུ་མེད་པའི་པད་མོ་སྟེ་ལྷན་ཅིག་སྐྱེས་པའོ། ། ཡང་ན་གཉིས་མེད་ནི་ཕྱི་རོལ་གྱི་ཕྱག་རྒྱའོ། ། འདམ་ནི་པདྨ་སྟེ་འདམ་ལས་སྐྱེས་པའི་ཕྱིར་རོ། ། དབུས་ནི་དེའི་སྙིང་པོའོ། །
དེར་ཅི་ཞིག་སྐྱེ་ཞེ་ན། ཐབས་ཀྱི་རྣམ་པའི་མྱུ་གུ་སྟེ། དེ་ཉིད་བདེ་བའི་ཐབས་ཡིན་པས་ན་ཐབས་སོ། ། དེ་ནི་རྩ་ཁ་ཀ་མུ་ཁའི་རྩའོ། ། དེ་ཉིད་མེ་ཏོག་བན་དྷུ་ཀ་ལྟར་ཁ་འབྱེད་པའོ། ། དེ་ལ་ཁ་འབྱེད་པ་ལས་ཅི་འབྱུང་ཞེ་ན་སྦྲང་ཙི་སྟེ་ཞུ་བའོ། ། བདུད་རྩི་ནི་ཟླ་མཚན་ནོ། ། དེ་དག་གི་འབྱུང་གནས་སུ་གྱུར་པས་གནས་སོ། ། གསུམ་པ་བྱང་ཆུབ་ཀྱི་སེམས་གཉིས་ལ་བརྟེན་ཏེ་ལུས་བསྐྱེད་པར་བསྟན་པ་ནི། བདུད་རྩི་ཆུའི་ཆོ་ག་མཆོག །
གཉིས་ལས་ལུས་ནི་སྐྱེ་བར་འགྱུར། ། ཅེས་སྨོས་ཏེ་དེ་ལ་བདུད་རྩི་ནི་རཀྟའོ། ། ཆུ་ནི་བྱང་སེམས་སོ། ། ཆོ་ག་མཆོག་ནི་མཉམ་པར་འདྲེས་པའོ། ། གཉིས་ལས་ནི་ཨཱ་ལི་ཀཱ་ལི་ལས་སོ། ། ལུས་སྐྱེ་བ་ནི། ཐབས་ཀྱིས་མ་ཟིན་ན་ཤེས་རབ་ཀྱི་སྙིང་པོར་བུ་ཚའི་ལུས་བསྐྱེད་ལ་དེ་ནི་ཐབས་ཀྱི་ཟིན་ན་ཤེས་རབ་ཀྱི་སྙིང་པོར་མངོན་དུ་བྱས་པ་ལས་ཁམས་གསུམ་མཐོང་བ་དང་སངས་རྒྱས་ཀྱི་ས་མངོན་དུ་བྱེད་པ་སྐྱེ་བར་ཞེས་དགོངས་སོ། ། ཡང་ཀཱ་ལི་མེ་ཏོག་ཅེས་པ་སོགས་རྐང་པ་གཉིས་ཀྱིས་ཤེས་རབ་ཀྱི་སྒོ་གང་ཡིན་པ་བསྟན། མ་མོ་ཅེས་སོགས་རྐང་པ་གཉིས་ཀྱིས་སྒོ་དེ་ཉིད་ཐམས་ཅད་ཀྱི་གཞི་ཡིན་པར་བསྟན། ཡེ་ཤེས་ཆུ་བོ་ཅེས་སོགས་ཚིགས་བཅད་གཅིག་གིས་བརྟེན་པ་ཡེ་ཤེས་སྐྱེ་བའི་ཚུལ་བསྟན།
བན་དྷུ་ལྟ་བུར་བྱེ་བ་ཉིད། ། སྦྲང་རྩི་དང་ནི་བདུད་རྩིའི་གནས། ། ཅེས་སོགས་ཚིགས་བཅད་གཅིག་གིས་རྟེན་ཁམས་གཉིས་འདྲེ་བར་སྟོན། བདུད་རྩི་ཆུའི་ཅེས་སོགས་རྐང་པ་གཉིས་ཀྱིས་ཁམས་གཉིས་ལས་ཟག་བཅས་དང་ཟག་མེད་ཀྱི་ལུས་སྐྱེ་བར་བསྟན། གཉིས་པ་ཨཱ་ལི་ཀཱ་ལི་གཉིས་ཀའི་ཐུན་མོང་གི་མཚན་ཉིད་ལ་ལྔ། རྟེན་འབྱུང་བ་ལྔ་དང་ལྡན་པ། བརྟེན་པ་ཡེ་ཤེས་ལྔ་དང་ལྡན་པ། འབྱུང་བ་ལྔ་ལ་ཡི་གེ་གནས་པའི་ཚུལ་ལོ། ། དང་པོ་ནི། གོང་དུ་བདུད་རྩི་དང་ནི་ཆུ། །
ལྔའི་བདག་ཉིད་དུ་ནི་གསུངས། ། ཅེས་པས་མདོར་བསྟན། དེ་ཉིད་རྒྱས་པར་བཤད་པ་ནི། མེ་ནི་ཚ་བ་ཉིད་ཡིན་ཏེ། ། རེག་པས་རླུང་ནི་དུ་བ་བལྟ། ། ཆུ་ནི་གཤེར་བའི་དངོས་པོ་སྟེ། ། ས་ནི་གཟུགས་སུ་བལྟ་བར་བྱ། ། ཅེས་སྨོས་ཏེ། དེ་ལ་མེ་ནི་ཚ་བ་ཉིད་ཅེས་པ་རྡོ་རྗེ་དང་པདྨ་རེག་པས་ཚ་བའི་དྲོ་བའི་མཚན་ཉིད་དང་ལྡན་པས་མེའོ། ། རླུང་ནི་དུ་བ་ལྟར་སྔོ་བསངས་སུ་འདུག་ཅིང་གཡོ་བ་ནི་རླུང་ངོ་། །
ཆུ་ནི་གཤེར་བའི་དངོས་པོ་སྟེ། ། འཛག་པ་དང་སྣུམ་པས་ཆུའོ། ། ས་ནི་གཟུགས་སུ་བལྟ་བ་སྟེ་སྲ་བའི་བདག་ཉིད་ཀྱི་ན་སའོ། ། གཉིས་པ་ནི། ཡེ་ཤེས་རྡོ་རྗེས་བྱིན་བརླབས་པས། ། རྣམ་པ་ལྔ་ནི་རབ་ཏུ་བསྐྱེད། ། ཅེས་སྨོས་ཏེ་ཡེ་ཤེས་རྡོ་རྗེས་བྱིན་བརླབས་ཞེས་བྱ་བ་ལ་ཡེ་ཤེས་ནི་ཤེས་པར་བྱ་བའི་ཕྱིར་ཏེ་འབྱུང་བ་བཞི་ལའོ། ། རྡོ་རྗེ་ནི་བཞི་པོ་དེས་བདེ་བའི་གོ་འབྱེད་པ་ལས་མི་འདའ་བས་ན་ནམ་མཁའ་འོ། ། དེ་དག་གིས་བྱིན་གྱིས་བརླབས་པ་ནི་ཐིག་ལེ་གཅིག་ཉིད་དོ། ། དེས་ན་ཞུ་བདེ་གཅིག་ཉིད་ལ་རྣམ་པ་ལྔ་ནི་རབ་ཏུ་བསྐྱེད།
ཡང་ན་ལྔ་བསྐྱེད་པ་ནི་དེ་བཞིན་གཤེགས་པ་ལྔར་བསྐྱེད་པ་སྟེ། མེ་ནི་སྣང་བ་མཐའ་ཡས་སོ། ། རླུང་ནི་དོན་ཡོད་གྲུབ་པའོ། ། ཆུ་ནི་མི་བསྐྱོད་པའོ། ། ས་ནི་རྣམ་སྣང་ངོ་། ། ནམ་མཁའ་ནི་རིན་ཆེན་འབྱུང་ལྡན་ནོ། ། གསུམ་པ་རྟེན་འབྱུང་བ་ལྔ་ལ་ཡི་གེ་ལྔ་གནས་ཚུལ་ནི། ཡང་ན་ཆུ་ནི་ཀུན་གྱི་དབྱིབས། ། དེ་བཞིན་མེ་ཡིས་ཟད་པར་བྱེད། ། དེ་བཞིན་རླུང་ཡང་རྟག་པ་ཡི། །
ས་ནི་དབང་པོའི་གཟུགས་ཅན་མ། ། ཅེས་སྨོས་ཏེ་ཡང་ནི་ཞེས་བྱ་བས་འབྱུང་བ་ལྔར་མ་ཟད་བྱང་ཆུབ་ཀྱི་སེམས་དེ་ལ་ཡི་གེ་དགོད་པའི་སྒོ་ནས་ཡེ་ཤེས་ལྔར་བྱིན་གྱིས་རློབ་པར་སྟོན་ཏེ། ཆུ་ནི་བྱང་སེམས་དེ་འབྱུང་བ་ཆུ་དེ་ཆོས་དབྱིངས་ཡེ་ཤེས་སུ་བྱིན་གྱིས་བརླབ་པའི་ཕྱིར་ཞེས་བྱའོ། ། ཀུན་གྱི་དབྱིངས་ཅེས་པ་ལ་ཀུན་ནི་ས་ཀ་ལ་ཞེས་བྱ་ལ། ཀ་ཀ་ལ་ཆ་ཤས་སོ། ། དེས་ནི་དེ་ལ་ཟླ་བ་དགོད་པའོ། ། དེར་ས་ནི་སྭཱཧཱས་ས་སྟེ་ཧའི་ཟླ་ཚེས་སུ་བྱས། བྱང་སེམས་ཀྱི་ས་བོན་སུ་དགོད་པ་ནི་མི་བསྐྱོད་པ་ཆོས་དབྱིངས་ཡེ་ཤེས་སུ་བྱིན་གྱིས་བརླབ་པའོ། ། ཡང་དེ་བཞིན་ནི་དེའི་མེ་ཉིད་ནིའོ། ། ཟད་བྱེད་ནི་ཀྵ་ཡ་ཏད་ཅེས་ཟད་བྱེད་ལ་འཇུག་ལ་དེར་ཀྵུྃ་དགོད་པ་ནི་བྱང་སེམས་ཀྱི་མེ་སོ་སོར་རྟོག་པའི་ཡེ་ཤེས་སྣང་བ་མཐའ་ཡས་སུ་བྱིན་གྱིས་བརླབ་པའོ། །
དེ་བཞིན་དུ་རླུང་ཡང་རྟག་པ་ཡི་ཞེས་པ་ནི་རླུང་གི་ས་བོན་ཡུྃ་དགོད་པ་ནི་རླུང་དོན་ཡོད་གྲུབ་པ་བྱ་གྲུབ་ཡེ་ཤེས་སུ་བྱིན་གྱིས་བརླབ་པའོ། ། ས་ནི་དཔང་པོའི་གཟུགས་ཅན་མ་ཅེས་པ་ལ་ས་ནི་གཟུགས་ཅན་ཞེས་བྱ་སྟེ་ཡི་གེ་ཧྃ་དགོད་པ་ནི་རྣམ་སྣང་མེ་ལོང་ལྟ་བུའི་ཡེ་ཤེས་སུ་བྱིན་གྱིས་བརླབ་པའོ། ། དཔང་པོ་ནི་ནམ་མཁའ་སྟེ་འབྱུང་བ་བཞི་སྐྱེ་འགག་བྱེད་ཀྱང་ནམ་མཁའ་དཔང་པོ་ལྟར་རྟག་ཏུ་གནས་ཏེ། བྱིན་གྱིས་རློབ་པ་ནི་ཡི་གེ་ཧཱུྃ་སྟེ། རིན་ཆེན་འབྱུང་ལྡན་མཉམ་ཉིད་ཡེ་ཤེས་སུ་བསྟན་པའོ། ། བསྡུས་པ་སུྃ་ཀྵུྃ་ཡུྃ་ཧྃ་ཧཱུྃ་ཞེས་འགྱུར་ཏེ་ཡི་གེ་འདི་དག་ནི་གདན་བཞི་པའི་དགོངས་པ་སྟེ། བླ་མའི་མན་ངག་གིས་སོ། ། ཡི་གེ་གཞན་གྱིས་ཀྱང་རུང་སྙམ་སེམས་གསུང་། བཞི་པ་མངོན་དུ་བྱེད་པའི་ཐབས་ལ་གཉིས། ཧཱུྃ་གི་གླུས་མདོར་བསྟན་པ་དང་།
གླུའི་དོན་རྒྱས་པར་བཤད་པའོ། ། དང་པོ་ནི། ཧཱུྃ་གི་གླུ་ཡི་རྣམ་པ་ཡིས། ། རྣལ་འབྱོར་མ་ཀུན་མཉེས་པར་བྱེད། ། ཅེས་སྨོས་ཏེ། དེ་ལྟར་ཀུན་རྫོབ་བྱང་ཆུབ་ཀྱི་སེམས་ཡེ་ཤེས་ལྔར་བྱིན་གྱིས་བརླབས་ན་དེ་ཉིད་ཧཱུྃ་གི་གླུས་འདྲེན་པ་གསུམ་གྱིས་དྲང་བར་བསྟན་པའི་ཕྱིར། ཧཱུྃ་གིས་ཞེས་བྱ་བ་ལ་སོགས་པ་སྨོས་ཏེ། ཐབས་མངོན་དུ་བྱེད་པའི་དུས་སུ་ཕྱིའི་རྣལ་འབྱོར་མ་རྣམས་དང་འདུ་བ་ན་ཕྱིའི་གླུ་བླང་ཞིང་དེ་ཉིད་ཀྱི་ཚེ་ན་ནང་གི་རྣལ་འབྱོར་མ་རྩ་རྣམས་དང་ཐིག་ལེ་རྣམས་དང་རླུང་རྣམས་འདུ་སྟེ། པདྨའི་འབྱུང་གནས་ཉམས་དགའ་ལ། ། ངང་པའི་ཚོགས་འདུ་ཇི་ལྟ་བར། །
དམ་ཚིག་གནས་ལ་མཁའ་འགྲོ་མ། ། རིང་ན་གནས་ཀྱང་བྱིན་གྱིས་རློབ། ། ཞེས་འབྱུང་བ་ལྟ་བུའོ། ། དེའི་ཚེ་ཧཱུྃ་གི་གླུ་བླངས་པས་གཡས་དང་གཡོན་དང་དབུས་ནས་དྲངས་པས་གཟུང་བ་དང་འཛིན་པ་དང་གཉིས་ཀའི་རྣམ་པར་རྟོག་པ་གསུམ་ཞི་ཞིང་རྣམ་པར་ཐར་པའི་སྒོ་གསུམ་མངོན་དུ་བྱེད་དོ། ། དེས་ནི་རྣལ་འབྱོར་མ་ཀུན་གྱི་རང་བཞིན་གྱི་རྩ་རྣམས་མཉེས་པ་ནི་ཨ་བ་དྷུ་ཏིར་མངོན་དུ་བྱས་ཞེས་བྱ་བའི་དོན་ཏོ། ། གཉིས་པ་རྒྱས་པར་བཤད་པ་ལ་བཞི། ཐབས་དངོས་མདོར་བསྟན་པ། ། ཐབས་ཀྱིས་འབྲས་བུ་གྲུབ་ཚུལ་རྒྱས་པར་བཤད་པ། དེ་ལ་གུས་པ་ལ་སྦྱར་བས་མཇུག་བསྡུ་བ། དེ་གང་གིས་གསུངས་པའོ། །
དང་པོ་ནི། རྡོ་རྗེ་ཡན་ལག་དགྱེས་པའི་མཐུས། ། སྤྱན་གྱིས་གཟིགས་པར་མཛད་པ་ཡིས། ། ཡི་གེའི་དངོས་པོའི་རང་བཞིན་ནི། ། སྟོང་པར་རོལ་པ་ཉིད་ཀྱིས་ནི། ། དངོས་དང་དངོས་མེད་རྣམ་སྤངས་པ། ། སྙིང་པོའང་ནི་འཚལ་བ་ཉིད། ། ཅེས་སྨོས་ཏེ། དེ་ལྟར་ཀུན་རྫོབ་ཀྱི་བྱང་ཆུབ་སེམས་མངོན་དུ་བྱས་པ་ལས་རྟོགས་པར་གྱུར་པ་གང་ཡིན་པ་དེ་ནི་དོན་དམ་པའི་བྱང་ཆུབ་ཀྱི་སེམས་སོ། ། དེ་ལྟར་དོན་དམ་པའི་བྱང་ཆུབ་ཀྱི་སེམས་མངོན་དུ་བྱས་པ་ན་མཚན་མ་དང་རྣམ་པར་རྟོག་པ་ཐམས་ཅད་ལས་གྲོལ་བའི་ཆོས་ཀྱི་སྐུ་མངོན་དུ་འགྱུར་རོ། །
ཆོས་སྐུ་དེ་མྱ་ངན་ལས་འདས་པའི་མཐའ་ལ་མ་བཞུགས་པར་སེམས་ཅན་གྱི་དོན་ལ་བཞུགས་ཤིག་ཅེས་སྟོན་པ་ནི། བཛྫ་ཧཱུྃ་སུ་ར་ཨ་པ་ཧཱུྃ་ཞེས་པ་སྟེ་དེ་ལ་རྡོ་རྗེ་ཡང་དག་དགྱེས་པའི་མཐུས་ཞེས་བྱ་སྟེ། ཧཱུྃ་ཞེས་པ་ནི་ཡང་དག་ཞེས་བྱ་བ་སྟེ་འདིར་ཀྱེ་ཞེས་བོད་པའོ། ། དོན་ནི་ཀྱེ་མཆོག་ཏུ་དགའ་བ་སྟེ། སེམས་ཅན་གྱི་དོན་ལ་དགྱེས་པའི་མཐུས་ཤིན་ཏུ་སྟོང་པའི་ཏིང་ངེ་འཛིན་དེར་གཅིག་པའོ། ། ཇི་ལྟར་སེམས་ཅན་གྱི་དོན་བྱ་ཞེ་ན། ལོ་ཡ་ན་ཐ་ཤ་ན་ཡེ་སྟེ། ཁྱོད་སྟོང་ན་ཐམས་ཅད་ཀྱང་སྟོང་ངོ་། ། དེ་བས་ན་སྤྱན་གྱིས་གཟིགས་ཏེ། ཤའི་སྤྱན་དང་།
ལྷའི་སྤྱན་དང་། ཤེས་རབ་ཀྱི་སྤྱན་དང་། ཡེ་ཤེས་ཀྱི་སྤྱན་དང་། ཆོས་ཀྱི་སྤྱན་དང་། སངས་རྒྱས་ཀྱི་སྤྱན་གྱིས་སེམས་ཅན་ལ་གཟིགས་ལ་འཇིག་རྟེན་ཐམས་ཅད་ཀྱིས་མཐོང་བར་མཛད་པར་ཞུ་ཞེས་བྱ་བའི་དོན་ཏོ། ། དེ་ལྟར་ན་འཁོར་བ་ཉིད་དུ་འགྱུར་དུ་དོགས་པ་ལ་ཨ་ཁ་ར་བྷ་ཧུ་ས་ཧ་འུ་ཞེས་སྨོས་ཏེ། ཡི་གེ་ནི་ཨ་ཁ་ར་སྟེ་མི་འགྱུར་བ་གཉིས་སུ་མེད་པའི་ཡེ་ཤེས་སོ། ། དངོས་པོའི་རང་བཞིན་ནི་རང་བཞིན་མེད་པའི་ངོ་བོར་གནས་པའོ། ། དེ་ཉིད་ཤུ་ནྱཱ་ད་བི་ལི་ས་ན་ཡེ་ཤེས་སྟོང་པ་ཉིད་དུ་དངོས་པོ་ཐམས་ཅད་རོལ་བར་གྱིས་ཤིག ། སྟོང་པ་དེ་གང་ཞེ་ན།
སྭ་བྷཱ་བ་ཨ་བ་བི་ཛ་ཡེ་སྟེ། དངོས་དང་དངོས་པོ་མེད་པ་རྣམ་པར་སྤངས་པ་གཉིས་སུ་མེད་པའི་དོན་ཏོ། ། དེ་ཉིད་མཛྫ་བི་ཛ་ནི་ཡ་ཡེ་སྟེ། སྙིང་པོའི་དོན་དབུ་མའི་ཚུལ་གྱིས་ལྷན་སྐྱེས་རྫོགས་པའི་བྱང་ཆུབ་འཚལ་ཞིང་རྟོགས་པར་གྱིས་ཤིག་པའོ། ། དེས་ན་མཐའ་དང་བྲལ་བར་བསྟན་ཏོ། ། གཉིས་པ་ཐབས་ཀྱིས་འབྲས་བུ་གྲུབ་ཚུལ་རྒྱས་པར་བཤད་པ་ལ་གསུམ། རྟོག་པ་དང་བརྗོད་པས་མི་རྟོགས་པ། རྟོགས་པར་བྱེད་པའི་ཐབས་དངོས། ཐབས་ཀྱིས་བསྐྱེད་པའི་འབྲས་བུའོ། ། དང་པོ་ནི།
མ་ལུས་པ་ཡི་བསམ་པ་དང་། ། ཡི་གེ་ཐམས་ཅད་གཞོམ་པར་གྱིས། ། ཅེས་སྨོས་ཏེ། དེ་ལྟ་བུའི་ཡེ་ཤེས་དེ་ཅི་སྒྲ་རྟོག་ལ་སོགས་པས་རྟོགས་སམ་སྙམ་པ་ལ་མི་རྟོགས་པར་བསྟན་པའི་ཕྱིར། བྷ་ན་ཛི་ཡ་ཨ་ཁ་རུ་ས་བུ་སྟེ། སེམས་ཅན་མ་ལུས་པ་རྣམས་ཀྱི་བསམ་པ་དང་རྟོག་པ་རྣམས་ཀྱིས་མི་རྟོགས་སོ། ། དེ་བཞིན་དུ་ཨ་ཤེ་ཤི་བ་ཛི་ན་ཏེ་ཡ་ཡེ་སྟེ་ཡི་གེ་ལྔ་བཅུ་ཐམས་ཅད་ཀྱི་མགོ་ཆོད་ལ་གཞོམ་པར་གྱིས་ཏེ། སྒྲས་དེ་ཁོ་ན་མི་རྟོགས་པར་བསྟན་ཏོ། ། གཉིས་པ་ནི། གཉིས་གཉིས་འཁྱུད་པའི་རྣལ་འབྱོར་ནི། །
ཆུ་རྣམས་ཀྱི་ནི་དགོས་པ་ཅན། ། ཅེས་སྨོས་ཏེ། འོ་ན་དེ་གང་གིས་རྟོགས་སྙམ་པ་ལ། དན་ད་ཨ་ལི་གྲ་ན་ཛོ་ཨུ་སྟེ། ཐབས་དང་ཤེས་རབ་གཉིས་རྡོ་རྗེ་དང་པདྨ་གཉིས་སྙོམས་པར་འཇུག་པ་དེའི་ཏིང་ངེ་འཛིན་ནི་འཁྱུད་པའི་རྣལ་འབྱོར་ཏེ་རྡོ་རྗེ་ལྷ་མོ་རྣམས་དང་རོལ་པའོ། ། དེ་ལས་ཅི་འབྱུང་ན། ས་ལི་ལ་ཀ་ཛི་ཡ་ཡེ་སྟེ། ཆུ་ནི་བྱང་ཆུབ་ཀྱི་སེམས་ཀྱི་ཐིག་ལེ་འབྱུང་ངོ་། ། དེ་ལ་དགོས་པ་སྟེ་མཆོག་ཐོབ་པ་ནི་དགོས་པའོ། ། གསུམ་པ་ཐབས་ཀྱིས་བསྐྱེད་པའི་འབྲས་བུ་ལ་བཞི།
ངོ་བོ་ཐར་པ་ཆེན་པོ། དེ་དམན་པའི་ཡུལ་མ་ཡིན་པ། ཁྱད་པར་སྐུ་གསུམ་འགྲུབ་པ་མཛད་པ་ཕྲིན་ལས་སོ། ། དང་པོ་ནི། གཉིས་མེད་ཆོས་ནི་ཐོབ་པ་ན། ། ཐར་པ་ཡང་ནི་ཐོབ་པ་ཉིད། ། ཅེས་སྨོས་ཏེ། དེ་ཉིད་གང་ཞེ་ན། དྷརྨ་ཨདྱེ་ཏྱ་སུ་བི་བི་ཡ་ཡེཾ། གཉིས་སུ་མེད་པ་སྟེ་སྤྲོས་པ་དང་བྲལ་བའོ། །
ཆོས་ནི་ཆོས་ཐམས་ཅད་བདག་མེད་པ་སྟེ་དེ་ཐོབ་པ་ནི་ཐུགས་སུ་ཆུད་པའོ། ། དེའི་ཚེ་མུ་ཁ་ཕི་བ་བི་ཨཱ་ཨཻ་སྟེ་ཐར་པ་ཞི་བའི་དོན་ཐོབ་པ་ཞེས་བྱ་བའི་དོན་ཏོ། ། གཉིས་པ་དེ་དམན་པའི་ཡུལ་མ་ཡིན་པ་ནི། འཁོར་བའི་བདེ་བས་རྨོངས་པ་ལ། གྲོལ་བའང་ནི་སྤངས་པ་ཉིད་ཅེས་སྨོས་ཏེ། དེ་ལྟ་བུའི་ལམ་དེ་ཉིད་ཐ་མལ་པའི་འདོད་ཆགས་ཀྱི་སྒོ་ནས་ནི་མིན་ནོ། ། ཞེས་བསྟན་པའི་ཕྱིར་སུ་ཧ་སྃ་ས་ར་བི་མོ་ཧི་ཡ་ཞེས་ཏེ། ཐ་མལ་པའི་བདེ་བས་འཁོར་བ་རྣམས་རྣམ་པར་རྨོངས་སོ། ། དེས་མུ་ཁ་བི་བ་ཛི་ཨ་ཨཻ་སྟེ། གྲོལ་བ་ཞི་བའི་ཐབས་སྤངས་སོ། །
དེ་བས་རྣལ་འབྱོར་པ་རྣམས་ཐ་མལ་པའི་བདེ་བ་ལ་ཞེན་པ་སྤང་ཞེས་བྱ་བའི་དོན་ཏོ། ། གསུམ་པ་སྐུ་གསུམ་གྲུབ་པའི་ཚུལ་བསྟན་པ་ནི། ཐམས་ཅད་སྟོང་པའི་རང་བཞིན་ལ། ། རྣལ་འབྱོར་མ་ཡི་སྔགས་ཀྱིས་རོལ། ། ཅེས་པས་ཆོས་སྐུ་འགྲུབ་ཚུལ་བསྟན། རྣལ་འབྱོར་མ་ནི་ལྔ་པོ་རྣམས། ། སངས་རྒྱས་དེ་ཉིད་མཚོན་པར་བྱ། ། ཅེས་པས་ལོངས་སྐུ་འགྲུབ་ཚུལ་བསྟན། སྒྱུ་མར་གནས་པ་དུ་མ་ཀུན། ། སྣ་ཚོགས་གཟུགས་ཀྱིས་སེམས་ཅན་སྨིན། །
ཅེས་པས་སྤྲུལ་སྐུ་འགྲུབ་ཚུལ་བསྟན། ། དེ་ལ་དེ་ལྟར་ལམ་རྟོགས་པ་ལས་ཆོས་སྐུ་ཉིད་ཇི་ལྟར་འགྲུབ་པར་བསྟན་པ་ནི། ས་བ་སཱུ་ན་སཧ་བི་ཛ་ཡི་ནི་སྟེ། སྐུ་གསུང་ཐུགས་ཐམས་ཅད་རྣམ་པར་རྟོག་པས་སྟོང་པའི་རང་བཞིན་ནོ། ། དེ་ནི་མ་ཏྲེ་བི་ན་ཙ་ཡ་ཡེ་སྟེ། རྣལ་འབྱོར་ལ་ནི་ཐབས་ཤེས་རབ་གཉིས་མེད་དོ། ། དེའི་སྔགས་ཀྱི་རོལ་པ་ནི་རྣམ་པར་རྟོག་པ་ལས་ཡིད་སྐྱོབ་པ་དེ་ལ་སྤྱོད་ཅིག་པའོ། ། ཡང་ན་རྣལ་འབྱོར་མའི་གཞུང་ལུགས་ཀྱིས་ལྷན་སྐྱེས་ཡེ་ཤེས་ཀྱི་སྐུ་ནི་སྔགས་སོ། ། དེས་ཇི་སྲིད་ནམ་མཁའ་མི་འཇིག་པ་དེར་རོལ་ཅིག་ཞེས་བྱའོ། ། དེ་ལས་གཟུགས་ཀྱི་སྐུ་སེམས་ཅན་གྱི་དོན་མཛད་པ་བསྟན་པའི་ཕྱིར།
པན་ཙ་བི་ཛོ་ཡི་ནི་བུདྷ་ཏད་ཏྲ་སྟེ། དེ་ལྟ་བུའི་ཡེ་ཤེས་ཐོབ་པར་གྱུར་པ་ན་རྣལ་འབྱོར་མའི་ཡེ་ཤེས་ཀྱི་མཁའ་འགྲོ་མ་ལ་སོགས་པ་ལྔ་པོ་རྣམས་ཀྱི་སྐུའི་སྣང་བ་འབྱུང་ངོ་། ། ལྔ་པོ་དེ་ཉིད་ཅི་ཡིན་ན་སངས་རྒྱས་དེ་ཉིད་དེ་སངས་རྒྱས་ཀྱི་ས་ནི་ཡེ་ཤེས་ལྔས་བསྡུས་པས་ན་ལྔ་པོ་འདིས་དེ་བསྟན་པ་ཡིན་ནོ། ། སངས་རྒྱས་ཉིད་རྣལ་འབྱོར་མ་ལ་སོགས་པའི་གཟུགས་ཀྱི་སྐུར་བསྟན་ནས་ཅི་བྱེད་སྙམ་ན། ཨ་ལ་ཁ་ཡ་ཡེ་སྟེ། མཚོན་པར་བྱེད་པ་སྟེ། གཟུགས་ཀྱི་སྐུའི་སྣང་བ་བསྟན་པས་སེམས་ཅན་རྣམས་ཀྱི་གཟུགས་ཡིད་ལ་བྱེད་པས་དེ་བཞིན་གཤེགས་པའི་ཆོས་རྟོགས་པར་བྱེད་དོ། ། སྐུ་དེ་ཉིད་བདེན་པ་ཡིན་ནམ་སྙམ་པ་ལ། ས་བ་མ་ཡེ་བ་ཧཱུ་བི་ཧ་རུ་ཡ་སྟེ། སེམས་ཅན་ཐམས་ཅད་སྨིན་ཅིང་གྲོལ་བར་བྱེད་པའོ། །
བཞི་པ་མཛད་པ་ཕྲིན་ལས་ནི། ། རྡོ་རྗེ་བརྐྱང་བའི་དགོས་པ་ནི། ། ཆོས་ཀྱི་རྨོངས་པ་བྲལ་བར་བྱེད། ། ཅེས་སྨོས་ཏེ། སེམས་ཅན་ཉིད་སྨིན་པར་བྱས་པ་ལ་དགོས་པ་ཅི་ཡོད་སྙམ་པ་ལ། བཛྫ་སུ་ས་རི་ཡ་ག་ཛུ་སྟེ། རྡོ་རྗེ་སྟོང་པ་ཉིད་དོ། ། དེ་བརྐྱང་པ་ནི་དེ་ཐུགས་སུ་ཆུད་པ་སྟེ་སངས་རྒྱས་སོ། ། དེའི་དགོས་པ་ནི་སེམས་ཅན་དོན་ཉིད་ཁོ་ནའོ། ། ཞེས་བྱའོ། །
དེ་ལྟར་དོན་བྱེད་ན། དྷརྨ་བི་མོ་ཧི་ཡ་ཡེ་སྟེ། ཆོས་གསུངས་པའི་སྒོ་ནས་རྨོངས་པའི་རབ་རིབ་ཉོན་མོངས་པ་ལ་སོགས་པ་མཐའ་དག་བྲལ་བར་བྱེད་པའོ། ། གསུམ་པ་ལམ་དེ་གུས་པ་ལ་སྦྱར་བས་མཇུག་བསྡུ་བ་ནི། རྣལ་འབྱོར་མ་ཡིས་ཐར་བར་བྱེད། ། སྙིང་པོ་ཆོས་ལ་ཕྱག་འཚོལ་ཅིག ། ཅེས་སྨོས་ཏེ། དེ་ཉིད་ཀྱི་ཕྱིར་ལམ་འདི་མཆོག་ཏུ་བསྟན་ཏེ། ཛོ་ཡི་ནི་མུ་ཁེ་ཡ་ཡེ་སྟེ། རྣལ་འབྱོར་མ་ཡིས་ཆོས་འདི་ཁོ་ནས་ཐར་བར་བྱེད་པས་ན།
ན་མཿཧ་སུ་ས་རུ་དྷ་མུ་སྟེ། ཀླ་ཀློའི་ཆོས་ཐམས་ཅད་དོར་ལ་སྙིང་པོའི་ཆོས་རྟོགས་པ་མངོན་དུ་གྱུར་པ་འདི་ལ་འདུད་ཅིང་ཕྱག་འཚལ་བར་རིགས་སོ། ། ཞེས་བྱ་བའི་དོན་ཏོ། ། བཞི་པ་ལམ་འདི་གང་གིས་གསུངས་ཤིང་ཆེད་དུ་བརྗོད་པ་ནི། རིགས་ཀྱི་བུ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་གླུ་འདིས་རྒྱལ་བ་ཐམས་ཅད་ཀྱི་བདག་ཉིད་ལས་སྐྱེ་བར་འགྱུར་བ་འདི་བཀའ་བསྩལ་ཏོ། ། དེ་ལ་རྒྱལ་བ་ཐམས་ཅད་ཀྱི་བདག་ཉིད་ཅེས་པ་རྟེན་བདུད་རྩི་ལྔ་ལས་བརྟེན་པ་ཡེ་ཤེས་ལྔ་འབྱུང་བས་ཡེ་ཤེས་དེ་ཉིད་དེ་བཞིན་གཤེགས་པ་ཐམས་ཅད་ཏེ་ཕྱི་དང་ནང་དང་གསང་བ་དང་དེ་ཁོ་ན་ཉིད་ཀྱི་བཅོམ་ལྡན་འདས་དེ་བཞིན་གཤེགས་པ་ཐམས་ཅད་བསྐྱེད་ཅེས་པའི་དོན་ཏོ། ། གསུམ་པ་རབ་ཏུ་བྱེད་པའི་གྲངས་ལ་མིང་ནི། དེ་བཞིན་གཤེགས་པ་ཐམས་ཅད་ཀྱི་བསྐྱེད་པ་ཞེས་བྱ་སྟེ་ཨཱ་ལི་དང་ཀཱ་ལིའི་བདག་ཉིད། ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་བསྐྱེད་པ་ལས་འབྲས་བུ་མཆོག་གི་དངོས་གྲུབ་འབྱུང་བ་གཏན་ལ་འབེབས་པའི་དོན་ཏོ། ། གཞུང་ཚད་ནི།
ཤླཽ་ཀ་སུམ་ཅུ་སོ་གཅིག་དང་རྐང་པ་གསུམ་མོ། ། གོ་རིམ་ནི། དགུ་པ་ལས་རབ་ཏུ་བྱེད་པ་དང་པོའོ།། །། བཞི་པ་བར་ཆད་ཞི་བའི་ཐབས་གཏོར་མ་ལ་གསུམ། མཉན་པར་གདམས་པ། དོན་དངོས། རབ་ཏུ་བྱེད་པའི་མིང་ངོ་། ། དང་པོ་ནི། ཉོན་ཅེས་པ་གཞིར་བཞག གང་ན་གཏོར་མའི་ལས་ཆོག་གོ །
ཚུལ་ཇི་ལྟར་ན་དཀྱིལ་འཁོར་མཆོད་པའི་ཆོ་ག་དང་བཅས་པ་རིམ་པ་ཇི་ལྟ་བར་རོ། ། གང་ལ་ན་རྡོ་རྗེ་གཙོ་བོ་རྒྱལ་པོ་ལའོ། ། མངོན་པར་རྟོགས་པ་གང་དང་འབྲེལ་ན་འདིར་རབ་ཏུ་བྱེད་པ་ཕྱི་མ་གསུམ་ལས་རབ་ཏུ་བྱེད་པ་དང་པོས་ནི་གཙོ་བོར་ཐུན་མོང་གི་དངོས་གྲུབ་སྒྲུབ་པ་དང་འབྲེལ། ། དེ་ལ་ལྔ་ལས་གཏོར་མའི་མངོན་པར་རྟོགས་པ་དང་འབྲེལ། རབ་ཏུ་བྱེད་པ་གཉིས་པས་གླེགས་བམ་དང་བྲིས་སྐུ་སྟོན་ཏེ། གྲོགས་དམ་ཚིག་དང་སྡོམ་པའི་མངོན་པར་རྟོགས་པ་དང་འབྲེལ། དེ་ལས་མི་འབྲལ་བའི་དམ་ཚིག་དང་འབྲེལ། བཞི་པའམ་ཕྱི་མ་གསུམ་གྱི་གསུམ་པས་ནི་བྱ་བ་བཞིའི་དེ་ཁོ་ན་ཉིད་དེ།

སིལ་སྙན་གྱི་བྱ་བ་དང་། ཚོགས་ཀྱི་བྱ་བ་དང་། གླུ་གར་གྱི་བྱ་བ་དང་། ཀུན་ཏུ་རྒྱུའི་བྱ་བའོ། ། དེ་དག་ཀྱང་དམ་ཚིག་དང་སྡོམ་པའི་མངོན་པར་རྟོགས་པ་དང་འབྲེལ། དེ་ལས་ཀྱང་ཁྱད་པར་བཟའ་བའི་དམ་ཚིག་ཚོགས་ཀྱི་འཁོར་ལོ་དང་འབྲེལ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། རབ་ཏུ་བྱེད་པ་གཉིས་པ་ནི། དཔལ་རྡོ་རྗེ་གདན་བཞི་པའི་གཞན་གྱི་གདན་གྱི་རབ་ཏུ་བྱེད་པ་གསུམ་པ་དང་ཆ་མཐུན་པས་བཤད་པའི་རྒྱུད་ཡིན་ཞིང་། ཚིག་གོང་འོག་ལ་སོགས་པ་འགའ་ཞིག་ཚུལ་མི་འདྲ་བས་བཤད་པའི་རྒྱུད་དོ། ། ཡང་དཔལ་རྡོ་རྗེ་མཁའ་འགྲོའི་ལེའུ་བཅོ་བརྒྱད་པར་གཏོར་མའི་ཆོ་ག་ཙམ་གསུངས་པ་དེ་འདིས་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། །
གཉིས་པ་དོན་དངོས་ལ་གསུམ། སྔོན་འགྲོ་དཀྱིལ་འཁོར་དང་རྫས་དགོད་པའི་ཚུལ། དངོས་གཞི་ཆོ་གའི་རིམ་པ། མཇུག་རྗེས་ཀྱི་བྱ་བའོ། ། དང་པོ་ལ་གཉིས། དཀྱིལ་འཁོར་བྲི་བའི་ཚུལ་དང་། རྫས་དགོད་པའི་རིམ་པའོ། ། དང་པོ་ནི། ཁྲུ་གང་ཙམ་གྱི་ཚད་དུ་ནི། ། དམར་པོ་དྲི་ཡིས་དཀྱིལ་འཁོར་བྱ། །
དཀར་པོས་ཕྱི་རོལ་གྲུ་གསུམ་བྱ། ། ཅེས་སྨོས་ཏེ། དེའི་དོན་འོག་ནས་འབྱུང་བའི་དུས་དང་གནས་འདིར་ཁ་བསྐངས་ལ་གནས་ཁྱད་པར་ཅན་དུ་དཀྱིལ་འཁོར་བྱ་སྟེ། དང་པོར་སའི་ཕྱོགས་ཡིད་དུ་འོང་བར་བའི་རྣམ་ལྔ་ལ་སོགས་པས་བརྐྱང་ནུལ་ལེགས་པར་བྱས་ལ་དེར་ཙན་དན་དཀར་པོས་ཆོས་ཀྱི་འབྱུང་གནས་གྲུ་གསུམ་པ་བྱུག དེའི་དབུས་སུ་ཁྲུ་གང་གིས་ཚད་དུ་ཙན་དན་དམར་པོའམ་གུར་གུམ་ལ་སོགས་པ་དྲི་དམར་པོས་དཀྱིལ་འཁོར་གྲུ་བཞི་པར་བྱ། དེ་ལ་ཐིག་བཞི་བཏབ་པས་ལེ་ཚེ་དགུ་བྱ། དེའི་ལེ་ཚེ་དབུས་མ་ཆེར་བྱས་ལ་རང་གང་བྱེད་ཀྱི་དཀྱིལ་འཁོར་གྱི་ལྷ་གྲངས་ཀྱི་མེ་ཏོག་གི་ཚོམ་བུ་དགོད་ཅིང་སྙིང་པོ་ཚིག་ཙམ་གྱིས་བར་འདིར་བསྐྱེད་ཀྱང་རུང་ངོ་། ། དེའི་ཕྱི་རོལ་གྱི་ལེ་ཚེ་བརྒྱད་ལ་ཞིང་སྐྱོང་བརྒྱད་ཆུང་མ་སོ་གཉིས་དང་བཅས་པ་དགོད་པས་ལེ་ཚེ་ལ་དྲིའི་ཐིག་ལེ་དང་མེ་ཏོག་ཚོམ་བུ་ལྔ་ལྔ་བྱའོ། ། གཉིས་པ་རྫས་དགོད་པའི་རིམ་པ་ནི། མཆོད་ཡོན་མཆོད་སོགས་རིམ་གྲོ་དང་། །
ཉ་དང་ཤ་སོགས་བཟའ་བ་དང་། ། ཆང་དང་མྱོས་བྱེད་སྤྲོ་བའང་། ། གཡོན་དུ་ཉེ་བར་དགོས་པ་ཀུན། ། གཡས་པ་དག་ཏུ་ཆུའི་སྣོད། ། སྔོན་དུ་མཆོད་ཡོན་དག་གི་སྣོད། ། རྫས་ནི་འདི་དག་ཐམས་ཅད་རྣམས། ། བདུད་རྩི་ལྔ་ཡིས་སྦྱར་བར་བྱ། ། ཅེས་སྨོས་ཏེ། དེ་ལ་རྐང་པ་དང་པོས་མཆོད་པའི་རྒྱུ་བསྟན། ཉ་དང་ཤ་སོགས་ཅེས་རྐང་པ་གཉིས་ཀྱིས་གཏོར་མའི་རྒྱུ་བསྟན།
གཡོན་དུ་ཅེས་སོགས་རྐང་པ་གཅིག་གིས་མཆོད་པ་དང་གཏོར་མ་དེ་དག་གཡོན་ཕྱོགས་ནས་ཤོམ་པར་བསྟན། ། དེ་ཡང་དང་པོར་འདས་པའི་གཏོར་མ་དེ་ནས་འཇིག་རྟེན་པའི་གཏོར་མ་ཆེ་བར་བཤམ་མོ། ། ཡང་མཆོད་སོགས་ཅེས་པའི་སོགས་ཁོངས་དང་ཉེ་བར་དགོས་པ་ཀུན་ཅེས་པའི་ཁོངས་ནས་ཚོགས་ཀྱི་ཡོ་བྱད་མ་ད་ན་དང་བ་ལ་དང་། བཟའ་བ་དང་བཅའ་བ་སྣ་ཚོགས་གཡོན་དུ་བཤམ་པར་མངོན། གདན་བཞིའི་དགོངས་པ་དཀྱིལ་འཁོར་གྲུ་གསུམ་བྱ་སྟེ་ཞེས་འབྱུང་བས་དབུས་མ་ལ་ནི་དཀྱིལ་འཁོར་གཅིག་ཏུ་མཆོད་པ། གཅིག་ཏུ་བཟའ་བཏུང་དགོད་པར་གསལ་ལོ། ། དེ་ནས་རྐང་པ་གཅིག་གི་གཡས་ཕྱོགས་སུ་ལས་ཐམས་ཅད་པའི་བུམ་པའི་ཆུ་སྣོད་དང་ཆུ་སྣོད་གཞན་དགོད། དེ་ནས་རྐང་པ་གཅིག་གིས་མདུན་དུ་མཆོད་ཡོན་གྱི་སྣོད་དམ་བཟེད་ཞལ་དགོད་དོ། ། དེ་ནས་རྫས་ནི་འདི་དག་ཅེས་སོགས་རྐང་པ་གཉིས་ཀྱིས་མཆོད་པའི་ཡོ་བྱད་གཏོར་མ་འདི་དག་དང་ཚོགས་ཀྱི་ཡོ་བྱད་རྣམས་བདུད་རྩི་ལྔ་ཡིས་སྦྱངས་བ་ནི་རྣལ་འབྱོར་ཆེན་པོའི་ཁྱད་ཆོས་སོ། ། དེ་ལ་རབ་དངོས་སམ་བདུད་རྩི་རིལ་བུ།
ཐ་མ་བདུད་རྩིར་བྱིན་གྱིས་བརླབ་པའི་ནང་མཆོད་ཀྱིས་སྦྱང་། དངོས་གཞི་ཆོ་གའི་རིམ་པ་ལ་ལྔ། བདག་གི་རྣལ་འབྱོར་བསྒོམ་པ། མཆོད་པའི་ཆོ་ག མཆོད་རྫས་བྱིན་གྱིས་བརླབ་པ། དམ་ཚིག་སྦྱིན་པའི་ཚུལ། ཚིམ་པ་དྲུག་པ་ལྷན་ཅིག་སྐྱེས་པའི་ཡེ་ཤེས་བསྐྱེད་པའོ། ། དང་པོ་ནི། རྡོ་རྗེ་སེམས་དཔའི་ཏིང་འཛིན་ནམ། ། ཡང་ན་ཧེ་རུ་ཀ་དཔལ་བརྩོན། །
ཅེས་སྨོས་ཏེ། དེ་ལ་གཏོར་མ་ཁོ་ན་དང་འབྲེལ་བའི་ཚོགས་ཀྱི་འཁོར་དང་ཐུན་མོང་དུ་འབྲེལ་བའི་ལུགས་གཉིས། དང་པོ་ལྟར་ན་རང་གིས་བདག་བསྐྱེད་སྔོན་དུ་སོང་བས་ལྷ་དེ་དང་དེའི་གཏོར་མ་ལ་འཇུག་ལ། གཉིས་པ་ལྟར་ན་ལྷ་གྲངས་དང་མཐུན་པའི་རྣལ་འབྱོར་པ་རྣམས་སྤྱན་དྲངས། ཚོགས་ཁང་དུ་ཇི་ལྟར་འཚམས་པར་སྟན་གཏིང་། སློབ་དཔོན་དབུས་སུ་བཞུགས། དེ་ནས་ལས་ཀྱི་ཁྲོ་བོས་སྒོ་བསྲུངས་ལ། དེ་ལ་རབ་བྱེད་བཞི་པ་ནས་འབྱུང་བའི་ཚིགས་བཅད་ཁྱོད་ནི་དམ་ཚིག་ཅེས་བྱ་བ་ལ་སོགས་པས་གསོལ་བ་གདབ་བརྡ་དང་བརྡའི་ལན་བྱ་ཞིང་ནང་དུ་བཏང་། སློབ་དཔོན་གྱི་མདུན་དུ་མཎྜལ་དང་ཕྱག་བྱས་པ་ལ། འདི་ནི་ཆོས་རྣམས་བཟང་པོ་ཞེས་བྱ་བའི་ཤླཽ་ཀ་གཅིག་གིས་རྟོག་པ་མེད་པར་བཀའ་བསྒོ། །
དེ་ནས་ཕྱག་བྱས་ལ་རང་གི་སྟན་ལ་འདུག་གོ ། དེ་ལྟར་ཐམས་ཅད་རྫོགས་པ་དང་ལས་ཀྱི་རྡོ་རྗེས་ཐམས་ཅད་ལ་མཎྜལ་ཕུལ་ལ། མེ་ཏོག་ཕྲེང་བ་ཕུལ་ཏེ། ལས་ཀྱི་རྡོ་རྗེས་ཐམས་ཅད་ལ་ཕྱག་བྱས་ལ། ཀུན་བཟང་རྣམ་འཕྲུལ་མཆོད་པའི་ཡོ་བྱད་ཀྱིས། ། དཔའ་བོ་རྣལ་འབྱོར་མ་རྣམས་མཆོད་པ་དང་། ། ཡོན་བདག་བགེགས་ཞི་ཚོགས་ནི་བསག་པའི་ཕྱིར། ། གཉིས་མེད་ཏིང་འཛིན་དག་ལ་གནས་པར་གསོལ། ། ཞེས་བསྐུལ་ཞིང་གསོལ་བའི་ཚིག་ལན་གསུམ་གྱིས་གསོལ་བ་གདབ་བོ། ། དེ་རྣམས་སྐབས་འདིར་ཁ་བསྐང་ངོ་། །
དེ་ལ་སྔ་རབས་པའི་ཕྱག་ལེན་བརྡ་དང་བརྡའི་ལན་གྱིས་དམ་ཚིག་དང་ལྡན་མི་ལྡན་རྣམ་པར་ཕྱེ་ནས། དམ་ཚིག་དང་ལྡན་པ་རེ་རེ་ནས་ཡོན་བདག་གིས་ཕྱག་དང་མཎྜལ་སྔོན་དུ་འགྲོ་བས་ལྷའི་རྣལ་འབྱོར་ལ་གནས་པར་གསོལ་བ་གདབ་བོ། ། རྣལ་འབྱོར་པ་དེ་དག་རེ་རེས་ཀྱང་ཚོགས་ཀྱི་སློབ་དཔོན་ལ་ཕྱག་དང་མཎྜལ་སྔོན་དུ་འགྲོ་བས་གནང་བ་ཞུ་ཞིང་། སློབ་དཔོན་གྱིས་ཀྱང་རྟོག་པ་མེད་པར་བཀའ་བསྒོ། ། སློབ་དཔོན་གྱིས་ཀྱང་ཕྱག་དང་མཎྜལ་སྔོན་དུ་འགྲོ་བས་བླ་མ་དང་ལྷག་པའི་ལྷ་ལ་གནང་བ་ཞུ། དེ་དག་ཟོར་ཡང་བར་བྱ་བའི་ཕྱིར་ཕྱག་ལེན་ལ། ལས་ཀྱི་རྡོ་རྗེས་ཡོན་བདག་གི་དོན་དུ་སྤྱིར་ཕྱག་གསུམ། ཚོགས་པའི་དོན་དུ་ཁྱད་པར་སློབ་དཔོན་ལ་ཕྱག་གསུམ། སློབ་དཔོན་གྱི་དོན་དུ་ལྷ་དང་བླ་མ་ལ་ཕྱག་གསུམ། ཡོན་བདག་གི་དོན་དུ་སྤྱིར་མཎྜལ།
སོ་སོར་མེ་ཏོག་ཕྲེང་བ་དབུལ། ཚོགས་པའི་དོན་དུ་སློབ་དཔོན་ལ་མཎྜལ་དང་མེ་ཏོག་གི་ཕྲེང་བ་དབུལ། སློབ་དཔོན་གྱིས་དེ་ཉིད་རང་གི་བླ་མ་དང་ལྷག་པའི་ལྷ་ལ་ཕྱག་དང་བཅས་པའི་ཡིད་ཀྱིས་དབུལ། དེ་ལྟར་སྔོན་དུ་སོང་ནས་དངོས་གཞི་ལྷའི་རྣལ་འབྱོར་ནི། རྡོ་རྗེ་སེམས་དཔའ་དང་ཧེ་རུ་ཀ་ཕྱག་བཅུ་དྲུག་པ་དངོས་བསྟན། ཡང་ན་ཅེས་པས་དེར་མ་ཟད་ཧེ་རུ་ཀ་གསུམ་དུ་བདག་མེད་མ་ཡེ་ཤེས་ཀྱི་མཁའ་འགྲོ་མའི་རྣལ་འབྱོར་བརྟག་པ་གསུམ་པ་ནས་འབྱུང་བ་ལྟར་བསྒོམས་ཏེ། བཟླས་པའི་བར་དུ་བྱས་ནས་དཀྱིལ་འཁོར་བསྡུས་ཏེ་ཕྱག་གཉིས་པའི་ང་རྒྱལ་གྱིས་མཆོད་པ་དང་གཏོར་མ་ལ་འཇུག་པར་བྱའོ། ། གཉིས་པ་མཆོད་པའི་ཆོ་ག་ལ་གཉིས། དཀྱིལ་འཁོར་གྱི་དབུས་སུ་ཡེ་ཤེས་ཀྱི་ལྷ་མཆོད་པ་དང་། ཕྱི་རོལ་དུ་འཇིག་རྟེན་པའི་ལྷ་མཆོད་པའོ། །
དང་པོ་ལ་ལྔ། ལྷ་སྤྱན་དྲང་པ། ཕྱིའི་མཆོད་པ། ནང་གི་མཆོད་པ། རང་གི་བདུད་རྩི་མྱང་བ། འབྱུང་པོ་གཞན་ལྷག་མས་ཚིམ་པར་བྱ་བའོ། ། དང་པོ་ནི། ལས་ཀྱི་ཆོ་ག་མཐོང་བ་ཡི། ། ཅེས་པ་གཏོར་མ་དང་འབྲེལ་ན་སྔར་བཞིན་མངོན་པར་བཤམས་པའི་མཎྜལ་ལེ་ཚེ་དགུའི་དབུས་མ་ལ་ལྷ་གྲངས་དང་མཉམ་པའི་མེ་ཏོག་གི་ཚོམ་བུ་དགོད་པའམ་གཏོར་མ་དང་མ་འབྲེལ་ན། བསྒྲུབས་པའི་མཎྜལ་ལ་ལྷ་གྲངས་དང་མཉམ་པའི་མེ་ཏོག་ཚོམ་བུ་བཀོད་ནས་བདག་བསྐྱེད་གང་དང་འབྲེལ་བའི་མདུན་དུ་དཀྱིལ་འཁོར་གྱི་འཁོར་ལོ་དམ་ཚིག་པ་བསྐྱེད།
དེ་ནས་ཡེ་ཤེས་པ་སྔགས་དང་ཕྱག་རྒྱས་དགུག་པར་བྱ། དེ་ལ་སྔགས་ནི། ཨོཾ་ཀུ་རུ་ཀུ་རུ་ས་མ་ཡ་ཨ་དྷི་པ་ཏི་ཧཱུྃ་ཛཿསྭཱཧཱ། ཕྱག་རྒྱ་ནི་རྡོ་རྗེ་ཁུ་ཚུར་གཉིས་རྩེ་སྤྲད་མཐེའུ་ཆུང་ལུ་གུ་རྒྱུད་དུ་སྦྲེལ་ཏེ། མཛུབ་མོ་གཉིས་སྦྲེང་བའོ། ། དེ་ལྟར་དགུག་གཞུག་བྱས་ནས་རང་རང་གི་ལུགས་ལྟར་སྐྱེ་མཆེད་བྱིན་གྱིས་བརླབ་པ་དང་དབང་བསྐུར་རྒྱས་གདབ་ཀྱི་བར་དུ་གཞུང་བཞིན་རྫོགས་པར་བྱའོ། ། གཉིས་པ་ཕྱིའི་མཆོད་པ་ནི། མེ་ཏོག་དམར་པོ་བདུག་པ་སོགས། ། དྲི་ལ་སོགས་པ་དབུལ་བར་བྱ། ། ཅེས་སྨོས་ཏེ།
དེའི་དོན་ཐོག་མར་བསང་ཆུས་བགེགས་མཐར་བྱེད་ཀྱི་སྔགས་བརྗོད་ཅིང་བསངས་ལ། དེ་ནས་སྟོང་པར་སྦྱངས། དེ་ནས་ཧཱུྃ་ལས་བསྐྱེད། རང་གི་སྔགས་བརྗོད་ཅིང་ཕྱག་རྒྱ་བཅས་པས་བྱིན་གྱིས་བརླབས་ལ་ལྷ་སོ་སོའི་སྔགས་བརྗོད་ཅིང་དབུལ་བར་བྱ་སྟེ། གདན་བཞི་པ་ལས། སོ་སོར་དྲི་ཡིས་བྱུག་པ་དང་། ། སོ་སོར་མེ་ཏོག་གཏོར་བ་དང་། ། སོ་སོར་གདུག་པས་བདུག་པ་སོགས། ། སོ་སོའི་སྦྱོར་བས་དབུལ་བར་བྱ། ། ཞེས་སོ། །
གསུམ་པ་ནང་གི་མཆོད་པ་ལ་གཉིས། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ། ཨོཾ་གྱིས་མཚན་པའི་པདྨའི་སྣོད། ། ཅེས་པས་བདུད་རྩིའི་སྣོད་གསང་བྱིན་གྱིས་བརླབ་པ་བསྟན། ཡེ་ཤེས་ལྕགས་ཀྱུའི་རབ་དབྱེ་བས། ། ཅེས་པས་དམ་ཚིག་གི་བདུད་རྩི་ལྔ་བསྐྱེད་པ་བསྟན། ཡིད་ཀྱིས་ཐམས་ཅད་དགུག་པའོ། ། ཅེས་པས་ཡེ་ཤེས་ཀྱི་བདུད་རྩི་དགུག་པ་བསྟན།
ལྕེ་ཧཱུྃ་དེ་ཉིད་ཁྱད་པར་ལས། ། ཅེས་པས་ཇི་ལྟར་མྱང་བའི་ཏིང་ངེ་འཛིན་བསྟན། གཉིས་པ་རྒྱས་པར་བཤད་པ་ལ་དྲུག རྫས་ལྕགས་ཀྱུ་ལྔ། དེ་ལ་ཡི་གེ་ལྔ་དགོད་པ། གང་གི་དོན་དུ་གང་མཆོད་པ། བསམ་པ་གང་གིས་མཆོད་པ། རྫས་ལ་ཡི་གེ་དགོད་པ། རྫས་སྦྱང་བའི་ཏིང་ངེ་འཛིན་ནོ། ། དང་པོ་ལ་གཉིས།
ཞུས་པ་དང་། ལན་ནོ། ། དང་པོ་ནི། ཀྱེ་བཅོམ་ལྡན་འདས་ཡེ་ཤེས་ཀྱི་ལྕགས་ཀྱུ་དུར་གསུངས་པ་དེ་གང་ལགས་ཞེས་ཞུས་པའོ། ། ལན་ནི། བཀའ་བསྩལ་པ། དང་པོར་སྐྱེ་དགུའི་བདག་པོར་བརྗོད། ། དེ་བཞིན་གཉིས་པར་སྒྲོལ་མ་ཉིད། ། གསུམ་པ་ལ་ནི་རབ་མཆོག་བརྗོད། ། བཞི་པ་ལ་ནི་མང་པོ་སྐྱེས། །
ལྔ་པ་ལ་ནི་སྟོབས་ཞེས་བྱ། ། ཅེས་སྨོས་ཏེ། སྐྱེ་རྒུའི་བདག་པོ་ནི། ལྷོར་ཀུ་ལས་ཁྱིའི་ཤ ། རབ་མཆོག་ནི། ནུབ་ཏུ་དྷ་ལས་རྟའི་ཤ ། སྒྲོལ་མ་ནི། བྱང་དུ་ཧ་ལས་གླང་པོ་ཆེའི་ཤ སྟོབས་ནི། ཤར་དུ་གོ་ལས་བ་ལང་གི་ཤ །
མང་པོ་སྐྱེས་ནི། དབུས་སུ་ན་ལས་མིའི་ཤ་ཡིན་གསུངས། དེ་དག་ལ་ཅིའི་ཕྱིར་ལྕགས་ཀྱུ་ཞེས་བྱ་ཞེ་ན། དངོས་གྲུབ་ཐམས་ཅད་འགུགས་པར་བྱེད་པའི་དོན་གྱིས་ནའོ། ། གཉིས་པ་ཡི་གེ་ལྔ་དགོད་པ་ནི། རིགས་ལྔ་རྣམས་ཀྱི་སྔགས་འདི་དག ། ཡེ་ཤེས་ལྔའི་རབ་དབྱེ་བས། ། ཡེ་ཤེས་ཆེན་པོ་ལྔ་པོ་འདི། ། ཁྱོད་ལ་ཕན་པའི་བསམ་པས་བཤད། ། ཅེས་སྨོས་ཏེ།
དེ་ལ་རིགས་ལྔ་རྣམས་ཀྱི་སྔགས་ནི། བདུད་རྩི་ལྔའི་ས་བོན་ཏེ་དེ་དག་ཡེ་ཤེས་ལྔའི་ངོ་བོར་མོས་པ་བྱས་ནས་ལམ་དུ་བྱེད་པའི་དོན་ཏེ། བྷྲུྃ་ལས་དྲི་ཆེན། ཨྃ་ལས་རཀྟ། ཛྲིཾ་ལས་བྱང་སེམས། ཁྃ་ལས་ཤ་ཆེན་ནོ། ། ཧཱུྃ་ལས་དྲི་ཆུའོ། ། དེ་དག་ནི་ཡེ་ཤེས་ལྔའི་རབ་དབྱེ་སྟེ། མེ་ལོང་ལྟ་བུ་དང་། མཉམ་ཉིད་དང་།
ཀུན་རྟོག་དང་། བྱ་གྲུབ་དང་། ཆོས་དབྱིངས་ཡེ་ཤེས་ཏེ། རིམ་པ་བཞིན་ནོ། ། འདི་དག་ཀྱང་ཤ་རེ་རེའི་སྟེང་དུ་ལྔ་ཀ་བསྒོམ་པའམ་ཤ་རེ་དང་བདུད་རྩི་རེ་བསྒོམ་པ་གང་རུང་བྱའོ། ། ལྕགས་ཀྱུ་དེ་དག་ཅི་ཡིན་སྙམ་པ་ལ་ཡེ་ཤེས་ལྕགས་ཀྱུ་ཞེས་སྨོས་ཏེ་ལྕགས་ཀྱུ་གང་ཡེ་ཤེས་གང་ཡིན་པའང་གདན་བཞི་ལས་གསུངས་པ། ལྕགས་ཀྱུ་ཆེ་ལ་དགོད་པ་ནི། ། ཡེ་ཤེས་ལྷར་ནི་འདོད་པ་སྟེ། ། རྡོ་རྗེ་ལྕགས་ཀྱུ་མི་བསྐྱོད་པ། ། གནས་ཀྱི་ལྕགས་ཀྱུ་རིན་ཆེན་དབང་། །
རྒྱལ་པོའི་ལྕགས་ཀྱུ་དོན་ཡོད་གྲུབ། ། གཡོ་བའི་ལྕགས་ཀྱུ་འོད་དཔག་མེད། ། ཞེས་སོ། ། གསུམ་པ་གང་གི་དོན་དུ་གང་མཆོད་པ་ནི། ཡེ་ཤེས་ལྕགས་ཀྱུའི་རབ་དབྱེ་བས། ། ལས་རྣམས་ཀུན་ལ་སྦྱར་བར་བྱ། ། གལ་ཏེ་ལས་ལ་ཕན་འདོད་པས། ། རྣལ་འབྱོར་མ་ཀུན་ཚིམ་པར་བྱ་ཞེས་སྨོས་ཏེ། དེ་ལ་ལས་རྣམས་ཀུན་ནི་གཏོར་མ་དང་། བདུད་རྩི་དང་བཟའ་བ་ལ་སོགས་པའི་ལས་ལའོ། །
དེ་ནས་རྫས་དེ་རྣམས་ཀྱི་སྟེང་དུ་ཨོཾ་དཀར་པོ། ། དེའི་སྟེང་དུ་རཾ་ལས་ཉི་མ། དེའི་སྟེང་དུ་ཧཱུྃ་ལས་རྡོ་རྗེ་རྩེ་ལྔ་པ་ཧཱུྃ་གི་མཚན་པ་བསམ་པ་ནི་བླ་མའི་མན་ངག་གོ ། བཞི་པ་བསམ་པ་གང་གིས་མཆོད་པ་ནི། འདོད་ལ་དགའ་བར་མི་བྱ་ཞིང་། ། ལོངས་སྤྱོད་ལ་ནི་སྦྱར་མི་བྱ། ། སེམས་ཅན་དོན་རྒྱུ་རྣལ་འབྱོར་པས། ། མཆོད་པ་ཐམས་ཅད་རབ་ཏུ་བརྟག ། ཅེས་སྨོས་ཏེ། རྫས་ལ་སྲེད་པ་ལ་སོགས་པའི་རྣམ་པར་རྟོག་པ་སྤངས་ཏེ་སེམས་ཅན་གྱི་དོན་དུ་བདུད་རྩིར་བྱིན་གྱིས་བརླབས་ཏེ་མཆོད་པ་བྱ་བའི་བསམ་པས་མྱང་ཅེས་པའི་དོན་ཏོ། །
ལྔ་པ་རྫས་ལ་ཡི་གེ་དགོད་པ་ནི། དབྱངས་ཀྱི་བཅུ་གསུམ་ལས་བྱུང་བ། ། གང་གི་ཟླ་བ་དེ་རབ་གྲགས། ། དེའི་དབུས་སུ་ས་བོན་གྱི། ། ཨཱ་ལི་ཀཱ་ལི་མཉམ་སྦྱོར་བས། ། ལྷ་ཀུན་དེ་ནས་ཚིམ་པར་བྱ། ། ཅེས་སྨོས་ཏེ། དེའི་དོན་དང་པོ་བདུད་རྩི་རིལ་བུ་ཆང་དང་སྦྱར་བ་བཤམས་ལ་དེ་ལ་བདུད་རྩི་འཁྱིལ་བའི་སྔགས་ཀྱིས་བགེགས་བསལ་ལ། སྭཱ་བྷཱ་ཝས་སྟོང་པར་སྦྱངས་ཏེ་དེར་ཡཾ་ལས་རླུང་། རཾ་ལས་མེ་བསམ།
དེའི་གསེབ་ཏུ་ཨ་ལས་བྱུང་བའི་ཐོད་པའི་སྣོད་ཨོཾ་གྱིས་མཚན་པ་བསྒོམ། ། དེའི་ནང་དུ་ཨོཾ་ལས་ཟླ་བ་བསམ། དེའི་མཐའ་མ་ནས་ཨཱ་ལི་གཡོན་སྐོར་ཀཱ་ལི་གཡས་སྐོར་དུ་བསམ་པ་ནི་ཐབས་ཤེས་རབ་ཏུ་བྱིན་གྱིས་བརླབ་ཅེས་པའི་དོན་ཏོ། ། དྲུག་པ་རྫས་སྦྱང་བའི་ཏིང་ངེ་འཛིན་ནི། འབུད་པ་འབར་བ་ཉིད་དང་ནི། ། ཁྱད་པར་དུ་ནི་བསྐོལ་བ་ཉིད། ། ཤེལ་གྱི་གཟུགས་ཀྱིས་བསྐྱེད་བྱ་ཞིང་། ། དེ་ཕྱིར་ཐམས་ཅད་བརྟག་པར་བྱ། ། ཅེས་སྨོས་ཏེ། དེ་ལ་འབུད་པ་དང་འབར་བ་ནི།
ཧཱུྃ་གི་འོད་ཐུར་དུ་འཕྲོས་པས་འོག་གི་རླུང་གི་གདན་ལ་ཕོག་དེ་གཡོས་དེས་མེ་འབར་བའོ། ། བསྐོལ་བ་ནི། དེས་ཐོད་པ་བསྲོས། ཤ་ལྔ་བདུད་རྩི་ལྔ་ཡིག་འབྲུ་ལྔ་དང་བཅས་པ་དང་ཨཱ་ལི་ཀཱ་ལི་དང་བཅས་པ་ཞུ་ཞིང་འཁོལ་བའོ། ། ཤེལ་གྱི་གཟུགས་ཀྱིས་བསྐྱེད་པ་ནི། དེ་དག་གི་རླངས་པ་གྱེན་ལ་སོང་བས་ཨོཾ་ལས་བདུད་རྩི་འཛག ཡང་རྡོ་རྗེའི་ལྟེ་བའི་ཧཱུྃ་ལ་ཕོག་པས་ཧཱུྃ་གིས་འོད་ཟེར་ནམ་མཁའི་ཁམས་སུ་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཁ་ནས་ཡེ་ཤེས་ཀྱི་བདུད་རྩི་སྤྱན་དྲངས་ཏེ། རྡོ་རྗེའི་ལྟེ་བའི་ཧཱུྃ་ལ་བསྟིམ། ། དེ་ལྷུང་བས་ཉི་མ་དང་ཨོཾ་དང་བཅས་པ་ཞུ་བས་ཁ་དོག་དང་དྲི་དང་རོ་དང་ནུས་པ་ཕུན་སུམ་ཚོགས་པར་བསྐྱེད་པའི་དོན་ཏོ། ། དེ་ལ་ཤེལ་གྱི་གཟུགས་ནི་ཁ་དོག་ཕུན་སུམ་ཚོགས་པ་དངོས་བསྟན།
གཞན་རྣམས་ཤུགས་ལས་ཤེས་པར་ནུས་སོ། ། བཞི་པ་རང་གིས་བདུད་རྩི་མྱང་བ་ནི། དེའི་དབུས་ནས་བླངས་ནས་ནི། ། དེ་ནས་བདུད་རྩི་མྱང་བར་བྱ། ། ཅེས་སྨོས་ཏེ། གོང་དུ་ལྕེ་ཧཱུྃ་དེ་ཉིད་ཁྱད་པར་ལས། ། ཅེས་པ་འདིར་ཁ་བསྐངས། རང་དང་ལྷ་ཐམས་ཅད་ཀྱི་ལྗགས་ལས་ཧཱུྃ་ལས་རྡོ་རྗེ་ནས་འབྲུ་ཙམ་བསམ། དེའི་འོད་ཟེར་གྱི་སྦུ་གུས་བདུད་རྩི་མྱང་། དེ་ནས་ལྷ་ལ་དབུལ་བ་ནི།
ཧ་ཧོ་ཧྲིཿབརྗོད་ཅིང་ལག་པ་གཡོན་པའི་སྲིན་ལག་དང་མཐེ་བོང་སྦྱར་ཏེ་དཀྲུག དེ་ལྟར་ཡང་མཐེ་བོའི་སོར་མོ་ས་ཉིད་དེ། ། སྲིན་ལག་ལ་ནི་རི་རབ་བོ། ། བསྲུབ་པའི་སྟོབས་ཀྱི་བདུད་རྩི་ཡིས། ། ཆུ་ནི་རྣམ་གསུམ་ཤེས་པར་བྱ། ། དེ་ལ་དབུལ་བའི་ཚུལ་ནི། གདན་བཞི་ལས། རྣལ་འབྱོར་མ་ནི་ཐམས་ཅད་ལ། ། མཐེ་བོའི་ཐོར་མས་སོ་སོར་དབུལ། ། ཞེས་འབྱུང་བས་བླ་མ་རྒྱུད་པ་ལ་སོགས་པ་ཐམས་ཅད་ལ་ཚུལ་དེས་དབུལ་ལོ། །
མདོར་ན་ལིང་ཚེ་དབུས་མའམ་སྒྲུབ་པའི་མཎྜལ་ལ་ཡེ་ཤེས་ཀྱི་དཀྱིལ་འཁོར་མཉེས་པར་བྱས་ནས་རང་གི་སྙིང་གའི་དཀྱིལ་འཁོར་ཚིམ་པར་བྱ་བ་ནི་བདག་གི་སྙིང་གའི་ཧཱུྃ་ལས་ཡེ་ཤེས་ཀྱི་ལྷ་ཐམས་ཅད་དུ་མོས་པ་བྱ་སྟེ་མཐེ་བོང་དང་སྲིན་ལག་གིས་བླངས་ཏེ་དང་པོར་ལྕེ་ལ་མྱང་། དེ་ནས་སྨིན་མཚམས་དང་སྤྱི་གཙུག་ཏུའང་བཞག་པར་བྱའོ། ། དེ་ལྟར་ཡང་། དེ་འོག་རང་གི་དངོས་པོ་ཡི། ། བདག་ཉིད་ལ་ནི་བསམ་པར་བྱ། ། ལྕེ་རྩེ་ཐིག་ལེ་སྟེང་དུ་ཡང་། ། བློ་དང་ལྡན་པས་གནས་གསུམ་མཆོད། ། ཞེས་གསུངས་སོ། ། ལྔ་པ་འབྱུང་པོ་གཞན་ལྷག་མས་ཚིམ་པར་བྱ་བ་ནི། ལྷག་མ་ལ་སོགས་དངོས་པོ་ཀུན། །
ཕྱི་རོལ་དཀྱིལ་འཁོར་ཚིམ་པར་བྱ། ། ཅེས་སྨོས་ཏེ། དེ་ལྟར་བདུད་རྩི་སྦྱར་བའི་ལྷག་མ་དེས་གཏོར་མ་ལ་བླུགས་ལ་གཏོར་མ་དེ་བདུད་རྩི་ཇི་ལྟ་བ་བཞིན་དུ་བྱིན་གྱིས་བརླབས་ལ་དེའི་ཕུད་ཡང་ཡེ་ཤེས་ཀྱི་དཀྱིལ་འཁོར་དེ་ཉིད་ལ་དབུལ་བར་བྱའོ། ། དེའི་ལྷག་མ་མཆོད་པ་ཡིན་པས་ལྷག་མ་ལ་སོགས་བྱའོ། ། གཉིས་པ་ཕྱི་རོལ་དུ་འཇིག་རྟེན་པ་མཆོད་པ་ལ་ལྔ། མགྲོན་དགུག་པའི་ཕྱག་རྒྱ། གཏོར་མ་གཏང་བའི་དུས། དགུག་པའི་ཚིགས་བཅད། དབུལ་བའི་སྔགས། མཆོད་པའི་ཏིང་ངེ་འཛིན་ཕན་ཡོན་དང་བཅས་པའོ། །
དང་པོ་ནི། གཡོན་པའི་ཆའི་སྣོད་དང་ནི། ། གཡས་པའི་ཁྲོ་བོ་བསྟན་པར་བྱ། ། རྐང་པས་མནན་ཅིང་སྟེང་དུ་བལྟ། ། སྤྱི་བོར་ཕེཾ་ཀྱི་རྣམ་པ་འབྱུང་། ། ཅེས་སྨོས་ཏེ། དེ་ལ་ཆ་ཞེས་བྱ་བ་ནི་གཏོར་མ་དེ་ཆ་གཉིས་སུ་བགོས་ལ། གཡོན་པ་ངོས་ཀྱིས་སྣོད་དང་ཞེས་དཀྱིལ་འཁོར་ལ་དབུལ་ལ། གཡས་པ་ངོས་ཁྲོ་བོ་སྟེ་འཇིག་རྟེན་པ་ལ་དབུལ་བར་བྱ་བའི་དོན་ཏོ། ། ཡང་ན་གཡོན་པའི་ཆ་ནི་གཡོན་པའི་ལག་པར་རོ། །
དེར་སྣོད་དེ། དེའི་བརྡས་འཇིག་རྟེན་པའི་གཏོར་མ་བཟུང་ལ། གཡས་པ་ཁྲོ་བོ་ནི་གཡས་པ་ཁུ་ཚུར་བཅངས་པ་ལས་ཁྲོ་བོའི་བརྡས་སྡིགས་མཛུབ་ཐུགས་ཀར་བསམ་པ་ནི་ཕྱ་རྒྱའོ། རྐང་པ་གཡས་པས་གཡོན་པ་མནན་ཅིང་མིག་གྱེན་དུ་བལྟས་ལ་སྤྱི་བོར་ཕེཾ་ཅེས་བྱ་བ་བསམ་མོ། ། གཉིས་པ་གཏོར་མ་གཏོང་བའི་དུས་ནི། ཟླ་བ་མར་ངོའི་བཅུ་བཞི་དང་། ། ཁྱད་པར་དུ་ནི་བརྒྱད་པ་དང་། ། ཡར་གྱི་ངོའི་བཅུ་པ་ལ། ། མཆོད་པ་མཆོད་པའི་བདག་ཉིད་འགྱུར། ། ཅེས་སྨོས་ཏེ་གོ་སླའོ། །
གསུམ་པ་མགྲོན་དགུག་པའི་ཚུལ་ནི། ཨོཾ། ཤིང་གཅིག་དང་ནི་དུར་ཁྲོད་དང་། ། རི་བོ་དང་ནི་འབབ་ཆུ་དང་། ། ཁྱིམ་དང་གྲོང་གི་ངོས་དང་ནི། ། ཞིང་དང་གྲོང་ནི་སྟོང་པ་དང་། ། སེམས་ཅན་སྣོད་དང་ཐང་སོན་དང་། ། ཆུ་ལ་ཡང་ནི་ཁྱད་པར་དུའོ། ། དྲག་པོ་ནག་པོ་དྲག་པོ་ཆེ། ། ལྷས་སྦྱིན་སྙམ་དུ་བསྟེན་པ་དང་། །
ནག་པོ་གཙིགས་པ་འཇིགས་སུ་རུང་། ། དགའ་ལས་འདས་དང་ལོག་འདྲེན་དང་། ། གདོལ་པ་མོ་དང་འཇིགས་པའི་གཟུགས། ། ལྷ་མོ་དཀའ་བཟློག་མི་སྡུག་མ། ། རྒྱལ་མ་དང་ནི་རྣམ་རྒྱལ་ཉིད། ། མི་ཐུབ་མ་དང་གཞན་མི་ཐུབ། ། ནག་མོ་བཟང་མོ་ནག་མོ་ཆེ། ། ནག་སྦོམ་རྣམ་འབྱོར་མའི་དབང་མོ། ། ཟླ་བ་མོ་དང་འཇིགས་པ་མ། ། བདུག་བ་ཅན་དང་ལམ་པ་ཀཱི།
སུམ་ཅུའི་དབང་མོ་གཡོ་ལྡན་མ། ། མར་མེ་འཇིབ་བྱེད་གྲོང་རྣལ་འབྱོར། ། འཇིགས་པའི་གཟུགས་དང་གཟུགས་ཆེན་མོ། ། མཆེ་བའི་གཟུགས་ངན་གཙིགས་པ་ཉིད། ། ཐོད་པའི་ཕྲེང་བ་འཕྱང་བ་ཅན། ། མཐུ་ཆེན་ལག་ན་ཁ་ཊྭཱྃ་ག ། ལག་ན་དགྲ་སྟ་རལ་གྲི་དང་། ། རྡོ་རྗེ་ལག་མ་གཞུའི་ལག ། མཁའ་འགྲོ་མའི་དེ་ཉིད་ཆེ། ། ལས་རྣམས་རྗེས་སུ་གྲུབ་པར་བྱེད། །
རྣལ་འབྱོར་དཀྱིལ་འཁོར་རྒྱལ་མོ་ཆེ། ། དེ་བཞིན་རྡོ་རྗེའི་དབང་ཕྱུག་གཙོ། ། དེ་བཞིན་གཤེགས་པའི་སྐུ་ཆེན་ལས། ། སྐྱོན་མེད་རྣལ་འབྱོར་འབྱིན་པ་མོ། ། རྡོ་རྗེ་དབང་ཕྱུག་བཀའ་ལུང་འདི། ། ཐམས་ཅད་ནས་ནི་ཐམས་ཅད་དགུག ། ཅེས་སྨོས་ཏེ་དེའི་དོན། དེ་ལ་ཨོཾ་ཞེས་བྱ་བ་ནི་སྔགས་ཀྱི་མགོ་འདྲེན་ནོ། ། ཤིང་གཅིག་ཞེས་བྱ་བ་ལ་སོགས་པ་གནས་བཅུ་གཉིས་སྨོས་པ་འདི་རྣམས་ནས་སྤྱན་འདྲེན་ཞེས་སྦྱར་རོ། ། དེ་ལ་གནས་བཅུ་གཉིས་པོ་འདི་སྨོས་པ་ནི།
སྤྱིར་དུར་ཁྲོད་ཆེན་པོ་བརྒྱད་ཡུལ་ཉི་ཤུ་རྩ་བཞི་དང་སུམ་ཅུ་རྩ་གཉིས་ན། ཤིང་གཅིག་ལ་སོགས་པ་གནས་པ་དེ་ལ་གནས་བཅས་པ་ལས་སྤྱན་འདྲེན་པའོ། ། དེ་ལ་མཁའ་འགྲོ་སུམ་ཅུ་རྩ་གཉིས་པོ་འདི་དག་ནི་གོང་དུ་སྨོས་པའི་ཛ་ལན་དྷ་ར་ལ་སོགས་པའི་ཡུལ་ན་གནས་པའི་ཞིང་སྐྱོང་ཡིན་ནོ། ། དེ་ལྟར་ཅིས་ཤེས་ན། དཔལ་རྡོ་རྗེ་མཁའ་འགྲོའི་ལེའུ་བཅོ་བརྒྱད་པ་ལས། ཡུལ་ཉི་ཤུ་རྩ་བཞི་གསུངས་ནས་དེ་རྣམས་ལ་མཆོད་པའི་གཏོར་མའི་སྐབས་སུ་འདི་གསུངས་པ་ཡིན་པས་ཤེས་སོ། ། དེ་ལ་ཞིང་སྐྱོང་བའི་གཙོ་བོ་བརྒྱད། མཁའ་འགྲོ་སུམ་ཅུ་རྩ་གཉིས་དང་བཅས་པ་རྣམས་ཀྱི་མིང་ནི་དྲག་པོ་ནག་པོ་ཞེས་བྱ་བ་ལ་སོགས་པ་སྨོས་ཏེ། དེ་ལ་དབང་ལྡན་གྱི་མཚམས་སུ་དྲག་པོ་ནག་པོ་ནི་དབང་ཕྱུག་ཆེན་པོ་དང་འདྲ་སྟེ། སྐུ་མདོག་སྐྱ་ནག་ཁྱུ་མཆོག་ལ་ཞོན་པ་ལག་པས་ཐོད་པ་དང་རྩེ་གསུམ་བཟུང་བའོ། །
ཤར་དུ་དྲག་པོ་ཆེན་པོ་ནི། ཁ་དོག་སེར་པོ་གླང་པོ་ཆེ་ལ་ཞོན་པ་ལག་པ་གཅིག་གིས་རྡོ་རྗེ་འཛིན་ཅིང་གཅིག་གིས་གླང་པོ་ཆེ་ལ་བརྡེག་པའོ། ། མེར་ལྷ་སྦྱིན་དམར་པོ་ར་སྐྱེས་ལ་ཞོན་པ་ལག་པ་གཡས་པས་དགང་གཟར་དང་དབྱུག་གུ། གཡོན་པས་བ་དན་དང་གྷན་དྷེ་ཐོགས་པའོ། ། ལྷོར་ནག་པོ་མ་ཧེ་ལ་ཞོན་པ་ཁ་དོག་ནག་པོ་དབྱུག་པ་དང་མདུང་འཛིན་པའོ། ། བདེན་བྲལ་དུ་གཙིགས་པ་ནག་པོ་རོ་ལ་ཞོན་པ་རལ་གྲི་དང་ཕུབ་ཆུང་འཛིན་པའོ། ། ནུབ་ཏུ་མི་སྡུག་པ་དཀར་པོ་ཆུ་སྲིན་ལ་ཞོན་པ་གདེངས་ཀ་བདུན་གྱིས་མཚན་པའི་ཞགས་པ་འཛིན་པའོ། ། རླུང་དུ་དགའ་ལས་འདས་རླུང་མདོག་རི་དྭགས་ལ་ཞོན་པ་ལག་པས་རླུང་གིས་བསྐྱོད་པའི་རས་འཛིན་པའོ། ། བྱང་དུ་ལོག་འདྲེན་སེར་པོ་མི་ལ་ཞོན་པ་ལྕགས་ཀྱུ་དང་དབྱུག་ཏོ་འཛིན་པའོ། ། འདི་དག་ཐམས་ཅད་རལ་པ་དང་རྒྱན་ཐམས་ཅད་ཀྱིས་བརྒྱན་པ་ཕྱག་བཞི་པའོ། །
དེ་དག་རེ་རེའང་ཆུང་མ་བཞི་བཞི་དང་ལྡན་ཏེ། རང་གི་གཙོ་བོ་ལ་མདུན་ནས་གཡོན་བསྐོར་གྱིས་རིམ་པས་གནས་ཏེ། ཙ་མུན་ཌི་དང་། འཇིགས་པའི་གཟུགས་དང་། ཨུ་མ་དེ་ཝི་དང་། མི་སྡུག་མ་ཞེས་པའམ་ཐམས་ཅད་མ་ཞེས་པ་བཞིས་དྲག་པོ་ནག་པོ་བསྐོར་བའོ། ། དྲག་ཆེན་གྱི་ཕྱོགས་བཞིར་རྒྱལ་མ་དང་། རྣམ་པར་རྒྱལ་མ་དང་། མི་ཐུབ་མ་དང་། གཞན་གྱིས་མི་ཐུབ་མའོ། །
ལྷ་སྦྱིན་མཉམ་བརྟེན་གྱི་ཕྱོགས་བཞིར་ནག་མོ་བཟང་མོ་དང་། ནག་མོ་ཆེ་དང་། གཙོ་མོ་ནག་མོ་དང་། རྣལ་འབྱོར་མའི་དབང་ཕྱུག་མའོ། ། ནག་པོའི་ཕྱོགས་བཞིར། ཟླ་བ་མོ་དང་འཇིགས་མ་དང་། བདུག་པ་ཅན་དང་ལམ་པ་ཀིའོ། ། བརྩིགས་པའི་ཕྱོགས་བཞིར། སུམ་ཅུ་རྩ་གསུམ་གྱི་དབང་ཕྱུག་མ་དང་། ། གཡོ་ལྡན་མ་དང་།
མར་མེ་མ་དང་། འཇིབ་བྱེད་མ་གྲོང་གནས་ཀྱི་རྣལ་འབྱོར་མའོ། ། འཇིགས་སུ་རུང་བའི་ཕྱོགས་བཞིར། འཇིགས་པའི་གཟུགས་དང་གཟུགས་ཆེན་མ་དང་། མཆེ་བའི་གཟུགས་དང་། ངན་བརྩིགས་སམ་ཐོད་པ་བརྩིགས་མའོ། ། དགའ་ལས་འདས་ཀྱི་ཕྱོགས་བཞིར། ཐོད་པའི་ཕྲེང་བ་མ་དང་། འཕྱང་མ་དང་། མཐུ་ཆེན་ནམ་བདག་ཉིད་ཆེན་མོ་དང་།
ལག་ན་ཁ་ཊྭྃ་ཀའོ། ། ལོག་འདྲེན་གྱི་ཕྱོགས་བཞིར་ལག་ན་དགྲ་སྟ་དང་། ལག་ན་རལ་གྲི་དང་། རྡོ་རྗེ་ལག་དང་། གཞུ་ལག་མའོ། ། ཐམས་ཅད་ཀྱང་མདོག་རང་གི་གཙོ་བོ་དང་འདྲ། ཕྱག་བཞི་པ་སྟེ། ཕྱག་དང་པོས་མེ་ཏོག་ལ་སོགས་པའི་མཆོད་པ་ཐོགས་པའོ། ། བདག་ཉིད་ཆེན་མོ་ཡན་ཆད་ཀྱི་ཕྱག་མཚན་ནི་གཙོ་བོ་དང་འདྲ་ལ་ལག་ན་ཁ་ཊྭྃ་ཀ་ལ་སོགས་པ་རྣམས་ནི་རང་གི་ཕྱག་མཚན་འཛིན་པའོ། ། དེ་ལྟ་བུའི་ཞིང་སྐྱོང་འདི་རྣམས་ཇི་ལྟ་བུ་ཡིན་སྙམ་པ་ལ།
མཁའ་འགྲོ་མའི་དེ་ཉིད་ཆེ་སྟེ། ལེ་ཚེ་དབུས་མ་ལ་ཡེ་ཤེས་ལྔའི་རང་བཞིན་གྱི་དཀྱིལ་འཁོར་རོ། ། དེའི་ལས་ཀུན་རྗེས་སུ་སྒྲུབ་པར་བྱེད་པ་སྟེ་དེའི་སྤྲུལ་པ་ཕོ་ཉ་དང་བྲན་ལ་སོགས་པའི་ཚུལ་བཟུང་ཞིང་ཕྲིན་ལས་བྱེད་པ་ཞེས་པའི་དོན་ཏོ། ། དེ་ཉིད་གང་ལས་བྱུང་ཞེ་ན། རྣལ་འབྱོར་དཀྱིལ་འཁོར་རྒྱལ་མོ་ནི་ཡུམ་མོ། ། དེ་བཞིན་རྡོ་རྗེ་ནི་ཡབ་པོ། ། དེ་ལྟ་བུའི་དེ་བཞིན་གཤེགས་པའི་སྐུ་ལས་སོ། ། སྐྱོན་མེད་རྣལ་འབྱོར་འབྱིན་པ་ནི་ཆོས་ཀྱི་སྐུ་ལས་ལོངས་སྐུ་འབྱིན་དེ་ལས་སྤྲུལ་སྐུ་སྣ་ཚོགས་འབྱིན་ཞེས་བྱ་བའི་དོན་ཏོ། ། དེ་ལྟ་བུའི་མཁའ་འགྲོ་ཁྱེད་རྣམས། རྡོ་རྗེ་དབང་ཕྱུག་མ་ནི་བདག་ཉིད་ཆེན་མོའི་རྣལ་འབྱོར་ལ་གནས་པས་སོ། །
ཐམས་ཅད་ནས་ནི་གནས་ཐམས་ཅད་ནས་སོ། ། ཐམས་ཅད་ནི་ལྷའོ། ། དགུག་པ་ནི། སྤྱོན་ཅིག་པའོ། ། བཞི་པ་གཏོར་མ་དབུལ་བའི་སྔགས་ནི། ཨོཾ་ཀ་ཀ་ཀཱ་དྷ་ན་བ་བ་བྷནྡྷ་ན་ཁ་ཁ་ཁཱ་ད་ན་སརྦ་དུཥྚ་ནཾ་ཧ་ན་ཧ་ན་གྷ་གྷ་གྷ་ཏ་ཡ་གྷ་ཏ་ཡ་ཨ་མུ་ཀ་སྱ་ཤཱིནྟྃ་ཀུ་རུ་ཧཱུྃ་ཧཱུྃ་ཕཊ་ཕཊ་སྭཱཧཱ། ། ཅེས་པའི་རྗེས་ལ་གོང་དུ་བརྟག་པ་བརྒྱད་པའི་ཁ་ཁ་ལ་སོགས་པ་བཏགས་ཏེ་གཏོར་མས་མཆོད་པའི་སྔགས་སུ་བྱའོ། ། ལྔ་པ་མཆོད་པའི་ཏིང་ངེ་འཛིན་ཕན་ཡོན་དང་བཅས་པ་ནི། བདུད་རྩིའི་བསམ་གཏན་དམིགས་ནས་ནི། ། བདུད་རྩིས་ཁ་ནི་དགང་བར་བྱ། །
ལས་སོགས་བསམས་ནས་རྣལ་འབྱོར་དང་། ། རྣལ་འབྱོར་མ་ནི་བསྒོམ་པར་བྱ། ། ཅེས་སྨོས་ཏེ་དེའི་དོན་གཏོར་མ་བདུད་རྩིར་བསྒོམས་ལ་དེས་མགྲོན་རྣམས་ལ་ཕུལ་བས་དེ་དག་གི་ཁ་གཏོར་མའི་བདུད་རྩིས་གང་བར་བསམས་ཤིང་དབུལ་ལོ། ། དེའང་སྣོད་ལ་སོགས་པ་གྲུབ་ན་སྙིམ་པས་གཞལ་ཅིང་དབུལ་གསུང་། མ་གྲུབ་ན་རྡོ་རྗེ་ཁུ་ཚུར་རྒྱབ་སྤྲད་པའི་ཕྱག་རྒྱས་དབུལ་བར་བྱའོ། ། གཏོར་མ་ཕུལ་བའི་རྗེས་དཔའ་བོ་དང་རྣལ་འབྱོར་མ་རྣམས་ལ་མངོན་པར་འདོད་པའི་ལས་དེ་དང་དེ་འགྲུབ་པར་གསོལ་བ་གདབ་ཅིང་ཕྲིན་ལས་གཞོལ། སོགས་ཁོངས་ནས་བཀྲ་ཤིས་ཀྱི་གླུ་ལ་སོགས་པས་མཉེས་པར་བསམས་ན་ལས་བཞི་དང་། བརྒྱད་དང་། བཅུ་གཉིས་ལ་སོགས་པ་རྣམས་ཐམས་ཅད་འགྲུབ་པར་འགྱུར་རོ། ། དེས་ཚིམ་པ་དྲུག་གི་ནང་ནས་འབྱུང་པོའི་ཚོགས་གཏོར་མས་ཚིམ་པ་བསྟན་ཏོ། །
བཞི་པ་དམ་ཚིག་སྦྱིན་པའི་ཚུལ་ལ་གོང་དུ་བདུད་རྩི་མྱང་བ་དང་། ཐུན་མོང་དུ་རྫས་བྱིན་གྱིས་བརླབ་པ། དེ་ལ་ཇི་ལྟར་རོལ་བའི་ཚུལ་དང་གཉིས། དང་པོ་ནི། ཤེལ་གྱི་གཟུགས་ཀྱིས་བསྐྱེད་བྱ་ཞིང་། ། ཅེས་པ་ལ་འཕྲོས་ནས། ཚིམ་པར་བྱ་ཅེས་པ་གཞིར་བཞག ། གང་ན་འཇིག་རྟེན་དང་འཇིག་རྟེན་ལས་འདས་པའི་གཏོར་མགྲོན་དང་རང་གི་ལུས་ཀྱི་ལྷ་རྣམས་སོ། ། གང་གིས་ན་ཧ་ཧོ་ཧྲིཿཡི་གེ་གསུམ་གྱིས་བྱིན་གྱིས་བརླབས་པའི་བདུད་རྩིས་སོ། ། ཚུལ་ཇི་ལྟར་ན་རྣམ་གསུམ་ལན་གསུམ་བརྗོད་པས་ནིའོ། །
དགོས་པ་ཅིའི་དོན་དུ་ན། ཧ་ཡིས་ཁ་དོག་འཕྲོག་པར་བྱེད། ། ཧོས་ནི་དྲི་ནི་འཇིག་པར་བྱེད། ། ཧྲིས་ནི་བརྩོན་འགྲུས་འཇིག་པར་བྱེད། ། རིམ་པ་འདི་ནི་བརྗོད་པར་བྱ། ། ཅེས་སྨོས་ཏེ། ཁ་དོག་དྲི་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིར་བསྒྱུར་བའི་དོན་དུའོ། ། དེ་དག་ཀྱང་ལག་ན་རྡོ་རྗེ་ཞེས་བོས་ནས་ལྷ་གསུམ་རྣམ་པར་དག་སྟེ། གང་ཞེ་ན། ཧ་ཡིས་པད་མའི་དབང་ཕྱུག་གཟུགས་གསེར་མདོག
ཧོས་ནི་གཟི་བརྗིད་དྲི་ཆུ་རྣམ་སྣང་དང་། ། ཧྲིས་ནི་རྡོ་རྗེ་དབང་ཕྱུག་མྱང་བ་ཉིད། ། མདོར་ན་སྐུ་གསུང་ཐུགས་ཀྱི་ལྷ། ། རྣམ་པ་གསུམ་དུ་ཤེས་པར་བྱའོ། ། གཉིས་པ་ཇི་ལྟར་རོལ་བའི་ཚུལ་ལ། དམ་ཚིག་གི་རྫས་སྦྱིན་པའི་ཚུལ་དང་། བླང་བའི་ཚུལ་གཉིས། དང་པོ་ནི། སྦྱིན་ཅེས་པ་གཞིར་བཞག གང་གི་ཚེ་ན་བདུད་རྩི་བྱིན་གྱིས་བརླབས་པའི་རྗེས་དེ་ནས་སོ། །
གང་ན་བྱིན་གྱིས་བརླབས་པའི་བདུད་རྩིའོ། ། ཚུལ་ཇི་ལྟར་ན་ངག་གི་བྱ་བ། འདིར་ནི་ཆོས་རྣམས་བཟང་པོར་ལྟོས། ། འདུ་བ་རྣམས་ལ་ཐེ་ཚོམ་མེད། ། བྲམ་ཟེ་ཁྱི་དང་གདོལ་པ་རྣམས། ། རང་བཞིན་གཅིག་པ་ཉིད་དུ་ཟོ། ། ཚིགས་བཅད་འདིས་ནིའོ། ། ལུས་ཀྱི་བྱ་བ། རོལ་བཅས་མཆོག་ཏུ་རྗེས་བསྐོར་བས། ། གཡོན་དང་གཡས་པའི་ལག་པ་ཡིས། །
འདོད་པས་བསྐོར་བར་བྱ་བའོ། ། སེམས་ཀྱི་བྱ་བ། རང་འདོད་ལྷའི་རྣལ་འབྱོར་གྱིས། ། ཇི་ལྟར་རབ་ཏུ་བསྒྱུར་བས་འཇུག ། ཅེས་པས་བདག་དང་སྣང་བ་ཐམས་ཅད་ལྷར་བསྒྱུར་རོ། ། གཉིས་པ་དམ་ཚིག་བླང་བའི་ཚུལ་ནི། བླང་བར་བྱ་ཅེས་པ་གཞིར་བཞག གང་ན་ཡང་དག་སྤྱོད་པ་བདུད་རྩིར་བྱིན་གྱིས་བརླབས་པའི་དེ་ཁོ་ན་ཉིད་འདིའོ། ། ཚུལ་ཇི་ལྟར་ན། གཙང་སྦྲ་ཀུན་ཏུ་རྣལ་འབྱོར་པའི་ཅེས་པ་ཐ་མལ་པའི་རྟོག་པའི་དྲི་མ་དང་བྲལ་བས་གཙང་སྦྲའོ། །
དགོས་པ་ཅིའི་དོན་དུ་ན་ཇི་ལྟར་བདེ་བར་ཞེས་བྱར་བརྗོད་དེ་ཟག་མེད་ཀྱི་བདེ་བ་ལ་ལོངས་སྤྱོད་པས་སོ། ། གང་གི་སྒོ་ནས་ན་ངག་གི་བྱ་བ། བདེར་གཤེགས་ཆོས་ནི་རིན་ཐང་མེད། ། འདོད་ཆགས་ལ་སོགས་དྲི་མ་བྲལ། ། གཟུང་དང་འཛིན་པ་རྣམ་པར་སྤངས། ། གུས་པས་དེ་ལ་ཕྱག་འཚོལ་ཅིག ། ཚིགས་བཅད་འདིས་ནིའོ། ། ལུས་ཀྱི་བྱ་བ་སོགས་སྔར་བཞིན་ནོ། ། དེས་དམ་ཚིག་དང་ལྡན་པ་རྣམས་ཁ་ཟས་ཀྱིས་ཚིམ་པ་སྟེ་བཞི་པའོ། ། ལྔ་པ་ཚིམ་པ་དྲུག་པ་ལྷན་ཅིག་སྐྱེས་པའི་ཡེ་ཤེས་བསྐྱེད་པ་ནི།
ཡན་ལག་དང་པོས་ལྷའི་འདུ་ཤེས། ཡན་ལག་གཉིས་པས་སྔགས་ཀྱི་འདུ་ཤེས། བདེ་གསོལ་འདེབས་ཅེས་པས་ཆོས་ཀྱི་འདུ་ཤེས་ཏེ་སྦྱོར་བའོ། ། དངོས་གཞི་ནི། གཉིས་གཉིས་འཁྱུད་པའི་སྦྱོར་བ་ཡིས། ། སྒྱུ་མ་འདིས་ནི་རྣམ་པར་བརྒྱན། ། དངོས་པོ་ཐ་མལ་པའི་རྟོག་པ་ལས་རྣམ་པར་གྲོལ་བ་དེ་ཁོ་ན་ཉིད་ལ་ཕྱག་འཚོལ་ཅིག་ཅེས་པའོ། ། གསུམ་པ་རྗེས་ཀྱི་ཆོ་ག་ལ་ལྔ། བཀྲ་ཤིས་ཀྱི་གླུ་བླང་བ། སྨོན་ལམ་གདབ་པ།
ཡེ་ཤེས་ཀྱི་མགྲོན་གཤེགས་སུ་གསོལ་བ། དམ་ཚིག་པ་བདག་ལ་བསྡུ་བ། འཇིག་རྟེན་པའི་མགྲོན་གཤེགས་སུ་གསོལ་བའོ། ། དང་པོ་ནི། རྡོ་རྗེ་དྲིལ་བུའི་སྒྲ་རྣམས་ཀྱིས། ། རང་དགའ་བཀྲ་ཤིས་གླུ་ལྡན་པས། ། གླུ་གང་ཞེ་ན། ཧཱུྃ་ཧཱུྃ་ཧཱུྃ། གཉིས་པ་ནི། ལུས་ཀྱིས།
རྡོ་རྗེ་ཐལ་མོ་སྦྱར་བྱས་ནས། སྙིང་ག་རུ་ནི་གཟུང་བར་བྱ། ངག་གིས་བཀྲ་ཤིས་གླུ་བླངས་པའི་རྗེས། དེ་ནས་སེམས་ཅན་ཀུན་སོགས་ལ། སྨོན་ལམ་རྣམས་ནི་གདབ་པར་བྱ། སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྐྱོན་མེད་པར། ། གང་གིས་ལམ་ཀྱིས་གྲོལ་འགྱུར་བ། ། དེས་ནི་སངས་རྒྱས་ཉིད་ཐོབ་ཤོག ། མ་བསྒྲལ་བ་དག་བསྒྲལ་བར་བགྱི། །
མ་གྲོལ་བ་དག་དགྲོལ་བར་བགྱི། ། རྣལ་འབྱོར་བསྟན་བཅོས་བྱ་བའི་དངོས། ། ད་ལྟ་རུ་ནི་ཡང་དག་བརྟགས། ། ཅེས་སྨོས་ཏེ། ། དེ་ལ་འགྱུར་ལུགས་གཅིག་ལ། ད་ལྟ་ཉིད་དུ་གནས་པར་ཤོག ། ཅེས་སྐབས་སུ་བབ་བོ། ། དེ་ལ་རྣལ་འབྱོར་བསྟན་བཅོས་ནི་རྒྱུད་མན་ངག་གོ ། བྱ་བའི་དངོས་པོ་ནི། ཚིམ་པ་དྲུག་གོ །
ད་ལྟ་ནི་མྱུར་བ་ཉིད་དུ་ཐབས་དེས་གྲོལ་བར་ཤོག་ཅིག་པའོ། ། གསུམ་པ་ཡེ་ཤེས་ཀྱིས་མགྲོན་གཤེགས་སུ་གསོལ་བ་ནི། གཤེགས་སུ་གསོལ་ཅེས་པ་གཞིར་བཞག གང་ན་གོང་དུ་སྨོས་པའི་ལིང་ཚེ་དབུས་མའམ། སྒྲུབ་པའི་མཎྜལ་ལ་བསྒྲུབས་པའི་འཇིག་རྟེན་ལས་འདས་པའི་མགྲོན་རྣམས་སོ། ། ཚུལ་ཇི་ལྟར་ན་ལུས་ཀྱིས། རྡོ་རྗེ་ཁུ་ཚུར་དམ་བཅིངས་ནས། ། གཡོན་པ་སྙིང་གར་བཞག་པར་བྱ། ། ལག་པ་གཡས་པ་བརྐྱངས་ནས་ནི། ། ས་ལ་བཞག་ནས་སོ། །
ངག་གིས་ནི་ཡི་གེ་བརྒྱ་པའི་མཐར་མུཿབརྗོད། སེམས་ཀྱིས་ནི་ཡེ་ཤེས་པ་རང་གི་གནས་སུ་གཤེགས་པར་བསམ་མོ། ། བཞི་པ་དམ་ཚིག་པ་བདག་ལ་བསྡུ་བ་ནི། ངག་གི་ཨོཾ་ཨཏྨ་ཊིཥྠ་ཧཱུྃ་སྭཱཧཱ། ། ཅེས་བརྗོད་ཅིང་། སེམས་ཀྱིས་ནི། ཕྱི་ནས་བདག་གི་དབུགས་ཀྱིས་ནི། ། བདག་གི་ལུས་ལ་ཐིམ་པར་བྱ་ཅེས་རླུང་ནང་དུ་འཇུག་པ་དང་བསྟུན་ཏེ། དམ་ཚིག་པ་རང་ལ་བསྡུ། རང་སྐད་གཅིག་པའི་ལྷའི་རྣལ་འབྱོར་གྱིས་བདག་ཉིད་ལྷར་བསྐྱེད་པའི།
དངོས་པོ་ལ་མཆོད་པ་རྣམས་ཀྱིས་མཆོད་པར་བྱའོ། ། ལྔ་པ་འཇིག་རྟེན་པའི་མགྲོན་གཤེགས་སུ་གསོལ་བ་ནི། གཤེགས་སུ་གསོལ་བར་བྱའོ། ། ཅེས་པ་གཞིར་བཞག གང་ན་ལིང་ཚེ་དབུས་མའི་ཕྱི་རོལ་ལིང་ཚེ་བརྒྱད་ལ་གནས་པའི་ཞིང་སྐྱོང་བརྒྱད་འཁོར་སུམ་ཅུ་སོ་གཉིས་དང་བཅས་པ་ལ་སོགས་པ་འཇིག་རྟེན་པའི་མགྲོན་རྣམས་སོ། ། ཚུལ་ཇི་ལྟར་ན། ངག་གིས་ནི་ཨོཾ་སརྦ་དུཥྚ་གྲིཧྣ་གྲིཧྣ་གཙྪ་ཧཱུྃ་ཕཊ། ། ཅེས་བརྗོད། ལུས་ཀྱིས་ནི་སེ་གོལ་གསུམ་གཏོགས་ནས་སོ། ། སེམས་ཀྱིས་ནི་འཇིག་རྟེན་པའི་མགྲོན་རང་གནས་སུ་གཤེགས་པར་བསམ་མོ། །
གསུམ་པ་རབ་ཏུ་བྱེད་པའི་གྲངས་ལ་མིང་ནི། གཏོར་མའི་མཆོད་པ་སྟེ། གཏོར་མ་གཙོ་བོར་གྱུར་པའི་ཚིམ་པ་དྲུག་གི་བདག་ཉིད་དང་། འཇིག་རྟེན་དང་འཇིག་རྟེན་ལས་འདས་པའི་མགྲོན་མཆོད་པའི་ཆོ་ག་གཏན་ལ་འབེབས་པའོ། ། གཞུང་ཚད་ནི། ཤླཽ་ཀ་བཞི་བཅུ་ཞེ་བཞིའོ། ། གྲངས་ནི། དགུ་པ་ལས་རབ་ཏུ་བྱེད་པ་གཉིས་པའོ།། །། ལྔ་པ་གཟུང་བའི་དམ་ཚིག་གཞན་བསྟན་པ་ལ་གཉིས། དོན་དངོས་དང་།
རབ་ཏུ་བྱེད་པའི་མིང་ངོ་། ། དང་པོ་ལ་གཉིས། ཞུས་པ་དང་། ལན་ནོ། ། དང་པོ་ནི། ཞུས་པ་ཅེས་པ་གཞིར་བཞག གང་ལ་ན་རིགས་ལྔ་པོ་ཐམས་ཅད་ཀྱི་བདག་ཉིད་སྟོན་པ་རྡོ་རྗེ་འཆང་ཆེན་པོ་དེ་ལའོ། ། གནས་གང་དུ་ན་ཡེ་ཤེས་ཀྱི་སྣང་བ་སྤྱན་ལ་སོགས་པའི་བྷ་ག་དེར་ཟག་མེད་ཀྱི་བདེ་བ་མྱོང་བས་གསང་བའི་པདྨ་བདེ་བ་ཅན་དེ་ཉིད་དུ་ཟག་མེད་ཀྱི་བདེ་བ་མྱོང་བས་མཐར་ཐུག་དེ་ཁོ་ན་ཉིད་ཀྱི་བདེ་བ་ཅན་ཆོས་ཀྱི་དབྱིངས་ཀྱི་ཕོ་བྲང་གསང་བ་ལ་ནི་རྣམ་པར་གནས་སོ། ། དུས་ཇི་སྲིད་ན་དེ་བཞིན་ཉིད་ལ་རྟག་ཏུ་བཞུགས་ནས་སོ། ། གང་ན་བྲིས་སྐུ་དང་དེར་མ་ཟད་གླེགས་བམ་ཡང་ནིའོ། །
དེའི་རྒྱུ་མཚན་དེ་གཉིས་སྐུ་དང་གསུང་གི་མི་འབྲལ་བའི་དམ་ཚིག་ཡིན་པས་སོ། ། ཚུལ་ཇི་ལྟར་ན་སྦས་པའི་དམ་པའི་དངོས་སྤྱོད་ཡུལ་ཅེས་པ་སྣོད་མ་ཡིན་པ་ལ་གསང་བས་སྦས་པ། བུམ་པའི་དབང་གིས་སྨིན་པར་བྱས་པས་དངོས་པོ། ལམ་བསྒོམ་པའི་ཏིང་ངེ་འཛིན་ལ་གནས་པས་སྤྱོད་ཡུལ། དེ་ལ་ཏིང་ངེ་འཛིན་ནི་བསྐྱེད་པའི་རིམ་པའི་རྣལ་འབྱོར་ཏེ། དེ་ལ་བསྐྱེད་པར་བྱ་བའི་ལྷ་ནི། བདེ་གཤེགས་ཀུན་གྱི་དཀྱིལ་འཁོར་དང་ཅེས་པ་རྡོ་རྗེ་དབྱིངས་ལྷ་སུམ་ཅུ་སོ་བདུན་ལ་སོགས་པ་མཆོག་གི་དངོས་གྲུབ་སྒྲུབ་པའི་དཀྱིལ་འཁོར་གཙོ་བོ་བརྟག་པ་གསུམ་པར་གསུངས་པ་རྣམས་དང་ཁྲོ་བོ་རྣམས་དང་ལྷ་རྣམས་ཀྱང་ཅེས་པ་ཐུན་མོང་གི་དངོས་གྲུབ་སྒྲུབ་པའི་དཀྱིལ་འཁོར་ཏེ། ཁྲོ་བོ་རྟ་མགྲིན་ལ་སོགས་པ་ཞི་བ་སྒྲོལ་མ་ལ་སོགས་པ་ཐམས་ཅད་ལྷ་ཁྱོད་ཀྱིས་བརྟག་པ་བདུན་པ་ལ་སོགས་པར་གསུངས་ན་ཇི་ལྟར་ནའང་ལུས་ལ་རྣམ་པར་གནས་ཀཞེས་ངཞུས་པའོ། ། གཉིས་པ་ལན་ལ་གཉིས། བྲིས་སྐུ་ཇི་ལྟར་བྱ་བའི་ཚུལ་དང་།
གླེགས་བམ་ཇི་ལྟར་བྱ་བའི་ཚུལ་ལོ། ། དང་པོ་ལ་བྲི་བའི་ཚུལ། གཙང་སྦྲའི་ཁྱད་པར། དེ་ལ་ཐེ་ཚོམ་བསལ་བ་དང་གསུམ། དང་པོ་ནི། བཀའ་བསྩལ་པ། བྲི་བར་བྱ་ཞེས་པ་གཞིར་བཞག གང་ན་སྒྲོལ་མ་དང་འོད་ཟེར་ཅན་ཅདང་། ཁཔ་ལུས་ཀྱི་དཀྱིལ་འཁོར་དང་དེ་ཁོ་ན་ཉིད་བླ་ན་མེད་པ་ཏིང་ངེ་འཛིན་གྱི་དཀྱིལ་འཁོར་གོང་དུ་གསུངས་པས་བདག་གིས་འཚལ་ཡང་ད་དུང་བདག་ལ་ཐེ་ཚོམ་མཆིས་ཏེ། གང་གིས་ཆོ་གས་བྲིས་སྐུ་དང་། །
གླེགས་བམ་ཡང་ནི་བྲི་བར་བྱ་བའི་ཚུལ། ། ལྷ་ལགས་འདི་དག་མི་འཚལ་བས། ། བདེ་བ་ཆེན་པོས་བཤད་དུ་གསོལག། དེ་ཆབཞིན་དུ་རི་ཁྲོད་མ་ཤིང་ལོ་ཅན་ལ་སོགས་པའོ། ། གཞི་གང་ལ་ན་དཔའ་བོ་ཤི་བའི་རས་སམ། རོ་ལ་དཀྲིས་པའི་རས་སམ། བུ་བཙས་པའི་རས་སམ། ཁྲག་ཆེན་པོས་བཙོས་པའི་རས་སམ། བུད་མེད་ཀྱི་མེ་ཏོག་གིས་རབ་ཏུ་བསྒྲུབས་པའི་རས་རྣམས་ལའོ། ། གང་ཟག་གང་གིས་ན་སྒྲུབ་པ་པོ་དམ་པས་སོ། །
རི་མོ་མཁན་གང་གིས་ན་དད་པའི་བདག་ཉིད་ཆེ་བ། ལང་ཚོ་ལ་བབ་པ། སྤྱོད་ལམ་དལ་བ་དང་། ལུས་རྒྱས་ཤིང་གཙང་བ་དང་མི་གཙང་བའི་རྣམ་རྟོག་མེད་པ་དང་རི་མོའི་ལས་ལ་ཁྲོ་མེད་ལྐོག་འཕྱས་མེད་པ་དང་། རི་མོ་ཤིན་ཏུ་ཆ་ཕྲ་ལ་མཁས་པས་སྤྲོ་བ་དང་རི་མོའི་ལས་ལ་བཟོད་དང་དད་པ་བརྟན་པོས་སྙིང་རྗེར་ལྡན། དེ་ལྟར་གྱུར་པའི་རི་མོ་མཁན། ཡང་ན་དེར་མ་ཟད་དབང་བསྐུར་བ་ཐོབ་ཅིང་དམ་ཚིག་ཅན་གྱི་ཡང་རི་མོ་མཁན་གྱིས་སོ། ། གནས་གང་དུ་ན་ཉན་ཐོས་ལ་སོགས་པས་མི་ཚོར་བ་གསང་བའི་ཕྱོགས་གཅིག་ཏུ་འདུག་ནས་སོ། ། བསམ་པ་ཇི་ལྟ་བུས་ན་ཤིན་ཏུ་མཉམ་པར་བཞག་པས་འབྲི་བར་གཞུག་པར་བྱའོ། ། གང་ལ་མཉམ་པར་བཞག་ན་ལྷའི་རྣམ་འབྱོར་ཏེ།
དཔལ་ཡང་དག་པར་སྦྱོར་བའི་རྣལ་འབྱོར་དང་ལྡན་པས་སོ། ། ཚོན་གང་གིས་ན་སྐྱེས་པའི་ཐོད་པར་གནས་པར་ཇི་ལྟར་གསུངས་པའི་སྔོན་པོ་ལ་སོགས་པ་ཁ་དོག་ལྔ་དང་། སིཧླ་དང་ག་པུར་ལ་སོགས་པ་བདུད་རྩི་ལྔ་བསྲེས་པ་དང་བཅས་པའི་ཚོན་གྱིས་སོ། ། པིར་གང་གིས་ན་རོའི་སྐྲ་ཡི་པིར་གྱིས་སོ། ། གང་བྲི་བའི་སྐུའི་རྣམ་པ་ཇི་ལྟ་བུ་ཞེ་ན། བྲིས་སྐུ་འཇིགས་པ་བྲི་བར་བྱའོ། ། དེ་ལ་འཇིགས་པ་ནི། འཇིགས་སུ་རུང་བ་སྟེ་ཉམས་དགུའམ་གསུམ་དང་ལྡན་པ་ལ་སོགས་པའི་དོན་ཏོ། ། ཡང་ན་འཇིགས་པ་ནི་ཁྲོ་བོ་ཡིན་ལ་དེ་བཞིན་དུ་གཟི་བརྗིད་ཆེ་བ་དང་ཆགས་པ་དང་ཞི་བ་རྣམས་སོ། ། དེ་དག་ཀྱང་ཕྲིན་ལས་བཞིའི་སྒོ་ནས་རྣམ་འགྱུར་ཐ་དད་དུ་བསྟན་ཏེ།
སྒྲུབ་པ་པོ་ཇི་ལྟ་བུ་ཞེ་ན། དཀྱིལ་འཁོར་གྱི་ལས་ལ་འཇུག་པའི་དང་པོར་བསྙེན་པ་སྔོན་དུ་སོང་ཞིང་། བསྙེན་པའི་དང་པོར་ལྷའི་རྣལ་འབྱོར་ལ་མཉམ་པར་བཞག་པས་གྲོགས་ཤེས་རབ་དང་ལྡན་ཞིང་ཆ་ལུགས་རྒྱན་ཐམས་ཅད་ཀྱིས་རྣམ་པར་བརྒྱན་པ་དང་། རྒྱན་དངོས་སུ་མེད་ན་ཡན་ལག་ལ་ནི་རཾ་ཤུ་བསམ་ཞིང་མཚན་མའི་སྒྲིབ་གཡོགས་དང་བྲལ་བས་གཅེར་བུར་གྱུར་པ་དང་། གཉིས་པ་གཙང་སྦྲའི་ཁྱད་པར་ནི། དེ་བཞིན་དུ་ཡང་ལྷག་མ་ཉོན་མོངས་པ་ཅན་གྱི་སེམས་དང་། ཐ་མལ་གྱི་རྣམ་པར་རྟོག་པའི་དྲི་མས་སེམས་མ་དག་པས་རི་མོ་བྲི་བར་མི་བྱ་ཞིང་། དེ་ཁོ་ན་ཉིད་ལ་མཁས་པས་བྲི་བར་བྱའོ། ། དེ་ལ་འབྲི་བའི་ཆོ་ག་ནི་ཅེས་པ་ཐོག་མར་བྲི་བའི་གཞི་བསང་སྦྱང་བྱིན་གྱིས་བརླབ་པ། ལས་ཐིག་ལ་ཡེ་ཤེས་ཐིག་གིས་བྱིན་གྱིས་བརླབས་པ།
ཚོན་བྱིན་གྱིས་བརླབ་པ། པིར་བྱིན་གྱིས་བརླབ་པ། རབ་ཏུ་གནས་པའི་བར་དུ་མཐོང་བ་བརྒྱུད་པའི་ཕྱག་ལེན་བཞིན་ནོ། ། གསུམ་པ་དེ་ལ་ཐེ་ཚོམ་བསལ་བ་ལ་གཉིས། རྒོལ་བ་ཞུས་པ་དང་། དེའི་ལན་ནོ། ། དང་པོ་ནི། ཀྱཻ་བཅོམ་ལྡན་འདས་གལ་ཏེ་སིཧླ་ལ་སོགས་པས་བསྲེས་པ་ལགས་ན་དེའི་ཚེ་ཇི་ལྟར་མ་དག་པ་ལགས། དེའི་དོན་སིཧླ་ལ་སོགས་པས་དེ་མ་དག་པ་ཡིན་ལ། མ་དག་པས་བྲི་བར་མི་བྱ་སྟེ།
དེས་ན་སིཧླ་ལ་སོགས་པས་བསྒོ་ཞེས་རྒོལ་བའོ། ། གཉིས་པ་ལན་ལ་གསུམ། གཙང་སྦྲའི་རབ་དབྱེ། རྟོག་པ་དང་བཅས་པའི་ཉེས་དམིགས། རྟོག་པ་མེད་པར་བསྟེན་པར་བསྟན་པའོ། ། དང་པོ་ནི། བཀའ་བསྩལ་པ། དེ་ལ་ལྷག་མ་དང་མ་དག་པས་མི་བྲི་ཞེས་པ་ལ། དེ་ལ་སིཧླ་ལ་སོགས་པས་འདྲེས་པས་མ་དག་པར་མི་འགྱུར་ཏེ། མ་དག་པས་མི་བྲི་ཞེས་པ་ཐ་མལ་པའི་རྣམ་པར་རྟོག་པས་འདྲེས་པས་ནི་མ་དག་པར་འགྱུར་བས་ན་དེས་མི་བྲི་ཞེས་སོ། །
འོ་ན་སིཧླ་ལ་སོགས་པས་དག་པར་ཇི་ལྟར་འགྱུར་སྙམ་པ་ལ་རྣམ་རྟོག་སྤངས་བའི་ཕྱིར་རོ་ཞེས་སྟོན་པ་ནི། ཕོ་ཉ་གཙང་སྦྲ་དང་པོ་སྟེ། ། གཉིས་པ་ལ་ནི་ཞི་བར་འདོད། ། སྣོད་གཅིག་ཏུ་ནི་ཟས་ཉིད་ནི། ། གཙང་སྦྲ་གསུམ་པ་ཉིད་དུ་གསུངས། ། ཕྱི་རོལ་རྣལ་འབྱོར་ལ་དགའ་བས། ། གཙང་སྦྲ་འདི་དག་ཡང་དག་བརྩམ། ། ཞེས་སྨོས་ཏེ། དེའི་དོན་ཕོ་ཉ་ཞེས་བྱ་བ་ལ། འཇིག་རྟེན་ན་དང་པོ་ཆུས་འཁྲུད། །
དེ་ནས་ཞི་བའི་སྦྱིན་སྲེག་བྱེད། ། དེ་ནས་སྣོད་སོ་སོར་ཟ་བ་ལ་ཟེར་རོ། ། དེ་འདིར་ཕོ་ཉ་སྟེ། བགྲོད་བྱ་དང་བགྲོད་བྱ་མ་ཡིན་པའི་རྟོག་པ་བཅོམ་པ་ནི་གཙང་སྦྲ་དང་པོའོ། ། དེས་གཙང་མི་གཙང་ལ་སོགས་པ་བཅོམ་པ་ནི་ཞི་བའོ། ། རིགས་ཀྱི་རྟོག་པ་མེད་པར་སྣོད་གཅིག་ཏུ་ཟ་བ་ནི་གཙང་སྦྲ་གསུམ་པའོ། ། ཕྱི་རོལ་རྣལ་འབྱོར་ཏེ་རྟོག་པ་དང་བཅས་པའི་རྣལ་འབྱོར་པའོ། ། རྟོག་པ་གཞོམ་ཕྱིར་གཙང་སྦྲ་འདི་དག་བསྟེན་ཞེས་པའོ། ། གཉིས་པ་རྟོག་པ་དང་བཅས་པའི་ཉེས་དམིགས་ལ་བཞི། རྟོག་པ་དང་ལྡན་པ་ལ་གཙང་སྦྲས་མི་ཕན་པ།
ལོག་རྟོག་ཅན་གྱིས་སྤྱད་པའི་རྣམ་སྨིན། གནས་སྐབས་དུབ་པ་བསྐྱེད་པའི་དཔེ། འཚོ་བའི་ཐབས་ཙམ་དུ་ཟད་པའོ། ། དང་པོ་ནི། རང་སེམས་དྲི་མ་ཅན་གྱུར་ལ། ། གནས་ནི་འདི་ཡི་ཅི་ཞིག་དགོས། ། ཅེས་སྨོས་ཏེ། དེའི་དོན་རྟོག་པ་གཞོམ་པའི་ཕྱིར་འདི་བསྟེན་གྱི་ཐ་མལ་གྱི་རྟོག་པ་དང་འཛིན་པ་དང་བཅས་པ། མ་དག་པ་ཉིད་མཆོག་ཏུ་འཛིན་པ་ནི་ཤིན་ཏུ་སྨད་པའོ། ། དཔལ་གསང་བ་གྲུབ་པ་ལས།
གལ་ཏེ་དེ་ཉིད་མེད་བཞིན་དུ། ། ངོ་མཚར་ཆེ་བ་ལྟར་བྱེད་པ། ། ཇི་སྲིད་ནམ་མཁའ་གནས་ཀྱི་བར། ། ཤི་བའི་འོག་ཏུ་དམྱལ་བར་འགྲོ ། ཞེས་གསུངས་པ་ལྟ་བུའོ། ། གཉིས་པ་ལོག་རྟོག་ཅན་གྱིས་སྤྱད་པའི་རྣམ་སྨིན་ནི། ཐ་མལ་པའི་རྟོག་པ་ལ། གང་ཡང་ལོག་པའི་ཆོས་ཐ་མལ་དུ་གནས་པ་འདུ་ཤེས་གསུམ་གྱིས་མ་ཟིན་པའི་འདོད་པའི་དོན་ཐ་མལ་པའི་བདེ་བ་ཀུན་འདོད་པའི་བསམ་པས་སྦྱར་ན་ནི། ཁྱིའི་སྐྱེ་གནས་བརྒྱར་འགྲོ་སྟེ། རྨེ་ཤ་ཅན་དུ་སྐྱེ་བར་འགྱུར་རོ། །
གསུམ་པ་གནས་སྐབས་དུབ་པ་བསྐྱེད་པའི་དཔེ་ནི། དཔེར་ན་ཁ་ཅིག་མར་དོན་གཉེར། ། དད་པས་ཆུ་ནི་བསྲུབས་གྱུར་ཀྱང་། ། མར་གསར་ཐོབ་པར་མི་འགྱུར་ཏེ། ། ལུས་ཉོན་མོངས་པ་ཁོ་ནར་ཟད། ། དེ་བཞིན་དུ་ལྷན་ཅིག་སྐྱེས་པའི་ཏིང་ངེ་འཛིན་འདུ་ཤེས་གསུམ་གྱིས་ཟིན་པ་དང་ལྷ་མཆོད་པའི་བསམ་པ་མ་རྟོགས་པར། གཞན་དུ་ཕྱག་རྒྱ་བཟང་མོ་དོན་མེད་པར་འགྱུར་རོ། ། བཞི་པ་འཚོ་བའི་ཐབས་ཙམ་དུ་ཟད་པ་ནི། འཚོ་བའི་ཐབས་ཀྱི་རྒྱུའི་ཕྱིར། ། རྣལ་འབྱོར་གཞན་ལ་བརྟེན་པ་ཉིད།
ཅེས་སྨོས་ཏེ་གོ་སླའོ། ། གསུམ་པ་རྟོག་པ་མེད་པར་བསྟེན་པར་བསྟན་པ་ལ་གསུམ། ཆ་བྱད་བསྟེན་པར་བསྟན་པ་དང་། ཕྱག་རྒྱ་བསྟེན་པར་བསྟན་པ། མཇུག་བསྡུ་ཞིང་གཞན་ལ་གསང་བའི་ཚུལ་ལོ། ། དང་པོ་ནི། དུང་དང་ཉ་ཕྱིས་མུ་ཏིག་རྣམས། ། གསུམ་ཆར་རྒྱུ་ལས་བྱུང་བ་ཉིད། ། ཆོས་ཀྱི་སྐུའི་ལུས་ཅན་གྱིས། ། ཐོད་པ་ལ་ནི་སུ་ཞིག་སྨོད། །
མཆོད་ཕྱིར་ཐོགས་པ་དག་བྱེད་ཀྱང་། ། དམ་པའི་ཆོས་ཀྱི་རིམ་པར་གསུངས། ། གཙང་སྦྲ་ཧེ་རུ་ཀ་དཔལ་གནས། ། ཅེས་སྨོས་ཏེ། དེ་ལ་ཉན་ཐོས་དག་ན་རེ། སྣོད་ཀྱང་ཉ་ཕྱིས་དང་དུང་ཆོས་ལ་སོགས་པ་བཟང་། རྒྱན་ཡང་མུ་ཏིག་དང་བ་སོ་ལ་སོགས་པ་བཟང་། སྲད་བུ་ཡང་དར་སྐུད་ལ་སོགས་པ་བཟང་། ཁྱེད་ཅི་ནས་ཀྱང་སྣོད་ཐོད་པ། རྒྱན་མི་རུས།
སྲད་བུ་མིའི་སྐྲ་ལ་སོགས་པ་མི་གཙང་བ་ཁོ་ན་ལ་བྱེད་པ་མི་འཐད་དོ་ཅེ་ན། འདི་ལ་འདི་འདྲིའོ། ། མི་བཟང་ངམ་དུད་འགྲོ་བཟང་། མི་ལུས་བསོད་ནམས་ལས་གྲུབ་པས་ཆེས་བཟང་། དུད་འགྲོ་སྡིག་པ་ལས་གྲུབ་པས་ངན་ནོ་ཞེ་ན། དེ་ལྟར་ན་བསོད་ནམས་ལས་གྲུབ་པའི་རུས་པ་ངན་ལ། སྡིག་པ་ལས་གྲུབ་པའི་རུས་པ་བཟང་བའི་རྒྱུ་མཚན་ཅི་ཡིན་སེམས་རྣལ་དུ་ཕབ་ལ་སོམས་ཤིག དེའི་ཕྱིར་མི་གཙང་བ་ནི་མཚན་མ་དང་རྣམ་པར་རྟོག་པ་ཁོ་ན་ཡིན་ལ་གཙང་སྦྲ་ནི་ཧེ་རུ་ཀ་དཔལ་ཏེ། གཉིས་སུ་མེད་པའི་ཡེ་ཤེས་ཉིད་རྟོག་པའི་དྲི་མས་རྣམ་པར་དག་པའི་ཕྱིར་གཙང་སྦྲའི་མཆོག་ཡིན་ནོ། ། གཉིས་པ་ཕྱག་རྒྱ་བསྟེན་པར་བསྟན་པ་ནི།
མཆོད་ཅེས་པ་གཞིར་བཞག གང་གིས་ན་སྒྲུབ་པ་པོས་སོ། ། གང་ན་ཕྱག་རྒྱའོ། ། དེའི་མཚན་ཉིད་ཇི་ལྟ་བུ་ཞེ་ན། ཤིན་ཏུ་བཞིན་མཛེས་སྙིང་རྗེ་ཅན། ། གཟུགས་དང་ལང་ཚོ་སྐལ་བཟང་མ། ། གཟུགས་བཟང་སྒྲུབ་པ་པོ་ལ་དགའ། ། རང་གི་ཕྱག་རྒྱ་གཡོན་དུ་བཞག་པའོ། ། ཚུལ་ཇི་ལྟར་ན། ལྷན་ཅིག་ཀུན་ཏུ་སྙོམས་པར་འཇུག་པའི་ཐབས་ལ་རབ་ཏུ་འབད་པས་གསང་བ་དེ་ཁོ་ན་ཉིད་ཀྱིས་མཆོད་པའི་ཚུལ་གྱིས་སོ། །
དེའི་རྒྱུ་མཚན་དེ་ཁོ་ན་ཉིད་ཀྱི་གཙང་སྦྲའི་མཐར་ཐུག་དང་མཆོད་པའི་མཐར་ཐུག་ཀྱང་ཡིན་པའི་ཕྱིར། འདི་ཉིད་གོང་དུ། སློབ་དཔོན་ཤེས་རབ་དང་ལྡན་ཞིང་ཅེས་པ་ལ་འཕྲོས་པའོ། ། ཡང་འདི་ལྟར་རྣམ་པར་རྟོག་སྟེ། བུད་མེད་ལ་རེག་པས་ཀྱང་ལྟུང་པར་འགྱུར་ན། ཕམ་པར་འགྱུར་བར་སྨོས་ཅི་དགོས་ཅེས་རྣམ་པར་རྟོག་ན་འདི་སྐད་དུ། ཁྱེད་རང་གི་ལུགས་ལའང་སྐྱེས་པའི་འདུ་ཤེས་ཀྱིས་བུད་མེད་ལ་རེག་ན་ལྟུང་བ་མེད། བུད་མེད་ཀྱི་འདུ་ཤེས་ཀྱིས་སྐྱེས་པ་ལ་རེག་ཀྱང་ལྟུང་བ་ཡོད། བུད་མེད་ཡིན་པར་ཤེས་ཀྱང་འདུ་ཤེས་བསྒྱུར་བས་ལྟུང་བ་མེད་པའི་སྐབས་ཀྱང་སྲིད་དེ། དཀོན་མཆོག་བརྩེགས་པའི་མདོ་ལས་ཀྱང་།
བྱང་ཆུབ་སེམས་དཔའི་ཚོགས་ཅན་རབ་མཆོག་གིས་ཕྱི་རོལ་སའི་ཁམས་དང་ནང་གི་སའི་ཁམས་སུ་གཅིག་པའི་ཆོས་ཀྱི་སྒོ་དེས་བུད་མེད་ཀྱི་ལག་པ་ནས་བཟུང་སྟེ། ཁྲིའི་སྟེང་དུ་འདུག་པ་ལ་ཀུན་དགའ་བོ་མ་དད་པ་སྐྱེས། དེའི་ཚེ་བྱང་ཆུབ་སེམས་དཔས་རྫུ་འཕྲུལ་བསྟན། ཀུན་དགའ་བོའི་ལོག་པར་རྟོག་པ་ཞི་བར་བྱས། དེ་ལྟ་བུ་ལ་ལྟུང་བ་མེད་པར་གསུངས་པ་བཞིན། འདིས་ཀྱང་ཁྱད་པར་བཞི་སྟེ། བྱིན་གྱིས་བརླབ་པའི་ཁྱད་པར། འདུ་ཤེས་བསྒྱུར་བའི་ཁྱད་པར། ཆེད་དུ་བྱ་བའི་ཁྱད་པར། ཐབས་ལ་མཁས་པའི་ཁྱད་པར་རྣམས་ཀྱི་སྒོ་ནས་ཚུལ་བཞིན་མ་ཡིན་པ་ཡིད་ལ་བྱེད་པ་ལ་སོགས་པ་ཁ་ན་མ་ཐོ་བའི་ཉེས་པས་གོས་པར་མི་འགྱུར་རོ། །
གསུམ་པ་མཇུག་བསྡུ་ཞིང་གཞན་ལ་གསང་བའི་ཚུལ་ནི། བྲི་བར་བྱ་ཅེས་པ་གཞིར་བཞག གང་ན་བྲིས་སྐུ་འཇིགས་པ་ནིའོ། ། གང་གིས་ན་འབྲི་མཁན་བྱིན་གྱིས་བརླབས་པ་སྟེ་དམ་ཚིག་དང་ལྡན་པས་སོ། ། གང་གིས་ན་བྱིན་གྱིས་བརླབས་པའི་ཕྱིར་རོ། ། དེའི་ཤུགས་ལ་ཚོན་བྱིན་གྱིས་བརླབས་པ་དང་བཅས་པས་སོ། ། དགོས་པ་ཅིའི་དོན་དུ་ན་བྱིན་གྱིས་བརླབ་པས་ཐམས་ཅད་རབ་སྟེར་བའི་དོན་དུའོ། ། ཚུལ་ཇི་ལྟར་ན་པིར་དང་ཚོན་ལ་སོགས་པ་བྱིན་གྱིས་བརླབས་པའི་རྗེས་དེ་ནས་རྣལ་འབྱོར་ལ་མཉམ་པར་བཞག་པས་ཡང་དག་པར་རོ། ། དེ་ལྟར་བྲི་ཞིང་བྱིན་གྱིས་བརླབ་པ་དེ་ཉིད། རི་མོ་མཁན་དང་སྒྲུབ་པོས་ལྟོས་ལྟ་བ་མ་རྟོགས་པའི་འཇིག་རྟེན་སྣོད་མིན་གཞན་ལ་མི་བསྟན་ཞིང་གསང་བའི་ཚུལ་གྱིས་བསྒྲུབས་པས་དངོས་གྲུབ་ཐམས་ཅད་སྟེར་བར་བྱེད་དོ། །
གཉིས་པ་གླེགས་བམ་ཇི་ལྟར་བྱ་བ་ལ་གཉིས། མཉན་པར་གདམས་པ་དང་། དོན་དངོས་སོ། ། དང་པོ་ནི། ཉོན་ཅེས་པ་གཞིར་བཞག གང་ན་གླེགས་བམ་མོ། ། གང་ལ་ན་ལྷ་མོ་སྐལ་བ་ཆེན་མོ་ཁྱོད་ལའོ། ། ཚུལ་ཇི་ལྟར་ན་བྲི་གཞི། སྣག་ཚ། སྨྱུ་གུ་སོགས་བྲི་བའི་ཚུལ་བཤད་པར་བྱ་བའི་སྒོ་ནས་སོ། །
དོན་དངོས་ལ་གསུམ། ཇི་ལྟར་བྲི་བའི་ཚུལ། བསྟན་པ་དང་མི་བསྟན་པའི་བྱེ་བྲག ལམ་དུ་ཇི་ལྟར་བཟུང་བའོ། ། དང་པོ་ནི། བྲི་བར་བྱ་ཅེས་པ་གཞིར་བཞག གང་ཟག་གང་གིས་ན་ཡི་གེ་པ་དམ་ཚིག་ཅན་གྱིས་སོ། ། གཞི་གང་ལ་ན་གྲོ་གའམ་ཏ་ལའི་འདབ་མ་ལའོ། ། གང་ན་གླེགས་བམ་མོ། ། ཚད་སོར་ནི་བཅུ་གཉིས་པོར།
འདིས་བྲིས་སྐུའི་ཚད་ཀྱང་བསྟན་གསུང་། རྒྱུ་སྦྲང་ཆེན་སྣག་ཚ་བྱས་ནས་ནིའོ། ། དེའི་དོན་མིའི་ཐོད་པར་ཚིལ་ཆེན་གྱི་མར་ཁུ་ལ་མེ་སྦར་ལ། ཐོད་པ་གཞན་གྱིས་བཀབ་ལ་དེའི་དུད་པ་བླངས་པ་ལས་བྱ་ཞེས་བྱ་བའི་དོན་ཏོ། ། རྐྱེན་གང་གིས་ན་མིའི་རུས་པའི་སྨྱུ་གུ་ཡིས་སོ། ། གཉིས་པ་གཞན་ལ་བསྟན་པ་དང་མི་བསྟན་པའི་བྱེ་བྲག་ནི། གླེགས་བམ་དང་ནི་བྲིས་སྐུ་ཉིད། ། གལ་ཏེ་སྐལ་བ་མེད་མཐོང་ན། ། སྐྱེ་བ་འདིར་ནི་འགྲུབ་མི་འགྱུར། ། འཇིག་རྟེན་ཕ་རོལ་སྤྱོད་ཡུལ་མིན། །
དམ་ཚིག་སེམས་དཔའ་སྦྱིན་པར་བྱ། ། རེས་འགའ་ཙམ་ཞིག་བསྟན་པའོ། ། ཅེས་སྨོས་ཏེ། དེ་ལ་རེས་འགའ་ནི་དཀྱིལ་འཁོར་མཆོད་པའི་དུས་དང་། ཚོགས་ཀྱི་འཁོར་ལོའི་དུས་དང་། དབང་བསྐུར་བའི་དུས་སོ། ། གསུམ་པ་ལམ་དུ་ཇི་ལྟར་གཟུང་བ་ནི། གླེགས་བམ་ལམ་གྱི་སྤྱོད་ཡུལ་དུ། ། སྐྲ་དང་མཆན་ཁུང་སྦ་བར་བྱ། ། དམ་ཚིག་སེམས་དཔའ་སྦྱིན་པར་བྱ།
ཅེས་སྨོས་ཏེ། དེ་ལ་དམ་ཚིག་དང་ལྡན་པས་རྒྱུད་དོན་དུ་གཉེར་བ་དག་ལའོ། ། མངོན་པར་རྟོགས་པ་དམ་ཚིག་དང་སྡོམ་པ་དང་འབྲེལ། དེ་ལ་སྐུའི་དམ་ཚིག་བྲིས་སྐུ། གསུང་གི་དམ་ཚིག་གླེགས་བམ་མོ། ། རྒྱུད་སྡེ་གང་གི་བཤད་པའི་རྒྱུད་ཡིན་ན། སྤྱིར་གླེགས་བམ་དང་བྲིས་སྐུ་ནི་དཔལ་བརྟག་པ་གཉིས་པའི་ཕྱི་མའི་ལེའུ་དྲུག་པར་བྲིས་སྐུ་གསུངས། ལེའུ་བདུན་པར་གླེགས་བམ་གསུངས་པས་རྒྱུད་དེར་བྲི་བའི་གཞི་དང་འབྲི་མཁན་ལ་སོགས་པ་གསལ་བར་བཤད་པ་ཡང་ཕལ་ཆེར་ཆ་འཐུན་ནོ། ། ཡང་དཔལ་བདེ་མཆོག་ཉུང་ངུའི་ལེའུ་ཉི་ཤུ་དགུ་པ་དང་། སུམ་ཅུ་སོ་གསུམ་པ་ཕྱོགས་གཅིག་ཏུ་བྱ་སྟེ།
ཐ་མལ་གྱི་རྟོག་པ་དང་བྲལ་ན་གཙང་སྦྲ་ཡིན་ནོ་ཞེས་རྒྱུད་དེ་དང་ཆ་འཐུན། ཡང་མངོན་བརྗོད་བླ་མའི་ལེའུ་ཞེ་དྲུག་པར་དམ་ཚིག་ཆ་འཐུན། ཞེ་བརྒྱད་པ་ལས་བྲིས་སྐུ་སྟོན་པ་དེ་འདིར་བསྡུས་ཏེ་གསལ་བར་བྱེད་པས་བཤད་པའི་རྒྱུད་དོ། ། ཡང་རྒྱུད་གསུམ་པོ་དེ་ཕྱོགས་གཅིག་ཏུ་བསྡེབས་ཏེ་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ནོ། ། ཡང་འདིས་འདུས་པ་ལ་སོགས་པའི་རྣལ་འབྱོར་བླ་ན་མེད་པའི་རྒྱུད་མཐའ་དག་ཏུ་བྲིས་སྐུ་དང་གླེགས་བམ་གང་དུའང་མ་གསུངས་པ་དེ་འདིས་མ་ཚང་བ་ཁ་སྐོང་ཞིང་གསུངས་པ་རྣམས་གསལ་བར་བྱེད་པས་བཤད་པའི་རྒྱུད་དོ། ། གཉིས་པ་རབ་ཏུ་བྱེད་པའི་གྲངས་ལ་མིང་ནི། བྲིས་སྐུ་དང་གླེགས་བམ་གཏན་ལ་དབབ་པ་ཞེས་བྱ་བ་སྟེ་དེ་ཉིད་གཏན་ལ་འབེབས་པས་སོ། ། གཞུང་ཚད་ནི། ཤླཽ་ཀ་ཉི་ཤུ་རྩ་བདུན་ནོ། ། གོ་རིམ་ནི།
དགུ་པ་ལས་རབ་ཏུ་བྱེད་པ་གསུམ་པའོ།། །། དྲུག་པ་བཟའ་བའི་དམ་ཚིག ཚོགས་ཀྱི་འཁོར་ལོ་ལ་གཉིས། དོན་དངོས་དང་། བརྟག་པའི་གྲངས་སོ། ། དང་པོ་ལ་བཞི། མཆོད་པའི་ཡན་ལག་སིལ་སྙན་གྱི་བྱ་བ། དངོས་གཞི་ཚོགས་ཀྱི་འཁོར་ལོ་ཉིད་ཇི་ལྟར་བྱ་བ། དེའི་དུས་སུ་གླུ་གར་ཇི་ལྟར་བྱ་བ། ཚིམ་པ་དྲུག་པ་ཀུན་དྷུ་རུའི་བྱ་བའོ། །
དང་པོ་ལ་གཉིས། མཉན་པར་གདམས་པ་དང་། དོན་དངོས་སོ། ། དང་པོ་ནི། ཉོན་ཅེས་པ་གཞིར་བཞག གང་ལ་ན་ལྷ་མོ་ལའོ། ། གང་ན་སིལ་སྙན་ཡང་དག་པར་སྦྱོར་བའི་མཚན་ཉིད་དོ། ། དེ་ལ་སིལ་སྙན་ནི་གང་ཞེ་ན། གླིང་བུ་དང་ནི་རྒྱུད་གཅིག་དང་། ། དེ་བཞིན་རྒྱུད་མངས་རྒྱུད་དྲུག་དང་། །
ཞེས་གསུངས་པ་ལ་སོགས་པའི་སིལ་སྙན་དཀྲོལ་བའི་བྱ་བའོ། ། ཡང་དངོས་སུ་སིལ་སྙན་མེད་ནའང་དེའི་ཆ་ལུགས་བྱ་ཞིང་ངག་ཏུ་བརྗོད་པས་ཀྱང་འགྲུབ་པར་འགྱུར་ཏེ། སིལ་སྙན་ཕྱག་རྒྱར་བཤད་པ་རྣམས། ། ལས་རྣམས་ཐམས་ཅད་རབ་སྒྲུབ་པའོ། ། ཆ་ལུགས་ཇི་བཞིན་གར་བྱེད་པས། ། མ་རུངས་པར་ཡང་འགྲུབ་པར་འགྱུར། ། ཞེས་མཉམ་སྦྱོར་ལས་སོ། ། ཚུལ་ཇི་ལྟར་ན་སིལ་སྙན་གྱི་བྱ་བ་དེ་དང་རྗེས་སུ་འབྲེལ་བའི་གླུ་གར་ལ་སོགས་པ་ཇི་ལྟར་བྱ་བའི་ཚུལ་བཤད་པར་བྱ་བས་སོ། ། མངོན་པར་རྟོགས་པ་དམ་ཚིག་དང་འབྲེལ། དེ་ལས་ཚོགས་འཁོར་དང་འབྲེལ།
དེ་ལས་སྐྱེ་མཆེད་ཀྱི་ལྷ་གླུ་གར་གྱིས་ཚིམ་པ་དང་འབྲེལ། དེས་ན་རབ་ཏུ་བྱེད་པ་གཉིས་པའི་ཚོགས་ཀྱི་འཁོར་ལོ་གསུངས་པར་ཁ་སྐོང་། རྒྱུད་སྡེ་གཞན་གང་གིས་བཤད་པའི་རྒྱུད་ཡིན་ན། སིལ་སྙན་གྱི་བྱ་བ་ཐམས་ཅད་སངས་རྒྱས་མཉམ་སྦྱོར་གྱི་རྟོག་པ་དགུ་པར་རོལ་མོའི་ཕྱག་རྒྱ་ཤེས་པར་ཁ་ཅིག་ཆ་མཐུན། ཁ་ཅིག་མདོར་བསྡུས། ཁ་ཅིག་ཁ་བསྐངས་ཏེ་བཤད་པའི་རྒྱུད་དོ། ། ཁྱད་པར་དུ་ཅང་ཏེའུ་རྒྱུ་དང་ཚད་དང་བརྡུང་བའི་ཚུལ་ལ་སོགས་པ་མ་ཚང་བ་ཁ་བསྐངས་ཏེ་བཤད་པའི་རྒྱུད། རྣམ་སྣང་སྒྱུ་འཕྲུལ་དྲ་བའི་ལེའུ་དགུ་པར་ཆ་འཐུན་པས། ངེས་པ་བསྐྱེད་པས་བཤད་པའི་རྒྱུད་དོ། ། ཚོགས་ཀྱི་ནང་དུ་འཇུག་པའི་གསོལ་བ་གདབ་པ།
གདན་བཞིའི་གཞན་གྱི་གདན་གྱི་རབ་ཏུ་བྱེད་པ་དང་ཆ་མཐུན། ཚོགས་ཀྱི་དུས་སུ་མེ་ཏོག་ལ་སོགས་པའི་མཆོད་པ་དང་། ཆང་གི་བརྡ་བརྒྱད་མཉམ་སྦྱོར་དུ་ཆ་མཐུན། གླུ་མཉམ་སྦྱོར་དུ་གསལ་བར་བཤད། ཀུན་དྷུ་རུའི་བྱ་བ་དང་དམ་ཚིག་གཏང་བ་སྟེ་ཀྱཻ་རྡོ་རྗེར་ཆ་མཐུན། གླུ་གར་དང་རོལ་མོ། རྡོ་རྗེ་གུར་ལེའུ་བཅུ་བཞི་བཅོ་ལྔར་ཚུལ་མི་འདྲ་བས་བཤད་པའི་རྒྱུད་དོ། ། མདོར་ན་རྒྱུད་གསུམ་པོ་དེ་ཕྱོགས་གཅིག་ཏུ་བསྡེབས་ནས་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ནོ། ། གཉིས་པ་དོན་དངོས་ལ་གཉིས། ལྷ་སོ་སོའི་སྤྱན་སྔར་རོལ་མོའི་སྒྲ་དང་།
ཅང་ཏེའུ་བྱེ་བྲག་ཏུ་བསྟན་པའོ། ། དང་པོ་ནི། ཨ་ར་ཨ་ར་ཛེཾ་ཛེཾ་སྨ་ར་སྨ་ར། ཙ་ཊ་བཾ་ཧོ་ཙ་ཊ་བཾ་ཧོ། ཧུ་ལུ་ཧུ་ལུ་ཧཱུྃ་ཛཿཧཱུྃ་ཛཿ ཨ་ལ་ཨ་ལ། ཧུ་ཎུ་ཧུ་ཎུ། ཧྲྃ་ཧྲྃ་ཧཱུྃ་ཏྃ། གྷཻ་གྷཻ་གྷཻཾ། ཏ་ཊ་གྷཻ་གྷཻ་གྷཻཾ།
ཧོ་ནྡོ་ཧོ་ནྡོ། རྒྱ་དཔེ་ལ་གྷཻཾ་ཏ་གྷཻཾ་ཏ་ཅེས་པར་ཡོད། དོ་ཧཱུྃ་ཀ་ཀ་ཀ་ཀ ཀཽ་ཀཽ། བཻཾ་ཀཻཾ་བཻཾ་ཀཻཾ་བཻཾ་ཀཻཾ རྒྱ་དཔེ་ལ་ཀཱོུཾ་ཀཱོུཾ་ཀཱོུཾ་ཀཱོུཾ་ཅེས་པར་ཡོད། བཛྲ་བཾ་ཛྲིཾ་ཛྲིཾ་ཛྲིཾ། བཻ་ཀཻ་ཀཻ་ཀཻ་ཀཻ་ཧཱུྃ། བྷྱོ་བྷྱོ་བྷྱོ། རུ་ལུ་རུ་ལུ་རུ་ལུ་ཧཱུྃ། བྷྱོ་བྷྱོ་བྷྱོ།
རྡོ་རྗེ་འཛིན་པ་ལ་སོགས་པའིའོ། ། ཊ་ཀི་ཧཱུྃ་ཛ་ཛ་ཛ། འདི་ནི་རོལ་པའི་འགྲོ་བའོ། ། ཏ་ཌ་བ་ཏ་ཌ་བ་བ་ཧྨེ་བ་ཧྨེ། རྟ་མགྲིན་གྱིའོ། ། ཧྲཱིཾ་ཥྚྲཱིཾ་ཧྲཱིཾ་ཥྚྲཱིཾ་ཧྲཱིཾ་ཥྚྲཱིཾ། ཥྚྲཱིཾ་ཥྚྲཱིཾ་ཥྚྲཱིཾ། རྒྱ་དཔེ་ལ། ཧྲི་ཥྚིུ་ཧྲི་ཥྚིུ་ཧྲི་ཥྚིུ། ཅེས་པར་ཡོད།
གཤིན་རྗེའི་རྒྱལ་པོའིའོ། ། ཧྲཱིཾ་ཧྲཱིཾ། ཀུཾ་ཧྲཱིཾ་ཀུཾ་ཧྲཱིཾ་ཁེནྟ། ཁེཾ་ཁེཾ་ཁེཾ། པདྨྃ་པདྨྃ་ཧྲཱིཾ་པདྨྃ་པདྨྃ། ཏྲཱིཾ་ཏྲཱིཾ་ཏྲཱིཾ་ཏྲཱིཾ་ཏྲཱིཾ་ཏྲཱིཾ། ཧྲཱིཾ་ཧྲཱིཾ་ཧྲཱིཾ་ཧྲཱིཾ་ཧྲཱིཾ་ཧྲཱིཾ་ཧྲཱིཾ་ཧྲཱིཾ་ཧྲཱིཾ་ཧྲཱིཾ་ཧྲཱིཾ་ཧྲཱིཾ་ཧྲཱིཾ། སྒྲོལ་མའིའོ། ། གཉིས་པ་ཅང་ཏེའུ་བྱེ་བྲག་ཏུ་བསྟན་པ་ལ་གཉིས། བཤད་པར་དམ་བཅའ་བ་དང་།
དོན་དངོས་སོ། ། དང་པོ་ནི། སྤྱིར་སིལ་སྙན་གྱི་མཚན་ཉིད་བཤད་པའི་རྗེས་དེ་ནས། ཁྱད་པར་ཅང་ཏེའུའི་མཚན་ཉིད། དཀྲོལ་ཚུལ་དགོས་པ་དང་བཅས་པ་བཤད་པར་བྱའོ། ། གཉིས་པ་དོན་དངོས་ལ་གསུམ། ཅང་ཏེའུའི་མཚན་ཉིད། ཇི་ལྟར་བརྡུང་བའི་ཚུལ། དེ་ལྟར་བརྡུངས་པའི་ཕན་ཡོན་ནོ། ། དང་པོ་ལ་གསུམ།
ཤིང་ལ་སོགས་པ་ལ་བྱ་བ། ཐོད་པ་ལ་བྱ་བ། ཐུན་མོང་གི་མཚན་ཉིད་དོ། ། དང་པོ་ལ་གཉིས། རྒྱུའི་བྱེ་བྲག་དང་། ཚད་དོ། ། དང་པོ་ནི། བཛྲ་ཤིརྵ་རྡོ་རྗེའི་ཤིང་གི་རྩ་བ་དང་། ། ཙན་དན་དམར་པོ་ལས་བྱུང་དང་། ། གཞན་རྣམས་གང་རྣམས་དེ་རྣམས་ནི། །
ཡིད་ལ་འདོད་པ་རྣམས་ལ་བྱ། ། གཉིས་པ་ཚད་ནི། དེའི་ཚད་ནི་བཀའ་བསྩལ་པ། ཆུར་སོར་བཅུ་གཉིས་པ་དང་བཅུ་པ་ཉིད། ། ཁ་ལ་སོར་ནི་དྲུག་དང་ལྔ། ། ཆུར་དགུ་པ་དང་ནི་བཅུ་གཅིག་ཉིད། ། ཁ་ལ་དེའི་ཕྱེད་ཉིད་དོ། ། ཅེས་པ་དགུ་པ་ལ་ཕྱེད་དང་ལྔ། བཅུ་གཅིག་པ་ལ་ཕྱེད་དང་དྲུག ། གཉིས་པ་ཐོད་པ་ལ་བྱ་བ་ནི།
གོང་མ་ལས། གཞན་པ་ཡི་ཡང་རྔེའུ་ཆུང་ནི། ། ཐོད་པ་ལས་ནི་སྐོར་བ་ཉིད། ། ཅེས་སོ། ། གསུམ་པ་ཐུན་མོང་གི་མཚན་ཉིད་ལ་བཞི། གཡོགས་གང་ཡིན་པ། མཚན་མ་གང་བྲི་བ། སྐུད་པ་གང་ལས་བྱ་བ། ཚོན་གང་གིས་བྲི་བའོ། ། དང་པོ་ནི།
སྤྲེའུ་པགས་པས་གཡོགས་པའོ། ། གཉིས་པ་མཚན་མ་གང་བྲི་བ་ནི། བྲི་བར་བྱ་ཅེས་པ་གཞིར་བཞག གང་ན་པདྨ་དག་ནིའོ། ། གང་གིས་ན་བུད་མེད་ཀྱི་ཁྲག་གིས་སོ། ། གང་ལ་ན་ཁ་སྦྱོར་གྱི་ལྤགས་པ་གཉིས་ལའོ། ། ཚུལ་ཇི་ལྟར་ན་པདྨ་འདབ་མ་བརྒྱད་ཕྱག་མཚན་དང་སྔགས་ཀྱིས་མཛེས་པར་བྱས་པ་དེ་བཞིན་དུའོ། ། གསུམ་པ་སྐུད་པ་གང་ལས་བྱ་བ་ནི། དུར་ཁྲོད་སྐྱེས་པའི་སྐྲ་ལས་ནི། ། བཀལ་ནས་རུས་པ་གཉིས་ནི་བཅིང་། །
བཞི་པ་ཚོན་གང་གིས་བྲི་བ་ནི། བྲི་བར་བྱ་ཅེས་པ་གཞིར་བཞག གང་ན་དཀྱིལ་འཁོར་ཉིད་ནིའོ། ། གང་ལ་ན་པདྨ་ཟེ་འབྲུ་གཉིས་པ་ལའོ། ། གང་གིས་ན་ཁྱིམ་ཏེ་བྷ་གའི་མེ་ཏོག་ཉིད་ཀྱིས་སོ། ། གཉིས་པ་ཇི་ལྟར་བརྡུང་བའི་ཚུལ་ནི། དུས་མཚན་མོ། ། གནས་ལམ་གྱི་བཞི་མདོ་དག་ཏུ་འདུག་ལ་ནིའོ། ལུས་ཀྱི་རྐང་པ་གཡོན་པའི་མཐེ་བོང་གི ། དཀྱིལ་འཁོར་གྲུ་བཞི་མཚམས་སུ་ནི། །
རྡོ་རྗེ་ལྕགས་ཀྱུ་བྲི་བར་བྱ། ། དེར་གནས་གཡོན་པའི་ངོས་སུ་ནི། ། ཇི་ལྟར་དང་པོའི་མིང་བཟུང་བ། ། ཁེཾ་ཧཱུྃ་ཞེས་ནི་བརྗོད་ནས་ནི། ། ཆུ་སྐྱར་རྐང་པའི་རུས་པས་གདབ་བོ། ། གསུམ་པ་དེ་ལྟར་བརྡུངས་པའི་ཕན་ཡོན་ནི། འགུགས་པར་བྱེད་པར་འགྱུར་ཅེས་པ་གཞིར་བཞག གང་ན་གཡོ་ལྡན་མ་ལ་སོགས་པ་ཐམས་ཅད་དོ། ། གང་གིས་ན་དེ་ལྟར་སིལ་སྙན་དཀྲོལ་བའི་ཚུལ་གྱིས་སོ། ། གལ་ཏེ་འོང་བར་མ་འགྱུར་ན། །
དེ་ཚེ་མཁའ་འགྲོ་མ་ཀུན་འཆི། ། ངེས་པ་ཉིད་དུ་འགྲུབ་འགྱུར་བས། ། ངས་གསུངས་པ་ལ་ཐེ་ཚོམ་མེད། ། གལ་ཏེ་ཁྲོས་པས་སློབ་དཔོན་གྱིས། ། ཅང་ཏེའུ་རྡུང་བར་བྱེད་པ་ན། ། དེ་ཚེ་མཆི་མ་འཛག་ཅིང་ངུ་། ། ཅེས་སྨོས་ཏེ། མདོར་ན་ཁ་ཟས་ཀྱིས་ཚིམ་པ་དང་། གླུ་གར་གྱིས་ཚིམ་པར་བྱས་པའི་རྗེས་ཐོགས་སུ། དུས་མཚན་མོ།
གནས་ལམ་གྱི་བཞི་མདོར་ལྷག་མའི་གཏོར་མ་ཁྱེར་ཏེ། མདུན་དུ་དཀྱིལ་འཁོར་བྲིས་པའི་གཡོན་ངོས་སུ་གཏོར་མ་བཞག་པའམ་གཡོན་པས་གཏོར་མ་བཟུང་། གཡས་པས་ཅང་ཏེའུ་དཀྲོལ་ཞིང་། ངག་ཏུ་ཁྲེཾ་ཧཱུྃ་ཞེས་བརྗོད་པས་མཁའ་འགྲོ་མ་ཐམས་ཅད་ཁུགས་ཤིང་ལས་ཐམས་ཅད་ངེས་པར་བྱེད་པར་འགྱུར་རོ། ། གཉིས་པ་དངོས་གཞིའི་ཚོགས་འཁོར་ཇི་ལྟར་བྱ་བ་ལ་བཞི། ནང་དུ་འཇུག་པར་གསོལ་བ་གདབ་པ། ཚོགས་ཀྱི་འཁོར་ལོའི་ཕན་ཡོན། གང་དུ་འདུ་བའི་གནས། གང་གིས་མཆོད་པའི་རྫས་སོ། ། དང་པོ་ནི།
ཁྱོད་ནི་དམ་ཚིག་ལ་ནི་ཁྲོ་བོ་སྔོན་པོ་མཛེས། ། དངོས་གྲུབ་ཕྱག་ན་དབྱིག་ཏོ་རིན་ཆེན་བཅིངས་པ་འཛིན། ། ཀྱེ་དཔལ་ལྡན་དཔའ་བོ་འདུ་བར་འཁོར་སྒྲོལ་འཁུམས། ། མཁའ་མཛེས་རྣལ་འབྱོར་མའི་ནང་དུ་བདག་ཐོངས་ཤིག ། ཅེས་པས་ཚོགས་ཀྱི་ནང་དུ་འཇུག་པར་གསོལ་བ་གདབ་བོ། ། གཉིས་པ་ཚོགས་གྱི་འཁོར་ལོའི་ཕན་ཡོན་ནི། མཉན་པར་གདམས་པའི་ཚུལ་གྱིས་སྟོན་ཏེ། ཉོན་ཅེས་པ་གཞིར་བཞག གང་ན་ཚོགས་ཀྱི་འདུ་བ་བཟང་པོ་ཉིད་དོ། ། དེ་ལ་ཚོགས་ནི་དམ་ཚིག་དང་ལྡན་པའི་དཔའ་བོ་དང་རྣལ་འབྱོར་མ་རྣམས་ཚོགས་པའོ། །
བཟང་པོ་ནི་ངན་པ་ཐ་མལ་པའི་རྣམ་པར་རྟོག་པ་སྤངས་པའོ། ། གང་ལ་ན་ལྷ་མོ་སྐལ་བ་ཆེན་མོ་ལའོ། ། དགོས་པ་ཅིའི་དོན་དུ་ན་འཇིག་རྟེན་དང་འཇིག་རྟེན་ལས་འདས་པའི་འདོད་པའི་དོན་ཀུན་སྒྲུབ་པ་པོས་གང་དུ་ཟོས་པས་འགྲུབ་འགྱུར་བའི་དོན་དུའོ། ། གསུམ་པ་གང་དུ་འདུ་བའི་གནས་ནི། དུར་ཁྲོད་རིའི་ཚང་ཚིང་དང་། ། རྒྱ་མཚོ་ཆེན་པོའི་འགྲམ་དུའོ། ། ཡང་ན་དབེན་པའི་བས་མཐའ་རུ། ། བཟའ་བ་འདི་དག་ཡང་དག་བརྩམ། ། ཅེས་སྨོས་སོ། ། བཞི་པ་གང་གིས་མཆོད་པའི་རྫས་ལ་གསུམ།
སྤྱིར་མཆོད་པའི་རྫས། ཁྱད་པར་ཆང་གི་བརྡའི་མིང་གིས་མཚོན་པ། བཟའ་བའི་རྫས་སྣ་ཚོགས་པའོ། ། དང་པོ་ནི། བཟའ་བ་འདི་དག་བརྩམ། ཅེས་པ་ལ་འཕྲོས་ནས། མེ་ཏོག་བདུག་པ་མར་མེ་དང་། ། དེ་བཞིན་བཟའ་བ་བཅའ་བ་ཉིད། ། ཅེས་སྨོས་སོ། ། གཉིས་པ་ཁྱད་པར་ཆང་གི་བརྡའི་མིང་གིས་མཚོན་པ་ནི།
བུར་ཆང་ལ་སོགས་པའི་བཏུང་བ་བརྒྱད་ལ་བརྡ་བརྒྱད་དེ། སྒེག་མོ་དང་ནི་ན་ཆུང་དང་། ། མྱོས་དང་དེ་བཞིན་བདུད་རྩི་དང་། ། གཅིག་ཏུ་དཔའ་དང་འདོད་ཆགས་སྡང་། ། གཡོ་ཅན་བྲན་མོ་དེ་བཞིན་ནོ། ། ཅེས་མཉམ་སྦྱོར་ལས་གསུངས་པ་ལྟར། བརྡ་དང་བརྡ་དེ་དག་གི་དོན་ནི། ཆང་ནི་སྒེག་མོ་རུ་ནི་བརྗོད། ། སྦྲང་ཆང་རབ་ཏུ་མྱོས་མར་བརྗོད། ། བུ་རམ་ཆང་ནི་མྱོས་བྱེད་གསུངས། །
སྙིང་པོ་བདུད་རྩི་དགུན་ཆང་ཡིན། ། སངས་རྒྱས་ཀུན་གྱི་ཀླ་ཀློ་ཡི། ། བདུད་རྩི་ལམ་ནི་ཡན་ལག་བརྒྱད། ། རྒུན་འབྲུམ་སྦྲང་རྩི་དཔའ་བོ་གཅིག ། ཉ་ཕྱིས་རྩུབ་པའི་འདོད་པ་ཅན། ། སིངས་པོ་གཤང་བར་བརྗོད་པ་སྟེ། ། རྩབས་དང་བྲན་མོ་སིངས་པོར་བརྗོད། ། ཅེས་པས་བསྟན། གསུམ་པ་བཟའ་བའི་རྫས་སྣ་ཚོགས་པ་ནི། དབུལ་བར་བྱ་ཅེས་པ་གཞིར་བཞགགང་ལ་ན་ཚོགས་ཀྱི་དཀྱིལ་འཁོར་ལའོ། །
གང་གིས་ན་གཉིས་སུ་མེད་པའི་ཡེ་ཤེས་ཀྱི་སྐལ་བ་དང་ལྡན་པས་སྐལ་བཟང་སྟེ། རྣལ་འབྱོར་པས་སོ། ། གང་ན་དགའ་བའི་ལོངས་སྤྱོད་དོ། ། དེ་དག་ཉིད་ཀྱང་གང་ཞེ་ན། གོང་དུ་སྨོས་པ་དེ་ལྟར་བཟའ་བ་སྣ་ཚོགས་པ་དང་ཆང་དང་ཉ་ཤ་ཡང་དག་ལྡན་པ་དང་། ཨ་མྲ་སྨིན་དང་པ་ན་སྃ། ། རྒུན་འབྲུམ་ན་ལི་ཀེ་ར་དང་། ། ཨ་རུ་ཀར་ལ་སོགས་པ་ཡི། ། འབྲུ་འབྲས་སྣ་ཚོགས་ཐ་དད་པ་རྣམས་སོ། ། དགོས་པ་ཅིའི་དོན་དུ་ན་དཔལ་ལྡན་རྡོ་རྗེ་སེམས་དཔའ་འགྲུབ་པར་བྱ་བའི་དོན་དུའོ། །
གསུམ་པ་དེའི་དུས་སུ་གླུ་གར་ཇི་ལྟར་བྱ་བ་ལ་གསུམ། གླུ་དང་གར་བྱ་བར་བསྟན་པ། སིལ་སྙན་དང་བཅས་པའི་གླུའི་དགོད་པ། གར་གྱི་དགོད་པ་རྣལ་འབྱོར་དང་བཅས་པའོ། ། དང་པོ་ནི། འདིས་ནི་ཅེས་པ་སངས་རྒྱས་མཉམ་སྦྱོར་ལས། ཀ་ཧ་ཤང་ལེ་གླུའི་རྒྱ། ། འཇོམས་པ་ཐམས་ཅད་རབ་འགྲུབ་པའོ། ། ཧི་ཞེས་བྱ་བའི་གླུའི་རྒྱ། ། ཁམས་གསུམ་རྣམ་པར་རྒྱལ་བར་བྱེད། །
ཧཱུྃ་གི་གླུའི་ཕྱག་རྒྱ་དཔལ། ། རྡོ་རྗེ་སེམས་དཔའ་རབ་སྒྲུབ་པའོ། ། ཧེ་ཞེས་བྱ་བའི་གླུའི་རྒྱ། ། ཐམས་ཅད་དགའ་བ་བསྒྲུབ་པའོ། ། གཞན་ཡང་། ཨོཾ་གྱི་གླུའི་ཕྱག་རྒྱ་ནི། ། ཚངས་པའི་དབྱངས་ཀྱིས་ཅི་དགར་བླང་། ། མ་ལུས་ལུས་པ་མེད་པ་ཡི། ། སེམས་ཅན་ཐམས་ཅད་དགའ་བར་བྱེད། ། ཞེས་བྱ་བ་ལ་སོགས་པའི་དགོས་པ་ཁྱད་པར་ཅན་ཉིད་འགྲུབ་པར་བྱེད་པའི་རྒྱུ་མཚན་འདིས་ནི།
ཚོགས་ཀྱི་འཁོར་ལོར་འདུས་པའི་རྣལ་འབྱོར་པ་དང་རྣལ་འབྱོར་མ་རྣམས་ཀྱིས། ངག་གི་གླུ་དང་། ལུས་ཀྱི་ཕྱག་རྒྱ་དང་ངེས་པར་གར་ཀྱང་ཁྱད་པར་དུའོ། ། གཉིས་པ་སིལ་སྙན་དང་བཅས་པའི་གླུའི་དགོད་པ་ནི། གླུ་དང་ནི་ཅེས་པ་ལ་འཕྲོས་ནས། གླུ་ནི། ཀ་ཀ་ཀ་ཀ་ཀ་ཀ་ཀ་ཀ་བརྒྱད། ཧི་ཧི་ཧི་ཧི་ཧི་ཧི་ཧི་ཧི་བརྒྱད། ཧྲཱིཾ་ཧྲཱིཾ་ཧྲཱིཾ་ཧྲཱིཾ་ཧྲཱིཾ་ལྔ། ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་དགུ། །
ཧཱ་ཧཱ་ཧཱ་ཧཱ། ཧཱ་ཧཱ་ཧཱ་ཧཱ། ཧཱ་ཧཱ་ཧཱ་ཧཱ་བཅུ་གཉིས། ཨི་ཧ་ཧཱ། ཨི་ཧ་ཧཱ་གཉིས། ཛཱཾ་ཛཱཾ་ཛཱཾ་ཛཱཾ་བཞི། ཨ་ཨི་ཨ་ཨི་ཨ་ཨི་གསུམ། ཛཱཾ་ཛཱཾགཉིས། ཨི་ཛཱེཾ་ཛཱཾ་ཨི་ཛཱེཾ་ཛཱཾ་ཨི་ཛཱེཾ་ཛཱཾ་གསུམ། ཨི་ཏེ་ཨེཾ།
ཧི་ཧི་ཧི་ཧི་ཧི་ཧི་དྲུག ཧཱི་ཧཱི་ཧཱི་ཧཱི། ཧཱི་ཧཱི་ཧཱི་ཧཱི། ཧཱི་ཧཱི་ཧཱི་ཧཱི་ཧཱི་བཅུ་གསུམ། ཀ་ཛྫ་ཧི་ཧི། དེ་ལྟར་ཀླ་ཀློའི་སྐད་ཀྱིས་མཚན་མ་དང་རྣམ་པར་རྟོག་པ་ཀུན་འདར་བར་བྱེད་པ་ཉིད་དོ། ། གསུམ་པ་གར་གྱི་དགོད་པ་རྣལ་འབྱོར་དང་བཅས་པ་ནི། ཧེ་རུ་ཀའི་སྦྱོར་བས་གར་ཞེས་བྱ་བ་ལ་སྤྱིར་རྣལ་འབྱོར་པ་ལྷ་གཅིག་བསྒོམས་པ་ཡིན་ན་རང་གི་རྣལ་འབྱོར་ཉིད་ཀྱིས་ཐམས་ཅད་བྱ་བ་ཡིན་ལ། རིགས་བསྡུས་པ་ཡིན་ན་རྡོ་རྗེ་གུར་དང་། མཉམ་སྦྱོར་ལས་ཇི་སྐད་གསུངས་པའི་སོ་སོའི་རྣལ་འབྱོར་གྱི་གླུ་གར་བྱའོ། །
གར་ནི་རྡོ་རྗེ་གུར་ལས་རྒྱས་པར་གསུངས་སོ། ། གླུ་གར་དང་ཕྱག་རྒྱ་ལ་སོགས་པ་ཐམས་ཅད་བསྡེབས་ཏེ་བྱ་བར་བསྟན་པའི་ཕྱིར། ཕྱག་རྒྱ་ཉིད་ཀྱང་ཁྱད་པར་དུ་ཅེས་དང་། དེ་ཁུ་ཚུར་ཅེས་པས་ལག་པའི་དགོད་པ་བཅུ་བཞི། ཚུལ་བཅུ་དྲུག་ལ་སོགས་པ་བསྟན། གང་ཕྱིར་ལྟ་སྟངས་ཅེས་པས་མིག་བྱིན་གྱིས་བརླབ་པ་དང་། ཞི་བ་དང་ཁྲོ་བོའི་ལྟ་སྟངས་ལ་སོགས་པ་བསྟན། རྐང་པས་རྐང་ཅེས་པ་རྩ་བའི་རྐང་སྟབས་ལྔ། ཡན་ལག་གི་རྐང་སྟབས་བརྒྱད། འདུག་སྟངས་དྲུག
གོམ་འགྲོས་བཞི་རྣམས་བསྟན། ཇི་ལྟར་རྣལ་འབྱོར་རིམ་པ་ལས་ཅེས་པ་རང་ཞི་བ་དང་ཁྲོ་བོའི་རྣལ་འབྱོར་གྱིས་འབར་བའི་ལྟ་བས་བགེགས་ཚར་བཅད་པ་དང་། རྗེས་སུ་བཟུང་བ་ཕྱག་མཚན་ལ་འོད་ཟེར་དང་ཁྲོ་བོ་སྤྲོ་བསྡུ། ཞབས་མཐིལ་ལས་འོད་ཟེར་སྤྲོ་བསྡུ་རྣམས་སོ། ། སངས་རྒྱས་ཀུན་གྱི་རྣམ་པར་མཛད་ཅེས་པ་རྡོ་རྗེ་གུར་ལས། སློབ་དཔོན་ལྔ་དང་ལྷ་མོ་བཞི། ། མི་གཡོ་བའི་བདག་ཉིད་སྨོད་པའོ། ། ཅེས་སྨོས་ཏེ། དེ་ལ་རིགས་ལྔ་ཡུམ་བཞི་མི་གཡོ་བ་དང་བཅས་པའི་ཆས་སུ་ཞུགས། དེ་དང་དེའི་རྣལ་འབྱོར་བསྒོམ་པ་བསྟན།
བཞི་པ་ཚིམ་པ་དྲུག་པ་ཀུན་དྷུ་རུའི་བྱ་བ་ལ་གསུམ། གང་ལ་བརྟེན་པ་ཕྱག་རྒྱའི་རིགས། དེ་བསྟེན་པའི་ཕན་ཡོན། བྱང་ཆུབ་ཀྱི་སེམས་བསྒྲུབ་པའི་རིམ་གྲོའོ། ། དང་པོ་ནི། མཆོད་བྱས་ནས་ཅེས་པ་གཞིར་བཞག གང་ན་སྲིང་མོའི་བུ་མོ་སྒྱུག་མོ་དང་། ། མ་དང་སྲིང་མོ་དེ་རྣམས་སོ། ། ཡང་ཅེས་པས་དངོས་བསྟན་ཕྱག་རྒྱ་བཞིར་མ་ཟད། སྤྱིར་དབང་གིས་ཕྱེ་བའི་ཕྱག་རྒྱ་བརྒྱད།
རིགས་ཀྱིས་ཕྱེ་བའི་ཕྱག་རྒྱ་ལྔའམ་བརྒྱད། ཡོན་ཏན་གྱིས་ཕྱེ་བའི་ཕྱག་རྒྱ་རྣམས་སོ། ། ཚུལ་ཇི་ལྟར་ན་བདེ་བ་ཆེན་པོས་རྒྱུད་ཡོངས་སུ་གང་བར་ཚིམ་པའོ། ། དགོས་པ་ཅིའི་དོན་དུ་ན་ཚོགས་ཀྱི་དཀྱིལ་འཁོར་འགྲུབ་པར་འགྱུར་བའི་དོན་དུའོ། ། དེ་ལ་ཚོགས་ཞེས་བྱ་བ་ནི་དཔའ་བོ་དང་རྣལ་འབྱོར་མའི་ཚོགས་སོ། ། དེ་ཀུན་དྷུ་རུ་དང་ལྡན་ན་སྙིང་པོ་ལེན་པའི་ཕྱིར་དཀྱིལ་འཁོར་དུ་འགྱུར་ལ། མཆོད་པ་ཙམ་ལས་མ་བྱས་ན་ནི། ཚོགས་ཀྱི་མཆོད་པར་འགྱུར་རོ། ། དཔའ་བོ་དང་རྣལ་འབྱོར་མ་གཉིས་ཀ་དང་ལྡན་ན་ནི། དཔའ་བོའི་སྟོན་མོའམ་དཔའ་མོའི་སྟོན་མོ་ཞེས་བྱ་བར་འགྱུར་རོ། །
མདོར་ན་གཉིས་པ་དེ་བསྟེན་པའི་ཕན་ཡོན་ཡང་དེས་བསྟན་ནོ། ། གསུམ་པ་བྱང་ཆུབ་ཀྱི་སེམས་བསྒྲུབ་པའི་རིམ་འགྲོ་ནི། སྐྱེས་པའི་ཐོད་ཆེན་ཆ་གཉིས་པར། ། ཆང་ནི་བཟང་པོས་ཡོངས་བཀང་ནས། ། བླ་མ་ལ་དབུལ་སྐལ་ཆེན་མ། ། ཕྱག་འཚལ་ནས་ནི་རང་ཡང་བཏུང་། ། པདྨའི་ལག་པས་བླང་པ་དང་། ། དེ་ཉིད་ཀྱིས་ནི་ལག་པས་དབུལ། ། ཡང་ནས་ཡང་དུ་ཕྱག་འཚལ་བ། ། དེ་ལ་སྒྲུབ་པ་པོ་ཡིས་བྱ། །
ཅེས་པས་བསྟན་ནོ། ། གཉིས་པ་བརྟག་པའི་གྲངས་ལ་མིང་ནི། བྱ་བ་བཞིའི་དེ་ཁོ་ནའི་རྒྱལ་པོ་སྟེ། བྱ་བ་བཞི་ནི། སིལ་སྙན་གྱི་བྱ་བ་དང་། མཆོད་པ་དང་བཟའ་བ་སྟོན་མོའི་བྱ་བ་དང་། གླུ་གར་གྱི་བྱ་བ་དང་། ཀུན་དྷུ་རུའི་བྱ་བའོ། ། གཞུང་ཚད་ནི། སྤྱིར་བརྟག་པ་དགུ་པ་ལ་ཤླཽ་ཀ་སུམ་བརྒྱ་སུམ་ཅུ་སོ་ལྔ་ཁྱད་པར་རབ་བྱེད་བཞི་པ་འདི་ལ་ཤླཽ་ཀ་སུམ་ཅུ་སོ་བཞིའོ། །
གོ་རིམ་ནི། དཔལ་ཡང་དག་པར་སྦྱོར་བ་ལས་བྱུང་བ་བརྟག་པ་དགུ་པའོ།། །། སྤྱི་དོན་གསུམ་པ་གྲུབ་པ་འབྲས་བུའི་རྒྱུད་ལ་གཉིས། སྒྲུབ་བྱེད་ཀྱི་སྒོ་ནས་གྲུབ་པར་བསྟན་པ་དང་། བསྒྲུབ་བྱའི་སྒོ་ནས་འགྲུབ་པ་བསྟན་པའོ། ། དང་པོ་ལ་གསུམ། མཉན་པར་གདམས་པ། དོན་དངོས། རབ་ཏུ་བྱེད་པའི་མིང་ངོ་། ། དང་པོ་ནི།
ཉོན་ཅེས་པ་གཞིར་བཞག གང་ལ་ན་ལག་ན་རྡོ་རྗེ་ལའོ། ། གང་ན་རྡོ་རྗེ་སློབ་དཔོན་ཞེས་བྱ་བ་ནི་སྒྲུབ་པ་པོའོ། ། དམ་ཚིག་ཅེས་བྱ་བ་ནི་ཐབས་ཀྱི་རྒྱུད་ལ་གནས་པའིའོ། ། གྲུབ་པ་ནི་འབྲས་བུའོ། ། རྟགས་ནི་འབྲས་བུ་དེ་འགྲུབ་པའི་རྒྱུ་འདི་དང་ལྡན། འབྲས་བུ་ནི་འདི་ལྟ་བུ་འགྲུབ་པ་ཡིན་ནོ། ། གཉིས་པ་དོན་དངོས་ལ་གསུམ། ཐབས་ཀྱི་བྱེད་པས་འགྲུབ་པར་བསྟན་པ། རྒྱུའི་ནུས་པས་འགྲུབ་པར་བསྟན་པ།
ཉེ་བའི་རྒྱུས་དངོས་སུ་འགྲུབ་པར་བསྟན་པའོ། ། དང་པོ་ལ་གཉིས། སྨིན་བྱེད་དབང་གིས་འགྲུབ་པ་དང་། གྲོལ་བྱེད་ལམ་གྱིས་འགྲུབ་པའོ། ། དང་པོ་ནི། སྤྱིར་མངོན་པར་རྟོགས་པ་གང་དང་འབྲེལ་ན། རབ་དབྱེ་དང་པོས། རྒྱུ་རྒྱུད། ཐབས་རྒྱུད། འབྲས་བུའི་རྒྱུད་གསུམ་ཀ་སྟོན་པ་ཡང་གཙོ་བོར་ཉེ་རྒྱུ་དང་འབྲས་བུའི་རྒྱུད་གཙོ་ཆེ་ལ།
རབ་བྱེད་ཕྱི་མ་གཉིས་ནི་འབྲས་བུའི་རྒྱུད་ཁོ་ན་དང་འབྲེལ་ལོ། ། རྒྱུད་སྡེ་གཞན་གང་གིས་བཤད་པའི་རྒྱུད་ཡིན་ཞེ་ན། དཔལ་བརྟག་པ་གཉིས་པའི་དང་པོའི་བཅུ་པ་ལས། དངོས་གྲུབ་མཚན་ཉིད་མི་ཕྱེད་པ། ། ཕྱག་རྒྱའི་རྣལ་འབྱོར་པ་ཡིས་འགྲུབ། ། ཞེས་བྱ་བ་དང་། ཕྱི་མའི་གཉིས་པར་ཆགས་དང་ཞེས་བྱ་བ་ལ་སོགས་པ་འབྲས་བུའི་མཚན་ཉིད་དང་། རྡོ་རྗེ་གུར་གྱི་ལེའུ་བཅྭོ་ལྔ་པ་དང་། བརྒྱད་པ་དང་། མངོན་བརྗོད་བླ་མའི་ལེའུ་ལྔ་བཅུ་དྲུག་པ་དང་།
ཧེ་རུ་ཀ་འབྱུང་བའི་ལེའུ་བཞི་བཅུ་གཉིས་པ་རྣམས་ཁྱད་པར་གསལ་བར་བྱེད་དོ། ། སྤྱིར་རྣལ་འབྱོར་བླ་ན་མེད་པའི་མཁའ་འགྲོ་དང་མཁའ་འགྲོ་མའི་རྒྱུད་དང་ཁྱད་པར་འདུས་པ་ལ་སོགས་པ་མཐའ་དག་གི་འབྲས་བུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཆོས་ཀྱི་སྐུ་དང་དེའི་མཛད་པ་ཕྲིན་ལས་དང་བཅས་པ་གསལ་བར་བྱེད་པས་དེ་མཐའ་དག་གི་བཤད་པའི་རྒྱུད་ཡིན་ནོ། ། དེ་ལ་ཞུགས་ཅེས་པ་གཞིར་བཞག གང་གི་ཚེ་ན་འབྲས་བུ་འགྲུབ་པའི་ཚུལ། ཉེ་རྒྱུ། དེའི་དང་པོར་རིང་རྒྱུ། དེ་ལའང་ལམ་གྱི་དང་པོར་དབང་། དབང་གི་དང་པོར་དཀྱིལ་འཁོར་དུ་འཇུག་པའོ། ། གང་དུ་ན་འཁོར་ལོ་ཆེན་པོ་ནི་གདན་གསུམ་ཚང་བའམ་རིགས་བསྡུས་པའི་དཀྱིལ་འཁོར་རོ། ། དེ་ལ་གདན་གསུམ་ནི།
སངས་རྒྱས་དང་བྱང་སེམས། རིག་མ་དང་ལྷ་མོ། ། ཁྲོ་བོ་དང་ཁྲོ་མོའི་གདན་རྣམས་སོ། ། ཁྱད་པར་སྙིང་ཁ་ཡི་ནི་ཅེས་པ་ཐུགས་ཀྱི་རིགས་མི་བསྐྱོད་པའམ་རྡོ་རྗེ་སེམས་དཔའི་དཀྱིལ་འཁོར་དུ་ནིའོ། ། རྣལ་འབྱོར་བླ་ན་མེད་པའི་རྒྱུད་ལས་མཆོག་ཏུ་བསྔགས་ཏེ་སེམས་དབང་དུ་གྱུར་ན་ལུས་དང་ངག་ཞར་ལ་འགྲུབ་པའི་ཕྱིར་རོ། ། དེ་ལྟ་བུའི་དཀྱིལ་འཁོར་དུ་རང་གི་ནང་དུ་ཞུགས་པ་སྟེ་ཕྱིའི་འཇུག་པ་དང་ནང་གི་འཇུག་པའི་ཚུལ་གྱིས་སོ། ། གང་འཇུག་ན་རྡོ་རྗེ་སློབ་དཔོན་ཏེ་ཉེ་རྒྱུ་མངོན་དུ་བྱེད་པའི་རྣལ་འབྱོར་པའོ། ། བཞུགས་ནས་ཅི་བྱ་ན་རང་གི་དབང་སྟེ་བདག་ཉིད་འཇུག་ཅིང་དབང་བླང་བ་དང་། ལ་སོགས་པས་དམ་ཚིག་སྡོམ་པ་རྒྱས་པར་བཟུང་བའོ། ། ཡང་ན་རང་གི་དབང་ནི་ལམ་གྱི་དབང་ལ་སོགས་པས་འབྲས་བུ་མངོན་དུ་བྱེད་པའི་དབང་ལེན་པའོ། །
དགོས་པ་ཅིའི་དོན་དུ་ན་དངོས་གྲུབ་མཚུངས་པ་མེད་པ་ཕྱག་རྒྱ་ཆེན་པོ་མཆོག་གི་དངོས་གྲུབ་འགྲུབ་པར་འགྱུར་བ་འདི་ལ་ཐེ་ཚོམ་མེད་དོ། ། གཉིས་པ་གྲོལ་བྱེད་ལམ་གྱིས་འགྲུབ་པ་ནི། དེ་ལྟར་དབང་ཙམ་གྱིས་འགྲུབ་བམ་སྙམ་པ་ལ་གང་ཟག་དབང་པོ་རབ་རྒྱལ་པོ་ཨིནྟྲ་བྷུ་ཏི་ལྟ་བུ། དབང་རྗེས་ཉིད་ལ་གྲོལ་བ་ཡོད་ཀྱང་གང་ཟག་འབྲིང་མན་ཆད་ལ་དབང་གི་རྗེས་ལ་ལམ་གྱིས་གྲོལ་བར་བསྟན་པས་གང་གི་ཕྱིར། ལས་དང་པོ་པའི་གནས་སྐབས་སུ་རིམ་པ་གཉིས་ཀྱི་དོན་བླ་མ་ལ་ཐོས་པ་ལས་བྱུང་བའི་ཤེས་རབ་ཀྱིས་མོས་པར་བྱེད་པའོ། ། སེམས་བརྟན་པ་ཐོབ་ནས་དེ་ཉིད་ཀྱི་བསམ་གཏན་ཅེས་པ་དེའི་དོན་ལ་བདག་ཉིད་ཀྱིས་གཏན་ལ་འབེབས་པའི་ཚུལ་གྱིས་བསམ་བྱུང་གི་ཤེས་རབ་བསྐྱེད་པའོ། ། སྤྲོ་བ་ཉིད་ཀྱི་ཕྱིར་ཅེས་པ་དེ་ཉིད་ལ་མི་གཡོ་ཞིང་སྒྲོ་འདོགས་ཆོད་པའི་ཚུལ་གྱིས་ཤེས་རབ་བསྐྱེད་པ་ནི། བསྒོམ་བྱུང་གི་ཤེས་རབ་བོ། ། དེ་ལྟར་ལམ་རིམ་པ་གཉིས་ལ་བརྟན་པ་ཐོབ་པའི་རྡོ་རྗེ་སློབ་དཔོན་ཕྱག་རྒྱ་ཆེན་པོར་འགྲོ་བར་འགྱུར་རོ། ། རྡོ་རྗེ་སེམས་དཔའི་སྙིང་པོ་སོགས། །
འབུམ་དུ་བཟླས་པས་རབ་ཏུ་འགྲུབ། ། ཅེས་པས་བཟླས་པ་ལ་སོགས་པ་ལམ་གྱི་ཡན་ལག་རྣམས་བསྟན། གཉིས་པ་རྒྱུའི་ནུས་པས་འགྲུབ་པར་བསྟན་པ་ནི། དེ་ལྟར་ལམ་སྨིན་གྲོལ་ལམ་གྱིས་འབྲས་བུ་འགྲུབ་པ་དེའང་ཐབས་ཙམ་པོ་དེས་འགྲུབ་པ་མ་ཡིན་ཏེ། སེམས་ཅན་ཐམས་ཅད་ལ་རྒྱུའི་རྒྱུད་རང་བཞིན་གྱིས་གནས་པས་འགྲུབ་བོ་ཞེས་བསྟན་པའི་ཕྱིར། སྐལ་པ་ཀུན་གྱི་སྔོན་གྲུབ་པས། སློབ་དཔོན་ཆེན་པོ་གཉིས་སུ་མེད་པའི་ཡེ་ཤེས་གདོད་ནས་གྲུབ་སྟེ་རང་བཞིན་གྱིས་རྣམ་པར་དག་པའི་དབང་ལས་གྲུབ་ཅེས་བྱ་བའི་དོན་ཏོ། ། ཆོ་ག་འདིས་ནི་ཞེས་བྱ་བ་ནི། དེ་ལྟར་རྒྱུ་རྒྱུད་རང་བཞིན་གྱིས་གནས་པ་མ་ཡིན་ན་འབྲས་བུ་མི་འབྱུང་སྟེ། གསེག་མ་ལ་ཆུ་ལུད་ཀྱིས་བྲན་ཡང་མྱུ་གུ་མི་འབྱུང་བ་བཞིན་ནོ། །
རྒྱུ་གནས་ཀྱང་ཐབས་དང་མི་ལྡན་ན་འབྲས་བུ་མི་འབྱུང་སྟེ། སྐམ་སར་གནས་པའི་ས་བོན་བཞིན་ནོ། ། དེ་ལྟར་རྒྱུ་དང་ཐབས་གཉིས་དང་ལྡན་པས་འབྲས་བུ་འགྲུབ་པས་ན་རྒྱལ་བར་འགྱུར་བར་ཐེ་ཚོམ་མེད་ཞེས་གསུངས་སོ། ། ཉེ་བའི་རྒྱུས་དངོས་སུ་འགྲུབ་པར་བསྟན་པ་ལ་གཉིས། ཐབས་དེ་རྒྱུ་དངོས་དང་། དེ་བསྟེན་པར་གདམས་པའོ། ། དང་པོ་ལ་མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། གཉིས་མེད་སྤྲོ་བར་བཅས་པ་རྣམས། །
དེ་ཉིད་གནས་ཤིང་གོ་ཆ་བགོས། ། ཅེས་པས་ཨཱ་ལིའི་བདག་ཉིད་དོན་དམ་པ་བྱང་ཆུབ་ཀྱི་སེམས་བསྐྱེད་པའི་ཆོ་ག་བསྟན། ཐམས་ཅད་མཁྱེན་པས་གང་གང་གི ། རིགས་ཀྱི་རབ་ཏུ་དབྱེ་བ་ལས། ། ཕྱག་རྒྱ་གང་དང་གང་གསུངས་པ། ། དེ་དང་དེ་ནི་ཆོ་གས་བླང་། ། དེ་དང་དེ་ཉིད་ཀྱིས་ནི་སྒྲུབ། ། ཅེས་པས་ཀཱ་ལིའི་བདག་ཉིད་ཀུན་རྫོབ་བྱང་ཆུབ་ཀྱི་སེམས་བསྐྱེད་པའི་ཆོ་ག་བསྟན། དེ་ལ་གཉིས་མེད་ཅེས་པ་ངོ་བོ་མི་རྟོག་པ། སྤྲོ་བར་བཅས་པ་ཐབས་འབར་འཛག
དེ་ཉིད་རང་འབྱུང་གི་ཡེ་ཤེས་གནས་ཤིང་རྟེན་ལུས་ལ་གོ་ཆ་བགོས་པ་དེ་ལ་བརྩོན་པས་མཆོག་གི་དངོས་གྲུབ་ཐོབ་ཅེས་པའི་དོན་ཏོ། ། རིགས་གང་དང་གང་ནི་རྣམ་སྣང་ལ་སོགས་པ་ཕྱག་རྒྱ་བྲམ་ཟེ་མོ་ལ་སོགས་ཆོ་ག་དེ་དང་དེ་ནི་འདུ་ཤེས་གསུམ་ལ་སོགས་པ། ཐབས་དེ་དང་དེ་ནི་མི་བསྐྱོད་པའི་རྣལ་འབྱོར་ཡིན་ན་གཡུང་མོ་ལ་སོགས་པ་མ་མ་ཀིར་བྱིན་གྱིས་བརླབས་ལ་བསྟེན་ཞེས་པ་ལ་སོགས་པའོ། ། གཉིས་པ་རྒྱས་པར་བཤད་པ་ལ་གསུམ། རྣལ་འབྱོར་གང་དང་ལྡན་པས་ཕྱག་རྒྱ་བསྟེན་པ། རིགས་ལྔ་ཡབ་ཡུམ་གྱི་རྣལ་འབྱོར་གྱིས་བསྒྲུབ་པ། དེ་ལས་དངོས་གྲུབ་ཐམས་ཅད་འགྲུབ་པར་བསྟན་པའོ། ། དང་པོ་ནི། གཏི་མུག་བདག་ཉིད་ངེས་པར་མ། ། ལྷ་མོའམ་སྐྱེ་གཉིས་བདག་ཉིད་སྐྱེས། །
གཏི་མུག་རྣམ་དག་བསམ་གཏན་པས། ། བླངས་ནས་མངོན་དུ་རྣམ་སྣང་འགྱུར། ། མ་ནི་རིག་མ་དམ་པ་སྟེ། ། གལ་ཏེ་ཕ་ཡིས་སྔར་བསྟན་ཀྱང་། ། དེ་བཞིན་དེ་ཉིད་ཀྱིས་ཀྱང་འགྲུབ། །

བདེ་བ་ཆེན་པོས་བཀའ་སྩལ་ཏོ། ། ཞེ་སྡང་བདག་ཉིད་གདོལ་པ་མ། ། བུ་མོའི་གནོད་སྦྱིན་བུ་མོ་བླང་། ། ཞེ་སྡང་རྣམ་དག་བསམ་གཏན་པ། ། མི་བསྐྱོད་པ་ནི་མངོན་དུ་འགྱུར། ། འདོད་ཆགས་བདག་ཉིད་གར་མཁན་མ། ། སྲིང་མོའམ་ཀླུ་མོ་ལྷ་མིན་བླངས། ། འདོད་ཆགས་རྣམ་དག་བསམ་གཏན་པ། ། འོད་དཔག་མེད་པ་བསྒོམ་པར་འགྱུར། ། ཕྲག་དོག་བདག་ཉིད་བཟོ་ཤེས་མ། ། ཆུ་འབྱུང་དགའ་མར་སྲིང་མོ་ཡི། །
བུ་མོ་ཡང་དག་བླངས་ནས་ནི། ། ཕྲག་དོག་རྣམ་དག་བསམ་གཏན་པ། ། དཔའ་བོ་དོན་ཡོད་གྲུབ་པར་འགྱུར། ། ང་རྒྱལ་བདག་ཉིད་མནའ་མའམ། ། རྒྱལ་པོའི་བུ་མོ་རིགས་འཛིན་མ། ། བླངས་ནས་ང་རྒྱལ་རྣམ་དག་པའི། ། བསམ་གཏན་པ་དེ་ནོར་བུ་རིགས། ། འབྱུང་གནས་སུ་ནི་འགྱུར་བའོ། ། དེ་ལ་གཏི་མུག་ལ་སོགས་པའི་བརྡས་རྣམ་སྣང་ལ་སོགས་པ། མ་ལ་སོགས་པའི་བརྡས་ལྷ་མོ་སྐྱེ་གཉིས་བྲམ་ཟེ་མོ་ལ་སོགས་པ།
མདོར་ན་སྒྲུབ་པ་པོ་རྣམ་སྣང་ལ་སོགས་པའི་རྣལ་འབྱོར་དང་ལྡན་པས་བྲམ་ཟེ་མོ་ལ་སོགས་པ་སྤྱན་མ་ལ་སོགས་པར་བྱིན་གྱིས་བརླབས་ཏེ། ཀཱ་ལིའི་བདག་ཉིད་བྱང་ཆུབ་ཀྱི་སེམས་མངོན་དུ་བྱས་པས་མཆོག་གི་དངོས་གྲུབ་ཐོབ་ཅེས་པའི་དོན་ཏོ། ། གཉིས་པ་རིགས་ལྔ་ཡབ་ཡུམ་གྱི་རྣལ་འབྱོར་གྱིས་བསྒྲུབ་པ་ནི། སྤྱན་དང་ལྷན་ཅིག་སངས་རྒྱས་ཉིད། ། མཱ་མ་ཀཱི་དང་མི་བསྐྱོད་པར། ། འགྲུབ་འགྱུར་དཀར་མོ་ལྷན་ཅིག་ཏུ། ། པདྨ་ཅན་དང་སྒྲོལ་མ་ནི། ། ལྷན་ཅིག་དོན་ཡོད་གྲུབ་པར་འགྱུར། ། རིན་ཆེན་རིན་ཆེན་མ་དང་འགྲུབ། ། རིགས་པས་འདོད་པ་འདི་ནི་འགྲུབ། །
དེ་ལ་འདིར་ལྷ་དང་གནོད་སྦྱིན་གྱི་བུ་མོ་ལ་སོགས་པའང་ཉེ་རྒྱུའི་རྟེན་དུ་གསུངས་ན། རྡོ་རྗེ་གུར་ལས། མིའི་ཕྱག་རྒྱ་བླངས་ནས་ནི། ། དེ་དང་ལྷན་ཅིག་དངོས་གྲུབ་འགྱུར། ། ཅེས་པ་དང་འགལ་ལོ་ཞེ་ན་འགལ་བ་མེད་དེ། དཔེར་ན་མི་ཁོ་ན་ལ་སངས་རྒྱས་འབྱུང་ཞེས་ཀྱང་གསུངས་ལ། ལང་ཀར་གཤེགས་པ་ལ་སོགས་པ་ལས། ལྷ་ལས་དེ་བཞིན་གཤེགས་པར་གསུངས་པ་ལ་འགལ་བ་མེད་པ་ལྟ་བུ་སྟེ། མི་ལས་འབྱུང་ཞེས་བྱ་བ་ནི་མིའི་མངགས་པ་བརྗོད་པ་ཙམ་དུ་བས་ཀྱི། བདེ་འགྲོའི་རྟེན་གཉིས་པོ་གང་ལའང་འགྲུབ་ཞེས་དགོངས་སོ། །
གསུམ་པ་དེ་ལས་དངོས་གྲུབ་ཐམས་ཅད་འགྲུབ་པར་བསྟན་པ་ནི། གཞན་ཡང་དེ་ལྟར་རིགས་ལྔའི་དངོས་གྲུབ་འགྲུབ་པར་མ་ཟད་འདིས་ནི་ཁྲོ་བོའི། ལྷ་དང་རྒྱལ་བའི་སྲས་པོ་དང་། ། ཁྲོ་བོ་རབ་གཏུམ་ཆོ་ག་དང་། ། ཞི་ལ་ཞི་བའི་ཆོ་ག་ཡིས། ། ཞི་བ་རབ་ཏུ་འགྲུབ་པར་འགྱུར། ། འདོད་ཆགས་རྒྱ་ཆེན་ཞེན་པ་དང་། ། ང་རྒྱལ་ལྡན་པས་འགྲུབ་པར་འགྱུར། ། དེ་ལ་ཕྱག་རྒྱ་སོ་སོའི་དེ་བཞིན་གཤེགས་པ་སོ་སོའི་དངོས་གྲུབ་འགྲུབ་ཞེས་བྱ་བ་འདི་སོ་སོ་ཁོ་ནར་ངེས་ནས་དངོས་གྲུབ་གཞན་མི་འགྲུབ་པ་ནི་མ་ཡིན་ཏེ། བདག་རྣམ་པར་སྣང་མཛད་ཀྱི་རྣལ་འབྱོར་ལ་གནས་པས་ཕྱག་རྒྱ་མོ་བྲམ་ཟེ་མོ་སྤྱན་དུ་བསྐྱེད་པ་དང་སྙོམས་པར་ཞུགས་པས་བདག་རྣམ་པར་སྣང་མཛད་གཙོ་བོར་གྱུར་པའི་རིགས་ལྔའི་དངོས་གྲུབ་ཏུ་འགྱུར་ལ།
དེས་ན་རྣམ་པར་སྣང་མཛད་ཀྱི་དངོས་གྲུབ་ཞེས་བྱ་བའི་མིང་དུ་འགྱུར་རོ། ། དེ་བཞིན་དུ་ཐམས་ཅད་ཤེས་པར་བྱའོ། ། དེས་ན་རྡོ་རྗེ་གུར་ལས། སྔགས་པས་ཕན་པ་འགྲུབ་འགྱུར་ཞིང་། ། ཕྱག་ན་རྡོ་རྗེ་འགྲུབ་པ་དང་། ། ཞེས་བྱ་བ་ལ་སོགས་པ་དངོས་གྲུབ་ཐུན་མོང་དུ་གསུངས་ན། འདིར་ཡང་དངོས་གྲུབ་ཐམས་ཅད་འགྲུབ་པར་བསྟན་པའི་ཕྱིར་རོ། ། གཉིས་པ་དེ་བསྟེན་པར་གདམས་པ་ལ་བཞི། ཐབས་མཆོག་ཏུ་བསྟན་པ། མ་བསྟེན་པའི་ཉེས་དམིགས།
བསྟེན་པའི་ཕན་ཡོན། ཇི་སྲིད་བསྟེན་པའི་དུས་སོ། ། དང་པོ་ནི། དེ་ལྟར་དཀའ་བ་མེད་པའི་བདེ་བ་མཆོག་གི་དངོས་གྲུབ་བསྒྲུབ་པའི་ཐབས་ཕྱག་རྒྱ་བསྟེན་པ་ཀུན་མཁྱེན་ཐུགས་རྗེ་དང་བཅས་པས་མཆོག་ཏུ་བསྔགས། ཟག་བཅས་ཀྱི་བདེ་བ་ལས་ཁྱད་པར་དུ་འཕགས་པས་ཤིན་ཏུ་བདེ་བའི་སྒྲུབ་པའི་ཐབས་བརྟུལ་ཞུགས་དཀའ་ཐུབ་སྤྱོད་པ་སྤངས་པ་སྤོང་བ་ལམ་དུ་བྱེད་པ་སྟེ་དེ་དག་ལས་ཁྱད་པར་དུ་འཕགས། གཉིས་པ་མ་བསྟེན་པའི་ཉེས་དམིགས་ནི། དེ་ལྟར་བདུད་རྩིའི་རོ་རྙེད་ནས། ། ཉོན་མོངས་གཞོམ་ཕྱིར་མི་བརྩོན་གང་། ། ཇི་ལྟར་དཀའ་ཐུབ་བརྟུལ་ཞུགས་དེས། ། སངས་རྒྱས་ཉིད་ནི་བྱ་བར་ནུས། །
ཅེས་སྨོས་ཏེ། མདོར་ན་ཞུ་བདེ་ལྷན་ཅིག་སྐྱེས་པའི་ཡེ་ཤེས་རྟོགས་པ་མེད་པར་དཀའ་ཐུབ་ལ་སོགས་པས་འཚང་རྒྱ་བར་མི་ནུས་ཅེས་པའི་དོན་ཏོ། ། དེ་ཉིད་ཀྱི་ཕྱིར་རང་གི་བདེ་བ་ཞུ་བདེ་ལྷན་ཅིག་སྐྱེས་པའི་ཡེ་ཤེས་རྟོགས་པའི་ཐབས་རྙེད་ནས། གང་ཞིག་བདག་དོན་མི་བྱེད་པ། ། རྨོངས་པའི་བདག་ཉིད་དེ་ཡིས་ནི། ། སངས་རྒྱས་ཉིད་ནི་གང་དུ་འགྱུར། ། ཡང་ནི་དེ་ནི་ཤེས་མི་འགྱུར། ། ཅེས་སྨོས་ཏེ། མདོར་ན་འདི་ལྟ་བུའི་མཆོག་གི་དངོས་གྲུབ་མྱུར་དུ་མངོན་དུ་བྱེད་པའི་ཐབས་ཁྱད་པར་ཅན་ཡོད་བཞིན་དུ། བརྟུལ་ཞུགས་དཀའ་ཐུབ་གཙོ་བོར་བྱེད་པ་ནི།
ཟབ་མོའི་ལམ་ལ་ཕྱིར་ཕྱོགས་པས་རྨོངས་པའམ་མི་ཤེས་པ་ཞེས་བྱ་བའི་དོན་ཏོ། ། གསུམ་པ་བསྟེན་པའི་ཕན་ཡོན་ནི། མཐོང་བ་ཉིད་ཅེས་པ་གཞིར་བཞག གང་གིས་ན་སྐྱེ་བོ་དམ་པ་ཕྱག་རྒྱ་བསྟེན་པའི་རྣལ་འབྱོར་པས་སོ། ། གང་ན་སངས་རྒྱས་ཐམས་ཅད་ཅེས་པ་རིགས་ལྔའི་དངོས་གྲུབ། དེ་དང་དབྱེར་མེད་པ་ནི་ཕྱག་རྒྱ་ཆེན་པོ་མཆོག་གི་དངོས་གྲུབ་པོ། ཐབས་གང་ལས་ན་དཀའ་བ་མེད་པའི་ཐབས་ཕྱག་རྒྱའི་རྣལ་འབྱོར་འདི་ནིའོ། ། དུས་ནམ་གྱི་ཚེ་ན་དབང་པོ་རབ་ཀྱིས་ཚེ་འདི་ཉིད་ལའོ། ། བཞི་པ་ཇི་སྲིད་བསྟེན་པའི་དུས་ནི། ལས་ཀུན་རྨི་ལམ་སྒྱུ་མ་ལྟར། །
སངས་རྒྱས་ཆོས་ལ་མི་ཤེས་པས། ། འཁོར་བའི་རྒྱ་མཚོའི་ཕ་རོལ་ཏུ། ། ཇི་སྲིད་མ་ཕྱིན་བར་དུ་བྱ། ། ཅེས་སྨོས་ཏེ། འཁོར་བའི་རྒྱ་མཚོ་ལས་ཕ་རོལ་ཏུ་ཕྱིན་པ་དེ་སྲིད་ཀྱི་བར་དུ་བརྩོན་པ་མི་འདོར་ཞེས་པའི་དོན་ཏོ། ། གསུམ་པ་རབ་ཏུ་བྱེད་པའི་གྲངས་ལ་མིང་ནི། སློབ་དཔོན་མི་བསྐྱོད་པ་ལ་སོགས་པར་བྱིན་གྱིས་བརླབ། ཕྱག་རྒྱ་མ་མ་ཀི་ལ་སོགས་པར་བྱིན་གྱིས་བརླབ། ཐབས་ཉེ་རྒྱུ་མངོན་དུ་བྱེད་པས་ཕྱག་རྒྱ་ཆེན་པོ་མཆོག་གི་དངོས་གྲུབ་བྱིན་གྱིས་རློབ་པར་བྱེད་པས་དེ་སྐད་དུའོ། ། གཞུང་ཚད་ནི།
ཤླཽ་ཀ་ཉེར་གཅིག་གོ ། གོ་རིམ་ནི། བཅུ་པ་ལས་རབ་ཏུ་བྱེད་པ་དང་པོའོ།། །། གཉིས་པ་བསྒྲུབ་བྱའི་སྒོ་ནས་འགྲུབ་པར་བསྟན་པ་ལ་གཉིས། འབྲས་བུ་གྲུབ་པའི་ངོ་མཚར་གྱི་བལྟས་དང་། འབྲས་བུ་ཉིད་རྒྱས་པར་བཤད་པའོ། ། དང་པོ་ལ་གསུམ། མཚམས་སྦྱོར་བའི་ཚུལ་གྱིས་ལྟས་འབྱུང་བར་བསྟན་པ། དོན་དངོས། རབ་ཏུ་བྱེད་པའི་མིང་ངོ་། །
དང་པོ་ནི། སྤྱིར་སྤྱོད་པ་ལ་བསྟེན་ནས་ས་རྣམས་མངོན་དུ་བྱས་ནས་ཉེ་བའི་རྒྱུས་ས་བཅུ་གསུམ་པ་སྒྲུབ་པ་ཡང་ཡོད། སྤྱོད་པས་ས་བརྒྱད་པ་ཚུན་ཆད་བགྲོད་དེ་ཉེ་རྒྱུ་ཞག་དྲུག་བསྒོམས་པས་ལྷག་མ་རྣམས་མངོན་དུ་བྱས་ནས་ཐོ་རངས་སངས་རྒྱས་རྡོ་རྗེ་འཆང་གི་ས་མངོན་དུ་བྱེད་པ་ཡང་ཡོད་མོད་ཀྱི། གང་ལྟར་ཡང་རུང་སྟེ་ཞག་དྲུག་པའི་སྲོད་ལ་བདུད་བཏུལ་ནས་ཞག་བདུན་པར་སོང་བའི་ཐོ་རངས་རྡོ་རྗེ་འཛིན་པ་མངོན་དུ་བྱེད་པར་འགྱུར་ཏེ། རྡོ་རྗེ་གུར་ལས། འབྱུང་བ། ཉི་མ་གཅིག་གིས་འགྲུབ་པར་འགྱུར། ། ཉི་མ་གཉིས་ཀྱིས་ཆོ་ག་དང་། ། ཉི་མ་གསུམ་གྱིས་སྦྱོར་བ་དང་། ། དེ་བཞིན་དུ་ནི་ཉི་མ་བཞིས། །
ཉི་མ་ལྔ་ཡི་སྦྱོར་བ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། མེ་ཏོག་ལ་སོགས་མཆོད་བྱས་ནས། ། བསམ་གཏན་གནས་སུ་འདུག་པ་དང་། ། ཕྱག་རྒྱ་ལྷན་ཅིག་ཞུགས་ནས་ནི། ། རྡོ་རྗེ་མཆོད་པ་ཡང་དག་བརྩམ། ། རྡོ་རྗེ་ཉི་མ་ནུབ་པ་ན། ། སྦྱོར་བ་འདི་ནི་ཡང་དག་བརྩམ། ། ཉི་མ་འཆར་བའི་དུས་སུ་ནི། ། འགྲུབ་འགྱུར་འདི་ལ་ཐེ་ཚོམ་མེད། །
ཞེས་བྱ་བ་དང་ཡང་དེ་ཉིད་ལས། ཕྱག་རྒྱའི་དངོས་གྲུབ་དངོས་གྲུབ་ཆེ། ། དངོས་གྲུབ་ཀུན་གྱི་སྤྱོད་ཡུལ་མིན། ། དེ་དུས་དེའི་ལུས་ཐོབ་ཅིང་། ། སྐད་ཅིག་ན་ནི་དེ་འཁོར་ལྡན། ། བསྒོམ་པ་དང་ནི་སྔགས་ཉིད་དག ། སྐད་ཅིག་སངས་རྒྱས་རྣམ་སྣང་མཛད། ། སྤྱན་གྱིས་ཕྲག་ནས་འཁྱུད་པའོ། ། ཞེས་བྱ་བ་ནས་བརྩམས་ཏེ། བདུན་གྱིས་རྒྱལ་པོ་འགྲུབ་པ་དང་། །
ཐམས་ཅད་འདྲེན་པ་འགྲུབ་པར་འགྱུར། ། ཞེས་བྱ་བའི་བར་གྱིས་བསྟན་ཏོ། ། དེ་ལ་རབ་ཏུ་བྱེད་པ་གཉིས་པ་དང་གསུམ་པའི་ཁྱད་པར་ནི། སྲོད་ཀྱི་དུས་དང་ཐོ་རངས་ཀྱི་དུས་སམ། བདུད་བཏུལ་བ་དང་། མངོན་པར་སངས་རྒྱས་པའི་དུས་སམ་བར་ཆད་མེད་པའི་ལམ་དང་རྣམ་པར་གྲོལ་བའི་ལམ་མམ། ཐམས་ཅད་མཁྱེན་པ་ཆུང་ངུའི་དུས་དང་། ཐམས་ཅད་མཁྱེན་པ་ཆེན་པོའི་དུས་ཞེས་བྱ་སྟེ། དེའི་ནང་ནས་ཀྱང་དགུ་པའི་རབ་བྱེད་དང་པོ་དང་བཅུ་པའི་རབ་བྱེད་དང་པོས་ཉེ་རྒྱུས་ཞག་བདུན་ནས་འགྲུབ་པར་བསྟན་པ་ལ། འདིར་རབ་ཏུ་བྱེད་པ་གཉིས་པ་འདིས་ནི།
ཞག་དྲུག་ཆའི་སྲོད་ལ་འབྱུང་བའི་ངོ་མཚར་གྱི་བལྟས་བསྟན་ནས། རབ་ཏུ་བྱེད་པ་གསུམ་པས་འབྲས་བུ་དངོས་བསྟན་པ་ཡིན་ནོ། ། དེ་ལ་འབྱུང་སྟེ་ཅེས་པ་གཞིར་བཞག གང་གིས་ན་རིག་མའི་སྐྱེས་བུ་གྲུབ་པ་སྟེ། ཉེ་རྒྱུ་མངོན་དུ་བྱས་པའི་རྣལ་འབྱོར་པ་ལའོ། ། གང་གི་ཚེ་ན་གང་དུ་མངོན་དུ་བྱས་པའི་དུས་དེར་རོ། ། ཡང་ན་ཉེ་རྒྱུ་ཞག་ལྔ་སོང་བའི་རྗེས་དེ་ནས་དྲུག་པའི་སྲོད་ལ་ཞེས་བྱ་བའི་དོན་ཏོ། ། གང་ན་འདི་ལྟ་བུའི་བལྟས་ཕུན་སུམ་ཚོགས་པའོ། ། གཉིས་པ་དོན་དངོས་ལ་གཉིས། རྒྱས་པར་བཤད་པ་དང་།
དོན་བསྡུ་བའོ། ། དང་པོ་ལ་གསུམ་གྱི། བདུད་དཔའ་བསྐོང་བའི་ལྟས་ནི། དེ་ཉིད་ཀྱང་གང་ཞེ་ན། ས་ལ་བརྟེན་པའི་ལྷ་འདི་དག་དགའ་ཞིང་མགུ་ལ་རངས་པས། གཡོས། མགུལ། ལྡེག ཆོམ། འུར།
འཁྲུགས། རྣམ་པ་དྲུག་སྟེ། དེ་རེ་རེ་ལའང་གསུམ་གསུམ་སྟེ་བཅོ་བརྒྱད་དུ་གཡོས་ནས་བདུད་ཀྱི་གནས་སུ་ཆ་ལང་ལྟ་བུའི་སྒྲ་གྲགས་པ་དང་། ཕྱོགས་བཅུར་བསྐལ་པའི་མེ་ལྟ་བུའི་སྐར་མདའ་ལྟུང་བ་དང་། རྒྱ་མཚོ་ཆེན་པོ་འཁྲུགས་པའི་སྒྲ་དང་། ཐམས་ཅད་དུ་གནམ་རྡོ་ལྟུང་བ་དང་། གཉིས་པ་རང་གིས་ཐམས་ཅད་མཁྱེན་པ་བརྙེས་པའི་ལྟས་ནི་དེ་ཉིད་དུ་བསྐལ་པའི་མེའི་གཟུགས་ལྟ་བུའི་ཡེ་ཤེས་ཀྱི་སྣང་བ་འབར་བ་དང་། ཕྱག་རྒྱའི་སྐྱེ་གནས་ཀྱི་སྙིང་པོར་ཁམས་གསུམ་ཐམས་ཅད་སྣང་བ་དང་ཅེས་སྨོས་ཏེ། དེ་ཉིད་དུ་བསྐལ་པའི་མེ་ཞེས་བྱ་བ་ནི་འོད་ཟེར་གྱི་སྣང་བས་འབར་བའོ། ། ཡེ་ཤེས་ཀྱི་སྣང་བ་འབར་བ་ཞེས་བྱ་བ་ནི་ཡེ་ཤེས་ཀྱི་སྐུ་གྲུབ་པ་སྟོབས་བཅུ་མངོན་དུ་གྱུར་པའོ། །
ཕྱག་རྒྱའི་སྐྱེ་གནས་ཀྱི་སྙིང་པོར་ཁམས་གསུམ་ཐམས་ཅད་མཐོང་བ་ཞེས་བྱ་བ་ནི་རྩ་དབུ་མའི་མ་རྩེ་གསལ་བར་མཐོང་བས་ནང་རྟེན་འབྲེལ་བྱས་ནས་ཁམས་གསུམ་ཐམས་ཅད་མཐོང་བའོ། ། གསུམ་པ་འཇིག་རྟེན་གྱི་ཆེན་པོ་རྣམས་ཀྱིས་མཆོད་པའི་ལྟས་ནི། ཚངས་པ་དང་ཁྱབ་འཇུག་དང་ཆུ་བདག་སྟེ་ཆུ་ལྷ་དང་བརྒྱ་བྱིན་དང་དྲག་པོ་སྟེ་དབང་ཕྱུག་དང་མེ་ལྷ་དང་ལྷ་མ་ཡིན་སྟོབས་བཟང་ངམ། རྒྱ་དཔེ་ལྟར་ན་ཐ་སྐར་ཏེ་ལྷའི་སྨན་པ་དང་། ཉི་མ་དང་ཟླ་བ་དང་། རྣམ་ཐོས་ཀྱི་བུའི་སྡེར་གཏོགས་པའི་གནོད་སྦྱིན་དང་རིགས་སྔགས་གྲུབ་པ་དང་། ལྷའི་རོལ་མོ་བྱེད་པའི་དྲི་ཟ་དང་། དུད་འགྲོ་མིའི་རྣམ་པ་ཅན་གྱི་མིའམ་ཅི་དང་། ཀླུ་ཆེན་པོ་བརྒྱད་ལ་སོགས་པ་ལྟོ་འཕྱེ་ཆེན་པོ་དང་། ལྷའི་མཆོག་འཐབ་བྲལ་ཡན་ཆད་པ་གསུངས་ཏེ།
རྒྱ་དཔེ་ལ་མི་སྣང་། དོན་ཐམས་ཅད་གྲུབ་པ་སོགས་རིག་པ་འཛིན་པ་དང་། ལྷ་མོ་ཆུ་བྱུང་སོགས་ཀྱི་སྒྲས་དཔལ་མོ་ལ་སོགས་པ་གང་ཞིག་དང་དེར་མ་ཟད་གཞན་ཡང་སུམ་ཅུ་རྩ་གསུམ་དུ་གནས་པའི་ལྷ་རྣམས་གནས་དུས་དེར་འོངས་ནས་སེམས་ཡང་དག་པར་དགའ་བས་ལྷའི་མེ་ཏོག་གིས་མཆོད་པ་བྱེད་དོ། ། རོལ་མོའི་བྱེ་བྲག་པི་ཝང་དང་གླིང་བུ་དང་མུ་ཀུན་དཱ་དང་། ཏམྦུ་ར་སྟེ་སྦྲང་རྩིའི་ཅན་ཞེས་བྱ་བའི་རོལ་མོའི་བྱེ་བྲག་དང་དུང་དང་ཟངས་དུང་དང་ནནྡི་སྟེ་དགའ་བ་ཅན་ཞེས་བྱ་བའི་རོལ་མོའི་བྱེ་བྲག་དང་པ་ཊ་ཧ་ནི་རྔ་ཆེན་པོ་སྟེ་ཁ་གྱེན་དུ་བསྟན་ནས་བརྡུང་བར་བྱ་བ་དང་། རྫ་རྔ་རྣམས་ཀྱིས་ནམ་མཁར་གནས་ཏེ་རྟག་ཏུ་མཆོད་པར་བྱེད་དོ། ། ལྷའི་བུ་མོ་སྟེ་ཆུ་བྱུང་དང་། རིག་པ་འཛིན་པའི་རྒྱལ་པོ་དོན་ཐམས་ཅད་གྲུབ་པའི་བུ་མོ་ཐམས་ཅད་ཀྱིས་གར་བྱེད་པ་དང་། མིའམ་ཅི་དང་གནོད་སྦྱིན་མང་པོས་སིལ་སྙན་དང་གླུ་ལེན་པར་བྱེད་ཅིང་། དེ་ལ་དགའ་བ་དང་བཅས་པས་རྒྱལ་བ་རྒྱལ་བ་ཅེས་བྱ་བའི་སྒྲས་རྟག་ཏུ་རོལ་ཞིང་རྩེ་བར་བྱེད་པ་དང་།
བཅུད་ལེན་སོགས་གྲུབ་པ་གང་ཞིག་ནམ་མཁར་གནས་པའི་ལྷ་གང་ཞིག་གིས་ནི་ལེགས་སོའི་རྣམ་པ་སྩོལ་བར་མཛད་དོ། ། གང་ཞིག་དགའ་ལྡན་དུ་གནས་པའི་ལྷ་རབ་མཆོག་དང་། རྒྱ་དཔེར་གང་ཞིག་གཞན་དང་གཞན་མིན་ལ་དབང་བསྒྱུར་དང་ལྷ་དང་ལྷ་མ་ཡིན་གྱི་བུ་དང་ཞེས་འབྱུང་སྟེ་གཞན་ཏེ་གཞན་འཕྲུལ་དབང་བྱེད། གཞན་མིན་དབང་བསྒྱུར་ཏེ་འཕྲུལ་དགའ་དང་། ལྷ་མ་ཡིན་གྱི་བུ་དང་རིག་པ་འཛིན་པ་དང་། འོག་མིན་གྱི་བར་དུ་སྟེ་མཐར་ཐུག་པ་རྣམས་འོངས་ནས་ཕྱག་འཚལ་ཞིང་མེ་ཏོག་སྣ་ཚོགས་ཀྱི་རྣམ་པ་སྟེ་རབ་ཏུ་འཐོར་བ་དང་། དྲི་སྣ་ཚོགས་ཀྱི་དྲིའི་ཆར་དང་། བདུག་པ་སྣ་ཚོགས་ཀྱི་ཁྱད་པར་གྱིས་གུས་པའི་ཚུལ་གྱིས་མཆོད་པར་བྱེད་དོ། ། གཉིས་པ་དོན་བསྡུ་བ་ནི། རིག་མའི་སྐྱེས་བུ་གྲུབ་པའི་མཆོད་པ།
གཞན་ཡང་ལག་ན་རྡོ་རྗེ་ཁྱོད་ལ་རྒྱས་པར་བཤད་པའི་ཚུལ་གྱིས་སྨོས་ཅི་དགོས་ཏེ་བསྒྲུབ་བྱ་རྡོ་རྗེ་སེམས་དཔའི་བསོད་ནམས་ཀྱིས་ཁམས་གསུམ་དུ་སྐྱེས་པའི་མཆོད་པ་གང་ཡོད་པ་རྣམས་ཀྱིས་མཆོད་པར་བྱེད་དོ། ། གསུམ་པ་རབ་ཏུ་བྱེད་པའི་གྲངས་ལ་མིང་ནི། བདེ་བ་ཆེན་པོའི་དངོས་གྲུབ་སྟེ། ཕྱག་རྒྱ་ཆེན་པོའི་དངོས་གྲུབ་ཐོབ་པའི་གང་ཟག་ལ་མཆོད་པ་དང་རིམ་གྲོ་སྟེ་བཀུར་སྟི་ཕུལ་བྱུང་སྟོན་པ་ཞེས་བྱ་བ་སྟེ་དེ་སྐད་དོ། ། གཞུང་ཚད་ནི། ཤླཽ་ཀ་བཅུ་གསུམ་དང་རྐང་པ་གཉིས་སོ། ། གོ་རིམ་ནི་བཅུ་པ་ལས་རབ་ཏུ་བྱེད་པ་གཉིས་པའོ།། །། གཉིས་པ་འབྲས་བུ་ཉིད་རྒྱས་པར་བཤད་པ་ལ་གཉིས། དོན་དངོས་དང་། རབ་ཏུ་བྱེད་པའི་མིང་ངོ་། །
དང་པོ་ལ་གཉིས། ཞུས་པ་དང་ལན་ནོ། ། དང་པོ་ནི། བཤད་དུ་གསོལ་ཅེས་པ་གཞིར་བཞག གང་ལ་ན་བདག་ལའོ། ། གང་གིས་ན་བདེ་བ་ཆེན་པོས་སོ། ། གང་ན། རིག་མའི་སྐྱེས་བུ་གྲུབ་པ་ནི། ། གང་དུ་འཆི་ཞིང་གང་དུ་གནས་ཏེའོ། ། གང་གི་ཆེད་དུ་ན་ཐེ་ཚོམ་འདི་དག་བསལ་བའི་ཆེད་དུའོ། །
ལན་ལ་གཉིས། གྲུབ་པའི་མཚན་ཉིད་ཉི་ཤུ་རྩ་དྲུག་གིས་རང་དོན་གྱི་སྐུ་དང་། མཛད་པ་འཕྲིན་ལས་ཀྱིས་གཞན་དོན་གྱི་སྐུ་བསྟན་པའོ། ། དང་པོ་ནི། བཀའ་བསྩལ་པ། རིག་མའི་སྐྱེས་བུ་གྲུབ་པ་ནི་ཕྱག་རྒྱ་ཆེན་པོ་ཆོས་ཀྱི་སྐུ་གང་གི་ངོ་བོར་ཡང་མ་གྲུབ་ལ་གནས་པ་ཐམས་ཅད་དང་བྲལ་བས་གང་དུ་ཡང་མི་འགྲོ། ཐམས་ཅད་ལ་ཁྱབ་པས་གང་དུ་ཡང་མི་གནས། སྐྱེ་འགག་གནས་གསུམ་དང་བྲལ་བས་ཐོག་མ་དང་ཐ་མ་དང་དབུས་དང་བྲལ་བ། རོ་གཅིག་པས་གཉིས་སུ་མེད་པ། ཐོག་མཐའ་དང་བྲལ་བས་གནས་གསུམ་དུ་སྣང་བ།
གང་དུ་ཡང་མི་འགྲོ་མི་གནས་པས་ཐམས་ཅད་ཀྱི་ངོ་བོར་སོན་པ། ། དེ་ལྟར་སྤྲོས་པ་དང་བྲལ་བ་ཉིད་ཀྱིས་སྟོབས་བཅུ་དང་ལྡན་པས་ཐམས་ཅད་མཁྱེན་པ། ཀུན་འགྲོའི་དབང་ཕྱུག་ཏུ་གྱུར་པ་ཐམས་ཅད་པ། ཐམས་ཅད་ཀྱི་དོན་ཐམས་ཅད་གློ་བུར་གྱི་དྲི་མ་དང་བྲལ་བར་བྱས་པ་ཙམ་ལས་སེམས་ཉིད་སྤྲོས་བྲལ་དེ་དང་པོ་ནས་གནས་པས་སེམས་ཅན་ཐམས་ཅད་ཀྱི་སེམས་ལ་གནས་པ། སྡིག་པ་ཐམས་ཅད་ལས་རྣམ་པར་གྲོལ་བ། ཆེ་བའི་ཡོན་ཏན་ཐམས་ཅད་ཀྱིས་བརྒྱན་པར་བྱས་པ། ཆེ་བའི་ཡོན་ཏན་ཐམས་ཅད་དང་ལྡན་པས་ཐམས་ཅད་དང་ལྡན་པ། སྤྲོས་པ་ཞི་བ། གང་དང་ཡང་མཉམ་པ་མེད་པ། དུས་ཐམས་ཅད་དུ་སེམས་ཅན་གྱིས་དོན་བརྟག་པར་བརྗོད་པ།
སེམས་ཅན་ཐམས་ཅད་ཀྱི་མགོན་པོ། སྐྱོབ་པ་ཀུན་ཏུ་རྟོག་པ་སྤངས་པ། གང་གི་ངོ་བོར་ཡང་མ་གྲུབ་པས་དབྱིབས་དང་ཁ་དོག་དང་བྲལ་བ། རྒྱལ་བའི་ཡང་སྤྱོད་ཡུལ་མ་ཡིན་པ། ཐམས་ཅད་ལས་ཁྱད་པར་དུ་འཕགས་པས་རྒྱལ་པོ། མཚན་མ་དང་རྟོག་པས་ཕྱེད་པར་དཀའ་བའི་ཕྱིར་རྡོ་རྗེ། ཉོན་མོངས་པའི་ཉེ་བར་གདུང་བ་ལས་གྲོལ་བའི་ཕྱིར་ཟླ་བ། གང་ལའང་ཉམ་ང་བའམ་བག་ཚ་བའི་དོགས་པ་མེད་པའི་ཕྱིར་སེང་གེ མཚན་ཉིད་འདི་འདྲ་པོ་ཞེས་བསྟན་པར་མི་ནུས་པས་གཏིང་དཔག་པར་དཀའ་བའི་ཕྱིར་ཆུའི་ཕུང་པོའོ། ། དེ་ལ་མཚན་ཉིད་ཉི་ཤུ་རྩ་དྲུག་གི་དོན་བསྡུ་ན་གསུམ།
མདོར་ན་དེ་ལྟར་རྟོག་པ་མེད་བཞིན་དུ་དགོས་འདོད་འབྱུང་བ་ཡིད་བཞིན་གྱི་ནོར་བུ་ལ་སོགས་པའི་དཔེ་སྣ་ཚོགས་ཀྱིས་རྣལ་འབྱོར་པ་རྣམས་ཀྱི་དཔེར་བྱས་ལ་སངས་རྒྱས་ཀྱི་ཡོན་ཏན་ཁོང་དུ་ཆུད་པར་བྱའོ། ། གཉིས་པ་མཛད་པའི་ཕྲིན་ལས་ཀྱིས་གཞན་དོན་གྱི་སྐུ་བསྟན་པ་ལ་གསུམ། སེམས་ཅན་གྱི་དོན་མཛད་པ། མཛད་པའི་ཚུལ་རྒྱས་པར་བཤད་པ། མཛད་པའི་དགོས་པས་མཇུག་བསྡུ་བའོ། ། དང་པོ་ནི། དེ་ཉིད་གཅིག་པུས་ཆོས་ཀྱི་སྐུ་ལས་མ་གཡོས་བཞིན་དུ་གཟུགས་སྐུ་གཉིས་ཀྱིས་སྐྱེ་བའི་ཆོ་འཕྲུལ་དུ་སེམས་ཅན་རྣམས་ཀྱི་དོན་བྱེད་པ་དང་ཅེས་པའོ། ། གཉིས་པ་མཛད་པའི་ཚུལ་རྒྱས་པར་བཤད་པ་ལ། བྱང་ཆུབ་སེམས་པར་བསྟན་པའི་མཛད་པ་དགུ་དང་། སངས་རྒྱས་པར་བསྟན་པའི་མཛད་པ་དགུའོ། །
དེ་ལ་རྣམ་པར་རྟོག་པ་ཐམས་ཅད་སྤངས་ཀྱང་ཞེས་བྱ་བ་ནི་མཛད་པ་ཐམས་ཅད་ལ་སྦྱར་བར་བྱ་སྟེ། ཆོས་ཀྱི་སྐུ་ལས་མ་གཡོས་པའི་ཕྱིར་རོ། ། དེ་ནས་གཞུང་འཁྲུགས་ཀྱི་ཚུལ་དུ་བསྟན་ཏེ། དགའ་ལྡན་གྱི་གནས་ན་ཆོས་ཀྱི་འཁོར་ལོ་བསྐོར་བ་ནི་འདས་པའི་བྱང་ཆུབ་སེམས་དཔའི་རྒྱལ་ཚབ་ཉིད་དང་། ལྷུམས་སུ་འཇུག་པ་ནི་ལྷ་ལས་བབས་པ་དང་ཉམས་དགའ་བ་དང་། ལྷུམས་ནས་འབྱུང་བ་ནི་བལྟམས་པ་སྟོན་པ་དང་། འཇིག་རྟེན་ལས་ཁྱད་པར་འཕགས་པ་ནི། གཞོན་ནུའི་རོལ་རྩེད་དང་། ཞེན་པ་སྤོང་བ་ནི་ཁབ་ནས་མངོན་པར་འབྱུང་བ་དང་། ཁྱིམ་པའི་རྟགས་སྤོང་བ་ནི་རབ་ཏུ་འབྱུང་བ་དང་།
དཀའ་ཐུབ་མཛད་པའི་ཕྱིར་བསོད་སྙོམས་ཀྱི་ལྷུང་བཟེད་ལ་ལྟོས་པ་མེད་པ་དང་། འགྲན་ཟླ་མེད་པའི་ཕྱིར་རྡོ་རྗེ་གདན་གྱི་ས་མནན་པ་དང་། བདུད་བཞི་བཅོམ་པའི་ཕྱིར་བདུད་བཏུལ་བ་མཉམ་པ་མེད་པ་དང་ཅེས་པ་སྟེ་བྱང་ཆུབ་སེམས་དཔའི་མཛད་པ་དགུའོ། ། དེ་ནས་ཐོ་རངས་ཀྱི་ཚེ་སྤང་བྱ་ཐམས་ཅད་སྤངས་ཤིང་། ཐོབ་བྱ་ཐམས་ཅད་ཐོབ་པས་ན་སངས་རྒྱས་དང་སྔར་མ་བྱུང་བ་བྱུང་བས་ན་དམ་པའི་ཆོས་ཀྱི་འཁོར་ལོ་བསྟན་པ་དང་། ཆོ་འཕྲུལ་ཚད་མེད་པ་སྟོན་པས་ན་ཤིན་ཏུ་སྣ་ཚོགས་པའི་ཆོ་འཕྲུལ་དང་། བྱ་རྒོད་ཕུང་པོར་གླང་པོ་ཆེ་ནོར་སྐྱོང་བཏུལ་བ་དང་། སྐྱེས་བུ་འདུལ་བའི་ཁ་ལོ་བསྒྱུར་བས་ན་སྐལ་བ་དང་ལྡན་པའི་སྐྱེ་བོ་དག་པ་བཞུགས་པ་དང་མུ་སྟེགས་ཀྱི་སྟོན་པ་དྲུག་ལ་སོགས་པ་བཏུལ་བས་ན་ཕས་ཀྱི་རྒོལ་བ་ཚར་བཅད་པ་དང་དབང་ཕྱུག་ཆེན་པོ་ལ་སོགས་པ་བཏུལ་བས་ན། འཇིག་རྟེན་གསུམ་གྱི་འཁོར་ལོ་འདུལ་བ་དང་རྟག་པར་འཛིན་པ་གཞུག་པའི་ཕྱིར་ཡོངས་སུ་མྱ་ངན་ལས་འདས་པ་དང་། སྐུ་གསུམ་གྱི་མཛད་པ་རྒྱུན་མི་འཆད་པའི་ཕྱིར་ན་ཁམས་གསུམ་ཆོས་ཀྱི་རྒྱལ་པོ་ཆེན་པོ་སྟེ།
ཞེས་པ་སངས་རྒྱས་པར་བསྟན་པའི་མཛད་པ་དགུའོ། ། གསུམ་པ་མཛད་པའི་དགོས་པས་མཇུག་བསྡུ་བ་ནི། མདོར་ན་སངས་རྒྱས་གཅིག་གིས་ཞིང་ཁམས་མཐའ་ཡས་པར་དུས་ཅིག་ཅར་དུ་མཛད་པ་བཅུ་གཉིས་དང་། བཅོ་བརྒྱད་དང་། ཉེར་ལྔ་ལ་སོགས་པ་སྟོན་པ་དེ་ལྟར་རིགས་ཀྱི་བུ་ཞེས་བོས་ནས་འདི་ལྟར་མཛད་པའི་ཁྱད་པར་དུ་མས་རྨི་ལམ་ལྟ་བུར་སངས་རྒྱས་ཀྱི་རོལ་བ་མཆོག་ཏུ་སེམས་ཅན་ཐམས་ཅད་ལ་སྟོན་པར་མཛད་དོ། ། དེ་ལ་ཁ་ཅིག་རྒྱ་དཔེར་ཁབ་ཀྱི་སྐད་དོད་མེད་ཅིང་ཁབ་ནི་མངོན་པར་འབྱུང་བ་དང་། རབ་ཏུ་བྱུང་བ་གཅིག་ཏུ་འཆད། བསོད་སྙོམས་ཀྱི་ལྷུང་བཟེད་ལ་ལྟོས་པ་མེད་པ་ནི་ལྷུང་བཟེད་ཀྱི་བསོད་སྙོམས་ཁ་ན་མ་ཐོ་བ་མེད་པར་བསྒྱུར། དེ་ཉིད་ཀྱིས་བསོད་སྙོམས་དག་པར་སྤྱོད་པའི་མཛད་པ་དང་། གོང་གི་ལྷ་ལས་བབས་པ་དང་འོག་གི་རྒྱལ་ཚབ་དང་གསུམ་སངས་རྒྱས་ཀྱི་མཛད་པར་འཆད་དོ། །
གཉིས་པ་རབ་ཏུ་བྱེད་པའི་གྲངས་ལ་མིང་ནི། སངས་རྒྱས་ཀྱི་སྒྱུ་མ་རྣམ་པར་མཛད་པ་ཞེས་བྱ་བ་སྟེ། མཛད་པ་བཅོ་བརྒྱད་གཏན་ལ་འབེབས་པས་དེ་སྐད་དོ། ། གཞུང་ཚད་ནི། ཤླཽ་ཀ་བཅུ་གསུམ་མོ། ། གོ་རིམ་ནི། བཅུ་པ་ལས་རབ་ཏུ་བྱེད་པ་གསུམ་པའོ།། །། དོན་བཞི་པ་ལམ་གྱི་ཡན་ལག་དམ་ཚིག་དང་སྡོམ་པ་ལ་གཉིས། དམ་ཚིག་གི་བྱེ་བྲག་ཕྱི་ནང་གི་སྦྱིན་སྲེག་ལ་ཐེ་ཚོམ་བསལ་བ་དང་། དམ་ཚིག་གི་རྣམ་གྲངས་གཞན་བཤད་པའོ། །
དང་པོ་ལ་གཉིས། ཞུས་པ་དང་། ལན་ནོ། ། དང་པོ་ནི། གོང་དུ་གཤང་གཅི་ཁྲག་དང་ནི། ། ཉ་དང་ཤའི་སྦྱིན་སྲེག་ནི། ། ལྷ་ནི་ཁྱེད་ཀྱིས་གསུངས་པ་ཉིད། ། ཇི་ལྟར་ཡེ་ཤེས་སེམས་དཔའ་ལ། ། མི་གཙང་བས་ནི་ཁ་བསྐངས་ན། ། སྡིག་པ་ཇི་ལྟར་སྐྱེ་མི་འགྱུར། །
གལ་ཏེ་སྡིག་ལས་ཇི་ལྟར་འབྲས་བུ་བདེ་བ་འབྱུང་ཞེས་ཞུས་པའོ། ། དེ་བཞིན་དུ་ཉན་ཐོས་ལ་སོགས་པ་དག་འདི་ལྟར་རྣམ་པར་རྟོག་སྟེ། མཆོད་པའི་ཡུལ་ལ་རྒོལ་བ། དུས་ལ་རྒོལ་བ། ཡོ་བྱད་ལ་རྒོལ་བ་གསུམ། དང་པོ་ནི། ཁོ་ན་རེ། རང་ཉིད་ལ་མཆོད་པས་སངས་རྒྱས་མཆོད་པར་འགྱུར་བ་མི་འཐད་དེ། ལུས་མི་གཙང་བར་གྲུབ་སྟེ། སེམས་ཆགས་སྡང་ཅན་ཡིན་ནོ་ཞེ་ན།
དེ་ལྟར་ན་ཁྱེད་ཀྱི་བྲིས་སྐུ་ཡང་མཆོད་པ་མི་འཐད་དེ། ལྷ་བཟོ་བ་ཆགས་སྡང་ཅན། ཚོན་རྩི་ལ་སོགས་འབྱུང་བ་མ་དག་པ་ལས་གྲུབ་པའི་ཕྱིར་རོ། ། དེ་ལྟར་ཡིན་ཡང་སངས་རྒྱས་སུ་མོས་པ་བྱས་པས་བསོད་ནམས་ཐོབ་པར་མདོ་ལས་གསུངས་སོ་ཅེ་ན། དེ་ལྟར་ན་རང་གི་ལུས་ཀྱང་སངས་རྒྱས་སུ་བསྒོམས་ནས་མཆོད་པས་བསོད་ནམས་ཐོབ་པར་མདོ་རྒྱུད་གཉིས་ཀ་ནས་གསུངས་ཏེ། བྱམས་པ་སེང་གེ་སྒྲའི་མདོ་ལས། གང་སངས་རྒྱས་མཆོད་པར་འདོད་པས་བདག་ཉིད་མཆོད་པར་བྱའོ། ། སངས་རྒྱས་ཀྱི་རིང་སྲེལ་མཆོད་པར་འདོད་པ་དེས་བདག་ཉིད་མཆོད་པར་བྱའོ་ཞེས་བྱ་བ་དང་། ངན་སོང་སྦྱོང་རྒྱུད་ལས། རྡོ་རྗེ་སེམས་དཔའི་གནས་འདུག་སྟེ། །
ཐམས་ཅད་ཟོས་ཏེ་ཀུན་བྱས་ཀྱང་། ། འགྲུབ་འགྱུར་ཉེས་པས་མི་གོས་ན། སྙིང་རྗེ་ལྡན་པས་སྨོས་ཅི་དགོས། ། ཞེས་གསུངས་ལ། རྒྱུད་སྡེ་གཞན་ལས་ཀྱང་རྒྱས་པར་གསུངས་ཏེ། ཡི་གེ་མངས་ཀྱི་དོགས་པས་མ་བྲིས་སོ། ། གཉིས་པ་དུས་ལ་རྒོལ་བ་སྤང་བ་ནི། སངས་རྒྱས་མཆོད་པའི་དུས་སྔ་དྲོ་ཡིན་གྱི་མཚན་མོ་མཆོད་པ་མི་འཐད་ཅེ་ན། ཁྱེད་ཀྱང་ཚེས་བརྒྱད་ལ་སོགས་པ་དུས་བཟང་པོ་ལ་ལྷ་འདུ་བས་མཆོད་པའི་དུས་བཟང་བ་ལྟར། འདིར་ཡེ་ཤེས་ཀྱི་མཁའ་འགྲོ་མ་འདུ་བའི་དུས་མཚན་མོར་ཡིན་པས་བཟང་སྟེ།
རྡོ་རྗེ་མཁའ་འགྲོ་ལས། ཡུལ་འདི་རྣམས་ཀྱི་བུ་མོ་གང་། ། སྒྲུབ་པ་པོ་ལ་དངོས་གྲུབ་སྟེར། ། རྟག་ཏུ་མཚན་མོ་འཕྱན་པ་དང་། ། རྟག་ཏུ་མཚན་མོ་འདུ་བར་བྱེད། ། མཁའ་སྤྱོད་ཤིན་ཏུ་རྙེད་དཀའ་སྟེ། ། དངོས་གྲུབ་ཆེན་པོ་སྟེར་བར་འགྱུར། ། ཅེས་དང་། གསང་བ་སྤྱི་རྒྱུད་ལས། ལྷ་ཡང་ཉི་མ་ནུབ་པ་ན། །
ངེས་པར་བྱིན་གྱིས་བརླབ་ཀྱིས་འདུ། ། ཉི་མ་འཆར་བར་མ་གྱུར་བར། ། མཆོད་གནས་གཤེགས་སུ་གསོལ་བ་ཤིས། ། ཞེས་གསུངས་པས་བྱིན་གྱི་བརླབ་པའི་དུས་མཚན་མོ་བཟང་བར་གསུངས་སོ། ། གཞན་ཡང་ཉན་ཐོས་ཀྱི་ལྟུང་བ་ལ་དངོས་པོ་གཙོ་བ་དང་། འདུ་ཤེས་གཙོ་བ་གཉིས་ཡོད་པ་ལས། དེ་ལའང་སྔ་དྲོ་དང་། ཕྱི་དྲོ་དང་། འབགས་པ་དང་། མ་འབགས་པ་དང་།
གསོད་པ་དང་རྐུ་བ་ལ་སོགས་པའི་སེམས་ཀྱི་དམིགས་པ་འགའ་ཞིག་འདུ་ཤེས་གཙོ་བ་ཡིན། དཔེར་ན་སྔ་དྲོའི་འདུ་ཤེས་ཀྱིས་ཕྱི་དྲོ་ཟས་ཟོས་ཀྱང་ལྟུང་བ་མེད། ཕྱི་དྲོའི་འདུ་ཤེས་ཀྱི་སྔ་དྲོ་ཟོས་ཀྱང་ཉེས་པ་ཡོད། སྐྱེས་པའི་འདུ་ཤེས་ཀྱི་བུད་མེད་ལ་རེག་ན་ལྟུང་བ་མེད། བུད་མེད་ཀྱི་འདུ་ཤེས་ཀྱིས་སྐྱེས་པ་ལ་རེག་ཀྱང་ལྟུང་བ་ཡོད། བུད་མེད་ཡིན་པར་ཤེས་ཀྱང་འདུ་ཤེས་བསྒྱུར་བས་ལྟུང་བ་མེད་པའི་སྐབས་ཀྱང་སྲིད་དེ། དཀོན་མཆོག་བརྩེགས་པའི་མདོ་ལས། བྱང་ཆུབ་སེམས་དཔའ་ཚོགས་ཅན་རབ་མཆོག་གིས་ཕྱི་རོལ་སའི་ཁམས་དང་། ནང་གི་སའི་ཁམས་སུ་གཅིག་པའི་ཆོས་ཀྱི་སྒོ་དེས་བུད་མེད་ཀྱི་ལག་པ་ནས་བཟུང་སྟེ། ཁྲིའི་སྟེང་དུ་འདུག་པ་ལ་ཀུན་དགའ་བོ་མ་དད་པ་སྐྱེས།
དེའི་ཚེ་བྱང་ཆུབ་སེམས་དཔས་རྫུ་འཕྲུལ་བསྟན་ནས་ཀུན་དགའ་བོ་ལོག་པར་རྟོག་པ་ཞི་བར་བྱས། དེ་ལྟ་བུ་ལ་ལྟུང་བ་མེད་པར་གསུངས་སོ། ། དེ་བཞིན་དུ་ནམ་མཁའ་ལྡིང་དུ་བསྒོམས་ཏེ་དུག་ཟོས་ཀྱང་ཉེས་པས་མི་གོས་ལ་ཁྱད་པར་དུ་བཅུད་ལེན་དུ་འགྲོ། བསྒོམ་མ་ཤེས་ན་འཆི་བ་ལྟར་དེ་བཞིན་གཤེགས་པའི་དཀྱིལ་འཁོར་དུ་བསྒོམ་ཤེས་ན་ཁ་ཟས་ཟོས་པས་སངས་རྒྱས་ཀྱི་རྒྱུར་འགྲོ ། མ་ཤེས་ན་ངན་སོང་གི་རྒྱུར་འགྱུར་ཏེ། དེ་ཉིད་སློབ་དཔོན་ཨརྻ་དཱེ་བས། ནམ་མཁའ་ལྡིང་དུ་བསྒོམས་པ་ཡིས། ། དུག་རྣམས་ཐམས་ཅད་ཟ་བར་བྱེད། ། ཅེས་བྱ་བ་དང་། ལྕགས་ཀྱི་གོང་བུ་ཆུང་ངུ་ཡང་། །
ཆུའི་ནང་དུ་འབྱིང་བར་འགྱུར། ། ལྕགས་གོང་སྣོད་དུ་བྱས་ནས་ནི། ། ཐམས་ཅད་དགྲོལ་བའི་གྲུ་རུ་འགྱུར། ། ཅེས་གསུངས་པ་ལྟར་རོ། ། གསུམ་པ་ཡོ་བྱད་ལ་རྒོལ་བ་སྤང་བ་ལ་གཉིས་ལས་ཐོག་མར་བཟའ་བ་དང་བཏུང་བ་ལ་རྒོལ་བ་སྤང་བ་ནི། ཉན་ཐོས་རྣམས་ན་རེ་སངས་རྒྱས་མཆོད་པའི་ཡོ་བྱད། དཀར་གསུམ་མངར་གསུམ་ལ་སོགས་པ་དག་པའི་ཡོ་བྱད་ཡིན་གྱི་ཤ་ཆང་ལ་སོགས་པས་མཆོད་པར་མི་རིགས་སོ་ཅེ་ན། དགེ་སྦྱོང་དང་གཙང་སྦྲའི་རྣམ་པ་ཅན་གྱིས་སངས་རྒྱས་མཆོད་པའི་རྫས་དཀར་གསུམ་དང་། ཆུ་ལ་སོགས་པ་ཡིན་མོད། ཡེ་ཤེས་ཀྱི་མཁའ་འགྲོ་མ་མཆོད་པ་ལ་ཤ་དང་ཆང་ལ་སོགས་པ་ཡིན་ཏེ།
ཡེ་ཤེས་ཀྱི་མཁའ་འགྲོ་མ་སྡུད་པའི་རྟེན་འབྲེལ་ཡིན་པའི་ཕྱིར་རོ། ། དཔེར་ན་ངང་པ་སྡུད་པ་ལ་ཆུའམ་བུང་བ་སྡུད་པ་ལ་མེ་ཏོག་གམ། ཤ་སྦྲང་སྡུད་པ་ལ་ཤ་དགོས་པ་ལྟ་བུའོ། ། གཞན་ཡང་དངུལ་ཆུ་དང་རྡོ་ཆུ་ལ་སོགས་པ་མ་ཤེས་ན་དུག་ཏུ་འགྱུར་ལ། ཤེས་ན་ཚེ་ཉི་ཟླ་གནས་ཀྱི་བར་དུ་ཐུབ་པའི་བཅུད་ལེན་དུ་འགྱུར་རོ། ། དེ་བཞིན་དུ་ཤ་ལྔ་བདུད་རྩི་ལྔ་ཡང་མ་ཤེས་ན་ངན་སོང་གི་རྒྱུར་འགྱུར། ཤེས་ན་སངས་རྒྱས་ཀྱི་རྒྱུར་འགྱུར་རོ། ། གཞན་ཡང་འབྲས་བུ་གསུམ་པ་ལ་སོགས་པའི་བཅུད་ལེན་གྱིས་འཆི་བར་མི་ནུས། ཚེ་ཉི་ཟླ་གནས་ཀྱི་བར་དུ་གནས་པར་ཡང་མི་ནུས་དེ་བཞིན་དུ་དཀར་གསུམ་ལ་སོགས་པ་ཟོས་པས་དམྱལ་བར་འགྲོ་བའི་རྫས་ཀྱང་མིན། སངས་རྒྱས་པའི་རྫས་ཀྱང་མ་ཡིན་ཏེ།
སློབ་དཔོན་ཉི་མ་སྦས་པས། གང་ཞིག་གནོད་པ་བྱེད་ནུས་པ། དེ་ཡིས་ཕན་པར་བྱེད་ཀྱང་ནུས། ཉི་མས་སྐེམ་བྱེད་ཆར་ཉིད་ཀྱང་། ། འབེབས་པར་ནུས་ཀྱི་ཟླ་བས་མིན། ། ཅེས་གསུངས་པ་ལྟར་རོ། ། དེས་ན་ཤ་ལྔ་བདུད་རྩི་ལྔ་ཡང་རྙེད་སླ་ལ་ཁ་ན་མ་ཐོ་བ་མེད་པ་ཡེ་ཤེས་ཀྱི་མཁའ་འགྲོ་མ་རྣམས་ཀྱིས་བྱིན་གྱི་རློབ་ཅེས་ཡོན་ཏན་གསུམ་ལྡན་དུ་གསུངས་པ་ཡང་དེ་ཡིན་ནོ། ། གཉིས་པ་ལན་ལ་ལྔ། གཙང་མི་གཙང་རྟོག་པ་ཡིན་པ། དགེ་སྡིག་ཀྱང་རྣམ་རྟོག་ཡིན་པ།
ཐབས་དོན་དམ་པར་མ་གྲུབ་ཀྱང་ཀུན་རྫོབ་ཏུ་བཤད་པ། ལམ་གྱི་ངོ་བོ་རྟོག་མེད་དུ་བསྟན་པ། རྟོག་མི་རྟོག་གི་སྐྱོན་ཡོན་བསྟན་པའོ། ། དང་པོ་ནི། སྤྱིར་མངོན་པར་རྟོགས་པ་གང་དང་འབྲེལ་ན། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མཐའ་དག་གི་དོན་དྲུག་ལས། སྦྱིན་སྲེག་དང་། གྲོགས་དམ་ཚིག་དང་སྡོམ་པ་དང་འབྲེལ་ལོ། ། དེ་ལ་མི་རྟོག་པའི་དམ་ཚིག་ནི་མཆོག་གི་མངོན་རྟོགས་ཀྱི་ལྔ་པོ་དང་ལྟ་བ་དང་འབྲེལ་བ་ཡིན་ནོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན།
རྣམ་པར་སྣང་མཛད་སྒྱུ་འཕྲུལ་དྲ་བའི་ལེའུ་དགུ་པར་སྦྱིན་སྲེག་གི་སྐབས་སུ་གསུངས་པའི་བསྲེག་རྫས་ལ་བརྩད་པའི་སྐྱོན་སྤངས་པའི་སྒོ་ནས་བཟའ་སྲུང་གི་དམ་ཚིག་ཐམས་ཅད་གསུངས་ཏེ། མདོ་དེར་ཆ་འཐུན་པས་ངེས་པ་བསྐྱེད་པས་བཤད་པའི་རྒྱུད་དོ། ། ཐབས་དེས་མི་འཆིང་ཞིང་གྲོལ་བའི་རྒྱུ་ནི། མངོན་བརྗོད་ལྔ་བཅུ་དྲུག་པར་ཡང་ཆ་འཐུན་ནོ། ། ཡང་རྣལ་འབྱོར་ཆེན་པོ་མཐའ་དག་ཏུ་གང་དམ་ཚིག་མི་གསལ་བ་རྣམས་གསལ་བར་བྱེད་པས་བཤད་པའི་རྒྱུད་དོ། ། དེ་ལ་བཀའ་བསྩལ་པ། གཤང་བ་ལ་སོགས་པ་གཉིས་མེད་ཡེ་ཤེས་ཡིན་པ་ལ་གཉིས་མེད་དུ་མི་ཤེས་པའམ་རྨོངས་པའི་སེམས་ཅན་གང་། གཤང་བ་ལ་སོགས་པ་གཉིས་སུ་མེད་པའི་ཡེ་ཤེས་སུ་ཤེས་པ་ཡེ་ཤེས་རྟོགས་པའི་ཐབས་བདུད་རྩི་ལྔ་ནི་རྣམ་པར་སྤངས། ཕྱི་རོལ་མི་གཙང་བའི་དངོས་པོར་མངོན་པར་ཞེན་པས། རྟོག་པའི་དྲཱ་བས་དྲཱ་བར་བྱས།
མདོར་ན་མ་རིག་པས་རྒྱུ་བྱས་ནས་རྟོག་པའི་དྲ་བས་བརྟགས་པའི་ཚེ་གཙང་བ་དང་མི་གཙང་བ་འབྱུང་བར་འགྱུར་ལ། རྟོག་པ་དང་བྲལ་ན་གཙང་མི་གཙང་མེད་དོ་ཞེས་བྱ་བའོ། ། གཉིས་པ་དགེ་སྡིག་ཀྱང་རྣམ་རྟོག་ཡིན་པ་ནི། དངོས་པོ་ལ་གཙང་བ་དང་མི་གཙང་བ་ཡོད་ན་གཙང་བས་ཁ་བསྐངས་བས་བསོད་ནམས་དང་། མི་གཙང་བས་སྡིག་པར་འགྱུར་ན། གཙང་བ་དང་མི་གཙང་བ་ནི་རྟོག་པ་ཙམ་དེ་མེད་དོ། ། དེའི་མི་གཙང་བས་ཁ་བསྐངས་བས་སྡིག་པའི་ཆ་དང་། གཙང་བས་ཁ་བསྐངས་བས་བསོད་ནམས་ཀྱི་ཆ་གཉིས་རྣམ་པར་རྟོག་པ་སྟེ། འདི་རྣམས་ཆོས་ནི་གཉིས་མེད་ཡེ་ཤེས་སུ་རང་བཞིན་དག་གོ ། མདོར་ན་གཙང་མི་གཙང་ལས་བྱུང་བའི་བསོད་ནམས་དང་སྡིག་པ་ཡང་ཡང་དག་པར་གྲུབ་པ་མེད་དེ།
ཆོས་ཐམས་ཅད་ནི་རང་བཞིན་གྱིས་དག་པའོ། ། ཞེས་བྱ་བའི་དོན་ཏོ། ། གསུམ་པ་ཐབས་དོན་དམ་པར་མ་གྲུབ་ཀྱང་ཀུན་རྫོབ་ཏུ་བཤད་པ་ལ་གསུམ། རང་བཞིན་མེད་ཀྱང་ཐབས་བསྟན་པའི་དགོས་པ། དོན་དམ་པར་དགེ་སྡིག་གཉིས་ཀ་དང་བྲལ་བར་བསྟན་པ། ཇི་སྲིད་དུ་ལམ་བསྟེན་པའི་དུས་སོ། ། དང་པོ་ནི། བསྟན་ཅེས་པ་གཞིར་བཞག གང་གིས་ན་སངས་རྒྱས་རྣམས་ཀྱིས་སོ། ། གང་ན་ཐབས་གཤང་གཅི་ལ་སོགས་པའི་སྦྱིན་སྲེག་ནིའོ། །
དགོས་པ་ཅིའི་དོན་དུ་དོན་དམ་པར་དང་པོར་སྐྱེས་པ་དང་། བར་དུ་གནས་པ་མེད་ཅིང་ཀུན་རྫོབ་ཏུ། སེམས་ཅན་ཡེ་ཤེས་འཕེལ་བའི་ཕྱིར་དུའོ། ། དེའི་འཐད་པའང་དོན་དམ་གཉིས་མེད་ཡེ་ཤེས་སུ་ཤེས་པ་ལས་ནི། ཀུན་རྫོབ་བསོད་ནམས་ཉིད་དུ་འགྱུར་བའོ། ། གཉིས་པ་དོན་དམ་པར་དགེ་སྡིག་གཉིས་ཀ་དང་བྲལ་བར་བསྟན་པ་ནི། ཐོག་མར་སྐྱེ་བ་དང་ནི་ཐ་མར་སྤངས་པ་སྟེ་འགག་པ་མེད་ན། བསོད་ནམས་དང་བསོད་ནམས་མིན་པ་ལས་སུ་ཞིག་ཞེན་ཏེ་གཉིས་ཀ་མ་གྲུབ་པའི་ཕྱིར་རོ། ། གསུམ་པ་ཇི་སྲིད་དུ་ལམ་བསྟེན་པའི་དུས་ལ་གཉིས། དཔེ་བསྟན་པ་དང་།
དོན་ལ་སྦྱར་བའོ། ། དང་པོ་ནི། དཔེར་ན་སེམས་ཅན་ཕ་རོལ་འགྲོ། ། ཆུ་ཀླུང་ཆུ་ཡིས་གང་བ་ལ། ། ཤིང་དང་རྩྭ་ནི་བསྡུས་ནས་ནི། ། ཆུ་ལ་གཟིངས་ནི་བྱས་ནས་སུ། ། དེ་ལ་འཇུས་ནས་བརྒལ་ནས་ཀྱང་། ། སྤངས་ནས་བདེ་བར་འགྲོ་བར་འགྱུར་རོ། ། གཉིས་པ་དོན་ལ་སྦྱར་བ་ནི། དེ་ལྟར་འཁོར་བའི་ཕ་རོལ་ཏུ། །
ཆོས་དང་ཆོས་མིན་ཞོན་ནས་ནི། ། བདེ་བས་བྱང་ཆུབ་ཐོབ་པར་འགྱུར། ། ཆོས་དང་ཆོས་མིན་རྣམ་པར་སྤངས། ། ཅེས་སྨོས་ཏེ། དེའི་དོན་ཆུ་ཆེན་པོའི་ཕ་རོལ་ཏུ་འགྲོ་བར་འདོད་པའི་མགྲོན་པོ་དག རྩྭ་དང་ཤིང་བུ་གྱི་ན་དག་ལ་གཟིངས་བཅས་ནས་དེ་ལ་བརྟེན་ཏེ་དེའི་བར་ཆད་དག་ཀྱང་བསལ་ནས། ཆུ་ཀླུང་གི་ཕ་རོལ་ཏུ་ཕྱིན་པ་དང་གྱི་ན་དེ་དག་སྤངས་ནས་ནི་ཇི་ལྟར་བདེ་བར་འགྲོ་བར་འགྱུར་རོ། ། དེ་བཞིན་དུ་རྣལ་འབྱོར་པ་སྲིད་པའི་རྒྱ་མཚོའི་ཕ་རོལ་ཏུ་འགྲོ་བར་འདོད་པས་ཀྱང་དགེ་བའི་ཐབས་ཀྱི་ཆ་གཟིངས་ལྟ་བུ་ལ་ནི་བརྟེན། མི་དགེ་བ་གཟིངས་ཀྱི་བར་ཆད་ལྟ་བུ་དག་སྤངས་ནས་སྲིད་པའི་རྒྱ་མཚོའི་ཕ་རོལ་ཏུ་བརྒལ་བའི་ཚེ་ནི་ལམ་དང་ལམ་མ་ཡིན་པ་གཉིས་ཀ་ནས་གྲོལ་བའི་སར་ཕྱིན་ཞེས་བྱ་བའི་དོན་ཏོ། ། བཞི་པ་ལམ་གྱི་ངོ་བོ་རྟོག་མེད་དུ་བསྟན་པ་ནི།
དེ་བཞིན་གཤེགས་པས་གསུངས་པའི་ལམ་རྣམས་ཀྱི་ནང་ནས་ཟབ་མོའི་ལམ་གྱི་དེ་ཁོ་ན་ཉིད་རིག་པས་གཙང་མི་གཙང་ངམ། དགེ་སྡིག་ལ་སོགས་པའི་རྣམ་པར་རྟོག་པ་མི་བྱ་སྟེ། དེའི་རྒྱུ་མཚན་རྟོག་པའི་དྲ་བ་ནི་སྤངས་ནས་ཟབ་མོའི་ཆོས་གཉིས་སུ་མེད་པའི་ཡེ་ཤེས་ནི་འཕེལ་བ་དེའི་ཕྱིར་རོ། ། གཉིས་པ་རྟོག་མི་རྟོག་གི་སྐྱོན་ཡོན་བསྟན་པ་ནི། རྣམ་པར་རྟོག་པའི་ཉེས་དམིགས་གཏི་མུག་ཆེན་པོ་སྟེ། འཁོར་བའི་རྒྱ་མཚོར་ལྟུང་བར་བྱེད། ཕན་ཡོན་ནི་མི་རྟོག་ཏིང་ངེ་འཛིན་ལ་གནས་པ་ནམ་མཁའ་བཞིན། རང་བཞིན་གྱི་དྲི་མས་རྣམ་པར་དག་ཅིང་གློ་བུར་གྱི་དྲི་མ་མེད་ཅིང་མྱ་ངན་ལས་འདས་པར་འགྱུར་རོ། ། གཉིས་པ་དམ་ཚིག་གི་རྣམ་གྲངས་གཞན་བཤད་པ་ལ་ལྔ། ཕྱག་རྒྱ་བསྟན་པའི་དམ་ཚིག
སྐུ་གསུང་ཐུགས་ཀྱི་དམ་ཚིག སྐུའི་དམ་ཚིག་བྱེ་བྲག་ཏུ་བཤད་པ། བཟའ་བའི་དམ་ཚིག་དགོས་པ་དང་བཅས་པ། ཆགས་པའི་ལམ་གྱིས་མི་འཆིང་ཞིང་གྲོལ་བའི་རྒྱུར་བསྟན་པའོ། ། དང་པོ་ནི། འོ་ན་དེ་ལྟ་བུའི་གཉིས་སུ་མེད་པའི་ཡེ་ཤེས་མི་རྟོག་པའི་མཚན་ཉིད་ཅན་ཏེ། དུས་སྐྱེ་བ་འདིར་ནི་མངོན་སུམ་དུ་རྟོགས་པར་བྱེད་པའི་ཁྱད་པར་གྱི་དམ་ཚིག་གམ་ཐབས་གང་ཞེ་ན། དབང་པོ་གཉིས་ནི་མཉམ་སྦྱོར་བས་ཅེས་པ་དབང་ལས་ཤེས་རབ་ཡེ་ཤེས། ལམ་ལས་དཀྱིལ་འཁོར་འཁོར་ལོ། གནས་སྐབས་ཀྱི་འབྲས་བུ་ཉེ་རྒྱུ་ལས་ཀཱ་ལིའི་བདག་ཉིད་ཀུན་རྫོབ་ཀྱི་སེམས་བསྐྱེད་པ་རྣམས་བསྟན།
སྐུ་གསུང་ཐུགས་ནི་འདུས་པ་ཡིས་ཅེས་པས་སྦྱོར་བའི་དུས་སུ་འདུ་ཤེས་གསུམ་སྟེ། ལྷའི་འདུ་ཤེས་སྐུ། སྔགས་ཀྱི་འདུ་ཤེས་གསུང་། ཆོས་ཀྱི་འདུ་ཤེས་ཐུགས་སོ། ། ང་རྒྱལ་ལས་ནི་རྒྱལ་བའི་གཟུགས་ཅེས་པས་ལྷའི་ང་རྒྱལ་དང་མཁའ་གསང་བྱིན་བརླབ་བསྟན། རྣམ་པ་ཐམས་ཅད་ཡོངས་སུ་སྤང་ཅེས་པ་ཐ་མལ་གྱི་རྣམ་རྟོག་སྤངས་པ་ཆོས་ཀྱི་འདུ་ཤེས་སོ། ། དངོས་གཞིའི་དུས་སུ་སྐུ་ཞུ་བ། གསུང་བདེ་བ། ཐུགས་མི་རྟོག་པ། འདུས་པ་ནི་རང་རིག་པའོ། །
སྐུ་དགའ་བ། གསུང་མཆོག་དགའ། ཐུགས་དགའ་བྲལ། འདུས་པ་ལྷན་སྐྱེས་སོ། ། རྣམ་པ་ཐམས་ཅད་ཡོངས་སུ་སྤངས། དགའ་བ་དང་པོ་གསུམ་གྱི་རྣམ་རྟོག་རྣམ་པར་ཤེས་པ་རྫོགས་པ་ནི་ལྷན་སྐྱེས་སོ། ། དེ་རྟོགས་པས་སྐྱེ་བ་འདིར་ནི་མི་རྟོག་པའི་ཡེ་ཤེས་ཅན་མཆོག་གི་དངོས་གྲུབ་ཐོབ་པར་འགྱུར་རོ། ། གཉིས་པ་སྐུ་གསུང་ཐུགས་ཀྱི་དམ་ཚིག་ལ་གསུམ། དང་པོ་སྐུའི་དམ་ཚིག་ནི། བུད་མེད་དང་ནི་སྐྱེས་པའི་ལུས། །
ལས་བཟང་ངན་གྱིས་ལུས་དམན་པ་དང་། དམན་པ་མིན་པ་ལས་ནི་དུ་མས་བསྐྱེད་པའི་ལུས་སྟོན། མི་ཤེས་པས་ཀྱང་དེ་ལ་སྨད་པར་མི་བྱ་སྟེ། སྐུའི་རྡོ་རྗེའི་དམ་ཚིག་གོ ། གཞུང་འཁྲུགས་བསྡེབས་ནས་གཉིས་པ་གསུང་གི་དམ་ཚིག་ནི། ཕྲག་དོག་ཉིད་ཀྱིས་མ་རུངས་པས། ཚིག་རྩུབ་ལ་སོགས་སྨྲ་མི་བྱ། ། རྣ་བ་བདེ་བར་བྱེད་པ་ནི། ། གསུང་གི་རྡོ་རྗེའི་དམ་ཚིག་གོ ། གསུམ་པ་ཐུགས་ཀྱི་དམ་ཚིག་ནི།
སེམས་ཅན་སྣ་ཚོགས་ཀྱིས་གདུང་བ་དང་། ཀུན་རྟོག་དྲ་བའི་རྣམ་རྟོག་གིས་བཅིངས་ཀྱང་སེམས་ཅན་དེ་དག་གི སེམས་ཅན་སྣ་ཚོགས་ཉོན་མོངས་པ་ལ་རབ་སྨད་མི་བྱ་སྟེ། ཐུགས་ཀྱི་རྡོ་རྗེའི་དམ་ཚིག་གོ ། དེ་དག་གི་དོན་དམ་ཚིག་ཐམས་ཅད་ལུས་ངག་ཡིད་གསུམ་བསྲུང་བྱར་འདུས་པས་ལུས་ངག་ཡིད་གསུམ་གྱིས་སུ་ལ་ཡང་གདུང་བར་མི་བྱ་སྟེ། དེ་ལྟར་བསྲུངས་ན་དམ་ཚིག་གི་ཉེས་པ་ཐམས་ཅད་མི་འབྱུང་སྟེ། བསྲུང་བྱ་ཐམས་ཅད་བསྲུངས་བའི་ཕྱིར་རོ། ། སུ་ལ་ཡང་མི་སྨོད་པ་ཅིའི་ཕྱིར་ཞེ་ན། སེམས་ཅན་ཐམས་ཅད་སངས་རྒྱས་སུ་བལྟ་བའི་ཕྱིར་ཏེ། ལུང་ལས་ཀྱང་།
སྐྱེ་བོ་རྣལ་འབྱོར་མཐར་ཕྱིན་པས། ། ང་རྒྱལ་མི་བཅག་ཐོ་མི་བརྩམ། ། ཞེས་གསུངས་པའི་ཕྱིར་རོ། ། གསུམ་པ་སྐུའི་དམ་ཚིག་བྱེ་བྲག་ཏུ་བཤད་པ་ནི། རང་གི་ལུས་ཀྱི། ཤའི་ཁམས་གནས་སངས་རྒྱས་ནི། ། རྣམ་སྣང་ཆེན་པོ་རྩེ་མོར་སྐྱེ། ། རྐང་ལ་མི་བསྐྱོད་གནས་པ་ཉིད། ། ཁྲག་ནི་རིན་ཆེན་ལྟ་བུར་ནི། ། ནོར་བུ་ཆེན་པོས་རྣམ་པར་བརྒྱན། །
རུས་པ་ལ་ནི་འོད་དཔག་མེད། ། སེམས་ཅན་རྣམས་ཀྱི་རིགས་བཅས་འབབ། ། རྩའི་འཆིང་བའི་ཚོགས་ཀྱི་སྒོར། ། དོན་ཡོད་ཐུབ་པ་རྒྱལ་པོ་ཉིད། ། ཁྱོད་ལ་གསང་བ་ང་ཡིས་བཤད། ། དམ་ཚིག་ཡེ་ཤེས་རིག་པས་བསྟེན། ། བློ་ལྡན་ཐུགས་གྱི་རྡོ་རྗེ་ཡིས། ། རྟག་པ་རུ་ནི་བསྒོམ་པར་བྱ། ། ཅེས་སྨོས་ཏེ། དེའི་དོན་ཁམས་དཀར་པོ་ཕ་ལས་ཐོབ་པ་ཡིན་ལ་དེ་ལ་རུས་པ་རྐང་ཁུ་བ་གསུམ།
ཁམས་དམར་པོ་མ་ལས་ཐོབ་པ་ཡིན་ལ་དེ་ལ་ལྤགས་པ་ཤ་ཁྲག་གསུམ་འཕེལ། བསྡོམས་པས་ཁམས་དྲུག་འཕེལ་ཡང་ཁམས་དཀར་པོ་ལས་དྲི་ཆུ་འཕེལ། དམར་པོ་ལས་དྲི་ཆེན་འཕེལ་བས་བདུད་རྩི་བཞི། བདུད་རྩི་ལྔ་པ་ནི་ཤའི་དྭངས་མ་རབ་འབྲིང་ཐ་གསུམ། རབ་ཀླད་པ། འབྲིང་རྐང་། ཐ་མ་ཚིལ་བུ། དེ་དག་རིགས་ལྔ་རྣམ་པར་དག་པའི་དབང་དུ་བྱས་ན་ཤའི་ཁམས་དང་བདུད་རྩི་དྲི་ཆེན། རྐང་དང་དྲི་ཆུ་མི་བསྐྱོད་པ། ཁྲག་རིན་འབྱུང་།
རུས་པ་དང་ཁུ་བ་འོད་དཔག་མེད། ལྤགས་པ་དང་ཚིལ་དང་ཀླད་པ་རྣམས་དོན་གྲུབ། དེ་དག་བདུད་རྩི་ལྔར་བསྡུ་ན། བདུད་རྩི་བྱིན་གྱིས་བརླབ་པའི་སྐབས་བཞིན། ཧཱུྃ་ལས་དྲི་ཆུ། བྷྲཱུཾ་ལས་དྲི་ཆེན་ལ་སོགས་པའོ། ། དེ་དག་གི་དོན། འདོད་ཆགས་ཞེ་སྡང་གཏི་མུག་དང་། ། སྲེད་པ་དེ་བཞིན་དུ་བྱེད་འཕེལ། ། འདི་ལྔའི་བརྡས་ཡེ་ཤེས་ལྔ་བདུད་རྩི་ལྔས་རྣམ་པར་དག་པར་ཐུབ་པའི་རྒྱལ་པོས་གསུངས།
བཞི་པ་བཟའ་བའི་དམ་ཚིག་དགོས་པ་དང་བཅས་པ་ནི། བཤང་གཅིའི་ཁུ་བ་བད་ཀན་དང་། ། ཁྲག་དང་ཡོངས་སུ་འཛག་པ་རྣམས། ། འབྱུང་བ་བཞི་ནི་ཡོངས་བཟུང་ནས། ། བློ་ཡིས་རྫོགས་པ་ཡོངས་བསྒོམས་པས། ། གང་ཞིག་དམ་ཚིག་བསྟེན་པར་བྱ། ། ཐམས་ཅད་དུ་ནི་ཟོས་པས་འབྱུང་། ། ཅེས་སྨོས་ཏེ། བདུད་རྩི་བྱིན་གྱི་བརླབ་པའི་སྐབས་བཞིན། བྱིན་གྱིས་བརླབས་ཏེ་ཟོས་པས་མཆོག་གི་དངོས་གྲུབ་འབྱུང་བར་འགྱུར་བས་དེའི་ཕྱིར་བཟའ་བའི་དམ་ཚིག་གོ །
དེ་ལ་བདུད་རྩི་ནི། སྦས་དོན་དུ་རྟེན་ཞུ་བདེ། མྱང་བ་ནི་བརྟེན་པ་བདེ་བ། དེ་ལས་ངོ་བོ་མི་རྟོག་པ་སྐྱེ་བར་འགྱུར་བའི་དོན་ཏོ། ། ལྔ་པ་ཆགས་པའི་ལམ་གྱིས་མི་འཆིང་ཞིང་གྲོལ་བའི་རྒྱུར་བསྟན་པ་ནི། དཔེར་ན་བུད་མེད་ལ་ལ་དག་བྱིས་པ་གཞོན་ནུའི་མདུན་དུ་ཆགས་པའི་གཏམ་ལ་རྗེས་སུ་མོས་པས་སྨྲ་བའི། ལྷན་ཅིག་ཏུ་འདུ་བའི་གཏམ་ཡང་བརྗོད་པ་སྟེ། དེའི་ཚེ་བྱིས་པ་ལ་ཞེན་པ་མེད་པ་དེ་བཞིན་དུ་ཐབས་ཕོ་ཉའི་ལམ་ཡང་ཐ་མལ་གྱི་སྲེད་པས་འཆིང་བ་མེད་པར་བརྗོད། དེ་ལྟར་དཀྱིལ་འཁོར་འཁོར་ལོའི་ཆོ་གས་རྣལ་འབྱོར་པ་མཆོག་གི་དངོས་གྲུབ་མྱུར་དུ་བགྲོད་པའི་ལེགས་པའི་ལམ་ནི་བསྟན་པའོ། ། མདོར་ན་སྤྱིར་ལམ་ཐམས་ཅད།
ཁྱད་པར་ཐེག་པ་ཆེན་པོའི་ལམ། དེའི་ནང་ནས་སྔགས་ཀྱི་ལམ་ཐམས་ཅད་ཀྱི་རྩ་བ། དེ་ཁོ་ན་ཉིད་དམ་རྣམ་པར་མི་རྟོག་པའི་ཡེ་ཤེས་གཏན་ལ་འབེབས་པ་ཁོ་ན་ཡིན་པས་དེ་ལྟར་བསྒོམས་ཤིང་ཉམས་སུ་བླང་ན། མཚན་མ་དང་རྣམ་པར་རྟོག་པས་མི་འཆིང་ཞིང་དེ་ཁོ་ན་ཉིད་རྟོགས་པས་གྲོལ་ཏེ། ངེས་པར་ལེགས་པ་ཐམས་ཅད་ཀྱི་མཐར་ཐུག་མཆོག་གི་དངོས་གྲུབ་མྱུར་དུ་ཐོབ་པར་འགྱུར་རོ། ། དེ་ལྟར་རྩ་བའི་བརྟག་པ་བཅུའི་བདག་ཉིད་ཀྱི་ལུས་ཡོངས་སུ་རྫོགས་པར་བསྟན་ཟིན་ཏོ།། །། སྤྱི་དོན་གསུམ་པ། འཁོར་གྱི་དཀྱིལ་འཁོར་རྗེས་སུ་ཡིད་རངས་བས་མཇུག་ཡོངས་སུ་རྫོགས་པར་བསྟན་པ་ལ། འཁོར་རྣམས་ཀྱིས་དེ་བཞིན་གཤེགས་པའི་ཡེ་ཤེས་ཐོབ་པར་བསྟན་པ། ཆོས་ཐོས་པས་དགའ་བ་སྐྱེས་པར་བསྟན་པ།
བརྟག་པའི་མཚན་སྨོས་པ་དང་གསུམ་མོ། ། དང་པོ་ནི། ཐོབ་པར་གྱུར་ཏོ་ཅེས་པ་གཞིར་བཞག གང་ན་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཐམས་ཅད་དོ། ། དེ་ལ་དེ་བཞིན་གཤེགས་པ་ཐམས་ཅད་ནི་ཏིལ་ཀྱི་གང་བུ་དང་མཉམ་པ། དེ་བསྡུ་ན་རིགས་ལྔ། དེ་བསྡུ་ན་རྡོ་རྗེ་སེམས་དཔའ་འམ་རྡོ་རྗེ་དབྱིངས་སོ། ། ཡེ་ཤེས་ཐམས་ཅད་ནི། བསམ་གྱིས་མི་ཁྱབ་ཀྱང་ལྔ། དེ་བསྡུ་ན་ལྷན་ཅིག་སྐྱེས་པའི་ཡེ་ཤེས།
དེ་རྒྱུ་དུས་ནས་རང་བཞིན་གྱིས་གནས་ཀྱང་གློ་བུར་གྱི་དྲི་མས་བསྒྲིབས་པས་ལམ་དུས་ན་ཐབས་ཁྱད་པར་ཅན་གྱིས་གློ་བུར་གྱི་དྲི་མ་དེ་བསལ་ནས་འབྲས་བུའི་དུས་ན་མངོན་དུ་གྱུར་པའོ། ། གང་ཟག་གང་གིས་ན་རྣལ་འབྱོར་པ་ནི་གྲུབ་པ་མཆོག་གི་ས་ལ་གནས་པ་རྣམས་ཏེ། རྣམ་གྲངས་མཐའ་ཡས་པའོ། ། དེའི་ནང་ནས་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུ་དང་། རྣལ་འབྱོར་མ་ནི་བདག་མེད་མ་ལ་སོགས་པ་རི་རབ་ཀྱི་རྡུལ་ཕྲ་རབ་དང་མཉམ་པ། མཁའ་འགྲོ་ནི་ཁན་ཌ་ཀ་པཱ་ལི་ལ་སོགས་པ། མཁའ་འགྲོ་མ་ནི་རབ་ཏུ་གཏུམ་མོ་ལ་སོགས་པ། དེ་དག་ཀྱང་བྱེ་བ་ཕྲག་བརྒྱད་ཅུ་བརྒྱད་ཅུ། དེ་ལས་བསྡུ་ན་སྟོང་ཕྲག་བདུན་ཅུ་རྩ་གཉིས། དེ་ལས་ཕྱེ་ན།
མཁའ་འགྲོ་མ་ནི་རེ་རེ་ཞིང་། ། འཁོར་ནི་བྱེ་བ་དག་ཏུ་གྱུར། ། ཅེས་པ་ལྟར་དང་། ཡང་ན། སངས་རྒྱས་མཁའ་འགྲོ་ལ་སོགས་པའི་མཁའ་འགྲོ་དང་། སངས་རྒྱས་མཁའ་འགྲོ་མ་དང་འཇིབ་བྱེད་མ་ལ་སོགས་པའི་མཁའ་འགྲོ་མ་དང་། རྡོ་རྗེ་སྙིང་པོ་ལ་སོགས་པ་བྱེ་བ་ཕྲག་བརྒྱད་ཅུའི་བྱང་ཆུབ་སེམས་དཔའ། མི་བསྐྱོད་པ་ལ་སོགས་པ་དེ་བཞིན་གཤེགས་པའི་དགེ་འདུན་དུ་མའི་འཁོར་ཐམས་ཅད་ཀྱིས་སོ། ། ཚུལ་ཇི་ལྟར་ན་དགའ་ཞིང་མགུ་བའི་སེམས་ཀྱིས་སོ། ། ཅེས་པས་སེམས་ཀྱི་སྐད་ཅིག་སྔ་མ་དང་།
ཕྱི་མ་ཡུལ་གྱིས་ཕྱེ་ན་རྣལ་འབྱོར་དང་། རྣལ་འབྱོར་མའི་རྒྱུད་ཀྱི་གླེང་གཞི་ཐབས་དང་ཤེས་རབ། རྟེན་གྱིས་ཕྱེ་ན་རྣལ་འབྱོར་དང་། རྣལ་འབྱོར་མ། ཐབས་ཀྱི་དབང་དུ་བྱས་ན་ཨཱ་ལི་དང་ཀཱ་ལིའི་བདག་ཉིད་ཀྱི་བྱང་ཆུབ་ཀྱི་སེམས། ཉེར་རྒྱུ་ཞག་དྲུག་པའི་སྲོད་དང་། བདུན་པའི་ཐོ་རངས། བར་ཆད་མེད་པའི་དུས་དང་རྣམ་པར་གྲོལ་བའི་དུས་རྣམས་སུ་ཅེས་པའི་དོན་ཏོ། ། གང་གི་ཚེ་ན་བརྟག་པ་བཅུའི་བདག་ཉིད་ཀྱི་རྒྱུད་ཐབས་དང་ཤེས་རབ་ཡང་དག་པར་སྦྱོར་བ། བརྗོད་བྱ་རྒྱུད་གསུམ།
རྗོད་བྱེད་རྣལ་འབྱོར་དང་། རྣལ་འབྱོར་མའི་རྒྱུད་ཀྱི་གླེང་གཞི་གཏན་ལ་ཕབ་པའི་རྗེས་དེ་ནས་སོ། ། གཉིས་པ་ཆོས་ཐོས་པས་དགའ་བ་སྐྱེས་པར་བསྟན་པ་ནི། མངོན་པར་དགའོ། ། ཅེས་པ་གཞིར་བཞག གང་ལ་ན་བཅོམ་ལྡན་འདས་ཀྱིས་རྒྱུད་ཐམས་ཅད་ཀྱི་གླེང་གཞིའི་གསང་བ་དཔལ་ཡང་དག་པར་སྦྱོར་བ་ལས་བྱུང་བའི་མཚན་ཉིད་གཏན་ལ་འབེབས་པའི་ཆོས་ཕུན་སུམ་ཚོགས་པ་གསུངས་པ་ལའོ། ། གང་ན་བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེ་སྙིང་པོ་ལ་སོགས་པ་མཆོག་གི་འཁོར་ཐམས་ཅད་ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་ཐམས་ཅད་དང་ལྡན་པའི་ཐུན་མོང་གི་འཁོར་དེ་དག་གོ །
དེ་ལ་ཐུན་མོང་གི་འཁོར་རྣམས་ཀྱི་དོན་ནི། དབང་པོ་སོགས་ལྷ་དང་། རྣམ་ཐོས་ཀྱི་བུ་སོགས་གནོད་སྦྱིན་དང་། རབ་དགའ་དང་ཟུར་ཕུད་ལྔ་པ་སོགས་དྲི་ཟ་དང་། གཤིན་རྗེ་དང་། ཆུ་ལྷ་དང་། རླུང་ལྷ་དང་། ཐག་བཟང་རིས་དང་། བདེན་བྲལ་དང་། ནམ་མཁའ་ལྡིང་དང་།
མིའམ་ཅི་ལ་སོགས་པ་ཐམས་ཅད་འདི་ལ་ཡོད་པའི་ཕྱིར། ཐམས་ཅད་དང་ལྡན་པའི་འཁོར་ཏེ། འཁོར་དེ་དག་ལས་ཁ་ཅིག་གིས་ལོངས་སྐུ་མ་མཐོང་ཡང་། སྤྲུལ་སྐུ་མཐོང་ལ། ཆོས་བསྟན་པ་ནི་ཐམས་ཅད་ཀྱིས་ཐོས་སོ་ཞེས་འགྲེལ་པར་བཤད་ལ། དེ་ཉིད་བསྡུས་པར་དཀྱིལ་འཁོར་དུ་ཞུགས་ཤིང་དབང་ཐོབ་པ་རྣམས་གྲུབ་པའི་ས་ལ་གནས་པ་དང་། དཀྱིལ་འཁོར་དུ་མ་བཅུག་པར་ཕྱི་རོལ་དུ་དམ་ཚིག་དང་སྡོམ་པ་ཕོག་པ་རྣམས་མོས་སྤྱོད་པར་བཤད་དོ། ། གསུམ་པ་བརྟག་པའི་མཚན་སྨོས་པ་ནི། རྒྱུད་ཐམས་ཅན་ཀྱི་གླེང་གཞི་དཔལ་ཡང་དག་པར་སྦྱོར་བ་ལས་བྱུང་བ་ཅེས་པའི་དོན་བརྟག་པ་དང་པོར། རྒྱུད་ནི་ཐམས་ཅད་ཅི་ཞེས་བརྗོད་ཅེས་པ་ལ་སོགས་པ་ཞུས་པའི་ལན།
རྒྱུད་དང་ཐམས་ཅད་དེ་ནི་རྒྱུད་ཐམས་ཅད་དོ། ། ཅེས་པ་ནས་འབྱུང་བ་ནི་སྐྱེ་བ་སྟེ་དེ་ལྟར་གནས་པ་དང་། གཡོ་བའི་བདག་ཉིད་ཅན་དུ་གྱུར་པའོ། ། ཅེས་པའི་བར་གྱིས་བསྟན། དེ་ཁོ་ན་ཉིད་ཅེས་པས་མཚོན་པར་བྱ་བ་བསྟན། ཐམས་ཅད་ཀྱི་ཅེས་པས་མཚོན་པར་བྱེད་པ་བསྟན། དེ་གཉིས་བསྡོམས་པས་རྒྱུད་གསུམ་བསྟན། གླེང་གཞི་ཅེས་པས་རྗོད་བྱེད་བསྟན། དེས་རྣལ་འབྱོར་དང་རྣལ་འབྱོར་མའི་རྒྱུད་ཀྱི་དབྱེ་བས་གླེང་གཞི་གཉིས་སུ་བསྟན། བརྟག་པ་ཅེས་པ་དོན་དམ་པར་བརྗོད་དུ་མེད་ཀྱང་ཀུན་རྫོབ་ཏུ་ལྷ་དང་སྔགས་དང་ཏིང་ངེ་འཛིན་ལ་སོགས་པར་བརྡ་བཏགས་པས་བརྟག་པའོ། །
རྡོ་རྗེ་རྩེ་མོ་ལས། ཆོས་ཀུན་གཟུགས་ཅན་མ་ཡིན་ཡང་། ། གཟུགས་ཅན་དུའང་འདི་རུ་བརྟག ། ཆོས་ཀུན་ཚིག་གི་སྤྱོད་ཡུལ་མིན། ། སྒྲ་རུ་ཡང་ནི་འདི་རུ་བརྟག ། དེས་ན་ངོ་མཚར་ཆོས་འདི་ལ། ། རྟོག་པས་བརྟག་པ་ཡིན་པར་བཤད། ། ཅེས་སོ། ། རྒྱལ་པོ་ཆེན་པོ་ནི་རྗོད་བྱེད་ལ་སྦྱར་ན། རྒྱུད་སྡེ་རྣམས་ཀྱི་མཆོག་ཏུ་གྱུར་པས་དེ་སྐད་དོ། །
བརྗོད་བྱ་ལ་སྦྱར་ན་རྒྱུ་རྒྱུད་རང་བཞིན་གྱིས་འོད་གསལ་བས་སམ་ཐབས་རྒྱུད་གློ་བུར་གྱི་དྲི་མ་སྤོང་བས་སམ། འབྲས་བུའི་རྒྱུད་དྲི་མ་དག་ཅིང་མི་མཐུན་པའི་ཕྱོགས་ལས་རྒྱལ་བས་དེ་སྐད་དོ། ། བརྟག་པ་བཅུ་པ་སྟེ་མ་ལུས་པར་རྫོགས་སོ། ། ཞུས་དག་གོ ། ས་སྐྱ་པའི་བསྟན་འཛིན་རྫོང་པ་ཀུན་དགའ་རྒྱལ་མཚན་གྱིས་མཛད་པའི་སཾ་བུ་ཊིའི་བཤད་སྦྱར་རིན་ཆེན་འབར་བ་འདི། ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་བལྟ་དཔེའོ།། །། PAGE * MERGEFORMAT 126 རྫོང་པ་ཀུན་དཀའ་རྒྱལ་མཚན་། དཔལ་སཾཾཔུཊའི་བཤད་སྦྱར། PAGE * MERGEFORMAT 125
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
