སྔོན་བྱོན་ས་སྐྱ་པའི་མཁས་པ་རྣམས་ཀྱི་རྒྱུད་འགྲེལ་སྐོར།
པོད ༢
སྒྲ་བསྒྱུར་གྱི་ལོ་ཙཱ་བ་ཤོང་བློ་གྲོས་བརྟན་པས་མཛད་པའི་མཚན་ཡང་དག་པར་བརྗོད་པའི་རྒྱུད་ཀྱི་འགྲེལ་བཤད།
༄༅། །སྒྲ་བསྒྱུར་གྱི་ལོ་ཙཱ་བ་ཤོང་བློ་གྲོས་བརྟན་པས་མཛད་པའི་མཚན་ཡང་དག་པར་བརྗོད་པའི་རྒྱུད་ཀྱི་འགྲེལ་བཤད་ངེས་དོན་སྣང་བ་བཞུགས་སོ།། རྒྱ་གར་སྐད་དུ། ཨཱརྻ་མཉྫུ་ཤྲཱི་ནཱ་མ་སཾ་གཱི་ཏི། ཊཱི་ཀཱ་ནཱི་ཏ་ཨརྠ། ཨཱ་ལོ་ཀ་ནཱ་མ། བོད་སྐད་དུ། འཕགས་པ་འཇམ་དཔལ་གྱི་མཚན་ཡང་དག་པར་བརྗོད་པའི་འགྲེལ་བཤད་ངེས་པའི་དོན་གྱི་སྣང་བ་ཞེས་བྱ་བ། འཇམ་དཔལ་ཡེ་ཤེས་སེམས་དཔའ་ལ་ཕྱག་འཚལ་ལོ། ། དཔལ་ལྡན་བླ་མ་གཉིས་མེད་ཡེ་ཤེས་ཀྱིས། ། སྲིད་པའི་དྲ་བ་ངེས་པར་འཇོམས་མཛད་ཅིང་། །
ཤེས་རབ་ཆེན་པོའི་མཚོན་ཆས་གདུལ་དཀའི་སྡེ། ། རྣམ་པར་འདུལ་བ་དེ་ལ་ཕྱག་འཚལ་ལོ། ། དཔག་ཡས་རྒྱལ་བའི་དབང་པོ་བདེ་འབྱུང་སྲེད་མེད་ཆུ་སྐྱེས་སྐྱེ་གནས་ཅན། ། ལྷ་ཡི་བླ་མ་འཆི་མེད་ཀླུ་དབང་གྲུབ་པའི་སྡེ་ཡིས་རབ་མཆོད་ཅིང་། ། སེན་མོའི་རྩེ་མོས་ཚངས་པའི་འཇིག་རྟེན་སྦྲང་རྩིར་བཅས་པ་རབ་བརྫིས་ཏེ། ། ནམ་མཁའི་དཀྱིལ་འཁོར་ཁྱབ་པའི་གར་གྱིས་འགྲོ་ཀུན་དགའ་མཛད་དེ་ལ་འདུད། ། མ་ལུས་རྡོ་རྗེ་ཐེག་པའི་ངེས་པའི་དོན། ། ཐུབ་པའི་དབང་པོས་རྒྱུད་འདིར་ལེགས་གསུངས་པ། ། དེ་འདིར་བླ་མའི་བཀའ་དྲིན་སྒྲོན་མའི་མཐུས། ། ཀུན་གྱི་རྒྱན་དུ་འགྱུར་བར་རྣམ་པར་དབྱེ། །
བཤེས་གཉེན་ངན་པའི་གསུང་གིས་མ་བསླད་ཅིང་། ། བློ་གྲོས་གསལ་ལྡན་མང་དུ་ཐོས་པ་ཡི། ། སྐྱེས་བུ་རྣམས་ཀྱིས་རྡོ་རྗེ་ཐེག་པའི་ལམ། ། འདི་ལ་ལེགས་པར་དཔྱོད་ལ་གཟུང་བར་མཛོད། ། འདིར་སྐལ་བ་དང་ལྡན་པ་རང་དང་གཞན་གྱི་དོན་དུ་དངོས་གྲུབ་རྣམ་པ་གཉིས་དོན་དུ་གཉེར་བ་རྣམས་ཀྱིས་དེ་དག་གི་ལམ་ལ་འཇུག་པར་བྱ་བ་ཡིན་ལ། དེའང་འཁྲུལ་པ་དང་ལོག་པར་སྨྲ་བ་རྣམས་དོར་ནས། བདེ་བར་གཤེགས་པའི་གསུང་རབ་བཞིན་ཉམས་སུ་བླང་བར་བྱ་བ་ཡིན་པས། དེའི་ཕྱིར་རྡོ་རྗེ་ཐེག་པའི་ལམ་གཏན་ལ་དབབ་པར་བྱ་བ་དང་། ལམ་ལོག་པར་ཞུགས་པ་རྣམས་བཟློག་ནས། ཡང་དག་པའི་ལམ་ལ་དགོད་པར་བྱ་བ་དང་།
རྒྱུད་ཀྱི་རྒྱལ་པོ་ཆེན་པོའི་དོན་རབ་ཏུ་གསལ་བར་བྱ་བ་དང་། རང་ཉིད་ཀྱིའང་རྟོགས་པ་མི་ཉམས་གོང་ནས་གོང་དུ་འཕེལ་བར་བྱ་བའི་ཕྱིར་འདི་བརྩམ་པར་བྱའོ། ། འདིར། བཅོམ་ལྡན་འདས་ཤཱཀྱ་སེང་གེ་ངེས་པར་ཁམས་གསུམ་མ་ལུས་པའི་འཁོར་བའི་རྒྱ་མཚོ་ལས་བསྒྲལ་བར་བཞེད་པས། རང་གི་དོན་གྱི་འབྱོར་པ་མ་ལུས་པ་ལེགས་པར་བརྙེས་ནས། སྐལ་པ་ཇི་ལྟ་བར་གདུལ་བྱའི་སྐྱེ་བོ་རྣམས་ཐེག་པ་གསུམ་གྱི་ཆོས་ཀྱི་བདུད་རྩིས་ཡང་དག་པར་ཚིམས་པར་མཛད་དོ། ། ཡང་དེའི་རྗེས་ལ་དཔལ་ལྡན་འབྲས་སྤུངས་ཀྱི་མཆོད་རྟེན་ཆེན་པོར་རྒྱུད་སྣ་ཚོགས་ཉན་པར་འདོད་པ་རྣམས་ཀྱིས་གསོལ་བ་བཏབ་པས། ནག་པའི་ཟླ་བའི་ཉ་ལ་ཆོས་ཀྱི་དབྱིངས་གསུང་གི་དབང་ཕྱུག་གི་དཀྱིལ་འཁོར་དང་། དེའི་སྟེང་དུ། དཔལ་ལྡན་རྒྱུ་སྐར་གྱི་དཀྱིལ་འཁོར་དང་པོའི་སངས་རྒྱས་ཡོངས་སུ་རྫོགས་པ་རྣམ་པར་སྤྲོས་ཏེ།
ལྷ་དང་མི་ལ་སོགས་པ་ལ་དབང་བསྐུར་ནས། བསམ་པའི་ཁྱད་པར་ཇི་ལྟ་བར་སྔགས་ཀྱི་ཚུལ་མཐའ་དག་གསལ་བར་མཛད་དོ། ། དེ་ལས་མཚན་ཡང་དག་པར་བརྗོད་པའི་རྒྱུད་མཆོག་ཏུ་ཟབ་ཅིང་རྒྱ་ཆེ་བ་གཏིང་དཔག་དཀའ་བ་རྒྱུད་ཐམས་ཅད་ཀྱི་སྙིང་པོར་གྱུར་པ་འདི་ནི་རྣལ་འབྱོར་ཆེན་པོའི་རྒྱུད་སྒྱུ་འཕྲུལ་དྲ་བ་སྟོང་ཕྲག་བཅུ་དྲུག་པའི་ཏིང་ངེ་འཛིན་དྲ་བའི་ལེའུ་ལས་ཕྱུང་བའོ། ། དེ་དག་ཀྱང་དཔལ་དང་པོའི་སངས་རྒྱས་ལས། སྟོན་པས་བྱ་རྒོད་ཕུང་པོ་རུ། ། ཤེས་རབ་ཕ་རོལ་ཕྱིན་པའི་ཚུལ། ། དེ་བཞིན་དཔལ་ལྡན་འབྲས་སྤུངས་སུ། ། ཆོས་བསྟན་གསང་སྔགས་ཚུལ་རབ་གསུངས། ། ཞེས་འབྱུང་ངོ་། ། དེ་ལ་རེ་ཞིག་རྒྱུད་ཀྱི་རྒྱལ་པོ་འདི་ནི་རིགས་དྲུག་གི་རྩ་དང་ལྷན་ཅིག་འཁོར་ལོ་དྲུག་ལ་རྣམ་པར་གནས་པའི་རྩ་བརྒྱ་དྲུག་ཅུ་རྩ་གཉིས་རྣམ་པར་དག་པས།
དེ་ནས་དཔལ་ལྡན་རྡོ་རྗེ་འཆང་། ། ཞེས་པ་ནས། ཡེ་ཤེས་སྐུ་ཁྱོད་ལ་འདུད་དོ། ། ཞེས་པའི་མཐར་ཐུག་པའི་ཚིགས་སུ་བཅད་པ་བརྒྱ་དྲུག་བཅུ་རྩ་གཉིས་ཏེ། ལྷག་མ་རྣམས་ཀྱིས་ནི་དེ་དག་ཉིད་ཀྱི་རྗེས་སུ་བསྔགས་པ་ལ་སོགས་པའོ། ། འདིར་བརྗོད་པར་བྱ་བ་ནི། ཤེས་རབ་དང་ཐབས་གཉིས་སུ་མེད་པའི་ཡེ་ཤེས་ཨེ་ཝྃ་གྱི་ཡི་གེའི་དོན་བྱང་ཆུབ་པ་བཞིའི་བདག་ཉིད་ཅན་ནོ། ། འདིར་རྟོགས་པར་བྱེད་པའི་རྒྱུད་ཀྱི་རྒྱལ་པོ་ནི་རྗོད་པར་བྱེད་པའོ། ། ཕན་ཚུན་བརྗོད་པར་བྱ་བ་དང་། རྗོད་པར་བྱེད་པའི་མཚན་ཉིད་ནི་འབྲེལ་པའོ། །
གདུལ་བྱའི་སྐྱེ་བོ་རྣམས་ཀྱིས་རྒྱུད་ཀྱི་དོན་རྟོགས་ཤིང་འཇིག་རྟེན་པའི་དངོས་གྲུབ་སྒྲུབ་པ་ནི་དགོས་པའོ། ། བསོད་ནམས་དང་ཡེ་ཤེས་ཀྱི་ཚོགས་ཀྱིས་རང་དང་གཞན་གྱི་དོན་ཕུན་སུམ་ཚོགས་པ་རྒྱ་ཆེན་པོའི་དངོས་གྲུབ་ཀྱི་མཐར་ཐུག་པ་ནི་དགོས་པའི་དགོས་པའོ། ། བརྗོད་པར་བྱ་བ་ལ་སོགས་པ་འདི་རྣམས་མངོན་པར་གཟིགས་ནས་བཅོམ་ལྡན་འདས་ཀྱིས་གསུངས་ཤིང་། སྡུད་པ་པོ་རྣམས་ཀྱིས་ཀྱང་བསྟན་ཏེ། འདི་དག་མཐོང་བ་ལས་རྟོག་པ་སྔོན་དུ་གཏོང་བ་རྣམས་ཡང་དག་པར་འཇུག་པར་འགྱུར་རོ། ། འདིར་བརྗོད་པར་བྱ་བ་ཤེས་རབ་དང་ཐབས་གཉིས་སུ་མེད་པ་དེའང་རྗོད་པར་བྱེད་པ་རྒྱུད་འདིའི་ངོ་བོ་ཉིད་ཀྱིས་གནས་པ་སྟེ། དེ་ལ་དང་པོ། དེ་ནས་དཔལ་ལྡན་རྡོ་རྗེ་འཆང་། ། ཞེས་བྱ་བ་ལ་སོགས་པ། ལུས་བཏུད་ནས་ནི་སྤྱན་སྔར་འདུག །
ཅེས་པའི་བར་ཚིགས་སུ་བཅད་པ་བཅུ་དྲུག་གིས་གསོལ་བ་འདེབས་པའོ། ། དེ་ནས་བཅོམ་ལྡན་ཤཱཀྱ་ཐུབ། ། ཅེས་པ་ལ་སོགས་པ། བཅོམ་ལྡན་དེ་ནི་ལེགས་ཞེས་གསོལ། ། ཅེས་པའི་བར་ཚིགས་སུ་བཅད་པ་དྲུག་གིས་ལན་གསུངས་པའོ། ། དེ་ནས་བཅོམ་ལྡན་ཤཱཀྱ་ཐུབ། ། ཅེས་པ་ལ་སོགས་པ། གཙུག་ཏོར་ཆེན་པོ་རིགས་ཆེན་ནོ། ། ཞེས་པའི་བར་ཚིགས་སུ་བཅད་པ་གཉིས་ཀྱིས་རིགས་དྲུག་ལ་གཟིགས་པའོ། ། གསང་སྔགས་རྒྱལ་པོ་དྲུག་ལྡན་ཞིང་། །
ཞེས་པ་ལ་སོགས་པ། ཨ་ར་པཱ་ཙ་ནཱ་ཡ་ཏེ་ན་མཿ ། ཞེས་པའི་བར་ཚིགས་སུ་བཅད་པ་གསུམ་གྱིས་སྒྱུ་འཕྲུལ་དྲ་བས་མངོན་པར་རྫོགས་པར་བྱང་ཆུབ་པའི་རིམ་པའོ། ། འདི་ལྟར་སངས་རྒྱས་བཅོམ་ལྡན་འདས། ། ཞེས་པ་ལ་སོགས་པ། ཐེག་པ་ཆེན་པོའི་ཚུལ་གྱི་མཆོག ། ཅེས་པའི་བར་ཚིགས་སུ་བཅད་པ་བཅུ་གཉིས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་བསྟོད་པའོ། ། སངས་རྒྱས་རྣམ་པར་སྣང་མཛད་ཆེ། ། ཞེས་པ་ལ་སོགས་པ། རྡོ་རྗེ་ལྕགས་ཀྱུ་ཞགས་པ་ཆེ། །
ཞེས་པའི་བར་རྐང་པ་གཅིག་གིས་དམན་པའི་ཚིགས་སུ་བཅད་པ་ཉི་ཤུ་རྩ་ལྔས་ཤིན་ཏུ་རྣམ་པར་དག་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་བསྟོད་པའོ། ། རྡོ་རྗེ་འཇིགས་བྱེད་འཇིགས་པར་བྱེད། ། ཅེས་པ་ལ་སོགས་པ། སྒྲ་དང་ལྡན་པ་རྣམས་ཀྱི་མཆོག ། ཅེས་པའི་བར་རྐང་པ་གཅིག་དང་བཅས་པའི་ཚིགས་སུ་བཅད་པ་བཅུ་གཉིས་མེ་ལོང་ལྟ་བུའི་ཡེ་ཤེས་ཀྱི་བསྟོད་པའོ། ། ཡང་དག་བདག་མེད་དེ་བཞིན་ཉིད། ། ཅེས་པ་ལ་སོགས་པ། ཡེ་ཤེས་མེ་ལྕེ་འོད་རབ་གསལ། ། ཞེས་པའི་བར་ཚིགས་སུ་བཅད་པ་བཞི་བཅུ་རྩ་གཉིས་ཀྱིས་སོ་སོར་གཟིགས་པའི་ཡེ་ཤེས་ཀྱི་བསྟོད་པའོ། ། འདོད་པའི་དོན་གྲུབ་དམ་པ་སྟེ། །
ཞེས་པ་ལ་སོགས་པ། ནོར་བུ་ཆེན་པོ་རིན་ཆེན་ཏོག ། ཅེས་པའི་བར་ཚིགས་སུ་བཅད་པ་ཉི་ཤུ་རྩ་བཞིས་མཉམ་པ་ཉིད་ཀྱི་ཡེ་ཤེས་ཀྱི་བསྟོད་པའོ། ། སངས་རྒྱས་ཀུན་གྱི་རྟོགས་བྱ་བ། ། ཞེས་པ་ལ་སོགས་པ། འཇམ་དཔལ་དཔལ་དང་ལྡན་པའི་མཆོག ། ཅེས་པའི་བར་ཚིགས་སུ་བཅད་པ་བཅྭོ་ལྔས་བྱ་བ་གྲུབ་པའི་ཡེ་ཤེས་ཀྱི་བསྟོད་པའོ། ། མཆོག་སྦྱིན་རྡོ་རྗེ་མཆོག་ཁྱོད་འདུད། ། ཅེས་པ་ལ་སོགས་པ། ཡེ་ཤེས་སྐུ་ཁྱོད་ལ་འདུད་དོ། །
ཞེས་བྱ་བའི་བར་ཚིགས་སུ་བཅད་པ་ལྔས་དེ་བཞིན་གཤེགས་པ་ལྔའི་ཡེ་ཤེས་ལ་སྤྱི་བསྟོད་པའོ། ། ལག་ན་རྡོ་རྗེ་རྡོ་རྗེ་འཆང་། ། ཞེས་བྱ་བ་ལ་སོགས་པ། བྱིན་གྱིས་བརླབ་པའོ། ། ཞེས་པའི་བར་གྱིས་འཁོར་ལོ་དང་པོའི་རྗེས་སུ་བསྔགས་པའོ། ། གཞན་ཡང་ལག་ན་རྡོ་རྗེ་རྡོ་རྗེ་འཆང་། ། ཞེས་པ་ལ་སོགས་པ་ཡོན་ཏན་ཐམས་ཅད་ཡོངས་སུ་རྫོགས་པའི་བར་རོ། ། ཞེས་པའི་བར་གྱིས་འཁོར་ལོ་གཉིས་པའི་རྗེས་སུ་བསྔགས་པའོ། ། གཞན་ཡང་ལག་ན་རྡོ་རྗེ་རྡོ་རྗེ་འཆང་། ། ཞེས་པ་ལ་སོགས་པ་ཆོས་ཐམས་ཅད་བརྗོད་དུ་མེད་པར་གྱུར་པའོ། །
ཞེས་པའི་བར་གྱིས་འཁོར་ལོ་གསུམ་པའི་རྗེས་སུ་བསྔགས་པའོ། ། གཞན་ཡང་ལག་ན་རྡོ་རྗེ་རྡོ་རྗེ་འཆང་། ། ཞེས་པ་ལ་སོགས་པ་ཉེ་བར་སྒྲུབ་པར་བྱེད་དོ། ། ཞེས་པའི་བར་གྱིས་འཁོར་ལོ་བཞི་པའི་རྗེས་སུ་བསྔགས་པའོ། ། གཞན་ཡང་ལག་ན་རྡོ་རྗེ་རྡོ་རྗེ་འཆང་། ། ཞེས་པ་ལ་སོགས་པ་ནམ་ཡང་མི་འགྱུར་རོ། ། ཞེས་པའི་བར་གྱིས་འཁོར་ལོ་ལྔ་པའི་རྗེས་སུ་བསྔགས་པའོ། ། ལག་ན་རྡོ་རྗེ་རྡོ་རྗེ་འཆང་ཞེས་པ་ལ་སོགས་པ་ཆོས་ཀྱི་རྒྱལ་པོར་འགྱུར་རོ། ། ཞེས་པའི་བར་གྱིས་འཁོར་ལོ་དྲུག་པའི་རྗེས་སུ་བསྔགས་པའོ། ། ཨོཾ་སརྦ་དྷརྨཱ་ཞེས་པ་ལ་སོགས་པ་ཛྙཱ་ན་གརྦྷ་ཨཱ་ཞེས་པའི་བར་རྐང་པ་གཉིས་དང་བཅས་པའི་ཚིགས་སུ་བཅད་པ་གསུམ་གྱིས་སྔགས་ཉེ་བར་དགོད་པའོ། །
དེ་ནས་དཔལ་ལྡན་རྡོ་རྗེ་འཆང་། ། ཞེས་པ་ལ་སོགས་པ། རྫོགས་པའི་སངས་རྒྱས་ཀུན་གྱིས་བཤད། ། ཅེས་པའི་བར་ཚིགས་སུ་བཅད་པ་ལྔས་ཉེ་བར་བསྡུ་བའོ། ། དེ་ལྟར་དོན་བཅུ་དགུའི་ངོ་བོ་ཉིད་ཀྱིས་གནས་པ་སྟེ། འདི་ནི་རེ་ཞིག་མཚན་ཡང་དག་པར་བརྗོད་པའི་རྒྱུད་ཀྱི་བསྡུས་པའི་དོན་ཏོ། ། དེའང་རྒྱུད་ནི་རྣམ་པ་གསུམ་སྟེ། ཐབས་ཀྱི་རྒྱུད་དང་། རྒྱུའི་རྒྱུད་དང་། འབྲས་བུའི་རྒྱུད་དོ། །
དེའང་འདུས་པ་ཕྱི་མར། རྒྱུད་ནི་རྒྱུན་ཆགས་སུ་བརྗོད་དེ། ། རྒྱུད་དེ་རྣམ་པ་གསུམ་དུ་འགྱུར། ། གཞི་དང་རང་བཞིན་ཉིད་དང་ནི། ། མི་འཕྲོག་པ་ཡི་རབ་དབྱེ་ལས། ། གཞི་ནི་ཐབས་ཞེས་བྱ་བ་སྟེ། ། རང་བཞིན་རྣམ་པ་རྒྱུ་ཡིན་ནོ། ། མི་འཕྲོག་འབྲས་བུ་རབ་ཏུ་ཕྱེ། ། ཞེས་གསུངས་སོ། ། དེ་ལ་ཐབས་ཀྱི་རྒྱུད་ནི།
བསྐྱེད་པའི་རིམ་པ་ཡན་ལག་དང་བཅས་པའོ། ། འབྲས་བུའི་རྒྱུད་ནི་ཟུང་འཇུག་གི་བདག་ཉིད་བཅོམ་ལྡན་འདས་དཔལ་རྡོ་རྗེ་སེམས་དཔའོ། ། རྒྱུའི་རྒྱུད་ནི་དེ་ཉིད་གནས་སྐབས་ལ་བལྟས་ནས་བརྗོད་པར་བྱ་སྟེ། དང་པོའི་རྒྱུ་ནི་རྡོ་རྗེའི་བཟླས་པ་དང་། རང་བྱིན་གྱིས་བརླབས་པ་དང་། འོད་གསལ་བ་རྣམས་སོ། ། དེ་བཞིན་དུ་འདུས་པ་ཕྱི་མར་ཐབས་ཀྱི་རྒྱུད་དུ་གྲགས་པའི་བསྐྱེད་པའི་རིམ་པ་ནི་རྫོགས་པའི་རིམ་པ་སྐྱེ་བ་དང་། གནས་པ་དང་། འཕེལ་བའི་རྒྱུ་ཉིད་ཀྱི་ཕྱིར་གཞིའི་རང་བཞིན་དུ་གསུངས་སོ། ། གཞན་དག་ནི་འདི་ལས་གཞན་དུ་སྨྲའོ།། །།
ད་ནི་ཡན་ལག་གི་དོན་བརྗོད་པར་བྱ་སྟེ། དེ་ནས་ཞེས་པ་ལ་སོགས་པ་འདིར་དྲང་བའི་དོན་ནི་ཤིང་རྟ་ཆེན་པོ་རྣམས་ཀྱིས་མཛད་པའི་འགྲེལ་པ་ལྟར་རྟོགས་པར་བྱའོ། ། འདིར་ཟབ་མོ་ལ་མོས་པ་རྣམས་ཀྱི་དབང་དུ་བྱས་ཏེ། ངེས་པའི་དོན་འབའ་ཞིག་བྲི་བར་བྱའོ། ། དེ་ལ་ཨ་ཡིག་གིས་བདག་མེད་རྟོགས་པར་བྱེད་པ་ཉིད་ཀྱིས་རྣམ་པ་ཐམས་ཅད་མཆོག་དང་ལྡན་པའི་སྟོང་པ་ཉིད་དོ། ། ཐ་ཡིག་གིས་མི་བསྐྱོད་པའི་རང་བཞིན་རྟོགས་པར་བྱེད་པས་དམིགས་པ་མེད་པའི་སྙིང་རྗེ་ཆེན་པོ་སྟེ། དེ་དག་ཀྱང་ཀྱཻ་རྡོ་རྗེའི་འགྲེལ་པ་ཁ་སྦྱོར་ཤིན་ཏུ་དྲི་མ་མེད་པ་ལས་འབྱུང་ངོ་། ། སྟོང་པ་ཉིད་དང་སྙིང་རྗེ་ཆེན་པོ་དེ་དག་གཉིས་སུ་མེད་པ་ལྷན་ཅིག་སྐྱེས་པའི་དགའ་བ་བདེ་བ་ཆེན་པོ་འགྱུར་བ་མེད་པ། ཨེ་ཝྃ་གྱི་སྒྲའི་བརྗོད་པར་བྱ་བ་ལ་དེ་ནས་ཞེས་གསུངས་སོ། ། དེ་ཡང་དང་པོའི་སངས་རྒྱས་ལས།
ཨེ་ཡིག་དབུས་སུ་ཝྃ་ཡིག་སྟེ། ། སངས་རྒྱས་ཀུན་གྱི་བདེ་བའི་གཞི། ། མཁའ་ལ་རྡོ་རྗེ་སེམས་དཔའ་འདི། ། སྐུ་གསུང་ཐུགས་ཀྱི་རྣལ་འབྱོར་ལས། ། ཐིག་ལེ་ཟླ་བ་ཞུ་བ་སྐུ། ། རྣམ་པར་བཅད་པ་རྡུལ་ཉིད་གསུང་། ། ཨ་ཡིག་མུན་ཅན་ཐུགས་རབ་བརྗོད། ། མཁའ་ཁམས་ཨེ་ལས་རྣམ་པར་གནས། ། ཞེས་འབྱུང་ངོ་། ། དེ་བཞིན་དུ།
ཨེ་ཡིག་ཆ་བྱད་བཟང་པོ་གང་། ། དབུས་སུ་ཝ་ཡིག་གིས་བརྒྱན་པ། ། བདེ་བ་ཐམས་ཅད་ཀྱི་ནི་གཞི། ། སངས་རྒྱས་རིན་ཆེན་ཟ་མ་ཏོག ། ཅེས་རྒྱུད་གཞན་དུ་གསུངས་སོ། ། དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པར་ཡང་། ཨ་ཡིག་ནི་ཆོས་ཐམས་ཅད་ཀྱི་སྒོ་སྟེ་གདོད་མ་ནས་མ་སྐྱེས་པའི་ཕྱིར་རོ། ། ཞེས་གསུངས་སོ། ། དེ་བཞིན་དུ་ཕྱག་ན་རྡོ་རྗེས་མཛད་པའི་འགྲེལ་པར་ཡང་། འདིར་ཨ་ཡིག་སྟོང་པ་ཉིད་རྟོགས་པར་བྱེད་པ་འདུན་པའི་མཐའ་ཅན་ཨེ་ཡིག་ཏུ་འགྱུར་རོ། །
དེའི་ཕྱིར་ཨེ་ཞེས་པའི་མིང་གིས་ཐམས་ཅད་ཀྱི་གཞི་ནམ་མཁའི་ཁམས་གཟུང་བར་བྱའོ་ཞེས་གསུངས་སོ། ། དེས་ན་ཨ་ཡིག་སྟོང་པ་ཉིད་སྟོན་པ་ཡིན་པའི་ཕྱིར་ཡང་། ཐ་ཡིག་གིས་སྙིང་རྗེ་ཆེན་པོ་རྟོགས་པར་བྱ་སྟེ། གཅིག་ཉིན་མོར་བྱེད་པའོ། ། ཞེས་བརྗོད་པ་ན་གཞན་མཚན་མོར་བྱེད་པ་ཞེས་མ་བརྗོད་ཀྱང་རྟོགས་པ་བཞིན་ནོ། ། གལ་ཏེ་བཅོམ་ལྡན་འདས་ཀྱིས་རྒྱུད་ཀྱི་རྒྱལ་པོ་ཐམས་ཅད་དུ་འདི་སྐད་བདག་གིས་ཐོས་པ་ཞེས་པ་ལ་སོགས་པས་བཞུགས་པའི་གནས་ངེས་པ་བསྟན་པ་མ་ཡིན་ནམ། འདིར་ཅིའི་ཕྱིར། དེ་ནས་ཞེས་པ་ལ་སོགས་པ་གསུངས་ཤེ་ན། འདིར་འདི་སྐད་བདག་གིས་ཞེས་པ་ལ་སོགས་པ་མ་བརྗོད་ཀྱང་སྐྱོན་མེད་དེ། དབང་པོ་རྣོན་པོ་རྣམས་ཀྱིས་དོན་གྱི་རྗེས་སུ་འབྲང་བར་བྱ་བ་ཡིན་ལ།
གཉིས་ཀར་ཡང་ཤེས་རབ་དང་ཐབས་ཀྱི་བདག་ཉིད་སྟོང་པ་ཉིད་དང་། སྙིང་རྗེ་དབྱེར་མེད་པ་རྟོགས་པར་བྱེད་པས་དོན་ཁྱད་པར་མེད་པའི་ཕྱིར་རོ། ། དེ་ཡང་གསུང་རབ་ལས་རྟོན་པ་རྣམ་པ་བཞི་གསུངས་ཏེ། དོན་ལ་རྟོན་པར་བྱའི་ཚིག་འབྲུ་ལ་མ་ཡིན་པ་དང་། ཡེ་ཤེས་ལ་རྟོན་པར་བྱའི་རྣམ་པར་ཤེས་པ་ལ་རྟོན་པ་མ་ཡིན་པ་དང་། ངེས་པའི་དོན་ལ་རྟོན་པར་བྱའི་དྲང་བའི་དོན་ལ་རྟོན་པ་མ་ཡིན་པ་དང་། ཆོས་ལ་རྟོན་པར་བྱ་ཡི་གང་ཟག་ལ་རྟོན་པ་མ་ཡིན་པའོ། ། དེའི་ཕྱིར་འདི་ནི་སྐྱོན་དུ་བརྟག་པར་མི་བྱའོ། ། འདིར་ཤེས་རབ་དང་ཐབས་ཀྱི་བདག་ཉིད་སྟོང་པ་ཉིད་དང་སྙིང་རྗེ་དབྱེར་མེད་པ་ནི་རྒྱུད་ཐམས་ཅད་ཀྱི་གླེང་གཞི་དང་བརྗོད་པར་བྱ་བ་ཡིན་ལ། རྣལ་འབྱོར་པ་རྣམས་ཀྱིས་ཐོས་པ་ལ་སོགས་པས་རྟོགས་པར་བྱ་བ་ཡང་ངོ་། །
དེ་ཡང་དཔལ་ཀྱཻ་རྡོ་རྗེར། ཧེ་ཡིག་གིས་ནི་སྙིང་རྗེ་ཆེ། ། བཛྲའང་ཤེས་རབ་བརྗོད་པར་བྱ། ། ཐབས་དང་ཤེས་རབ་བདག་ཉིད་རྒྱུད། ། དེ་ནི་ང་ཡིས་བཤད་ཀྱིས་ཉོན། ། ཅེས་པ་དང་། ཨེ་ཝྃ་ཉིད་ནི་འཁོར་བ་སྟེ། ། མྱ་ངན་འདས་པ་ཨེ་ཝྃ་ཉིད། ། འཁོར་བ་སྤངས་ནས་གཞན་དུ་ནི། ། མྱ་ངན་འདས་པ་རྟོགས་མི་འགྱུར། །
ཞེས་གསུངས་སོ། ། དེ་བཞིན་དུ་མཁའ་འགྲོ་མ་རྡོ་རྗེ་གུར་དུ། སྟོང་ཉིད་སྙིང་རྗེ་དབྱེར་མེད་པ། ། གང་དུ་སེམས་ནི་རབ་བསྒོམ་པ། ། འདི་ནི་སངས་རྒྱས་ཆོས་དང་ནི། ། དགེ་འདུན་གྱི་ཡང་བསྟན་པ་འོ། ། ཞེས་གསུངས་སོ། ། དེ་བཞིན་དུ་དཔལ་འདུས་པ་ཕྱི་མར། རྣལ་འབྱོར་ཐབས་ཀྱི་ལུས་དང་ནི། ། ཤེས་རབ་གཅིག་པུ་དག་གིས་མིན། །
ཐབས་དང་ཤེས་རབ་སྙོམས་འཇུག་པ། ། རྣལ་འབྱོར་ཞེས་ནི་བརྗོད་པ་འོ། ། ཞེས་གསུངས་སོ། ། དེ་བཞིན་དུ་སྡོམ་པ་འབྱུང་བའི་རྒྱུད་དུ། ཤེས་རབ་སྙིང་རྗེ་དག་དབྱེ་བ། ། སྒྲོན་མ་སྣང་བ་དག་པ་བཞིན། ། འདི་གཉིས་དབྱེ་བ་མེད་པའི་བདག ། སེམས་ནི་གཅིག་གི་གཟུགས་ཅན་ནོ། ། ཤེས་རབ་ཐབས་ནི་མཉམ་སྦྱོར་ལས། ། རྫོགས་པའི་བྱང་ཆུབ་སྒྲུབ་བྱེད་པ། །
དེ་ཉིད་སངས་རྒྱས་མཐའ་དག་གི ། རབ་ཏུ་གནས་པའང་བླ་ན་མེད། ། དབྱེར་མེད་རྣམ་པར་ཡང་དག་རིག ། གང་གནས་རྡོ་རྗེ་སེམས་དཔའ་འོ། ། ཞེས་གསུངས་སོ། ། དེ་བཞིན་དུ་མངོན་པར་བརྗོད་པ་འབུམ་པ་ལས། སྟོང་ཉིད་སྙིང་རྗེ་གཅིག་གྱུར་པ། ། རྒྱུད་གང་པ་ནི་རབ་བསྟན་ཞིང་། ། འཇིག་རྟེན་མགོན་པོ་སྒྲུབ་བྱེད་པ། ། རྒྱུད་དེ་སངས་རྒྱས་ཀྱིས་བསྟན་པའོ། །
ཞེས་གསུངས་སོ། ། དེའི་ཕྱིར་ངེས་པའི་དོན་གྱི་རྒྱུད་ཐམས་ཅད་ནི་གཉིས་སུ་མེད་པའི་རྒྱུད་དོ། ། རྣལ་འབྱོར་གྱི་རྒྱུད་དང་རྣལ་འབྱོར་མའི་རྒྱུད་ཅེས་བྱ་བ་ནི་དྲང་བའི་དོན་ཏེ། དེ་དག་ཉིད་སྒྲུབ་པ་པོ་ལ་ལྟོས་ནས་དེ་ལས་གཞན་དུའང་འགྱུར་བའི་ཕྱིར་རོ། ། ཞེས་པ་སྟེ་ཞར་ལ་འོངས་པའོ། ། དེའི་ཕྱིར་སྟོང་པ་ཉིད་དང་སྙིང་རྗེ་དབྱེར་མེད་པ་བདེ་བ་ཆེན་པོའི་ཡེ་ཤེས་ནི་རྡོ་རྗེ་སྟེ། ཡང་དག་པ་མ་ཡིན་པའི་རྟོག་པས་ཀུན་ནས་བསླངས་པའི་ཉོན་མོངས་པ་དང་། ཕུང་པོ་དང་། འཆི་བདག་དང་། ལྷའི་བུའི་བདུད་རྣམས་ཀྱིས་དབྱེ་བ་དང་།
གཞོམ་པར་མི་ནུས་པའི་ཕྱིར་རོ། ། དེའང་དཔལ་ཀྱཻ་རྡོ་རྗེར། མི་ཕྱེད་རྡོ་རྗེ་ཞེས་པར་བརྗོད། ། ཅེས་པ་དང་། རྒྱུད་རྡོ་རྗེ་རྩེ་མོར། སྲ་ཞིང་སྙིང་པོ་ཁོང་སྟོང་མེད། ། བཅད་དང་གཞིག་པར་བྱ་བ་མེད། ། བསྲེག་པར་བྱ་མིན་འཇིག་མེད་པ། ། སྟོང་ཉིད་རྡོ་རྗེ་བརྗོད་པར་བྱ། ། ཞེས་གསུངས་སོ། །
དེའི་བདག་ཉིད་ཀྱིས་རྒྱུན་མི་འཆད་པར་འཛིན་པའི་ཕྱིར་རྡོ་རྗེ་འཆང་ཞེས་པའོ། ། རྣམ་པ་གཅིག་ཏུ་ན་མི་ཕྱེད་པའི་ཡེ་ཤེས་ལྔའི་རང་བཞིན་བརྙེས་པར་མཚོན་པའི་རྡོ་རྗེ་རྩེ་ལྔ་པ་ཕྱག་ན་འཛིན་པའི་ཕྱིར་རྡོ་རྗེ་འཆང་ཞེས་པ་སྟེ། བདག་གིས་ཞེས་པའི་དོན་ནོ། ། དཔལ་ནི་གཉིས་སུ་མེད་པའི་ཡེ་ཤེས་ཏེ། དེ་རྣལ་འབྱོར་གྱི་སྟོབས་ཀྱིས་ཉམས་སུ་མྱོང་བས་རྟག་ཏུ་དེའི་བདག་ཉིད་དུ་ལྡན་པའི་ཕྱིར་དཔལ་ལྡན་ཏེ། ཐོས་པ་ཞེས་པའི་དོན་ནོ། ། དེ་དག་ཀྱང་དཔལ་དུས་ཀྱི་འཁོར་ལོའི་རྒྱུད་དུ། རྒྱུད་རྣམ་དག་ལས། འདི་སྐད་བདག་གིས་ཐོས་ཏེ་གསུངས་པ་གང་དེ་འདི་ལྟར་བདག་གིས་ཞེས་པ་སྟེ། ། རྡོ་རྗེ་ཅན་གྱི་ཟླ་བ་ཞུ་ལས་རྡོ་རྗེ་གང་ཞིག་སྤྱི་མགྲིན་སྙིང་ཁའི་ཆུ་སྐྱེས་ལྟེ་གསང་དང་། །
བུད་མེད་རྣམས་ཀྱི་བྷ་གར་དེ་ནི་ཐིག་ལེ་གྲོལ་བ་གསུམ་གྱིས་མཆོག་གི་པད་མ་ལ་གནས་པ། ། དེ་འདིར་སངས་རྒྱས་ཞིང་དུ་རབ་ཏུ་ཞུགས་པ་བཅོམ་ལྡན་འདས་སུ་རྣལ་འབྱོར་རྣམས་ཀྱིས་རིག་པར་བྱ། ། ཞེས་པའོ། ། འདིར་རྡོ་རྗེ་འཆང་ནི་བཅོམ་ལྡན་འདས་རྡོ་རྗེ་སེམས་དཔའ་ཉིད་དེ། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་འཛིན་པ་དང་། སྟོན་པ་ལ་སོགས་པ་གཞན་གྱིས་མི་ནུས་པའི་ཕྱིར་རོ། ། དེའི་ཕྱིར་དཔལ་ཀྱཻ་རྡོ་རྗེའི་རྒྱུད་དུ། འཆད་པ་པོ་ང་ཆོས་ཀྱང་ང་། ། ཉན་པ་རང་དང་ཚོགས་ལྡན་ང་། ། འགྲོ་བའི་སྟོན་པ་བསྒྲུབ་བྱ་ང་། །
འཇིག་རྟེན་པ་ང་འཇིག་རྟེན་ང་། ། ལྷན་ཅིག་སྐྱེས་དགའི་རང་བཞིན་ང་། ། མཆོག་མཐའ་དགའ་བྲལ་དང་པོ་ཅན། ། ཞེས་གསུངས་སོ། ། གསོལ་བ་འདེབས་པ་པོ་དང་སྡུད་པ་པོ་ལ་སོགས་པ་ནི་སངས་རྒྱས་ཀྱི་ཟློས་གར་ཏེ། ལས་དང་པོ་པའི་སེམས་ཅན་རྣམས་གཞུག་པའི་ཕྱིར་རོ། ། འདི་ཉིད་ཀྱི་འགྲེལ་པ་མཚན་མངགས་ཀྱི་དོན་དུ་རྣམ་པར་ལྟ་བ་ལས་ཀྱང་འདིས་ཅི་ཞིག་སྟོན་པར་འགྱུར་ཞེ་ན། ཐབས་དང་ཤེས་རབ་ཀྱི་བདག་ཉིད་བཅོམ་ལྡན་འདས་རྡོ་རྗེ་འཛིན་པ་ཞེས་བསྟན་པ་ཡིན་ནོ། ། ཞེས་འབྱུང་ངོ་། ། གདུལ་དཀའ་བ་ནི་སྐྱེ་བ་དང་།
རྒ་བ་དང་། ན་བ་དང་། འཆི་བའི་རྒྱུར་གྱུར་པ་དབུགས་ཉི་ཁྲི་ཆིག་སྟོང་དྲུག་བརྒྱ་པོ་རྣམས་ཏེ། སེང་གེ་དང་། འཕྲོག་བྱེད་དང་། དབྱིག་གི་སྙིང་པོ་ལ་སོགས་པ་རྣམས་ཀྱིས་ཀྱང་གདུལ་བར་མི་ནུས་པའི་ཕྱིར་རོ། ། དེ་རྣམས་ཡན་ལག་དྲུག་གམ་རྣལ་འབྱོར་གྱིས་མཆོག་ཏུ་མི་འགྱུར་བའི་ཡེ་ཤེས་ཀྱི་རོ་ཆེན་པོར་བྱེད་པ་ཉིད་ཀྱིས་དེའི་རང་བཞིན་ཉེ་བར་འཇོམས་པའི་ཕྱིར་གདུལ་དཀའ་འདུལ་བ་སྟེ། མཆོག་ནི་ཕུལ་དུ་བྱུང་བར་གྱུར་པའོ། ། དེའང་འགྲེལ་པ་དྲི་མ་མེད་པར། དཔའ་བོའམ་རིམ་པ་ཕྱི་རོལ་མ་ཡིན་ཏེ། །
ལུས་ལ་སྲོག་ཟད་ཉིད་ལ་འདི་གསུངས་སོ། ། བདག་བྱིན་བརླབས་པ་དག་ནི་སྟོང་པ་ལ། ། ཁམས་གསུམ་པོ་ནི་མཐོང་བར་གྱུར་པའི་མཚན། ། ཞེས་པ་དང་། སྒྲུབ་ཐབས་ཀྱི་ལེའུ་ཡི་འགྲེལ་པར། འདིར་རྣལ་འབྱོར་པ་ཡིས་ཉིན་དང་མཚན་མོར་སྲོག་གཅོད་པ་དག་བྱ་བ་དེ་ནི། ཐམས་ཅད་མཁྱེན་པའི་འབྲས་བུ་ཐོབ་པའི་སླད་དུ་རང་གི་ལུས་ལ་སྲོག་ཉམས་པར་གསུངས་པ་སྟེ། ཕྱི་རོལ་ཏུ་སྲོག་གཅོད་པ་ནི་མ་ཡིན་ནོ། ། འདིར་ཕྱི་རོལ་ཏུ་གདུལ་དཀའ་བ་འདུལ་བའི་སླད་དུ་སྲོག་བཅད་པར་གསུངས་པ་གང་ཡིན་པ་དེ་ནི། དེ་རྣམས་ཀྱི་སྲོག་རྣལ་འབྱོར་གྱི་སྟོབས་ཀྱིས་བཀུག་པ་སླར་ཡང་ལུས་དེ་ཉིད་ལ་རྣལ་འབྱོར་པས་གཞུག་པར་བྱའོ། །
དེ་ལྟར་ན་གདུལ་དཀའ་བ་གདུལ་བར་འགྱུར་ཏེ། གདུལ་དཀའ་མཐར་བྱེད་པ་ནི་མ་ཡིན་ནོ་ཞེས་གསུངས་སོ། ། གསུམ་དང་འཇིག་རྟེན་ནི་འཇིག་རྟེན་གསུམ་སྟེ། ལ་ལ་ནཱ་དང་། ར་ས་ནཱ་དང་། ཨ་བ་དྷུ་ཏཱིར་རྒྱུ་བའི་དབུགས་དང་། ལུས་དང་ངག་དང་། སེམས་ཀྱི་ཐིག་ལེ་རྣམས་སོ། ། རྣམ་པར་རྒྱལ་བ་ནི་དེ་རྣམས་དབང་དུ་གྱུར་པ་སྟེ། ཡེ་ཤེས་དང་ལྷན་ཅིག་ཏུ་འདྲེས་པར་འགྱུར་པའོ། །
དེའང་དང་པོའི་སངས་རྒྱས་སུ། བྷ་གར་ལིང་ག་རབ་བཞག་ནས། ། བྱང་ཆུབ་སེམས་ནི་སྤྲོ་མི་བྱ། ། ཁམས་གསུམ་པོ་ནི་མ་ལུས་ནས། ། སངས་རྒྱས་སྐུ་རུ་བསྒོམ་པར་བྱ། ། ཞེས་གསུངས་སོ། ། དཔའ་བོ་ནི་བི་ག་ཏ་ཞེས་པ་བྲལ་བ་དང་ཨི་ར་ཞེས་པ་གཡོ་བ་སྟེ། དབུགས་གཡོ་བ་མེད་པའི་ཕྱིར་རོ། ། འདིའི་གསུང་རབ་ནི་སྔར་བརྗོད་པ་ཉིད་དོ། ། རྡོ་རྗེ་དབང་ཕྱུག་ཅེས་པ་སྟོང་པ་ཉིད་དང་སྙིང་རྗེ་དབྱེར་མེད་པ་ནི་རྡོ་རྗེའོ། །
དེས་ཁམས་གསུམ་པོའི་བདག་ཉིད་སད་པ་དང་། རྨི་ལམ་དང་གཉིད་འཐུག་པོའི་གནས་སྐབས་རྣམས་ལ་དབང་འབྱོར་བའི་ཕྱིར་དབང་ཕྱུག་སྟེ། དང་པོའི་སངས་རྒྱས་སུ། རང་དང་གཞན་དོན་བསྒྲུབ་པའི་སླད། ། སྟོང་ཉིད་སྙིང་རྗེ་དབྱེར་མེད་པ། ། ཁམས་གསུམ་དབང་ཕྱུག་ཡེ་ཤེས་ནི། ། འདི་ལས་གཞན་པ་ཡོད་མ་ཡིན། ། ཞེས་པ་དང་། དཔལ་ཀྱཻ་རྡོ་རྗེར། མི་ཕྱེད་རྡོ་རྗེ་ཞེས་པར་བརྗོད། །
སེམས་དཔའ་སྲིད་པ་གསུམ་གཅིག་པ། ། ཞེས་གསུངས་སོ། ། འདི་ཉིད་ཀྱི་འགྲེལ་པར་ནི། རྡོ་རྗེ་རྩེ་མོར་བརྟན་པ་ཉིད་ཀྱིས་དབང་ཕྱུག་ཏུ་གྱུར་པའི་ཕྱིར་རྡོ་རྗེ་དབང་ཕྱུག་གོ ། ཞེས་བཤད་དོ། ། གསང་བ་ནི་ཉན་ཐོས་དང་རང་སངས་རྒྱས་ཐམས་ཅད་ཀྱི་སྤྱོད་ཡུལ་མ་ཡིན་པ་སྟེ། རྡོ་རྗེ་ཐེག་པ་ལུས་དང་ངག་དང་སེམས་དང་ཡེ་ཤེས་གཅིག་ཏུ་འདྲེས་པ་ཉིད་དོ། ། དེའི་གསོལ་བ་འདེབས་པ་དང་། སྡུད་པ་དང་། འཛིན་པ་པོར་གྱུར་པའི་ཕྱིར་རྒྱལ་པོའོ། །
ཡང་ན་གསང་བ་ནི་གནོད་སྦྱིན་རྣམས་ཏེ། དེ་རྣམས་ཀྱི་རྒྱལ་པོའོ། ། ནང་དུ་ནི་བདུད་དང་ཉོན་མོངས་པ་དང་ཤེས་བྱ་དང་སྙོམས་འཇུག་གི་སྒྲིབ་པའི་གནོད་སྦྱིན་རྣམས་འདུལ་བའི་ཕྱིར་རྒྱལ་པོའོ། ། ཡང་ན་འདིར་གསང་བ་ལྔའི་རྒྱལ་པོར་གྱུར་པའི་ཕྱིར་གསང་བའི་རྒྱལ་པོའོ། ། དེའང་དང་པོའི་སངས་རྒྱས་ཀྱི་བསྡུས་པའི་རྒྱུད་དུ། རྣལ་འབྱོར་པ་ཡིས་ཉིན་དང་མཚན་མོར་སྲོག་གཅོད་པ་དག་བྱ་བ་དེ་ནི་སྲོག་ཉམས་པར་གསུངས་ཏེ། ། སྒྲ་ནི་གང་ཞིག་ཞལ་གྱི་དམན་པ་དག་ཀྱང་སྙིང་ལ་གྱུར་པ་དེ་ནི་བརྫུན་དུ་སྨྲ་བ་ཉིད། ། གང་ཞིག་ཐམས་ཅད་མཁྱེན་པའི་ཡེ་ཤེས་པ་ནི་འཛིན་པ་དག་ཀྱང་རྣལ་འབྱོར་པ་ཡིས་བརྐུ་བར་གསུངས། ། ཐིག་ལེ་མ་ལྷུང་བ་ལས་བདེ་བར་གྱུར་པ་ཆགས་བྲལ་མིན་ལས་གཞན་གྱི་བུད་མེད་བསྟེན་པའོ། ། སྲོག་གི་རྩོལ་བའི་མེ་ཡིས་རི་བོང་ཅན་གྱི་ཁུ་བ་དག་ཀྱང་བཏུང་བ་ཆང་ནི་འཐུང་བ་འོ། །
ཞེས་པ་ལ་སོགས་པ་གསུངས་སོ། ། དེ་བཞིན་དུ་དེ་ཉིད་བསྡུས་པའི་རྒྱུད་དུ། ཇི་ལྟ་ཇི་ལྟར་འདུལ་འགྱུར་བ། ། སེམས་ཅན་རྣམས་ཀྱི་རང་བཞིན་ལས། ། དེ་ལྟ་དེ་ལྟར་སེམས་ཅན་དོན། ། འདོད་ཆགས་ལ་སོགས་གཙང་བས་བྱ། ། སེམས་ཅན་ཀུན་ལ་ཕན་དོན་དུ། ། སངས་རྒྱས་བསྟན་པའི་རྒྱུ་ཡི་ཕྱིར། ། སེམས་ཅན་ཐམས་ཅད་བསད་ན་ཡང་། ། དེ་ནི་སྡིག་པས་མི་གོས་སོ། །
སེམས་ཅན་ཀུན་ལ་ཕན་དོན་དུ། ། སངས་རྒྱས་སླུ་དང་སྦྱོར་བ་ལས། ། གཞན་གྱི་ནོར་རྣམས་འཕྲོག་ན་ཡང་། ། དེ་ནི་སྡིག་པས་མི་དགོས་སོ། ། འདོད་ཆགས་ལྟ་བུའི་བདེ་བ་མེད། ། དེ་ནི་རྒྱལ་བ་ཉིད་ལ་འབུལ། ། སེམས་ཅན་དོན་དུ་གཞན་བུད་མེད། ། བསྟེན་པས་བསོད་ནམས་ཐོབ་པར་འགྱུར། ། སེམས་ཅན་ཀུན་ལ་ཕན་དོན་དུ། ། སངས་རྒྱས་བསྟན་པའི་རྒྱུ་ཡི་ཕྱིར། །
ལས་རྣམས་ཐམས་ཅད་བྱ་བ་ཡིས། ། བསོད་ནམས་རྣམ་པ་མང་པོ་རྙེད། ། ཅེས་གསུངས་ཏེ། གསང་བ་ལྔ་པོ་དེ་རྣམས་གསལ་བར་བྱེད་པའི་ཕྱིར་རྒྱལ་བའོ། ། ཡང་ན་གསང་བ་ནི། ཨེ་ཡིག་ཆ་བྱད་བཟང་པོ་གང་། ། ཞེས་པ་ལ་སོགས་པ་དེ་གསལ་བར་བྱེད་པའི་ཕྱིར་རོ། ། འགྱུར་བའི་བག་ཆགས་ཟད་ནས་ཐིག་ལེ་འགྱུར་བ་མེད་པའི་བདེ་བ་རྣམ་པར་རྒྱས་ཤིང་སྟོང་པ་ཉིད་དང་སྙིང་རྗེ་དབྱེར་མེད་པ་མངོན་དུ་གྱུར་པའི་ཕྱིར་རྣམ་རྒྱས་པད་མ་དཀར་པོའི་སྤྱན། ཞེས་པའོ། ། ཡང་ན་པད་མ་དཀར་པོ་ཐིག་ལེ་རྣམ་པར་རྒྱས་པ་ལས་སྤྱན་འགྱུར་བ་མེད་པའི་ཡེ་ཤེས་དང་ལྡན་པའོ། །
པད་མ་རབ་ཏུ་རྒྱས་པའི་ཞལ། ཞེས་པ་པད་མའི་སྒྲས་ནམ་མཁའི་ཁམས་བརྗོད་དེ། དེས་ཁྱབ་པའི་སེམས་ཅན་རྣམས་རིགས་བརྒྱའི་ངོ་བོས་གནས་པའི་མཐའ་ཇི་སྲིད་པར་ཞལ་རྣམ་པར་ཐར་པའི་སྒོ་བཞིའི་ཡེ་ཤེས་རབ་ཏུ་རྒྱས་པ་ཁྱབ་པར་འགྱུར་བའོ། ། ཡང་ན་རྡོ་རྗེ་དང་མཉམ་པར་སྦྱོར་བའི་པད་མར་ཞལ་བདེ་བ་ཆེན་པོའི་ཡེ་ཤེས་རབ་ཏུ་རྒྱས་པར་འགྱུར་བའོ། ། རང་རྣམ་པར་ཤེས་པ་སྟེ་དེའི་ལག་པ་དབང་པོ་དང་ཡུལ་རྣམས་ཀྱི་རྡོ་རྗེ་གཉིས་སུ་མེད་པའི་ཡེ་ཤེས་སོ། ། མཆོག་ནི་རྣམ་པར་རྟོག་པ་ཐམས་ཅད་དང་བྲལ་བ་སྟེ། ཡང་དང་ཡང་དུ་སྐད་ཅིག་ཙམ་ཡང་རྒྱུན་མི་འཆད་པར་འགྲོ་བའི་དོན་དུ་སྤྲོ་བ་དང་སྡུད་པ་ནི་གསོར་བར་བྱེད་པའོ། ། ཡང་ན་རང་ཞེས་པ་ཨ་བ་དྷཱུ་ཏཱིའོ། ། དེའི་ལག་པ་ནི་ལ་ལ་ནཱ་དང་ར་ས་ནཱའི་དབུགས་རྣམས་ཏེ། དེ་དག་དེར་ཡན་ལག་དྲུག་གི་རྣལ་འབྱོར་གྱིས་གཡོ་བ་མེད་པར་གྱུར་པ་ནི་རྡོ་རྗེ་ཡིན་ལ།
དེ་ལས་འགྱུར་བ་མེད་པའི་བདེ་བ་ཉམས་སུ་མྱོང་བ་ནི་མཆོག་སྟེ། ཡང་དང་ཡང་དུ་གསོར་བྱེད་པ། ། རྒྱུན་མི་འཆད་པའི་སྦྱོར་བས་གཙུག་ཏོར་གྱི་འཁོར་ལོར་དྲི་མ་མེད་པར་བྱེད་པའོ། ། ཁྲོ་གཉེར་རིམ་པ་ནི་དཔྲལ་བ་སྟེ། དེས་སྨིན་མཚམས་ཀྱི་འཁོར་ལོར་བྱང་ཆུབ་ཀྱི་སེམས་རྒྱུ་བ་མཚོན་པའོ། ། དེའི་རླབས་ནི་ལྷན་ཅིག་སྐྱེས་པའི་དགའ་བའི་རླབས་ཏེ་དེའི་ཕུལ་དུ་བྱུང་བའི་སྒོ་ནི་དེ་མངོན་དུ་བྱེད་པའི་ཐབས་ཡན་ལག་དྲུག་གི་རྣལ་འབྱོར་རོ། ། ཡང་ན་དེ་གཙོ་བོར་གྱུར་པས། ལ་སོགས། ཞེས་པའོ། ། གཉིས་སུ་མེད་པའི་ཡེ་ཤེས་ཀྱི་བདག་ཉིད་མེ་ལོང་ལྟ་བུ་ལ་སོགས་པ་ཡེ་ཤེས་ལྔའི་རང་བཞིན་གྱི་རྡོ་རྗེ་གང་གི་ལག་པ་ན་གནས་པ་ལྟར།
དེའི་བདག་ཉིད་དུ་འཛིན་པ་ནི་ལག་ན་རྡོ་རྗེའོ། ། དེའང་མཐའ་ཡས་པ་ནི་མཐའ་གཉིས་དང་བྲལ་བ་རྣམ་པར་མི་རྟོག་པའི་བདེ་བ་སྟོང་པ་དང་རོ་གཅིག་པའོ། ། དཔའ་བོ་གདུལ་དཀའ་འདུལ་བ་པོ། ། ཞེས་པ་ནི་སྔ་མ་བཞིན་ནོ། ། ཡང་ན་དཔའ་བོ་ནི་བདེ་བ་ཆེན་པོའི་ཏིང་ངེ་འཛིན་ལ་གནས་པའོ། ། དེ་ཉིད་ཀྱི་ཕྱིར་ཆོས་ཀྱི་དབྱིངས་ཀྱི་བདག་ཉིད་ཀྱི་རྣམ་པར་རྟོག་པ་ཐམས་ཅད་བདེ་བ་ཆེན་པོའི་རང་བཞིན་དུ་རྟོགས་པའི་ཕྱིར་གདུལ་དཀའ་འདུལ་བ་པོའོ། ། དཔའ་བོ་ནི་བྱང་ཆུབ་ཀྱི་སེམས་འཕོ་བ་མེད་པའོ། ། འཇིགས་རུང་ནི་དེའི་བདེ་བ་ནམ་མཁའ་ལྟར་མི་བཟད་པས་རྣམ་པར་རྟོག་པའི་སྡེ་འཇོམས་པའོ། ། གཟུགས་ནི་ཆགས་པ་ཆེན་པོའི་རང་བཞིན་ཏེ། དེ་དང་ལྡན་པའི་ཕྱིར་དཔའ་བོ་འཇིགས་རུང་གཟུགས་ཅན་ནོ། །
ཡང་ན་དཔའ་བོ་ནི་དམིགས་པ་མེད་པའི་སྙིང་རྗེ་ཡིན་ལ། འཇིགས་རུང་ནི་རྣམ་པ་ཐམས་ཅད་མཆོག་དང་ལྡན་པའི་སྟོང་པ་ཉིད་དོ། ། དེ་དག་གཉིས་སུ་མེད་པའི་བདེ་བ་ནི་གཟུགས་ཏེ། དེ་དང་ལྡན་པའི་ཕྱིར་དཔའ་བོ་འཇིགས་རུང་གཟུགས་ཅན་ནོ། ། རྡོ་རྗེ་རྩེ་མོ་ནི་བདེ་བ་ཆེན་པོའི་གནས་ཀྱི་མཐའི་ཆའོ། ། རྡོ་རྗེ་པད་མའི་ཟེ་འབྲུར་སོན་པས་བདེ་བ་ཆེན་པོ་ཁུ་བ་རྣམ་པར་རྒྱས་པའི་ཕྱིར་རབ་འཕྲོ་བའོ། ། དེ་ལས་རང་ཞེས་པ་གཞན་མ་ཡིན་པ་རིག་པའོ། ། ཀཾ་བདེ་བ་སྟེ། ར་ཏི་ཞེས་པ་སྟེ་ཉམས་མྱོང་བའི་ཕྱིར་རང་གི་ལག་གིས་སོ། ། དེ་ནམ་མཁའ་དང་མཉམ་པའི་སེམས་ཅན་སྐལ་བ་ལྡན་པ་རྣམས་ལ།
སྤྲོ་བ་དང་བསྡུ་བས་བསལ་བར་བྱེད་པ་ནི་གསོར་བྱེད་པའོ། ། ཡང་ན་རྡོ་རྗེ་གཉིས་སུ་མེད་པའི་ཡེ་ཤེས་སོ། ། རྩེ་མོ་མཐའ་སྟེ་ཆོས་ཐམས་ཅད་དེའི་ནང་དུ་འདུས་པའི་ཕྱིར་རོ། ། རབ་འཕྲོ་བ་ཞེས་པ་དེའི་བདག་ཉིད་ཀྱིས་ཕྱོགས་བཅུ་རྣམས་སུ་ཅིག་ཆར་ཞི་བ་དང་ཁྲོ་བ་ལ་སོགས་པ་ཇི་ལྟར་འོས་པ་སྤྲོ་བའི་ཕྱིར་རོ། ། རང་གི་ལག་གིས་གསོར་བྱེད་པ། ། ཞེས་པ་ནི་ཡང་དང་ཡང་དུ་ཞེས་པའི་སྐབས་སུ་བཤད་པ་ལྟར་རོ། ། ཤེས་རབ་ནི་དྲང་བའི་དོན་གྱི་ལས་ཀྱི་ཕྱག་རྒྱ་དང་ཡེ་ཤེས་ཀྱི་ཕྱག་རྒྱ་ཡིན་ལ། འདིར་ངེས་པའི་དོན་གྱིས་ཆོས་ཐམས་ཅད་རྣམ་པར་མི་རྟོག་པའི་རང་བཞིན་སྟོང་པ་ཉིད་ཀྱི་བདག་ཉིད་ཕྱག་རྒྱ་ཆེན་མོའོ། ། དེའང་དཔལ་དུས་ཀྱི་འཁོར་ལོའི་སྒྲུབ་ཐབས་ཀྱི་ལེའུར། སྙིང་ནི་རྙོག་པ་དང་བཅས་ལས་ཀྱི་ཕྱག་རྒྱ་འདི་དང་བརྟགས་པའི་ཡེ་ཤེས་ཕྱག་རྒྱར་གཏང་བྱ་སྟེ། །
ཡང་དག་རྫོགས་པའི་བྱང་ཆུབ་སླད་དུ་རྒྱལ་བ་མཆོག་གི་སྐྱེད་མ་མཆོག་གི་ཕྱག་རྒྱ་གོས་པ་མེད། ། རྣམ་པར་འགྱུར་བ་མེད་ཅིང་མཁའ་མཉམ་མུན་བཅོམ་ཁྱབ་བྱེད་རྣལ་འབྱོར་དག་གིས་བགྲོད་བྱ་བརྩེགས་པར་གནས། ། ཡེ་ཤེས་གཟི་བརྗིད་སྲིད་པའི་དྲི་མ་འཕྲོག་ཅིང་དུས་ཀྱི་འཁོར་ལོ་རྗེས་སུ་རིག་པ་བསྒོམ་པར་བྱ། ། ཞེས་དང་། རྩ་བའི་རྒྱུད་དུ་ཡང་། ལས་ཀྱི་ཕྱག་རྒྱ་བརྟག་པ་ཡི། ། ཡེ་ཤེས་ཕྱག་རྒྱ་ཡོངས་སྤངས་ནས། ། མཆོག་ཏུ་མི་འགྱུར་སྦྱོར་བ་ཡིས། ། ཕྱག་རྒྱ་ཆེན་མོ་རྣམ་པར་བསྒོམ། ། ཞེས་གསུངས་སོ། །
དེ་ཉིད་ཐབས་དང་སྙིང་རྗེ་ཆེན་པོ་སྟེ། དམིགས་པ་མེད་པའི་ཚུལ་གྱིས་སོ། ། དེ་དག་ཀྱང་། ཧེ་ཡིག་གིས་ནི་སྙིང་རྗེ་ཆེ། ། བཛྲའང་ཤེས་རབ་བརྗོད་པར་བྱ། ། ཞེས་སོ། ། དེས་སྤྲོ་བའི་མཚན་ཉིད་ཀྱིས་འགྲོ་བའི་དོན་བྱེད་པས་འགྲོ་དོན་བྱེད་པ་སྟེ། མཆོག་ནི་འཇིག་རྟེན་ལས་འདས་པའི་ཕྱིར་རོ། ། ཡང་ན་འགྲོ་བ་ནི་ལུས་དང་ངག་དང་སེམས་དང་ཡེ་ཤེས་ཀྱི་ཐིག་ལེ་འཕོ་བ་ཡིན་ལ། དོན་ནི་འགྱུར་བ་མེད་པའི་བདེ་བ་སྟེ།
དེ་བྱེད་པའོ། ། མཆོག་ནི་དེ་ཉིད་ཐམས་ཅད་མཁྱེན་པའི་ལམ་གྱི་གཙོ་བོ་ཡིན་པའི་ཕྱིར་རོ། ། དགའ་ཞེས་པ་དགའ་བ་རྣམ་པ་བཞིའོ། ། མགུ་ཞེས་པ་མཆོག་དགའ་རྣམ་པ་བཞིའོ། ། བསམ་པ་ཞེས་པ་ཁྱད་པར་གྱི་དགའ་བ་རྣམ་པ་བཞིའོ། ། རངས་པ་ཞེས་པ་ལྷན་ཅིག་སྐྱེས་པའི་དགའ་བ་རྣམ་པ་བཞི་སྟེ། སད་པ་དང་། རྨི་ལམ་དང་། གཉིད་འཐུག་པོ་དང་བཞི་པའི་གནས་སྐབས་སྐྱེད་པར་བྱེད་པའི་ལུས་དང་ངག་དང་སེམས་དང་ཡེ་ཤེས་ཀྱི་ཐིག་ལེ་འགྱུར་བ་མེད་པའོ། ། དེའང་དེ་ཉིད་རྣམ་པ་བཅུ་དྲུག་རིག །
ཅེས་པ་ལ་སོགས་པ་འོག་ནས་འཆད་པར་འགྱུར་རོ། ། ཁྲོ་བོ་ནི་རྣམ་པ་ཐམས་ཅད་པའི་སྟོང་པ་ཉིད་དོན་དམ་པའི་བདེན་པ་སྟེ། བདག་ཏུ་རྟོག་པ་ལས་གྱུར་པའི་རྟོག་པའི་ཕྲེང་བ་གདུག་པ་རྣམས་འདུལ་བའི་ཕྱིར་རོ། ། དེའང་གདུག་པ་འདུལ་ཕྱིར་ཁྲོ་བོ་ཉིད། ། ཅེས་འབྱུང་ངོ་། ། ལུས་ནི་གཟུགས་ལ་སོགས་པ་ཀུན་རྫོབ་ཀྱི་བདེན་པ་སྟེ། གཟུགས་ལྡན་ཞེས་པ་དེ་དག་དབྱེར་མེད་པའི་རང་བཞིན་ནོ། ། ཡང་ན་ལུས་ནི་བི་གྲ་ཧ་ཞེས་པ་འཛིན་པ་དང་བྲལ་བ་སྟེ། དེའི་གཟུགས་ནི་ནམ་མཁའ་ལྟར་གང་ལའང་ཞེན་པ་མེད་པའོ། ། དེའང་འོག་ཏུ་ནམ་མཁའ་ལྟ་བུར་ཆགས་པ་མེད། །
ཅེས་འཆད་པར་འགྱུར་རོ། ། འདི་ཉིད་ཀྱི་འགྲེལ་པ་ལས། ཁྲོ་བོ་ནི་དགའ་བྲལ་གྱི་མཐར་ཐུག་པའོ། ། ཞེས་འབྱུང་ངོ་། ། སངས་རྒྱས་ཞེས་པ་གདོད་མ་ནས་རྣམ་པར་དག་པའི་སེམས་རང་རིག་པ་སྟོང་པ་དང་ཟུང་དུ་འཇུག་པ་སྟེ། དཔལ་ཀྱཻ་རྡོ་རྗེར། འཇིག་རྟེན་ཁམས་ནི་གང་དུ་ཡང་། ། སངས་རྒྱས་གཞན་དུ་རྙེད་མི་འགྱུར། ། སེམས་ནི་རྫོགས་པའི་སངས་རྒྱས་ཉིད། ། སངས་རྒྱས་གཞན་དུ་བསྟན་པ་མེད། །
ཅེས་གསུངས་སོ། ། ཡང་ན་འཕོ་བའི་བག་ཆགས་སངས་ཤིང་བདེ་བ་ཆེན་པོ་འགྱུར་བ་མེད་པའི་ཡེ་ཤེས་རྒྱས་པའོ། ། དེས་ཉོན་མོངས་པ་དང་རྣམ་པར་རྟོག་པ་ཐམས་ཅད་ཡེ་ཤེས་ཀྱི་བདག་ཉིད་དུ་བྱེད་པ་ནི་འཕྲིན་ལས་བྱེད་པའོ། ། དེའི་ཕྱིར་རྣལ་འབྱོར་གྱི་དབང་ཕྱུག་ཏུ་གྱུར་ཅིང་། སེམས་ཅན་ཐམས་ཅད་སྐྱོབ་པའི་ཕྱིར་མགོན་པོའོ། ། ལུས་བཏུད་ཅེས་པ་ལུས་དང་ངག་དང་སེམས་སད་པ་དང་རྨི་ལམ་དང་གཉིད་འཐུག་པོའི་གནས་སྐབས་རྣམས་བདེ་བ་ཆེན་པོར་ཐིམ་པ་སྟེ། དེ་རྣམས་ལྷན་ཅིག་གཅིག་ཏུ་གྱུར་པའོ། ། རྣམས་ཀྱིས་ཞེས་པ་གསུམ་པའི་སྒྲ་ནི་སྔ་མ་རྣམས་ལ་ཡང་རིག་པར་བྱའོ། ། མགོན་པོ་ནི་བྱང་ཆུབ་ཀྱི་སེམས་འཕོ་བ་མེད་པའོ། ། བྷ་ག་ཞེས་པ་དཔྲལ་བ་ནས་གསང་བའི་འཁོར་ལོའི་ལྟེ་བར་སོན་པའི་ཡེ་ཤེས་ཀྱི་ཐིག་ལེའོ། །
དེ་ལས་བྱུང་བའི་འོད་གསལ་བའི་ཡེ་ཤེས་ནི་བཅོམ་ལྡན་ཞེས་པ་སྟེ། རྟོག་པའི་དྲ་བ་བཅོམ་པ་དང་ལྡན་པའོ། ། དེ་བཞིན་གཤེགས་ཞེས་པ་བདེ་བ་ཆེན་པོའི་ཡེ་ཤེས་གཙུག་ཏོར་ནས་རྡོ་རྗེ་ནོར་བུའི་བར་དུ་འོངས་ཏེ། སླར་རྡོ་རྗེ་ནོར་བུ་ནས་གཙུག་ཏོར་གྱི་བར་དུ་གཤེགས་པའོ། ། རྫོགས་སངས་རྒྱས་ཞེས་པ་ཡན་ལག་གཉིས་སུ་མེད་པའི་དོན་རྟོགས་པས་བདེ་བ་རྒྱས་ཤིང་འཕོ་བའི་བག་ཆགས་དང་བྲལ་བའོ། ། དེ་ལ་ཕྱག་འཚལ་ཏེ། ཐལ་མོ་སྦྱར་བ་བྱས་གྱུར་ནས། ། སྤྱན་སྔར་འདུག་སྟེ་འདི་སྐད་གསོལ། ། ཅེས་པ་ཕྱག་འཚལ་བ་ནི་དེ་དག་རང་རིག་པའི་ཚུལ་གྱིས་མངོན་དུ་བྱས་པ་སྟེ། ཇི་ལྟར་ཆུ་ལ་ཆུ་བཞག་དང་། །
མར་ལ་མར་ནི་བཞག་པ་ལྟར། ། རང་གིས་རང་གི་ངོ་བོ་དག ། རྟོགས་པ་གང་དེ་འདིར་ཕྱག་ཡིན། ། ཞེས་སློབ་དཔོན་ཀླུ་སྒྲུབ་ཀྱིས་གསུངས་སོ། ། ཐལ་མོ་དང་འདྲ་བའི་ཕྱིར་ཐལ་མོ་སྟེ། ལ་ལ་ནཱ་དང་ར་ས་ནཱའི་དབུགས་དང་། སྲོག་དང་ཐུར་སེལ་གྱི་རླུང་རྣམས་སོ། ། དེ་དག་སྲོག་རྩོལ་གྱི་སྟོབས་ཀྱིས་སྦྱར་ཞིང་བརྟན་པར་བྱས་པའོ། ། སྤྱན་སྔར་འདུག་སྟེ་ཞེས་པ་བདེ་བ་ཆེན་པོའི་ཏིང་ངེ་འཛིན་མངོན་དུ་གྱུར་པ་བརྟན་པར་གནས་པའོ། ། འདི་སྐད་གསོལ་ཞེས་པ་རང་ཅེས་པ་རང་རིག་པའི་ཚུལ་གྱིས་ཉམས་སུ་མྱོང་བར་བྱས་པའོ། །
བདེ་བ་ཆེན་པོའི་རང་བཞིན་གྱིས་འཇིག་རྟེན་གསུམ་ཁྱབ་པ་ཉིད་ཀྱིས་ཁྱབ་བདག་ཅེས་པ་བོད་པའོ། ། དེ་ཡང་། ཁྱབ་བྱ་ཁྱབ་བྱེད་རང་བཞིན་གྱིས། ། བདེ་བས་འགྲོ་བ་ཁྱབ་པ་འོ། ། ཞེས་ཀྱཻ་རྡོ་རྗེར་གསུངས་སོ། ། བདག་ལ་སྨན་པ་ཞེས་པ་བདག་གིས་ཉམས་སུ་མྱོང་བའི་བདེ་བ་ཆེན་པོ་རྒྱུན་མི་འཆད་པའི་ཕྱིར་དང་། བདག་དོན་ཞེས་པ་དེ་བཞིན་ཉིད་དང་། དབྱེར་མེད་པ་ཉིད་ཀྱིས་དེ་སེམས་ཅན་ཐམས་ཅད་ལ་ཡང་སྐྱེད་པའི་ཕྱིར་དང་། བདག་ལ་ཐུགས་བརྩེ་བའི་ཕྱིར་ཞེས་པ་རང་དང་གཞན་གྱི་ཡང་དག་པ་མ་ཡིན་པའི་ཀུན་ཏུ་རྟོག་པ་ཐམས་ཅད་བཀྲུ་བའི་ཕྱིར། སྐུའི་དགའ་བ་ལ་སོགས་པའི་ཐིག་ལེ་བཅུ་དྲུག་འགོག་པས་ཉི་ཚེ་བའི་ཕུང་པོ་དང་ཁམས་དང་སྐྱེ་མཆེད་འགག་པ་ལས་ཅིག་ཆར་མཐའ་ཡས་པའི་སྐུའི་བཀོད་པ་སྤྲོ་བ་ནི་སྒྱུ་འཕྲུལ་དྲ་བས་མངོན་པར་རྫོགས་པར་བྱང་ཆུབ་པ་སྟེ།
བདག་ཨ་ཡིག་དང་ཧཾ་ཡིག་ཁ་སྦྱར་བ་ཉིད་ཀྱིས་ཟུང་འཇུག་གི་རང་བཞིན་ཇི་ལྟར་ཐོབ་པར་བགྱི་བ་བཤད་དུ་གསོལ། ། ཅེས་འབྲེལ་ལོ། ། ཡང་ན། མཱི་ང་འཚེ་བ་ལའོ། ། ཞེས་པ་ལས་མཱི་ཞེས་པའི་ཨཱི་ཡིག་ཨཱ་ཡིག་ཏུ་བྱས་ཏེ་ཎ་རྐྱེན་དུ་སྦྱར་བས་ཨ་འདྲེན་པས། གཟུང་བ་དང་འཛིན་པའི་རྣམ་པར་རྟོག་པ་རྣམས་ངེས་པར་འཇོམས་པའི་ཕྱིར་དོན་དམ་པའི་བདེན་པ་རྣམ་པ་ཐམས་ཅད་སྟོང་པ་ཉིད་དོ། ། དྲ་བ་ནི་རྣམ་པའི་འཁོར་ལོས་ཀུན་རྫོབ་ཀྱི་བདེན་པ་གཟུགས་ལ་སོགས་པ་སྟེ། དེ་དག་གཉིས་སུ་མེད་པའི་བདག་ཉིད་དུ་ཆོས་ཐམས་ཅད་མངོན་དུ་གྱུར་པ་ནི། མངོན་པར་རྫོགས་པར་བྱང་ཆུབ་པའོ། ། དེའང་བདག་ཅེས་པ་སྤྲུལ་པའི་འཁོར་ལོའི་ཨ་ཡིག་དང་།
བདེ་བ་ཆེན་པོའི་ཧཾ་ཡིག་ཁ་སྦྱར་གྱི་བདག་ཉིད་ལས་འབྱུང་བར་འགྱུར་ཏེ། དེ་ཇི་ལྟར་ཐོབ་པར་བགྱི་བ་བཤད་དུ་གསོལ་ཞེས་པའོ། ། དེའང་སྔགས་བཟླས་ཨ་ཧཾ་དེ་བཞིན་ཏེ། ། སྐྱེ་གནས་འཁོར་ལོའི་ཨ་ཡིག་དང་། ། བདེ་བ་ཆེན་པོའི་ཧཾ་ཡིག་གོ ། ཞེས་སོ། ། ཡང་ན་སྒྱུ་མའི་དྲ་བ་ལྟར་ཆོས་ཐམས་ཅད་མངོན་པར་རྟོགས་པའོ། ། ཉོན་མོངས་པ་ནི་འཕོ་བའི་བག་ཆགས་ཏེ། དེས་སེམས་དཀྲུགས་པས་འགྲོ་བ་དྲུག་ཏུ་འཁོར་བས་དལ་སྐབས་མེད་པའོ། ། མི་ཤེས་པ་ནི་མ་རིག་པའི་བག་ཆགས་སོ། །
དེ་ཉིད་ཤིན་ཏུ་བརྒལ་དཀའ་བ་ཉིད་ཀྱིས་འདམ་དང་འདྲ་བའི་ཕྱིར་འདམ་སྟེ། དེར་བྱིང་བ་ནི་རང་ལས་བྱུང་བའི་རྣམ་པར་རྟོག་པ་རྣམས་ཀྱིས་རང་ཉིད་ཟིལ་གྱིས་མནན་པར་གྱུར་པའོ། ། དེ་ལྟ་བུའི་སེམས་སྲིད་པ་གསུམ་གྱི་སྡུག་བསྔལ་གྱིས་གཟིར་བ་རྣམས་ལ་སྨན་པ་འཇིག་རྟེན་པའི་དངོས་གྲུབ་ཐོབ་པར་བྱ་བ་དང་། བླ་མེད་འཇིག་རྟེན་ལས་འདས་པ་རང་བཞིན་གྱིས་འོད་གསལ་བ་བརྗོད་དུ་མེད་པ་བདེ་བ་ཆེན་པོའི་འབྲས་བུ་ཐོབ་པར་བྱ་བའི་ཕྱིར། ཞེས་པའོ། ། བཤད་དུ་གསོལ་ཅེས་པ་འཆད་པར་འགྱུར་བའི་ཚུལ་གྱིས་རབ་ཏུ་གསལ་བར་རོ། ། རྣམ་པ་ཐམས་ཅད་རྣམ་པ་མེད་པའི་སྟོང་ཉིད་ནི་བྷ་ག་སྟེ་དེ་དང་ལྡན་པའི་ཕྱིར་བཅོམ་ལྡན་ཞེས་པའོ། ། སྟོན་པ་ཞེས་པ་དབུགས་ཉི་ཁྲི་ཆིག་སྟོང་དྲུག་བརྒྱ་རྣམས་འགྱུར་བ་མེད་པའི་བདེ་བ་ཆེན་པོ་དང་དབྱེར་མེད་པ་ཉིད་ཀྱིས་བསྟན་པའི་ཕྱིར་རོ། ། རྫོགས་སངས་རྒྱས་ཞེས་པ་ལྷན་ཅིག་སྐྱེས་པའི་བདེ་བ་རྒྱས་པས་ཆོས་ཐམས་ཅད་སྤྲོས་པ་མེད་པ་ཁོང་དུ་ཆུད་པའི་ཕྱིར་རོ། ། འགྲོ་བ་ནི་སྲོག་དང་ཐུར་སེལ་གྱི་རླུང་ངམ།
ལུས་དང་ངག་དང་སེམས་དང་ཡེ་ཤེས་ཀྱི་ཐིག་ལེ་རྣམས་སོ། ། བླ་མ་ནི་འགྱུར་བ་མེད་པའི་དེ་ཁོ་ན་ཉེ་བར་བསྟན་པའོ། ། དམ་ཚིག་ནི་འདུས་པ་སྟེ། ཐིག་ལེ་བཞི་འཕོ་བ་མེད་པའོ། ། དེ་རྣམ་པར་རྟོག་པའི་བསྒོམ་པས་བསྒྲུབ་པར་མི་ནུས་པའི་ཕྱིར་ཆེན་པོའོ། ། དེ་ལ་ཕྱག་ན་རྡོ་རྗེའི་འགྲེལ་པར། རྟག་ཏུ་དམ་ཚིག་བརྐྱང་བར་བྱ། ། ཞེས་པའི་སྐབས་སུ་རྒྱས་པར་གསུངས་ཤིང་། འོག་ཏུ་ཡང་། བཅུ་དྲུག་ཕྱེད་ཕྱེད་ཐིག་ལེ་འཆང་། །
ཞེས་པ་ལ་སོགས་པ་འཆད་པར་འགྱུར་བར་རིག་པར་བྱའོ། ། དེ་ཉིད་ནི་རྣལ་འབྱོར་གྱི་སྟོབས་ཀྱིས་རྟོགས་པར་བྱ་བ་གཉིས་སུ་མེད་པའི་ཡེ་ཤེས་ཏེ། དེ་རང་རིག་པའི་ཚུལ་གྱིས་ཉམས་སུ་མྱོང་བ་ནི་མཁྱེན་པའོ། ། དབང་པོ་མིག་ལ་སོགས་པ་རྣམས་དང་། བསམ་པ་གཟུགས་ལ་སོགས་པ་རྣམས་ཏེ། དེ་དག་གཟུང་བ་དང་འཛིན་པ་དབྱེར་མེད་པས་རིག་པ་དང་། དེའང་འཇིག་རྟེན་ལས་འདས་པའི་ཕྱིར་མཆོག་གོ ། བཅོམ་ལྡན་འདས་ཀྱེ་ཞེས་པ་དེ་རྣམས་ཀྱི་བདག་ཉིད་ལ་བོད་པའོ། ། ཡེ་ཤེས་སྐུ་ཞེས་པ་བཞི་པ་ལྷན་ཅིག་སྐྱེས་པའི་དགའ་བའོ། ། དེའི་བྱང་ཆུབ་སེམས་ཀྱི་ཐིག་ལེ་མ་ལྷུང་པ་ཉིད་ཀྱིས་སྟེང་དུ་གཙུག་ཏོར་གྱི་འཁོར་ལོར་སོན་པ་ནི་གཙུག་ཏོར་ཆེན་པོ་སྟེ།
དེའང་ཤེས་རབ་དང་ཐབས་གཉིས་སུ་མེད་པའི་བདག་ཉིད་དོ། ། དེ་ལ་གཙུག་ཏོར་ཆེན་པོའི་ཚིག་ནི་སྒྲ་སྟེ། ཐིག་ལེ་སྟོང་པ་ཡི་གེ་དྲུག་གི་བདག་ཉིད་ཨེ་ཡིག་ཆོས་འབྱུང་ནམ་མཁའི་ཁམས་རྣམ་པ་ཐམས་ཅད་པའི་སྟོང་པ་ཉིད་ནི་རྟེན་གྱི་བདག་ཉིད་དོ། ། དེའི་བདག་པོ་ནི་སྟོང་པ་ཆེན་པོ་ཡི་གེ་ལྔའི་བདག་ཉིད་ཝྃ་ཡིག་རྡོ་རྗེ་དམིགས་པ་མེད་པའི་སྙིང་རྗེ་ཆེན་པོ་ནི་བརྟེན་པའི་བདག་ཉིད་དོ། ། རྟེན་དང་བརྟེན་པ་དེ་དག་དབྱེར་མེད་པ་ནི་རྒྱུད་ཀྱི་བརྗོད་པར་བྱ་བ་བདེན་པ་གཉིས་ཀྱི་བདག་ཉིད་གསོལ་བ་གདབ་པའི་ཡུལ་དུ་གྱུར་པའོ། ། དེ་དག་ཀྱང་འོག་ནས་སྟོང་པ་ཆེན་པོ་ཡི་གེ་ལྔ། ། ཐིག་ལེ་སྟོང་པ་ཡི་གེ་དྲུག ། ཅེས་འཆད་པར་འགྱུར་ཞིང་། གཞན་དུའང་། ཨེ་ཡིག་ཆ་བྱེད་བཟང་པོ་གང་། །
དབུས་སུ་ཝྃ་ཡིག་གིས་བརྒྱན་པ། ། བདེ་བ་ཐམས་ཅད་ཀྱི་ནི་གནས། ། སངས་རྒྱས་རིན་ཆེན་ཟ་མ་ཏོག ། ཅེས་གསུངས་སོ། ། ཡང་ན་ཡེ་ཤེས་སྐུ་ཞེས་པ་བསྙེན་པའི་དུས་ན་རྣམ་པར་མི་རྟོག་པའི་ཡེ་ཤེས་སྟོང་པ་ཉིད་ཀྱི་གཟུགས་མཐོང་བ་བསྟན་པར་གྱུར་པ་སྟེ། དེའི་ཐབས་ནི་གཙུག་ཏོར་ཆེན་པོའི་ལྟ་སྟངས་སོ། ། དེས་རྣམ་པར་དག་པའི་རྣལ་འབྱོར་པ་ནི་ཚིག་གི་བདག་པོར་འགྱུར་ཏེ། སྔགས་ཐམས་ཅད་ཀྱིས་བྱིན་གྱིས་བརླབས་ཅིང་ཚིག་གི་མཆོག་སྦྱིན་པ་ལ་སོགས་པ་ནུས་པར་འགྱུར་རོ་ཞེས་པའོ། ། དེའང་དཔལ་འདུས་པ་ཕྱི་མར། བསྙེན་པའི་དུས་ན་གཙུག་ཏོར་ཆེ། །
གཟུགས་སུ་འབད་པ་བསྒོམ་པར་བྱ། ། ཞེས་པ་དང་། ཤེས་རབ་ཀྱི་ཕ་རོལ་ཏུ་ཕྱིན་པར་ཡང་། སྤྱི་གཙུག་རྣམ་པར་ལྟ་བ་ཞེས་བྱ་བའི་ཏིང་ངེ་འཛིན་ཡོད་དེ། ཞེས་པ་ལ་སོགས་པ་གསུངས་སོ། ། འཇམ་དཔལ་ཞེས་པ་ཆོས་ཉིད་ཀྱི་བརྡའ་ལས་ཤེས་རབ་ཀྱི་ཆོས་འབྱུང་ནི་བདེ་བ་སྐྱེད་པས་འཇམ་པའོ། ། གཉིས་སུ་མེད་པའི་གཞིར་གྱུར་པས་དཔལ་ཞེས་པའོ། ། ཡེ་ཤེས་ནི་དེ་ལས་བྱུང་བའི་གཉིས་སུ་མེད་པའི་ཡེ་ཤེས་སོ། ། སེམས་དཔའ་སྲིད་པ་གསུམ་གཅིག་པ། ། ཞེས་པའི་གསུང་ལས།
དེས་སྲིད་པ་གསུམ་གྱི་ཆོས་ཐམས་ཅད་ལ་དབྱེར་མེད་པའི་ཚུལ་གྱིས་ཁྱབ་པའོ། ། ཡང་ན་སྒྲིབ་པ་གཉིས་བག་ཆགས་དང་བཅས་པ་བྲལ་བས་འཇམ་པའོ། ། གཟུང་བ་དང་འཛིན་པ་གཉིས་སུ་མེད་པའི་ཕྱིར་དཔལ་ཞེས་པའོ། ། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་བདག་ཉིད་དུ་གྱུར་པའི་ཕྱིར་ཡེ་ཤེས་སོ། ། དང་པོའི་སངས་རྒྱས་ཞེས་པ་གསུང་ལས། ཡེ་ཤེས་དེ་ཐོག་མ་མེད་པ་ནས་སེམས་ཅན་ཐམས་ཅད་ཀྱི་སྙིང་ལ་གནས་པའི་ཕྱིར་ཡེ་ཤེས་སྐུའོ། ། དེ་རང་གི་བདག་ཉིད་རྒྱུ་ལ་མ་ལྟོས་པར་འབྱུང་ཞིང་མངོན་དུ་གྱུར་པའི་ཕྱིར་རང་བྱུང་པའོ། ། དེའང་ཡེ་ཤེས་དེ་སུས་ཀྱང་མ་བྱས་ཤིང་གང་གིས་ཀྱང་མ་བྱིན་པ། རྣམ་པའི་འཁོར་ལོ་ཐམས་ཅད་ཀྱི་ནང་དུ་གནས་པ་རྣམ་པར་མ་བརྟགས་ཤིང་ཚིག་གི་སྤྱོད་ཡུལ་ལས་འདས་པ་སྟེ། དེ་ཡང་།
གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མ་རྒྱུད་པ་ཉེར་བསྟན་པས། ། བདག་གིས་བསོད་ནམས་ལས་ཤེས་བྱ། ། ཞེས་གསུངས་སོ། ། སྔགས་ཀྱི་ཚུལ་གྱིས་བསྒྲུབ་བྱ་ཡིན་པའི་ཕྱིར་དོན་ཏེ། རྡོ་རྗེ་འཆང་ཉིད་དོ། ། བླ་མ་དམ་པའི་ཉེ་བར་བསྟན་པ་དང་མི་ལྡན་པ་རྣམས་ཀྱིས་རྟོགས་པར་དཀའ་བའི་ཕྱིར་ཟབ་པའོ། ། ཡང་ན་དོན་ཟབ་ཅེས་པ་སྟོང་པ་ཉིད་དང་། མཚན་མ་མེད་པ་དང་།
སྨོན་པ་མེད་པ་དང་། མངོན་པར་འདུ་མི་བྱེད་པ་རྣམས་ཏེ། དེའང་། བསྒོམ་པའི་ལམ་ནི་ཟབ་པ་སྟེ། ། ཟབ་མོ་སྟོང་པ་ཉིད་ལ་སོགས། ། ཟབ་པ་དེ་ནི་སྒྲོ་འདོགས་དང་། ། བསྐུར་བའི་མཐའ་ལས་གྲོལ་བར་འདོད། ། ཅེས་གསུངས་སོ། ། ལྷན་ཅིག་སྐྱེས་པའི་ཡེ་ཤེས་ཀྱིས་དངོས་པོ་ཐམས་ཅད་ལ་ཁྱབ་པའི་ཕྱིར་དོན་ནི་རྒྱ་ཆེ་བ་སྟེ། དེའང་།
ལུས་གནས་ཡེ་ཤེས་ཆེན་པོ་ནི། ། ཀུན་ཏུ་རྟོག་པ་ཐམས་ཅད་སྤངས། ། དངོས་པོ་ཐམས་ཅད་ཁྱབ་པ་པོ། ། ལུས་ལ་གནས་ཀྱང་ལུས་སྐྱེས་མིན། ། ཞེས་གསུངས་སོ། ། ཕྱག་རྒྱ་ཆེན་པོ་དབང་གི་བསྒྲུབ་བྱ་ཡིན་པའི་ཕྱིར་དོན་ཆེན་པོ་ཉན་ཐོས་ལ་སོགས་པའི་ཡེ་ཤེས་དང་ཐུན་མོང་མ་ཡིན་པའི་ཕྱིར་མཚུངས་མེད་དོ། ། དུས་གསུམ་མཉམ་པ་ཉིད་ཀྱིས་རྣམ་པར་འགྱུར་བ་མེད་པའི་ཕྱིར་ཞི་བའོ། ། ཡང་ན། ། བདེན་པ་གཉིས་ཀྱི་ཚུལ་ལ་གནས། ཞེས་པའི་གསུང་ལས་དོན་ཟབ་ཅེས་པ་སྟོང་པ་ཉིད་དོན་དམ་པའི་བདེན་པའོ། །
དོན་ནི་རྒྱ་ཆེ་ཞེས་པ་གཟུགས་ལ་སོགས་པ་ཀུན་རྫོབ་ཀྱི་བདེན་པ་སྟེ། གཟུགས་ཀྱི་དེ་བཞིན་ཉིད་ཤེས་ན་ཆོས་ཐམས་ཅད་ཀྱི་མདོ་དང་རྒྱས་པ་ཤེས་པར་འགྱུར་རོ། ། ཞེས་གསུངས་སོ། ། དེ་དག་ཀྱང་གཉིས་ཀ་ལ། གཉིས་ཀ་དབྱེར་མེད་པ་སྟེ། དེ་ལ་དཔལ་ཀྱཻ་རྡོ་རྗེར། ཨེ་ཝྃ་ཉིད་ནི་འཁོར་བ་སྟེ། ། མྱ་ངན་འདས་པ་ཨེ་ཝྃ་ཉིད། ། འཁོར་བ་སྤངས་ནས་གཞན་དུ་ནི། ། མྱ་ངན་འདས་པ་རྟོགས་མི་འགྱུར། །
ཞེས་གསུངས་སོ། ། དེ་དག་གཉིས་སུ་མེད་པའི་བདག་ཉིད་ནི་དོན་ཆེན་ཞེས་པའོ། ། དེ་བརྟགས་པའི་རྣལ་འབྱོར་གྱིས་རྟོགས་པར་མི་ནུས་པའི་ཕྱིར་མཚུངས་མེད་ཅེས་པའོ། ། ཡང་ན་འཇིག་རྟེན་པའི་དཔེ་ལས་འདས་པའི་ཕྱིར་ཏེ། འཇིག་རྟེན་དཔེ་ལས་འདས་པ་སྟེ། ། ཞེས་འཆད་པར་འགྱུར་རོ། ། འགྱུར་བའི་བག་ཆགས་དང་བྲལ་བའི་ཕྱིར་ཞི་བ་ཞེས་པའོ། ། ཐོག་མ་བར་དང་མཐར་དགེ་བ། ། ཞེས་པ་དགའ་བ་དང་། མཆོག་དགའ་དང་།
དགའ་བྲལ་གྱི་དགའ་བ་སྟེ། དགེ་བ་ཞེས་པ་དེ་རྣམས་ཀྱི་མཆོག་ལྷན་ཅིག་སྐྱེས་པའི་དགའ་བའོ། ། དེའང་དཔལ་ཀྱཻ་རྡོ་རྗེར། དང་པོ་དགའ་བ་ཙམ་ཉིད་དེ། ། གཉིས་པའི་གྲངས་ལ་མཆོག་དགའ་འོ། ། གསུམ་པ་ལ་ནི་དགའ་བྲལ་བཤད། ། བཞི་པ་ལྷན་ཅིག་སྐྱེས་པར་བརྗོད། ། ཅེས་གསུངས་སོ། ། ཡང་ན་འདིར་ཐོག་མར་དགེ་བ་བར་དུ་དགེ་བ། ཐ་མར་དགེ་བ་ཞེས་བྱ་བར་སྦྱར་ཏེ།
སྔར་བརྗོད་པའི་གཉིས་སུ་མེད་པའི་ཡེ་ཤེས་དེ་ཉིད་དོ། ། འདི་ནི་ཐེག་པ་གསུམ་ཀ་ལའང་ངེས་པར་བཅོམ་ལྡན་འདས་ཀྱིས་གསུངས་པའི་ཕྱིར་ཁས་བླང་དགོས་ཤིང་། དེའང་ཤེས་རབ་དང་ཐབས་གཉིས་སུ་མེད་པ་ལས་གཞན་མ་ཡིན་པའི་ཕྱིར་འདི་ཉིད་ཐར་པ་དོན་དུ་གཉེར་བ་རྣམས་ཀྱིས་ཐོས་པ་ལ་སོགས་པ་གཏན་ལ་དབབ་པར་བྱ་བ་དང་། རྟོགས་པར་བྱ་བའོ། ། གལ་ཏེ་དེ་ལྟར་ན་བཅོམ་ལྡན་འདས་ཀྱི་གསུང་རབ་ཐམས་ཅད་ཁྱད་པར་མེད་པར་འགྱུར་ཞིང་། དེ་ལྟ་ན་ཡང་རྣམ་པ་ཐ་དད་པ་དུ་མ་གསུངས་པ་དགོས་པ་མེད་པར་འགྱུར་རོ། ། ཞེ་ན། འདིར་ངེས་པའི་དོན་གྱིས་ཁྱད་པར་མེད་ཀྱང་། དྲང་བའི་དོན་གྱིས་གདུལ་བྱ་སྣ་ཚོགས་པའི་དབྱེ་བས་རྣམ་པ་དུ་མར་བསྟན་པ་ལ་འགལ་བ་མེད་དེ། སྣོད་ཐ་དད་པའི་ཟླ་བའི་གཟུགས་བརྙན་བཞིན་ནོ། །
དེའང་། ཐེག་པ་གསུམ་གྱི་ངེས་འབྱུང་ནི། ། ཐེག་པ་གཅིག་གི་འབྲས་བུར་གནས། ། ཞེས་པ་དང་། དོན་གཅིག་ན་ཡང་མ་རྨོངས་དང་། ། ཞེས་པ་ལ་སོགས་པ་དང་། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་མཉན་པར་བྱ། གཟུང་བར་བྱ། བཅང་བར་བྱ། ཞེས་པ་ལ་སོགས་པ་གསུངས་སོ། །
དེའི་ཕྱིར་ཚིག་ཐ་དད་པ་ཙམ་གྱིས་དོན་ཐ་དད་པར་མི་འགྱུར་ཏེ། བཅོམ་ལྡན་འདས་ཀྱི་གསུང་རབ་ནི་དོན་ལ་རྟོན་པའི་དབང་དུ་བྱས་པའི་ཕྱིར་རོ། ། དེའི་ཕྱིར་བཅོམ་ལྡན་འདས་ཀྱི་གསུང་ནི་ཐོས་པ་ལས་བྱུང་བའི་ཤེས་རབ་ལ་སོགས་པས་གསེར་བཞིན་ལེགས་པར་བརྟགས་ནས་བླང་བར་བྱའི་གུས་པ་ཙམ་གྱིས་ནི་མ་ཡིན་ཏེ། དེའང་། བསྲེགས་བཅད་བདར་བའི་གསེར་བཞིན་དུ། ། མཁས་པ་རྣམས་ཀྱིས་ཡོངས་བརྟགས་ནས། ། བདག་གསུང་བླང་བྱ་དགེ་སློང་དག ། གུས་པའི་ཕྱིར་ནི་མ་ཡིན་ནོ། ། ཞེས་གསུངས་སོ། ། གལ་ཏེ་དེ་ལྟར་ན་བརྗོད་པར་བྱ་བ་ཁྱད་པར་མེད་པར་མི་འགྱུར་ཞིང་སྔར་བརྗོད་པ་དང་འགལ་བར་འགྱུར་རོ་ཞེ་ན།
མ་ཡིན་ཏེ། འདིར་དྲང་བ་དང་ངེས་པའི་དོན་ལ་སོགས་པའི་དབྱེ་བ་ལས་སོ། ། དེའང་དང་པོའི་སངས་རྒྱས་ལས། དགོངས་པའི་སྐད་དང་དེ་བཞིན་མིན། ། ཇི་བཞིན་སྒྲ་དང་ཇི་བཞིན་མིན། ། དྲང་བའི་དོན་དང་ངེས་དོན་ཏེ། ། རྒྱུད་ནི་མཐའ་དྲུག་མཚན་ཉིད་དོ། ། ཞེས་པས་རྒྱུད་ནི་མཐའ་དྲུག་གི་རྒྱས་བཅིངས་པ་རྟོགས་པར་དཀའ་བ་རྡོ་རྗེའི་ཚིག་ཏུ་གྱུར་པའོ། ། དེ་ལྟ་མ་ཡིན་ན་དྲང་བ་དང་ངེས་པའི་དོན་ལ་སོགས་པའི་ཁྱད་པར་མེད་པར་འགྱུར་ཞིང་། དེ་ལྟ་ན་ཡང་།
ཁྱོད་ཀྱིས་སྲོག་ཆགས་གསད་པར་བྱ། ། ཞེས་པ་ལ་སོགས་པ་དང་། ཕ་དང་མ་ནི་གསད་བྱ་ཞིང་། ། ཞེས་པ་ལ་སོགས་པ་དང་། གཟུངས་འདིའི་འོག་ནས་ལན་གཅིག་འཛུལ་ན་བསྐལ་པ་སྟོང་གི་སྡིག་པ་འདག་པར་འགྱུར་རོ། ། ཞེས་པ་ལ་སོགས་པ་རྣམས་ཇི་ལྟར་རྟོགས་པར་བྱ། གལ་ཏེ་དེ་ལྟ་ནའང་ངེས་པའི་དོན་གྱིས་བརྗོད་པར་བྱ་བ་ཁྱད་པར་མེད་པའི་ཕྱིར། རྣལ་འབྱོར་གྱི་རྒྱུད་དང་རྣལ་འབྱོར་མའི་རྒྱུད་ལ་སོགས་པའི་དབྱེ་བ་ཡང་མེད་པར་འགྱུར་ཞིང་། ལྷའི་དམིགས་པ་དང་། གྲངས་ལ་སོགས་པ་ཐ་དད་པ་ཡང་མེད་པར་འགྱུར་ཏེ།
དེ་ལྟར་ན་དེ་དག་གསུངས་པའི་གསུང་རབ་རྣམས་དང་འགལ་ལོ་ཞེ་ན། མ་ཡིན་ཏེ། འདིར་རྣལ་འབྱོར་གྱི་རྒྱུད་དང་། རྣལ་འབྱོར་མའི་རྒྱུད་ཀྱི་དབྱེ་བ་ནི། དྲང་བའི་དོན་གྱིས་གསུངས་པ་སྟེ། ཀུན་རྫོབ་ཏུ་ཐབས་ཀྱི་གཟུགས་ཀྱིས་ཀུན་ཏུ་སྤྱོད་པ་ནི་རྣལ་འབྱོར་གྱི་རྒྱུད་དང་། ཤེས་རབ་ཀྱི་གཟུགས་ཀྱིས་ཀུན་ཏུ་སྤྱོད་པ་ནི་རྣལ་འབྱོར་མའི་རྒྱུད་དོ། ། དེའང་མཁའ་འགྲོ་མ་རྡོ་རྗེ་གུར་དུ། སྐྱེས་བུ་རྣམས་ནི་གདུལ་བའི་ཕྱིར། ། རྣལ་འབྱོར་རྒྱུད་རྣམས་རབ་བཤད་དེ། །
བཙུན་མོ་རྣམས་ནི་བསྡུ་བའི་ཕྱིར། ། རྣལ་འབྱོར་མ་ཡི་རྒྱུད་རབ་བཤད། ། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལའོ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལའོ། ། ཞེས་གསུངས་ཏེ། དེའི་ཕྱིར་དྲང་བའི་དོན་ཏོ། ། ངེས་པའི་དོན་གྱིས་ནི་དབྱེ་བ་མེད་པ་ཉིད་དེ། ཐམས་ཅད་ཀྱང་ཤེས་རབ་དང་ཐབས་གཉིས་སུ་མེད་པ་ལས་གཞན་མ་ཡིན་པའི་ཕྱིར་རོ། །
དེའང་དཔལ་ཀྱཻ་རྡོ་རྗེར། ཧེ་ཡིག་གིས་ནི་སྙིང་རྗེ་ཆེ། ། བཛྲའང་ཤེས་རབ་བརྗོད་པར་བྱ། ། ཐབས་དང་ཤེས་རབ་བདག་ཉིད་རྒྱུད། ། དེ་ནི་ང་ཡིས་བཤད་ཀྱིས་ཉོན། ། ཞེས་གསུངས་སོ། ། འདི་ཉིད་ལས་ཀྱང་། དང་པོའི་སངས་རྒྱས་རིགས་མེད་པ། ། ཞེས་པ་དང་། དོན་གཅིག་གཉིས་མེད་ཆོས་ཀྱི་དོན། །
དམ་པའི་དོན་ནི་འཇིག་པ་མེད། ། ཅེས་འབྱུང་ཞིང་། དཔལ་དུས་ཀྱི་འཁོར་ལོའི་འགྲེལ་པ་དྲི་མ་མེད་པའི་འོད་དུ་ཡང་། རང་གི་ངོ་བོ་ནི་ཐམས་ཅད་ཤེས་རབ་དང་ཐབས་ཀྱི་བདག་ཉིད་ཅན་རྣལ་འབྱོར་གྱི་རྒྱུད་ཉིད་དོ་ཞེས་གསུངས་སོ། ། མངོན་པར་བརྗོད་པ་འབུམ་པར་ཡང་། སྟོང་ཉིད་སྙིང་རྗེ་གཅིག་འགྱུར་པ། ། རྒྱུད་གང་ལ་ནི་རབ་བསྟན་ཞིང་། ། འཇིག་རྟེན་མགོན་པོ་སྒྲུབ་བྱེད་པ། ། རྒྱུད་དེ་སངས་རྒྱས་ཀྱིས་བསྟན་པའོ། ། ཞེས་སོ། །
རྣལ་འབྱོར་ཞེས་པ་ཡང་ཐབས་དང་ཤེས་རབ་རེ་རེ་མ་ཡིན་གྱི་ཐབས་དང་ཤེས་རབ་གཉིས་སུ་མེད་པའི་བདག་ཉིད་དེ། དང་པོའི་སངས་རྒྱས་སུ། རྣལ་འབྱོར་ཐབས་ཀྱི་ལུས་དང་ནི། ། ཤེས་རབ་གཅིག་པུ་དག་གིས་མིན། ། ཐབས་དང་ཤེས་རབ་སྙོམས་འཇུག་པ། ། དེ་བཞིན་གཤེགས་པས་རྣལ་འབྱོར་གསུངས། ། ཞེས་པ་དང་། དཔལ་འདུས་པར་ཡང་། ཐབས་དང་ཤེས་རབ་སྙོམས་འཇུག་པ། ། རྣལ་འབྱོར་ཞེས་པར་མངོན་པར་བརྗོད། །
འདུས་པ་སྦྱོར་བ་རབ་གསུངས་ཏེ། ། སངས་རྒྱས་ཐམས་ཅད་མངོན་བརྗོད་བྱེད། ། ཅེས་གསུངས་སོ། ། འདི་ཉིད་ཕན་ཚུན་ལྟོས་པ་ལས་རྣལ་འབྱོར་དང་རྣལ་འབྱོར་མའི་རྒྱུད་དུ་ཡང་འགྱུར་ཏེ། དེའི་ཕྱིར་དབང་པོ་རྟུལ་པོའི་བསམ་པའི་དབང་གིས་ཐབས་དང་ཤེས་རབ་ཀྱི་རྒྱུད་ཐ་དད་པར་གསུངས་སོ། ། དེ་ལྟ་མ་ཡིན་ན་རྣལ་འབྱོར་དང་། རྣལ་འབྱོར་མའི་རྒྱུད་རྣམས་ལ་ཐབས་དང་ཤེས་རབ་གཉིས་སུ་མེད་པའི་བརྗོད་པར་བྱ་བ་མེད་པར་འགྱུར་ཞིང་། དེ་ལྟ་ན་དེ་བསྒོམ་པ་ལ་འབད་པར་བྱས་ཀྱང་གཉིས་སུ་མེད་པའི་ཡེ་ཤེས་དང་སངས་རྒྱས་ཉིད་ཐོབ་པ་མེད་པར་འགྱུར་ཏེ་འཛིན་པ་དང་བཅས་པ་ཉིད་དོ། ། དེ་ཡང་ལྷ་མོ་བཞིས་ཡོངས་སུ་ཞུས་པར། ཐུབ་པ་ཆེན་པོའི་ཆོས་ཕུང་པོ། །
སྟོང་ཕྲག་བརྒྱད་བཅུ་རྩ་བཞི་ལ། ། གང་ཞིག་དེ་ཉིད་མི་ཤེས་པ། ། དེ་རྣམས་ཀུན་ལ་འབྲས་བུ་མེད། ། ཅེས་པ་དང་། ས་ར་ཧ་པས་ཀྱང་། གལ་ཏེ་ས་འོག་ལ་འཛུལ་ལམ། ། ཡང་ན་མཁའ་ལ་འགྲོ་ཡང་རུང་། ། རྣམ་པ་ཐ་དད་རྟོག་པས་ནི། ། ཐར་པའི་རེ་བ་ག་ལ་ཡོད། ། ཅེས་གསུངས་སོ། །
ལྷའི་དམིགས་པ་ལ་སོགས་པ་ཡང་དྲང་བའི་དོན་ཉིད་དོ། ། ངེས་པའི་དོན་གྱིས་ཡོད་པ་ཉིད་དུ་ག་ལ་འགྱུར། དེའི་ཕྱིར། ལྷ་ཡི་དམིགས་པ་ཐ་དད་ནི། མོས་པ་ཐ་དད་རྒྱུ་ཡིན་ཏེ། ། སེམས་ཀྱི་རྡོ་རྗེ་རྣམ་གྲོལ་ན། ། ལྷ་ནི་གཞན་དུ་བརྗོད་མི་བྱ། ། ཞེས་པ་དང་། ། དཔལ་ཀྱཻ་རྡོ་རྗེར། བསྐྱེད་པའི་རིམ་པའི་རྣལ་འབྱོར་གྱིས། །
བརྟུལ་ཞུགས་ཅན་གྱིས་སྤྲོས་པ་བསྒོམ། ། སྤྲོས་པ་རྨི་ལམ་ལྟར་བྱས་ན། ། སྤྲོས་པ་རྣམས་ཀྱིས་སྤྲོས་མེད་བྱ། ། ཞེས་གསུངས་སོ། ། དེའི་ཕྱིར་གཟུགས་ལ་སོགས་པ་རྣམས་ཀྱང་ལྷའི་འཁོར་ལོ་མ་ཡིན་ཞིང་། དེ་ལས་གཞན་ནའང་བསྒོམ་པར་བྱ་བའི་ལྷ་རྣམས་ཡོད་པར་མི་རིགས་པའི་ཕྱིར་བརྟགས་པ་ཉིད་དེ། དེའང་དཔལ་དུས་ཀྱི་འཁོར་ལོའི་འགྲེལ་པར། གཟུགས་ལ་སོགས་པར་རྟོགས་པ་དཀྱིལ་འཁོར་གྱི། ། འཁོར་བའི་བསྒོམ་པ་གོམས་པར་གྱུར་པས་ནི། ། གྲུབ་པ་འཇིག་རྟེན་པ་དག་འགྲུབ་འགྱུར་ཏེ། །
འདོད་པའི་དངོས་གྲུབ་ཆེན་པོ་ག་ལ་ཞིག ། ཅེས་པ་དང་། ས་ར་ཧ་པས་ཀྱང་། སྔགས་མེད་རྒྱུད་མེད་ཤེས་བྱ་འཛིན་པ་མེད། ། ཀྱེ་ཧོ་ཐམས་ཅད་རྨོངས་དང་འཁྲུལ་པའི་རྒྱུ། ། དྲི་མེད་སེམས་ལ་བསྒོམ་པས་གོས་མི་བྱ། ། བདེ་བར་གནས་པའི་སེམས་ལ་སྡུག་མི་བྱ། ། ཞེས་པ་ལ་སོགས་པ་གསུངས་སོ། ། དེའི་ཕྱིར། རྣམ་གྲོལ་འབྲས་བུ་འཚལ་བ་ཡི། །
རྣམ་དག་ལེགས་པའི་ལམ་འདི་ནི། ། ཞེས་པའི་གསུང་ལས་འདི་ཉིད་ཁོ་ན་ཡན་ལག་དྲུག་གི་རྣལ་འབྱོར་གྱིས་བསྒོམ་པར་བྱ། དེ་ནི་འོག་ཏུ་རྒྱས་པར་བཤད་པར་བྱའོ། ། འདིར་རྒྱུད་ཐམས་ཅད་ཀྱི་བརྗོད་པར་བྱ་བ་གཉིས་སུ་མེད་པའི་ཤེས་རབ་ཀྱི་ཕ་རོལ་ཏུ་ཕྱིན་པ་བདེ་བ་ཆེན་པོ་ལྷན་གཅིག་སྐྱེས་པའི་དགའ་བའི་མཚན་ནི་ཡང་དག་པའི་ཡེ་ཤེས་ཟུང་འཇུག་གི་རྣལ་འབྱོར་ཚིག་ཡིན་ལ། དེ་འདིར་ཡང་དག་པར་གསལ་བར་བརྗོད་པའི་ཕྱིར་མཚན་ཡང་དག་པར་བརྗོད་པའོ། ། དེའི་ཕྱིར་མཆོག་སྟེ་རྒྱུད་ཐམས་ཅད་ཀྱི་རྡོ་རྗེའི་ཚིག་གི་ངེས་པའི་དོན་མ་ལུས་པ་གསལ་བར་བྱེད་པའི་ཕྱིར་རོ། ། དེ་དང་དཔལ་དུས་ཀྱི་འཁོར་ལོའི་འགྲེལ་པར། མཚན་ཡང་དག་པར་བརྗོད་པ་ཚད་མར་བྱས་ནས། སེམས་ཅན་རྣམས་ཐེ་ཚོམ་མེད་པར་འགྱུར་བ་གང་ཡིན་པ་དེས་ན་སྔར་གྱི་ཐེག་པའི་སྔགས་ཀྱི་ཚུལ་ཐམས་ཅད་ཀྱིས་ངེས་པའི་དོན་མཚན་ཡང་དག་པར་བརྗོད་པ་ལས་བཅོམ་ལྡན་འདས་ཀྱིས་ཕྱག་ན་རྡོ་རྗེ་ལ་ཡང་དག་པར་བསྟན་ཏོ། ། ཞེས་གསུངས་སོ།། །།
སྔགས་ཀྱི་ཐེག་པ་ཤེས་རབ་དང་ཐབས་ཀྱི་བདག་ཉིད་འདི་ཁོ་ན་འདས་པའི་སངས་རྒྱས་རྣམས་ཀྱིས་གསུངས་ཤིང་། མ་འོངས་པ་རྣམས་ཀྱིས་གསུང་བར་འགྱུར་ལ། ད་ལྟར་བྱུང་བ་རྣམས་ཀྱིས་གསུང་ངོ་། ། དེའི་ཕྱིར། སངས་རྒྱས་ཀུན་གྱི་བསྟན་པ་གཅིག ། ཅེས་གསུངས་སོ། ། དེའི་ཕྱིར་དེ་བཞིན་གཤེགས་པ་ཐམས་ཅད་ཐེག་པ་གསུམ་དང་། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་སྟོན་པར་བྱེད་པ་པོ། ། འདིར་འདུས་པ་ལས། དེ་བཞིན་གཤེགས་པ་མར་མེ་མཛད་ནས་ཤཱཀྱ་ཐུབ་པའི་བར་དུ་དེ་བཞིན་གཤེགས་པ་གང་གིས་ཀྱང་སྔགས་ཀྱི་ཐེག་པ་མ་གསུངས་སོ་ཞེས་པ་དེ་ནི་དེ་དང་དེའི་དུས་ཀྱི་གདུལ་བྱ་རིགས་བཞིའི་མངོན་པའི་ང་རྒྱལ་དང་ལྡན་པའི་སྐལ་པ་མེད་པ་རྣམས་ཀྱི་དབང་དུ་བྱས་པ་སྟེ།
ཡུལ་དང་དུས་གཞན་དུ་སྐལ་བ་དང་ལྡན་པ་རྣམས་ལ་ཡང་མ་གསུངས་པ་ནི་མ་ཡིན་ནོ། ། གཞན་དུ་ན་ཐམས་ཅད་མཁྱེན་པ་ཉིད་དུ་མི་འགྱུར་ཏེ། རྡོ་རྗེ་ཐེག་པའི་སྟོན་པ་པོ་མ་ཡིན་པའི་ཕྱིར་རོ། ། དེའི་ཕྱིར། འཇིག་རྟེན་དུ་ནི་ཀུན་མཁྱེན་རྣམས། ། འབྱུང་འགྱུར་ཡང་ནི་མི་འབྱུང་ངོ་། ། ཨུ་དུམ་ཝ་རའི་མེ་ཏོག་ལྟར། ། བརྒྱ་ལམ་ན་ནི་རེས་འགའ་འབྱུང་། ། སྔགས་ཀྱི་སྤྱོད་པའི་ཚུལ་འབྱུང་བ། ། དེ་བས་ཀྱང་ནི་ཤིན་ཏུ་དཀོན། །
ཞེས་པའང་དཀོན་པ་ཉིད་ཡིན་གྱི་གསུངས་པ་ཙམ་དགག་པ་ནི་མ་ཡིན་ནོ། ། དུས་གསུམ་འབྱུང་བའི་སངས་རྒྱས་རྣམས། ། རྡོ་རྗེ་སྔགས་ཀྱི་མཐུ་ཡིས་ནི། ། མཉམ་མེད་ཡེ་ཤེས་ཡང་དག་བརྙེས། ། ཞེས་པ་ལ་སོགས་པ་གསུངས་པའི་ཕྱིར་རོ། ། ཡང་ན་སངས་རྒྱས་ཞེས་པ་ཐོས་པ་དང་། བསམ་པ་དང་། བསྒོམ་པ་ལས་བྱུང་བའི་ཤེས་རབ་ཕུལ་དུ་བྱུང་བ་སྟེ། དེ་རྣམས་ཀྱིས་ཆོས་ཐམས་ཅད་སྒྲ་སྙན་དང་འདྲ་བར་ཁོང་དུ་ཆུད་པའི་ཕྱིར་གསུང་བ་ཞེས་ལ་སོགས་པའོ། ། སྒྱུ་འཕྲུལ་དྲ་བ་ཞེས་པ་སྔར་བཞིན་ནོ། །
དེ་ཉིད་རབ་ཏུ་བཅིངས་པའམ། རྒྱུན་ཆགས་པའི་ཕྱིར་རྒྱུད་དེ། རྒྱུད་ཀྱང་ཡིན་ལ་ཆེན་པོའང་ཡིན་པའི་ཕྱིར་རྒྱུད་ཆེན་ཞེས་པ་སྟེ། བདེ་བ་ཆེན་པོའི་ཡེ་ཤེས་ཞེས་པའི་དོན་ནོ། ། དེ་ལྟ་བུའི་རྒྱུད་ཆེན་པོ་སྒྱུ་འཕྲུལ་དྲ་བ་སྟོང་ཕྲག་བཅུ་དྲུག་པ་འདིར་ཏིང་ངེ་འཛིན་དྲ་བའི་ལེའུར་དུས་གསུམ་གྱི། རྡོ་རྗེ་འཆང་ཆེན་གསང་སྔགས་འཆང་། ། དཔག་མེད་རྣམས་ཀྱིས་དགྱེས་པ་ཡིས། ། གང་ཡང་ཡང་དག་རབ་གསུངས་པ། ། ཞེས་པའོ། ། ཡང་ན་རྡོ་རྗེ་འཆང་ཆེན་ཞེས་པ་ཡེ་ཤེས་ཀྱིའམ་སྐུའི་བདག་ཉིད་ཀྱི་ཕྱིར་རོ། །
གསང་སྔགས་འཆང་ཞེས་པ་ཡེ་ཤེས་ལྔའི་བདག་ཉིད་ཀྱིས་བདེ་བ་ཆེན་པོ་འཛིན་པའི་ཕྱིར་རོ། ། དེ་ཡང་རྣམ་པར་རྟོག་པའི་སྤྱོད་ཡུལ་མ་ཡིན་པའི་ཕྱིར་དཔག་མེད་རྣམས་ཀྱིས་ཞེས་པའོ། ། དགྱེས་པ་ཡིས་ཞེས་པ་ལྷན་ཅིག་སྐྱེས་པའི་དགའ་བའི་རང་བཞིན་ཉིད་ལས་སོ། ། དེ་ལྟ་བུའི་མཚན་ཡང་དག་པར་བརྗོད་པ་ཡང་དག་རབ་གསུངས་པ་རང་རིག་པས་རྟོགས་པར་བྱའོ། ། ཡང་ན་རྡོ་རྗེ་ནི་གཉིས་སུ་མེད་པའི་ཡེ་ཤེས་ཏེ་ཆེན་པོ་ཞེས་པ་འགྱུར་བ་མེད་པའོ། ། དེ་རང་རིག་པའི་ཚུལ་གྱིས་འཛིན་པའི་ཕྱིར་འཆང་ཞེས་པའོ། ། ཡིད་སྐྱོབ་པའི་ཕྱིར་གསང་སྔགས་འཆང་ཞེས་པའོ། ། དཔག་མེད་ཅེས་པ་ཆོས་ཐམས་ཅད་ཨས་མཇལ་བ་སྟེ། དོན་དམ་པ་སྐྱེ་བ་མེད་པའི་བདག་ཉིད་རྣམས་ཀྱིས་བདེ་བ་ཆེན་པོའི་རང་བཞིན་དུ་འགྱུར་བའི་ཕྱིར་དགྱེས་པ་ཡིས་ཞེས་པའོ། ། གང་ཡང་ཡང་དག་རབ་གསུངས་པ། །
ཞེས་པ་ཡ་ཡིག་རླུང་དང་། ཨ་ཡིག་ནམ་མཁའ་དང་། ཙ་ཡིག་གཡོ་བ་དང་། སཾ་ཞེས་པ་བདེ་བ་དང་། པྲ་ཞེས་པ་ཕུལ་དུ་བྱུང་བ་དང་། གསུངས་པ་ཞེས་པ་གསལ་བར་མྱོང་བ་སྟེ། འདིར་ནམ་མཁའི་རྣལ་འབྱོར་གྱིས་དབུགས་གཡོ་བ་ཉི་ཁྲི་ཆིག་སྟོང་དྲུག་བརྒྱ་རྣམས་བདེ་བ་ཆེན་པོའི་ཕུལ་དུ་བྱུང་བར་ཉམས་སུ་མྱོང་བར་གྱུར་པའོ། ། བདག་ཀྱང་འདི་ནི་བཟུང་བར་བགྱི། ། ཞེས་པ་གཉིས་སུ་མེད་པའི་བདག་ཉིད་དུ་བྱའོ། ། ཞེས་པའོ། །
དེའང་བསམ་པ་བརྟན་པོ་བདེ་བ་ཆེན་པོ་འགྱུར་བ་མེད་པས་སོ། ། དུས་ཇི་ཙམ་དུ་ཞེ་ན། ངེས་འབྱུང་བར་ཞེས་པ་ཇི་སྲིད་དབུགས་ཉི་ཁྲི་ཆིག་སྟོང་དྲུག་བརྒྱ་འཕོ་བ་བཅུ་གཉིས་ཀྱི་བདག་ཉིད་གཡོ་བ་མེད་པར་གྱུར་པས་ས་བཅུ་གཉིས་ཀྱི་དབང་ཕྱུག་ཏུ་གྱུར་པ་དེ་སྲིད་ཅེས་པའོ། ། ཡང་ན་བདག་ཀྱང་ཞེས་པ་ཨ་ཡིག་དང་ཧཾ་ཡིག་ཨེ་ཝྃ་གྱི་སྒྲས་བརྗོད་པར་བྱ་བ། ཙ་ཡིག་ལས་གཡོ་བའི་སེམས་ཀྱི་རང་བཞིན་འདི་ནི་རང་རིག་པའི་ཚུལ་གྱིས་བཟུང་བར་བགྱི་ཞེས་པའོ། ། བསམ་པ་བརྟན་པོས་ཞེས་པ་དེ་ལས་གཞན་པའི་བསམ་པས་སྐད་ཅིག་ཀྱང་མི་གནས་པ་སྟེ། དཔལ་ཀྱཻ་རྡོ་རྗེར། བདག་མེད་རྣལ་འབྱོར་ལྡན་པ་ཡིས། ། ཡང་ན་ཧེ་རུ་ཀ་དཔལ་བརྩོན། ། གཞན་པའི་སེམས་ཀྱིས་སྐད་ཅིག་ཀྱང་། །
དངོས་གྲུབ་འདོད་པས་མི་གནས་སོ། ། ཞེས་གསུངས་སོ། ། ངེས་འབྱུང་བར་ཞེས་པ་ཐིག་ལེ་བཅུ་དྲུག་འཕོ་བ་མེད་པས་རྡོ་རྗེ་སེམས་དཔར་གྱུར་པའི་དུས་སོ། ། མགོན་པོ་རྫོགས་སངས་རྒྱས་ཞེས་པ་རྣམ་པར་སྣང་མཛད་ལ་སོགས་པ་སྟེ། ཕྱི་རོལ་དུ་གཟུགས་ལ་སོགས་པའི་ཕུང་པོ་དང་། ནང་དུ་སྤྲུལ་པའི་འཁོར་ལོ་ལ་སོགས་པ་རྣམས་སོ། ། དེ་དག་ཉིད་ཐམས་ཅད་ཀྱང་ཡིན་པའི་ཕྱིར་ཀུན་ཞེས་པའོ། ། དེ་རྣམས་ཀྱི་གསང་བ་ནི་ལྷན་ཅིག་སྐྱེས་པའི་དགའ་བ་སྟེ། བདག་ཅེས་པ་ཨ་ཡིག་དང་ཧཾ་ཡིག་ཨེ་ཝྃ་གྱི་བདག་ཉིད་དོ། ། དེ་འགྱུར་བ་མེད་པར་འཛིན་པ་ཇི་ལྟར་བགྱི་བ་བཤད་དུ་གསོལ། །
ཞེས་པའོ། ། ཡང་ན་ཨ་ཡིག་ཧཾ་ཡིག་ཨེ་ཝྃ་གྱི་རང་བཞིན་ཤེས་རབ་དང་ཐབས་ཀྱི་བདག་ཉིད་དོ། ། མགོན་པོ་ཞེས་པ་བྱང་ཆུབ་ཀྱི་སེམས་སོ། ། སཾ་ཞེས་པ་བདེ་བ་ལྷན་ཅིག་སྐྱེས་པའི་དགའ་བ་སྟེ། ཐམས་ཅད་ཅེས་པ་ཁམས་ཐམས་ཅད་འདུས་པའི་བདག་ཉིད་ཀྱི་ཕྱིར་རོ། ། སངས་རྒྱས་ཞེས་པ་རང་རིག་ཚུལ་གྱིས་རྟོགས་པའོ། ། གསང་བ་ཞེས་པ་དེ་དག་ཉིད་དམ། ། ཡང་ན་དེའི་ཐིག་ལ་བཞི་པ་སྟེ། དེ་འགྱུར་བ་མེད་པར་འཛིན་པ་ཇི་ལྟར་བགྱི་ཞེས་པའོ། ། སེམས་ཅན་སྐལ་བ་དང་ལྡན་པ་རྣམས་ཀྱི་བསམ་པའི་ཁྱད་པར་ལྷན་ཅིག་སྐྱེས་པའི་རང་བཞིན་ལས་ཇི་ལྟ་བ་བཞིན་དུ་བཤད་པར་འཚལ་བ་དེ་ལྟར་རབ་ཏུ་བཤད་དུ་གསོལ་ཞེས་པ་སྟེ་སྔ་མ་དང་འབྲེལ་ལོ། །
དགོས་པ་ཅིའི་སླད་དུ་ཞེ་ན། ཉོན་མོངས་ཞེས་པ་ལ་སོགས་པ་སྟེ། འཕོ་བའི་བག་ཆགས་དང་། རྣམ་པར་རྟོག་པའི་བག་ཆགས་སྤང་པའི་ཕྱིར་ཞེས་པ་ལ་སོགས་པའོ། ། ཡང་ན་སེམས་ཅན་ཞེས་པ་མིག་ལ་སོགས་པའི་དབང་པོ་རྣམས་ཏེ། དེ་རྣམས་ཀྱི་བསམ་པ་ནི་གཟུགས་ལ་སོགས་པའི་ཡུལ་རྣམས་སོ། ། དེའི་ཁྱད་པར་རྣམ་པར་རྟོག་པ་དང་བྲལ་བ་གཟུང་བ་དང་འཛིན་པ་གཉིས་སུ་མེད་པ་ལས་ཇི་ལྟ་བ་བཞིན་རབ་བཤད་ཅེས་པ་ཕུལ་དུ་བྱུང་བ་གསལ་བར་བྱ་བར་འཚལ་བ་དེ་ལྟར་བཤད་དུ་གསོལ་ཞེས་པའོ། ། ཡང་ན། འདིར་མ་ལུས་ཞེས་པ་ཨ་ལྷག་པ་སྟེ། སྟོང་པ་ཉིད་དང་བཅས་པའི་ཀུན་རྫོབ་ཀྱི་ཆོས་རྣམས་ཡིན་ལ་དེ་ཉོན་མོངས་པ་ཐམས་ཅད་དང་།
མི་ཤེས་པ་མ་རིག་པ་རྣམ་པར་རྟོག་པ་ཐམས་ཅད་སྤང་བའི་ཕྱིར་ཞེས་པ་སྟེ། དཔལ་དུས་ཀྱི་འཁོར་ལོའི་འགྲེལ་པར། ཕྲ་རབ་རྡུལ་གྱི་ཆོས་ཉིད་འདས། ། པྲ་ཕབ་པ་ཡི་རང་བཞིན་ཅན། ། རྣམ་པ་ཀུན་གྱི་མཆོག་ལྡན་མ། ། ཕྱག་རྒྱ་ཆེན་མོ་དེ་ལ་འདུད། ། ཅེས་གསུངས་སོ། ། གསང་དབང་ཞེས་པ་ལ་སོགས་པ་ལ། འདི་སྐད་ཅེས་པ་ཨེ་ཝྃ་གྱི་རང་བཞིན་ཤེས་རབ་དང་ཐབས་ཀྱི་བདག་ཉིད་རྒྱུད་ཐམས་ཅད་ཀྱི་བརྗོད་པར་བྱ་བ་འོག་ནས་འབྱུང་བ་རྣམས་གསོལ་བ་བཏབ་ཅིང་མངོན་དུ་བྱས་ནས་ཞེས་པའོ། ། ལྷག་མ་ནི་སྔར་བརྗོད་ཟིན་ཏོ། །
འདིར་ཨ་བ་དྷཱུ་ཏཱི་ལ་བརྟེན་པ་དགའ་བ་བཅུ་དྲུག་གི་རྣམ་པར་དག་པས་གསོལ་བ་འདེབས་པའི་ཚིགས་སུ་བཅད་པ་བཅུ་དྲུག་གོ་ཞེས་པའོ།། །། ད་ནི་དེ་ནས་ཞེས་པ་ལ་སོགས་པ་བཅོམ་ལྡན་འདས་ཀྱིས་ལན་གསུངས་པ་བཤད་པར་བྱའོ། ། དེ་ནས་ཞེས་པ་སྔར་བཞིན་ནོ། ། བཅོམ་ལྡན་ཞེས་པ་ཕྱག་རྒྱ་ཆེན་པོའི་བདེ་བ་དང་ལྡན་པའམ། འཕོ་བའི་བག་ཆགས་སྤངས་པ་དང་ལྡན་པའི་ཕྱིར་ཏེ། དཔལ་ཀྱཻ་རྡོ་རྗེར། སངས་རྒྱས་འདི་ལ་བྷ་ག་མངའ། ། བཅོམ་ལྡན་ཞེས་ནི་བརྗོད་པར་བྱ། ། བྷ་ག་རྣམ་པ་དྲུག་ཏུ་བརྗོད། ། དབང་ཕྱུག་ལ་སོགས་ཡོན་ཏན་ཀུན། །
ཡང་ན་ཉོན་མོངས་ལ་སོགས་བདུད། ། འཇོམས་ཕྱིར་བཅོམ་ལྡན་ཞེས་པ་འོ། ། ཞེས་གསུངས་སོ། ། ཤཱཀྱ་ཐུབ་ཅེས་པ་ནི་རྡོ་རྗེ་སེམས་དཔའ་ཡང་དག་པར་རྫོགས་པའི་སངས་རྒྱས་རྣམ་པར་སྣང་མཛད་ཆེན་པོ་སྟེ། དེའང་དཔལ་རི་གི་ཨ་རལླིའི་རྒྱུད་དུ། རྒྱལ་པོ་ཆེན་པོ་ཟས་གཙང་ནི། ། ཨ་རལླི་ཞེས་ཡང་དག་བཤད། ། དེར་ནི་རིག་གི་སྒྱུ་མ་ཆེ། ། འགྲོ་བ་ཤེས་རབ་ཐབས་བདག་ཉིད། ། དོན་གྲུབ་རྡོ་རྗེ་སེམས་དཔའ་སྟེ། །
མཆོག་ཏུ་དགའ་བ་བདེ་བ་ཆེ། ། ཞེས་གསུངས་སོ། ། ཡང་ན་ཤཱཀྱ་ཞེས་པ་རླུང་གཡོ་བ་བརྗོད་པ་དང་བཅས་པ་སྟེ། ཐུབ་པ་ཞེས་པ་བརྗོད་པ་དང་བྲལ་བ་རྡོ་རྗེ་བཟླས་པས་གཡོ་བ་མེད་པར་གྱུར་པའོ། ། རྫོགས་པའི་སངས་རྒྱས་ཞེས་པ། གཙུག་ཏོར་ལ་སོགས་པའི་འཁོར་ལོ་དྲུག་པོ་རྣམས་སུ་ཡེ་ཤེས་ཀྱི་སྐུ་བདེ་བ་ཆེན་པོ་ཁོང་དུ་ཆུད་པའི་ཕྱིར་རོ། ། རྐང་གཉིས་མཆོག་ཅེས་པ། ཀུན་རྫོབ་དང་དོན་དམ་པའི་ཡེ་ཤེས་ཀྱི་རྐང་པ་གཉིས་ཀྱི་མཆོག་དང་དམ་པར་སོན་པའོ། ། ཡང་ན་འདིར་ཨ་ཝ་དྷཱུ་ཏིའི་རྐང་པ་སྟེ། རྡོ་རྗེ་ནོར་བུ་དང་གཙུག་ཏོར་རོ། །
དེ་དག་ཏུ་ཐིག་ལེ་འཕོ་བ་མེད་པར་གནས་པས་མཆོག་ས་བཅུ་གཉིས་ཀྱི་དབང་ཕྱུག་འཇིག་རྟེན་གསུམ་གྱི་གཙོ་བོར་འགྱུར་རོ། ། དེའང་དྲི་མ་མེད་པའི་འོད་དུ། ཞབས་གཅིག་རྡོ་རྗེ་ནོར་བུར་རྡུལ་དང་ཉི་མ་དང་། ། གཉིས་པ་གཙུག་ཏོར་ཁུ་བ་རི་བོང་ཅན་ལ་ནི། ། རྟག་ཏུ་མི་ཆོད་དབྱེར་མེད་འདོད་པ་བཀོད་གྱུར་པ། ། འཇིག་རྟེན་གསུམ་གྱིས་མཆོད་པའི་གཙོ་ལ་སྤྱི་བོར་འདུད། ། ཅེས་གསུངས་སོ། ། ཡང་ན་གཉིས་ཞེས་པ་ཤེས་རབ་དང་ཐབས་ཏེ། རྐང་པ་ཞེས་པ་བཞི་ཆའི་བདག་ཉིད་དོ། ། དེ་རྣམས་ཀྱི་མཆོག་ནི་ལྷན་ཅིག་སྐྱེས་པའི་དགའ་བ་འགྱུར་བ་མེད་པའོ། །
ཉིད་ཀྱི་ཞལ་ནས་ཞེས་པ་སྣ་ཚོགས་གཟུགས་མཐོང་བ་ལས། ལྗགས་ནི་གཞོམ་དུ་མེད་པའི་རང་བཞིན་ལས་ཨ་ཝ་དྷཱུ་ཏཱིར་འབབ་པ་སྟེ། བཟང་ཞེས་པ་ཁུ་བ་འཕོ་བ་མེད་པའོ། ། ཁ་ཅིག་ཉིད་ལྗགས་ཞེས་པར་ཀློག་སྟེ་དེ་ལྟར་ན་གོ་སླའོ། ། དགེ་ཞེས་པ་ལྷན་ཅིག་སྐྱེས་པའི་དགའ་བ་སྟེར་བར་བྱེད་པའི་ཕྱིར་རོ། ། རིང་བ་ནི་འཇིག་རྟེན་གྱི་ཁམས་མཐའ་ཡས་པ་ཁྱབ་པ་སྟེ། རི་མོ་ནག་པོའི་རྣམ་པ་སྐྲའི་ཚད་ཙམ་པ་ལོངས་སྤྱོད་རྫོགས་པའི་སྐུ་དུ་མ་འཕྲོ་བའོ། ། དེ་ཉིད་ཀྱི་ཕྱིར་སྤངས་པ་ཞེས་པའོ། ། བརྐྱང་མཛད་ཅེས་པ་བརྟན་པར་བྱས་ནས་སོ། ། དེའང་སྣ་ཚོགས་གཟུགས་ནི་དང་པོའི་སངས་རྒྱས་སུ།
དུ་བ་སྨིག་སྒྱུ་མཁའ་སྣང་དང་། ། སྒྲོན་མ་འབར་བ་ཟླ་ཉི་མ། ། མུན་ཅན་ཆ་དང་ཐིག་ལེ་ཆེ། ། སྣ་ཚོགས་གཟུགས་བརྙན་འོད་གསལ་བ། ། ཞེས་གསུངས་སོ། ། འཛུམ་པ་ཞེས་པ་ལྷན་ཅིག་སྐྱེས་པའི་གཏུམ་མོའི་མདངས་གསལ་བར་གྱུར་པ་སྟེ། དེ་བསྟན་ནས་ཞེས་པ་ཡང་དག་པར་སྤྲོས་ནས། འཇིག་རྟེན་གསུམ་གྱི་ངན་སོང་གསུམ། ། ཞེས་པ་ལུས་དང་ངག་དང་སེམས་ཀྱི་ཐིག་ལེ་ནི་འཇིག་རྟེན་ཏེ། དེ་རྣམས་ཀྱི་དགའ་བ་དང་།
མཆོག་དགའ་དང་། དགའ་བྲལ་གྱི་དགའ་བ་གསུམ་ནི་འཁོར་བའི་བདག་ཉིད་ངན་སོང་གསུམ་མོ། ། སྦྱོང་བར་བྱེད་པ་ཞེས་པ་དེ་རྣམས་ལྷན་ཅིག་སྐྱེས་པའི་རང་བཞིན་དུ་རྟོགས་པའི་ཕྱིར་རོ། ། འཇིག་རྟེན་གསུམ་པོ་སྣང་བྱེད་ཅིང་། ། ཞེས་པ་སྣང་བ་དང་། སྣང་བ་མཆེད་པ་དང་། སྣང་བ་ཉེ་བར་ཐོབ་པ་རྣམས་སྣང་བ་མེད་པ་ཉིད་ཀྱིས་སྣང་བའི་མཚན་ཉིད་དོ། ། བདུད་བཞིའི་དགྲ་རྣམས་འདུལ་བྱེད་པ། ། ཞེས་པ་རྡོ་རྗེ་ནོར་བུའི་ལྟེ་བའི་མཐར་བརྟན་པ་ཐོབ་པས་རྣམ་པར་མི་རྟོག་པའི་རང་བཞིན་དུ་གྱུར་པའོ། ། དེ་ཡང་གསུངས་པ།
རྡོ་རྗེ་སྒོ་ཡི་བུ་ག་རུ། ། བདག་གིས་རྐུན་མ་རྙེད་པར་གྱུར། ། བདུད་ཀུན་ངེས་པར་བརླག་འགྱུར་ཏེ། ། བདེ་བ་ཆེན་པོའི་དངོས་པོ་ལེན། ། ཞེས་སོ། ། ཡང་ན། འཛུམ་པ་ནི་ལྟེ་བར་གཏུམ་མོའི་མེ་འབར་བ་སྟེ། དེ་གཏན་ནས་ཞེས་པ་སྟེང་དུ་ཡང་དག་པར་འཕྲོས་པས། གསུམ་དང་འཇིག་རྟེན་ནི་འཇིག་རྟེན་གསུམ་སྟེ། འཇིག་རྟེན་ནི་ཕུང་པོ་དྲུག་གི་བདག་ཉིད་འཁོར་ལོ་དྲུག་པོ་རྣམས་སོ། །
གསུམ་ནི་ལུས་དང་ངག་དང་སེམས་ཀྱི་རྩ་གསུམ་སྟེ་དེ་རྣམས་སུ་འོད་གསལ་བའི་སྣང་བ་བྱེད་ཅིང་། བཞི་ཞེས་པ་དགའ་བ་བཞི་སྟེ། རྣམ་པར་མི་རྟོག་པའི་བདེ་བ་ལ་རོལ་བ་འགོག་པ་ལས་བདུད་ནི་འདིར་འཕོ་བའི་བག་ཆགས་རླུང་གཡོ་བ་དང་བཅས་པ། གཟུང་བ་དང་འཛིན་པའི་བདག་ཉིད་དོ། ། དེ་ཉིད་དགྲ་དང་འདྲ་བའི་ཕྱིར་དགྲ་སྟེ། དེ་རྣམས་གཡོ་བ་མེད་པ་བདེ་བ་ཆེན་པོ་དང་། རོ་མཉམ་པར་འདུལ་ཞིང་བརྟན་པ་ལས་སོ། ། འཇིག་རྟེན་ཞེས་པ་ལྟེ་བ་ལས་འོག་ཏུ་གནས་པའི་ལུས་དང་ངག་དང་སེམས་ཀྱི་རྩ་གསུམ་སྟེ། དེ་རྣམས་ཀྱི་ངན་སོང་གསུམ་གྱི་ཐུར་དུ་སེལ་བའི་རླུང་ངོ་། ། སྦྱོང་བར་བྱེད་པ་ནི།
དེ་ལྟེ་བའི་འཁོར་ལོར་དག་པར་བྱེད་པའོ། ། དེ་ཡང་། ལྟེ་བར་གཏུམ་མོ་འབར་བ་ནི། ། དེ་བཞིན་གཤེགས་པ་ལྔ་སྲེག་ཅིང་། ། སྤྱན་མ་མིག་ལ་སོགས་པ་ཡང་། ། བསྲེགས་ནས་རི་བོ་སྤྱན་ཧཾ་འཛག ། ཅེས་གསུངས་སོ། ། ཚངས་པ་ཞེས་པ་རང་བྱུང་གཞོམ་དུ་མེད་པའི་བདག་ཉིད་དེ། གསུང་ནི་སྙན་པའི་ཞེས་པ་ནཱ་དའི་བདག་ཉིད་བདེ་བ་ཆེན་པོའི་རང་རིག་པའོ། ། དེས་འཇིག་རྟེན་ལུས་དང་ངག་དང་སེམས་གསུམ་པོ་ཀུན་བཀང་སྟེ་ཁྱབ་པར་བྱས་ནས་ཞེས་པའོ། །
ཡང་ན་ཚངས་པ་སྐུའི་རྡོ་རྗེ་འཛིན་ཞེས་པའི་གསུང་ལས། ཚངས་པ་ཞེས་པ་སྐུ་རྡོ་རྗེའོ། ། གསུང་པ་ཞེས་གསུང་རྡོ་རྗེའོ། ། སྙན་པ་ཞེས་པ་མྱོང་བའི་བདག་ཉིད་ལས་ཐུགས་རྡོ་རྗེ་སྟེ། དེས་འཇིག་རྟེན་གསུམ་པོ་ཀུན་བཀང་སྟེ་ཞེས་པ་ཁྱབ་པར་བྱས་པའོ། ། ལྗགས་ཀྱི་དཀྱིལ་འཁོར་བཀྲམ་པ་དང་འཛུམ་པ་མཛད་པ་ལ་སོགས་པ་འདི་དག་ནི་ཆོས་གསུང་པའི་མཚན་མར་རིག་པར་བྱའོ། ། ལག་ན་རྡོ་རྗེ་ཞེས་པ་སྔར་བཞིན་ནོ། ། སྟོབས་པོ་ཆེ་ཞེས་པ་རླུང་དང་རྣམ་པར་རྟོག་པ་གདུལ་དཀའ་བ་མཐའ་དག་འདུལ་བའི་ནུས་པ་ལྡན་པའོ། ། གསང་དབང་ཞེས་པ་སྔར་བཞིན་ནོ། ། དེ་ལ་སླར་གསུངས་པ་ཞེས་པ་སོ་སོར་ཉམས་སུ་མྱོང་བའི་རྗེས་སུ་གསལ་བར་གྱུར་པའོ། །
ལྷ་དང་མི་ལ་སོགས་པ་རྣམས་ཀྱིས་མི་ཤེས་པའི་དོན་ཟབ་མོ་ཞུས་པ་ལ་མཉེས་པའི་ཕྱིར་ལེགས་སོ་ཞེས་གསུངས་སོ། ། ཀྱེ་དཔལ་ལྡན་རྡོ་རྗེ་འཆང་། ། ཞེས་པ་བོད་པ་སྟེ། དོན་ནི་སྔར་བཞིན་ནོ། ། དེ་ཅིའི་སླད་དུ་ཞེ་ན། འགྲོ་ལ་ཕན་པའི་དོན་དུ་ཁྱོད། ། ཅེས་པ་གང་ཞིག་ཁྱོད་རླུང་དང་རྣམ་པར་རྟོག་པ་རྣམས་བདེ་བ་ཆེན་པོའི་རང་བཞིན་དུ་རྟོགས་པར་བྱ་བའི་འགྲོ་བའི་དོན་བྱ་བར་འདོད་པ་ནི་སྙིང་རྗེ་ཡིན་ལ། དེ་ཉིད་སྟོང་པ་ཉིད་དང་དབྱེར་མེད་པའི་ཕྱིར་ཆེན་པོ་ཞེས་པ་སྟེ། དེ་དང་ལྡན་པའི་ཕྱིར་རོ། ། ཡང་ན་འདིར།
དང་པོ་དགའ་བ་འགྲོ་བའི་གཟུགས། ། དེ་བཞིན་མཆོག་དགའ་འགྲོ་བ་སྟེ། ། དགའ་བྲལ་དགའ་བའང་འགྲོ་བ་ཉིད། ། གསུམ་པ་ལྷན་ཅིག་སྐྱེས་པ་མེད། ། ཅེས་པའི་གསུང་ལས། འགྲོ་བ་ནི་དགའ་བ་དང་པོ་གསུམ་ཡིན་ལ། དེ་ལ་ཕན་པའི་དོན་དུ་སྙིང་རྗེ་ཆེན་པོ་དམིགས་པ་མེད་པ་དང་ལྡན་པ་ནི་བཞི་པ་སྟེ། གསུམ་པོ་སྤངས་པ་ཉིད་ཀྱི་ཕྱིར། ། ལྷན་སྐྱེས་རྫོགས་པའི་བྱང་ཆུབ་འདོད། ། ཅེས་སོ། །
འཇམ་དཔལ་ཞེས་པ་ལ་སོགས་སྔར་བཞིན་ནོ། ། རྣམ་པར་རྟོག་པ་དང་ཉོན་མོངས་པ་དང་བྲལ་བའི་ཕྱིར་རིམ་པ་བཞིན། དག་པར་བྱེད་ཅིང་སྡིག་སེལ་བ། ། ཞེས་པ་སྟེ་བཅོམ་ལྡན་འདས་ཀྱི་ཡེ་ཤེས་སྐུའོ། ། དེ་མངོན་དུ་བྱེད་པའི་ཐབས་ནི་ཡན་ལག་དྲུག་གི་རྣལ་འབྱོར་ཏེ། དེའང་དཔལ་བདེ་མཆོག་ཉུང་ངུའི་རྒྱུད་དུ། དག་བྱེད་སྡིག་པ་འཇིག་བྱེད་པ། ། སྔགས་བཟླས་པ་དང་བསམ་གཏན་དང་། ། བདེ་བ་ཡིས་ཀྱང་འགྲུབ་པར་འགྱུར། ། ཞེས་པ་དང་།
དཔལ་ཀྱཻ་རྡོ་རྗེར། བསམ་གཏན་ཉོན་མོངས་འཇིག་བྱེད་པ། ། ཞེས་གསུངས་སོ། ། ཡང་ན་དག་པ་ནི་རང་བཞིན་གྱི་དག་པ་སྟེ། གློ་བུར་བའི་དྲི་མ་དང་བྲལ་བའི་ཕྱིར་སྡིག་སེལ་བ་ཞེས་པའོ། ། དེའི་ཐབས་ནི་སྔ་མ་བཞིན་ནོ། ། ང་ལས་ཞེས་པ་ཡེ་ཤེས་ཀྱི་སྐུའི་རང་བཞིན་ལས་ཉན་ཞིང་ཁོང་དུ་ཆུད་པ་བྱ་བར་བརྩོན་པ་ནི་ཞེས་པ་སྟེ། ལྷག་མ་ནི་སྔ་མ་བཞིན་ནོ། ། ཡང་ན་འདིར་ང་ལས་ཞེས་པ་གཙུག་ཏོར་གྱི་ཧཾ་ཡིག་ཐིག་ལེའི་རང་བཞིན་ལས་འཛག་པའི་བདེ་བ་རང་རང་རིག་པར་བྱ་བར་བརྩོན་པ་ནི་གསང་བ་ལྟེ་བའི་ཆོས་འབྱུང་སྟེ། དེར་གནས་པའི་ཨ་ཡིག་ནི།
གསང་བ་པ་ཞེས་པའོ། ། དེའི་བདག་པོ་ནི་དེ་བསྒོམ་པ་པོའོ། ། ཁྱོད་ཅེས་པ་དེ་ལྟར་རང་རིག་པར་གྱུར་པའོ། ། དེ་ཕྱིར་ཞེས་པ་གཞན་གྱིས་མི་ཤེས་པའི་དོན་ཟབ་མོ་ཞུས་པ་དང་། སངས་རྒྱས་རྣམས་ཀྱི་ཡུལ་འདི་ནི། ། ཞེས་པའི་གསུང་ལས། དེ་རྣམས་ཀྱང་སངས་རྒྱས་ཁོ་ནའི་སྤྱོད་ཡུལ་དུ་གྱུར་པ་དང་། མ་འོངས་པ་ན་ཡང་དག་པའམ་ལམ་སྦས་ནས་ཡང་དག་པ་མ་ཡིན་པའི་ལམ་སྟོན་པ་རྣམས་དགག་པར་བྱ་བའི་ཕྱིར་ཞེས་པའོ། ། མཚན་ཡང་དག་པར་བརྗོད་པ་རྒྱུད་ཐམས་ཅད་ཀྱི་ངེས་པའི་དོན་དུ་གྱུར་པ་འདི་ནི་ངས་རབ་ཏུ་གསལ་བར་བཤད་པར་བྱའོ་ཞེས་པའོ། ། འདིའི་ཤེས་པར་བྱེད་ནི་སྔར།
མཚན་ཡང་དག་པར་བརྗོད་པ་མཆོག ཅེས་པའི་སྐབས་སུ་བྲིས་པས་དེར་བལྟ་བར་བྱའོ། ། ཡང་ན་ཁྱོད་ཀྱིས་ཞུས་པ་ཨ་ཡིག་དང་ཧཾ་ཡིག་ཨེ་ཝྃ་གྱི་རང་བཞིན་ཤེས་རབ་དང་ཐབས་ཀྱི་བདག་ཉིད་རྒྱུད་ཐམས་ཅད་ཀྱི་བརྗོད་པར་བྱ་བ་རྡོ་རྗེའི་ཚིག་ཏུ་གྱུར་པ་འདི་ནི་གསལ་བར་བཤད་པར་བྱ་ཞིང་རྟོགས་པར་བྱའོ་ཞེས་པའོ། ། ཁྱོད་ནི་ཞེས་པ་ལ་སོགས་པ་རྣམ་པར་མི་རྟོག་པའི་བློས་ཉམས་སུ་མྱོང་བར་བྱོས་ཤིག་ཅེས་པ་སྟེ། རྟོག་པ་ཐམས་ཅད་ལེགས་པར་བསྡུས་ནས་ནི། ། བསམ་པ་བཟང་པོ་ལྡན་པས་ལེགས་པར་ཉོན། ། བརྗེད་ངས་བློ་ལ་རྡོ་རྗེ་སེམས་སོགས་ཀྱི། ། བདེ་བར་གཤེགས་པ་རྣམས་ཀྱིས་བྱིན་མི་རློབ། ། ཅེས་གསུངས་སོ། ། ཡང་ན་འདི་ནི།
ཆུ་བོ་རྒྱུན་ནི་རབ་འབབ་དང་། ། སྒྲོན་མ་འོད་ནི་རབ་བཅིངས་ལྟར། ། རྟག་ཏུ་དེ་ཉིད་རྣལ་འབྱོར་གྱིས། ། ཉིན་དང་མཚན་མོར་གནས་པར་བྱ། ། ཞེས་པ་ལྟར་རོ། ། བཅོམ་ལྡན་ཡང་དག་པའི་ཡེ་ཤེས་རང་རིག་པ་ལ། དེ་ནི་ལེགས་ཞེས་གསོལ་ཞེས་པ་འགྲུས་པས་རྒྱུན་མི་འཆད་པར་བྱེད་པའོ། ། གཙུག་ཏོར་ལ་སོགས་པའི་འཁོར་ལོ་དྲུག་གིས་རྩའི་དབུས་ཀྱི་ལྟེ་བ་ནམ་མཁའི་བདེ་བ་ཉམས་སུ་མྱོང་བ་རྣམ་པར་དག་པས་ལྡན་གྱི་གསུང་ཚིགས་སུ་བཅད་པ་དྲུག་ཅེས་པའོ། ། ད་ནི་དེ་ནས་ཞེས་པ་ལ་སོགས་པ་རིགས་དྲུག་ལ་གཟིགས་པའི་ཚིགས་སུ་བཅད་པ་བཤད་པར་བྱའོ། ། དེ་ལ།
དེ་ནས་བཅོམ་ལྡན་ཤཱཀྱ་ཐུབ། ། ཅེས་པ་ནས་ཚིགས་བཅད་གསུངས་ཞེས་པར་འབྲེལ་ལོ། ། དེའང་འདིར་བཅོམ་ལྡན་འདས་ཀྱིས་དོན་ཅི་ཞིག་གཟིགས་ནས་གསུངས་ཤེ་ན། རྒྱུད་ཀྱི་བརྗོད་པར་བྱ་བ་མ་ལུས་པའི་བདག་ཉིད་རིགས་དྲུག་པོ་རྣམས་གཟིགས་ནས་གསུངས་སོ། ། ཞེས་པའོ། ། དེ་ལ་ཐོག་མར་མདོར་བསྡུས་ཏེ་གསུང་པ། གསང་སྔགས་ཞེས་པ་ལ་སོགས་པ་སྟེ། ཐེག་པ་ཆེན་པོའི་བདག་ཉིད་བྱང་ཆུབ་ཀྱི་སེམས་སྟོང་པ་ཉིད་དང་སྙིང་རྗེ་དབྱེར་མེད་པ་ནི་གསང་སྔགས་སོ། ། དེའང་བརྟག་པ་གཉིས་པར། སྟོང་ཉིད་སྙིང་རྗེ་དབྱེར་མེད་པ། །
བྱང་ཆུབ་སེམས་ཞེས་དྲན་པ་འོ། ། ཞེས་སོ། ། གཞན་དུ་ཡང་། ཡིད་ནི་སྐྱོབ་པར་འགྱུར་བའི་ཕྱིར། ། སྔགས་ནི་བདེ་བར་རབ་ཏུ་བརྗོད། ། ཅེས་སོ། ། དེའང་རྡོ་རྗེ་སེམས་དཔའ་ལ་སོགས་པ་དེ་བཞིན་གཤེགས་པ་ཐམས་ཅད་ཀྱི་བདག་ཉིད་ཅན་ཏེ། མཐའ་དག་ཅེས་པའོ། ། རིགས་ཞེས་པ་གཉིས་སུ་མེད་པ་སྟེ། ཆེན་པོ་ཞེས་པ་འཁོར་ལོ་དྲུག་གི་ཟེའུ་འབྲུར་སོན་པ་དངོས་པོ་ཐམས་ཅད་རོ་མཉམ་པར་གྱུར་པ་བྱང་ཆུབ་ཀྱི་སེམས་རང་རིག་པའི་རང་བཞིན་ནོ། །

ཡང་ན་འདིར་རིགས་ནི་ཤེས་རབ་དང་ཐབས་ཀྱི་ཕྱོགས་ཏེ། དེ་ལས་འདས་པ་གཉིས་སུ་མེད་པའི་ཡེ་ཤེས་ནི་ཆེན་པོའོ། ། དེ་ཉིད་འཁོར་ལོ་དྲུག་གི་རིམ་པར་རྣམ་པར་བཞག་པའི་ཕྱིར་གསུངས་པ། གསང་སྔགས་ཞེས་པ་ལ་སོགས་པའོ། ། དེ་ལ་གསང་སྔགས་ནི་ལྷན་ཅིག་སྐྱེས་པ་གསལ་བར་བྱེད་པ་སྟེ། སྔགས་ནི་སྦས་པ་བརྗོད་པའོ། ། ཞེས་པས་སོ། ། རིག་པ་ཞེས་པ་ནི་ནོར་བུའི་མཐར་ཉམས་སུ་མྱོང་བ་འཛག་པའི་དགའ་བ་ཁུ་བའི་རང་བཞིན་ནི་རྡོ་རྗེ་སྟེ། དེ་འཛིན་པའི་ཕྱིར་མི་བསྐྱོད་པ་རྡོ་རྗེ་རྣམ་པར་ཤེས་པའི་རང་བཞིན་གྱི་རིགས་སོ། ། རིགས་གསུམ་ཞེས་པ་སྐུ་དང་གསུང་དང་ཐུགས་ཀྱི་འཁོར་ལོ་སྟེ། རྣམ་པར་གཟིགས་ཞེས་པ་ཉམས་སུ་མྱོང་བའོ། །
དེས་ན་ལྟེ་བའི་འཁོར་ལོར་གནས་པ་རྣམ་པར་སྣང་མཛད་ཆེན་པོ་རྡོ་རྗེ་གཟུགས་ཀྱི་རང་བཞིན་ཏེ། ཟེའུ་འབྲུའི་རྩར་སོན་པ་ཡབ་ལུས་ཀྱི་ས་བོན་གྱི་ཐིག་ལེའོ། ། འཇིག་རྟེན་གྱི་སྒྲས་ལུས་དང་སེམས་དང་ངག་སྟེ། དེ་ལས་འདས་པ་ཆོས་ཀྱི་འཁོར་ལོའོ། ། དེར་བདེ་བ་ཆེན་པོ་མཚོན་པར་བྱེད་པ་འོད་དཔག་མེད་ཀྱི་རིགས་ལྷན་ཅིག་སྐྱེས་པ་རྡོ་རྗེ་འདུ་ཤེས་ཀྱི་རང་བཞིན་ནོ། ། འཇིག་རྟེན་ཞེས་པ་སྣང་བ་ལ་སོགས་པ་སྟེ། དེ་རྣམས་ཀྱི་སྣང་བྱེད་ནི་འོད་གསལ་ལོ། ། དེའི་རིགས་ནི་མགྲིན་པའི་འཁོར་ལོར་གནས་པ་རིན་ཆེན་འབྱུང་ལྡན་ཏེ། བདེ་བ་ཆེན་པོ་རིག་པར་བྱེད་པའི་ཕྱིར། རྡོ་རྗེ་ཚོར་བའི་རང་བཞིན་ནོ། །
ཆེན་པོ་ཉིད་ནི་འཁོར་ལོ་ལྔའི་ཟེའུ་འབྲུར་འབབ་པ་ལས་གཉིས་སུ་མེད་པ་ཉིད་དོ། ། ཕྱག་རྒྱ་ཆེན་པོའི་རིགས་མཆོག་ཅེས་པ་ནི་དོན་ཡོད་གྲུབ་པ་སྟེ་དཔྲལ་བའི་འཁོར་ལོར་གནས་པ་རང་རིག་པའི་རང་བཞིན་རྡོ་རྗེ་འདུ་བྱེད་ཀྱི་བདག་ཉིད་དོ། ། གཙུག་ཏོར་ཆེན་པོ་རིགས་ཆེན། ཞེས་པ་གཙུག་ཏོར་གྱི་འཁོར་ལོར་གནས་པ་རྡོ་རྗེ་དབྱིངས། ཡེ་ཤེས་ཀྱི་བདག་ཉིད་ལས་ལྷན་ཅིག་སྐྱེས་པ་འགྱུར་བ་མེད་པ་གཉུག་མའི་རང་བཞིན་ནོ། ། དེའང་དཔལ་དུས་ཀྱི་འཁོར་ལོའི་རྒྱུད་ཕྱི་མར། འཛག་པའི་དགའ་བ་ཁུ་བ་རྡོ་རྗེ་ཡང་སྟེ་དེ་འཛིན་པ་ལས་ངེས་པར་རྡོ་རྗེ་འཛིན་པའོ། ། ས་བོན་ལུས་ཀྱི་ཐིག་ལེ་ཡབ་སྟེ་ལྟེ་བའི་འཁོར་ལོར་བདེ་བ་གང་ཞིག་ཛི་ན་ཛིག་ཅེས་སོ། ། དེ་ནི་མཚོན་བྱ་མཚོན་པར་བྱེད་པ་སྙིང་ཁར་མཆོག་གི་བདེ་བ་མགོན་པོ་ཨཱ་རོ་ལིཀ྄་ཉིད་དོ། ། དེ་ནི་རིག་བྱ་གང་གིས་མགྲིན་པར་གཡོ་མེད་བདེ་བ་འཛིན་པ་རིག་པ་པོ་དེ་རཏྣ་དྷྲིཀ྄ །
གང་གིས་སྤྱི་བོའི་རྒྱུད་དུ་ཁུ་བ་དྲི་མ་མེད་པའི་བདེ་བ་འདི་ནི་འཛིན་པ་པྲ་ཛྙཱ་དྷྲིཀ྄ ། གཙུག་ཏོར་ཚངས་པའི་བུ་གར་འགྱུར་བ་མེད་པ་མཆོག་གི་བདེ་བ་དགའ་བ་བཅུ་དྲུག་རྫོགས་པ་ནི། ། གང་ཞིག་ཤེས་རབ་རང་བཞིན་མེད་པ་མཆོག་གི་རི་བོང་ཅན་ཆ་བཅུ་དྲུག་པ་སྟེ་ཉ་ཡི་མཐར། ། དགའ་བ་དེ་ནི་གང་ཞིག་རིག་མ་རྡོ་རྗེ་དང་བཅས་སྤྱི་བོར་དྲུག་པ་རྡོ་རྗེ་སེམས་པ་འོ། ། ཞེས་གསུངས་སོ། ། ཡང་ན་འདིར་གསང་སྔགས་ཞེས་པ་སྟོང་པ་ཉིད་ཀྱི་གཟུགས་མཐོང་བ་སྟེ། རིག་པ་ཤེས་རབ་ལ་སོགས་པ་གཡོ་བ་མེད་པར་འཆང་བའོ། ། དེའི་རིགས་ནི་མི་བསྐྱོད་པ་རྣམ་པར་ཤེས་པའི་ཕུང་པོའི་རིགས་ཏེ། བསམ་གཏན་གྱི་ཡན་ལག་གོ ། རིགས་གསུམ་ཞེས་པ་སྟེང་དང་འོག་གི་རྩ་རིགས་གསུམ་གྱི་བདག་ཉིད་རླུང་འགོག་པ་སྤྲུལ་པའི་འཁོར་ལོ།
རྣམ་པར་གཟིགས་ཞེས་པ་གཟུང་བ་དང་འཛིན་པ་དང་བྲལ་བ་འགྱུར་བ་མེད་པའི་བདེ་བ་མྱོང་བ་སྟེ། རྣམ་པར་སྣང་མཛད་གཟུགས་ཀྱི་ཕུང་པོའི་རིགས་ཏིང་ངེ་འཛིན་གྱི་ཡན་ལག་གོ ། འཇིག་རྟེན་ནི་རྣམ་པར་རྟོག་པ་སྟེ་དེ་ལས་འདས་པ་སྟོང་པ་ཉིད་ཀྱི་གཟུགས་རྟོག་པ་ཐམས་ཅད་དང་བྲལ་བའོ། ། དེའི་རིགས་ནི་འོད་དཔག་མེད་འདུ་ཤེས་ཀྱི་ཕུང་པོའི་རིགས་རྗེས་སུ་དྲན་པའི་ཡན་ལག་གོ ། འཇིག་རྟེན་ཞེས་པ་སྐུ་དང་གསུང་དང་ཐུགས་ཀྱི་འཁོར་ལོ་སྟེ། དེའི་བར་དུ་སྲོག་ཕྱིར་མི་འགྲོ་བར་གནས་པས་བདེ་བ་ཆེན་པོ་མངོན་དུ་བྱེད་པའི་ཕྱིར་སྣང་བྱེད་ཅེས་པའོ། ། རིགས་ཆེན་ཞེས་པ་འགྱུར་བ་མེད་པ་སྟོང་པ་ཉིད་དང་རོ་མཉམ་པ་སྟེ། རིན་ཆེན་འབྱུང་ལྡན་ཚོར་བའི་ཕུང་པོ་འཛིན་པའི་ཡན་ལག་གོ ། ཕྱག་རྒྱ་ཆེན་པོའི་རིགས་ཞེས་པ་དཀྱིལ་འཁོར་བཅུ་དབུ་མར་རོ་མཉམ་པའི་ཕྱག་རྒྱས་འདེབས་པའི་ཕྱིར་རོ། ། མཆོག་ཅེས་པ་དེ་ལས་བྱང་ཆུབ་ཀྱི་སེམས་གཡོ་བ་མེད་པར་འགྱུར་བའི་ཕྱིར་ཏེ།
དོན་ཡོད་གྲུབ་པ་འདུ་བྱེད་ཀྱི་ཕུང་པོ་སྲོག་རྩོལ་གྱི་ཡན་ལག་གོ ། གཙུག་ཏོར་ཞེས་པ་ནམ་མཁའི་རྣལ་འབྱོར་གཙུག་ཏོར་ཆེན་པོའི་ལྟ་སྟངས་ལ་དུ་བ་ལ་སོགས་པ་སྟོང་པ་ཉིད་དང་རོ་གཅིག་པ་ཉམས་སུ་མྱོང་བ་ནི་རིགས་ཆེན་ཞེས་པ་སྟེ། རྡོ་རྗེ་སེམས་དཔའ་ཡེ་ཤེས་ཀྱི་ཕུང་པོ་སོ་སོར་སྡུད་པའི་ཡན་ལག་གོ ། དེའང་དཔལ་དུས་ཀྱི་འཁོར་ལོའི་རྒྱུད་དུ། སོ་སོར་སྡུད་པ་རྒྱལ་བའི་དབང་པོར་འགྱུར་ཞིང་རྣམ་པ་བཅུ་སྟེ་བསམ་གཏན་མི་བསྐྱོད་པ་ཉིད་དོ། ། སྲོག་རྩོལ་དག་ཀྱང་རལ་གྲི་ཅན་ནོ་སླར་ཡང་རྣམ་པ་བཅུ་སྟེ་འཛིན་པ་ཕྱག་ན་རིན་ཆེན་ནོ། ། གདོལ་པ་མོ་ལ་རྗེས་སུ་དྲན་པ་པདྨ་འཛིན་པར་འགྱུར་ཏེ་དཔལ་ལྡན་ཏིང་འཛིན་འཁོར་ལོ་ཅན། ། རེ་རེ་དབྱེ་བ་ལྔ་རྣམས་ཀྱིས་ཏེ་སླར་ཡང་གང་ལས་ཨ་སོགས་ཀ་སོགས་རྣམས་ཀྱིས་དབྱེ་བ་འོ། ། ཞེས་གསུངས་སོ། ། དེ་ལས་གཞན་དུའང་གསུངས་ཏེ།
གཙུག་ཏོར་ཆེན་པོ་རིགས་ཆེན་ཞེས་པ་ཐམས་ཅད་ལ་ཁྱབ་པར་སྟོང་པ་ཆེན་པོ་ཡི་གེ་ལྔའི་བདག་ཉིད་རྡོ་རྗེ་སེམས་དཔའོ། ། རིགས་གསུམ་ནི་སྐུ་གསུང་ཐུགས་རྡོ་རྗེ་ཨོཾ་ཨཱཿཧཱུྃ་ཞེས་པའོ། ། རྣམ་པར་གཟིགས་ཞེས་བྱ་བ་ཐམས་ཅད་སྦྱར་བའོ། ། ཕྱག་རྒྱ་ཆེན་པོའི་རིགས་མཆོག་ཅེས་པ་ལྷའི་ཚོགས་ཐམས་ཅད་ལ་རྒྱས་འདེབས་པ་མི་བསྐྱོད་པ་ལ་སོགས་པ་སྟེ། ཨ་ཨི་རི་ཨུ་ལི་ཞེས་པའོ། ། འཇིག་རྟེན་སྣང་བྱེད་རིགས་ཆེན་ཞེས་པ་རིགས་སུམ་ཅུ་རྩ་དྲུག་པོ་རྣམས་ཏེ། སྡེ་པ་དྲུག་གི་ཡི་གེ་ཧ་ཡ་ར་ཝ་ལ་ཀྵ་དང་བཅས་པའི་གསལ་བྱེད་རྣམས་སོ། ། འཇིག་རྟེན་འཇིག་རྟེན་འདས་པའི་རིགས། ། ཞེས་པ་ཧ་ལ་སོགས་པ་དབྱངས་དང་བཅས་པ་བཅུ་དྲུག་དང་། ཀ་ལ་སོགས་པའི་སྡེ་པ་དབྱངས་དང་བཅས་པ་སུམ་བརྒྱ་དྲུག་ཅུ་དང་།
ཡོན་ཏན་དང་། འཕེལ་བ་དང་། ཡ་ཎར་བསྒྱུར་བ་དང་བཅས་པས་ཕྱེ་བ་སྟོང་བརྒྱད་ཅུའི་རིགས་རྣམས་སོ། ། གསང་སྔགས་རིགས་པ་འཆང་བའི་རིགས། ། ཞེས་པ་ལྷའི་ཚོགས་སྟོང་དྲུག་བརྒྱ་ཉི་ཤུ་མཐའ་དག་སྟེ། ཀ་སོགས་སྡེ་པ་བརྩེགས་པ་བརྒྱད་ལས་བྱུང་བ་རྣམས་སོ། ། དེའང་དཔལ་དུས་ཀྱི་འཁོར་ལོར། གཙུག་ཏོར་སྟོང་པ་ལྔ་སྟེ་རིགས་གསུམ་དག་ཀྱང་དེ་བཞིན་སྐུ་དང་གསུང་དང་ཐུགས་ཀྱི་རྡོ་རྗེ་འོ། ། ཨ་སོགས་ཕྱག་རྒྱའི་རིགས་ཏེ་ཧ་ཡ་ར་ཝ་ལ་དང་ལྡན་པའི་ཀ་སོགས་སྡེ་པ་མཐའ་དག་རྣམས། ། འཇིག་རྟེན་སྣང་བྱེད་དབྱངས་དང་བཅས་པའི་ཧ་ཡ་ར་ཝ་ལ་ལྡན་འཇིག་རྟེན་འཇིག་རྟེན་འདས་པ་འོ། །
རིག་སྔགས་འཆང་གི་དབང་པོ་མཐའ་དག་ཏུ་འགྱུར་ཀ་སོགས་སྡེ་པ་བརྩེགས་པ་ལ་གནས་བརྒྱད་རྣམས་སོ། ། ཞེས་པའི་འགྲེལ་པར་གསལ་བར་གསུངས་སོ། ། དེ་རྣམས་ནི་ལྷ་གང་ཡང་རུང་བ་གཅིག་ལའང་རིག་པར་བྱའོ། ། དེས་ན་འདིར་ཡན་ལག་གི་རྣལ་འབྱོར་ཁོ་ན་རྒྱུད་ཐམས་ཅད་ཀྱི་ངེས་པའི་དོན་གྱི་བརྗོད་པར་བྱ་བ་ཡིན་པའི་ཕྱིར། ཐར་པ་དོན་དུ་གཉེར་བའི་རྣལ་འབྱོར་པ་རྣམས་ཀྱིས་བླ་མ་དམ་པའི་མན་ངག་ལས་བསྒོམ་པར་བྱའོ། ། གལ་ཏེ། བསྐྱེད་པའི་རིམ་པ་ཉིད་དང་ནི། ། རྫོགས་པའི་ཡང་ནི་རིམ་པ་ཉིད། ། རིམ་གཉིས་མཉམ་པར་གནས་ནས་ནི། ། རྡོ་རྗེ་ཅན་རྣམས་ཆོས་འཆད་དོ། །
ཞེས་གསུངས་པ་མ་ཡིན་ནམ། རྫོགས་པའི་རིམ་པ་ཁོ་ན་ཇི་ལྟར་བསྒོམ་པར་བྱ་བ་ཡིན་ཞེ་ན། བདེན་མོད་ཀྱི། འོན་ཀྱང་འདིར་བསྐྱེད་པའི་རིམ་པའི་རྣལ་འབྱོར་གསུངས་པ་ནི་དྲང་བའི་དོན་གྱིས་འཇིག་རྟེན་པའི་དངོས་གྲུབ་བསྒྲུབ་པའི་ཕྱིར་ཡིན་ལ། རྫོགས་པའི་རིམ་པའི་རྣལ་འབྱོར་ནི་ངེས་པའི་དོན་གྱིས་འཇིག་རྟེན་ལས་འདས་པའི་དངོས་གྲུབ་བསྒྲུབ་པའི་ཕྱིར་ཏེ། དེས་ན་འགལ་བ་མེད་དོ། ། དེའང་ཕྱག་ན་རྡོ་རྗེའི་འགྲེལ་པར། འཇིག་རྟེན་ཀུན་རྫོབ་བདེན་པ་ཡིས། ། འཇིག་རྟེན་དངོས་གྲུབ་འགྲུབ་པའི་ཕྱིར། ། སྔགས་བཟླས་དེ་བཞིན་ཆོ་ག་དང་། །
རྣམ་རྟོག་བསྒོམ་པ་རབ་ཏུ་གསུངས། ། དོན་དམ་བདེན་པས་གསུངས་པ་ནི། ། ཡེ་ཤེས་སྐུ་ནི་རབ་བསྒྲུབ་ཕྱིར། ། ཀུན་རྟོག་ཐམས་ཅད་སྤངས་པ་ཡི། ། བསྒོམ་པ་དེ་བཞིན་གཤེགས་པས་གསུངས། ། ཞེས་པ་དང་། པད་མ་དཀར་པོའི་འགྲེལ་པར། ཇི་ལྟར་མེ་ནི་ཤིང་ལ་རྟག་གནས་ཀྱང་། ། གཅད་དང་དབྱེ་བའི་ཐབས་ཀྱིས་མི་མཐོང་སྟེ། ། གཙུབ་ཤིང་གཙུབ་སྟན་ལག་པས་སྲུབ་པ་ལས། །
དེ་ལ་གནས་པ་དག་ཀྱང་མཐོང་གྱུར་པ། ། དེ་བཞིན་སེམས་ཀྱི་འོད་གསལ་རྟོགས་པ་ཡི། ། བསྒོམ་པའི་ཐབས་རྣམས་དག་གིས་མི་མཐོང་སྟེ། ། དེ་ཉིད་དུ་འདི་རྐྱང་མ་དག་དང་ནི། ། རོ་མ་གཅིག་ཏུ་སྦྱོར་བས་མཐོང་བར་འགྱུར། ། ཞེས་པ་དང་། དཔྱིད་ཀྱི་ཐིག་ལེར་སློབ་དཔོན་ནག་པོ་པས། བཅོས་མའི་སྦྱིན་སྲེག་ལས་དང་ནི། ། བཅོས་མའི་དཀྱིལ་འཁོར་སྤང་བར་བྱ། ། བཅོས་མ་ཡི་ནི་བསྒོམ་པ་དང་། །
བཅོས་མའི་བཟླས་བརྗོད་དེ་བཞིན་ཏེ། ། དེ་ལ་སོགས་པའི་བཅོས་མ་ཀུན། ། གཉུག་མའི་རྣལ་འབྱོར་ཚུལ་ལ་མིན། ། ཞེས་གསུངས་སོ། ། གལ་ཏེ་དེ་ལྟ་ཀྱཻ་རྡོ་རྗེར། ཇི་ལྟར་མེ་ཏོག་ལ་གནས་དྲི། ། མེ་ཏོག་དངོས་མེད་ལས་མི་རྟོགས། ། དེ་བཞིན་གཟུགས་སོགས་དངོས་མེད་པས། ། བདེ་བ་དམིགས་པ་ཉིད་མི་འགྱུར། ། ཞེས་གསུངས་པ་དང་འགལ་ལོ། །
ཞེ་ན། མ་ཡིན་ཏེ། དེ་ནི་བསྐྱེད་པའི་རིམ་པ་ལ་དགོས་པ་གཏན་མེད་པར་འདོད་པ་དང་། སྣང་བ་ཙམ་ལ་སྐུར་བ་འདེབས་པ་དང་། ལྷའི་སྐུ་ལ་མ་ལྟོས་པའི་ལས་ཀྱི་ཕྱག་རྒྱའི་བདེ་བ་འདོད་པས་དེ་དགག་པའི་དབང་དུ་བྱས་པ་སྟེ། འདིར་ནི་དེ་ལྟར་མ་ཡིན་པའི་ཕྱིར་རོ། ། གཞན་དུ་ན། སམྦུ་ཊཱ་རྒྱུད་དུ། སྒོམ་པ་པོ་མེད་བསྒོམ་པ་མེད། ། སྔགས་མེད་ལྷ་ཡང་མེད་པ་སྟེ། །
སྤྲོས་པ་མེད་པའི་རང་བཞིན་ལས། ། སྔགས་དང་ལྷ་དག་རབ་ཏུ་གནས། ། ཞེས་པ་དང་། གང་ནའང་བསྒོམ་པ་པོ་མེད་དེ། ། བསྒོམ་པའང་གང་ན་ཡོད་མ་ཡིན། ། བསྒོམ་བྱ་ཅུང་ཟད་ཡོད་མ་ཡིན། ། དེ་ནི་དེ་ཉིད་བསྒོམ་པར་བརྗོད། ། ཅེས་པ་དང་། པད་མ་དཀར་པོའི་འགྲེལ་པར། ལས་ཀྱི་ཕྱག་རྒྱ་ཡོངས་དོར་ཞིང་། །
ཡེ་ཤེས་ཕྱག་རྒྱ་རྣམ་པར་སྤངས། ། ཕྱག་རྒྱ་ཆེ་ལ་ཡང་དག་སྐྱེས། ། ལྷན་སྐྱེས་གཞན་དང་འགྲོགས་པ་མིན། ། རྣམ་རྟོག་བསྒོམ་པ་ལས་འདས་པ། ། ཕྱག་རྒྱ་ཆེན་པོ་མི་འགྱུར་བདེ། ། གཟུང་དང་འཛིན་པ་དབྱིབས་དག་དང་། ། རྟོག་དང་བརྗོད་པ་རྣམ་པར་སྤངས། ། དྲི་ཟའི་གྲོང་ཁྱེར་རྣམ་པ་དང་། ། པྲ་ཕབ་པ་ཡི་རང་བཞིན་ཅན། ། ཐབས་དང་ཤེས་རབ་བདག་ཉིད་ཅན། །
ཨེ་ཝྃ་ཡི་གེ་དེ་ལ་འདུད། ། ཅེས་པ་དང་། རྒྱུད་འདི་ཉིད་དུའང་། ཀུན་ཏུ་རྟོག་པ་ཐམས་ཅད་སྤངས། ། རྣམ་པར་མི་རྟོག་དབྱིངས་མི་ཟད། ། ཅེས་པ་དང་། རྣམ་པར་ཤེས་པའི་ཆོས་ཉིད་འདས། ། ཡེ་ཤེས་གཉིས་མེད་ཚུལ་འཆང་བ། ། རྣམ་པར་རྟོག་མེད་ལྷུན་གྱིས་གྲུབ། ། དུས་གསུམ་སངས་རྒྱས་ལས་བྱེད་པ། །
ཞེས་པ་དང་། ཨིནྡྲ་བྷཱུ་ཏིའི་ཞབས་ཀྱིས་ཀྱང་། ཕྱག་རྒྱ་དཀྱིལ་འཁོར་སྔགས་ལ་སོགས། ། བཟླས་དང་བསྒོམ་པའི་རྩོལ་བ་དེ། ། བསྐལ་པ་བྱེ་བ་གྲངས་སྙེད་ཀྱིས། ། མཆོག་གི་གྲུབ་པ་ཉིད་མི་འགྱུར། ། ཞེས་གསུངས་སོ། ། དེའི་ཕྱིར་ཡན་ལག་དྲུག་གི་རྣལ་འབྱོར་ཁོ་ན་བསྒོམ་པར་བྱ་བ་སྟེ། ས་ར་ཧ་པས་ཀྱང་། བསམ་པ་བསམ་བྱ་རབ་ཏུ་སྤངས་ནས་སུ། །
ཇི་ལྟར་བུ་ཆུང་ཚུལ་དུ་གནས་བྱ་ཞིང་། ། བླ་མའི་ལུང་ལ་བསྒྲིམས་ཏེ་གུས་འབད་ནས། ། ལྷན་ཅིག་སྐྱེས་པ་འབྱུང་བར་ཐེ་ཚོམ་མེད། ། ཅེས་པ་ལ་སོགས་པ་གསུངས་སོ། ། དེ་ལ་འདིར་བཅོམ་ལྡན་འདས་འཇམ་དཔལ་ཡེ་ཤེས་སེམས་དཔའི་ཡེ་ཤེས་ཀྱི་སྐུ་ཤེས་རབ་དང་ཐབས་གཉིས་སུ་མེད་པའི་བདག་ཉིད་འདི་མངོན་དུ་བྱ་བའི་ཕྱིར། བདེ་མཆོག་ཉུང་ངུའི་རྒྱུད་དུ། སྔགས་བཟླས་པ་དང་བསམ་གཏན་དང་། ། བདེ་བ་ཡིས་ཀྱང་འགྲུབ་པར་འགྱུར། ། ཞེས་པ་ཡན་ལག་གསུམ་གྱིས་བསྟན་ཏོ། ། དེ་ལ་བསམ་གཏན་དང་།
སྔགས་བཟླས་པ་ཞེས་པ། རྡོ་རྗེ་བཟླས་པ་སྟེ་འཛིན་པའོ། ། བདེ་བའི་སྒྲས་ཏིང་ངེ་འཛིན་ཏེ། ལྷག་མ་གསུམ་ནི་དེ་རྣམས་ཀྱི་སྔོན་དུ་འགྲོ་བས་ཤུགས་ལ་རྟོགས་པར་དགོངས་སོ། ། དེ་བཞིན་དུ་འདུས་པ་ཕྱི་མར་ཡན་ལག་བཞི་བསྟན་ཏེ། བསྙེན་པའི་དུས་ན་གཙུག་ཏོར་ཆེ། ། གཟུགས་བརྙན་འབད་པས་རྣམ་བསྒོམ་བྱ། ། ཉེ་བའི་སྒྲུབ་པའི་དུས་སུ་ནི། ། བདུད་རྩི་འཁྱིལ་བའི་གཟུགས་བརྙན་ནོ། ། རྣལ་འབྱོར་བརྩོན་པས་སྒྲུབ་པ་ལ། །
ལྷ་ཡི་གཟུགས་བརྙན་བསྒོམ་བྱ་སྟེ། ། སྒྲུབ་པ་ཆེན་པོའི་དུས་སུ་ནི། ། སངས་རྒྱས་མངའ་བདག་གཟུགས་བརྙན་ནོ། ། ཞེས་པའོ། ། དེ་ལ་བསྙེན་པ་ནི་སོ་སོར་སྡུད་པ་དང་བསམ་གཏན་ནོ། ། ཉེ་བའི་སྒྲུབ་པ་ནི། སྲོག་རྩོལ་དང་འཛིན་པའོ། ། སྒྲུབ་པ་ནི་རྗེས་སུ་དྲན་པའོ། ། སྒྲུབ་པ་ཆེན་པོ་ནི་ཏིང་ངེ་འཛིན་ནོ། ། དེ་བཞིན་དུ།
དང་པོར་སྟོང་ཉིད་བྱང་ཆུབ་སྟེ། ། གཉིས་པ་ལ་ནི་ས་བོན་བསྡུ། ། གསུམ་པ་ལ་ནི་གཟུགས་བརྙན་རྫོགས། ། བཞི་པ་ལ་ནི་ཡིག་འབྲུ་དགོད། ། ཅེས་པ་ཡང་རིག་པར་བྱའོ། ། དེ་བཞིན་དུ་མཁའ་འགྲོ་མ་རྡོ་རྗེ་གུར་དུ། ཡན་ལག་དྲུག་བསྒོམ་དེ་ལས་ནི། ། སླར་ཡང་རང་བྱིན་བརླབ་པ་སྟེ། ། རྗེས་མཐུན་ཆོ་གའི་རིམ་པ་ཡིས། ། ཕྱི་ནས་མཚན་མ་མཚོན་པར་བྱ། །
དང་པོ་སྤྲིན་དང་འདྲ་བ་སྟེ། ། གཉིས་པ་དུ་བ་ལྟ་བུ་འོ། ། གསུམ་པ་སྲིན་བུ་མེ་ཁྱེར་འདྲ། ། བཞི་པ་མར་མེ་འབར་བ་སྟེ། ། ལྔ་པ་རྟག་ཏུ་སྣང་བ་ནི། ། སྤྲིན་མེད་ནམ་མཁའ་ལྟ་བུ་འོ། ། ཕྱི་ནས་སྒྱུ་མའི་རྣམ་པ་སྟེ། ། རྨི་ལམ་རྣམ་པ་སྐད་ཅིག་ལས། ། དེ་ནི་ཐམས་ཅད་མཁྱེན་པའི་རྒྱུ། ། དངོས་གྲུབ་ཉེ་བར་གྱུར་པ་འོ། །
ཞེས་པ་དང་། དེ་བཞིན་དུ་འདུས་པ་ཕྱི་མར། སོ་སོར་སྡུད་དང་བསམ་གཏན་དང་། ། སྲོག་རྩོལ་དེ་བཞིན་འཛིན་པ་དང་། ། རྗེས་སུ་དྲན་དང་ཏིང་ངེ་འཛིན། ། སྦྱོར་བ་ཡན་ལག་དྲུག་ཏུ་འདོད། ། ཅེས་པ་དང་། འདི་ཉིད་ལས་ཀྱང་། གསང་སྔགས་རྒྱལ་པོ་དྲུག་ལྡན་ཞིང་། ། ཞེས་པ་དང་།
ཁྲོ་བོའི་རྒྱལ་པོ་གདོང་དྲུག་འཇིགས། ། ཞེས་པ་ལ་སོགས་པ་ཡན་ལག་དྲུག་ཏུ་གསུངས་སོ། ། དེ་རྣམས་ཀྱང་དབྱེ་བ་དང་། མཚན་ཉིད་དང་། རྣལ་འབྱོར་དང་། འབྲས་བུ་སྟེ། བཞིས་རིག་པར་བྱའོ། ། དེ་ལ་དབྱེ་བ་ནི། རེ་རེ་ལ་ཡང་རྣམ་པ་བཅུ་སྟེ། སོ་སོར་སྡུད་པ་ལ་ནི་དུ་བ་དང་།
སྨིག་རྒྱུ་དང་། མཁའ་སྣང་དང་། མར་མེ་དང་། འབར་བ་དང་། ཟླ་བ་དང་། ཉི་མ་དང་། སྒྲ་གཅན་དང་། ཆ་ཤས་དང་། ཐིག་ལེ་མཐོང་བའི་དབྱེ་བས་བཅུའོ། ། བསམ་གཏན་ལ་ནི་ཡུལ་དང་ཡུལ་ཅན་བཅུ་པོ་རྣམས་སྟོང་པ་ཉིད་ཀྱི་གཟུགས་ལ་བརྟེན་པའི་དབྱེ་བས་བཅུའོ། །
སྲོག་རྩོལ་ལ་ནི་དཀྱིལ་འཁོར་བཅུ་ཨ་བ་དྷཱུ་ཏཱིར་ཞུགས་པའི་དབྱེ་བས་བཅུའོ། ། འཛིན་པ་ལ་ནི་ལྟེ་བ་དང་། སྙིང་ཁ་དང་། མགྲིན་པ་དང་། དཔྲལ་བ་དང་། གཙུག་ཏོར་གྱི་པད་མ་ལ་སྲོག་འཛིན་པ་འགྲོ་བ་དང་འོང་པའི་དབྱེ་བས་བཅུའོ། ། རྗེས་སུ་དྲན་པ་ལ་ནི། བསམ་དང་འདོད་དང་ལུས་ལ་རིམས་དང་ཁ་མཆོག་པད་མ་སྐམ་དང་ཟས་ལ་རབ་ཏུ་མི་འཇུག་དང་། ། འདར་དང་སྨྱོ་བ་རབ་ཏུ་རྨོངས་པ་འགྱུར་དང་ཡིད་ནི་རྣམ་པར་འཁྲུལ་དང་དྲག་ཏུ་བརྒྱལ་བ་དག ། རྡོ་རྗེ་ཅན་གྱིས་དུ་བ་ལ་སོགས་རབ་གསལ་རྣམ་པ་བཅུ་སྟེ་སྲོག་ཆགས་ལུས་ལ་འཇིག་རྟེན་དུ། །
རབ་ཏུ་གསལ་ཞིང་ངེས་པ་དེ་རྣམས་ཡིད་སྲུབ་གནས་སྐབས་སུ་ཞིག་རྒྱལ་བར་འདོད་པ་དེ་ནི་སུ། ། ཞེས་པ་ལྟར་འདོད་པའི་གནས་སྐབས་བཅུ་གདོལ་པ་མོ་དབུ་མའི་རྩ་ལ་རྗེས་སུ་དྲན་པའི་དབྱེ་བས་བཅུའོ། ། ཏིང་ངེ་འཛིན་ལ་ནི་སྲོག་དང་། ཐུར་སེལ་དང་། མཉམ་གནས་དང་། གྱེན་རྒྱུ་དང་། ཁྱབ་བྱེད་དང་། ཀླུ་དང་། རུས་སྦལ་དང་། རྩངས་པ་དང་།
ལྷ་སྦྱིན་དང་། ནོར་ལས་རྒྱལ་བ་སྟེ། རླུང་བཅུ་པོ་རྣམས་འགོག་པའི་དབྱེ་བས་བཅུའོ། ། ད་ནི་འདི་རྣམས་ཀྱི་མཚན་ཉིད་བརྗོད་པར་བྱའོ། ། དེ་ལ་སོ་སོར་སྡུད་པའི་མཚན་ཉིད་ནི། གཟུགས་ལ་སོགས་དང་མིག་ལ་སོགས་པའི་འབྲེལ་བས་རྣམ་པར་ཤེས་པ་མི་འཇུག་པར་པྲ་ཕབ་པའི་གཞོན་ནུ་མས་མེ་ལོང་ལ་མཐོང་བ་ལྟར་སྟོང་པ་ཉིད་ལ་མ་བརྟགས་པའི་གཟུགས་སྣ་ཚོགས་མཐོང་བའོ། ། བསམ་གཏན་གྱི་མཚན་ཉིད་ནི་སྟོང་པ་ཉིད་ཀྱི་གཟུགས་མཐོང་བ་རྣམས་ལ་ཤེས་རབ་ཅེས་པ་སེམས་འཇུག་པའོ། ། རྟོག་པ་ཞེས་པ་སེམས་ཀྱི་དངོས་པོ་འཛིན་པའོ། ། དཔྱོད་པ་ཞེས་པ་འཛིན་པའི་དངོས་པོ་རྟོགས་པའོ། ། དགའ་བ་ཞེས་པ་དངོས་པོ་ཐམས་ཅད་ལ་སེམས་གནས་པའོ། །
བདེ་བ་ཞེས་པ་དངོས་པོ་ཐམས་ཅད་དང་ལྷན་ཅིག་གཡོ་བ་མེད་པའི་བདེ་བའོ། ། སྲོག་རྩོལ་གྱི་མཚན་ཉིད་ནི། ཉི་མ་དང་ཟླ་བའི་ལམ་གཉིས་འགགས་ཏེ་རྟག་ཏུ་སྒྲ་གཅན་གྱི་ལམ་དུ་ཞུགས་པའོ། ། འཛིན་པའི་མཚན་ཉིད་ནི་སྲོག་འགྲོ་བ་དང་འོང་བ་དང་བྲལ་བས་ལྟེ་བ་ལ་སོགས་པར་གནས་པའོ། ། རྗེས་སུ་དྲན་པའི་མཚན་ཉིད་ནི་གཏུམ་མོའི་སྣང་བ་བདེ་བའི་རང་བཞིན་རང་གི་འདོད་པའི་ལྷའི་རྣམ་པར་ཐམས་ཅད་མཐོང་བའོ། ། ཏིང་ངེ་འཛིན་གྱི་མཚན་ཉིད་ནི། གཟུང་བ་དང་འཛིན་པ་རོ་མཉམ་པ་འགྱུར་བ་མེད་པའི་བདེ་བ་ཐོབ་པའོ། ། ད་ནི་འདི་རྣམས་ཀྱི་རྣལ་འབྱོར་བརྗོད་པར་བྱའོ། ། དེ་ལ་སོ་སོར་སྡུད་པའི་རྣལ་འབྱོར་ནི། ཡོད་པ་དང་མེད་པ་ལ་སོགས་པའི་བསམ་པ་ཐམས་ཅད་སྤངས་ཏེ།
གང་ལ་ཡང་ཞེན་པ་རྡུལ་ཙམ་ཡང་མེད་པར་བྱས་ནས། ནམ་མཁའ་ཆོས་འབྱུང་ཟབ་མོ་སྟོང་པ་ཉིད་ལ་ཐུགས་རྡོ་རྗེ་རབ་ཏུ་བཞག་ལ། བསམ་གཏན་གྱི་ཡན་ལག་དང་ལྡན་པས་མིག་མི་འཛུམ་པར་གཙུག་ཏོར་ཆེན་པོའི་ལྟ་སྟངས་ཀྱིས་བླ་མ་དམ་པས་ཉེ་བར་བསྟན་པ་ལས་བསྒོམ་པར་བྱའོ། ། དེའང་ཉིན་མོའི་རྣལ་འབྱོར་ནི་དབེན་ཞིང་མཐོང་བར་འདུག་སྟེ། སྤྲིན་མེད་པའི་ནམ་མཁའ་ལ་སྔ་དྲོ་ནུབ་ཕྱོགས་དང་། ཉིན་གུང་བྱང་ཕྱོགས་དང་། ཕྱི་དྲོ་ཤར་ཕྱོགས་སུ་ལྟ་བས་བསྒོམ་པར་བྱ་སྟེ། དེ་ལས་མེ་འབར་བའི་རྣམ་པ་དང་། ཟླ་བ་དང་། ཉི་མ་དང་།
སྒྲ་གཅན་གྱི་རྣམ་པ་དང་། ཆ་ཤས་ཞེས་པ་གློག་གི་སྣང་བ་དང་། ཐིག་ལེ་ཞེས་པ་ཁ་དོག་སྔོན་པོ་ཟླ་བའི་དཀྱིལ་འཁོར་གྱི་རྣམ་པ་ཞེས་པ་རྟགས་དྲུག་པོ་རྣམས་མཐོང་བར་འགྱུར་རོ། ། མཚན་མོའི་རྣལ་འབྱོར་ནི་བུག་པ་མེད་པའི་ཁང་པར་མུན་པའི་ནམ་མཁའ་ལ་མིག་མི་འཛུམ་པས་སྔ་མ་བཞིན་བསྒོམ་པར་བྱ་སྟེ། དེ་ལས་དུ་བ་དང་། སྨིག་རྒྱུ་དང་། མཁའ་སྣང་དང་། མར་མེ་ཞེས་པ་མཚན་མ་བཞི་པོ་རྣམས་མཐོང་བར་འགྱུར་རོ། ། འདིར་བཅོམ་ལྡན་འདས་ཀྱི་དམ་བཅའ་བ་ནི། བསམ་པ་ཐམས་ཅད་ཡོངས་སྤངས་ཏེ། །
ཉི་མ་གཅིག་ནི་ཡོངས་སུ་བརྟགས། ། གལ་ཏེ་རྟགས་ནི་མ་བྱུང་ན། ། དེ་ཚེ་ང་ཡི་རྫུན་ཚིག་ཡིན། ། ཞེས་པ་ལས་སོ། ། དེ་བཞིན་དུ་དཔལ་ཀྱཻ་རྡོ་རྗེར། བསམ་གཏན་ཉོན་མོངས་འཇིག་བྱེད་པ། ། རྡོ་རྗེ་སྙིང་པོ་ངས་བཤད་དེ། ། དངོས་གྲུབ་དོན་དུ་མཚར་བས་ཀྱང་། ། ཕྱོགས་གཅིག་ཡོངས་སུ་བརྟག་པར་བྱ། ། བསམ་པ་ཐམས་ཅད་ཡོངས་སྤངས་ནས། །
ལྷ་ཡི་སྐུ་རུ་སེམས་པ་ཡིས། ། ཉིན་གཅིག་བར་ཆད་མེད་པ་རུ། ། བསྒོམ་ནས་ཡོངས་སུ་བརྟག་པར་གྱིས། ། རང་གཞན་དོན་ནི་རབ་བསྒྲུབ་ཕྱིར། ། འཁོར་བར་ཐབས་གཞན་ཡོད་མ་ཡིན། ། ཞེས་གསུངས་སོ། ། དེའི་ཕྱིར་རྣལ་འབྱོར་འདི་ཉིད་ཀྱི་དབང་དུ་བྱས་ཏེ། དཔལ་འདུས་པར། དངོས་པོ་མེད་ལ་བསྒོམ་པ་མེད། ། བསྒོམ་པ་སྒོམ་པ་ཉིད་མ་ཡིན། །
དེ་ལྟར་དངོས་པོ་དངོས་པོ་མིན། ། སྒོམ་པ་དམིགས་པར་མི་འགྱུར་རོ། ། ཞེས་པ་དང་། འདི་ཉིད་དུའང་། ནམ་མཁའ་ལས་བྱུང་རང་བྱུང་པ། ། ཞེས་པ་ལ་སོགས་པ་གསུངས་སོ། ། དེ་བཞིན་དུ་སྡོམ་པ་འབྱུང་བའི་རྒྱུད་དུ། ཡིད་མེད་ཡིད་ནི་བྱས་ནས་སུ། ། ཅུང་ཟད་ཙམ་ཡང་བསམ་མི་བྱ། ། བསྟན་ལ་གནས་བྱས་བླ་མ་ཡི། །
དྲིན་གྱིས་ཡང་དག་སྦྱར་བར་བྱ། ། ཞེས་པ་དང་། སམྦུ་ཊའི་རྒྱུད་དུའང་། བྱ་བ་དང་ནི་སྤྱད་བྱ་དག ། ཅུང་ཟད་ཙམ་ཡང་ཡོད་མིན་ཏེ། ། ཟ་པོ་བྱེད་པོ་ལས་གྲོལ་བ། ། དོན་དམ་རྣམ་པར་བསྒོམ་པ་ཡིན། ། ཞེས་པ་དང་། འགྱུར་བ་མེད་ཅིང་དོགས་པ་མེད། ། དག་པའི་གནས་ལའང་འདུན་པ་མེད། །
དང་པོ་ཐ་མའི་རྟོག་ལས་གྲོལ། ། བློ་དང་ལྡན་པས་མཁའ་ལྟར་བསྒོམ། ། ཞེས་པ་དང་། སྔར་བྲིས་པ་རྣམས་ཀྱང་ངོ་། ། དཔལ་དུས་ཀྱི་འཁོར་ལོའི་རྒྱུད་དུ། ནམ་མཁར་ཀུན་ནས་ཞེན་པའི་སེམས་དང་མིག་ནི་མི་འཛུམ་རྡོ་རྗེའི་ལམ་དུ་རབ་ཏུ་ཞུགས་པ་ཡིས། ། སྟོང་པ་ལས་ནི་དུ་བ་སྨིག་རྒྱུ་རབ་གསལ་དྲི་མ་མེད་པའི་མཁའ་སྣང་ཉིད་དང་མར་མེ་དང་། ། འབར་བ་དང་ནི་ཟླ་བ་ཉི་མ་རྡོ་རྗེ་རྣམས་དང་མཆོག་གི་ཆ་དང་ཐིག་ལེ་མཐོང་བར་འགྱུར། ། དེ་ཡི་དབུས་སུ་སངས་རྒྱས་གཟུགས་ནི་ཡུལ་དང་རྣམ་པར་བྲལ་བ་དུ་མ་ལོངས་སྤྱོད་རྫོགས་པའི་སྐུ། ། ནམ་མཁའ་ཆུ་འཛིན་བྲལ་བ་དག་ནི་རྣལ་འབྱོར་པ་ཡིས་བགྲད་པའི་མིག་གིས་བལྟ་བར་བྱ་བ་སྟེ། །
རེ་ཁ་ནག་པོ་དྲི་མེད་འོད་ཟེར་འཕྲོ་བ་དུས་ཀྱི་རྩ་ལ་མཐོང་བར་འགྱུར་གྱི་བར་དུ་འོ། ། དེ་ལ་ཀུན་མཁྱེན་གཟུགས་ནི་ཆུ་ལ་ཉི་མ་ལྟ་བུ་གོས་པ་མེད་པ་ཁ་དོག་སྣ་ཚོགས་ཏེ། ། རྣམ་པ་ཀུན་ལྡན་རང་སེམས་ཡུལ་དང་རྣམ་པར་བྲལ་བ་དག་གོ་སེམས་ནི་གཞན་པ་མིན་པ་ཉིད། ། ཅེས་གསུངས་སོ། ། མཧཱ་མཱ་ཡའི་རྒྱུད་དུ་ཡང་། མིག་གཉིས་དང་ནི་རྣ་བ་དང་། ། དེ་བཞིན་སྣ་དང་ཡིད་ལ་ཡང་། ། སེང་གེ་རྣམ་རོལ་ཕྱག་རྒྱ་ནི། ། རྣལ་འབྱོར་ལྡན་པས་བཅིང་བར་བྱ། ། སྲོག་དང་རྩོལ་བ་རབ་བསྡམས་ནས། །
བསམ་ན་སྐད་ཅིག་དེ་ལ་འབར། ། ཞེས་སོ། ། དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པར་ཡང་། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་སྨྲས་སོ། ། འཕགས་པ་རབ་འབྱོར་རིགས་ཀྱི་བུའམ། རིགས་ཀྱི་བུ་མོ་གང་དག་འདིར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་དུ་བྱེད་པ་དེས་ཇི་ལྟར་བསླབ་པར་བྱ། རབ་འབྱོར་གྱིས་སྨྲས་པ། ཀཽ་ཤི་ཀ་གང་ནམ་མཁའ་ལ་རྣལ་འབྱོར་དུ་བྱེད་པ་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་དུ་བྱེད་པའོ། ། ཀཽ་ཤི་ཀ་གང་བླ་གབ་མེད་པ་ལ་རྣལ་འབྱོར་དུ་བྱེད་པ་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་དུ་བྱེད་པའོ། ། ཞེས་པ་དང་།
དེ་བཞིན་དུ་རྒྱལ་བའི་ཡུམ་བར་མར། རིན་ཆེན་སྣང་བ་ཞེས་བྱ་བའི་ཏིང་ངེ་འཛིན་དང་། རིན་ཆེན་སྒྲོན་མ་ཞེས་བྱ་བའི་ཏིང་ངེ་འཛིན་དང་། ཟླ་བ་སྣང་བ་ཞེས་བྱ་བའི་ཏིང་ངེ་འཛིན་དང་། ཉི་མ་སྒྲོན་མ་ཞེས་བྱ་བའི་ཏིང་ངེ་འཛིན་དང་། རྣམ་པ་ཐམས་ཅད་གཟིགས་པ་ཞེས་བྱ་བའི་ཏིང་ངེ་འཛིན་དང་། ཞེས་པ་ལ་སོགས་པ་གསུངས་སོ། ། འདི་ཉིད་རྣལ་འབྱོར་གྱི་དབང་ཕྱུག་ཆེན་པོ་རྣམས་ཀྱི་རྡོ་རྗེ་གླུ་ལས་ཀྱང་འབྱུང་ངོ་། ། དེའང་ས་ར་ཧ་པས། རྨོངས་པ་ནམ་མཁའི་ཚད་མ་ནི། །
གལ་ཏེ་ཤེས་ན་རྨོངས་ཚོགས་གཅོད། ། དང་པོ་རྣམ་དག་ནམ་མཁའ་ལ། ། ལྟ་ཞིང་ལྟ་བས་མཐོང་བ་དགག ། ཅེས་པ་དང་། མཁའ་འདྲ་བྱས་ན་རླུང་ནི་རྣམ་པར་འཆིང་། ། མཉམ་ཉིད་ཡོངས་སུ་ཤེས་པས་རབ་ཏུ་ཐིམ། ། མདའ་བསྣུན་གྱིས་སྨྲས་ནམ་ཞིག་ནུས་ལྡན་ན། ། མི་བརྟན་གཡོ་བ་མྱུར་དུ་སྤོང་བར་འགྱུར། ། རླུང་དང་མེ་དང་དབང་ཆེན་འགགས་པ་ན། ། བདུད་རྩི་རྒྱུ་དུས་རླུང་ནི་སེམས་ལ་འཇུག །
ནམ་ཞིག་སྦྱོར་གཞི་གནས་གཅིག་ཞུགས་པ་ན། ། བདེ་ཆེན་མཆོག་ནི་ནམ་མཁའི་ཁམས་མི་ཤོང་། ། ཞེས་པ་དང་། མིག་ནི་མི་འཛུམ་སེམས་ནི་འགགས་པ་དང་། ། རླུང་འགོག་པ་ནི་དཔལ་ལྡན་བླ་མས་རྟོགས། ། གང་ཚེ་རླུང་རྒྱུ་དེ་ནི་མི་གཡོ་སྟེ། ། འཆི་བའི་ཚེ་ན་རྣལ་འབྱོར་མས་ཅི་བྱ། ། ཞེས་པ་ལ་སོགས་པ་ཤིན་ཏུ་རྒྱས་པར་གསུངས་སོ། ། འཕགས་པ་ཀླུ་སྒྲུབ་ཀྱི་ཞལ་སྔ་ནས་ཀྱང་། གང་རྣམས་ཀྱི་བློ་རྟེན་དང་བྲལ། །
ཡོད་དང་མེད་ལས་རྣམ་པར་འདས། ། ཟབ་མོ་དམིགས་མེད་དེ་རྣམས་ཀྱིས། ། མཚན་མའི་དོན་ནི་རྣམ་པར་བརྟག ། ཅེས་པ་དང་། ལྭ་བ་པའི་ཞལ་སྔ་ནས་ཀྱང་། སྣང་བ་ཐོབ་པའི་རྣལ་འབྱོར་པས། ། གཞན་དུ་རྟགས་ནི་ཤེས་བྱ་སྟེ། ། གྲུབ་པའི་འཁྲུལ་པ་མེད་པ་རྣམས། ། ལམ་ནག་གི་ནི་དུ་བ་བཞིན། ། མིག་དག་རེངས་པར་བྱེད་པ་དང་། །
མགོ་བོ་འདུད་པ་ཉིད་དང་ནི། ། སེམས་དང་སེམས་བྱུང་ནུབ་པ་དང་། ། སྟོང་ཉིད་མཐོང་བའི་སྟོང་པ་ཉིད། ། ཅེས་པ་ལ་སོགས་པ་དང་། གཞན་གྱིས་ཀྱང་། གང་དུ་དྲི་མེད་མཁའ་ལ་མིག་ཕྱེས་སྤྲུལ་པ་ན། ། ཆེར་འཕྲོའི་ཐུགས་རྗེས་བརླན་པ་བསམ་པའི་མེ་དག་ལས། ། ཡོད་མེད་གཉིས་ཀ་དངོས་པོ་དངོས་མེད་འབྱེད་པ་བྲལ། ། སྟོང་པའི་རྗེས་འགྲོ་དུ་སོགས་མཐའ་དག་བློ་བུར་འཆར། ། ཞེས་པ་དང་།
དེ་བཞིན་དུ། དང་པོར་ཐོག་མཐའ་ལས་གྲོལ་བའི། ། དབུ་མ་ཙམ་ལས་ཡང་དག་གནས། ། གང་ཞིག་དེར་གནས་འདོར་བ་དེ། ། འདི་ཡི་སྣང་བ་བཅུ་བདག་ཉིད། ། ཅེས་པ་ལ་སོགས་གསུངས་སོ། ། བསམ་གཏན་གྱི་རྣལ་འབྱོར་ནི་དེ་ཉིད་བརྟན་པར་བྱེད་པའི་ཕྱིར་ཏེ། དེ་ལྟར་ཐམས་ཅད་སྟོང་པ་ཉིད་དུ་མཐོང་བ་ན་སྟོང་པ་ཉིད་ཀྱི་གཟུགས་རྣམས་ལ་ཤེས་རབ་ལ་སོགས་པས་རྩེ་གཅིག་ཏུ་བསྒོམ་པའོ། ། ལྷག་མ་ནི་སྔ་མ་དང་འདྲའོ། ། སྲོག་རྩོལ་གྱི་རྣལ་འབྱོར་ནི།
ལ་ལ་ནཱ་དང་། ར་ས་ནཱའི་ལམ་འགགས་པས་སྲོག་གི་རླུང་རྟག་ཏུ་ཨ་བ་དྷུ་ཏཱིར་འཇུག་པ་ལ་དབྱུང་བ་དང་། དགང་བ་དང་། བུམ་པ་ཅན་གྱི་སྦྱོར་བས་ཨོཾ་ཡིག་གིས་དབྱུང་བ་དང་། ཨཱཿཡིག་གིས་འཇུག་པ་དང་། ཧཱུྃ་ཡིག་གིས་འགོག་པ། ཟླ་བ་དང་ཉི་མ། སྒྲ་གཅན་གྱི་རྣལ་འབྱོར་གོམས་པར་བྱའོ། ། འདིའི་ཡན་ལག་ནི། གཡོན་པ་སྐུ་རྡོ་རྗེ་དང་།
གཡས་པ་གསུང་རྡོ་རྗེའི་བཟླས་པ་ཞེས་འབྱུང་ངོ་། ། དེའང་འདུས་པ་ཕྱི་མར། རིན་ཆེན་ལྔ་ཡི་རང་བཞིན་དབུགས། ། སངས་རྒྱས་ལྔ་ཡིས་བྱིན་བརླབས་པ། ། གོང་བུའི་གཟུགས་ཀྱིས་ཕྱུང་ནས་ནི། ། སྣ་ཡི་རྩེ་མོར་རྣམ་བསྒོམ་བྱ། ། ཞེས་པ་དང་། དང་པོའི་སངས་རྒྱས་སུ། ལྟེ་བའི་སྟེང་དུ་གདོལ་མོ་གང་། ། ཨ་བ་དྷཱུ་ཏཱི་མ་ཡི་སྣ། །
འོད་ཟེར་ལྔ་ཡི་རང་བཞིན་སྲོག ། དཀྱིལ་འཁོར་ལྔ་ནི་འབབ་བྱེད་པ། ། སྣ་རྩེར་ཉུང་དཀར་དུ་གྲགས་པ། ། དེ་ཡང་སྲོག་གི་རྩོལ་བར་བཤད། ། ཅེས་གསུངས་སོ། ། འཛིན་པའི་རྣལ་འབྱོར་ནི་ལྟེ་བ་དང་། སྙིང་ཁ་དང་། མགྲིན་པ་དང་། དཔྲལ་བ་དང་། གཙུག་ཏོར་གྱི་པད་མའི་ཟེའུ་འབྲུར་ཐིག་ལེ་ལ་སྲོག་གི་རླུང་ཞུགས་ཏེ་ཕྱི་རོལ་ཏུ་འགྲོ་བ་མེད་པར་གནས་པ་གོམས་པར་བྱའོ། །
རྗེས་སུ་དྲན་པའི་རྣལ་འབྱོར་ནི། དྲན་པ་ཙམ་གྱིས་གཏུམ་མོ་མེ་འབར་བས་ཕྱག་རྒྱ་ཆེན་པོ་པྲ་ཕབ་པ་ལྟ་བུའི་སྣང་བ་བདེ་བའི་རང་བཞིན་རྟོག་པ་ཐམས་ཅད་དང་བྲལ་བ་གོམས་པར་བྱེད་པ་སྟེ། ལྟེ་བར་གཏུམ་མོ་འབར་བ་ན། ། དེ་བཞིན་གཤེགས་པ་ལྔ་སྲེག་ཅིང་། ། ཞེས་པ་ལ་སོགས་པ་དང་། ཕྱག་རྒྱའི་རྣལ་འབྱོར་རྣམས་དང་སྤྱོད་པ་རྣམས་ཀྱང་འདིར་རིག་པར་བྱའོ། ། ཏིང་ངེ་འཛིན་གྱི་རྣལ་འབྱོར་ནི་འགྱུར་བ་མེད་པའི་བདེ་བ་དེ་ཉིད་རྒྱུན་མི་ཆད་པར་གོམས་པར་བྱེད་པ་སྟེ། ཇི་སྲིད་སངས་རྒྱས་ཉིད་ཀྱི་བར་དུའོ། ། ད་ནི་འབྲས་བུ་བརྗོད་པར་བྱ་སྟེ། དེ་ལ་སོ་སོར་སྡུད་པའི་འབྲས་བུ་ནི།
རྣལ་འབྱོར་པ་སོ་སོར་སྡུད་པའི་རྣལ་འབྱོར་གྱིས་སྟོང་པ་ཉིད་ཀྱི་གཟུགས་བརྟན་ཞིང་རྣམ་པར་དག་པ་དེའི་ཚེ་སྔགས་རྣམས་ཀུན་གྱིས་བྱིན་གྱིས་རློབ་པར་འགྱུར་ཏེ། ཚིག་གིས་མཆོག་སྦྱིན་པ་ལ་སོགས་པ་སྦྱིན་པར་འགྱུར་རོ། ། བསམ་གཏན་གྱི་སྦྱོར་བས་དག་པ་མིག་མི་འཛུམ་པར་གྱུར་པ་དེའི་ཚེ་མངོན་པར་ཤེས་པ་ལྔ་ཐོབ་པར་འགྱུར་རོ། ། སྲོག་རྩོལ་གྱི་རྣལ་འབྱོར་གྱིས་དག་པ་རྟག་ཏུ་དབུ་མར་འབབ་པ་དེའི་ཚེ་བྱང་ཆུབ་སེམས་དཔའ་རྣམས་ཀྱིས་བསྔགས་པར་འགྱུར་ཏེ། རྒྱལ་པོ་ལ་སོགས་པས་ཀྱང་ངོ་། ། འཛིན་པའི་རྣལ་འབྱོར་གྱིས་དག་པ་སྲོག་འགྲོ་འོང་མེད་པར་གྱུར་པ་དེའི་ཚེ་བདུད་ལ་སོགས་པས་མི་ཚུགས་ཤིང་སྟོབས་བཅུ་ལ་འཇུག་པར་འགྱུར་རོ། ། རྗེས་སུ་དྲན་པའི་རྣལ་འབྱོར་གྱིས་དག་པ་རྟོག་པ་ཐམས་ཅད་དང་བྲལ་བར་གྱུར་པ་དེའི་ཚེ་འོད་ཀྱི་དཀྱིལ་འཁོར་དང་བ་སྤུའི་ཁུང་བུ་ནས་ཀྱང་འོད་ཟེར་ལྔ་འཕྲོ་བ་འབྱུང་བར་འགྱུར་རོ། ། ཏིང་ངེ་འཛིན་གྱི་རྣལ་འབྱོར་གྱིས་དག་པ་ནི་ལོ་གསུམ་ཕྱོགས་གསུམ་རྣམས་ཀྱིས་ཡེ་ཤེས་ཀྱི་སྐུ་འགྲུབ་པར་འགྱུར་རོ། ། དེའང་དཔལ་དུས་ཀྱི་འཁོར་ལོའི་རྒྱུད་དུ། སོ་སོར་སྡུད་པས་རྣལ་འབྱོར་པ་ནི་ཡུལ་དང་རྣམ་པར་བྲལ་བ་སྔགས་རྣམས་ཀུན་གྱིས་བྱིན་གྱིས་རློབ། །
མངོན་པར་ཤེས་པ་ལྔ་ནི་ཐོབ་པར་འགྱུར་ཏེ་མི་ཡི་བདག་པོ་བསམ་གཏན་སྦྱོར་བ་དག་པ་འོ། ། སྲོག་གི་རྩོལ་བས་དག་པ་རི་བོང་ཅན་དང་ཉི་མ་དང་བྲལ་བྱང་ཆུབ་སེམས་དཔའ་རྣམས་ཀྱིས་མཆོད། ། བདུད་དང་ཉོན་མོངས་ལ་སོགས་ཉམས་ཤིང་སྟོབས་བཅུ་ལ་ནི་འཇུག་པར་འགྱུར་ཏེ་འཛིན་པའི་སྟོབས་ཀྱིས་སོ། ། རྗེས་སུ་དྲན་པས་ལེགས་པར་དག་པ་དྲི་མེད་འོད་ཀྱི་དཀྱིལ་འཁོར་དག་ཀྱང་ཡེ་ཤེས་གཟུགས་ལས་སོ། ། དེ་ནས་ཏིང་ངེ་འཛིན་གྱིས་དག་པ་ཉི་མ་འགའ་ཞིག་དག་གིས་ཡེ་ཤེས་ལུས་ནི་འགྲུབ་པར་འགྱུར། ། ཞེས་སོ། ། དེ་བཞིན་དུ་འདུས་པ་ཕྱི་མར། སོ་སོར་སྡུད་པ་སྙོམས་འཇུག་པས། ། སྔགས་རྣམས་ཀུན་གྱིས་བྱིན་གྱིས་རློབ། ། བསམ་གཏན་ཡེ་ཤེས་སྙོམ་འཇུག་པས། །
མངོན་ཤེས་ལྔ་ནི་ཐོབ་པར་འགྱུར། ། སྲོག་རྩོལ་དག་གིས་ངེས་པར་ནི། ། བྱང་ཆུབ་སེམས་དཔའ་རྣམས་ཀྱིས་གཟིགས། ། རྟག་ཏུ་འཛིན་པའི་སྟོབས་ཀྱིས་ནི། ། རྡོ་རྗེ་སེམས་དཔའ་མཉམ་པར་བཞུགས། ། རྗེས་སུ་དྲན་པ་མཉམ་བསྒོམ་པས། ། འོད་ཀྱི་དཀྱིལ་འཁོར་འབྱུང་བར་འགྱུར། ། ཏིང་འཛིན་དབང་གྱུར་ཙམ་གྱིས་ནི། ། སྒྲིབ་པ་མེད་དང་ལྡན་པར་འགྱུར། ། ཞེས་པའོ། །
འདི་ཉིད་དུའང་རྗེས་སུ་བསྔགས་པའི་སྐབས་སུ། དོན་དམ་པའི་མཚན་ཡང་དག་པར་བརྗོད་པ་འདི་ཡང་དག་པར་འཛིན་པའི་སྐྱེས་བུ་གང་དག་ནི་རིང་པོར་མི་ཐོགས་པར་བསོད་ནམས་དང་ཡེ་ཤེས་ཀྱི་ཚོགས་ལེགས་པར་བསགས་ཏེ་ཤིན་ཏུ་མྱུར་བར་སངས་རྒྱས་ཀྱི་ཡོན་ཏན་རྣམས་ཡང་དག་པར་བསྒྲུབས་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པ་འཚང་རྒྱ་བར་འགྱུར་རོ་ཞེས་པ་ལ་སོགས་པ་གནས་སྐབས་དང་མཐར་ཐུག་པའི་འབྲས་བུ་རྒྱས་པར་གསུངས་སོ། ། དེའི་ཕྱིར་ལམ་འདི་ཉིད་འཇིག་རྟེན་པའི་ལོངས་སྤྱོད་ལ་མ་ཆགས་ཤིང་། ཐར་པ་དོན་དུ་གཉེར་བ་ཟབ་མོ་ལ་མོས་པ་རྣམས་ཀྱིས་ངེས་པར་བསྒོམ་པར་བྱའོ། ། འདིར་ཡན་ལག་དྲུག་གི་རྣལ་འབྱོར་གསལ་བར་བྱེད་པའི་གསུང་རབ་རྣམས་ནི་མང་གི་དོགས་ནས་མ་བྲིས་སོ། ། རྒྱས་པར་རྒྱུད་དང་། འགྲེལ་པ་དང་། གྲུབ་པའི་སློབ་དཔོན་ཆེན་པོ་རྣམས་ཀྱི་མན་ངག་རྣམས་ལས་ཤེས་པར་བྱའོ། ། འདིར་རིགས་དྲུག་པོ་རྣམས་ཀུན་རྫོབ་དང་དོན་དམ་པའི་བདེན་པ་རྣམ་པར་དག་པས་ཚིགས་སུ་བཅད་པ་གཉིས་ཀྱིས་འཁོར་ལོ་དྲུག་ཏུ་གཉིས་སུ་མེད་པའི་ཡེ་ཤེས་ཉིད་དོ། །
ད་ནི་གསང་སྔགས་ཞེས་པ་ལ་སོགས་པ་སྒྱུ་འཕྲུལ་དྲ་བར་མངོན་པར་རྫོགས་པར་བྱང་ཆུབ་པ་གསུངས་པའི་རིམ་པ་ཚིགས་སུ་བཅད་པ་བཤད་པར་བྱའོ། ། དེ་ལ། གསང་སྔགས་རྒྱལ་པོ་དྲུག་ལྡན་ཞིང་། ། ཞེས་པ། ཨོཾ་བཛྲ་ཏཱིཀྵྞ་ཞེས་པ་ལ་སོགས་པ་དྲུག་དང་ལྡན་པའོ། ། ཡང་ན་ཡིད་སྐྱོབ་པར་བྱེད་པའི་ཕྱིར་གསང་སྔགས་ཏེ། རྒྱལ་པོ་ཞེས་པ་གསལ་བར་བྱེད་པའོ། ། དྲུག་ནི་ཡན་ལག་དྲུག་གི་རྣལ་འབྱོར་ཏེ་དེ་དང་ལྡན་པའོ། ། གཉིས་སུ་མེད་པ་ཞེས་པ་སྔགས་ཀྱི་ཚུལ་ལ་སྟོང་པ་ཉིད་དང་སྙིང་རྗེ་དབྱེར་མེད་པ། ཤེས་རབ་དང་ཐབས་གཉིས་སུ་མེད་པའི་ཏིང་ངེ་འཛིན་བདེ་བ་ཆེན་པོའི་རང་བཞིན་ནོ། །
ཕ་རོལ་ཏུ་ཕྱིན་པའི་ཚུལ་ལ་ནི་བདག་དང་བདག་གི་བ་གཟུང་བ་དང་འཛིན་པ་ལ་སོགས་པ་ཡིད་ཀྱི་རྒྱུ་མཐུན་པ་མཐའ་དག་དང་བྲལ་བ་ཆོས་ཐམས་ཅད་བདག་མེད་པའི་རང་བཞིན་ངོ་བོ་ཉིད་ཀྱི་སྐུའི་བདག་ཉིད་དོ། ། འབྱུང་བ་ཞེས་པ་དེ་དོན་གྱི་སྒོ་ཡིས་གསལ་བར་བྱེད་པའོ། ། སྐྱེ་བ་མེད་པའི་ཆོས་ཅན་ཞེས་པ་འདིའི་བརྗོད་པར་བྱ་བ་དང་། རྟོགས་པར་བྱ་བ་ཉིད་ཀྱིས་སོ། ། སྐྱེ་བ་མེད་པའི་ཆོས་ཅན་གྱི་རང་བཞིན་འདི་ཡང་རིགས་པ་དང་ལུང་གིས་ངེས་པར་བྱའོ། ། དེ་ལ་སྐྱེ་བ་མེད་པ་ནི་མ་སྐྱེས་པ་སྟེ། ཐམས་ཅད་དེའི་རང་བཞིན་ཉིད་ལས་ཆོས་ཅན་ཞེས་པའོ། ། དེའི་ཕྱིར་གཟུགས་ལ་སོགས་པ་ཆོས་ཐམས་ཅད་ཀྱི་རང་བཞིན་རྒྱུ་དང་རྐྱེན་གྱིས་མ་བྱས་པ་རྟེན་ཅིང་འབྲེལ་པར་འབྱུང་བ་དང་དགའ་བ་སྟོང་པ་ཉིད་ནམ་མཁའ་ལྟ་བུའོ། ། དེ་ཡང་རྩ་བའི་ཤེས་རབ་ལས། རང་བཞིན་དག་ནི་བཅོས་མིན་དང་། །
གཞན་ལ་ལྟོས་པ་མེད་པ་ཡིན། ། ཞེས་སོ། ། དེ་ལྟ་མ་ཡིན་ན། རྒྱུ་དང་རྐྱེན་ལས་བྱུང་བ་ནི། རང་བཞིན་དུ་མི་རིགས་ཏེ། བྱས་པ་དང་སྔར་ལས་གཞན་དུ་གྱུར་པའི་ཕྱིར་རོ། ། དེའང་། རང་བཞིན་རྒྱུ་དང་རྐྱེན་ལས་ནི། ། འབྱུང་བར་རིགས་པ་མ་ཡིན་ནོ། ། རྒྱུ་དང་རྐྱེན་ལས་བྱུང་བའི་ཕྱིར། །
རང་བཞིན་བྱས་པ་ཅན་དུ་འགྱུར། ། ཞེས་པ་དང་། རང་བཞིན་གཞན་དུ་འགྱུར་བ་ནི། ། ནམ་ཡང་འཐད་པ་མ་ཡིན་ནོ། ། ཞེས་སོ། ། དེའི་ཕྱིར་རྣམ་པར་ཤེས་པ་ཙམ་དང་ཡང་བྲལ་བ་ནམ་མཁའི་པད་མ་ལྟ་བུ་མཐའ་བཞི་ལས་གྲོལ་བ་ནི་རྟོགས་པར་བྱ་སྟེ། རྣམ་པར་ཤེས་པ་དོན་དམ་ཡོད། ། དེ་ཡང་མཁས་རྣམས་མི་འདོད་དེ། ། གཅིག་དང་དུ་མའི་རང་བཞིན་དང་། ། བྲལ་བས་ནམ་མཁའི་པད་མ་བཞིན། །
ཡོད་མིན་མེད་མིན་ཡོད་མེད་མིན། ། གཉིས་ཀའི་བདག་ཉིད་མིན་པའང་མིན། ། མཐའ་བཞི་རྣམ་པར་གྲོལ་བ་ཡི། ། དེ་ཉིད་དབུ་མ་པ་ཡིས་རིག ། ཅེས་དྲི་མ་མེད་པའི་འོད་དུ་གསུངས་སོ། ། འདི་ཉིད་དུའང་། ཡང་དག་མཐའ་ལ་མཉམ་པར་གནས། ། བདག་མེད་སེང་གེའི་སྒྲ་དང་ལྡན། ། མུ་སྟེགས་རི་དྭགས་ངན་འཇིགས་བྱེད། ། ཅེས་པ་དང་།
རྣམ་པར་ཤེས་པའི་ཆོས་ཉིད་འདས། ། ཞེས་པ་ལ་སོགས་པ་གསུངས་སོ། ། འགྲེལ་པར་ཡང་། བདེན་མིན་མི་བདེན་པ་མིན་དེ་དག་གཉིས་ཀ་ཡང་མིན་གཉིས་ཀ་མིན་པའང་མིན། ། བགྲང་བ་དང་བྲལ་རྣམ་པ་ཐམས་ཅད་མཆོག་གི་རང་བཞིན་དབུ་མར་གྱུར་པའི་བློ། ། དེ་ཉིད་རྒྱལ་བ་སྟོན་པ་བརྟན་དང་གཡོ་བའི་འགྲོ་བའི་དེ་ཉིད་ཀྱང་ནི་དེ། ། རང་གིས་ཡང་དག་རིག་པ་ལྷ་མོ་རྡོ་རྗེ་བདེ་བའི་མཛའ་མོར་གྱུར་པ་རྒྱལ། ། ཞེས་གསུངས་སོ། ། དེའི་ཕྱིར་མཐའ་བཞི་ལས་གྲོལ་བ་ནི་སྐྱེ་བར་མི་རིགས་ཏེ། རང་དང་གཞན་དང་གཉིས་ཀ་དང་།
རྒྱུ་མེད་པ་ལས་ཀྱང་སྐྱེ་བར་མི་འཐད་པའི་ཕྱིར་རོ། ། དེ་ཡང་། རང་ལས་མ་ཡིན་གཞན་ལས་མིན། ། གཉིས་ལས་མ་ཡིན་རྒྱུ་མེད་མིན། ། དངོས་པོ་གང་དག་གང་ལ་ཡང་། ། སྐྱེ་བ་ནམ་ཡང་ཡོད་མ་ཡིན། ། ཞེས་སོ། ། གཞན་ཡང་གལ་ཏེ་སྐྱེ་བ་ནི་འབྲས་བུ་ཡོད་པ་དང་། མེད་པ་དང་། གཉིས་ཀ་དང་།
གཉིས་ཀ་མ་ཡིན་པ་རྣམས་ལས་གཞན་མེད་ཅིང་དེ་དག་གང་ཡང་མི་འཐད་པའི་ཕྱིར་རོ། ། དེ་ཡང་། ཡོད་པ་སྐྱེ་བ་རིགས་མིན་ཏེ། མེད་པ་ནམ་མཁའི་པད་མ་བཞིན། ། ཡོད་པ་ཡོད་ཕྱིར་མི་སྐྱེ་སྟེ། ། མེད་པ་མེད་ཕྱིར་སྐྱེ་བ་མིན། ། ཆོས་མི་མཐུན་ཕྱིར་ཡོད་མེད་མིན། ། མ་སྐྱེས་པ་ལ་གནས་འགག་མེད། ། ཅེས་སོ། ། གཞན་ཡང་རྒྱུ་དུ་མས་འབྲས་བུ་གཅིག་དང་དུ་མ་དང་།
རྒྱུ་གཅིག་གིས་འབྲས་བུ་དུ་མ་དང་གཅིག་སྐྱེད་པར་འགྱུར་ཏེ། དེ་དག་གང་ཡང་མི་འཐད་པའི་ཕྱིར་རོ། ། དེའང་། དུ་མས་དངོས་པོ་གཅིག་མི་བྱེད། ། དུ་མས་དུ་མ་བྱེད་པ་མིན། ། གཅིག་གིས་དུ་མའི་དངོས་མི་བྱེད། ། གཅིག་གིས་གཅིག་བྱེད་པའང་མིན། ། ཞེས་སོ། ། འདི་ནི་ཆོས་ཐམས་ཅད་ཀྱི་རང་བཞིན་ཏེ། ཐོས་པ་ལ་སོགས་པས་རྟོགས་པར་བྱའོ། །
དེའང་དཔལ་ཀྱཻ་རྡོ་རྗེར། རང་བཞིན་གདོད་ནས་མ་སྐྱེས་ཉིད། ། བདེན་མིན་བརྫུན་མིན་དེ་བཞིན་དུ། ། ཐམས་ཅད་ཆུ་ཟླའི་ཟླ་བ་ལྟར། ། འདོད་པས་རྣལ་འབྱོར་མས་ཤེས་གྱིས། ། ཞེས་པ་ལ་སོགས་པ་གསུངས་སོ། ། དེ་བཞིན་དུ། རྒྱལ་བའི་ཡུམ་བར་མར་ཡང་། ཚེ་དང་ལྡན་པ་ཤཱ་ར་དྭ་ཏཱིའི་བུ་གཟུགས་རང་བཞིན་གྱིས་སྟོང་པ་སྟེ། རང་བཞིན་གྱིས་སྟོང་པ་གང་ཡིན་པ་དེ་ལ་སྐྱེ་བ་མེད་ཅིང་འཇིག་པ་མེད་དོ། །
གང་ལ་སྐྱེ་བ་མེད་ཅིང་འཇིག་པ་མེད་པ་དེ་ལ་གནས་པ་ལས་གཞན་དུ་འགྱུར་བ་མེད་དོ། ། ཞེས་པ་དང་། ཚེ་དང་ལྡན་པ་ཤ་ར་དྭ་ཏཱིའི་བུ་བདག་ནི་གཟུགས་མ་སྐྱེས་པ་རང་བཞིན་གྱིས་སྟོང་པ་སྐྱེ་བར་མི་འདོད་དོ་ཞེས་པ་ལ་སོགས་པ་གསུངས་སོ། ། དེའི་ཕྱིར་རང་གི་སེམས་ཀྱི་དེ་ཁོ་ན་གདོད་མ་ནས་དག་པ་དབྲི་བ་དང་། བསྣན་པ་དང་། བླང་བ་དང་། དོར་བར་བྱ་བ་དང་བྲལ་བ་ཁོ་ན་ཡང་དག་པའི་ལྟ་བ་སྟེ། དེ་མཐོང་ན་རྣམ་པར་གྲོལ་བར་འགྱུར་རོ། ། དེའང་མངོན་པར་རྟོགས་པའི་རྒྱན་དུ། འདི་ལ་བསལ་བྱ་ཅི་ཡང་མེད། །
གཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་བལྟ། ། ཡང་དག་མཐོང་ན་རྣམ་པར་གྲོལ། ། ཞེས་གསུངས་པ་དང་། སྤྱོད་འཇུག་ཏུ། གང་ཚེ་དངོས་དང་དངོས་མེད་དག ། བློ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་གསུངས་པ་ལྟར་རོ། །
གལ་ཏེ་དེ་ལྟར་ན་སྦྱིན་པ་ལ་སོགས་པ་དང་། འདོད་ཆགས་ལ་སོགས་པ་བསྒྲུབ་པ་དང་། སྤང་བ་དང་། བསོད་ནམས་དང་ཡེ་ཤེས་ཀྱི་ཚོགས་ཡོངས་སུ་རྫོགས་པ་དང་། འབྲས་བུ་ཐོབ་པ་དང་། མངོན་པར་རྟོགས་པ་ལ་སོགས་པ་རྣམས་མེད་པར་འགྱུར་ཏེ། ཐམས་ཅད་སྐྱེ་བ་དང་འགག་པ་དང་བྲལ་བ་ནམ་མཁའ་ལྟ་བུའི་ཕྱིར་རོ་ཞེ་ན། མ་ཡིན་ཏེ། འདིར་ཡང་དག་པའི་དོན་རྟོགས་པ་ཉིད་ལས་སྦྱིན་པ་ལ་སོགས་པ་སྒྲུབ་པ་དང་། སྤོང་བ་ལ་སོགས་པར་འགྱུར་གྱི།
དངོས་པོའི་བདག་ཉིད་ནི་འགའ་ཡང་བསྒྲུབ་པ་དང་། སྤོང་བ་ལ་སོགས་པར་མི་ནུས་སོ། ། དེའང་མངོན་པར་རྟོགས་པའི་རྒྱན་དུ། གཞན་གྱི་ཆོས་རྣམས་ཀྱང་ཡོད་ལ། ། ཤེས་བྱ་ལ་ཡང་སྟོན་པ་ཡི། ། སྒྲིབ་པ་ཟད་པར་བརྗོད་པ་གང་། ། དེ་ལ་ཁོ་བོས་མཚར་དུ་བརྩིས། ། ཞེས་པ་དང་། མདོ་ལས་ཀྱང་། དངོས་པོའི་འདུ་ཤེས་ཅན་ལ་སྦྱིན་པའི་ཕ་རོལ་ཏུ་ཕྱིན་པ་མེད་དོ། །
ཞེས་པ་ལ་སོགས་པ་དང་། ཤེས་རབ་ཀྱི་ཕ་རོལ་ཏུ་ཕྱིན་པ་འདི་བཟུང་ན། ཕ་རོལ་ཏུ་ཕྱིན་པ་དྲུག་པོ་ཐམས་ཅད་བཟུང་བར་འགྱུར་རོ། ། ཞེས་པ་ལ་སོགས་པ་གསུངས་སོ། ། དོན་དམ་པར་ནི་བསྒྲུབ་པ་དང་སྤོང་བ་ལ་སོགས་པ་རྣམས་ཡོད་པ་ཉིད་དུ་ག་ལ་འགྱུར། འདི་ཉིད་སྔགས་ཀྱི་ཚུལ་ལ་ནི། དཔལ་ཀྱཻ་རྡོ་རྗེར། དང་པོའི་དབྱངས་ཀྱི་རང་བཞིན་ཏེ། ། བློ་ཞེས་སངས་རྒྱས་རྣམས་ཀྱིས་བརྟགས། ། དེ་ཉིད་བཅོམ་ལྡན་ཤེས་རབ་མ། །
རྫོགས་པའི་རིམ་པའི་རྣལ་འབྱོར་ལས། ། དེ་ནི་རིང་མིན་ཐུང་བ་མིན། ། གྲུ་བཞི་མ་ཡིན་ཟླུམ་པོ་མིན། ། དྲི་དང་རོ་དང་མྱང་ལས་འདས། ། ལྷན་ཅིག་སྐྱེས་དགའ་བྱེད་པ་མོ། ། ཞེས་པ་དང་། སམྦུ་ཊའི་རྒྱུད་དུ། སྟོང་པ་ཉིད་དུ་མི་བསྒོམ་སྟེ། ། མི་སྟོང་པར་ཡང་བསྒོམ་པ་མིན། ། སྟོང་ཉིད་སྤང་བར་མི་བྱ་སྟེ། །
མི་སྟོང་པར་ཡང་ཡོངས་མི་སྤོང་། ། སྟོང་དང་སྟོང་མིན་འཛིན་པ་ལས། ། གཉུག་མ་མིན་པའི་རྣམ་རྟོག་སྐྱེ། ། ཞེས་པ་ལ་སོགས་པ་རྫོགས་པའི་རིམ་པའི་ཐ་སྙད་ཀྱིས་གསུངས་སོ། ། དེ་ཉིད་དབང་པོ་རྣོན་པོ་རྣམས་ལ་བརྡའི་སྒོ་ནས་ཀྱང་བདག་མེད་མ་ཞེས་པ་དང་། རྡོ་རྗེ་ཕག་མོ་ཞེས་པ་དང་། ཆོས་འབྱུང་ཞེས་པ་དང་། ཨེ་ཡིག་ཅེས་པ་ལ་སོགས་པས་གསུངས་སོ། ། དེའི་ཕྱིར་བློ་དང་ལྡན་པ་རྣམས་ཀྱིས་འདིར་སོམ་ཉི་མི་བྱའོ། ། འདིར་རང་དང་གཞན་གྱི་གྲུབ་མཐའ་སོ་སོའི་ལྟ་བ་རྣམས་ནི་ལོགས་སུ་ཤེས་པར་བྱའོ། །
འདིར་ནི་ཉུང་བ་ལ་མོས་པ་རྣམས་ཀྱི་དབང་དུ་བྱས་པའི་ཕྱིར་མ་བྲིས་སོ། ། དེ་ལྟ་བུའི་དོན་འདི་ཚིག་གི་བདག་པོ་རྡོ་རྗེ་འཆང་ཆེན་པོས་གསུངས་ཏེ། ཚིགས་བཅད་ཅེས་པ་གཅིག་གི་ཚིག་ནི་གཉིས་སུ་མེད་པའི་བྱང་ཆུབ་ཀྱི་སེམས་ཆའི་རང་བཞིན་ཨཱ་ལི་བསྒྲུབ་བྱ་ཉིད་ཀྱིས་གཙོ་བོར་བསྟན་པའི་དོན་དུའོ། ། ཡང་ན་འདི་ནི། གཙུག་ཏོར་ཆེན་པོ་ཚིག་གི་བདག ། ཅེས་སྔར་བརྗོད་པ་ལྟར་རིག་པར་བྱའོ། ། འདིར་ཨ་ཡིག་ལ་སོགས་པ་དབྱངས་བཅུ་གཉིས་ཁོ་ན་བསྟན་པ་ནི། རི་ཡིག་ལ་སོགས་པ་གཞི་མ་ནི་ཉིད་ཀྱིས་དོར་བའི་ཕྱིར་ཏེ། མ་རིག་པ་ལ་སོགས་པའི་བདག་ཉིད་འཕོ་བ་འགགས་པ་ས་བཅུ་གཉིས་ཀྱི་རང་བཞིན་གནས་ལ་སོགས་པ་མཚོན་པར་བྱེད་པའོ། ། དེ་ཡང་།
ཡན་ལག་བཅུ་གཉིས་སྲིད་རྩ་བཏོན། ། དག་པ་རྣམ་པ་བཅུ་གཉིས་འཆང་། ། ཞེས་པ་དང་། བདེན་དོན་རྣམ་པ་བཅུ་གཉིས་ལྡན། ། ཞེས་པ་ལ་སོགས་པ་གསུངས་སོ། ། གནས་ལ་སོགས་པ་ནི་འདི་ཉིད་ཀྱི་འགྲེལ་པར། ཨ་ཡིག་གནས་ཀྱི་མིང་ཡིན་ཏེ། ། ཨཱ་ཡིག་ཀྱང་ནི་ཉེ་བའི་གནས། ། ཨི་ཡིག་ཞིང་གི་མིང་ཡིན་ཏེ། ། ཨཱི་ཡིག་ཀྱང་ནི་ཉེ་བའི་ཞིང་། །
ཨུ་ཡིག་གིས་ནི་ཚནྡྷོ་ཧ། ། ཨཱུ་ཡིག་ཉེ་བའི་ཚནྡྷོ་ཧ། ། ཨེ་ཡིག་འདུ་བ་ཞེས་བྱ་སྟེ། ། ཨཻ་ཡིག་ཉེ་བའི་འདུ་བ་འོ། ། ཨོ་ཡིག་ཉིད་ནི་དུར་ཁྲོད་དེ། ། ཉེ་བའི་དུར་ཁྲོད་ཨཽ་ཡིག་གོ ། ཨཾ་ཡིག་འཐུང་གཅོད་ཉིད་ཡིན་ཏེ། ། ཨཿཡིག་གིས་ནི་ཉེ་འཐུང་གཅོད། ། ཅེས་པ་སྟེ་གསང་བ་ལ་སོགས་པའི་འཁོར་ལོ་དྲུག་པོ་རྣམས་སུ་འཁོར་ལོ་རེ་རེ་ལ་དབུགས་དྲུག་བརྒྱ་ལྷག་པའི་སྟོང་ཕྲག་གསུམ་འགོག་པས་ས་ཟུང་རེ་ཉེ་བར་དམིགས་པ་མཚོན་པར་བྱེད་པ་བདེ་བ་ཆེན་པོ་རྒྱས་པའི་རང་བཞིན་ཨ་ཡིག་ལ་སོགས་པ་ཁ་སྦྱོར་དྲུག་ཉིད་ཀྱིས་ས་བཅུ་གཉིས་ཀྱི་དབང་ཕྱུག་ཉིད་ཀྱི་ཕྱིར་རོ། ། ས་དེ་རྣམས་ཀྱང་།
ཀུན་ཏུ་འོད་དང་། བདུད་རྩི་འོད་དང་། ནམ་མཁའ་འོད་དང་། རྡོ་རྗེ་འོད་དང་། རིན་པོ་ཆེའི་འོད་དང་། པད་མའི་འོད་དང་། ལས་ཀྱི་འོད་དང་། དཔེ་མེད་དང་། དཔེ་དང་བྲལ་བ་དང་། ཤེས་རབ་འོད་དང་།
ཐམས་ཅད་མཁྱེན་པ་ཉིད་དང་། སོ་སོའི་བདག་ཉིད་རིག་པའོ། ། ཞེས་གསུངས་སོ། ། དཔལ་དུས་ཀྱི་འཁོར་ལོའི་འགྲེལ་པའི་མཆོག་ཏུ་མི་འགྱུར་བའི་ཡེ་ཤེས་གྲུབ་པར་ཡང་འདི་རྣམས་ཉིད་གསུངས་ཏེ། མི་འཕོ་བའི་སྐད་ཅིག་བརྒྱ་ཕྲག་བཅོ་བརྒྱད་ཐོབ་པས་ས་དང་པོ་ཐོབ་བོ། ། གྲངས་འདི་ཡིས་ས་བཅུ་གཉིས་ཀྱི་མཐར་ཐུག་པར་རོ། ། མི་འགྱུར་བའི་སྐད་ཅིག་ཉི་ཁྲི་ཆིག་སྟོང་དྲུག་རྣམས་ས་བཅུ་གཉིས་ཐོབ་སྟེ་ཡན་ལག་བཅུ་གཉིས་འགགས་པ་ཇི་སྲིད་པར་རོ། ། ཞེས་པ་ལ་སོགས་པ་གསུངས་སོ། ། དེ་བཞིན་དུ། ཡན་ལག་བཅུ་གཉིས་འགགས་པ་ཡིས། །
དུས་སྦྱོར་རྣམས་ནི་མི་འབབ་ཕྱིར། ། ས་རྣམས་བཅུ་གཉིས་ཞེས་གྲགས་པ། ། དོན་དམ་པར་ནི་གནས་ལ་སོགས། ། ཞེས་པ་ལ་སོགས་པ་རྒྱས་པར་གསུངས་སོ། ། འདི་ཉིད་ཀྱི་འགྲེལ་པ་མཚན་སྔགས་ཀྱི་དོན་དུ་རྣམ་པར་ལྟ་བར་ཡང་དཔལ་རྡོ་རྗེ་སྙིང་པོའི་རྒྱན་གྱི་རྒྱུད་དུ་དེ་བཞིན་གཤེགས་པའི་ས་བཅུ་གཉིས་གསུངས་ཏེ། ཀུན་ཏུ་འོད་ཀྱི་ས་ཆེན་པོ། ། དེ་ཉིད་ཉི་མའི་དཀྱིལ་འཁོར་འདྲ། ། བདུད་རྩིའི་འོད་ནི་གཉིས་པ་སྟེ། ། ཤིན་ཏུ་འོད་གསལ་ཟླ་བ་འདྲ། ། ནམ་མཁའི་འོད་ནི་གསུམ་པ་སྟེ། །
ནམ་མཁའ་ཇི་བཞིན་རབ་ཏུ་གནས། ། རྡོ་རྗེའི་འོད་ནི་བཞི་པ་སྟེ། ། ས་དེའི་འོད་ནི་ཡིད་དགའ་བའོ། ། ལྷག་པའི་བསམ་པ་བརྟན་སྦྱོར་བས། ། རྡོ་རྗེ་ཞེས་ནི་ཡོངས་སུ་བརྟགས། ། ལྔ་པ་རིན་ཆེན་འོད་ཅེས་བྱ། ། དབང་བསྐུར་བ་ལ་རབ་ཏུ་གནས། ། པད་མའི་འོད་ནི་དྲུག་པ་སྟེ། ། པད་མ་བཞིན་དུ་རབ་ཏུ་སྐྱེ། ། རང་བཞིན་དག་པའི་སེམས་ཉིད་ཀྱིས། །
དྲི་མ་མེད་པ་ཡོངས་སུ་འཛིན། ། བདུན་པ་ལས་ཀྱི་འོད་ཅེས་པ། ། སངས་རྒྱས་ཕྲིན་ལས་བྱེད་པར་འདོད། ། བརྒྱད་པ་དཔེ་མེད་ཅེས་པ་སྟེ། ། དེ་ལ་དཔེ་ནི་ཡོད་མ་ཡིན། ། དཔེ་ལྡན་ཞེས་པ་དགུ་པ་སྟེ། ། ཐམས་ཅད་དཔེ་ནི་སོ་སོར་རྟོགས། ། བཅུ་པ་ཤེས་རབ་འོད་ཅེས་པ། ། སངས་རྒྱས་ས་ནི་བླ་ན་མེད། ། བཅུ་གཅིག་ཐམས་ཅད་མཁྱེན་པ་ཉིད། །
ས་ཆེན་རབ་ཏུ་འོད་གསལ་བ། ། བཅུ་གཉིས་སོ་སོའི་བདག་ཉིད་རིག ། རྣལ་འབྱོར་ཡེ་ཤེས་རབ་ཏུ་རྫོགས། ། ཞེས་པ་དེ་རྣམས་ནི་དེ་བཞིན་གཤེགས་པའི་ས་བཅུ་གཉིས་ཏེ། ཨ་ལ་སོགས་པའི་དབྱངས་ཀྱི་ཡི་གེ་བཅུ་གཉིས་ཀྱིས་ཡོངས་སུ་སྐྱེད་པར་རིག་པར་བྱའོ་ཞེས་པ་རྒྱས་པར་གསུངས་སོ། ། འདི་ཉིད་དཔལ་ཀྱཻ་རྡོ་རྗེར་གནས་པ་ལ་སོགས་པ་དང་། རྩ་བའི་སྔགས་ཀྱི་སྐབས་སུ་དབྱངས་ཡིག་བཅུ་གཉིས་དང་བཅས་པའི་ཧ་ཡིག་གིས་ཀྱང་གསུངས་སོ། ། འདི་ཉིད་དཔལ་རྡོ་རྗེ་གདན་བཞི་དང་། རྡོ་རྗེ་མཁའ་འགྲོའི་རྒྱུད་དུ། རོ་ཧི་ཏ་ལ་སོགས་པ་འཕོ་བ་བཅུ་གཉིས་དང་ཨ་ཡིག་ལ་སོགས་པ་དབྱངས་བཅུ་གཉིས་ཀྱིས་བསྟན་ཏོ། །
ཡང་ན། ཨ་ཨི་ཨུ་གསུམ་ནི་ལུས་དང་ངག་དང་སེམས་གཉིས་སུ་མེད་པ་ཉིད་ཀྱི་དགའ་བའོ། ། ཨཱ་ཨཱི་ཨཱུ་ཞེས་པ་གསུམ་ནི་གཉིས་ཀྱི་རང་བཞིན་ཉིད་ཀྱིས་མཆོག་དགའོ། ། ཨེ་ཨོ་ཨཾ་ཞེས་པ་གསུམ་ནི་དབྱངས་གཉིས་ཀྱི་བདག་ཉིད་ཅན་རྡོ་རྗེ་གསུམ་སྟེ་དགའ་བྲལ་གྱི་དགའ་བའོ། ། ཨཻ་ཨཽ་ཨཿཞེས་པ་གསུམ་ནི་རྡོ་རྗེ་གསུམ་དབྱེར་མེད་པ་བཞི་པ་ལྷན་ཅིག་སྐྱེས་པའི་དགའ་བ་སྟེ། འདིས་ནི་དགའ་བ་བཞིའི་རང་བཞིན་བཅོམ་ལྡན་འདས་སྐྱེ་བ་མེད་པའི་ངོ་བོ་གསུངས་སོ།། ༈ །།སྙིང་ལ་གནས་ཞེས་པ། རྟག་ཏུ་སྙིང་ལ་གནས་པ་ཡི། ། ཐིག་ལེ་གཅིག་ནི་འགྱུར་མེད་དེ། ། དེ་སྒོམ་བྱེད་པའི་སྐྱེ་བོ་ལ། །
ངེས་པར་ཡེ་ཤེས་སྐྱེ་བར་འགྱུར། ། ཞེས་པ་ལྟར་སེམས་ཀྱི་དེ་ཁོ་གཉིས་སུ་མེད་པའོ། ། དེའང་ཡེ་ཤེས་སྐུ་ཞེས་པ་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་ངོ་བོར་གྱུར་པའོ། ། དེ་མངོན་དུ་བྱེད་པའི་ཐབས་ནི། ཨ་ཧཾ་ཞེས་པ་སྟེ། དེ་ལས་ཁོང་དུ་ཆུད་པ་ནི། སངས་རྒྱས་ཞེས་པའོ། ། ཡང་ན། སྔར་བཞིན་དེ་ཡང་ཤེས་རབ་དང་ཐབས་ཀྱི་བདག་ཉིད་ཨ་ཡིག་དང་ཧཾ་ཡིག་གཉིས་སུ་མེད་པ་སྟེ། དེ་ཡན་ལག་དྲུག་གི་རྣལ་འབྱོར་གྱིས་རྟོགས་པ་ནི་སངས་རྒྱས་ཞེས་པའོ། །
སངས་རྒྱས་དུས་གསུམ་འཇུག་རྣམས་ཀྱི། ། ཞེས་པ་དེ་ནི་དུས་གསུམ་གྱི་སངས་རྒྱས་ཐམས་ཅད་ཀྱི་ཡེ་ཤེས་སེམས་དཔའི་ངོ་བོའོ། ། ཨོཾ་བཛྲ་ཏཱིཀྵྞ་ཞེས་པ་ལུས་དང་ངག་དང་སེམས་གཅིག་ཏུ་འདྲེས་པར་གྱུར་པ་ལྷན་ཅིག་སྐྱེས་པའི་ཡེ་ཤེས་ནི་རྡོ་རྗེའོ། ། དེ་ཉིད་རྣོན་པོ་སྟེ་རླུང་དང་རྣམ་པར་རྟོག་པ་མཐའ་དག་ཉེ་བར་སྡུད་པའི་ཕྱིར་རོ། ། དེའང་རྡོ་རྗེ་ནོར་བུའི་ལྟེ་བར་གནས་པ་འཛག་པ་མེད་པའི་གནས་སྐབས་ཏེ་མི་བསྐྱོད་པའོ། ། དུཿཁ་ཚྪེ་ད་ཞེས་པ་དེ་བཞིན་གཤེགས་པ་མཐའ་དག་གི་རྡོ་རྗེའི་སྐུ་ཉིད་ཀྱིས་འགྱུར་བའི་སྡུག་བསྔལ་མེད་པའི་ཕྱིར། སྡུག་བསྔལ་གཅོད་པ་ལྟེ་བར་གནས་པ་རྣམ་པར་སྣང་མཛད་དོ། ། པྲ་ཛྙཱ་ཛྙཱ་ན་མཱུར་ཏ་ཡེ་ཞེས་པ་ཤེས་རབ་ཡེ་ཤེས་ཉིད་འགྱུར་བ་མེད་པ་བདེ་བ་ཆེན་པོའི་རང་བཞིན་གྱི་ཕྱིར་སྐུ་སྟེ། སྙིང་ཁར་གནས་པ་འོད་དཔག་མེད་དོ། ། ཛྙཱ་ན་ཀཱ་ཡ་ཞེས་པ་གཡོ་བ་མེད་པའི་ཡེ་ཤེས་ཉིད་སྐུ་སྟེ་མགྲིན་པར་གནས་པ་རིན་ཆེན་འབྱུང་ལྡན་ནོ། །
ཝཱ་གི་ཤྭ་ར་ཞེས་པ་ངག་དབྱངས་དང་གསལ་བྱེད་གཡོན་པ་དང་། གཡས་པའི་རླུང་རྣམས་ཀྱི་དབང་ཕྱུག་གཞོམ་དུ་མེད་པའི་རང་བཞིན་སྨིན་མཚམས་ཀྱི་འཁོར་ལོར་གནས་པ་དོན་ཡོད་གྲུབ་པའོ། ། ཨ་ར་པ་ཙ་ནཱ་ཡ་ཞེས་པ་ཨ་ཡིག་དང་ར་ཡིག་ཤེས་རབ་དང་ཐབས་ཀྱིས་གསལ་བར་གྱུར་པ་གཙུག་ཏོར་གྱི་འཁོར་ལོར་གནས་པ་རྡོ་རྗེ་སེམས་དཔའོ། ། ཏེ་ན་མཿཞེས་པ་འཁོར་ལོ་དྲུག་ཏུ་སོན་པ་འགྱུར་བ་མེད་པའི་ལྷན་ཅིག་སྐྱེས་པའི་དགའ་བ་རང་གིས་རང་རིག་པའི་ཚུལ་གྱིས་མངོན་སུམ་དུ་གྱུར་པའི་ཕྱིར་ཁྱོད་ལ་མཆོད་ཅེས་པའོ། ། ཡང་ན་འདིར་རྡོ་རྗེ་སེམས་དཔའ་ནི། མི་ཕྱེད་རྡོ་རྗེ་ཞེས་པར་བརྗོད། ། སེམས་དཔའ་སྲིད་པ་གསུམ་གཅིག་པ། ། ཞེས་པ་སྟེ། དེ་ནི་འདིར་ཨ་ཡིག་ལ་སོགས་པ་ལྔས་གསལ་བར་བྱེད་དོ། ། དེ་ཡང་།
ཨ་ཡིག་ནི་གདོད་མ་ནས་མ་སྐྱེས་པའི་ཕྱིར་ཆོས་ཐམས་ཅད་ཀྱི་སྒོའོ། ། ར་ཡིག་ནི་རྡུལ་དང་བྲལ་བའི་ཕྱིར་ཆོས་ཐམས་ཅད་ཀྱི་སྒོའོ། ། པ་ཡིག་ནི་དོན་དམ་པ་སྟོན་པའི་ཕྱིར་ཆོས་ཐམས་ཅད་ཀྱི་སྒོའོ། ། ཙ་ཡིག་ནི་འཆི་འཕོ་བ་དང་སྐྱེ་བ་མི་དམིགས་པའི་ཕྱིར་ཆོས་ཐམས་ཅད་ཀྱི་སྒོའོ། ། ནཱ་ཡིག་ནི་མིང་དང་བྲལ་ཞིང་མིང་གི་རང་བཞིན་མ་ཐོབ་མ་དོར་བའི་ཕྱིར་ཆོས་ཐམས་ཅད་ཀྱི་སྒོའོ། ། ཞེས་གསུངས་པ་ལྟར་ཤེས་པར་བྱའོ། ། དེ་ཉིད་ཀྱི་དབྱེ་བ་ལས་མི་བསྐྱོད་པ་ལ་སོགས་པར་འགྱུར་རོ། ། དེ་ལ་ལུས་དང་ངག་དང་སེམས་ཀྱི་རྩ་གསུམ་དབྱེར་མེད་པའི་རྡོ་རྗེ་དངོས་པོ་ཐམས་ཅད་འབིགས་པའི་ཕྱིར་རྣོན་པོ་ཞེས་པ་སྟེ། ཨ་ཡིག་མི་བསྐྱོད་པའོ། ། རླུང་བཅུ་འབབ་པ་འཕོ་བའི་བག་ཆགས་ཀྱི་སྡུག་བསྔལ་གཅོད་པའི་ཕྱིར་རྡུལ་དང་བྲལ་བ་སྟེ་ར་ཡིག་རྣམ་པར་སྣང་མཛད་དོ། །
ཤེས་རབ་ཡེ་ཤེས་ཀྱི་སྐུ་འགྱུར་བ་མེད་པའི་བདེ་བ་ནི་དོན་དམ་པ་ངེས་པའི་དོན་ཏེ། པ་ཡིག་འོད་དཔག་མེད་དོ། ། རླུང་དང་ཐིག་ལེ་འཕོ་བ་མེད་པ་ནི་ཡེ་ཤེས་ཀྱི་སྐུ་སྟེ། ཙ་ཡིག་རིན་ཆེན་འབྱུང་ལྡན་ནོ། ། མིང་གི་བདག་ཉིད་ཨཱ་ལི་དང་། ཀ་ལི་གཉིས་སུ་མེད་པར་འདྲེས་པས་མིང་དང་བྲལ་བ་གཞོམ་དུ་མེད་པ་ནི་ངག་གི་དབང་ཕྱུག་སྟེ། ནཱ་ཡིག་དོན་ཡོད་གྲུབ་པའོ། ། དེའང་དཔལ་ཀྱཻ་རྡོ་རྗེར། ཧེ་རུ་ཀ་སྦྱོར་སྐྱེས་བུ་ནི། ། རིགས་ལྔ་ལ་ནི་རྣམ་པར་གནས། །
རིགས་ལྔ་དག་དང་མཉམ་ལྡན་པ། ། རིགས་གཅིག་ཏུ་ནི་རྣམ་པར་བརྟགས། ། ཞེས་སོ། ། དེ་ལྟ་བུའི་རང་བཞིན་མངོན་དུ་བྱའོ་ཞེས་པ་སྟེ་ཏེ་ན་མཿཞེས་པའོ། ། འདི་དག་ནི་གསང་སྔགས་རྒྱལ་པོ་དྲུག་ཅེས་པའོ། ། འདིས་ནི་གཞི་དང་ལམ་དང་འབྲས་བུའི་ཆོས་ཐམས་ཅད་བསྡུས་པར་རིག་པར་བྱའོ། ། ལུས་དང་ངག་དང་སེམས་གསུམ་གཅིག་པའི་རང་བཞིན་རྣམ་པར་དག་པའི་རྣལ་འབྱོར་ཆེན་པོ་སྡུད་པར་བྱེད་པའི་ཚིགས་སུ་བཅད་པ་གསུམ་གྱིས་སྒྱུ་འཕྲུལ་དྲ་བས་མངོན་པར་རྫོགས་པར་བྱང་ཆུབ་པའི་རིམ་པའོ།། ༈ །།ད་ནི་འདི་ལྟར་ཞེས་པ་ལ་སོགས་པ་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་བསྟོད་པ་གསུངས་པ་བཤད་པར་བྱའོ། ། དེའང་འདིར་སྒྲིབ་པ་མེད་པའི་ཕུང་པོ་དང་། ཁམས་དང་སྐྱེ་མཆེད་ཀྱི་འཁོར་ལོ་ནི་རྡོ་རྗེ་དབྱིངས་ཀྱི་དཀྱིལ་འཁོར་ཏེ།
དེའི་སྒོ་ནས་རྣམ་པ་ཐམས་ཅད་མཆོག་དང་ལྡན་པ་འགྱུར་བ་མེད་པའི་བྱང་ཆུབ་ཀྱི་སེམས་རྡོ་རྗེའི་སྤྲོ་བ་གསུངས་པ་འདི་ལྟ་སྟེ། ཞེས་པའོ། ། དེ་ལ་འགྱུར་བ་མེད་པ་ལྷན་ཅིག་སྐྱེས་པ་རང་རིག་པའི་ཕྱིར་སངས་རྒྱས་ཞེས་པའོ། ། དེའང་འགྲེལ་པ་དྲི་མ་མེད་པའི་འོད་དུ། མཆོག་གི་དང་པོའི་སངས་རྒྱས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་ཞེས་པ་ནི། རིགས་མེད་པ་ཤེས་པ་དང་ཤེས་བྱ་གཅིག་ཏུ་འདྲེས་པར་འགྱུར་ཞིང་། གཅད་དུ་མེད་པ་དབྱེར་མེད་པ་རྣམ་པ་ཐམས་ཅད་ཀྱི་དབྱིངས་ཀྱི་མཚན་ཉིད་མེ་ལོང་གི་པྲ་ཕབ་པ་དང་མཚུངས་པ་སྟེ། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་དེར་རོ་ཞེས་གསུངས་སོ། ། ཕྱག་རྒྱ་ཆེན་པོ་གཉིས་སུ་མེད་པའི་རང་བཞིན་ཉིད་ལས། བཅོམ་ལྡན་འདས་ཞེས་པའོ། །
ནོར་བུའི་ལྟེ་བར་གནས་པའི་ཁུ་བའི་བདེ་བ་ཉིད་ཀྱིས་རྟག་ཏུ་རབ་ཏུ་རྒྱས་པ་ཉིད་ཀྱི་ཕྱིར་རྫོགས་པའི་སངས་རྒྱས་ཞེས་པའོ། ། ཨ་ཡིག་ཅེས་པ་འདིར་རང་བཞིན་གྱིས་འོད་གསལ་བ་ཕྱག་རྒྱ་ཆེན་པོ་ལྷན་ཅིག་སྐྱེས་པའི་དགའ་བའི་གཟུགས་ཅན་མ་ཤེས་རབ་ཀྱི་ཕ་རོལ་ཏུ་ཕྱིན་མ་བརྗོད་དོ། ། དེ་ཡང་རྡུལ་ཕྲ་རབ་ཀྱི་ཆོས་ལས་འདས་པ་མེ་ལོང་ལ་པྲ་ཕབ་པའི་སྣང་བ་དང་མཚུངས་པའོ། ། དེ་ལས་ཡང་དག་པར་འབྱུང་བའི་ཕྱིར་ཨ་ཡིག་འབྱུང་ཞེས་པ་སྟེ། ཡང་དག་པར་རྫོགས་པའི་སངས་རྒྱས་ཤེས་རབ་དང་ཐབས་ཀྱི་བདག་ཉིད་རྡོ་རྗེ་སེམས་དཔའ་ལྷན་ཅིག་སྐྱེས་པའི་སྐུ་བརྗོད་དོ། ། ཨ་ཡིག་དེའང་། ཡིག་འབྲུ་ཀུན་གྱི་མཆོག་ཅེས་པ་གཞོམ་དུ་མེད་པའི་ཕྱིར་ཏེ། སྒྲིབ་པ་མེད་པའི་ཕུང་པོ་དང་ཁམས་དང་སྐྱེ་མཆེད་རྣམས་གཅིག་ཏུ་འདྲེས་པར་གྱུར་པའི་ཕྱིར་རོ། ། དེའང་། མར་མེ་ལྟ་བུར་འབར་བ་ནི། །
སྙིང་གི་དབུས་ན་གཞོམ་དུ་མེད། ། འགྱུར་མེད་མཆོག་ཏུ་ཕྲ་བ་སྟེ། ། ཁྱབ་བདག་དོན་ཆེན་དམ་པ་ནི། ། ཕྱག་རྒྱ་ཆེན་པོ་ལྟེ་བར་གནས། ། མར་མེ་འབར་བའི་རྩེ་མོ་ལྟར། ། དང་པོའི་དབྱངས་ཀྱི་རང་བཞིན་ཏེ། ། བློ་ཞེས་སངས་རྒྱས་རྣམས་ཀྱིས་བསྒྲགས། ། ཞེས་གསུངས་སོ། ། འདི་ཉིད་དཔལ་ཀྱཻ་རྡོ་རྗེར་ཡང་གསུངས་ཏེ་སྔར་བརྗོད་དོ། ། སངས་རྒྱས་ཀྱི་ཡོན་ཏན་མཐའ་དག་སྟེར་བར་བྱེད་པའི་ཕྱིར།
དོན་ཆེན་གཉིས་སུ་མེད་པའི་ཡེ་ཤེས་སོ། ། འགྱུར་མེད་དམ་པ་ཞེས་པ་སྐྱེ་བ་དང་། འགག་པ་དང་། འགྲོ་བ་དང་། འོང་བ་དང་བྲལ་བའི་ཕྱིར་རོ། ། ཡང་ན་ཨ་ཡིག་རྡོ་རྗེ་སེམས་དཔའ་དེ་རིགས་ཀུན་གྱི་ནི་མཆོག་ཅེས་པ་སྦྱར་ཏེ། མི་བསྐྱོད་པའི་བདག་ཉིད་རྣམ་པར་ཤེས་པ་ལ་སོགས་པ་རྣམས་བདེ་བ་ཆེན་པོའི་རང་བཞིན་ཉིད་ཀྱི་ཕྱིར་རོ། ། དེའང་དཔལ་ཀྱཻ་རྡོ་རྗེར། སེམས་ནི་ཆེན་པོ་གཅིག་ཉིད་ལ། ། ལྔ་ཡི་གཟུགས་ཀྱིས་མཚོན་པ་སྟེ། །
རིགས་ནི་ལྔ་པོ་དེ་ཉིད་ལ། ། སྟོང་ཕྲག་དུ་མ་སྐྱེས་པ་འོ། ། དེ་ཕྱིར་འདི་དག་རང་བཞིན་གཅིག ། བདེ་བ་ཆེན་པོ་རྟག་པ་མཆོག ། ཅེས་སོ། ། ད་ནི་དེ་ཉིད་རྣམ་པར་ཐར་པའི་སྒོ་བཞིའི་ཚུལ་གྱིས་གསལ་བར་བྱེད་པ་སྲོག་ཆེན་པོ་ཞེས་པ་ལ་སོགས་པ་སྟེ། འོད་གསལ་བ་སྟོང་པ་ཉིད་ཀྱི་རྣལ་འབྱོར་གྱིས་གཡོན་པ་དང་གཡས་པའི་དཀྱིལ་འཁོར་བཅུ་རྒྱུ་བ་མེད་པར་ཨ་བ་དྷཱུ་ཏཱིར་སོན་པའི་ཕྱིར་སྲོག་ཆེན་པོ་ཞེས་པའོ། ། དེ་ཉིད་ཀྱི་ཕྱིར། སྐྱེ་བ་མེད་ཅེས་པ་རྣམ་པར་རྟོག་པ་དང་བྲལ་བ་དམིགས་པ་མེད་པའི་ཡེ་ཤེས་ཏེ་སྟོང་པ་ཉིད་དོ། ། སྟེ་ཞེས་པ་གང་གི་ཕྱིར་གྱི་དོན་ནམ་ངེས་པར་གཟུང་བའོ། །
ཚིག་ཏུ་བརྗོད་པ་ནི་ཡི་གེའི་ཕྲེང་བ་རླུང་དང་རྣམ་པར་རྟོག་པ་གཡོ་བ་དང་བཅས་པ་སྟེ། དེ་སྤངས་པ་ནི་མིང་དང་བྲལ་བ་མཚན་མ་མེད་པའི་རྣལ་འབྱོར། རྡོ་རྗེའི་བཟླས་པ་གཉིས་སུ་མེད་པའོ། ། བརྗོད་པ་ཀུན་ཞེས་པ་སྔགས་བདག་ཉིད་གཞོམ་དུ་མེད་པ་གསུང་རྡོ་རྗེའོ། ། དེའི་རྒྱུ་ནི་སྨོན་པ་མེད་པའི་རྣལ་འབྱོར་ཏེ། མཆོག་ཅེས་པ་སྟེ་སྟོང་པ་ཉིད་དང་སྙིང་རྗེ་དབྱེར་མེད་པའི་བདག་ཉིད་ཀྱི་ཕྱིར་རོ། ། དེའི་ཕྱིར་སྔགས་ཐམས་ཅད་ནི་དེ་ལས་བྱུང་བར་རིག་པར་བྱའོ། ། ཚིག་ཀུན་ཞེས་པ་སད་པའི་གནས་སྐབས་ཀྱི་ཨཱ་ལི་ཀཱ་ལཱིའི་བདག་ཉིད་ཀྱིས་རླུང་རྒྱུ་བ་མཐའ་དག་སྟེ། དེ་དག་མངོན་པར་འདུ་མི་བྱེད་པའི་རྣལ་འབྱོར་གྱིས་འོད་གསལ་བ་ཉིད་དུ་རྟོགས་པས་མཐའ་ཡས་པའི་སྤྲུལ་པའི་སྐུ་གསལ་བར་བྱེད་པའོ། ། འདི་དག་ཉིད་ཤྲཱི་ཧེ་རུ་ཀ་ཞེས་པ་དང་།
ཀཱ་ལ་ཙཀྲ་ཞེས་པས་གསལ་བར་བསྟན་ཅིང་། པད་མ་དཀར་པོའི་འགྲེལ་པར། ཡེ་ཤེས་སྟོང་ཉིད་ཡེ་ཤེས་ཀྱིས། ། ལེགས་དག་རྣམ་དག་འགྱུར་བ་མེད། ། སེམས་ནི་མཚན་མེད་ཡེ་ཤེས་ཀྱིས། ། ལེགས་དག་གཉིས་མེད་ཆོས་དག་ཉིད། ། ངག་ནི་སྔོན་མེད་ཡེ་ཤེས་ཀྱིས། ། དག་པ་གསང་སྔགས་མི་ཟད་སྒྲ། ། དེ་བཞིན་མངོན་པར་འདུས་མ་བྱས། ། ཡེ་ཤེས་ཀྱིས་དག་དྲི་མ་མེད། །
ཤེས་རབ་ཐབས་ཀྱི་བདག་ཉིད་སྦྱོར། ། དབྱིབས་སྐུ་རྫུ་འཕྲུལ་བགྲོད་པ་ཅན། ། ཞེས་གསུངས་སོ། ། དེ་བཞིན་དུ་འདི་ལ་དགོངས་ནས་རྡོ་རྗེ་རྣམ་པ་བཞི་ལ་སོགས་པ་གསུངས་སོ། ། ད་ནི་དེ་དག་ཉིད་དེ་བཞིན་གཤེགས་པ་ལྔའི་བདག་ཉིད་ཡེ་ཤེས་ལྔའི་རང་བཞིན་གྱིས་འདོད་ཆགས་ལ་སོགས་པ་སྤང་བར་བྱ་བ་རྣམས་ཀྱང་གཉེན་པོ་ཉིད་དོ། ། ཞེས་བསྟན་པའི་ཕྱིར་མཆོད་པ་ཞེས་པ་ལ་སོགས་པའོ། ། དེ་ལ་མཆོད་པ་ཞེས་པ་ཤེས་རབ་ཀྱི་ཕ་རོལ་ཏུ་ཕྱིན་པའི་བདག་ཉིད་ཕྱག་རྒྱ་ཆེན་པོ་སྟེ། དེ་ཉིད་གཟུགས་ཀྱི་ཕུང་པོ་ལ་སོགས་པའི་སངས་རྒྱས་དང་། སའི་ཁམས་ལ་སོགས་པའི་ལྷ་མོ་དང་། མིག་ལ་སོགས་པའི་བྱང་ཆུབ་སེམས་དཔའ་དང་།
གཟུགས་ལ་སོགས་པའི་ལྷ་མོ་དང་། ངག་གི་དབང་པོ་ལ་སོགས་པའི་ཁྲོ་བོ་དང་། སྨྲ་བ་ལ་སོགས་པའི་ཁྲོ་བོའི་ཡུམ་རྣམས་འགྱུར་བ་མེད་པའི་བདེ་བ་བྱེད་པའི་ཕྱིར་མཆོད་པའོ། ། འདོད་ཆགས་ཆེ་ཞེས་པ་དེ་ཉིད་དམིགས་པ་མེད་པའི་སྙིང་རྗེའི་བདག་ཉིད་དོ། ། ཡང་ན་མཆོད་པ་ནི་ལྷན་ཅིག་སྐྱེས་པའི་བདེ་བ་རྒྱས་པ་སྟེ། ཆེན་པོ་ཞེས་པ་སྟེ་འཇིག་རྟེན་ལས་འདས་པའོ། ། དེ་ལྟ་བུའི་མཆོག་ཏུ་མི་འགྱུར་བའི་བདེ་བས་གང་བའི་ཕྱིར་འདོད་ཆགས་ཆེ་ཞེས་པ་སྟེ། ཡན་ལག་མེད་པའི་རྡོ་རྗེ་དང་། རྡོ་རྗེ་སེམས་དཔའ་ཞེས་པའི་དོན་ནོ། ། སེམས་ཅན་ཐམས་ཅད་དགའ་བར་བྱེད། །
ཅེས་པ་དེས་དབང་པོ་དང་། རྣམ་པར་ཤེས་པ་དང་། རླུང་དང་རྣམ་པར་རྟོག་པ་ཐམས་ཅད་འགྱུར་བ་མེད་པའི་བདེ་བའི་བདག་ཉིད་དུ་བྱེད་པའི་ཕྱིར་རོ། ། འདིར་འོད་དཔག་ཏུ་མེད་པའི་བདག་ཉིད་ཐོག་མར་གསུངས་པ་ནི་གཙོ་བོར་འདོད་ཆགས་ཀྱིས་གདུལ་བ་རྣམས་ཀྱི་དབང་དུ་བྱས་པའི་ཕྱིར་རོ། ། མཆོད་པ་ཆེན་པོ་ཞེས་པ་སྔར་བཞིན་ནོ། ། ཞེ་སྡང་ཆེ་ཞེས་པ་ཤེས་རབ་དང་ཐབས་གཉིས་དབྱེར་མེད་པར་འདོད་པ་སྟེ། ཞེ་སྡང་ལས་འདས་པའོ། ། ཉོན་མོངས་ཀུན་ཞེས་པ་དབུགས་ཉི་ཁྲི་ཆིག་སྟོང་དྲུག་བརྒྱ་རྣམས་ཀྱི་དགྲ་ཆེ་བ་ཞེས་པ་དེ་རྣམས་འཇོམས་པར་བྱེད་པ་སྟེ། བདེ་བ་ཆེན་པོ་རང་རིག་པ་ཉིད་ཀྱིས་གཡོ་བ་མེད་པའི་ཕྱིར་རོ། ། གཏི་མུག་ལས་འདས་པའི་ཕྱིར་གཏི་མུག་ཆེན་པོ་སྟེ།
རྣམ་པར་རྟོག་པའི་སྤྲོས་པ་དང་བྲལ་བའོ། ། དེ་ཉིད་གཏི་མུག་ཅེས་པ་རྣམ་པར་མི་རྟོག་པ་སྟེ། བློ་ཞེས་པ་ལྷན་ཅིག་སྐྱེས་པའི་ཡེ་ཤེས་སོ། ། གཏི་མུག་ནི་འཕོ་བའི་བག་ཆགས་ཏེ། དེ་སེལ་བ་ནི་འཕོ་བ་མེད་པར་བྱེད་པའོ། ། ཁྲོ་བོ་ཆེ་ཞེས་པ་ཉོན་མོངས་པ་དང་རྣམ་པར་རྟོག་པ་གདུག་པ་རྣམས་འདུལ་བའི་ཕྱིར་རོ། ། ཁྲོ་བོ་ཆེན་པོ་ཞེས་པ་དགའ་བྲལ་གྱི་དགའ་བ་འགོག་པ་ལྷན་ཅིག་སྐྱེས་པའི་དགའ་བའོ། ། དགྲ་ཆེ་བ་ཞེས་པ། དེ་ཉིད་ལུས་དང་སེམས་ཀྱི་རྡོ་རྗེ་རྣམས་གཅིག་ཏུ་འདྲེས་པའི་ཕྱིར་རོ། ། འཕོ་བའི་ཆགས་པ་ལས་འདས་པའི་ཕྱིར་ཆགས་པ་ཆེ་ཞེས་པ་སྟེ།
ཆགས་པ་ཐམས་ཅད་སེལ་བར་བྱེད། ། ཅེས་པ་འགྱུར་བའི་བདེ་བའི་ཆགས་པ་ངེས་པར་འཇོམས་པའི་ཕྱིར་རོ། ། ལྷག་མ་རྣམས་ནི་སྔར་བཞིན་ནོ། ། དེའི་ཕྱིར་འདོད་ཆགས་ལ་སོགས་པ་སྲིད་པའི་འཆིང་བ་ཐམས་ཅད་ཐབས་དང་བཅས་ན། དེ་ཉིད་ཀྱིས་གྲོལ་བར་འགྱུར་རོ། ། ཞེས་དགོངས་པ་སྟེ། དེའང་དཔལ་ཀྱཻ་རྡོ་རྗེར། སྐྱེ་བོ་མི་བཟད་པ་ཡི་ལས། ། གང་གང་གིས་ནི་འཆིང་འགྱུར་བ། ། དེ་ཉིད་ཐབས་དང་བཅས་པས་ནི། །
སྲིད་པའི་འཆིང་བ་ལས་གྲོལ་འགྱུར། ། ཆགས་པས་འཇིག་རྟེན་འཆིང་འགྱུར་ཏེ། ། ཆགས་པ་ཉིད་ཀྱིས་རྣམ་གྲོལ་འགྱུར། ། བཟློག་པའི་བསྒོམ་པ་འདི་ཉིད་ནི། ། སངས་རྒྱས་མུ་སྟེགས་ཀྱིས་མི་ཤེས། ། ཞེས་གསུངས་སོ། ། ད་ནི་དེ་རྣམས་ཉིད་དགའ་བ་བཅུ་དྲུག་གི་དབྱེ་བ་གསུངས་པ་འདོད་པ་ཆེན་པོ་ཞེས་པ་ལ་སོགས་པའོ། ། དེ་ལ་འདོད་པ་ཆེན་པོ་ཞེས་པ་སྐུའི་དགའ་བའོ། ། བདེ་བ་ཆེ་ཞེས་པ་གསུང་གི་དགའ་བའོ། ། དགའ་བ་ཆེན་པོ་ཞེས་པ་ཐུགས་ཀྱི་དགའ་བའོ། །
མགུ་བ་ཆེ་ཞེས་པ་ཡེ་ཤེས་ཀྱི་དགའ་བ་སྟེ། སད་པའི་གནས་སྐབས་ཟད་པ་སྤྲུལ་པའི་སྐུའི་དབྱེ་བའོ། ། དེའང་སྡོམ་པ་འབྱུང་བའི་རྒྱུད་དུ། རྣམ་པར་མི་རྟོག་བདེ་བ་ཆེ། ། མངོན་འདོད་ཡེ་ཤེས་གཟུགས་ཅན་ཏེ། ། དགའ་བ་དེ་དག་བདེ་བའི་ཁྱིམ། ། སྒོ་ཡི་ཐེམ་སྐས་དང་མཚུངས་སོ། ། ཞེས་སོ། ། ད་ནི་མཆོག་ཏུ་དགའ་བ་གསུངས་པ་སྟེ། གཟུགས་ཆེ་ཞེས་པ་ཐམས་ཅད་བདེ་བ་ཆེན་པོའི་རང་བཞིན་གྱི་ཕྱིར་རོ། །
ལུས་ཀྱང་ཆེ་ཞེས་པ་དཔྲལ་བར་ཐིག་ལེ་རྫོགས་པ་འོད་གསལ་བ་ཉིད་ཀྱིས་སྐུའི་མཆོག་དགའོ། ། ཁ་དོག་ཆེ་ཞེས་པ་འཇིག་རྟེན་པ་ལས་འདས་པའི་ཁ་དོག་གོ ། རང་བཞིན་གྱིས་འོད་གསལ་བ་ཉིད་ཀྱིས་ལུས་བོང་ཆེ་ཞེས་པ་སྟེ་གསུང་གི་མཆོག་དགའོ། ། ནཱ་དའི་བདག་ཉིད་གཞོམ་དུ་མེད་པ་ཉིད་ཀྱིས་མིང་ཙམ་ལས་ཀྱང་འདས་པའི་ཕྱིར་མིང་ཡང་ཆེ་ཞེས་པའོ། ། བདེ་བ་རྒྱ་ཆེ་བའི་ཕྱིར་རྒྱ་ཆེ་བ་སྟེ་ཐུགས་ཀྱི་མཆོག་དགའ་བའོ། ། སྙིང་པོ་བདེ་བ་ལེན་པའི་ཕྱིར་དཀྱིལ་འཁོར་ཏེ། ཆེན་པོ་ཡངས་པ་ཡིན་ཞེས་པ་འོད་གསལ་བའི་བདེ་བ་སྒྱུ་མ་ལྟ་བུ་ཉིད་ཀྱིས་འགྲོ་བ་མཐའ་དག་ལ་ཁྱབ་པའི་ཕྱིར་རོ། ། འདི་དག་ནི་ཡེ་ཤེས་ཀྱི་མཆོག་དགའ་སྟེ་རྨི་ལམ་གྱི་གནས་སྐབས་ཟད་པ་ལོངས་སྤྱོད་རྫོགས་པའི་སྐུའི་དབྱེ་བའོ། ། དེའང་འགྲེལ་པར། དངོས་ལ་དངོས་པོར་སྒྲོ་བཏགས་པ། །
སྟོང་པ་ཉིད་ཀྱིས་རྣམ་འཇོམས་ཕྱིར། ། རང་བཞིན་མེད་པའི་རྣལ་འབྱོར་བདག ། མཆོག་ཏུ་དགའ་བའི་རང་བཞིན་ཅན། ། ཞེས་སོ། ། ད་ནི་དགའ་བྲལ་གྱི་དགའ་བ་གསུངས་ཏེ། ཤེས་རབ་ཆེན་པོ་ཞེས་པ་ཆོས་ཀྱི་དབྱིངས་ཀྱི་མཚན་ཉིད་རྣམ་པ་ཐམས་ཅད་པའི་སྟོང་པ་ཉིད་དོ། ། དེ་ཉིད་མཚོན་ཏེ་ལྟེ་བའི་ཆུ་སྐྱེས་ལ་དབྱངས་ཡིག་དང་པོའི་ཚུལ་གྱིས་འཛིན་པའི་ཕྱིར་མཚོན་འཆང་བ་ཞེས་པ་སྟེ་སྐུའི་དགའ་བྲལ་གྱི་དགའ་བའོ། ། ཉོན་མོངས་ཞེས་པ་འདོད་ཆགས་ལ་སོགས་པའི་རྣམ་པར་རྟོག་པ་སྟེ། དེ་རྣམས་ཀྱི་ལྕགས་ཀྱུ་ཆེན་པོར་གྱུར་པའི་ཕྱིར་ཉོན་མོངས་ལྕགས་ཀྱུ་ཆེ་བའོ། ། མཆོག་ཅེས་པ་ལྷན་ཅིག་སྐྱེས་པའི་དགའ་བའི་རྒྱུར་གྱུར་པའི་ཕྱིར་ཏེ་གསུང་གི་དགའ་བྲལ་གྱི་དགའ་བའོ། །
གཞོམ་དུ་མེད་པའི་བདེ་བའི་སྒྲས་འགྲོ་བ་རབ་ཏུ་སད་པར་བྱེད་པའི་ཕྱིར་གྲགས་ཆེན་ཞེས་པའོ། ། སྙན་གྲགས་ཆེན་པོ་ཞེས་པ་བདེ་བ་ཆེན་པོས་ཐམས་ཅད་རབ་ཏུ་དགའ་བར་བྱེད་པ་སྟེ་ཐུགས་ཀྱི་དགའ་བྲལ་གྱི་དགའ་བའོ། ། སྣང་བ་ཆེན་པོ་ཞེས་པ་སྐྱེ་བ་དང་འགག་པ་དང་བྲལ་བའི་བདེ་བ་རང་རིག་པའི་ཕྱིར་རོ། ། གསལ་བ་ཆེ་ཞེས་པ་གཟུང་བ་དང་འཛིན་པའི་སྤྲོས་པ་བྲལ་བའི་བདེ་བ་ཉམས་སུ་མྱོང་བ་གསལ་བར་བྱེད་པའི་ཕྱིར་ཏེ་ཡེ་ཤེས་ཀྱི་དགའ་བྲལ་གྱི་དགའ་བའོ། ། འདི་དག་ནི་གཉིད་འཐུག་པོའི་གནས་སྐབས་ཟད་པ་ཆོས་ཀྱི་སྐུའི་དབྱེ་བའོ། ། ད་ནི་ལྷན་ཅིག་སྐྱེས་པའི་དགའ་བ་གསུངས་ཏེ། མཁས་པ་ཞེས་པ་ནོར་བུའི་ལྟེ་བའི་མཐར་འཕོ་བ་མེད་པའི་བདེ་བ་རིག་པའོ། ། སྒྱུ་འཕྲུལ་ཆེན་པོ་ཞེས་པ་ཆགས་པ་དང་། ཆགས་པ་དང་བྲལ་བ་ལས་འདས་པ་གཉིས་སུ་མེད་པའི་ཆགས་པ་ཆེན་པོ་བརྗོད་དུ་མེད་པ་ཕྱག་རྒྱ་ཆེན་པོའི་རང་བཞིན་ཏེ། དེ་དེའི་བདག་ཉིད་ཀྱིས་འཛིན་པའི་ཕྱིར་འཆང་ཞེས་པའོ། །
འདི་ནི་སྐུའི་ལྷན་ཅིག་སྐྱེས་པའི་དགའ་བའོ། ། སྒྱུ་འཕྲུལ་ཆེན་པོའི་སྤྲོས་པས་སྦྱོར་བའི་དོན་བྱེད་པའི་ཕྱིར་དོན་གྲུབ་པ་ཞེས་པ་སྟེ། གསུང་གི་ལྷན་ཅིག་སྐྱེས་པའི་དགའ་བའོ། ། སྒྱུ་འཕྲུལ་ཆེན་པོའི་དགའ་བ་ལྷན་ཅིག་སྐྱེས་པའི་བདེ་བ་ཉམས་སུ་མྱོང་བའོ། ། དགའ་ཞེས་པ་དེར་ཐིམ་ཞིང་བདེ་བ་ཆེན་པོར་རོ་གཅིག་ཏུ་འདྲེས་པར་འགྱུར་བ་སྟེ། ཐུགས་ཀྱི་ལྷན་ཅིག་སྐྱེས་པའི་དགའ་བའོ། ། སྒྱུ་འཕྲུལ་ཆེན་པོ་མིག་འཕྲུལ་ཞེས་པ་མཆོག་གི་སྒྱུ་མ་སྟེ། དབུགས་ཉི་ཁྲི་ཆིག་སྟོང་དྲུག་བརྒྱ་པོ་རྣམས་མཆོག་ཏུ་མི་འགྱུར་བ་ཉིད་ཐོབ་པས་འཁོར་ལོ་སོ་སོར་གཉིས་གཉིས་མངོན་དུ་བྱེད་པའི་རིམ་པས་རྡོ་རྗེ་ནོར་བུའི་རྩེ་མོ་ནས་སྔར་བཟློག་ནས་གཙུག་ཏོར་གྱི་འཁོར་ལོར་གནས་པའོ། ། སྒྱུ་འཕྲུལ་ཆེན་པོ་ཞེས་པ་སྔ་མ་བཞིན་ཏེ་ཡེ་ཤེས་ཀྱི་ལྷན་ཅིག་སྐྱེས་པའི་དགའ་བའོ། ། འདི་དག་ནི་བཞི་པའི་གནས་སྐབས་ཟད་པ་ལྷན་ཅིག་སྐྱེས་པའི་སྐུའི་དབྱེ་བའོ། །
འདི་དག་གིས་ནི་དེ་ཁོ་ན་བཅུ་དྲུག་རིག་པ་འགྱུར་བ་མེད་པའི་དགའ་བ་བཅུ་དྲུག་གི་རང་བཞིན་བཅོམ་ལྡན་འདས་ཕྱག་རྒྱ་ཆེན་པོའི་བདག་ཉིད་གསུངས་ཏེ། དེའང་འགྲེལ་པ་དྲི་མ་མེད་པའི་འོད་དུ། སྤྲུལ་པ་ཡི་ནི་སྐུ་གསུང་ཐུགས། ། ཡེ་ཤེས་གཅིག་སྦྱོར་སྡོམ་པ་དང་། ། ལོངས་སྤྱོད་རྫོགས་པའི་སྐུ་གསུང་ཐུགས། ། ཡེ་ཤེས་གཅིག་སྦྱོར་སྡོམ་པ་དང་། ། དཔལ་ལྡན་ཆོས་ཀྱི་སྐུ་གསུང་ཐུགས། ། ཡེ་ཤེས་གཅིག་སྦྱོར་སྡོམ་པ་དང་། ། ལྷན་ཅིག་སྐྱེས་པའི་སྐུ་གསུང་ཐུགས། ། ཡེ་ཤེས་གཅིག་སྦྱོར་སྡོམ་པ་ནི། །
སད་རྨི་གཉིད་སྟུག་བཞི་པ་ཡི། ། དབང་པོ་གཉིས་སྐྱེས་བདེ་མིན་ཞིང་། ། ཡེ་ཤེས་སེམས་དང་ངག་དང་ལུས། ། གནས་བཞིར་ཡང་དག་མི་གནས་ཏེ། ། ལས་ཀྱི་ཕྱག་རྒྱ་ཡོངས་འདོར་ཞིང་། ། ཡེ་ཤེས་ཕྱག་རྒྱ་རྣམ་པར་སྤངས། ། ཕྱག་རྒྱ་ཆེ་ལས་ཡང་དག་སྐྱེས། ། ལྷན་སྐྱེས་གཞན་དང་འགྲོགས་པ་མིན། ། ཕྱག་རྒྱ་ཆེན་པོ་མི་འགྱུར་བདེ། ། རྣམ་རྟོག་བསྒོམ་པ་ལས་འདས་པ། །
གཟུང་དང་འཛིན་པའི་དབྱིབས་དག་དང་། ། རྟོག་དང་བརྗོད་པ་རྣམ་པར་སྤངས། ། དྲི་ཟའི་གྲོང་ཁྱེར་རྣམ་པ་དང་། ། པྲ་ཕབ་པ་ཡི་རང་བཞིན་ཅན། ། ཐབས་དང་ཤེས་རབ་བདག་ཉིད་སྦྱོར། ། ཨེ་ཝྃ་ཡི་གེ་དེ་ལ་འདུད། ། ཅེས་གསུངས་སོ། ། ད་ནི་གཉིས་སུ་མེད་པའི་ཡེ་ཤེས་དེ་ཉིད་ཕ་རོལ་ཏུ་ཕྱིན་པ་བཅུའི་ཚུལ་གྱིས་གསུངས་ཏེ། དེ་ལ་སྦྱིན་པ་ནི་ཕྱི་ནང་གི་དངོས་པོ་མཐའ་དག་ཡོངས་སུ་གཏོང་བ་དང་། རྣམ་པར་སྤྲོས་པའི་རྟོག་པ་ཐམས་ཅད་གཏོང་བའོ། །
དེ་ཡང་ཆེན་པོ་ཞེས་པ་འཇིག་རྟེན་ལས་འདས་པའི་བདག་ཉིད་ཀྱི་ཕྱིར་ཏེ། སྦྱིན་པའི་ཕ་རོལ་ཏུ་ཕྱིན་པ་ནི་འཇིག་རྟེན་པ་ཡང་ཡོད། འཇིག་རྟེན་ལས་འདས་པ་ཡང་ཡོད་ཅེས་གསུངས་སོ། ། དེའི་བདག་པོ་ནི་ལྷན་ཅིག་སྐྱེས་པའི་དགའ་བ་སྟེ་དེས་དབང་བསྒྱུར་བའི་ཕྱིར་རོ། ། དེའི་ཕྱིར་གཙོ་བོ་ཆེ་ཞེས་པ་སྟེ་འཇིག་རྟེན་པའི་སྦྱིན་བདག་ལས་མཆོག་ཏུ་གྱུར་པའི་ཕྱིར་རོ། ། ཚུལ་ཁྲིམས་ཞེས་པ་ཕྱག་རྒྱའི་སྦྱོར་བ་ལས་བྱང་ཆུབ་ཀྱི་སེམས་འཕོ་བ་མེད་པ་རྣམ་པར་རྟོག་པ་དང་བྲལ་བ་སྟེ་ཆེན་པོ་ཞེས་པ་སྔར་བཞིན་ནོ། ། དེ་དེའི་བདག་ཉིད་ཀྱིས་འགྱུར་བ་མེད་པར་འཛིན་པའི་ཕྱིར་འཆང་བ་སྟེ། མཆོག་ཅེས་པ་བདེ་བ་ཆེན་པོའི་བདག་ཉིད་ཀྱི་ཕྱིར་རོ། ། བཟོད་པ་ནི་ཕྱི་རོལ་གྱི་སྒྲ་ལ་སོགས་པ་ལ་མངོན་པར་ཞེན་པ་མེད་པས་རྣམ་པར་རྟོག་པའི་བསྒོམ་པ་ལས་འདས་པ་སྟེ། དེ་དེའི་བདག་ཉིད་ཀྱིས་འཛིན་པའི་ཕྱིར་འཆང་བའོ། །
དེའི་ཕྱིར་བརྟན་པ་སྟེ་འགྱུར་བ་མེད་པའི་བདེ་བའོ། ། གཡོན་པ་དང་གཡས་པའི་དཀྱིལ་འཁོར་བཅུའི་སྲོག་ཨ་བ་དྷཱུ་ཏཱིར་འཇུག་པའི་ཕྱིར་བརྩོན་འགྲུས་ཞེས་པ་སྟེ། ཕ་རོལ་གནོན་ཞེས་པ་དེས་ཉོན་མོངས་པ་དང་རྣམ་པར་རྟོག་པ་རྣམས་ངེས་པར་འཇོམས་པའི་ཕྱིར་རོ། ། ལྷན་ཅིག་སྐྱེས་པའི་བདེ་བའི་ངོ་བོར་གནས་པའི་སེམས་ནི་བསམ་གཏན་ནོ། ། དེ་ཉིད་ཏིང་ངེ་འཛིན་ཏེ་རྣམ་པར་རྟོག་པའི་སྒོམ་པ་ལ་སོགས་པ་ཕྱི་རོལ་གྱི་རྣམ་པར་གཡེང་བ་དང་བྲལ་བའི་ཕྱིར་རོ། ། གནས་ཞེས་པ་དེ་ལ་གནས་པ་མེད་པའི་རྣལ་འབྱོར་གྱིས་གནས་པའོ། ། ཤེས་རབ་ཅེས་པ་རྣམ་པར་མི་རྟོག་པའི་ཡེ་ཤེས་ཀྱི་རང་བཞིན་གཞོམ་དུ་མེད་པ་ཐམས་ཅད་དུ་འགྲོ་བ་ཐམས་ཅད་ཀྱི་སྐད་དོ། ། དེ་ཉིད་ལུས་ཏེ་སྒྲ་བརྙན་ལྟ་བུར་ལོངས་སྤྱོད་རྫོགས་པའི་སྐུར་སྣང་བའི་ཕྱིར་རོ། ། འཆང་ཞེས་པ་སྔར་བཞིན་ནོ། ། ཡང་ན་ཤེས་རབ་ཅེས་པ་རྣམ་པ་ཐམས་ཅད་པའི་སྟོང་པ་ཉིད་དེ་ཀུན་ཏུ་འགྲོ་བའོ། །
དེའི་ལུས་ནི་གཟུགས་ལ་སོགས་པ་ཀུན་རྫོབ་ཀྱི་བདེན་པ་སྟེ་ཀུན་གྱི་སྐད་ཅེས་པའོ། ། སྟོབས་ཞེས་པ་སྟོང་པ་ཉིད་དང་སྙིང་རྗེ་དབྱེར་མེད་པའི་ཡེ་ཤེས་ཀྱིས་སྲིད་པ་མཐར་བྱེད་པའོ། ། ཐབས་ཞེས་པ་སྤྲོས་པ་ཐམས་ཅད་དང་བྲལ་བའི་སྟོང་པ་ཉིད་མངོན་སུམ་དུ་བྱས་ཀྱང་དམིགས་པ་མེད་པའི་བདེ་བས་སེམས་ཅན་གྱི་དོན་ལ་སྦྱོར་བའོ། ། འདིར་ཆེན་པོ་ཞེས་པའི་སྒྲ་རྣམས་ནི་སྔ་མ་བཞིན་ནོ། ། སྨོན་ལམ་ཞེས་པ་དམིགས་པ་མེད་པའི་སྙིང་རྗེ་རྒྱུན་མི་འཆད་པར་ཆོས་སྟོན་པ་ལ་སོགས་པས་རྣམ་པར་འཕྲུལ་པའོ། ། ཡེ་ཤེས་ཞེས་པ་ཆོས་ཐམས་ཅད་སྐྱེ་བ་མེད་པའི་རང་བཞིན་སྒྱུ་མ་དང་། རྨི་ལམ་དང་། གཟུགས་བརྙན་ལྟ་བུ་ཁོང་དུ་ཆུད་པར་གྱུར་པ་སྟེ། རྒྱ་མཚོ་ཞེས་པ་ཡེ་ཤེས་ངར་འཛིན་པ་དང་བྲལ་བ་རྣམས་ཀྱི་འབྱུང་གནས་སོ། ། དེ་རྣམས་ནི་དཔལ་དུས་ཀྱི་འཁོར་ལོའི་རྒྱུད་དུ།
ནོར་ནི་གཏོང་བ་སྦྱིན་པ་ཡིད་དང་བུད་མེད་འགྲོགས་པ་ལས་ཀྱང་འཕོ་བ་མེད་པ་ཚུལ་ཁྲིམས་ཏེ། ། བཟོད་པ་སྒྲ་ལ་སོགས་པ་མི་འཇུག་པ་སྟེ་རླུང་གི་གཉིས་ཀའི་བགྲོད་པ་འཇིག་པ་བརྩོན་འགྲུས་ཉིད། ། བསམ་གཏན་ཤེས་རབ་དག་ཀྱང་ལྷན་སྐྱེས་བདེ་ལ་གནས་པའི་སེམས་དང་ཀུན་ཏུ་འགྲོ་བ་ཀུན་གྱི་སྐད། ། དེ་ལས་སེམས་ཅན་དོན་དང་རྫུ་འཕྲུལ་སྲིད་པ་མཐར་བྱེད་མི་སྐྱེ་འཐོབ་བྱེད་གཞན་ལ་བཞི་རྣམས་སོ། ། ཞེས་གསུངས་སོ། ། ཕ་རོལ་ཏུ་ཕྱིན་པ་བཞི་ནི་ཤེས་རབ་ཁོ་ནའི་དབྱེ་བའོ། ། ད་ནི་དེ་དག་ཉིད་ཀྱི་ཆེ་བའི་བདག་ཉིད་རྣམ་གྲངས་ཀྱིས་བསྟན་པའི་ཕྱིར་གསུངས་པ་བྱམས་ཆེན་ཞེས་པ་ལ་སོགས་པའོ། ། དེ་ལ་བྱམས་ཆེན་རང་བཞིན་ཞེས་པ་ཤེས་བྱ་མཐའ་དག་བདེ་བ་ཆེན་པོའི་རང་བཞིན་ཉིད་ཀྱིས་འགྲོ་བའི་དོན་ལ་སྤྲོ་བའི་ཕྱིར་ཏེ། དཔག་ཏུ་མེད་པ་ཞེས་པ་དེ་ཉིད་དམིགས་མེད་བྱམས་པའོ། ། སྙིང་རྗེ་ཆེན་པོ་ཞེས་པ་དམིགས་པ་མེད་པའི་སྙིང་རྗེས་འགྲོ་བ་མཐའ་དག་སྡུག་བསྔལ་དང་བྲལ་བར་བྱེད་པ་སྟེ།
བློའི་མཆོག་ཅེས་པ་འགྱུར་བ་མེད་པའི་བདེ་བ་རང་རིག་པའོ། ། ཤེས་རབ་ཅེས་པ་འདིར་ལས་ཀྱི་ཕྱག་རྒྱ་ལ་སོགས་པ་སྟེ་ཤེས་རབ་ཆེན་པོ་ཞེས་པ་ཕྱག་རྒྱ་ཆེན་པོའོ། ། བློ་ཆེན་ཞེས་པ་ལྷན་ཅིག་སྐྱེས་པའི་དགའ་བ་སྟེ། དེ་དག་དང་རང་གི་ངོ་བོ་ལྡན་པའོ། ། ཐབས་ཆེན་ཞེས་པ་གནས་ཉི་ཤུ་རྩ་བཞི་ལ་སོགས་པར་འགྲོ་བ་དང་འོངས་པའི་བདེ་བས་ལུས་ཐམས་ཅད་ལ་ཁྱབ་པའི་ཕྱིར་རོ། ། བྱེད་པ་ཆེན་པོ་ཞེས་པ་འདོད་པའི་གནས་སྐབས་བཅུ་ཤེས་པ་སྟེ། དེ་ཡང་སོ་སོར་སྡུད་པའི་ཡན་ལག་གི་རང་བཞིན་དུ་བ་ལ་སོགས་པའི་མཚན་མ་བཅུ་པོ་རྣམས་སོ། ། ཏིང་ངེ་འཛིན་གྱི་ཡན་ལག་གསལ་བར་གྱུར་པས་ལྷན་ཅིག་སྐྱེས་པའི་དགའ་བ་བྱང་ཆུབ་སེམས་ཀྱི་རོས་དབུགས་ཉི་ཁྲི་ཆིག་སྟོང་དྲུག་བརྒྱ་པོ་རྣམས་ལ་ཁྱབ་པའི་ཕྱིར་རྫུ་འཕྲུལ་ཆེན་པོ་སྟོབས་དང་ལྡན་ཞེས་པ་སྟེ་སྟོབས་ནི་བྱང་ཆུབ་ཀྱི་སེམས་སོ། ། བྱང་ཆུབ་ཀྱི་སེམས་འཕོ་བ་མེད་པ་ཉིད་ཀྱིས་རྩ་ཐམས་ཅད་དུ་འབབ་པའི་ཕྱིར་ཤུགས་ཆེན་ཞེས་པའོ། ། ཀུན་རྫོབ་དང་དོན་དམ་པའི་རིམ་པས་ཡན་ལག་ཐམས་ཅད་ལ་ཁྱབ་པའི་ཕྱིར་མགྱོགས་པ་ཆེན་པོ་ཞེས་པའོ། །
བདེ་བ་ཆེན་པོས་འཇིག་རྟེན་དང་འཇིག་རྟེན་ལས་འདས་པའི་བསོད་ནམས་དང་ཡེ་ཤེས་ཀྱི་ཚོགས་ཡོངས་སུ་རྫོགས་པའི་ཕྱིར་རྫུ་འཕྲུལ་ཆེན་པོ་ཞེས་པའོ། ། དེ་ཉིད་ཀྱི་ཕྱིར་ཆེར་གྲགས་པ་ཞེས་པ་འདོད་པའི་དོན་ཐམས་ཅད་ཇི་ལྟ་བ་བཞིན་ཁོང་དུ་ཆུད་པས་དབང་ཕྱུག་ཆེན་པོར་བརྗོད་པ་སྟེ། སྟོང་པ་ཉིད་དང་སྙིང་རྗེ་དབྱེར་མེད་པ་ཐམས་ཅད་མཁྱེན་པའི་ཡེ་ཤེས་ཞེས་པའི་དོན་ཏོ། ། གཉིས་སུ་མེད་པའི་ཡེ་ཤེས་ཀྱིས་མཚམས་མེད་པ་ལྔ་ལ་སོགས་པ་སྡིག་པའི་ལས་བྱེད་པ་ཐམས་ཅད་ཀྱང་བདེ་བ་ཆེན་པོར་བྱེད་པའི་ཕྱིར། སྟོབས་ཆེན་ཕ་རོལ་གནོན་པ་པོ། ། ཞེས་པའོ། ། དེའང་། གདོལ་པ་སྨྱིག་མ་མཁན་ལ་སོགས། ། མཚམས་མེད་ལྔ་ནི་བྱེད་པ་རྣམས། ། སྔགས་ཀྱི་སྤྱོད་པ་རྗེས་སྤྱད་ན། །
སྐྱེ་འདི་ཉིད་ལ་སངས་རྒྱས་འགྱུར། ། ཞེས་པ་དང་། དཔལ་ཀྱཻ་རྡོ་རྗེའི་རྒྱུད་དུ། མཚམས་མེད་ལྔ་ནི་བྱེད་པ་དང་། ། གང་ཞིག་སྲོག་ཆགས་གསོད་ལ་དགའ། ། གཞན་ཡང་སྐྱེ་བ་དམན་གང་དང་། ། རྨོངས་དང་མ་རུངས་ལས་བྱེད་དང་། ། གཟུགས་ངན་ཡན་ལག་མ་ཚང་བ། ། དེ་ཡང་བསམ་པས་འགྲུབ་གྱུར་ན། ། ཞེས་པ་ལ་སོགས་པ་གསུངས་སོ། །
སྲིད་པ་ནི་འདོད་ཆགས་ལ་སོགས་ཉོན་མོངས་པ་སྟེ། དེ་ཉིད་ཡང་དག་མ་ཡིན་པའི་ཀུན་ཏུ་རྟོག་པའི་རྩེ་མོ་ཉི་ཤུ་དང་ལྡན་པའི་ཕྱིར་རི་བོ་ཞེས་པའོ། ། ཆེན་པོ་ཞེས་པ་བཤིག་པར་དཀའ་བའི་ཕྱིར་རོ། ། འཇོམས་ཞེས་པ་ཕྱིན་ཅི་མ་ལོག་པའི་ཡེ་ཤེས་ཐོབ་པའི་ཕྱིར་བདེ་བ་ཆེན་པོའི་གནས་ཐོབ་པ་ཞེས་པའི་དོན་ནོ། ། སྣང་བ་དང་། སྣང་བ་མཆེད་པ་དང་། སྣང་བ་ཉེ་བར་ཐོབ་པ་དང་། སྣང་བ་མེད་པའི་མཚན་ཉིད་ཀྱི་རྡོ་རྗེ་ཆེན་པོ་འཛིན་པའི་ཕྱིར་རོ། ། མཁྲེགས་པ་ནི་བདེ་བ་ཆེན་པོ་བར་མེད་པའོ། ། དྲག་པོ་ཞེས་པ་གདུལ་བར་དཀའ་བའི་ཕྱིར་སྲོག་དང་ཐུར་སེལ་ལོ། །
དེ་འདུལ་བའི་ཕྱིར་དྲག་པོ་ཆེན་པོ་ཞེས་པ་སྟེ། རླུང་ཐམས་ཅད་མཆོག་ཏུ་མི་འགྱུར་བའི་རོ་ཆེན་པོར་སྒྱུར་བའི་ཕྱིར་རོ། ། དྲག་ཤུལ་ཞེས་པ་ཡུལ་དང་དབང་པོ་ལ་སོགས་པ་འཁོར་བའི་སྡུག་བསྔལ་སྐྱེད་པར་བྱེད་པ་རྣམས་བདེ་བ་ཆེན་པོར་ཐིམ་པའི་ཕྱིར་རོ། ། འཇིགས་ཆེན་ཞེས་པ་རྟག་པ་དང་ཆད་པའི་མཐར་ལྷུང་བའོ། ། དེ་གཉིས་ཀ་དང་བྲལ་བར་བྱེད་པའི་ཕྱིར་གཉིས་སུ་མེད་པའི་ཡེ་ཤེས་ནི་འཇིགས་པར་བྱེད་པ་པོ་ཞེས་པ་སྟེ། རབ་ཏུ་མི་གནས་པའི་མྱ་ངན་ལས་འདས་པ་ཆེན་པོ་ཞེས་པའི་དོན་ནོ། ། དེ་ཡང་ཡོན་ཏན་རིན་པོ་ཆེ་སྡུད་པར། བྱིས་པ་རྣམས་ཀྱིས་དེ་བརྟགས་ཡོད་དང་མེད་པར་བྱེད། ། ཡོད་དང་མེད་པ་འདི་གཉིས་མེད་པའི་ཆོས་ཡིན་ཏེ། ། བྱང་ཆུབ་སེམས་དཔའ་གང་གིས་འདི་ཤེས་ངེས་པར་འབྱུང་། །
ཞེས་གསུངས་སོ། ། རིག་པ་ཞེས་པ་ནང་རིག་འགྱུར་མེད་ཅེས་པའི་གསུངས་ལས་རིག་པ་ཆེན་པོ་ནི་ཕྱག་རྒྱ་ཆེན་པོ་སྟེ། མཆོག་ཅེས་པ་འགྱུར་བ་མེད་པའི་བདེ་བ་ཆེན་པོའི་རང་བཞིན་ནོ། ། མགོན་པོ་ཞེས་པ་འདི་ཉིད་མགོན་པོ་དང་རྗེ་བོར་གྱུར་པའོ། ། གསང་སྔགས་ཆེ་ཞེས་པ་བདེ་བ་ཆེན་པོའི་ཡེ་ཤེས་ཏེ། མཆོག་ཅེས་པ་དེའང་འཇིག་རྟེན་ལས་འདས་པའོ། ། གཞན་ལ་ཡང་བདེ་བ་ཆེན་པོའི་ཡེ་ཤེས་ཉེ་བར་སྟོན་པའི་ཕྱིར་བླ་མ་ཞེས་པའོ། ། ཐེག་པ་ནི་འདིས་འགྲོ་བར་བྱེད་པའི་ཕྱིར་ཐེག་པ་སྟེ་བཞོན་པ་བཞིན་ནོ། ། ཆེན་པོ་ཞེས་པ་ཉན་ཐོས་ལ་སོགས་པའི་ཐེག་པ་ལས་མཆོག་ཏུ་གྱུར་པ་རྡོ་རྗེ་ཐེག་པ་སྟེ།

བདེ་བ་ཆེན་པོ་སྟོང་པ་ཉིད་དང་། སྙིང་རྗེ་གཉིས་སུ་མེད་པའི་བདག་ཉིད་དོ། ། ཚུལ་ཞེས་པ་འདིས་འདྲེན་ཅིང་ཐོབ་པར་བྱེད་པའོ། ། གནས་ཞེས་པ་རྡོ་རྗེ་དང་པད་མ་མཉམ་པར་སྦྱོར་བ་ལས་དེ་ཉིད་རང་གི་ངོ་བོའི་ཚུལ་གྱིས་ཐོབ་པར་གྱུར་པའོ། ། མཆོག་ཅེས་པ་བསམ་གཏན་བཞི་པའི་རྩེ་མོ་འཆང་། ། ཞེས་པའི་དོན་ཏེ། ཐེག་པ་ཆེན་པོའི་ཚུལ་ཞེས་པ་སྔ་མ་བཞིན་ནོ། ། རྡོ་རྗེ་སེམས་དཔའི་བདག་ཉིད་ཡེ་ཤེས་ཀྱི་ཕུང་པོའི་སྒོ་ནས་གཙུག་ཏོར་དང་། དཔྲལ་བ་དང་། མགྲིན་པ་དང་། སྙིང་ཁ་དང་།
ལྟེ་བ་དང་། གསང་བ་དང་། རྡོ་རྗེ་ནོར་བུའི་རྩེ་མོར་འགྲོ་བ་དང་། འོང་པ་མཚོན་པའི་ཚིགས་སུ་བཅད་པ་བཅུ་བཞིས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་བསྟོད་པའོ། ། ད་ནི་སངས་རྒྱས་རྣམ་པར་སྣང་མཛད་ཆེ། ། ཞེས་པ་ལ་སོགས་པ་རྣམ་པར་དག་པའི་རྣམ་པར་ཤེས་པའི་ཕུང་པོའི་བདག་ཉིད་ཤིན་ཏུ་རྣམ་པར་དག་པའི་ཡེ་ཤེས་ཀྱི་བསྟོད་པ་གསུངས་པ་བཤད་པར་བྱའོ།། ༈ །།དེ་ལ་རྣམ་པར་སྣང་མཛད་ཅེས་པ་རང་བཞིན་གྱིས་འོད་གསལ་བའི་ཡེ་ཤེས་སོ། ། ཐམས་ཅད་དེའི་རང་བཞིན་གྱི་ཕྱིར་ཆེན་པོ་ཞེས་པ་སྟེ། ཡེ་ཤེས་ཀྱི་སྐུ་ཞེས་པའི་དོན་ཏོ། ། སངས་རྒྱས་པ་ཞེས་པ་བདེ་བ་ཆེན་པོ་རབ་ཏུ་རྒྱས་པའི་ཕྱིར་རོ། །
བདེ་བ་ཆེན་པོ་བརྗོད་དུ་མེད་པའི་རྣལ་འབྱོར་གྱིས་ལུས་དང་ངག་སེམས་ཐུབ་པ་དང་ལྡན་པའི་ཕྱིར་ཐུབ་ཆེན་ལྡན་ཞེས་པའོ། ། བདེ་བ་ཆེན་པོའི་རང་བཞིན་འགྱུར་བ་མེད་པའི་ཕྱིར་ཐུབ་པ་ཆེན་པོ་ཞེས་པའོ། ། ཡང་ན་ཐུབ་པ་ཆེན་པོ་ཞེས་པ་བརྗོད་པ་དང་བྲལ་བ་རྡོ་རྗེ་བཟླས་པ་སྟེ། ཐུབ་ཆེན་ལྡན་ཞེས་པ་གཡོན་པ་དང་གཡས་པའི་རྒྱུ་བ་དང་བྲལ་བ་རྟག་ཏུ་ཨ་བ་དྷཱུ་ཏཱིར་འབབ་པར་འགྱུར་བའོ། ། ཡིད་ནི་སྐྱོབ་པར་གྱུར་པའི་ཕྱིར། ། སྔགས་ནི་བདེ་བར་རབ་ཏུ་བརྗོད། ། ཅེས་པའི་གསུང་ལས་གཉིས་སུ་མེད་པའི་ཡེ་ཤེས་བདེ་བ་ཆེན་པོ་ཉིད་གསང་སྔགས་ཆེན་པོའོ། ། ཚུལ་ཞེས་པ་འདིས་འདྲེན་ཞིང་ཐོབ་པར་བྱེད་པའི་ཕྱིར་ཏེ། བྱུང་བ་ཞེས་པ་དེ་ལས་བྱུང་བར་འགྱུར་བའོ། ། གསང་སྔགས་ཚུལ་ཆེན་བདག་ཉིད་ཅན། །
ཞེས་པ་བདེ་བ་ཆེན་པོ་ལས་བྱུང་བ་ཉིད་ཀྱང་བདེ་བ་ཆེན་པོའི་རང་བཞིན་ཞེས་པའི་དོན་ནོ། ། དེ་ཡང་། སྔགས་ཀྱི་དེ་ཉིད་གསལ་བ་འདི། ། གསུང་ནི་རྡོ་རྗེའི་སྒྲུབ་ཐབས་ཏེ། ། ཡེ་ཤེས་གསུང་གི་རབ་དབྱེ་ཡིས། ། སེམས་ཙམ་ལ་ནི་ངེས་པར་སྦྱར། ། ཞེས་པ་དང་། གཞན་ཡང་། རྣལ་འབྱོར་ཕྱི་རོལ་བཟླས་པ་དོར། ། བར་དུ་གཅོད་པར་གྱུར་མ་ཡིན། །
སྔགས་དོན་བཅོམ་ལྡན་རྡོ་རྗེ་ཅན། ། རྡོ་རྗེའི་བདག་འདིར་ཅི་ལྟར་བཟླ། ། ཞེས་རིམ་ལྔ་ལས་གསུངས་སོ། ། ད་ནི་ཕ་རོལ་ཕྱིན་བཅུ་ཞེས་པ་ལ་སོགས་པ་བཤད་པར་བྱའོ། ། དེ་ལ་ཕ་རོལ་ཏུ་ཕྱིན་པ་བཅུ་ནི་དབུས་དང་མཐའ་རྣམ་པར་འབྱེད་པར། སྦྱིན་དང་ཚུལ་ཁྲིམས་བཟོད་བརྩོན་འགྲུས། ། བསམ་གཏན་དང་ནི་ཤེས་རབ་ཐབས། ། སྨོན་ལམ་སྟོབས་དང་ཡེ་ཤེས་ཏེ། ། འདི་དག་ཕ་རོལ་ཕྱིན་བཅུར་འདོད། ། ཅེས་སོ། །
དེ་དག་རེ་རེ་ལ་ཡང་གསུམ་གསུམ་དུ་རིག་པར་བྱ་སྟེ། དེ་ལ་སྦྱིན་པ་གསུམ་ནི་ཟང་ཟིང་དང་། མི་འཇིགས་པ་དང་། ཆོས་ཀྱི་སྦྱིན་པའོ། ། ཚུལ་ཁྲིམས་རྣམ་པ་གསུམ་ནི། སྡོམ་པ་དང་། དགེ་བའི་ཆོས་སྡུད་པ་དང་། སེམས་ཅན་གྱི་དོན་བྱེད་པའི་ཚུལ་ཁྲིམས་སོ། ། བཟོད་པ་རྣམ་པ་གསུམ་ནི་སྡུག་བསྔལ་དང་དུ་ལེན་པ་དང་། གནོད་པ་བྱེད་པ་ལ་ཇི་སྙམ་པ་དང་།
ཆོས་ཟབ་མོ་ལ་མི་སྐྲག་པའི་བཟོད་པའོ། ། བརྩོན་འགྲུས་རྣམ་པ་གསུམ་ནི། གོ་ཆ་དང་། སྦྱོར་བ་དང་། མཐར་ཕྱིན་པའི་བརྩོན་འགྲུས་སོ། ། བསམ་གཏན་རྣམ་པ་གསུམ་ནི་ཉེས་པ་སྤོང་བ་དང་། བདེ་བར་གནས་པ་དང་། དབང་འབྱོར་བའི་བསམ་གཏན་ནོ། ། ཤེས་རབ་རྣམ་པ་གསུམ་ནི། ཐོས་པ་དང་།
བསམ་པ་དང་། བསྒོམ་པ་ལས་བྱུང་བའི་ཤེས་རབ་བོ། ། ཐབས་རྣམ་པ་གསུམ་ནི། རང་གི་སྐྱོན་སྤོང་བ་དང་། སེམས་ཅན་འཇུག་པར་བྱེད་པ་དང་། མྱུར་དུ་མངོན་པར་རྫོགས་པར་བྱང་ཆུབ་པའི་ཐབས་སོ། ། སྨོན་ལམ་རྣམ་པ་གསུམ་ནི་ཚོགས་རྫོགས་པ་དང་། སེམས་ཅན་གྱི་དོན་སྒྲུབ་པ་དང་། སངས་རྒྱས་ཀྱི་ཞིང་ཡོངས་སུ་སྦྱོང་བའི་སྨོན་ལམ་མོ། ། སྟོབས་རྣམ་པ་གསུམ་ནི།
ལས་ལྡོག་པར་བྱེད་པ་དང་། ཉོན་མོངས་པ་སྤོང་བར་བྱེད་པ་དང་། བདུད་དང་ཕ་རོལ་གྱི་རྒོལ་བ་ཟློག་པར་བྱེད་པའི་སྟོབས་སོ། ། ཡེ་ཤེས་རྣམ་པ་གསུམ་ནི་རྣམ་པར་མི་རྟོག་པ་དང་། རྣམ་པར་རྟོག་པ་དང་མཉམ་པར་ཁོང་དུ་ཆུད་པ་དང་། ཐམས་ཅད་ལྐོག་ཏུ་མ་གྱུར་པའི་ཡེ་ཤེས་སོ། ། དེ་རྣམས་ཀྱང་འཁོར་གསུམ་གྱི་རྣམ་པར་རྟོག་པ་དང་བྲལ་བའི་ཕྱིར་ཕ་རོལ་ཏུ་ཕྱིན་པ་ཞེས་གསུངས་ཏེ། འཇིག་རྟེན་ལས་འདས་པའི་སྦྱིན་པའི་ཕ་རོལ་ཏུ་ཕྱིན་པ་ཞེས་པ་ལ་སོགས་པར་འགྱུར་རོ། ། དེའང་སློབ་དཔོན་ཟླ་བ་གྲགས་པས་དབུ་མ་ལ་འཇུག་པར། སྦྱིན་དང་ལེན་པ་སྦྱིན་པ་པོས་སྟོང་པའི། །
སྦྱིན་པ་འཇིག་རྟེན་ལས་འདས་ཕ་རོལ་ཕྱིན། ། དེ་ལ་གང་ཞིག་ཞེན་པ་སྐྱེ་གྱུར་པ། ། འཇིག་རྟེན་པ་ཡི་ཕ་རོལ་ཕྱིན་པར་བསྟན། ། ཅེས་གསུངས་སོ། ། དེ་རྣམས་ཐོབ་པའོ། ། ཡང་ན། ངེས་པའི་དོན་གྱིས་ཕྱི་ནང་གི་ཆོས་ཐམས་ཅད་ལ་འཛིན་པ་མེད་པའི་ཕྱིར་སྦྱིན་པའོ། ། བྱང་ཆུབ་ཀྱི་སེམས་འཕོ་བ་མེད་པའི་ཕྱིར་ཚུལ་ཁྲིམས་སོ། ། སྒྲ་ལ་སོགས་པ་ལ་མ་ཞེན་ཅིང་ཟབ་མོ་ལ་མི་སྐྲག་པའི་ཕྱིར་བཟོད་པའོ། ། གཉིས་སུ་མེད་པའི་ཡེ་ཤེས་གསལ་བ་རྒྱུན་མི་འཆད་པའི་ཕྱིར་བརྩོན་འགྲུས་སོ། །
རྣམ་པར་རྟོག་པ་ཐམས་ཅད་ལྷན་ཅིག་སྐྱེས་པའི་བདེ་བའི་ནང་དུ་ཐིམ་པའི་ཕྱིར་བསམ་གཏན་ནོ། ། ཆོས་ཐམས་ཅད་རྣམ་པ་ཐམས་ཅད་པའི་སྟོང་པ་ཉིད་དང་རོ་མཉམ་པར་མྱོང་བའི་ཕྱིར་ཤེས་རབ་བོ། ། དེས་ཡང་དག་པའི་ཡེ་ཤེས་མངོན་དུ་བྱེད་པའི་ཕྱིར་ཐབས་དང་། རང་དང་གཞན་གྱི་དོན་མ་ལུས་པ་ལེགས་པར་སྒྲུབ་པའི་ཕྱིར་སྨོན་ལམ་དང་། སྤང་བར་བྱ་བའི་ཆོས་ཉིད་གཉེན་པོར་འགྱུར་བའི་ཕྱིར་སྟོབས་དང་། རྣམ་པར་རྟོག་པ་དང་བྲལ་ཞིང་འགྱུར་བ་མེད་པའི་ཕྱིར་ཡེ་ཤེས་ཞེས་པ་སྟེ། དེ་རྣམས་རང་རིག་པའི་ཚུལ་གྱིས་ཐོབ་པའོ། ། དེ་རྣམས་ཉིད་ལ་རང་རིག་པའི་ཚུལ་གྱིས་གནས་པའི་ཕྱིར། ཕ་རོལ་ཕྱིན་པ་བཅུ་ལ་གནས། ། ཞེས་པའོ། །
འཁོར་གསུམ་ཡོངས་སུ་དག་པའི་ཕྱིར། ཕ་རོལ་ཕྱིན་བཅུ་དག་པ་སྟེ། ། ཞེས་པའོ། ། ཡང་ན་སོ་སོའི་མི་མཐུན་པའི་ཕྱོགས་དང་བྲལ་བའི་ཕྱིར། དག་པའོ། ། ཕ་རོལ་ཏུ་ཕྱིན་པ་བཅུ་པོ་འདིས་ས་ནས་སར་འདྲེན་ཞིང་ཐོབ་པར་བྱེད་པའི་ཕྱིར་ཚུལ་ཞེས་པའོ། ། ས་བཅུ་ཞེས་པ་ཕྱི་དང་ནང་གི་གནས་ལ་སོགས་པའི་རང་བཞིན་ཏེ། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་བཅུས་སྒྲུབ་པ་རབ་ཏུ་དགའ་བ་ལ་སོགས་པ་ཆོས་ཀྱི་སྤྲིན་གྱི་བར་བཅུའོ། ། དེ་རྣམས་ཀྱི་དབང་ཕྱུག་ནི། ས་བཅུ་གཅིག་པ་ཡང་དག་པར་རྫོགས་པའི་སངས་རྒྱས་སོ། །
མགོན་པོ་ཞེས་པ་ས་བཅུ་གཉིས་པ་རྡོ་རྗེ་འཆང་ཉིད་དོ། ། ཡང་ན་རབ་ཏུ་དགའ་བ་ལ་སོགས་པ་ས་བཅུ་པོ་རྣམས་ལ་དབང་འབྱོར་བའི་ཕྱིར་དབང་ཕྱུག་ཅེས་པ་སྟེ། མགོན་པོ་ཞེས་པ་སེམས་ཅན་ཐམས་ཅད་སྐྱོབ་པའི་ཕྱིར་རོ། ། ས་དེ་རྣམས་སུ་སྤང་པར་བྱ་བ་དང་། རྟོགས་པར་བྱ་བ་དང་། བྱེད་པ་པོ་ནི་རང་གི་སེམས་ཉིད་དོ། ། དེ་ལས་གཞན་མེད་པའི་ཕྱིར་རོ། ། དེ་ཡང་དཔལ་ཐམས་ཅད་གསང་བར། སངས་རྒྱས་ཀུན་གྱི་ཐམས་ཅད་རང་། ། རང་གི་སེམས་ནི་ཆོས་བསྡུས་པ། །
ཆོས་བདག་མེད་པའི་སྦྱོར་བ་ཡིས། ། གསད་བྱ་རང་ཉིད་འཆི་བར་འགྱུར། ། རང་སེམས་ཁོ་ན་གསད་བྱ་སྟེ། ། སེམས་ཉིད་གསོད་པར་བྱེད་པ་ཡང་། ། རང་སེམས་ཁོ་ན་རྫོགས་སངས་རྒྱས། ། སེམས་ཉིད་ཀྱིས་ནི་རྟོགས་པར་བྱས། ། ཞེས་གསུངས་སོ། ། ས་བཅུ་ཞེས་པ་རླུང་དང་སེམས་དང་བྱང་ཆུབ་ཀྱི་སེམས་དང་། ཁྲག་དང་། རྐང་དང་།
རུས་པ་དང་། རྒྱུས་པ་དང་། ཤ་དང་། དབང་པོ་རྣམས་དང་། ལྤགས་པ་སྟེ། ཁམས་བཅུ་པོ་རྣམས་ཉེ་བར་སྡུད་པ་རོ་མཉམ་པར་འགྱུར་པའོ། ། དེ་ལ་ནམ་མཁའ་ལྟར་གནས་པ་མེད་པའི་ཚུལ་གྱིས་རབ་ཏུ་གནས་པའོ། ། དེ་ལྟར་བཤད་པ་དང་འཆད་པར་འགྱུར་བའི་ཕ་རོལ་ཏུ་ཕྱིན་པ་བཅུ་དང་། ས་བཅུ་དང་། སྟོབས་བཅུ་དང་།
དབང་ཕྱུག་ལ་སོགས་པ་རྣམས་རྣམ་པར་དག་པ་ཕྱག་རྒྱ་བཅུ་གསུངས་ཏེ། དེའང་རྩ་བའི་རྒྱུད་དུ། ཚྭ་མོ་དང་ནི་བུ་མོ་དང་། ། སྲིང་མོ་དེ་བཞིན་སྐྱེད་བྱེད་མ། ། དེ་བཞིན་ཆུང་མའི་མ་དང་ནི། ། དེ་བཞིན་ཞང་པོའི་བུད་མེད་དང་། ། ཕ་ཡི་སྤུན་ཟླའི་ཆུང་མ་དང་། ། དེ་བཞིན་ཕ་ཡི་སྲིང་མོ་དང་། ། རང་གི་མ་ཡི་སྤུན་ཟླ་ཉིད། ། རང་གི་ཆུང་མ་མཆོག་གཟུགས་ཅན། །
སྒྲོལ་མ་ལ་སོགས་ཆོས་ཁམས་མཐར། ། རང་རིག་ལས་སྐྱེས་རིག་མ་བཅུ། ། ཐར་པ་འདོད་པའི་ཁྱིམ་པ་ཡིས། ། དབང་གི་དུས་སུ་རབ་སྦྱིན་བྱ། ། རིག་མ་འདི་དག་རིག་བསྲུང་ཕྱིར། ། གལ་ཏེ་བླ་མར་མི་འབུལ་ན། ། དེ་ཚེ་ཁྱིམ་ན་གནས་རྣམས་ལ། ། གཞན་གྱིས་དབང་བསྐུར་སྦྱིན་མི་བྱ། ། དཀྱིལ་འཁོར་དུ་ནི་དབང་བསྐུར་བའི། ། དམངས་རིགས་ལ་སོགས་གཞན་དག་གིས། །
དགེ་སློང་དགེ་ཚུལ་རྣམས་ལ་ནི། ། བླ་མས་སྦྱིན་བྱ་མི་ཡི་བདག ། རླུང་སོགས་རིམ་པས་དམངས་རིགས་མོ། ། རྒྱལ་རིགས་དེ་བཞིན་བྲམ་ཟེ་མོ། ། རྗེ་མོ་གདོལ་མོ་ཉ་བ་མོ། ། གར་མ་དེ་བཞིན་ཚོས་མཁན་མོ། ། ཀོ་ལྤགས་བྱེད་པ་གཏུམ་མོ་དང་། ། ཆོས་ཁམས་མཐར་སྐྱེས་མ་སྟེ་བཅུ། ། རིག་མ་ཆེན་མོར་ཡང་དག་བརྗོད། ། ལོངས་སྤྱོད་གྲོལ་འབྲས་རབ་ཏུ་སྟེར། །
ཞེས་གསུངས་སོ། ། ཕྱག་རྒྱ་འདི་རྣམས་དྲང་བ་དང་ངེས་པའི་དོན་གྱིས་ཆོ་ག་བཞིན་དབང་གི་དུས་ལ་སོགས་པར་བརྟེན་པ་ལས་གྲོལ་བའི་རྒྱུར་འགྱུར་རོ། ། ཤེས་བཅུ་ཞེས་པ་དུ་བ་ལ་སོགས་པ་མཚན་མ་བཅུའི་ཤེས་པ་སྟེ། དེ་རྣམ་པར་དག་པའི་བདག་ཉིད་ནི་སོ་སོར་སྡུད་པའི་རྣལ་འབྱོར་གྱིས་རྣམ་པར་དག་པ་སྟེ། སྣ་ཚོགས་གཟུགས་མཐོང་བར་གྱུར་པའོ། ། འདིས་སོ་སོར་སྡུད་པའི་ཡན་ལག་གསུངས་སོ། ། ཤེས་བཅུ་ཞེས་པ་ཡུལ་དང་ཡུལ་ཅན་བཅུ་པོ་རྣམས་ཏེ་བསམ་གཏན་གྱི་རྣལ་འབྱོར་གྱིས་དག་པ་སྟོང་པ་ཉིད་ཀྱི་གཟུགས་ལ་གཡོ་བ་མེད་པའི་ཕྱིར་རྣམ་དག་འཆང་བ་པོ་ཞེས་པའོ། ། འདིས་བསམ་གཏན་གྱི་ཡན་ལག་གསུངས་སོ། ། རྣམ་པ་བཅུ་པོ་ཞེས་པ་གཡོན་པ་དང་གཡས་པའི་དཀྱིལ་འཁོར་བཅུ་འགགས་ཏེ་སྒྲ་གཅན་གྱི་ལམ་དུ་ཞུགས་པའོ། ། འདིས་སྲོག་རྩོལ་གྱི་ཡན་ལག་གསུངས་སོ། །
དོན་བཅུ་ཞེས་པ་སྲོག་དང་ཐུར་སེལ་དང་། མཉམ་གནས་དང་། གྱེན་རྒྱུ་དང་། ཁྱབ་བྱེད་དང་། ཀླུ་དང་། རུས་སྦལ་དང་། རྩངས་པ་དང་། ལྷ་སྦྱིན་དང་། ནོར་ལས་རྒྱལ་ཏེ། རླུང་བཅུ་པོ་རྣམས་འགོག་པའོ། །
དོན་ཞེས་པ་དོན་དུ་གཉེར་བར་བྱ་བ་སྟེ། རླུང་འགྲོ་བ་དང་འོང་བ་དང་། བྲལ་བས་ལྟེ་བ་ལ་སོགས་པར་གནས་པའོ། ། འདིས་འཛིན་པའི་ཡན་ལག་གསུངས་སོ། ། ཐུབ་དབང་ཞེས་པ་རླུང་གཡོ་བ་མེད་པས་ལྷན་ཅིག་སྐྱེས་པའི་གཏུམ་མོ་གསལ་བར་བྱེད་པའི་ནུས་པ་དང་ལྡན་པའི་ཕྱིར་རོ། ། སྟོབས་བཅུ་ཞེས་པ་འདོད་པའི་གནས་སྐབས་བཅུ་འགྱུར་བ་མེད་པ་མཆོག་གི་བདེ་བ་བསྒྲུབ་པར་ནུས་པའི་ཕྱིར་རོ། ། ཁྱབ་པའི་བདག་ཅེས་པ་ལྷན་ཅིག་སྐྱེས་པ་གཏུམ་མོའི་སྣང་བས་འཇིག་རྟེན་གསུམ་ཁྱབ་པའི་ཕྱིར་རོ། ། དེ་ཉིད་ཀྱི་ཕྱིར་ཕུང་པོ་དང་ཁམས་དང་སྐྱེ་མཆེད་མ་ལུས་པ་ཀུན་གྱི་དོན་ལྷན་ཅིག་སྐྱེས་པར་འགྱུར་བ་མེད་པའི་བདེ་བའི་བདག་ཉིད་དུ་བྱེད་པའོ། ། འདིས་རྗེས་སུ་དྲན་པའི་ཡན་ལག་གསུངས་སོ། ། རྣམ་བཅུ་ཞེས་པ་སྔར་བརྗོད་པའི་རླུང་བཅུ་པོ་རྣམས་འགགས་པ་སྟེ།
བཅོམ་ལྡན་འདས་ནི་རབ་ཏུ་མི་གནས་པའི་མྱ་ངན་ལས་འདས་པ་ལ་བཞུགས་པའོ། ། དེ་ཉིད་ཀྱི་ཕྱིར་དབང་ལྡན་ཞེས་པ་རླུང་དང་རྣམ་པར་རྟོག་པ་མཐའ་དག་འགྱུར་བ་མེད་པ་མཆོག་གི་བདེ་བའི་དབང་དུ་གྱུར་པའི་ཕྱིར་རོ། ། ཆེ་བ་པོ་ཞེས་པ་ལྷན་ཅིག་སྐྱེས་པའི་གཟུགས་ཀྱིས་འཇིག་རྟེན་གསུམ་ཁྱབ་པའི་ཕྱིར་རོ། ། འདིས་ཏིང་ངེ་འཛིན་གྱི་ཡན་ལག་གསུངས་སོ། ། འདི་ནི་འཇིག་རྟེན་ལས་འདས་པའི་དབང་བསྐུར་བ་སྟེ། དབང་བསྐུར་ནས་ནི་དེ་ཉིད་བཤད། ། ཅེས་པའི་གསུང་ལས་འཇིག་རྟེན་ལས་འདས་པའི་དབང་བསྐུར་བ་སྔོན་དུ་འགྲོ་བའི་ཡན་ལག་དྲུག་གི་རྣལ་འབྱོར་དུ་བ་ལ་སོགས་པ་མཚན་མའི་རིམ་པས་བསྒོམ་པར་བྱའོ། ། དེ་ཡང་། འདི་ཉིད་སྒྲུབ་པར་བྱེད་པ་ནི། རབ་གསལ་བསམ་གྱིས་མི་ཁྱབ་པའི། །
དུ་སོགས་མཚན་མ་དེ་རྣམས་ཀྱིས། ། ཤེས་རབ་གཟུགས་བརྙན་ནམ་མཁའ་མཉམ། ། ཡོད་དང་མེད་ལས་རྣམ་པར་འདས། ། རང་གི་སེམས་ཀྱི་རྐྱེན་གྱི་དོན། ། རྡུལ་ཕྲན་ལས་སྐྱེས་ཚོགས་པ་རྣམས། ། ཀུན་ནས་ཡོངས་སུ་དོར་བ་ཡིས། ། དུ་བ་སྨིག་རྒྱུ་མཁའ་སྣང་དང་། ། སྒྲོན་མེ་འབར་བ་ཟླ་ཉི་མ། ། མུན་ཅན་ཆ་དང་ཐིག་ལེ་ཆེ། ། སྣ་ཚོགས་གཟུགས་བརྙན་འོད་གསལ་ཏེ། །
བཀབ་དང་མ་བཀབ་མིག་དག་གིས། ། སྟོང་པར་འདི་ནི་རྗེས་བརྟག་མིན། ། གཟུགས་བརྙན་རྨི་ལམ་ལྟར་མཐོང་འགྱུར། ། རྟག་ཏུ་གཟུགས་བརྙན་དེ་བསྒོམ་བྱ། ། ཞེས་པའོ། ། དེའི་དོན་བརྗོད་པར་བྱ་སྟེ། ཉོན་མོངས་པ་དང་ཤེས་བྱའི་སྒྲིབ་པ་མ་ལུས་པའི་བུད་ཤིང་སྲེག་པར་བྱེད་པ་ཐམས་ཅད་མཁྱེན་པའི་ཡེ་ཤེས་ཀྱི་མེ་འདི་ཉིད་སྒྲུབ་པར་བྱེད་པ་ནི། རྣལ་འབྱོར་པ་རྣམས་ཀྱིས་དུ་བ་ལ་སོགས་པའི་རིམ་པས་བྱའོ། ། དེའང་སྟོང་པ་ཉིད་ལ་གློ་བུར་དུ་རབ་ཏུ་གསལ་བར་འགྱུར་བའི་ཕྱིར་རབ་གསལ་ཞེས་པའོ། ། རྣམ་པར་རྟོག་པ་ཐམས་ཅད་ལས་འདས་པའི་ཕྱིར་བསམ་གྱིས་མི་ཁྱབ་པའོ། །
དེ་ཁོ་ནའི་འབྲས་བུའི་སྔ་ལྟས་སུ་གྱུར་པའི་ཕྱིར་མཚན་མའོ། ། གཟུང་བ་དང་འཛིན་པ་དང་བྲལ་བའི་རང་བཞིན་སྟོང་པ་ཉིད་ཀྱི་བློ་ནི་ཤེས་རབ་བོ། ། དེའི་གཟུགས་བརྙན་ནི་རྣལ་འབྱོར་པའི་མངོན་སུམ་དུ་སྣང་བའོ། ། ཕྱི་ནང་གི་དྲི་མས་མ་གོས་པའི་ཕྱིར་ནམ་མཁའ་དང་མཉམ་པའོ། ། ཡོད་མེད་ལ་སོགས་པ་རྣམ་པར་རྟོག་པའི་རྙོག་པ་དང་བྲལ་བའི་ཕྱིར། ཡོད་དང་མེད་པའི་རྣམ་པར་འདས། ། ཞེས་པའོ། ། རྣལ་འབྱོར་པའི་རང་རིག་པར་བྱ་བ་ཉིད་ཀྱི་ཕྱིར། རང་གི་སེམས་ཀྱི་རྐྱེན་གྱི་དོན། ། ཞེས་པའོ། །
རང་བྱུང་བ་མ་བྱས་པ་རྨད་དུ་བྱུང་བ་དང་རང་བཞིན་མེད་པའི་ངོ་བོ་ཉིད་ཀྱི་ཕྱིར། རྡུལ་ཕྲན་ལས་སྐྱེས་ཚོགས་པ་རྣམས། ། ཀུན་ནས་ཡོངས་སུ་དོར་བ་ཡིས། ། ཞེས་པའོ། ། དུ་བ་ཞེས་པ་ཕྱི་ནང་མཐའ་དག་ཏུ་ཁྱབ་པའི་དུ་བ་དཀར་པོའི་རྣམ་པ་སྟོང་པའི་སྣང་བ་སྟེ། འདི་ནི་སྤྲིན་ལྟར་སྣང་བའི་མཇུག་ཐོགས་སུ་འབྱུང་བར་འགྱུར་རོ། ། དེའང་། དང་པོ་སྤྲིན་དང་འདྲ་བར་སྣང་། ། གཉིས་པ་དུ་བ་ལྟ་བུ་འོ། ། ཞེས་པ་ལྟར་རོ། །
སྨིག་རྒྱུ་ཞེས་པ་ཆུ་གཡོ་བའི་རྣམ་པའོ། ། མཁའ་སྣང་དང་སྒྲོན་མ་ནི་གོ་སླའོ། ། མཚན་མ་བཞི་པོ་འདི་རྣམས་ནི། བུག་པ་མེད་པའི་ཁང་པར་མུན་པ་མ་མཐོང་བའི་ཕྱིར་མཚན་མོའི་རྣལ་འབྱོར་དང་། ནམ་མཁའི་རྣལ་འབྱོར་ཞེས་པའོ། ། དེའང་དཔལ་འདུས་པར། དང་པོ་སྨིག་རྒྱུའི་རྣམ་པ་སྟེ། ། གཉིས་པ་དུ་བ་ལྟ་བུའོ། ། གསུམ་པ་མཁའ་སྣང་རྣམ་པ་སྟེ། ། བཞི་པ་སྒྲོན་མ་འབར་བ་འོ། །
ལྔ་པ་རྟག་ཏུ་སྣང་བ་ནི། ། སྤྲིན་མེད་ནམ་མཁའ་ལྟ་བུ་འོ། ། ཞེས་པ་དང་པོ་དང་གཉིས་པ་ལུགས་ལས་བཟློག་ལས་གསུངས་སོ། ། དེ་ཉིད་ཀྱི་ཕྱིར་སྤྲིན་མེད་པའི་ནམ་མཁའ་ལྟ་བུར་སྣང་བ་སྔོན་དུ་འགྲོ་བ་མེའི་རྣམ་པ་སྟོང་པའི་སྣང་བ་ནི་འབར་བའོ། ། ཟླ་བ་དང་ཉི་མ་ནི་དེ་ཉིད་ཀྱི་རྣམ་པར་སྣང་བའོ། ། མུན་ཅན་ཞེས་པ་སྒྲ་གཅན་གྱི་སྣང་བ་སྟེ་རིན་པོ་ཆེ་ནག་པོ་ལྟར་སྣང་བའོ། ། ཆ་ཞེས་པ་གློག་གི་སྣང་བའོ། ། ཐིག་ལེ་ཆེ་ཞེས་པ་རྒྱུ་བ་དང་མི་རྒྱུ་བ་གསལ་བར་བྱེད་པ་ཁ་དོག་སྔོན་པོ་ཟླ་བའི་དཀྱིལ་འཁོར་གྱི་རྣམ་པར་སྣང་བའོ། ། མཚན་མ་དྲུག་པོ་འདི་རྣམས་ནི་སྤྲིན་མེད་པའི་ནམ་མཁའ་ལ་མཐོང་བའི་ཕྱིར་ཉིན་མོའི་རྣལ་འབྱོར་དང་བླ་གབ་མེད་པའི་རྣལ་འབྱོར་ཞེས་བྱའོ། ། དེ་ནས་དེའི་དབུས་ན་གནས་པ་ལོངས་སྤྱོད་རྫོགས་པའི་སྐུའི་བདག་ཉིད་སངས་རྒྱས་ཀྱི་གཟུགས་བརྙན་མཐོང་བ་དང་ལྷན་ཅིག་སྐད་ཅིག་གཅིག་ལ་ལག་པར་གནས་པའི་ཆུ་ལྟར་དྭངས་པ་རྣམ་པ་ཐམས་ཅད་པའི་བུམ་པ་དང་སྣམ་བུ་ལ་སོགས་པ་མཐོང་བ་ནི།
སྣ་ཚོགས་གཟུགས་བརྙན་འོད་གསལ་ཏེ། ། ཞེས་པའོ། དེ་ཡང་། བཀབ་དང་མ་བཀབ་མིག་དག་གིས། ། ཞེས་པ་བར་སྣང་ལ་དམིགས་པ་ཉིད་ཀྱིས་འདྲེན་བྱེད་ཕྱེད་བཙུམས་པ་དག་གིས་སྟོང་པར་ནམ་མཁའ་ལ་གཟུང་བ་དང་འཛིན་པ་དང་བྲལ་བ་འདི་ནི་རྗེས་བརྟགས་མིན་ཞེས་པ་བརྟགས་པ་མ་ཡིན་པའི་གཟུགས་བརྙན་རྨི་ལམ་ལྟར་མངོན་སུམ་དུ་མཐོང་བར་འགྱུར་ཏེ། རྟག་ཏུ་གཟུགས་བརྙན་དེ་བསྒོམ་བྱ། ། ཞེས་པ་བསམ་གཏན་གྱི་ཡན་ལག་གིས་བརྟན་པར་བྱའོ། ། ཡང་ན་འདིར། རྣམ་པ་བཅུ་པོ་དོན་བཅུའི་དོན། ། ཞེས་པ་ལ་སོགས་པའི་དོན་ནི་སྔགས་ཀྱི་སྐྱེ་གནས་རྣམ་པ་བཅུ་སྟེ།
ཟླ་བ་ལས་ཐིག་ལེ་དང་། ཉི་མ་ལས་རྣམ་པར་བཅད་པ་དང་། ནམ་མཁའི་ཁམས་ལས་ཨ་དང་། རླུང་གི་ཁམས་ལས་ཨི་དང་། མེའི་ཁམས་ལས་རྀ་དང་། ཆུའི་ཁམས་ལས་ཨུ་དང་། སའི་ཁམས་ལས་ལྀ་དང་། བརྟན་པའི་ཁམས་ལས་གསལ་བྱེད་མ་དང་། གཡོ་བའི་ཁམས་ལས་གསལ་བྱེད་ཀྵ་དང་། གཟུགས་མེད་པའི་ཁམས་ལས་གསལ་བྱེད་ཧ་ཡིག་སྟེ།
འདི་རྣམས་གཡོན་བསྐོར་གྱིས་དགོད་པར་བྱའོ། ། དེ་ནས་གསལ་བྱེད་སྔ་མ་གསལ་བྱེད་ཕྱི་མའི་སྟེང་དུ་འགྲོའོ། ། ལི་ཡིག་ལ་སོགས་པ་རྣམས་ནི། ཨི་ཀའི་ཡཎ་ཧྃཀྵམལཝརཡ་ཨ་ཙ་ལའོ། ། ཞེས་པས་ཡ་ཎར་བསྒྱུར་ཏེ་མཐའི་ཨ་ཡིག་གིས་སྦྱར་རོ། ། དེའི་སྟེང་དུ་རྣམ་པར་བཅད་པ་ཟླ་བ་ཕྱེད་པའི་རྣམ་པའོ། ། དེའི་སྟེང་དུ་ཐིག་ལེ་ཟླུམ་པོའོ། ། དེའི་སྟེང་དུ་ཡེ་ཤེས་རྩེ་མོའི་རྣམ་པ་སྟེ། ཞེས་པའོ། ། དེ་ལ་དང་པོ་ཨ་ཡིག་ནམ་མཁའི་ཁམས་ལ།
ཡ་ཡིག་རླུང་གི་དཀྱིལ་འཁོར་རོ། ། དེའི་སྟེང་དུ་ར་ཡིག་མེའི་དཀྱིལ་འཁོར་རོ། ། དེའི་སྟེང་དུ་ཝ་ཡིག་ཆུའི་དཀྱིལ་འཁོར་རོ། ། དེའི་སྟེང་དུ་ལ་ཡིག་སའི་དཀྱིལ་འཁོར་རོ། ། དེའི་སྟེང་དུ་མ་ཡིག་ལྷུན་པོ་རྣམ་པ་ལྔའོ། ། དེའི་སྟེང་དུ་ཀྵ་ཡིག་པད་མའི་ཚུལ་གྱིས་གཡོ་བའི་ཚོགས་སོ། ། དེའི་སྟེང་དུ་གཟུགས་མེད་པའི་ཚོགས་ཧ་ཡིག་གོ ། དེའི་སྟེང་དུ་རྣམ་པར་བཅད་པ་ཉི་མ་དང་། ཐིག་ལེ་ཟླ་དང་། ནཱ་ད་རྡོ་རྗེའི་མཚན་མ་རྩེ་གཅིག་པ་སྟེ་འཇིག་རྟེན་གྱི་ཁམས་སོ། །
རྡོ་རྗེ་ལུས་ལ་སྦྱར་ན། ཡ་ར་ཝ་ལ་བཞིས་མཆུ་སོ་མན་ཆད་དོ། ། མ་ཡིག་སྒལ་ཚིགས། ཀྵ་ཡིག་མགྲིན་པ་ནས་དཔྲལ་བའི་བར། ཧ་ཡིག་གཙུག་ཏོར། ཟླ་ཚེས། ཐིག་ལེ། ནཱ་ད་གསུམ་རྩ་གསུམ་མོ། ། ལྷན་ཅིག་སྐྱེས་པའི་དགའ་བ་ཉམས་སུ་མྱོང་བའི་ལུས་དང་སྦྱར་ན་ཡ་ར་ཝ་ལ་བཞི་དཔྲལ་བ་དང་། མགྲིན་པ་དང་།
སྙིང་ཁ་དང་། ལྟེ་བའི་འཁོར་ལོའོ། ། མ་ཡིག་ལྟེ་བ་ནས་གསང་བའི་བར། ཀྵ་ཡིག་གསང་བའི་པད་མ། ཧ་ཡིག་རྡོ་རྗེ་ནོར་བུ། ཟླ་ཚེས། ཐིག་ལེ། ནཱ་ད་གསུམ་ཐུར་སེལ་གྱི་རྩ་གསུམ་མོ། ། དཀྱིལ་འཁོར་དང་སྦྱར་ན། ཨ་ཡིག་ནམ་མཁའ་ཆོས་འབྱུང་།
ཡ་ར་ཝ་ལ་བཞི་འབྱུང་བ་བཞིའི་དཀྱིལ་འཁོར། མ་ཡིག་རི་རབ། ཀྵ་ཡིག་པད་མ། ཟླ་ཚེས་ཐིག་ལེ་ནཱ་ད་གསུམ་ཉི་མ་དང་། ཟླ་བ་དང་། སྒྲ་གཅན་གྱི་གདན་གསུམ་མོ། ། ཐོག་མ་མེད་ཅེས་པ་ལ་སོགས་པ་སྐྱེ་བ་མེད་པའི་ཕྱིར་ཐོག་མ་མེད་པའོ། ། གང་སྐྱེ་བ་མེད་པ་དེ་ལ་འགག་པ་མེད་ཅིང་དེ་དག་མེད་པ་དེ་ལ་འོང་བ་དང་འགྲོ་བ་ལ་སོགས་པ་མེད་དོ། ། དེ་དག་མེད་པ་དེ་ལ་ཡོད་པ་མེད་པ་དང་། གཟུང་བ་དང་འཛིན་པ་ལ་སོགས་པ་སྤྲོས་པ་ཐམས་ཅད་དང་བྲལ་བའི་ཕྱིར་སྤྲོས་མེད་བདག་ཅེས་པའོ། །
དེའང་། གང་གིས་རྟེན་ཅིང་འབྲེལ་བར་འབྱུང་། ། འགག་པ་མེད་པ་སྐྱེ་མེད་པ། ། འོང་བ་མེད་པ་འགྲོ་མེད་པ། ། ཆད་པ་མེད་པ་རྟག་མེད་པ། ། ཐ་དད་དོན་མིན་དོན་གཅིག་མིན། ། སྤྲོས་པ་ཉེར་ཞི་ཞི་བསྟན་པ། ། རྫོགས་པའི་སངས་རྒྱས་སྨྲ་རྣམས་ཀྱི། ། དམ་པ་དེ་ལ་ཕྱག་འཚལ་ལོ། ། ཞེས་པ་ལ་སོགས་པ་གསུངས་སོ། །
དེ་བཞིན་ཉིད་བདག་ཅེས་པ་འཁོར་བ་དང་མྱ་ངན་ལས་འདས་པའི་གནས་སྐབས་ཐམས་ཅད་དུ་ཁྱད་པར་མེད་པའི་ཕྱིར་རང་བཞིན་གྱིས་རྣམ་པར་དག་པ་སྟེ། སྔར་དེ་ཇི་བཞིན་ཕྱིས་དེ་ཇི་བཞིན། ། ཞེས་སོ། ། དག་པའི་བདག་ཅེས་པ་དེ་ཡང་། གློ་བུར་གྱི་དྲི་མ་དང་བྲལ་བའི་ཕྱིར་རོ། ། དེ་ཡང་དཔལ་ཀྱཻ་རྡོ་རྗེར། སེམས་ཅན་སངས་རྒྱས་ཉིད་ཡིན་ཏེ། ། འོན་ཀྱང་གློ་བུར་དྲི་མས་བསྒྲིབས། ། དེ་བསལ་བ་ལས་སངས་རྒྱས་སོ། ། ཞེས་གསུངས་སོ། །
ཡང་དག་ཅེས་པ་རྟེན་ཅིང་འབྲེལ་བར་འབྱུང་བ་དབྲི་བ་དང་བསྣན་པར་བྱ་བ་མེད་པ་ཕྱིན་ཅི་མ་ལོག་པའི་བདག་ཉིད་དོ། ། དེ་ཡང་། འདི་ལ་བསལ་བྱ་ཅི་ཡང་མེད། ། གཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ན་རྣམ་པར་གྲོལ། ། ཞེས་སོ། ། དེ་སྐལ་པ་དང་ལྡན་པ་རྣམས་ལ་སྟོན་པའི་ཕྱིར་སྨྲ་ཞེས་པའོ། ། མོས་པ་དང་བསམ་པ་ཇི་ལྟ་བ་བཞིན་ཆོས་ཀྱི་འཁོར་ལོ་བསྐོར་བའི་ཕྱིར་ཚིག་གཞན་མེད་ཅེས་པའོ། ། ཇི་སྐད་སྨྲས་པ་དེ་བཞིན་བྱེད། །
ཅེས་པ་ཆོས་ཐམས་ཅད་སྟོང་པ་དང་བདག་མེད་པ་དང་། སྒྱུ་མ་དང་རྨི་ལམ་དང་སྨིག་རྒྱུ་དང་དྲི་ཟའི་གྲོང་ཁྱེར་དང་སྒྲ་སྙན་དང་ཆུ་ཟླ་ལྟ་བུ་ཞེས་སྟོན་ཅིང་། རང་ཉིད་ཀྱང་དེ་ལྟར་སྒྲུབ་པ་དང་ཡིད་ལ་བྱེད་པའི་ཕྱིར་རོ། ། གཉིས་སུ་མེད་པ་ཞེས་པ་གཟུང་བ་དང་འཛིན་པ་གཉིས་སུ་མེད་པ་དང་། བདེ་བ་དང་སྟོང་པ་གཉིས་སུ་མེད་པའོ། ། དེ་རང་དང་གཞན་ལ་གསལ་བར་བྱེད་པའི་ཕྱིར་གཉིས་མེད་སྨྲ་ཞེས་པའོ། ། ཡང་ན་འདི་ནི་གཉིས་སུ་སྨྲ་ཞེས་པ་སྟེ་དོན་དམ་པར་གཉིས་སུ་མེད་ཀྱང་ཀུན་རྫོབ་ཏུ་གཉིས་སུ་སྟོན་ཞེས་པའོ། ། ཡང་དག་མཐའ་ཞེས་པ་རྣམ་པ་ཐམས་ཅད་པའི་སྟོང་པ་ཉིད་ཕྱིན་ཅི་མ་ལོག་ཅིང་མཐར་ཐུག་པའི་ཕྱིར་རོ། ། དེ་ལ་རང་རིག་པའི་ཚུལ་གྱིས་གནས་པའི་ཕྱིར་རྣམ་པར་གནས་ཞེས་པའོ། ། ཡང་ན་འབྱུང་བའི་མཐའ་ཞེས་པ་སྟེ།
འབྱུང་བ་ལྔའི་མཐའ་ནམ་མཁའི་རང་བཞིན་བདེ་བ་ཆེན་པོ་མཐར་ཐུག་པ་ལ་གནས་པའི་ཕྱིར་རྣམ་པར་གནས་ཞེས་པའོ། ། དེའང་དཔལ་ཀྱཻ་རྡོ་རྗེར། བོ་ལ་ཀཀྐོ་ལ་སྦྱོར་བས། ། ས་ནི་དེ་ལ་སྐྱེ་བར་འགྱུར། ། རེག་པས་སྲ་བའི་ཆོས་ཅན་ཏེ། ། བྱང་སེམས་ཁུ་བའི་རྣམ་པ་ལས། ། ཆུ་ཡི་ཁམས་ཀྱང་ཡང་དག་འབྱུང་། ། བསྐྱོད་པ་ལས་ནི་མི་སྐྱེ་འགྱུར། ། འགྲོ་བ་རླུང་དུ་རབ་ཏུ་གྲགས། ། བདེ་བར་གྱུར་པ་ནམ་མཁའི་ཁམས། །
ལྔ་པོ་རྣམས་ཀྱིས་ཡོངས་སུ་བསྐོར། ། ཞེས་གསུངས་སོ། ། བདག་མེད་ཅེས་པ་ཆོས་ཐམས་ཅད་རང་གི་ངོ་བོས་སྟོང་པ་སྣ་ཚོགས་གཟུགས་འཛིན་པ་དང་བྲལ་བའོ། ། དེ་ཉིད་སེང་གེ་སྟེ་ཉོན་མོངས་པ་དང་རྣམ་པར་རྟོག་པ་རྣམས་ལ་ཉམ་ང་བ་མེད་པའི་ཕྱིར་རོ། ། སྒྲ་དང་ལྡན་ཞེས་པ་གཞོམ་དུ་མེད་པ་ནཱ་དའི་བདག་ཉིད་དོ། ། མུ་སྟེགས་ཞེས་པ་ཐར་པའི་ལམ་གྱི་མུ་དང་སྟེགས་ལྟ་བུར་གྱུར་པའོ། ། ངན་པ་ཞེས་པ་བདག་དང་བདག་གི་བ་ལ་སོགས་པར་ལྟ་བ་ལམ་ལོག་པར་གྱུར་པ་སྟེ། དེ་ཉིད་རི་དྭགས་ཡིན་ལ་དེ་བདག་མེད་པའི་སྒྲས་འཇིགས་པར་བྱེད་ཅིང་སྟོང་པ་ཉིད་ཀྱི་ངོ་བོར་ཐིམ་པར་བྱེད་པའི་ཕྱིར་འཇིགས་བྱེད་ཅེས་པའོ། ། དེའང་། སྟོང་པ་ཉིད་ཀྱི་སེང་གེའི་སྒྲས། །
རྒོལ་བ་ཐམས་ཅད་སྐྲག་པར་མཛད། ། གང་དང་གང་དུ་ཞུགས་པ་དེ། ། དེ་དང་དེར་ནི་སྟོང་པ་ཉིད། ། ཅེས་སོ། ། ཀུན་ཏུ་འགྲོ་བ་ཞེས་པ་བདེ་བ་ཆེན་པོ་རྣམ་པར་མི་རྟོག་པའི་ཡེ་ཤེས་ཀྱིས་ཕུང་པོ་དང་ཁམས་དང་སྐྱེ་མཆེད་ལ་སོགས་པ་ཐམས་ཅད་ལ་ཁྱབ་པའི་ཕྱིར་རོ། ། དེ་ཡང་། ལུས་གནས་ཡེ་ཤེས་ཆེན་པོ་ནི། ། ཀུན་ཏུ་རྟོག་པ་ཐམས་ཅད་སྤང་། ། དངོས་པོ་ཐམས་ཅད་ཁྱབ་པ་པོ། ། ལུས་ལ་གནས་ཀྱང་ལུས་སྐྱེས་མིན། །
ཞེས་སོ། ། དེའང་གཞོམ་དུ་མེད་པ་བགྲོད་པའི་ཕྱིར་དོན་ཡོད་བགྲོད་ཅེས་པའོ། ། དེ་བཞིན་གཤེགས་ཞེས་པ་བདེ་བ་ཆེན་པོ་བྱང་ཆུབ་ཀྱི་སེམས་རྡོ་རྗེ་ནོར་བུ་དང་གཙུག་ཏོར་གྱི་བར་དུ་འགྲོ་བ་དང་འོང་བའི་ཕྱིར་རོ། ། ཡང་ན་དེ་བཞིན་ཉིད་རྟོགས་ཤིང་དེ་བཞིན་ཉིད་ཁོང་དུ་ཆུད་པའི་ཕྱིར་རོ། ། ཡེ་ཤེས་ཀྱི་བདག་ཉིད་སྤྲུལ་པའི་སྐུས་སྐད་ཅིག་གཅིག་ལ་འཇིག་རྟེན་ཐམས་ཅད་དུ་ཁྱབ་པར་འགྲོ་བའི་ཕྱིར། ཡིད་ལྟར་མགྱོགས་ཞེས་པའོ། ། ཆགས་པ་དང་། ཆགས་བྲལ་དང་། བར་མའི་ཆགས་པ་ལས་རྒྱལ་བའི་ཕྱིར་རྒྱལ་བའོ། ། མ་རིག་པ་ལ་སོགས་པ་ཡན་ལག་བཅུ་གཉིས་འགོག་པའི་ཕྱིར་དགྲ་རྒྱལ་ཞེས་པའོ།
རྡོ་རྗེ་ནོར་བུའི་རྩེ་མོ་རླུང་དང་རྣམ་པར་རྟོག་པ་ཐམས་ཅད་ལས་རྒྱལ་བའི་ཕྱིར་རྣམ་པར་རྒྱལ་བ་ཞེས་པའོ། ། ཡང་ན་སྙོམས་འཇུག་དང་། ཤེས་བྱ་དང་། ཉོན་མོངས་པའི་སྒྲིབ་པ་གསུམ་ལས་རྒྱལ་པའི་ཕྱིར་རྒྱལ་བ་ལ་སོགས་པ་དང་རིམ་པ་བཞིན་སྦྱར་བར་བྱའོ། ། བདེ་བ་ཆེན་པོ་ཐིག་ལེའི་རང་བཞིན་གྱིས་འཁོར་ལོ་དྲུག་པོ་རྣམས་སུ་སྒྱུར་བའི་ཕྱིར་འཁོར་ལོ་སྒྱུར་བ་སྟེ། ཡན་ལག་བཞི་དང་ཡན་ལག་དྲུག་གི་རྣམ་པར་རྒྱལ་བའི་ཕྱིར་སྟོབས་པོ་ཆེའོ། ། ཚོགས་དགའ་བ་དང་། མཆོག་དགའ་དང་། ཁྱད་པར་གྱི་དགའ་བ་རྣམས་ཀྱི་སློབ་དཔོན་ཞེས་པ་ལྷན་ཅིག་སྐྱེས་པའི་ཡེ་ཤེས་ཉེ་བར་སྟོན་པ་ཁུ་བའི་བདག་ཉིད་དོ། ། དེའང་ཚོགས་ཞེས་པ་རྩ་སྟོང་ཕྲག་བདུན་ཅུ་རྩ་གཉིས་ཏེ།
དེ་རྣམས་ལ་ཁྱབ་ཅིང་རྗེ་བོར་གྱུར་པ་ཉིད་ཀྱིས་གཙོ་བོ་ཞེས་པ་ལྷན་ཅིག་སྐྱེས་པའི་དགའ་བ་ཁུ་བའི་རང་བཞིན་ནོ། ། ཚོགས་ཕུང་པོ་ལྔ་ལ་སོགས་པ་རྣམས་ཀྱི་རྗེ་བོ་ལྷན་ཅིག་སྐྱེས་པའི་དགའ་བ་སྟེ། དེ་རྣམས་ཀྱི་དབང་ཕྱུག་ཉིད་ཀྱི་ཕྱིར་རོ། ། དེ་རྣམས་ཞེས་པ་གཟུགས་ལ་སོགས་པའི་འཁོར་ལོའི་བདག་ཉིད་སྒྱུ་མ་ལྟ་བུ་ལ་སོགས་པའི་རང་བཞིན་ནོ། ། དེ་རྣམས་ཀྱི་བདག་པོ་ནི་འོད་གསལ་བའོ། ། དབང་དང་ལྡན་ཞེས་པ་ཆོས་ཐམས་ཅད་དེའི་དབང་དུ་གྱུར་པའི་ཕྱིར་རོ། ། ལྷན་ཅིག་སྐྱེས་པའི་བདེ་བས་དབུགས་ཉི་ཁྲི་ཆིག་སྟོང་དྲུག་བརྒྱ་གཡོ་བ་མེད་པའི་ཕྱིར་མཐུ་ཆེན་ཞེས་པའོ། ། སྲོག་ལ་སོགས་པའི་རླུང་རྣམས་བདེ་བ་ཆེན་པོར་ཐིམ་པར་བྱེད་པའི་ཕྱིར་གཅེས་པར་འཛིན་པའོ། ། ཚུལ་ཆེན་ཞེས་པ་དུ་བ་ལ་སོགས་པའི་སྣང་བ་དམིགས་པ་མེད་པའི་བདག་ཉིད་དོ། ། འགྱུར་བ་མེད་པའི་བདེ་བ་གཉིས་སུ་མེད་པའི་བདག་ཉིད་རང་རིག་པའི་ཕྱིར་རྣམ་པར་རྟོག་པའི་བསྒོམ་པ་ལ་སོགས་པ་རྣམས་ལ་ཡིད་གཡོ་བ་མེད་པས་གཞན་གྱིས་འདྲེན་པ་མིན་ཞེས་པའོ། །
ཚིག་རྗེ་ཞེས་པ་ཚིག་གི་དབང་པོ་སྟེ། སོ་སོར་སྡུད་པའི་ཡན་ལག་གསལ་བར་གྱུར་པས་ཚིག་གི་མཆོག་སྦྱིན་པ་ལ་སོགས་པ་ནུས་པའི་ཕྱིར་རོ། ། འདི་ནི་སོ་སོར་ཡང་དག་པར་རིག་པ་ཐོབ་པར་གསུངས་སོ། ། ཚིག་བདག་ཅེས་པ་ཚིགས་སུ་བརྗོད་པ་སྤངས་པ་གཞོམ་དུ་མེད་པ་ནཱ་དའི་བདག་ཉིད་དེ། འདིས་ནི་ངེས་པའི་ཚིག་སོ་སོ་ཡང་དག་པར་རིག་པ་ཐོབ་པར་གསུངས་སོ། ། ཆོས་ཐམས་ཅད་སྟོང་པ་ཉིད་ལ་སོགས་པར་གསལ་བར་བྱེད་པའི་ཕྱིར་སྨྲ་མཁས་པ་སྟེ། འདིས་ནི་ཆོས་སོ་སོ་ཡང་དག་པར་རིག་པ་ཐོབ་པར་གསུངས་སོ། ། རྡོ་རྗེའི་བཟླས་པ་ལ་སོགས་པས་དམ་པའི་བདེ་བ་ཐོབ་པའི་ཕྱིར་ཚིག་ལ་དབང་བ་སྟེ། འདིས་ནི་སྤོབས་པ་སོ་སོ་ཡང་དག་པར་རིག་པ་ཐོབ་པར་གསུངས་སོ། ། དེ་ལྟར་སོ་སོ་ཡང་དག་པར་རིག་པ་བཞི་ཐོབ་པས་སེམས་ཅན་ཐམས་ཅད་ལ་སྐལ་བ་ཇི་ལྟ་བ་བཞིན་གྱིས་འོད་གསལ་བ་ལ་སོགས་པའི་ཆོས་ཀྱི་འཁོར་ལོ་བསྐོར་བའི་ཕྱིར་ཚིག་མཐའ་ཡས་ཞེས་པའོ། །
ཚིག་བདེན་ཞེས་པ་ཀུན་རྫོབ་དང་དོན་དམ་པའི་བདེན་པ་གཉིས་ལ་བརྟེན་པའི་ཚིག་གོ ། དེའང་སློབ་དཔོན་ཀླུ་སྒྲུབ་ཀྱི་དབུ་མ་རྩ་བར། སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་བརྟེན། ། འཇིག་རྟེན་ཀུན་རྫོབ་བདེན་པ་དང་། ། དམ་པའི་དོན་གྱི་བདེན་པ་འོ། ། གང་དག་བདེན་པ་འདི་གཉིས་ཀྱི། ། རྣམ་པར་དབྱེ་བ་མི་ཤེས་པ། ། དེ་ཡིས་སངས་རྒྱས་བསྟན་པ་ཡི། ། ཟབ་མོའི་དེ་ཉིད་རྣམ་མི་ཤེས། །
ཞེས་པ་དང་། འདི་ཉིད་དུའང་། བདེན་པ་གཉིས་ཀྱི་ཚུལ་ལ་གནས། ། ཞེས་གསུངས་སོ། ། བདེན་པར་སྨྲ་བ་ཞེས་པ་སྟོང་པ་ཉིད་དང་སྙིང་རྗེ་དབྱེར་མེད་པ་རང་རིག་པའི་ཡེ་ཤེས་རབ་ཏུ་གསལ་བར་བྱེད་པའི་ཕྱིར་རོ། ། བདེན་པ་བཞི་ནི་སྟོན་པ་པོ། ། ཞེས་པ་དགའ་བ་བཞི་གསལ་བར་བྱེད་པའོ་ཞེས་གསུངས་སོ། ། ཡང་ན་འགྱུར་བའི་བདེ་བ་རྣམ་པར་རྟོག་པའི་དྲ་བ་དབུགས་ཉི་ཁྲི་ཆིག་སྟོང་དྲུག་བརྒྱ་གཡོ་བ་དང་བཅས་པ་ནི་སྡུག་བསྔལ་གྱི་བདེན་པའོ། ། དེ་སྐྱེད་པའི་རྒྱུ་བདག་ཏུ་འཛིན་པའི་རང་བཞིན་འཕོ་བའི་བག་ཆགས་ཐིག་ལེ་བཞིའི་བདག་ཉིད་ནི་ཀུན་ཏུ་འབྱུང་གི་བདེན་པའོ། ། དེ་དག་འགགས་པ་འགྱུར་བ་མེད་པའི་བདེ་བའི་བདག་ཉིད་ནི་འགོག་པའི་བདེན་པའོ། །
དེ་མངོན་དུ་བྱེད་པའི་ཐབས་ཡན་ལག་དྲུག་གི་རྣལ་འབྱོར་ནི་ལམ་གྱི་བདེན་པའོ། ། བདེན་པ་བཞི་པོ་དེ་དག་ཉེ་བར་སྟོན་པའི་ཕྱིར། བདེན་པ་བཞི་ནི་སྟོན་པ་པོ། ། ཞེས་པའོ། ། ཕྱིར་མི་ལྡོག་པ་ཞེས་པ་འཁོར་ལོ་བཞིའི་ལྟེ་བར་གནས་པ་ཉིད་ཀྱིས་དབུགས་བཞི་བརྒྱ་ལྷག་པའི་སྟོང་ཕྲག་བཅུ་བཞི་རྣམས་འགགས་པ་ལས་ས་བརྒྱད་པ་མི་གཡོ་བ་ཐོབ་པར་གྱུར་པའོ། ། ཕྱིར་མི་འོང་ཞེས་པ་ཉོན་མོངས་པའི་དབང་གིས་སླར་འཁོར་བར་མི་འགྱུར་བའི་ཕྱིར་རོ། ། བསེ་རུ་ཞེས་པ་ཉི་མ་དང་ཟླ་བའི་ལམ་གཉིས་འགགས་ནས་རྟག་ཏུ་སྒྲ་གཅན་གྱི་ལམ་དུ་ཞུགས་པས་རླུང་གཡོ་བ་མེད་པར་གྱུར་པའོ། ། དེ་ལས་འཁོར་ལོ་དྲུག་དང་འབྲེལ་བའི་རྩ་མཐའ་དག་བདེ་བ་ཆེན་པོས་ཁྱབ་པར་བྱེད་པའི་ཕྱིར་སོ་སོར་འདྲེན་པ་སྟེ། ཞེས་པའོ། ། ངེས་འབྱུང་སྣ་ཚོགས་ཞེས་པ་ཉོན་མོངས་པ་དང་།
རྣམ་པར་རྟོག་པ་སྣ་ཚོགས་པ་རྣམས་རྣམ་པར་མི་རྟོག་པའི་ཡེ་ཤེས་སུ་ངེས་པར་འབྱུང་ཞིང་། དེའང་འབྱུང་བ་མེད་པའི་བདེ་བར་ངེས་པར་འབྱུང་བའི་ཕྱིར་ངེས་འབྱུང་བ་ཞེས་པའོ། ། ཡང་ན་ངེས་འབྱུང་སྣ་ཚོགས་ཞེས་པ་མོས་པ་སྣ་ཚོགས་པའི་སེམས་ཅན་རྣམས་ལ་ངེས་འབྱུང་བའི་སྤྱོད་པ་དང་ཐབས་སྣ་ཚོགས་གསུངས་པའོ། ། དེ་ཐམས་ཅད་ཀྱང་མཐར་ཐུག་པ་ན་འགྱུར་བ་མེད་པའི་བདེ་བ་ཆེན་པོ་ཁོ་ནར་ངེས་པར་འབྱུང་བའི་ཕྱིར་ངེས་འབྱུང་ཞེས་པའོ། ། དེའང་སྡོམ་པ་འབྱུང་བའི་རྒྱུད་དུ། མོས་པ་སྣ་ཚོགས་སེམས་ཅན་ལ། ། སྤྱོད་པ་སྣ་ཚོགས་སྟོན་མཛད་ཅིང་། ། སྣ་ཚོགས་ཚུལ་གྱིས་གདུལ་བྱ་ལ། ། ཐབས་རྣམས་ཀྱིས་ཀྱང་བསྟན་པ་འོ། ། ཞེས་པ་དང་།
འདི་ཉིད་དུ། ཐེག་པ་གསུམ་གྱི་ངེས་འབྱུང་ནི། ། ཐེག་པ་གཅིག་གི་འབྲས་བུར་གནས། ། ཞེས་གསུངས་སོ། ། འབྱུང་བ་ཆེན་པོ་ལྔ་པོ་རྣམས་ཀྱི་རྒྱུ་གཅིག་གཉིས་སུ་མེད་པའི་ཡེ་ཤེས་ལྷན་ཅིག་སྐྱེས་པའི་དགའ་བ་སྟེ། དེའང་དཔལ་ཀྱཻ་རྡོ་རྗེར། འབྱུང་བ་ལྔ་ཡི་རང་བཞིན་ལས། ། ཀུན་ཏུ་རྒྱུ་ལ་ལྔ་རུ་འགྱུར། ། དགའ་བ་ཆེན་པོ་གཅིག་ཉིད་ནི། ། དབྱེ་བ་ལྔ་རུ་འགྲོ་བར་འགྱུར། །
ཞེས་པ་ལ་སོགས་པ་གསུངས་སོ། ། ཡང་ན་འབྱུང་བ་ཆེན་པོ་ཞེས་པ་སྟེ། རྡོ་རྗེ་སེམས་དཔའ་བདག་ཉིད་ལྷན་ཅིག་སྐྱེས་པའི་དགའ་བ་འགྱུར་བ་མེད་པའི་བདེ་བ་ནི་འབྱུང་པོ་ཡིན་ལ། དེས་ཐམས་ཅད་ལ་ཁྱབ་པའི་ཕྱིར་ཆེན་པོ་ཞེས་པའོ། ། རྒྱུ་ཞེས་པ་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་སྐྱེད་པའི་ཕྱིར་ཏེ། གཅིག་ཅེས་པ་གཉིས་སུ་མེད་པའི་བདག་ཉིད་དོ། ། དེ་ཡང་དཔལ་ཀྱཻ་རྡོ་རྗེར། དེ་ཉིད་སྲོག་ཆགས་རྣམས་ཀྱི་སྲོག ། དེ་ཉིད་མཆོག་ཏུ་མི་འགྱུར་བ། ། དེ་ཉིད་འགྲོ་བའི་རང་བཞིན་འདི། །
དེ་ཉིད་ཐམས་ཅད་ཁྱབ་པ་འོ། ། ཐམས་ཅད་ལུགས་ལ་རྣམ་པར་གནས། ། དངོས་དང་དངོས་མེད་དེ་ལས་བྱུང་། ། ཞེས་སོ། ། དགེ་སློང་ཞེས་པ་རྣམ་པ་བཞི་སྟེ། མིང་གི་དགེ་སློང་དང་། སློང་བའི་དགེ་སློང་དང་། གསོལ་བ་དང་བཞིའི་ལས་བསྙེན་པར་རྫོགས་པའི་དགེ་སློང་དང་། དོན་དམ་པའི་དགེ་སློང་ངོ་། ། དེ་ལས་འདིར་བཞི་པ་སྟེ།
འདོད་པའི་ཡོན་ཏན་ལ་ཉེ་བར་ལོངས་སྤྱོད་ཀྱང་ཉོན་མོངས་པས་མ་གོས་པའི་ཕྱིར་རོ། ། དགྲ་བཅོམ་ཞེས་པ་ཉོན་མོངས་པ་རྣམ་པར་རྟོག་པ་དགྲ་དང་འདྲ་བ་མཐའ་དག་རྣམ་པར་མི་རྟོག་པའི་ཡེ་ཤེས་ཀྱིས་བཅོམ་པའི་ཕྱིར་རོ། ། ཡང་ན་མཆོད་འོས་ཞེས་པ་སྟེ། རྣམ་པར་མི་རྟོག་པའི་ཡེ་ཤེས་དམིགས་པ་མེད་པའི་བདག་ཉིད་དེ་རང་རིག་པའི་ཚུལ་གྱིས་མཆོད་པར་བྱ་བའི་ཕྱིར་རོ། ། ཟག་པ་ཟད་ཅེས་པ་མ་རིག་པའི་བདག་ཉིད་འཕོ་བའི་བག་ཆགས་མཐའ་དག་ཟད་པའི་ཕྱིར་རོ། ། ཡང་ན་ཟག་པ་རྣམ་པ་བཞི་སྟེ། འདོད་པ་དང་། སྲིད་པ་དང་། མ་རིག་པ་དང་། ལྟ་བའི་ཟག་པའོ། །
དེ་དག་འགྱུར་བ་མེད་པའི་ཡེ་ཤེས་ཀྱིས་བཅོམ་པས་ཟད་པ་ལས་རིམ་པ་བཞིན་ལྷའི་བུ་དང་། འཆི་བདག་དང་། ཉོན་མོངས་པ་དང་། ཕུང་པོའི་བདུད་བཅོམ་པར་འགྱུར་རོ། ། འདོད་ཆགས་བྲལ་ཞེས་པ་འོད་གསལ་བ་ལ་རབ་ཏུ་ཞུགས་པས་རང་བཞིན་གྱི་འདོད་ཆགས་དང་བྲལ་ཞིང་བདེ་བ་ཆེན་པོ་ཉམས་སུ་མྱོང་བའི་ཕྱིར་རོ། ། དབང་པོ་གཉིས་ཀྱི་སྦྱོར་བ་ལས་མ་སྐྱེས་ཤིང་། ཡུལ་དང་དབང་པོ་ཐམས་ཅད་ཟིལ་གྱིས་གནོན་པའི་ཕྱིར། དབང་པོ་ཐུལ་ཞེས་པའོ། ། འདོད་པའི་ཡོན་ཏན་ལྔ་ལ་ལོངས་སྤྱོད་པ་སྔོན་མེད་ཅིང་ངོ་མཚར་བ་ལྷན་ཅིག་སྐྱེས་པའི་བདེ་བ་ཐོབ་པའི་ཕྱིར་བདེ་བ་རྙེད་པ་ཞེས་པའོ། ། དེའང་འཕོ་བ་མེད་པའི་བདེ་བ་ཉིད་ཀྱིས་ཉམས་པའི་འཇིགས་པ་དང་བྲལ་བའི་ཕྱིར་འཇིགས་མེད་ཐོབ་ཅེས་པའོ། །
ལྷན་ཅིག་སྐྱེས་པའི་དགའ་བའི་རོ་ཆེན་པོ་དང་ལྡན་པས་སད་པ་དང་རྨི་ལམ་དང་། གཉིད་འཐུག་པོ་དང་། བཞི་པའི་གནས་སྐབས་སྐྱེད་པར་བྱེད་པ་ལུས་དང་ངག་དང་སེམས་དང་ཡེ་ཤེས་ཀྱི་ཐིག་ལེ་མེ་དང་འདྲ་བ་རྣམས་དཔྲལ་བ་དང་མགྲིན་པ་དང་། སྙིང་ཁ་དང་། ལྟེ་བ་རྣམས་སུ་རབ་ཏུ་ཞི་བར་གྱུར་པའི་ཕྱིར་བསིལ་བར་གྱུར་པའོ། ། དེའི་ཕྱིར་རྙོག་པ་མེད་ཅེས་པ་ཆགས་པ་དང་ཆགས་བྲལ་ལ་སོགས་པའམ། འཕོ་བའི་བག་ཆགས་ཀྱི་དྲི་མས་མ་གོས་པའི་ཕྱིར་ཡེ་ཤེས་ཀྱི་སྐུའོ། ། རིག་པ་ཞེས་པ་རྣམ་པར་མི་རྟོག་པའི་ཡེ་ཤེས་འགྱུར་བ་མེད་པའི་བདེ་བའོ། ། དེའང་འགྲེལ་པ་དྲི་མ་མེད་པར། རིག་པ་ཞེས་པ་རྣམ་པར་མི་རྟོག་པ་ནང་གི་རིག་པ་སྟེ་རྣམ་པ་ཐམས་ཅད་དང་ལྡན་པའི་སྟོང་པ་ཉིད་དོ། །
གཞན་ཡང་འགྱུར་མེད་ཀྱང་རིག་པ་སྟེ། དམིགས་པ་མེད་པ་ཟག་པ་མེད་པའི་བདེ་བའི་བདག་ཉིད་ཅན་ནོ། ། ཞེས་གསུངས་སོ། ། དེའི་རྐང་པ་ནི་དབང་བཞི་པའི་བདག་ཉིད་དེ། དེ་དང་ལྡན་པ་གཉིས་སུ་མེད་པར་གྱུར་པའོ། ། ཡང་ན་རྐང་པ་ཞེས་པ་གཉིས་ཏེ་ཤེས་རབ་དང་ཐབས་ཀྱི་བདག་ཉིད་དོ། ། ཡང་ན་རིག་པ་ཞེས་པ་ཤེས་རབ་བོ། ། རྐང་པ་ཞེས་པ་ཚུལ་ཁྲིམས་དང་ཏིང་ངེ་འཛིན་ཏེ། བསླབ་པ་གསུམ་དང་ཡང་དག་པར་ལྡན་པའོ། ། བདེ་བར་གཤེགས་ཞེས་པ་འཕོ་བའི་བག་ཆགས་སྤངས་པས་འགྱུར་བ་མེད་པའི་བདེ་བས་སླར་མི་ལྡོག་པར་གཤེགས་པ་དང་།
མཛེས་པར་གཤེགས་པ་དང་། ཐམས་ཅད་ལ་ཐོགས་པ་མེད་པས་མ་ལུས་པ་ཐུགས་སུ་ཆུད་པའི་ཕྱིར་མ་ལུས་པར་གཤེགས་པ་སྟེ་འཇམ་དཔལ་ཡེ་ཤེས་སེམས་དཔའ་ཡེ་ཤེས་ཀྱི་སྐུའོ། ། འཇིག་རྟེན་རིག་ཅེས་པ་ཕུང་པོ་དང་ཁམས་དང་སྐྱེ་མཆེད་རྣམས་བདེ་བ་ཆེན་པོ་གཉིས་སུ་མེད་པའི་བདག་ཉིད་དུ་རིག་པའོ། ། དེའང་། མཆོག་ཅེས་པ་དགའ་བ་དང་། མཆོག་དགའ་དང་། དགའ་བྲལ་གྱི་དགའ་བ་རྣམས་ལས་ཕུལ་དུ་བྱུང་བར་གྱུར་པའོ། ། བདག་གིར་མི་འཛིན་ཞེས་པ་གཟུང་བའི་རྣམ་པར་རྟོག་པ་དང་བྲལ་བའོ། ། ངར་མི་འཛིན་ཞེས་པ་འཛིན་པའི་རྣམ་པར་རྟོག་པ་དང་བྲལ་བའོ། ། ཡང་ན་བདག་གིར་མི་འཛིན་ཞེས་པ་བསྒོམ་པར་བྱ་བའི་རྣམ་པར་རྟོག་པ་དང་བྲལ་བའོ། །
ངར་མི་འཛིན་ཞེས་པ་སྒོམ་པ་པོའི་རྣམ་པར་རྟོག་པ་དང་བྲལ་བའོ། ། དེའི་ཕྱིར་རྣམ་པར་རྟོག་པའི་བསྒོམ་པ་དང་རྡོ་རྗེ་སེམས་དཔའི་ང་རྒྱལ་ཡང་མི་བྱའོ། ། བདེན་པ་གཉིས་ཀྱི་ཚུལ་ལ་གནས། ། ཞེས་པ་ཀུན་རྫོབ་ཀྱི་བདེན་པ་གཟུགས་ལ་སོགས་པ་སྒྱུ་མ་ལྟ་བུའི་བདག་ཉིད་རང་བྱིན་གྱིས་བརླབ་པའི་མཚན་ཉིད་དོན་དམ་པའི་བདེན་པ་འོད་གསལ་བ་རང་རིག་པ་ནི་བདེན་པ་གཉིས་སོ། ། དེའང་བདག་བྱིན་གྱིས་བརླབ་པ་དག་ནི་སྟོང་པ་ལ། ཁམས་གསུམ་པོ་ནི་མཐོང་བར་གྱུར་པའི་མཚན། ཞེས་སོ། ། དེ་ཉིད་ལམ་ཡིན་པའི་ཕྱིར་ཚུལ་ཞེས་པའོ། ། དེ་ལ་དེའི་བདག་ཉིད་ཀྱིས་གནས་པའོ། ། དེའི་ཕྱིར་འདི་ནི་ཨེ་ཝྃ་གྱི་སྒྲའི་བརྗོད་པར་བྱ་བ་ཤེས་རབ་དང་ཐབས་ཀྱི་རང་བཞིན་བཅོམ་ལྡན་འདས་དཔལ་དུས་ཀྱི་འཁོར་ལོ་རྡོ་རྗེ་སེམས་དཔའི་བདག་ཉིད་གསུངས་སོ། །
འཁོར་བ་ཞེས་པ་ཡང་དག་པའི་སྙིང་པོ་སྟེ་དགའ་བ་དང་མཆོག་དགའོ། ། དེའི་ཕ་རོལ་ཞེས་པ་དགའ་བྲལ་གྱི་དགའ་བའོ། ། དེའི་མཐའ་ཞེས་པ་ལྷན་གཅིག་སྐྱེས་པའི་དགའ་བ་སྟེ། དེ་ལས་འགྱུར་བ་མེད་པར་གནས་པའོ། ། དེའང་། བསམ་གཏན་བཞི་པའི་རྩེ་མོ་འཆང་། ། ཞེས་སོ། ། བྱ་བ་བྱས་པ་ཞེས་པ་དབང་བཞི་པའི་ཡེ་ཤེས་མངོན་དུ་བྱས་པ་སྟེ། དེ་ཉིད་རྣམ་པར་རྟོག་པའི་རླབས་དང་བྲལ་བའི་ཕྱིར་སྐམ་པ་ཡིན་ལ། དེ་ལ་དམིགས་པ་མེད་པའི་སྦྱོར་བས་གནས་པའོ། །
ཡང་ན་བྱ་བ་བྱས་པ་ཞེས་པ་དབུགས་ཉི་ཁྲི་ཆིག་སྟོང་དྲུག་བརྒྱ་འགགས་པ་སྟེ། དེ་ཉིད་འཛག་པའི་བདེ་བ་རླན་དང་བྲལ་བའི་ཕྱིར་སྐམ་པ་ཡིན་ལ། དེ་ལ་ཡེ་ཤེས་ལྔའི་ཚུལ་གྱིས་གནས་པ་ཡེ་ཤེས་སེམས་དཔའོ། ། ཡེ་ཤེས་འབའ་ཞིག་ཅེས་པ་རྣམ་པར་རྟོག་པ་དང་བྲལ་བ་སྟེ། དག་པ་གཉིས་སུ་མེད་པ་འོད་གསལ་བ་ཆོས་ཀྱི་སྐུའི་བདག་ཉིད་དོ། ། དེ་ལས་ངེས་པར་འབྱུང་བ་འགྱུར་བ་མེད་པའི་བདེ་བའི་རང་བཞིན་ནོ། ། ཤེས་རབ་ཅེས་པ་སྣ་ཚོགས་གཟུགས་མཐོང་བ་རྣམ་པར་མི་རྟོག་པའི་ཡེ་ཤེས་ཏེ། དེ་ཉིད་ཉོན་མོངས་པ་མཐའ་དག་སེལ་བར་བྱེད་པའི་ཕྱིར་མཚོན་ཆའོ། ། རྣམ་འཇོམས་ཞེས་པ་རྣམ་པར་རྟོག་པའི་དྲ་བ་འཇོམས་པའོ། ། དམ་ཆོས་ཞེས་པ་དམ་པ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་བརྟེན་ཅིང་བསྟན་པ་དང་།
བླ་མ་དམ་པའི་ཉེ་བར་བསྟན་པས་མངོན་དུ་བྱ་བའི་ཕྱིར་དམ་པའོ། ། ཆོས་ནི་གསུང་རབ་ཡན་ལག་བཅུ་གཉིས་དང་། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་གཞི་ཤེས་རབ་དང་ཐབས་ཀྱི་རང་བཞིན་ཨེ་ཝྃ་གྱི་ཡི་གེ་སྟེ། བདེ་བའི་རང་གི་མཚན་ཉིད་འཛིན་པའི་ཕྱིར་རོ། ། དེ་ཡང་ལྷའི་དབང་པོས་ཞུས་པ་ལས་འབྱུང་བ། ཆོས་ཀྱི་ཕུང་པོ་བགྲང་བ་ནི། ། སྟོང་ཕྲག་བརྒྱད་བཅུ་རྩ་བཞི་པོ། ། ཀུན་གྱི་གཞིར་གྱུར་ཕ་མ་དང་། ། ཡི་གེ་གཉིས་ནི་བདག་གིས་བཤད། ། ཨེ་ཡི་ཡི་གེ་ཡུམ་ཡིན་ཏེ། །
ཝྃ་གྱི་ཡི་གེ་ཡབ་ཏུ་བརྗོད། ། ཐིག་ལེ་དེར་ནི་རྣལ་འབྱོར་འགྱུར། ། རྣལ་འབྱོར་དེར་ནི་རྨད་བྱུང་མཆོག ། ཨེ་ཡིག་པད་མ་ཞེས་བརྗོད་དེ། ། ཝྃ་ཡིག་ཀྱང་ནི་རྡོ་རྗེ་ཉིད། ། དེར་ནི་ཐིག་ལེ་ས་བོན་འགྱུར། ། འགྲོ་བ་གསུམ་པོ་དེ་ལས་སྐྱེས། ། ཨེ་ཡི་ཡི་གེ་ཤེས་རབ་སྟེ། ། ཝྃ་ཡིག་ཤིན་ཏུ་དགའ་བའི་བདག ། ཐིག་ལེ་གཞོམ་མེད་དེ་ཉིད་དེ། །
དེ་ལ་སྐྱེས་པ་འགྱུར་མེད་དོ། ། ཆོས་ཀྱི་ཕྱག་རྒྱ་ཡི་གེ་གཉིས། ། དེ་ཉིད་ཤེས་པས་ཤེས་པ་གང་། ། དེ་ནི་སེམས་ཅན་ཐམས་ཅད་ལ། ། ཆོས་ཀྱི་འཁོར་ལོ་སྐོར་བྱེད་འགྱུར། ། ཞེས་གསུངས་སོ། ། གཞན་དུའང་། ཨེ་ཡིག་ནམ་མཁའི་སྣང་བ་སྟེ། ། ཆོས་ཀྱི་དབྱིངས་སུ་རབ་ཏུ་གྲགས། ། ཝྃ་ཡིག་བདེ་བར་གཤེགས་པའི་ཚོགས། །
ཨེ་ཡིག་རྣམ་པར་ཡང་དག་གནས། ། ཨེ་དང་གསང་ཆེན་ནམ་མཁའི་ཁམས། ། བྷ་ག་ཆོས་འབྱུང་ཆུ་སྐྱེས་དང་། ། སེང་གེའི་གདན་གནས་རྡོ་རྗེ་ཅན། ། རྒྱུད་གཞན་དུ་ནི་བདག་གིས་བཤད། ། རྡོ་རྗེ་ཅན་ཝྃ་རྡོ་རྗེ་སེམས། ། རྡོ་རྗེ་འཇིགས་བྱེད་དབང་ཕྱུག་དང་། ། དུས་ཀྱི་འཁོར་ལོ་ཧེ་རུ་ཀ ། དང་པོའི་སངས་རྒྱས་སོགས་མིང་གིས། ། ཞེས་གསུངས་སོ། །
ཆོས་ཞེས་པ་ཆོས་ཀྱི་དབྱིངས་རང་བཞིན་གྱིས་བྱིན་གྱིས་བརླབས་པ་སྟེ། དེས་གཟུགས་ལ་སོགས་པ་ཐམས་ཅད་གསལ་བར་བྱེད་པའི་ཕྱིར་ཆོས་རྒྱལ་ཞེས་པའོ། ། ལྷན་ཅིག་སྐྱེས་པའི་ཡེ་ཤེས་སྣང་བའི་ངང་ཚུལ་ཉིད་ཀྱི་ཕྱིར་གསལ་བར་ལྡན་ཞེས་པའོ། ། རྟག་ཏུ་སྣང་བ་མེད་པར་བསྒོམ་པས་དུ་བ་ལ་སོགས་པའི་མཚན་མ་བཅུ་དང་། སངས་རྒྱས་ཀྱི་གཟུགས་བརྙན་གྱིས་འཇིག་རྟེན་མི་ཤེས་པའི་མུན་པས་བསྒྲིབས་པ་རྣམས་ཀྱི་སྣང་བ་བྱེད་པའི་ཕྱིར་འཇིག་རྟེན་སྣང་བ་བྱེད་པ་སྟེ། མཆོག་ཅེས་པ་རང་བཞིན་གྱིས་འོད་གསལ་བ་བདེ་བ་ཆེན་པོའི་འོད་ཟེར་ཉི་མ་ལ་སོགས་པའི་སྣང་བ་ལས་ཀྱང་མཆོག་ཏུ་གྱུར་པའོ། ། ཡང་ན་འཇིག་རྟེན་ཞེས་པ་ཕུང་པོ་ལྔའི་བདག་ཉིད་འཁོར་ལོ་ལྔ་སྟེ། དེ་རྣམས་སུ་ལྷན་ཅིག་སྐྱེས་པའི་གཏུམ་མོའི་སྣང་བ་བྱེད་པའོ། ། མཆོག་ཅེས་པ་དེའང་འཛག་པའི་བདེ་བ་ལས་མཆོག་ཏུ་གྱུར་པའི་ཕྱིར་རོ། ། ཆོས་ཀྱི་དབང་ཕྱུག་ཅེས་པ།
ཆོས་ལྷན་ཅིག་སྐྱེས་པའི་དགའ་བ་འཇིག་རྟེན་གསུམ་གྱི་རྗེ་བོར་གྱུར་པའི་ཕྱིར་དབང་ཕྱུག་ཅེས་པའོ། ། འཇིག་རྟེན་གསུམ་པོ་ཐམས་ཅད་ཆོས་བདེ་བ་ཆེན་པོར་གསལ་བར་བྱེད་པའི་ཕྱིར་རྒྱལ་པོ་ཞེས་པའོ། ། ཡང་ན། ཆོས་ཀྱི་དབང་ཕྱུག་ཅེས་པ། དབུགས་ཉི་ཁྲི་ཆིག་སྟོང་དྲུག་བརྒྱ་གཡོ་བ་མེད་པར་གྱུར་པས་འགྱུར་བ་མེད་པའི་བདེ་བ་ལ་དབང་འབྱོར་བའོ། ། ཆོས་ཀྱི་རྒྱལ་པོ་ཞེས་པ་ཁམས་གསུམ་པོ་ཐམས་ཅད་སོ་སོའི་སྐད་ཀྱིས་ཆོས་ཀྱི་འཁོར་ལོ་སྐོར་བར་བྱེད་པའོ། ། ལེགས་པའི་ལམ་ཞེས་པ་འཇིག་རྟེན་པའི་ལམ་དཀྱིལ་འཁོར་གྱི་འཁོར་ལོ་ལ་སོགས་པ་རྣམ་པར་རྟོག་པའི་སྒོམ་པ་དང་། འཇིག་རྟེན་ལས་འདས་པའི་ལམ་དམིགས་པ་མེད་པའི་བདག་ཉིད་རྣམ་པར་རྟོག་པ་ཐམས་ཅད་དང་བྲལ་བ་པྲ་ཕབ་པ་ལྟ་བུའོ། ། དེ་དག་ལས་འདིར་འཇིག་རྟེན་ལས་འདས་པའི་ལམ་སྟེ། དེ་གསལ་བར་བྱེད་པའི་ཕྱིར་སྟོན་པ་པོ་ཞེས་སོ། །
དེ་ཡང་། འགྲོ་བ་མགོན་མེད་རྣམས་དང་ནི། ། རྣམ་གྲོལ་འབྲས་བུ་འཚལ་བ་ཡི། ། རྣམ་དག་ལེགས་པའི་ལམ་འདི་ནི། ། སྒྱུ་འཕྲུལ་དྲ་བའི་ཚུལ་བསྟན་པ། ། ཟབ་ཅིང་ཡངས་ལ་རྒྱ་ཆེ་བ། ། ཞེས་པ་ལ་སོགས་པ་འཆད་པར་འགྱུར་རོ། ། དོན་ཞེས་པ་དམ་པའི་དོན་ཏེ། གཟུགས་ལ་སོགས་པ་ཆོས་ཐམས་ཅད་སྟོང་པ་ཉིད་ཀྱི་བདག་ཉིད་དུ་གྲུབ་ཅིང་རྫོགས་པའོ། ། འབྲས་བུ་ལ་ནི་ཆོས་ཀྱི་སྐུའི་བདག་ཉིད་དོ། །
གྲུབ་པའི་ཀུན་རྟོག་ནི་ཞེས་པ་གཉིས་སུ་མེད་པའི་རྣལ་འབྱོར་སྒོམ་པ་ལ་སོགས་རྟོག་པའོ། ། དེ་ཡང་རྣམ་པར་རྟོག་པ་ཐམས་ཅད་གཉིས་སུ་མེད་པའི་ཡེ་ཤེས་རྣམ་པར་མི་རྟོག་པའི་བདག་ཉིད་ཀྱི་ཕྱིར། ཀུན་ཏུ་རྟོག་པ་ཐམས་ཅད་སྤངས། ། ཞེས་པའོ། ། ཡང་ན་དོན་གྲུབ་ཅེས་པ་གཟུགས་ལ་སོགས་པ་ཕྱི་རོལ་གྱི་དོན་གྲུབ་པར་མངོན་པར་ཞེན་པ་ཀུན་བརྟགས་པའི་ངོ་བོ་ཉིད་དེ། རྣམ་པར་རྟོག་པ་གང་གང་གིས། ། དངོས་པོ་གང་གང་རྣམས་བརྟགས་པ། ། དེ་ཉིད་ཀུན་ཏུ་བརྟགས་པ་ཡི། ། ངོ་བོ་ཉིད་དེ་དེ་མེད་དོ། ། ཞེས་སོ། །
ཀུན་ཏུ་རྟོག་པ་གྲུབ་ཅེས་པས་གཟུང་བ་དང་འཛིན་པ་ལ་སོགས་པའི་རྣམ་པར་རྟོག་པ་སྟེ་གཞན་གྱི་དབང་གི་ངོ་བོ་ཉིད་དོ། ། གཞན་གྱི་དབང་གི་ངོ་བོ་ཉིད། ། རྣམ་རྟོག་ཡིན་ཏེ་རྐྱེན་ལས་བྱུང་། ། ཞེས་སོ། ། ཀུན་ཏུ་རྟོག་པ་ཐམས་ཅད་སྤངས། ། ཞེས་པ་གཞན་གྱི་དབང་གིས་ངོ་བོ་དེ་ཉིད་ལ་སྒྲིབ་པའི་དྲི་མ་ཐམས་ཅད་དང་བྲལ་བ་རང་བཞིན་གྱིས་འོད་གསལ་བའི་བདག་ཉིད་དེ་ཡོངས་སུ་གྲུབ་པའི་ངོ་བོ་ཉིད་དོ། ། གྲུབ་ནི་དེ་ལ་སྔ་མ་པོ། ། རྟག་ཏུ་མེད་པར་གྱུར་དེ་ཡིན། ། ཞེས་སོ། ། རྣམ་པར་རྟོག་པ་ནི་འཁོར་བ་ཡིན་ལ།
དེ་ལས་འདས་པའི་ཕྱིར་རྣམ་པར་མི་རྟོག་ཅེས་པའོ། ། དེའང་། རྣམ་པར་རྟོག་ལས་གཞན་པ་ཡི། ། འཁོར་བ་ཞེས་བྱ་ཅི་ཡང་མེད། ། རྣམ་རྟོག་དེ་དང་བྲལ་བས་ན། ། ཁྱོད་ནི་རྟག་ཏུ་མྱ་ངན་འདས། ། ཞེས་སོ། ། དེ་ཉིད་འོད་གསལ་བའི་བདག་ཉིད་ནམ་མཁའ་ལྟར་ཟད་པ་དང་བྲལ་བའི་ཕྱིར་མི་ཟད་ཅེས་པའོ། ། དེ་དག་ཆོས་ཐམས་ཅད་ཀྱི་རང་བཞིན་དུ་གྱུར་པའི་ཕྱིར་དབྱིངས་ཞེས་པའོ། ། གཟུགས་ལ་སོགས་པ་ཆོས་ཐམས་ཅད་སྐུ་གསུམ་དང་བདེ་བ་ཆེན་པོར་རོ་གཅིག་པའི་ཕྱིར་ཆོས་དབྱིངས་ཞེས་པའོ། །
དམ་པ་ཞེས་པ་ལྷན་ཅིག་སྐྱེས་པ་རང་བྱུང་བའོ། ། ཟད་པ་མེད་ཅེས་པ་འཕོ་བ་མེད་པའོ། ། བསོད་ནམས་ལྡན་པ་བསོད་ནམས་ཚོགས། ། ཞེས་པ་འཇིག་རྟེན་པའི་དངོས་གྲུབ་སྒྲུབ་པ་བསྐྱེད་པའི་རིམ་པའི་བདག་ཉིད་དོ། ། ཡེ་ཤེས་ཡེ་ཤེས་འབྱུང་གནས་ཆེ། ། ཞེས་པ་འཇིག་རྟེན་ལས་འདས་པའི་དངོས་གྲུབ་སྒྲུབ་པ་རྫོགས་པའི་རིམ་པའི་བདག་ཉིད་དོ། ། ཡང་ན། བསོད་ནམས་ལྡན་པ་བསོད་ནམས་ཚོགས། ། ཞེས་པ་འདོད་ཆགས་ཆེན་པོ་འགྱུར་བ་མེད་པའི་བདེ་བ་ནི། བསོད་ནམས་ཡིན་ལ་དེ་དང་ལྡན་པ་སྟེ།
དེའང་། ཆགས་བྲལ་ལས་གཞན་སྡིག་པ་མེད། ། བདེ་བ་ལས་གཞན་བསོད་ནམས་མེད། ། དེ་ཕྱིར་འབད་པ་ཐམས་ཅད་ཀྱིས། ། འཕོ་བའི་བདེ་བ་རྣམ་པར་སྤང་། ། ཞེས་སོ། ། བསོད་ནམས་ཚོགས་ཞེས་པ་ངེས་པར་ཕྱག་རྒྱ་ཆེན་པོའི་དངོས་གྲུབ་ཀྱི་རྒྱུར་གྱུར་པ་སྟེ། དེ་ཡང་། རི་དབང་རྩེ་ན་འགའ་ཞིག་ལྷུང་བ་དེ། ། འཕོ་བར་མི་འདོད་དེ་ལྟ་ན་ཡང་འཕོ། །
བླ་མའི་དྲིན་ལས་གདམས་ངག་རྟོགས་པ་དེ། ། གྲོལ་བར་མི་འདོད་དེ་ལྟ་ན་ཡང་གྲོལ། ། ཞེས་གསུངས་སོ། ། ཡེ་ཤེས་ཞེས་པ་རྣམ་པར་མི་རྟོག་པའི་བདེ་བ་དམིགས་པ་མེད་པའི་བདག་ཉིད་དོ། ། ཀུན་ཏུ་བཟང་པོའི་བདེ་བ་རྣམ་པ་ཐམས་ཅད་པའི་འབྱུང་གནས་ཉིད་ཀྱི་ཕྱིར་ཡེ་ཤེས་འབྱུང་གནས་ཞེས་པའོ། ། ཆེ་ཞེས་པ་ཆ་བཅུ་དྲུག་གི་བདག་ཉིད་ཀྱི་ཕྱིར་རོ། ། དེའང་། ཀུན་ནས་ཕྱག་དང་ཞབས་སོགས་ལྡན། ། ཀུན་ནས་དབུ་དང་སྤྱན་དང་ཞལ། ། ཀུན་ནས་ཐོས་ལྡན་འཇིག་རྟེན་ན། །
ཐམས་ཅད་ཁྱབ་པར་གནས་པ་འོ། ། ཞེས་སོ། ། ཡེ་ཤེས་ལྡན་པ་ཞེས་པ་གཏུམ་མོའི་རྣལ་འབྱོར་གྱིས་རྣམ་པར་རྟོག་པའི་བུད་ཤིང་ཐམས་ཅད་བསྲེགས་པས་རྣམ་པར་མི་རྟོག་པའི་ཡེ་ཤེས་དང་ལྡན་པའི་ཕྱིར་རོ། ། ཡོད་མེད་ཤེས་ཞེས་པ་སྒྱུ་མ་ལྟ་བུ་བདག་བྱིན་གྱིས་བརླབ་པས་གཟུགས་ལ་སོགས་པའི་ཆོས་ཐམས་ཅད་ལ་ཡོད་མེད་དུ་རྟོག་པའི་འཁྲུལ་པ་ཐམས་ཅད་དང་བྲལ་བ་རང་རིག་པ་ལྷན་ཅིག་སྐྱེས་པའི་དགའ་བའོ། ། བཤད་མ་ཐག་པའི་ཚོགས་གཉིས་དང་ལྡན་པའི་ཕྱིར། ཚོགས་གཉིས་ཚོགས་དང་ཡང་དག་ལྡན། ། ཞེས་པ་སྟེ་ཤེས་རབ་དང་ཐབས་གཉིས་སུ་མེད་པའི་བདག་ཉིད་དོ། ། རྟག་པ་ཞེས་པ་འོད་གསལ་བ་སྐྱེ་བ་དང་། འགག་པ་ལ་སོགས་པ་དང་བྲལ་བའི་ཕྱིར་རོ། ། ཀུན་ཞེས་པ་རྩ་སྟོང་ཕྲག་བདུན་བཅུ་རྩ་གཉིས་པོ་རྣམས་ཏེ།
དེར་བདེ་བ་ཆེན་པོའི་ཚུལ་གྱིས་གསལ་བར་བྱེད་པའི་ཕྱིར་ཀུན་རྒྱལ་ཞེས་པའོ། ། སྐུ་དང་གསུང་དང་ཐུགས་རོ་གཅིག་ཏུ་བྱེད་པའི་ཕྱིར་རྣལ་འབྱོར་ཅན་ནོ། ། བསམ་གཏན་ཞེས་པ་དགའ་བ་བཞིའོ། ། བསམ་བྱ་ཞེས་པ་དེ་དག་རྣལ་འབྱོར་པས་རྡོ་རྗེ་ནོར་བུ་དང་། གཙུག་ཏོར་དུ་ཉམས་སུ་མྱོང་བར་བྱ་བའི་ཕྱིར་རོ། ། བློ་ཡི་བདག་ཅེས་པ་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་སྐུའི་བདག་ཉིད་རྡོ་རྗེ་འཆང་ཆེན་པོ་འཇམ་དཔལ་ཡེ་ཤེས་སེམས་དཔའོ། ། གཞོན་ནུ་མའི་བདེ་བ་ལྟར། གཞན་གྱིས་རིག་པར་བྱ་བ་མ་ཡིན་ཞིང་། ཚིག་ཏུ་བརྗོད་པར་བྱ་བ་མ་ཡིན་ལ། རང་རིག་པར་བྱ་བའི་ཕྱིར་སོ་སོ་རང་རིག་ཅེས་པའོ། །
དེའང་། གཞོན་ནུ་མ་ཡི་དགའ་བ་ནི། ། མེད་པར་བདེ་བ་སྨྲ་མི་ནུས། ། ལང་ཚོའི་དགའ་བ་རྙེད་པ་ན། ། བདེ་བ་ཆེན་པོ་རང་གིས་རིག ། དེ་བཞིན་ཏིང་འཛིན་དང་བྲལ་བདེ། ། བདེ་བར་རིག་པར་ནུས་མ་ཡིན། ། འགྱུར་མེད་ཏིང་འཛིན་ཐོབ་པ་ཡིས། ། རྣལ་འབྱོར་པ་ཡིས་རང་རིག་འགྱུར། ། ཞེས་སོ། །
རླུང་དང་རྣམ་པར་རྟོག་པ་གཡོ་བ་མེད་པའི་ཕྱིར་མི་གཡོ་བ་ཞེས་པའོ། ། སྟོང་པ་ཉིད་དང་སྙིང་རྗེ་དབྱེར་མེད་པའི་བདག་ཉིད་རྡོ་རྗེ་སེམས་དཔའ་ནི་མཆོག་ཀྱང་ཡིན་ལ་དང་པོའང་ཡིན་པའི་ཕྱིར་མཆོག་གི་དང་པོ་ཞེས་པའོ། ། ལྷན་ཅིག་སྐྱེས་པའི་ནང་དུ་གཏོགས་པའི་སྐུ་དང་གསུང་དང་ཐུགས་ཀྱི་ཐིག་ལེ་རྣམས་འགྱུར་བ་མེད་པར་འཛིན་པའི་ཕྱིར་སྐུ་གསུམ་འཆང་ཞེས་པའོ། ། སེམས་ཀྱི་རང་བཞིན་འོད་གསལ་བ་དང་རིག་པ་ལས་འགྱུར་བའི་བག་ཆགས་སངས་ཤིང་། འགྱུར་བ་མེད་པའི་བདེ་བ་རྒྱས་པའི་ཕྱིར་སངས་རྒྱས་ཞེས་པ་སྟེ། རྡོ་རྗེ་སེམས་དཔའོ། ། དེའང་རྣམ་པར་སྣང་མཛད་ལ་སོགས་པ་རིགས་ལྔའི་བདག་ཉིད་ཀྱི་ཕྱིར་སྐུ་ལྔའི་བདག་ཉིད་ཅན་ཞེས་སོ། ། དེའང་དཔལ་ཀྱཻ་རྡོ་རྗེར། དགའ་བ་ཆེན་པོ་གཅིག་ཉིད་ནི། ། དབྱེ་བ་ལྔ་རུ་འགྲོ་བར་འགྱུར། །
ཞེས་པ་དང་། སེམས་ནི་ཆེན་པོ་གཅིག་ཉིད་ལ། ། ལྔ་ཡི་གཟུགས་ཀྱིས་མཚོན་པ་སྟེ། ། རིགས་ནི་ལྔ་པོ་དེ་ཉིད་ལ། ། སྟོང་ཕྲག་དུ་མ་སྐྱེས་པ་འོ། ། ཞེས་གསུངས་སོ། ། འདིའི་འགྲེལ་པ་མཚན་སྔགས་ཀྱི་དོན་དུ་རྣམ་པར་ལྟ་བ་ནི་སྐུ་བཞིའི་སྟེང་དུ་རྣམ་པར་སྨིན་པའི་སྐུ་ཞེས་པ་དང་ལྔར་གསུངས་སོ། ། ཡང་ན་བདག་གི་བདེ་བ་རྟོགས་པའི་ཕྱིར་སངས་རྒྱས་ཞེས་པ་སྟེ། སད་པ་དང་། རྨི་ལམ་དང་།
གཉིད་འཐུག་པོ་དང་། བཞི་པོ་དང་། བཞི་པ་ལས་འདས་པའི་དབྱེ་བས་སྐུ་ལྔའི་བདག་ཉིད་ཅན་ཞེས་སློབ་དཔོན་ཆེན་པོ་ཉི་མ་དཔལ་ཡེ་ཤེས་ཀྱི་གསུང་རབ་ལས་འབྱུང་ངོ་། ། བདེ་བ་ཆེན་པོའི་རང་བཞིན་གྱིས་འགྲོ་བ་མཐའ་དག་ལ་ཁྱབ་པའི་ཕྱིར་ཁྱབ་བདག་ཅེས་པ་སྟེ་འཇམ་དཔལ་ཡེ་ཤེས་སེམས་དཔའོ། ། དེའང་རིགས་ལྔའི་བདག་ཉིད་མེ་ལོང་ལྟ་བུ་ལ་སོགས་པ་ཡེ་ཤེས་ལྔའི་ངོ་བོ་ཉིད་ལས་ཡེ་ཤེས་ལྔའི་བདག་ཅེས་པའོ། ། འདི་དག་ཀྱང་གཞི་དང་ལམ་དང་འབྲས་བུའི་དབང་དུ་བྱས་ཏེ་རིག་པར་བྱའོ། ། སྟོང་པ་ཉིད་ཀྱི་གཟུགས་བརྙན་མངོན་སུམ་དུ་བྱས་པས་ཕུང་པོ་ལྔ་སྒྲིབ་པ་མེད་པར་བསྐྱེད་པའི་ཕྱིར། སངས་རྒྱས་ལྔ་བདག་ཅོད་པན་ཅན། ། ཞེས་པའོ། ། ཡང་ན་སངས་རྒྱས་ལྔ་ནི་དེ་ཉིད་ཡིན་ལ།
དེའི་བདག་ཉིད་ནི་རྡོ་རྗེ་སེམས་དཔའ་སྟེ། དེས་ཐམས་ཅད་ལ་རྒྱས་བཏབ་པའི་ཕྱིར་ཅོད་པན་ཅན་ཞེས་པའོ། ། སྤྱན་ལྔ་ཞེས་པ་སོ་སོར་བསྡུད་པ་དང་། བསམ་གཏན་དང་། སྲོག་རྩོལ་བ་དང་། འཛིན་པ་དང་། རྗེས་སུ་དྲན་པའི་ཡན་ལག་གསལ་བར་གྱུར་པའོ། ། ཏིང་ངེ་འཛིན་གྱི་རྣལ་འབྱོར་རྣམ་པར་དག་པའི་ཕྱིར་ཆགས་པ་མེད་པ་འཆང་ཞེས་པའོ། ། ཡང་ན་འདིར་དེ་བཞིན་གཤེགས་པའི་བརྡའ་སྤྱན་ལྔ་ཞེས་པ་དབང་པོ་ལྔ་སྟེ། ཆགས་པ་མེད་པ་འཆང་ཞེས་པ།
དེ་དག་སོ་སོའི་ཡུལ་ལ་མི་འཇུག་པར་སྟོང་པ་ཉིད་ཀྱི་གཟུགས་ལ་བརྟན་པའོ། ། འདིས་སོ་སོར་སྡུད་པ་དང་བསམ་གཏན་གྱི་ཡན་ལག་བཤད་དོ། ། སངས་རྒྱས་ཐམས་ཅད་ཅེས་པ་གཟུགས་ཀྱི་ཕུང་པོ་ལ་སོགས་པ་སྒྲིབ་པ་མེད་པའི་བདག་ཉིད་རྣམ་པར་སྣང་མཛད་ལ་སོགས་པ་སྟེ། དེ་རྣམས་སྐྱེད་པ་པོ། ལྷན་ཅིག་སྐྱེས་པའི་དགའ་བ་རྡོ་རྗེ་སེམས་དཔའོ། ། དེའང་འགྲེལ་པ་དྲི་མ་མེད་པར། སངས་རྒྱས་རྣམས་ཀྱི་སྐྱེད་མཛད་སྐུ་གསུམ་དག་དང་ལྡན་ཞིང་དུས་གསུམ་ཡང་དག་རིག་ཅེས་གསུངས་སོ། ། སངས་རྒྱས་ཞེས་པ་རྣམ་པར་རྟོག་པ་དང་བྲལ་བའི་སེམས་ཏེ། དེའང་དཔལ་ཀྱཻ་རྡོ་རྗེར། འཇིག་རྟེན་ཁམས་ནི་གང་དུ་ཡང་། །
སངས་རྒྱས་གཞན་དུ་རྙེད་མི་འགྱུར། ། སེམས་ནི་རྫོགས་པའི་སངས་རྒྱས་ཉིད། ། སངས་རྒྱས་གཞན་དུ་བསྟན་པ་མེད། ། ཅེས་སོ། ། དེའི་སྲས་པོ་ནི་དེ་རང་རིག་པ་དམིགས་པ་མེད་པའི་ཡེ་ཤེས་ཏེ། དེའང་དམ་པ་ཞེས་པ་དགའ་བ་གསུམ་ལས་འདས་པ་ལྷན་ཅིག་སྐྱེས་པའི་དགའ་བ་ཡིན་ལ། མཆོག་ཅེས་པ་འགྱུར་བ་མེད་པའི་བདེ་བའོ། ། ཤེས་རབ་ཅེས་པ་བདག་མེད་པའི་རང་བཞིན་རྣམ་པ་ཐམས་ཅད་པའི་སྟོང་པ་ཉིད་སྣ་ཚོགས་ཡུམ་གྱི་བདག་ཉིད་དོ། ། སྲིད་འབྱུང་ཞེས་པ་དེ་ལས་མ་དག་པའི་སྲིད་པ་དང་། དག་པའི་སྲིད་པ་སྟོང་པ་ཉིད་ཀྱི་གཟུགས་བརྙན་ལ་སོགས་པ་རྣམས་འབྱུང་བར་འགྱུར་ཏེ།
དེའི་ཕྱིར་སྐྱེ་གནས་ཏེ་ཞེས་པའོ། ། ཆོས་ཀྱི་སྐྱེ་གནས་ཞེས་པ་སྔར་བརྗོད་པའི་སྟོང་པ་ཉིད་ནམ་མཁའ་ལྟ་བུ་སྟེ། དེས་སྲིད་པ་རྣམ་པར་རྟོག་པའི་དྲ་བ་འཇོམས་པའི་ཕྱིར་སྲིད་མཐའ་ཞེས་པའོ། ། ཡང་ན་ཆོས་ཀྱི་སྐྱེ་གནས་ཞེས་པ་འཇམ་དཔལ་ཡེ་ཤེས་སེམས་དཔའི་བདག་ཉིད་ལྷན་ཅིག་སྐྱེས་པའི་དགའ་བ་སྟེ། དེས་སྲིད་པ་དགའ་བ་གསུམ་མཐར་བྱེད་པའོ། ། ཡེ་ཤེས་ཀྱི་སྐུ་སྟོང་པ་ཉིད་དང་སྙིང་རྗེའི་རང་བཞིན་དེ་ཉིད་གཉིས་སུ་མེད་པའི་ཕྱིར་གཅིག་པུ་ཞེས་པའོ། ། སྲ་ཞེས་པ་ཁོང་སྟོང་མ་ཡིན་ཞིང་རྣམ་པར་རྟོག་པས་མི་ཕིགས་པའི་ཕྱིར་རོ། ། མཁྲེགས་ཞེས་པ་ཉོན་མོངས་པ་དང་རྣམ་པར་རྟོག་པའི་དྲི་མ་ཐམས་ཅད་དང་བྲལ་ཞིང་ལྷན་ཅིག་སྐྱེས་པའི་བདེ་བའི་སྙིང་པོ་དང་ལྡན་པའི་ཕྱིར་རོ། ། རྡོ་རྗེའི་བདག ། ཅེས་པ་རྣམ་པར་རྟོག་པས་གཅད་པ་དང་དབྱེ་བར་བྱར་མེད་པའི་ཕྱིར་རོ། །
དེའང་རྒྱུད་རྡོ་རྗེ་རྩེ་མོར། སྲ་ཞིང་སྙིང་པོ་ཁོང་སྟོང་མེད། ། གཅད་དང་གཞིག་པར་བྱ་བ་མེད། ། བསྲེག་པར་བྱ་མིན་འཇིག་མེད་པ། ། སྟོང་ཉིད་རྡོ་རྗེར་བརྗོད་པར་བྱ། ། ཞེས་གསུངས་སོ། ། བླ་མའི་ཉེ་བར་བསྟན་པ་ཙམ་ཉིད་ཀྱིས། རྣམ་པར་མི་རྟོག་པའི་ཡེ་ཤེས་སྐྱེ་བའི་ཕྱིར་འཕྲལ་དུ་སྐྱེ་བ་ཞེས་པའོ། ། འགྲོ་བའི་བདག་ཅེས་པ་དེ་ཉིད་འགྲོ་བ་ཐམས་ཅད་ཀྱི་བདག་པོ་ཤེས་རབ་དང་ཐབས་གཉིས་སུ་མེད་པའི་རྡོ་རྗེ་སེམས་དཔའ་ཞེས་བྱ་བའི་དོན་ནོ། ། ནམ་མཁའ་ལས་བྱུང་ཞེས་པ་ཡོད་པ་དང་མེད་པ་ལ་སོགས་པའི་བསམ་པ་ཐམས་ཅད་སྤངས་ཏེ།
གང་ལ་ཡང་ཞེན་པ་རྡུལ་ཙམ་ཡང་མེད་པར་བྱས་ནས། ནམ་མཁའ་ཆོས་འབྱུང་། ཟབ་མོ་སྟོང་པ་ཉིད་ལ་ཐུགས་རྡོ་རྗེ་རབ་ཏུ་བཞག་ལ། བླ་མ་དམ་པའི་ཉེ་བར་བསྟན་པ་བཞིན་བྱའོ། ། འདིའི་རྣལ་འབྱོར་ཇི་ལྟར་བསྒོམ་པའི་ཚུལ་ནི་མན་ངག་དང་བཅས་པ་སྔར་བརྗོད་ཟིན་ཏོ། ། དེ་ལས་བྱུང་བ་ནི་རང་བྱུང་བ་སྟེ། རྣམ་པར་རྟོག་པ་ཐམས་ཅད་དང་བྲལ་བ་རང་གི་སེམས་ཀྱིས་མ་བརྟགས་པའི་སྟོང་པ་ཉིད་མཐོང་བར་འགྱུར་རོ། ། དེ་ལ་མཚན་མ་རྣམ་པ་བཅུ་ལས་དུ་བ་དང་། སྨིག་རྒྱུ་དང་། མཁའ་སྣང་དང་།
སྒྲོན་མ་ཞེས་པ་མཚན་མོའི་རྣལ་འབྱོར་གྱི་རྟགས་རྣམ་པ་བཞི་ནི་འདུས་པ་ལ་སོགས་པར་གསུངས་སོ། ། འདིར་ནི་ཉིན་མོའི་རྣལ་འབྱོར་གྱི་མཚན་མ་རྣམ་པ་དྲུག་གསུངས་ཏེ། ཤེས་རབ་ཡེ་ཤེས་མེ་བོ་ཆེ། ། ཞེས་པ་འབར་བའི་སྣང་བའོ། ། འོད་ཆེན་རྣམ་པར་སྣང་བར་བྱེད། ། ཡེ་ཤེས་སྣང་བ་ལམ་མེ་བ། ། ཞེས་པ་ཟླ་བའི་སྣང་བའོ། ། འགྲོ་བའི་མར་མེ་ཞེས་པ་ཉི་མའི་སྣང་བའོ། ། ཡེ་ཤེས་སྒྲོན་ཞེས་པ་སྒྲ་གཅན་གྱི་སྣང་བའོ། ། གཟི་བརྗིད་ཆེན་པོ་འོད་གསལ་བ། །
ཞེས་པ་ཆ་སྟེ་གློག་གི་སྣང་བའོ། ། རིག་པའི་རྒྱལ་མཆོག་སྔགས་དབང་པོ། ། ཞེས་པ་ཐིག་ལེའི་རབ་ཏུ་སྣང་བའོ། ། གསང་སྔགས་རྒྱལ་པོ་དོན་ཆེན་བྱེད། ། ཅེས་པ་ཁམས་གསུམ་པའི་དངོས་པོ་ཐམས་ཅད་སྒྱུ་མ་དང་རྨི་ལམ་ལྟ་བུར་མཐོང་བའོ། ། དེ་རྣམས་ཀྱི་དོན་ནི་འདི་ཡིན་ཏེ། ཤེས་རབ་ཡེ་ཤེས་ཞེས་པ་སྟོང་པ་ཉིད་ཉམས་སུ་མྱོང་བ་རྣམ་པར་མི་རྟོག་པའི་བདག་ཉིད་ལྷན་ཅིག་སྐྱེས་པ་གཏུམ་མོའི་ཡེ་ཤེས་སོ། ། དེ་ཉིད་རྣམ་པར་རྟོག་པའི་བུད་ཤིང་སྲེག་པའི་ཕྱིར་མེ་ཞེས་པ་སྟེ། ཐམས་ཅད་ཁྱབ་པའི་ཕྱིར་ཆེ་ཞེས་པའོ། ། རྣམ་པར་སྣང་བྱེད་ཅེས་པ་རང་བཞིན་གྱིས་འོད་གསལ་བའི་ཡེ་ཤེས་ཏེ།
ཆེར་འབར་བའི་ཕྱིར་འོད་ཆེན་ཞེས་པའོ། ། འོད་གསལ་བའི་ཡེ་ཤེས་ཉིད་རྣམ་པར་རྟོག་པའི་མུན་པ་སེལ་བའི་ཕྱིར་སྣང་བ་ཞེས་པ་སྟེ། སེམས་ཀྱི་དེ་ཁོ་ན་གསལ་བར་བྱེད་པའི་ཕྱིར་ལམ་མེ་བ་ཞེས་པའོ། ། སྒྲོན་མ་ལྟར་འགྲོ་བའི་སྣང་བ་བྱེད་པའི་ཕྱིར་འགྲོ་བའི་མར་མེ་ཞེས་པ་སྟེ། ཡེ་ཤེས་ཉིད་ཡང་དག་པའི་དོན་གསལ་བར་བྱེད་པའི་ཕྱིར་སྒྲོན་མའོ། ། གཉིས་སུ་མེད་པའི་ཡེ་ཤེས་ཀྱི་སྣང་བ་ཆེན་པོ་དང་ལྡན་པའི་ཕྱིར་གཟི་བརྗིད་ཆེན་པོ་སྟེ། དེ་ཉིད་ཀྱི་ཕྱིར་འོད་གསལ་བའོ། ། རིག་པ་ནི་ཕྱག་རྒྱ་ཆེན་པོ་སྟེ། རྒྱལ་པོ། ཞེས་པ་རྗེ་བོའམ་དེ་གསལ་བར་བྱེད་པའོ། །
བདེ་བ་ཆེན་པོའི་བདག་ཉིད་ཀྱི་ཕྱིར་མཆོག་ཅེས་པ་སྟེ། ཡིད་སྐྱོབ་པར་གྱུར་པའི་ཕྱིར་སྔགས་ཡིན་ལ། དེའི་དབང་པོ་འགྱུར་བ་མེད་པའི་བདེ་བའོ། ། དམ་པའི་དོན་གྱི་སྔགས་གསལ་བར་བྱེད་པའི་ཕྱིར་གསང་སྔགས་རྒྱལ་པོ་ཞེས་པ་སྟེ། བདེ་བ་ཆེན་པོའི་ཚུལ་གྱིས་འཇིག་རྟེན་གསུམ་གྱི་དོན་བྱེད་པའམ། དོན་ཆེན་པོ་མཆོག་ཏུ་མི་འགྱུར་བའི་བདེ་བ་བྱེད་པའི་ཕྱིར་དོན་ཆེན་བྱེད་ཅེས་པའོ། ། ཆེན་པོ་དང་གཙུག་ཏོར་ཡང་དེ་ཡིན་པའི་ཕྱིར། གཙུག་ཏོར་ཆེན་པོ་སྟེ། དེ་བཞིན་གཤེགས་པ་ཐམས་ཅད་ཀྱི་ཐིག་ལེ་འདུས་པ་གཙུག་ཏོར་གྱི་རྣམ་པས་གནས་པའོ། ། རྨད་བྱུང་གཙུག་ཅེས་པ་ཨོ་ཌའི་ལམ་ནས་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་སེམས་དཔའ་སྟེ།
དེ་བཞིན་གཤེགས་པ་ཐམས་ཅད་ཀྱི་གཙུག་ཏོར་ནས་ཐོན་ནས་རྡོ་རྗེ་རྣམ་པས་སྤྱི་བོར་གནས་པའོ། ། དེའང་། འགྲེལ་པ་དྲི་མ་མེད་པའི་འོད་དུ། ཤཱཀྱ་ཐུབ་པ་གང་གིས་ཤེས་རབ་དང་ནི་ཡེ་ཤེས་སྟོབས་ཀྱིས་ཡིད་ལས་བྱུང་བ་དག རང་གི་རྡོ་རྗེ་ནས་བཀུག་རང་གི་དཔྲལ་བར་དང་ནི་རྡོ་རྗེ་གཙུག་ཏོར་ཆེན་པོར་ཁྲིད། ། གང་གི་དམིགས་བཅས་རྡུལ་མེད་སྟོང་པ་ཉིད་དང་སྙིང་རྗེ་བཟང་པོ་དམིགས་པ་མེད་པ་ཉིད། ། ལྷ་མི་ལྷ་མིན་ཀླུ་ཡི་བླ་མ་ཀུན་གྱི་སྟོན་པ་གཅིག་པུ་དེ་ལ་ཕྱག་འཚལ་ལོ། ། ཞེས་གསུངས་སོ། ། རྣམ་པ་སྣ་ཚོགས་པ་རང་བྱིན་གྱིས་བརླབ་པའི་ཏིང་ངེ་འཛིན་གྱིས་སྐད་ཅིག་གཅིག་གིས་མངོན་པར་རྫོགས་པར་བྱང་ཆུབ་པར་སྟོན་པའི་ཕྱིར་སྣ་ཚོགས་སྟོན་ཞེས་པའོ། ། ནམ་མཁའ་སྟོང་པ་ཉིད་དེ་དེའི་བདག་པོ་ནི་བདེ་བའི་བདག་པོ་ཞེས་པའོ། །
དེའང་། སེམས་ནི་སྣང་བ་མེད་པ་ཡིས། ། གནས་པ་ནམ་མཁའི་མཚན་ཉིད་དེ། ། ནམ་མཁའ་བསྒོམ་པ་འདི་ཉིད་ནི། ། སྟོང་པ་ཉིད་ནི་བསྒོམ་པར་འདོད། ། ཅེས་སོ། ། རྟག་པ་ལ་སོགས་པ་སངས་རྒྱས་ཀུན་གྱི་བདག་ཉིད་རྡོ་རྗེ་སེམས་པ་ལྷན་ཅིག་སྐྱེས་པའི་ཡེ་ཤེས་ཏེ། དངོས་པོ་མཆོག་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་སྐུ་ཞེས་པའོ། ། ཡང་ན་སངས་རྒྱས་ཀུན་ཞེས་པ་རྟག་པ་ལ་སོགས་པའི་རང་བཞིན་ལྟེ་བ་ལ་སོགས་པའི་འཁོར་ལོ་རྣམས་ཏེ། དེ་རྣམས་ཀྱི་བདག་ཉིད་ནི་རླུང་ཡིན་ལ།
དངོས་པོ་ནི་བྱང་ཆུབ་ཀྱི་སེམས་ཡིན་ཞིང་། མཆོག་ནི་ལྷན་ཅིག་སྐྱེས་པའི་དགའ་བ་རྡོ་རྗེ་སེམས་དཔའི་བདག་ཉིད་དོ། ། འགྲོ་བ་དགའ་བ་ལྷན་ཅིག་སྐྱེས་པའི་དགའ་བ་སྟེ། དེ་ལྟ་ཞིང་ཉམས་སུ་མྱོང་བར་བྱེད་པའི་ཕྱིར་མིག་དང་ལྡན་ཞེས་སོ། ། ཡང་ན་འགྲོ་བ་ཞེས་པ་དགའ་བ་དང་པོ་གསུམ་སྟེ། དཔལ་ཀྱཻ་རྡོ་རྗེར། དང་པོ་དགའ་བ་འགྲོ་བའི་གཟུགས། ། དེ་བཞིན་མཆོག་དགའ་འགྲོ་བ་སྟེ། ། དགའ་བྲལ་དགའ་བའང་འགྲོ་བ་ཉིད། ། གསུམ་པ་ལྷན་ཅིག་སྐྱེས་པ་མེད། །
ཅེས་སོ། ། དགའ་བ་ཞེས་པ། བཞི་པ་ལྷན་ཅིག་སྐྱེས་པའི་དགའ་བ་སྟེ། དེ་མངོན་སུམ་དུ་བྱེད་པའི་མིག་ནི་རྐྱང་མ་དང་རོ་མ་གཅིག་ཏུ་སྦྱོར་བའི་ཐབས་སོ། ། དེའང་། འགྲེལ་པ་དྲི་མ་མེད་པར། དེ་བཞིན་སེམས་ཀྱི་འོད་གསལ་རྙོག་པ་ཡི། ། བསྒོམ་པའི་ཐབས་རྣམས་དག་གིས་མི་མཐོང་སྟེ། ། དེ་ཉིད་དུ་འདི་རྐྱང་མ་དག་དང་ནི། ། རོ་མ་གཅིག་ཏུ་སྦྱོར་བས་མཐོང་བར་འགྱུར། །
ཞེས་སོ། ། ལྷན་ཅིག་སྐྱེས་པའི་དགའ་བ་རྡོ་རྗེ་སེམས་དཔའ་དེ་ཉིད་བརྟན་པ་དང་གཡོ་བ་སྣ་ཚོགས་པའི་ངོ་བོའི་ཕྱིར་སྣ་ཚོགས་གཟུགས་ཅན་ནོ། ། སྐྱེད་པ་པོ་ཞེས་པ་དེས་སྐལ་པ་ཇི་ལྟ་བར་སྔགས་དང་ཕྱག་རྒྱ་དང་མངོན་པར་རྟོགས་པ་དང་དཀྱིལ་འཁོར་ལ་སོགས་པ་སྤྲོ་བར་བྱེད་པའི་ཕྱིར་ཏེ། ཇི་ལྟར་རྒྱུད་གཞན་དུ། སྒྱུ་འཕྲུལ་ཆེན་མོ་དྲག་ཆེན་མོ། ། འབྱུང་དང་སྡུད་པར་བྱེད་པ་མོ། ། རང་ཉིད་བྱེད་པོ་རང་འཕྲོག་པོ། ། རང་ཉིད་རྒྱལ་པོ་རང་གཙོ་བོ། ། ཞེས་པ་ལ་སོགས་པ་གསུངས་པ་ལྟར་རོ། ། ལྷན་ཅིག་སྐྱེས་པའི་བདག་ཉིད་རང་རིག་པར་བྱ་བའི་ཕྱིར་མཆོད་འོས་ཞེས་པའོ། །
རྟག་ཏུ་ཕྱི་དང་ནང་གི་ཕྱག་རྒྱ་བརྟེན་པ་ལ་སོགས་པའི་རིམ་པ་འདས་པ་མ་ཡིན་པར་བྱ་བའི་ཕྱིར་བརྗོད་འོས་ཞེས་པའོ། ། དྲང་སྲོང་ཆེ་ཞེས་པ་མཆོག་ཏུ་མི་འགྱུར་བའི་ཡེ་ཤེས་ཀྱི་བདག་ཉིད་རྡོ་རྗེ་སེམས་དཔའོ། ། སྐུ་གསུང་ཐུགས་ཀྱི་དབྱེ་བས་རིགས་གསུམ་སྟེ། བདེ་བ་ཆེན་པོར་ཐིམ་པའི་ཚུལ་གྱིས་འཆང་བའོ། ། འཇིག་རྟེན་ལས་འདས་པའི་ཡེ་ཤེས་འཛིན་པའི་ཕྱིར་གསང་སྔགས་ལྡན་ཞེས་པའོ། ། ཡང་ན་ལུས་དང་ངག་དང་སེམས་ཀྱི་ཐིག་ལེ་དཔྲལ་བ་དང་མགྲིན་པ་དང་སྙིང་ཁ་རྣམས་སུ་གཡོ་བ་མེད་པར་འཛིན་པས་སད་པ་དང་། རྨི་ལམ་དང་། གཉིད་འཐུག་པོ་རྣམས་ཀྱི་གནས་སྐབས་ཟད་པའི་ཕྱིར་རིགས་གསུམ་འཆང་བ་ཞེས་པའོ། ། གསང་སྔགས་ལྡན་ཞེས་པ་ཡེ་ཤེས་ཀྱི་ཐིག་ལེ་ལྟེ་བར་འཛིན་པས་བཞི་པའི་གནས་སྐབས་ཟད་པའོ། ། ཡང་ན་སྐུ་གསུང་ཐུགས་རྡོ་རྗེའི་དབྱེ་བས་རིགས་གསུམ་སྟེ།
དེ་དག་ཉིད་དབྱིབས་དང་སྔགས་དང་། ཆོས་ཀྱི་བདག་ཉིད་ཀྱི་རྣལ་འབྱོར་གྱིས་འཛིན་པའི་ཕྱིར་འཆང་བའོ། ། དེ་ཡང་མཧཱ་མཱ་ཡའི་རྒྱུད་དུ། སྔགས་དང་དབྱིབས་དང་ཆོས་བདག་ཉིད། ། སྦྱོར་བ་རྣམ་གསུམ་ཤེས་བྱ་སྟེ། ། ཡེ་ཤེས་རྣམ་པ་གསུམ་གྱིས་ནི། ། སྲིད་པའི་ཉེས་པས་གོས་མི་འགྱུར། ། ཞེས་སོགས་གསང་སྔགས་ཞེས་པ་ཡེ་ཤེས་རྡོ་རྗེའི་རིགས་ཏེ། དེ་རྣམ་པར་དག་པའི་བདག་ཉིད་ཀྱི་རྣལ་འབྱོར་གྱིས་འཛིན་པའི་ཕྱིར་ལྡན་ཞེས་པའོ། ། དམ་ཚིག་ཆེན་པོ།
ཞེས་པ་བྱང་ཆུབ་ཀྱི་སེམས་འཕོ་བ་མེད་པའོ། ། གསང་སྔགས་ཞེས་པ་ནི་རྣམ་པར་རྟོག་པ་ཐམས་ཅད་དང་བྲལ་བ་ཡིད་སྐྱོབ་པར་གྱུར་པ་སྟེ་སྟོང་པ་ཉིད་དང་སྙིང་རྗེའི་བདག་ཉིད་དོ། ། དེ་དག་འཛིན་པའི་ཕྱིར་ཏེ་བཅོམ་ལྡན་འདས་ཀྱི་ཡེ་ཤེས་ཀྱི་སྐུའོ། ། ཆོས་དང་ལོངས་སྤྱོད་རྫོགས་པ་དང་སྤྲུལ་པའི་སྐུ་གསུམ་ལྷན་ཅིག་སྐྱེས་པའི་རང་བཞིན་དུ་གཅིག་པ་ནི་དཀོན་མཆོག་གསུམ་སྟེ། དེ་འཛིན་པའི་ཕྱིར་རོ། ། དེ་ཉིད་ཀྱི་ཕྱིར་གཙོ་བོ་ཞེས་པ་མཆོག་སྟེ་ཐོག་མ་དང་ཐ་མ་མེད་པའི་ཕྱིར་རོ། ། དཀོན་མཆོག་གསུམ་པོ་དེ་ཉིད་རྣམ་པར་ཐར་པ་གསུམ་དང་། དཀྱིལ་འཁོར་གསུམ་དང་། རྣལ་འབྱོར་གསུམ་ལ་སོགས་པར་འགྱུར་ཏེ། དེའང་དཔལ་སྡོམ་པ་འབྱུང་བའི་རྒྱུད་དུ།
སངས་རྒྱས་དེ་བཞིན་ཆོས་དགེ་འདུན། ། གཅིག་ཀྱང་གསུམ་དུ་བརྟག་པ་འོ། ། སྐྱབས་གསུམ་དང་ནི་དེ་ཉིད་གསུམ། ། སྐུ་གསུམ་རྣམ་པར་ཐར་པ་གསུམ། ། ཞལ་གསུམ་ཡིག་གསུམ་ལྷ་གསུམ་དང་། ། ཁམས་གསུམ་པ་ཡི་རང་བཞིན་འགྱུར། ། དཀྱིལ་འཁོར་གསུམ་དང་རྣལ་འབྱོར་གསུམ། ། ལམ་གསུམ་དུ་ནི་བསྟན་པ་ཡིན། ། དམ་ཚིག་གསུམ་དང་དགེ་བ་གསུམ། ། སྐུ་དང་གསུང་དང་ཐུགས་ཉིད་ཀྱང་། །
ཤེས་རབ་དང་ནི་ཐབས་ཀྱང་སྟེ། ། དེ་ཡི་སྦྱོར་བ་གསུམ་པ་འོ། ། གསང་གསུམ་ཇི་ལྟར་མཐོང་བ་དང་། ། ཆོས་ཀྱི་འབྱུང་གནས་རང་བཞིན་ལས། ། འཁོར་གསུམ་མི་དམིགས་རྣལ་འབྱོར་གྱིས། ། སྔགས་གསུམ་གྱི་ནི་རང་བཞིན་དང་། ། རྩ་གསུམ་གྱི་ནི་རང་བཞིན་ནོ། ། ཞེས་གསུངས་སོ། ། ཐེག་པ་གསུམ་ཞེས་དགའ་བ་དང་པོ་གསུམ་སྟེ། མཆོག་ཅེས་པ་དགའ་བ་བཞི་པའོ། །
དེ་གསལ་བར་བྱེད་པའི་ཕྱིར་སྟོན་པ་པོ་ཞེས་པའོ། ། དོན་ཡོད་ཞགས་པ། ཞེས་པ་ཞགས་པ་དང་འདྲ་བའི་ཕྱིར་ཏེ། རྣམ་པར་མི་རྟོག་པའི་བསྒོམ་པ་ཡན་ལག་དྲུག་གི་རྣལ་འབྱོར་རོ། ། དེས་འཕོ་བ་བཅུ་གཉིས་ཀྱི་རླུང་འགོག་པའི་ཕྱིར་རྣམ་པར་རྒྱལ་ཞེས་པའོ། ། སྟོང་པ་ཉིད་དང་སྙིང་རྗེ་གཉིས་སུ་མེད་པ་ཉིད་རྡོ་རྗེ་ཡིན་ལ། དེ་ཉིད་ཞགས་པ་སྟེ་སྲོག་བཅིངས་པས་སེམས་ཀྱི་རྡོ་རྗེ་ཡང་བཅིངས་པའི་ཕྱིར་རོ། ། འཛིན་པ་ཆེན་པོ་ཞེས་པ་རྣམ་པར་མི་རྟོག་པའི་སྦྱོར་བས་བྱང་ཆུབ་ཀྱི་སེམས་མི་འདོར་བའི་ཕྱིར་རོ། ། རྡོ་རྗེ་དེས་ལྕགས་ཀྱུ་ལྟར་བདེ་བ་ཆེན་པོ་འགུག་པའི་ཕྱིར་རྡོ་རྗེ་ལྕགས་ཀྱུ་ཞེས་པའོ། ། ཡང་ན་རྣམ་པར་རྟོག་པ་ཡུལ་སྣ་ཚོགས་ལ་འཕྲོ་བ་རྣམས་བཀུགས་ནས་གཉིས་སུ་མེད་པའི་ཡེ་ཤེས་མངོན་དུ་བྱེད་པའི་ཕྱིར་རྡོ་རྗེ་ལྕགས་ཀྱུ་སྟེ།
སློབ་དཔོན་རྡོ་རྗེ་དྲིལ་བུ་པས། འགལ་མེ་བསྐྱོད་པའི་རྣམ་པ་ཅན། ། སེམས་ནི་ཡུལ་ལ་རབ་ཏུ་རྒྱུག ། དེ་ནི་དེ་ལས་རྣམ་བཟློག་ནས། ། མཚོན་དུ་མེད་པ་མཚོན་པར་བྱ། ། ཞེས་སོ། ། ཞགས་པའི་སྒྲས་ལྟེ་བའི་འོག་ནས་འཁྱིལ་བའི་རྣམ་པར་གནས་པ་ཀླུའི་རྣམ་པ་ནོར་རྒྱས་ཀྱི་བུ་ཞེས་བྱ་བའི་རྩའི་ཁྱད་པར་ཏེ། དེས་ཨ་བ་དྷཱུ་ཏཱིའི་ལམ་ནས་ཚངས་པའི་གནས་སུ་སོང་ནས་བྱང་ཆུབ་ཀྱི་སེམས་བཀུག་པས་ཕུང་པོ་དང་ཁམས་དང་སྐྱེ་མཆེད་རྒྱས་པར་བྱེད་པའི་ཕྱིར་ཆགས་པ་ཆེ་ཞེས་པའོ། ། ཡང་ན་ལུས་ཀྱི་ཐིག་ལེ་ལ་སོགས་པ་རྣམས་དཔྲལ་བ་ལ་སོགས་པར་བཅིངས་པས་སད་པ་ལ་སོགས་པའི་གནས་སྐབས་ཟད་ནས་སྐུ་རྡོ་རྗེ་ལ་སོགས་པར་བྱེད་པའི་ཕྱིར་ཞགས་པ་ཆེ་ཞེས་པའོ། ། མི་བསྐྱོད་པའི་བདག་ཉིད་རྣམ་པར་ཤེས་པའི་ཕུང་པོའི་སྒོ་ནས་སྤྱི་བོ་ལ་སོགས་པ་གནས་ཉི་ཤུ་རྩ་བཞི་དང་།
ཨ་བ་དྷཱུ་ཏཱིའི་བདག་ཉིད་དང་བཅས་པ་ཐམས་ཅད་དུ་ཁྱབ་པའི་བྱང་ཆུབ་ཀྱི་སེམས་ལྷན་ཅིག་སྐྱེས་པའི་དགའ་བ་མཚོན་པའི་ཚིགས་སུ་བཅད་པ་རྐང་པ་དམན་པ་ཉི་ཤུ་རྩ་ལྔས་ཤིན་ཏུ་རྣམ་པར་དག་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་བསྟོད་པའོ། ། ད་ནི། རྡོ་རྗེ་འཇིགས་བྱེད་འཇིགས་པར་བྱེད། ། ཅེས་པ་ལ་སོགས་པ་རྣམ་པར་དག་པའི་གཟུགས་ཀྱི་ཕུང་པོའི་བདག་ཉིད་མེ་ལོང་ལྟ་བུའི་ཡེ་ཤེས་ཀྱི་བསྟོད་པ་གསུངས་པ་བཤད་པར་བྱའོ། ། དེ་ལ་རྡོ་རྗེ་ནི་ཨ་བ་དྷཱུ་ཏཱི་སྟེ། དེའི་ནང་དུ་སྟེང་དང་འོག་གི་རླུང་མཉམ་པར་སྦྱོར་བ་ལས་འགྲོ་འོང་མེད་པ་བྷེ་རམཱ་ཞེས་བྱ་བ་གཞོམ་དུ་མེད་པ་བདེ་བ་ཆེན་པོའི་རང་བཞིན་ནི་འཇིགས་བྱེད་ཅེས་པའོ། ། འཇིགས་པར་བྱེད། ། ཅེས་པ་དེས་གདུག་པའི་བདག་ཉིད་ཉོན་མོངས་པ་དང་རྣམ་པར་རྟོག་པ་ཐམས་ཅད་མེད་པར་བྱེད་པའི་ཕྱིར་རོ། ། ཡང་ན་སྟོང་པ་ཉིད་རྣམ་པ་ཐམས་ཅད་པའི་ཡེ་ཤེས་ནི་རྡོ་རྗེ་སྟེ། དེ་ཉོན་མོངས་པ་ལ་སོགས་པ་གདུག་པའི་སྡེ་རྣམས་ཀྱིས་གཞོམ་པར་མི་ནུས་ཤིང་།
དེས་ངེས་པར་འཇོམས་པའི་ཕྱིར་རིམ་པ་བཞིན་འཇིགས་བྱེད་འཇིགས་པར་བྱེད་ཅེས་པའོ། ། དེ་ཡང་། དཔལ་བདེ་མཆོག་གི་རྒྱུད་དུ། ཤིན་ཏུ་ཁྲོ་ཞིང་གཏུམ་པ་ལ། ། ཞི་བས་ཕན་པར་མི་འགྱུར་ཏེ། ། ཤེས་རབ་ཐབས་ཀྱི་ངོ་བོ་ལས། ། ཁྲོ་བོ་དེ་བཞིན་གཤེགས་ཀུན་མཛད། ། ཅེས་སོ། ། དེའི་ཕྱིར་བཅོམ་ལྡན་འདས་འཇམ་དཔལ་ཉིད་དྲང་བའི་དོན་གྱིས་གདུལ་བྱ་ཤིན་ཏུ་ཁྲོ་བོ་ཆེན་པོར་སྤྲུལ་པར་མཛད་ཅིང་། ངེས་པའི་དོན་གྱིས་གཉིས་སུ་མེད་པའི་ཡེ་ཤེས་ཉིད་དོ། །
གདུག་པ་འདུལ་ཕྱིར་ཁྲོ་བོ་ཉིད། ། ཅེས་པའི་གསུང་ལས་ཁྲོ་བོ་ཞེས་པ་དགའ་བྲལ་གྱི་དགའ་བའི་དེ་མ་ཐག་པ་སྟེ། གདུག་པའི་སྡེ་ཉོན་མོངས་པ་ལ་སོགས་པ་མཐའ་དག་འཇོམས་པའི་ཕྱིར་རོ། ། རྒྱལ་པོ་ཞེས་པ་དེ་གསལ་བར་བྱེད་པའི་ཕྱིར་ཏེ། བདེ་བ་ཆེན་པོའི་རང་བཞིན་བཅོམ་ལྡན་འདས་འཇམ་དཔལ་གྱི་སྐུའོ། ། དེའང་། ཁྲོ་བོ་རྣམ་པར་རྒྱལ་བའི་རྒྱུད་དུ། དེ་ལྟར་འཇམ་པའི་དབྱངས་འདི་ཉིད། ། ཁྲོ་བོའི་མིང་ནི་གཤིན་རྗེ་གཤེད། ། དྲག་ཅིང་མཐུ་རྩལ་དྲག་ལྡན་པ། །
དེ་མཐོང་བ་ལས་ཁྲོ་བོ་གཞན། ། ཐམས་ཅད་ཀྱི་ནི་ལག་ཆ་ཤོར། ། ཞེས་སོ། ། གདོང་དྲུག་ཅེས་པ་དེའི་ཐབས་སུ་གྱུར་པ་སོ་སོར་སྡུད་པ་ལ་སོགས་པ་ལ་ཡན་ལག་དྲུག་གི་རྣལ་འབྱོར་ཏེ། སྡུག་བསྔལ་ཐམས་ཅད་གཅོད་པར་བྱེད་པའི་ཕྱིར་འཇིགས་ཞེས་པའོ། ། མིག་དྲུག་ཅེས་པ་མངོན་པར་ཤེས་པ་དྲུག་གི་རང་བཞིན་དབང་པོ་དྲུག་སྟེ། ལག་དྲུག་ཅེས་པ་ཡུལ་དྲུག་བདེ་བ་ཆེན་པོའི་རང་བཞིན་གྱིས་ལོངས་སྤྱོད་པའོ། ། ཆགས་པ་ཆེན་པོའི་ཡེ་ཤེས་ཀྱིས་ཕུང་པོ་ལ་སོགས་པ་འབིགས་པར་ནུས་པའི་ཕྱིར་སྟོབས་དང་ལྡན་ཞེས་པའོ། ། མཆེ་བ་ནི་གཏུམ་མོ་སྟེ། དེ་བླ་མས་ཉེ་བར་བསྟན་པས་སྦར་བ་ལས་རྩེ་མོར་གྱུར་པའི་ཕྱིར་གཙིགས་པའོ། །
ཀེང་རུས་ཞེས་པ་བདེ་བ་རྟོགས་པར་བྱེད་པ་སྟེ། རྩ་བའི་རྒྱུད་དུ། ལྟེ་བར་གཏུམ་མོ་འབར་བ་ནི། ། དེ་བཞིན་གཤེགས་པ་ལྔ་བསྲེག་ཅིང་། ། སྤྱན་མ་མིག་ལ་སོགས་པ་ཡང་། ། བསྲེགས་ནས་རི་བོང་ཅན་ཧཾ་འཛག ། ཅེས་གསུངས་པ་ལྟར་རྣམ་པར་རྟོག་པ་ཐམས་ཅད་དང་བྲལ་བའི་བདེ་བ་མངོན་དུ་གྱུར་པའོ།། ཧ་ལཱ་ཧ་ལ་ཞེས་པ་ནམ་མཁའི་ཡེ་ཤེས་ཉིད་ཀྱིས་རྡོ་རྗེའི་མཐར་སྲོག་བཅིངས་པའོ། ། དེ་རྩ་མཐའ་དག་ཏུ་སོན་པའི་བདེ་བ་ནི་བརྒྱ་པ་སྟེ། མཐའ་ཡས་པའོ། །
ཞལ་ཞེས་པ་ནི་བདེ་བའི་ཡེ་ཤེས་སོ། ། ཡང་ན་འགྲོ་བ་ལ་ཧ་ལཱའོ། ། ཞེས་པ་དགའ་བ་དང་པོ་གསུམ་མོ། ། གཉིས་པ་ནི་རྫོགས་པ་ལ་ཧ་ལའོ། ། ཞེས་པ་བཞི་པ་ལྷན་ཅིག་སྐྱེས་པའི་དགའ་བ་རྡོ་རྗེ་སེམས་དཔའི་བདག་ཉིད་དོ། ། བརྒྱ་ཞེས་པ་འཁོར་ལོ་དྲུག་དང་འབྲེལ་བའི་རྩའི་དབྱེ་བས་རིགས་བརྒྱའི་བདག་ཉིད་ཀྱི་བདེ་བའོ། ། ཞལ་ཞེས་པ་རྣམ་པར་ཐར་པའི་སྒོ་བཞིའི་བདག་ཉིད་ཨ་བ་དྷཱུ་ཏཱིའོ། ། གཤིན་རྗེ་ཞེས་པ་ཟུང་སྟེ་རང་དང་གཞན་གྱི་རྟོག་པ་གཟུང་བ་དང་འཛིན་པའི་བདག་ཉིད་དོ། ། དེ་མཐར་བྱེད་པ་ནི་ཟུང་འཇུག་གཉིས་སུ་མེད་པ་རྟོགས་པར་གྱུར་པའོ། ། བགེགས་ཞེས་པ་བདུད་བཞིའི་བདག་ཉིད་འཕོ་བའི་བག་ཆགས་ཏེ།
དེ་འགྱུར་བ་མེད་པའི་བདེ་བར་གསལ་བར་བྱེད་པའི་ཕྱིར་རྒྱལ་པོ་ཞེས་པའོ། ། ཕྱི་རོལ་ཏུ་ནི་ལྷའི་བུའི་བདུད་ལ་སོགས་པ་རྣམས་གདུལ་བར་བྱེད་པའི་ཕྱིར། རྒྱལ་པོ་ཞེས་པ་སྟེ། རི་དྭགས་ཀྱི་རྒྱལ་པོ་ཞེས་པ་ལྟར་རོ། ། རྡོ་རྗེ་གཉིས་སུ་མེད་པའི་ཡེ་ཤེས་ཏེ། དེའི་ཤུགས་ནི་སྲ་ཞིང་སྙིང་པོ་ཁོང་སྟོང་མེད། ། ཅེས་པ་ལ་སོགས་པའི་གསུང་ལས། གཞོམ་དུ་མེད་པའོ། ། འཇིགས་བྱེད་ཅེས་པ་བདག་དང་བདག་གི་བ་ལ་སོགས་པའི་རྟོག་པ་མཐའ་དག་ངེས་པར་འདུལ་བའི་ཕྱིར་རོ། ། རྡོ་རྗེ་ནི་མི་ཕྱེད་པ་སྟེ།
གྲགས་པ་ཞེས་པ་སྟོང་པ་ཉིད་དང་། སྙིང་རྗེའི་བདག་ཉིད་གཞོམ་དུ་མེད་པའི་སྒྲ་ཆེན་པོ་ཆོས་ཀྱི་དབྱིངས་ཀྱི་རང་བཞིན་རྣམ་པར་རྟོག་པའི་འཇུག་པ་ཐམས་ཅད་ཀྱི་ཡིད་འཕྲོག་པར་གྱུར་པའི་ཕྱིར་རོ། ། རྡོ་རྗེའི་སྙིང་ཞེས་པ་ལྷན་ཅིག་སྐྱེས་པ་འགྱུར་བ་མེད་པའི་སྐུའོ། ། སྒྱུ་འཕྲུལ་ཞེས་པ་སྟོང་པ་ཉིད་ཀྱིས་བདག་ཉིད་གཟུགས་ལ་སོགས་པར་སྣང་བ་སྟེ། དེ་ཉིད་མི་ཕྱེད་པའི་ཕྱིར་རྡོ་རྗེའོ། ། དེའི་ནང་དུ་ཆོས་ཐམས་ཅད་འདུས་ཤིང་དེས་ཐམས་ཅད་ཟ་བའི་ཕྱིར་གསུས་པོ་ཆེ་ཞེས་པ་སྟེ། སྒྱུ་འཕྲུལ་ཆེན་མོ་དྲག་ཆེན་མོ། ། ཞེས་པ་ལ་སོགས་པ་ལྟར་རོ། ། རྡོ་རྗེའི་སྐྱེ་གནས་ཞེས་པ། སྐུ་གསུང་ཐུགས་ཡེ་ཤེས་རྡོ་རྗེ་རྣམས་ཀྱི་སྐྱེ་བའི་གནས་ནི་ལྷན་ཅིག་སྐྱེས་པའི་དགའ་བ་གཉིས་སུ་མེད་པ་སྟེ།
ཧེ་རུ་ཀ་ནི་སྐྱེ་བའི་རྒྱུ། ། དང་པོར་རེ་ཞིག་གཅིག་ཏུ་འགྱུར། ། ཞེས་གསུངས་པ་ལྟར་རོ། ། རྡོ་རྗེ་ནི་འདིར་ཨ་བ་དྷཱུ་ཏཱི་སྟེ། དེའི་དབང་པོ་ནི་ཉི་མ་དང་ཟླ་བ་གཅིག་ཏུ་སྦྱོར་བ་གཡོ་བ་མེད་པའི་བདེ་བའོ། ། ཡང་ན་ཀུ་ལི་ཤ་ཞེས་པ་རིགས་ཀྱི་དབང་པོ་སྟེ་རྡོ་རྗེ་སེམས་དཔའོ། ། དེའི་དབང་པོ་ནི་ཤེས་རབ་དང་ཐབས་གཉིས་སུ་མེད་པའོ། ། རྡོ་རྗེ་སྙིང་པོ། ཞེས་པ་མི་ཕྱེད་པའི་བདེ་བ་འགྱུར་བ་མེད་པ་སྟེ། མཁའ་འདྲ་ཞེས་པ་སྒྲིབ་པ་དང་བྲལ་ཞིང་རྣམ་པ་ཐམས་ཅད་མཆོག་དང་ལྡན་པའི་སྟོང་པ་ཉིད་ཀྱི་ཕྱིར་རོ། །
དེའང་དཔལ་ཀྱཻ་རྡོ་རྗེར། ཡེ་ཤེས་འདི་ནི་ཆེས་ཕྲ་ཞིང་། ། རྡོ་རྗེ་སྙིང་པོ་ནམ་མཁའ་མཚུངས། ། རྡུལ་བྲལ་ཐར་སྦྱིན་ཞི་བ་སྟེ། ། ཁྱོད་ཀྱི་ཕ་ཡང་ཁྱོད་ཉིད་དོ། ། ཞེས་པ་དང་། དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་སྒོམ་པ་འདི་ནི་ནམ་མཁའ་སྒོམ་པའོ། ། ཞེས་པ་ལ་སོགས་པའོ། ། མི་གཡོ་ཞེས་པ་སྲོག་གཡོ་བ་མེད་པར་གྱུར་པའོ། ། རལ་པ་གཅིག་ལྟར་ཤེས་པ་དང་།
ཤེས་བྱ་རོ་མཉམ་དུ་གྱུར་ཅིང་བྱང་ཆུབ་ཀྱི་སེམས་ཀྱི་ཐིག་ལེ་གོང་བུའི་བདག་ཉིད་དུ་གཡོ་བ་མེད་པར་གྱུར་པ་ལས་བདེ་བ་ཆེན་པོས་གང་ཞིང་བརྗིད་པ་ནི་འགྱིང་པའོ། ། མཆོག་གི་ཕྱག་རྒྱའི་སྦྱོར་བས་ལྤགས་པའི་མཐར་བདེ་བ་ཆེན་པོའི་རང་བཞིན་གྱི་ཐིག་ལེས་ཁྱབ་པ་ནི་གླང་པོ་ཆེའི་ལྤགས་པ་དཀར་པོ་སྟེ། རློན་པ་ནི་ལྷན་ཅིག་སྐྱེས་པའོ། ། དེ་དེའི་བདག་ཉིད་ཀྱིས་འཛིན་པས་འཆང་ཞེས་པའོ། ། ཧཱ་ཧཱ་ཞེས་སྒྲོགས་ཞེས་པ་བདེ་བ་ཆེན་པོ་རྒྱས་པའི་སྒྲའི་ཁྱད་པར་རོ། ། དྲག་ཆེན་ཞེས་པ་སྟོང་པ་ཉིད་ཀྱི་ཡེ་ཤེས་ཏེ་བདག་ཏུ་རྟོག་པ་ལ་སོགས་པ་དྲག་པོ་རྣམས་ཀྱང་འདུལ་བའི་ཕྱིར་རོ། ། དེ་བཞིན་ཧཱི་ཧཱི་ཞེས་སྒྲོགས་ཞེས་པ་བདེ་བའི་སྒྲ་སྟེ། བདེ་བ་ཆེན་པོས་རྣམ་པར་རྟོག་པ་ཐམས་ཅད་ཟིལ་གྱིས་གནོན་པའི་ཕྱིར་འཇིགས་པར་བྱེད་ཅེས་པའོ། ། ཕྱག་རྒྱ་ཆེན་པོའི་རྣལ་འབྱོར་ལས་དགའ་བ་བཞིའི་བདག་ཉིད་ཤེས་རབ་དང་ཐབས་ཀྱི་དབྱེ་བས་བརྒྱད་དེ། དེ་རྣམས་མཚོན་པའི་ཕྱིར་གད་རྒྱངས་ཞེས་པ་བཞད་པ་བརྒྱད་ཅེས་པ་སྟེ།
དཔངས་མཐོ་བའི་ཧ་ཡིག་བརྒྱད་ཀྱི་ཚུལ་གྱིས་བཞད་པའོ། ། གད་མོ་ཆེན་པོ་དེ་ཉིད་ཀྱི་བཞི་པ་རྒྱུན་མི་ཆད་པའི་བདེ་བ་ཆེན་པོའོ། ། རྡོ་རྗེ་གད་མོ་ཞེས་པ་རང་རིག་པའི་ཡེ་ཤེས་ཀྱིས་བཞད་པའོ། ། ཆེར་སྒྲོག་པ་ཞེས་པ་འཇིག་རྟེན་གསུམ་པོ་བདེ་བ་ཆེན་པོའི་སྒྲས་ཁྱབ་པའོ། ། རྡོ་རྗེ་སེམས་དཔའ་ཞེས་པ་མི་རྡོ་རྗེ་ཞེས་པར་བརྗོད། སེམས་དཔའ་སྲིད་པ་གསུམ་གཅིག་པ། ། ཞེས་པ་ལྟར་ཏེ། ། ཨེ་ཝྃ་གྱི་བདག་ཉིད་སྟོང་པ་ཆེན་པོ་ཡི་གེ་ལྔ་དང་། ཐིག་ལེ་སྟོང་པ་ཡི་གེ་དྲུག་གི་རང་བཞིན་ནོ། ། སེམས་དཔའ་ཆེ་ཞེས་པ།
ཡེ་ཤེས་ཆེན་པོའི་རོས་གང་བ། ། སེམས་དཔའ་ཆེན་པོར་བརྗོད་པར་བྱ། ། ཞེས་པ་ལྟར་རོ། ། རྡོ་རྗེ་རྒྱལ་པོ་ཞེས་པ་གཉིས་སུ་མེད་པའི་ཡེ་ཤེས་གསལ་ཞིང་མཛེས་པར་གྱུར་པའོ། ། བདེ་བ་ཆེ་ཞེས་པ་འགྱུར་བ་མེད་པའི་བདེ་བའོ། ། རྡོ་རྗེ་གཏུམ་མོ་ཞེས་པ་འོད་གསལ་བའི་ཏིང་ངེ་འཛིན་ཏེ་རྟོག་པའི་དྲ་བ་ངེས་པར་འཇོམས་པའི་ཕྱིར་རོ། །

དགའ་བ་ཆེ། ཞེས་པ་འཛག་པ་མེད་པའི་བདེ་བ་སྟེ། བཅུ་དྲུག་ཕྱེད་ཕྱེད་ཐིག་ལེ་འཆང་། ། ཞེས་པ་ལྟར་རོ། ། རྡོ་རྗེ་ཧཱུྃ་མཛད་ཅེས་པ་རྡོ་རྗེ་སེམས་དཔའ་སྟེ། དེ་ཧཱུྃ་གི་གཟུགས་ཞེས་པ་བྱང་ཆུབ་ཀྱི་སེམས་ཀྱི་རང་བཞིན་ཧཱུྃ་གི་རྣམ་པས་དཔྲལ་བ་ལ་སོགས་པའི་འཁོར་ལོ་རྣམས་སུ་སྤྱོད་པའོ། ། ཡང་ན་རྡོ་རྗེ་ནི་གཉིས་སུ་མེད་པའི་ཡེ་ཤེས་ཏེ། དེ་ཉིད་ཧཱུྃ་མཛད་ཅེས་པ་རྡོ་རྗེ་གསུམ་གྱི་བདག་ཉིད་དོ། ། ཧཱུྃ་གི་གཟུགས་ཞེས་པ་དགའ་བ་བཞིའི་དབྱེ་བས་ཧཱུྃ་ཡིག་སྒྲོགས་པའི་ཕྱིར་ཏེ། རེ་རེར་ཡང་རྡོ་རྗེ་གསུམ་གྱི་བདག་ཉིད་དོ། ། རྡོ་རྗེ་མདའ་ཞེས་པ་ཨ་བ་དྷཱུ་ཏཱི་སྟེ།
དེ་ཉིད་ལམ་གཉིས་འགོག་པའི་ཕྱིར་མཚོན་ཆའོ། ། དེ་ཐིག་ལེའི་རྣལ་འབྱོར་ལ་སོགས་པའི་རིམ་གྱིས་འཛིན་པའི་ཕྱིར་འཆང་ཞེས་པའོ། ། རྡོ་རྗེ་གཉིས་སུ་མེད་པའི་ཡེ་ཤེས་ཉིད་རལ་གྲི་སྟེ། ཉོན་མོངས་པ་ཐམས་ཅད་གཅོད་པའི་ཕྱིར་རོ། ། དེ་ཉིད་ཀྱི་ཕྱིར་གཅོད་མཛད་པ་ཞེས་པའོ། ། སྲོག་ལ་སོགས་པའི་རླུང་ཁ་དོག་ལྔའི་བདག་ཉིད་ནི་རྡོ་རྗེ་ཀུན་ཞེས་པ་སྟེ། འཆང་ཞེས་པ་དེ་རྣམས་མི་བསྐྱོད་པ་ལ་སོགས་པ་དེ་བཞིན་གཤེགས་པ་ལྔ་དང་། སྤྱན་མ་ལ་སོགས་པ་ལྷ་མོ་ལྔའི་རང་བཞིན་ནི་གཡོན་པ་དང་གཡས་པའི་རླུང་གཡོ་བ་མེད་པར་བྱེད་པའི་ཕྱིར་རོ། ། དེའང་། ཡེ་ཤེས་ལྔ་ཡི་རང་བཞིན་དབུགས། །
འབྱུང་བ་ལྔ་ཡི་རང་བཞིན་ཅན། ། ཕྱུང་ནས་པད་མའི་རྩེ་མོ་རུ། ། གོང་བུའི་གཟུགས་ཀྱིས་བརྟག་པར་བྱ། ། རིན་ཆེན་ཆེན་པོ་ཁ་དོག་ལྔ། ། སྲོག་དང་རྩོལ་བ་ཞེས་པར་གནས། ། རང་སྔགས་སྙིང་ཁར་བསམ་ནས་ནི། ། སེམས་ནི་ཐིག་ལེར་སོན་པར་དགོད། ། སྣ་རྩེར་ཉུང་དཀར་ཞེས་བྱ་བ། ། སྲོག་དང་རྩོལ་བར་བརྟག་པ་སྟེ། ། སྲོག་རྩོལ་ལ་གནས་འོད་ཟེར་ནི། །
ལྔ་པོ་སངས་རྒྱས་ཀྱིས་གསུངས་སྟེ། ། ཁ་དོག་ལྔ་ཡི་རང་བཞིན་དབུགས། ། སྲོག་དང་རྩོལ་བར་བརྟག་པ་ནི། ། སྣ་ཡི་རྩེ་མོར་འབད་པ་ཡིས། ། རྣལ་འབྱོར་རིག་པས་རྟག་ཏུ་བསྒོམ། ། ཞེས་གསུངས་སོ། ། དུ་བ་དང་སྨིག་རྒྱུ་ལ་སོགས་པའི་སྣང་བས་མི་ཕྱེད་པའི་ཡེ་ཤེས་འཛིན་པའི་ཕྱིར་རྡོ་རྗེ་ཅན་ཞེས་པའོ། ། སྟོང་པ་ཉིད་དང་སྙིང་རྗེའི་བདག་ཉིད་ལས་གཞན་པའི་ཆོས་འགའ་ཡང་མེད་པའི་ཕྱིར་རྡོ་རྗེ་གཅིག་པུ་ཞེས་པ་སྟེ། གྲུབ་པའི་སློབ་དཔོན་ཆེན་པོ་ས་ར་ཧ་པས། རྟོགས་པར་གྱུར་ན་ཐམས་ཅད་དེ་ཡིན་ཏེ། །
དེ་ལས་གཞན་ཞིག་སུས་ཀྱང་རྙེད་མི་འགྱུར། ། ཞེས་གསུངས་སོ། ། གཡུལ་སེལ་བ་ཞེས་པ་གཡུལ་ནི་ཉོན་མོངས་པ་དང་དེའི་གཉེན་པོའི་སྦྱོར་བ་སྟེ། དེ་སེལ་བ་ནི་ཉོན་མོངས་པ་ཉིད་གཉེན་པོའི་ངོ་བོའི་ཕྱིར་སྤང་བར་བྱ་བ་དང་། གཉེན་པོའི་རྟོག་པ་དང་བྲལ་བར་འགྱུར་བའོ། ། དེའང་མདོ་ལས། འཐབ་མོའི་གཏམ་གྱི་སྦྱོར་བ་དང་རྗེས་སུ་སྦྱོར་བ་ལ་བརྩོན་པར་མི་གནས་ཞེས་པ་ལ་སོགས་པ་འབྱུང་ངོ་། ། དེ་བཞིན་དུ་ཀྱཻ་རྡོ་རྗེར། གང་ཞིག་མི་ཤེས་འཇིག་རྟེན་པ། ། བཙན་དུག་ཟོས་ན་བརྒྱལ་བར་འགྱུར། །
རྨོངས་སྤངས་དེ་ཉིད་རྟོགས་པ་ཡིས། ། དེ་ཡི་སྐྱོན་ནི་གཅོད་པར་བྱེད། ། དེ་བཞིན་ཞི་བའི་ཐབས་ཤེས་པ། ། ཀྱཻ་ཡི་རྡོ་རྗེ་ངལ་གསོས་པ། ། མ་རིག་སོགས་པས་མི་འཛིན་ཅིང་། ། གཏི་མུག་ལ་སོགས་འཆིང་བས་མིན། ། ཞེས་སོ། ། རྡོ་རྗེ་འབར་བ་ཞེས་པ་གཉིས་སུ་མེད་པའི་ཡེ་ཤེས་ཀྱི་གཏུམ་མོའི་མེ་འབར་བས་པྲ་ཕབ་པ་དང་མཚུངས་པར་སྣང་བ་ནི་བརྩིགས་པ་སྟེ་མི་བཟད་པའོ། ། མིག་ཅེས་པ་བདེ་བ་ཆེན་པོ་མཐོང་བའི་ཕྱིར་རོ། ། རྡོ་རྗེ་འབར་བ་ཞེས་པ་སྔར་བཞིན་ཏེ།
མགོ་བོ་ལས་སྐྱེས་པའམ། མགོ་བོར་སྐྱེས་པའི་བདེ་བ་ཆེན་པོའི་ཐིག་ལེའི་བདག་ཉིད་ནི་མགོ་སྐྱེས་ཞེས་པའོ། ། སྲོག་དང་ཐུར་སེལ་འགོག་པས་འདར་བ་དང་། གཡོ་བ་ལ་སོགས་པ་སྔོན་དུ་འགྲོ་བས་གཉིས་སུ་མེད་པའི་ཡེ་ཤེས་འབེབས་པ་ནི་རྡོ་རྗེ་འབེབས་པ་སྟེ། ཁམས་གསུམ་པ་རྣམས་ལ་ཕྱག་རྒྱ་ཆེན་པོའི་དབང་བསྐུར་བ་སྟེར་བ་པོ་ཞེས་པའོ། ། འབེབས་པ་ཆེ་ཞེས་པ་དངོས་པོ་ཐམས་ཅད་བདེ་བ་ཆེན་པོ་དམིགས་པ་མེད་པའི་རང་བཞིན་ཉིད་དུ་བྱིན་གྱིས་རློབ་པའི་ཕྱིར་ཏེ། བདག་བྱིན་བརླབ་པ་དག་ནི་སྟོང་པ་ལ། ། ཁམས་གསུམ་པོ་ནི་མཐོང་བར་གྱུར་པའི་མཚན། ། ཞེས་སོ། ། ཡང་ན་རྡོ་རྗེ་འབེབས་པ་ཞེས་པ་སྐུ་རྡོ་རྗེ་ལ་སོགས་པ་བཞི་འབེབས་པའོ། །
འབེབས་པ་ཆེ་ཞེས་པ་འདིས་བདུད་དང་ཉོན་མོངས་པ་རྣམས་ངེས་པར་འདུལ་ཞིང་། ཐུན་མོང་བའི་འབེབས་པ་རྣམས་ལས་མཆོག་ཏུ་གྱུར་པའི་ཕྱིར་རོ། ། དེའང་དཔལ་དུས་ཀྱི་འཁོར་ལོ་བསྡུས་པའི་རྒྱུད་དུ། སྐུ་ཕེབས་པས་ནི་རྣལ་འབྱོར་ལྡན་པ་རང་བཞིན་ཡོན་ཏན་དབང་གིས་སྐུ་ཡི་བྱ་བ་བྱེད་པ་སྟེ། ། གསུང་ཕེབས་པས་ནི་ལྷ་དང་འབྱུང་པོ་ལྷ་མིན་རྣམས་ལས་རྣམ་པར་རྒྱལ་བའི་སྨྲ་བ་པོ་རུ་འགྱུར། ། ཐུགས་ཕེབས་པས་ནི་གཞན་གྱི་སྙིང་ལ་གནས་པ་དག་དང་བྱུང་དང་འབྱུང་བ་ཐམས་ཅད་ཤེས་པར་འགྱུར། ། ཡེ་ཤེས་ཕེབས་པས་སངས་རྒྱས་བླ་མ་ཡི་ཡང་བླ་མ་རྫུ་འཕྲུལ་ལྡན་པའི་སྟོན་པ་གཅིག་པུར་འགྱུར། ། ཞེས་པ་ལ་སོགས་པ་གསུངས་སོ། ། མིག་བརྒྱ་པ་ཞེས་པ་ནམ་མཁའི་མཐས་བཏུགས་པའི་སེམས་ཅན་ཐམས་ཅད་རིགས་བརྒྱའི་ངོ་བོ་ཉིད་ཀྱིས་གནས་པ་རྣམས་ལ་དམིགས་པ་མེད་པའི་སྙིང་རྗེའི་སྤྱན་བརྒྱ་རྣམ་པར་རྒྱས་པར་གྱུར་པའོ། ། དེ་ཉིད་གཞོམ་དུ་མེད་པ་རྡོ་རྗེ་ཡིན་ལ།
དེ་ཉིད་མིག་སྟེ་ཡང་དག་པའི་དོན་མཐོང་བའི་ཕྱིར་རོ། ། རྡོ་རྗེ་གུར་ནི་བ་སྤུ་བྱེ་བ་ཕྲག་ཕྱེད་དང་བཅས་པ་གསུམ་གྱི་མཐར་རྩ་སྟོང་ཕྲག་བདུན་བཅུ་རྩ་གཉིས་ཀྱི་ནང་དུ་བྱང་ཆུབ་ཀྱི་སེམས་རྒྱས་པར་འགྱུར་པའོ། ། དེ་ཉིད་འགྱུར་བ་མེད་པ་བདེ་བའི་གཞི་ཉིད་མྱུ་གུ་ཞེས་པ་སྟེ། ལུས་ཞེས་པ་དེའང་ཏ་ནུ་ཞེས་པ་ལས་ལྷུན་གྱིས་གྲུབ་ཅེས་པའི་ཚུལ་གྱིས་རྒྱས་པར་བྱེད་དོ། ། རྡོ་རྗེའི་སྤུ་ནི་བ་སྤུ་ལྟར་ཤིན་ཏུ་ཕྲ་བ་སྟེ། ཨ་བ་དྷཱུ་ཏཱིའི་ནང་གཞོམ་དུ་མེད་པ་ནཱ་དའི་བདག་ཉིད་དོ། ། གཅིག་པུ་ཞེས་པ་གཉིས་སུ་མེད་པ་སྟེ། དེར་རླུང་དང་རྣམ་པར་རྟོག་པའི་ཟླ་དང་བྲལ་བའི་ཕྱིར་རོ། ། ལུས་ཞེས་པ་འཛིན་བྲལ་ཞེས་པ་སྟེ། བསྒོམ་པ་པོ་ལ་སོགས་པའི་རྟོག་པ་དང་བྲལ་བའི་ཕྱིར་རོ། །
རྡོ་རྗེ་ཞེས་པ་བདེ་བ་ཆེན་པོ་སྟེ། དེའི་རྩེ་མོ་ནི་ལྷན་ཅིག་སྐྱེས་པའི་དགའ་བའོ། ། དེ་ནི་སེན་མོས་བརྩམས་ཞེས་པ་སེན་མོ་ལྟར་དཀར་བ་དང་དམར་བའི་ཡོན་ཏན་དང་ལྡན་པའི་ཕྱིར་ཐིག་ལེའི་བདག་ཉིད་དེ། དེ་རྣམས་ཀྱིས་བརྩམས་པ་ཡེ་ཤེས་ཀྱི་སྐུའོ། ། རྡོ་རྗེ་སྙིང་པོ་ཞེས་པ་མི་ཕྱེད་པའི་བདེ་བ་སྟེ། མཁྲེགས་པ་ནི་སྟུག་ཅིང་བར་མེད་པ་ཡིན་ལ། ལྤགས་པ་ནི་དེས་ཐམས་ཅད་ལ་ཁྱབ་པར་གྱུར་པའོ། ། ལུས་ཀྱི་གནས་དང་ཉེ་བའི་གནས་ལ་སོགས་པ་རྣམས་སུ་ཐིམ་པ་དང་ལོངས་སྤྱོད་པ་ལ་སོགས་པའི་རིམ་པས་ལྷན་ཅིག་སྐྱེས་པའི་དགའ་བ་སྐྱེད་པའི་ཕྱིར་རྡོ་རྗེ་ཕྲེང་བ་སྟེ། ལྷན་ཅིག་སྐྱེས་པའི་ཐིག་ལེའི་ཕྲེང་བའོ། ། དེ་འཛིན་པའི་ཕྱིར་རྡོ་རྗེ་ཕྲེང་ཐོགས་ཏེ་དཔལ་དང་ལྡན་ཞེས་པ་གཉིས་སུ་མེད་པའི་ཡེ་ཤེས་དང་ལྡན་པའོ། །
ཐིག་ལེ་འགྱུར་བ་མེད་པའི་བདེ་བས་ལུས་ཐམས་ཅད་ལ་བརྒྱན་པའི་ཕྱིར་རྡོ་རྗེ་རྒྱན་གྱིས་བརྒྱན་པ་སྟེ། ཞེས་པའོ། ། ཡང་ན་རྡོ་རྗེ་ནི་རྣམ་པ་ཐམས་ཅད་པའི་སྟོང་པ་ཉིད་དེ། དེས་གཟུགས་ལ་སོགས་པའི་ཆོས་ཐམས་ཅད་ལ་བརྒྱན་ཅིང་རོ་མཉམ་པར་གྱུར་པའི་ཕྱིར་རྡོ་རྗེ་རྒྱན་གྱིས་བརྒྱན་པ་སྟེ། ཞེས་པའོ། ། ཧཱ་ཧཱ་ཞེས་པ་མཆོག་གི་ཕྱག་རྒྱ་དང་སྙོམས་པར་ཞུགས་པ་ལས་བྱུང་བའི་བདེ་བའི་སྒྲ་སྟེ། གད་རྒྱངས་ཞེས་པ་བདེ་བ་ཆེན་པོ་རྒྱས་པར་གྱུར་པའི་སྒྲའོ། ། ངེས་པར་སྒྲོགས་ཞེས་པ་ནཱ་དའི་བདག་ཉིད་རང་རིག་པར་གྱུར་པའོ། ། ཡང་ན་སྒྲ་དང་བྲལ་ཞེས་པ་སྟེ། ཕྱི་རོལ་གྱི་ཡི་གེ་ལ་སོགས་པ་དང་བྲལ་བ་ནང་གི་སྔགས་ཀྱི་བདག་ཉིད་དེ།
ནཱ་ད་གཞོམ་དུ་མེད་པ་ཉིད་ལ་སྲོག་ཞུགས་པའོ། ། འཁོར་ལོ་དྲུག་པོ་རྣམས་སུ་འགྱུར་བ་མེད་པའི་བདེ་བ་རང་རིག་པའི་ཕྱིར་ཡི་གེ་དྲུག་པ་ཞེས་པའོ། ། དེས་ན་རྩ་སྟོང་ཕྲག་བདུན་ཅུ་རྩ་གཉིས་པོ་རྣམས་སུ་བདེ་བ་སད་པར་བྱེད་པའི་ཕྱིར་རྡོ་རྗེ་སྒྲ་ཞེས་པའོ། ། འདིར་རྡོ་རྗེ་བཟླས་པའི་དབང་དུ་བྱས་ནས་སྒྲ་ནི་སྲོག་ཡིན་པའི་ཕྱིར། འཇམ་པའི་དབྱངས་ཞེས་པ་ཟླ་བ་དང་ཉི་མའི་ལམ་དང་བྲལ་ནས་སྒྲ་གཅན་གྱི་ལམ་དུ་ཞུགས་པའོ། ། སྒྲ་ཆེ་བ་ཞེས་པ་དེ་ཡང་འགྲོ་བ་དང་འོང་པ་དང་བྲལ་ཏེ་ལྟེ་བའི་འཁོར་ལོ་ནཱ་ད་ལ། གཡོ་བ་མེད་པར་གྱུར་པ་སྟེ། སྲོག་ཆེན་པོ། ཞེས་པའང་འདི་ཉིད་དོ། ། འཇིག་རྟེན་གསུམ་ཞེས་པ་སྣང་བ་ལ་སོགས་པ་གསུམ་ཡིན་ལ།
གཅིག་གཉིས་སུ་མེད་པ་འོད་གསལ་བ་སྟེ། དེ་ཉིད་སད་པ་བྱེད་པའི་ཕྱིར་སྒྲ་ཆེན་པོ་ཞེས་པའོ། ། ཡང་ན་འདིར་ནི་སྔ་མ་དང་འབྲེལ་ཏེ། འཇིག་རྟེན་ཞེས་པ་ཕུང་པོ་ལྔ་དང་ཁམས་ལྔའི་བདག་ཉིད་འཁོར་ལོ་ལྔའི་རླུང་རྒྱུ་བ་རྣམས་སོ། ། གསུམ་ཞེས་པ་ལུས་དང་ངག་དང་སེམས་ཀྱི་བདག་ཉིད་སྲོག་དང་ཐུར་སེལ་གྱི་རླུང་རྣམས་སོ། ། གཅིག་ཅེས་པ་དེ་རྣམས་སྤྲུལ་པའི་འཁོར་ལོ་ནཱ་དའི་བདག་ཉིད་ལ་རོ་མཉམ་པར་གྱུར་པས་ར་ཡིག་རྡུལ་དང་། བོ་ཡིག་བྱང་ཆུབ་ཀྱི་སེམས་གཉིས་སུ་མེད་པར་འགྱུར་བ་མེད་པའི་བདེ་བ་འབྱུང་བའི་ཕྱིར་ཆེན་པོ། ཞེས་པའོ། ། མིག་ལ་སོགས་པ་རང་བཞིན་མེད་པ་ཉིད་ནམ་མཁའི་ཁམས་སོ། ། དེ་ཉིད་མཐར་ཐུག་སྒྲ་ཞེས་པ་སྟོང་པ་ཉིད་ཀྱི་སྒྲ་སྟེ་བདེ་བ་ཆེན་པོ་ནཱ་དའི་བདག་ཉིད་དོ། །
དེ་ཉིད་སྒྲ་དང་ལྡན་པ་རྣམས་ཀྱི་མཆོག་ཅེས་པ་སྟེ་ཐིག་ལེའི་རང་བཞིན་ནོ། ། ཡང་ན་འདིར་ཁམས་ལྔ་ལས་ནམ་མཁའི་ཁམས་ཀྱི་མཐར་ཐུག་པ་ནི་ཡེ་ཤེས་ཀྱི་ཁམས་སོ། ། དེ་ཉིད་རྡོ་རྗེ་སེམས་དཔའ་སྟེ། ། དེའང་སྒྲ། ཞེས་པ་གཞོམ་དུ་མེད་པ་ནཱ་དའི་བདག་ཉིད་དོ། ། དེའང་། རྟག་ཏུ་སྙིང་ལ་གནས་པ་ཡི། ། ཐིག་ལེ་གཅིག་ནི་འགྱུར་མེད་དེ། ། དེ་སྒོམ་བྱེད་པའི་སྐྱེ་བོ་ལ། ། ངེས་པར་ཡེ་ཤེས་སྐྱེ་བར་འགྱུར། །
ཞེས་པ་ལྟར་རོ། ། དེ་ཉིད། སྒྲ་དང་ལྡན་པ་རྣམས་ཀྱི་མཆོག ། ཅེས་པ་སྟེ་ཚིག་ཏུ་བརྗོད་པ་དང་བྲལ་བའི་ཕྱིར་གསང་སྔགས་རྒྱལ་པོ་དོན་ཆེན་བྱེད། ། ཅེས་པ་ལྟར་རོ། ། ཡང་ན་འདིར་ནམ་མཁའི་ཁམས་ཀྱི་བདག་ཉིད་གཙུག་ཏོར་གྱི་འཁོར་ལོའི་མཐར་ཐུག་པར་བྱང་ཆུབ་ཀྱི་སེམས་དྲི་མ་མེད་པར་བྱས་པ་སྟེ། དེ་ལས་སྒྲ་ཞེས་པ་ཕྱི་རོལ་གྱི་ནམ་མཁའི་ཁམས་ཀྱི་མཐར་ཐུག་པར་སེམས་ཅན་ཐམས་ཅད་ཀྱི་སྐད་ཀྱིས་ཆོས་སྟོན་པ་དེ་བཞིན་གཤེགས་པའི་གསུང་རྣམ་པ་ཐམས་ཅད་པ་འབྱུང་ངོ་། ། དེའི་ཕྱིར། སྒྲ་དང་ལྡན་པ་རྣམས་ཀྱི་མཆོག ། ཅེས་པ་སྟེ།
ཉི་ཚེ་བའི་སྒྲ་རྣམས་ལས་མཆོག་ཏུ་གྱུར་པའི་ཕྱིར་རོ། ། རྣམ་པར་སྣང་མཛད་ཀྱི་བདག་ཉིད་གཟུགས་ཀྱི་ཕུང་པོའི་སྒོ་ནས། སྙིང་ཁའི་རྩ་བདུན་དང་གཤང་བ་དང་གཅི་བ་དང་ཁུ་བ་དང་ཁྲག་འབབ་པའི་རྩ་བཞི་སྒྲིབ་པ་དང་བྲལ་བ་མཚོན་པར་བྱེད་པའི་ཚིགས་སུ་བཅད་པ་རྐང་པ་དང་བཅས་པ་བཅུས་མེ་ལོང་ལྟ་བུའི་ཡེ་ཤེས་ཀྱི་བསྟོད་པའོ། ། ད་ནི། ཡང་དག་བདག་མེད་དེ་བཞིན་ཉིད། ། ཅེས་པ་ལ་སོགས་པ་རྣམ་པར་དག་པའི་འདུ་ཤེས་ཀྱི་ཕུང་པོའི་བདག་ཉིད་སོ་སོར་རྟོགས་པའི་ཡེ་ཤེས་ཀྱི་བསྟོད་པ་གསུངས་པ་བཤད་པར་བྱའོ། ། དེ་ལ་དེ་བཞིན་ཉིད་ཅེས་པ་གཡོན་པ་དང་གཡས་པའི་རྒྱུ་བ་ཉམས་པ་ཀུན་ཏུ་བརྟགས་པ་དང་བྲལ་བ་གཉིས་སུ་མེད་པ་ཇི་ལྟ་བ་བཞིན་ཉམས་སུ་མྱོང་བ་སྟེ། དེའང་འགྲེལ་པ་ལས། རང་བཞིན་གྱིས་ནི་རྩ་རྣམས་དང་། ། ལྷ་རྣམས་དེ་ཉིད་མིན་ཉིད་ཕྱིར། །
དེ་རྣམས་ཀྱི་འདི་དག་པ་མཆོག ། རང་བཞིན་རང་བཞིན་མེད་པ་ཉིད། ། ཤེས་རབ་ཐབས་བདག་གཅིག་པ་གང་། ། རྣམ་པ་ཐམས་ཅད་གཅིག་སྡོམ་སྟེ། ། ཨ་བ་དྷཱུ་ཏཱི་རྣམ་བཅོམ་བདག ། དབུ་མ་ཁོང་དུ་ཆུད་པར་འདོད། ། ཐོག་མ་བར་མཐའི་ཀུན་རྟོག་གི ། འབྲེལ་བ་རྣམ་པར་མི་སེམས་པས། ། དག་པའི་ཤེལ་དང་མཚུངས་པ་སྟེ། ། རབ་གསལ་ཨ་བ་དྷཱུ་ཏཱི་དེ། །
ཞེས་འབྱུང་ངོ་། ། དེ་ཉིད་ཡང་དག་སྟེ། འབྱུང་བ་ས་ལ་སོགས་པ་རྣམས་ཀྱི་བདག་མེད་པ་བདག་དང་བདག་གི་བ་མི་དམིགས་པའོ། ། དེ་ཉིད་ཡང་དག་མཐའ་ཞེས་པ་བདེ་བ་ཆེན་པོའི་རང་བཞིན་ཏེ། ཡི་གེ་མེད་ཅེས་པ་འཕོ་བ་མེད་པའི་སྙིང་རྗེའི་རོས་གང་བའི་ཕྱིར་རོ། ། ཡང་ན་འདི་ནི་དེ་བཞིན་ཉིད་ཀྱི་དག་པ་དང་། ལྷ་སོ་སོའི་དག་པ་གཉིས་ཏེ། དེའང་དཔལ་ཀྱཻ་རྡོ་རྗེར། ངེས་པར་དངོས་པོ་ཐམས་ཅད་ཀྱི། ། རྣམ་དག་དེ་བཞིན་ཉིད་དུ་བརྗོད། །
ཕྱི་ནས་རེ་རེའི་དབྱེ་བ་ཡིས། ། ལྷ་རྣམས་ཀྱི་ནི་བརྗོད་པར་བྱ། ། ཞེས་པ་དང་། འདི་ཉིད་ལས་ཀྱང་། དེ་བཞིན་ཉིད་བདག་དག་པའི་བདག ། ཅེས་འབྱུང་ངོ་། ། དེ་ལས་འདི་ནི་དེ་བཞིན་ཉིད་ཀྱི་དག་པའི་དབང་དུ་བྱས་པ་སྟེ། དེ་བཞིན་ཉིད་ཅེས་པ་གཟུང་བ་དང་འཛིན་པ་རོ་མཉམ་པ། འོང་བ་དང་འགྲོ་བ་དང་གནས་པ་དང་བྲལ་བ། སྒྲོ་འདོགས་པ་དང་སྐུར་པའི་མཐའ་ལས་རྣམ་པར་གྲོལ་བ་ཆུ་ཟླ་ལྟ་བུའོ། །
དེ་ཡང་། དེ་བཞིན་ཉིད་ནི་གང་ནས་ཀྱང་འོང་བ་མེད། གང་དུའང་འགྲོ་བ་མེད། གར་ཡང་གནས་པར་འགྱུར་བ་མེད་དོ། ། ཞེས་པ་ལ་སོགས་པ་གསུངས་སོ། ། དེ་ཉིད་ཡང་དག་ཅེས་པ་ཀུན་ཏུ་རྟོག་པ་དང་བྲལ་བ་སྟེ། དེ་ཉིད་བདག་དང་བདག་གི་བས་སྟོང་པའི་ཕྱིར་བདག་མེད་ཅེས་པའོ། ། དེ་ཉིད་ཡང་དག་མཐའ་ཞེས་པ་སྟེ། ཡང་དག་པ་ཇི་ལྟ་བའི་མཐར་ཐུག་པའི་ཕྱིར་རོ། ། ཡང་ན་འབྱུང་བའི་མཐའ་ཞེས་པ་སྟེ།
འབྱུང་བ་ནི་ས་ལ་སོགས་པ་ལྔ་ཡིན་ལ་དེ་རྣམས་ཀྱི་མཐའ་ཡེ་ཤེས་ཀྱི་ཁམས་རྡོ་རྗེ་སེམས་དཔའ་སྟོང་པ་ཉིད་དང་སྙིང་རྗེ་རོ་མཉམ་པའོ། ། ཡི་གེ་མེད་ཅེས་པ་ཚིག་ཏུ་བརྗོད་པ་དང་བྲལ་བའི་ཕྱིར་རོ། ། ཡང་ན་འགྱུར་བ་མེད་ཅེས་པ་སྟེ་རླུང་དང་ཐིག་ལེ་གཡོ་བ་མེད་པའི་བདེ་བའོ། ། འདི་རྣམས་ཇི་ལྟར་མངོན་དུ་བྱ་བའི་རིམ་པ་ནི་ཡན་ལག་དྲུག་གི་རྣལ་འབྱོར་ཏེ། སྔར་བརྗོད་ཟིན་ཏོ། ། སྟོང་ཉིད་ཅེས་པ་ལུས་དང་ངག་དང་སེམས་ཀྱི་ཐིག་ལེ་འགོག་པས། རང་རིག་པ་དམིགས་པ་མེད་པའི་བདེ་བ་སྟེ། སྨྲ་བ་ཞེས་པ་སྟེ་གསལ་བར་བྱེད་པའི་ཕྱིར་སོ་སོར་སྡུད་པ་ལ་སོགས་པའོ། ། དེ་ཉིད་སྡུད་དང་ཉོན་མོངས་པ་ལ་སོགས་པའི་དགྲ་རྣམ་པར་འཇོམས་པའི་ཕྱིར་ཁྱུ་མཆོག་ཅེས་པའོ། ། འདས་པ་དང་མ་འོངས་པ་མེད་པའི་ཕྱིར་ཟབ་ཅེས་པའོ། །
འདས་པ་དང་མ་འོངས་པ་མཐོང་བའི་ཕྱིར་རྒྱ་ཆེ་ཞེས་པ་སྟེ། དོན་ནི་འདིར་རང་གི་སེམས་ཀྱི་སྣང་བ་རྡུལ་ཕྲ་རབ་ཀྱི་ཆོས་ཀྱིས་སྟོང་པ་པྲ་ཕབ་པའི་རྣམ་པ་ལྟ་བུའོ། ། དེས་མུ་སྟེགས་པ་ལྟ་བུའི་བདག་ཏུ་འཛིན་པ་སེལ་བའི་ཕྱིར་སྒྲ་སྒྲོག་པ་ཞེས་པའོ། ། ཟབ་པ་དང་རྒྱ་ཆེ་བ་འདི་ནི་རྒྱས་པར་སྔར་བརྗོད་ཟིན་ཏོ། ། ཆོས་འབྱུང་ལས་བྱུང་བའི་ཕྱིར་དང་། སྒྲ་སྙན་ལྟ་བུའི་ཆོས་སྟོན་པའི་ཕྱིར་ཆོས་ཡིན་ལ། དུང་ལྟར་དྲི་མ་མེད་པའི་ཕྱིར་དུང་སྟེ། བདེ་བ་ཆེན་པོ་ཐིག་ལེའི་རང་བཞིན་ནོ། ། དེའང་། པད་མའི་ནམ་མཁའ་མེ་ཡི་སྣ་ཅན་ལ། །
རྡོ་རྗེ་ལས་བྱུང་འོ་མའི་རྒྱ་མཚོའི་གཟུགས། ། ཡིད་བཞིན་ནོར་བུ་འགྲོ་ཀུན་རང་བཞིན་ཅན། ། ཧེ་རུ་ཀ་དཔལ་རྒྱ་མཚོ་ཆེན་པོའི་རིགས། ། ཞེས་འགྲེལ་པ་ལས་འབྱུང་ངོ་། ། སངས་རྒྱས་ཉིད་སྟེར་བར་བྱེད་པ་རང་བཞིན་མེད་པའི་བདེ་བ་ནཱ་དའི་ངོ་བོ་ཉིད་ལས་སྒྲ་ཆེན་པོ་ཞེས་པའོ། ། ཡང་ན་ཆོས་ཀྱི་དུང་ནི་ཨ་བ་དྷཱུ་ཏཱི་སྟེ། དེར་རླུང་ཞུགས་པ་ལས་རྩ་སྟོང་ཕྲག་བདུན་བཅུ་རྩ་གཉིས་བདེ་བ་ཆེན་པོས་ཁྱབ་པར་བྱེད་པའི་ཕྱིར་སྒྲ་ཆེན་པོ་ཞེས་པའོ། ། དེ་ཉིད་རྣམ་གྲངས་ཀྱིས། ཆོས་ཀྱི་གཎྜཱི་སྒྲ་བོ་ཆེ། ། ཞེས་བརྗོད་དེ་དམིགས་པ་མེད་པའི་བདེ་བ་ནཱ་དའི་རང་བཞིན་གཅིག་ཉིད་སྐལ་པ་ཇི་ལྟ་བར་ཉམས་སུ་མྱོང་བའི་ཕྱིར་རོ། །
རབ་ཏུ་གནས་ཞེས་པ་འཁོར་བའི་རང་བཞིན་མཆོག་དགའ་དང་། མྱ་ངན་འདས་ཞེས་པ་ཆགས་པ་དང་བྲལ་བའི་རང་བཞིན་དགའ་བྲལ་སྟེ། དེ་གཉིས་ཀ་ལས་འདས་པའི་ཕྱིར་རབ་ཏུ་མི་གནས་མྱ་ངན་འདས། ། ཞེས་པ་དགག་ཚིག་གཉིས་ཀ་ལ་སྦྱར་བར་བྱའོ། ། དོན་ནི་སྟོང་པ་དང་སྟོང་པ་མ་ཡིན་པ་ལ་སོགས་པའི་ཀུན་ཏུ་རྟོག་པ་ཐམས་ཅད་དང་བྲལ་བ་ལྷན་ཅིག་སྐྱེས་པའི་དགའ་བ་དམིགས་པ་མེད་པ་སྟེ། སཾ་བུ་ཊའི་རྒྱུད་དུ། སྟོང་པ་ཉིད་དུ་མི་བསྒོམ་སྟེ། ། མི་སྟོང་པར་ཡང་བསྒོམ་པར་མིན། ། སྟོང་ཉིད་སྤང་བར་མི་བྱ་སྟེ། ། མི་སྟོང་པ་ཡང་ཡོངས་མི་སྤང་། །
སྟོང་དང་སྟོང་མིན་འཛིན་པ་ལས། ། གཉུག་མ་མིན་པའི་རྣམ་རྟོག་སྐྱེ། ། ཞེས་པ་ལ་སོགས་པ་གསུངས་སོ། ། མདོ་ལས་ཀྱང་། ཤེས་རབ་ཕ་རོལ་ཕྱིན་པ་ལ་རྣལ་འབྱོར་དུ་བྱེད་པ་དེས་གཟུགས་ལ་གནས་པར་མི་བྱའོ་ཞེས་པ་ལ་སོགས་པ་འབྱུང་ངོ་། ། ཡང་ན་རབ་ཏུ་མི་གནས་ཞེས་པ་དམིགས་པ་དང་མཚན་མའི་བདག་ཉིད་ཅི་ལ་ཡང་མི་གནས་པ་སྟེ། སློབ་དཔོན་རྡོ་རྗེ་དྲིལ་བུ་པས། གཟུང་འཛིན་དང་ནི་བྲལ་གྱུར་ཅིང་། ། དམིགས་པ་ཀུན་དང་བྲལ་བའི་སེམས། ། བསམ་དུ་མེད་པའི་རང་བཞིན་ཕྱིར། །
ཅིར་ཡང་བསམ་པར་མི་བྱ་འོ། ། སེམས་ནི་སྟོང་ཉིད་ལ་གཞུག་ཅིང་། ། སྟོང་པ་སེམས་ལ་རྣམ་གཞུག་བྱ། ། སྟོང་དང་སྟོང་མིན་ལ་སོགས་པའི། ། ཀུན་རྟོག་རབ་སྤངས་མཁའ་མཉམ་འགྱུར། ། ཞེས་སོ། ། དེའི་ཕྱིར་མྱ་ངན་ལས་འདས་པ་སྟེ་རྣམ་པར་རྟོག་པ་རྣམས་དང་བྲལ་བའི་ཕྱིར་རོ། ། དེའང་སློབ་དཔོན་ཕྱོགས་ཀྱི་གླང་པོས། རྣམ་པར་རྟོག་ལས་གཞན་པ་ཡི། ། འཁོར་བ་ཞེས་བྱ་ཅི་ཡང་མེད། །
རྣམ་རྟོག་དེ་དང་བྲལ་བས་ན། ། ཁྱོད་ནི་རྟག་ཏུ་མྱ་ངན་འདས། ། ཞེས་གསུངས་སོ། ། ཡང་ན་འདི་ནི། ཨ་རབ་ཏུ་གནས་མྱ་ངན་འདས། ། ཞེས་པ་སྟེ། དེ་ལ་ཨ་ཡིག་ནི་གདོད་མ་ནས་སྐྱེ་བ་མེད་པ་སྟོང་པ་ཉིད་ཀྱི་བདག་ཉིད་དོ། ། གཟུགས་ལ་སོགས་པ་ཐམས་ཅད་དེའི་བདག་ཉིད་ལས་མ་འདས་པའི་ཕྱིར་རབ་ཏུ་གནས་པ་ཞེས་པའོ། ། དེ་དག་རང་རིག་པའི་ཚུལ་གྱིས་མངོན་དུ་གྱུར་པའི་ཕྱིར་མྱ་ངན་འདས་ཞེས་པའོ། ། ཕྱོགས་བཅུ་ཆོས་ཀྱི་རྔ་བོ་ཆེ། །
ཞེས་པ་ཆོས་ཀྱི་འཁོར་ལོའི་རྩ་རྣམ་པ་བཅུ་ལ་རབ་ཏུ་རྒྱུ་བའི་རླུང་བཅུ་གཡོ་བ་མེད་པར་གྱུར་པ་ལས་འགྱུར་བ་མེད་པའི་བདེ་བ་ཐོབ་པས་ཕྱི་རོལ་ཏུ་ཕྱོགས་བཅུའི་སེམས་ཅན་ཐམས་ཅད་ལ་སྐལ་བ་ཇི་ལྟ་བར་བླ་ན་མེད་པའི་ལམ་ལ་སྦྱོར་བའི་ཆོས་སྟོན་པའོ། ། གཟུགས་མེད་ཅེས་པ་སྣ་ཚོགས་ཡུམ་གྱི་རང་བཞིན་སྟོང་པ་ཉིད་དང་མཚན་མ་མེད་པ་ལ་སོགས་པའི་བདག་ཉིད་དེ། ཁ་དོག་དང་དབྱིབས་ལ་སོགས་པ་དང་བྲལ་བའི་ཕྱིར་རོ། ། གཟུགས་ལྡན་ཞེས་པ་དེ་ཉིད་དུས་ཀྱི་འཁོར་ལོའི་རང་བཞིན་གཟུགས་ལ་སོགས་པའི་བདག་ཉིད་དེ། པྲ་ཕབ་པ་ལྟར་སྣ་ཚོགས་པར་སྣང་བའི་ཕྱིར། དམ་པ་ཞེས་པ་དེ་དག་གཉིས་སུ་མེད་པ་བདེ་བ་ཆེན་པོ་འགྱུར་བ་མེད་པའི་རང་བཞིན་ཏེ། བཞད་པ་ལ་སོགས་པའི་བདེ་བ་ལས་འདས་པའི་ཕྱིར་རོ། ། དེའང་འགྲེལ་པ་དྲི་མ་མེད་པའི་འོད་དུ། རྣམ་པར་བཅས་ཀྱང་རྣམ་མེད་བཅོམ་ལྡན་འདས་མ་ཤེས་རབ་མ་སྟེ་དེ་ཡིས་འཁྱུད། ། སྐྱེ་འཇིག་སྤངས་པའི་འགྱུར་མེད་བདེ་བ་དང་ལྡན་བཞད་པ་ལ་སོགས་བདེ་བ་སྤངས། །
སངས་རྒྱས་རྣམས་ཀྱི་སྐྱེད་མཛད་སྐུ་གསུམ་དག་དང་ལྡན་ཞིང་དུས་གསུམ་ཡང་དག་རིག ། ཀུན་མཁྱེན་མཆོག་གི་དང་པོའི་སངས་རྒྱས་བཅོམ་ལྡན་གཉིས་མེད་དེ་ཉིད་ལ་ཕྱག་འཚལ། ། ཞེས་གསུངས་སོ། ། འདི་ཉིད་དུའང་། རྣམ་པ་ཐམས་ཅད་རྣམ་པ་མེད། ། ཅེས་གསུངས་པ་ཀྱཻ་རྡོ་རྗེར། ཞལ་ཕྱག་རྣམ་པ་གཟུགས་ཅན་ཡང་། ། གཟུགས་མེད་མཆོག་ཏུ་བདེ་བ་ལས། ། དེ་ཕྱིར་འགྲོ་ཀུན་ལྷན་ཅིག་སྐྱེས། ། རང་བཞིན་ལྷན་ཅིག་སྐྱེས་པར་བརྗོད། །
ཅེས་པ་ལ་སོགས་པ་གསུངས་སོ། ། ཡང་ན། ཨ་གཟུགས་གཟུགས་ལྡན་དམ་པ་སྟེ། ། ཞེས་པར་བྱ་སྟེ་གོ་སླའོ། ། སྣ་ཚོགས་གཟུགས་ཅན་ཡིད་རང་བཞིན། ། ཞེས་པ་བདེ་བ་ཆེན་པོ་གཉིས་སུ་མེད་པའི་རང་བཞིན་ཉིད་དེ། དུ་བ་ལ་སོགས་པ་སྣ་ཚོགས་གཟུགས་ཀྱི་མཐར་ཐུག་པའོ། ། ཡང་ན་འདིར་གཟུགས་མེད་ཅེས་པ་ཆོས་ཀྱི་སྐུའོ། ། གཟུགས་ལྡན་ཞེས་པས་ལོངས་སྤྱོད་རྫོགས་པའི་སྐུའོ། ། དམ་པ་ཞེས་པས་བདེ་བ་དམ་པ་སྟེ་ལྷན་ཅིག་སྐྱེས་པའི་སྐུའོ། །
སྣ་ཚོགས་གཟུགས་ཅན་ཞེས་པས་སྤྲུལ་པའི་སྐུའོ། ། དེ་དག་ཀྱང་སེམས་ཀྱི་གནས་སྐབས་བཞིའི་བདག་ཉིད་ཀྱི་ཕྱིར་ཡིད་རང་བཞིན་ཞེས་པའོ། ། འདི་དག་ནི་རྣམ་པར་ཐར་པ་བཞི་དང་སྦྱོར། རྣལ་འབྱོར་བཞི་ལ་སོགས་པ་དང་སྦྱར་བར་བྱའོ། ། གཟུགས་རྣམས་ཐམས་ཅད་སྣང་བའི་དཔལ། ། ཞེས་པ་ཐམས་ཅད་རང་གི་སེམས་ཀྱི་སྣང་བ་ཙམ་ཡིན་ལ། དེའང་སྟོང་པ་ཉིད་དང་སྙིང་རྗེ་གཉིས་སུ་མེད་པའི་བདག་ཉིད་ཀྱི་ཕྱིར་རོ། ། ཡང་ན་འདིར་སོ་སོར་སྡུད་པ་ལ་སོགས་པའི་རྣལ་འབྱོར་པ་ལ་གཟུགས་ཐམས་ཅད་སྣང་ཞིང་། དེའང་གཟུང་བ་དང་འཛིན་པ་གཉིས་དང་བྲལ་བའི་ཕྱིར་རོ། ། ཡང་ན།
འདི་ནི་གཉིས་སུ་མེད་པའི་ཡེ་ཤེས་གཅིག་ཉིད་སོ་སོའི་མོས་པ་དང་འཚམས་པར་ཞི་བ་ལ་སོགས་པའི་གཟུགས་སུ་སྣང་བའོ། ། གཟུགས་བརྙན་མ་ལུས་འཆང་བ་པོ། ། ཞེས་པ་སྣ་ཚོགས་གཟུགས་མཐོང་བའི་རི་མོ་ནག་པོ་མཐོང་བ་ན་མཐའ་ཡས་པའི་ལོངས་སྤྱོད་རྫོགས་པའི་སྐུ་ཤིན་ཏུ་དང་བའི་བདག་ཉིད་སྣང་བའི་ཕྱིར་རོ། ། ཡང་ན་གཟུགས་ལ་སོགས་པ་ཐམས་ཅད་གཟུགས་བརྙན་ལྟ་བུར་སྣང་བའི་ཕྱིར་རོ། ། ཉོན་མོངས་པ་དང་རྣམ་པར་རྟོག་པ་ཐམས་ཅད་སྡུད་པའི་ཕྱིར་སྣང་བ་མེད་ཅེས་པ་སྟེ། ཡེ་ཤེས་ཀྱི་ཚོགས་དང་དབྱེར་མེད་པའི་བསོད་ནམས་དང་ལྡན་པའི་ཕྱིར་ཆེ་བར་གྲགས་ཞེས་པའོ། ། ཁམས་གསུམ་ཞེས་པ་ལུས་དང་ངག་དང་སེམས་ཀྱི་བདག་ཉིད་སྤྲུལ་པ་དང་། ལོངས་སྤྱོད་རྫོགས་པ་དང་། ཆོས་ཀྱི་སྐུ་སྟེ། དེ་དག་གི་དབང་ཕྱུག་ཆེན་པོ་ཡེ་ཤེས་ཀྱི་སྐུའོ། །
ཡང་ན་ཁམས་གསུམ་པོ་ཐམས་ཅད་ཀྱང་གཉིས་སུ་མེད་པའི་བདག་ཉིད་ཀྱི་ཕྱིར་ཤེས་རབ་དང་ཐབས་གཉིས་སུ་མེད་པ་འཇམ་དཔལ་ཡེ་ཤེས་སེམས་དཔའ་ཉིད། ཁམས་གསུམ་དབང་ཕྱུག་ཆེན་པོ་སྟེ་ཞེས་པའོ། ། རྣམ་པར་རྟོག་པའི་དྲ་བ་ལས་རིང་པར་གྱུར་ཅིང་། འགྱུར་བ་མེད་པའི་བདེ་བ་ལ་ཉེ་བར་གྱུར་པའི་ཕྱིར་འཕགས་པའོ། ། དེའི་ལམ་ནི་བགྲོད་པར་བྱ་བ་སྟེ། འཁོར་ལོ་དྲུག་གི་ཟེའུ་འབྲུ་རྣམས་སོ། ། ཤིན་ཏུ་མཐོ་བ་ནི་གཙུག་ཏོར་གྱི་འཁོར་ལོ་སྟེ། དེར་བདེ་བ་ཆེན་པོའི་གཟུགས་ཀྱིས་གནས་པའོ། ། ཡང་ན་འཕགས་ལམ་ཞེས་པ་དགའ་བ་བཞིའོ། ། ཤིན་ཏུ་མཐོ་བ་ནི་ལྷན་ཅིག་སྐྱེས་པའི་དགའ་བ་དམིགས་པ་མེད་པའི་བདེ་བ་སྟེ།
དེ་ལ་མི་གནས་པའི་སྦྱོར་བས་གནས་པའོ། ། ཆོས་ཀྱི་ཏོག་ཅེས་པ་ཆོས་བདེ་བ་ཆེན་པོ་གསལ་བར་བྱེད་པའི་ཏོག་ཐིག་ལེ་སྟེ། དེ་གཡོ་བ་མེད་པ་ལས་ཆེར་འབྱུང་བ་ཞེས་པ་གཉིས་སུ་མེད་པ་གཟུགས་ལ་སོགས་པ་ཐམས་ཅད་ལ་ཁྱབ་པའི་བདེ་བ་འབྱུང་བའི་ཕྱིར་རོ། ། འཇིག་རྟེན་གསུམ་ཞེས་པ་སྐུ་གསུམ་སྟེ་གཅིག་ཅེས་པ་དེ་རྣམས་དབྱེར་མེད་པ་བདེ་བ་ཆེན་པོའི་སྐུའོ། ། དེ་ཉིད་གཞོན་ནུ་ཞེས་པ་ཆོས་ཀྱི་དབྱིངས་ཀྱི་ངོ་བོས་རྣམ་འགྱུར་དང་བྲལ་བའི་ཕྱིར་རོ། ། དེ་ཉིད་ལུས་ཞེས་པ་ཐམས་ཅད་ཀྱི་བདག་ཉིད་ཀྱི་ཕྱིར་རོ། ། ཡང་ན་འཇིག་རྟེན་ཞེས་པ་ཕུང་པོ་དང་ཁམས་ཀྱི་བདག་ཉིད་གཡོན་པ་དང་གཡས་པའི་དཀྱིལ་འཁོར་ལྔ་པོ་རྣམས་སོ། ། གསུམ་ཞེས་པ་ལ་ལ་ནཱ་དང་། ར་ས་ནཱ་དང་། ཨ་བ་དྷཱུ་ཏཱིའི་རྒྱུ་བ་རྣམས་ཏེ།
གཅིག་ཅེས་པ་སྒྲ་གཅན་གྱི་ལམ་དུ་དབྱེར་མེད་པར་གྱུར་པའོ། ། གཞོན་ནུ་ཞེས་པ་དེ་ལས་རླུང་དང་ཐིག་ལེ་གཡོ་བའི་རྣམ་འགྱུར་དང་བྲལ་བ་གཉིས་སུ་མེད་པའི་བདེ་བ་སྟེ་ལུས་ཞེས་པ་དེ་ཆོས་ཐམས་ཅད་ཀྱི་རང་བཞིན་དུ་གྱུར་པའོ། ། ཡང་ན་འདི་ནི་བུམ་པའི་དབང་གིས་དབུགས་བཞི་བརྒྱ་ལྷག་པའི་སྟོང་ཕྲག་བཅུ་བཞི་འགགས་པས་ས་བརྒྱད་པ་ཐོབ་པ་སྟེ། དེ་དག་ཚུལ་རྡོ་རྗེ་འཛིན་པའོ། ། དེ་ཡང་ཚིག་གི་དོན་ནི་སྔ་མ་བཞིན་ནོ། ། གནས་བརྟན་ཞེས་པ་ཤེས་རབ་ཡེ་ཤེས་ཀྱི་དབང་གིས་དབུགས་སྟོང་ཕྲག་བཅོ་བརྒྱད་འགགས་པས་ས་བཅུ་པ་ཐོབ་པས་ཐམས་ཅད་ཀྱི་ཐུ་བོར་གྱུར་པ་སྟེ། དགེ་སློང་རྡོ་རྗེ་འཛིན་པ་ཉིད་དོ། ། དེ་ཉིད་དབང་དང་ལམ་དང་ཡེ་ཤེས་ཀྱིས་རྒན་པའི་ཕྱིར་རྒན་པོ་ཞེས་པ་སྟེ། སྐྱེ་དགུའི་བདག་ཅེས་པ་སྐྱེ་དགུ་སྲོག་ཆགས་དང་འདྲ་བའི་རླུང་བཅུ་པོ་རྣམས་འགྱུར་བ་མེད་པར་སྐྱེད་པའི་ཕྱིར་སྐྱེ་དགུའི་བདག་ཅེས་པའོ། ། སུམ་ཅུ་རྩ་གཉིས་མཚན་འཆང་བ། །
ཞེས་པ་དཀར་པོའི་ཚེས་གཅིག་ལ་སོགས་པ་བཅོ་ལྔ་དང་བཅུ་དྲུག་པ་རྣམ་པ་ཐམས་ཅད་པ་དང་། ནག་པོའི་ཚེས་གཅིག་ལ་སོགས་པ་བཅོ་ལྔ་དང་བཅུ་དྲུག་པ་རྣམ་པ་ཐམས་ཅད་པ་སྟེ། རིམ་པ་བཞིན་སྙིང་རྗེ་བཅུ་དྲུག་དང་སྟོང་པ་ཉིད་བཅུ་དྲུག་གི་རང་བཞིན་ནོ། ། ནང་དུ་ནི་བྱང་ཆུབ་ཀྱི་སེམས་འཕེལ་བ་དང་འགྲིབ་པའི་ཆ་བཅུ་དྲུག་སྟེ། དེ་དག་གཉིས་སུ་མེད་པའི་མཚན་ཉིད་གཡོ་བ་མེད་པར་འཛིན་པའི་ཕྱིར་འཆང་ཞེས་པའོ། ། ཡང་ན་འདིར་གསང་བའི་དབང་གིས་དབུགས་ཉིས་བརྒྱ་ལྷག་པའི་སྟོང་ཕྲག་བཅུ་དྲུག་འགགས་པས་ས་དགུ་པ་ཐོབ་པ་ན་ལོངས་སྤྱོད་འཁོར་ལོའི་རྩ་འདབ་མ་སུམ་ཅུ་རྩ་གཉིས་ཀྱིས་རླུང་གིས་མཚན་ཉིད་གཡོ་བ་མེད་པར་འཛིན་པའི་ཕྱིར་འཆང་ཞེས་པའོ། ། སྡུག་གུ་ཞེས་པ་སྐྱེ་བོ་ཐམས་ཅད་ཀྱི་འདོད་པར་བྱ་བ་བདེ་བ་ཆེན་པོའོ། ། འཇིག་རྟེན་གསུམ་ནི། ལུས་དང་ངག་དང་སེམས་ཀྱི་ཐིག་ལེ་སྐྱེད་པ་དགའ་བ་དང་། མཆོག་དགའ་དང་།
ཁྱད་པར་གྱི་དགའ་བའོ། ། མཛེས་ཞེས་པ་བཞི་པ་ལྷན་ཅིག་སྐྱེས་པའི་དགའ་བ་ཡིད་འཕྲོག་པར་གྱུར་པའོ། ། འཇིག་རྟེན་མིག་ལ་སོགས་པ་རྣམས་ཀྱི་ཤེས་པ་སྒྲིབ་པ་དང་བྲལ་བའི་སྣང་བ་སྟེ། ། དེའི་ཡོན་ཏན་ནི་འདོད་པའི་ཡོན་ཏན་ལྔ་ལ་ཉེ་བར་སྤྱོད་པས་འཁོར་བའི་སྐྱོན་གྱིས་མ་གོས་པའོ། ། སློབ་དཔོན་ཞེས་པ་དེའི་གདམས་ངག་རང་རིག་དང་ལྡན་པའོ། ། ཡང་ན་འཇིག་རྟེན་ཞེས་པ་ལུས་དང་ངག་དང་སེམས་ཀྱི་རྩ་སྟེང་འོག་གི་གསུམ་པོ་རྣམས་ཏེ། དེ་རྣམས་ཀྱི་རླུང་ལྟེ་བར་རོ་མཉམ་པར་གྱུར་པའི་ཕྱིར་ཞེས་པའོ། ། དེའི་ཡོན་ཏན་ནི་འགྱུར་བ་མེད་པའི་བདེ་བ་སྟེ། དེ་ལྟར་ཉམས་སུ་མྱོང་བའི་སློབ་དཔོན་ཞེས་པའོ། ། འཇིག་རྟེན་སློབ་དཔོན་ཞེས་པ་སྐལ་བ་ཇི་ལྟ་བར་དབང་བཞི་པའི་མཐར་ཐུག་པ་སྟེར་བར་བྱེད་པའི་ཕྱིར་ཏེ།
སྣ་ཚོགས་པའི་གཟུགས་སྤྲོ་བས་འགྲོ་བའི་དོན་བྱེད་པ་ལ་ངལ་བ་མེད་པའི་ཕྱིར་འཇིགས་པ་མེད་ཅེས་པའོ། ། ཡང་ན་ལུས་ཀྱི་ཐིག་ལེ་ལ་སོགས་པ་བཞི་འགྱུར་བ་མེད་པར་བྱས་པས་སད་པའི་གནས་སྐབས་ལ་སོགས་པ་བཞིར་སྐུ་རྡོ་རྗེ་ལ་སོགས་པ་བཞི་མངོན་དུ་བྱེད་པའི་ཕྱིར་འཇིག་རྟེན་སློབ་དཔོན་ཞེས་པ་སྟེ། འཇིགས་པ་མེད་ཅེས་པ། ཆགས་བྲལ་ལས་གཞན་སྡིག་པ་མེད། ། ཅེས་པའི་གསུང་ལས་ཐིག་ལེ་འཕོ་བའི་བདེ་བ་དང་བྲལ་བའོ། ། གཉིས་སུ་མེད་པའི་རྣལ་འབྱོར་གྱིས་གནས་པའི་ཕྱིར་མགོན་ཞེས་པ་སྟེ། སྐྱོབ་བྱེད་དོན་དམ་པ་དང་། བསྐྱབ་བྱ་ཀུན་རྫོབ་གཉིས་རོ་མཉམ་པའི་ཕྱིར་སྐྱོབ་ཅེས་པའོ། ། འཇིག་རྟེན་གསུམ་ཁྱབ་པ་ཞེས་པ་རྣམ་པ་ཐམས་ཅད་པའི་སྟོང་པ་ཉིད་ཀྱིས་ཆོས་ཐམས་ཅད་ལ་དབྱེར་མེད་པར་ཁྱབ་པའོ། ། ཡང་ན་མགོན་པོ་ཞེས་པ་འཇམ་དཔལ་ཡེ་ཤེས་སེམས་དཔའི་རང་བཞིན་ལྷན་ཅིག་སྐྱེས་པའི་དགའ་བ་སྟེ།
སྐྱོབ་པ་ཞེས་པ་རྣམ་པར་རྟོག་པ་ལས་སྐྱོབ་པའི་ཕྱིར་སྔགས་ཀྱི་རང་བཞིན་ནོ། ། དེའང་འཇིག་རྟེན་གསུམ་གྱི་བདག་ཉིད་དུ་གྱུར་པའི་ཕྱིར་འཇིག་རྟེན་གསུམ་ཁྱབ་ཅེས་པའོ། ། རླུང་དང་རྣམ་པར་རྟོག་པ་བདེ་བ་ཆེན་པོར་བྱེད་པའི་ཕྱིར་སྐྱབས་ཏེ། དེ་རྒྱུན་མི་འཆད་པར་བྱེད་པའི་ཕྱིར་སྐྱོབ་པའོ། ། བླ་ན་མེད་ཅེས་པ་འགྱུར་བ་མེད་པའི་བདེ་བ་སྟེ་བཞི་པའི་དོན་ཏོ། ། ནམ་མཁའ་ཆོས་འབྱུང་ལ་ཁྱབ་པའི་བདེ་བས་ལོངས་སྤྱོད་པའོ། ། ཡང་ན་ནམ་མཁའ་ལྟར་ཆོས་ཐམས་ཅད་ལ་ཁྱབ་པ་སྟོང་པ་ཉིད་དང་སྙིང་རྗེའི་བདག་ཉིད་རང་རིག་པའི་ཚུལ་གྱིས་ལོངས་སྤྱོད་པའོ། ། ཐམས་ཅད་མཁྱེན་པ་ཞེས་པ་དབུགས་ཉི་ཁྲི་ཆིག་སྟོང་དྲུག་བརྒྱ་འགྲོ་འོང་མེད་པར་མཁྱེན་པ་སྟེ། ཡེ་ཤེས་ཞེས་པ་འགྱུར་བ་མེད་པའི་བདེ་བ་ཐོབ་པའོ། ། དེ་ཉིད་རྡོ་རྗེ་འཆང་གི་ཡོན་ཏན་རིན་པོ་ཆེ་དུ་མའི་གཏེར་ཡིན་པའི་ཕྱིར་མཚོ་ཞེས་པའོ། །
མ་རིག་སྒོ་ལྔའི་སྦུབས་འབྱེད་པ། ། ཞེས་པ་མ་རིག་པ་ནི་འཁོར་བའི་བག་ཆགས་ཏེ་དེ་ཁོ་ན་ལ་རྨོངས་པའོ། ། དེ་ཉིད་སྒོ་ངའི་སྦུབས་ཏེ་རྟེན་འབྲེལ་ཡན་ལག་བཅུ་གཉིས་ཀྱི་དང་པོར་གྱུར་པ་དང་། འགྲོ་བ་དྲུག་བསྐྱེད་པའི་རྒྱུར་གྱུར་པའི་ཕྱིར་རོ། ། དེ་དམིགས་པ་མེད་པའི་བདེ་བ་རྣམ་པར་མི་རྟོག་པའི་ཡེ་ཤེས་ཀྱི་རལ་གྲིས་ཡང་དག་པར་འབྱེད་པའི་ཕྱིར་རོ། ། དེའང་། རྡོ་རྗེ་རྣོན་པོ་རལ་གྲི་ཆེ། ། ཞེས་པ་ལ་སོགས་པ་གསུངས་སོ། ། ཡང་ན་ཨ་རིག་ཅེས་པ་སྟེ། ཨ་རྣམ་པ་ཐམས་ཅད་པའི་སྟོང་པ་ཉིད་པྲ་ཕབ་པ་ལྟ་བུའོ། །
དེ་རིག་པ་རྣམ་པར་མི་རྟོག་པའི་ཡེ་ཤེས་སོ། ། ཚངས་པའི་སྒོ་ང་ཞེས་པ་ལྟར་དེ་སྔོན་དུ་བྱེད་པའི་གནས་ནི་སྒོ་ངའི་སྦུབས་ཏེ་ཨ་བ་དྷཱུ་ཏཱིའོ། ། དེ་ཡང་དག་པར་འབྱེད་པ་ནི་ཟླ་བ་དང་ཉི་མའི་ལམ་གཉིས་སུ་སྒྲ་གཅན་གྱི་ལམ་དུ་འཇུག་པའི་སོ་སོར་སྡུད་པ་ལ་སོགས་པའི་རྣལ་འབྱོར་རོ། ། སྲིད་པ་ཞེས་པ་ལུས་དང་ངག་དང་སེམས་ཀྱི་རང་བཞིན་ཡོངས་སུ་མི་ཤེས་པ་སྟེ། དེ་ཉིད་མི་ཐར་བའི་རྒྱུ་ཉིད་ལས་དྲ་བ་ཡིན་ལ། དེ་འཇོམས་པའི་ཕྱིར་འཇོམས་པ་པོ་ཞེས་པའོ། ། ཡང་ན་སྲིད་པ་ཞེས་པ་མ་རིག་པ་ལ་སོགས་པའི་རང་བཞིན་འཕོ་བ་བཅུ་གཉིས་ཀྱི་བདག་ཉིད་དེ། དེ་ཉིད་རྣམ་པར་རྟོག་པ་སྣ་ཚོགས་པའི་དྲ་བའི་ཕྱིར་འཆིང་བའི་རྒྱུ་ཉིད་ལས་དྲ་བ་ཞེས་པའོ། ། དེ་དག་རྣམ་པར་མི་རྟོག་པའི་ཡེ་ཤེས་གཉིས་སུ་མེད་པར་འཇོམས་པའི་ཕྱིར་རོ། ། ཉོན་མོངས་མ་ལུས་ཞེས་པ་ལ་ཉོན་མོངས་པ་ནི་རྣམ་པ་གསུམ་སྟེ།
ཉོན་མོངས་པའི་ཀུན་ནས་ཉོན་མོངས་པ་དང་། ལས་ཀྱི་ཀུན་ནས་ཉོན་མོངས་པ་དང་། ཚེའི་ཀུན་ནས་ཉོན་མོངས་པའོ། ། དེ་ལས་དང་པོ་ནི། མ་རིག་པ་དང་། སྲེད་པ་དང་། ལེན་པའོ། ། གཉིས་པ་ནི་འདུ་བྱེད་དང་། སྲིད་པའོ། ། གསུམ་པ་ནི།
ལྷག་མ་བདུན་ནོ། ། ཞི་བྱེད་ཅེས་པ་དེ་རྣམས་སྒྲིབ་པ་དང་བྲལ་བ་ཡང་དག་པའི་ཡེ་ཤེས་སུ་བྱེད་པའོ། ། མ་རིག་པ་ལ་སོགས་པ་ཉིད་འཁོར་བའོ། ། དེ་ཉིད་བརྒལ་དཀའ་བའི་ཕྱིར་རྒྱ་མཚོ་སྟེ། འདོད་ཆགས་ལ་སོགས་པས་འཁྲུག་པའི་ཕྱིར་རོ། ། དེའི་ཕ་རོལ་ནི་སྒྲིབ་པ་མེད་པའི་ཕུང་པོ་ལ་སོགས་པ་སྟེ་དེར་སོན་པའོ། ། དེའང་། ཡན་ལག་བཅུ་གཉིས་སྲིད་རྩ་བཏོན། ། ཞེས་དང་། འཁོར་བའི་ཕ་རོལ་མཐར་སོན་པ། །
ཞེས་པ་ལ་སོགས་པ་གསུངས་སོ། ། ཡེ་ཤེས་ཞེས་པ་ཕྱག་རྒྱ་ཆེན་པོའི་ཡེ་ཤེས་ཏེ། དེས་ཕུང་པོ་ལ་སོགས་པ་སྒྲིབ་པ་དང་བྲལ་བར་བྱེད་པའི་ཕྱིར་དབང་བསྐུར་ཞེས་པའོ། ། དེ་ནི་རྡོ་རྗེ་སེམས་དཔའི་བདག་ཉིད་དེ། དེའང་ཐམས་ཅད་ཀྱི་རིགས་ཀྱི་བདག་པོ་ཡིན་པའི་ཕྱིར་ཅོད་པན་ཞེས་པའོ། ། ཡང་ན་ཡེ་ཤེས་ཞེས་པ་དགའ་བ་བཞི་སྟེ་དེ་རྣམས་འགྱུར་བ་མེད་པའི་བདེ་བར་གྱུར་པས་ལུས་དང་ངག་དང་སེམས་དང་ཡེ་ཤེས་ཀྱི་ཐིག་ལེ་འཕོ་བ་མེད་པར་བྱས་པ་ལས་དབང་བསྐུར་ཞེས་པའོ། ། དེས་ཕུང་པོ་ལྔ་སྒྲིབ་པ་མེད་པར་གྱུར་པ་ཅོད་པན་དུ་ལྡན་པའི་ཕྱིར་ཅོད་པན་ཅན་ཞེས་པའོ། ། ལུས་ཀྱི་ཐིག་ལེ་ལ་སོགས་པ་འགྱུར་བ་མེད་པར་གྱུར་པ་ལས་སྐུ་རྡོ་རྗེ་ལ་སོགས་པ་དང་། གཟུགས་ཀྱི་ཕུང་པོ་ལ་སོགས་པ་རྣམས་རྣམ་པར་སྣང་མཛད་ལ་སོགས་པར་འགྱུར་བའི་ཕྱིར། ཡང་དག་པར་རྫོགས་པའི་སངས་རྒྱས་བརྒྱན་ཞེས་པའོ། །
དེའང་རྩ་བའི་རྒྱུད་དུ། ལས་ཀྱི་ཕྱག་རྒྱའི་རབ་སྦྱོར་དང་། ། ཡེ་ཤེས་ཕྱག་རྒྱའི་རྗེས་ཆགས་པའང་། ། བདེ་བ་ཆེན་པོ་བྱང་ཆུབ་སེམས། ། བརྟུལ་ཞུགས་བརྟན་པོས་བསྲུང་བར་བྱ། ། ཞེས་པ་ལ་སོགས་པ་གསུངས་སོ། ། སྡུག་བསྔལ་གསུམ་ཞེས་པ་སྡུག་བསྔལ་གྱི་སྡུག་བསྔལ་དང་། འགྱུར་བའི་སྡུག་བསྔལ་དང་། འདུ་བྱེད་ཀྱི་སྡུག་བསྔལ་ཏེ་རྣམ་པར་མི་རྟོག་པའི་ཡེ་ཤེས་ཀྱིས་སྡུག་བསྔལ་དེ་རྣམས་ཀྱི་རྒྱུ་དང་བྲལ་བར་བྱས་པའི་ཚུལ་གྱིས་ཞི་བའོ། ། ཡང་ན་སྡུག་བསྔལ་གསུམ་ཞེས་པ་སད་པ་ལ་སོགས་པའི་གནས་སྐབས་གསུམ་མོ། །
དེའི་སྡུག་བསྔལ་ནི་བཞི་པའི་གནས་སྐབས་ཏེ་དེ་རྣམས་སྟོང་པ་ཉིད་དང་རོ་མཉམ་པར་འགྱུར་བ་མེད་པའི་བདེ་བར་གྱུར་པ་ནི་ཞི་ཞེས་པའོ། ། དེའང་དང་པོའི་སངས་རྒྱས་ཀྱི་དབང་མདོར་བསྟན་དུ། འཕོས་པ་ལས་ནི་ཆགས་བྲལ་འགྱུར། ། ཆགས་བྲལ་ལས་ནི་སྡུག་བསྔལ་འབྱུང་། ། སྡུག་བསྔལ་སྐྱེས་བུའི་ཁམས་ཟད་བྱེད། ། ཟད་པ་ལས་ནི་འཆི་བར་བརྗོད། ། ཅེས་སོ། ། གསུམ་མཐའ་ཞེས་པ་དབང་གསུམ་དང་། དགའ་བ་གསུམ་དང་། ཐིག་ལེ་གསུམ་གྱི་མཐའ་བཞི་པ་ལྷན་ཅིག་སྐྱེས་པའི་དགའ་བ་སྟེ།
མཐའ་ཡས་ཞེས་པ་ཟུང་འཇུག་དམིགས་པ་མེད་པའི་བདག་ཉིད་ཡོད་པ་དང་མེད་པ་དང་གཉིས་ཀ་དང་གཉིས་ཀ་མ་ཡིན་པའི་མཐའ་དང་བྲལ་བའོ། ། གྲོལ་གསུམ་ཞེས་པ་ཉོན་མོངས་པ་དང་ཤེས་བྱ་དང་སྙོམས་འཇུག་གི་སྒྲིབ་པ་གསུམ་ལས་གྲོལ་བའི་ཕྱིར་རོ། ། དེའི་ཕྱིར། སྒྲིབ་པ་ཐམས་ཅད་ངེས་པར་གྲོལ། ། ཞེས་པའོ། ། ཡང་ན་སྒྲིབ་པ་ཐམས་ཅད་ཀྱང་གདོད་མ་ནས་དག་པའི་ཕྱིར་ངེས་པར་གྲོལ་ཞེས་པའོ། ། འདིའི་ཕྱིར་ལྷན་ཅིག་སྐྱེས་པའི་དགའ་བ་ནི་བཞི་པར་རྟོགས་པར་བྱའི་གསུམ་པར་མ་ཡིན་ཏེ། འདིའི་ལུང་དང་རིགས་པ་རྣམས་ནི་ཉུང་བ་ལ་མོས་པའི་དབང་དུ་བྱས་པའི་ཕྱིར་མ་བྲིས་སོ། ། རང་བཞིན་གྱིས་འོད་གསལ་བ་ཉིད་ཀྱིས། མཁའ་ལྟར་མཉམ་པ་ཉིད་ལ་གནས། །
ཞེས་པའོ། ། ཡང་ན། མཁའ་ལྟར་མཉམ་པ་ཉིད་ལ་གནས། ། ཞེས་པ་དགག་པ་དང་སྒྲུབ་པ་ལ་སོགས་པ་དང་བྲལ་བས་གནས་པའོ། ། ཉོན་མོངས་དྲི་མ་ཀུན་ཞེས་པ་ཉོན་མོངས་པ་དང་། ཉེ་བའི་ཉོན་མོངས་པ་ཐམས་ཅད་དེ། དེས་སེམས་དྲི་མ་དང་ལྡན་པར་བྱེད་པའི་ཕྱིར་རོ། ། དེ་ལས་འདས་པ་ནི། དེ་དག་གི་རང་བཞིན་འོད་གསལ་བའི་བདག་ཉིད་རྟོགས་པའི་ཕྱིར་ཏེ། འདི་ལ་བསལ་བྱ་ཅི་ཡང་མེད། །
གཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ན་རྣམ་པར་གྲོལ། ། ཞེས་པ་ལྟར། དུས་གསུམ་ནི་འདས་པ་ལ་སོགས་པ་སྟེ། དེ་རྣམས་ལས་འདས་པ་འགགས་པའི་ཕྱིར་དང་། མ་འོངས་པ་མ་སྐྱེས་པའི་ཕྱིར་དང་། ད་ལྟར་བ་ངོ་བོ་མེད་པའི་ཕྱིར་དུས་མེད་རྟོགས་པ་ཡིན་པ་དེར་གནས་པའམ་སོན་པའོ། ། ཡང་ན་དུས་གསུམ་ནི། བདེ་བའི་དུས་དང་སྡུག་བསྔལ་དུས། །
བསམ་གྱིས་མི་ཁྱབ་དུས་ཉིད་དོ། ། ཞེས་པ་ལྟར་རོ། ། དུས་མེད་རྟོགས་པར་གནས་ཞེས་པ་དེ་རྣམས་ལས་འདས་པ་རྣམ་པར་རྟོག་པ་ཐམས་ཅད་དང་བྲལ་བ་དམིགས་པ་མེད་པའི་བདག་ཉིད་ལ་གནས་པའོ། ། ཡང་ན་དུས་གསུམ་ཞེས་པ་དབུགས་འབྱུང་བ་དང་། འཇུག་པ་དང་། གནས་པའི་དུས་གསུམ་སྟེ། དེ་དག་དང་བྲལ་བའི་ཕྱིར་དུས་མེད་རྟོགས་པར་གནས་ཞེས་པ་རླུང་འགྲོ་འོང་དང་བྲལ་བར་གྱུར་པའོ། ། སེམས་ཅན་ཀུན་གྱི་ཀླུ་ཆེན་པོ། ། ཞེས་པ་རྣམ་པ་ཐམས་ཅད་རྣམ་པ་མེད་པར་རྟོགས་པ་ལས་ཉོན་མོངས་པའི་གཡུལ་ལས་རྣམ་པར་རྒྱལ་བའི་ཕྱིར་རོ། ། ཡང་ན་སེམས་ཅན་ཀུན་ཞེས་པ་རླུང་དང་རྣམ་པར་རྟོག་པ་ཐམས་ཅད་དོ། །
དེ་རྣམས་ཀྱི་ཀླུ་ཆེན་པོ་ནི་རླུང་གཡོ་བ་མེད་པ་བདེ་བ་ཆེན་པོའི་བདག་ཉིད་དོ། ། ཡོན་ཏན་ཐོད་ཅན་ནི་སངས་རྒྱས་མཐའ་དག་སྟེ། དེ་རྣམས་ཀྱི་ཐོད་གཙུག་གི་ནོར་བུ་ལྟ་བུ་ནི་ལྷན་ཅིག་སྐྱེས་པའི་དགའ་བའི་བདག་ཉིད་རྡོ་རྗེ་སེམས་དཔའ་ཡེ་ཤེས་ཀྱི་སྐུའོ། ། ཡང་ན་ཡོན་ཏན་ཐམས་ཅད་ཅན་ནི། རྫོགས་པའི་རིམ་པའི་རྣལ་འབྱོར་པ་སྟེ། དེ་རྣམས་ཀྱི་ཐོད་ནི་བྱང་ཆུབ་ཀྱི་སེམས་ཀྱི་ཐིག་ལེ་བཞི་དཔྲལ་བ་ལ་སོགས་པར་བཅིངས་པ་ལས་གཙུག་ཏོར་དུ་དྲི་མ་མེད་པར་གྱུར་པའོ། ། ལྷག་མ་ཞེས་པ་ཆོས་དང་ནོར་དང་འདོད་པ་དང་ཐར་པ་རྣམས་ཏེ། སེམས་ཅན་གཞན་རྣམས་ནི་སྟོང་པ་ཉིད་ལྟ་བ་ལ་དམུས་ལོང་ཉིད་ཀྱི་ཕྱིར་དེ་རྣམས་དོན་དུ་གཉེར་བར་བྱེད་པ་ཡིན་ལ། འདིར་ནི་སོ་སོར་སྡུད་པ་ལ་སོགས་པའི་ཡན་ལག་གསལ་བར་གྱུར་པའི་ཤའི་མིག་ལ་སོགས་པས་རྣམ་པ་ཐམས་ཅད་པའི་སྟོང་པ་ཉིད་ཀྱིས་གཟུགས་བརྙན་མཐོང་བའི་ཕྱིར་ལྷག་མ་ཀུན་ལས་རྣམ་གྲོལ་བ། ། ཞེས་པ་སྟེ་འབྲས་བུའི་ཡིད་ལ་བྱེད་པ་ཡང་མེད་དོ་ཞེས་པའོ། །
ཡང་ན། བརྟགས་པ་ཀུན་ལས་རྣམ་གྲོལ་བ། ། ཞེས་པར་འགྱུར་ཏེ་གོ་སླའོ། ། ནམ་མཁའི་ལམ་ནི་ཡིད་ལ་བྱེད་པ་ཐམས་ཅད་དང་བྲལ་བ་སྟེ། དེ་ལ་རྣམ་པར་མི་རྟོག་པའི་སྦྱོར་བས་གནས་པའི་ཕྱིར་རབ་གནས་པ་ཞེས་སོ། ། དེའང་། རབ་འབྱོར་གང་ནམ་མཁའ་སྒོམ་པ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྒོམ་པའོ། ། ཞེས་པ་དང་། དེ་བཞིན་དུ་ཡིད་ལ་བྱེད་པས་ནི་འདོད་པ་དང་། གཟུགས་དང་།
གཟུགས་མེད་པའི་ཁམས་སུ་འདྲེ་བར་འགྱུར་རོ། ། ཡིད་ལ་མི་བྱེད་པས་ནི་གང་དུ་ཡང་འདྲེ་བར་མི་འགྱུར་རོ། ། ཞེས་པ་དང་། ས་ར་ཧ་པས་ཀྱང་། བྱ་བ་རྣམས་ལ་ཁྱོད་མ་རྟོགས། ། ཕྱོགས་དང་ཆ་ལ་མི་གནས་པ། ། མཐའ་བྲལ་ནམ་མཁའི་དཀྱིལ་དུ་ལྟོས། ། ཞེས་པ་ལ་སོགས་པ་གསུངས་སོ། ། ཡིད་བཞིན་ནོར་བུ་ཆེན་པོ་ཞེས་པ་འདོད་པའི་ཡོན་ཏན་ཐམས་ཅད་གྲུབ་པར་བྱེད་པའི་ཕྱིར་ལུས་ཀྱི་ཐིག་ལེ་ལ་སོགས་པ་སྟེ། དེ་དཔྲལ་བ་ལ་སོགས་པར་འཛིན་པའི་ཕྱིར་འཆང་ཞེས་པའོ། །
དེའི་མན་ངག་ནི་ཕུགས་རྡུགས་ཀྱི་རྩའི་རྣལ་འབྱོར་གྱིས་མིག་ལ་སོགས་པ་བཅིངས་ཏེ། དེ་ཡང་། བྱེད་པ་བཅིངས་པའི་སྦྱོར་བ་ཡིས། ། ས་གསུམ་པོ་ནི་བསྒྲུབ་པར་བྱ། ། ཞེས་འབྱུང་ངོ་། ། དེའི་ཕྱིར་ཁྱབ་བདག་ཅེས་པ་ཐམས་ཅད་ལ་ཁྱབ་པའི་ཕྱིར་རོ། ། རིན་ཆེན་ཞེས་པ་ཤེས་རབ་ཀྱི་ཕ་རོལ་ཏུ་ཕྱིན་པའི་བདག་ཉིད་རྣམ་པར་རྟོག་པ་ཐམས་ཅད་དང་བྲལ་བ་སྟེ། ཀུན་གྱི་མཆོག་ཅེས་པ་འཇིག་རྟེན་གསུམ་ན་དེ་དང་མཚུངས་པའི་རིན་པོ་ཆེ་གཞན་མེད་པའི་ཕྱིར་རོ། ། ཡང་ན་རིན་ཆེན་ཞེས་པ་དགའ་བ་རྒྱས་པ་སྟེ་ལྷན་ཅིག་སྐྱེས་པའི་དགའ་བའོ། ། དེའང་བསམ་པ་ཐམས་ཅད་རྫོགས་པར་བྱེད་པའི་ཕྱིར་དང་།
རིན་པོ་ཆེར་བཞག་པའི་རྒྱུ་མཚན་དྲུག་དང་ལྡན་པའི་ཕྱིར་དང་། རིན་པོ་ཆེ་ལྟར་བར་དུ་གཅོད་པ་མང་བའི་ཕྱིར་རོ། ། དེའང་འགྲེལ་པ་དྲི་མ་མེད་པའི་འོད་དུ། རྫོགས་སངས་རྒྱས་དང་བྱང་ཆུབ་སེམས་རྣམས་དང་། ། ཕ་དང་མ་དང་བུ་མོ་སྲིང་མོ་དང་། ། བུ་དང་སྤུན་ཟླ་འདོད་པའི་ཆུང་མ་ཡི། ། གཟུགས་རྣམས་དག་གིས་བདུད་ནི་བགེགས་བྱེད་དོ། ། དེ་ཕྱིར་བླ་མ་དམ་པས་གནང་བ་ཡི། ། ལམ་བཟང་རིན་ཆེན་དག་ནི་སློབ་མ་ཡིས། ། ཆོམ་རྐུན་རྩ་ལག་ཡོངས་སུ་བཏང་བྱས་ཏེ། །
འབད་པས་ཤིན་ཏུ་ལེགས་པར་སྦ་བར་བྱ། ། ཞེས་སོ། ། ཀུན་གྱི་མཆོག་ཅེས་པ་རིན་པོ་ཆེ་དམན་པ་ལྟ་བུའི་ལམ་རྟོག་པའི་སྒོམ་པ་ལ་སོགས་པ་རྣམས་ལས་ལམ་ཟབ་མོ་འདི་མཆོག་ཏུ་གྱུར་པའི་ཕྱིར་རོ། ། དེ་ཉིད་རྣམ་གྲངས་ཀྱིས། དཔག་བསམ་ཤིང་ཆེན་རྒྱས་པ་སྟེ། ། ཞེས་པ་དང་། བུམ་པ་བཟང་པོ་ཆེ་བའི་མཆོག ། ཅེས་པའོ། ། ཡང་ན། དཔག་བསམ་ཤིང་ཞེས་པ་རང་གི་ལུས་ཡིན་ལ།
བུམ་པ་བཟང་པོ་ཞེས་པ་རླུང་དང་ཐིག་ལེ་གཡོ་བ་མེད་པ་བུམ་པ་ཅན་གྱི་གནས་སྐབས་ཐོབ་པར་གྱུར་པའོ། ། ལྷན་ཅིག་སྐྱེས་པའི་དགའ་བ་ཉིད་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ཀྱི་བྱེད་པ་པོར་གྱུར་པའི་ཕྱིར་བྱེད་པོ་ཞེས་པ་སྟེ། སྒྱུ་འཕྲུལ་ཆེན་མོ་དྲག་ཆེན་མོ། ། འབྱུང་དང་སྡུད་པར་བྱེད་པ་མོ། ། རང་ཉིད་བྱེད་པོ་རང་འཕྲོག་པོ། ། རང་ཉིད་རྒྱལ་པོ་རང་གཙོ་བོ། ། ཞེས་པ་ལྟར་རོ། ། སེམས་ཅན་ཀུན་དོན་བྱེད་ཅེས་པ་སྐལ་པ་ཇི་ལྟ་བར་ལྷུན་གྱིས་གྲུབ་པའི་སྦྱོར་བས་ཆོས་སྟོན་པ་ལ་སོགས་པ་བྱེད་པའོ། ། ཡང་ན་སེམས་ཅན་ཀུན་ཞེས་པ་མིག་ལ་སོགས་པའི་ཤེས་པ་རྣམས་ཏེ། དེ་དག་གི་དོན་ནི་གཉིས་སུ་མེད་པའི་ཡེ་ཤེས་ཡིན་ལ་དེ་བྱེད་པའོ། །
དྲང་བའི་དོན་གྱིས་ནི་བཅོམ་ལྡན་འདས་འཇམ་དཔལ་གྱིས་ཡིད་བཞིན་གྱི་ནོར་བུ་ལ་སོགས་པའི་ཚུལ་གྱིས་ཀྱང་སེམས་ཅན་གྱི་དོན་བྱེད་པ་སྟེ། སློབ་དཔོན་ཙནྡྲ་གོ་མིས་མཛད་པའི་ཛམྦྷ་ལྷའི་བསྟོད་པ་ལས། བུམ་པ་བཟང་པོ་དང་ནི་དཔག་བསམ་ཤིང་། ། ཡིད་བཞིན་ནོར་བུ་སེམས་མེད་དེ་རྣམས་ཀྱང་། ། སེམས་ཅན་རྣམས་ལ་བདེ་བ་བྱེད་གྱུར་ན། ། ཐུགས་རྗེའི་དབང་ཕྱུག་བཅོམ་ལྡན་སྨོས་ཅི་དགོས། ། ཞེས་འབྱུང་ངོ་། ། ཕན་འདོགས་ཞེས་པ་དམིགས་པ་མེད་པའི་བྱམས་པ་སྟེ། མཉེས་གཤིན་པ་ཞེས་པ་གཞན་གྱི་དོན་དུ་རང་གི་ལུས་ལའང་མ་ཞེན་པའོ། ། དེའང་དཔལ་ཀྱཻ་རྡོ་རྗེར།
ལུས་ཀྱི་སྦྱིན་པ་བྱིན་ནས་ནི། ། ཕྱི་ནས་སྤྱོད་པ་ཡང་དག་བརྩམས། ། སྐལ་པ་སྐལ་མེད་རྣམ་དཔྱད་པས། ། དེ་ཕྱིར་སྦྱིན་པ་སྦྱིན་མི་བྱ། ། ཞེས་པ་དང་། དེ་བཞིན་དུ་སྡོམ་པ་འབྱུང་བའི་རྒྱུད་དུ། ནོར་དང་ཆུང་མ་དེ་བཞིན་སྲོག ། དབུལ་ཞིང་སྦྱིན་པར་བྱ་བ་ཉིད། ། མདུད་པ་འདི་གསུམ་ལས་གྲོལ་ན། ། རྟག་ཏུ་སྤྱོད་པ་སྤྱད་པ་ཡིན། །
ཞེས་གསུངས་སོ། ། བཟང་ངན་རྣམ་པར་མི་རྟོག་པ་དང་། རྣམ་པར་རྟོག་པ་བདེ་བ་ཆེན་པོའི་བདག་ཉིད་དུ་ཤེས་པའོ། ། ཡང་ན་བཟང་ངན་ཞེས་པ་དོན་དམ་པ་དང་ཀུན་རྫོབ་གཉིས་རོ་མཉམ་པར་ཤེས་པའོ། ། དྲང་བའི་དོན་གྱིས་མི་དགེ་བ་ཤེས་པ་ནི། སེམས་དགེ་བ་ལ་ངེས་པ་མེད། ། ཅེས་པ་ལྟར་རོ། ། དུས་ནི་དུས་སྦྱོར་བཅུ་གཉིས་ཏེ། ལམ་གསུམ་ལ་འགྲོ་བ་དང་འོང་བའི་སྲོག་ཉི་ཁྲི་ཆིག་སྟོང་དྲུག་བརྒྱ་རྣམས་སོ། ། དེའང་ངེས་པའི་དོན་གྱིས་ས་བཅུ་གཉིས་པ་ལ་སོགས་པ་དང་།
དྲང་བའི་དོན་གྱིས་ནི་རྒྱུད་ཐམས་ཅད་ཀྱི་ལྷ་དང་སྐར་རྩིས་ཀྱི་རྣམ་པར་གཞག་པ་ལ་སོགས་པར་འགྱུར་རོ། ། དེ་རྣམས་འགྱུར་བ་མེད་པར་ཤེས་པའི་ཕྱིར་དུས་ཤེས་པ་ཞེས་པའོ། ། དྲང་བའི་དོན་གྱིས་ནི་འདི་ནི་ཆོས་བསྟན་པའི་དུས་སོ། ། འདི་ནི་སེམས་ཀྱི་དོན་བྱ་བའི་དུས་སོ། ། འདི་ནི་བཏང་སྙོམས་ཀྱི་དུས་སོ། ། འདི་ནི་མྱ་ངན་ལས་འདས་པའི་དུས་སོ་ཞེས་ལ་སོགས་པ་ཤེས་པའོ། ། ཁྱབ་བདག་ཅེས་པ་སྔར་བཞིན་ནོ། ། དམ་ཤེས་ཞེས་པ་ལ་དམ་ཚིག་ནི་རྣམ་པ་བཞི་སྟེ། སྐུ་དང་གསུང་དང་ཐུགས་དང་ཡེ་ཤེས་ཀྱི་དམ་ཚིག་གོ ། དེའང་སད་པ་ལ་སོགས་པའི་གནས་སྐབས་སྐྱེད་པ་སྐུའི་ཐིག་ལེ་ལ་སོགས་པ་བཞི་སྟེ།
དགའ་བ་བཞི་རེ་རེ་ལ་བཞི་བཞིའི་དབྱེ་བས་བཅུ་དྲུག་གོ ། དེ་རྣམས་དཔྲལ་བ་ལ་སོགས་པར་འཕོ་བ་མེད་པར་ཤེས་པའི་ཕྱིར་རོ། ། དེ་བཞིན་དུ་དམ་ཚིག་བརྒྱད་དུའང་གསུངས་ཏེ། བདེ་མཆོག་ཉུང་ངུའི་རྒྱུད་དུ། ལེགས་པར་མཉམ་བཞག་སྒྲུབ་པ་པོས། ། རྟག་ཏུ་དམ་ཚིག་བསྐྱང་བར་བྱ། ། དམ་ཚིག་རྣམས་ནི་བྱེ་བ་ཡིས། ། འདོད་པའི་དངོས་གྲུབ་ཐོབ་མི་འགྱུར། ། ཞེས་པ་ལ་སོགས་པའོ། ། དེ་བཞིན་དུ་དམ་ཚིག་དྲུག་སྟེ།
དཔལ་དུས་ཀྱི་འཁོར་ལོའི་རྒྱུད་དུ། རྡོ་རྗེ་དྲིལ་བུ་རབ་ཏུ་བྱིན་ནས་རབ་མཆོག་སྙིང་རྗེ་དག་གིས་དག་པའི་ཆོས་ནི་བརྟན་པར་བྱ། ། ངེས་པར་རྡོ་རྗེའི་རིགས་དག་ལ་ནི་སྲོག་གཅོད་བྱ་སྟེ་རལ་གྲི་ལ་ཡང་བདེན་པ་མིན་པའི་ཚིག ། རིན་ཆེན་ལ་ནི་གཞན་ནོར་དབྲོག་བྱ་མཆོག་གི་པད་མའི་རིགས་ཉིད་ལ་ཡང་གཞན་གྱི་བུད་མེད་དབྲོག ། ཆང་དང་སྒྲོན་མ་སངས་རྒྱས་རྣམས་དང་བཟང་པོའི་ཡུལ་རྣམས་མཐའ་དག་འཁོར་ལོ་ལ་ནི་བསྟེན་པར་བྱ། ། གདོལ་པ་མོ་སོགས་མཐའ་དག་བུད་མེད་རྣམས་ནི་གྲི་གུག་ལ་ཡང་མཁའ་ཡི་པད་མར་སྨད་མི་བྱ། ། སེམས་ཅན་དོན་གྱི་སླད་དུ་ནོར་དང་བཅས་པའི་ལུས་འདི་སྦྱིན་པར་བྱ་སྟེ་ཁྱོད་ཀྱིས་བསྲུང་མི་བྱ། ། རིགས་ཀྱི་བུ་ཀྱེ་སངས་རྒྱས་ཉིད་དུ་གྱུར་པ་གཞན་དུ་མཐའ་ཡས་བསྐལ་པས་མིན་པར་རྒྱལ་བས་གསུངས། ། ཞེས་པ་ལྟར་རོ། ། དེ་བཞིན་དུ་རྩ་བའི་ལྟུང་བ་བཅུ་བཞི་བསྲུང་བའོ། །
འདི་རྣམས་ཀྱི་ལུང་ནི་མངས་པར་འགྱུར་བས་མ་བྲིས་སོ། ། ཡང་ན་རྡོ་རྗེ་སློབ་དཔོན་གྱི་དམ་ཚིག་སྟེ། སྟོང་པ་ཉིད་བཅུ་དྲུག་གི་བདག་ཉིད་ལ་གཟུང་བ་དང་འཛིན་པ་ཡུལ་དང་ཡུལ་ཅན་རོ་མཉམ་པར་གྱུར་པས་ཟླ་བ་དང་ཉི་མའི་ལམ་མཉམ་པར་སྦྱོར་ཞིང་འགྲོ་འོང་དང་བྲལ་བའོ། ། དེའང་དཔལ་ཀྱཻ་རྡོ་རྗེར། ཤེས་རབ་བཅུ་དྲུག་ལོན་པ་ལ། ། ལག་པ་དག་གིས་ཡང་དག་འཁྱུད། ། རྡོ་རྗེ་དྲིལ་བུ་མཉམ་སྦྱོར་ལས། ། སློབ་དཔོན་གྱི་ནི་དབང་དུ་འདོད། ། ཅེས་སོ། ། འདི་ནི།
སློབ་དཔོན་འཇིག་རྟེན་ཡོན་ཏན་ཤེས། ། ཞེས་པ་ལ་སོགས་པའང་རིག་པར་བྱའོ། ། དམ་ཚིག་དེ་རྣམས་ཤེས་པའི་ཕྱིར་དམ་ཚིག་ཤེས་ཞེས་པའོ། ། དེ་རྣམས་དང་ལྡན་པའི་ཕྱིར་དམ་ཚིག་ལྡན་ཞེས་པའོ། ། འདུ་ཤེས་ཞེས་པ་མངོན་དུ་བྱ་བ་དང་། འདྲིས་པར་བྱ་བའི་དུས་ལ་སོགས་པའམ་སྔ་མ་བཞིན་ནོ། ། སེམས་ཅན་དབང་པོ་དྲུག་དང་རྣམ་པར་རྟོག་པ་དང་རླུང་རྣམས་ཀྱི་དབང་པོ་འགྱུར་བ་མེད་པའི་བདེ་བ་སྟེ། དེ་མངོན་སུམ་དུ་གྱུར་པའི་ཕྱིར་ཞེས་པའོ། ། རྣམ་གྲོལ་གསུམ་ནི་འདོད་པ་དང་སྤྱོད་པ་དང་། གཟུགས་ན་སྤྱོད་པ་དང་།
ཕྱག་རྒྱ་ཆེན་པོའི་དངོས་གྲུབ་སྟེ། དེ་དག་ལ་མཁས་པ་པོ་ཞེས་པ་དེ་རྣམས་ཀྱི་ལམ་ལས་ཀྱི་ཕྱག་རྒྱ་དང་། ཡེ་ཤེས་ཀྱི་ཕྱག་རྒྱ་དང་། ཕྱག་རྒྱ་ཆེན་པོའི་རྣལ་འབྱོར་ལ་མཁས་པའོ། ། ཡང་ན། སྔ་མ་བཞིན་སྒྲིབ་པ་གསུམ་ལས་གྲོལ་བའི་ཕྱིར་རོ། ། ཡང་ན་རྣམ་གྲོལ་གསུམ་ནི་ལུས་དང་ངག་དང་སེམས་སྒྲིབ་པ་དང་བྲལ་བ་ཡིན་ལ། མཁས་པ་པོ་ཞེས་པ་ཡེ་ཤེས་སྒྲིབ་པ་དང་བྲལ་བ་སྟེ། རྣམ་པར་ཐར་པ་བཞི་དང་རྣལ་འབྱོར་བཞིས་རྣམ་པར་དག་པ་རྡོ་རྗེ་བཞིའི་བདག་ཉིད་དོ། ། སྙིང་སྟོབས་དང་རྡུལ་དང་མུན་པའི་དབྱེ་བས་སྲོག་དང་ཐུར་སེལ་གྱི་ལམ་གསུམ་དབྱེར་མེད་པར་ལྡན་པའི་ཕྱིར་ཡོན་ཏན་ལྡན་ཞེས་པའོ། །
གཟུགས་ལ་སོགས་པ་ལྔའི་རང་གི་ངོ་བོ་ཤེས་པའི་ཕྱིར་ཡོན་ཏན་ཤེས་ཞེས་པའོ། ། ཡང་ན་ལུས་དང་ངག་དང་སེམས་ཀྱི་རང་བཞིན་ཡོངས་སུ་ཤེས་པའི་ཕྱིར་ཡོན་ཏན་ཤེས་ཞེས་པའོ། ། འཛིན་པར་བྱེད་པའི་ཕྱིར་ཆོས་ཏེ་བདེ་བ་ཆེན་པོ་འཕོ་བ་མེད་པའི་བདག་ཉིད་དོ། ། དེ་ཐོབ་པའི་ཕྱིར་ཤེས་པ་ཞེས་པའོ། ། རང་དང་གཞན་གྱི་ཉོན་མོངས་པ་དང་། རྣམ་པར་རྟོག་པ་ཐམས་ཅད་ཞི་བར་བྱེད་པའི་ཕྱིར་རབ་ཞི་ཞེས་པ་སྟེ་གཉིས་སུ་མེད་པའི་ཡེ་ཤེས་སོ། ། བཀྲ་ཤིས་འབྱུང་ཞེས་པ་འཇིག་རྟེན་དང་འཇིག་རྟེན་ལས་འདས་པའི་ལེགས་པ་ཐམས་ཅད་འདི་ལས་འབྱུང་བའི་ཕྱིར་རོ། ། ཡང་ན་བཀྲ་ཤིས་བདེ་བ་ཆེན་པོ་འབྱུང་བའི་ཕྱིར་རོ། ། བཀྲ་ཤིས་ཀུན་ཞེས་པ་དགའ་བ་བཅུ་དྲུག་པོ་རྣམས་ཀྱི་ཡང་བཀྲ་ཤིས་བཞི་པ་ལྷན་ཅིག་སྐྱེས་པའི་དགའ་བ་འོད་གསལ་བའོ། ། ཡང་ན།
བཀྲ་ཤིས་ཀུན་ཞེས་པ་འཁོར་ལོ་དྲུག་དང་ལས་དང་བྱ་བའི་འཁོར་ལོ་རྣམས་སུ་བདེ་བས་གང་བ་སྟེ། མི་ཤེས་པའི་ཀུན་ཏུ་སྤྱོད་པ་དང་བྲལ་བའི་ཕྱིར་རོ། ། དེ་རྣམས་ཀྱི་བཀྲ་ཤིས་འགྱུར་བ་མེད་པའི་བདེ་བའོ། ། སྲོག་རྩོལ་གྱི་རྣལ་འབྱོར་གྱིས་རྣམ་པར་དག་པ་རྟག་ཏུ་དབུ་མར་འབབ་པ་ལ་བྱང་ཆུབ་སེམས་དཔའ་ཆེན་པོ་རྣམས་ཀྱིས་ཀྱང་བསྔགས་པའི་ཕྱིར། གྲགས་པ་ཞེས་པའོ། ། དཔལ་མོ་ཞེས་པ་དེ་ཉིད་ཡོན་ཏན་ཕུན་སུམ་ཚོགས་པ་ཐམས་ཅད་ཀྱི་གཞིར་གྱུར་པའི་ཕྱིར་ཏེ། རྣམ་པར་རྟོག་པ་ཐམས་ཅད་བདེ་བ་ཆེན་པོར་གྱུར་པས་སེམས་ཅན་ཐམས་ཅད་ཀྱིས་བསྟེན་པར་བྱ་བའི་ཕྱིར་སྙན་པ་ཞེས་པའོ། ། འཛག་པ་མེད་པས་ཐོག་མ་དང་། མ་ཐ་དང་བར་དུ་དགེ་བས་དགེ་ཞེས་པའོ། ། སྲོག་རྩོལ་གྱི་སྟོབས་ཀྱིས་སྲོག་ཨ་བ་དྷཱུ་ཏིར་སོན་པས་རྣམ་པར་རྟོག་པ་ཐམས་ཅད་བཅོམ་པའི་ཕྱིར་དབུགས་འབྱིན་ཆེན་པོ། །
ཞེས་པ་སྟེ། སྲོག་ཆེན་པོ་ཞེས་པའི་དོན་ཏོ། ། ཡང་ན་འདོད་ཆགས་ལ་སོགས་པའི་དབང་དུ་གྱུར་པ་རྣམས་དེ་ཉིད་ཀྱིས་གྲོལ་བར་བྱེད་པ་རྡོ་རྗེ་སེམས་དཔའི་དབུགས་དབྱུང་བ་ཡིན་པའི་ཕྱིར་རོ། ། དམིགས་པ་མེད་པའི་བདེ་བ་རྒྱུན་མི་འཆད་པ་དང་ལྡན་པའི་ཕྱིར་དགའ་སྟོན་ཆེ་ཞེས་པའོ། ། དགའ་བ་ཆེན་པོ་ཞེས་པ་ལྷན་ཅིག་སྐྱེས་པའི་དགའ་བ་གཉིས་སུ་མེད་ཅིང་བརྗོད་དུ་མེད་པ་སྟེ། གཞན་གྱིས་བརྗོད་མིན་ལྷན་ཅིག་སྐྱེས། ། ཞེས་པ་ལ་སོགས་པའོ། ། གཟུགས་ལ་སོགས་པའི་ཡུལ་རྣམས་ལ་བདེ་བ་ཆེན་པོས་ལོངས་སྤྱོད་ཅིང་། སེམས་ཅན་ཐམས་ཅད་ཚིམ་པར་བྱེད་པའི་ཕྱིར་རོལ་པ་ཆེ་ཞེས་པའོ། ། བཀུར་སྟི་ཞེས་པ་བདེ་བ་ཆེན་པོའི་བདག་ཉིད་ཀྱིས་མཆོད་པར་བྱ་བའི་ཕྱིར་ཏེ།
བྱང་ཆུབ་ཀྱི་སེམས་ཀྱིས་རྩ་ཐམས་ཅད་གང་བར་བྱེད་པའོ། ། རིམ་གྲོ་ཞེས་པ་མཆོག་གི་རྣལ་འབྱོར་རྒྱུན་མི་འཆད་པར་བསྒོམ་པའོ། ། ཕུན་སུམ་ཚོགས་ཞེས་པ་འཇིག་རྟེན་ལས་འདས་པའི་བདེ་བའི་གཞི་ཉིད་ཀྱི་ཕྱིར་རོ། ། ཡང་ན་འདི་ནི་འདོད་པའི་ལྷ་མཉེས་པར་བྱ་བ་སྟེ། དྲང་བའི་དོན་གྱིས་འཇམ་དཔལ་ཡེ་ཤེས་སེམས་དཔའི་བདག་ཉིད་བླ་མ་དང་། སངས་རྒྱས་དང་། བྱང་ཆུབ་སེམས་དཔའ་དང་། ཁྲོ་བོ་དང་། ལྷ་མོ་ལ་སོགས་པ་རྣམས་མེ་ཏོག་ལ་སོགས་པ་མཆོད་པ་ལྔ་དང་། བདུད་རྩི་ལྔ་དང་།
སྒྲོན་མ་ལྔ་དང་། ཆང་གི་ཐིག་ལེ་དང་། མཆོད་པ་བཅུ་གཉིས་ལ་སོགས་པ་རྣམས་ཀྱིས་མཆོད་པའོ། ། ངེས་པའི་དོན་གྱིས་ནི། སངས་རྒྱས་ཕུང་པོ་ལྔ་དང་། ཁམས་དང་། འཁོར་ལོ་དྲུག་དང་། བྱང་ཆུབ་སེམས་དཔའ་མིག་ལ་སོགས་པ་དབང་པོ་རྣམས་དང་། ཁྲོ་བོ་ངག་གི་དབང་པོ་ལ་སོགས་པ་སྟེ། ཡུམ་དང་བཅས་པ་རྣམས་དང་རྫས་ཐིག་ལེ་དང་རླུང་དཔྲལ་བ་ལ་སོགས་པ་རྣམས་སུ་གཡོ་བ་མེད་པར་གྱུར་པའི་བདེ་བ་ཆེན་པོས་མཆོད་པར་བྱའོ། །
ཞེས་པའོ། ། དེའང་བདེ་མཆོག་ཉུང་ངུའི་རྒྱུད་དུ། རང་རྫས་ཐིག་ལེ་སངས་རྒྱས་དང་། ། བྱང་ཆུབ་སེམས་དཔའ་རྣམ་མཆོད་བྱ། ། ཞེས་སོ། ། རབ་ཏུ་དགའ་བ་ཞེས་ལུས་དང་ངག་དང་སེམས་འགྱུར་བ་མེད་པའི་བདེ་བ་དང་ལྡན་པའོ། ། གྲགས་པ་ནི་འགྲོ་བ་རྣམས་ཀྱི་ཡིད་འཕྲོག་པ་སྟེ། དེའི་བདག་པོ་ནི་དཔལ་ཞེས་པ་གཉིས་སུ་མེད་པའི་ཡེ་ཤེས་སོ། ། མཆོག་ལྡན་ཞེས་པ་རྣམ་པ་ཐམས་ཅད་རྣམ་པར་དག་པ་ཡེ་ཤེས་ཀྱི་སྐུ་ཉིད་ལས་སོ། ། མཆོག་སྦྱིན་ཞེས་པ་རྣམ་པར་མི་རྟོག་པའི་སྦྱོར་བས་སེམས་ཅན་ཐམས་ཅད་ཀྱི་བསམ་པ་ཡོངས་སུ་རྫོགས་པར་བྱེད་པ་སྟེ་འོད་གསལ་བའི་བར་དུ་སྟེར་བའི་ཕྱིར་རོ། །
སྟོང་པ་ཉིད་དང་སྙིང་རྗེ་དབྱེར་མེད་པས་མཆོག་ཏུ་གྱུར་པའི་ཕྱིར་གཙོ་བོ་ཞེས་པའོ། ། སྐྱབས་ཀྱི་དམ་པ་ཞེས་པ་འོད་གསལ་བའི་རྣལ་འབྱོར་གྱི་འདོད་ཆགས་ལ་སོགས་པའི་ངོ་བོ་རྟོགས་པའི་ཕྱིར་ཏེ། སྐྱབས་སུ་འོས། ། ཞེས་པ་དེ་ཡིས་ཉེས་པའི་རྩ་བ་འཕོ་བའི་ཕྱིར་ཆགས་དང་། བདག་དང་བདག་གི་བ་ལ་སོགས་པའི་རྣམ་པར་རྟོག་པ་སེལ་བའི་ཕྱིར་རོ། ། འཇིགས་པ་ཆེན་པོ་ཞེས་པ་འཁོར་བའི་བག་ཆགས་ཏེ། དེའི་དགྲ་ནི་གཉིས་སུ་མེད་པའི་ཡེ་ཤེས་ཡིན་ལ། དེ་ཉིད་རབ་མཆོག་ཅེས་པ་དམིགས་པ་མེད་པའོ། ། ཡང་ན་འཇིགས་པ་ཆེན་པོ་ཞེས་པ་བདག་ཏུ་འཛིན་པ་སྟེ། དེ་ལས་ཉེས་པ་ཐམས་ཅད་འབྱུང་བའི་ཕྱིར་རོ། །
དེའང་སྤྱོད་འཇུག་ལས། འཇིག་རྟེན་དག་ན་འཚེ་བ་གང་ཡོད་དང་། ། འཇིགས་དང་སྡུག་བསྔལ་ཇི་སྙེད་ཡོད་གྱུར་པ། ། དེ་ཀུན་བདག་ཏུ་འཛིན་ལས་བྱུང་གྱུར་ན། ། འདྲེ་ཆེན་དེས་ཀོ་བདག་ལ་ཅི་ཞིག་བྱ། ། ཞེས་དང་། རྣམ་འགྲེལ་ལས། བདག་ཡོད་ན་ནི་གཞན་དུ་ཤེས། ། བདག་གཞན་ཆ་ལས་འཛིན་དང་སྡང་། ། དེ་དག་དང་ནི་ཀུན་འབྲེལ་ལས། །
ཉེས་པ་ཐམས་ཅད་སྐྱེ་བར་འགྱུར། ། ཞེས་འབྱུང་ངོ་། ། དེའི་དགྲ་ནི་གཟུང་འཛིན་དང་བྲལ་བ་དམིགས་པ་མེད་པ་ཡིད་ལ་མི་བྱེད་པའི་རྣལ་འབྱོར་ཏེ། སློབ་དཔོན་རྡོ་རྗེ་དྲིལ་བུ་པས། གཟུང་འཛིན་དང་ནི་བྲལ་གྱུར་ཅིང་། ། དམིགས་པ་ཀུན་དང་བྲལ་བའི་སེམས། ། བསམ་དུ་མེད་པའི་རང་བཞིན་ཕྱིར། ། ཅིར་ཡང་བསམ་པར་མི་བྱ་འོ། ། ཞེས་པ་དང་། འགྲེལ་པ་དྲི་མ་མེད་པར།
གཟུང་དང་འཛིན་པ་དབྱིབས་དག་དང་། ། རྟོག་དང་བརྗོད་པ་རྣམ་པར་སྤངས། ། ཞེས་དང་། དཔལ་ཀྱཻ་རྡོ་རྗེར། འགྲོ་བ་ཐམས་ཅད་བསྒོམ་བྱ་སྟེ། ། གང་ཕྱིར་ཡིད་ཀྱིས་སྒོམ་མི་བྱ། ། ཐམས་ཅད་ཆོས་ནི་ཡོངས་ཤེས་པའི། ། བསྒོམ་པ་བསྒོམ་པ་ཉིད་མ་ཡིན། ། ཞེས་སོ། ། དེ་ཉིད་ཀྱི་ཕྱིར་རབ་མཆོག་ཅེས་པའོ། །
འཇིགས་པ་མ་ལུས་སེལ་བ་པོ། ། ཞེས་པ་རྣམ་པར་རྟོག་པའི་སྤྲོས་པ་ཐམས་ཅད་རྣམ་པ་ཐམས་ཅད་མཆོག་དང་ལྡན་པའི་སྟོང་པ་ཉིད་ཉམས་སུ་མྱོང་བས། ཉོན་མོངས་པ་དང་རྣམ་པར་རྟོག་པའི་བྱེད་པ་མེད་པའི་ཕྱིར་རོ། ། ཡང་ན་རྣལ་འབྱོར་མ་རྣམས་ཀྱི་ཞབས་བསྒོམ་པ་སྟེ། ཉི་མ་དང་ཟླ་བ་དང་སྒྲ་གཅན་གྱི་ལམ་དུ་འགྲོ་བ་དང་། འོང་བ་དང་། བྲལ་བ་གཉིས་སུ་མེད་པའི་བདེ་བ་མངོན་སུམ་དུ་གྱུར་པ་ལས་ཕྱི་དང་ནང་གི་འཇིགས་པ་བཅུ་དྲུག་པོ་མ་ལུས་པ་ཞི་བའི་ཕྱིར། འཇིགས་པ་མ་ལུས་སེལ་བ་པོ། ། ཞེས་པའོ། ། དེའང་།
འགྲེལ་པ་དྲི་མ་མེད་པའི་འོད་དུ། དགྲ་དང་སེང་གེ་གླང་ཆེན་དབང་པོ་མེ་དང་ལྟས་འགྲོའི་བདག་དང་ཆོམ་རྐུན་ཞགས་པས་འཆིང་། ། ཆུ་གཏེར་འཁྲུག་དང་ཤ་ཟ་འཆི་བའི་འཇིགས་བྱེད་ནད་དང་དབང་པོའི་ཉེ་བར་འཚེ་བ་དང་། ། དབུལ་དང་བུད་མེད་དང་བྲལ་མི་བདག་འཁྲུགས་པའི་འཇིགས་དང་རྡོ་རྗེ་ལྟུང་དང་ནོར་ཉམས་རྣམས། ། གང་ཞིག་རྣལ་འབྱོར་མ་རྣམས་ཞབས་ནི་གསལ་བར་དྲན་བྱེད་དེ་ལ་རབ་ཏུ་མཉམ་པར་འགྱུར། ། ཞེས་པ་དང་། སེར་སྐྱ་ལུག་དང་ཀུན་འདར་མ་སྟེ་ཉི་ཟླ་སྒྲ་གཅན་ལམ་གསུམ་བགྲོད་རྣམས་རྣལ་འབྱོར་མ། ། དངོས་དང་དངོས་མེད་རབ་མཉམ་མཉམ་བགྲོད་ཞབས་དེ་དག་ནི་དེ་དག་རྣམས་ཀྱི་ཡེ་ཤེས་སྐུ། ། དེ་ཡི་ལྷན་ཅིག་བདེ་བའི་གོ་འཕང་འགྱུར་མེད་གཅིག་འདི་དེ་དག་དེ་ཉིད་གང་གིས་དྲན། ། དེ་ཡིས་སྐྱེ་བ་འདི་ལ་མ་ལུས་འཇིགས་འཕྲོག་འདིར་བརྗོད་འབྲས་བུ་མྱུར་དུ་འབྱུང་བར་འགྱུར། །
ཞེས་གསུངས་སོ། ། ཡང་ན་འཇིགས་པ་མ་ལུས་པ་ཞེས་པ་དབུགས་ཉི་ཁྲི་ཆིག་སྟོང་དྲུག་བརྒྱ་སྟེ། དེ་རྣམས་འགྲོ་འོང་དང་བྲལ་བའི་ཕྱིར་སེལ་བ་པོ། ། ཞེས་པ་ས་བཅུ་གཉིས་ཀྱི་དབང་ཕྱུག་འཇམ་དཔལ་ཡེ་ཤེས་སེམས་དཔའོ། ། རྗེས་སུ་དྲན་པའི་ཡན་ལག་གིས་གསལ་བར་གྱུར་པའི་གཏུམ་མོའི་མེ་འབར་བའི་རྩེ་མོ་དང་ལྡན་པའི་ཕྱིར་གཙུག་ཕུད་ཅེས་པའོ། ། ཕུད་བུ་ཞེས་པ་དེ་ལས་རྣམ་པར་རྟོག་པ་དང་། རྣམ་པར་ཤེས་པ་ཐམས་ཅད་བདེ་བ་ཆེན་པོ་དང་རོ་གཅིག་ཏུ་གྱུར་པའི་ཕྱིར་རོ། ། རལ་པ་བཅིངས་པ་ལྟར་གཟུགས་ལ་སོགས་པའི་ཆོས་ཐམས་ཅད་སྟོང་པ་ཉིད་དང་རོ་མཉམ་པའི་ཕྱིར་རལ་པ་ཅན་ཞེས་པའོ། ། རལ་པ་ཞེས་པ་ཉི་མ་དང་ཟླ་བའི་ལམ་གཉིས་སྒྲ་གཅན་གྱི་ལམ་དུ་དབྱེར་མེད་པར་གྱུར་པའི་ཕྱིར་རལ་པ་ཅན་ཞེས་པའོ། ། ཉོན་མོངས་པ་དང་རྣམ་པར་རྟོག་པ་ཐམས་ཅད་ཀྱི་མགོ་བྲེགས་པས་སེམས་ཀྱི་རང་བཞིན་འོད་གསལ་བ་ཉིད་ཙམ་རང་རིག་པའི་ཕྱིར་མགོ་རེག་པའོ། །
ཅོད་པན་ལྡན་ཞེས་པ་གཙུག་ཏོར་ཆེན་པོའི་ལྟ་སྟངས་སམ་སྤྱི་གཙུག་རྣམ་པར་ལྟ་བའི་ཏིང་ངེ་འཛིན་དང་ལྡན་པའི་ཕྱིར་རོ། ། ཕུང་པོ་ལྔ་སྒྲིབ་པ་མེད་པར་གྱུར་པ་སངས་རྒྱས་ལྔའི་བདག་ཉིད་ནི་གདོང་ལྔ་སྟེ། རྡོ་རྗེ་སེམས་དཔའ་གཅིག་གི་དབྱེ་བ་ཡིན་པའི་ཕྱིར་རོ། ། དེ་ཉིད་ཅོད་པན་ཡིན་པའི་ཕྱིར་གཙུག་ཕུད་ལྔ་དང་ལྡན་ཞེས་པའོ། ། དེ་ཡང་སངས་རྒྱས་མངའ་བདག་ཅོད་པན་ཅན། ། ཞེས་སྔར་གསུངས་སོ། ། ཡང་ན་ཐུགས་རྡོ་རྗེའི་ཞལ་ལྔ་ནི་མིག་ལ་སོགས་པ་ལྔ་སྟེ། གཟུགས་ལ་སོགས་པ་འདོད་པའི་ཡོན་ཏན་ལྔ་ལ་རྣམ་པར་མི་རྟོག་པའི་སྦྱོར་བས་ལོངས་སྤྱོད་པའི་ཕྱིར་རོ། ། དེ་ཉིད་གཉིས་སུ་མེད་པའི་ཡེ་ཤེས་ཀྱི་རྩེ་མོ་ལྔ་དང་ལྡན་པའི་ཕྱིར་གཙུག་ཕུད་ལྔ་དང་ལྡན་ཞེས་པའོ། ། འགྲེལ་པ་ལས་ནི་སྣང་བ་དང་།
སྣང་བ་མཆེད་པ་དང་། སྣང་བ་ཉེ་བར་ཐོབ་པ་དང་། འོད་གསལ་དང་། ཆོས་ཀྱི་དབྱིངས་ཞེས་པ་ལྔ་དང་ལྡན་པའི་ཕྱིར་གཙུག་ཕུད་ལྔ་དང་ལྡན་ཞེས་འབྱུང་ངོ་། ། ཁམས་ལྔ་སྒྲིབ་པ་མེད་པར་གྱུར་པའི་ཕྱིར་ཟུར་ཕུད་ལྔ་དང་ལྡན་པའི་ཐོད་ཅེས་པའོ། ། ཡང་ན་སྟོང་པ་ཆེན་པོ་ཡི་གེ་ལྔའི་བདག་ཉིད་བྱང་ཆུབ་ཀྱི་སེམས་ཐོད་ལྟར་སྤྱི་བོར་འཛིན་པ་སྟེ་འགྱུར་བ་མེད་པའི་ཕྱིར་རོ། ། མགོ་ཟླུམ་ཞེས་པ་བྱང་ཆུབ་ཀྱི་སེམས་ཀྱི་ཐིག་ལེ་དཔྲལ་བ་ལ་སོགས་པར་བཅིངས་པས་འཛག་པ་མེད་པའོ། ། བརྟུལ་ཞུགས་ཆེན་པོ་ཞེས་པ་ཡུལ་དང་དབང་པོའི་སྣང་བ་རྣམས་ལ་དྲང་བའི་དོན་གྱིས་ལྷའི་རྣལ་འབྱོར་དང་། ངེས་པའི་དོན་གྱིས་གཟུང་བ་དང་འཛིན་པ་དང་བྲལ་བ་འོད་གསལ་བའི་བདག་ཉིད་བཟང་བ་དང་ངན་པ་དང་དགག་པ་དང་སྒྲུབ་པ་ལ་སོགས་པའི་རྣམ་པར་རྟོག་པ་དང་བྲལ་བས་ལོངས་སྤྱོད་པ་སྟེ། མོ་གཤམ་གྱི་བུ་ཡིས་ནམ་མཁའི་མེ་ཏོག་གི་རོ་མྱངས་པ་ལྟ་བུའོ། །
དེ་ཡང་། བརྟུལ་ཞུགས་དག་ཀྱང་དབང་པོར་བཅས་པའི་ཡུལ་གྱི་སྦྱར་བར་བྱ། ། ཞེས་པ་དང་། སྡོམ་པ་འབྱུང་བའི་རྒྱུད་དུ། འགྲོ་བ་ཆུ་ཡི་ཟླ་བ་དེ་བཞིན་མཐོང་གྱུར་ཅིང་། ། ཐོས་པ་དང་ནི་བྲག་ཆ་ཅིག་ཏུ་ཡང་དག་འཇུག ། སེམས་ཀྱང་མྱ་ངམ་སྨིག་རྒྱུ་ལྟ་བུར་བལྟ་བྱ་ཞིང་། ། བཟའ་དང་བཏུང་བ་ནམ་མཁའ་ལྟ་བུ་གང་གི་ཚེ། ། བསྣམས་པ་དག་ནི་ནམ་མཁའི་མེ་ཏོག་དྲི་ལྟ་བུ། ། ཟླ་བ་ཉི་མ་ཇི་བཞིན་སྐོར་བར་བྱེད་པའི་ཡིད། །
ཡང་དག་གནས་པ་རྣམས་ཀྱང་རི་རབ་དེ་མཚུངས་ཏེ། ། དམིགས་པ་གཞོན་ནུ་མ་ཡི་རྨི་ལམ་ཇི་བཞིན་ནོ། ། ཐ་སྙད་དག་ནི་སྒྱུ་མ་མིག་འཕྲུལ་ལྟ་བུར་གནས། ། དེ་ལྟར་ཇི་བཞིན་ལྷན་སྐྱེས་བདེ་འབྱུང་དེ་བཞིན་དུ། ། དངོས་པོའི་རང་བཞིན་དང་བྲལ་བསམ་གྱིས་མི་ཁྱབ་ཚུལ། ། རྟག་ཏུ་འཆར་བ་བདེར་གཤེགས་ལམ་མཆོག་ཕྱག་འཚལ་བསྟོད། ། ཅེས་གསུངས་སོ། ། འཆང་ཞེས་པ་དེ་འཛིན་པའི་ཕྱིར་རོ། ། ཡང་ན་འདི་ནི་སྤྱོད་པའི་དབང་དུ་བྱས་པ་སྟེ། དེའང་དཔལ་སྡོམ་པ་འབྱུང་བའི་རྒྱུད་དུ།
གསུམ་པོ་དེ་རྣམས་ནང་ནས་ནི། ། གང་འདོད་བརྟུལ་ཞུགས་ལ་བརྟེན་ཏེ། ། ཅུང་ཟད་དྲོད་ནི་ཐོབ་པ་ན། ། ཇི་ལྟར་འདོད་པའི་སྤྱོད་པ་བྱ། ། ཞེས་གསུངས་པས། དེའི་ཕྱིར་བརྟུལ་ཞུགས་རྣམ་པ་གསུམ་སྟེ། སྤྲོས་མེད་དང་། སྤྲོས་བཅས་དང་། ཤིན་ཏུ་སྤྲོས་མེད་ཀྱི་སྤྱོད་པའོ། ། དེ་དག་ལ་གནས་པའི་ཕྱིར་བརྟུལ་ཞུགས་ཆེན་པོ་འཆང་ཞེས་པའོ། །
ཚངས་པར་སྤྱོད་པ་ཞེས་པ་བྱང་ཆུབ་ཀྱི་སེམས་འཕོ་བ་མེད་པའི་ཕྱིར་རོ། ། དེ་ཉིད་ཀྱི་ཕྱིར་བརྟུལ་ཞུགས་མཆོག་སྟེ། སྲོག་དང་ཐུར་སེལ་རོ་མཉམ་པ་ཉིད་ཀྱི་ཕྱིར་རོ། ། དཀའ་ཐུབ་ཅེས་གདུང་བ་སྟེ། གཏུམ་མོའི་རྣལ་འབྱོར་རོ། ། དེའང་ལྟེ་བར་གཏུམ་མོའི་མེ་འབར་བར་གཡོན་པ་དང་གཡས་པའི་དཀྱིལ་འཁོར་ལྔ་དང་། མིག་ལ་སོགས་པའི་བྱེད་པ་རྣམས་བསྲེགས་ཏེ་རྣམ་པར་རྟོག་པ་ཐམས་ཅད་དང་བྲལ་བ་དམིགས་པ་མེད་པ་རང་རིག་པའོ། ། དེ་མཐར་ཕྱིན་པ་ནི་འཕོ་བ་བཅུ་གཉིས་འགགས་ཏེ་ས་བཅུ་གཉིས་ཀྱི་མཐར་ཐུག་པར་གནས་པའོ། ། དེ་ཉིད་དཀའ་ཐུབ་ཆེན་པོའོ། ། དེའང་།
ལྟེ་བར་གཏུམ་མོ་འབར་བ་ན། ། དེ་བཞིན་གཤེགས་པ་ལྔ་སྲེག་ཅིང་། ། སྤྱན་མ་མིག་ལ་སོགས་པ་ཡང་། ། བསྲེགས་ནས་རི་བོང་ཅན་ཧཾ་འཛག ། ཅེས་པའོ། ། ཡང་ན་ལས་ཀྱི་ཕྱག་རྒྱའི་རྣལ་འབྱོར་ཏེ། དེའང་དཀའ་ཐུབ་ཆེ་ཞེས་པ་བདེ་བ་ཆེན་པོ་འཛག་པ་མེད་པའི་བདག་ཉིད་དོ། ། དེའང་ཐིག་ལེ་བཅུ་དྲུག་འཕོ་བ་མེད་པར་གྱུར་པའི་ཕྱིར་དཀའ་ཐུབ་མཐར་ཕྱིན་ཞེས་པའོ། ། ཡན་ལག་དྲུག་གི་རྣལ་འབྱོར་གྱིས་རྫོགས་པ་དམིགས་པ་མེད་པའི་བདེ་བའི་འཇུག་ངོགས་སུ་ཀུན་ཏུ་རྟོག་པ་ཐམས་ཅད་ལོ་གསུམ་དང་ཕྱོགས་གསུམ་གྱི་བར་དུ་བཀྲུས་པའི་ཕྱིར་ཁྲུས་ལྡན་ཞེས་པའོ། ། འགྱུར་བ་མེད་པ་མཆོག་གི་བདེ་བ་དང་ལྡན་པའི་ཕྱིར་གཽ་ཏ་མ་ཞེས་པ་སྟེ་ཤཱཀྱ་ཐུབ་པ་དོན་གྲུབ་ཉིད་དོ། །
མཆོག་ཅེས་པ་ལྷན་ཅིག་སྐྱེས་པའི་དགའ་བ་དང་ལྡན་པའི་ཕྱིར་རོ། ། བྲམ་ཟེ་ཞེས་པ་སྟོང་པ་ཆེན་པོ་ཡི་གེ་ལྔའི་རང་བཞིན་ཝྃ་ཡིག་དེ་བཞིན་གཤེགས་པ་ལྔའི་བདག་ཉིད་དོ། ། དེའང་ཚངས་པ་ཞེས་པ་ཡན་ལག་དྲུག་གི་རྣལ་འབྱོར་གྱི་ངོ་བོ་བསྙེན་པ་ལ་སོགས་པ་ཡན་ལག་བཞིའི་བདག་ཉིད་ཚངས་པའི་གནས་བཞིའི་རང་བཞིན་བསམ་གཏན་བཞིའི་ཞལ་བཞི་དང་ལྡན་པའི་ཕྱིར་རོ། ། དེ་ཉིད་ཚངས་པ་རིག་ཅེས་པ་རང་བཞིན་གྱིས་འོད་གསལ་བ་སྟོང་པ་ཉིད་དང་སྙིང་རྗེ་དབྱེར་མེད་པའི་ཡེ་ཤེས་ནི་ཚངས་པ་སྟེ། རིག་པའོ། ། ཡང་ན་བྲམ་ཟེ་ཞེས་པ་ཆུའི་ཁམས་ཀྱི་བདག་ཉིད་ལས་སྣང་བ་མཐའ་ཡས་ཏེ། སོ་སོར་རྟོགས་པའི་ཡེ་ཤེས་སོ། ། ཚངས་པ་སྐུའི་རྡོ་རྗེ་འཛིན་ཞེས་པའི་གསུང་ལས་དེ་ཡང་ཚངས་པ་ཞེས་པ་སྐུ་རྡོ་རྗེའི་བདག་ཉིད་དེ་མཐའ་ཡས་པའི་སྐུ་སྤྲོ་བའི་ཕྱིར་རོ། ། དེ་ཡང་རྣམ་པར་ཐར་པ་བཞིའི་བདག་ཉིད་དུ་རིག་པའི་ཕྱིར་ཚངས་པ་ཞེས་པའོ། ། ཡང་ན་བྲམ་ཟེ་ཞེས་པ་རྣམ་པར་སྣང་མཛད་དེ་སྤྲུལ་པའི་འཁོར་ལོའོ། །
ཚངས་པ་ཞེས་པ་གཙུག་ཏོར་གྱི་འཁོར་ལོའི་ཧཾ་ཡིག་སྟེ་ཚངས་པའི་ཡུལ་ས་ཞེས་པའི་ཕྱིར་རོ། ། ཚངས་པ་རིག་ཅེས་པ་ཚངས་པ་ནི་དེ་ལས་བྱུང་བའི་བྱང་ཆུབ་ཀྱི་སེམས་སྐུ་རྡོ་རྗེ་སྟེ། དེ་དང་དབྱེར་མེད་པ་གཏུམ་མོ་བདེ་བར་རིག་པར་གྱུར་པའོ། ། ཚངས་པ་ཞེས་པ་སྒྲིབ་པ་ཐམས་ཅད་དང་བྲལ་བ་སྟེ། དེ་ཉིད་སངས་རྒྱས་ཡིན་པའི་ཕྱིར། མྱ་ངན་འདས་པ་ཐོབ་ཅེས་པའོ། ། དེའང་ཀྱཻ་རྡོ་རྗེར། ཚངས་པ་མྱང་འདས་སངས་རྒྱས་ཏེ། ། ཞེས་སོ། ། གྲོལ་བ་ཞེས་པ་སྟོང་པ་ཉིད་ཀྱིས་རྣམ་པར་དག་པ་འགྱུར་བ་མེད་པའི་བདེ་བ་སྟེ།
ཡེ་ཤེས་རྡོ་རྗེའོ། ། ཐར་པ་ཞེས་པ་མཚན་མ་མེད་པས་རྣམ་པར་དག་པ་གཉིས་སུ་མེད་པའི་ཡེ་ཤེས་ཏེ། ཐུགས་རྡོ་རྗེའོ། ། རྣམ་གྲོལ་ཞེས་པ་སྨོན་པ་མེད་པས་རྣམ་པར་དག་པ་སྔགས་ཀྱི་བདག་ཉིད་དེ། གསུང་རྡོ་རྗེའོ། ། ལུས་ཞེས་པ་མངོན་པར་འདུས་མ་བྱས་པས་རྣམ་པར་དག་པ་དྲི་མ་མེད་པའི་བདག་ཉིད་དེ། སྐུ་རྡོ་རྗེའོ། ། དེ་ཡང་འགྲེལ་པ་དྲི་མ་མེད་པའི་འོད་དུ། ཡེ་ཤེས་སྟོང་ཉིད་ཡེ་ཤེས་ཀྱིས། ། ལེགས་དག་རྣམ་དག་འགྱུར་བ་མེད། །
སེམས་ནི་མཚན་མེད་ཡེ་ཤེས་ཀྱིས། ། ལེགས་དག་གཉིས་མེད་ཡེ་ཤེས་དག ། ངག་ནི་སྨོན་མེད་ཡེ་ཤེས་ཀྱིས། ། དག་པ་གསང་སྔགས་མི་བཟད་སྒྲ། ། དེ་བཞིན་མངོན་པར་འདུས་མ་བྱས། ། ཡེ་ཤེས་ཀྱིས་དག་དྲི་མ་མེད། ། ཤེས་རབ་ཐབས་ཀྱི་བདག་ཉིད་སྦྱོར། ། དབྱིབས་སྐུ་རྫུ་འཕྲུལ་བགྲོད་པ་ཅན། ། ཞེས་པ་ལ་སོགས་པ་གསུངས་སོ། ། དེ་རྣམས་ཉིད་རིམ་པ་བཞིན་རྡོ་རྗེ་སེམས་དཔའ་དང་།
བྱང་ཆུབ་སེམས་དཔའ་དང་། སེམས་དཔའ་ཆེན་པོ་དང་། དམ་ཚིག་སེམས་དཔའ་ཞེས་པ་དང་། ཧེ་རུ་ཀ་བཞིར་ཡང་གསུངས་སོ། ། འདོད་ཆགས་ལ་སོགས་པའི་རང་བཞིན་གཉིས་སུ་མེད་པ་འོད་གསལ་བའི་བདག་ཉིད་ཡོངས་སུ་ཤེས་པས་འདོད་པའི་ཡོན་ཏན་ལྔ་ཡོངས་སུ་སྤྱོད་པ་ན་ཐ་མལ་པའི་འདོད་ཆགས་ལ་སོགས་པའི་འཆིང་བ་ལས་གྲོལ་བའི་ཕྱིར་རྣམ་གྲོལ་ཞེས་པའོ། ། དེ་ཡང་། དཔལ་ཀྱཻ་རྡོ་རྗེར། སྐྱེ་བོ་མི་བཟད་པ་ཡི་ལས། ། གང་གང་གིས་ནི་འཆིང་འགྱུར་བ། ། དེ་ཉིད་ཐབས་དང་བཅས་པས་ནི། །
སྲིད་པའི་འཆིང་བ་ལས་གྲོལ་འགྱུར། ། ཆགས་པས་འཇིག་རྟེན་འཆིང་འགྱུར་ཏེ། ། ཆགས་པ་ཉིད་ཀྱིས་རྣམ་པར་འགྱུར། ། བཟློག་པའི་བསྒོམ་པ་འདི་ཉིད་ནི། ། སངས་རྒྱས་མུ་སྟེགས་ཀྱིས་མི་ཤེས། ། ཞེས་པ་ལ་སོགས་པ་གསུངས་སོ། ། སྟོང་པ་ཉིད་དང་སྙིང་རྗེའི་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་སེམས་དཔའ་ནི་ཞི་བ་སྟེ། ཐོག་མ་དང་ཐ་མ་དང་བར་དུ་དགེ་བའི་ཕྱིར་རོ། ། དེ་ཡང་། རྟག་ཏུ་དགེ་བས་ཞི་བ་ཉིད། །
ཅེས་འབྱུང་ངོ་། ། གཟུང་བ་དང་འཛིན་པ་ལ་སོགས་པ་སེམས་ཀྱི་རྙོག་པ་ཐམས་ཅད་རབ་ཏུ་ཞི་བའི་ཕྱིར་ཞི་བ་ཉིད་ཅེས་པའོ། ། ཡང་ན་སྤྲོས་པ་རྣམ་པ་བརྒྱད་དང་བྲལ་བའི་ཕྱིར་ཏེ། དེ་ཡང་། གང་གིས་རྟེན་ཅིང་འབྲེལ་བར་འབྱུང་། ། འགག་པ་མེད་པ་སྐྱེ་མེད་པ། ། ཆད་པ་མེད་པ་རྟག་མེད་པ། ། འོང་བ་མེད་པ་འགྲོ་མེད་པ། ། ཐ་དད་དོན་མིན་དོན་གཅིག་མིན། ། སྤྲོས་པ་ཉེར་ཞི་ཞི་བསྟན་པ། །
རྫོགས་པའི་སངས་རྒྱས་སྨྲ་རྣམས་ཀྱི། ། དམ་པ་དེ་ལ་ཕྱག་འཚལ་ལོ། ། ཞེས་གསུངས་སོ། ། འཁོར་བ་ནི་རྣམ་པར་རྟོག་པ་དང་ངར་འཛིན་པ་ཡིན་ལ། དེ་དང་བྲལ་བའི་ཕྱིར་མྱ་ངན་ལས་འདས་ཞེས་པ་སྟེ། རྣམ་པར་མི་རྟོག་པའི་ཡེ་ཤེས་སོ། ། དེའང་། རྣམ་པར་རྟོག་ལས་གཞན་པ་ཡི། ། འཁོར་བ་ཞེས་བྱ་ཅི་ཡང་མེད། ། རྣམ་རྟོག་དེ་དང་བྲལ་བས་ན། །
ཁྱོད་ནི་རྟག་ཏུ་མྱ་ངན་འདས། ། ཞེས་འབྱུང་ངོ་། ། འཕོ་བའི་བག་ཆགས་དང་བྲལ་བའི་ཕྱིར་ཞི་བ་སྟེ། བྱས་པ་མ་ཡིན་པ་རང་རིག་པ་ཕྱག་རྒྱ་ཆེན་པོའི་སྣང་བའོ། ། དམིགས་པ་དང་བྲལ་བའི་ཕྱིར་མྱ་ངན་འདས་ཞེས་པ་སྟེ། དམིགས་པ་མེད་པའི་སྙིང་རྗེ་ཆེན་པོའོ། ། དེའང་བརྟགས་པ་དང་བྲལ་བ་ནམ་མཁའ་ལྟ་བུ་སྟེ། ཇི་ལྟར་ནམ་མཁའ་གནས་མེད་ཅིང་། ། སྤྲོས་མེད་གོས་པ་མེད་པ་ལྟར། ། མཁའ་དང་མཉམ་པའི་ཐུགས་མངའ་བ། །
དམིགས་མེད་ཁྱོད་ལ་ཕྱག་འཚལ་ལོ། ། ཞེས་གསུངས་སོ། ། ལེགས་པ་ཞེས་པ་ཀུན་ཏུ་བརྟགས་པ་དང་བྲལ་བའི་ཕྱིར་རོ། ། ངེས་པར་འབྱུང་བ་ཞེས་པ་ངེས་པར་ཐོབ་པ་སྟེ། ཕྱག་རྒྱ་ཆེན་པོ་མངོན་སུམ་དུ་རྟོགས་པའོ། ། དེའི་རླུང་དང་རྣམ་པར་རྟོག་པ་མཐའ་དག་སེལ་བའི་ཕྱིར་མཐར་བྱེད་ཅེས་པའོ། ། ཡང་ན་ལེགས་པ་ནི་ལམ་ཡིན་ལ། ངེས་འབྱུང་ནི་ལམ་སོ་སོའི་བགྲོད་པ་སྟེ། མཐར་བྱེད་པ་ཞེས་པ་ལམ་དང་འབྲས་བུ་མཐར་ཐུག་པའོ། ། འཛག་པ་མེད་པས་བདེ་བ་ཆེན་པོ་ཁོ་ན་ཡིན་གྱི་བདེ་བ་དང་སྡུག་བསྔལ་གཉིས་དང་བྲལ་བའི་ཕྱིར།
བདེ་བ་སྡུག་བསྔལ་མཐར་བྱེད་གནས། ། ཞེས་སོ། ། ཡང་ན་བདེ་བ་ཞེས་པ་འགྱུར་བ་མེད་པའི་བདེ་བའོ། ། དེས་སྡུག་བསྔལ་ཐམས་ཅད་ཞི་བར་བྱེད་པའི་ཕྱིར་སྡུག་བསྔལ་མཐར་བྱེད་ཅེས་སོ། ། གནས་ཞེས་པ་ནི་དེ་ཉིད་མཐར་ཐུག་པའི་ལམ་ཡིན་པའི་ཕྱིར་རོ། ། དེའང་། ཡན་ལག་འདི་དག་ཐམས་ཅད་ནི། ། ཐུབ་པས་ཤེས་རབ་དོན་དུ་གསུངས། ། དེ་ཡི་ཕྱིར་ན་སྡུག་བསྔལ་དག ། ཞི་བར་འདོད་པས་ཤེས་རབ་སྐྱེད། །
ཅེས་སོ། ། འཕོ་བའི་བག་ཆགས་དང་བྲལ་བའི་ཕྱིར་འདོད་ཆགས་བྲལ་བ་ཞེས་པ་སྟེ། དེའི་ཕྱིར། ཆགས་བྲལ་ལས་གཞན་སྡིག་པ་མེད། ། བདེ་བ་ལས་གཞན་བསོད་ནམས་མེད། ། དེ་ཕྱིར་འགྱུར་མེད་བདེ་བར་སེམས། ། མི་བདག་རྟག་ཏུ་གནས་པར་བྱ། ། ཞེས་གསུངས་པ་དང་འགལ་བ་མེད་དོ། ། བརྟགས་པ་ཟད་ཅེས་པས། ཤིན་ཏུ་རྣམ་པར་དག་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོས་རྟོག་པ་ཐམས་ཅད་ལས་གྲོལ་བའི་ཕྱིར་རོ། །
ཡང་ན། ལྷག་མ་ཟད་ཅེས་པ་སྟེ། སྒྲིབ་པའི་ལྷག་མ་བག་ཆགས་དང་བཅས་པ་སྤངས་པའི་ཕྱིར་རོ། ། འོད་གསལ་བ་ཉིད་ཀྱིས་རྣམ་པར་རྟོག་པ་ལ་སོགས་པ་རྣམས་ཀྱིས་མི་ཐུབ་པས་ཐུབ་པ་མེད་ཅེས་པའོ། ། ཡང་ན་ཨ་རྒྱལ་བ་ཞེས་པ་ཨ་ཡིག་རྣམ་པ་ཐམས་ཅད་པའི་སྟོང་པ་ཉིད་ནི། ཉོན་མོངས་པ་དང་། རྣམ་པར་རྟོག་པ་ཐམས་ཅད་ལས་རྒྱལ་བའི་ཕྱིར་རོ། ། དམིགས་པ་དང་བྲལ་བ་འགྱུར་བ་མེད་པའི་བདེ་བ་ནི་དཔེ་ཐམས་ཅད་ལས་འདས་པའི་ཕྱིར་དཔེ་མེད་པ་ཞེས་པའོ། ། ཁ་དོག་དང་། དབྱིབས་ལ་སོགས་པ་དང་བྲལ་བ་རང་གི་ངོ་བོས་སྟོང་པའི་ཕྱིར་གསལ་མིན་ཞེས་པའོ། །
ཡང་ན། ཨ་གསལ་ཞེས་པ་སྟེ། དམིགས་པ་མེད་པ་རང་རིག་པའོ། ། མི་སྣང་ཞེས་པ་རང་གི་ངོ་བོས་མ་གྲུབ་པའི་ཕྱིར་རོ། ། ཡང་ན་ངེས་པའི་སྣང་བ་ཞེས་པ་འོད་གསལ་བའོ། ། ཀུན་ཏུ་བརྟགས་པ་དང་བྲལ་བའི་ཕྱིར། གོས་པ་མེད་ཅེས་པའོ། ། ཆ་མེད་ཅེས་པ་ཚེས་གཅིག་ལ་སོགས་པའི་ཆ་བཅྭོ་ལྔ་ལས་འདས་པའི་ཕྱིར་ཏེ། དམིགས་པ་དང་བྲལ་བའོ། ། ནམ་མཁའ་ལྟར་ཐམས་ཅད་ལ་ཁྱབ་པའི་ཕྱིར་ཀུན་འགྲོ་ཞེས་པ་སྟེ་རྣམ་པ་ཐམས་ཅད་ལ་ཁྱབ་པའོ། །
དེ་ཡང་། དངོས་པོ་ཀུན་ལ་ཁྱབ་པ་པོ། ། ཞེས་པའོ། ། དེ་ཉིད་ཀྱི་ཕྱིར་ཁྱབ་པ་པོ་ཞེས་པ་སྟེ། བརྟན་པ་དང་གཡོ་བ་ཐམས་ཅད་ཀྱི་རང་བཞིན་གྱི་ཕྱིར་རོ། ། ཡིད་ཀྱིའང་སྤྱོད་ཡུལ་མ་ཡིན་པའི་ཕྱིར། ཕྲ་མོ་སྟེ། དེ་ཡང་། ཕྲ་ཕྱིར་ཐོས་པའི་ཡུལ་མ་ཡིན། ། དོན་དམ་ཡིན་ཕྱིར་བསམ་པའི་མིན། །
ཆོས་ཉིད་ཟབ་ཕྱིར་འཇིག་རྟེན་པའི། ། སྒོམ་པ་ལ་སོགས་ཡུལ་མ་ཡིན། ། ཞེས་སོ། ། ལྷུན་གྱིས་གྲུབ་པས་བདེ་བ་ཐམས་ཅད་སྐྱེད་པའི་ཕྱིར་ས་བོན་ཞེས་པ་སྟེ། ཆོས་ཀྱི་དབྱིངས་ཀྱི་ཡེ་ཤེས་སོ། ། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། ཞེས་པའི་གསུང་ལས་གཞན་གྱིས་བསྟན་པ་མ་ཡིན་གྱི་སོ་སོ་རང་རིག་པའི་ཕྱིར་ཟག་པ་མེད་ཅེས་པ་སྟེ། ཡང་ན་འགྱུར་བ་མེད་པའི་བདེ་བའོ། ། རྡུལ་མེད་ཅེས་པ་ཆགས་པ་དང་།
ཆགས་པ་དང་བྲལ་བ་དང་། ཆགས་པ་བར་མའི་རྡུལ་མེད་པ་སྟེ། བཞི་པ་ཆགས་པ་ཆེན་པོའོ། ། དེ་བཞིན་ཉིད་ཀྱི་རྣམ་པར་དག་པའི་ངོ་བོ་ཉིད་ལ་རྡུལ་བྲལ་ཞེས་པའོ། ། གློ་བུར་གྱི་དྲི་མ་མེད་པའི་ཕྱིར་དྲི་མ་མེད་ཅེས་པའོ། ། ཡང་ན་ཉོན་མོངས་པ་དང་། ཤེས་བྱ་དང་། སྙོམས་འཇུག་གི་སྒྲིབ་པ་དང་བྲལ་བའམ། ཐ་མལ་པའི་རྣམ་པར་རྟོག་པ་དང་། ལྷའི་རྣམ་པར་རྟོག་པ་དང་།
དེ་བཞིན་ཉིད་ཀྱི་རྣམ་པར་རྟོག་པ་དང་བྲལ་བའི་ཕྱིར་ཚིག་གསུམ་རིམ་པ་བཞིན་ནོ། ། ཉེས་པ་སྤངས་པ་ཞེས་པ་འཕོ་བའི་བག་ཆགས་སྤངས་པ་སྟེ། སྐྱོན་མེད་པ་ཞེས་པ་འཕོ་བ་མེད་པའི་བདེ་བའོ། ། ཡང་ན། འདིར་ལྟེ་བའི་རྩ་དྲུག་ཅུ་རྩ་བཞི་དང་། གསང་བའི་རྩ་བཅུ་དྲུག་སྟེ། རྩ་བརྒྱད་ཅུ་ནི་རླུང་གི་ཉེས་པ་སྐྱེད་པར་བྱེད་པའོ། ། དེ་རྣམས་བདེ་བ་བྱེད་པའི་དོན་དུ་ཐུར་སེལ་སྐུམ་པའི་སྦྱོར་བ་བྱའོ། ། དཔྲལ་བའི་རྩ་བཅུ་དྲུག་དང་། གཙུག་ཏོར་གྱི་རྩ་བཞི་སྟེ།
རྩ་ཉི་ཤུ་ནི་བད་ཀན་གྱི་ཉེས་པ་སྐྱེད་པར་བྱེད་པའོ། ། དེ་རྣམས་བདེ་བ་བྱེད་པའི་དོན་དུ། སྲོག་འགོག་པའི་སྦྱོར་བ་བྱའོ། ། མགྲིན་པའི་རྩ་སུམ་བཅུ་རྩ་གཉིས་དང་། སྙིང་ཁའི་བརྒྱད་དེ། རྩ་བཞི་བཅུས་ནི་མཁྲིས་པའི་ཉེས་པ་སྐྱེད་པར་བྱེད་པའོ། ། དེ་རྣམས་བདེ་བ་བྱེད་པའི་དོན་དུ་སྲོག་དང་། ཐུར་སེལ་ཕྱི་རོལ་ཏུ་གཏང་བའི་སྦྱོར་བ་བྱ་ཞིང་། ཕྱི་རོལ་གྱི་རླུང་ཤིད་ཅེས་པས་བཟུང་ནས་ལྕེ་ཆུང་ལ་ལྕེ་བཀོད་དེ་བདུད་རྩི་བཏུང་བའི་སྦྱོར་བ་བྱའོ། ། གསང་བའི་འཁོར་ལོའི་རྩ་བཅུ་ནི་འདུས་པའི་ཉེས་པ་སྐྱེད་པར་བྱེད་པ་སྟེ།
དེ་རྣམས་བདེ་བ་བྱེད་པའི་དོན་དུ། སྲོག་དང་ཐུར་སེལ་འགོག་པ་ཁ་སྦྱོར་གྱི་རྣལ་འབྱོར་བྱའོ། ། འདིས་ནི་ནད་མཐའ་དག་སེལ་བར་འགྱུར་རོ། ། དེའི་ཕྱིར་ཉེས་པ་སྤངས་པ་ཞེས་པའོ། ། དེ་ལས་སྐྱོན་མེད་པ་ཞེས་པ། ནད་དང་། རྒ་བ་དང་། དུས་མ་ཡིན་པར་འཆི་བ་སེལ་བར་འགྱུར་རོ། ། དེ་ཡང་དཔལ་དུས་ཀྱི་འཁོར་ལོའི་རྒྱུད་དུ། རྩ་དྲུག་རྣམས་ནི་འཁོར་ལོ་འགོག་ཅིང་བཅུ་ནི་ཡུལ་རྣམས་འཕྲོག་པ་འདུས་པ་དག་གི་རང་བཞིན་ཏེ། །
སླར་ཡང་ཡང་ནས་ཡང་དུ་ཉིས་འགྱུར་བསྒྱུར་བ་དག་ཀྱང་བད་ཀན་མཁྲིས་པ་དག་དང་རླུང་གི་ཆ། ། འདི་དག་ངེས་པར་འཆི་བ་སྟེར་བྱེད་བླ་མའི་ངེས་པའི་དབང་གིས་ཚེ་དང་ནད་མེད་དག་ཀྱང་སྟེར། ། འཁོར་ལོ་དྲུག་ལ་དུས་ཀྱི་རྩ་རྣམས་འཆི་བའི་འཇིགས་འཕྲོག་རྣལ་འབྱོར་རྣམས་ཀྱིས་འདི་ལ་ངོ་མཚར་མེད། ། གཙུག་ཏོར་ལ་ནི་ཆུ་གཏེར་དཔྲལ་བ་རྒྱ་མཚོས་བསྣུན་པའི་དུས་རྣམས་བད་ཀན་ཁམས་ནི་འཁྲུག་པ་འོ། ། མགྲིན་པར་སོ་དང་སྙིང་ཁའི་ཆུ་སྐྱེས་དག་ལ་མིག་གིས་བསྒྱུར་བའི་དུས་རྣམས་མཁྲིས་པའི་ཁམས་རབ་འཁྲུག ། ལྟེ་བ་གསང་བ་དག་ལ་ཆུ་གཏེར་དྲུག་ཅུ་མི་བདག་དག་ཀྱང་དེ་བཞིན་རླུང་གི་ཁམས་རབ་འཁྲུག ། གསང་བར་གཞན་ནི་ཕྱོགས་དང་དྲུག་ཀྱང་རབ་ཏུ་གསལ་བྱས་ངེས་པར་འདུས་པ་དག་སྟེ་འགོག་པ་འོ། ། དེ་བཞིན་དུ། ཐུར་སེལ་སྐུམ་ན་འདོད་པར་འགྱུར་ཏེ་ལུས་མཆོག་དག་ཀྱང་རླུང་གི་ནད་ནི་མ་ལུས་དག་པ་འོ། ། སྲོག་རྩོལ་དག་ནི་བད་ཀན་ལ་འགྱུར་སླར་ཡང་དེ་དག་གཏོང་བ་མཁྲིས་པ་དག་གི་སྐྱོན་ལ་འོ། །
སྟེང་དང་འོག་ནི་ཡང་དག་འགོག་པ་བདེ་བ་བྱེད་པར་འགྱུར་ཏེ་འདུས་པ་དག་དང་རིམ་པ་འོ། ། ལྟེ་བའི་སྟེང་དུ་སྲོག་གི་རླུང་ནི་མཐའ་དག་ནད་འཕྲོག་ལྟེ་བའི་རྩ་བར་གཞན་པ་དག་ཀྱང་ངོ་། ། ཞེས་པ་ལ་སོགས་པ་གསུངས་སོ། ། འདིར་ནི་མདོར་བསྡུས་པ་སྟེ། རྒྱས་པར་ནི་རྒྱུད་དང་། འགྲེལ་པ་ཆེན་པོ་རྣམས་དང་། བླ་མ་དམ་པའི་མན་ངག་རྣམས་ལས་རིག་པར་བྱའོ། ། ཡང་ན། ཉེས་པ་ནི་སྲོག་དང་ཐུར་སེལ་ལམ་གསུམ་གྱི་བདག་ཉིད་དེ། དེ་དག་ཁ་སྦྱོར་དུ་བརྟན་པར་གྱུར་པ་ནི།
ཉེས་པ་སྤངས་པའོ། ། དེ་ནས་སྐྱོན་ནི་ལུས་ཀྱི་ཐིག་ལེ་ལ་སོགས་པ་འཕོ་བའི་སྐད་ཅིག་སྟེ། དེ་དང་བྲལ་བ་འཕོ་བ་མེད་པའི་བདེ་བ་ཕྱག་རྒྱ་ཆེན་པོའི་ཡེ་ཤེས་ནི་སྐྱོན་མེད་པ་ཞེས་པའོ། ། དེ་ཡང་དཔལ་དུས་ཀྱི་འཁོར་ལོའི་རྒྱུད་དུ། སྟོང་པ་ལ་ནི་དུ་སོགས་ལམ་རྣམས་བླ་མའི་ངེས་པའི་དབང་གིས་གཟུགས་བརྙན་མཚམས་སུ་བསྒོམ་པར་བྱ། ། དེ་ནས་རྩ་ཡི་འཁོར་ལོ་རྣམས་སུ་སྲོག་དང་ཐུར་སེལ་རླུང་ནི་བརྟན་པ་དག་ཀྱང་བྱེད་པ་སྟེ། ། ཕྱི་ནས་ཟླ་བ་ངེས་པར་འགོག་པ་གཟའ་བཞིན་བྱེད་དེ་བྱང་ཆུབ་སེམས་ནི་རྣལ་འབྱོར་པ་ཡིས་སོ། ། དེ་ནས་གང་ཞིག་ཅུང་ཟད་འདོད་པ་དག་ནི་ཉིན་ཞག་འགའ་ཡིས་སྐྱེ་བ་འདི་ལ་ཐོབ་པར་འགྱུར། ། ཞེས་གསུངས་སོ། ། ཕྱིན་ཅི་མ་ལོག་པའི་འོད་གསལ་བ་ངེས་པར་རྟོགས་པའི་ཕྱིར།
ཤིན་ཏུ་རབ་སད་ཅེས་པའོ། ། གཟུགས་ཀྱི་ཕུང་པོ་ལ་སོགས་པ་རྣམས། ལྷན་ཅིག་སྐྱེས་པའི་བདག་ཉིད་དུ་རྟོགས་པའི་ཕྱིར་རྣམ་སད་བདག་ཅེས་པའོ། ། ཡང་ན་ཤིན་ཏུ་རབ་སད་ཅེས་པ། དེ་བཞིན་ཉིད་ཀྱི་དག་པ་སྟེ། རྣམ་སད་བདག་ཅེས་པ་ལྷའི་དག་པའོ། ། ཆོས་ཐམས་ཅད་ཡེ་ཤེས་ཀྱི་ལུས་ཉིད་ལས་ཐམས་ཅད་ཡེ་ཤེས་ཞེས་པའོ། ། དམིགས་པ་དང་བྲལ་བ་རང་རིག་པའི་ཕྱིར་ཀུན་རིག་ཅེས་པ་སྟེ། དེའི་ཕྱིར། མཆོག་ཅེས་པ་མཐར་ཐུག་པའོ། །
ཡང་ན་དབུགས་ཉི་ཁྲི་ཆིག་སྟོང་དྲུག་བརྒྱ་རྣམ་པར་མི་རྟོག་པའི་ཡེ་ཤེས་སུ་གྱུར་པའི་ཕྱིར་ཐམས་ཅད་ཡེ་ཤེས་ཞེས་པའོ། །

ཀུན་རིག་ཅེས་པ་རྩ་སྟོང་ཕྲག་བདུན་ཅུ་རྩ་གཉིས་པོ་རྣམས་སུ་བདེ་བ་ཆེན་པོ་རང་རིག་པའི་ཕྱིར་ཏེ། འཕོ་བ་མེད་པའི་ཕྱིར་མཆོག་ཅེས་པའོ། ། ཆོས་ཐམས་ཅད་རྣམ་པར་ཤེས་པ་ཙམ་རང་རིག་པའི་བདག་ཉིད་དུ་སྨྲ་བ་ནི་རྣལ་འབྱོར་སྤྱོད་པ་སྟེ། འདི་དག་རྣམ་པར་རིག་ཙམ་ཉིད། ། ཡོད་པ་མ་ཡིན་དོན་སྣང་ཕྱིར། ། དཔེར་ན་རབ་རིབ་ཅན་དག་གིས། ། སྐྲ་ཟླ་ལ་སོགས་མེད་མཐོང་བཞིན། ། ཞེས་པ་དང་། འགྲེལ་པ་དྲི་མ་མེད་པའི་འོད་དུ། ཡན་ལག་ཅན་ཞེས་བྱ་བ་མེད། ། ཕྲ་རབ་རྡུལ་རྣམས་ཡོད་མ་ཡིན། །
རྨི་ལམ་ཉམས་སུ་མྱོང་བ་བཞིན། ། དམིགས་པ་མེད་པར་རབ་ཏུ་སྣང་། ། གཟུང་དང་འཛིན་པ་རྣམ་གྲོལ་བའི། ། རྣམ་པར་ཤེས་པ་དོན་དམ་ཡོད། ། ཅེས་པ་རྣལ་འབྱོར་པའི་སྤྱོད་གཞུང་། ། རྒྱ་མཚོའི་ཕ་རོལ་ཕྱིན་རྣམས་སྒྲོགས། ། ཞེས་སོ། ། རྣམ་པར་ཤེས་པའི་ཆོས་ཉིད་དེ་ལས་འདས་པ་ནི་དབུ་མ་པ་སྟེ། སྟོང་པ་དང་སྙིང་རྗེ་གཉིས་སུ་མེད་པས་སྒྲོ་འདོགས་པ་དང་སྐུར་པ་འདེབས་པ་ལས་གྲོལ་བའོ། ། དེ་ཡང་འགྲེལ་པ་དྲི་མ་མེད་པའི་འོད་དུ།
རྣམ་པར་ཤེས་པ་དོན་དམ་ཡོད། ། དེ་ཡང་མཁས་རྣམས་མི་འདོད་དེ། ། གཅིག་དང་དུ་མའི་རང་བཞིན་དང་། ། བྲལ་བས་ནམ་མཁའི་པད་མོ་བཞིན། ། ཡོད་མིན་མེད་མིན་ཡོད་མེད་མིན། ། གཉིས་ཀའི་བདག་ཉིད་མིན་པའང་མིན། ། མཐའ་བཞི་རྣམ་པར་གྲོལ་བ་ཡི། ། དེ་ཉིད་དབུ་མ་པ་ཡིས་རིག ། ཅེས་སོ། ། སྤྲོས་པ་ཐམས་ཅད་ལས་འདས་པ་འོད་གསལ་བའི་བདག་ཉིད་ཀྱི་ཕྱིར་བཅོམ་ལྡན་འདས་ཉིད་ཡེ་ཤེས་ཏེ།
དེ་ཉིད་ཟབ་པ་དང་རྒྱ་ཆེ་བའི་བདག་ཉིད་ཀྱི་ཕྱིར་གཉིས་མེད་ཚུལ་འཆང་ཞེས་པའོ། ། ཡང་ན་ཡེ་ཤེས་ནི་ཤེས་རབ་དང་ཐབས་གཉིས་སུ་མེད་པ་སྟེ། ཆོས་ཐམས་ཅད་དེའི་ཚུལ་མི་འདོར་བའི་ཕྱིར་ཚུལ་འཆང་ཞེས་པའོ། ། དོན་དམ་པའི་རྣམ་པར་རྟོག་པ་ཡང་མེད་པའི་ཕྱིར་རྣམ་པར་རྟོག་མེད་ཅེས་པའོ། ། དེ་ཡང་། དམ་པའི་དོན་གྱི་རྣམ་རྟོག་ལའང་། ། མཁས་པས་ཞུམ་པར་མི་བྱ་སྟེ། ། བཟང་བ་འམ་ནི་ངན་པ་ལའང་། ། རྣམ་པར་རྟོག་པའི་དབྱེ་བ་ཅི། ། ཞེས་པ་དང་།
མདོ་ལས་ཀྱང་། ལྷའི་བུ་དག་ཁོ་བོ་མྱ་ངན་ལས་འདས་པ་ལས་ཆེས་ཁྱད་པར་དུ་འཕགས་པའི་ཆོས་གཞན་ཞིག་ཡོད་ན་དེ་ཡང་རྨི་ལམ་ལྟ་བུ་སྒྱུ་མ་ལྟ་བུའོ་ཞེས་སྨྲའོ། ། ཞེས་པ་ལ་སོགས་པ་འབྱུང་ངོ་། ། ལྷུན་གྱིས་གྲུབ་ཅེས་པ་རྣམ་པར་རྟོག་པས་ཀུན་ནས་བསླངས་པའི་བྱ་བ་དང་བྲལ་བས་འབད་པ་མེད་པ་སྟེ། གདོད་མ་ནས་སྤང་པ་དང་བསྒྲུབ་པ་དང་བྲལ་བ་གཉིས་སུ་མེད་པར་ལྷུན་གྱིས་གྲུབ་པའི་ཕྱིར་རོ། ། ཡང་ན་ལོངས་སྤྱོད་མེད་ཅེས་པ་སྟེ་ཡིད་ལ་བྱེད་པ་དང་བྲལ་བའོ། ། ཡང་ན་ངེས་པའི་ལོངས་སྤྱོད་ཅེས་བྱ་སྟེ་སྟོང་པ་ཉིད་ཀྱི་བདག་ཉིད་རང་རིག་པའོ། ། ཉིན་མོ་དང་མཚན་མོ་དང་ཐུན་མཚམས་ཀྱི་དབྱེ་བས་ཏིང་ངེ་འཛིན་གསུམ་ནི་དུས་གསུམ་སངས་རྒྱས་ཞེས་པ་སྟེ། སྐུ་དང་གསུང་དང་ཐུགས་སྤྲུལ་པ་དང་ལོངས་སྤྱོད་རྫོགས་པ་དང་ཆོས་ཀྱི་སྐུའོ། ། དེ་རྣམས་ཀྱི་ལས་སེམས་ཅན་གྱི་དོན་གྱི་རང་བཞིན་བདེ་བ་ཆེན་པོ་ཉམས་སུ་མྱོང་བར་བྱེད་པའོ། །
ཡང་ན་དུས་གསུམ་ཞེས་པ་ཉི་མ་དང་ཟླ་བ་དང་སྒྲ་གཅན་ནས་སྲོག་འབབ་པའི་དུས་དང་། དེ་དག་རེ་རེ་ལའང་འགྲོ་བ་དང་འོང་བ་དང་གནས་པའི་དུས་གསུམ་སྟེ། དངོས་པོ་རྟོགས་ཕྱིར་སངས་རྒྱས་པ། ། ཞེས་པའི་གསུང་ལས་དེ་རྣམས་གཡོ་བ་མེད་པར་རྟོགས་པའི་ཕྱིར་སངས་རྒྱས་ཞེས་པའོ། ། དེའི་ལས་འགྱུར་བ་མེད་པའི་བདེ་བ་ས་བཅུ་གཉིས་མཐར་ཐུག་པ་དང་། ཆོས་ཀྱི་འཁོར་ལོ་བསྐོར་བ་ལ་སོགས་པ་སྟེ་དེ་བྱེད་པའི་ཕྱིར་རོ། ། སངས་རྒྱས་ནི་གཉིས་སུ་མེད་པའི་ཡེ་ཤེས་ཏེ། དེ་ནི་སྐྱེ་བ་དང་འགག་པ་དང་བྲལ་བའི་ཕྱིར་ཐོག་མ་ཐ་མ་མེད་ཅེས་པའོ། ། ཡང་ན་ཐོག་མ་རླུང་ཕྱིར་འབྱུང་བའོ། ། ཐ་མ་ནི་ནང་དུ་འཇུག་པ་སྟེ།
དེ་དག་མེད་པའི་ཕྱིར་སྔགས་ཀྱི་དེ་ཁོ་ན་མངོན་སུམ་དུ་རྟོགས་པ་ནི་སངས་རྒྱས་ཞེས་བྱའོ། ། དང་པོའི་སངས་རྒྱས་ཞེས་པ་སྐད་ཅིག་གཅིག་དང་། རྣམ་པ་ལྔ་དང་། རྣམ་པ་ཉི་ཤུ་དང་། སྒྱུ་འཕྲུལ་དྲ་བས་མངོན་པར་རྫོགས་པར་བྱང་ཆུབ་པའི་མཚན་ཉིད་རྣམས་ཀྱིས་དང་པོ་མངོན་པར་རྫོགས་པར་སངས་རྒྱས་པ་སྟེ། དེ་ནི་ཤེས་རབ་ཐབས་གཟུང་བ་དང་འཛིན་པའི་ཕྱོགས་དང་བྲལ་བའི་ཕྱིར་རིགས་མེད་པ་ཞེས་པའོ། ། ཡང་ན། སྟོང་པ་ཉིད་དང་སྙིང་རྗེའི་བདག་ཉིད་ནི་སངས་རྒྱས་ཞེས་པ་སྟེ། དེ་ནི་དང་པོ་ཐོག་མ་མེད་པ་ནས་སེམས་ཀྱི་ངོ་བོ་ཉིད་ཡིན་གྱི་གློ་བུར་དུ་བྱས་པ་ནི་མ་ཡིན་པའི་ཕྱིར། དང་པོའི་སངས་རྒྱས་ཞེས་པའོ། །
རིགས་མེད་པ་ཞེས་པ་ཤེས་རབ་དང་ཐབས་སོ་སོ་བའི་རིགས་མེད་པ་སྟེ་གཉིས་སུ་མེད་པའི་བདག་ཉིད་དོ། ། དེའི་ཕྱིར་རྒྱུད་ཐམས་ཅད་ཀྱང་གཉིས་སུ་མེད་པའི་རྒྱུད་ཁོ་ན་སྟེ། དེ་ལྟ་མ་ཡིན་ན་དེའི་དོན་བསྒོམས་ནས་མངོན་སུམ་དུ་རྟོགས་ཀྱང་སྒྲིབ་པ་ཐམས་ཅད་ལས་གྲོལ་བའི་ཡེ་ཤེས་ཀྱི་སྐུ་མངོན་དུ་བྱེད་པར་མི་འགྱུར་ཏེ། གཉིས་སུ་མེད་པའི་ཡེ་ཤེས་དང་བྲལ་བའི་ཕྱིར་རོ། ། འདིའི་ལུང་རྣམས་ནི་སྔར་བྲིས་པའི་ཕྱིར་སླར་མ་བྲིས་སོ། ། རྒྱུ་མེད་པ་ཞེས་པ་ལྟར་ན་ཡང་རང་བཞིན་ཉིད་ཡིན་པའི་ཕྱིར་རྒྱུས་གློ་བུར་དུ་བྱས་པ་མ་ཡིན་ཞེས་པར་སྦྱར་བར་བྱའོ། ། ཡེ་ཤེས་ཞེས་པ་རྣམ་པར་མི་རྟོག་པའི་ཡེ་ཤེས་ཏེ། གཅིག་ཅེས་པ་དེ་ཉིད་གཉིས་སུ་མེད་པའི་བདག་ཉིད་དོ། ། མིག་ཅེས་པ་དེས་ཆོས་ཐམས་ཅད་བདེ་བ་ཆེན་པོའི་རོར་མཐོང་བའི་ཕྱིར་ཏེ། འཕོ་བའི་བག་ཆགས་དང་བྲལ་བའི་ཕྱིར་དྲི་མ་མེད་ཅེས་པའོ། །
གཟུགས་ལ་སོགས་པའི་ཆོས་ཐམས་ཅད་ཡེ་ཤེས་ཀྱི་ལུས་ཉིད་ཀྱི་ཕྱིར་ཡེ་ཤེས་ལུས་ཅན་ཞེས་པ་སྟེ། དེའང་དེ་བཞིན་ཉིད་ཀྱི་ངོ་བོར་རྟོགས་པའི་ཕྱིར་དེ་བཞིན་གཤེགས་ཞེས་པའོ། ། ཡང་ན་འཇམ་དཔལ་ཡེ་ཤེས་སེམས་དཔའི་བདག་ཉིད་ཡེ་ཤེས་ལྔ་ཡིན་ལ། དེ་ཉིད་ཡེ་ཤེས་ལུས་ཅན་ཞེས་པ་སྟེ། དེ་ཡང་དེ་བཞིན་གཤེགས་པ་ལྔའི་ངོ་བོའི་ཕྱིར། དེ་བཞིན་གཤེགས་པ་ཞེས་པའོ། ། འདིས་ནི་ཕྱི་ནང་གི་ཆོས་ཐམས་ཅད་བསྡུས་ཞེས་པའོ། ། དེའི་ཕྱིར། ཚིག་གི་དབང་ཕྱུག་ཅེས་པ་རྡོ་རྗེ་སེམས་དཔའོ། ། སྨྲ་བ་ཆེ་ཞེས་པ་མི་བསྐྱོད་པའོ། །
སྨྲ་བའི་སྐྱེས་མཆོག་ཅེས་པ་དོན་ཡོད་གྲུབ་པའོ། ། སྨྲ་བའི་རྒྱལ་ཞེས་པ་ནི་རིན་ཆེན་འབྱུང་ལྡན་ནོ། ། སྨྲ་བའི་དམ་པ་མཆོག་གི་གནས་ཞེས་པ་འོད་དཔག་མེད་དོ། ། སྨྲ་བའི་སེང་གེ་ཐུབ་པ་མེད་ཅེས་པ་རྣམ་པར་སྣང་མཛད་དོ། ། འདི་རྣམས་ནི་ཡན་ལག་དྲུག་གི་རྣལ་འབྱོར་དང་། འཁོར་ལོ་དྲུག་དང་། འཕོ་བ་གཉིས་གཉིས་འགགས་པ་ལས་ས་གཉིས་གཉིས་མངོན་དུ་གྱུར་པ་རྣམས་ལ་ཡང་སྦྱར་བར་བྱའོ། ། ཀུན་ཏུ་ལྟ་བ་ཞེས་པ་ཀུན་ནས་ཡང་དག་པར་མཐོང་བའི་ཡེ་ཤེས་ཏེ། མཆོག་ཏུ་དགའ་ཞེས་པ་དེ་ཉིད་ལྷན་ཅིག་སྐྱེས་པའི་དགའ་བའོ། ། གཟི་བརྗིད་ཕྲེང་བ་ཞེས་པ་ལྷན་ཅིག་སྐྱེས་པའི་གཏུམ་མོའི་འོད་ཀྱི་རྒྱུད་དེ་དེ་དང་ལྡན་པའི་ཕྱིར་ཕྲེང་ལྡན་ཞེས་པའོ། །
ཐམས་ཅད་བདེ་བ་ཆེན་པོར་ཉམས་སུ་མྱོང་བའི་ཕྱིར་བལྟ་ན་སྡུག་ཅེས་པའོ། ། ལྷན་ཅིག་སྐྱེས་པའི་སྣང་བ་དང་ལྡན་པའི་ཕྱིར་འོད་བཟང་ཞེས་པ་སྟེ། འཇིག་རྟེན་གྱི་ཁམས་མཐའ་ཡས་པ་ན་གནས་པའི་སངས་རྒྱས་ལ་སོགས་པ་སྣང་བར་བྱེད་པའི་ཕྱིར་འབར་བ་ཞེས་པའོ། ། དཔལ་གྱི་བེའུ་ཞེས་པ་འཇམ་དཔལ་ཡེ་ཤེས་སེམས་དཔའི་བདག་ཉིད་དེ་བཞིན་གཤེགས་པ་ཐམས་ཅད་སྐྱེད་པར་བྱེད་པའི་མཚན་ཉིད་ཀྱི་རང་བཞིན་ཏེ། གཉིས་སུ་མེད་པ་ཉིད་དོ། ། གཤིན་རྗེ་གཤེད་ལ་སོགས་པ་ཁྲོ་བོའི་ཚོགས་ཀྱི་སྣང་བ་གསལ་བར་བྱེད་ཅེས་པ་སྤྲོ་བར་བྱེད་དེ། འོད་ཅེས་པ་འོད་ཟེར་གྱི་ཚུལ་གྱིས་སྤྲོས་ནས་སེམས་ཅན་གྱི་དོན་བྱེད་པའོ། ། ཡང་ན་གཟུགས་ལ་སོགས་པའི་སྣང་བ་རྣམས་བདེ་བ་ཆེན་པོར་གསལ་བར་བྱེད་པའི་འོད་གཏུམ་མོའི་སྣང་བའོ། ། ཆགས་པ་དང་བྲལ་བ་ལ་སོགས་པའི་ནད་ཐམས་ཅད་ཞི་བར་བྱེད་པའི་ཕྱིར་སྨན་པ་ཆེ་ཞེས་པ་སྟེ། མཆོག་ཅེས་པ་ཕྱིན་ཅི་མ་ལོག་པ་ཉེ་བར་བསྟན་པའི་སྨན་ཡིན་ལ།
བདག་གི་བདེ་བ་ཆེན་པོའི་རང་བཞིན་གཞན་རྣམས་ངེས་པའི་སྦྱོར་བའི་ཕྱིར་གཙོ་བོ་ཞེས་པའོ། ། བླང་བ་དང་དོར་བའི་རྣམ་པར་རྟོག་པ་དང་རླུང་ཟུག་རྔུ་ལྟ་བུ་རྣམས་ཞི་བར་བྱེད་པའི་ཕྱིར་ཟུག་རྔུ་འབྱིན་པ་ཞེས་པ་སྟེ། འགྱུར་བ་མེད་པའི་བདེ་བའི་ངོ་བོ་ཉིད་ལས་བླ་ན་མེད། ། ཅེས་པའོ། ། དཔག་བསམ་གྱི་ཤིང་ལྟར། སྨན་རྣམས་མ་ལུས་ལྗོན་པའི་ཤིང་། དམིགས་པ་མེད་པའི་སྙིང་རྗེ་སྟེ། དེ་ལས་རང་དང་གཞན་གྱི་དམིགས་པའི་ལྟ་བའི་ནད་ཞི་བའི་སྨན་མ་ལུས་པ་འབྱུང་བའི་ཕྱིར་རོ། ། ཉོན་མོངས་པ་འདོད་ཆགས་ལ་སོགས་པ་ཡིན་ལ་དེ་རྣམས་ཉིད་ནད་དེ། དེའི་དགྲ་ཆེ་བ་ཞེས་པ་དེ་རྣམས་ཀྱི་རང་བཞིན་ནི་འོད་གསལ་བ་བདེ་བ་ཆེན་པོ་མངོན་དུ་གྱུར་པའོ། །
དེ་ཡང་བག་ཆགས་དང་བྲལ་བར་བྱེད་པའི་དགྲ་ཆེ་བའོ། ། ཡང་ན་སྔར་བརྗོད་པ་བཞིན། འདུས་པ་དང་། བད་ཀན་དང་། མཁྲིས་པ་དང་། རླུང་གི་ཁམས་འཁྲུག་པར་བྱེད་པའི་རྩ་རིམ་པ་བཞིན་བཅུ་དང་། ཉི་ཤུ་དང་། བཞི་བཅུ་དང་། བརྒྱད་ཅུ་སྟེ་འཁོར་ལོ་དྲུག་འགོག་པར་བྱེད་པའི་རྩ་དྲུག་དང་རིགས་དྲུག་གམ་རྩ་དང་བཅས་པ་བརྒྱ་དྲུག་ཅུ་རྩ་གཉིས་པོ་རྣམས་སོ། ། དེ་རྣམས་སུ་ཉོན་མོངས་པ་འདོད་ཆགས་པས་ཀུན་ནས་བསླངས་ནས་འདུས་པ་ལ་སོགས་པའི་ཕྱིར་ཉོན་མོངས་ནད་ཅེས་པའོ། །
དེ་རྣམས་ཀྱི་དགྲ་ཆེ་བ་ཞེས་པ་གཉེན་པོ་སྟེ་ཐུར་སེལ་སྐུམ་པ་ལ་སོགས་པ་སྦྱོར་བ་སྔར་བརྗོད་པ་རྣམས་སོ། ། དེའི་ཕྱིར་འདི་ནི་ནད་མེད་པ་དང་ཚེ་འཕེལ་བ་ལ་སོགས་པའི་དོན་དུ་བྱའོ། ། ཡང་ན་ཟུག་རྔུ་ཞེས་པ་དང་ཉོན་མོངས་ནད་ཅེས་པ་ནི་འཕོ་བའི་བག་ཆགས་འགྱུར་བའི་བདེ་བ་སྟེ། སྡུག་བསྔལ་དང་། ཁམས་ཟད་པ་ལ་སོགས་པ་བྱེད་པའི་ཕྱིར་རོ། ། དེ་ཡང་དབང་མདོར་བསྟན་ལས། འཕོས་པ་ལས་ནི་ཆགས་བྲལ་འགྱུར། ། ཆགས་བྲལ་ལས་ནི་སྡུག་བསྔལ་འགྱུར། ། སྡུག་བསྔལ་སྐྱེས་བུའི་ཁམས་ཟད་བྱེད། ། ཟད་པ་ལས་ནི་འཆི་བར་བརྗོད། །
ཅེས་འབྱུང་ངོ་། ། དེའི་སྨན་དང་གཉེན་པོ་ནི་འགྱུར་བ་མེད་པའི་བདེ་བ་གཉིས་སུ་མེད་པའི་ཡེ་ཤེས་སོ། ། འཇིག་རྟེན་གསུམ་ཞེས་པ་ལུས་དང་ངག་དང་སེམས་གཅིག་པ་ཉིད་དོ། ། དེ་བདེ་བ་ཆེན་པོས་བརྒྱན་པའི་ཕྱིར་མཆོག་ཅེས་པའོ། ། དེའང་རང་བྱིན་གྱིས་བརླབ་པའི་ངོ་བོ་ཉིད་ཀྱིས་མཛེས་པའི་ཕྱིར་སྡུག་གུ་ཞེས་པའོ། ། ཡང་ན་གསུམ་དང་འཇིག་རྟེན་ནི་འཇིག་རྟེན་གསུམ་ཞེས་པ་སྟེ། སྟེང་དང་འོག་གི་ལུས་དང་ངག་དང་སེམས་ཀྱི་རྩ་གསུམ་དང་ཕུང་པོ་དང་ཁམས་ཀྱི་བདག་ཉིད་ཀྱི་རླུང་རྣམས་སོ། ། དེ་རྣམས་ཐིག་ལེའི་བདག་ཉིད་དུ་གཡོ་བ་མེད་པར་གྱུར་པའི་ཕྱིར་ཐིག་ལེ་ཞེས་པ་སྟེ། དེ་ཐམས་ཅད་ཀྱི་ཡིད་འཕྲོག་པའི་ཕྱིར་སྡུག་གུ་ཞེས་པའོ། ། འདིར་རྒྱུ་སྐར་ཉི་ཤུ་རྩ་བདུན་གྱི་ཆུ་ཚོད་རྣམ་པར་དག་པས་སྔར་བརྗོད་པའི་རྩ་བརྒྱ་དྲུག་ཅུ་རྩ་གཉིས་པོ་རྣམས་རེ་རེ་ལ་ཡང་རླུང་བཅུ་རྒྱུ་བའི་ཕྱིར་ཕུང་པོ་དང་ཁམས་རྣམ་པ་བཅུའི་དབྱེ་བས་རེ་རེ་ཡང་བཅུར་འགྱུར་བའི་ཕྱིར་ཉི་ཤུ་ལྷག་པའི་བརྒྱ་ཕྲག་བཅུ་དྲུག་གི་གྲངས་ནི་ནང་དུ་ཡིན་ལ།
དཀྱིལ་འཁོར་དུ་ནི་དེ་རྣམས་ལྷའི་འཁོར་ལོར་འགྱུར་ཞིང་རྫོགས་པའི་རིམ་པ་ལ་ནི་འདི་རྣམས་འཁོར་ལོ་དྲུག་ལ་གཡོ་བ་མེད་པར་བཅིངས་པ་ལས། རྒྱུ་སྐར་དཀྱིལ་འཁོར་ཅན་ཞེས་པ་སྟེ། དཔལ་ལྡན་ཞེས་པ་གཉིས་སུ་མེད་པའི་ཡེ་ཤེས་ཀྱི་ངོ་བོར་ལྡན་པའི་ཕྱིར་རོ། ། གཞན་ཡང་རྒྱུ་སྐར་རྣམས་ནི་ཁྱིམ་བཅུ་གཉིས་ཀྱི་བདག་ཉིད་དེ། དེ་རྣམས་འཕོ་བ་མེད་པ་བདེ་བ་ཆེན་པོའི་ངོ་བོར་གྱུར་པའི་ཕྱིར། དཔལ་ལྡན་རྒྱུ་སྐར་དཀྱིལ་འཁོར་ཅན། ། ཞེས་པའོ། ། ཕྱོགས་བཅུ་ཞེས་པ་ཆོས་ཀྱི་འཁོར་ལོའི་ཕྱོགས་བཅུའི་རྩ་རྣམས་ལ། ནམ་མཁའི་མཐར་ཐུག་པའི་རླུང་རྒྱུ་བ་རྣམས་འགགས་པ་ལས། ཆོས་ཐམས་ཅད་གཉིས་སུ་མེད་པའི་ཡེ་ཤེས་ཀྱི་ངོ་བོར་གསལ་བའི་ཕྱིར།
ཆོས་ཀྱི་རྒྱལ་མཚན་ཆེན་པོ་སྒྲེང་ཞེས་པའོ། ། ཡང་ན་བཅུ་ཞེས་པ་རྡོ་རྗེ་སེམས་དཔའ་བདག་ཉིད་གཅིག་ཉིད་ཕུང་པོ་དང་ཁམས་ཀྱི་དབྱེ་བས་བཅུ་ཡིན་ལ། དེ་རེ་རེ་ཡང་ཕྱོགས་ཞེས་པ་བཅུའི་བདག་ཉིད་ཀྱི་ཕྱིར་རིགས་བརྒྱའི་རང་བཞིན་ནོ། ། དེ་ནི། ནམ་མཁའི་མཐར་ཐུག་པ་རྣམས་སུ་ཆོས་ཀྱི་རྒྱལ་མཚན་ཆེན་པོ་སྒྲེང་བ་ཞེས་བྱའོ། ། ཡང་ན་འདིར་ཕྱི་རོལ་ཏུ་ཕྱོགས་བཅུའི་འཇིག་རྟེན་གྱི་ཁམས་རྣམས་སུ། ནམ་མཁའི་མཐར་ཐུག་པར་ཇི་ལྟར་མོས་པའི་སྐུ་རྣམས་ཀྱིས་ཇི་ལྟར་མོས་པའི་ཆོས་སྟོན་པ་ནི་ཆོས་ཀྱི་རྒྱལ་མཚན་ཡིན་ལ། ནང་དུ་ནི་ལུས་ཀྱི་ཕྱོགས་བཅུའི་ནམ་མཁའ་བ་སྤུའི་མཐར་ཐུག་པར། ཆོས་ཀྱི་རྒྱལ་མཚན་བདེ་བ་ཆེན་པོའི་བདག་ཉིད་དུ་བྱེད་པའོ། ། འགྲོ་བ་ནི་རྣམ་པར་རྟོག་པའི་རིམ་པ་དང་བཅས་པ་དགའ་བ་དང་པོ་གསུམ་སྟེ།
གདུགས་ནི་འཕོ་བའི་བག་ཆགས་ཀྱི་གདུང་བ་སེལ་བའི་ཕྱིར་ལྷན་ཅིག་སྐྱེས་པའི་དགའ་བའོ། ། དེ་ཡང་གཅིག་ཅེས་པ་གཉིས་སུ་མེད་པ་སྟེ། སྤངས་པ་ཞེས་པ་ཐམས་ཅད་དེའི་བདག་ཉིད་དུ་གྱུར་པའི་ཕྱིར་རོ། ། དམིགས་པ་མེད་པའི་བྱམས་པ་དང་སྙིང་རྗེ་ཉིད་དཀྱིལ་འཁོར་ཏེ་སྙིང་པོ་བདེ་བ་ཆེན་པོ་ལེན་པའི་ཕྱིར་རོ། ། གཉིས་སུ་མེད་པའི་ཡེ་ཤེས་དང་ལྡན་པའི་ཕྱིར་དཔལ་ལྡན་ཞེས་པའོ། ། པད་མ་ཞེས་པ་ཆོས་འབྱུང་རྣམ་པ་ཐམས་ཅད་པའི་སྟོང་པ་ཉིད་ཡིན་ལ། གར་ནི་དེ་ཉིད་སྒྱུ་མའི་རྣམ་འཕྲུལ་ལྟར་སྣ་ཚོགས་པའི་རྣམ་པའི་འཁོར་ལོར་སྣང་བ་སྟེ། དེ་དག་དབྱེར་མེད་པར་མྱོང་བའི་ཕྱིར་དབང་ཕྱུག་ཅེས་པའོ། ། ཁྱབ་བདག་ཆེན་པོ་ཞེས་པ་གོ་སླའོ། ། རིན་ཆེན་ཞེས་པ་འགྱུར་བ་མེད་པའི་དགའ་བ་རྒྱས་པ་སྟེ།
དེ་ཉིད་གདུགས་ཏེ་སྔར་བཞིན་ནོ། ། སངས་རྒྱས་ཞེས་པ་འཕོ་བའི་བག་ཆགས་དང་བྲལ་ཞིང་འགྱུར་བ་མེད་པའི་བདེ་བ་རྒྱས་པ་སྟེ། ཀུན་ཞེས་པ་ཕུང་པོ་དང་ཁམས་དང་ལྟེ་བ་ལ་སོགས་པའི་འཁོར་ལོ་རྣམས་སྒྲིབ་པ་མེད་པའི་བདག་ཉིད་རྣམ་པར་སྣང་མཛད་ལ་སོགས་པ་རྣམས་སོ། ། དེ་རྣམས་ཀྱི་རྒྱལ་པོ་ཆེན་པོ་ནི་རྡོ་རྗེ་སེམས་དཔའི་རང་བཞིན་འཇམ་དཔལ་ཡེ་ཤེས་སེམས་དཔའ་སྟེ་བདེ་བ་ཆེན་པོ་གཉིས་སུ་མེད་པའི་ངོ་བོར་གསལ་བའི་ཕྱིར་རོ། ། འདིར་སངས་རྒྱས་ཀུན་ཞེས་པ་ནི། ཐམས་ཅད་དུ་སྔ་མ་བཞིན་ནོ། ། དེའི་ཕྱིར་སངས་རྒྱས་ཀུན་བདག་དངོས་པོ་ཞེས་པ་བྱང་ཆུབ་ཀྱི་སེམས་སྟོང་པ་ཉིད་དང་སྙིང་རྗེ་གཉིས་སུ་མེད་པ་སྟེ། དེ་བདག་ཉིད་རིག་པའི་ཚུལ་གྱིས་འཛིན་པའོ། ། རྣལ་འབྱོར་ཆེ་ཞེས་པ་ཤེས་རབ་དང་ཐབས་གཉིས་སུ་མེད་པའི་བདེ་བ་ཆེན་པོ་སྟེ། ལས་དང་ཡེ་ཤེས་ཀྱི་ཕྱག་རྒྱ་ལས་མཆོག་ཏུ་གྱུར་པའི་ཕྱིར་རོ། །
བསྟན་པ་གཅིག་ཅེས་པ་ཐོག་མ་དང་བར་དང་ཐ་མར་དགེ་བ་ཤེས་རབ་དང་ཐབས་སྟོང་པ་ཉིད་དང་སྙིང་རྗེ་རོ་མཉམ་པ་རྡུལ་ཕྲ་རབ་ཀྱི་ཆོས་ཉིད་ལས་འདས་པ་པྲ་ཕབ་པ་ལྟ་བུ་སྟེ། འདི་ཉིད་དུ། ཐོག་མ་བར་དང་མཐར་དགེ་བ། ། མཚན་ཡང་དག་པར་བརྗོད་པ་མཆོག ། འདས་པའི་སངས་རྒྱས་རྣམས་ཀྱིས་གསུངས། ། མ་འོངས་རྣམས་ཀྱང་གསུང་འགྱུར་ལ། ། ད་ལྟར་བྱུང་བའི་རྫོགས་སངས་རྒྱས། ། གང་ཡང་ཡང་དག་གསུང་བ་གང་། ། ཞེས་པ་ལ་སོགས་པ་སྔར་གསུངས་སོ། ། དེ་བཞིན་དུ་མཁའ་འགྲོ་མ་རྡོ་རྗེ་གུར་དུ།
སྟོང་ཉིད་སྙིང་རྗེ་དབྱེར་མེད་པ། ། གང་དུ་སེམས་ནི་རབ་བསྒོམས་པ། ། འདི་ནི་སངས་རྒྱས་ཆོས་དང་ནི། ། དགེ་འདུན་གྱི་ཡང་བསྟན་པ་འོ། ། ཞེས་པ་དང་། དེ་བཞིན་དུ་མངོན་པར་བརྗོད་པ་འབུམ་པར། སྟོང་ཉིད་སྙིང་རྗེ་གཅིག་གྱུར་པ། ། རྒྱུད་གང་ལ་ནི་རབ་བསྟན་ཞིང་། ། འཇིག་རྟེན་མགོན་པོ་སྒྲུབ་བྱེད་པ། ། རྒྱུད་དེ་སངས་རྒྱས་ཀྱིས་བསྟན་པའོ། །
ཞེས་པ་དང་། དེ་བཞིན་དུ་སྡོམ་པ་འབྱུང་བའི་རྒྱུད་དུ། ཤེས་རབ་སྙིང་རྗེ་དག་དབྱེ་བ། ། སྒྲོན་མ་སྣང་བ་དག་པ་བཞིན། ། འདི་གཉིས་དབྱེ་བ་མེད་པའི་བདག ། སེམས་ནི་གཅིག་གི་གཟུགས་ཅན་ནོ། ། ཤེས་རབ་ཐབས་ནི་མཉམ་སྦྱོར་ལས། ། རྫོགས་པའི་བྱང་ཆུབ་སྒྲུབ་བྱེད་པ། ། དེ་ཉིད་སངས་རྒྱས་མཐའ་དག་གི ། རབ་ཏུ་གནས་པའང་བླ་ན་མེད། །
དབྱེར་མེད་རྣམ་པར་ཡང་དག་རིག ། གང་གནས་རྡོ་རྗེ་སེམས་དཔའ་འོ། ། ཞེས་པ་ལ་སོགས་པ་གསུངས་སོ། ། རྡོ་རྗེ་ཞེས་པ་རྣམ་པ་ཐམས་ཅད་པའི་སྟོང་པ་ཉིད་དེ། རིན་ཆེན་ཞེས་པ་འགྱུར་བ་མེད་པའི་བདེ་བ་རྒྱས་པའོ། ། དབང་བསྐུར་ཞེས་པ་ས་བཅུ་གཉིས་པའི་མཐར་ཐུག་པ་ཐོབ་པར་གྱུར་པ་སྟེ་དཔལ་ཞེས་པ་གཉིས་སུ་མེད་པའི་ཡེ་ཤེས་ཉིད་དོ། ། ཀུན་ཞེས་པ་ཕུང་པོ་ལྔ་ལ་སོགས་པ་སྟེ། རིན་ཆེན་ཞེས་པ་དེ་རྣམས་བདེ་བ་ཆེན་པོའི་རོར་གྱུར་པའོ། ། དེའི་བདག་པོ་ནི་ཤེས་རབ་དང་ཐབས་གཉིས་སུ་མེད་པ་སྟེ། དེ་ལ་དབང་འབྱོར་བའི་ཕྱིར་དབང་ཕྱུག་ཅེས་པ་སྟེ།
རྡོ་རྗེ་སེམས་དཔའི་བདག་ཉིད་འཇམ་དཔལ་ཡེ་ཤེས་སེམས་དཔའོ། ། ཀུན་ཞེས་པ་ཕུང་པོ་ལྔ་དང་ཁམས་ལྔ་སྟེ་འཇིག་རྟེན་ཞེས་པ། སྔགས་དང་དབྱིབས་དང་ཆོས་བདག་ཉིད། ། ཅེས་པའི་གསུང་ལས་སྐུ་དང་གསུང་དང་ཐུགས་སོ། ། དེ་དག་གི་དབང་ཕྱུག་ནི་རྡོ་རྗེ་སེམས་དཔའ་སྟེ། དེའི་བདག་པོ་ནི་རྣམ་པར་ཐར་པ་བཞིའི་བདག་ཉིད་དོ། ། རྡོ་རྗེ་ཀུན་ཞེས་པ་སྐུ་དང་གསུང་དང་ཐུགས་དང་ཡེ་ཤེས་རྡོ་རྗེ་རྣམས་ཏེ། སྐུའི་ཐིག་ལེ་ལ་སོགས་པ་རྣམས་དཔྲལ་བ་ལ་སོགས་པ་རྣམས་སུ་འཛིན་པས་འཆང་ཞེས་པའོ། ། མངའ་བདག་ཅེས་པ་སད་པ་ལ་སོགས་པའི་གནས་སྐབས་རྣམ་པར་དག་པ་སྐུ་བཞིའི་བདག་ཉིད་འཇམ་དཔལ་ཡེ་ཤེས་སེམས་དཔའོ། ། སངས་རྒྱས་ཀུན་གྱི་ཐུགས་ཆེ་བ། །
ཞེས་པ་ལ་སོགས་པ་རྐང་པ་གཉིས་ཀྱི་དོན་ནི་ཆོས་ཀྱི་སྐུའི་རང་བཞིན་ནོ། ། སངས་རྒྱས་ཀུན་གྱི་སྐུ་ཆེ་བ། ། ཞེས་པ་སྤྲུལ་པའི་སྐུའི་རང་བཞིན་ནོ། ། སངས་རྒྱས་ཀུན་གྱི་མཚོ་དང་ལྡན། ། ཞེས་པ་ལོངས་སྤྱོད་རྫོགས་པའི་སྐུའི་རང་བཞིན་ནོ། ། དེ་ཡང་དཔལ་འདུས་པའི་རྒྱུད་དུ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཞེས་པ་ལ་སོགས་པ་གསུངས་ཏེ་འཇམ་དཔལ་ཡེ་ཤེས་སེམས་དཔའ་འོ། ། ཡང་ན་འགྲེལ་པ་དྲི་མ་མེད་པའི་འབྱུང་བ་ལྟར་ཏེ། སངས་རྒྱས་ཀུན་གྱི་ཐུགས་ཆེ་བ། ། ཞེས་པ་ལུས་ཀྱི་ཆོས་ཀྱིས་ཝྃ་ཡིག་དམིགས་པ་མེད་པའི་སྙིང་རྗེ་ཆེན་པོའི་བདག་ཉིད་སྟོང་པ་ཆེན་པོ་ཡི་གེ་ལྔའོ། །
ཐུགས་ལ་གནས་ཞེས་པ་བསམ་པའི་ཆོས་ཀྱི་ཨེ་ཡིག་རྣམ་པ་ཐམས་ཅད་པའི་སྟོང་པ་ཉིད་ཀྱི་བདག་ཉིད་ཐིག་ལེ་སྟོང་པ་ཡི་གེ་དྲུག་སྟེ་རྟེན་གྱི་རང་བཞིན་ནོ། ། སྐུ་ཆེ་བ་ཞེས་པ་སྟོང་པ་ཆེན་པོ་ཡི་གེ་ལྔ་པོ་ཉིད་སྐུའི་རྣམ་པར་སྣང་བ་སྟེ། ཐམས་ཅད་ཀྱི་རིགས་ཀྱི་བདག་པོ་ཉིད་ཀྱི་ཕྱིར་རོ། ། གསུང་ཡང་ཡིན། ཞེས་པ་ཐིག་ལེ་སྟོང་པ་ཡི་གེ་དྲུག་པོ་ཉིད་སྔགས་ཀྱི་རྣམ་པར་སྣང་བ་སྟེ། ཡིད་སྐྱོབ་པའི་བདག་ཉིད་ཀྱི་ཕྱིར་རོ། ། ཡང་ན་སངས་རྒྱས་སྐུ་རྡོ་རྗེ་ལ་སོགས་པ་དང་། རྣམ་པར་སྣང་མཛད་ལ་སོགས་པ་རྣམས་བདེ་བ་ཆེན་པོའི་བདུད་རྩིའི་ཆུས་གང་བའི་ཕྱིར་མཚོ་དང་ལྡན་ཞེས་པའོ། ། ཉི་མའི་ལམ་གྱིས་སྲོག་གཡོ་བ་མེད་པའི་ཕྱིར་རྡོ་རྗེ་ཉི་མ་སྟེ་སྟོང་པ་ཉིད་ཀྱི་སྣང་བ་དང་ལྡན་པའི་ཕྱིར་སྣང་བ་ཆེ་ཞེས་པའོ། ། ཟླ་བའི་ལམ་གྱིས་སྲོག་གཡོ་བ་མེད་པའི་ཕྱིར་རྡོ་རྗེ་ཟླ་བ་སྟེ།
དྲི་མེད་ཅེས་པ་རྣམ་པར་རྟོག་པ་ཐམས་ཅད་དང་བྲལ་བ་ཡིན་ལ། དམིགས་པ་མེད་པའི་སྙིང་རྗེའི་སྣང་བ་དང་ལྡན་པའི་ཕྱིར་འོད་ཅེས་པའོ། ། དེ་བཞིན་དུ་རིམ་པ་བཞིན་སྲོག་དང་ཐུར་སེལ་གྱི་རླུང་གཡོ་བ་མེད་པའོ། ། ཕྱི་རོལ་ཏུ་ནི་དེ་དག་ཉིད་བྱང་དུ་བགྲོད་པ་དང་ལྷོར་བགྲོད་པ་ཉིན་མོ་དང་མཚན་མོའི་རང་བཞིན་ཏེ། བསམ་པའི་དབྱེ་བས་ནི། ཉིན་མོ་བཅོམ་ལྡན་རྡོ་རྗེ་ཅན། ། མཚན་མོ་ཤེས་རབ་རབ་ཏུ་བརྟག ། ཅེས་གསུངས་སོ། ། འདིར་ཆགས་པ་ནི་དཀར་པོའི་ཕྱོགས་ཏེ། དེའི་མཐར་ཐུག་པའོ། །
ཆགས་བྲལ་ནི་ནག་པོའི་ཕྱོགས་ཏེ། དེའི་དང་པོ་ཆ་བཅུ་དྲུག་པ། ཆགས་པ་ཆེ། ཞེས་པ་ལྷན་ཅིག་སྐྱེས་པའི་དགའ་བ་དམིགས་པ་མེད་པའི་བདག་ཉིད་དོ། ། ཁ་དོག་སྣ་ཚོགས་པ་ཉམས་སུ་མྱོང་བ་ཐམས་ཅད་གཏུམ་མོ་བདེ་བ་ཆེན་པོའི་མེ་འབར་བའི་རང་བཞིན་གྱིས་འབར་བའི་འོད་ཅེས་པའོ། ། ཡང་ན་འདི་ནི་ལྷན་ཅིག་སྐྱེས་པའི་དགའ་བ་ཉིད་དེ། ཁམས་ཐམས་ཅད་ཀྱི་ངོ་བོའི་ཕྱིར་ཁ་དོག་སྣ་ཚོགས་ཞེས་པའོ། ། དེ་ཡང་འགྲེལ་པ་དྲི་མ་མེད་པའི་འོད་དུ། ལྔ་པ་ནི་དགའ་བ་རྫོགས་པའོ། ། བཅུ་པ་ནི་མཆོག་དགའ་རྫོགས་པའོ། །
ཉ་ནི་ཁྱད་པར་གྱི་དགའ་བ་རྫོགས་པའོ། ། ལྷན་ཅིག་སྐྱེས་པའི་དགའ་བ་ཞེས་པ་ནི་ཆ་བཅུ་དྲུག་པ་སྟེ་ཁམས་ཐམས་ཅད་བསྡུས་པ་དང་འདུས་པ་སྡོམ་པའོ། ། དེ་ལྟར་བྱང་ཆུབ་ཀྱི་སེམས་ཀྱི་ཆགས་པ་ནི་དཀར་པོའི་ཕྱོགས་ཏེ། ཆགས་བྲལ་ནི་ནག་པོའི་ཕྱོགས་སོ་ཞེས་གསུངས་སོ། ། ཡང་ན་ཁ་དོག་སྣ་ཚོགས་ཞེས་པ་དེ་བཞིན་གཤེགས་པ་ལྔའི་བདག་ཉིད་ནམ་མཁའ་ལ་སོགས་པ་དཀྱིལ་འཁོར་ལྔའི་རླུང་རྣམས་ཏེ། ཁ་དོག་ལྗང་ཁུ་ལ་སོགས་པའི་འོད་འཕྲོ་བ་དང་བཅས་པའི་ཕྱིར་རོ། ། དེ་ཉིད་ཀྱི་ཕྱིར་རྡོ་རྗེ་སྐྱིལ་ཀྲུང་ཞེས་པ་གཡོན་པ་དང་གཡས་པའི་རླུང་དཀྱིལ་འཁོར་ལྔའི་བདག་ཉིད་དབུ་མར་རོ་མཉམ་པར་གྱུར་ཏེ་འགྲོ་འོང་དང་བྲལ་བ་དང་བྱང་ཆུབ་ཀྱི་སེམས་ཀྱི་ཐིག་ལེ་ནོར་བུའི་ནང་དུ་གནས་པས་འཛག་པ་མེད་པའོ། ། རྫོགས་སངས་རྒྱས་ཞེས་པ་དེ་ལས་ཡང་དག་པའི་བདེ་བ་རྒྱས་ཤིང་འཕོ་བའི་བག་ཆགས་དང་བྲལ་བར་གྱུར་པའོ། ། དེ་ཡང་བདེ་མཆོག་ཉུང་ངུའི་རྒྱུད་དུ། ཡིད་ནི་ནང་དུ་ཆུད་པ་ཡིས། །
འདོད་པའི་དངོས་གྲུབ་བསྒོམ་པར་བྱ། ། ཞེས་པ་དང་། དེ་བཞིན་དུ་དཔལ་འདུས་པ་སྟོང་ཕྲག་ཉི་ཤུ་རྩ་ལྔ་པར། རྡོ་རྗེ་སྐྱིལ་ཀྲུང་གིས་སེམས་ནི། ། ནོར་བུའི་ནང་དུ་གནས་པར་བལྟ། ། རྒྱུ་མཐུན་ལ་སོགས་བདེ་བ་རྫོགས། ། དྲི་མ་མེད་པའི་བར་དུ་བསྒོམ། ། ཞེས་པ་དང་། དེ་བཞིན་དུ། བྷ་གར་ལིང་ག་རབ་བཞག་ནས། །
བྱང་ཆུབ་སེམས་ནི་སྤྲོ་མི་བྱ། ། ཁམས་གསུམ་པོ་ནི་མ་ལུས་པ། ། སངས་རྒྱས་གཟུགས་སུ་བསྒོམ་པར་བྱ། ། ཞེས་པ་ལ་སོགས་པ་གསུངས་སོ། ། སངས་རྒྱས་སུ་ཡང་དག་པར་བརྗོད་པའི་ཆོས་ནི་གཟུགས་ལ་སོགས་པ་སྒྲིབ་པ་མེད་པའི་བདག་ཉིད་དོ། ། དེ་རྣམས་རང་རིག་པའི་ཚུལ་གྱིས་འཛིན་པའོ། ། ཡང་ན་སྐུ་དང་གསུང་དང་ཐུགས་དང་ཡེ་ཤེས་ཀྱི་ཐིག་ལེ་སྟེ་དེ་རྣམས་རྣམ་པར་ཐར་པའི་སྒོ་བཞིའི་བདག་ཉིད་ཀྱིས་དཔྲལ་བ་ལ་སོགས་པ་བཅིངས་པས་འཕོ་བ་མེད་པའི་ཕྱིར་འཛིན་པའོ། ། དཔལ་ལྡན་ཞེས་པ་སྟོང་པ་ཉིད་དང་སྙིང་རྗེ་གཉིས་སུ་མེད་པ་དང་ལྡན་པའི་ཕྱིར་རོ། ། དེ་ཉིད་སངས་རྒྱས་ཞེས་པ་སྟེ་རྣམ་པར་མི་རྟོག་པའི་ཡེ་ཤེས་སོ། ། དེ་ནི་པད་མ་ཞེས་པ་ཉོན་མོངས་པའི་བག་ཆགས་དང་བྲལ་བ་དང་།
བདེ་བ་ཆེན་པོའི་གཞིའི་ཕྱིར་ཕྱག་རྒྱ་ཆེན་པོ་སྟེ། དེ་ལས་སྐྱེས་པར་གྱུར་པའོ། ། དེ་ཡང་འགྲེལ་པ་དྲི་མ་མེད་པའི་འོད་དུ། ལས་ཀྱི་ཕྱག་རྒྱ་ཡོངས་དོར་ཞིང་། ། ཡེ་ཤེས་ཕྱག་རྒྱ་རྣམ་པར་སྤངས། ། ཕྱག་རྒྱ་ཆེ་ལས་ཡང་དག་སྐྱེས། ། ལྷན་སྐྱེས་གཞན་དང་འགྲོགས་པ་མིན། ། ཞེས་པ་ལ་སོགས་པ་གསུངས་སོ། ། ཀུན་མཁྱེན་ཞེས་པ་རྣམ་པ་ཐམས་ཅད་མཆོག་དང་ལྡན་པའི་སྟོང་པ་ཉིད་རང་རིག་པ་སྟེ། ཡེ་ཤེས་ཞེས་པ་དེ་ཉིད་རྣམ་པར་རྟོག་པ་ཐམས་ཅད་དང་བྲལ་བའོ། །
མཛོད་ཅེས་པ་ཆོས་ཐམས་ཅད་དེའི་ནང་དུ་ཚུད་པའི་ཕྱིར་ཏེ་དེ་འཛིན་པའི་ཕྱིར་རོ། ། ཡང་ན་དབུགས་ཉི་ཁྲི་ཆིག་སྟོང་དྲུག་བརྒྱ་རྣམས་དང་ཐིག་ལེ་བཅུ་དྲུག་པོ་རྣམས་འཕོ་བ་མེད་པར་གྱུར་པའི་ཕྱིར་ཏེ། བདེ་བ་ཆེན་པོ་དམིགས་པ་མེད་པའི་ངོ་བོ་ཉིད་ལས་ཡེ་ཤེས་ཞེས་པའོ། ། དེའི་མཛོད་ནི་ཨེ་ཝྃ་གྱི་བདག་ཉིད་ཤེས་རབ་དང་ཐབས་ཀྱི་རང་བཞིན་རྡོ་རྗེ་དང་པད་མ་དག་མཉམ་པར་སྦྱོར་བ་སྟེ། བདེ་བ་ཆེན་པོའི་གནས་ཡིན་པའི་ཕྱིར་རོ། ། དེ་ཡང་དཔལ་ཀྱཻ་རྡོ་རྗེར། ཨེ་ཡིག་ཆ་བྱད་བཟང་པོ་གང་། ། དབུས་སུ་ཝྃ་ཡིག་གིས་བརྒྱན་པ། ། བདེ་བ་ཐམས་ཅད་ཀྱི་ནི་གནས། ། སངས་རྒྱས་རིན་ཆེན་ཟ་མ་ཏོག །
ཅེས་གསུངས་སོ། ། འཛག་པ་མེད་པ་རང་རིག་པའི་ཚུལ་གྱིས་འཛིན་པའོ། ། ཝྃ་ཡིག་གི་སྟེང་དུ་རྡུལ་རྣམ་པར་དག་པ་ཚེག་དྲག་གི་རང་བཞིན་ཟླ་བ་ཕྱེད་པ་དང་། ཐིག་ལེའི་རང་བཞིན་བདེ་བ་ཆེན་པོ་བྱང་ཆུབ་ཀྱི་སེམས་དང་། གཞོམ་དུ་མེད་པའི་རང་བཞིན་ནཱ་ད་དང་ལྡན་པས་འདོད་པ་ལྔ་ལ་ཉེ་བར་ལོངས་སྤྱོད་པ་ལ་སོགས་པའི་གཟུགས་འཛིན་པའི་ཕྱིར་སྒྱུ་འཕྲུལ་སྣ་ཚོགས་འཆང་ཞེས་པའོ། ། ཡེ་ཤེས་ཀྱི་སྣང་བ་གསལ་བར་བྱེད་པའི་ཕྱིར་རྒྱལ་པོ་ཞེས་པའོ། ། ཡང་ན་སྔར་བརྗོད་པ་བཞིན་ཉོན་མོངས་པ་དང་རྣམ་པར་རྟོག་པ་ཐམས་ཅད་འཇོམས་པའི་ཕྱིར་སྒྱུ་འཕྲུལ་ཞེས་པ་སྟེ་སྟོང་པ་ཉིད་དོ། ། སྣ་ཚོགས་ཞེས་པ་དེ་ཉིད་རྣམ་པའི་འཁོར་ལོ་སྣ་ཚོགས་པའི་ངོ་བོའི་ཕྱིར་ཀུན་རྫོབ་ཀྱི་བདེན་པའོ། ། དེ་དག་གཉིས་སུ་མེད་པ་རང་རིག་པའི་ཚུལ་གྱིས་སྐད་ཅིག་ཀྱང་གཡེལ་བ་མེད་པར་འཛིན་པའི་ཕྱིར་འཆང་ཞེས་པ་སྟེ། དེ་ཡང་དཔལ་ཀྱཻ་རྡོ་རྗེར།
བདག་མེད་རྣལ་འབྱོར་ལྡན་པའམ། ། ཡང་ན་ཧེ་རུ་ཀ་དཔལ་བརྩོན། ། གཞན་པའི་སེམས་ཀྱིས་སྐད་ཅིག་ཀྱང་། ། དངོས་གྲུབ་འདོད་པས་མི་གནས་སོ། ། ཞེས་གསུངས་སོ། ། དེ་མངོན་སུམ་དུ་གསལ་བར་གྱུར་པའི་ཕྱིར་རྒྱལ་པོ་ཞེས་པའོ། ། སངས་རྒྱས་ཞེས་པ་འགྱུར་བ་མེད་པའི་བདེ་བའོ། ། དེ་ཉིད་རིག་པ་སྟེ། དེ་ཡང་འགྲེལ་པ་དྲི་མ་མེད་པའི་འོད་དུ། རིག་པ་ཞེས་པ་རྣམ་པར་མི་རྟོག་པ་ནང་གི་རིག་པ་སྟེ་རྣམ་པ་ཐམས་ཅད་དང་ལྡན་པའི་སྟོང་པ་ཉིད་དོ། །
གཞན་ཡང་འགྱུར་མེད་ཀྱང་རིག་པ་སྟེ་དམིགས་པ་མེད་པ་ཟག་པ་མེད་པའི་བདེ་བའི་བདག་ཉིད་ཅན་ནོ་ཞེས་སོ། ། དེ་རྒྱུན་མི་འཆད་པར་འཛིན་པའི་ཕྱིར་འཆང་ཞེས་པ་སྟེ། ཆེ་བ་ཞེས་པ་དེས་ཐམས་ཅད་ལ་ཁྱབ་པའི་ཕྱིར་རོ། ། ཡང་ན་སངས་རྒྱས་ཞེས་པ་རྣམ་པར་སྣང་མཛད་ལ་སོགས་པ་དྲུག་སྟེ། དེ་རྣམས་ཉིད་ཡེ་ཤེས་ཀྱི་ངོ་བོའི་ཕྱིར་རིག་པ་ཞེས་པའོ། ། དེ་རྣམས་སྤྲུལ་པའི་འཁོར་ལོ་ལ་སོགས་པ་རྣམས་སུ་རླུང་དང་ཐིག་ལེ་འཕོ་བ་མེད་པའི་ངོ་བོས་འཛིན་པའི་ཕྱིར་འཆང་ཞེས་པ་སྟེ། དེ་ཉིད་ཆེ་བ་ཞེས་པ་འཇམ་དཔལ་ཡེ་ཤེས་སེམས་དཔའི་བདག་ཉིད་དོ། ། སྨིན་མཚམས་སུ་སོན་པ་དྲི་མ་དང་བྲལ་བའི་ངོ་བོ་ཉིད་ཀྱིས་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོ་ཉིད་རྡོ་རྗེ་རྣོན་པོའོ། ། རྒྱུ་མཐུན་པའི་ངོ་བོ་ཉིད་ཀྱིས་རྣམ་པར་རྟོག་པ་མཐའ་དག་གཅོད་པའི་ཕྱིར་རལ་གྲི་ཆེ་ཞེས་པའོ། ། སྐྱེས་བུ་བྱེད་པའི་ངོ་བོ་ཉིད་ལས་རྣམ་པར་དག་པ་ཞེས་པའོ། །
རྣམ་པར་སྨིན་པའི་ངོ་བོས་ཆོས་ཐམས་ཅད་རོ་གཅིག་པ་ཉིད་ལས་འགྱུར་མེད་མཆོག་ཅེས་པའོ། ། ཡང་ན་རྡོ་རྗེ་ཞེས་པ་སྟོང་པ་ཉིད་དེ་སྔར་བཞིན་ནོ། ། དེ་ཉིད་རྣོན་པོ་ཞེས་པ་སྟེ་ཉོན་མོངས་པ་དང་རྣམ་པར་རྟོག་པ་མཐའ་དག་འབིགས་པར་བྱེད་པའི་ཕྱིར་རོ། ། དེ་ཡང་བསམ་གཏན་མི་བསྐྱོད་པ་ཉིད་དོ། ། ཞེས་པའོ། ། རལ་གྲི་ཆེ་ཞེས་པ་རླུང་དང་རྣམ་པར་རྟོག་པ་འགྲོ་བ་དང་འོང་བ་ལ་སོགས་པ་གཅོད་པའི་ཕྱིར་ཏེ། དེ་ཡང་སྲོག་རྩོལ་དག་ཀྱང་རལ་གྲི་ཅན་ནོ་ཞེས་པའོ། ། རྣམ་པར་དག་པ་ཞེས་པ་སྲོག་དང་ཐིག་ལེ་ལྟེ་བ་ལ་སོགས་པར་གནས་པ་སྟེ། འགྲོ་བ་དང་འོང་བ་དང་བྲལ་བའི་ཕྱིར་རོ། ། དེ་ཡང་འཛིན་པ་ཕྱག་ན་རིན་ཆེན་ནོ་ཞེས་སོགས་འགྱུར་མེད་མཆོག་ཅེས་པ་དམིགས་པ་མེད་པའི་བདེ་བ་ཆེན་པོ་རྒྱུན་མི་འཆད་པ་དང་ལྡན་པ་སྟེ།
དེ་ཡང་གདོལ་པ་མོ་ལ་རྗེས་སུ་དྲན་པ་པད་མ་འཛིན་པར་འགྱུར་ཏེ་ཞེས་པའོ། ། ཐེག་པ་ཆེན་པོ་ཞེས་པ་ཤེས་རབ་ཀྱི་ཕ་རོལ་ཏུ་ཕྱིན་པའི་བདག་ཉིད་ཕྱག་རྒྱ་ཆེན་པོའི་ངོ་བོའི་རྡོ་རྗེ་སེམས་དཔའ་འམ། ཧེ་རུ་ཀ་ཞེས་བརྗོད་པ་སྟེ། དེ་ཡང་སོ་སོར་སྡུད་པ་རྒྱལ་བའི་དབང་པོར་འགྱུར་ཞིང་ཞེས་པའོ། ། དེ་ཉིད་འཕོ་བའི་བག་ཆགས་དང་ཡན་ལག་བཅུ་གཉིས་འགོག་པའི་ཕྱིར་སྡུག་བསྔལ་གཅོད་ཅེས་པ་ས་བཅུ་གཉིས་པ་ལ་གནས་པའོ། ། དེ་ཡང་དཔལ་ལྡན་ཏིང་འཛིན་འཁོར་ལོ་ཅན་ཞེས་པའོ། ། རྡོ་རྗེ་ཆོས་ཞེས་པ་སྟོང་པ་ཉིད་དང་སྙིང་རྗེའི་བདག་ཉིད་དོ། ། ཡང་ན་རྡོ་རྗེ་ཆོས་ཞེས་པ་གསུང་རྡོ་རྗེའི་ངོ་བོ་ཉིད་ལས་རྡོ་རྗེ་དྲིལ་བུ་སྟེ། དེ་ཡང་རྡོ་རྗེ་དྲིལ་བུ་ཉི་ཟླ་དག་སྟེ། ཞེས་པའི་གསུང་ལས་ཉི་མ་དང་ཟླ་བའི་ལམ་དཀྱིལ་འཁོར་དྲུག་ཅུའི་བདག་ཉིད་ཅན་འགོག་པའོ། །
དེ་ཉིད་ཀྱི་ཕྱིར་མཚོན་ཆ་ཆེན་པོ་ཞེས་པ་སྟེ། ཉི་མ་དང་ཟླ་བའི་བདག་ཉིད་བདུད་དང་ཉོན་མོངས་པ་མཐར་བྱེད་པའི་ཕྱིར་རོ། ། རྡོ་རྗེ་གཉིས་སུ་མེད་པའི་ཡེ་ཤེས་ཏེ་ཟབ་མོ་ཞེས་པ་དེ་ཉིད་གཟུང་བ་ལ་སོགས་པའི་རྣམ་པར་རྟོག་པ་དང་བྲལ་བ་སྟོང་པ་ཉིད་ལ་སོགས་པའི་བདག་ཉིད་དོ། ། ཛི་ན་ཞེས་པ་རྒྱལ་བ་སྟེ་མི་བསྐྱོད་པ་ལ་སོགས་པའི་བདག་ཉིད་འགྱུར་བ་མེད་པའི་ཡེ་ཤེས་སོ། ། ཛིཀ྄་ཅེས་པ་དེ་སྐྱེད་པར་བྱེད་པ་སྟེ་ལམ་གྱི་བདག་ཉིད་དོ། ། རྡོ་རྗེ་བློ་གྲོས་ཞེས་པ་སྟོང་པ་ཉིད་དང་སྙིང་རྗེའི་བདག་ཉིད་རང་རིག་པ་སྟེ། གཞོམ་དུ་མེད་པའི་ཕྱིར་རོ། ། དེ་ཉིད་དོན་བཞིན་རིག་ཅེས་པ་སྒྲོ་འདོགས་པ་དང་སྐུར་པ་འདེབས་པ་དང་བྲལ་བ་ཇི་ལྟ་བ་བཞིན་མངོན་སུམ་དུ་གྱུར་པའི་ཕྱིར་རོ། ། ཕ་རོལ་ཏུ་ཕྱིན་པ་སྦྱིན་པ་ལ་སོགས་པ་བཅུ་པོ་ཀུན་རྫོགས་པ་ནི་ས་བཅུ་པའི་གནས་སྐབས་ཏེ་དབུགས་སྟོང་ཕྲག་བཅོ་བརྒྱད་གཡོ་བ་མེད་པར་འགྱུར་བའོ། ། ཡང་ན་ཀུན་ཞེས་པ་རླུང་དང་རྣམ་པར་རྟོག་པ་དང་ཐིག་ལེ་མཐའ་དག་སྟེ།
ཕ་རོལ་ཅེས་པ་བདེ་བ་ཆེན་པོ་དམིགས་སུ་མེད་པའོ། ། དེར་ཐིམ་པའི་ཕྱིར་ཕ་རོལ་ཕྱིན་པ་ཞེས་པ་སྟེ་འགྱུར་བ་མེད་པའི་བདེ་བའོ། ། དེ་རྫོགས་པ་ནི་ས་བཅུ་གཉིས་པ་སྟེ་འཇམ་དཔལ་ཡེ་ཤེས་སེམས་དཔའི་བདག་ཉིད་དོ། ། ས་རྣམས་ཐམས་ཅད་ཅེས་པ་ནི་གནས་དང་ཉེ་བའི་གནས་དང་། ཞིང་དང་ཉེ་བའི་ཞིང་དང་། ཚན་དྷོ་ཧ་དང་ཉེ་བའི་ཚན་དྷོ་ཧ་དང་། འདུ་བ་དང་ཉེ་བའི་འདུ་བ་དང་། དུར་ཁྲོད་དང་ཉེ་བའི་དུར་ཁྲོད་དང་། པཱི་ལ་བ་དང་ཉེ་བའི་པཱི་ལ་བ་རྣམས་ཏེ། འགྲེལ་པ་དྲི་མ་མེད་པའི་འོད་དུ།
ཡན་ལག་བཅུ་གཉིས་འགགས་པ་ཡིས། ། དུས་སྦྱོར་རྣམས་ནི་མི་འབབ་ཕྱིར། ། ས་རྣམས་བཅུ་གཉིས་ཞེས་གྲགས་པ། ། དོན་དམ་པར་ནི་གནས་ལ་སོགས། ། ཞེས་པ་དང་། དེ་བཞིན་དུ་དཔལ་ཀྱཻ་རྡོ་རྗེར། གནས་དང་ཉེ་བའི་གནས་དང་ནི། ། ཞིང་དང་ཉེ་བའི་ཞིང་ཉིད་དང་། ། ཚན་དྷོ་ཉེ་བའི་ཚནྡྷོ་ཧ། ། དེ་བཞིན་འདུ་བ་ཉེ་འདུ་བ། །
འཐུང་གཅོད་ཉེ་བའི་འཐུང་གཅོད་ཉིད། ། དུར་ཁྲོད་ཉེ་བའི་དུར་ཁྲོད་དེ། ། འདི་རྣམས་ས་ནི་བཅུ་གཉིས་སོ། ། ཞེས་གསུངས་སོ། ། རྣམ་པར་བརྒྱན་ཞེས་པ་སོ་སོར་དབུགས་བརྒྱ་ཕྲག་བཅོ་བརྒྱད་རེ་འགགས་པས་འགྱུར་བ་མེད་པའི་བདེ་བ་དང་ལྡན་པའི་ཕྱིར་རོ། ། དེ་བཞིན་དུ་ལྷ་དང་ཐིག་ལེ་དང་། ཡི་གེས་བརྒྱན་པ་དང་། ལོངས་སྤྱོད་དང་། ཐིམ་པ་དང་། དབང་བྱེད་པ་དང་།
བདག་པོ་ཉིད་དུ་གྱུར་པ་རྣལ་འབྱོར་མའི་ཀུན་ཏུ་སྤྱོད་པ་ཡང་ཤེས་པར་བྱ་སྟེ། འདིར་ནི་མདོར་བསྡུས་པ་ལ་མོས་པའི་དབང་དུ་བྱས་པའི་ཕྱིར་རྒྱས་པར་མ་བྲིས་སོ། ། རྣམ་པར་དག་པའི་ཆོས་ནི་དག་པ་གཉིས་དང་ལྡན་པའི་ཕྱིར་ཏེ། དཔལ་ཀྱཻ་རྡོ་རྗེར། ངེས་པར་དངོས་པོ་ཐམས་ཅད་ཀྱི། ། རྣམ་དག་དེ་བཞིན་ཉིད་དུ་བརྗོད། ། ཕྱི་ནང་རེ་རེའི་དབྱེ་བ་ཡིས། ། ལྷ་རྣམས་ཀྱི་ནི་བརྗོད་པར་བྱ། ། ཞེས་པ་ལྟར་རོ། ། ཡང་ན་རིགས་དྲུག་གི་དམ་ཚིག་དྲང་བ་དང་ངེས་པའི་དོན་གྱིས་བསྟེན་པར་བྱ་བ་རྣམས་ཏེ།
དེ་ཡང་དཔལ་དུས་ཀྱི་འཁོར་ལོའི་རྒྱུད་དུ། རྡོ་རྗེ་དྲིལ་བུ་རབ་ཏུ་བྱིན་ནས་རབ་མཆོག་སྙིང་རྗེ་དག་གིས་དག་པའི་ཆོས་ནི་བསྟན་པར་བྱ། ། ངེས་པར་རྡོ་རྗེའི་རིགས་དག་ལ་ནི་སྲོག་གཅོད་བྱ་སྟེ་རལ་གྲི་ལ་ཡང་བདེན་པ་མིན་པའི་ཚིག ། རིན་ཆེན་ལ་ནི་གཞན་ནོར་དབྲོག་བྱ་མཆོག་གི་པད་མའི་རིགས་ཉིད་ལ་ཡང་གཞན་གྱི་བུད་མེད་དབྲོག ། ཆང་དང་སྒྲོན་མ་སངས་རྒྱས་རྣམས་དང་བཟང་པོའི་ཡུལ་རྣམས་མཐའ་དག་འཁོར་ལོ་ལ་ནི་བསྟེན་པར་བྱ། ། གདོལ་པ་མོ་སོགས་མཐའ་དག་བུད་མེད་རྣམས་ནི་གྲི་གུག་ལ་ཡང་མཁའ་ཡི་པད་མར་སྨད་མི་བྱ། ། སེམས་ཅན་དོན་གྱི་སླད་དུ་ནོར་དང་བཅས་པའི་ལུས་འདི་སྦྱིན་པར་བྱ་སྟེ་ཁྱོད་ཀྱིས་བསྲུང་མི་བྱ། ། རིགས་ཀྱི་བུ་ཀྱེ་སངས་རྒྱས་ཉིད་དུ་འགྱུར་བ་གཞན་དུ་མཐའ་ཡས་བསྐལ་པས་མིན་པར་རྒྱལ་བས་གསུངས། ། ཞེས་པ་ལྟར་རོ། ། ཡང་ན་རང་གི་སེམས་ཀྱི་དེ་ཁོ་ན་གཉིས་སུ་མེད་པ་གདོད་མ་ནས་རྣམ་པར་དག་པ་ནི་རྣམ་པར་དག་པའི་ཆོས་ཏེ།
དེ་ཡང་། འདི་ལ་བསལ་བྱ་ཅི་ཡང་མེད། ། གཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་བལྟ། ། ཡང་དག་མཐོང་ན་རྣམ་པར་གྲོལ། ། ཞེས་པ་ལྟར་རོ། ། དེའི་ཕྱིར་བདག་མེད་ཅེས་པ་གང་ཟག་དང་ཆོས་ཀྱི་བདག་གིས་སྟོང་པ་རྣམ་པར་ཐར་པའི་སྒོ་བཞིའི་ངོ་བོ་ཉིད་དེ། བདག་གིར་མི་འཛིན་ངར་མི་འཛིན། ། ཞེས་གསུངས་སོ། ། དེ་བཞིན་དུ་གཞན་ལས་ཀྱང་།
བདག་མེད་རྣལ་འབྱོར་ལྡན་པ་འམ། ། ཡང་ན་ཧེ་རུ་ཀ་དཔལ་བརྩོན། ། ཞེས་པ་ལ་སོགས་པ་འབྱུང་ངོ་། ། ཡང་དག་ཡེ་ཤེས་ཞེས་པ་ཡེ་ཤེས་ལྔའི་བདག་ཉིད་ལྷན་ཅིག་སྐྱེས་པའི་དགའ་བ་སྟེ། དེ་ནི་ཟླ་འོད་ཅེས་པ་ཟླ་བ་བྱང་ཆུབ་ཀྱི་སེམས་ཀྱི་སྣང་བའོ། ། བཟང་ཞེས་པ་ནི་འགྱུར་བ་མེད་པའི་བདེ་བ་སྟེ་སྙིང་པོར་གྱུར་པའོ། ། ཟླ་བ་དང་ཉི་མ་དག་གཅིག་པ་ཉིད་ཀྱིས་འཇིག་རྟེན་གསུམ་བདེ་བ་ཆེན་པོར་གསལ་བའི་ཕྱིར་སྒྱུ་འཕྲུལ་དྲྭ་བ་སྟེ། དེ་ཉིད་རྣལ་འབྱོར་ཆེན་པོ་ཞེས་པ་ཕྱག་རྒྱ་ཆེན་པོའི་བདག་ཉིད་དོ། ། བརྩོན་ཆེན་ཞེས་པ་ལྟར་ན་དེ་ལྟ་བུ་ཉིད་མངོན་དུ་བྱེད་པ་ལ་རྟག་ཏུ་བརྩོན་པའོ། ། ཡང་ན་སྒྱུ་འཕྲུལ་དྲ་བ་ཞེས་པ་སྔར་བཞིན་སྦྱར་བར་བྱའོ། །
དེ་ལྟར་ན་རྣལ་འབྱོར་ཞེས་པ་ཤེས་རབ་དང་ཐབས་གཉིས་སུ་མེད་པ་སྟེ། དེས་ཐམས་ཅད་ལ་ཁྱབ་པའི་ཕྱིར་ཆོས་ཞེས་པའོ། ། དེ་ཡང་། རྣལ་འབྱོར་ཐབས་ཀྱི་ལུས་དང་ནི། ། ཤེས་རབ་གཅིག་པུ་དག་གིས་མིན། ། ཐབས་དང་ཤེས་རབ་སྙོམས་འཇུག་པ། ། རྣལ་འབྱོར་ཞེས་ནི་བྱ་བར་བརྗོད། ། ཅེས་སོ། ། རྒྱུད་ཀུན་ཞེས་པ། རྣལ་འབྱོར་གྱི་རྒྱུད་རྣལ་འབྱོར་མའི་རྒྱུད་དམ།
བྱ་བའི་རྒྱུད་ལ་སོགས་པའམ། ཐབས་ཀྱི་རྒྱུད་དང་། རྒྱུའི་རྒྱུད་དང་། འབྲས་བུའི་རྒྱུད་རྣམས་སོ། ། བདག་པོ་ཞེས་པ་དེ་རྣམས་ཀྱི་མངའ་བདག་སྟེ། གཉིས་སུ་མེད་པའི་ཡེ་ཤེས་ཤེས་རབ་ཀྱི་ཕ་རོལ་ཏུ་ཕྱིན་པའི་བདག་ཉིད་དོ། ། དེའི་ཕྱིར་མཆོག་ཅེས་པ་སྟེ་རྟོག་པའི་སྒོམ་པ་ལ་སོགས་པ་དམིགས་པའི་བདག་ཉིད་ལས་འདས་པའི་ཕྱིར་རོ། ། སྲོག་དང་ཐུར་སེལ་དང་ཟླ་བ་དང་ཉི་མ་མ་ལུས་པ་ཉེ་བར་འགོག་པ་གཉིས་སུ་མེད་པའི་ཏིང་ངེ་འཛིན་ནི་རྡོ་རྗེ་སྐྱིལ་ཀྲུང་སྟེ། ཞེས་པའོ། ། དེའི་ཕྱིར་ཐིག་ལེ་བཅུ་དྲུག་འཕོ་བ་མེད་པ་སྟེ།
རྡོ་རྗེ་སྐྱིལ་ཀྲུང་གིས་སེམས་ནི། ། ནོར་བུའི་ནང་དུ་གནས་པར་བལྟ། ། ཞེས་པ་ལ་སོགས་པ་གསུངས་སོ། ། མ་ལུས་ཞེས་པ་རྣམ་པའི་འཁོར་ལོ་མཐའ་དག་བདེ་བ་ཆེན་པོའི་ངོ་བོ་ཉིད་ཀྱི་ཕྱིར་ཡེ་ཤེས་སྐུ་རྣམས་ཞེས་པ་སྟེ། འཆང་ཞེས་པ་རྟག་ཏུ་དེའི་རང་བཞིན་ལས་མི་འདའ་བའི་ཕྱིར་རོ། ། དུ་བ་ལ་སོགས་པའི་མཚན་མ་གསལ་བར་གྱུར་པ་ཤིན་ཏུ་རྨད་དུ་བྱུང་བའི་ཕྱིར་ཀུན་ཏུ་བཟང་པོ་ཞེས་པ་སྟེ། ཀུན་ནས་དགེ་བ་ལྷན་ཅིག་སྐྱེས་པའི་དགའ་བའོ། ། རྣམ་པར་རྟོག་པ་ཐམས་ཅད་དང་བྲལ་བ་དམིགས་པ་མེད་པའི་ངོ་བོའི་ཕྱིར་བློ་གྲོས་བཟང་ཞེས་པའོ། ། ས་ཞེས་པ་སྤྲུལ་པའི་འཁོར་ལོ་སྟེ། དེའི་སྙིང་པོ་ནི་ཟེའུ་འབྲུའོ། །
འགྲོ་བ་ནི་གཡོ་བའི་བདག་ཉིད་སྲོག་དང་ཐུར་སེལ་ཏེ། འཛིན་ཞེས་པ་དེ་དག་དེར་གཡོ་བ་མེད་པར་བྱེད་པའོ། ། ཡང་ན་ས་ཞེས་པ་བདེ་བའི་གཞི་ཉིད་ལས་ཤེས་རབ་ཀྱི་ཆོས་འབྱུང་སྟེ། དེའི་སྙིང་པོ་ནི་ཁོངས་ཉིད་དོ། ། འགྲོ་བ་ཞེས་པ་གཡོ་བའི་བདག་ཉིད་ཐིག་ལེ་སྟེ། འཛིན་ཞེས་པ་ཡང་དག་པའི་ཐབས་ཀྱིས་དེར་གཡོ་བ་མེད་པར་གྱུར་པའོ། ། དེ་ཡང་། འགྲེལ་པ་དྲི་མ་མེད་པའི་འོད་དུ། ཇི་ལྟར་དངུལ་ཆུ་མེ་ཡིས་རེག་པ་ལས། ། འབྲོས་པར་བྱེད་ཀྱི་གཡོ་བ་མེད་མི་འགྱུར། །
དེ་བཞིན་ཐབས་དང་བྲལ་བའི་ཁུ་བ་ནི། ། རྟག་ཏུ་སྐྱེ་གནས་རེག་པ་དག་ལས་སོ། ། ཇི་ལྟར་གཡོ་བ་དེ་ཡང་སྨན་སོགས་ཀྱི། ། སྟོབས་ཀྱིས་མེ་དང་ཡང་དག་ཕྲད་པས་འཆིང་། ། དེ་བཞིན་ཁུ་བ་ཤིན་ཏུ་རྣལ་འབྱོར་གྱིས། ། ཤེས་རབ་དག་དང་ཡང་དག་ཕྲད་པས་འཆིང་། ། ཞེས་པ་ལ་སོགས་པ་རྒྱས་པར་གསུངས་སོ། ། ཡང་ན་སའི་སྙིང་པོ་ཞེས་པ་མིག་གི་དབང་པོ་སྟེ། འགྲོ་བ་ཞེས་པ་གཡོ་བ་ཡིན་ལ། འཛིན་ཞེས་པ་གཡོ་བ་མེད་པར་བྱེད་པ་སྟེ།
ལས་དང་པོ་པའི་རྣལ་འབྱོར་རོ། ། དེ་ཡང་། བྱེད་པ་བཅིངས་པའི་སྦྱོར་བ་ཡིས། ། ས་གསུམ་པོ་ནི་བསྒྲུབ་པར་བྱ། ། ཞེས་པའོ། ། གཟུགས་ལ་སོགས་པ་སྒྲིབ་པ་དང་བྲལ་བ་ནི་སངས་རྒྱས་ཀུན་ཞེས་པ་སྟེ། དེ་ཉིད་སྙིང་པོ་ཆེ་ཞེས་པ་ཐམས་ཅད་དེའི་ངོ་བོའི་ཕྱིར་སྟོང་པ་ཉིད་དང་སྙིང་རྗེའི་བདག་ཉིད་དོ། ། སྣ་ཚོགས་ཞེས་པ་སད་པའི་གནས་སྐབས་ནི་སྣ་ཚོགས་སྤྲུལ་པའི་འཁོར་ལོ་སྟེ། དེ་སྐུའི་ཐིག་ལེ་ལ་སོགས་པ་བཅུ་དྲུག་འཕོ་བ་མེད་པའི་སྦྱོར་བས་བདེ་བ་ཆེན་པོར་འཛིན་པའི་ཕྱིར་འཆང་ཞེས་པའོ། ། དེ་ལ་མོས་པའི་དབྱེ་བས་སྣ་ཚོགས་པའི་སྤྲུལ་པའི་སྐུ་སྤྲོ་བའི་ཕྱིར་སྒྱུ་འཕྲུལ་དྲ་བས་མངོན་པར་རྫོགས་པར་བྱང་ཆུབ་པའོ། །
ཡང་ན་སྣ་ཚོགས་ཞེས་པ་སྲོག་དང་ཐུར་སེལ་གྱི་རླུང་སྣ་ཚོགས་རྣམས་ཏེ། དེ་རྣམས་སྤྲུལ་པའི་འཁོར་ལོ་ལས་སྟེང་དང་འོག་ཏུ་འབབ་པ་དེ་ཉིད་དུ་འགོག་པའི་ཕྱིར་འཆང་ཞེས་པའོ། ། ཡང་ན། སྣ་ཚོགས་སྤྲུལ་པའི་འཁོར་ལོ་ཞེས་པ་སྟོང་པ་ཉིད་ཀྱི་གཟུགས་སྣ་ཚོགས་པ་སྟེ། དེ་དེའི་བདག་ཉིད་ཀྱིས་འཛིན་པའི་ཕྱིར་འཆང་ཞེས་པའོ། ། དངོས་པོ་ཀུན་ཞེས་པ་གཟུགས་ལ་སོགས་པ་སྟེ། རང་བཞིན་ཞེས་པ་སྟོང་པ་ཉིད་དོ། ། མཆོག་ཅེས་པ་དེ་ཡང་བདེ་བ་ཆེན་པོའི་བདག་ཉིད་དོ། ། ཡང་ན་དངོས་པོ་ཀུན་ཞེས་པ་རྣམ་པར་སྣང་མཛད་ལ་སོགས་པ་ལྷའི་འཁོར་ལོ་སྟེ། རིན་ཆེན་ཞེས་པ་སྟོང་པ་ཉིད་དང་སྙིང་རྗེའི་བདག་ཉིད་པྲ་ཕབ་པ་ལྟ་བུའོ། །
དེ་ཉིད་ཀྱི་གྲོལ་བར་བྱེད་པའི་ཕྱིར་མཆོག་ཅེས་པ་སྟེ། དེ་ཡང་། དངོས་པོའི་འཆིང་བས་འཆིང་བར་འགྱུར། ། དེ་ཡོངས་ཤེས་པས་གྲོལ་བ་ཡིན། ། ཞེས་འབྱུང་ངོ་། ། དངོས་པོ་ཀུན་གྱི་རང་བཞིན་ཞེས་པ་སྔ་མ་བཞིན་ཏེ། འཛིན་ཞེས་པ་དེ་དག་རང་རིག་པའི་ཚུལ་གྱིས་འཛིན་པའི་ཕྱིར་རོ། ། སྐྱེ་མེད་ཆོས་ཞེས་པ་དོན་དམ་པའི་བདག་ཉིད་དེ། སྣ་ཚོགས་དོན་ཞེས་པ་ཀུན་རྫོབ་ཀྱི་བདག་ཉིད་དོ། ། དེ་དག་ཀྱང་གཉིས་སུ་མེད་པ་སྟེ་རྡོ་རྗེ་སེམས་དཔའི་བདག་ཉིད་རང་གི་སེམས་ཀྱི་དེ་ཁོ་ནའོ། །
ཆོས་ཀུན་ཞེས་པ་གཟུགས་ལ་སོགས་པ་སྟེ། དེ་རྣམས་ཀྱི་རང་བཞིན་རྣམ་པར་ཐར་པའི་སྒོ་བཞིའི་བདག་ཉིད་རང་རིག་པའི་ཕྱིར་ངོ་བོ་ཉིད་འཆང་བ་ཞེས་པའོ། ། ཡང་ན། ཆོས་ཀུན་ཞེས་པ་སྔ་མ་བཞིན་ཏེ། དེ་ཡང་སུ་བདེ་བ་ཆེན་པོའི་ཡིན་ལ། དེ་ཉིད་ཨ་ཡིག་སྟོང་པ་ཉིད་དང་དངོས་པོ་ཀུན་རྫོབ་གཉིས་སུ་མེད་པའི་རྣལ་འབྱོར་སྐད་ཅིག་ཙམ་ཡང་མི་འདོར་བའི་ཕྱིར་འཆང་ཞེས་པའོ། ། སྐད་ཅིག་གཅིག་ཅེས་པ་དབུགས་ཉི་ཁྲི་ཆིག་སྟོང་དྲུག་བརྒྱ་བདེ་བ་ཆེན་པོར་ཐིམ་པའི་སྐད་ཅིག་སྟེ་སྐད་ཅིག་གཅིག་གིས་མངོན་པར་རྫོགས་པར་བྱང་ཆུབ་པའོ། ། དེ་ཉིད་ཤེས་རབ་ཆེ་ཞེས་པ་ཤེས་རབ་ཀྱི་ཕ་རོལ་ཏུ་ཕྱིན་པའི་བདག་ཉིད་ཕྱག་རྒྱ་ཆེན་པོའི་ཡེ་ཤེས་མཐར་ཐུག་པའོ། ། དེ་ཉིད་ཀྱི་ཕྱིར་ཆོས་ཀུན་ཁོང་དུ་ཆུད་པ་འཆང་། ། ཞེས་པ་སྟེ་རླུང་དང་རྣམ་པར་རྟོག་པ་ཐམས་ཅད་བདེ་བ་ཆེན་པོའི་བདག་ཉིད་དུ་ངེས་པར་རྟོགས་པའི་ཕྱིར་རོ། །
ཡང་ན་སྐད་ཅིག་གཅིག་ཅེས་པ་མཚན་ཉིད་ཐམས་ཅད་དང་བྲལ་བའི་སྐད་ཅིག་སྟེ། དེའི་ཚེ་ཤེས་རབ་ཆེ་ཞེས་པ་ལྷན་གཅིག་སྐྱེས་པའི་དགའ་བ་བདེ་བ་ཆེན་པོའོ། ། ཆོས་ཀུན་ཞེས་པ་སྔ་མ་བཞིན་ནོ། ། ཡང་ན་སྐད་ཅིག་གཅིག་ཅེས་པ་ཟླ་བ་དང་ཉི་མའི་ལམ་གཉིས་སྒྲ་གཅན་གྱི་ལམ་དུ་ཞུགས་པའི་སྐད་ཅིག་སྟེ། ཤེས་རབ་ཆེ་ཞེས་པ་དེའི་ཚེ་རྣམ་པར་རྟོག་པ་ཐམས་ཅད་དང་བྲལ་བ་སྟོང་པ་ཉིད་ཉམས་སུ་མྱོང་བའོ། ། ཆོས་ཀུན་ཞེས་པ་ནི་གཟུགས་ལ་སོགས་པ་ཐམས་ཅད་ཀྱང་གཟུང་བ་དང་འཛིན་པ་དང་བྲལ་བ་སྟོང་པ་ཉིད་དུ་ངེས་པར་རྟོགས་པའོ། ། ཆོས་ཀུན་མངོན་པར་རྟོགས་པ་ཞེས་པ་སྐུ་རྡོ་རྗེ་ལ་སོགས་པའི་ངོ་བོས་རྣལ་འབྱོར་རྣམ་པ་བཞི་སྟེ། དབྱིབས་དང་། སྔགས་དང་། ཆོས་དང་།
རྣམ་པར་དག་པའི་རྣལ་འབྱོར་རོ། ། དེ་དག་ཉིད་ལྷ་དང་། སྔགས་དང་། ཡེ་ཤེས་དང་། བདག་གི་དེ་ཁོ་ན་སྟེ། དེ་རྣམས་མངོན་དུ་གྱུར་པའི་ཕྱིར་མངོན་པར་རྟོགས་པ་ཞེས་པའོ། ། ཡང་ན། ཆོས་ཀུན་མངོན་པར་རྟོགས་པ་སྟེ། ། ཞེས་པ་རང་བྱིན་གྱིས་བརླབས་པའི་བདག་ཉིད་དོ། ། ཐུབ་པ་ཞེས་པ་རྡོ་རྗེ་བཟླས་པ་སྟེ།
ཡང་ན་ཚིག་ཏུ་བརྗོད་པ་དང་བྲལ་བ་འོད་གསལ་བའི་རྣལ་འབྱོར་རོ། ། དེ་ཉིད་རྣམ་པར་རྟོག་པ་ཐམས་ཅད་དང་བྲལ་བའི་ཕྱིར་བློ་མཆོག་ཅེས་པ་སྟེ་ཡང་དག་མཐའ་ཞེས་པ་སྟོང་པ་ཉིད་ལ་སོགས་པ་མཐར་ཐུག་པའི་ཡེ་ཤེས་སོ། ། ཡང་ན་འབྱུང་པོའི་མཐའ་ཞེས་པ་སྟེ། འབྱུང་པོ་ནི་ལྷ་ལ་སོགས་པ་རྣམས་ཡིན་ལ་དེ་དག་གི་མཐའ་ནི་འཇམ་དཔལ་ཡེ་ཤེས་སེམས་དཔའ་ཉིད་དོ། ། ཡང་ན་འབྱུང་བའི་མཐའ་ཞེས་པ་སྟེ་འབྱུང་བ་ལ་སོགས་པ་རྣམས་ཀྱི་མཐའ་ནམ་མཁའ་ལྟ་བུར་རྟོགས་པར་གྱུར་པའོ། ། མི་གཡོ་ཞེས་པ་འགྱུར་བ་མེད་པའི་བདེ་བ་སྟེ། རྣམ་པར་རྟོག་པ་དང་བྲལ་བའི་ཕྱིར་རབ་ཏུ་དང་བའི་བདག་ཅེས་པའོ། ། ཤེས་རབ་དང་ཐབས་གཉིས་སུ་མེད་པ་མངོན་སུམ་དུ་གྱུར་ཅིང་བྱང་ཆུབ་ཀྱི་སེམས་འཕོ་བ་མེད་པའི་ཕྱིར་རྫོགས་པའི་སངས་རྒྱས་བྱང་ཆུབ་འཆང་ཞེས་པའོ། ། སངས་རྒྱས་ཀུན་ཞེས་པ་གཟུགས་ལ་སོགས་པ་སྒྲིབ་པ་མེད་པའི་བདག་ཉིད་དང་། སད་པའི་གནས་སྐབས་ལ་སོགས་སྒྲིབ་པ་མེད་པའི་བདག་ཉིད་དེ།
མངོན་སུམ་ཞེས་པ་དེ་ཉིད་དེས་མངོན་སུམ་དུ་གྱུར་པའི་ཕྱིར་རོ། ། ཡེ་ཤེས་མེ་ལྕེ་ཞེས་པ་ཕུང་པོ་ལ་སོགས་པའི་རྣམ་པར་རྟོག་པའི་བུད་ཤིང་སྲེག་པའི་ཕྱིར་ཏེ། འགྲེལ་པ་དྲི་མ་མེད་པའི་འོད་ལས། ཕུང་པོ་སོགས་ཀྱི་ཡམ་ཤིང་སོགས། ། སྲེག་པ་ཐམས་ཅད་གསོལ་བ་གང་། ། ཡེ་ཤེས་མེ་དེ་ལ་བཏུད་ནས། ། ཞེས་བྱུང་ངོ་། ། འོད་རབ་གསལ་ཞེས་པ་དམིགས་པ་མེད་པའི་འོད་གསལ་བའི་བདག་ཉིད་དོ། ། འོད་དཔག་མེད་ཀྱི་བདག་ཉིད། འདུ་ཤེས་ཀྱི་ཕུང་པོའི་སྒོ་ནས་གཙུག་ཏོར་ལ་སོགས་པའི་འཁོར་ལོ་དྲུག་པོ་རྣམས་སུ་ཕུང་པོ་དང་།
ཁམས་དང་། དབང་པོ་དང་། ཡུལ་དང་། ལས་ཀྱི་དབང་པོ་དང་ལས་ཀྱི་དབང་པོའི་བྱ་བ་སྟེ། སོ་སོར་དྲུག་གི་བདག་ཉིད་སྒྲིབ་པ་དང་བྲལ་བ་མཚོན་པར་བྱེད་པའི་ཚིགས་སུ་བཅད་པ་བཞི་བཅུ་རྩ་གཉིས་ཀྱིས་སོ་སོར་གཟིགས་པའི་ཡེ་ཤེས་བསྟོད་པའོ། ། ད་ནི། འདོད་པའི་དོན་ཀུན་དམ་པ་སྟེ། ། ཞེས་པ་ལ་སོགས་པ་རྣམ་པར་དག་པའི་ཚོར་བའི་ཕུང་པོའི་བདག་ཉིད་མཉམ་པ་ཉིད་ཀྱི་ཡེ་ཤེས་ཀྱི་བསྟོད་པ་གསུངས་པ་བཤད་པར་བྱའོ། ། དེ་ལ་འདོད་པའི་དོན་ཞེས་པ་གཉིས་སུ་མེད་པའི་ཡེ་ཤེས་འགྱུར་བ་མེད་པའི་བདག་ཉིད་དེ། བསམ་པ་ཐམས་ཅད་རྫོགས་པར་བྱེད་པའི་ཕྱིར་འདོད་པ་དང་དོན་ཡང་ཡིན་པའི་ཕྱིར་རོ། །
དེ་སྒྲུབ་པ་ནི་སྒྲུབ་པར་བྱེད་པ་པོ་སྟེ་ཡན་ལག་དྲུག་གི་རྣལ་འབྱོར་ཡིན་ལ། དམ་པ་ཞེས་པ་མཆོག་ཏུ་གྱུར་པའོ། ། དེ་ཡང་། བདེ་མཆོག་ཉུང་ངུའི་རྒྱུད་དུ། ཡིད་ནི་ནང་དུ་ཆུད་པ་ཡིས། ། འདོད་པའི་དངོས་གྲུབ་བསྒོམ་པར་བྱ། ། ཞེས་གསུངས་སོ། ། ངན་སོང་ཐམས་ཅད་ཅེས་པ་འཁོར་བའི་བག་ཆགས་སྡིག་པའི་རང་བཞིན་ང་དང་ང་ཡིར་འཛིན་པའི་བདག་ཉིད་རྣམས་སོ། ། རྣམ་སྦྱོང་བ་ཞེས་པ་འདི་ཡང་སྔ་མ་བཞིན་དུ་ཡན་ལག་དྲུག་གི་རྣལ་འབྱོར་ཏེ། དེ་ཉིད་ཀྱིས་སྡིག་པ་ཐམས་ཅད་ཟད་པར་བྱེད་པའི་ཕྱིར་རོ། །
དེ་ཡང་། བདེ་མཆོག་ཉུང་ངུའི་རྒྱུད་དུ། རྣལ་འབྱོར་པ་ཉིད་བསོད་ནམས་མཆོག ། དག་བྱེད་སྡིག་པ་འཇིག་བྱེད་པ། ། སྔགས་བཟླས་པ་དང་བསམ་གཏན་དང་། ། བདེ་བ་ཡིས་ཀྱང་འགྲུབ་པར་འགྱུར། ། ཞེས་སོ། ། སེམས་ཅན་ཀུན་ཞེས་པ་སྐུ་དང་གསུང་དང་ཐུགས་ཏེ་དེ་རྣམས་ཀྱི་མཆོག་ནི་ཡེ་ཤེས་ཀྱི་སྐུའོ། ། མགོན་པོ་ཞེས་པ་དེ་ཉིད་མགོན་མེད་པ་རྣམས་ཀྱི་མགོན་ནོ། ། ཡང་ན་སེམས་ཅན་ཀུན་ཞེས་པ་རྣམ་པར་རྟོག་པའམ་དབང་པོ་དྲུག་སྟེ།
དེ་རྣམས་ཀྱི་མཆོག་ནི་རྣམ་པར་མི་རྟོག་པའི་ཡེ་ཤེས་གཟུང་བ་དང་འཛིན་པ་གཉིས་སུ་མེད་པའི་བདག་ཉིད་དོ། ། དེ་ཉིད་མགོན་པོ་ཞེས་པའོ། ། ཡང་ན་སེམས་ཅན་ཀུན་ཞེས་པ་ལྷ་ལ་སོགས་པ་ཐམས་ཅད་དོ། ། དེ་རྣམས་ཀྱི་མཆོག་ནི་རང་གི་སེམས་ཀྱི་དེ་ཁོ་ན་སྟོང་པ་ཉིད་དང་སྙིང་རྗེ་གཉིས་སུ་མེད་པ་སྟེ། མགོན་པོ་ཞེས་པ་དེ་ཉིད་རང་རིག་པར་གྱུར་པའོ། ། སེམས་ཅན་ཐམས་ཅད་ཀྱི་སེམས་ནི་ང་དང་ང་ཡིར་འཛིན་པའི་རྣམ་པར་རྟོག་པ་དེ་ཉིད་ཀྱིས་འཆིང་བར་བྱེད་ལ། དེ་ཉིད་རྣམ་པར་རྟོག་པ་དང་བྲལ་བའི་བདག་ཉིད་ལས་གྲོལ་བའི་ཕྱིར་རབ་གྲོལ་བྱེད་ཅེས་པ་སྟེ། དེ་ཡང་དཔལ་དུས་ཀྱི་འཁོར་ལོའི་རྒྱུད་དུ། བདག་ཉིད་འཆིང་སྟེ་རང་བཞིན་ལ་གནས་ཡོན་ཏན་རྣམ་རྟོག་རྣམས་ཀྱིས་དར་གྱི་སྲིན་བུ་ཇི་བཞིན་ཉིད། ། བདག་ཉིད་བདག་གིས་ངེས་པར་སླར་ཡང་རྣམ་པར་རྟོག་པ་མེད་པའི་ཡིད་དག་ལས་ནི་གཏོང་བར་བྱེད་ཅེས་པའོ། །
དེ་ཡང་གྲོལ་བར་བྱེད་པ་ནི་ཡན་ལག་དྲུག་གི་རྣལ་འབྱོར་ཉིད་དེ། དེ་ཡང་བདེ་མཆོག་ཉུང་ངུའི་རྒྱུད་ལས། མཐོང་བ་དང་ནི་རེག་པ་དང་། ། ཐོས་པ་དང་ནི་དྲན་པས་ཀྱང་། ། སྡིག་པ་ཀུན་ལས་གྲོལ་བར་གྱུར། ། དེ་ལྟར་ཐེ་ཚོམ་མེད་པ་ཉིད། ། ཅེས་འབྱུང་ངོ་། ། ཉོན་མོངས་གཡུལ་ཞེས་པ་ཉོན་མོངས་པ་སྤོང་བའི་སྦྱོར་བའོ། ། གཅིག་ཅེས་པ་གཉིས་སུ་མེད་པའི་ཡེ་ཤེས་ཏེ། དེ་ཉིད་དཔའ་བའོ། །
མི་ཤེས་ཞེས་པ་སེམས་ཀྱི་དེ་ཁོ་ན་མི་ཤེས་པ་མ་རིག་པའི་བདག་ཉིད་ང་དང་ང་ཡིར་འཛིན་པའོ། ། དེ་ཉིད་དགྲ་སྟེ་སྡུག་བསྔལ་སྐྱེད་པར་བྱེད་པའི་ཕྱིར་རོ། ། དེའི་དྲེགས་པ་ནི་ཕྱི་རོལ་ཏུ་རྣམ་པར་གཡེང་བ་སྟེ། དེ་སྣང་བ་མེད་ཅིང་འཛིན་པ་དང་བྲལ་བར་བྱེད་པའི་ཕྱིར་འཇོམས་ཞེས་པའོ། ། ཡང་ན་ཨ་ཡིག་རྣམ་པ་ཐམས་ཅད་པའི་སྟོང་པ་ཉིད་རྟོགས་པའི་ཕྱིར་ཨ་ཤེས་ཞེས་པའོ། ། དགྲ་ཞེས་པ་ཉོན་མོངས་པ་དང་། ཉེ་བའི་ཉོན་མོངས་པ་རྣམས་ཏེ། དེའི་དྲེགས་པ་ནི་ནུས་པ་ཡིན་ལ། འཇོམས་ཞེས་པ་དེ་འགྱུར་བ་མེད་པའི་ཡེ་ཤེས་སུ་བྱེད་པའི་ཕྱིར་རོ། ། བློ་ཞེས་པ་ཉོན་མོངས་པ་དང་རྣམ་པར་རྟོག་པ་དང་བྲལ་བ་སྟེ།
སྒེག་པ་ནི་བདེ་བ་ཆེན་པོ་ལྷན་ཅིག་སྐྱེས་པའི་དགའ་བ་ཡིན་ལ། དེ་མི་འདོར་བའི་ཕྱིར་འཆང་ཞེས་པའོ། ། དེ་ཡང་གཉིས་སུ་མེད་པའི་བདག་ཉིད་ཀྱི་ཕྱིར་དཔལ་དང་ལྡན་ཞེས་པའོ། ། ཡང་ན་དཔལ་ནི་འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པའི་གཞི་བྱང་ཆུབ་ཀྱི་སེམས་ཏེ་དེ་དང་ལྡན་པའོ། ། དཔའ་བོ་ཞེས་པ་དམིགས་པ་མེད་པའི་སྙིང་རྗེ་ཡིན་ལ། མི་སྡུག་ཅེས་པ་རྣམ་པ་ཐམས་ཅད་མཆོག་དང་ལྡན་པའི་སྟོང་པ་ཉིད་དོ། ། དེ་དག་གི་གཉིས་སུ་མེད་པའི་བདེ་བ་ནི་གཟུགས་ཏེ་དེ་འཛིན་པའི་ཕྱིར་འཆང་ཞེས་པའོ། ། དཔའ་བོ། ཞེས་པ་དཔའ་བོའི་རིམ་པ་ཕྱི་རོལ་པ་མིན་ཏེ། ལུས་ལ་སྲོག་ཟད་ཉིད་ལ་འདི་གསུངས་སོ། །
ཞེས་པ་ལྟར་རོ། ། མི་སྡུག་ཅེས་པ། གདུག་པ་གདུལ་ཕྱིར་ཁྲོ་བོ་ཉིད། ། ཅེས་པ་ལྟར་རོ། ། གཟུགས་འཆང་ཞེས་པ་དེ་ལྟ་བུའི་རང་བཞིན་འཛིན་པའོ། ། ལག་པའི་དབྱུག་པ་ཞེས་པ་སྲོག་དང་ཐུར་སེལ་གྱི་རླུང་གི་དབྱུག་པ་གཉིས་ཏེ། དེ་ཡང་གཡོན་པ་དང་། གཡས་པའི་དཀྱིལ་འཁོར་བཅུ་འཕོ་བའི་དབྱེ་བ་དང་། དེ་རེ་རེ་ལ་ཡང་དབུགས་ཀྱི་དབྱེ་བས་དུ་མར་གྱུར་པའི་ཕྱིར་བརྒྱའོ། ། དེ་རྣམས་སྐྱོད་པ་ནི་བཀུག་པ་སྟེ་དབུ་མར་བཅུག་པ་བུམ་པ་ཅན་གྱི་གནས་སྐབས་སོ། །
རྐང་པ་བདེ་བ་ཆེན་པོའི་གནས་ལ་སྐྱོད་ཅིང་ཐིམ་པས་གར་བྱེད་ཅིང་རོལ་བར་བྱེད་པའོ། ། ཡང་ན་ལག་པའི་དབྱུག་པ་ཞེས་པ་ཤེས་རབ་དང་ཐབས་གཉིས་སུ་མེད་པ་རྡོ་རྗེ་སེམས་དཔའི་བདག་ཉིད་དེ། དེ་ཡང་རིགས་བརྒྱའི་དབྱེ་བས་སྤྲོ་བ་དང་སྡུད་པའི་ཕྱིར་བརྒྱ་བསྐྱོད་ཅིང་ཞེས་པའོ། ། དེ་ཡང་རྐང་པ་ཞེས་པ་བཞི་ཆའི་བདག་ཉིད་ལྷན་ཅིག་སྐྱེས་པའི་དགའ་བ་སྟེ། ཐམས་ཅད་དེའི་རོར་གྱུར་པའི་ཕྱིར་བསྐྱོད་པའོ། ། གར་བྱེད་པ་ཞེས་པ་གང་ལ་ཡང་གནས་པ་མེད་པའི་སྦྱོར་བ་སྟེ། ཤེས་རབ་གར་མར་བརྗོད་བྱ་སྟེ། ། གཡོ་བའི་ཕྱིར་རོ་སྙིང་རྗེ་ཆེ། ། ཞེས་པ་ལྟར་རོ། ། དཔལ་གཉིས་སུ་མེད་པའི་ཡེ་ཤེས་དང་ལྡན་པ་སྟེ།
ལག་པ་ཞེས་པ་ལོངས་སྤྱོད་པའམ། ཤེས་རབ་དང་ཐབས་ཀྱི་བདག་ཉིད་རྡོ་རྗེ་སེམས་དཔའ་ཡིན་ལ། དེ་ཡང་རིགས་བརྒྱའི་དབྱེ་བས་སྤྲོ་བའི་ཕྱིར་བརྒྱས་གང་ལ་ཞེས་པའོ། ། ནམ་མཁའི་རྣལ་འབྱོར་གྱི་གཟུགས་ལ་སོགས་པ་ཐམས་ཅད་ལ་ཁྱབ་ཅིང་བདེ་བ་ཆེན་པོའི་གར་བྱེད་པའི་ཕྱིར་ནམ་མཁའ་ཁྱབ་པར་གར་བྱེད་པ་ཞེས་པའོ། ། ཡང་ན་ནམ་མཁའི་ལོངས་སྤྱོད་གར་བྱེད་པ་ཞེས་པ་སྟེ་དངོས་པོ་ཐམས་ཅད་ནམ་མཁའ་ལྟ་བུར་ཉམས་སུ་མྱོང་བའོ། ། རྐང་པ་ཞེས་པ་བཞི་ཆའི་བདག་ཉིད་ལྷན་ཅིག་སྐྱེས་པའི་དགའ་བ་སྟེ། གཅིག་ཅེས་པ་ཤེས་རབ་དང་ཐབས་གཉིས་སུ་མེད་པའོ། ། མཐིལ་གྱིས་གནོན་ཞེས་པ་དེས་ཐམས་ཅད་ལ་ཁྱབ་པར་གྱུར་པའོ། ། ཡང་ན་རྐང་པ་གཅིག་གི་མཐིལ་ཞེས་པ་ཨ་བ་དྷཱུ་ཏིའི་རྐང་པ་གཅིག་གིས་མཐིལ་རྡོ་རྗེ་ནོར་བུར་རྡུལ་དང་ཉི་མའི་བདག་ཉིད་ཐུར་སེལ་གྱི་རླུང་གནོན་པའོ། ། དེའི་ཕྱིར་སའི་སྙིང་པོའི་མཐིལ་སྤྲུལ་པའི་འཁོར་ལོའི་ཟེའུ་འབྲུར་གནས་པ་གཡོ་བ་མེད་པའོ། །
རྐང་པ་གཉིས་པ་ནི། ཚངས་པའི་སྒོ་ང་ཞེས་པ་དཔྲལ་བ་སྟེ། རྩེ་མོ་ཞེས་པ་གཙུག་ཏོར་དུ་ཁུ་བ་དང་ཟླ་བའི་བདག་ཉིད་སྲོག་གི་རླུང་གནོན་པའོ། ། རྐང་པ་ཨ་བ་དྷཱུ་ཏཱིའི་མཐེ་བོ་ནི་སའི་བདག་ཉིད་ལས་སྤྲུལ་པའི་འཁོར་ལོ་ཉིད་དེ། སེན་མོ་ཞེས་པ་དེའི་གེ་སར་ལ་གནས་པའོ། ། དོན་ནི་འགྲོ་བ་དང་འོང་བ་དང་བྲལ་བ་ཁ་སྦྱོར་གྱི་བདག་ཉིད་གཡོ་བ་མེད་པ་སྟེ་ཐམས་ཅད་ལ་ཁྱབ་པ་རྡོ་རྗེ་སེམས་དཔའི་རང་བཞིན་ནོ། ། དེ་དག་ཀྱང་འགྲེལ་པ་དྲི་མ་མེད་པའི་འོད་དུ། ཞབས་གཅིག་རྡོ་རྗེ་ནོར་བུར་རྡུལ་དང་ཉི་མ་དང་། ། གཉིས་པ་གཙུག་ཏོར་ཁུ་བ་རི་བོང་ཅན་ལ་ནི། ། རྟག་ཏུ་མི་མཆོད་དབྱེར་མེད་འདོད་པ་བཀོད་གྱུར་པ། །
འཇིག་རྟེན་གསུམ་གྱིས་མཆོད་པའི་གཙོ་ལ་སྤྱི་བོས་འདུད། ། ཅེས་པ་དང་། དེ་བཞིན་དུ། སེར་སྐྱ་ལུག་དང་ཀུན་འདར་མ་སྟེ་ཉི་ཟླ་སྒྲ་གཅན་ལམ་གསུམ་བགྲོད་རྣམས་རྣལ་འབྱོར་མ། ། དངོས་དང་དངོས་མེད་རབ་མཉམ་མཉམ་བགྲོད་ཞབས་དེ་དག་ནི་དེ་དག་རྣམས་ཀྱི་ཡེ་ཤེས་སྐུ། ། དེ་ཡི་ལྷན་སྐྱེས་བདེ་བའི་གོ་འཕང་འགྱུར་མེད་གཅིག་འདི་དེ་དག་དེ་ཉིད་གང་གིས་དྲན། ། དེ་ཡིས་སྐྱེ་བ་འདི་ལ་མ་ལུས་འཇིགས་འཕྲོག་འདིར་བརྗོད་འབྲས་བུ་མྱུར་དུ་འབྱུང་བར་འགྱུར། ། ཞེས་གསུངས་སོ། ། ཡང་ན་གཏུམ་མོའི་རྣལ་འབྱོར་ཏེ། རྐང་པ་གཅིག་གི་མཐིལ་གནོན་པ། །
ཞེས་པ་ཨ་བ་དྷུ་ཏཱིའི་ནང་དུ་སོན་པའོ། ། སའི་སྙིང་པོའི་མཐིལ་ལ་གནས་ཞེས་པ་དེ་ཡང་སྤྲུལ་པའི་འཁོར་ལོའི་ཟེའུ་འབྲུར་ཨ་ཡིག་གི་ཚུལ་གྱིས་གནས་པའོ། ། ཚངས་པའི་སྒོ་ངའི་རྩེ་མོ་གནོན། ། ཞེས་པ་གཙུག་ཏོར་གྱི་ཟེའུ་འབྲུ་ཧཾ་ཡིག་གི་ཚུལ་གྱིས་གནས་པའོ། ། དེ་ལས་བྱུང་བའི་བྱང་ཆུབ་ཀྱི་སེམས་ཀྱི་བདེ་བས་སེན་མོའི་མཐར་ཁྱབ་པའི་ཕྱིར། རྐང་མཐེབ་སེན་མོ་ལ་གནས་པ་ཞེས་པའོ། ། འདིའི་གསུང་རབ་ནི། ལྟེ་བར་གཏུམ་མོ་འབར་བ་ན། ། ཞེས་པ་ལ་སོགས་པའོ། ། ཡང་ན་འདི་རྣམས་ཀྱི་དོན་ནི།
སྲོག་གི་རྩོལ་བའི་མེ་ཡིས་རི་བོང་ཅན་ནི་ཞུ་བ་དག་ཀྱང་བཏུང་བ་ནང་ནི་འཐུང་བའོ། ། མཐེ་བོའི་ཚིགས་ནས་གཙུག་ཏོར་དག་ཏུ་ཉ་ཡི་མཐར་ནི་རང་སེམས་འགྲོ་སྟེ་ཚེས་ཀྱི་དབང་གིས་སོ། ། གཙུག་ཏོར་ནས་ནི་སོར་མོ་རྣམས་སུ་སླར་ཡང་འདི་ནི་འགྲོ་སྟེ་ནག་པོའི་ཕྱོགས་ཀྱི་མཐའ་རུ་འོ། ། ཞེས་གསུངས་པ་ལྟར་རོ། ། དོན་གཅིག་ཅེས་པ་དབྱེར་མེད་པ་སྟེ་ཨ་བ་དྷཱུ་ཏཱིའི་རྣལ་འབྱོར་རོ། ། དེ་ཉིད་ཟླ་བ་དང་ཉི་མ་དང་སྲོག་དང་ཐུར་སེལ་དང་། འགྲོ་བ་དང་། འོང་བ་དང་གཟུང་བ་དང་འཛིན་པ་ལ་སོགས་པ་གཉིས་དང་བྲལ་བའི་ཕྱིར་གཉིས་མེད་ཅེས་པ་སྟེ་ཆོས་ཀྱི་དོན་ཞེས་པ་གསུང་རབ་ཡན་ལག་བཅུ་གཉིས་ལ་སོགས་པ་ཐམས་ཅད་ཀྱི་དོན་བདེན་པ་གཉིས་ཀྱི་བདག་ཉིད་ཅན་ནོ། ། དམ་པའི་དོན་ནི་འགྱུར་བ་མེད་པའི་བདེ་བ་སྟེ། འཇིག་པ་མེད་ཅེས་པ་རྒྱུན་མི་འཆད་པའོ། །
དེ་ཡང་ལོངས་སྤྱོད་རྫོགས་དང་ཁ་སྦྱོར་ཞེས་པ་ལ་སོགས་པ་ཡན་ལག་བདུན་གསུངས་པ་ལྟར་རོ། ། ཡང་ན་སྔ་མ་དང་འབྲེལ་ཏེ་གཉིས་སུ་མེད་པའི་དེ་ཉིད་དམ་པའི་དོན་ཏེ་འཇིག་པ་མེད་ཅེས་པའོ། ། དེ་ཉིད་ཀུན་རྫོབ་ཏུ་སྣ་ཚོགས་པའི་ངོ་བོའི་ཕྱིར་རྣམ་རིག་ཅེས་པ་ལ་སོགས་པ་རྐང་པ་གཉིས་སོ། ། ཡང་ན་དམ་པ་ཞེས་པ་ལ་སོགས་པ་དོན་དམ་པའོ། ། རྣམ་རིག་ཅེས་པ་ལ་སོགས་པ་དེ་ཉིད་ཀུན་རྫོབ་ཏུ་རྣམ་པའི་འཁོར་ལོ་སྣ་ཚོགས་པར་སྣང་བ་སྟེ། དེ་ལ་རྣམ་རིག་ཅེས་པ་ལ་སོགས་པ་འཇུག་པའི་རྣམ་པར་ཤེས་པ་དྲུག་གི་སྣང་བའོ། ། སེམས་ཞེས་པ་ཀུན་གཞིའི་རྣམ་པར་ཤེས་པའི་སྣང་བ་དང་། རྣམ་ཤེས་ཞེས་པ་ཉོན་མོངས་པ་ཅན་གྱི་ཡིད་ཀྱི་རྣམ་པར་ཤེས་པའི་སྣང་བའོ། ། རྒྱུད་དང་ལྡན་ཞེས་པ་སེམས་མེད་པའི་བདག་ཉིད་འོད་གསལ་བ་ནི་རྒྱུད་དེ་དེ་ལས་གཞན་དབྱུག་པ་ལྟ་བུའི་རྒྱུད་གྲུབ་པ་མེད་པའི་ཕྱིར་རོ། ། རང་བཞིན་དོན་ཞེས་པ་ནི་སྒྲོ་འདོགས་པ་དང་སྐུར་པ་འདེབས་པ་དང་བྲལ་བ་ཟུང་དུ་འཇུག་པའི་བདག་ཉིད་དོ། །
དེ་ཡང་ཀྱཻ་རྡོ་རྗེར། ཨེ་ཝྃ་ཉིད་ནི་འཁོར་བ་སྟེ། ། མྱ་ངན་འདས་པ་ཨེ་ཝྃ་ཉིད། ། འཁོར་བ་སྤངས་ནས་གཞན་དུ་ནི། ། མྱ་ངན་འདས་པ་རྟོགས་མི་འགྱུར། ། ཞེས་པ་ལ་སོགས་པ་གསུངས་སོ། ། དངོས་པོ་མ་ལུས་དོན་དགའ་བ་ཞེས་པ་གཟུགས་ལ་སོགས་པ་དངོས་པོ་མཐའ་དག་ལྷན་ཅིག་སྐྱེས་པའི་དགའ་བའི་ངོ་བོ་ཉིད་ཀྱི་ཕྱིར་རོ། ། ཡང་ན། ཨ་ལྷག་དངོས་པོའི་དོན་དགའ་བ། ། ཞེས་པ་སྟེ།
ཨ་ཡིག་སྟོང་པ་ཉིད་དང་དབྱེར་མེད་པའི་དངོས་པོའི་དོན་ནི་དགའ་བ་ཞེས་པ་འགྱུར་བ་མེད་པ་བདེ་བའི་རང་བཞིན་ནོ། ། དེའི་ཕྱིར། དངོས་ང་དངོས་པོ་མེད་པ་ང་། ། དངོས་པོ་རྟོགས་ཕྱིར་སངས་རྒྱས་ང་། ། ཞེས་པ་ལ་སོགས་པ་འབྱུང་ངོ་། ། དེའི་ཕྱིར་སྟོང་པ་ཉིད་དགའ་ཞེས་པ་སྟེ། མཆོག་གི་བློ་ཞེས་པ་ནི་མཐའ་གཉིས་སུ་མ་ལྷུང་བའི་ཕྱིར་རམ་བརྟགས་པའི་རྣལ་འབྱོར་ལས་འདས་པ་ལྷུན་གྱིས་གྲུབ་པའི་ངོ་བོའི་ཕྱིར། སྲིད་པའི་འདོད་ཆགས་དང་སོགས་པའི་སྒྲས་ཆགས་བྲལ་དང་ཆགས་པ་བར་མ་སྟེ། དེ་དག་ལས་འདས་པ་ཆགས་པ་ཆེན་པོ་ལྷན་ཅིག་སྐྱེས་པའི་དགའ་བའོ། ། དེ་ཉིད་ཀྱི་ཕྱིར་སྲིད་པ་གསུམ་པོ་ཞེས་པ་སྲིད་པའི་འདོད་ཆགས་ལ་སོགས་པ་སྟེ་དགའ་བ་ལ་སོགས་པ་གསུམ་ཡིན་ལ།
དགའ་བ་ཆེ་ཞེས་པ་བཞི་པ་བདེ་བ་ཆེན་པོ་ཉིད་དོ། ། ཡང་ན་སྲིད་པ་གསུམ་ཞེས་པ་ལུས་དང་ངག་དང་སེམས་ཏེ། དགའ་བ་ཆེ་ཞེས་པ་དེ་རྣམས་བདེ་བ་ཆེན་པོར་རོ་གཅིག་པའོ། ། གཞན་ལས། སེམས་དཔའ་སྲིད་པ་གསུམ་གཅིག་པ། ། ཞེས་འབྱུང་ངོ་། ། དག་པ་སྤྲིན་དཀར་བཞིན་དུ་དཀར། ། ཞེས་པ་ཆོས་ཀྱི་སྐུ་སྟེ་རྣམ་པར་རྟོག་པའི་དྲི་མ་དང་བྲལ་བའི་ཕྱིར་ཐུགས་རྡོ་རྗེའོ། ། འོད་བཟང་སྟོན་ཀའི་ཟླ་བའི་འོད། ། ཅེས་པ་སྤྲུལ་པའི་སྐུ་སྟེ་སྐུ་རྡོ་རྗེའོ། །
ཉི་མ་འཆར་ཁའི་དཀྱིལ་འཁོར་མཛེས། ། ཞེས་པ་ལོངས་སྤྱོད་རྫོགས་པའི་སྐུ་སྟེ་གསུང་རྡོ་རྗེའོ། ། འདོད་ཆགས་ཆེན་པོ་སེན་མོའི་འོད། ། ཅེས་པ་ངོ་བོ་ཉིད་ཀྱི་སྐུ་སྟེ་ཡེ་ཤེས་རྡོ་རྗེའོ། ། དེ་དག་ཉིད་རྣལ་འབྱོར་བཞི་ལ་སོགས་པར་རིག་པར་བྱའོ། ། ཟུར་ཕུད་བཟང་པོ་ཞེས་པ་ཟུར་ཕུད་དང་འདྲ་བའི་ཕྱིར་ཏེ་གཙུག་ཏོར་གྱི་འཁོར་ལོ་འདབ་མ་བཞི་པ་ལྗང་ཁུའོ། ། དེའི་ཕྱིར་མཐོན་ཁ་ཞེས་པའོ། ། རྣམ་པ་གཅིག་ཏུ་དབང་སྔོན་ཞེས་པ་སྟེ་རྩའི་ཚོགས་སྟོང་ཕྲག་བདུན་ཅུ་རྩ་གཉིས་ཀྱི་དབང་པོ་ཨ་བ་དྷཱུ་ཏཱི་ཁ་དོག་སྔོན་པོའོ། ། མཆོག་ཅེས་པ་དེའི་རྩེ་མོ་སྟེ། གཙུག་ཏོར་གྱི་འཁོར་ལོའོ། །
དོན་ནི་ཨ་བ་དྷཱུ་ཏཱིའི་རྣལ་འབྱོར་གཙུག་ཏོར་གྱི་ལྟ་སྟངས་སོ། ། འདི་ནི་བསྙེན་པའི་རྣལ་འབྱོར་རོ། ། དེའི་ཕྱིར་སྐྲ་ཞེས་པ་ཀ་ཡིག་ལས་བྱེད་པ་དང་། ཙ་ཡིག་ལས་གཡོ་བའོ། ། མཆོག་ཅེས་པ་དེ་དག་གི་རྩེ་མོ་སྟེ་མཐོན་ཁ་ཆེན་པོ་ཨ་བ་དྷཱུ་ཏཱིའི་ནང་དུ་འཛིན་པའི་ཕྱིར་འཆང་ཞེས་པའོ། ། འདི་ནི་ཉེ་བར་སྒྲུབ་པའི་རྣལ་འབྱོར་རོ། ། དེ་ནས་ཁམས་གསུམ་པོ་ཐམས་ཅད་འགྱུར་བ་མེད་པའི་བདེ་བའི་རང་བཞིན་གཟུགས་སྣ་ཚོགས་པའི་ནོར་བུ་ལྟ་བུར་མཐོང་བའི་ཕྱིར་ནོར་བུ་ཆེན་པོ་ཞེས་པ་སྟེ། དེ་ཉིད་གཏུམ་མོའི་སྣང་བ་དམིགས་པ་མེད་པའི་ཡེ་ཤེས་དང་ལྡན་པའི་ཕྱིར་འོད་ཆགས་དཔལ་ཞེས་པའོ། ། འདི་ནི་སྒྲུབ་པའི་རྣལ་འབྱོར་རོ། ། འཕོ་བའི་བག་ཆགས་དང་བྲལ་ཞིང་འཕོ་བ་མེད་པའི་བདེ་བ་རྒྱས་པའི་ཕྱིར་སངས་རྒྱས་ཞེས་པ་སྟེ་སྤྲུལ་པ་ཞེས་པ་ཐམས་ཅད་དེའི་ཚུལ་གྱིས་སྤྲོ་བའོ། །
རྒྱན་དང་ལྡན་ཞེས་པ་དེས་རང་རིག་པའི་ཚུལ་གྱིས་རྒྱས་བཏབ་པའི་ཕྱིར་རོ། ། འདི་ནི་བསྒྲུབ་པ་ཆེན་པོའི་རྣལ་འབྱོར་རོ། ། འཇིག་རྟེན་ཞེས་པ་ལུས་དང་ངག་དང་སེམས་ཀྱི་རྩ་གསུམ་སྟེ། ཁམས་ཞེས་པ་སའི་ཁམས་ལ་སོགས་པའི་བདག་ཉིད་སྤྲུལ་པའི་འཁོར་ལོ་ལ་སོགས་པ་རྣམས་སོ། ། བརྒྱ་ཞེས་པ་རིགས་བརྒྱའི་ཕུང་པོ་ལ་སོགས་པ་རྣམས་དང་། རྩ་ལ་སོགས་པ་ཡིན་ལ། དེ་རྣམས་བསྐྱོད་ཅིང་འདར་བར་བྱེད་པ་ནི་ཨ་བ་དྷཱུ་ཏཱིའི་རྣལ་འབྱོར་ཏེ་ཀུན་འདར་མ་ཞེས་གསུངས་སོ། ། ཡང་ན་དབུགས་བརྒྱ་ཕྲག་བཅོ་བརྒྱད་བདེ་བ་ཆེན་པོར་ཐིམ་པས་ས་དང་པོ་ཐོབ་པས་ན་འཇིག་རྟེན་གྱི་ཁམས་བརྒྱ་གཡོ་བར་བྱེད་ནུས་པའི་ཕྱིར་ཀུན་བསྐྱོད་པ་ཞེས་པའོ། ། དེ་བཞིན་དུ་འཇིག་རྟེན་གྱི་ཁམས་བརྒྱར་འགྲོ་ནུས་པ་ལ་སོགས་པ་བརྒྱ་ཕྲག་བཅུ་གཉིས་ཏེ། འདིར་ནི།
རྫུ་འཕྲུལ་རྐང་པ་སྟོབས་ཆེན་ལྡན། ། ཞེས་པ་དང་། དེ་ཉིད་དྲན་པ་ཆེན་པོ་འཆང་། ། ཞེས་པས་བསྡུས་ནས་བསྟན་པའོ། ། ཡང་ན། རྫུ་འཕྲུལ་རྐང་པ་ཞེས་པ་སྟོང་པ་ཉིད་ཀྱི་གཟུགས་ལ་འདུན་པ་དང་། བརྩོན་འགྲུས་དང་། སེམས་དང་། དཔྱོད་པ་སྟེ། དེ་རྣམས་ཉིད་སྟོབས་ཆེན་ཞེས་པ་ཕ་རོལ་གནོན་པ་ཆེན་པོའོ། །
ཡང་ན་རྫུ་འཕྲུལ་ཞེས་པ་སྟོང་པ་ཉིད་ཀྱི་བདག་ཉིད་རྣམ་པ་སྣ་ཚོགས་པར་སྣང་བ་སྟེ། རྐང་པ་ཞེས་པ་པད་མའི་གནས་སྐབས་ལ་སོགས་པ་སྒྲིབ་པ་མེད་པའི་དབྱེ་བས་བཞི་ཡིན་ལ་དེ་ཉིད་སྟོབས་ཆེན་ནོ། ། དེ་ཉིད་ཅེས་པ་སྟོང་པ་ཉིད་དང་སྙིང་རྗེ་གཉིས་སུ་མེད་པ་སྟེ་ཐམས་ཅད་ཀྱི་དེ་ཁོ་ན་ཡིན་པའི་ཕྱིར་རོ། ། ཡང་ན། དཀྱིལ་འཁོར་དང་ནི་ཏིང་འཛིན་དང་། ། ཕྱག་རྒྱ་འདུག་སྟངས་སྟངས་སྟབས་དང་། ། བཟླས་བརྗོད་སྦྱིན་སྲེག་མཆོད་སྦྱིན་དང་། ། ལས་ལ་སྦྱར་དང་སླར་བསྡུ་བའོ། ། ཞེས་པ་ལྟར་དེ་ཉིད་བཅུའམ། བདག་དང་།
སྔགས་དང་། ལྷ་དང་། ཡེ་ཤེས་ཀྱི་དེ་ཉིད་བཞིའོ། ། དྲན་པ་མེད་ཅིང་ཡིད་ལ་བྱེད་པ་མེད་པའི་རྣལ་འབྱོར་ནི། དྲན་པ་ཆེན་པོ་སྟེ། འཆང་ཞེས་པ་རྟག་ཏུ་དེ་ལས་མི་འདའ་བའི་ཕྱིར་རོ། ། (Dདྲན་པ་བཞི་པོ་)ཞེས་པ་(Eལུས་དང་། ཚོར་བ་དང་། སེམས་དང་། ཆོས་དྲན་པ་ཉེ་བར་བཞག་པ་)སྟེ།
བསྙེན་པ་ལ་སོགས་པ་ཡན་ལག་བཞིའི་བདག་ཉིད་དོ། ། དེ་དག་ཉིད་རྣམ་པར་གཡེང་བ་དང་བྲལ་བའི་ཕྱིར་ཏིང་ངེ་འཛིན་ཏེ། རྒྱལ་པོ་ཞེས་པ་གཉིས་སུ་མེད་པའི་ཡེ་ཤེས་གསལ་བར་བྱེད་པའི་ཕྱིར་རོ། ། ཡང་ན་བརྗོད་མ་ཐག་པའི་དེ་ཉིད་བཞི་དྲན་པའི་ཕྱིར་རོ། ། བྱང་ཆུབ་ཡང་དག་ཅེས་པ་དེ་བཞིན་གཤེགས་པ་དྲུག་གི་བདག་ཉིད་འཁོར་ལོ་དྲུག་དང་། རྡོ་རྗེ་ནོར་བུར་སོན་པའི་བར་བདུན་པོ་རྣམས་ཀྱི་མེ་ཏོག་ཅེས་པ་ལན་བདུན་པ་སྟེ། དེ་ཟོས་པ་ལས་དགའ་ཞེས་པ་བདེ་བ་ཆེན་པོ་ཉིད་འགྲུབ་པར་འགྱུར་རོ། ། ཡང་ན་རོ་དྲུག་ཟོས་པ་དང་འཐུངས་པ་ཐམས་ཅད། རོ་དང་ཁྲག་དང་། ཤ་དང་ལྤགས་པ་དང་།
རུས་པ་དང་། རྩ་དང་རྐང་མར་གྱི་བར་ལན་བདུན་ཡོངས་སུ་བསྒྱུར་བའི་བྱང་ཆུབ་ཡན་ལག་སྟེ་བྱང་ཆུབ་ཀྱི་སེམས་ཉིད་མེ་ཏོག་ཡིན་ལ། དེ་འཛག་པ་མེད་པའི་སྦྱོར་བ་ལས་དགའ་ཞེས་པ་འགྱུར་བ་མེད་པའི་བདེ་བ་འགྲུབ་པར་འགྱུར་རོ། ། འདིར་ནི། ལན་བདུན་པ་ཡང་བཟའ་བར་བྱ། ། ཞེས་པའི་དོན་ལའང་ཤེས་པར་བྱའོ། ། དེ་དག་ཀྱང་འདི་ཉིད་ཀྱི་འགྲེལ་པར། ཕུང་པོ་ཁམས་ལ་སོགས་སྲེག་ཅིང་། ། དཀྱིལ་འཁོར་ལྔ་ཡི་རྒྱུ་བ་དང་། ། ཡུལ་དང་དབང་པོ་འགགས་པ་ན། །
དགའ་བ་ལ་སོགས་འབྱུང་འགྱུར་ཏེ། ། ཧཾ་ཡིག་སྤྱི་བོར་གནས་པ་ལས། ། ཐིག་ལེ་ཟླ་བ་འཛག་པར་འགྱུར། ། དཔྲལ་བར་ཟླ་བ་ལས་ཉི་མ། ། མགྲིན་ལས་རཱ་ཧུར་དེ་ལས་འོངས། ། ལྟེ་བར་གཏུམ་མོ་ལྡན་པར་བཞུགས། ། གསང་བའི་འཁོར་ལོར་དེ་ནས་འོངས། ། འདིར་ནི་གསང་བའི་འཁོར་ལོ་རུ། ། ཡན་ལག་ལྷུགས་འདི་ཕྱུགས་ཆེན་བརྗོད། ། རྩེ་གསུམ་པ་ཡི་འོག་གི་རྩ། །
གསུམ་གྱིས་འདབ་མའི་བུ་ག་བསྟན། ། སྐྱེ་བ་བདུན་པ་ཉིད་དང་ཕྱུགས། ། མཁའ་ལ་སྤྱོད་པའི་གྲུབ་པ་སྟེར། ། བརྒྱལ་བ་ནད་འདི་འཕྲོག་པ་སྟེ། ། ཕུང་པོ་ཁམས་ནི་འབར་བ་ཡིས། ། འཁོར་ལོ་བསྒྱུར་བ་ཉིད་སྟེར་བྱེད། ། ཡུལ་དང་དབང་པོ་བསད་པ་ལས། ། ཡང་བ་ལ་སོགས་ཡོན་ཏན་ལྡན། ། མཁའ་ལ་སྤྱོད་པ་ཉིད་སྟེར་བྱེད། ། སད་པ་ལ་སོགས་རྗེས་འབྲང་བས། །
སངས་རྒྱས་ཉིད་ནི་མྱུར་དུ་སྟེར། ། ཇི་ལྟར་ཕྱི་རོལ་དངུལ་ཆུ་བཅིངས། ། དེ་བཞིན་ཡེ་ཤེས་ངོས་འདི་ཡང་། ། སྡུག་བསྔལ་ཐམས་ཅད་ངེས་འཕྲོག་ཅིང་། ། དངོས་གྲུབ་ཡངས་པ་སྟེར་བར་བྱེད། ། འདི་ལྟར་ཚངས་པ་ཕྱུགས་ཁྱབ་འཇུག ། གསང་བའི་འཁོར་ལོར་ལྷུང་བ་ལས། ། ཡངས་པའི་ཚེ་ནི་སྟེར་འགྱུར་ཏེ། ། ཇི་སྲིད་སྲེག་བླུགས་རབ་འབབ་པ། ། སྟེང་ནི་སྒྲ་གཅན་ཕྱུགས་རབ་བརྗོད། །
ཟླ་བ་ཉི་མ་ཕྱུགས་ཆེན་པོ། ། ཚངས་པའི་བུ་ག་ནས་ལྷུང་བ། ། ཟོས་པས་གྲོལ་བའི་འབྲས་རབ་སྟེར། ། ཁྲག་དང་དེ་བཞིན་ཆུ་རྒྱུས་དང་། ། རྐང་མར་འབད་པས་ལྟུང་མིན་བྱ། ། འདི་རྣམས་ཕྱུགས་སུ་ཤེས་བྱ་སྟེ། ། གཞན་དུ་ལུས་ཅན་ཕྱི་རོལ་མིན། ། སྐྱེ་བ་བདུན་པ་ཕྱུགས་རྣམས་ནི། ། ཀུན་གྱི་མཆོག་གི་དབང་ཕྱུག་གོ ། ལུས་ལ་སྐྱེ་བདུན་ཇི་ལྟ་བ། །
དེ་བཞིན་དེ་ནི་བཤད་བྱ་ཉོན། ། བཟའ་དང་བཏུང་བ་རྣམ་དྲུག་རོ། ། ཐམས་ཅད་ཟོས་ཤིང་འཐུངས་པ་ནི། ། སྨིན་པ་ལས་ནི་བཅུ་ཉིད་འགྱུར། ། དེ་དེའི་སྐྱེ་བ་དང་པོ་འོ། ། ཕྱི་ནས་ཁྲག་ཉིད་དུ་འགྱུར་ཏེ། ། གསལ་བར་གཉིས་པར་འགྱུར་བ་ཡིན། ། གསུམ་པ་ཤ་ཉིད་དུ་འགྱུར་ཏེ། ། བཞི་པ་ལྤགས་པ་ཉིད་དུ་འགྱུར། ། ལྔ་པ་རྩ་ཉིད་དུ་འགྱུར་རོ། །
དྲུག་པ་རུས་པ་ཉིད་འགྱུར་ཞིང་། ། བདུན་པ་རྐང་མར་ཉིད་འགྱུར་ཏེ། ། འདི་རྣམས་ལན་བདུན་པར་འགྱུར་རོ། ། ཞེས་གསུངས་སོ། ། ཡང་ན་བྱང་ཆུབ་ཅེས་པ་གཉིས་སུ་མེད་པའི་ཡེ་ཤེས་མངོན་སུམ་དུ་གྱུར་ཏེ། དེའི་ཡན་ལག་ནི། འདིར་ཡན་ལག་དྲུག་གི་རྣལ་འབྱོར་རོ། ། དེའི་མེ་ཏོག་ནི་མེ་ཏོག་ལྟ་བུ་སྟེ། དེ་ཉིད་དགའ་ཞེས་པ་འགྱུར་བ་མེད་པའི་བདེ་བའོ། ། དེ་བཞིན་ཞེས་པ་དེ་བཞིན་ཉིད་ཆོས་འབྱུང་ཨ་བ་དྷུ་ཏཱི་སྟེ།
དེ་རྟོགས་པའམ། དེར་གཤེགས་པས་སྲོག་ལ་སོགས་པའི་རླུང་རྣམ་པ་བཅུ་འགོག་པ་ལས། ཡོན་ཏན་སྟོབས་བཅུ་ལ་སོགས་པ་ཐམས་ཅད་ཀྱི་གཞིར་འགྱུར་པའི་ཕྱིར་ཡོན་ཏན་མཚོ་ཞེས་པའོ། ། ཡང་ན་དེ་བཞིན་གཤེགས་ཞེས་པ་རྣམ་པར་སྣང་མཛད་ལ་སོགས་པའི་བདག་ཉིད་སྤྲུལ་པའི་འཁོར་ལོ་ལ་སོགས་པ་དྲུག་སྟེ། དེའི་དབྱེ་བས་ཡན་ལག་དྲུག་གི་རྣལ་འབྱོར་རོ། ། ཡོན་ཏན་ཞེས་པ་སྙིང་སྟོབས་ལ་སོགས་པའི་བདག་ཉིད། ལ་ལ་ནཱ་ལ་སོགས་པ་གསུམ་སྟེ། དེའི་དབྱེ་བས་བསམ་གཏན་ལ་སོགས་པ་གསུམ་མོ། ། དེ་ཡང་བདེ་མཆོག་ཉུང་ངུའི་རྒྱུད་དུ། སྔགས་བཟླས་པ་དང་བསམ་གཏན་དང་། །
བདེ་བ་ཡིས་ཀྱང་འགྲུབ་པར་འགྱུར། ། ཞེས་གསུངས་སོ། ། མཚོ་ཞེས་པ་སྐུ་རྡོ་རྗེ་ལ་སོགས་པ་བཞི་སྟེ། དེའི་དབྱེ་བས་བསྙེན་པ་ལ་སོགས་པ་བཞིའོ། ། ལམ་ཞེས་པ་དེ་རྣམས་ཉིད་དེ། དེ་ཡང་ཡན་ལག་བརྒྱད་ཅེས་པ་དམ་ཚིག་རྣམ་པ་བརྒྱད་དོ། ། དེ་ཡང་བདེ་མཆོག་ཉུང་ངུའི་རྒྱུད་དུ། ངེས་པར་དངོས་གྲུབ་རྣམས་ཀྱི་རྒྱུ། ། དམ་ཚིག་རྣམས་ནི་བསྐྱང་བ་དང་། ། རིགས་གཞན་ལས་བྱུང་ཕོ་ཉ་མོ། །
འདོད་ལ་ཆགས་པས་བགྲོད་མི་བྱ། ། གཉིས་མེད་ཐོགས་པ་མེད་པ་དང་། ། དམ་ཚིག་རྣམས་ཀྱི་སྤྱོད་པ་དང་། ། མི་མོའི་སྤྱོད་པ་ལེགས་པར་བསྲུབ། ། ཚངས་པར་སྤྱོད་པ་དེ་བཞིན་ཞལ། ། འདྲེན་པ་རྩ་ཡི་ཀུན་སྤྱོད་དོ། ། ཞེས་པ་དམ་ཚིག་བརྒྱད་དུ་དྲན། ། རྣལ་འབྱོར་དབང་པོ་གང་བསྲུང་བ། ། མྱུར་དུ་དངོས་གྲུབ་ཐོབ་པར་འགྱུར། ། ཞེས་གསུངས་པ་རྣམས་ཏེ་ངེས་པ་དང་།
དྲང་བའི་དོན་གྱིས་རིག་པར་བྱའོ། ། དེ་ལ་ངེས་པའི་དོན་ནི། ངེས་པར་དངོས་གྲུབ་རྣམས་ཀྱི་རྒྱུ། ། ཞེས་པ་ཐུན་མོང་དང་ཐུན་མོང་མ་ཡིན་པའི་དངོས་གྲུབ་རྣམས་ཀྱི་རྒྱུ་ལས་ཀྱི་ཕྱག་རྒྱ་ལ་སོགས་པས་བྱང་ཆུབ་ཀྱི་སེམས་འཕོ་བ་མེད་པ་སྟེ་དམ་ཚིག་དང་པོའོ། ། དམ་ཚིག་རྣམས་ནི་བསྐྱང་བ་དང་། ། ཞེས་པ་བྱང་ཆུབ་ཀྱི་སེམས་ཀྱི་ཐིག་ལེ་བཞི་པོ་ཤེས་རབ་ཀྱི་ཆགས་པས་ཞུ་བའི་དགའ་བ་བཅུ་དྲུག་པོ་རྣམས་བསྐྱང་པ་སྟེ་དེ་དམ་ཚིག་གཉིས་པའོ། ། རིགས་གཞན་ལས་བྱུང་ཕོ་ཉ་མོ། ། འདོད་པ་ཆགས་པས་བགྲོད་མི་བྱ། ། ཞེས་པ་རིགས་ལྡན་མ་ལས་གཞན་དེ་བཞིན་གཤེགས་པ་གཞན་གྱི་རིགས་ལས་བྱུང་བ་རྣམས་བསྟེན་པར་མི་བྱའོ་ཞེས་པ་སྟེ། དམ་ཚིག་གསུམ་པའོ། །
གཉིས་མེད་ཅེས་པ་ཐིག་ལེ་བཞིའི་དམ་ཚིག་རྣམས་ཉའི་མཐར་གཉིས་སུ་མེད་པར་བྱེད་པ་སྟེ། དམ་ཚིག་བཞི་པའོ། ། ཐོགས་པ་མེད་པ་ཞེས་པ་དགའ་བ་བཅུ་དྲུག་གི་རང་བཞིན་ནག་པོའི་ཕྱོགས་ལ་མ་ཞུགས་པའོ། ། ཞེས་པ་སྟེ། དམ་ཚིག་ལྔ་པའོ། ། མི་མོའི་སྤྱོད་པ་ལེགས་པར་བསྲུབ། ། ཅེས་པ་མི་མོ་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། དེའི་སྤྱོད་པ་སེམས་ཅན་གྱི་དོན་ཡིན་ལ། ལེགས་པར་བསྲུབ་ཅེས་པ་བདེ་བ་ཆེན་པོའི་ཚུལ་གྱིས་སྒྲུབ་པར་བྱེད་པ་སྟེ། དམ་ཚིག་དྲུག་པའོ། །
ཚངས་པར་སྤྱོད་པ་དེ་བཞིན་ཞལ། ། ཞེས་པ་རྡོ་རྗེའི་སྒོ་ལས་འཕོ་བ་མེད་པ་སྟེ་དམ་ཚིག་བདུན་པའོ། ། འདྲེན་པ་རྩ་ཡི་ཀུན་སྤྱོད་དོ། ། ཞེས་པ་བྱང་ཆུབ་ཀྱི་སེམས་ཨ་བ་དྷཱུ་ཏཱིའི་ལམ་ནས་གཙུག་ཏོར་གྱི་བར་དུ་འདྲེན་པ་སྟེ། དམ་ཚིག་བརྒྱད་པའོ། ། དམ་ཚིག་བརྒྱད་པོ་དེ་རྣམས་བསྲུང་བར་བྱེད་པ་ནི། མྱུར་དུ་ཕྱག་རྒྱ་ཆེན་པོའི་དངོས་གྲུབ་ཐོབ་པར་འགྱུར་རོ། ། དྲང་བའི་དོན་གྱིས་ནི། ངེས་པར་དངོས་གྲུབ་རྣམས་ཀྱི་རྒྱུ། ། ཞེས་པ་འོག་མིན་གྱི་མཐར་ཐུག་པའི་དངོས་གྲུབ་རྣམས་ཀྱི་རྒྱུ་བྱང་ཆུབ་ཏུ་སེམས་བསྐྱེད་པ་དང་སྦྱིན་པ་ལ་སོགས་པ་བསོད་ནམས་ཀྱི་ཚོགས་ཏེ་དམ་ཚིག་དང་པོའོ། །
དམ་ཚིག་རྣམས་ནི་བསྐྱང་བ་དང་། ། ཞེས་པ་ཆང་དང་བདུད་རྩི་ལྔ་དང་། སྒྲོན་མ་ལྔ་པོ་རྣམས་ཡུལ་དང་རིགས་ཀྱི་ཐ་སྙད་ཀྱིས་བསྐྱངས་པ་སྟེ། དམ་ཚིག་གཉིས་པའོ། ། རིགས་གཞན་ལས་བྱུང་ཕོ་ཉ་མོ། ། འདོད་ལ་ཆགས་པས་བགྲོད་མི་བྱ། ། ཞེས་པ་ལ་རིགས་གཞན་ཞེས་པས་དབང་བསྐུར་བ་མི་ལྡན་པ་སྟེ་དེ་ལ་བགྲོད་པར་མི་བྱ་ནི་དམ་ཚིག་གསུམ་པའོ། ། གཉིས་མེད་ཅེས་པ་བསྒྲུབ་པ་པོ་དང་ཕྱག་རྒྱ་གཉིས་སྙོམས་པར་ཞུགས་པ་གཉིས་སུ་མེད་པའི་བདེ་བ་མྱང་བ་ནི། དམ་ཚིག་བཞི་པའོ། ། ཐོགས་པ་མེད་པ་དང་།
དམ་ཚིག་རྣམས་ཀྱི་སྤྱོད་པ་ཞེས་པ། ལྷའི་འཁོར་ལོར་བསྒོམ་པ་དང་སྔགས་བཟླས་པ་དང་། དམ་ཚིག་བསྲུང་བ་ལ་སོགས་པ་སྟེ། དམ་ཚིག་ལྔ་པའོ། ། མི་མོའི་སྤྱོད་པ་ལེགས་པར་བསྲུབ། ། ཅེས་པ་ཙུམྦན་དང་འཁྱུད་མ་ལ་སོགས་པ་སྟེ། དམ་ཚིག་དྲུག་པའོ། ། ཚངས་པར་སྤྱོད་པ་དེ་བཞིན་ཞེས་པ་བསྲུབ་པའི་བདེ་བ་སྟེ་ཞལ་ཞེས་པ་རྡོ་རྗེའི་སྒོའོ། ། ཞེས་པ་དམ་ཚིག་བདུན་པའོ། ། འདྲེན་པ་རྩ་ཡི་ཀུན་སྤྱོད་དོ། །
ཞེས་པ་ལ་ལ་ནཱ་དང་། ར་ས་ནཱ་དང་། དབུ་མར་རྒྱུ་བའི་བྱང་ཆུབ་ཀྱི་སེམས་རྒ་བ་དང་ནད་ལ་སོགས་པ་བསལ་བའི་ཕྱིར་འདྲེན་པ་སྟེ། དམ་ཚིག་བརྒྱད་པའོ། དེ་རྣམས་བསྲུངས་པ་ལས་འཇིག་རྟེན་པའི་དངོས་གྲུབ་ཐོབ་པར་འགྱུར་རོ། ། ཚུལ་ཞེས་པ་དེ་རྣམས་ཉིད་དེ་དེ་རིག་ཅིང་རྟོགས་པར་གྱུར་པའོ། ། ཡང་ན་ལམ་ཞེས་པ་ཐོག་མར་དགེ་བ་ལ་སོགས་པ་སྟེ། དེའི་ཡན་ལག་ནི་མངོན་པར་རྫོགས་པར་བྱང་ཆུབ་པ་བཞི་ཡིན་ལ་ཤེས་རབ་དང་ཐབས་ཀྱི་དབྱེ་བས་བརྒྱད་ཅེས་པ་སྟེ། དེ་རྣམས་ལེགས་པར་རྟོགས་པའི་ཕྱིར་ཚུལ་རིག་ཅེས་པའོ། ། ཡང་དག་སངས་རྒྱས་ཞེས་པ་ཕྱག་རྒྱ་ཆེན་པོའི་ཡེ་ཤེས་དམིགས་པ་མེད་པའོ། །
དེ་ལམ་ནི་སྔ་མ་བཞིན་ཏེ་དེ་རིག་པའོ། ། སེམས་ཅན་ཀུན་ལ་ཤས་ཆེར་ཆགས། ། ཞེས་པ་དམིགས་པ་མེད་པའི་སྙིང་རྗེ་ཆེན་པོ་སྟེ། དེ་ཉིད། ། ནམ་མཁའ་ལྟ་བུར་ཆགས་པ་མེད། ། ཅེས་པ་སྟོང་པ་ཉིད་ཀྱི་བདག་ཉིད་དེ། ཡང་ན་སེམས་ཅན་ཞེས་པ་དབང་པོ་དང་། ཐམས་ཅད་ཅེས་པ་ཡུལ་ཏེ། ཆགས་པ་ཆེ་ཞེས་པ་གཉིས་སུ་མེད་པ་བདེ་བ་ཆེན་པོའི་བདག་ཉིད་དོ། ། ཡང་ན་སེམས་ཅན་ཞེས་པ་སྙིང་སྟོབས་ཏེ་ཁུ་བའོ། །
ཐམས་ཅད་ཅེས་པ་ལུས་ཀྱི་ཐིག་ལེ་ལ་སོགས་པ་སྟེ། ཆགས་པ་ཆེ་ཞེས་པ་བཞི་པ་ལྷན་ཅིག་སྐྱེས་པ་གནས་སྐབས་སུ་གྱུར་པའོ། ། དེ་ཡང་རང་གི་ངོ་བོ་དང་བྲལ་བ་སྟོང་པ་ཉིད་ཀྱི་ཕྱིར་ནམ་མཁའ་ལྟ་བུ་ཞེས་པ་སྟེ། ཆགས་པ་མེད་ཅེས་པ་རྣམ་པར་རྟོག་པ་དང་བྲལ་བའོ། ། སེམས་ཅན་ཀུན་གྱི་ཡིད་ལ་འོད་གསལ་བའི་ངོ་བོར་གདོད་མ་ནས་སྐྱེས་པའོ། ། ཡང་ན་སེམས་ཅན་ཞེས་པ་དབང་པོ་དང་། ཐམས་ཅད་ཅེས་པ་ཡུལ་དང་། ཡིད་ཅེས་པ་རྣམ་པར་ཤེས་པ་སྟེ། སྐྱེས་ཞེས་པ་ཐམས་ཅད་གཉིས་སུ་མེད་པའི་ངོ་བོར་སྐྱེས་པའོ། ། སེམས་ཅན་ཀུན་གྱི་མོས་པའི་དབང་གིས་ཐབས་དང་སྤྱོད་པ་སྣ་ཚོགས་པར་སྣང་བའི་ཕྱིར་ཡིད་ལྟར་མགྱོགས་ཞེས་པ་སྟེ།
དེ་ཡང་། དཔལ་སྡོམ་པ་འབྱུང་བའི་རྒྱུད་དུ། མོས་པ་སྣ་ཚོགས་སེམས་ཅན་ལ། ། སྤྱོད་པ་སྣ་ཚོགས་སྟོན་མཛད་ཅིང་། ། སྣ་ཚོགས་ཚུལ་གྱི་གདུལ་བྱ་ལ། ། ཐབས་རྣམས་ཀྱིས་ཀྱང་བསྟན་པ་འོ། ། ཞེས་སོ། ། ཡང་ན་སེམས་ཅན་དབང་པོ་དང་། ཐམས་ཅད་ཅེས་པ་ཡུལ་དང་། ཡིད་ཅེས་པ་རྣམ་པར་ཤེས་པ་སྟེ།
མགྱོགས་ཞེས་པ་གཉིས་སུ་མེད་པ་སངས་རྒྱས་ཀྱི་ཡེ་ཤེས་ལྟ་བུའི་ཕྱིར་རོ། ། སེམས་ཅན་ཞེས་པ་བྱང་ཆུབ་ཀྱི་སེམས་ཏེ། ཐམས་ཅད་ཅེས་པ་ལུས་ཀྱི་ཐིག་ལེ་ལ་སོགས་པའོ། ། དབང་པོ་ནི་མིག་ལ་སོགས་པ་དང་། དོན་ཞེས་པ་གཟུགས་ལ་སོགས་པ་སྟེ། ཤེས་ཞེས་པ་དེ་གཉིས་སུ་མེད་པ་རྣམ་པར་མི་རྟོག་པའི་ཡེ་ཤེས་སོ། ། སེམས་ཅན་ཀུན་གྱི་ཡིད་ཅེས་པ་རྣམ་པར་རྟོག་པ་སྟེ། དེ་འཕྲོག་པ་རྣམ་པར་མི་རྟོག་པའི་བདག་ཉིད་དུ་བྱེད་པའོ། ། ཕུང་པོ་ལྔ་ཞེས་པ་གཟུགས་ལ་སོགས་པ་སྟེ། དེའི་དོན་ནི་རྣམ་པར་སྣང་མཛད་ལ་སོགས་པའོ། །
དེ་ཉིད་ཅེས་པ་དེ་ཡང་སྟོང་པ་ཉིད་ལ་སོགས་པའི་རང་བཞིན་གདོད་མ་ནས་དག་པ་གཉིས་སུ་མེད་པ་སྟེ། ཡང་ན། དེ་ཁོ་ན་ཉིད་བཞིའོ། ། དེ་ལྟར་རང་རིག་པའི་ཚུལ་གྱིས་ཤེས་པའི་ཕྱིར་ཤེས་ཞེས་པའོ། ། དེའི་ཕྱིར་ལྷ་མོ་བཞིས་ཡོངས་སུ་ཞུས་པ་ལས་ཐུབ་པ་ཆེན་པོའི་ཆོས་ཕུང་པོ། ། སྟོང་ཕྲག་བརྒྱད་བཅུ་རྩ་བཞི་ལ། ། གང་ཞིག་དེ་ཉིད་མི་ཤེས་པ། ། དེ་རྣམས་ཀུན་ལ་འབྲས་བུ་མེད། ། ཅེས་གསུངས་སོ། ། དེ་བཞིན་དུ་ས་ར་ཧ་པས་ཀྱང་།
གལ་ཏེ་ས་འོག་ལ་འཛུལ་ལམ། ། ཡང་ན་མཁའ་ལ་འགྲོ་བའང་རུང་། ། རྣམ་པ་ཐ་དད་རྟོག་པས་ནི། ། ཐར་པའི་རེ་བ་ག་ལ་ཡོད། ། ཅེས་གསུངས་སོ། ། ཕུང་པོ་ལྔ་རྣམ་པར་དག་པ་གཉིས་ཀྱི་ངོ་བོའི་ཕྱིར། རྣམ་དག་ཕུང་པོ་ལྔ་འཆང་བ། ། ཞེས་པའོ། ། ཡང་ན་ཕུང་པོ་ལྔ་སྒྲིབ་པ་གསུམ་དང་བྲལ་བའི་ཕྱིར་རྣམ་དག་ཕུང་པོ་ལྔ་འཆང་བ་ཞེས་པ་མེ་ལོང་ལྟ་བུའི་ཡེ་ཤེས་ལ་སོགས་པ་ལྔའོ། ། ཐམས་ཅད་ཅེས་པ་རྣམ་པར་རྟོག་པ་སྟེ།
ངེས་འབྱུང་ཞེས་པ་དེ། ངེས་པར་འབྱུང་བ་ནི་དགའ་བ་བཞི་ཡིན་ལ། དེའི་མཐའ་ལྷན་ཅིག་སྐྱེས་པ་ལ་གནས་པའི་ཕྱིར། མཐའ་ལ་གནས་ཞེས་པའོ། ། ཡང་ན་ཐམས་ཅད་ཅེས་པ་དབུགས་ཉི་ཁྲི་ཆིག་སྟོང་དྲུག་བརྒྱ་སྟེ། ངེས་འབྱུང་ཞེས་པ་འགྲོ་བ་དང་། འོང་བ་མེད་པ་ཡིན་ལ། དེའི་མཐའ་སྐད་ཅིག་གཅིག་གིས་མངོན་པར་རྫོགས་པར་བྱང་ཆུབ་པ་ལ་གནས་པའོ། ། ཐམས་ཅད་ངེས་པར་འབྱུང་བ་ཞེས་པ་སྔ་མ་བཞིན་ཏེ། དེ་རྣམས་ལེགས་པར་རྟོགས་པའི་ཕྱིར་མཁས་ཞེས་པའོ། །
ཐམས་ཅད་ངེས་འབྱུང་ལམ་ཞེས་པ་སོ་སོར་སྡུད་པ་ལ་སོགས་པ་སྟེ། དེ་ལ་གནས་པའོ། ། ཐམས་ཅད་ངེས་འབྱུང་སྟོན་པ་པོ། ། ཞེས་པ་སྟོང་པ་ཉིད་དང་སྙིང་རྗེ་གཉིས་སུ་མེད་པའི་ཡེ་ཤེས་རང་དང་གཞན་ལ་གསལ་བར་བྱེད་པའོ། ། ཡན་ལག་བཅུ་གཉིས་ཞེས་པ་མ་རིག་པ་ལ་སོགས་པའི་བདག་ཉིད་འཕོ་བ་བཅུ་གཉིས་ཏེ། དེའི་འཁོར་ལོ་ནི་སྲིད་པའོ། ། དེ་རྣམས་སོ་སོར་སྡུད་པ་ལ་སོགས་པའི་སྦྱོར་བ་འགགས་པའི་ཕྱིར་རྩ་བ་ནས་བཏོན་པའོ། ། དེ་རྣམས་ཉིད་ས་བཅུ་གཉིས་ཏེ་དབུགས་བརྒྱ་ཕྲག་བཅོ་བརྒྱད་ཀྱི་བདག་ཉིད་འཕོ་བ་རེ་རེ་འགགས་པ་ལས་ས་རེ་རེ་ཐོབ་པའོ། །

དེ་རྣམས་ཉིད་གནས་ལ་སོགས་པའི་བདག་ཉིད་དོ། དེ་ཡང་། དང་པོའི་སངས་རྒྱས་ཀྱི་རྒྱུད་དུ། ཡན་ལག་བཅུ་གཉིས་འགགས་པ་ཡིས། ། དུས་སྦྱོར་རྣམས་ནི་མི་འབབ་ཕྱིར། ། ས་རྣམས་བཅུ་གཉིས་ཞེས་གྲགས་པ། ། དོན་དམ་པར་ནི་གནས་ལ་སོགས། ། ཞེས་པ་ལ་སོགས་པ་རྒྱས་པར་གསུངས་སོ། ། དེ་བཞིན་དུ། དཔལ་ཀྱཻ་རྡོ་རྗེར། གནས་དང་ཉེ་བའི་གནས་དང་ནི། །
ཞིང་དང་ཉེ་བའི་ཞིང་ཉིད་དང་། ། ཚན་དྷོ་ཉེ་བའི་ཚནྡྷོ་ཧ། ། དེ་བཞིན་འདུ་བ་ཉེ་འདུ་བ། ། འཐུང་གཅོད་ཉེ་བའི་འཐུང་གཅོད་ཉིད། ། དུར་ཁྲོད་ཉེ་བའི་དུར་ཁྲོད་དེ། ། འདི་རྣམས་ས་ནི་བཅུ་གཉིས་སོ། ། ཞེས་གསུངས་སོ། ། འདི་ཉིད། དག་པ་རྣམ་པ་བཅུ་གཉིས་འཆང་། ། ཞེས་པ་དེ་འཕོ་བ་བཅུ་གཉིས་སྒྲིབ་པ་དང་བྲལ་བའོ། །
ཡང་ན། ཡན་ལག་བཅུ་གཉིས་ཞེས་པ་སྐྱེ་མཆེད་བཅུ་གཉིས་སོ། ། སྲིད་རྩ་བཏོན་ཞེས་པ། དེ་རྣམས་ཉིད་བཟུང་བ་དང་། འཛིན་པའི་ངོ་བོ་ཉིད་ལས་སྲིད་པ་སྟེ། དེ་ནི་གཉིས་སུ་མེད་པའི་ཡེ་ཤེས་ཀྱིས་ངེས་པར་ཕྱུང་བར་གྱུར་པའོ། ། དེའི་ཕྱིར་བདག་ལྟའི་ས་བོན་སྤངས་པའི་ཕྱིར། སླར་མི་ཟློག་པ་ཉིད་ཡིན་ནོ། ། ཞེས་གསུངས་སོ། ། དེའི་ཕྱིར་རྣམ་པ་བཅུ་གཉིས་ཞེས་པ་སྔ་མ་བཞིན་ཏེ།
དེ་རྣམས་མ་དག་པ་ནི་གཟུང་བ་དང་འཛིན་པའི་དངོས་པོའི་ཕྱིར་རོ། ། དེའང་། དཔལ་ཀྱཻ་རྡོ་རྗེར། རྡོ་རྗེ་སྙིང་པོས་གསོལ་བ། ཀྱེ་བཅོམ་ལྡན་འདས་རྣམ་པར་མ་དག་པ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། གཟུགས་ལ་སོགས་པ་རྣམས་སོ། ། ཅིའི་སླད་དུ་ཞེ་ན། གཟུང་བ་དང་འཛིན་པའི་དངོས་པོའི་ཕྱིར་རོ། ། ཞེས་གསུངས་སོ། །
དག་པ་ཞེས་པ་རྣམ་པར་རྟོག་པ་དང་བྲལ་བ་སྟེ། གཉིས་སུ་མེད་པ་འོད་གསལ་བའི་བདག་ཉིད་དོ། ། དེའང་དཔལ་ཀྱཻ་རྡོ་རྗེར། བསྟེན་བྱ་འདི་དག་བསྟེན་བྱ་ཞིང་། ། དུག་མེད་བྱས་ན་དག་པར་འགྱུར། ། ཞེས་སོ། ། འཆང་ཞེས་པ་རྟག་ཏུ་དེའི་ངོ་བོའི་ཕྱིར་རོ། ། བདེན་བཞི་ཞེས་པ་ཆགས་པ་དང་བྲལ་བ་སྡུག་བསྔལ་དང་བདག་ཏུ་འཛིན་པའི་བདག་ཉིད་འཕོ་བའི་བག་ཆགས་ཀུན་འབྱུང་དང་། འགྱུར་བ་མེད་པའི་བདེ་བའི་བདག་ཉིད་འགོག་པ་དང་། དེ་མངོན་དུ་བྱེད་པའི་ཐབས་ཡན་ལག་དྲུག་གི་རྣལ་འབྱོར་འདི་ལམ་རེ་བཞིའོ། །
དེ་ཡང་འཕོས་པ་ལས་ནི་ཆགས་བྲལ་འགྱུར། ། ཆགས་བྲལ་ལས་ནི་སྡུག་བསྔལ་འབྱུང་། ། སྡུག་བསྔལ་སྐྱེས་བུའི་ཁམས་ཟད་བྱེད། ། ཟད་པ་ལས་ནི་འཆི་བར་བརྗོད། ། ཅེས་གསུངས་སོ། ། དེ་ཉིད་ཚུལ་ཞེས་པ་ལམ་སྟེ་དེའི་རྣམ་པའོ། ། ཤེས་པ་བརྒྱད་ཅེས་པ་རྣམ་པ་སྣ་ཚོགས་པ་ལ་སོགས་པ་བཞི་དང་། རྒྱུ་མཐུན་པ་ལ་སོགས་པ་བཞི་སྟེ་བརྒྱད་པོ་འགྱུར་བ་མེད་པའི་བདེ་བར་ཁོང་དུ་ཆུད་པའི་ཕྱིར་རྟོག་པ་འཆང་ཞེས་པའོ། ། ཡང་ན་ཤེས་པ་བརྒྱད་ཅེས་པ་བརྒྱད་དེ། དེ་རྣམས་རང་བཞིན་གཉིས་སུ་མེད་པ་ཉིད་ངེས་པར་རྟོགས་པ་དེའི་བདག་ཉིད་ཀྱིས་འཛིན་པའི་ཕྱིར་འཆང་ཞེས་པའོ། །
བདེན་དོན་རྣམ་པ་བཅུ་གཉིས་ལྡན་ཞེས་པ། ཡན་ལག་བཅུ་གཉིས་སྲིད་རྩ་བཏོན། ། ཞེས་པ་ལྟར་རོ། ། ཡང་ན་བདེན་པ་ཞེས་པ་དོན་དམ་པ་དང་ཀུན་རྫོབ་ཡིན་ལ། དོན་ཞེས་པ་དེ་དག་གཉིས་སུ་མེད་པའོ། ། རྣམ་པ་བཅུ་གཉིས་ཞེས་པ་དེའང་། ས་བཅུ་གཉིས་ཀྱི་དབྱེ་བས་རྣམ་པ་བཅུ་གཉིས་སོ། ། དེ་ཉིད་རྣམ་པ་བཅུ་དྲུག་ཅེས་པ་དགའ་བ་བཅུ་དྲུག་སྟེ། དེ་རིག་པ་ནི་ཐིག་ལེ་བཅུ་དྲུག་འཕོ་བ་མེད་པ་ཡིས་འགྱུར་བ་མེད་པའི་བདེ་བར་གྱུར་པའོ། ། དེ་བཞིན་དུ་སྟོང་པ་ཉིད་བཅུ་དྲུག་དང་།
སྙིང་རྗེ་བཅུ་དྲུག་ཀྱང་སྦྱར་བར་བྱའོ། ། དེའི་ཕྱིར་བཅུ་དྲུག་ཕྱེད་ཕྱེད་ཐིག་ལེ་འཆང་ཞེས་གསུངས་སོ། ། རྣམ་པ་ཉི་ཤུས་བྱང་ཆུབ་པ། ། ཞེས་པ། དབང་པོ་ལྔ་དང་། ཡུལ་ལྔ་དང་། ལས་ཀྱི་དབང་པོ་ལྔ་དང་། ལས་ཀྱི་དབང་པོའི་ཡུལ་ལྔ། སྒྲིབ་པ་དང་བྲལ་བའི་མཚན་ཉིད། འཕོ་བ་བཅུ་གཉིས་འགོག་པ་ལས་སོ། །
འདིའི་འགྲེལ་པར་ནི། ཕུང་པོ་ལྔ་དང་། ཁམས་ལྔ་དང་། དབང་པོ་ལྔ་དང་། ཡུལ་ལྔ་རྣམས་རྣམ་པར་དག་པ་ལྔ་བཤད་དོ། ། འཕོ་བའི་བག་ཆགས་མ་རིག་པའི་བདག་ཉིད་དང་བྲལ་བའི་ཕྱིར་རྣམ་པར་རྒྱས་ཞེས་པ་སྟེ། དངོས་པོ་ཐམས་ཅད་འོད་གསལ་བའི་ངོ་བོར་རྟོགས་པའི་ཕྱིར་ཀུན་རིག་ཅེས་པའོ། ། མཆོག་ཅེས་པ་རྣམ་པར་མི་རྟོག་པའི་ངོ་བོའི་ཕྱིར་རོ། ། དཔག་མེད་ཅེས་པ་ལ་སོགས་པ་ནི་སྒྱུ་འཕྲུལ་དྲ་བས་མངོན་པར་རྫོགས་པར་བྱང་ཆུབ་པ་སྟེ། ལུས་ཀྱི་དགའ་བ་ལ་སོགས་པའི་ཐིག་ལེ་བཅུ་དྲུག་འགོག་པ་ལས་མཐའ་ཡས་པའི་སྒྱུ་འཕྲུལ་དྲ་བ་དང་སྤྲུལ་པའི་སྐུ་སྤྲོ་བའོ། །
ཡང་ན་དཔག་མེད་ཅེས་པ་སེམས་ཀྱི་དེ་ཁོ་ན་མངོན་སུམ་དང་རྗེས་སུ་དཔག་པ་ལ་སོགས་པ་གང་གིས་ཀྱང་བལྟ་བར་བྱ་བ་མ་ཡིན་པ་སྟེ། རྩ་བའི་ཤེས་རབ་ལས། སེམས་ནི་རྫོགས་པའི་སངས་རྒྱས་ཀྱིས། ། མ་གཟིགས་གཟིགས་པར་མི་འགྱུར་ཏེ། ། དངོས་པོ་མེད་པའི་རང་བཞིན་ལ། ། ཇི་ལྟ་བུ་ཞིག་གཟིགས་པར་འགྱུར། ། ཞེས་སོ། ། དེ་ཉིད་རྣམ་པར་རྟོག་པ་ཐམས་ཅད་དང་བྲལ་བའི་ཕྱིར་སངས་རྒྱས་ཞེས་པ་སྟེ། སྤྲུལ་པ་ཞེས་པ་རྣམ་པ་སྣ་ཚོགས་པའི་ངོ་བོའི་ཕྱིར་རོ། ། སྐུ་ཡི་མཐའ་ནི་རྣམ་སྒོམ་པ། །
ཞེས་པ་ལ། སྐུའི་མཐའ་ནི་ལྷན་ཅིག་སྐྱེས་པའི་སྐུ་སྟེ། དེ་སྒོམ་པ་མེད་པའི་ཚུལ་གྱིས་བསྒོམ་པའོ། ། སྐད་ཅིག་ཐམས་ཅད་ཅེས་པ་དབུགས་ཉི་ཁྲི་ཆིག་སྟོང་དྲུག་བརྒྱ་རྣམས་ཏེ། མངོན་པར་རྟོགས་ཞེས་པ་འགྲོ་བ་དང་། འོང་བ་དང་། བྲལ་བ་བདེ་བ་ཆེན་པོའི་བདག་ཉིད་དུ་གྱུར་པའི་ཕྱིར་རོ། ། སེམས་ཀྱི་སྐད་ཅིག་ཀུན་ཞེས་པ་སད་པའི་གནས་སྐབས་ལ་སོགས་པ་སྟེ། དོན་ཞེས་པ་གཉིས་སུ་མེད་པའི་བདག་ཉིད་ཡིན་ལ། དེ་རིག་པའོ། །
ཡང་ན་སེམས་ཀྱི་སྐད་ཅིག་ཀུན་རྣམ་པ་སྣ་ཚོགས་པ་ལ་སོགས་པ་བཞིའོ། ། དོན་ཞེས་པ་འགྱུར་བ་མེད་པའི་བདེ་བ་སྟེ་དེ་རིག་པའོ། ། ཡང་ན་སེམས་ཀྱི་སྐད་ཅིག་ཀུན་ཞེས་པ་སེམས་ཐམས་ཅད་དོ། ། དོན་ཞེས་པ་དེའི་དོན་ནི་རང་གི་ངོ་བོ་དང་བྲལ་བའི་ཕྱིར་འོང་བ་དང་འགྲོ་བ་དང་གནས་པ་དང་བྲལ་བ་སྟེ་དེ་རིག་པའོ། ། ཐེག་པ་སྣ་ཚོགས་ཞེས་པ་ཐེག་པ་གསུམ་དང་རྒྱུད་སྡེ་བཞི་ལ་སོགས་པའོ། ། དེའི་ཐབས་ཚུལ་ཞེས་པ་ནི། དབྱིབས་ཀྱི་རྣལ་འབྱོར་ལ་སོགས་པ་བཞི་དང་། བསྙེན་པ་ལ་སོགས་པ་བཞི་དང་། སོ་སོར་སྡུད་པ་ལ་སོགས་པ་ཡན་ལག་དྲུག་དང་། རང་བྱིན་གྱིས་བརླབས་པ་ལ་སོགས་པ་མཐའ་ཡས་པ་རྣམས་སོ། །
འགྲོ་བའི་དོན་ནི་རྣམ་དབྱེ་ཅན་ཞེས་པ་བསྐལ་བ་ཇི་ལྟ་བར་རོ། ། ཡང་ན་འགྲོ་བའི་ངང་ཚུལ་ཉིད་ལས་འགྲོ་བ་ཞེས་པ་དབུགས་དང་ཐིག་ལེའོ། ། དེ་དག་གི་དོན་ནི། འཕོ་བ་མེད་པ་སྟེ། རྣམ་དབྱེ་ཅན་ཞེས་པ་དེའི་དོན་དུ་ཐབས་རྣམས་ཀྱིས་དབྱེ་བའོ། ། ཡང་ན་རྣམ་སྒོམ་པ་ཞེས་པ་སྟེ། དེའི་དོན་དུ་བསྒོམ་པའི་ཕྱིར་རོ། ། ཐེག་པ་གསུམ་གྱི་ངེས་འབྱུང་ནི། ། ཞེས་པ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་སོ་སོའི་ལམ་དང་སྤྱོད་པ་ཇི་སྙེད་ཡོད་པ་རྣམས་ནི། ཐེག་པ་གཅིག་གི་འབྲས་བུར་གནས། །
ཞེས་པ་སྟེ། ཡན་ལག་འདི་དག་ཐམས་ཅད་ནི། ། ཐུབ་པས་ཤེས་རབ་དོན་དུ་གསུངས། ། ཞེས་པ་ལྟར་རོ། ། ཡང་ན་ཐེག་པ་གསུམ་ཞེས་པ་དབྱིབས་ཀྱི་རྣལ་འབྱོར་ལ་སོགས་པ་གསུམ་སྟེ། ངེས་འབྱུང་ཞེས་པ་ནི་ལམ་མོ། ། དེ་ནི་ཐེག་པ་གཅིག་ཅེས་པ་གཉིས་སུ་མེད་པ་སྟེ་རྣམ་པར་དག་པའི་རྣལ་འབྱོར་གྱི་འབྲས་བུར་གནས་ཞེས་པའོ། ། ཡང་ན་འདི་དག་གི་དོན་ནི། དཔལ་སྡོམ་པ་འབྱུང་བའི་རྒྱུད་དུ། སངས་རྒྱས་དེ་བཞིན་ཆོས་དགེ་འདུན། །
གཅིག་ཀྱང་གསུམ་དུ་བརྟག་པའོ། ། སྐྱབས་གསུམ་དང་ནི་དེ་ཉིད་གསུམ། ། སྐུ་གསུམ་རྣམ་པར་ཐར་པ་གསུམ། ། ཞལ་གསུམ་ཡིག་གསུམ་ལྷ་གསུམ་དང་། ། ཁམས་གསུམ་པ་ཡི་རང་བཞིན་འགྱུར། ། དཀྱིལ་འཁོར་གསུམ་དང་རྣལ་འབྱོར་གསུམ། ། ལམ་གསུམ་དུ་ནི་བསྟན་པ་ཡིན། ། དམ་ཚིག་གསུམ་དང་དགེ་བ་གསུམ། ། སྐུ་དང་གསུང་དང་ཐུགས་ཉིད་ཀྱང་། ། ཤེས་རབ་དང་ནི་ཐབས་ཀྱང་སྟེ། །
དེ་ཡི་སྦྱོར་བ་གསུམ་པ་འོ། ། གསང་གསུམ་ཇི་ལྟར་མཐོང་བ་དང་། ། ཆོས་ཀྱི་འབྱུང་གནས་རང་བཞིན་ལས། ། འཁོར་གསུམ་མི་དམིགས་རྣལ་འབྱོར་གྱིས། ། སྔགས་གསུམ་གྱི་ནི་རང་བཞིན་དང་། ། རྩ་གསུམ་གྱི་ནི་རང་བཞིན་ནོ། ། ཞེས་གསུངས་པ་ལྟར་རྟོགས་པར་བྱའོ། ། ཉོན་མོངས་ཁམས་རྣམས་ཞེས་པ་མིག་གི་ཁམས་ལ་སོགས་པ་གཟུང་བ་དང་། འཛིན་པའི་བདག་ཉིད་ཟག་པ་དང་བཅས་པའི་ཁམས་བཅོ་བརྒྱད་པོ་རྣམས་སོ། ། རྣམ་དག་ཅེས་པ་སྟེ།
ཟག་པ་དང་བྲལ་བ་གཉིས་སུ་མེད་པའི་ངོ་བོར་གྱུར་པའི་ཕྱིར་རོ། ། བདག་ཅེས་པ་གདོད་མ་ནས་རྣམ་པར་དག་པའི་ངོ་བོའི་ཕྱིར་རོ། ། འདིའི་འགྲེལ་པར་ནི། རུས་པ་དང་། ལྤགས་པ་དང་། ཤ་དང་། ཁྲག་དང་། རྒྱུས་པ་དང་། རྐང་མར་དང་། ཚིལ་དང་།
ཁུ་བ་དང་། བད་ཀན་དང་། གཤང་བ་དང་། གཅི་བ་དང་། མཆིལ་མ་དང་། སྣབས་དང་། མཚེར་པ་དང་། མཆིན་པ་དང་། རྣག་དང་། དྲི་མ་དང་།
བ་སྤུ་ཞེས་པ་བཅོ་བརྒྱད་རྣམ་པར་དག་པ་ལ་བཤད་དོ། ། འཁོར་གསུམ་གྱི་རྣམ་པར་རྟོག་པ་དང་བྲལ་བ་ཉིད་ཀྱི་འོད་གསལ་བ་ཉིད་ཀྱི་ངོ་བོའི་ཕྱིར། ལས་ཀྱི་ཁམས་རྣམས་ཟད་བྱེད་པ། ། ཞེས་པ་སྟེ། མི་དགེ་བ་དང་དགེ་བ་ཟག་པ་དང་བཅས་པ་ཐམས་ཅད་དང་བྲལ་བའི་ཕྱིར་རོ། ། དེ་ཡང་། དཔལ་ཀྱཻ་རྡོ་རྗེར། མཚམས་མེད་ལྔ་ནི་བྱེད་པ་དང་། ། གང་ཞིག་སྲོག་ཆགས་གསོད་ལ་དགའ། ། གཞན་ཡང་སྐྱེ་བ་དམན་གང་དང་། །
རྨོངས་དང་མ་རུངས་ལས་བྱེད་དང་། ། གཟུགས་ངན་ཡན་ལག་མ་ཚང་བ། ། དེ་ཡང་བསམ་པས་འགྲུབ་འགྱུར་ན། ། ཞེས་པ་ལ་སོགས་པ་གསུངས་སོ། ། འདི་ཉིད་དུའང་། ཐོག་མ་བར་དང་མཐར་དགེ་བ། ། ཞེས་པ་ལ་སོགས་པའོ། ། ཡང་ན་ཉོན་མོངས་ཁམས་ཞེས་པ་རྒྱུའི་དོན་ཉིད་ལས་བདག་ཏུ་འཛིན་པ་སྟེ། དེ་དང་བྲལ་བའི་ཕྱིར་རྣམ་དག་བདག་ཅེས་པའོ། ། དེའི་ཕྱིར།
ལས་ཀྱི་ཁམས་རྣམས་ཟད་བྱེད་པ། ། ཞེས་པ་སྟེ། བདག་ལྟའི་ས་བོན་སྤངས་པའི་ཕྱིར། ། སླར་མི་ཟློག་པ་ཉིད་ཡིན་ནོ། ། ཞེས་པ་ལ་སོགས་པ་ལྟར་རོ། ། ཆུ་བོ་ཞེས་པ་འདོད་པ་དང་སྲིད་པ་དང་ལྟ་བ་དང་མ་རིག་པའི་ཆུ་བོ་སྟེ་བཞིའོ། ། རྒྱ་མཚོ་ཆེ་ཞེས་པ་ནི་སྐྱེ་བ་དང་། རྒ་བ་དང་། ན་བ་དང་། འཆི་བའི་ཆུ་སྲིན་ལ་སོགས་པ་དང་ལྡན་པའི་འཁོར་བ་ཉིད་དོ། །
ཀུན་ལས་བརྒལ་ཞེས་པ་ནི་དེ་དག་ལས་འདས་པ་སྟེ། འོད་གསལ་བའི་བདག་ཉིད་དམིགས་པ་དང་བྲལ་བ་ཡིད་ལ་མི་བྱེད་པའི་ངོ་བོའི་ཕྱིར་རོ། ། འགྲེལ་པར་ནི། རང་བཞིན་བརྒྱད་ཅུ་དང་བྲལ་བ་ལ་བཤད་དོ། ། སྦྱོར་བ་ཞེས་པ་མི་འབྲལ་བའི་བདག་ཉིད་དེ་ཆུ་བོ་བཞི་པོ་ཉིད་དོ། ། དགོན་པ་ཞེས་པ་འབྲོག་དགོན་པ་ལྟར་འདའ་དཀའ་བའི་ཕྱིར་ཏེ། དེ་ལས་བྱུང་བ་ནི་རྣམ་པར་མི་རྟོག་པའི་ཡེ་ཤེས་སོ། ། ཡང་ན་ཆུ་བོ་རྒྱ་མཚོ་ཆེ་ཞེས་པ་འཕོ་བའི་བག་ཆགས་ཏེ། ཀུན་ལས་རྒྱལ་ཞེས་པ་འགྱུར་བ་མེད་པའི་བདེ་བའོ། ། རྣལ་འབྱོར་དགོན་པ་ཞེས་པ་སྟེ།
ཤེས་རབ་དང་ཐབས་ཀྱི་ཕྱོགས་སུ་ལྷུང་བ་འབྲོག་དགོན་པ་ལྟ་བུར་གྱུར་པའོ། ། དེའང་། ཐབས་མེད་ཤེས་རབ་བྲལ་ན་ཉན་ཐོས་ཉིད་དུ་ལྟུང་། ། ཞེས་པ་ལ་སོགས་པ་གསུངས་ཏེ། འགྲེལ་པ་དྲི་མ་མེད་པར་ཡང་། རྣལ་འབྱོར་གྱི་རྒྱུད་ལ་སོགས་པའི་སྐབས་སུ་གསུངས་སོ། ། དེ་ལས་བྱུང་བ་ནི་འདས་པ་སྟེ། སྟོང་པ་ཉིད་སྙིང་རྗེ་གཉིས་སུ་མེད་པའི་ཡེ་ཤེས་སོ། ། ཉོན་མོངས་ཞེས་པ་མ་རིག་པ་དང་སྲེད་པ་དང་ལེན་པའོ། ། ཉེ་ཉོན་ཞེས་པ་འདུ་བྱེད་དང་སྲིད་པ་སྟེ་ལས་སོ། །
ཀུན་ཉོན་མོངས་ཞེས་པ་ལྷག་མ་བདུན་པོ་རྣམས་ཏེ། བག་ཆགས་བཅས་པ་རབ་སྤངས་པ། ། ཞེས་པ་སོ་སོར་སྡུད་པ་ལ་སོགས་པའི་རྣལ་འབྱོར་གྱིས་ཡན་ལག་བཅུ་གཉིས་ཀྱི་བདག་ཉིད་འཕོ་བ་བཅུ་གཉིས་འགོག་པ་ལས་ས་བཅུ་གཉིས་ཀྱི་མཐར་ཐུག་པ་ཐོབ་པར་གྱུར་པའོ། ། ཤེས་རབ་ཅེས་པ་ཕྱག་རྒྱ་ཆེན་པོ་རང་བཞིན་རྣམ་པ་ཐམས་ཅད་པའི་སྟོང་པ་ཉིད་དོ། ། དེ་ཡང་ཐབས་ཀྱི་བདག་ཉིད་དེ་གཉིས་མེད་པའི་ཕྱིར་རོ། ། དེ་ཡང་སྙིང་རྗེ་ཆེན་པོ་ཞེས་པ་དམིགས་པ་མེད་པའི་སྙིང་རྗེའི་བདག་ཉིད་དེ། ཧེ་ཡིག་གིས་ནི་སྙིང་རྗེ་ཆེ། ། ཞེས་པ་ལ་སོགས་པས་བསྟན་ཏོ། ། དོན་ཡོད་ཅེས་པ་འབྲས་བུ་དང་ལྡན་པ་སྟེ་ཐིག་ལེ་འཕོ་བ་མེད་པའི་བདེ་བའོ། ། འགྲོ་བ་ཞེས་པ་དགའ་བ་དང་པོ་གསུམ་སྟེ།
དེའི་དོན་ལྷན་ཅིག་སྐྱེས་པ་ཕྱག་རྒྱ་ཆེན་པོ་བྱེད་པའོ། ། ཡང་ན། དོན་ཡོད་རླུང་གི་རང་བཞིན་ཅན། ། ཞེས་པའི་གསུང་ལས་དོན་ཡོད་ཅེས་པ་རླུང་སྟེ་དབུགས་ཀྱི་བདག་ཉིད་དོ། ། འགྲོ་བ་རླུང་དུ་རབ་ཏུ་གྲགས། ། ཞེས་པའི་གསུང་ལས་འགྲོ་བ་ཞེས་པ་རླུང་གཡོ་བ་སྟེ། དོན་བྱེད་པ་ཞེས་པ་འགྲོ་བ་དང་འོང་བ་དང་བྲལ་བར་བྱེད་པའོ། ། འདུ་ཤེས་ཐམས་ཅད་ཅེས་པ་ཐིག་ལེ་དང་ནཱ་ད་ལ་སོགས་པ་མཚན་མར་འཛིན་པའི་བདག་ཉིད་རྣམ་པར་རྟོག་པ་སྟེ། རབ་སྤངས་ཞེས་པ་རྟོག་པ་དང་བྲལ་བའོ། ། དོན་ཞེས་པ་རྣམ་པར་མི་རྟོག་པའི་ཡེ་ཤེས་ཏེ།
དེ་ཉིད་སོ་སོར་སྡུད་པ་ལ་སོགས་པའི་བདག་ཉིད་དོ། ། དེ་ཡང་དཔལ་ཀྱཻ་རྡོ་རྗེར། བསམ་པ་ཐམས་ཅད་ཡོངས་སྤངས་ནས། ། ལྷ་ཡི་སྐུ་རུ་སེམས་དཔའ་ཡིས། ། ཉིན་གཅིག་བར་ཆད་མེད་པ་རུ། ། བསྒོམ་པས་ཡོངས་སུ་བརྟག་པར་གྱིས། ། ཞེས་པ་དང་། ཕྱག་ན་རྡོ་རྗེའི་འགྲེལ་པར། དོན་དམ་བདེན་པས་གསུངས་པ་ནི། ། ཡེ་ཤེས་སྐུ་ནི་རབ་སྒྲུབ་ཕྱིར། །
ཀུན་རྟོག་ཐམས་ཅད་སྤང་བ་ཡི། ། སྒོམ་པ་དེ་བཞིན་གཤེགས་པས་གསུངས། ། ཞེས་སོ། ། རྣམ་ཤེས་ཞེས་པ་མིག་གི་རྣམ་པར་ཤེས་པ་ལ་སོགས་པ་འཛིན་པའི་བདག་ཉིད་དོ། ། དོན་ཞེས་པ་གཟུགས་ལ་སོགས་པ་གཟུང་བའི་བདག་ཉིད་དོ། ། འགོག་པ་ཞེས་པ་དེ་དག་དང་བྲལ་བ་གཉིས་སུ་མེད་པའི་ཡེ་ཤེས་ཏེ། དེ་བདག་ཉིད་རང་རིག་པའི་ཚུལ་གྱིས་འཛིན་པའི་ཕྱིར་འཆང་ཞེས་པའོ། ། སེམས་ཅན་ཀུན་གྱི་ཡིད་རྣམ་པར་མི་རྟོག་པའི་ཡུལ་སྟོང་པ་ཉིད་དང་སྙིང་རྗེ་དབྱེར་མེད་པའོ། ། ཡང་ན། སེམས་ཅན་ཀུན་གྱི་ཡིད་ཡུལ་མིན་པ། །
ཞེས་པ་སྟེ། ཕྲ་ཕྱིར་ཐོབ་པའི་ཡུལ་མིན་ཏེ། ། ཞེས་པ་ལ་སོགས་པ་ལྟར་སྤྱོད་ཡུལ་ལས་འདས་པའོ། ། ཡང་ན། སེམས་ཅན་ཐམས་ཅད་ཡིད་ཡུལ་མིན། ། ཞེས་པ་སྟེ་དེ་ལ་སེམས་ཅན་ཐམས་ཅད་ནི་ཡིད་ཙམ་མོ། ། དེ་ཡང་རང་གི་ངོ་བོས་སྟོང་པ་སྤང་བར་བྱ་བ་དང་། བསྒྲུབ་པར་བྱ་བ་དང་བྲལ་བ་སྟེ། དེའི་ཕྱིར་ཡུལ་མིན་ཞེས་པའམ། རང་བྱུང་བའི་ཡེ་ཤེས་ཀྱིས་ཉམས་སུ་མྱོང་བའི་ཕྱིར་ཡིད་ཡུལ་མིན་ཞེས་པའོ། །
སེམས་ཅན་ཀུན་གྱི་ཡིད་ལ་དེའི་དངོས་པོ་གནས་པ་ནི་འཇམ་དཔལ་ཡེ་ཤེས་སེམས་དཔའི་བདག་ཉིད་གཉིས་སུ་མེད་པའོ། ། སེམས་ཅན་ཀུན་གྱི་ཡིད་གནས་པ། ། ཞེས་པ་ལ་ཡང་དེ་ལྟར་རོ། ། སེམས་ཅན་ཀུན་གྱི་ཡིད་གནས་མིན། ། ཞེས་པ་ལྟར་ན་འགྲོ་བ་དང་འོང་བ་དང་གནས་པ་དང་བྲལ་བ་སྟེ། ཡིད་ནམ་མཁའ་ལྟར་རང་གི་ངོ་བོས་སྟོང་པའི་ཕྱིར་རོ། ། སེམས་ཅན་ཀུན་གྱི་ཡིད་ནང་ན་གནས་པ་ནི་འཇམ་དཔལ་ཡེ་ཤེས་སེམས་དཔའི་བདག་ཉིད་དོ། ། ཡང་ན། སེམས་ཅན་ཐམས་ཅད་ཡིད་མཐར་གནས། ། ཞེས་པ་སྟེ།
ཡིད་ཀྱང་མཐའ་སྟོང་པ་ཉིད་དུ་གནས་པའི་ཕྱིར་རོ། ། དེ་ལྟར་བརྗོད་པ་དེ་དག་སེམས་ཅན་ཐམས་ཅད་ཀྱི་སེམས་དང་མཉམ་ཉིད་སོན་ཞེས་པ་སྟེ། སེམས་དང་མཉམ་ཉིད་རྟོགས་ཞེས་པ་ཡང་རུང་ངོ་། ། དེ་དག་ཀྱང་སེམས་ནི་སེམས་མ་ཡིན་པ་སྟེ་སེམས་ཀྱི་རང་བཞིན་ནི་འོད་གསལ་བའོ་ཞེས་གསུངས་སོ། ། སེམས་ཅན་ཀུན་ཡིད་བདེ་བ་ཆེན་པོ་རང་རིག་པས་ཚིམ་པར་བྱེད་ཅེས་པ་སྟེ། བརྟགས་པའི་རྣལ་འབྱོར་ལས་འདས་པ་ལྷུན་གྱིས་གྲུབ་པའི་སྦྱོར་བ་ལས་སོ། ། ཡང་ན་སེམས་ཅན་ཀུན་ཞེས་པ་སྙིང་སྟོབས་ཏེ་བྱང་ཆུབ་ཀྱི་སེམས་སོ། ། དེ་ཡིས་ཡིད་བདེ་བ་ཆེན་པོར་བྱེད་པའི་ཕྱིར་ཡིད་ཚིམ་པར་བྱེད་ཅེས་པའོ། ། སེམས་ཅན་ཀུན་གྱི་ཡིད་དགའ་བ། ། ཞེས་པ་འཕོ་བ་མེད་པའི་སྦྱོར་བ་ལས་ལྷག་གི་སྐྱེས་པའི་དགའ་བའོ། །
གྲུབ་མཐའ་ཞེས་པ་ཡོད་པ་ལ་སོགས་པའི་མཐའ་བཞི་དང་བྲལ་བ་སྟོང་པ་ཉིད་དང་སྙིང་རྗེ་གཉིས་སུ་མེད་པ་དེ་ཁོ་ནའི་བདག་ཉིད་དོ། ། དེ་ཡང་འགྲེལ་པ་དྲི་མ་མེད་པའི་འོད་དུ། གྲུབ་པའི་མཐའ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་དང་། སྔགས་ཀྱི་ཚུལ་ལ་དེ་ཁོ་ནའི་ལེའུའོ་ཞེས་གསུངས་སོ། ། དེའི་ཕྱིར་འཁྲུལ་པ་ལྡན་པ་མིན་ཞེས་པ་སྟེ། བརྟགས་པའི་བདག་ཉིད་ཕྱོགས་སུ་འཛིན་པ་ཐམས་ཅད་དང་བྲལ་བའི་ཕྱིར་རོ། ། དེ་ཡང་དཔལ་དུས་ཀྱི་འཁོར་ལོའི་རྒྱུད་དུ། གང་ཞིག་སྙིང་རྗེ་སྟོང་ཉིད་གཉིས་སུ་མེད་པ་སྨྲ་པོ་ཕྱོགས་ཉམས་དེ་ནི་མ་ཉམས་པར་འགྱུར་རོ། ། ཞེས་གསུངས་སོ། ། དེའི་ཕྱིར་འཁྲུལ་པ་ཐམས་ཅད་རྣམ་པར་སྤངས་ཞེས་པ་སྟེ་ཀུན་ཏུ་བརྟགས་པ་དང་བྲལ་བ་དང་།
སྒྲོ་འདོགས་པ་དང་། སྐུར་པ་འདེབས་པ་ལས་གྲོལ་བའི་ཕྱིར་རོ། ། དོན་གསུམ་ཞེས་པ་ཀུན་བཏགས་དང་། གཞན་དབང་དང་། ཡོངས་གྲུབ་སྟེ་རང་བཞིན་གསུམ་མོ། ། དེ་དག་ཇི་ལྟ་བ་བཞིན་རྟོགས་པའི་ཕྱིར་ཐེ་ཚོམ་མེད་པའི་བློ་ཞེས་པའོ། ། ཡང་ན་སྤྱོད་པའི་དབང་དུ་བྱས་པ་སྟེ། དོན་གསུམ་ཞེས་པ་སྤྲོས་མེད་དང་། སྤྲོས་བཅས་དང་། ཤིན་ཏུ་སྤྲོས་མེད་དོ། །
ཐེ་ཚོམ་མེད་པའི་བློ་ཞེས་པ་རུང་བ་དང་མི་རུང་བ་ལ་སོགས་པའི་རྟོག་དཔྱོད་ཐམས་ཅད་དང་བྲལ་བའི་ཕྱིར་ཏེ། དཔལ་ཀྱཻ་རྡོ་རྗེར། གཉིད་དང་བདག་ཉིད་རབ་སྤངས་ནས། ། ཐེ་ཚོམ་མེད་པར་སྤྱོད་པ་བྱ། ། ཞེས་པ་དང་། སྡོམ་པ་འབྱུང་བའི་རྒྱུད་དུ། བདག་གཞན་བདག་ཉིད་ཚུལ་གྱིས་ནི། ། ཐེ་ཚོམ་མེད་པར་གནས་པར་བྱ། ། ཞེས་པ་དང་། རྣམ་པར་མི་རྟོག་རབ་སྦྱོར་གྱིས། །
རྣལ་འབྱོར་མཉམ་བཞག་གནས་པར་བྱ། ། དོགས་པ་ཐམས་ཅད་རྣམ་སྤངས་ཏེ། ། སེང་གེ་ལྟར་སྤྱོད་རྣལ་འབྱོར་པ། ། ཞེས་སོ། ། ཡང་ན་བུད་མེད་ཅེས་པ་ཤེས་རབ་དང་དོན་ཞེས་པ་དེའི་དོན་ཕྱག་རྒྱ་ཆེན་པོའི་རང་བཞིན་རྣམ་པ་ཐམས་ཅད་པའི་སྟོང་པ་ཉིད་དེ། དེ་ལེགས་པར་རྟོགས་པའི་ཕྱིར་ཐེ་ཚོམ་མེད་པའི་བློ་ཞེས་པའོ། ། ཀུན་ཞེས་པ་དབུགས་ཀྱི་ཚོགས་མ་ལུས་པ་རྣམས་ཏེ། དེ་དག་གི་དོན་ནི་བསྒྲུབ་པར་བྱ་བ་རྡོ་རྗེའི་བཟླས་པའོ། ། ཡང་ཡོན་ཏན་གསུམ་གྱི་བདག་ཅེས་པ་སྙིང་སྟོབས་དང་རྡུལ་དང་མུན་པའི་བདག་ཉིད་ལམ་གསུམ་གྱི་དབྱེ་བས་སྐུ་རྡོ་རྗེའི་བཟླས་པར་འགྱུར་རོ། ། དེ་ཡང་འགྲེལ་པ་དྲི་མ་མེད་པའི་འོད་དུ།
རྣམ་གསུམ་བགྲོད་གནས་ཞེས་པ་གཡོན་གྱི་བགྲོད་པ་ལ་གནས་པའི་སྲོག་ནི་སྐུ་རྡོ་རྗེའི་བཟླས་པ་ཞེས་བརྗོད་དོ། ། གཡས་ཀྱི་བགྲོད་པ་ལ་གནས་པའི་སྲོག་ནི་གསུང་གི་བཟླས་པ་ཞེས་བརྗོད་དོ། ། དབུ་མའི་བགྲོད་པ་ལ་གནས་པའི་སྲོག་ནི་ཐུགས་ཀྱི་བཟླས་པ་ཞེས་བརྗོད་དེ། འདི་རྣམས་འགགས་པ་ལས་ཐམས་ཅད་མཁྱེན་པའི་གསུམ་གཞོམ་དུ་མེད་པར་གྱུར་པའོ། ། ཞེས་སོ། ། ཡང་ན་ཀུན་ཞེས་པ་ཕུང་པོ་ལྔ་ལ་སོགས་པ་མཐའ་དག་དེ། དེ་རྣམས་ཀྱི་དོན་ནི་ཉམས་སུ་བླང་བར་བྱའོ། ། དེ་ཡང་། ཡོན་ཏན་གསུམ་གྱི་བདག་ཅེས་སྙིང་སྟོབས་ལ་སོགས་པའི་བདག་ཉིད་སྐུ་རྡོ་རྗེ་ལ་སོགས་པའི་དབྱེ་བས་དབྱིབས་ཀྱི་རྣལ་འབྱོར་ལ་སོགས་པ་སྟེ། དེ་ཡང་མ་ཧཱ་མཱ་ཡའི་རྒྱུད་དུ།
སྔགས་དང་དབྱིབས་དང་ཆོས་བདག་ཉིད། ། སྦྱོར་བ་རྣམ་གསུམ་ཤེས་བྱ་སྟེ། ། ཡེ་ཤེས་རྣམ་པ་གསུམ་གྱིས་ནི། ། སྲིད་པའི་ཉེས་པས་མི་གོས་འགྱུར། ། ཞེས་གསུངས་སོ། ། ཕུང་པོ་ལྔ་ཞེས་པ་གཟུགས་ལ་སོགས་པ་སྟེ། དེ་རྣམས་ཀྱི་དོན་ནི་ཉམས་སུ་མྱོང་བ་ཙམ་ཡིན་ལ། དེ་ཡང་དུས་གསུམ་ཞེས་པ་འདས་པ་འགགས་པའི་ཕྱིར་དང་། མ་འོངས་པ་མ་སྐྱེས་པའི་ཕྱིར་དང་། ད་ལྟར་བྱུང་བ་ཡང་པྲ་ཕབ་པའི་སྣང་བ་ལྟ་བུའོ། །
ཡང་ན་ཕུང་པོ་ལྔ་ཞེས་པ་རྣམ་པར་སྣང་མཛད་ལ་སོགས་པ་སྟེ། དེ་རྣམས་ཀྱི་དོན་ནི་སྤྲུལ་པའི་འཁོར་ལོ་ལ་སོགས་པ་ཡིན་ལ། དུས་གསུམ་ཞེས་པ་དེ་རྣམས་ལ་སོགས་པ་འགྲོ་བ་དང་འོང་བ་དང་གནས་པའི་བདག་ཉིད་དོ། ། འདི་ནི་སྲོག་རྩོལ་ལ་སོགས་པས་བསྒོམ་པར་བྱའོ། ། དེའི་ཕྱིར། སྐད་ཅིག་ཐམས་ཅད་རྣམ་བསྒོམ་པ། ། ཞེས་པ་དབུགས་ཉི་ཁྲི་ཆིག་སྟོང་དྲུག་བརྒྱ་འགྱུར་བ་མེད་པའི་བདེ་བར་བསྒོམ་པ་པོ་སྟེ། དེ་ལས་ས་བཅུ་གཉིས་པ་མཐར་ཐུག་པ་ཐོབ་པའི་ཕྱིར། སྐད་ཅིག་གཅིག་མངོན་རྫོགས་སངས་རྒྱས། ། ཞེས་པའོ། །
སངས་རྒྱས་ཀུན་ཞེས་པ་རྣམ་པར་སྣང་མཛད་ལ་སོགས་པའོ། ། དེ་རྣམས་ཀྱི་རང་བཞིན་ནི་གཉིས་སུ་མེད་པའི་ཡེ་ཤེས་ཀྱི་བདག་ཉིད་རྡོ་རྗེ་སེམས་དཔའ་སྟེ། དེ་དེའི་བདག་ཉིད་ཀྱིས་འཛིན་པའི་ཕྱིར་འཆང་ཞེས་པའོ། ། ཡང་ན་སངས་རྒྱས་ཀུན་ཞེས་པ་སྐུ་རྡོ་རྗེ་ལ་སོགས་པའོ། ། དེའི་རང་བཞིན་ནི་ལུས་ཀྱི་ཐིག་ལེ་ལ་སོགས་པ་སྟེ། དེ་རྣམས་དཔྲལ་བ་ལ་སོགས་པར་འཛིན་པའི་ཕྱིར་འཆང་ཞེས་པའོ། ། ལུས་མེད་ཅེས་པ་རྡུལ་ཕྲ་རབ་ལས་འདས་པའི་ཕྱིར་རོ། ། སྐུ་ཞེས་པ་གཉིས་སུ་མེད་པའི་ཡེ་ཤེས་ཀྱི་ངོ་བོ་ཡིན་པའི་ཕྱིར་རོ། ། སྐུའི་མཆོག་ཅེས་པ་འགྱུར་བ་མེད་པའི་བདེ་བའི་བདག་ཉིད་ཀྱི་ཕྱིར་རོ། ། ཡང་ན་ལུས་མེད་ཅེས་པ་དོན་དམ་པའི་བདེན་པ་སྟེ་སྟོང་པ་ཉིད་དོ། །
ལུས་ཞེས་པ་ཀུན་རྫོབ་ཀྱི་བདེན་པ་སྟེ་སྙིང་རྗེ་ཆེན་པོའོ། ། ལུས་ཀྱི་མཆོག་ཅེས་པ་དེ་དག་གཉིས་སུ་མེད་པའི་བདག་ཉིད་དེ། འདི་ནི་འཇམ་དཔལ་ཡེ་ཤེས་སེམས་དཔའི་བདག་ཉིད་རྡོ་རྗེའི་རྣལ་འབྱོར་ཞེས་བརྗོད་དོ། ། སྐུ་ཞེས་པ་སྟོང་པ་ཉིད་ཀྱི་གཟུགས་བརྙན་ཏེ། བྱེ་བ་རྣམ་པར་འགྱེད་ཅེས་པ། རྣམ་པར་མི་རྟོག་པའི་སྦྱོར་བ་ལས་དཔག་ཏུ་མེད་པ་སྤྲོ་བར་བྱེད་པའོ། ། ཡང་ན་སྐུ་ཡི་མཐའ་ནི་རྣམ་སྒོམ་པ་ཞེས་པ་སྟེ། ཞེས་པ་དུ་བ་ལ་སོགས་པའོ། ། དེའི་མཐའ་ནི་སྣ་ཚོགས་གཟུགས་དེ་ཉིད་སྒོམ་པར་བྱེད་པའོ། ། ཡང་ན།
སྐུའི་མཐའ་ཞེས་པ་ལྷན་ཅིག་སྐྱེས་པའི་སྐུ་སྟེ། དེ་སྒོམ་པར་བྱེད་པ་པོའོ། ། གཟུགས་རྣམས་མ་ལུས་ཀུན་ཏུ་སྟོན། ། ཞེས་པ་བརྟགས་པ་དང་བྲལ་བ་རྣམ་པ་ཐམས་ཅད་ཀྱི་གཟུགས་པྲ་ཕབ་པའི་སྣང་བ་ལྟ་བུའི་ཕྱིར་རོ། ། གཟུགས་སྣ་ཚོགས་པའི་ངོ་བོ་ཉིད་ཀྱི་ཕྱིར་ནོར་བུ་ཆེན་པོ་ཞེས་པ་སྟེ། རྣམ་པ་གཅིག་ཏུ་ན། འདོད་པའི་དོན་གྲུབ་དམ་པ་སྟེ། ། ཞེས་པ་ལྟར། འདོད་པ་ཐམས་ཅད་རྫོགས་པར་བྱེད་པའི་ཕྱིར་རོ། ། དེ་ཉིད་རྣམ་པར་རྟོག་པ་ཐམས་ཅད་བདེ་བ་ཆེན་པོར་བསྒྱུར་བའམ།
འཚེད་པ་དང་དགའ་བ་རྒྱས་པའི་ཕྱིར་རིན་ཆེན་ཞེས་པའོ། ། དེས་མཚན་པའི་ཏོག་ནི་རིན་ཆེན་ཏོག་ཅེས་པ་སྟེ། འགྱུར་བ་མེད་པའི་བདེ་བའི་རྣལ་འབྱོར་ནི་རིན་ཆེན་འབྱུང་ལྡན་གྱི་བདག་ཉིད་དོ། ། རིན་ཆེན་འབྱུང་ལྡན་གྱི་བདག་ཉིད་ཚོར་བའི་ཕུང་པོའི་སྒོ་ནས་མ་རིག་པ་ལ་སོགས་པའི་བདག་ཉིད་འཕོ་བ་བཅུ་གཉིས་འགགས་པ་ལས་ས་བཅུ་གཉིས་ཐོབ་པའི་ཕྱིར་དུས་སྦྱོར་ཕྱེད་མའི་བདག་ཉིད་ཉི་ཤུ་རྩ་བཞི་རྣམ་པར་དག་པ་མཚོན་པའི་ཚིགས་སུ་བཅད་པ་ཉི་ཤུ་རྩ་བཞིས་མཉམ་པ་ཉིད་ཀྱི་ཡེ་ཤེས་ཀྱི་བསྟོད་པའོ།། །། ད་ནི་སངས་རྒྱས་ཀུན་གྱིས་རྟོགས་བྱ་བ། ། ཞེས་པ་ལ་སོགས་པ་རྣམ་པར་དག་པའི་འདུ་བྱེད་ཀྱི་ཕུང་པོའི་བདག་ཉིད་བྱ་བ་གྲུབ་པའི་ཡེ་ཤེས་ཀྱི་བསྟོད་པ་གསུངས་པ་བཤད་པར་བྱའོ། ། དེ་ལ་དུས་གསུམ་གྱི་སངས་རྒྱས་ཀུན་གྱིས་མངོན་སུམ་དུ་བྱ་བའི་ཕྱིར་རྟོགས་བྱ་བ་ཞེས་པ་སྟེ། འཇམ་དཔལ་ཡེ་ཤེས་སེམས་དཔའི་རང་བཞིན་སྟོང་པ་ཉིད་དང་སྙིང་རྗེ་གཉིས་སུ་མེད་པའི་བདག་ཉིད་དོ། ། དེ་ཡང་དེ་ཉིད་འདུས་པའི་རྒྱུད་དུ། མངོན་རྫོགས་བྱང་ཆུབ་ཁྱོད་ལ་བརྟེན། །
ཁྱོད་ནི་ཐམས་ཅད་གཟིགས་པའི་ཡབ། ། ཁྱོད་ནི་བྱུང་དང་འབྱུང་འགྱུར་བའི། ། དེ་བཞིན་གཤེགས་པ་རྣམས་ཀྱིས་བསྟེན། ། ཞེས་སོ། འདི་ཉིད་དུའང་། མཚན་ཡང་དག་པར་བརྗོད་པ་མཆོག ། འདས་པའི་སངས་རྒྱས་རྣམས་ཀྱིས་གསུངས། ། ཞེས་པ་ལ་སོགས་པ་གསུངས་སོ། ། ཡང་ན་སངས་རྒྱས་ཀུན་ཞེས་པ་སྐུ་རྡོ་རྗེ་ལ་སོགས་པ་སྟེ་རྣམ་པར་ཐར་པ་བཞིའི་བདག་ཉིད་དོ། ། དེ་ཉིད་སོ་སོར་སྡུད་པ་ལ་སོགས་པས་རྟོགས་པར་བྱ་བའི་ཕྱིར་རྟོགས་བྱ་བ་ཞེས་པའོ། །
ཡང་ན་ཐམས་ཅད་ཅེས་པ་སྲོག་དང་ཐུར་སེལ་ལ་སོགས་པའི་རླུང་རྣམས་ཏེ། དེ་དག་སམ་ཞེས་པ་བདེ་བ་ཆེན་པོར་ཐིམ་པ་ལས་འགྱུར་བའི་བདེ་བ་དང་བྲལ་ཞིང་འགྱུར་བ་མེད་པའི་བདེ་བ་རྒྱས་པའི་ཕྱིར་སངས་རྒྱས་ཞེས་པའོ། ། དེ་ཉིད་ཐོབ་པར་བྱ་བ་དང་རྟོགས་པར་བྱ་བའི་ཕྱིར་རྟོགས་བྱ་བ་ཞེས་པའོ། ། སངས་རྒྱས་ཞེས་པ་བརྗོད་མ་ཐག་པའོ། ། བྱང་ཆུབ་ཅེས་པ་གཉིས་སུ་མེད་པའི་ཡེ་ཤེས་ཏེ། བླ་ན་མེད་ཅེས་པ་རྣམ་པར་རྟོག་པའི་སྒོམ་པ་ལས་འདས་པའི་ཕྱིར་རོ། ། ཡང་ན་བླ་ན་མེད་ཅེས་པ་འཕོ་བའི་བག་ཆགས་དང་བྲལ་བའི་ཕྱིར་རོ། ། གསང་སྔགས་ཞེས་པ་སྲོག་རྩོལ་གྱི་ཡན་ལག་རྡོ་རྗེ་བཟླས་པ་སྟེ། སྐྱེ་གནས་ཞེས་པ་དེའི་སྐྱེ་བའི་གནས་ནི་ཟླ་བ་དང་ཉི་མ་དང་སྒྲ་གཅན་གྱི་ལམ་དུ་འབབ་པ་རྣམས་སོ། ། དེའི་ཕྱིར་ཡི་གེ་མེད་ཅེས་པ་སྟེ་ཨཱ་ལི་དང་ཀཱ་ལི་དང་ཐིག་ལེ་དང་ནཱ་ད་ལ་སོགས་པ་དང་བྲལ་བའི་ཕྱིར་རོ། །
དེ་ཉིད་ཀྱི་ཕྱིར། སྲོག་ཆེན་པོ་སྟེ་སྐྱེ་བ་མེད། ། ཚིག་ཏུ་བརྗོད་པ་སྤངས་པ་སྟེ། ། ཞེས་པ་ལ་སོགས་པ་སྔར་གསུངས་སོ། ། ཡང་ན་གསང་སྔགས་ཞེས་པ་ཡིད་སྐྱོབ་པའི་བདག་ཉིད་རྡོ་རྗེ་སེམས་དཔའི་རང་བཞིན་སྟོང་པ་ཉིད་དང་སྙིང་རྗེ་དབྱེར་མེད་པ་སྟེ། དམིགས་པའི་ལྟ་བ་ཅན་རྣམས་ལ་གསང་བའི་ཕྱིར་རོ། ། སྐྱེ་གནས་ཞེས་པ་དེའི་སྐྱེ་གནས་ནི་ནམ་མཁའི་རྣལ་འབྱོར་ལ་སོགས་པ་སྟེ། དེའི་ཕྱིར་ཡི་གེ་མེད་ཅེས་པ་རྟོག་པ་དང་བརྗོད་པ་ཐམས་ཅད་དང་བྲལ་བའི་ཕྱིར་རོ། ། དེ་ཡང་འདུས་པའི་རིམ་ལྔར། རྣལ་འབྱོར་ཕྱི་རོལ་བཟླས་པ་དོར། །
བར་དུ་གཅོད་པར་འགྱུར་མ་ཡིན། ། སྔགས་དོན་བཅོམ་ལྡན་རྡོ་རྗེ་ཅན། ། རྡོ་རྗེའི་བདག་འདིར་ཇི་ལྟར་བཟླས། ། ཞེས་པའོ། ། གསང་སྔགས་ཞེས་པ་སྔ་མ་བཞིན་ཏེ། ཆེན་པོ་ཞེས་པ་ཚིག་ཏུ་བརྗོད་པ་དང་བྲལ་བའི་ཕྱིར་རོ། ། དེ་ཡང་རིགས་གསུམ་པ་ཞེས་པ་སྐུ་རྡོ་རྗེ་དང་། གསུང་རྡོ་རྗེ་དང་། ཐུགས་རྡོ་རྗེའི་བཟླས་པ་སྟེ། ཟླ་བ་དང་ཉི་མ་དང་མུན་པའི་ལམ་གྱི་བདག་ཉིད་དོ། །
འདིའི་གསུང་རབ་ནི་ཀུན་དོན་ཡོན་ཏན་གསུམ་གྱི་བདག ། ཅེས་པའི་སྐབས་སུ་བྲིས་པ་ལྟར་རོ། ། ཡང་ན་དབྱིབས་ཀྱི་རྣལ་འབྱོར་ལ་སོགས་པ་གསུམ་པོ་ཉིད་དོ། ། གསང་སྔགས་ཀུན་ཞེས་པ་བརྡའི་སྔགས་དང་། དེ་ཁོ་ནའི་སྔགས་སོ། ། དེ་དག་གི་དོན་ནི་ཡིད་སྐྱོབ་པ་སྟེ། དེ་སྐྱེད་པ་པོ་ཞེས་པ་འཇམ་དཔལ་ཡེ་ཤེས་སེམས་དཔའི་བདག་ཉིད་གཉིས་སུ་མེད་པའི་རྣལ་འབྱོར་རོ། ། ཡང་ན་གསང་སྔགས་ཞེས་པ་རྡོ་རྗེའི་བཟླས་པ་སྟེ། ཀུན་ཞེས་པ་སྐུ་རྡོ་རྗེའི་བཟླས་པ་ལ་སོགས་པའོ། ། དོན་ཞེས་པ་དེ་དག་གི་དོན་ནི་ཨ་བ་དྷཱུ་ཏཱིའི་ནང་དུ་གཉིས་སུ་མེད་པ་འགྲོ་བ་དང་འོང་བ་དང་བྲལ་བ་སྟེ།
སྐྱེད་པ་པོ་ཞེས་པ་བསྙེན་པའི་ཡན་ལག་དབྱུང་བ་དང་། དགང་བ་དང་། བུམ་པ་ཅན་གྱི་སྦྱོར་བ་རྣམས་སོ། ། ཡང་ན་གསང་སྔགས་ཀུན་ཞེས་པ་ཚིག་གི་མཆོག་སྦྱིན་པ་ལ་སོགས་པ་སྟེ། དེའི་དོན་ནི་སོ་སོར་སྡུད་པའི་རྣལ་འབྱོར་པ་ཡིས་སྣ་ཚོགས་གཟུགས་བརྟན་པར་གྱུར་པ་ཡིན་ལ། དེ་སྐྱེད་པ་པོ་ཞེས་པ་ནམ་མཁའི་རྣལ་འབྱོར་ལ་སོགས་པ་ལའོ། ། དེ་ཡང་སོ་སོར་སྡུད་པས་རྣལ་འབྱོར་པ་ནི་ཡུལ་དང་རྣམ་པར་བྲལ་བ་སྔགས་རྣམས་ཀུན་གྱིས་བྱིན་གྱིས་རློབ་ཅེས་སོ། ། ཐིག་ལེ་ཆེན་པོ་ཞེས་པ་སྲོག་དང་ཐུར་སེལ་གཉིས་སུ་མེད་པར་རོ་མཉམ་པ་སྟེ། ཡི་གེ་མེད་ཅེས་པ་བརྗོད་དུ་མེད་པའི་ཕྱིར་རོ། ། ཡང་ན་ཐིག་ལེ་ཆེན་པོ་ཞེས་པ་སྐུའི་ཐིག་ལེ་ལ་སོགས་པ་འཕོ་བ་མེད་པ་སྟེ།
ཡི་གེ་མེད་ཅེས་པ་ཨཱ་ལི་དང་ཀཱ་ལིའི་བདག་ཉིད་སོགས་གཡོ་བ་མེད་པའི་ཕྱིར་རོ། ། དེ་དག་ཀྱང་རྩ་བའི་རྒྱུད་ལས། ལུས་ངག་སེམས་ཀྱི་ཁམས་རྣམས་ཀྱིས། ། གང་ཕྱིར་སྐྱོབ་པར་གྱུར་དེའི་ཕྱིར། ། སྔགས་དོན་སྔགས་ཀྱི་སྒྲ་ཡིས་ནི། ། སྟོང་ཉིད་ཡེ་ཤེས་འགྱུར་མེད་དེ། ། བསོད་ནམས་ཡེ་ཤེས་ལས་བྱུང་སྔགས། ། སྟོང་ཉིད་སྙིང་རྗེའི་བདག་ཉིད་ཅན། ། ཞེས་འབྱུང་བ་ལྟར་སྦྱར་བའོ། ། སྟོང་པ་ཆེན་པོ་ཡི་གེ་ལྔ། །
ཞེས་པ་ལ་འདིར་རྡོ་རྗེ་སེམས་དཔའ་བདག་ཉིད་ཡེ་ཤེས་ཀྱི་ཕུང་པོ་ལ་སོགས་པ་དང་། མི་བསྐྱོད་པའི་བདག་ཉིད་རྣམ་པར་ཤེས་པའི་ཕུང་པོ་ལ་སོགས་པ་རྣམས་སྒྲིབ་པ་དང་བྲལ་བ་པྲ་ཕབ་པ་ལྟ་བུ་ནི་སྟོང་པ་ཉིད་དང་པོ་སྟེ། འདིའི་མཚན་མ་ནི་དབུས་སུ་གྲི་གུག་གི་རྣམ་པ་གཞོམ་དུ་མེད་པའོ། ། དོན་ཡོད་གྲུབ་པའི་བདག་ཉིད་འདུ་བྱེད་ཀྱི་ཕུང་པོ་ལ་སོགས་པ་སྒྲིབ་པ་དང་བྲལ་བ་ནི་སྟོང་པ་ཉིད་གཉིས་པ་སྟེ། འདིའི་མཚན་མ་ནི་ཤར་དུ་དབྱུག་པའི་རྣམ་པའོ། ། རིན་ཆེན་འབྱུང་ལྡན་གྱི་བདག་ཉིད་ཚོར་བའི་ཕུང་པོ་ལ་སོགས་པ་སྒྲིབ་པ་དང་བྲལ་བ་ནི་སྟོང་པ་ཉིད་གསུམ་པ་སྟེ་འདིའི་མཚན་མ་ནི་ལྷོར་ཐིག་ལེ་གཉིས་ཀྱི་རྣམ་པའོ། ། སྣང་བ་མཐའ་ཡས་ཀྱི་བདག་ཉིད་འདུ་ཤེས་ཀྱི་ཕུང་པོ་ལ་སོགས་པ་སྒྲིབ་པ་དང་བྲལ་བ་ནི་སྟོང་པ་ཉིད་བཞི་པ་སྟེ། འདིའི་མཚན་མ་ནི་བྱང་དུ་ཐིག་ལེ་གཅིག་གི་རྣམ་པའོ། ། རྣམ་པར་སྣང་མཛད་ཀྱི་བདག་ཉིད་གཟུགས་ཀྱི་ཕུང་པོ་ལ་སོགས་པ་སྒྲིབ་པ་དང་བྲལ་བ་ནི་སྟོང་པ་ཉིད་ལྔ་པ་སྟེ། འདིའི་མཚན་མ་ནི་ནུབ་ཏུ་ཐོད་པའི་རྣམ་པའོ། །
དེ་རྣམས་ཀྱང་ཨ་ཨི་རུ་ཨུ་ལིའི་བདག་ཉིད་དེ་ཝ་ཡིག་དམིགས་པ་མེད་པའི་སྙིང་རྗེ་ཆེན་པོའི་རྡུལ་ཕྲ་རབ་ཀྱི་ཆོས་ཉིད་ལས་འདས་པ་པྲ་ཕབ་པའི་སྣང་བ་དང་མཚུངས་པའོ། ། ཐིག་ལེ་སྟོང་པ་ཡི་གེ་དྲུག ། ཅེས་པ་དེ་དག་ཉིད་ཀྱི་མི་བསྐྱོད་པ་དང་རྡོ་རྗེ་སེམས་དཔའ་སྟེང་དང་འོག་ཏུ་བཀོད་པ་སྟེ། ཁྱད་པར་ནི་འདི་ཤེས་རབ་ཀྱི་བདག་ཉིད་དོ། ། དེ་ལ་མི་བསྐྱོད་པའི་བདག་ཉིད་རྣམ་པར་ཤེས་པའི་ཕུང་པོ་ལ་སོགས་པ་སྒྲིབ་པ་དང་བྲལ་བ་རྣམ་པ་ཐམས་ཅད་པའི་སྟོང་པ་ཉིད་དེ། འདིའི་མཚན་མ་ནི་དབུས་མ་གཞོམ་དུ་མེད་པའི་སྟེང་དུ་ཀ་སྡེའི་བདག་ཉིད་ཀ་ཡིག་བརྗོད་དུ་མེད་པའོ། ། དོན་ཡོད་གྲུབ་པའི་བདག་ཉིད་འདུ་བྱེད་ཀྱི་ཕུང་པོ་ལ་སོགས་པ་སྒྲིབ་པ་དང་བྲལ་བ་རྣམ་པ་ཐམས་ཅད་པའི་སྟོང་པ་ཉིད་དེ། འདིའི་མཚན་མ་ནི་ཤར་གྱི་མཚན་མའི་ཤར་དུ་ཙ་སྡེའི་བདག་ཉིད་ཙ་ཡིག་བརྗོད་དུ་མེད་པའོ། ། རིན་ཆེན་འབྱུང་ལྡན་གྱི་བདག་ཉིད་ཚོར་བའི་ཕུང་པོ་ལ་སོགས་པའི་སྒྲིབ་པ་དང་བྲལ་བ་རྣམ་པ་ཐམས་ཅད་པའི་སྟོང་པ་ཉིད་དེ། འདིའི་མཚན་མ་ནི་ལྷོའི་མཚན་མའི་ལྷོ་རུ་ཊ་སྡེའི་བདག་ཉིད་ཊ་ཡིག་བརྗོད་དུ་མེད་པའོ། །
སྣང་བ་མཐའ་ཡས་ཀྱི་བདག་ཉིད་འདུ་ཤེས་ཀྱི་ཕུང་པོ་ལ་སོགས་པ་སྒྲིབ་པ་དང་བྲལ་བ་རྣམ་པ་ཐམས་ཅད་སྟོང་པ་ཉིད་དེ། འདིའི་མཚན་མ་ནི་བྱང་གི་མཚན་མའི་བྱང་དུ་པ་སྡེའི་བདག་ཉིད་པ་ཡིག་བརྗོད་དུ་མེད་པའོ། ། རྣམ་པར་སྣང་མཛད་ཀྱི་བདག་ཉིད་གཟུགས་ཀྱི་ཕུང་པོ་ལ་སོགས་པ་སྒྲིབ་པ་དང་བྲལ་བ་རྣམ་པ་ཐམས་ཅད་པའི་སྟོང་པ་ཉིད་དེ། འདིའི་མཚན་མ་ནི་ནུབ་ཀྱི་མཚན་མའི་ནུབ་ཏུ་ཏ་སྡེའི་བདག་ཉིད་ཏ་ཡིག་བརྗོད་དུ་མེད་པའོ། ། རྡོ་རྗེའི་བདག་ཉིད་ཡེ་ཤེས་ཀྱི་ཕུང་པོ་ལ་སོགས་པ་སྒྲིབ་པ་དང་བྲལ་བ་རྣམ་པ་ཐམས་ཅད་པའི་སྟོང་པ་ཉིད་དེ། འདིའི་མཚན་མ་ནི། དབུས་མ་གཞོམ་དུ་མེད་པའི་འོག་ཏུ་ཥ་སྡེའི་བདག་ཉིད་ཥ་ཡིག་བརྗོད་དུ་མེད་པའོ། ། དེ་རྣམས་ཀྱང་གསལ་བྱེད་ཀྱི་བདག་ཉིད་དེ། ཨེ་ཡིག་རྣམ་པ་ཐམས་ཅད་པའི་སྟོང་པ་ཉིད་པྲ་ཕབ་པའི་སྣང་བ་ལྟ་བུའོ། ། དེ་དག་གཉིས་སུ་མེད་པ་ནི་རྡོ་རྗེ་སེམས་དཔའ་དང་།
དུས་ཀྱི་འཁོར་ལོ་དང་། ཀྱཻ་རྡོ་རྗེ་དང་། ཟླ་བ་དང་ཉི་མ་རོ་མཉམ་པ་དང་། ཐབས་དང་ཤེས་རབ་ཀྱི་བདག་ཉིད་དང་། བདེན་པ་གཉིས་དབྱེར་མེད་པ་དང་། གཟུང་བ་དང་འཛིན་པ་གཉིས་སུ་མེད་པ་དང་། སྟོང་པ་ཉིད་དང་སྙིང་རྗེ་རོ་མཉམ་པ་དང་། འདུས་པ་དང་། རྣལ་འབྱོར་ཞེས་པ་ལ་སོགས་པ་སྟེ་རྒྱུད་ཐམས་ཅད་ཀྱི་བརྗོད་པར་བྱའོ། ། དེ་ཡང་རྒྱུད་གཞན་ལས་ནི།
ཨེ་ཡིག་ཆ་བྱད་བཟང་པོ་གང་། ། དབུས་སུ་ཝྃ་ཡིག་གིས་བརྒྱན་པ། ། བདེ་བ་ཐམས་ཅད་ཀྱི་ནི་གནས། ། སངས་རྒྱས་རིན་ཆེན་ཟ་མ་ཏོག ། ཅེས་པ་ལ་སོགས་པ་གསུངས་སོ། ། འདི་དག་ནི་མདོར་བསྡུས་པ་སྟེ། རྒྱས་པར་ནི་འགྲེལ་པ་དྲི་མ་མེད་པའི་འོད་ལས་འབྱུང་བ་ལྟར་ཤེས་པར་བྱའོ། ། རྣམ་པ་ཐམས་ཅད་ཅེས་པ་པྲ་ཕབ་པའི་སྣང་བ་ལྟར་གཟུགས་ལ་སོགས་པ་ཉམས་སུ་མྱོང་བ་ཐམས་ཅད་དེ། རྣམ་པ་མེད་ཅེས་པ་རྡུལ་ཕྲ་རབ་ཀྱི་ཆོས་ཉིད་ལས་འདས་པ་རྣམ་པ་ཐམས་ཅད་པའི་སྟོང་པ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་ཕྱག་རྒྱ་ཆེན་པོའི་བདག་ཉིད་དོ། ། དེ་ཡང་འགྲེལ་པ་དྲི་མ་མེད་པའི་འོད་དུ།
རྣམ་པར་བཅས་ཀྱང་རྣམ་མེད་བཅོམ་ལྡན་འདས་མ་ཤེས་རབ་མ་སྟེ་དེ་ཡིས་འཁྱུད། ། ཅེས་སོ། ། ཡང་ན་རྣམ་པ་ཐམས་ཅད་ཅེས་པ་བརྟག་པ་དང་བྲལ་བ་སྟོང་པ་ཉིད་ཀྱི་གཟུགས་བརྙན་སྣ་ཚོགས་པ་སྟེ། དེ་ཡང་རྣམ་པ་མེད་ཅེས་པ་རྡུལ་ཕྲ་རབ་དང་བྲལ་བའི་ཕྱིར་རོ། ། ཡང་ན་རྣམ་པ་ཐམས་ཅད་ཅེས་པ་དབུགས་ཀྱི་ཚོགས་རྣམས་ཏེ། རྣམ་པ་མེད་ཅེས་པ་འགྲོ་བ་དང་འོང་བ་དང་བྲལ་བར་གྱུར་པ་བུམ་པ་ཅན་གྱི་གནས་སྐབས་ཐོབ་པའོ། ། བཅུ་དྲུག་ཅེས་པ་དགའ་བ་བཅུ་དྲུག་གི་བདག་ཉིད་ཐིག་ལེ་ཆ་བཅུ་དྲུག་སྟེ་དེའི་ཕྱེད་ནི་བརྒྱད་དོ། ། དེའི་ཕྱེད་ནི་བཞི་ཡིན་ལ་དེ་ཡང་ཐིག་ལེ་ཞེས་པ་ལུས་དང་ངག་དང་སེམས་དང་ཡེ་ཤེས་ཀྱི་ཐིག་ལེ་སད་པ་ལ་སོགས་པ་སྐྱེད་པ་སྟེ་བཞི་སྟེ། དེ་འཛིན་པའི་ཕྱིར་འཆང་ཞེས་པའོ། ། འདི་ཉིད་ནི་སྐུའི་དམ་ཚིག་ལ་སོགས་པའོ། །
ཆ་ཞེས་པ་དཀར་པོའི་ཆ་བཅོ་ལྔ་སྟེ། མེད་ཅེས་པ་དེའི་མཐར་གནས་པའོ། ། ཆ་ལྡན་ཞེས་པ་ནག་པོའི་ཚེས་གཅིག་སྟེ་དེ་ལས་འདས་པ་ནི་དེ་ལ་མ་ཞུགས་པའོ། ། དོན་ནི་བཞི་པའི་དོན་ལྷན་ཅིག་སྐྱེས་པའི་དགའ་བའོ། ། བསམ་གཏན་བཞི་པ་ཞེས་པ་ལྷན་ཅིག་སྐྱེས་པའི་དགའ་བ་སྟེ། དེའི་རྩེ་མོ་བདེ་བ་ཆེན་པོ་རྒྱས་པ་འཛིན་པའི་ཕྱིར་འཆང་ཞེས་པའོ། ། ཡང་ན་བསམ་གཏན་བཞི་པ་ཞེས་པ་དབང་བཞི་པ་སྟེ། དེ་ཡང་ཡན་ལག་དྲུག་ལས་ཏིང་ངེ་འཛིན་དང་ལྡན་པའི་ཕྱིར། རྩེ་མོ་འཆང་ཞེས་པའོ། ། ཡང་ན་བསམ་གཏན་བཞི་པ་ཞེས་པ་སྒྲུབ་པ་ཆེན་པོའི་ཡན་ལག་སྟེ།
དེའི་མཐའ་སྐད་ཅིག་གཅིག་གིས་མངོན་པར་རྫོགས་པར་བྱང་ཆུབ་པ་དང་ལྡན་པའི་རྩེ་མོ་འཆང་ཞེས་པའོ། ། བསམ་གཏན་ཡན་ལག་ཀུན་ཞེས་པ་སྟོང་པ་ཉིད་ཀྱི་གཟུགས་ལ་ཤེས་རབ་དང་། རྟོག་པ་དང་། སྤྱོད་པ་དང་དགའ་བ་དང་བདེ་བ་སྟེ། དེ་དག་དང་ལྡན་པའི་ཕྱིར་ཞེས་པའོ། ། ཏིང་འཛིན་ཞེས་པ་སྟོང་པ་ཉིད་དང་སྙིང་རྗེ་གཉིས་སུ་མེད་པ་རྣམ་པར་རྟོག་པ་དང་བྲལ་བ་འོད་གསལ་བ་སྟེ། དཔའ་བར་འགྲོ་བ་དང་སེང་གེ་རྣམ་པར་རོལ་པ་ལ་སོགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལས་ཇི་སྙེད་འབྱུང་བ་རྣམས་སོ། ། དེ་རིག་པ་ནི་བསྙེན་པའི་ཡན་ལག་གོ ། རིགས་ཞེས་པ་དེ་ཉིད་ལས་བྱུང་བ་ཁྱད་པར་དུ་གྱུར་པ་སྟེ། དེ་རིག་པ་ནི་ཉེ་བར་སྒྲུབ་པའོ། །
རྒྱུད་ཅེས་པ་དེ་ལས་བྱུང་བ་ཁྱད་པར་དུ་གྱུར་པ་སྟེ། དེ་རིག་པ་ནི་སྒྲུབ་པའོ། ། ཏིང་འཛིན་ཞེས་པ་དེ་དག་ཉིད་མཐར་ཐུག་པ་ཏིང་ངེ་འཛིན་གྱི་ཡན་ལག་སྟེ་སྒྲུབ་པ་ཆེན་པོའོ། ། དེའི་ཕྱིར་ཏིང་ངེ་འཛིན་རྣམས་ཀྱི་ཁྱད་པར་ནི་དམན་པ་ལ་སོགས་པར་འགྱུར་ཏེ། ཇི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་བཞིན་ནོ། ། སྐུ་ཞེས་པ་སྐད་ཅིག་གཅིག་གིས་མངོན་པར་བྱང་ཆུབ་པའི་མཚན་ཉིད་རྣམ་པར་དག་པའི་སྐུའོ། ། སྐུ་མཆོག་ཅེས་པ་ནི། རྣམ་པ་ལྔས་མངོན་པར་བྱང་ཆུབ་པའི་མཚན་ཉིད་ཆོས་ཀྱི་སྐུའོ། ། ལོངས་སྤྱོད་རྫོགས་པའི་སྐུ་ཞེས་པ་ནི་རྣམ་པ་ཉི་ཤུས་མངོན་པར་བྱང་ཆུབ་པའི་མཚན་ཉིད་དེ། ཀུན་གྱི་རྒྱལ་ཞེས་པ་ཉིན་མོར་བྱེད་པ་ལྟར་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསལ་བར་བྱེད་པའི་ཕྱིར་རོ། །
སྤྲུལ་པའི་སྐུ་ཞེས་པ་སྒྱུ་འཕྲུལ་དྲ་བས་མངོན་པར་བྱང་ཆུབ་པའི་མཚན་ཉིད་དེ། དེ་ལ་དང་པོ་ནི་སྤྲུལ་པའི་སྐུ་རྡོ་རྗེའོ། ། སྐུའི་མཆོག་ཅེས་པ་མཆོག་གི་སྒྲ་སྒྲོགས་ཞེས་པ་སྟེ་སྤྲུལ་པའི་གསུང་ངོ་། ། སངས་རྒྱས་ཞེས་པ་ཐིག་ལེ་བཅུ་དྲུག་འགྱུར་བ་མེད་པ་སྟེ་དེ་ཉིད་སྤྲུལ་པའོ། ། རྒྱུད་ཅེས་པ་དེའི་རིགས་ཏེ་ཆོས་ཀྱི་སྐུའི་བདག་ཉིད་གཉིས་སུ་མེད་པའི་ཡེ་ཤེས་སོ། ། དེ་འཆང་ཞེས་པ་སྤྲུལ་པའི་ཐུགས་སོ། ། ཕྱོགས་བཅུར་སྤྲུལ་པ་སྣ་ཚོགས་འགྱེད་ཅེས་པ་བདེ་བ་ཆེན་པོ་གཅིག་ཉིད་ཕྱོགས་བཅུར་སྐལ་པ་ཇི་ལྟ་བར་སྣང་བའི་ཕྱིར་སྤྲུལ་པའི་ཡེ་ཤེས་སོ། ། དེ་རྣམས་ཀྱི་འཕྲིན་ལས་ནི། ཇི་བཞིན་འགྲོ་བའི་དོན་བྱེད་པ། ། ཞེས་པའོ། །
ཡང་ན་སྤྲུལ་པའི་སྐུ་ཞེས་པ་དང་པོ་གཟུགས་བརྙན་གྱི་མཐར་ཐུག་པ་སྟེ། སོ་སོར་སྡུད་པ་དང་བསམ་གཏན་ནོ། ། སྐུ་མཆོག་ཅེས་པ་དེ་ཉིད་མཆོག་ཏུ་གྱུར་པ་སྟེ་སྲོག་རྩོལ་དང་འཛིན་པའོ། ། སངས་རྒྱས་ཞེས་པ་འཁོར་ལོ་དྲུག་དང་འབྲེལ་བའི་རྩ་སྟོང་ཕྲག་བདུན་ཅུ་རྩ་གཉིས་ཏེ། སྤྲུལ་པ་ཞེས་པ་དེ་རྣམས་གཏུམ་མོ་བདེ་བ་ཆེན་པོའི་སྣང་བས་ཁྱབ་པའོ། ། རྒྱུད་ཅེས་པ་དེའི་ཐོག་མའི་རིགས་བྱང་ཆུབ་ཀྱི་སེམས་ཏེ། འཆང་ཞེས་པ་སྟེ་འཛིན་པའི་ཕྱིར་རོ། ། འདི་ནི་རྗེས་སུ་དྲན་པའོ། ། སྙིང་ཁའི་རྩ་འདབ་བརྒྱད་སྟེང་འོག་དང་བཅས་པ་རྣམས་སུ་སྲོག་ལ་སོགས་པའི་རླུང་བཅུ་འགོག་པ་ལས་ཕྱོགས་བཅུར་སྤྲུལ་པ་སྣ་ཚོགས་མཐའ་དག་པ་འགྱེད་པ་སྟེ་ཏིང་ངེ་འཛིན་ནོ། ། ཡང་ན་སྤྲུལ་པའི་སྐུ་ཞེས་པ་དབྱིབས་ཀྱི་རྣལ་འབྱོར་རོ། །
སྐུའི་མཆོག་ཅེས་པ་དེ་ལས་མཆོག་རྡོ་རྗེའི་བཟླས་པ་སྟེ་སྔགས་ཀྱི་རྣལ་འབྱོར་རོ། ། སངས་རྒྱས་ཞེས་པ་རྣམ་པར་སྣང་མཛད་ལ་སོགས་པ་སྟེ་དེ་རྣམས་ཀྱི་གྲུབ་པ་ནི། བྱང་ཆུབ་སེམས་དཔའ་དང་ཁྲོ་བོའི་རྒྱལ་པོ་དང་། མཁའ་འགྲོ་མའི་ཚོགས་ཐམས་ཅད་དོ། ། དེ་རྣམས་ཀྱི་རྒྱུད་ཅེས་པ་རིགས་ཏེ་གཅིག་དང་བརྒྱ་ལ་སོགས་པའོ། ། འཆང་ཞེས་པ་དེ་ཐམས་ཅད་རྣམ་པར་མི་རྟོག་པའི་བདག་ཉིད་རང་རིག་པའི་ཕྱིར་ཏེ་ཆོས་ཀྱི་རྣལ་འབྱོར་རོ། ། ཕྱོགས་བཅུར་སྤྲུལ་པ་སྣ་ཚོགས་འགྱེད། ། ཅེས་པ་རྣམ་པ་ཐམས་ཅད་པའི་སྟོང་པ་ཉིད་ཉམས་སུ་མྱོང་བའི་དུ་བ་ལ་སོགས་པ་རྣམ་པ་བཅུ་དང་སྣ་ཚོགས་གཟུགས་ཀྱི་བར་རྣམས་ཏེ་རྣམ་པར་དག་པའི་རྣལ་འབྱོར་རོ། ། འགྲོ་བ་ནི་རླུང་སྟེ་དེའི་དོན་ནི་རྡོ་རྗེ་བཟླས་པ་བྱེད་པའོ། ། ལྷའི་ལྷ་ཞེས་པ་ལ་སོགས་པ་ནི་དྲང་བའི་དོན་གྱིས་གང་གིས་འདུལ་བ་དེའི་གཟུགས་སུ་སྟོན་པ་སྟེ།
དེ་ལ་ལྷའི་ལྷ་ཞེས་པ་ཚངས་པའོ། ། ལྷའི་དབང་པོ་ཞེས་པ་ཁྱབ་འཇུག་གོ ། ལྷ་མིན་དབང་པོ་ཞེས་པ་སྟོབས་ལྡན་ནོ། ། སྦྱིན་བྱེད་བདག་ཅེས་པ་ནི་སྒྲ་གཅན་འཛིན་ནོ། ། ལྷའི་བླ་མ་ཞེས་པ་གོ་སླའོ། ། འཆི་མེད་དབང་ཞེས་པ་བརྒྱ་བྱིན་ནོ། ། རབ་འཇོམས་ཞེས་པ་ཚོགས་ཀྱི་བདག་པོའོ། ། རབ་འཇོམས་དབང་ཕྱུག་པོ་ཞེས་པ་དབང་ཕྱུག་ཆེན་པོའོ། ། ངེས་པའི་དོན་གྱིས་ནི་ལྷ་ཞེས་པ་བདེ་བ་ལ་རོལ་པའི་ཕྱིར་བྱང་ཆུབ་ཀྱི་སེམས་ཏེ། དེའི་དབང་པོ་ནི་བདེ་བ་ལ་དགའ་བ་ལ་སོགས་པ་གསུམ་མོ། །
ལྷའི་ལྷ་ཞེས་པ་ནི་དེ་ལས་མཆོག་ཏུ་གྱུར་པ་ལྷན་ཅིག་སྐྱེས་པའི་དགའ་བའོ། ། ལྷ་མིན་ཞེས་པ་ནི་ཡུལ་རྣམས་ཏེ། དབང་པོ་ཞེས་པ་མིག་ལ་སོགས་པའོ། ། སྦྱིན་བྱེད་ཅེས་པ་དེ་དག་སྟོང་པ་སྟེ་གཟུང་བ་དང་འཛིན་པའི་རྣམ་པར་རྟོག་པ་དང་བྲལ་བའོ། ། དེའི་ཕྱིར་བདག་ཅེས་པ་སྟེ་གཉིས་སུ་མེད་པའི་ཡེ་ཤེས་ཉིད་བདག་པོར་གྱུར་པའི་ཕྱིར་རོ། ། འཆི་མེད་ཅེས་པ་བདེ་བ་རྒྱུན་མི་འཆད་པ་སྟེ་དབང་པོ་ཞེས་པ་དེ་ལ་དབང་བྱེད་པའི་ཕྱིར་ཐིག་ལེ་འཕོ་བ་མེད་པའོ། ། ལྷ་ཞེས་པ་འདིར་ཆགས་ཏེ་ལྷན་ཅིག་སྐྱེས་པའི་དགའ་བའོ། ། བླ་མ་ཞེས་པ་གསལ་བར་བྱེད་པ་སྟེ་ཨ་བ་དྷཱུ་ཏཱིའི་རྣལ་འབྱོར་རོ། ། རབ་འཇོམས་ཞེས་པ་ཟླ་བ་དང་ཉི་མའི་ལམ་གཉིས་འཇོམས་པའི་ཕྱིར་སྟོང་པ་ཉིད་ཀྱི་གཟུགས་བརྙན་ཏེ། རབ་འཇོམས་དབང་ཕྱུག་ཅེས་པ་ཤེས་རབ་དང་ཐབས་གཉིས་སུ་མེད་པའོ། །
སྲིད་པ་ཞེས་པ་འཕོ་བའི་བག་ཆགས་ཏེ་དེ་ཉིད་ཤིན་ཏུ་འདའ་དཀའ་བའི་ཕྱིར་དགོན་པའོ། ། དེ་ལས་བརྒལ་བ་ཞེས་པ་འཕོ་བ་མེད་པའི་བདེ་བའོ། ། དེའང་གཅིག་པུ་ཞེས་པ་གཉིས་སུ་མེད་པ་སྟེ། དེ་གསལ་བར་བྱེད་པའི་ཕྱིར་སྟོན་པ་ཞེས་པའོ། ། དེ་ཉིད་གང་ཞེ་ན། འགྲོ་བ་ཞེས་པ་དགའ་བ་ལ་སོགས་པ་གསུམ་སྟེ། དེ་རྣམས་ཀྱི་བླ་མ་ནི་ལྷན་ཅིག་སྐྱེས་པའི་དགའ་བའོ། ། ཡང་ན་འགྲོ་བ་ཞེས་པ་རླུང་སྟེ་སྲོག་གི་དབུགས་སོ། ། བླ་མ་ཞེས་པ་དེ་འགྲོ་བ་དང་འོང་བ་མེད་པའི་ཚུལ་གྱིས་གསལ་བར་བྱེད་པ་ཨ་བ་དྷཱུ་ཏཱིའི་རྣལ་འབྱོར་རོ། ། འཇིག་རྟེན་ཞེས་པ་ས་འོག་དང་ས་སྟེང་དང་།
ས་བླ་སྟེ་དེའི་བདག་ཉིད་ཟླ་བ་དང་། ཉི་མ་དང་། སྒྲ་གཅན་གྱི་ལམ་དུ་བགྲོད་པའོ། ། སྙིང་ཁའི་ཕྱོགས་བཅུའི་རྩ་རྣམས་སུ་བགྲོད་པའི་རླུང་བཅུ་པོ་རྣམས་གཡོ་བ་མེད་པར་གསལ་བར་གྱུར་པའི་ཕྱིར་ཕྱོགས་བཅུར་རབ་གྲགས་པ་ཞེས་པའོ། ། དེ་ལས་ཕྱི་རོལ་དུ་འཇིག་རྟེན་ཞེས་པ་ལ་སོགས་པ་སྟེ་གོ་སླའོ། ། ཆོས་ཞེས་པ་འཇིག་རྟེན་ལས་འདས་པའི་ཆོས་རྣམས་སོ། ། སྦྱིན་པ་ཞེས་པ་དེ་རྣམས་ལ་འཛིན་པ་དང་བྲལ་བ་སྟེ། འཁོར་བ་དང་མྱ་ངན་ལས་འདས་པ་དང་། བླང་བ་དང་། དོར་བ་དང་།
རང་དང་གཞན་གྱི་རྣམ་པར་རྟོག་པ་དང་བྲལ་བའོ། ། དེའི་བདག་པོ་ནི་སྦྱིན་བདག་སྟེ་གཉིས་སུ་མེད་པའི་ཡེ་ཤེས་ཡིན་ལ། ཆེ་བ་པོ་ཞེས་པ་ཐམས་ཅད་ལ་ཁྱབ་པའི་ཕྱིར་རོ། ། བྱམས་ཞེས་པ་བདག་དང་གཞན་མཉམ་པར་རྟོགས་པ་སྟེ། དེ་ཉིད་གོ་ཆ་ཡིན་ལ། དེའི་རང་བཞིན་དུ་གྱུར་པའི་ཕྱིར་ཆས་པའོ། ། སྙིང་རྗེ་ཞེས་པ་འདིར་བདག་དང་གཞན་བརྗེ་བ་སྟེ། བདག་གི་བདེ་བ་གཞན་ལ་སྦྱིན་པར་སེམས་པའི་ཕྱིར་རོ། ། དེ་ཉིད་དང་གཞན་གྱི་གནོད་པ་བསྲུང་བའི་ཕྱིར་ཡ་ལད་ཅེས་པ་སྟེ། བགོས་ཞེས་པ་དེའི་རང་བཞིན་དུ་གྱུར་པའོ། །
དེ་ལྟར་རྣལ་འབྱོར་བས་ཐམས་ཅད་དུ་མི་འབྲལ་བར་བྱའོ། ། དེ་ཡང་དཔལ་ཀྱཻ་རྡོ་རྗེར། བདག་ལ་ཇི་ལྟར་སེམས་ཅན་ལ། ། བདག་དང་དེ་བཞིན་བདག་ལ་གཞན། ། དེ་ལྟར་བསམས་ཏེ་རྣལ་འབྱོར་བདག ། བཟའ་དང་བཏུང་བ་ལ་སོགས་ཙམ། ། ཞེས་སོ། ། ཤེས་རབ་ཅེས་པ་ཕྱག་རྒྱ་ཆེན་པོ་དམིགས་པ་མེད་པའི་ཡེ་ཤེས་ཏེ། དེ་ཉིད་རྣམ་པར་རྟོག་པ་གཅོད་པའི་ཕྱིར་རལ་གྲི་དང་། དམིགས་པའི་ལྟ་བ་འབིགས་པའི་ཕྱིར་མདའ་གཞུ་ཐོགས་ཞེས་པའོ། །
དེའི་ཕྱིར་ཉོན་མོངས་པའི་སྒྲིབ་པ་དང་མི་ཤེས་ཞེས་པ་ཤེས་བྱའི་སྒྲིབ་པ་སྟེ། གཡུལ་ཞེས་པ་དེ་དག་སྤོང་བའི་སྦྱོར་བ་ཡིན་ལ་སེལ་ཞེས་པ་རྣམ་པར་རྒྱལ་བ་སྟེ། སྤང་བྱ་ལ་སོགས་པའི་རྣམ་པར་རྟོག་པ་ཐམས་ཅད་དང་བྲལ་བའོ། ། ཡང་ན་ཤེས་རབ་ཅེས་པ་སྤྲུལ་པའི་འཁོར་ལོའི་ཆོས་འབྱུང་ངོ་། ། དེ་ཉིད་རལ་གྲི་སྟེ་སྲོག་དང་ཐུར་སེལ་གྱི་བགྲོད་པ་གཅོད་པའི་ཕྱིར་རོ། ། མདའ་གཞུ་ཐོགས་ཞེས་པ་ཉི་མ་དང་ཟླ་བ་སྒྲ་གཅན་དང་མཉམ་པར་སྦྱོར་བའོ། ། དེ་ལས་ཉོན་མོངས་མི་ཤེས་ཞེས་པ་དྲག་པོ་དང་བདུད་ཀྱི་བདག་ཉིད་གཡོན་པ་དང་གཡས་པའི་བགྲོད་པ་འཇིག་པ་སྟེ། དེའི་ཕྱིར་གཡུལ་ངོ་སེལ་ཞེས་པའོ། ། དེའི་ཕྱིར་དཔའ་བོ་སྟེ། དེ་དག་ཀྱང་དཔལ་དུས་ཀྱི་འཁོར་ལོའི་རྒྱུད་དུ།
ཉམས་པ་གང་ཡིན་གང་ཞིག་རྩ་གསུམ་དག་ལ་གནས་པའི་རླུང་ནི་མཐའ་ཡས་དུས་སུ་བསད་པ་འོ། ། དཔའ་བོ་གང་ཡིན་གང་ཞིག་མཉམ་དང་མི་མཉམ་ལམ་ལ་སྲོག་སེལ་རླུང་ནི་གསོད་བྱེད་པའོ། ། ཞེས་པའོ། ། བདུད་ཅེས་པ་གཉིས་སུ་མེད་པའི་བདེ་བ་ལ་རོལ་པ་འགོག་པ་ནི་རྣམ་པར་རྟོག་པའོ། ། དེའི་དགྲ་ནི་རྣམ་པར་མི་རྟོག་པའི་ཡེ་ཤེས་སོ། ། དེས་ན་རྣམ་པར་རྟོག་པ་ཐམས་ཅད་རྣམ་པར་མི་རྟོག་པའི་ཡེ་ཤེས་སུ་སྒྱུར་བའི་བདུད་འདུལ་བ་ཞེས་པའོ། ། ཡང་ན་བདུད་ཅེས་པ་འགྱུར་བ་མེད་པའི་བདེ་བ་ལ་རོལ་པ་འགོག་པའི་ཕྱིར་འགྱུར་བའི་བག་ཆགས་ཏེ། དེ་ཉིད་འཚེ་བར་བྱེད་པའི་ཕྱིར་དགྲ་ཞེས་པའོ། ། དེ་བརྗོད་མ་ཐག་པའི་རྡོ་རྗེ་གདན་གྱི་ཏིང་ངེ་འཛིན་གྱིས་ངེས་པར་འཇོམས་པའི་ཕྱིར་བདུད་འདུལ་བ་ཞེས་པ་སྟེ། ཇི་ལྟར་ཕྱི་རོལ་ཏུ་རྡོ་རྗེ་གདན་ལ་བཞུགས་ནས་བདུད་ཐམས་ཅད་བཅོམ་པ་ལྟ་བུའོ། །
དེ་བཞིན་དུ། རྡོ་རྗེ་སྐྱིལ་ཀྲུང་རྫོགས་སངས་རྒྱས། ། ཞེས་པ་ལ་སོགས་གསུངས་སོ། ། བདུད་བཞི་ཞེས་པ་ལུས་ཀྱི་ཐིག་ལེ་ལ་སོགས་པ་འཕོ་བའི་བདག་ཉིད་དེ། དེའི་འཇིགས་པ་ནི་སད་པའི་གནས་སྐབས་ལ་སོགས་པའི་རྣམ་པར་རྟོག་པ་རྣམས་སོ། ། མཐར་བྱེད་པ་ཞེས་པ་དེ་རྣམས་བདེ་བ་ཆེན་པོར་བྱེད་པའི་ཕྱིར་རོ། ། བདུད་དཔུང་ཐམས་ཅད་ཅེས་པ་མི་དགེ་བ་བཅུའི་བདག་ཉིད་ཉོན་མོངས་པ་དང་། རྣམ་པར་རྟོག་པ་མ་ལུས་པ་སྟེ། དེ་རྣམས་ངེས་པར་འདུལ་བའི་ཕྱིར་རོ། ། ཡང་ན་བདུད་ཅེས་པ་སྲོག་དང་ཐུར་སེལ་གྱི་རླུང་སྟེ།
དེ་དག་གི་དཔུང་ནི་འཕོ་བ་བཅུ་གཉིས་ཀྱི་དབུགས་ཀྱི་ཚོགས་སོ། ། ཕམ་བྱེད་ཅེས་པ་དེ་རྣམས་ཟད་པར་བྱེད་པའི་ཕྱིར་རོ། ། རྫོགས་པའི་སངས་རྒྱས་ཞེས་པ་བདེ་བ་ཆེན་པོ་འགྱུར་བ་མེད་པ་རྟོགས་པའི་ཕྱིར་ཏེ། འཇིག་རྟེན་ཞེས་པ་སྲོག་དང་ཐུར་སེལ་གྱི་ལམ་གསུམ་ཡིན་ལ། འདྲེན་ཞེས་པ་དེ་དག་འགྲོ་བ་དང་འོང་བ་དང་བྲལ་བ་བུམ་པ་ཅན་གྱི་གནས་སྐབས་ལ་བགྲོད་པའོ། ། མཆོད་འོས་ཞེས་པ་ལ་སོགས་པ་ནི་མཆོད་པར་བྱ་བ་ཞེས་པ་ལ་སོགས་པ་སྟེ་དེའི་མན་ངག་ནི། དབུ་མ་མཆོག་གི་དབུགས་འབྱུང་བ་དང་། དྲི་དང་ཆུ་དང་བཅས་པ་ཡིས། ། རྟག་ཏུ་རིགས་ལྡན་མ་མཆོད་བྱ། ། ཞེས་པ་དང་།
རང་རྫས་ཐིག་ལེས་སངས་རྒྱས་དང་། ། བྱང་ཆུབ་སེམས་དཔའ་རྣམས་མཆོད་བྱ། ། ཞེས་པ་ལྟར་དྲང་བ་དང་ངེས་པའི་དོན་གྱིས་རྟོགས་པར་བྱའོ། ། ཡང་ན་འཇམ་དཔལ་ཡེ་ཤེས་སེམས་དཔའི་བདག་ཉིད་སྟོང་པ་ཉིད་དང་སྙིང་རྗེ་གཉིས་སུ་མེད་པ་རྡོ་རྗེ་སེམས་དཔའི་ངོ་བོ་ཁོ་ན་མཆོད་འོས་ཞེས་པ་ལ་སོགས་པ་སྦྱར་བར་བྱའོ། ། འཇིག་རྟེན་གསུམ་པོ་ཞེས་པ་ཟླ་བ་དང་། ཉི་མ་དང་། སྒྲ་གཅན་གྱི་ལམ་གསུམ་སྟེ། གོམ་གཅིག་བགྲོད་ཅེས་པ་དེ་དག་གཅིག་གཉིས་སུ་མེད་པར་བགྲོད་པའོ། ། དེ་ཡང་སྡོམ་པ་འབྱུང་བའི་རྒྱུད་དུ། མཐོ་རིས་ས་སྟེང་ས་འོག་ཏུ། །
སྐད་གཅིག་ལས་ནི་སྐུ་གཅིག་འགྱུར། ། ཞེས་གསུངས་སོ། ། ཡང་ན་འཇིག་རྟེན་གསུམ་ཞེས་པ་དགའ་བ་ལ་སོགས་པ་སྟེ། གོམ་གཅིག་བགྲོད་ཅེས་པ་བཞི་པ་ལྷན་ཅིག་སྐྱེས་པའི་དགའ་བ་གཉིས་གཉིས་མེད་པའི་ཕྱིར་རོ། ། མཐའ་ལྟར་མཐའ་མེད་ཅེས་པ་རྣམ་པ་ཐམས་ཅད་པའི་སྟོང་པ་ཉིད་མཐའ་དང་བྲལ་བ་ཉིད་ཀྱིས་རྣམ་པར་རྩེན་པའི་ཕྱིར་རྣམ་པར་གནོན་ཞེས་པའོ། ། འདོད་པ་ན་སྤྱོད་པ་དང་། གཟུགས་ན་སྤྱོད་པ་དང་། མཆོག་ཏུ་མི་འགྱུར་བའི་བདེ་བའི་དངོས་གྲུབ་སྟེར་བ་ལས་ཀྱི་ཕྱག་རྒྱ་དང་། ཡེ་ཤེས་ཀྱི་ཕྱག་རྒྱ་དང་། ཕྱག་རྒྱ་ཆེན་པོའི་རྣལ་འབྱོར་དང་ལྡན་པའི་ཕྱིར་གསུམ་རིག་ཅེས་པའོ། །
གཙང་མ་ཞེས་པ་དེ་དག་གདོད་མ་ནས་དག་པའི་ཕྱིར་ཏེ། དག་པ་ཞེས་པ་གློ་བུར་གྱི་དྲི་མ་དང་ཡང་བྲལ་བའི་ཕྱིར་རོ། ། མངོན་ཤེས་དྲུག་ལྡན་ཞེས་པ་ལྷའི་མིག་དང་། ལྷའི་རྣ་བ་དང་། ཕ་རོལ་གྱི་སེམས་ཤེས་པ་དང་། སྔོན་གྱི་གནས་རྗེས་སུ་དྲན་པ་དང་། རྫུ་འཕྲུལ་དང་། ཟག་པ་ཟད་པའི་མངོན་པར་ཤེས་པ་རྣམས་དང་ལྡན་པའོ། ། (Dརྗེས་དྲན་དྲུག་)ཅེས་པ་(Eསངས་རྒྱས་དང་། ཆོས་དང་།
དགེ་འདུན་དང་། གཏོང་བ་དང་། ཚུལ་ཁྲིམས་དང་། ལྷ་རྗེས་སུ་དྲན་པ)འོ། ། ཡང་ན། སངས་རྒྱས་དང་། ཆོས་དང་། རྡོ་རྗེ་དང་། རིགས་དང་། ཁྲོ་བོ་དང་།
དམ་ཚིག་རྗེས་སུ་དྲན་པ་རྣམས་སོ། ། ཞེས་འབྱུང་ངོ་། ། ཡང་ན་མངོན་ཤེས་དྲུག་ལྡན་ཞེས་པ་བསམ་གཏན་ཏེ། རྗེས་དྲན་དྲུག་ཅེས་པ་འཁོར་ལོ་དྲུག་གི་རྗེས་སུ་དྲན་པ་དྲུག་གོ ། བྱང་ཆུབ་སེམས་དཔའ་ཞེས་པ་སེམས་རྣམ་པར་དག་པའི་རྣལ་འབྱོར་པའོ། ། སེམས་དཔའ་ཆེ། ། ཞེས་པ་དེ་ཉིད་གོང་ནས་གོང་གི་ཁྱད་པར་དང་ལྡན་པའོ། ། འདིའི་ལུགས་རྣམས་ནི་ཉུང་ངུ་ལ་མོས་པའི་དབང་དུ་བྱས་པའི་ཕྱིར་མ་བྲིས་ཏེ་མཆོག་ཏུ་མི་འགྱུར་བའི་ཡེ་ཤེས་གྲུབ་པ་ལས་ཤེས་པར་བྱའོ། ། གཉིས་སུ་མེད་པའི་ཡེ་ཤེས་ཀྱི་མཐུ་ཆེན་པོ་དང་ལྡན་པའི་ཕྱིར་རྫུ་འཕྲུལ་ཆེན་པོ་ཞེས་པ་སྟེ། ཀུན་ཏུ་རྟོག་པ་ཐམས་ཅད་དང་བྲལ་བའི་ཕྱིར་རམ་འཕོ་བའི་བག་ཆགས་དང་བྲལ་བའི་ཕྱིར་འཇིག་རྟེན་འདས་ཞེས་པའོ། །
དམིགས་པ་ཐམས་ཅད་དང་བྲལ་བའི་ཕྱིར། ཤེས་རབ་ཕ་རོལ་ཕྱིན་པའི་མཐའ། ། ཞེས་པ་སྟེ་བཞི་པའི་ཡེ་ཤེས་སོ། ། ཤེས་རབ་ཀྱི་ནི་དེ་ཉིད་ཅེས་པ་རྣམ་པར་ཐར་པ་བཞིའི་བདག་ཉིད་དེ། དེ་རྟོགས་པའི་ཕྱིར་ཐོབ་ཅེས་པའོ། ། རང་དང་གཞན་སྒོམ་པ་པོ་དང་བསྒོམ་པར་བྱ་བ་རྣམས་ཀྱང་དེའི་ངོ་བོར་རྟོགས་པའི་ཕྱིར་བདག་རིག་གཞན་རིག་ཅེས་པ་སྟེ། དེས་ཆོས་ཐམས་ཅད་ལ་ཁྱབ་པའི་ཕྱིར་ཐམས་ཅད་པ་ཞེས་པའོ། ། ཀུན་ལ་ཕན་པའི་གང་ཟག་མཆོག ། ཅེས་པ་ནི་དམིགས་པ་མེད་པའི་སྙིང་རྗེ་ཆེན་པོའོ། ། ཡང་ན་འདིར་བདག་རིག་ཅེས་པ་གཞན་ལ་ཇི་ལྟ་བ་དང་།
གཞན་རིག་ཅེས་པ་བདག་ལ་ཇི་ལྟ་བར་ཏེ། རྟག་ཏུ་དེའི་ངོ་བོའི་ཕྱིར་ཐམས་ཅད་པ་ཞེས་པའོ། ། དེའི་ཕྱིར་དེ་ལ། ཀུན་ལ་ཕན་པའི་གང་ཟག་མཆོག ། ཅེས་གསུངས་ཏེ་དེ་ལྟ་བུ་ནི་གཞན་གྱི་དོན་ཁོ་ན་ལྷུར་བྱེད་པའི་ཕྱིར་རོ། ། དེ་ཡང་དཔལ་ཀྱཻ་རྡོ་རྗེར། བདག་ལ་ཇི་ལྟར་སེམས་ཅན་ལ། ། བདག་དང་དེ་བཞིན་བདག་ལ་གཞན། ། དེ་ལྟར་བསམས་ཏེ་རྣལ་འབྱོར་བདག ། བཟའ་དང་བཏུང་བ་ལ་སོགས་བརྩམ། །
ཞེས་པ་ལ་སོགས་པ་གསུངས་སོ། ། འཇིག་རྟེན་དཔེ་ལས་འདས་པ་སྟེ། ཞེས་པ་འདིར་དབང་བཞི་པའི་དོན་ཤེས་རབ་ཡེ་ཤེས་ནི་རྣམ་པར་རྟོག་པ་ཐམས་ཅད་ལས་འདས་པ། རང་གི་ངོ་བོས་སྟོང་བ། རྡུལ་ཕྲ་རབ་ཀྱི་ཆོས་ལས་འདས་པ། མཚོན་པར་བྱ་བ་དང་བྲལ་བའི་ཕྱིར་མཚོན་པར་བྱེད་པ་ཐམས་ཅད་དང་མཚུངས་པ་མ་ཡིན་པས་འཇིག་རྟེན་ཞེས་པ་ལ་སོགས་པའོ། ། དེ་ཡང་འཇིག་རྟེན་པའི་དཔེ་ནི་དབང་པོ་གཉིས་སྙོམས་པར་འཇུག་པ་ཐིག་ལེ་འཕོ་བའི་བདེ་བ་སྟེ། དེ་ལས་འདས་པ་ནི་ཆ་ཙམ་ཡང་མཚུངས་པ་མ་ཡིན་པའི་ཕྱིར་རོ། ། དེ་ཡང་བདེ་མཆོག་ཉུང་ངུའི་རྒྱུད་དུ། ལྷ་དང་མི་ཡི་བདེ་བ་ནི། །
བསྡུས་བྱས་རྡོ་རྗེ་འཛིན་པ་ཡི། ། བཅུ་དྲུག་ཆར་ཡང་མི་ཕོད་དོ། ། ཞེས་པ་ལ་སོགས་པ་གསུངས་སོ། ། དེའི་ཕྱིར། བཞི་པ་དེ་ཡང་དེ་བཞིན་ནོ། ། ཞེས་དཔེར་བཤད་པ་ཡང་དཔེ་གཞན་མེད་པའི་ཕྱིར་དེ་ཉིད་དཔེ་ཙམ་དུ་གསུངས་ཀྱི་མཚན་ཉིད་མཚུངས་པའི་ཕྱིར་ནི་མ་ཡིན་ནོ། ། དེའི་ཕྱིར་དང་པོའི་སངས་རྒྱས་སུ། ལས་ཀྱི་ཕྱག་རྒྱ་བརྟགས་པ་ཡི། ། ཡེ་ཤེས་ཕྱག་རྒྱ་ཡོངས་སྤངས་ནས། ། མཆོག་ཏུ་མི་འགྱུར་སྦྱོར་བ་ཡིས། །
ཕྱག་རྒྱ་ཆེན་པོ་རྣམ་པར་བསྒོམ། ། ཞེས་པ་དང་། འགྲེལ་པ་དྲི་མ་མེད་པའི་འོད་དུ་ཡང་། བཅོམ་ལྡན་འདས་ཀྱི་ངེས་པ་འདིའི་ཕྱིར་ལས་ཀྱི་ཕྱག་རྒྱའི་བདེ་བ་ནི་ཀུན་ཏུ་བཟང་པོ་མཆོག་ཏུ་མི་འགྱུར་བའི་བདེ་བར་མི་འགྱུར་རོ། ། དེ་བཞིན་དུ་དཀྱིལ་འཁོར་གྱི་འཁོར་ལོ་སྒོམ་པ་རྣམ་པར་བརྟགས་པའི་ཤེས་རབ་ཀྱི་བདེ་བ་ནི་ཀུན་ཏུ་བཟང་པོ་མི་འགྱུར་བའི་བདེ་བ་ཆེན་པོར་མི་འགྱུར་ཏེ་རྣམ་པར་རྟོག་པ་ཡོངས་སུ་མ་སྤངས་པའི་ཕྱིར་རོ། ། ཞེས་པ་དང་། གཞན་ཡང་། རྡོ་རྗེའི་རྣལ་འབྱོར་རིགས་མེད་པ། རྟག་པ་དང་ཆད་པ་སྤངས་པ། འཇིག་རྟེན་པའི་དཔེ་ལས་འདས་པ།
ཡོད་པ་དང་། མེད་པའི་བློ་ཡོངས་སུ་སྤངས་པ། གཞོན་ནུ་མའི་མེ་ལོང་ལ་པྲ་ཕབ་པ་བཞིན་རང་གི་སེམས་ཀྱིས་མ་བརྟག་པ་མངོན་སུམ་དུ་མཐོང་བ་ཞེས་པ་ལ་སོགས་པ་རྒྱ་ཆེར་གསུངས་སོ། ། དེའི་ཕྱིར་དབང་བཞི་པའི་དོན་མ་རྟོགས་ན་དབང་གཞན་ཐམས་ཅད་དོན་མེད་པར་འགྱུར་ཏེ། དེ་ཡང་འགྲེལ་པ་དྲི་མ་མེད་པའི་འོད་དུ། དེ་ལྟར་དབང་བཞི་པ་མ་རྟོགས་པའི་ཕྱིར་དབང་ཐམས་ཅད་དོན་མེད་པར་འགྱུར་རོ། ། ཞེས་པ་ལ་སོགས་པ་གསུངས་སོ། ། ཤེས་པ་ཞེས་པ་འཛིན་པ་དང་། ཤེས་བྱ་ཞེས་པ་གཟུང་བ་དང་། བདག་པོ་ཞེས་པ་དེ་དག་གཉིས་སུ་མེད་པ་རྣམ་པར་རྟོག་པ་དང་བྲལ་བ་སྟེ།
མཆོག་ཅེས་པ་སྲིད་པ་གསུམ་ལས་འདས་པའི་ཕྱིར་རོ། ། དེ་ཡང་འགྲེལ་པ་དྲི་མ་མེད་པའི་འོད་དུ། སྟོང་ཉིད་སྙིང་རྗེའི་བདག་ཉིད་ཅན། ། སྲིད་གསུམ་སྐྱེ་དང་འཇིག་པ་མེད། ། ཤེས་དང་ཤེས་བྱ་གཅིག་པའི་སྐུ། ། དཔལ་ལྡན་དུས་འཁོར་ལ་ཕྱག་འཚལ། ། ཞེས་པ་ལ་སོགས་པ་གསུངས་སོ། ། ཆོས་ཀྱི་སྦྱིན་པའི་བདག་ཅེས་པ་སྔ་མ་བཞིན་ཏེ། གཙོ་བོ་ཞེས་པ་འཇིག་རྟེན་པའི་ལམ་ལས་མཆོག་ཏུ་གྱུར་པའི་ཕྱིར་རོ། ། ཕྱག་རྒྱ་བཞི་པོ་ཞེས་པ་ལས་ཀྱི་ཕྱག་རྒྱ་དང་།
ཡེ་ཤེས་ཀྱི་ཕྱག་རྒྱ་དང་། ཕྱག་རྒྱ་ཆེན་པོ་དང་། དམ་ཚིག་གི་ཕྱག་རྒྱ་སྟེ། དོན་སྟོན་པ་ཞེས་པ་གསལ་བྱེད་པའོ། ། དེ་ཡང་ལས་དང་ཡེ་ཤེས་ཕྱག་རྒྱ་ཆེ། ། དམ་ཚིག་ཞེས་གྲགས་འོད་གསལ་བ། ། རྒྱུ་དང་བསྒོམ་བྱ་དེ་བཞིན་དུ། ། ཐོབ་བྱ་བཞི་པ་འཇིག་པ་མེད། ། ཅེས་འགྲེལ་པ་ལས་འབྱུང་ངོ་། ། དེ་ལ་ལས་ཀྱི་ཕྱག་རྒྱ་ནི་ནུ་མ་དང་སྐྲར་ལྡན་པ་སྟེ།
ལས་ནི་ཙུམྦན་དང་། འཁྱུད་པ་དང་། གསང་བར་རེག་པ་དང་། རྡོ་རྗེ་བསྐྱོད་པ་ལ་སོགས་པའོ། ། དེ་ཡང་རྒྱུ་ཞེས་པ་འདོད་པའི་ཁམས་ཀྱི་འཛག་པའི་བདེ་བའི་རྒྱུའོ། ། ཡེ་ཤེས་ཞེས་པ་ལྷའི་འཁོར་ལོ་རང་གིས་སེམས་ཀྱིས་ཡོངས་སུ་བརྟགས་པའི་བདག་ཉིད། གཏུམ་མོའི་རྣལ་འབྱོར་ཡང་ངོ་། ། དེ་ཉིད་སྒོམ་བྱ་ཞེས་པ་རྣམ་པར་རྟོག་པའི་སྒོམ་པ་སྟེ་ཕྱག་རྒྱ་ཆེན་པོ་དང་མི་ལྡན་པ་དེ་སྲིད་དུའོ། ། ཕྱག་རྒྱ་ཆེན་པོ་ནི་བརྟག་པ་དང་བྲལ་བ་པྲ་ཕབ་པའི་སྣང་བ་ལྟ་བུ་རྡུལ་ཕྲ་རབ་ཀྱི་ཆོས་ཀྱིས་འདས་པ་རང་གི་སེམས་ཀྱི་སྣང་བ་ཙམ་མོ། ། དེ་ཉིད་ཐོབ་བྱ་ཞེས་པ་རྟོགས་པར་བྱ་བ་ལམ་གྱི་བདག་ཉིད་དེ་ཆོས་ཐམས་ཅད་ལ་རྒྱས་འདེབས་པའི་ཕྱིར་ཆེན་པོ་དང་ཕྱག་རྒྱ་ཡང་ཡིན་པའི་ཕྱིར་རོ། །
དེ་ཡང་ཇི་སྲིད་དམ་ཚིག་གི་ཕྱག་རྒྱ་མངོན་སུམ་དུ་གྱུར་པའི་བར་དུའོ། ། དམ་ཚིག་ཅེས་པ་འདི་ཡང་ཕྱག་རྒྱ་ཆེན་པོ་ཉིད་དེ་འབྲས་བུའི་གནས་སྐབས་སོ། ། དེའི་ཕྱིར་འཇིགས་པ་མེད་ཅེས་པ་སྟེ་འོད་གསལ་བའི་བདག་ཉིད་འགྱུར་བ་མེད་པའི་བདེ་བ་སྒྲིབ་པ་བག་ཆགས་དང་བཅས་པ་བྲལ་བ་སངས་རྒྱས་ཐམས་ཅད་འདུས་པའི་བདག་ཉིད་འདའ་བར་བྱ་བ་མ་ཡིན་པའོ། ། དེ་བཞིན་དུ་དཔལ་རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་དུ། ལས་ཀྱི་ཕྱག་རྒྱ་མཉམ་བསྟན་པས། ། ཆོས་ཀྱི་ཕྱག་རྒྱ་རྣམ་བསྒོམ་བྱ། ། དེ་ལས་གོང་དུ་ཕྱག་རྒྱ་ཆེ། ། དེ་ཡི་དམ་ཚིག་འབྱུང་བར་འགྱུར། ། ཞེས་གསུངས་སོ། ། ཡང་ན་ཕྱག་རྒྱ་བཞི་པོ།
ཞེས་པ་ཆོས་ཐམས་ཅད་བདག་མེད་པ་དང་། འདུས་བྱས་ཐམས་ཅད་མི་རྟག་པ་དང་། ཟག་པ་དང་བཅས་པ་ཐམས་ཅད་སྡུག་བསྔལ་བ་དང་། མྱ་ངན་ལས་འདས་པ་ཐམས་ཅད་ཞི་བ་ཞེས་པ་སྟེ། འདི་དག་ནི་བདེ་བར་གཤེགས་པའི་བསྟན་པའི་ཕྱག་རྒྱ་དང་རྟགས་དང་མཚན་མ་ཡིན་པའི་ཕྱིར་རོ། ། དོན་སྟོན་པ་ཞེས་པ་དེའི་དོན་གྱི་ཆོས་ཐམས་ཅད་གསལ་བར་བྱེད་པ་སྟེ། དེ་ལས་གཞན་སངས་རྒྱས་ཀྱི་བསྟན་པར་མི་རིགས་པའི་ཕྱིར་རོ། ། ཡང་ན། ཕྱག་རྒྱ་ཆེན་པོ་ཞེས་པ་སད་པ་ལ་སོགས་པའི་གནས་སྐབས་སྐྱེད་པ་ལུས་ཀྱི་ཐིག་ལེ་ལ་སོགས་པ་འཕོ་བ་མེད་པར་བྱེད་པ་སྐུའི་ཕྱག་རྒྱ་ལ་སོགས་པ་སྟེ། དེའི་བརྡར་དཔྲལ་བ་དང་མགྲིན་པ་སྙིང་ཁ་དང་ལྟེ་བ་རྣམས་སུ།
ཨོཾ་ཨཱཿཧཱུྃ་ཧོ་ཞེས་པ་དགོད་པའོ། ། འདིས་ནི་རྡོ་རྗེ་བཞི་ལ་སོགས་པ་རྒྱུད་ཀྱི་བརྗོད་པར་བྱ་བ་མ་ལུས་པ་སྡུད་པའི་ཕྱིར་དོན་སྟོན་པ་ཞེས་སོ། ། ཡང་ན་ཕྱག་རྒྱ་གཅིག་ཉིད་ལོ་བཅུ་གཉིས་དང་། བཅུ་དྲུག་དང་། ཉི་ཤུ་དང་། སུམ་བཅུ་ལོན་པའི་དབྱེ་བས་རིམ་པ་བཞིན་ལས་དང་། དམ་ཚིག་དང་། ཆོས་དང་། ཡེ་ཤེས་ཀྱི་ཕྱག་རྒྱ་ཞེས་གསུངས་སོ། ། དེ་ཡང་དཔལ་དུས་ཀྱི་འཁོར་ལོའི་རྒྱུད་དུ།
སྨད་འཚོང་དམ་པ་ལས་ཀྱི་ཕྱག་རྒྱར་འགྱུར་ཞིང་གསང་བའི་མི་མོ་གཞན་གྱི་བུད་མེད་དམ་ཚིག་སྟེ། རང་དབང་ཆོས་ཀྱི་ཕྱག་རྒྱ་ཡུལ་ནི་མང་པོ་ལ་དགའ་རང་གི་ཆུང་མ་ཡེ་ཤེས་ཕྱག་རྒྱ་འོ། ། སྨད་འཚོང་དམ་པ་བཅུ་གཉིས་ལོ་ལོན་མཆོག་གི་བདེ་བ་ལ་དགའ་གཞན་གྱི་བུད་མེད་བཅུ་དྲུག་ལོ། ། རང་དབང་ལོ་ནི་ཉི་ཤུ་ལོན་པ་བུ་མོ་དང་བཅས་རང་གི་ཆུང་མ་སུམ་བཅུའི་ལོ་རུ་འགྱུར། ། ཞེས་གསུངས་སོ། ། འཇམ་དཔལ་ཡེ་ཤེས་སེམས་དཔའི་བདག་ཉིད་ལྷན་ཅིག་སྐྱེས་པའི་དགའ་བ་གཉིས་སུ་མེད་པའི་ཡེ་ཤེས་ནི། བསྙེན་བཀུར་གནས་ཀྱི་མཆོག་ཅེས་པ་སྟེ། འགྲོ་བ་ཞེས་པ་དགའ་བ་ལ་སོགས་པའམ། དབུགས་གཡོ་བའི་བདག་ཉིད་དོ། ། ངེས་འབྱུང་གསུམ་ཞེས་པ་མཁའ་ལ་སྤྱོད་པ་དང་།
ས་ལ་སྤྱོད་པ་དང་། ཕྱག་རྒྱ་ཆེན་པོའི་དངོས་གྲུབ་བོ། ། ཡང་ན་ངེས་འབྱུང་ཞེས་པ་སྲོག་གི་རླུང་འགྲོ་བ་དང་འོང་བ་དང་བྲལ་བ་སྟེ། དེ་ཡང་ཟླ་བ་དང་ཉི་མ་དང་སྒྲ་གཅན་གྱི་ལམ་གྱི་དབྱེ་བས་གསུམ་མོ། ། འགྲོ་རྣམས་ཞེས་པ་འཕོ་བ་རེ་རེ་འགགས་པས་ས་དང་པོ་ལ་སོགས་བགྲོད་པའི་ཕྱིར་རོ། ། བརྟགས་པ་དང་བྲལ་བ་རྣམ་པ་ཐམས་ཅད་པའི་སྟོང་པ་ཉིད་པྲ་ཕབ་པའི་སྣང་བ་ལྟ་བུ་ནི་དོན་གྱི་དམ་པ་ཞེས་པ་སྟེ། དེ་ཉིད་རྣམ་དག་ཅེས་པ་དག་པ་གཉིས་དང་ལྡན་པའི་ཕྱིར་རམ། རྣམ་པར་རྟོག་པ་དང་བྲལ་བའི་ཕྱིར་རམ། ཉོན་མོངས་པ་ལ་སོགས་པའི་སྒྲིབ་པ་གསུམ་དང་བྲལ་བའི་ཕྱིར་རོ། ། དཔལ་ཞེས་པ་དེ་ཉིད་གཉིས་སུ་མེད་པའི་ཡེ་ཤེས་སོ། །
འཇིག་རྟེན་ཞེས་པ་ཕུང་པོ་ལྔའི་བདག་ཉིད་སྤྲུལ་པའི་འཁོར་ལོ་ལ་སོགས་པ་སྟེ། གསུམ་ཞེས་པ་སྲོག་དང་ཐུར་སེལ་གྱི་ལམ་གསུམ་མོ། ། སྐལ་བཟང་ཞེས་པ་དེ་དག་གི་འཕོ་བའི་བག་ཆགས་དང་བྲལ་ཞིང་འཕོ་བ་མེད་པའི་བདེ་བ་ཐོབ་པ་སྟེ། ཆེ་ཞེས་པ་ཐམས་ཅད་ལ་ཁྱབ་པའི་ཕྱིར་རོ། ། ཡང་ན་བྱ་བ་ཐམས་ཅད་སེམས་ཅན་ཁོ་ནའི་དོན་དུ་སྦྱོར་བའི་ཕྱིར། འཇིག་རྟེན་གསུམ་གྱི་སྐལ་བཟང་ཆེ་ཞེས་པའོ། ། དེ་ཡང་དཔལ་བདེ་མཆོག་ཏུ། སེམས་ཅན་དོན་རྣམས་བྱེད་པའི་ཕྱིར། ། སྐལ་བཟང་བཅོམ་ལྡན་རྡོ་རྗེ་ཅན། ། རྟག་ཏུ་མྱ་ངན་འདས་པའི་ཕྱིར། །
ཉན་ཐོས་ཐམས་ཅད་སྐལ་ངན་ཡིན། ། ཞེས་སོ། ། གཉིས་སུ་མེད་པའི་ཡེ་ཤེས་དང་ལྡན་པའམ། རྣལ་འབྱོར་མ་ཐམས་ཅད་ཀྱི་ཡིད་འཕྲོག་པའི་རིན་པོ་ཆེ་ཉམས་པ་མེད་པའི་ཕྱིར་དཔལ་ལྡན་ཞེས་པ་སྟེ། འགྱུར་བ་མེད་པའི་བདེ་བ་ཕུན་སུམ་ཚོགས་པའི་གཞིར་གྱུར་པའི་ཕྱིར་འབྱོར་པ་ཀུན་བྱེད་པ་ཞེས་པའོ། ། འཕོ་བའི་བག་ཆགས་དང་བྲལ་བའི་ཕྱིར་འཇམ་པ་སྟེ། དཔལ་ཞེས་པ་དེ་ཉིད་གཉིས་སུ་མེད་པའི་བདག་ཉིད་དོ། ། དེ་དེའི་བདག་ཉིད་དང་ལྡན་པའི་ཕྱིར་དཔལ་དང་ལྡན་ཞེས་པ་སྟེ། སྒྲིབ་པ་ཐམས་ཅད་དང་བྲལ་བའི་ཕྱིར་མཆོག་ཅེས་པའོ། ། དོན་ཡོད་གྲུབ་པའི་བདག་ཉིད་འདུ་བྱེད་ཀྱི་ཕུང་པོའི་སྒོ་ནས་སྒྲིབ་པ་མེད་པའི་ཆ་བཅོ་ལྔ་རྣམ་པར་དག་པ་མཚོན་པའི་ཚིགས་སུ་བཅད་པ་བཅོ་ལྔས་བྱ་བ་གྲུབ་པའི་ཡེ་ཤེས་ཀྱི་བསྟོད་པའོ།།
༈ །།ད་ནི། མཆོག་སྦྱིན་རྡོ་རྗེ་མཆོག་ཁྱོད་འདུད། ། ཅེས་པ་ལ་སོགས་པ་ཡེ་ཤེས་ལྔའི་སྒོ་ནས་བསྟོད་པ་གསུངས་པ་བཤད་པར་བྱའོ། ། དེ་ལ་མཆོག་སྦྱིན་ཞེས་པ་ལ་སོགས་པ་མེ་ལོང་ལྟ་བུའི་ཡེ་ཤེས་དང་། སངས་རྒྱས་ཆགས་པ་ཞེས་པ་ལ་སོགས་པས་མཉམ་པ་ཉིད་ཀྱི་ཡེ་ཤེས་དང་། སངས་རྒྱས་འཛུམ་པ་ཞེས་པ་ལ་སོགས་པས་སོ་སོར་རྟོག་པའི་ཡེ་ཤེས་དང་། དངོས་མེད་ལས་བྱུང་ཞེས་པ་ལ་སོགས་པས་བྱ་བ་གྲུབ་པའི་ཡེ་ཤེས། སྒྱུ་འཕྲུལ་དྲ་བ་ཞེས་པ་ལ་སོགས་པས་ཤིན་ཏུ་རྣམ་པར་དག་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་བསྟོད་པ་སྟེ། དེ་རྣམས་ཀྱང་རིམ་པ་བཞིན་རྣམ་པར་སྣང་མཛད་དང་། རིན་ཆེན་འབྱུང་ལྡན་དང་།
འོད་དཔག་མེད་དང་། དོན་ཡོད་གྲུབ་པ་དང་། མི་བསྐྱོད་པའི་བདག་ཉིད་དོ། ། དེ་བཞིན་དུ་རིམ་པས་རྒྱུའི་ཡེ་ཤེས་དང་། རྐྱེན་གྱི་ཡེ་ཤེས་དང་། གནད་ཀྱི་ཡེ་ཤེས་དང་། སྒོམ་པའི་ཡེ་ཤེས་དང་། གྲོལ་བའི་ཡེ་ཤེས་སོ། ། དེ་བཞིན་དུ་རྣམ་པ་ལྔས་མངོན་པར་རྫོགས་པར་བྱང་ཆུབ་པ་དང་། རྣམ་པ་ཉི་ཤུས་མངོན་པར་རྫོགས་པར་བྱང་ཆུབ་པ་ཡང་མཚོན་ནས་རྟོགས་པར་བྱའོ། །
དེ་ཡང་མཆོག་གི་དང་པོའི་སངས་རྒྱས་ཀྱི་རྩ་བའི་རྒྱུད་ཀྱི་ཡེ་ཤེས་རྣམ་པ་ལྔ་བསྟོད་པ་ལ་ཚིགས་སུ་བཅད་པ་ལྔ་ཡིས་རྣམ་པ་ལྔ་ཡི་སྒོམ་པ་བཅོམ་ལྡན་འདས་ཀྱིས་གསུངས་པ་འདི་ལྟ་སྟེ། སྟོང་པ་ལ་ནི་དངོས་པོའི་ཚོགས། ། བརྟགས་པའི་གཟུགས་སྤངས་བེམ་པོ་མིན། ། འདི་ནི་མཐོང་སྟེ་མེ་ལོང་ལ། ། པྲ་ཕབ་གཞོན་ནུ་མ་ཡི་བཞིན། ། ཞེས་པ་འཇིག་རྟེན་ལས་འདས་པའི་བདེན་པ་ལ་གཟུགས་ཀྱི་ཕུང་པོ་མེ་ལོང་ལྟ་བུའི་ཡེ་ཤེས་སོ། ། དངོས་ཀུན་མཉམ་པ་ཉིད་གྱུར་ནས། ། དངོས་པོ་གཅིག་ཏུ་མི་འགྱུར་གནས། ། མི་འགྱུར་ཡེ་ཤེས་ལས་བྱུང་བ། ། ཆད་པ་མ་ཡིན་རྟག་པའང་མིན། །
ཞེས་པ་ཚོར་བའི་ཕུང་པོ་མཉམ་པ་ཉིད་ཀྱི་ཡེ་ཤེས་སོ། ། མིང་གི་བདག་ཉིད་ཡི་གེ་ཀུན། ། ཨ་ཡིག་རིགས་ལས་ཡང་དག་བྱུང་། ། མི་འགྱུར་ཆེན་པོའི་གནས་ཐོབ་པ། ། མིང་མེད་མིང་ཅན་དག་ཀྱང་མེད། ། ཅེས་པ་འདུ་ཤེས་ཀྱི་ཕུང་པོ་སོ་སོར་ཀུན་ཏུ་རྟོག་པའི་ཡེ་ཤེས་སོ། ། སྐྱེས་པ་མ་ཡིན་པ་ཡི་ཆོས། ། འདུ་བྱེད་བྲལ་བ་རྣམས་ལ་ཡང་། ། སངས་རྒྱས་ཉིད་མེད་བྱང་ཆུབ་མེད། ། སེམས་ཅན་མེད་ཅིང་སྲོག་ཉིད་མེད། །
ཅེས་པ་འདུ་བྱེད་ཀྱི་ཕུང་པོ་བྱ་བ་གྲུབ་པའི་ཡེ་ཤེས་སོ། ། རྣམ་པར་ཤེས་པའི་ཆོས་ཉིད་འདས། ། ཡེ་ཤེས་དག་པ་གོས་པ་མེད། ། རང་བཞིན་འོད་གསལ་ཆོས་རྣམས་ནི། ། ཆོས་ཀྱི་དབྱིངས་ཀྱི་བགྲོད་པར་གནས། ། ཞེས་པ་རྣམ་པར་ཤེས་པའི་ཕུང་པོ་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ཡེ་ཤེས་སོ། ། ཞེས་པའོ། ། དེ་བཞིན་དུ་བསྡུས་པའི་རྒྱུད་དུ་ཡང་། འཁོར་ལོ་སྲིད་གསུམ་ཀུན་ནས་དང་བ་ཞེས་པ་བདེ་བ་རིན་ཆེན་འདི་ཡི་ཆགས་པ་ཉིད་དག་ནི། ། པད་མ་ཉོན་མོངས་ཟད་པ་རལ་གྲི་རྡོ་རྗེ་དག་ཀྱང་ཡེ་ཤེས་སྐུ་ཆེན་རྣམ་པར་མི་ཕྱེད་པའོ། །
མི་ཤེས་གཅོད་པ་གྲི་གུག་མཆོག་གི་རིགས་དྲུག་རྣམས་དེ་འདི་དག་རྣམས་ཀྱིས་བསྐྱེད་པ་གང་ཡིན་པ། ། ཕུང་པོ་ཁམས་དང་དབང་པོ་ལ་སོགས་མཁའ་བཞིན་རོ་མཉམ་དེ་དག་རྣམས་ཀྱང་དེ་བཞིན་རིག་པར་བྱ། ། གང་དུ་ངེས་པར་རིགས་ཀྱི་གཟུགས་ནི་ཉམས་པ་ཉིད་དུ་གྱུར་པ་དེ་ནི་ཆེན་པོའི་གཟུགས་སུ་གསུངས། ། གང་དུ་འཁོར་བའི་སྡུག་བསྔལ་ཉམས་པ་ཉིད་དུ་གྱུར་པ་དེ་ནི་ཚོར་བ་ཆེན་པོར་གསུངས་པ་སྟེ། ། གང་དུ་འཁོར་བའི་འདུ་ཤེས་ཉམས་པ་ཉིད་དུ་གྱུར་པ་དེ་ནི་རྡོ་རྗེའི་འདུ་ཤེས་ཆེན་པོ་འོ། ། གང་དུ་འཁོར་བ་འཕེལ་བ་ཉམས་པ་ཉིད་དུ་གྱུར་པ་དག་ནི་རྡོ་རྗེའི་འདུ་བྱེད་ཁོ་ན་འོ། ། གང་དུ་གཉིད་ལ་སོགས་པའི་གནས་སྐབས་ཉམས་པ་ཉིད་དུ་གྱུར་པ་དེ་ཡང་རྣམ་པར་ཤེས་པར་གསུངས། ། གང་དུ་ཤེས་པ་མིན་པའི་དངོས་པོ་ཉམས་པ་ཉིད་དུ་གྱུར་པ་དེ་ནི་ཐུབ་པའི་ཡེ་ཤེས་ཉིད། ། འདི་དག་རྣམ་པར་སྣང་མཛད་ལ་སོགས་མཆོག་གི་རྒྱལ་བ་མཆོག་ནི་རྣམ་པ་དྲུག་སྟེ་རིགས་དྲུག་རྣམས། ། གཞན་ནི་ཁམས་དྲུག་དབྱེ་བ་རྣམས་ཏེ་ས་དང་མེ་དང་ཆུ་དང་རླུང་དང་ནམ་མཁའ་ཞི་བ་རྣམས། །
ཞེས་པའོ། ། དེ་བཞིན་དུ། སྟོང་པ་ཆེན་པོ་ཡི་གེ་ལྔ། ། ཐིག་ལེ་སྟོང་པ་ཡི་གེ་དྲུག ། ཅེས་པས་ཀྱང་ངོ་། ། ཡན་ལག་གི་དོན་ནི། འཇམ་དཔལ་ཡེ་ཤེས་སེམས་དཔའི་བདག་ཉིད་གཉིས་སུ་མེད་པའི་ཡེ་ཤེས་ཉིད་མཆོག་ཅེས་པ་སྟེ། དེ་ཉིད་སྦྱིན་པའམ་དེ་ལ་འཛིན་པ་དང་བྲལ་བའི་ཕྱིར་མཆོག་སྦྱིན་ཞེས་པའོ། ། དེ་ཉིད་རྡོ་རྗེ་སྟེ་གོ་སླའོ། ། མཆོག་ཅེས་པ་འགྱུར་བའི་བདེ་བ་ལས་འདས་པའི་ཕྱིར་རོ། །
ཁྱོད་འདུད་ཅེས་པ་ནི་ཐམས་ཅད་དུ་གོ་སླའོ། ། ཡང་དག་མཐའ་ཞེས་པ། ཡང་དག་མཐའ་སྟེ་ཡི་གེ་མེད། ། ཅེས་པ་ལྟར་རོ། ། སྟོང་ཉིད་ཅེས་པ་གོ་སླ་སྟེ། དེ་ཉིད་ཐམས་ཅད་ཀྱི་གཞི་ཡིན་པའི་ཕྱིར་སྙིང་པོ་ཞེས་པའོ། ། སངས་རྒྱས་ཞེས་པ་འགྱུར་བ་མེད་པའི་བདེ་བ་སྟེ། བྱང་ཆུབ་ཅེས་པ་རྣམ་པར་མི་རྟོག་པའི་ཡེ་ཤེས་སོ། ། ཆགས་པ་ཆེན་པོའི་ངོ་བོ་ཉིད་ཀྱིས་སངས་རྒྱས་ཆགས་པ་ཞེས་པའོ། ། སངས་རྒྱས་ཉིད་འདོད་པར་བྱ་བ་ཡིན་པའི་ཕྱིར་སངས་རྒྱས་འདོད་ཅེས་པའོ། །
སངས་རྒྱས་སྐུ་ཞེས་པ་ལྟར་ན་ཆོས་ཀྱི་སྐུའི་ངོ་བོ་ཉིད་ལས་སོ། ། འགྱུར་བ་མེད་པའི་བདེ་བ་ཆེན་པོའི་ངོ་བོ་ཉིད་ཀྱིས་སངས་རྒྱས་དགྱེས་པ་ཞེས་པའོ། ། གཉིས་སུ་མེད་པའི་བདེ་བའི་ངོ་བོ་ཉིད་ལས་སངས་རྒྱས་རོལ་ཞེས་པའོ། ། བདེ་བ་ཆེན་པོའི་རང་བཞིན་རབ་ཏུ་གསལ་བར་གྱུར་པའི་ཕྱིར་སངས་རྒྱས་འཛུམ་པ་ཞེས་པའོ། ། ལྷན་ཅིག་སྐྱེས་པའི་གཏུམ་མོའི་སྣང་བ་ཤེས་བྱའི་དཀྱིལ་འཁོར་མཐའ་དག་ཁྱབ་པའི་ཕྱིར་སངས་རྒྱས་སྣང་བ་ཞེས་པའོ། ། བཞད་པ་ཞེས་པ་ལྟར་ན་ལྷན་ཅིག་སྐྱེས་པའི་བདེ་བས་ཁྱབ་པར་གྱུར་པའོ། ། སྲོག་ལ་སོགས་པའི་རླུང་གཡོ་བ་མེད་པར་གྱུར་པས་གསུང་རྣམ་པ་ཐམས་ཅད་པ་མངའ་བའི་ཕྱིར་སངས་རྒྱས་གསུང་བ་ཞེས་པའོ། ། ཆོས་ཀྱི་སྐུ་མཚན་མ་མེད་པའི་ངོ་བོའི་ཕྱིར་སངས་རྒྱས་ཐུགས་ཞེས་པའོ། ། དངོས་པོ་ཀུན་རྫོབ་དང་མེད་པ་དོན་དམ་པ་གཉིས་སུ་མེད་པ་ལས་བྱུང་བ་རྡོ་རྗེ་སེམས་དཔའི་བདག་ཉིད་དོ། ། རྣམ་པར་མི་རྟོག་པའི་ཡེ་ཤེས་ཀྱི་ངོ་བོར་གྱུར་པའི་ཕྱིར་སངས་རྒྱས་འབྱུང་བ་ཞེས་པའོ། །
རང་བྱུང་གི་ངོ་བོའི་ཕྱིར་ནམ་མཁའ་ལས་བྱུང་ཞེས་པའོ། ། རྡུལ་ཕྲ་རབ་ལས་འདས་པ་དམིགས་པ་མེད་པའི་ཡེ་ཤེས་རང་རིག་པ་ཉིད་ལས་ཡེ་ཤེས་ལས་བྱུང་ཞེས་པའོ། ། སྒྱུ་འཕྲུལ་དྲ་བ་ཞེས་པ་སྔར་བཞིན་ནོ། ། གཉིས་སུ་མེད་པའི་ཡེ་ཤེས་ཉིད་སྣ་ཚོགས་པའི་ངོ་བོའི་ཕྱིར་སངས་རྒྱས་གར་མཛད་ཅེས་པའོ། ། རྡོ་རྗེ་སེམས་དཔའི་བདག་ཉིད་ཁོ་ན་གཟུགས་ལ་སོགས་པའི་ཆོས་ཐམས་ཅད་དང་ལམ་དང་། འབྲས་བུའི་ཆོས་ཐམས་ཅད་ཀྱི་ངོ་བོར་གྱུར་པའི་ཕྱིར་ཐམས་ཅད་ཐམས་ཅད་ཅེས་པའོ། ། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་ངོ་བོ་ཉིད་ལས་ཡེ་ཤེས་སྐུ་ཉིད་ཅེས་པའོ། ། དེ་བཞིན་གཤེགས་པ་ལྔའི་བདག་ཉིད་ཕུང་པོ་ལྔ་དག་པ། ཡེ་ཤེས་ལྔའི་བསྟོད་པ་ཚིགས་སུ་བཅད་པ་ལྔའོ།། ༈ །།འདིར་རྗེས་སུ་བསྔགས་པའི་གཞུང་རྣམས་ནི་གོ་སླ་བའི་ཕྱིར་ཁོ་བོས་མ་བཀྲོལ་ཏེ།
བློ་གསལ་བ་རྣམས་ཀྱིས་དྲང་བ་དང་ངེས་པའི་དོན་གྱི་མན་ངག་ལས་རྟོགས་པར་བྱའོ། ། འདིར་སྔགས་ནི། ཨོཾ་ཞེས་པ་ལ་སོགས་པ་རྩ་བའི་སྔགས་སོ། ། པྲ་ཀྲི་ཏི་ཞེས་པ་ལ་སོགས་པ་ནི་བསྒོམ་པར་བྱ་བའི་དོན་ཉིད་དོ། ། ཨ་ཨཱཿ ཞེས་པ་ལ་སོགས་པ་ནི་ཕྲེང་བའི་སྔགས་སོ། ། འདི་རྣམས་ཀྱི་དོན་ནི་ཡི་གེ་མང་བར་འགྱུར་བའི་ཕྱིར་མ་བྲིས་སོ། ། སྔགས་ཉེ་བར་དགོད་པའོ། ། དེ་ནས་ཞེས་པ་ལ་སོགས་པ་ལ། རྣམ་དག་ཅེས་པ་ཡིད་ཆེས་པ་གསུམ་གྱིས་དག་པའི་ཕྱིར་ཏེ།
དེ་ཡང་འགྲེལ་པ་དྲི་མ་མེད་པའི་འོད་དུ། སྔགས་ཀྱི་ཐེག་པ་འདི་ལ་ཡིད་ཆེས་པ་རྣམ་པ་གསུམ་བཅོམ་ལྡན་འདས་ཀྱིས་གསུངས་ཏེ། དང་པོར་རེ་ཞིག་རྒྱུད་ལ་ཡིད་ཆེས་པ་དང་། དེ་ནས་བླ་མ་ལ་ཡིད་ཆེས་པ་དང་། དེ་ནས་བདག་ཉིད་ལ་ཡིད་ཆེས་པ་སྟེ། ཡིད་ཆེས་པ་འདི་གསུམ་གྱིས་ཡང་དག་པར་རྫོགས་པའི་སངས་རྒྱས་ཀྱི་ལམ་ཡོངས་སུ་དག་པར་འགྱུར་རོ། ། རྣམ་པ་གཞན་དུ་ཡིད་ཆེས་པ་འདི་གསུམ་མེད་པར་ལམ་གསུམ་མེད་པར་ལམ་གང་བླ་མས་སློབ་མ་ལ་བསྟན་པ་ནི། ཡང་དག་པར་རྫོགས་པའི་སངས་རྒྱས་ཉིད་ཀྱི་འབྲས་བུར་སྟེར་བར་བྱེད་པ་པོར་མི་འགྱུར་ཏེ། སློབ་མའི་དད་པ་དམན་པ་ཉིད་ཀྱི་ཕྱིར་ཀུན་རྫོབ་ཀྱི་བདེན་པས་འཇིག་རྟེན་པའི་འབྲས་བུར་འགྱུར་རོ། ། ཞེས་གསུངས་སོ། །
ལྷག་མ་རྣམས་ནི་གོ་སླའོ། ། རྫོགས་པའི་སངས་རྒྱས་ཀུན་གྱིས་བཤད། ། ཅེས་པ་ནི། ཚུལ་འདི་སངས་རྒྱས་ཐམས་ཅད་ཀྱིས་བསྟན་པ་ཡིན་པའི་ཕྱིར་རོ། ། དེ་ཡང་མཁའ་འགྲོ་མ་རྡོ་རྗེ་གུར་དུ། སྟོང་ཉིད་སྙིང་རྗེ་དབྱེར་མེད་པ། ། གང་དུ་སེམས་ནི་རབ་བསྒོམ་པ། ། འདི་ནི་སངས་རྒྱས་ཆོས་དང་ནི། ། དགེ་འདུན་གྱི་ཡང་བསྟན་པ་འོ། ། ཞེས་པ་དང་།
དེ་བཞིན་དུ། མངོན་པར་བརྗོད་པ་འབུམ་པར། སྟོང་ཉིད་སྙིང་རྗེ་གཅིག་གྱུར་པ། ། རྒྱུད་གང་ལ་ནི་རབ་བསྟན་ཞིང་། ། འཇིག་རྟེན་མགོན་པོ་སྒྲུབ་བྱེད་པ། ། རྒྱུད་དེ་སངས་རྒྱས་ཀྱིས་བསྟན་པའོ། ། ཞེས་པ་ལ་སོགས་པ་གསུངས་སོ། ། དེའི་ཕྱིར་ཐར་པ་དོན་དུ་གཉེར་བ་རྣམས་ཀྱིས་ཚུལ་འདི་ཉིད་ལ་གདོན་མི་ཟ་བར་འཇུག་པར་བྱ་སྟེ། འདོད་པའི་དོན་ཐམས་ཅད་བདེ་བླག་ཏུ་འགྲུབ་པར་འགྱུར་རོ།། ༈ །།ཐུབ་པའི་དབང་པོའི་གསུང་རབ་ཟབ་མོའི་རིན་ཆེན་མི་ཟད་གཏེར། །
རྒྱུད་ཀྱི་རྒྱལ་པོའི་འགྲེལ་བཤད་ངེས་པའི་དོན་གྱི་སྣང་བ་འདི། ། དཔལ་ལྡན་བླ་མ་བཟང་པོའི་ཞབས་ལ་སྤྱི་བོས་རེག་པའི་མཐུས། ། རྒྱལ་བ་རྒྱལ་སྲས་གྲུབ་པའི་སློབ་དཔོན་རྣམས་ཀྱི་གསུང་བཞིན་བྲིས། ། བརྩེ་བའི་གཟི་ལྡན་དཔལ་འབྱོར་གདེངས་ཅན་དབང་པོ་ལས་ལྷག་ཅིང་། ། ཤེས་རབ་མིག་ལྡན་དབང་ཕྱུག་མཆོག་སྦྱིན་བརྒྱ་པ་ལྟར་གྱུར་པ། ། གཏོང་བའི་རྒྱན་ལྡན་གྲགས་པས་འཛིན་མའི་དཀྱིལ་འཁོར་ཀུན་ཁྱབ་པས། ། ཆེན་པོའི་མཚན་ལྡན་ཀུན་དགའ་གཞོན་ནུས་གུས་པས་བསྐུལ་བའི་ངོར། ། རྒྱུད་འདིའི་རྣམ་བཤད་རྡོ་རྗེ་ཐེག་པ་ཡི། ། ལམ་ལ་བློ་གྲོས་རབ་ཏུ་བརྟན་པ་ཡིས། ། དྲང་བའི་དོན་གྱི་ཆུ་གཏེར་ལས་བརྒལ་ཅིང་། །
ངེས་པའི་དོན་གྱི་རིན་ཆེན་རྙེད་ནས་བསྡེབས། ། ཟབ་ཅིང་རྒྱ་ཆེ་རྡོ་རྗེ་ཐེག་པ་འོ་མའི་རྒྱ་མཚོ་ཡི། ། ངེས་དོན་ཡེ་ཤེས་རིན་ཆེན་དོན་གཉེར་སྤྲོ་བའི་སྐྱེས་བུ་དག ། ཆོས་དང་དོན་གྱི་དེད་དཔོན་ཐབས་ལ་ལེགས་པར་མ་བརྟེན་པ། ། གང་ཟག་ཚིག་འབྲུ་གཡོ་བའི་གྲུ་ཡི་རྗེས་སུ་མ་འབྲངས་ཤིང་། ། རྡོ་རྗེ་འཆང་དབང་སྲས་བཅས་རྣམས་ཀྱི་ཡུལ་འདི་ཡི། ། དབྱེ་བའི་ཆ་ཡང་བདག་ལྟ་བུ་ཡིས་ཇི་ལྟར་རྟོགས། ། དེ་སླད་འདི་དོན་ཇི་སྙེད་ལོག་པར་བཤད་པ་རྣམས། ། རྣལ་འབྱོར་མར་བཅས་འཇམ་པའི་དབྱངས་ཀྱིས་བཟོད་པར་མཛོད། ། འདི་ལ་བསྐུལ་ཞིང་རབ་ཏུ་འབད་པའི་དགེ་བ་ཡིས། །
འདིར་ཞུགས་སྐྱེ་བོ་ཉི་མ་ཟླ་བའི་བགྲོད་པ་རྣམས། ། འདི་ཡི་ཐབས་ཀྱིས་ནམ་མཁའི་ལམ་ལ་རབ་གནས་ཏེ། ། འདི་དོན་རྟོགས་པའི་ཡིད་བཞིན་ནོར་བུ་འཛིན་པར་ཤོག ། འཕགས་པ་འཇམ་དཔལ་གྱི་མཚན་ཡང་དག་པར་བརྗོད་པའི་འགྲེལ་བཤད། ངེས་པའི་དོན་གྱི་སྣང་བ་ཞེས་བྱ་བ་འདི་ནི། འགྲོ་བའི་བླ་མ་ཤཱཀྱ་སེང་གེས་རྡོ་རྗེ་ཐེག་པ་ལེགས་པར་གསུངས་ནས། ལོ་ཉིས་སྟོང་བརྒྱ་ལྔ་བཅུ་རྩ་དགུ་དང་ཟླ་བ་བཞི་འདས་པའི་དུས་ན། སློབ་དཔོན་ཆེན་པོ་དྷརྨ་པཱ་ལ་རཀྵི་ཏའི་སྐུ་རིང་ལ། དཔོན་ཆེན་པོ་ཀུན་དགའ་གཞོན་ནུ་ཞེས་བྱ་བས་བསྐུལ་ཞིང་། ཡོན་གྱི་བདག་པོ་མཛད་ནས།
སྒྲ་བསྒྱུར་གྱི་ལོ་ཙཱ་བ་དགེ་སློང་ཤོང་བློ་གྲོས་བརྟན་པ་ཞེས་བྱ་བས་ལེགས་པར་སྦྱར་བའོ། ། འདིས་སེམས་ཅན་ཐམས་ཅད་ལ་ཕན་པར་གྱུར་ཅིག། །། ཤུབྷཾ།། །། PAGE * MERGEFORMAT 172 ལོ་ཙཱ་བ་ཤོང་བློ་གྲོས་བརྟན་པ། མཚན་ཡང་དག་པར་བརྗོད་པའི་རྒྱུད་འགྲེལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
