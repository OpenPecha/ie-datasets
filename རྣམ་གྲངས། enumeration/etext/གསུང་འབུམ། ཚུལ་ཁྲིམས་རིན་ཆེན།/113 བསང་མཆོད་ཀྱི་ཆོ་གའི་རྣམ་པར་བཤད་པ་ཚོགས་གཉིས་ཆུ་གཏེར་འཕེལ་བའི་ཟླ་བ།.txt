གསུང་འབུམ། ཚུལ་ཁྲིམས་རིན་ཆེན།
པོད ༡༡༣
བསང་མཆོད་ཀྱི་ཆོ་གའི་རྣམ་པར་བཤད་པ་ཚོགས་གཉིས་ཆུ་གཏེར་འཕེལ་བའི་ཟླ་བ།
༼ཇ༽ ༄༅། །དིགཎཱཡུདདྷིཝརྡྷནསྱེནྡྷུནཱམཔྲབོདྷནཔཱུཛསྱབིདྷེརྦིབྷཱཥོབིཛཧཱརཾ།།
༄༅། །བསང་མཆོད་ཀྱི་ཆོ་གའི་རྣམ་པར་བཤད་པ་ཚོགས་གཉིས་ཆུ་གཏེར་འཕེལ་བའི་ཟླ་བ་ཞེས་བྱ་བ་བཞུགས།། ༄། །སྡེབ་སྦྱོར་མཉམ་པའི་བྲྀཏྟ་ཨཀྵ་ར་བཅུ་གཅིག་པ་གསུམ་བསྔགས་ལ། སྤྱིར་གྱི་རྣམ་གྲངས་ཉིས་སྟོང་ཞེ་བརྒྱད་མཆིས་པའི་ནང་གསལ་སུམ་བརྒྱ་ང་བདུན་པ་ནས་རྙེད་པ་དངོས་བསྟན་དབང་པོ་རྡོ་རྗེ་ཞེས་བྱ་བའི་པྲཱསྟཱ་རས་བཅིངས་པའོ།། ༄། །སརྦཛྙམཎྜལྱཀུལཤྩསརྦཾཤསྟཱབྲབྷུརྦཛྲདྷརསྶམནྱ། ཏྶཏྭོབྷགཿསཱམནཀཱཡདེཤྱཱརྠཿཀཱརྻལཀྵྨཱིགུརཝནམཱམི།། ༄། །ཀུན་མཁྱེན་རིགས་དང་དཀྱིལ་འཁོར་ཐམས་ཅད་ཀྱི། ། ཁྱབ་བདག་སྟོན་པ་རྡོ་རྗེ་འཆང་མཚུངས་ལས། ། སེམས་ཅན་སྐལ་བ་མཉམ་པའི་སྐུར་བསྟན་ནས། །
དོན་མཛད་དཔལ་ལྡན་བླ་མར་ཕྱག་བགྱིའོ། ། ཆེ་བའི་ཡོན་ཏན་ཕ་རོལ་ཀུན་གསལ་མའི། ། འཇལ་བྱེད་སྟོང་གིས་མ་ཕྱིན་སྐྱེངས་པའི་མཚང༌། ། མཁའ་གླིང་སྟུག་པོས་བསྒྲིབས་སྙམ་སྐྱབས་ཀྱི་ཡུལ། ། བླ་མ་རྒྱལ་བ་སྲས་སློབ་བཅས་ལ་འདུད། ། སྲིད་ཞིའི་མགྲོན་གྱི་རིགས་གྱུར་ཇི་སྙེད་གཟུགས། ། གནམ་སའི་མེ་ལོང་ཡངས་པའི་ངོས་ཁྱབ་པ། ། བསང་མཆོག་ཆོ་གའི་པྲ་སྣང་མགྲོན་གཉེར་ནས། ། སྦྱིན་བཞིས་ཚིམ་པར་བྱེད་གང་སྦྱིན་པའི་བདག ། དཀོན་མཆོག་གསུམ་པོ་སྐྱབས་སུ་བཟུང་ནས་བརྩམས། །
བསླབ་བྱ་དཀོན་མཆོག་མཆོད་དང་སྦྱིན་ཡུལ་ལ། ། བརྩེ་བས་སྦྱིན་བཞིའི་མཐར་ཕྱིན་བསྒྲུབ་པ་འདིར། ། གཏོ་བོན་ཆོས་སུ་ཁས་འཆེ་བབ་ཅོལ་གཏམ། ། སྐྱབས་ཡུལ་ལྟ་སྤྱོད་ཕྱིན་ཅི་ལོག་པ་དང༌། ། མ་ལྡོག་ཁྱད་པར་ལ་ལྟོས་ཕྱི་ནང་གི ། རྣམ་དབྱེར་དཔྱད་ཀྱིན་སྨྲ་བ་བློ་ལྡན་ལུགས། ། ཡིན་ཕྱིར་འཁྱལ་གཏམ་རྗེས་སུ་སུ་ཞིག་འབྲང༌། ། དག་བྱེད་དྲི་ཞིམ་སྤྲིན་གྱིས་ཉེར་མཚོན་པའི། ། འདོད་ཡོན་འཛད་མེད་འཇོ་བས་མཆོད་སྦྱིན་གྱི། ། མགྲོན་དུ་གཉེར་དགུ་དགྱེས་ཤིང་ཚིམ་བྱེད་པས། །
ཚོགས་ཟུང་དབྱེར་མེད་སྒྲུབ་ལ་འདི་རྨད་བྱུང༌། ། བསང་མཆོད་སྔོན་རབས་གྲུབ་པའི་ཚུལ་ཆེན་ལ། ། ལུང་དང་རིགས་པས་ཡིད་ཆེས་བསྐྱེད་པ་འདིས། ། ཆེད་དུ་མ་གཉེར་རྙིང་བོན་ལུགས་སྲོལ་དུ། ། ཞལ་འཆེས་པ་རྣམས་སྨྲ་བཅད་བརྟུལ་ཞུགས་འཆང༌། ། ཞེས་ཤིས་བརྗོད་དང་དངོས་པོ་ངེས་བསྟན་གྱི་བརྗོད་པ་སྔོན་དུ་འགྲོ་བས། འདིར་སྐབས་སུ་བབ་པའི་གླེང་བ། རྒ་ཀླུང་མཆོད་རྟེན་དཀར་པོའི་ཕྱོགས་ནས་སྔགས་སྤྱོད་དང་རྩིས་རིགས་སོགས་རིག་པའི་གཞུང་ལ་སྦྱངས་སྟོབས་པ་མི་དམན་པའི་བླ་མཁྱེན་ཨོ་རྒྱན་དཔལ་བཟང་པ་ནས། འདི་སྐད་དུ། ས་འཛིན་དཀར་པོས་ཡོངས་བསྐོར་སྨན་ལྗོངས་འདིར། །
བསང་མཆོད་དར་ཆེ་ལག་ལེན་བྱེད་མང་ཡང༌། ། རྒྱུ་མཚན་ཚུལ་བཞིན་ཤེས་པ་ཆེས་དཀོན་པས། ། ཐེ་ཚོམ་འགྲོལ་བའི་ཞལ་གདམས་གསལ་རྒྱས་ཞུ། ། ཞེས་སོགས་བསང་གི་བྱུང་ཁུངས་དང་སྦྱོར་དངོས་རྗེས་གསུམ་ཚང་བར་དགོས་ཚུལ་བྱུང་བར་བརྟེན། བསང་གི་རྣམ་པར་གཞག་པ་ཅུང་ཟད་ངེས་པར་བྱེད་པ་ལ་གསུམ་སྟེ། བསང་གི་བྱུང་ཁུངས་བསྟན་པ། བསང་མཆོད་ཀྱི་རྣམ་པར་གཞག་པ། མཇུག་ཕན་ཡོན་བསྟན་པའོ། ། དང་པོ་ལ་གཉིས་ཏེ། མདོར་བསྟན་པ་དང༌།
དབྱེ་བ་རྒྱས་པར་བཤད་པའོ། ། དང་པོ་ནི། བསང་མཆོད་འབུལ་བའི་ཆོ་ག་འདི་དག་མཆོད་ཡུལ་མཆོད་པས་མཉེས་པར་བྱེད་པ་དང༌། སྦྱིན་ཡུལ་སྦྱིན་པས་ཚིམ་པར་བྱེད་པའི་སྒོ་ནས་ཚོགས་བསགས་སྒྲིབ་སྦྱོང་གི་ཐབས་ཁྱད་པར་བ་སྟེ། དཔེར་ན་ཆུ་ལ་བརྟེན་ནས་གཏོར་མ་བཏང་བ་དང༌། མེ་ལ་བརྟེན་ནས་སྦྱིན་སྲེག་བྱེད་པ། བཟའ་བཅའ་ལ་བརྟེན་ནས་མཆོད་གཏོར་འབུལ་བ་ལ་སོགས་པ་དང་མཚུངས་པར། འདིར་ཡང་དྲི་ཞིམ་ངད་པ་ལ་བརྟེན་ནས་མཆོད་པ་འབུལ་བ་སྟེ། བསང་མཆོད་བོན་གཏོའི་ལུགས་དང་གློ་བུར་དུ་བྱུང་བ་ཞིག་ཡིན་པར་སྨྲ་ན། དེ་དག་སོགས་ཀྱང་དེ་དང་མཚུངས་ཏེ་ཁྱད་པར་མེད་པའི་ཕྱིར།
གཉིས་པ་དབྱེ་བ་རྒྱས་པར་བཤད་པ་ལ་བཞི་སྟེ། མཚན་ཉིད། ངེས་ཚིག དབྱེ་བ། དབྱེ་བའི་གཞིའོ། ། དང་པོ་ནི། དག་བྱེད་དྲི་ཞིམ་གྱི་མཆོད་པའི་ཆོ་ག་གང་ཞིག་ཉེས་སྐྱོན་གྱི་སྒྲིབ་བྱེད་ཐམས་ཅད་སྦྱང་ཞིང༌། བདེ་ལེགས་སྟེར་བའི་ནུས་པ་དང་ལྡན་པ་ཉིད་དོ། ། གཉིས་པ་ནི་ལེགས་སྦྱར་གྱི་སྐད་དུ། ཤོ་དྷ་ན་དང༌།
མརྵཊིཿ ཤུདྡྷ་ཞེས་པ་རྣམས་དག་བྱེད་ལ་འཇུག་པ་དང༌། མྲྀ་ཛཱ་དང༌། མཱརྫ་ན་དང༌། སྣཱ་ཏ་དང༌། པཱུ་ཏ་དང༌། ཤཽདྡྷཿཞེས་པ་རྣམས་གཙང་བྱེད་ལ་འཇུག་སྟེ། དེ་ལྟར་ན་དག་བྱེད་ཀྱི་རྫས་དང་ལྷན་ཅིག་པར་མཆོད་པའི་ཆོ་ག་ལ་བརྟེན་ནས་བདག་དང་སེམས་ཅན་ཐམས་ཅད་ཀྱི་ཉེས་སྐྱོན་ཐམས་ཅད་སྦྱངས་ནས་དག་ཅིང་གཙང་བར་བྱེད་ཅེས་པའི་དོན་ཏོ། ། ཡང་ན་དྷཱུ་པ་དང༌། དྷཱུ་པ་ན་དང༌།
དྷཱུ་པ་ཡ་ཏི་དང༌། པྲ་བོདྡྷ་ནཾ། བཱནྟི་ཀྲྀ་ཏཿ ཞེས་པ་རྣམས་བདུག་པ་དང༌། བདུག་པར་བྱེད་པ་དང༌། རབ་ཏུ་བསང་བར་བྱེད་པ་དང༌། སྦྱོང་བར་བྱེད་པ་རྣམས་ལ་འཇུག་སྟེ། དེ་ལྟར་ན། སྤོས་དང་སྤོས་ཀྱི་བདུག་པ་སོ་སོར་མ་ཕྱེ་བར་བསང་བར་བྱེད་པའི་མཆོད་པའི་ཆོ་གས་ཉེས་སྐྱོན་ཐམས་ཅད་ཁྲུས་ཀྱིས་དྲི་མ་འཁྲུད་པ་ལྟར་བསལ་ཞིང་སྦྱང་བ་དང༌། གཙང་ཞིང་དག་པར་བྱེད་པའི་དོན་དུ་གཟུང་ངོ༌། །
ཡང་ན་མེ་དྡྷ་དང༌། མེ་དྡྷྱཱ་ཞེས་པ་མཆོད་སྦྱིན་ཆོ་ག་ལ་འཇུག་སྟེ། མཆོད་སྦྱིན་གྱི་ཡུལ་དུ་གྱུར་པ་གང་དག་དྲི་ཞིམ་སྤོས་ཀྱི་ངད་པ་ལ་བརྟེན་པའི་མཆོད་རྫས་གྱ་ནོམ་པས་དགྱེས་ཤིང་ཚིམ་པར་བྱེད་ཅེས་པའི་དོན་ཏོ། ། གསུམ་པ་ལ་གཉིས་ཏེ། ཐབས་ཀྱིས་མ་ཟིན་པ་དང༌། ཐབས་ཀྱིས་ཟིན་པའི་གནས་སྐབས་སོ། ། དང་པོ་ནི། མདོ་རྒྱ་ཆེ་རོལ་པ་ལས། སྲིད་སྲེད་མ་རིག་དབང་གིས་སྐྱེ་བོ་རྣམས། ། མི་དང་ལྷ་གནས་ངན་སོང་རྣམ་གསུམ་པོ། །
འགྲོ་བ་ལྔ་པོ་རྣམས་སུ་མི་མཁས་འཁོར། ། དཔེར་ན་རྫ་མཁན་འཕང་ལོ་འཁོར་བ་བཞིན། ། ཞེས་གསུངས་པ་ལྟར། འཁོར་བར་འཁོར་བའི་རྐྱེན་གྱི་རྒྱུ་འདོད་པའི་ཡོན་ཏན་ལྔ་སྟེ། དེས་རྒྱུ་ཇི་ལྟར་བྱེད་པའི་ཚུལ་ཡང༌། འཁོར་འདས་ཀྱི་བྱེད་པ་པོ་སེམས་ཉིད་ཡིན་ཏེ། དེས་ནི་ཡུལ་དེ་དག་གི་རང་བཞིན་མ་ཤེས་པར་བདག་དང་བདག་གིར་འཛིན་པའི་སྒོ་ནས་ཡུལ་ལ་མངོན་པར་ཞེན་པ་སྐྱེའོ། ། དེ་ལ་བརྟེན་ནས་རྣམ་རྟོག་སྣ་ཚོགས་འབྱུང་བ་ནི་མ་རིག་པ་དང་སྲེད་ལེན་གཉིས་ཏེ་དེ་དག་ནི་ཉོན་མོངས་པའི་ཀུན་ནས་ཉོན་མོངས་པ་ཞེས་བྱའོ། ། དེ་ལ་བརྟེན་ནས་ལས་དགེ་བ་དང་མི་དགེ་བ་མངོན་པར་འདུ་བྱེད་པའི་འདུ་བྱེད་དང་སྲིད་པ་སྟེ། དེ་དག་ནི་ལས་ཀྱི་ཀུན་ནས་ཉོན་མོངས་པའོ། །
དེ་ལས་འགྲོ་བ་དྲུག་པོ་རྣམས་སུ་རྣམ་པར་ཤེས་པ་དང༌། མིང་གཟུགས་དང༌། སྐྱེ་མཆེད་དྲུག་དང༌། རེག་པ་དང༌། ཚོར་བ་དང༌། སྐྱེ་བ་དང༌། རྒ་ཤི་ཞེས་བྱ་བ་བདུན་ནི་སྐྱེ་བའི་ཀུན་ནས་ཉོན་མོངས་པ་སྟེ། དེ་གསུམ་གྱིས་བསྡུས་པའི་ཡན་ལག་བཅུ་གཉིས་ཀྱིས་ཡང་འབྱུང་རྣམས་སུ་འཁོར་ཞིང་སྐྱེ་བར་འགྱུར་ལ། དེ་དག་ལ་ཀུན་ནས་ཉོན་མོངས་པའི་རྟེན་འབྲེལ་ཞེས་བྱའོ། ། དེ་དག་གི་རང་བཞིན་ཤེས་པས་རིམ་གྱི་འགགས་པས་རྣམ་པར་བྱང་བའི་རྟེན་འབྲེལ་དུ་འགྱུར་བ་སྟེ།
ཀྱེ་རྡོ་རྗེ་ལས། སྐྱེ་བོ་མི་བཟད་པ་ཡི་ལས། ། གང་དང་གང་གིས་འཆིང་འགྱུར་བ། ། ཞེས་སོ། ། དེས་ན་མངོན་པར་འདུས་བྱས་པའི་ཆོས་དེ་ལ་དབྱེ་ན། མཛོད་ལས། འདུས་བྱས་ཆོས་རྣམས་དེ་དག་ལ། ། གཟུགས་ལ་སོགས་པའི་ཕུང་པོ་ལྔ། ། ཞེས་པ་ལྟར། སོགས་པས་ཚོར་བ་དང༌།
འདུ་ཤེས་དང༌། འདུ་བྱེད་དང༌། རྣམ་པར་ཤེས་པའི་ཕུང་པོ་དང་སྟེ་ལྔའོ། ། དེའི་དང་པོ་གཟུགས་ཀྱི་ཕུང་པོ་ལ་དབྱེ་ན། མཛོད་ལས། གཟུགས་ནི་དབང་པོ་ལྔ་དང་དོན། ། ལྔ་དང་རྣམ་རིག་བྱེད་མིན་ཉིད། ། ཅེས་འབྱུང་བ་ལྟར་བཅུ་གཅིག་གོ ། དེ་ལའང་ཅུང་ཟད་བཤད་ན། ཡུལ་དཔྱད་པས་གཟུགས་སུ་རུང་བ་ཁ་དོག་དང་དབྱིབས་ལ་སོགས་པ་འདི་དང་འདི་ལྟ་བུའོ་ཞེས་ཡིད་ཀྱིས་རྟོག་པ་དང་མཚུངས་པར་ལྡན་པས་བཀྲ་བར་འཛིན་པ་དང༌།
མཉམ་པར་བཞག་པ་ན་ཤེས་བྱའི་དངོས་པོ་དང་མཐུན་པར་འདི་དང་འདིའོ་ཞེས་འཛིན་པ་བློ་ལ་ཕྱོགས་ཆ་དང་བཅས་པས་སྣང་བའོ། ། རེག་པས་གཟུགས་སུ་རུང་བ་ནི་ལག་པ་ལ་སོགས་པ་འདུས་ཏེ་རེག་པས་གཟུགས་ཀྱི་རྣམ་པ་སྔར་དང་མི་འདྲ་བའི་གཞན་དུ་འགྱུར་བའི་རྣམ་འགྱུར་མི་འདྲ་བར་བསྐྱེད་དུ་རུང་བའོ། ། དབང་པོ་ལྔ་ནི། ཇི་སྐད་དུ། བསྟན་མེད་ཐོགས་དང་བཅས་པ་ཡི། ། གཟུགས་དང་བ་ནི་དབང་པོ་ལྔ། ། ཞེས་པ་ལྟར་ཏེ། མིག་གི་དབང་པོའི་རྡུལ་ཕྲ་རབ་ནི། མིག་གི་བུ་ཆུང་ནང་དུ་ཟར་མའི་མེ་ཏོག་ལྟ་བུར་གནས་སོ། ། རྣ་བའི་དབང་པོའི་རྡུལ་ཕྲ་རབ་ནི།
རྣ་འབྲུག་གི་ནང་དུ་གྲོ་གའི་འཛེར་བུ་ལྟ་བུ་དང༌། སྣའི་དབང་པོའི་རྡུལ་ཕྲ་རབ་ནི། མཚུལ་པའི་ནང་ན་ཟངས་ཀྱི་ཐུར་མ་ལྟ་བུ་དང༌། ལྕེའི་དབང་པོའི་རྡུལ་ཕྲ་རབ་ནི། ལྕེའི་དབུས་ན་ཟླ་བ་བཀས་པ་ལྟ་བུ་སྐྲ་རྩེའི་ཁྱོན་ཙམ་ཞིག་གནས་པ་དང༌། ལུས་ཀྱི་དབང་པོའི་རྡུལ་ཕྲ་རབ་ནི་བྱ་རེག་འཇམ་གྱི་སྤུ་དང་འདྲ་བར་ལུས་ཐམས་ཅད་དུ་ཁྱབ་པར་གནས་སོ། ། དོན་ལྔ་ནི། ཇི་སྐད་དུ། གཟུགས་རྣམས་གཉིས་དང་རྣམ་ཉི་ཤུ། ། སྒྲ་ནི་རྣམ་པ་བརྒྱད་ཡོད་དོ། །
རོ་ནི་རྣམ་དྲུག་དྲི་རྣམ་བཞི། ། རེག་བྱ་བཅུ་གཅིག་བདག་ཉིད་དོ། ། ཞེས་འབྱུང་བ་ལྟར་ཏེ། དེའང་གཟུགས་ཐམས་ཅད་ཁ་དོག་གི་གཟུགས་དང་དབྱིབས་ཀྱི་གཟུགས་གཉིས་སུ་འདུ་སྟེ། (Dཁ་དོག་)ནི་(Eསྔོ་སེར་དཀར་དམར་)བཞིའོ། ། (Dདབྱིབས་)ནི་(Eརིང་པོ་དང༌། ཐུང་ངུ་དང༌། ཟླུམ་པོ་དང༌། ལྷམ་པ་སྟེ་གྲུ་བཞི་དང༌། མཐོན་པོ་དང༌།
དམའ་བ་དང༌། ཕྱ་ལེ་བ་དང༌། ཕྱ་ལེ་བ་མ་ཡིན་པ་སྟེ་བརྒྱད་དང༌། སྤྲིན་དང༌། དུ་བ་དང༌། ཉི་ཟེར་གྱི་རྡུལ་དང༌། ཁུག་རྣ་དང༌། གྲིབ་མ་དང༌། ཉི་མ་དང༌། སྣང་བ་དང༌།
མུན་པ་)སྟེ་ཡན་ལག་གི་ཁ་དོག་བརྒྱད་དེ་བསྟན་དུ་ཡོད་པའོ། ། གཉིས་པ་(Dསྒྲ་)ནི་(Eསེམས་ཅན་གྱི་རྒྱུད་ཀྱིས་ཟིན་པ་ངག་གི་སྒྲ་དང༌། མ་ཟིན་པ་འབྱུང་བ་ལ་སོགས་པའི་སྒྲ་གཉིས། དེ་རེ་རེ་ལའང་ལུང་དུ་སྟོན་པ་དང༌། ལུང་དུ་མི་སྟོན་པའི་སྒྲ་གཉིས་ཡོད་པས་བཞི། དེ་རེ་རེ་ལའང་ཡིད་དུ་འོང་བ་དང་མི་འོང་བའི་དབྱེ་བས་བརྒྱད་)དུ་འགྱུར་རོ། ། གསུམ་པ་དྲི་ནི་སྣའི་དབང་པོ་དང་མཐུན་པའི་དྲི་ཞིམ་པ་དང་དྲི་མི་ཞིམ་པ་དང༌། དེ་དག་ཤས་མཉམ་པ་དང༌། མི་མཉམ་པ་སྟེ་བཞིའོ། ། བཞི་པ་(Dརོ་)ནི་(Eམངར་བ་དང་སྐྱུར་བ་དང༌།
ལན་ཚྭ་དང་ཚ་བ་དང༌། ཁ་བ་དང༌། བསྐ་བ་)སྟེ་དྲུག་གོ ། ལྔ་པ་(Dརེག་བྱ་)ནི་(Eརྒྱུ་འབྲས་གཉིས་ལས། དང་པོ་ནི་སྲ་བ་སའི་ཁམས་དང༌། གཤེར་བ་ཆུའི་ཁམས་དང༌། དྲོ་བ་མེའི་ཁམས་དང༌། གཡོ་བ་རླུང་གི་ཁམས་སོ། ། འབྲས་བུའི་རེག་བྱ་ནི། འཇམ་པ་དང༌།
རྩུབ་པ་དང༌། ལྕི་བ་དང༌། ཡང་བ་དང༌། བཀྲེས་པ་དང༌། སྐོམ་པ་)སྟེ་བཅུ་གཅིག་གོ ། དེ་དག་ནི་བསྟན་མེད་ཐོགས་པ་དང་བཅས་པའི་གཟུགས་སོ། ། བཞི་པ་རིག་བྱེད་མ་ཡིན་པའི་གཟུགས་ནི། ཀུན་སློང་གི་སེམས་གཞན་ལ་རིག་པར་མི་བྱེད་པས། རྣམ་རིག་བྱེད་མིན་གྱི་གཟུགས་གསུམ་སྟེ། སྡོམ་པ་དང༌།
སྡོམ་མིན། བར་མའི་སྟེ། དེ་དག་ནི་བསྟན་མེད་ཐོགས་མེད་ཀྱི་གཟུགས་སོ། ། དེ་དག་ནི་གཟུགས་ཀྱི་གཞི་དང་གཟུགས་ཀྱི་ཕུང་པོའོ། ། སེམས་ནི་(Dརྣམ་པར་ཤེས་པའི་ཚོགས་དྲུག་)སྟེ། (Eམིག་གི་རྣམ་པར་ཤེས་པ་དང༌། རྣ་བ་དང༌། སྣ་དང༌། ལྕེ་དང༌། ལུས་དང༌།
ཡིད་ཀྱི་རྣམ་པར་ཤེས་པ་)དྲུག་གོ ། སེམས་བྱུང་ལ་སོགས་པ་ནི་དགོས་སྐབས་ཆེར་མ་བབ་པས་འདིར་མི་འདྲིའོ། ། དེ་སྐད་བཤད་པའི་ཡུལ་དང་ཡུལ་ཅན་རྣམས་ལ་ཐབས་ཀྱིས་མ་ཟིན་པར་མ་རིག་པ་ལ་སོགས་པའི་ཉོན་མོངས་པ་གསུམ་གྱི་དབང་དུ་སོང་བས་ཆགས་སྡང་རྨོངས་གསུམ་གྱིས་ཀུན་ནས་བསླངས་པའི་ལས་བསགས་པས་སྡུག་བསྔལ་རྒྱུ་དང་བཅས་པ་ལ་ལོངས་སྤྱོད་དགོས་པ་བྱུང་བ་ཡིན་ལ། དེ་བས་ན་འཁོར་བའི་འགྲོ་བ་རྣམས་ལའང་གཟུང་འཛིན་གཉིས་སྣང་གི་རྟོག་པ་ཤར་ཚུན་ཆད་ནས། ཡུལ་གཟུགས་དང༌། སྒྲ་དང༌། དྲི་དང༌། རོ་དང༌། རེག་བྱ་རྣམས་ཡིད་དུ་འོང་བ་ལ་ཆགས་པ་དང༌། ཡིད་དུ་མི་འོང་བ་ལ་སྡང་བ་དང༌།
བར་མ་ལ་གཏི་མུག་པའི་རྟོག་པ་སྐྱེས་ཙམ་གྱི་དུས་ནས། ཡུལ་འདོད་པ་ལྔ་རང་གིས་དོན་དུ་གཉེར་བ་དང་གཞན་གྱིས་སྟོབ་པ་བཅས་ཡོད་ལ། དེ་བཞིན་དུ་དྲི་བཟང་པོ་ལ་བསྣམ་པ། གཙང་ཞིང་དག་པ་ལ་དགའ་བ་དང་ལུས་ལ་དྲི་ཞིམ་པོས་བྱུག་པ་དང༌། དེ་དག་རང་གིས་ལྷུར་བྱེད་པ་འདོད་གཟུགས་ཀྱི་འགྲོ་བ་སྤྱི་དང་བྱེ་བྲག་ཏུ་དྲི་ཟའི་རྒྱལ་པོ་རབ་དགའ་ལ་སོགས་པ་དང༌། སྟོན་པའི་བཀའ་ལུང་མང་པོ་ནས་གདོན་གྱི་རིགས་སུ་གཏོགས་པའང་ཟས་སུ་ཕྲེང་བ་ཟ་བ། ཟས་སུ་དྲི་ཟ་བ། ཟས་སུ་བདུག་པ་ཟ་བ། ཟས་སུ་མེ་ཏོག་ཟ་བ། ཟས་སུ་འབྲས་བུ་ཟ་བ།
ཟས་སུ་ལོ་ཏོག་ཟ་བ། ཟས་སུ་སྦྱིན་སྲེག་ཟ་བ་སོགས་གསུངས་པ་རྣམས་དང༌། གཞན་ཡང་མཛོད་ལས། མི་ལྡོག་དེ་ནི་དྲི་ཟའོ་ཞེས་དང༌། དེ་ནི་ཡིད་ལས་བྱུང་དང་དྲི་ཟ་ཞེས་བྱའོ། ། ཞེས་པ་ལྟ་བུའི་དྲི་ལ་ཟ་བ་མང་དུ་ཡོད་པའི་ཕྱིར་དང༌། དེ་དག་ལ་གཞན་གྱིས་བྱུག་པ་སྟེར་བ་དང༌། དྲིས་མངད་པར་བྱེད་པར་བཅས་ཐོག་མ་ཉིད་ནས་ཡོད་མོད། དེ་དག་གི་དེ་ཁོ་ན་ཉིད་མ་ཤེས་པའམ། ཐབས་ཁྱད་པར་ཅན་གྱིས་མ་ཟིན་པས་མ་གཏོགས།
བསང་དང་དག་བྱེད་དང་གཙང་བྱེད་དང་དྲི་ཞིམ་གྱི་གནས་ལ་མངོན་པར་དགའ་ཞིང་ལེན་པ་དང་འབུལ་བ་བཅས་ཡོད་པ་རྣམས་ཀྱང་བསང་མཆོད་འབུལ་བ་ལས་གཞན་མ་ཡིན་པའི་ཕྱིར་རོ། ། གཉིས་པ་ཐབས་ཀྱིས་ཟིན་པ་ལའང་གཉིས་ཏེ། ཐབས་དམན་པས་ཟིན་པ་དང༌། ཁྱད་པར་བས་ཟིན་པའོ། ། དང་པོ་ནི། ཡུལ་དེ་དག་ལམ་དུ་བྱེད་པ་ལ། ཕྱི་རོལ་མུ་སྟེགས་བྱེད་ལ་རིག་བྱེད་ཚད་མར་འདོད་པའི་ལོག་པར་རྟོག་པའི་དབང་གིས་འཇུག་པའི་ཚུལ་བཞི་ཡོད་དེ། འདོད་ཆགས་ཅན་ལྷ་ཆེན་པོའི་རྗེས་སུ་འབྲང་བ། འདོད་ཆགས་ཆོས་སུ་སྨྲ་བ་དག་ནི། ཐོབ་བྱའི་འབྲས་བུ་དབང་ཕྱུག་ཆེན་པོ་ལོངས་སྤྱོད་རྫོགས་པའི་སྐུ་ལ་དམིགས་ནས།
རང་གི་ལུགས་ཀྱི་དབང་བླངས་ནས། རླུང་བུམ་པ་ཅན་ལ་སོགས་པའི་མན་ངག་ལ་བརྟེན་ནས། དུས་ཁྱད་པར་ཅན་མ་དང་སྲིང་མོ་ལ་སོགས་པ་ལའང་ལོངས་སྤྱོད་པར་བྱེད་དེ། ཇི་སྐད་དུ། གཽ་ཏམ་བུད་མེད་མེ་ཡིན་ཏེ། ། དེ་ཡི་ཉེ་གནས་མེ་ཐབ་ཡིན། ། དེ་ཡི་སྤུ་ནི་དུ་བ་སྟེ། ། དེ་ཡི་ནང་ཞུགས་སོལ་བ་ཡིན། ། ཞེས་བྱ་བ་ལ་སོགས་པ་དང༌། དེ་བཞིན་དུ་ཤ་ལྔ་ལ་སོགས་པ་བཟའ་ཞིང་ཁྱི་ཕག་གི་སྤྱོད་པ་དང་བརྟུལ་ཞུགས་བྱེད་པ་ཡོད།
ཁ་ཅིག་ཞེ་སྡང་ཅན་ཁྱབ་འཇུག་གི་རྗེས་སུ་འབྲངས་ནས་འཚེ་བ་ཆོས་སུ་སྨྲ་བ་ཡོད་དེ། ཐོབ་བྱ་ཁྱབ་འཇུག་སྤྲུལ་པའི་སྐུ་ལ་དམིགས་ནས། རང་གི་ལྷ་རྟེན་གྱི་དྲུང་དུ་བྱོལ་སོང་དང༌། མི་ལ་སོགས་པ་སྲོག་གཅོད་པའི་མཆོད་སྦྱིན་བྱེད་དེ། མཆོད་སྦྱིན་གྱི་རིག་བྱེད་ལས། བར་གྱི་དུས་ལ་བབ་པ་ན། ། བྱོལ་སོང་དྲུག་གམ་བདུན་སྐྱར་བྱ། ། རྟ་ཡིས་གཙང་མའི་རིགས་ཡིན་ནོ། ། ཉུང་ན་བྱོལ་སོང་གསུམ་གྱིས་སོ། ། ཞེས་དང༌།
རྒྱལ་རིགས་ལ་ནི་རྒྱལ་རིགས་གསད། ། བྲམ་ཟེ་ལ་ནི་བྲམ་ཟེ་གསད། ། མ་རུངས་དག་ལ་རྗེ་རིགས་ཏེ། ། རྨོངས་རིགས་ལ་ནི་རྨོངས་རིགས་གསད། ། ཅེས་སོ། ། ཁ་ཅིག་གཏི་མུག་ཅན་ཚངས་པའི་རྗེས་སུ་འབྲངས་ནས་གཙང་སྦྲ་དག་ཆོས་སུ་སྨྲ་བ་ཡོད་དེ། ཐོབ་བྱ་ཚངས་པ་ཆོས་ཀྱི་སྐུ་ལ་དམིགས་ནས། བྲམ་ཟེར་སྐྱེས་པ་དང་བགྲང་གཞི་བཅུ་གཉིས་ལོན་ནས་དབང་བསྐུར་བས་ན། དེས་བྱ་བའི་ལས་ཀྱང་རིག་བྱེད་བཞི་ལས་ཇི་ལྟར་འབྱུང་བ་གཙང་བའི་སྤྱོད་པ་བྱེད་དེ། སྔ་བར་ལངས་ནས་འཆག་ས་ཆེ་ཆུང་དུ་བཅགས་ནས།
སའི་ཁྲུས། ཆུའི་ཁྲུས་རྣམས་བྱས་ཏེ། ཚངས་སྐུད་དང་ཀུ་ཤ་དང་རིལ་བ་ཐོགས་ཏེ་མེ་ལ་སྦྱིན་སྲེག་བྱེད་དེ། མེ་ཆུ་སྤྱོན་དང་པོར་མཆོད་སྦྱིན་ལ་ཕན་ནོ། ། ལྷའི་ནང་ན་མཆོག་ཏུ་གྱུར་པ་སྦྱིན་སྲེག་གི་གནས་རིན་པོ་ཆེ་སྦྱིན་པར་བྱེད་པ་ཞེས་བྱ་བ་ལ་སོགས་པ་བརྗོད་དོ། ། ཡང་དེས་སྨྱུང་བར་གནས་པའང་བྱེད་དེ། ནུབ་གཅིག་གམ་ནི་ནུབ་གསུམ་མམ། ། བདུན་དུའམ་ནི་ཉིན་གཅིག་ཉིད། ། གང་ཞིག་སྨྱུང་བར་གནས་པ་ཡིས། ། སྐྱེ་བོ་དེ་ནི་མཐོ་རིས་འགྲོ། །
ཞེས་དང༌། ཡང་དེས་གཙང་སྦྲའི་སྤྱོད་པས་གྲོལ་བར་འདོད་པ་དང༌། འབབ་སྟེགས་སུ་ཁྲུས་བྱས་པས་སྡིག་པ་འདག་པར་འདོད་དེ། འདག་ཆལ་དག་གིས་བགོས་པའི་གོས། ། དྲི་མ་མེད་པར་འགྱུར་བ་བཞིན། ། ལུས་ཅན་མཆོད་སྦྱིན་གྱིས་བགོས་པ། ། འབབ་སྟེགས་བཀྲུས་པས་དེ་ལྟར་འདག ། ཅེས་ཟེར་རོ། ། དེས་ན་ཕྱི་རོལ་པའི་གྲུབ་མཐའ་ཆོས་སུ་འདོད་པ་རྣམས་སུའང༌། ཁྲུས་བྱེད་པ་དང་གཙང་སྦྲར་བསྟེན་པ་དང༌།
དཀའ་སྤྱད་དྲག་པོར་བཟོད་པ་དང༌། སྨྱུང་བར་གནས་པ་དང༌། ཡོ་བྱད་གཙང་མས་ཞི་བ་དང་རྒྱས་པའི་སྦྱིན་སྲེག་གམ་མཆོད་སྦྱིན་གྱི་ཆོ་ག་བྱེད་པ་ལ་སོགས་པ་ཡོད་དོ། ། དེ་དག་ཀྱང་དོན་ཐོབ་ཏུ་བསང་དང་དག་བྱེད་དང་གཙང་བྱེད་དང་ཞི་བྱེད་སྦྱིན་སྲེག་ལ་བརྟེན་ནས་རང་གི་ལྷ་མཚུན་སོགས་ལ་མཆོད་པ་བྱེད་པ་རྣམས་ཡོད་པའི་ཕྱིར་དང༌། དེ་ལྟ་བུའི་ཉེས་པ་བསང་བ་དང་དག་བྱེད་ཀྱི་ཆོ་ག་དང་གཙང་སྦྲའི་སྤྱོད་པ་སྤྱད་པས་གྲོལ་བར་འདོད་པ་དག་ཡོད་དོ། ། འོན་ཀྱང་དེ་དག་སྐྱབས་གནས་ལོག་པ་དང༌། ལྟ་བ་བདག་མེད་པ་དང་མི་ལྡན་པ་དང༌། ཐབས་ལ་མི་མཁས་པ་དང་སྙིང་རྗེས་དབེན་པས་ངན་སོང་གི་རྒྱུར་འགྱུར་བ་ཡིན་ནོ། ། གཉིས་པ་ལ། གཞི་དེ་དག་སྤོང་བ་ལམ་དུ་བྱེད་པ་དང༌།
གཞི་མི་སྤོང་བ་ལམ་དུ་བྱེད་པ་གཉིས་ལས། དང་པོ་ལ་གཉིས་ཏེ། ཡུལ་ལ་མི་མཐུན་པར་བལྟ་བ་དང༌། དེ་སྤོང་བའི་ཚུལ་ལོ། ། དང་པོ་ནི། འཁོར་བའི་སྡུག་བསྔལ་ལ་ལེགས་པར་བརྟགས་ནས་སྐྱོ་བར་བསྐྱེད་ཅིང༌། སྡུག་བསྔལ་གྱི་རྒྱུ་གང་ལས་བྱུང་བ་ཡིན་སྙམ་དུ་བརྟགས་པ་ན། རྒྱུ་ཉོན་མོངས་པ་ལས་བྱུང་བ་ཤེས་ཤིང༌། དེའང་ཡུལ་དེ་དག་ལ་བརྟེན་ཏེ་སྐྱེ་བར་འགྱུར་ལ། དེས་ན་ཡུལ་རྣམས་ནི་སྡུག་བསྔལ་གྱི་རྒྱུ་ཡིན་ནོ་ཞེས་མི་མཐུན་པར་བལྟ་བ་སྟེ།
མདོ་ལས། འདོད་པ་རྣམས་ནི་དུག་གི་ལོ་མ་ལྟ་བུ་ཞེས་དང༌། སློབ་སྤྲིངས་ལས། ཡུལ་དང་དུག་མཚུངས་དང་པོར་མྱོང་བ་ཙམ་ན་བདེ། ། ཡུལ་དང་དུག་མཚུངས་རྣམ་སྨིན་རྩུབ་པ་མི་བཟད་པ། ། ཡུལ་དང་དུག་མཚུངས་གཏི་མུག་མུན་པས་ཐིབས་པོར་བྱེད། ། ཡུལ་དང་དུག་མཚུངས་ཤུགས་བཟློག་དཀའ་ཞིང་གཡོ་བ་ཡིན། ། ཞེས་གསུངས་པ་ལྟ་བུའི་ཡུལ་ལ་ཆགས་པ་ནི་སྡུག་བསྔལ་གྱི་རྒྱུར་འདུ་ཤེས་བསྐྱེད་དོ། ། གཉིས་པ་ནི། སྡུག་བསྔལ་གྱིས་འཇིགས་ཏེ།
དེ་ལས་ཐར་པར་འདོད་པས། སོ་ཐར་གྱི་སྡོམ་པ་བླང་བ། བླངས་ནས་བསྲུང་བའོ། ། དང་པོ་ནི། འགལ་རྐྱེན་བར་ཆད་མེད་པས་མཐུན་རྐྱེན་ཚང་བ་ན། དཀོན་མཆོག་གསུམ་ལ་སྐྱབས་སུ་འགྲོ་བའི་སྒོ་ནས། སོ་ཐར་རིས་བརྒྱད་གང་རུང་གི་སྡོམ་པ་ལེན་པ་ཡིན་ནོ། ། གཉིས་པ་ནི། དེ་དག་གི་བསླབ་བྱ་རིས་བརྒྱད་སོ་སོའི་སྐབས་ནས་འབྱུང་བ་ལ་བསླབ་ཅིང༌། ཐུན་མོང་དུ་དཀོན་མཆོག་གསུམ་སྲོག་གི་ཕྱིར་ཡང་མི་སྤོང་བ་དང༌།
བྱ་བ་ཐམས་ཅད་ཀྱང་དཀོན་མཆོག་ལ་བློ་གཏད་པ་དང༌། དཀོན་མཆོག་ལ་ཕྱག་འཚལ་བ་དང༌། མེ་ཏོག་དང༌། བདུག་པ་དང༌། མར་མེ་ལ་སོགས་པ་འདོད་པའི་ཡོན་ཏན་ཅི་འབྱོར་པ་ཐམས་ཅད་ཀྱང་དཀོན་མཆོག་མཆོད་པའི་ཕྱིར་འབད་པར་བྱེད་པ་ཡིན་ནོ། ། དེ་ལྟར་ཚུལ་ཁྲིམས་ཀྱི་བསླབ་པ་བླངས་ཏེ། རྟག་ཏུ་བག་ཡོད་པའི་ཚུལ་གྱིས་བསྲུང་ཞིང་དེའི་བརྟུལ་ཞུགས་དང་གཙང་སྦྲའི་སྤྱོད་པ་ཁྲུས་བྱ་བ་དང་ཆབ་ལེན་པ་རྣམས་ཀྱང་ཉེས་པ་དག་བྱེད་ཀྱི་ཐབས་སུ་སྟོན་པས་གནང་བ་ཡིན་ལ། དེའི་འོག་ཏུ་ལུང་དང་རིགས་པའི་ཐོས་བསམ་གྱིས་ཡུལ་གྱི་རང་བཞིན་ཤེས་པར་བྱས་ནས་ཡུལ་ལ་ཞེན་པ་བྲལ་བའི་ཚུལ་གྱིས་སྤང་བར་བྱེད་པ་དང༌། ཁྱད་པར་ཚུལ་ཁྲིམས་ནི། སོ་སོ་ཐར་པ་རིས་བརྒྱད་དེ།
མཛོད་ལས། སོ་ཐར་ཞེས་བྱ་རྣམ་པ་བརྒྱད། ། རྫས་སུ་རྣམ་པ་བཞི་ཡིན་ནོ། ། མཚན་ལས་མིང་ནི་འཕོ་བའི་ཕྱིར། ། ཐ་དད་དེ་དག་འགལ་བ་མེད། ། སྤང་བྱ་ལྔ་བརྒྱད་བཅུ་དང་ནི། ། ཐམས་ཅད་སྤོང་བ་ནོས་པ་ལས། ། དགེ་བསྙེན་དང་ནི་བསྙེན་གནས་དང༌། ། དགེ་ཚུལ་བྱེད་དང་དགེ་སློང་ཉིད། ། ཅེས་པ་ལྟར་རང་རང་གི་སྤང་བྱ་རྣམས་ཚུལ་བཞིན་བསྲུང་བ་ཉིད་དེ།
དེ་ནི་ས་ག་ལྷས། འདུལ་བ་ཚིག་ལེར། དེ་ལ་འདིར་ནི་རྣམ་ཀུན་དུ། ། འདུལ་བ་མིན་པས་དག་པ་མེད། ། ཇི་ལྟར་ཆུ་མེད་འདག་ཆལ་གྱིས། ། མཉེས་ཀྱང་དྲི་མ་མི་འདག་བཞིན། ། ཞེས་དང༌། གཞན་དུ། ཚུལ་ཁྲིམས་འདི་ནི་གཙང་བ་སྟེ། ། ཞེས་དང༌།
སློབ་དཔོན་དབྱིག་གཉེན་གྱིས། ཚུལ་ཁྲིམས་ཀྱི་གཏམ་ལས། ཇི་ལྟར་ཚུལ་ཁྲིམས་བླ་མེད་ལྡན་པའི་དྲི། ། དམ་པ་མཐོ་རིས་འདི་ན་མི་ཟད་ལྡན། ། དེ་ལྟར་ཕྲེང་བའི་དྲི་ནི་ཁྱབ་མེད་ཅིང༌། ། དེ་བཞིན་བྱུག་པའི་དྲི་ཡང་འབྱུང་མིན་འགྱུར། ། ཞེས་སོགས་འབྱུང་བའི་ཕྱིར། ཉེས་སྤྱོད་བསྡམས་ཤིང་གཙང་བར་བྱེད་པ་དང༌། དག་བྱེད་དང་དྲི་ཞིམ་བསུང་མཆོད་རྒྱལ་བ་མཉེས་བྱེད་ཀྱི་གཙོ་བོ་ནི། ཚུལ་ཁྲིམས་ཀྱི་བསླབ་པ་ཡང་དག་པར་འཛིན་པ་ཉིད་ཡིན་ཞིང༌།
ཉན་ཐོས་རྣམས་དེ་བཞིན་གཤེགས་པ་དང་དེའི་རྟེན་སྤྱན་འདྲེན་པ་ལ་སོགས་པའི་ཚེ་ནའང་ས་གཞི་ཐམས་ཅད་དྲི་ཞིམ་པོའི་སྤོས་ཆུས་བྱུག་པ་དང༌། མེ་ཏོག་དང་སྤོས་ལ་སོགས་པས་མཆོད་ཀྱིན་སྤྱན་འདྲེན་པར་བྱེད་པའང༌། ས་ག་ལྷས། འཇིག་རྟེན་མགོན་པོས་འཇིག་རྟེན་གྱི། ། ཡམས་ཀྱི་འཚེ་བ་ཞི་བྱའི་ཕྱིར། ། སངས་རྒྱས་སྐུ་གཟུགས་གྲོང་སོགས་སུ། ། སྤྱན་དྲངས་པར་ནི་གསུངས་པ་ཡིན། ། དེར་ནི་ཆག་ཆག་བྱུག་པ་དང༌། ། སྲང་གི་གཞི་མདོར་ས་གཞི་ལ། ། སྣ་ཚོགས་མེ་ཏོག་བཀོད་པ་ཡིས། །
རབ་ཏུ་མཛེས་པར་བྱ་བ་ཡིན། ། ཙནྡན་ཨ་གར་ག་པུར་གྱི། ། བདུག་སྤོས་ཀུན་ནས་དབུལ་བར་བྱ། ། ཕྱོགས་ཀྱི་སྒོ་ནས་དྲི་ཞིམ་དག ། དལ་ཞིང་དལ་བའི་རླུང་གིས་བསྐྱོད། ། ཞེས་བྱ་བ་སོགས་མཆོད་པའི་བྱེ་བྲག་མང་པོས་བཀུར་སྟིར་བྱེད་པ་རྣམས་བཤད་དོ། ། གཞན་ཡང་དཀོན་མཆོག་གསུམ་ལ་སྐྱབས་སུ་སོང་བས། དངོས་རྫས་གང་དག་བྱུང་བ་བདག་གིར་མི་བགྱིད་པར་ཡོན་ཏན་གྱི་ཞིང་དམ་པར་གྱུར་པ་དཀོན་མཆོག་ལ་ཉེ་བར་སྤྱོད་པ་འདོད་པའི་ཡོ་བྱད་དུ་བྱས་ནས་མཆོད་པ་དང༌། ཕན་ཡོན་གྱི་ཞིང་མགོན་མེད་རྣམས་ལ་སྦྱིན་པ་སོགས་ནས། ཟས་ཀྱི་ཕུད་ལྷག་དཀོན་མཆོག་ལ་མཆོད་ནས་འཕྲོག་མ་དང་ལྷག་མ་ལ་དབང་བའི་འབྱུང་པོ་ལ་སྦྱིན་པའི་བར་ཐམས་ཅད་ཀྱང་མཆོད་པ་འབུལ་བ་དང་སྦྱིན་པ་བྱ་བར་བཤད་པ་ལྟར།
འདིར་བསང་གི་ཆོ་ག་བྱེད་པ་འདི་དག་ཀྱང་འདོད་ཡོན་བསང་རྫས་དཔག་ཏུ་མེད་པའི་མཆོད་སྤྲིན་གྱིས་མཆོད་ཡུལ་མཉེས་པར་བྱེད་པ་དང༌། སྦྱིན་ཡུལ་ཚིམ་པར་བྱེད་པའི་ཐབས་ལས་གཞན་མ་ཡིན་པའི་ཕྱིར། དེས་ན་འདོད་ཡོན་མཆོད་འབུལ་བྱེད་པ་ནི་དེར་བཀག་པ་མེད་པར་ཤེས་པར་བྱའོ། ། གཉིས་པ་ཐེག་པ་ཆེན་པོ་ཕ་རོལ་ཏུ་ཕྱིན་པ་ལྟར་ན། ཐེག་པ་ཆེན་པོའི་ལམ་གྱི་འཇུག་སྒོ་ནི། སྤྱོད་འཇུག་ལས། བྱང་ཆུབ་སེམས་བསྐྱེད་གྱུར་ན་སྐད་ཅིག་གིས། ། འཁོར་བའི་བཙོན་རར་བསྡམས་པའི་ཉམ་ཐག་རྣམས། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་སྟེ། ། འཇིག་རྟེན་ལྷ་མིར་བཅས་པའི་ཕྱག་བྱར་འོས། །
ཞེས་གསུངས་པའི་བྱང་ཆུབ་སེམས་བསྐྱེད་པ་ལ་གསུམ་སྟེ། སྡོམ་པ་ལེན་པ་དང༌། བླངས་ནས་ལམ་ལ་འཇུག་པ། ཞུགས་པའི་སྤྱོད་པ་ལ་སློབ་པའི་ཚུལ་ལོ། ། དང་པོ་ནི། སྡུག་བསྔལ་འཁོར་བའི་གནས་ལ་སྐྱོ་བ་སྐྱེས་ནས། མྱང་འདས་ཞི་བའི་བདེ་ལའང་མ་ཞེན་པར་མཐའ་གཉིས་སྤང་བའི་བྱང་ཆུབ་ཀྱི་སེམས་ལ་སྤྲོ་བའི་གང་ཟག་གིས། ཡུལ་ཁྱད་པར་ཅན་ཐེག་པ་ཆེན་པོའི་དགེ་བའི་བཤེས་གཉེན་ལ་བརྟེན་ནས། རྟེན་ཁྱད་པར་ཅན་ཐེག་པ་ཆེན་པོའི་དཀོན་མཆོག་གསུམ་ལ་སྐྱབས་སུ་སོང་ནས། ཐབས་ཁྱད་པར་ཅན་གྱི་སྒོ་ནས་ཚོགས་བསག་ཅིང་སྒྲིབ་པ་སྦྱང་བ་ལ་ཡན་ལག་བདུན་པ་དབུལ་བ་སྔོན་དུ་འགྲོ་བས་དངོས་གཞི་སྨོན་པ་དང་འཇུག་པའི་སེམས་བསྐྱེད་ཀྱི་སྡོམ་པ་བླང་དགོས་པའི་ཕྱིར་རོ། །
གཉིས་པ་ནི། བྱང་སྡོམ་གྱི་དངོས་གཞིའི་ཉམས་ལེན་གྱི་གཙོ་བོ་ནི། གཞན་དོན་དུ་སངས་རྒྱས་ཐོབ་པར་འདོད་པའི་སྨོན་པ་དང༌། རྒྱུ་ཕྱིར་ལམ་ལ་སློབ་པ་འཇུག་པ་སྟེ་ཀུན་རྫོབ་བྱང་ཆུབ་ཀྱི་སེམས་སོ། ། དོན་དམ་སེམས་བསྐྱེད་ནི་བསྒོམ་པའི་སྟོབས་ཀྱི་སྐྱེ་བ་སྟེ། དེ་རྒྱུད་ལ་བསྐྱེད་པའི་ཐབས་ལ་ཞི་གནས་དང་ལྷག་མཐོང་སྟེ། དེའང་ཞི་གནས་ནི། སེམས་གནས་པའི་ཐབས་ལ་བརྟེན་ནས་མཚན་མར་འཛིན་པའི་རྣམ་རྟོག་ཐམས་ཅད་ཞི་སྟེ་སེམས་ཀྱི་རང་གདངས་ལ་འཇོག་ཅིང་གནས་པ་ཉིད་ཡིན་ལ། ལྷག་མཐོང་ནི་གཟུང་འཛིན་གྱི་སྒྲིབ་གཡོགས་བསལ་ནས། ཆོས་ཐམས་ཅད་ཀྱི་རང་བཞིན་མ་འདྲེས་པར་སོ་སོར་འབྱེད་ཅིང༌།
གཉུག་མ་སྐྱེ་མེད་ཀྱི་རང་ཞལ་ལྷག་གིས་མཐོང་བ་སྟེ། མདོ་སྡེ་རྒྱན་ལས། ཡང་དག་གནས་པ་ལ་བརྟེན་ནས། ། སེམས་ལ་སེམས་ནི་འཇོག་ཕྱིར་དང༌། ། ཆོས་རབ་རྣམ་པར་འབྱེད་པའི་ཕྱིར། ། ཞི་གནས་དང་ནི་ལྷག་མཐོང་བརྗོད། ། ཅེས་བཤད་པ་ལྟར་དང༌། འཕགས་པ་ཀླུ་སྒྲུབ་ཞབས་ཀྱིས། སངས་རྒྱས་རྣམས་ཀྱི་བྱང་ཆུབ་སེམས། ། བདག་དང་ཕུང་པོ་རྣམ་རིག་གི །
རྟོག་པ་རྣམས་ཀྱིས་མ་བསྒྲིབས་པའི། ། རྟག་ཏུ་སྟོང་ཉིད་མཚན་ཉིད་བཤད། ། ཅེས་གསུངས་པ་ལྟར་ཏེ། དེ་ལྟར་བདེན་གཉིས་ཟུང་འཇུག་གི་ཚུལ་གྱིས་ཉམས་སུ་ལེན་པ་སྟེ། དེའང་སྡོམ་པ་གསུམ་གྱི་རབ་ཏུ་དབྱེ་བ་ལས། ཀུན་རྫོབ་ཇི་ལྟར་སྣང་བཞིན་པས། ། དོན་དམ་མཐའ་བཞིའི་སྤྲོས་པ་བྲལ། ། ཞེས་སོགས་རྒྱ་ཆེར་འབྱུང་བ་ལྟར། འདིར་བསང་མཆོད་ཀྱང་ཐ་སྙད་ཀུན་རྫོབ་ཏུ་མཆོད་ཡུལ། མཆོད་བྱ།
མཆོད་བྱེད་ཐམས་ཅད་སྒྱུ་མ་མཁན་གྱིས་སྤྲུལ་པའི་རྟ་གླང་ལ་སོགས་པ་ལྟར་སྣང་ཡང་དོན་དམ་པར་རང་བཞིན་སྤྲོས་པའི་མཐའ་ཐམས་ཅད་དང་བྲལ་བའི་བདེན་གཉིས་ཟུང་འཇུག་གི་ཚུལ་དུ་ཉམས་སུ་ལེན་དགོས་ཏེ། སློབ་དཔོན་འཕགས་པས། སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་བརྟེན། ། འཇིག་རྟེན་ཀུན་རྫོབ་བདེན་པ་དང༌། ། དམ་པའི་དོན་གྱི་བདེན་པའོ། ། གང་དག་བདེན་པ་རྣམ་གཉིས་ཀྱི། ། རྣམ་དབྱེ་རྣམ་པར་མི་ཤེས་པ། ། དེ་དག་སངས་རྒྱས་བསྟན་པ་ཡི། ། ཟབ་མོའི་དེ་ཉིད་རྟོགས་མི་འགྱུར། །
ཞེས་གསུངས་པའི་ཕྱིར་རོ། ། གསུམ་པ་ལ་གཉིས་ཏེ། ཡན་ལག་བདུན་པའི་སྤྱོད་པ་དང༌། ཕ་རོལ་ཏུ་ཕྱིན་པ་དྲུག་གི་སྤྱོད་པའོ། ། དང་པོ་ནི། སྡོམ་པ་ཐོབ་ནས་ཀྱང་ཐུན་མཚམས་སོགས་སུའང་ཚོགས་གསོག་པའི་ཡན་ལག་བདུན་པ་དབུལ་དགོས་ཏེ། དེ་ལ་འབུལ་བའི་ཚིག་མི་འདྲ་བ་ཅི་རིགས་པ་འབྱུང་ཡང༌། དོན་ལ་མི་འདྲ་བ་མེད་དེ། བཟང་སྤྱོད་ལས། མེ་ཏོག་དམ་པ་ཕྲེང་བ་དམ་པ་དང༌། །
སིལ་སྙན་རྣམས་དང་བྱུག་པ་གདུགས་མཆོག་དང༌། ། མར་མེ་མཆོག་དང་བདུག་སྤོས་དམ་པ་ཡིས། ། རྒྱལ་བ་དེ་དག་ལ་ནི་མཆོད་པར་བགྱི། ། ཞེས་སོགས་དང༌། སྤྱོད་འཇུག་ལས་འབྱུང་བའི་མཆོད་པ་འབུལ་བའི་ཡན་ལག་བཀར་ཏེ་དཔེར་བརྗོད་ན། མེ་ཏོག་འབྲས་བུ་ཇི་སྙེད་ཡོད་པ་དང༌། ། སྨན་གྱི་རྣམ་པ་གང་དག་ཡོད་པ་དང༌། ། འཇིག་རྟེན་རིན་ཆེན་ཇི་སྙེད་ཡོད་པ་དང༌། ། ཆུ་གཙང་ཡིད་དུ་འོང་བ་ཅི་ཡོད་དང༌། ། རིན་ཆེན་རི་བོ་དང་ནི་དེ་བཞིན་དུ། །
ནགས་ཚལ་ས་ཕྱོགས་དབེན་ཞིང་ཉམས་དགའ་དང༌། ། ལྗོན་ཤིང་མེ་ཏོག་རྒྱན་སྤྲས་སྤུད་པ་དང༌། ། ཤིང་གང་འབྲས་བཟང་ཡལ་ག་དུད་པ་དང༌། ། ལྷ་སོགས་འཇིག་རྟེན་ན་ཡང་དྲི་དང་ནི། ། སྤོས་དང་དཔག་བསམ་ཤིང་དང་རིན་ཆེན་ཤིང༌། ། མ་རྨོས་འཁྲུངས་པའི་ལོ་ཏོག་རྣམ་པ་དང༌། ། མཚོ་དང་རྫིང་དུ་པདྨས་བརྒྱན་པ་དག ། ངང་པ་ཤིན་ཏུ་སྐད་སྙན་ཡིད་འོང་ལྡན། ། གཞན་ཡང་མཆོད་པར་འོས་པའི་རྒྱན་རྣམས་ནི། ། ནམ་མཁའ་རབ་འབྱམས་ཁམས་ཀྱི་མཐས་གཏུགས་པ། །
ཡོངས་སུ་བཟུང་བ་མེད་པ་དེ་དག་ཀུན། ། བློ་ཡིས་བླངས་ནས་ཐུབ་པ་སྐྱེས་ཀྱི་མཆོག ། སྲས་དང་བཅས་པ་རྣམས་ལ་ལེགས་འབུལ་ན། ། ཡོན་གནས་དམ་པ་ཐུགས་རྗེ་ཆེ་རྣམས་ཀྱིས། ། བདག་ལ་བརྩེར་དགོངས་བདག་གི་འདི་དག་བཞེས། ། ཞེས་སོགས་དང༌། བློས་སྤྲུལ་པའི་མཆོད་པའང༌། སྟོང་གསུམ་ཀུན་དུ་དྲི་ངད་ལྡང་བ་ཡི། ། དྲི་མཆོག་རྣམས་ཀྱིས་ཐུབ་དབང་རྣམས་ཀྱི་སྐུ། ། གསེར་སྦྱངས་བཙོ་མ་བྱི་དོར་བྱས་པ་ལྟར། །
འོད་ཆགས་འབར་བ་དེ་དག་བྱུག་པར་བགྱི། ། ཐུབ་དབང་མཆོད་གནས་མཆོག་ལ་ཡིད་འོང་བའི། ། མེ་ཏོག་མན་དཱ་ར་དང་པདྨ་དང༌། ། ཨུཏྤལ་ལ་སོགས་དྲི་ཞིམ་ཐམས་ཅད་དང༌། ། ཕྲེང་བ་སྤེལ་ལེགས་ཡིད་འོང་རྣམས་ཀྱིས་མཆོད། ། སྒོས་མཆོག་ཡིད་འཕྲོག་དྲི་ངད་ཁྱབ་པ་ཡི། ། བདུག་པའི་སྤྲིན་ཚོགས་རྣམས་ཀྱང་དེ་ལ་དབུལ། ། ཞལ་ཟས་བཟའ་བཏུང་སྣ་ཚོགས་བཅས་པ་ཡི། ། ལྷ་བཤོས་རྣམས་ཀྱང་དེ་ལ་དབུལ་བར་བགྱི། ། གསེར་གྱི་པདྨ་ཚར་དུ་དངར་བ་ཡི། །
རིན་ཆེན་སྒྲོན་མ་རྣམས་ཀྱང་དབུལ་བར་བགྱི། ། ས་གཞི་བསྟར་བ་སྤོས་ཀྱིས་བྱུགས་པ་དེར། ། མེ་ཏོག་ཡིད་འོང་སིལ་མ་དགྲམ་པར་བགྱི། ། གཞལ་མེད་ཕོ་བྲང་བསྟོད་དབྱངས་ཡིད་འོང་ལྡན། ། མུ་ཏིག་རིན་ཆེན་རྒྱན་འཕྱང་མཛེས་འབར་བ། ། དཔག་ཡས་ནམ་མཁའི་རྒྱན་གྱུར་དེ་དག་ཀུན། ། ཐུགས་རྗེའི་རང་བཞིན་ཅན་ལ་དབུལ་བར་བགྱི། ། རིན་ཆེན་གདུགས་མཛེས་གསེར་གྱི་ཡུ་བ་ཅན། ། ཁོར་ཡུག་རྒྱན་གྱི་རྣམ་པ་ཡིད་འོང་ལྡན། ། དབྱིབས་ལེགས་ལྟ་ན་སྡུག་པ་བསྒྲེང་བ་ཡང༌། །
རྟག་ཏུ་ཐུབ་དབང་རྣམས་ལ་དབུལ་བར་བགྱི། ། ཞེས་སོགས་རྒྱ་ཆེར་འབྱུང་བ་ལྟར། འདིར་བསང་མཆོད་བྱ་བ་དག་གིས་ཀྱང་སྔར་ནས་སྐྱབས་འགྲོའི་སྡོམ་ལྡན་དུ་གྱུར་པའམ། བསང་མཆོད་ལ་སོགས་པའི་དགེ་ཚོགས་སྟོབས་ལྡན་གང་བསྒྲུབ་ནའང༌། སྔོན་དུ་སྐྱབས་ཡུལ་དཀོན་མཆོག་གསུམ་ལ་སྐྱབས་འགྲོ་མི་བྱེད་པའི་ལུགས་མེད་དེ། འགྲོ་མགོན་འཕགས་པས། དཀོན་མཆོག་གསུམ་ལ་མ་ལྟོས་པའི། ། ཆོས་པ་བཟང་ཡང་མུ་སྟེགས་ཡིན། ། ཞེས་གསུངས་པའི་ཕྱིར། དེའི་སྟེང་དུ་གཞན་དོན་དུ་བྱང་ཆུབ་ཆེན་པོ་འདོད་པའི་སེམས་མི་བསྐྱེད་པའི་ཐེག་པ་ཆེན་པོའི་རིགས་ཅན་འགའ་ཡང་མེད་དེ།
གཞན་དོན་དུ་སེམས་བསྐྱེད་པ་མེད་པའི་རྒྱལ་སྲས་མི་སྲིད་པའི་ཕྱིར། དེས་ན་རང་གཞན་གྱི་དོན་དུ་མཆོད་ཡུལ་རྣམས་ལ་དངོས་འབྱོར་ཡིད་སྤྲུལ་གྱི་མཆོད་སྤྲིན་དཔག་ཏུ་མེད་པས་མཉེས་པར་བྱེད་དགོས་ཏེ། རྟེན་ཐེག་པ་ཆེན་པོའི་དཀོན་མཆོག་གསུམ་ལ་སྐྱབས་སུ་སོང་བའི་གང་ཟག་གིས། མཆོད་ཡུལ་དེ་དག་ལ་བརྟེན་པའི་ཚོགས་བསགས་ཅི་ནུས་སུ་བསྒྲུབ་པ་ལས་ལྷག་པའི་བསྒྲུབ་བྱ་གཞན་ནི་འགའ་ཡང་ཡོད་པ་མ་ཡིན་ཏེ། ཇི་སྐད་དུ། སྡུད་པ་ལས། ཇི་སྲིད་དགེ་བའི་རྩ་བ་ཡོངས་སུ་མ་རྫོགས་པ། ། དེ་སྲིད་སྟོང་ཉིད་དམ་པ་དེ་ནི་རྟོགས་མི་འགྱུར། ། ཞེས་གསུངས་པའི་ཕྱིར། གཉིས་པ་ནི།
རྒྱལ་བའི་སྲས་དེའི་སྤྱོད་པ་རང་སྨིན་པར་བྱེད་པ་ཕ་རོལ་ཏུ་ཕྱིན་པ་དྲུག་སྟེ། དེའང་དགོས་པ་ལ་ལྟོས་ནས་གྲངས་དྲུག་ཏུ་ངེས་པ་ནི། མདོ་སྡེ་རྒྱན་ལས། ལོངས་སྤྱོད་ལུས་དང་ཕུན་སུམ་ཚོགས་པ་དང༌། ། འཁོར་རྩོམ་ཕུན་སུམ་ཚོགས་པ་མངོན་མཐོ་དང༌། ། རྟག་ཏུ་ཉོན་མོངས་དབང་དུ་མི་འགྲོ་དང༌། ། བྱ་བ་རྣམས་ཕྱིན་ཅི་མ་ལོག་པའོ། ། ཞེས་གསུངས་པ་རང་གཞན་གྱི་དོན་སྒྲུབ་པར་ཆོས་དྲུག་དགོས་པས་ཏེ། སྦྱིན་པས་ལོངས་སྤྱོད་ཕུན་སུམ་ཚོགས་པ་དང༌། ཚུལ་ཁྲིམས་ཀྱིས་མངོན་མཐོའི་ལུས།
བཟོད་པས་དེར་ཡང་གཟུགས་བཟང་ཞིང་འཁོར་མང་དུ་འདུ། བརྩོན་འགྲུས་ཀྱིས་རྩོམ་པ། བསམ་གཏན་གྱིས་ཉོན་མོངས་པ་གནོན་པ། ཤེས་རབ་ཀྱིས་བྱ་བ་ཐམས་ཅད་ལ་མ་རྨོངས་པའི་ཕྱིར་རོ། ། སེམས་ཅན་གཞན་སྨིན་པར་བྱེད་པ་ལ་བསྡུ་བའི་དངོས་པོ་བཞི་སྟེ། མདོ་སྡེ་རྒྱན་ལས། སྦྱིན་མཚུངས་དེ་སྟོན་ལེན་འཇུག་དང༌། ། བདག་ཉིད་རྗེས་སུ་འཇུག་རྣམས་ཀྱིས། ། སྙན་པར་སྨྲ་དང་དོན་སྤྱོད་དང༌། ། དོན་མཐུན་ཉིད་དུ་འདོད་པ་ཡིན། །
ཞེས་པ་ལྟར་ཏེ། དེར་ཡང་དགོས་པར་ལྟོས་ནས་གྲངས་བཞིར་ངེས་པའང༌། ། ཕན་པར་བྱེད་པའི་ཐབས་དང་ནི། ། འཛིན་དང་འཇུག་པར་བྱེད་པ་དང༌། ། དེ་བཞིན་རྗེས་སུ་འཇུག་བྱེད་པས། ། བསྡུ་བའི་དངོས་པོ་བཞིར་བཤད་དོ། ། ཞེས་པ་སྟེ། གདུལ་བྱ་ལ་གནས་སྐབས་སུ་ཕན་པར་བྱ་བའི་ཟང་ཟིང་དང༌། མཐར་ཐུག་གི་ཕན་པའི་རྒྱུ་ཕ་རོལ་ཏུ་ཕྱིན་པ་དྲུག་གི་ཚིག་འཛིན་པ་དང༌། དེའི་དོན་ལ་རང་ཉིད་འཇུག་པ་དང༌།
དོན་དེ་ལ་ཡང་ནས་ཡང་དུ་བསྣུན་ཏེ་རྗེས་སུ་འཇུག་པར་བྱ་བའི་ཕྱིར་བཞིར་ངེས་པར་གསུངས་པའི་ཕྱིར་རོ། ། དེས་ན་རང་རེ་སངས་རྒྱས་བཅོམ་ལྡན་འདས་ཀྱི་བསྟན་པ་ཐེག་པ་ཆེན་པོ་འདིར་ཞུགས་པས་ཀྱང༌། ལུས་དང་ལོངས་སྤྱོད་དགེ་བའི་དངོས་པོ་ཐམས་ཅད་སེམས་ཅན་གྱི་དོན་དུ་བླ་ན་མེད་པའི་བྱང་ཆུབ་ཆེན་པོ་ཐོབ་པའི་ཕྱིར། དཀོན་མཆོག་གསུམ་ལ་མཆོད་པའི་ཡོ་བྱད་དུ་བྱས་ནས་མཆོད་པ་འབུལ་བ་དང༌། སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་དྲུག་གི་སྤྱོད་པ་སྤྱད་པ་སྟེ། དེ་དག་གིས་ཚོགས་གཉིས་བསགས་པ་ལ་བརྟེན་ནས་ལམ་གྱི་མངོན་པར་རྟོགས་པས་རིམ་གྱིས་ཡོན་ཏན་རྒྱུད་ལ་བསྐྱེད་དེ། མངོན་པར་བྱང་ཆུབ་པ་དང་མྱ་ངན་ལས་འདས་པ་ཆེན་པོ་སྟོན་པའི་བར་སྒྲུབ་པར་བྱེད་དེ། ཇི་སྐད་དུ། མདོ་སྡེ་རྒྱན་ལས། རིགས་དང་ཆོས་ལ་མོས་པ་དང༌། །
དེ་བཞིན་དུ་ནི་སེམས་བསྐྱེད་དང༌། ། སྦྱིན་ལ་སོགས་པ་བསྒྲུབ་པ་དང༌། ། སྐྱོན་མེད་པ་དག་འཇུག་པ་དང༌། ། སེམས་ཅན་ཡོངས་སུ་སྨིན་བྱེད་དང༌། ། ཞིང་ནི་རྣམ་པར་སྦྱོང་བ་དང༌། ། མི་གནས་མྱ་ངན་འདས་པ་དང༌། ། བྱང་ཆུབ་མཆོག་དང་སྟོན་པའོ། ། ཞེས་གསུངས་པ་ལྟར་མོས་པས་སྤྱོད་པའི་ས་དང༌། སྐྱོན་མེད་པ་ལ་འཇུག་པ་ཞེས་བྱ་བ་ནས་ས་རྣམས་རིམ་གྱིས་བགྲོད་དེ་མཆོག་གི་གནས་སུ་ཕྱིན་པར་བྱེད་པར་བྱེད་པས་ན་ཕ་རོལ་ཏུ་ཕྱིན་པ་ཞེས་བྱའོ། ། དེ་ལྟ་བུའི་ཕ་རོལ་ཏུ་ཕྱིན་པ་དྲུག་གི་དོན་རྟོགས་པ་དག་གིས།
བསང་མཆོད་འབུལ་བ་ལ་སོགས་པ་དགེ་ཚོགས་གང་བསྒྲུབས་ཀྱང་བྱང་ཆུབ་ཀྱི་སྤྱོད་པ་ཕ་རོལ་ཏུ་ཕྱིན་པ་དྲུག་ལྡན་དུ་མི་འགྱུར་བ་ནི་འགའ་ཡང་ཡོད་པ་མ་ཡིན་ཏེ། ཇི་ལྟར་ཞེ་ན། བསང་མཆོད་སྟོབས་པ་ཉིད་ལ་མཚོན་ན། མཆོད་སྦྱིན་གྱི་ཡུལ་འཁོར་འདས་རབ་འབྱམས་གང་དག་མཆིས་པ་ལ་སོ་སོར་འོས་པའི་མཆོད་པའི་ཡོ་བྱད་གྱ་ནོམ་པས་དགྱེས་ཤིང་ཚིམ་པར་བྱེད་པ་ནི་སྦྱིན་པ། དྲི་ཞིམ་པའི་སྤོས་ཀྱི་རིགས་དང་ལྷ་ཤིང་བཟང་པོ་བསྲེགས་པའི་དུད་སྤྲིན་གྱི་ཕུང་པོས་བསང་ཞིང་གཙང་བར་བྱེད་པ་དང༌། ཤིན་ཏུ་དག་པར་བསང་བར་བྱེད་པའི་ཐབས་ཁྱད་པར་དུ་གྱུར་པའི་མཆོད་པ་འདི་དག་གིས། བླ་ན་མེད་པའི་གོ་འཕང་བརྙེས་པ་རྣམས་ལ་མཆོད་པ་ཕུལ་བའི་མཐུ་ལ་བརྟེན་ནས། ཡུལ་དེ་དག་སྔར་ལས་མཆོག་དང་ཕུལ་དུ་དབྱུང་བ་མེད་མོད། དཔེར་ན་སྐུ་ཁྲུས་གསོལ་བ་ནའང༌། རྒྱལ་བའི་སྐུ་ལ་ཉོན་མོངས་མི་མངའ་ཡང༌། །
འགྲོ་བའི་ལུས་སེམས་སྡུག་བསྔལ་བསལ་སླད་དུ། ། ཆུ་གཙང་སྨན་སྤོས་འདག་ཆལ་འདིས་བགོས་པས། ། བདག་ཅག་དམ་པའི་སྐུ་མཆོག་ཐོབ་པར་ཤོག ། ཅེས་དང༌། གཞན་ཡང༌། སྟོང་གསུམ་ཀུན་དུ་དྲི་མཆོག་འབྱུང་འགྱུར་བའི། ། སྤོས་མཆོག་རྣམས་ཀྱིས་ཐུབ་དབང་རྣམས་ཀྱི་སྐུ། ། གསེར་སྦྱངས་བཙོ་མ་བྱི་དོར་བྱས་པ་ལྟར། ། འོད་ཆགས་འབར་བ་དེ་དག་བྱུག་པར་བགྱི། ། ཞེས་ཡུལ་མཆོག་ལ་མཆོད་པ་ཕུལ་བས།
བདག་སོགས་སེམས་ཅན་ཐམས་ཅད་ཀྱི་སྡིག་སྒྲིབ། ནད་གདོན། དམེ་གྲིབ། བཙོག་གྲིབ། ཉམས་གྲིབ། རོ་གྲིབ། འཁོན་གྲིབ། སྡེ་འཁྲུགས་ཀྱི་ཉེས་པས་ཕོག་པ་ཐམས་ཅད་སྦྱོང་བ་དང༌། རང་བཞིན་གྱི་ཁ་ན་མ་ཐོ་བ་ནི། མི་དགེ་བ་བཅུ་སྤྱད་པ།
བཅས་པའི་ཁ་ན་མ་ཐོ་བ་ནི་སོ་ཐར་རིས་བདུན། བྱང་ཆུབ་སེམས་དཔའི་སྡོམ་པ་དང༌། རིག་འཛིན་སྔགས་ཀྱི་སྡོམ་པ་དམ་ཚིག་གི་ཚོགས་ལ་ཉེས་ལྟུང་བྱུང་བ་ཐམས་ཅད་དག་བྱེད་ཀྱི་ཆོ་གར་འགྱུར་བ་ནི་ཚུལ་ཁྲིམས། དཀོན་མཆོག་གསུམ་ལ་མཆོད་པས་མཉེས་པ་ལ་བརྟེན་ནས་ཚོགས་གཉིས་སྒྲུབ་པ་ལ་དཀའ་སྤྱད་བཟོད་པ་དང་འཇིག་རྟེན་པའི་ལྷ་འདྲེ་ལ་སོགས་པ་རང་ལ་གནོད་འཚེར་བྱེད་པ་རྣམས་ལའང་ལན་དུ་མི་ཁྲོ་བར་དེ་དག་གི་རེ་བ་འགེངས་པར་བྱེད་པ་ནི་བཟོད་པ། སྦྱོར་དངོས་རྗེས་གསུམ་གྱི་སྒོ་ནས་མགྲོན་རིགས་རྣམས་དགྱེས་པའི་ཕྱིར་བསང་མཆོད་ཀྱི་ལས་ལ་འབད་རྩོལ་བྱེད་པ་ནི་བརྩོན་འགྲུས། ཀུན་རྫོབ་ཏུ་འཇིག་རྟེན་དང་འཇིག་རྟེན་ལས་འདས་པའི་མཆོད་ཡུལ་མཆོད་པའི་ཡོ་བྱད། མཆོད་འབུལ་བྱེད་པ་རྣམས་ཚུལ་བཞིན་དུ་དམིགས་ནས་མཆོད་པ་ལ་རྩེ་གཅིག་ཏུ་སེམས་འཛིན་པ་ནི་བསམ་གཏན། མཆོད་བྱ། མཆོད་བྱེད། མཆོད་ཡུལ་ཏེ་འཁོར་གསུམ་དུ་རྣམ་པར་མི་རྟོག་པ་སྒྱུ་མའི་སྣང་བ་ལྟར་སྣང་ཙམ་རང་བཞིན་གྱིས་གྲུབ་པ་མེད་པར་ཤེས་པ་ནི་ཤེས་རབ་སྟེ།
ཕ་རོལ་ཏུ་ཕྱིན་པ་དྲུག་ལྡན་འགྱུར་བས་ཚོགས་གཉིས་ཟུང་འཇུག་ཏུ་བསྒྲུབས་པས་སྲིད་ཞིའི་ཕ་རོལ་ཏུ་ཕྱིན་པར་བྱེད་པའི་རྒྱུར་མི་འགྱུར་བ་མེད་པའི་ཕྱིར་རོ། ། དེས་ན་གཞི་སྤོང་བ་ཕ་རོལ་ཕྱིན་པའི་ལུགས་ལ་རང་ཉིད་ཀྱིས་འདོད་པའི་ཡོན་ཏན་སྲེད་ཞེན་མི་བསྐྱེད་པའི་ཆེད་དུ་སྤང་བ་ལས། དཀོན་མཆོག་མཆོད་པ་ལ་སོགས་པའི་ཚོགས་གཉིས་སྒྲུབ་པའི་ཐབས་ལ་མེད་ཐབས་མེད་པ་ཉིད་དོ། ། གཉིས་པ་གཞི་མི་སྤོང་བ་ཐེག་ཆེན་ཐུན་མོང་མ་ཡིན་པ་རྡོ་རྗེ་ཐེག་པའི་ལུགས་ལ། དེ་ལྟ་བུའི་ཐེག་པ་ཐུན་མོང་བའི་ལམ་གྱིས་རྒྱུད་ལེགས་པར་སྦྱངས་ནས། ཐུན་མོང་མ་ཡིན་པ་སྔགས་ཀྱི་ཐེག་པར་འཇུག་པ་ལ་བཞི་སྟེ། སྔགས་ཀྱི་སྡོམ་པ་ལེན་པ། བླངས་ནས་ལམ་ལ་འཇུག་པ། ཞུགས་པའི་སྤྱོད་པར་སློབ་པ། སྐབས་དོན་དཔྱད་པའོ། །
དང་པོ་ནི། མཚན་ཉིད་དང་ལྡན་པའི་བླ་མ་ལས། རྒྱུད་སྡེ་བཞི་པོ་རང་རང་གི་ལུགས་ཀྱི་དབང་བསྐུར་བ་ཐོབ་ནས་སོ་སོའི་ལམ་ལ་སློབ་པའི་སྐལ་ལྡན་དུ་གྱུར་པ་དང༌། ཁྱད་པར་རྣལ་འབྱོར་བླ་ན་མེད་པའི་དཀྱིལ་འཁོར་ཆེན་པོར་དབང་བཞི་རྫོགས་པར་བླངས་ནས་དམ་ཚིག་དང་སྡོམ་པ་འཛིན་པ་ཉིད་དོ། ། གཉིས་པ་ལ་གསུམ་སྟེ། གཞི་དེ་དག་མི་སྤོང་བའི་འཐད་པ། མི་སྤོང་བའི་ཐབས། དེས་གྲོལ་བའི་ཚུལ་ལོ། ། དང་པོ་གཞི་ནི་སྔར་བསྟན་པའི་ཡུལ་ཉིད་ཡིན་ལ། དེ་དག་གང་ཟག་ཀུན་ནས་དཀྲིས་པ་ཤས་ཆེ་བ་རྣམས་ཡུལ་ལ་བརྟེན་པའི་ཕྱིན་ཅི་ལོག་གི་རྣམ་པར་རྟོག་པས་འཆིང་བར་བྱེད་ཀྱི།
ངོ་བོ་ཉིད་ཀྱིས་འཆིང་བར་བྱེད་པ་མ་ཡིན་ནོ། ། དེས་ན་འཆིང་བའི་རྒྱུ་ཐབས་དང་བཅས་པས་ཡུལ་རྣམས་གྲོལ་བའི་རྐྱེན་དུ་འགྱུར་བ་ཡིན་ཏེ། ཀྱེ་རྡོ་རྗེ་ལས། སྐྱེ་བོ་མི་བཟད་པ་ཡི་ལས། ། གང་དང་གང་གིས་འཆིང་འགྱུར་བ། ། ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། ཞེས་གསུངས་པའི་ཕྱིར། དེར་ཐབས་ལ་མཁས་པ་ཇི་ལྟར་ཞེ་ན། འདོད་ཁམས་པའི་སེམས་ཅན་འདོད་པའི་ལོངས་སྤྱོད་སྤོང་མི་ནུས་པ་རྣམས་དེ་དག་གི་སྤྱོད་པ་དང་རྗེས་སུ་མཐུན་པའི་སྤྱོད་པ་བསྟན་དགོས་པས།
དེས་དེ་དག་འཇུག་པར་འགྱུར་ལ། ཞུགས་པ་ན་དེ་དག་ཐབས་ལ་མཁས་པའི་རྩིས་བསྒྱུར་ནས་བླ་ན་མེད་པའི་བྱང་ཆུབ་ཏུ་དྭང་བའི་ཕྱིར་རྒྱུད་སྡེ་བཞི་གསུངས་ཏེ། ཇི་སྐད་དུ། སཾ་པུ་ཊི་ལས། གཉིས་གཉིས་འཁྱུད་དང་ལག་བཅང་དང༌། ། དགོད་དང་བལྟས་པ་འཁྲིག་པ་ཡི། ། སྲིན་བུའི་ཚུལ་གྱིས་རྒྱུད་བཞིར་གནས། ། ཞེས་གསུངས། དེར་མ་ཟད་རིག་བྱེད་པ་དག་འཇུག་ཚུལ་བཞི་ཡོད་པ། དེ་དག་རྗེས་སུ་གཟུང་བའི་ཕྱིར།
དེ་དག་གི་སྤྱོད་པ་དང་རྗེས་སུ་མཐུན་པར་བསྟན་པའི་རྒྱུད་སྡེ་བཞིར་གསུངས་ཏེ། དེའང་འདོད་ཆགས་ཆོས་སུ་སྨྲ་བའི་རིགས་ཅན་རྗེས་སུ་གཟུང་བའི་ཕྱིར། བཅོམ་ལྡན་འདས་ཀྱིས་རྣལ་འབྱོར་བླ་ན་མེད་པའི་རྒྱུད་གསུངས་ཏེ། བདེ་མཆོག་ལས། སྒྱུ་མ་དག་ནི་ཐམས་ཅད་ལས། ། བུད་མེད་སྒྱུ་མ་ཁྱད་པར་འཕགས། ། ཞེས་སོ། ། འཚེ་བ་ཆོས་སུ་སྨྲ་བའི་རིགས་ཅན་རྗེས་སུ་གཟུང་བའི་ཕྱིར་སྤྱོད་པའི་རྒྱུད་བསྟན་ཏེ། ཁྲོ་བོ་རྣམ་པར་རྒྱལ་བའི་རྟོག་པ་ལས། བཅོམ་ལྡན་འཇམ་པའི་དབྱངས་ཉིད་ནི། །
ཁྲོ་བོའི་མིང་ནི་གཤིན་རྗེའི་གཤེད། ། དེ་མཐོང་ནས་ནི་ཁྲོ་བོ་གཞན། ། ཐམས་ཅད་ཐམས་ཅད་ལག་ཆ་ཤོར། ། ཞེས་དང༌། དེ་ནས་གང་གིས་ལངས་པ་ལས། ། མཚོན་ཆ་རྣོན་པོ་འཕྱར་བ་ཡིས། ། བསད་པའི་ཤ་དང་ཁྲག་བཅས་པའི། ། ཨརྒྷ་དེ་ལ་དབུལ་བར་བྱ། ། ཞེས་སོ། ། ཡང་གཙང་སྦྲ་ཆོས་སུ་སྨྲ་བའི་རིགས་ཅན་རྗེས་སུ་གཟུང་བའི་ཕྱིར་བྱ་བའི་རྒྱུད་གསུངས་ཏེ།
ལེགས་པར་གྲུབ་པ་ལས། ངས་ནི་སྔགས་པས་ཁ་ཟས་དཀར་གསུམ་དང༌། ། རྩ་བ་སྡོང་བུ་འབྲས་བུ་ཚོད་མ་དང༌། ། འབྲུ་མར་ཚིག་མ་དར་བ་འོལ་སྐོན་དང༌། ། ཐུག་པ་རྣམས་ནི་བཟའ་བཏུང་ཡིན་པར་གསུངས། ། ཞེས་དང༌། དུས་སུ་ཟོས་ནས་དུས་སུ་ཁྲུས་བྱས་ནས། ། ཕྲེང་བ་མར་མེ་བདུག་པ་བསྟོད་དང་དྲི། ། ཤ་ཆང་མེད་པའི་ལྷ་བཤོས་ཕུལ་ནས་སུ། ། ཀུ་ཤའི་གདན་ལ་འདུག་ལ་བཟླས་བརྗོད་བརྩམ། །
ཞེས་བྱ་བ་ལ་སོགས་གཙང་སྦྲའི་སྤྱོད་པ་དང༌། ཁྲུས་བྱ་བ་དང༌། སྦྱིན་སྲེག་བྱ་བ་ལ་སོགས་པའང་དེ་དག་གི་སྤྱོད་པ་དང་མཐུན་པར་བསྟན་པའི་ཕྱིར་ཡང༌། གསུམ་ག་ཆོས་སུ་སྨྲ་བའི་རིགས་ཅན་རྗེས་སུ་གཟུང་བའི་ཕྱིར་རྣལ་འབྱོར་གྱི་རྒྱུད་གསུངས་ཏེ། དེ་ཉིད་འདུས་པར་འདོད་ཁྲོ་གཏི་མུག་སྤྱོད་པ་མ་ངེས་པ་རྣམས་རྗེས་སུ་གཟུང་བའི་ཕྱིར། ལྷ་རྣམས་རྗེས་སུ་ཆགས་པ་དང་ཁྲོ་བ་དང་ཞི་བ་དང་སྣ་ཚོགས་པའི་ཉམས་དང་ལྡན་པར་གསུངས་པར་སྔོན་གྱི་མཁས་པ་རྣམས་ཀྱིས་བཞེད་པ་ལྟར་རོ། ། དེས་ན་གདུལ་བྱ་སོ་སོའི་མོས་པ་མཁྱེན་ནས་དེ་དང་མཐུན་པར་ཆོས་བསྟན་ཞེས་བྱ་བའི་དོན་ཏོ། ། གཉིས་པ་འཆིང་བའི་རྒྱུ་རང་གི་ཕུང་ཁམས་སྐྱེ་མཆེད་ནས་བརྩམས་ཏེ། ཅི་དང་ཅི་སྣང་བའི་ཡུལ་དང་ཡུལ་ཅན་རྣམས། རང་གི་ལྷག་པའི་ལྷའི་རྣམ་རོལ་དུ་ཤེས་པར་བྱས་ནས་ལོངས་སྤྱོད་པ་སྟེ།
དེའང་བསྐྱེད་པའི་རིམ་པའི་ཐབས་ལ་མཁས་པའི་དབང་དུ་བྱས་ན། གསང་བ་འདུས་པ་ལས། འདོད་པའི་ལོངས་སྤྱོད་ཐམས་ཅད་ནི། ། ཅི་འདོད་པར་ནི་བསྟན་བྱ་སྟེ། ། རང་གི་ལྷ་ཡི་སྦྱོར་བ་ཡིས། ། བདག་དང་གཞན་ལ་མཆོད་པར་བྱ། ། ཞེས་དང༌། ཀྱེ་རྡོ་རྗེ་ལས། གཟུགས་ལ་གཽ་རཱིར་རབ་ཏུ་གྲགས། ། སྒྲ་ཡི་ཆ་ལ་ཙཽ་རཱི་སྟེ། །
དྲི་ཡི་ཆ་ལ་རོ་ལངས་མ། ། ཞེས་སོགས་རྒྱུད་སྡེ་རྣམས་ལས་རྒྱ་ཆེར་འབྱུང་བའི་ཕྱིར། རྫོགས་པའི་རིམ་པའི་ཐབས་ལ་མཁས་པའི་དབང་དུ་བྱས་ན། འཆིང་བའི་རྒྱུ་ནི་རྣམ་པར་རྟོག་པ་ཡིན་ལ། དེའང་ཐབས་གང་ལ་བརྟེན་ནས། རྣམ་པར་མི་རྟོག་པའི་ཏིང་ངེ་འཛིན་སྐྱེས་པ་དང༌། དེས་ཡུལ་རྣམས་ཁ་དོག་བསྒྱུར་ཏེ་ལོངས་སྤྱོད་པས་འཆིང་བ་ཐམས་ཅད་རིམ་གྱིས་འགྲོལ་བར་འགྱུར་ཏེ། འདུས་པའི་རྒྱུད་ལས། ཐབས་དང་ཤེས་རབ་ལས་བྱུང་བའི། ། རྫོགས་པའི་རིམ་པའི་སྦྱོར་བ་ཡིས། །
ཕུང་པོ་ཁམས་དང་སྐྱེ་མཆེད་གཟུགས། ། སྔགས་པས་སྦྱོར་བ་ངེས་བྱས་ལ། ། ཞེས་བྱ་བ་ལ་སོགས་པ་འབྱུང་བའི་ཕྱིར། གསུམ་པ་འཁོར་བར་འཆིང་བའི་རྒྱུ་ནི། ཐ་མལ་གྱི་རྣམ་པར་རྟོག་པ་ཡིན་ལ། དེ་ལ་བརྟེན་ནས་ཉོན་མོངས་པ་རིམ་གྱིས་སྐྱེ་བའི་ཕྱིར། དེ་བས་ན་ཐབས་གཉིས་པོས། རྒྱུ་རང་གི་ངོ་བོ་དེ་བསལ་ནས་ཡུལ་རྣམས་ཁ་དོག་བསྒྱུར་བས། སླར་གཉེན་པོའམ་གྲོགས་སུ་བྱེད་པར་འགྱུར་ཏེ། ཀྱེ་རྡོ་རྗེ་ལས།
དག་པས་དུག་མེད་བྱས་ནས་ནི། ། བསྟན་བྱ་འདི་དག་བསྟེན་པ་ཉིད། ། ཅེས་དང༌། རྡོ་རྗེ་གུར་ལས། འདོད་ཆགས་ཀྱིས་བསྐྱེད་འཇིག་རྟེན་པ། ། འདོད་ཆགས་ཉིད་ཀྱིས་རྣམ་གྲོལ་འགྱུར། ། ཞེས་གསུངས་སོ། ། གསུམ་པ་ནི། དེས་ན་མཉམ་པར་གཞག་པའི་རྣལ་འབྱོར་དང༌། སྤྱོད་ལམ་གྱི་སྐབས་ཐམས་ཅད་ནས་ཡུལ་དང་ཡུལ་ཅན་ཐམས་ཅད་ལྷའི་འཁོར་ལོར་ཤེས་པར་བྱས་ནས་ཕྱི་ནང་གསང་བའི་མཆོད་པས་མཉེས་པར་བྱས་ཏེ་མཆོག་དང་ཐུན་མོང་གི་དངོས་གྲུབ་སྒྲུབ་པར་བྱེད་པ་དང༌།
དེ་བཞིན་དུ་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་ལ་སོགས་པ། སྔགས་ཀྱི་སྤྱོད་པ་ཐམས་ཅད་ལ། ཕྱི་ནང་གསང་བའི་དཀོན་མཆོག་གསུམ་མམ། དེ་དག་ཐམས་ཅད་ཀྱི་རང་བཞིན་བླ་མ་དང༌། ཡི་དམ་དཀྱིལ་འཁོར་གྱི་ལྷ་ཚོགས། མཁའ་འགྲོ་དམ་ཅན་སྲུང་མའི་ཚོགས་སུ་ཤེས་པར་བྱས་ནས་སྐྱབས་ཀྱི་གཙོ་བོར་བཟུང་བ་དང༌། དེ་དག་ལས་ལེགས་པར་ཐོབ་པའི་དམ་ཚིག་སྡོམ་པའི་ཚོགས་རྣམས་སྲོག་ལྟར་གཅེས་པར་བསྲུང་བ་དང༌། དེ་དག་ཚུལ་བཞིན་མཉེས་པ་ལས་ཚོགས་གཉིས་རྒྱ་མཚོ་ལྟ་བུར་རྫོགས་པར་བྱེད་ཅིང་ས་ལམ་གྱི་ཡོན་ཏན་རྒྱུད་ལ་བསྐྱེད་དེ། མཆོག་གི་དངོས་གྲུབ་ཀྱི་བར་ཐམས་ཅད་གསང་སྔགས་ཀྱི་སྤྱོད་པ་སྤྱད་དགོས་པའི་ཕྱིར་དང༌། མཆོད་པ་དེ་དག་ལའང་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་རྣམས་ཏེ།
དེ་དག་མཆོད་པའི་ཆོ་ག་མི་འདྲ་བ་དུ་མ་དང༌། མཆོད་པའི་བྱེ་བྲག་དང༌། འབུལ་བའི་ཚིག་ཚིགས་བཅད་དང༌། ལྷུག་པའི་རིགས་མི་འདྲ་བ་རྒྱུད་དང་རྒྱུད་འགྲེལ་རྣམས་ནས་དཔག་ཏུ་མེད་པ་འབྱུང་སྟེ་དེ་དག་ཏུ་རྟོགས་པར་བྱ་བ་ལས་སྨོས་ཀྱིས་ག་ལ་ལོངས། འོན་ཀྱང་འདིར་བསང་མཆོད་ཀྱི་བྱུང་ཁུངས་ཀྱི་ཤེས་བྱེད་བསྟན་པའི་ཕྱིར་ཕྱི་མཆོད་དང༌། འདོད་ཡོན་ལྔའི་མཆོད་པའི་བྱེ་བྲག་ལས་བརྩམས་པའི་ཚུལ་ཅུང་ཟང་བསྙད་ན། འཕགས་ཡུལ་རྣམས་སུ་མཆོད་ཡུལ་དང་མི་ཆེན་གྱི་རིགས་སྤྱན་འདྲེན་པ་ན། ཕྱོགས་ཀུན་དུ་དྲི་ཞིམ་གྱིས་ཆག་ཆག་འདེབས་ཤིང་དག་བྱེད་ཀྱི་བསང་ཆུས་འཐོར་བ་དང༌། ཞབས་བཀྲུ་བའི་ཆུས་ཞབས་བཀྲུ་བ་དང༌། བཟའ་བཏུང་གི་སྔོན་དུ་ཞལ་བཀྲུ་བ་སོགས་བྱེད་པའི་ལུགས་ཡོད་པ་ལྟར།
འདིར་དཀོན་མཆོག་གསུམ་ལ་མཆོད་པ་འབུལ་བའང་འཇིག་རྟེན་པ་དང་གོ་བསྟུན་གྱི་ཚུལ་གྱིས་ཉེར་སྤྱོད་འབུལ་བ་ཡོད་དེ། དེའང་ཞབས་བསིལ་གྱིས་ནི་ཞབས་བཀྲུ་བའི་ཡོ་བྱད་དང༌། ཞལ་བསིལ་གྱིས་ཞལ་བཤལ་བ་དང༌། དྲི་ཞིམ་གྱི་ཆུའི་འཐོར་འཐུང་དང་བསང་གཏོར་གྱི་སྐུ་དང་ས་ཕྱོགས་ཀུན་དུ་འཐོར་བ་དང༌། ཁྲུས་ཀྱི་རྫིང་བུས་ཆུ་གཙང་སྨན་སྤོས་འདག་ཆལ་གྱི་ཁྲུས་གསོལ་བ་སྟེ། དེ་དག་གི་བཀུར་སྟིས་རི་མོར་བགྱིས་པའི་བསོད་ནམས་ཀྱིས། རང་ཉིད་ཚེ་རབས་ཀུན་དུ་ལུས་ལ་དྲི་མེད་ཅིང་ཀུན་གྱི་ཡིད་དུ་འོང་བ་དང༌། རང་བཞིན་དང་བཅས་པའི་ཁ་ན་མ་ཐོ་བའི་ཉེས་པས་མི་གོས་པར་འགྱུར་བ་ལ་སོགས་པ་རྣམས་སོ། ། མཆོད་པའི་དངོས་གཞི་ཡོན་ཆབ་བམ་མཆོད་ཡོན་དྲི་ཞིམ་གྱིས་སྦགས་པ། ཡན་ལག་བརྒྱད་ལྡན་གྱི་ཆུ་གཙང་གི་རྫིང་བུ་མེ་ཏོག་དང་པདྨ་དང་ངང་པས་བརྒྱན་པ་རྣམས་འབུལ་བ་ནི་བཏུང་བའི་མཆོད་པའོ། །
མེ་ཏོག་གི་རིགས་ཆུ་ལས་སྐྱེས་པ། ཐང་ལས་སྐྱེས་པ། མེ་ཏོག་མནྡཱ་ར་བ་དང༌། པུཎྜི་རཱི་ཀ ཨུཏྤ་ལ་སོགས་མེ་ཏོག་གི་རིགས་ཀྱི་ཕྲེང་བ། འཕྱང་འཕྲུལ་མེ་ཏོག་གི་བླ་རེ་གདུགས་དང༌། རྒྱལ་མཚན་དང༌། ཁང་བཟང་དང༌། ཁང་བཟང་གི་རྒྱན་ཕྲེང༌། མེ་ཏོག་དང་པདྨ་བཞད་པའི་ཚལ་ཇི་སྙེད་འབུལ་བ་རྣམས་དང༌།
གཞན་ཡང་རིན་པོ་ཆེའི་རྒྱན་ཕྲེང་སོགས་ནས་སྒེག་མཛེས་བྱེད་པའི་རྒྱན་ཕྲེང་རྣམས་ནི་མེ་ཏོག་གི་མཆོད་པ་དང༌། བྱུག་པ་དང་སྤོས་ཀྱི་བྱེ་བྲག་ག་པུར། ཙནྡན་དཀར་དམར། སྤོས་དཀར། བཟང་དྲུག་ལ་སོགས་པའི་སྨན་དང༌། དྲི་ཞིམ་པ་ཨ་ག་རུ་དང་མཁན་དཀར་ཤུག་པ་ལ་སོགས་པ་ལྷན་སྐྱེས་ཀྱི་སྤོས་དང༌། སྦྱར་བའི་སྤོས་རིགས་ཇི་སྙེད་བསྲེགས་པའི་དུད་སྤྲིན་གྱི་ངད་པས་བདུགས་ཤིང་བསང་བ་དང༌། གཞན་ཡང་དྲི་ཞིམ་སྤོས་ཀྱི་ཆུས་ལུས་ལ་བྱུག་པ་དང་ཁྲུས་བྱེད་པ་རྣམས་ཀྱིས་བསང་ཞིང་དག་པར་བྱེད་པ་ནི། བྱུག་པ་དང་སྤོས་ཀྱི་མཆོད་པ་དང༌། སྒྲིབ་པའི་མུན་པ་སེལ་བར་བྱེད་པའི་སྒྲོན་མ་མར་མེ་དང༌།
འབྲུ་མར་གྱི་མར་མེ། རྩྭ་དང་ཤིང་དང་འདམ་བུ་འོད་མའི་སྒྲོན་མ་དང༌། རིན་པོ་ཆེ་དང་ནོར་བུའི་སྒྲོན་མ། ཉི་མ། ཟླ་བ། མེ་ལོང་ལ་སོགས་པའི་མར་མེའི་མཆོད་པ་དང༌། དྲི་ཆབ་བམ་དྲིའི་བྱུག་པ་ནི་ལུས་ཀྱི་དྲི་མ་ངན་པ་བསལ་བ་དང༌། ཚ་བས་གདུང་བ་བསིལ་བ་དང་ལུས་རེག་ན་ཚིམ་པའི་བདེ་བ་སྟེར་བར་བྱེད་པ་ནི་དྲི་ཆབ་ཀྱི་མཆོད་པ་དང༌། ལུས་བརྟས་པར་བྱེད་པ་ལྷ་དང་མིའི་ཁ་ཟས་པའི་བཟའ་བ་དང༌། བཅའ་བ་བཟང་པོ་ཁ་དོག་དྲི་རོ་ནུས་པ་ཕུན་སུམ་ཚོགས་པ་དང་ལྡན་པའི་ལྷ་བཤོས་དང༌།
གཏོར་མ་རྒྱན་གྱིས་བརྒྱན་པ་ཇི་ལྟར་འབྱོར་པས་མཆོད་པ་ནི་ཞལ་ཟས་ཀྱི་མཆོད་པ་དང༌། སྙན་ཅིང་འཇེབས་པའི་རོལ་མོའི་བྱེ་བྲག་སྒྲ་བརྙན། གླིང་བུ། སིལ་སྙན། རྔ་དང་རྫ་རྔ། རྔ་ཟླུམ་པ་སོགས་པ་དང༌། སྒྲ་དོན་གབ་ཚིག་སོགས་རྒྱན་གྱི་ལམ་ནས་དྲངས་པའི་བསྟོད་དབྱངས་སྙན་བརྗིད་རྣམས་ཀྱིས་མཆོད་པ་ནི་རོལ་མོའི་མཆོད་པ་སྟེ། ཉེ་བར་སྤྱད་པའི་འོས་སུ་གྱུར་པས་ཉེར་སྤྱོད་ཀྱི་མཆོད་པ་དང༌། འདོད་པའི་ཡོན་ཏན་ལྔ་ནི་འཇིག་རྟེན་ཁམས་ཀྱི་ཕྱོགས་བཅུ་དུས་གསུམ་ཀུན་ན་ཁ་དོག་དང་དབྱིབས་ཀྱིས་བསྡུས་པའི་གཟུགས་དང་སྐྱེ་མཆེད་མཛེས་ཤིང་ལྟ་བས་ཆོག་མི་ཤེས་པ་ལ། སླར་ཡང་དར་དང་རིན་པོ་ཆེ་དང་མེ་ཏོག་ཕྲེང་བ་ལ་སོགས་སྒེག་བྱེད་རྒྱན་གྱིས་བརྒྱན་པའི་གཟུགས་མཆོག་ཇི་སྙེད་པ་བློས་བླངས་ནས་འབུལ་བ་ནི་གཟུགས་ཀྱི་མཆོད་པ་དང༌།
སྒྲ་དང་དྲི་རོ་རྣམས་གོང་དུ་བསྟན་པ་ལྟར་དང༌། རེག་བྱའི་ཡོན་ཏན་སྲབ་འཇམ་ཡང་བ། དྭངས་ཤིང་སྒྲིབ་མེད་པ་དཱུ་ཀུ་ལ་དང༌། ཀཱ་ཤི་ཀ་དང་ཀ་ཙི་ལིནྡ་ལ་སོགས་པའི་ལྷའི་གོས་བཟང་ཁ་དོག་བཟང་ཤིང་མཛེས་པ། ལུས་ལ་རེག་ན་དྲོ་འཇམ་བདེ་བ་ཕུན་སུམ་ཚོགས་པ་བསྐྱེད་པའི་བགོ་བ་ཇི་སྙེད་ཡོད་པ་བློས་འབུལ་བ་རེག་བྱའི་མཆོད་པ་སྟེ། ཕྱིའི་མཆོད་པ་དཔེར་མཚོན་ཙམ་ཡིན་ལ། མཆོད་ཡོན་ལ་སོགས་པ་དེ་དག་ཕུལ་བས་རྟག་ཏུ་གཟུགས་མཛེས་ཤིང་ལུས་ལ་ཙནྡན་གྱི་དྲི་བྲོ་དང་ཚུལ་ཁྲིམས་རྣམ་པར་དག་པར་འགྱུར་བ་ལ་སོགས་པའི་ཕན་ཡོན་མང་དུ་བཤད་པ་ཡོད་ཀྱང་འདིར་མ་སྤྲོས་སོ། ། དེ་ལྟར་ན་འབྲས་བུ་རྡོ་རྗེ་ཐེག་པའི་ལུགས་ལ། འདོད་པའི་ཡོན་ཏན་ཐམས་ཅད་ལམ་དུ་བྱེད་པའི་སྒོ་ནས་བླ་མ་དང་ལྷག་པའི་ལྷ་དབྱེར་མེད་པར་མཉེས་པར་བྱེད་པས་བསྐལ་པ་གྲངས་མེད་མང་པོར་བསྒྲུབ་བྱའི་ཚོགས་ཀྱང་མཐོང་བའི་ཆོས་འདིར་རྫོགས་པར་བྱེད་པ་སྟེ། ཇི་སྐད་དུ།
དཔལ་གསང་བ་འདུས་པ་ལས། ཆགས་ཅན་ཡེ་ཤེས་འདོད་པ་ཡིས། ། རྟག་ཏུ་འདོད་ཡོན་ལྔ་རྣམས་བསྟེན། ། ཞེས་སོགས་རྒྱ་ཆེར་འབྱུང་སྟེ། དེ་རྣམས་ཀྱིས་བསང་མཆོད་ཀྱི་ཆོ་ག་དངོས་ཤུགས་ལས་བསྟན་པའི་ཚུལ་གྱིས་བྱུང་ཁུངས་ཅི་རིགས་པར་བསྟན་ཟིན་ཏོ། ། སྤྱི་དོན་གཉིས་པ་བསང་མཆོད་ཀྱི་རྣམ་པར་གཞག་པ་ལ་གསུམ་སྟེ། ལུགས་སྲོལ་གང་དུ་གཏོགས་ངོས་གཟུང་བ། དེ་ལ་རྣམ་པར་དཔྱད་པ། བསང་མཆོད་ཀྱི་ཆོ་ག་དངོས་སོ། ། དང་པོ་ནི།
གོང་དུ་བསྟན་པ་ལྟར་བསང་མཆོད་འདི་དག་ནི། ཐབས་ཀྱིས་མ་ཟིན་པ་དང༌། ཟིན་པ་ཕྱི་ནང་གི་གྲུབ་མཐའ་ཀུན་དུ་མིང་འདོགས་དམིགས་བསལ་གྱིས་མཐོན་པ་མ་གཏོགས་པ། བསང་མཆོད་དབུལ་ཡུལ་འཁོར་འདས་མགྲོན་རིགས། བསམ་པ་རང་གཞན་ཕན་འདོད། དངོས་པོ་འདོད་པའི་ཡོན་ཏན་རྣམས་ཐོག་མ་ཉིད་ནས་གྲུབ་པ་དང༌། བྱེ་བྲག་ཏུ་སྐབས་སུ་བབ་པ་བསང་མཆོད་ཀྱི་ཆོ་ག་ཉིད་ནི་མདོ་སྔགས་ཐུན་མོང་བའི་ཚོགས་བསགས་ཡིན་ལ། ཁྱད་པར་སྔགས་ཀྱི་ཆོ་གའི་བདག་མདུན་གྱི་ཚུལ་དུ་བསྒྲུབས་ནས་མཆོད་པ་སྟེ། དེའང་རྒྱུད་སྡེ་བཞི་ཆར་ནས་བསྟན་པའི་ལྷའི་རྣམ་པ་རྗེས་སུ་ཆགས་པ་དང་ཁྲོ་བ་དང་ཞི་བ་དང་སྣ་ཚོགས་པའི་ཉམས་དང་ལྡན་པའི་ཚུལ་དུ་ཡོད་པས་དེ་ཉིད་འདུས་པ་ལ་སོགས་པ་རྣལ་འབྱོར་རྒྱུད་དམ། རྣལ་འབྱོར་བླ་ན་མེད་པའི་རྒྱུད་དང་མཐུན་པར་བསྡེབས་པའི་ཆོ་གར་གཟུང་དུ་བཏུབ་སྟེ།
རྣལ་འབྱོར་གོང་མའི་འོག་ཏུ་གཞན་གསུམ་པོ་ཐམས་ཅད་ཆུད་དགོས་པའི་ཕྱིར། དེའང་ཇི་ལྟར་ཞེ་ན། ཚུལ་འདི་ནི། གཞན་དུ་བླ་མ་དང་ཡི་དམ་རྣམས་ཀྱི་མཆོད་པའི་ཆོ་ག་དང༌། མཎྜལ་མཆོད་པའི་ཆོ་ག་དང༌། གཏོར་མའི་རྣལ་འབྱོར་དང༌། ཆབ་གཏོར་སོགས་མཆོད་སྦྱིན་གཏོར་མའི་རྣལ་འབྱོར་དང༌། སྲེག་བླུགས་ཀྱི་རྣལ་འབྱོར་གསུར་བསྔོ་ལ་སོགས་པ་དང་མཚུངས་པར་མཆོད་སྦྱིན་གྱི་ཆོ་ག་དོན་ལ་ཚོགས་གཉིས་གསོག་པའི་ཐབས་ཁྱད་པར་བ་ཉིད་དོ། ། གཉིས་པ་ནི། ཁ་ཅིག་བསང་མཆོད་འདི་གཡུང་དྲུང་བོན་གྱི་ལུགས་ཡིན་ཞེས་སྨྲ་སྟེ།
སྤྱིར་བོད་ཡུལ་འདིར་སྔར་བོན་པོའི་ལུགས་སྲོལ་དར་ཆེ་བ་བྱུང་བས། གས་ས་མཁར་དང་བོང་སོ་བརྩིགས་པ་སོགས་ཐོར་བུར་འདྲེས་པ་ཡོད་འགྲོ་རང༌། བསང་གཞུང་འདི་ལ་བོན་གྱི་སྟོན་པ་དང་རིག་འཛིན་བརྒྱུད་པ། བོན་ལྷ་གཙོ་བོར་བྱས་པ་ཅི་ཡང་མ་མཐོང་བས་བོན་ལུགས་ཡིན་པའི་ཤེས་བྱེད་མེད་ཅིང༌། གཞི་བདག་བོན་རི་ཡིན་ཞེས་པ་ལྟ་བུ་སྨྲ་བ་ཙམ་གྱིས་དེའི་ལུགས་སུ་མི་འགྲོ་སྟེ། འཇིག་རྟེན་པའི་མགྲོན་རིགས་མཆོད་པ་ལ་བན་བོན་སོ་སོར་དབྱེར་མེད་པའི་ཕྱིར། གཅིག་ཏུ་ན་བོན་ལུགས་ཡིན་དུ་ཆུག་ཀྱང༌། སྟོན་པ་ཡང་དག་པར་རྫོགས་པའི་སངས་རྒྱས་ནས་བརྩམས་ཏེ་རང་རང་གི་རྩ་བའི་བླ་མའི་བར་བརྒྱུད་པ་བར་མ་ཆད་པ་ལས་བྱུང་བའི་ལམ་སྲོལ། སྐྱབས་ཡུལ་དུ་བླ་མེད་དཀོན་མཆོག་གསུམ་གཟུང༌། ལྟ་བ་མཐའ་བྲལ་དབུ་མ་དང་མཐུན།
སྒོམ་པ་བྱང་ཆུབ་ཀྱི་སེམས་གཉིས་དང་བསྐྱེད་རྫོགས་ཟུང་འབྲེལ་གྱི་རྣལ་འབྱོར། སྤྱོད་པ་མདོ་སྔགས་ལུགས་ཀྱི་བྱང་ཆུབ་སེམས་དཔའི་སྤྱོད་པ་རྒྱ་མཚོ་ལྟ་བུར་སྤྱད་པ་རྣམས་ཡོད་ན། བོན་པོའམ་མུ་སྟེགས་བྱེད་ཀྱི་ལུགས་སུ་བཏགས་པ་གང་ཡིན་ཡང་ཐལ་སྦྱར་གྱིས་བཏུད་པའི་འོས་སུ་གྱུར་ཏེ། དཔེར་ན་རྒྱ་གར་དུ་སློབ་དཔོན་ཕ་ཁོལ་དང༌། བོད་འདིར་ཡང་རོང་སྟོན་ཤེས་བྱ་ཀུན་རིག་སོགས་ཀྱང་དང་པོར་མུ་སྟེགས་དང་བོན་པོ་ཡིན་ཡང་ཕྱི་ནས་སངས་རྒྱས་བསྟན་པའི་སྣང་བྱེད་ཆེན་པོར་གྱུར་པ་ལྟ་བུའོ། ། འགའ་ཞིག་བསང་གཞུང་རྒྱ་གར་ནས་བོད་དུ་འགྱུར་བ་མེད་པས། འདི་ཉིད་སློབ་དཔོན་པདྨས་བསང་བརྔན་གྱི་གཞུང་མཛད་པས་དེ་ཉིད་ནས་དར་བ་ཡིན་ནོ་ཞེ་ན། བོད་ཀྱི་ལྷ་སྲིན་དྲེགས་པ་ཅན་དང་གཞི་བདག་ལ་སོགས་པ་དམིགས་བསལ་དགོས་པ་རྣམས་མ་གཏོགས་བསང་མཆོད་འབུལ་བའི་སྲོལ་དེ་སྔོན་ཆད་འཕགས་པའི་ཡུལ་གྲུ་གང་དུའང་མ་བྱུང་བའི་མཆོད་པའི་ཆོ་ག་ཞིག་མཛད་པའང་མི་རིགས་ལ། གཅིག་ཏུ་དེ་ཕན་ཆད་འཁོར་བ་ན་ཡུལ་འདོད་པ་ལྔར་ཡུལ་ཅན་གྱིས་ལོངས་སུ་སྤྱད་མི་དགོས་པའི་ཆགས་བྲལ་དུ་གྱུར་པའམ། ཆགས་བྲལ་དུ་མ་གྱུར་ཀྱང་དབང་དོན་སོ་སོར་འབྲེལ་མེད་དུ་གནས་པར་གྱུར་པ་གང་ཡིན།
དེའི་ཚེ་སྐྱེས་བུ་དམ་པ་རྣམས་ཀྱང་ཡུལ་ཅན་ཡུལ་ལ་ལོངས་སྤྱད་པ་ན། དེ་དག་དགེ་སྦྱོར་གྱི་རྩིས་མ་ཟིན་པར་ལུང་མ་བསྟན་ནམ་བཏང་སྙོམས་སུ་ལུས་པ་གང་ཡིན་སྨྲ་དགོས་པའི་ཕྱིར། གལ་ཏེ་བོན་པོའི་ལུགས་སྲོལ་ཉིད་ཡིན་ཏེ་དེའི་བསང་གཞུང་ཞིག་ལ་གཞིར་བྱས་ནས་སློབ་དཔོན་པདྨས་མཛད་པ་ཡིན་ནོ་ཞེ་ན། སྐྱབས་ཡུལ་དཀོན་མཆོག་གསུམ་གཟུང་བ་སོགས་སྔ་མར་མཚུངས་སོ། ། དེས་ན་རང་ལུགས་རྒྱ་གར་ནས་བོད་དུ་འགྱུར་བའི་བསང་མཆོད་ཀྱི་གཞུང་ད་ལྟའི་བཀའ་དང་དགོངས་འགྲེལ་གྱི་ཁྲོད་ན་ཟུར་བཀོལ་ཞིག་བཞུགས་པ་མ་མངོན་ནའང༌། མེད་པ་ཁོ་ན་ཁས་འཆེ་བྱར་མི་བཏུབ་སྟེ། བོད་ཀྱི་ཡུལ་དུ་མ་འགྱུར་བའི་བཀའ་དང་བསྟན་བཅོས་མང་དུ་ཡོད་ཚུལ་གསུངས་པའི་ཕྱིར། དེས་ན་བསང་མཆོད་ཆོ་ག་རྒྱ་གཞུང་ནས་ཟུར་བཀོལ་མ་བྱུང་བ་ཙམ་མ་གཏོགས་པར། མདོ་སྔགས་ཀྱི་གཞུང་ཆེན་རྣམས་སུ་ཉེ་བར་སྤྱོད་པའི་སྐབས་ནས་བདུག་སྤོས་ཀྱི་མཆོད་པ་དང༌། འདོད་ཡོན་ལྔའི་སྐབས་ནས་དྲིའི་མཆོད་པ་སྟེ།
དེའང་མཆོད་འབུལ་ཚིགས་སུ་བཅད་པ་སྤྱོད་འཇུག་ལས། སྤོས་མཆོག་ཡིད་འཕྲོག་དྲི་ངད་ཁྱབ་པ་ཡི། ། བདུག་པའི་སྤྲིན་ཚོགས་རྣམས་ཀྱང་དེ་ལ་འབུལ། ། ཞེས་དང༌། ཕྱོགས་དུས་ཀུན་ན་ཙནྡན་སྦྲུལ་སྙིང་དང༌། ། ཨ་གར་ནག་སོགས་དབང་པོ་ཚིམ་བྱེད་པ། ། ཞེས་དང༌། ག་པུར་ཨ་ག་ར་ཛཱ་ཏི་ལ་སོགས་པ། ། ལེགས་པར་སྦྱར་བ་ལས་བྱུང་དྲི་ཡི་ཚོགས། ། རྣམ་གསུམ་དྲི་ཡི་རྡོ་རྗེ་མར་བྱས་ནས། །
དཀྱིལ་འཁོར་ལྷ་ཚོགས་རྣམས་ལ་དབུལ་བར་བགྱི། ། ཞེས་བྱ་བ་ལ་སོགས་པ་གོང་དུ་སྨོས་ལྟར་འབྱུང་བའི་ཕྱིའི་མཆོད་པ་དེ་རྣམས་ལས། སློབ་དཔོན་པདྨ་ལ་སོགས་པ་མཁས་གྲུབ་རྣམས་ཀྱིས་བསང་མཆོད་ཀྱི་ཆོ་ག་ཟུར་དུ་བཀར་བའི་ཚོགས་བསགས་ཁྱད་པར་བ་བྱས་པ་ཞིག་ཏུ་ཁས་བླངས་དགོས་སོ། ། གཉིས་པ་ནི། བསང་མཆོད་འདི་གཙོ་བོར་དག་བྱེད་དང་གཙང་བྱེད་དྲི་ཞིམ་བདུག་པའི་སྤྲིན་གྱི་མཆོད་པས་ཚོགས་གསོག་པའི་ཐབས་བླ་ན་མེད་པ་སྟེ། ཇི་ལྟར་ཞེ་ན། གོང་དུ་སྨོས་པའི་ཉེར་སྤྱོད་པ་རྣམས་དང༌། འདོད་ཡོན་ལྔ་ལ་སོགས་པ་དངོས་སུ་བཤམས་པའི་མཆོད་གཏོར་སྤྱན་གཟིགས་ལ་སོགས་པ་དང༌། བསང་གི་དུད་སྤྲིན་གྱི་ཁ་དོག་བཟང་ཞིང་དྭངས་གསལ་སྒྲིབ་པ་མེད་པ་དང༌། དུད་སྤྲིན་འཕྲོ་འདུའི་དབྱིབས་ཀྱི་ཁྱད་པར་སྐད་ཅིག་རེ་ལའང་གཟུགས་དབྱིབས་སྣ་ཚོགས་སྟོན་པར་བྱེད་པས་གཟུགས་ཀྱི་མཆོད་པ་དང༌།
བསང་མཆོད་ཀྱི་ཆོ་ག་ལ་མིང་ཚིག་ཡི་གེ་འདུས་པའི་རྗོད་བྱེད་ཚིག་སྦྱོར་ཕུན་སུམ་ཚོགས་པ་དང༌། རྔ་དུང༌། སིལ་སྙན། གླིང་བུ་ལ་སོགས་པ་སྒྲ་དབྱངས་ཕུན་སུམ་ཚོགས་པའི་ཡོན་ཏན་དང་ལྡན་པས་སྒྲ་དབྱངས་ཀྱི་མཆོད་པ་དང༌། དྲི་ཞིམ་ཕུན་སུམ་ཚོགས་པས་དབང་པོ་ཀུན་ནས་ཚིམ་པར་བྱེད་པའི་ཡོན་ཏན་དང་ལྡན་པས་དྲིའི་མཆོད་པ། བསང་རྫས་ལ་དཀར་གསུམ་མངར་གསུམ་ཇ་ཆང་ཟས་མཆོག་གི་བྱེ་བྲག་དཔག་ཏུ་མེད་པ་བསྲེགས་པས་རོ་བཅུད་ནུས་མཐུ་ཕུན་སུམ་ཚོགས་པའི་ཡོན་ཏན་དང་ལྡན་པས་རོའི་མཆོད་པ་སྟེ། དཔེར་ན་སྦྱིན་སྲེག་གི་རྫས་ལ་བཟའ་བཅའི་བྱེ་བྲག་མང་དུ་བསྲེག་པ་ལྟ་བུ་དང༌། བསང་མཆོད་ཀྱི་རྒྱུ་ལ་སྨན་སྤོས་བྱེ་བྲག་ཇི་སྙེད་བསྲེགས་པའི་དྲི་ངད་ཀྱི་ལུས་དང་དབང་པོའི་སྒོ་རྣམས་སུ་རེག་པ་ཙམ་གྱི་ལུས་དང་དབང་པོ་ཚིམ་ཞིང་བདེ་བ་སྟེར་བའི་རེག་པ་ཕུན་སུམ་ཚོགས་པ་དང་ལྡན་པས་རེག་བྱའི་མཆོད་པ་སྟེ་འདོད་པའི་ཡོན་ཏན་ལྔ་དང་ལྡན་པར་འགྱུར་བ་རྣམས་ནི་དངོས་སུ་བཤམས་པའི་ཡོན་ཏན་དང༌། མཆོད་འབུལ་བྱེད་པ་པོའི་ཏིང་ངེ་འཛིན་གྱི་སྟོབས་ཀྱིས། དུད་སྤྲིན་དང་འོད་ཟེར་གྱི་རྩེ་མོ་རེ་རེ་ལས་ཀྱང་ཉེར་སྤྱོད་འདོད་ཡོན་ལ་སོགས་པ་མཆོད་པའི་བྱེ་བྲག་དཔག་ཏུ་མེད་པས་སངས་རྒྱས་ཀྱི་ཞིང་བྱེ་བ་ཕྲག་གི་རྒྱས་པར་འགེངས་པའི་མཆོད་པའི་ཡོ་བྱད་བྱང་ཆུབ་སེམས་དཔའ་ཀུན་དུ་བཟང་པོའི་རྣམ་པར་འཕྲུལ་པའི་རྗེས་སུ་འགྲོ་བས་མཆོད་ཅིང༌།
དེ་དག་ཀྱང་འཁོར་གསུམ་རྣམ་པར་མི་རྟོག་པའི་སྒྱུ་འཕྲུལ་གྱི་དབུལ་བར་བྱེད་པ་ཡིན་ནོ། ། མདོར་ན་སྐྱབས་ཡུལ་དཀོན་མཆོག་གསུམ་གཙོ་བོར་བཞུགས་པའི་ཡོན་ཏན་གྱི་ཞིང་དཔག་ཏུ་མེད་པ་རྣམས་ལ་མཆོད་པའི་ཁྱད་པར་མང་པོས་བསྟི་སྟང་དང༌། བླ་མར་བྱེད་པ་དང་རི་མོར་བྱེད་པ་དང༌། རྗེད་པར་བྱེད་པ་དང༌། ཕྱག་འཚལ་བ་དང༌། མཆོད་པ་འབུལ་བ་དང༌། བསྔགས་པ་བརྗོད་པས་གསོལ་བ་འདེབས་པ་རྣམས་ཀྱིས། གནས་སྐབས་མཐར་ཐུག་ཀུན་དུ་བསླུ་བ་ཅི་ཞིག་སྟེ། ཕལ་པོ་ཆེ་ལས། རིགས་པར་བརྩོན་པ་དཀོན་མཆོག་གསུམ་རྣམས་ལ། །
སྦྱོར་བ་སྐྱོ་བ་མེད་པས་མཆོད་བྱས་ན། ། དེ་དག་བདུད་བཞིའི་ལམ་ལས་རབ་འདས་ཏེ། ། བྱང་ཆུབ་བླ་མེད་མྱུར་དུ་རེག་པར་འགྱུར། ། ཞེས་སོགས་རྒྱ་ཆེར་འབྱུང་བ་ལས་རྟོགས་པར་བྱའོ། ། དེ་བཞིན་དུ་སྙིང་རྗེའི་སེམས་དང་ལྡན་པས་འཇིག་རྟེན་པའི་ལྷ་ཀླུ་འབྱུང་པོར་གཏོགས་པ་ལ་སོགས་པའི་སྡེ་བརྒྱད་དང༌། ས་བདག གཞི་བདག ལམ་ལྷ། དགྲ་ལྷ་འགོ་བའི་ལྷ་ལ་སོགས་ཕན་གནོད་བྱེད་པོར་བཏགས་པ་རྣམས་ལ་མཆོད་སྦྱིན་བྱས་པས། རང་ཉིད་ཀྱི་སྦྱིན་པ་རྣམ་པ་བཞིའི་ཕ་རོལ་ཏུ་ཕྱིན་པར་འགྱུར་བ་དང༌།
གནས་སྐབས་སུ་རང་གཞན་གྱིས་དངོས་དང་བརྒྱུད་ནས་དེ་དག་ལ་ཕོག་ཐུག་ཏུ་འགྱུར་བའི་དམེ་འཁྲུག་ཐབ་གཞོབ་ལ་སོགས་པ་བྱ་བྱེད་ནོངས་པའི་ཉེས་པས་གོས་པ་ཐམས་ཅད་བསང་ཞིང་སྦྱོང་བར་བྱེད་པ་དང༌། དེ་དག་རང་རང་འདོད་པའི་དངོས་པོ་དེ་དང་དེས་དགྱེས་ཤིང་ཚིམ་པར་གྱུར་ནས་གནོད་པ་དང་གདུག་པའི་བསམ་སྦྱོར་ཐམས་ཅད་ཞི་བ་དང༌། རང་རང་སོ་སོའི་ནུས་མཐུ་གང་ཡོད་ཀྱི་སྒོ་ནས་སེམས་ཅན་གྱི་ཁམས་སུ་བདེ་ཞིང་སྐྱིད་པ་དང༌། ལོ་ལེགས་པ་ལ་སོགས་པའི་དཔལ་ཀུན་འཕེལ་བའི་སྟོང་གྲོགས་བྱེད་པར་འགྱུར་བས། སེམས་ཅན་ལ་ཕན་བདེ་རྒྱ་ཆེན་པོ་འབྱུང་བའི་དགོས་པ་ཡོད་པའི་ཕྱིར་རོ། ། གསུམ་པ་ལ་སྦྱོར་བ་དང༌། དངོས་གཞི། རྗེས་གསུམ་ལས། དང་པོ་ནི། བསང་མཆོད་འདིའི་གཏོར་མ་ལ་རྒྱས་འབྲིང་བསྡུས་གསུམ་ལས།
རྒྱས་པར་དགོས་པའི་གཏོར་མ་ནི། དེའི་སྦྱོར་བ་སྣོད་གཙང་དུ། ། ཟན་ལེབ་ཟླུམ་པོ་རིམ་གསུམ་སྟེང༌། ། དབུས་སུ་དཀོན་མཆོག་སྤྱིའི་ཟླུམ་གཏོར། ། གཡས་གཡོན་ཆོས་སྐྱོང་གཞི་བདག་གཏོར། ། བང་རིམ་བར་པར་ཟུར་གསུམ་དང༌། ། ཟུར་བཞི་ཟུར་ལྔ་གཅུས་གཏོར་གཉིས། ། སྨན་ཞལ་སྟོད་སྨད་ཟུར་གསུམ་བཞི། ། བདུད་མཁར་ཟླུམ་པོ་འདབ་གསུམ་པ། ། འབྲང་ཆུང་གླིང་བཞིའི་གཟུགས་དབྱིབས་ཅན། །
བང་རིམ་འོག་མར་རྒྱལ་སྲིད་བདུན། ། བཀྲ་ཤིས་བརྒྱད་སོགས་མཆོད་པའི་ཕྲེང༌། ། ཁྱུང་འབྲུག་སེང་གེ་གཡག་ལུག་སོགས། ། འབྲིང་དབུས་དཀོན་མཆོག་སྤྱི་གཏོར་ལ། ། ཕྱོགས་མཚམས་གཡག་ལུག་ར་ཤ་བ། ། གནའ་བ་དགོ་བ་གཉེན་བསེ་རུ། ། མཐའ་སྐོར་ཀུན་དུ་མཐེབ་ཀྱུ་དང༌། ། ཟན་རིལ་ཆང་སྐྲད་བདུན་རེ་བསྐོར། ། བསྡུས་པར་ཉེར་སྤྱོད་ཕྱེ་མར་ཙམ། ། གཞན་ཡང་ཕྱེ་མར་ཇ་སོགས་དང༌། །
ཤིང་རྩི་སྨིན་གྱི་དུད་པ་བཏང༌། ། ཞེས་པ་ལྟར་ཏེ། དེ་དག་གི་དམིགས་བསལ་ནི། དབུས་ཀྱི་ཟླུམ་གཏོར་བླ་མ་དཀོན་མཆོག་སྤྱིའི་གཏོར་མ། གཡས་ཀྱི་ཟླུམ་གཏོར་ཆོས་སྐྱོང་དང་གཡོན་གྱི་དཀར་གཏོར་གཞི་བདག་སྤྱིའི་འོ། ། ཟུར་གསུམ་པ་ནི་གཉན་དང་བཙན་གྱི་རིགས་དང༌། ཟུར་བཞི་པ་ནི་རྒྱལ་པོའི་རིགས། ཟུར་ལྔ་པ་ནི་ཐེའུ་རང་རིགས། གཅུས་གཏོར་གཉིས་ནི་མ་མོ་དང་དམ་སྲིའི་རིགས། སྨན་ཞལ་ནི་སྨན་གྱི་རིགས།
སྟོད་ཟུར་གསུམ་སྨད་ཟུར་བཞི་པ་གཟའི་རིགས། བདུད་མཁར་བཤོས་ཟླུམ་མཐེབ་ཀྱུས་བསྐོར་བ་ནི་ཀླུ་དང་ས་བདག་རིགས། འབྲང་ཆུང་ནི་ལྷའི་རིགས། སྨད་གླིང་བཞིའི་དབྱིབས་ལ་སྟོད་མི་གཟུགས་ཅན་ནི་དེ་དག་ནས་འོངས་པའི་གནོད་སྦྱིན་གྱི་རིགས། གཉིས་པ་འབྲིང་པོ་དཀོན་མཆོག་སྤྱི་ལ་ཟླུམ་གཏོར་དང༌། ཟན་རིལ་ཆང་བུ་མཐེབ་ཀྱུ་རྣམས་ནི་དེ་དག་ཏུ་མཐུས་པའི་མགྲོན་རིགས་རྣམས་ཀྱིའོ། ། གཞན་རྣམས་ནི་མཆོད་རྫས་དང་སྤྱན་གཟིགས་དཀོར་ནོར་རྣམས་སོ། ། གཞན་ཡང་ཇ་དཀར་ཆང་ཕུད། ཤིང་རྩི་སྨན་སྤོས་སྣ་ཚོགས་ཀྱི་དུད་སྤྲིན་བཏང་བ་དང༌། ཉེར་སྤྱོད་ཕྱེ་མར་མདའ་དར་བ་དན་སོགས་ཀྱང་བཤམ་མོ། །
གཉིས་པ་ནི། དངོས་གཞིར་བདག་བསྐྱེད་སྤྱན་དྲངས་མཆོད། ། ཕྲིན་ལས་ཞུ་ཞིང་ཕྱྭ་གཡང་དགུག ། ཅེས་པ་ལྟར་ལྔ་ལས། དང་པོ་བདག་བསྐྱེད་པ་ལ་གཉིས། སྔོན་འགྲོ་དང་དངོས་གཞིའོ། ། དང་པོ་ལ་གཉིས་ཏེ། བྱིན་གྱིས་བརླབ་པ། སྐྱབས་འགྲོ་སེམས་བསྐྱེད་དོ། ། དང་པོ་ནི།
མཆོད་གཏོར་རྣམས་ལ་དམིགས་ཏེ་སྔགས་དྲུག་ཕྱག་རྒྱ་དང་བཅས་པས་མཆོད་གཏོར་རྣམས་དྭངས་ཤིང་ཐོགས་པ་མེད་པ་རྒྱ་ཆེར་སྤེལ་བ་ནི་བྱིན་གྱིས་བརླབ་པའོ། ། གཉིས་པ་ནི་ཡི་དམ་ལྷ་རང་གང་མོས་ཀྱི་རྣལ་འབྱོར་གྱི་ང་རྒྱལ་ལ་གནས་པས་ཆོག་མོད། འདིར་བསིལ་ལྡན་ལྗོངས་ཀྱི་མགོན་པོ་སྤྱན་རས་གཟིགས་བྱེད་པ་ཀུན་ལ་ཁྱབ་ཆེ་བའི་དབང་དུ་བྱས་ཏེ། དེའང་མདུན་གྱི་ནམ་མཁར་བླ་མ་དཀོན་མཆོག་གསུམ་གྱི་ཚོགས་བཞུགས་པ་ལ་བདག་གཞན་སེམས་ཅན་ཐམས་ཅད་ཀྱིས་སྐྱབས་སུ་འགྲོ་བ་ནི་སྐྱབས་འགྲོ་དང༌། སེམས་ཅན་གྱི་དོན་དུ་སངས་རྒྱས་ཐོབ་པའི་ཕྱིར། མཆོད་སྦྱིན་བསང་གི་མཆོད་པ་ལ་འཇུག་པར་བགྱིའོ་སྙམ་པ་ནི་སེམས་བསྐྱེད་དོ། ། གཉིས་པ་ནི། སྭ་བྷཱ་ཝའི་སྔགས་དོན་ལྟར་ཆོས་ཐམས་ཅད་སྟོང་ཉིད་དུ་བསྒོམ་པས་ཡེ་ཤེས་ཀྱི་ཚོགས་བསགས་ཏེ། དེའི་ངང་ལས་པདྨ་དང་ཟླ་བའི་སྟེང་དུ་ཧྲཱིཿལས་འཕགས་པ་ཐུགས་རྗེ་ཆེན་པོ་ཕྱག་གཉིས་གཡས་མཆོག་སྦྱིན། གཡོན་པདྨ་དཀར་པོ་འཛིན་པའམ་ཕྱག་བཞི་པ་གང་རུང་རྒྱན་དང་ཆ་བྱད་ཡོངས་སུ་རྫོགས་པའི་སྤྱི་བོར་རིགས་བདག་འོད་དཔག་མེད་ཀྱི་དབུ་རྒྱན་དང་བཅས་པར་གསལ་བཏབ་ལ།
ཐུགས་ཀར་སྔགས་ཕྲེང་གིས་བསྐོར་བ་ལས་འོད་ཟེར་སྤྲོ་བསྡུའི་དམིགས་པ་དང་བཅས་ནས། ཡི་གེ་དྲུག་པའི་བཟླས་པ་ཅི་ནུས་བྱ་བ་ནི་བདག་བསྐྱེད་པའོ། ། གཉིས་པ་ནི། རང་ཡི་དམ་དུ་གསལ་བའི་ཐུགས་ཀའི་ས་བོན་ལས་འོད་ཟེར་འཕྲོས་པས། འཇིག་རྟེན་ལས་འདས་པ་དང་འཇིག་རྟེན་པའི་མགྲོན་རིགས་ཐམས་ཅད་སྟེང་ནས་བྱོན་པ་རྣམས་ཁ་བ་བུ་ཡུག་འཚུབས་པ་ལྟ་བུ། འོག་ནས་བྱོན་པ་རྣམས་དབྱར་གྱི་ས་རླངས་རྡོལ་བ་ལྟ་བུ། བར་ནས་བྱོན་པ་རྣམས་དགེ་འདུན་མང་པོ་ཆོས་འཁོར་ལ་འདུ་བ་ལྟ་བུར་སྐད་ཅིག་གིས་བྱོན་པར་བསམས་པ་ནི་སྤྱན་དྲང་བའོ། ། གཉིས་པ་ནི། རང་གི་མདུན་གྱི་ནམ་མཁར་བླ་མ་དང་ཡི་དམ་ལྷ་ཚོགས། སངས་རྒྱས་སྲས་སློབ་བཅས་པའི་ཚོགས་བཞུགས་པ་དང༌།
དེའི་འོག་རོལ་དུ་བཀའ་སྲུང་ཆོས་སྐྱོང་ནོར་ལྷ་དང་འཇིག་རྟེན་སྐྱོང་བ་ས་བདག་གཞི་བདག་དགྲ་ལྷ་ལམ་ལྷ་ལ་སོགས་པའི་མཆོད་སྦྱིན་བྱ་བར་འོས་པའི་མགྲོན་རིགས་ཐམས་ཅད་རང་རང་གི་གཟུགས་དང་ཆ་ལུགས་ཀྱི་རྣམ་པ་ཅན་གྱིས་སོ་སོར་འོས་པའི་གདན་ལ་དགྱེས་བཞིན་དུ་བཞུགས་པར་བསམས་པ་ནི་བཞུགས་སུ་གསོལ་བའོ། ། གསུམ་པ་མཆོད་པ་ལ་གསུམ་སྟེ། འདོད་དགུ་དབུལ་བའི་མཆོད་པ། ཉམས་གྲིབ་སྦྱོང་བའི་བསང་མཆོད། བཤགས་པ་འབུལ་བའི་མཆོད་པའོ། ། དང་པོར་བདེན་པའི་སྟོབས་བརྗོད་པས་སོ་སོར་ཐོབ་པའི་ཕྱིར་བསྔོས་ནས། བྱེ་བྲག་ཏུ་དངོས་འབྱོར་ཡིད་སྤྲུལ་གྱི་མཆོད་སྤྲིན་ཉེ་བར་སྤྱོད་པ་བདུན་དང༌། འདོན་ཡོན་ལྔ་དང༌། རྒྱལ་སྲིད་བདུན། བཀྲ་ཤིས་རྟགས་བརྒྱད་ལ་སོགས་པ་ལྷ་མིའི་ཡུལ་གྱི་འདོད་ཡོན་ལོངས་སྤྱོད་དཔལ་འབྱོར་ཕུན་སུམ་ཚོགས་པ་ཐམས་ཅད་འབུལ་བ་ཡིན་ནོ། །
གཉིས་པ་ནི། ཁྱད་པར་དྲི་ཞིམ་སྤོས་ཀྱི་ཁྱད་པར་ལྷན་ཅིག་སྐྱེས་པ་དང༌། སྦྱོར་བའི་སྤོས་དང་ཤིང་རྩི་བཟང་པོ་སྣ་ཚོགས་དང༌། དཀར་མངར་ཕྱེ་མར་འབྲུ་རིགས་ལ་སོགས་པའི་འདོད་ཡོན་བཟའ་བཅའི་རིགས་གང་འབྱོར་དང་ལྷན་ཅིག་བསྲེགས་པའི་དྲི་བསུང་སྤྲིན་གྱི་ཕུང་པོ་ཁ་དོག་ཕུན་སུམ་ཚོགས་པ་བལྟས་པས་ཚིམ་པ། དྲི་ཕུན་སུམ་ཚོགས་པ་བསྣམ་པས་ཚིམ་པ། རོ་ཕུན་སུམ་ཚོགས་པ་མྱོང་བས་ཚིམ་པ། ནུས་པ་ཕུན་སུམ་ཚོགས་པ་སྲིད་ཞིའི་མགྲོན་སོ་སོར་གང་འདོད་པའི་ལོངས་སྤྱོད་ཟད་མི་ཤེས་པའི་དཔལ་གྱིས་རེ་བ་ཐམས་ཅད་ཡོངས་སུ་འགེངས་པར་ནུས་པའི་རང་བཞིན་ཅན་གྱི་མཆོད་སྤྲིན། སངས་རྒྱས་ཞིང་རབ་འབྱམས་རྒྱས་པར་འགེངས་ཤིང༌། དུད་སྤྲིན་དང་འོད་ཟེར་གྱི་རྩེ་མོ་རེ་རེ་ལས་ཀྱང་འཕགས་པ་ཀུན་དུ་བཟང་པོའི་མཆོད་སྤྲིན་ལྟ་བུ་བསམ་གྱིས་མི་ཁྱབ་པ་ལྷུན་གྱིས་གྲུབ་པའི་ཚུལ་གྱིས་འབྱུང་བ་དེ་ལྟ་བུ་གྱུར་པར་བསམས་ལ། མཆོད་པའི་ཁྱད་པར་དེ་དག་ཕུལ་བས་བླ་ན་མེད་པའི་སྐུ་གསུང་ཐུགས་ཀྱི་གསང་བ་མི་ཟད་ཡོན་ཏན་ནམ་མཁའི་མཛོད་ལ་དབང་དུ་འབྱོར་བའི་རྒྱལ་བ་སྲས་སློབ་སྲུང་མའི་ཚུལ་བསྟན་པ་རྣམས་ནི་བགྲེས་རྒུད་ཕོངས་པའི་སྡུག་བསྔལ་མཐའ་དག་ལ་རིང་དུ་འདས་པའི་ཕྱིར་དགྱེས་པར་བསྐྱེད་དུ་མ་མཆིས་མོད།
སེམས་ཅན་རྣམས་ཀྱི་སྒོ་གསུམ་བྱ་བྱེད་དང་བཅས་པའི་ཉེས་ལྟུང་སྒྲིབ་པའི་གྲིབ་དང་དྲི་མ་ཐམས་ཅད་སྦྱང་བའི་ཕྱིར་དང༌། བླ་ན་མེད་པ་བྱང་ཆུབ་ཀྱི་རྒྱུར་འགྱུར་བའི་ཚོགས་གཉིས་རྫོགས་པར་བྱ་བའི་ཕྱིར་དང༌། བསམ་དོན་གང་དང་གང་ཡིན་པའི་རེ་བ་དེ་དང་དེས་བསྐང་བའི་ཕྱིར། མཆོད་པའི་ཁྱད་པར་དེ་དང་དེ་ཤིན་ཏུ་དགྱེས་པའི་ཚུལ་གྱིས་བཞེས་ཤིང་རོལ་བ་དང༌། ཚིམ་པའི་ཚུལ་གྱིས་བཞེས་པར་མཛད་པ་ཡིན་པས་དེ་ལྟར་དུ་གྱུར་སོང་སྙམ་པ་དང༌། འཇིག་རྟེན་པར་གཏོགས་པའི་མགྲོན་རིགས་རྣམས་ཀྱང་བསང་མཆོད་ཕུལ་བ་ལ་བརྟེན་ནས། དབང་པོ་ལྔའི་སྤྱོད་ཡུལ་དུ་འདོད་པའི་ལོངས་སྤྱོད་གྱ་ནོམ་པ་འཛད་པ་མེད་པའི་གཏེར་ལ་དབང་འབྱོར་བའི་སྐལ་བ་དང་ལྡན་པར་གྱུར་ནས་ཐམས་ཅད་དགྱེས་དགུར་རྩེན་པས་ཚིམ་ཞིང་རེ་བ་ཐམས་ཅད་རྫོགས་པ་དང༌། གནོད་པ་དང་གདུག་པའི་བསམ་པ་ཅན་རྣམས་ཀྱང་ཞི་ཞིང་དགའ་མགུ་རངས་པའི་སེམས་དང་ལྡན་པར་གྱུར་ཏེ། ཐམས་ཅད་ཀྱིས་རང་རང་ལ་མཐུ་ནུས་གང་ཡོད་ཀྱི་ངོས་ནས་རྟག་ཏུ་ཕན་འདོགས་དང་བསམ་དོན་སྒྲུབ་པའི་སྟོང་གྲོགས་མཛད་པ་ལ་མངོན་པར་ཕྱོགས་པར་བསམ་མོ། ། དེ་དག་ཀྱང་དོན་དམ་པར་མཆོད་ཡུལ།
མཆོད་བྱ། མཆོད་བྱེད། ཐམས་ཅད་ཀྱི་རང་བཞིན་ཡོད་མེད་ཡིན་མིན། གཅིག་དང་དུ་མ་ལ་སོགས་པ་སྤྲོས་བྲལ་སྒྱུ་མ་ལྟ་བུར་ཤེས་པའི་བདེན་གཉིས་དབྱེར་མེད་དུ་ཉམས་སུ་ལེན་པ་ནི་བསང་མཆོད་འབུལ་བ་ཡིན་ནོ། ། གསུམ་པ་ནི། རང་དང་སྦྱིན་བདག་འཁོར་དང་བཅས་པའི་སྒོ་གསུམ་གྱི་སྡིག་པ་དང་སྡོམ་པ་དང་དམ་ཚིག་གི་ཉེས་ལྟུང་གང་དག་བྱུང་བ་རྣམས་ཡུལ་དཀོན་མཆོག་གསུམ་གྱི་སྤྱན་སྔར་འགྱོད་ཅིང་ཕྱིན་ཆད་བསྡམ་པ་དང༌། དེ་ལྟར་བྱས་པས་ཉེས་པ་ཐམས་ཅད་དག་ངེས་སྙམ་པ་སྟེ། སྟོབས་བཞི་ཚང་བའི་སྒོ་ནས་བསང་བ་དང༌། འཇིག་རྟེན་པའི་ལྷ་སྲིན་སྡེ་བརྒྱད་དུ་གཏོགས་པ་རྣམས་ཞེ་འཁོན་ཕོག་ཐུག་ཏུ་འགྱུར་བའི་ལས་བྱས་པ་དང༌། དམེ་འཁྲུགས་ལ་སོགས་པ་ཉེས་གྲིབ་ཀྱིས་ཕོག་པ་རྣམས་ཀྱང་དག་བྱེད་བསང་གི་མཆོད་པས་ཐམས་ཅད་སོར་ཆུད་དེ་ཞི་བདེའི་རྣམ་པར་གནས་སོང་སྙམ་པ་ནི་ཉམས་གྲིབ་བསང་བའོ། །
བཞི་པ་ནི། དེ་ལྟར་བསང་མཆོད་ཕུལ་བའི་མཐུ་ལ་བརྟེན་ནས། བླ་མ་ཡི་དམ་སངས་རྒྱས་དང་བྱང་ཆུབ་སེམས་དཔའི་ཚོགས་རྣམས་མཉེས་ནས་མཆོག་དང་ཐུན་མོང་གི་དངོས་གྲུབ་སྩོལ་བ་དང༌། བཀའ་སྲུང་དྲེགས་པའི་སྡེ་ཚོགས་རྣམས་མཉེས་ནས་ཆོས་སྒྲུབ་པའི་བར་ཆད་ཞི་བ་ལ་སོགས་པ་གང་བསྒོ་བའི་ཕྲིན་ལས་ཐམས་ཅད་སྒྲུབ་པ་དང༌། ནོར་ལྷའི་ཚོགས་མཉེས་ནས་ཆོས་སྒྲུབ་པའི་མཐུན་རྐྱེན་དཔལ་འབྱོར་རྒྱས་པའི་དངོས་གྲུབ་སྩོལ་བ་དང༌། གཞི་བདག་ཡུལ་བདག་དགྲ་ལྷ་ལ་སོགས་པ་མཉེས་ནས་རྟག་ཏུ་ཁ་འཛིན་རྒྱབ་བརྟེན་བྱེད་པ་དང༌། དེ་དག་ཐམས་ཅད་ཀྱིས་ཐུན་མོང་དུ་སངས་རྒྱས་ཀྱི་བསྟན་པ་དར་ཞིང་རྒྱས་པ་དང༌། འཇིག་རྟེན་ཁམས་སུ་བདེ་ལེགས་དང་དཔལ་འབྱོར་རྒྱས་པ་དང༌། ཁྱད་པར་སྦྱིན་བདག་འཁོར་དང་བཅས་པའི་འགལ་རྐྱེན་སེལ་ཞིང༌། མཐུན་རྐྱེན་བསམ་དོན་སྒྲུབ་པའི་ལས་ལ་བསྐུལ་བ་རྣམས་ནི་ཕྲིན་ལས་ཞུ་བའོ། །
ལྔ་པ་ནི། དེ་ནས་གྲོགས་སམ་སྦྱིན་བདག་གི་མདའ་དར་དང་ཕྱེ་མར་ཐོགས་སུ་བཅུག་ལ། རང་གིས་ཕྱྭ་གཡང་གྱེར་བའི་ཚེ། དེ་ལྟར་བསང་མཆོད་ཕུལ་བས་དཀོན་མཆོག་གསུམ་གྱི་ཐུགས་རྗེ་རྣམ་པར་དག་པའི་བདེན་པ་དང༌། བདག་གིས་བསང་མཆོད་ཕུལ་བའི་བསམ་སྦྱོར་དགེ་བའི་མཐུས། འཇིག་རྟེན་སྣོད་བཅུད་ཀྱི་དགེ་ལེགས་དང་ཆོས་དང་སྲིད་པས་བསྡུས་པའི་སྡེ་བཞིའི་དཔལ་འབྱོར་ཕུན་སུམ་ཚོགས་པ་ཐམས་ཅད་ཁབ་ལེན་རྡོ་དང་ཕྲད་པའི་ལྕགས་ཕྱེ་གཡོ་བ་ལྟར་ཕྱོགས་བཅུའི་འཇིག་རྟེན་ཐམས་ཅད་ནས། བསང་མཆོད་ཀྱི་གནས་འདིར་རང་དབང་མེད་པར་ཚུར་འདུ་བར་བསམས་ལ་གྱེར་བ་ནི་ཕྱྭ་གཡང་ལེན་པ་སྟེ་དངོས་གཞིའོ། ། གསུམ་པ་ལ། རྗེས་ནི་བཟོད་གསོལ་གཤེགས་སུ་གསོལ། ། བཀྲ་ཤིས་བསྔོ་བའི་རྒྱས་གདབ་བོ། །
ཞེས་པ་ལྟར་གསུམ་སྟེ། དང་པོ་ནི་ཆོ་གའི་སྐབས་ཀྱི་ནོངས་པ་བཤགས་པའི་ཚིག་གང་རུང་རེ་བརྗོད་པ་ནི་བཟོད་པར་གསོལ་བའོ། ། གཉིས་པ་ནི། འཇིག་རྟེན་དང་འཇིག་རྟེན་ལས་འདས་པའི་མགྲོན་རྣམས་ཤིན་ཏུ་དགྱེས་ཤིང་ཚིམ་པའི་ཚུལ་གྱིས་རང་གནས་སུ་གཤེགས་པར་བསམས་ལ་གཤེགས་གསོལ་གྱི་ཚིག་གང་ཡང་རུང་བ་རེ་བརྗོད་པ་ནི་གཤེགས་སུ་གསོལ་བའོ། ། གསུམ་པ་ནི། བཀྲ་ཤིས་ཀྱི་མེ་ཏོག་ཐོགས་ཏེ་འཐོར་བ་དང་བཅས་པས། དཀོན་མཆོག་གསུམ་གྱི་བཀྲ་ཤིས་རྗེས་འབྲང་དང་བཅས་པའི་ཚིགས་སུ་བཅད་པ་ཅི་རིགས་པར་བརྗོད་པའི་མཇུག་ཏུ་བསང་མཆོད་བྱས་པའི་དགེ་བ་བྱང་ཆུབ་ཏུ་བསྔོ་བ་སྨོན་ལམ་རྣམས་བྱ་བ་ནི། བཀྲ་ཤིས་བསྔོ་བའི་རྒྱས་གདབ་པ་སྟེ། དེ་དག་གི་གཞུང་གི་ཚིག་དོན་རྒྱས་པ་ནི། མཁས་གྲུབ་རྣམས་ཀྱིས་མཛད་པའི་བསང་མཆོད་ཀྱི་ཆོ་ག་ཚད་ལྡན་རྣམས་ལས་འབྱུང་བ་ལྟར་ཤེས་པར་བྱའོ། །
གོ་རིམ་དེ་དག་དང་རྗེས་སུ་མཐུན་པར་བསང་མཆོད་ཆོ་ག་སྐྱེ་བ་ལྔ་བའི་སྒྲ་དབྱངས་ཞེས་བྱ་བ་ཁོ་བོས་བྱས་པ་ཞིག་ཀྱང་ཡོད་པ་དེའི་ཚིག་དོན་ལ་དཔྱད་ཀྱང་བློ་གྲོས་གསལ་བར་འགྱུར་བའང་སྲིད་དོ། ། སྤྱི་དོན་གསུམ་པ་མཇུག་ཕན་ཡོན་བསྟན་པ་ནི། དེ་ལྟར་བསང་མཆོད་འབུལ་བའི་དོན་ཚུལ་བཞིན་ཤེས་པ་རྣམས་ཀྱིས་ནི། བླ་ན་མེད་པའི་བྱང་ཆུབ་ཀྱི་སྙིང་པོའི་རྒྱུར་འགྱུར་བའི་རྒྱུ་ཚོགས་ཕུན་སུམ་ཚོགས་པ་སྟེ། ཇི་སྐད་དུ། ཟང་ཟིང་མི་འཇིགས་ཆོས་དང་བྱམས། ། སྦྱིན་པ་རྣམ་བཞི་རྟག་ཏུ་སྦྱིན། ། ཞེས་འབྱུང་བ་ལྟར་སྦྱིན་པ་རྣམ་བཞི་ལ་སོགས་པ་ཚོགས་གཉིས་རྒྱ་མཚོ་རྒྱས་པའི་རྒྱུར་འགྲོ་བའི་ཕྱིར་དང༌། གནས་སྐབས་སུ། བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་ཉེས་ལྟུང༌།
དམེ་ཡུགས་བཙོག་དང་རོ་གྲིབ་ལ་སོགས་པའི་གྲིབ་དང་མི་གཙང་པ་ཉེས་སྒྲིབ་ཀྱིས་ཕོག་པ་ཐམས་ཅད་སྦྱང་བ་དང༌།

མཁར་ཁང་བརྩིགས་པ། ཆེ་སར་དབང་བསྐུར་བ། གཞིར་སྡོད་པ། བྱེས་སུ་འགྲོ་བ་ལ་སོགས་པའི་རྣམ་པ་ཀུན་གྱི་བར་དུ་གཅོད་པ་ཞི་བ་དང༌། མཐུན་རྐྱེན་བྱ་བ་གང་བརྩམས་པ་དང་བསམ་དོན་ཐམས་ཅད་ཡིན་བཞིན་དུ་འགྲུབ་པར། འཇིག་རྟེན་དང་འཇིག་རྟེན་ལས་འདས་པའི་ལྷ་སྲུང་ཐམས་ཅད་ཀྱིས་གྲོགས་བྱེད་པས་འགྲུབ་པར་འགྱུར་བའི་ཐབས་མཆོག་ཏུ་གྱུར་པའོ། ། དེ་ལྟར་མི་ཤེས་པའི་སོ་སོའི་སྐྱེ་བོའམ། མུ་སྟེགས་བྱེད་དམ། བོན་པོའམ། གཏོ་མཁན་ཕལ་གྱི་ལུགས་ལྟར་གནས་སྐབས་ཀྱི་རྐྱེན་སེལ་ཙམ་དུ་དམིགས་པའི་མཆོད་ཚུལ་དམན་པ་དག་གིས་ཀྱང༌། འཕྲལ་གྱི་འདོད་དོན་འབྲས་བུ་ཕྲ་མོ་འབྱིན་པའི་རྒྱུར་འགྱུར་བ་སོམ་ཉི་ཅི་ཞིག་སྟེ།
མཆོད་ཡུལ་འཇིག་རྟེན་ལས་འདས་པ་དང་འཇིག་རྟེན་པའི་མགྲོན་རིགས་ཕན་གནོད་ཀྱི་བྱེད་པོར་གྱུར་པའི་ཕྱིར་རོ། ། འདིར་སྨྲས་པ། ཚུལ་འདི་ལུང་རིགས་དང་བྲལ་གཟུ་ལུམ་སྟེ། ། ངལ་བྱས་སྙིང་པོ་ཕྲ་ཞེས་སྙིང་གི་གཏམ། ། མཆིད་བུར་གླེང་བ་ཐོས་གང་ཡིད་གདུང་བས། ། ཡིད་ཆེས་ལེགས་བཤད་འཚོལ་ལ་མངོན་པར་ཕྱོགས། ། གང་ཚེ་དྲི་མེད་ལུང་རིགས་ལས་འཕོས་པའི། ། དཔྱད་གསུམ་དག་པས་ཡང་དག་མཆོད་སྦྱིན་བསང༌། ། བརྙས་པའི་གནས་སུ་གྱི་ནར་འཕྱན་པ་གང༌། ། མདོ་སྔགས་ཆོས་ཀྱི་ཕྲིན་ལས་མངའ་དབང་གསོལ། །
བསུང་ཞིམ་ཅི་འདོད་འཇོ་བའི་དཔག་བསམ་ཤིང༌། ། མཆོད་ཡུལ་མཆོད་དང་སེམས་ཅན་དོན་སྒྲུབ་པས། ། ཚོགས་བསགས་ཉེས་ཚོགས་སྦྱང་བའི་སྟོབས་རྫོགས་ན། ། བསང་མཆོད་བསྐྲུན་པའི་ཡོན་ཏན་རྗེས་སུ་འགྲོ། ། སྐྱབས་ཡུལ་ལྟ་སྒོམ་སྤྱོད་ཚུལ་ནོངས་པའི་རྒྱུ། ། བསྙད་དུ་མེད་པར་ཁུངས་བྲལ་གློ་བུར་ཆོས། ། འཆད་པར་གད་མོ་ཁོང་ནས་བྲོ་ཡང་དེང༌། ། སྙིགས་མའི་སྐྱེ་བོའི་སྤྱོད་ཚུལ་དྲན་པའི་ཤུགས། ། འཕགས་པའི་མཆོག་རྣམས་མཆོད་པས་དེ་དག་གི ། ཡོན་ཏན་རྩེ་མོར་དབྱུང་བྱ་མ་མཆིས་མོད། །
རང་གཞན་རྒྱུད་ཀྱི་ཉེས་ལྟུང་ཀུན་སྦྱོངས་ནས། ། བདེ་ལེགས་འབྱུང་བ་དེ་དག་ཐུགས་རྗེའི་སྟོབས། ། མཆོད་སྦྱིན་གཉེར་བ་འཁོར་བའི་བཟའ་ཚོ་མིན། ། མཆོད་སྤྲིན་སྤྲོ་བ་མཐོང་ཆོས་སོ་ནམ་མིན། ། གཞན་ཕན་བསམ་པ་བུ་སྨད་ཕྱིར་མ་ཡིན། ། གང་ཕྱིར་འབད་པ་འདིར་ཡང་མི་སྤྲོ་མེད། ། འདི་བྱས་དགེ་བའི་ཆུ་གཏེར་ལམ་གསུམ་འབབ། ། ཡིད་བཞིན་ནོར་བུ་ཇི་བཞིན་སེམས་ཅན་རྣམས། ། ཉམས་མེད་བསོད་ནམས་རིང་པོར་འཚོ་བའི་ཚེ། ། འཛད་མེད་དཔལ་འབྱོར་དགྱེས་དགུར་རྩེན་ཕྱིར་བསྔོ། །
ཞེས་བསང་མཆོད་ཀྱི་ཆོ་གའི་རྣམ་པར་བཤད་པ་ཚོགས་གཉིས་ཆུ་གཏེར་འཕེལ་བའི་ཟླ་བ་ཞེས་བྱ་བ་འདི་ནི། རྒ་ལུང་མཆོད་རྟེན་དཀར་པོའི་ཕྱོགས་ནས་སྔགས་ཀྱི་ཆོ་ག་དང་རྩིས་རིག་སོགས་གཙུག་ལག་ལ་སྦྱངས་སྟོབས་མི་དམན་པའི་བླ་མཁྱེན་ཨོ་རྒྱན་དཔལ་བཟང་པ་ནས། བསིལ་ལྡན་ལྗོངས་འདིར་བསང་མཆོད་ཀྱི་དར་སྲོལ་ཤིན་ཏུ་ཆེ་བ་མཆིས་མོད། འགའ་ཞིག་བོན་ལུགས་ལས་དར་བ་ཡིན་ཞེས་པ་དང༌། བོད་འདིར་སློབ་དཔོན་པདྨས་ཞི་བརྔན་བསང་གསུམ་གྱི་ཆོ་ག་ཐོག་མར་མཛད་པ་མཐོང་བ་ཙམ་ལས། དེ་ལས་གཞན་པའི་མདོ་སྔགས་ཀྱི་གཞུང་རྣམས་ནས། དངོས་སམ་ཤུགས་ལས་བསྟན་པ་ཡོད་མེད་ཀྱི་གསལ་ཁ་སོགས་བྱུང་ཁུངས་དང༌། བསང་གི་སྦྱོར་དངོས་རྗེས་གསུམ་གདམས་པ་ཞིག་དགོས་ཞེས་བསྐུལ་བའི་ངོར། འདི་གར་བྲིས་པ་ལས་ཚན་ཉུང་ཤས་ཀྱི་ཁ་ཏ་དགོས་པ་དང༌། རང་ཉིད་སྙོམ་ལས་ཀྱི་ཁུར་བུ་མི་ཆུང་ཙམ་འདེགས་དགོས་ཀྱི་ཞར་བྱུང་དུ་འཕྲོས་ཚུལ་གྱི་གླེང་བ་ཉུང་ཟད་བཅས་འདི།
རྒྱལ་བ་གཉིས་པ་རྗེ་བཙུན་ཨེ་ཝཾ་པ་ཆེན་པོ་བརྒྱུད་པར་བཅས་པའི་ལེགས་གསུངས་ཟིལ་མངར་གྱིས་འཚོ་བའི་བནྡེ་ཚུལ་ཁྲིམས་རིན་ཆེན་ནམ། འབྱུང་དུ་རུང་བའི་ཡོན་ཏན་ལ་སྨོན་པའི་བཏགས་མིང་དུ། ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམས་པའི་ལང་ཚོའི་སྡེ་ཅན་གྱིས། ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་དགེ་ལེགས་འཕེལ་བར་གྱུར་ཅིག་སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
