གསུང་འབུམ། ཤེས་བྱ་ཀུན་རིག
པོད ༦༠
ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པའི་རྣམ་འགྲེལ་གྱི་སྨད་ཕྱོགས།
༄༅། །ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པའི་རྣམ་འགྲེལ་གྱི་སྨད་ཕྱོགས་བཞུགས་སོ།།
༈ བཅུ་བདུན་པ་མཐའ་ཡས་ལུང་བསྟན་གྱི་ལེའུ་བཤད་པ། ༈ འདི་ནས་མཐའ་ཡས་པའི་ལེའུ་སྟོན་ཏེ། འདིས་མེ་ཏོག་གི་དཔེའི་སྒོ་ནས་ཆོས་ཐམས་ཅད་མ་སྐྱེས་པ་དང༌། ངེས་འབྱེད་ཆ་མཐུན་བཞི་དང༌། ། བྱང་ཆུབ་སེམས་དཔའི་མཐོང་ལམ་དང༌། དེའི་ཕན་ཡོན་དགུ་བསྟན་ཏོ། ། དེ་དག་རྒྱས་པར་སྟོན་པ་ནི། དེ་ནས་ལྷའི་དབང་པོ་བརྒྱ་བྱིན་འདི་སྙམ་དུ་སེམས་པར་གྱུར་ཏེ། གནས་བརྟན་རབ་འབྱོར་གྱིས་དེ་ལྟར་ཞེས་སོགས་ཀྱིས།
ལྷའི་བུ་རྣམས་ལ་སྐྱེ་བ་མེད་པར་རྟོགས་པའི་ཡེ་ཤེས་ཀྱི་མཚན་མ་བསྟན་པའི་ཕྱིར་དུ། མེ་ཏོག་གི་མཆོད་པ་བསྟན་ཏེ། གནས་བརྟན་རབ་འབྱོར་གྱིས་ཤེར་ཕྱིན་གྱི་ཆོས་བསྟན་པ་ལ་མཆོད་པའི་ཕྱིར་དུ་མེ་ཏོག་སྤྲུལ་ནས། སངས་རྒྱས་ལ་སོགས་པ་ལ་གཏོར་བར་མཛད་དོ། ། འདི་ལ་དགོས་པ་གཉིས་ཏེ་སྔོན་བྱུང་གི་དགོས་པ་ནི། ཤེར་ཕྱིན་ལ་མཆོད་པའི་ཕྱིར་ཡིན་ལ། རྗེས་སུ་འཇུག་པའི་དགོས་པ་ནི། ཕྱིས་འབྱུང་གི་གདུལ་བྱས་ཀྱང་ཤེར་ཕྱིན་སྟོན་པ་དང་ཉན་པ་ལ་མཆོད་པ་བྱ་དགོས་པར་བསྟན་ཏོ། ། མེ་ཏོག་སྤྲུལ་ནས་མཆོད་པ་བྱེད་པ་པོ་ནི། ལྷའི་དབང་པོ་བརྒྱ་བྱིན་དང༌།
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན། རྒྱལ་ཆེན་བཞི་ནས་འོག་མིན་གྱི་མཐའ་ཐུག་པའི་བར་གྱི་ལྷ་རྣམས་སོ། ། མེ་ཏོག་གཏོར་བ་དང༌། མངོན་པར་གཏོང་བ་དང༌། རབ་ཏུ་གཏོར་བ་ཞེས་ལན་གསུམ་གསུངས་པ་ནི། དང་པོ་དང༌། བར་པ་དང༌། ཐ་མ་གསུམ་གྱི་བྱེ་བྲག་གིས་བསྟན་ཏོ། ། དེ་བཞིན་གཤེགས་པའི་བྱིན་རླབས་ཀྱིས་མེ་ཏོག་གིས་ཐམས་ཅད་ཁེབས་པར་བསྟན་པ་ནི། མེ་ཏོག་དེ་དག་གིས་གཏོར་མ་ཐག་ཏུ་ཞེས་པ་ནས་གནས་པར་གྱུར་ཏོ་ཞེས་པའི་བར་རོ། །
དེའི་ཚེ་གནས་བསྟན་རབ་འབྱོར་གྱིས་མེ་ཏོག་དེ་དག་ནི་སྤྲུལ་པ་ཡིན་གྱི་རང་བཞིན་གྱིས་མ་སྐྱེས་པའོ་སྙམ་དུ་སེམས་པར་གྱུར་པ་ནི། དེ་ནས་གནས་བརྟན་རབ་འབྱོར་ཞེས་པ་ནས། དེ་དག་ནི་ལྡུམ་བུ་ལས་བྱུང་བ་མ་ཡིན་ནོ་ཞེས་པའི་བར་གྱིས་བསྟན་ཏོ། ། བརྒྱ་བྱིན་གྱིས་རབ་འབྱོར་དང་རྟོགས་པ་མཐུན་པར་བརྗོད་པ་ནི། དེ་ནས་ལྷའི་དབང་པོ་བརྒྱ་བྱིན་གྱིས་ཞེས་པ་ནས། ལྡུམ་བུ་ལས་བྱུང་བ་མ་ཡིན་ནོ་ཞེས་པའི་བར་གྱིས་བསྟན་ཏོ། ། གང་ལ་མ་སྐྱེས་པ་དེ་ཞེས་པའི་ལན་སྨྲས་པ་ནི། རབ་འབྱོར་གྱིས་སྨྲས་པ་ཞེས་པ་ནས། མེ་ཏོག་ཀྱང་མ་ཡིན་ནོ་ཞེས་པའི་བར་གྱིས་བསྟན་ཏེ། མེ་ཏོག་དེ་དག་ཀྱང་མ་སྐྱེས་པར་བསྟན་པས།
ཤེར་ཕྱིན་ལྷག་པར་ཟབ་པར་བསྟན་པ་ཡིན་ནོ། ། བརྒྱ་བྱིན་གྱིས་རབ་འབྱོར་ལ་དྲི་བ་མཛད་པ་ནི། བརྒྱ་བྱིན་གྱིས་སྨྲས་པ། བཙུན་པ་རབ་འབྱོར་མེ་ཏོག་འབའ་ཞིག་མ་བྱུང་བར་མ་ཟད་དམ། འོན་ཏེ་གཟུགས་སོགས་ཀྱང་མ་བྱུང་ཞེས་དྲིས་པའོ། ། རབ་འབྱོར་གྱིས་སྨྲས་པ། མེ་ཏོག་འབའ་ཞིག་ཏུ་མ་ཟད་ཀྱི་ཞེས་གཟུགས་ནས་རྣམ་པ་ཐམས་ཅད་མཁྱེན་པ་ཉིད་དང༌། རྒྱུན་དུ་ཞུགས་པ་ནས་སངས་རྒྱས་ཀྱི་བར་དུ་ཡང་མ་སྐྱེས་པའོ་ཞེས་སྟོན་པ་སྟེ། ཀཽ་ཤི་ཀ་གཟུགས་ཀྱང་མ་བྱུང་བ་སྟེ་ཞེས་པ་ནས། དེ་བཞིན་གཤེགས་པ་ནི་མ་བྱུང་བ་སྟེ།
གང་མ་བྱུང་བ་དེ་ནི་དེ་བཞིན་གཤེགས་པ་མ་ཡིན་ནོ་ཞེས་པའི་བར་གྱིས་གསུངས་སོ། ། དོན་ནི། གང་མ་སྐྱེས་པ་དེ་ནི་དངོས་པོར་མེད་པས། གཟུགས་མ་ཡིན་པ་ནས། དེ་བཞིན་གཤེགས་པ་མ་ཡིན་ནོ་ཞེས་པའི་བར་གྱིས་བཤད་དོ། ། ངེས་འབྱེད་ཆ་མཐུན་དྲོད་ཀྱི་དམིགས་རྣམ་སྟོན་པ་ནི། དེ་ནས་ལྷའི་དབང་པོ་བརྒྱ་བྱིན་འདི་སྙམ་དུ་གྱུར་ཏེ་ཞེས་སོགས་ཏེ། གོང་དུ་གང་མ་སྐྱེས་པ་དེ་དངོས་པོར་མེད་པས། གཟུགས་ནས་རྣམ་མཁྱེན་གྱི་བར་གང་གི་ཡང་རང་བཞིན་མ་ཡིན་ཞེས་བསྟན་པའི་དོན་བརྒྱ་བྱིན་གྱིས་རྟོགས་ནས། ཤེར་ཕྱིན་ཟབ་པ་ལ་ངོ་མཚར་རྨད་དུ་གྱུར་ནས་བསྟན་པའོ། །
གང་ལ་ངོ་མཚར་དུ་གྱུར་ཞེ་ན་བཏགས་པ་དང་ཡང་མི་འགལ་ལ་ཆོས་ཉིད་དུ་ཡང་སྟོན་པའི་རྟོགས་པའི་ཤེས་རབ་ལའོ། ། དེ་ནས་བརྒྱ་བྱིན་གྱིས་ཇི་ལྟར་བསམ་པའི་དོན་བདེན་ནོ་ཞེས་བཅོམ་ལྡན་འདས་ཀྱིས་བསྟོད་པ་མཛད་པ་ནི། དེ་ནས་བཅོམ་ལྡན་འདས་ཀྱིས་ལྷའི་དབང་པོ་བརྒྱ་བྱིན་ལ་བཀའ་སྩལ་པ་ཞེས་པ་ནས། ཆོས་ཉིད་ཀྱང་སྟོན་ནོ་ཞེས་པའི་བར་རོ། ། ཡང་བཏགས་པ་དང་ཡང་མི་འགལ་ལ་ཆོས་ཉིད་ཀྱང་སྟོན་པའི་དོན་སྟོན་འཁོར་རྣམས་ཀྱིས་ཤེས་པའི་ཕྱིར། བརྒྱ་བྱིན་གྱིས་བཅོམ་ལྡན་འདས་ལ་ཞུས་པ་ནི། དེ་ནས་ལྷའི་དབང་པོ་བརྒྱ་བྱིན་གྱིས་ཞེས་པ་ནས། སྟོན་པ་ལེགས་སོ་ཞེས་པའི་བར་གྱིས་གསུངས་སོ། ། བཅོམ་ལྡན་འདས་ཀྱིས་བཏགས་པ་དང་ཆོས་ཉིད་མི་འགལ་བ་རྒྱས་པར་གསུངས་པ་ནི། དེ་སྐད་ཅེས་གསོལ་བ་དང་བཅོམ་ལྡན་འདས་ཀྱིས་ལྷའི་དབང་པོ་བརྒྱ་བྱིན་ལ་འདི་སྐད་ཅེས་བཀའ་སྩལ་ཏོ། །
ཀཽ་ཤི་ཀ་གཟུགས་ནི་བཏགས་པ་ཙམ་མོ་ཞེས་པ་ནས། སངས་རྒྱས་ལ་ཐུག་པའི་བར་དུ་གསུངས་སོ། ། དོན་ནི་བཏགས་པ་ཙམ་གང་ཡིན་པ་དེ་ཉིད་དོན་དམ་པར་ཡོད་པ་མ་ཡིན་ལ། དེ་ཉིད་ཆོས་རྣམས་ཀྱི་ཆོས་ཉིད་དོ་ཞེས་པའི་དོན་ནོ། ། མི་འགལ་བའི་གཏན་ཚིགས་ནི། ཀཽ་ཤི་ཀ་དེ་ཅིའི་ཕྱིར་ཞེ་ན་ཞེས་པ་ནས་འགལ་བར་མི་བྱེད་ལ་ཞེས་པའི་བར་གྱིས་བསྟན་ཏོ། ། དོན་ནི་བཏགས་པ་དང་ཆོས་ཉིད་དུ་སྟོན་པ་མི་འགལ་ཏེ། དོན་དམ་པར་འགལ་བའི་དངོས་པོ་མེད་པ་སྟོང་པ་ཉིད་དུ་རོ་གཅིག་པའི་ཕྱིར་རོ་ཞེས་པའི་དོན་ནོ། ། ཐ་སྙད་དུ་བཏགས་པ་ཙམ་དང༌། དོན་དམ་པར་ཆོས་ཉིད་ཡིན་པར་མི་འགལ་བར།
རྒྱས་པར་བསྟན་པའི་དོན་རབ་འབྱོར་གྱིས་མཇུག་བསྡུས་ཏེ་སྨྲས་པ་ནི། དེ་ནས་ཚེ་དང་ལྡན་པ་རབ་འབྱོར་ཞེས་པ་ནས། བཏགས་པ་ཙམ་དུ་བསྟན་ཏོ་ཞེས་པའི་བར་ཏེ། ཁོ་བོས་དེ་གསུས་འགལ་བ་མེད་པར་བསྟན་པ་དེ་ཉིད་བཅོམ་ལྡན་འདས་ཀྱི་དགོངས་པ་དང་མཐུན་ནོ་ཞེས་པའི་དོན་ནོ། ། སྔར་བརྒྱ་བྱིན་གྱིས་དྲི་བ་གསུམ་པོ་དྲིས་པ་ལས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཇི་ལྟར་བསླབ་པར་བྱ་ཞེས་དྲིས་པའི་ལན་སྟོན་པ་ལ། རྩེ་མོའི་དམིགས་རྣམ་སྟོན་པ་ནི། ཀཽ་ཤི་ཀ་བྱང་སེམས་ཆེན་པོས་ཀྱང་དེ་ལྟར་ཆོས་ཐམས་ཅད་བཏགས་པ་ཙམ་དུ་རིག་པར་བྱ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ་ཞེས་མདོར་བསྟན་པའི་ཚུལ་གྱིས་གསུངས་སོ། ། ཇི་ལྟར་བསླབ་པའི་ཚུལ་རྒྱས་པར་བསྟན་པ་ནི།
ཀཽ་ཤི་ཀ་དེ་ལྟར་སློབ་པ་ནི་གཟུགས་ལ་མི་སློབ་སྟེ་ཞེས་སོགས་ཀྱིས་གསུངས་ཏེ། གཟུགས་ལ་མི་སློབ་པའི་ཚུལ་གྱིས་ཤེར་ཕྱིན་ལ་བསླབ་པར་བྱའོ། ། ཅིའི་ཕྱིར་གཟུགས་ལ་མི་སློབ་ཅེ་ན། བསླབ་པར་བྱ་བའི་གཟུགས་ཡང་དག་པར་རྗེས་སུ་མི་མཐོང་བའི་ཕྱིར་རོ་ཞེས་གཟུགས་ལ་མི་སློབ་པའི་ཚུལ་གྱིས། སློབ་ཚུལ་གཏན་ཚིགས་དང་བཅས་པ་སྟོན་ནོ། ། གཟུགས་ལ་སྦྱར་བ་དེ་བཞིན་དུ་རྣམ་མཁྱེན་གྱི་བར་དུ་སྦྱར་རོ། ། ཡང་གོང་དུ་གཟུགས་ནས་རྣམ་མཁྱེན་གྱི་བར་ཡང་དག་པར་རྗེས་སུ་མི་མཐོང་ངོ་ཞེས་བཤད་པ་དེ་ཉིད་ཀྱི་གཏན་ཚིགས་བཤད་པ་ནི། རབ་འབྱོར་གྱིས་སྨྲས་པ། ཀཽ་ཤི་ཀ་དེ་ནི་འདི་ལྟར་གཟུགས་གཟུགས་ཀྱིས་སྟོང་ངོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་རྣམ་ཐམས་ཅད་མཁྱེན་པ་ཉིད་ཀྱིས་སྟོང་ངོ་ཞེས་པའི་བར་གྱིས་གསུངས་སོ། །
མཐོང་བྱེད་ལ་དོགས་པ་བཅས་ཟིན་ནས། མཐོང་བྱ་མཐོང་བྱེད་གཉིས་ཀྱི་ཚུལ་དུ་ཡོད་པ་དགག་པ་ནི། གཟུགས་མཐོང་བྱེད་དེ་མ་གྲུབ་སྟེ། སྟོང་པ་ཉིད་ཀྱིས་སོ། ། གཟུགས་མཐོང་བྱའི་ཚུལ་དུ་རྗེས་སུ་མི་མཐོང་སྟེ། སྟོང་པ་ཉིད་ཀྱིས་སོ། ། དེ་བཞིན་དུ་རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་སྦྱར་རོ། ། འདི་ནས་ཆོས་ཉིད་སྟོང་པ་ཉིད་ལ་སློབ་པ་དང༌། ཆོས་ཅན་རྣམ་པར་བྱང་བ་ལ་སློབ་ཚུལ་གཉིས་བསྟན་ཏོ། ། དང་པོ་ལ་ཡང་སློབ་ཚུལ་གཉིས་ལས།
སློབ་ཚུལ་དང་པོ་མདོར་བསྟན་པ་ནི། ཀཽ་ཤི་ཀ་དེ་ལྟར་གང་སྟོང་པ་ཉིད་འདི་ལ་མི་སློབ་པ་དེ་ནི་གཉིས་སུ་མེད་པས་སྟོང་པ་ཉིད་ལ་སློབ་པ་སྟེ་ཞེས་པའོ། ། དོན་ནི་སྟོང་པ་ཉིད་དུ་རོ་གཅིག་པས། སྟོང་པ་ཉིད་ལ་སློབ་པའི་དོན་ནོ། ། དེ་བཞིན་དུ་གཟུགས་ནས་རྣམ་མཁྱེན་གྱི་བར་དུ་སྦྱར་རོ། ། སྟོང་པ་ཉིད་ལ་སློབ་ཚུལ་གཉིས་པ་ནི། ཀཽ་ཤི་ཀ་གཟུགས་སྟོང་པ་ཉིད་ལ་གང་གཉིས་སུ་བྱར་མེད་པར་སློབ་པ་དང་ཞེས་གསུངས་ཏེ། ཆོས་རྣམས་སྟོང་པ་ཉིད་དུ་རོ་གཅིག་པ་ལ་མཐའ་གཉིས་སུ་བྱར་མེད་པར་རྟོགས་པའི་ཚུལ་གྱིས་སྟོང་པ་ཉིད་ལ་སློབ་ཅེས་པ་སྟེ། གཟུགས་ནས་རྣམ་མཁྱེན་གྱི་བར་དུ་སྦྱར་རོ། ། ཆོས་ཅན་རྣམ་པར་བྱང་བ་ལ་སློབ་ཚུལ་བསྟན་པ་ནི།
དེ་ནི་གཉིས་སུ་བྱར་མེད་པ་སྦྱིན་པའི་ཕ་རོལ་ཏུ་ཕྱིན་པ་ལ་སློབ་བོ་ཞེས་སོགས་ཀྱིས་སྟོན་ཏེ། སྟོང་པ་ཉིད་ལ་གཉིས་སུ་བྱར་མེད་པའི་ཚུལ་གྱིས་སློབ་པ་གང་ཡིན་པ་དེ་ནི་སྦྱིན་སོགས་ནས་རྣམ་མཁྱེན་ལ་ཐུག་པའི་བར་དུ་རྣམ་པར་བྱང་བའི་ཆོས་ཐམས་ཅད་ལ་མཐའ་གཉིས་སུ་བྱར་མེད་པར་རྟོགས་པའི་ཚུལ་གྱིས་སློབ་བོ། ། གཉིས་སུ་མེད་པའི་ཚུལ་གྱིས་སྦྱིན་པ་ལ་སོགས་པ་རྣམ་བྱང་གི་ཆོས་ལ་སློབ་པའི་ཕན་ཡོན་བསྟན་པ་ནི། གཉིས་སུ་མེད་པར་སྦྱིན་པའི་ཕ་རོལ་ཏུ་ཕྱིན་པ་ལ་གང་སློབ་པ་དང༌། ཞེས་པ་ནས་གཉིས་སུ་མེད་པར་སངས་རྒྱས་ཀྱི་ཆོས་ཚད་མེད་པ་གྲངས་མེད་པ་ལ་སློབ་ཅེས་པའི་བར་གྱིས་གསུངས་ཏེ། སྦྱིན་སོགས་ནས་རྣམ་མཁྱེན་ལ་ཐུག་པའི་བར་རྣམ་བྱང་གི་ཆོས་རྣམས་ལ། གཉིས་སུ་མེད་པའི་ཚུལ་གྱིས་བསླབ་པས། སངས་རྒྱས་ཀྱི་ཆོས་ཚད་མེད་གྲངས་མེད་པ་ལ་ཡང་སློབ་པར་འགྱུར་ཞེས་བསྟན་པ་ཡིན་ནོ། ། གཉིས་སུ་བྱར་མེད་ཅེས་གསུངས་པ་ནི། ཆོས་ཐམས་ཅད་སྟོང་པ་ཉིད་དུ་རོ་གཅིག་པས་གཅིག་གི་སྟོང་པ་ཉིད་ལ་བསླབ་པས།
ཆོས་ཐམས་ཅད་ཀྱི་སྟོང་པ་ཉིད་ལ་བསླབ་པར་འགྱུར་བ་ཡིན་པའི་ཕྱིར། སྟོང་པ་ཉིད་རིགས་མི་འདྲ་བ་སོ་སོར་བསླབ་པར་བྱར་མེད་ཅེས་པའི་དོན་དུ་བཤད་དོ། ། གཉིས་སུ་བྱར་མེད་པར་སློབ་པའི་ཚུལ་གྱི་འགྲེས་བསྟན་ཟིན་ནས། འཕེལ་འགྲིབ་མེད་པར་སློབ་པའི་ཚུལ་གྱིས་ཤེར་ཕྱིན་ལ་སློབ་པའི་འགྲེས་བསྟན་པ་ནི། གཉིས་སུ་བྱར་མེད་པར་སངས་རྒྱས་ཀྱི་ཆོས་ཚད་མེད་གྲངས་མེད་པ་ལ་གང་སློབ་པ་དེ་ནི། གཟུགས་འཕེལ་བར་བྱ་བ་དང༌། འགྲིབ་པར་བྱ་བའི་ཕྱིར་མི་སློབ་བོ་ཞེས་སོགས་གསུངས་ཏེ། གཟུགས་ནས་རྣམ་མཁྱེན་གྱི་བར་གྱི་ཆོས་རྣམས་ལ་དཀར་པོའི་ཕྱོགས་འཕེལ་བ་དང༌། ནག་པོའི་ཕྱོགས་འགྲིབ་པར་བྱ་བའི་ཕྱིར་དུ་གཟུགས་སོགས་ལ་དམིགས་ནས་མི་སློབ་པའི་ཚུལ་གྱིས་ཤེར་ཕྱིན་ལ་སློབ་པར་བསྟན་ཏེ། གཟུགས་ནས་རྣམ་མཁྱེན་གྱི་བར་དུ་སྦྱར་རོ། །
རྩེ་མོའི་དམིགས་རྣམ་བསྟན་ཟིན་ཏོ། ། སྦྱོར་ལམ་བཟོད་པའི་དམིགས་རྣམ་བསྟན་པ་ལ། གཟུགས་ནས་རྣམ་མཁྱེན་གྱི་བར་ལ་འཕེལ་འགྲིབ་མེད་པར་རྟོགས་པའི་ཚུལ་གྱིས་སློབ་པ་དེ་ནི་ཞེས་པའམ། གཟུགས་ནས་རྣམ་མཁྱེན་གྱི་བར་ལ་འཕེལ་འགྲིབ་ཀྱི་ཚུལ་དུ་མི་སློབ་པ་གང་ཡིན་པ་དེ་ནི་གཉེན་པོ་ཡོངས་སུ་བཟུང་བ་དང༌། སྤང་བྱ་མེད་པར་བྱ་བའི་ཕྱིར་དུ་གཟུགས་སོགས་ལ་དམིགས་ནས་མི་སློབ་པ་ཉིད་ལ་སློབ་པར་བསྟན་པའོ། ། གཟུགས་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་སྦྱར་རོ། ། རབ་འབྱོར་གྱིས་གཉེན་པོ་ལེན་པ་དང༌། སྤང་བྱ་མེད་པར་བྱ་བའི་ཕྱིར་མི་སློབ་ཅེས་བསྟན་པ་ལ་མ་བཟོད་ནས། ཤཱ་རིའི་བུས་ཡིད་མ་རངས་པའི་སྒོ་ནས་དྲི་བ་མཛད་པའི་ཚུལ་ནི། དེ་ནས་ཚེ་དང་ལྡན་པ་ཤཱ་རིའི་བུས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་སྨྲས་སོ་ཞེས་སོགས་ཀྱིས་གསུངས་ཏེ།
བྱང་ཆུབ་སེམས་དཔའ་རྣམས་ཤེར་ཕྱིན་ལ་སློབ་པ་ནི། གཉེན་པོ་ལེན་པ་དང་མི་མཐུན་ཕྱོགས་མེད་པར་བྱ་བའི་ཕྱིར་དུ་སློབ་པ་ཡིན་ན་ཅིའི་ཕྱིར་དེ་དག་གི་ཕྱིར་དུ་མི་སློབ་པ་ཡིན་ཞེས་འདྲི་བ་སྟེ། གཟུགས་ནས་རྣམ་མཁྱེན་གྱི་བར་དུ་དྲི་བ་མཛད་པ་སྦྱར་རོ། ། ཡང་ན་རབ་འབྱོར་གྱིས་ཡོངས་སུ་བཟུང་བ་དང་མེད་པར་བྱ་བའི་ཕྱིར་མི་སློབ་ཅེས་སྨྲས་པའི་གཏན་ཚིགས་ཞིབ་ཏུ་འཆད་དུ་བཞུགས་པའི་ཕྱིར་གཟུགས་ཡོངས་སུ་བཟུང་བ་དང་མེད་པར་བྱ་བའི་ཕྱིར་མི་སློབ་པ་ཡིན་ནམ་ཞེས་པ་ནས་རྣམ་མཁྱེན་གྱི་བར་དུ་ཚུལ་དེ་ལྟ་བུས་དྲིས་སོ། ། དེ་ནས་རབ་འབྱོར་གྱིས་སྔར་ཡོངས་སུ་བཟུང་བ་དང༌། མེད་པར་བྱ་བའི་ཕྱིར་དུ་མི་སློབ་ཅེས་ཇི་སྐད་བསྟན་པ་བཞིན་ཡིན་ཞེས་པའི་ཚུལ་གྱིས་ལན་འདེབས་པ་ནི། གཟུགས་ཡོངས་སུ་བཟུང་བ་དང་མེད་པའི་ཕྱིར་མི་སློབ་བོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་སྦྱར་ནས་གསུངས་སོ། ། ཡོངས་སུ་བཟུང་བ་དང་མེད་པར་བྱ་བའི་ཕྱིར་མི་སློབ་ཅེས་སྨྲས་པ་དེ་ཉིད་ཀྱི་གཏན་ཚིགས་ཤཱ་རིའི་བུས་དྲི་བ་ནི། སྨྲས་པ་ཚེ་དང་ལྡན་པ་རབ་འབྱར་སེམས་དཔའ་ཆེན་པོས་ཅིའི་ཕྱིར་ན་གཟུགས་ཡོངས་སུ་བཟུང་བ་དང་མེད་པར་བྱ་བའི་ཕྱིར།
མི་སློབ་པ་ཡིན་ཞེས་པ་དྲིས་ནས་བཟུང་ནས། ཅིའི་ཕྱིར་རྣམ་པ་ཐམས་ཅད་མཁྱེན་པ་ཉིད་ཡོངས་སུ་བཟུང་བ་དང་མེད་པར་བྱ་བའི་ཕྱིར་མི་སློབ་པ་ཡིན་ཞེས་པའི་བར་གྱིས་དྲིས་སོ། ། ལན་བཏབ་པ་ནི། རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ། དེ་ནི་འདི་ལྟར་ཞེས་སོགས་གསུངས་ཏེ། གཟུགས་ལ་ཡོངས་སུ་འཛིན་པ་མེད་དེ་ཞེས་པ་ནི་དམ་བཅའ་བའོ། ། དེ་ཉིད་འཐད་པའི་སྒོ་ནས་བཤད་པ་ནི། གཟུགས་ལ་ཡོངས་སུ་མི་འཛིན་ཏོ་ཞེས་པ་ནི་བསྒྲུབ་བྱའི་ཆོས་སོ། ། དེའི་གཏན་ཚིགས་ནི།
ཕྱི་ནང་སྟོང་པ་ཉིད་ཀྱི་ཕྱིར་ཞེས་པའོ། ། དོན་ནི། དོན་དམ་པར་གཟུང་འཛིན་མེད་དེ། ཕྱི་ནང་སྟོང་པ་ཉིད་ཀྱི་ཕྱིར་རོ། ། གཟུང་འཛིན་མེད་པ་དེ་བས་ན་ཡོངས་སུ་བཟུང་བ་དང་མེད་པར་བྱ་བའི་ཕྱིར་ཐམས་ཅད་ལ་སྦྱར་རོ། ། བཤད་ཚུལ་དེ་ཉིད་གཟུགས་ནས་རྣམ་མཁྱེན་གྱི་བར་དུ་སྦྱར་ནས་བཤད་དོ། ། ཕན་ཡོན་བསྟན་པའི་སྒོ་ནས་མཇུག་བསྡུ་བ་ནི། ཚེ་དང་ལྡན་པ་ཤཱ་རིའི་བུ་དེ་ལྟར་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་འབྱུང་ངོ་ཞེས་པའི་བར་གྱིས་བསྟན་ཏོ། ། ཡང་ན་གཟུང་བ་དང་འཛིན་པ་མ་དམིགས་པའི་ཚུལ་གྱིས་ཤེར་ཕྱིན་ལ་བསླབ་པའི་ཕན་ཡོན་བསྟན་པ་ནི།
ཚེ་དང་ལྡན་པ་ཤཱ་རིའི་བུ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་འབྱུང་ངོ་ཞེས་པའི་བར་གྱིས་བསྟན་ཏེ། ཚུལ་དེ་ལྟར་སློབ་ན། རྣམ་པ་ཐམས་ཅད་མཁྱེན་པ་ཉིད་ཀྱིས་སློབ་ཅེས་པའི་དོན་ནོ། ། ཆོས་མཆོག་གི་དམིགས་རྣམ་ལ། ཤེར་ཕྱིན་ལ་བསླབ་ན་འབྲས་བུ་རྣམ་པ་ཐམས་ཅད་མཁྱེན་པ་ཉིད་འབྱུང་ཞེས་བསྟན་པ་དེ་ཉིད་འཁོར་རྣམས་ཀྱིས་འཛིན་དུ་གཞུག་པར་བྱ་བའི་ཕྱིར། ཤཱ་རིའི་བུས་དྲི་བ་མཛད་པ་ནི། སྨྲས་པ་ཚེ་དང་ལྡན་པ་རབ་འབྱོར། དེ་ལྟར་སློབ་པའི་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་དུ་འབྱུང་བ་ཡིན་ནམ་ཞེས་པའི་བར་གྱིས་དྲིས་སོ། ། ལན་ལ་གཟུང་འཛིན་གཉིས་སུ་མ་དམིགས་པའི་ཚུལ་གྱིས་སློབ་ན་འབྱུང་ངོ་ཞེས་ལན་བརྗོད་པ་ནི།
རབ་འབྱོར་གྱིས་སྨྲས་པ་ཚེ་དང་ལྡན་པ་ཤཱ་རིའི་བུ་དེ་ལྟར་སློབ་པའི་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དུ་འབྱུང་བར་འགྱུར། རབ་འབྱོར་ཁྱོད་ཡོངས་སུ་འཛིན་པ་མེད་པའི་ཚུལ་གྱིས་སློབ་ན། རྣམ་མཁྱེན་དུ་འབྱུང་བར་འགྱུར་ཞེས་སྨྲས་ན། ཚུལ་དེ་ལྟར་བསླབ་པས་ཇི་ལྟར་རྣམ་པ་ཐམས་ཅད་མཁྱེན་པ་ཉིད་དུ་འབྱུང་བར་འགྱུར་ཞེས་པ་ལ་གཏན་ཚིགས་དྲིས་པ་ནི། སྨྲས་པ་ཚེ་དང་ལྡན་པ་རབ་འབྱོར་ཞེས་པ་ནས་ཇི་ལྟར་འབྱུང་བར་འགྱུར་ཞེས་པའི་བར་གྱིས་བསྟན་ཏོ། ། རབ་འབྱོར་གྱིས་སྨྲས་པ། ཤཱ་རིའི་བུ་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། གཟུགས་ཀྱི་སྐྱེ་བ་མི་མཐོང༌། ཞེས་སོགས་གསུངས་པ་སྟེ།
གཟུང་འཛིན་གཉིས་སུ་མ་དམིགས་པའི་ཚུལ་གྱིས་བསླབ་ན་རྣམ་མཁྱེན་ཐོབ་པའི་གེགས་སྤྲོས་པ་བཅུ་མ་དམིགས་པར་ཁོང་དུ་ཆུད་པའི་ཕྱིར་རོ། ། ཅིའི་ཕྱིར་སྤྲོས་པ་བཅུ་མ་དམིགས་ཤེ་ན། དེ་ནི་འདི་ལྟར་མེད་ཅིང༌། གཟུགས་གཟུགས་ཀྱི་རང་བཞིན་གྱིས་མེད་ཅིང༌། མི་དམིགས་པའི་ཕྱིར་ཞེས་པའོ། ། (Dསྤྲོས་པ་བཅུ་)ནི་(Eསྐྱེ་འགག་གཉིས། བླང་དོར་གཉིས། ཀུན་ནས་ཉོན་མོངས་པ་དང་རྣམ་བྱང་གཉིས། སོགས་པ་དང་འབྲི་བ་གཉིས། འགྲིབ་པ་དང་འཕེལ་བ་གཉིས་ཏེ་བཅུའོ)། །
དེ་ལ་གཟུགས་དོན་དམ་པར་དངོས་པོ་མེད་པས་སྐྱེ་བ་མེད་དོ། ། སྐྱེ་བ་མེད་པས་འགག་པ་མེད་དོ། ། སྐྱེ་བ་པ་མེད་པས་བླང་བ་མེད་དོ། ། བླང་བ་མེད་པས་དོར་བ་མེད་དོ། ། དོར་བ་མེད་པས་ཀུན་ནས་ཉོན་མོངས་པ་མེད་དོ། ། བླང་བ་མེད་པས་རྣམ་པར་བྱང་བ་མེད་དོ། ། འདུས་པའི་ཆོས་མེད་པས་སོགས་པ་མེད་དོ། ། དེ་མེད་པས་སྔར་ཡོད་པ་འབྲི་བ་ཡང་མེད་དོ། ། འབྲི་བ་མེད་པས་འགྲིབ་པ་མེད་དོ། ། སོགས་པ་མེད་པས་འཕེལ་བ་མེད་དོ་ཞེས་བཤད་དོ། །
དོན་ཉེ་བར་བསྡུ་བ་ནི། གཟུང་འཛིན་གཉིས་སུ་མ་དམིགས་པར་བསླབ་པས། རྣམ་མཁྱེན་དུ་འབྱུང་བར་འགྱུར་ཏེ། རྣམ་མཁྱེན་འདོད་པའི་གེགས་སྤྲོས་པ་བཅུ་མ་དམིགས་པའི་ཕྱིར་རོ། ། གཟུགས་ལ་གཟུགས་ཀྱི་ངོ་བོ་ཉིད་མེད་ཅིང་མི་དམིགས་པའི་ཕྱིར་རོ་ཞེས་པའི་དོན་ནོ། ། གཟུགས་ཀྱི་འགྲེས་ལ་ཇི་ལྟར་བཤད་པ་དེ་བཞིན་དུ། རྣམ་པ་ཐམས་ཅད་མཁྱེན་པ་ཉིད་ཀྱི་བར་སྦྱར་ནས་བཤད་པར་བྱའོ། ། དོན་དམ་པར་སྤྲོས་པ་བཅུ་མེད་པའི་ཕྱིར་ཆོས་གང་ལ་ཡང་མི་སློབ་པ་དང༌། གང་དུ་ཡང་འབྱུང་བ་མེད་པའི་ཚུལ་གྱིས་སློབ་ན། རྣམ་མཁྱེན་དུ་འབྱུང་ངོ་ཞེས་དོན་བསྡུས་གསུངས་པ་ནི།
ཚེ་དང་ལྡན་པ་ཤཱ་རིའི་བུ་དེ་ལྟར་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱིས་འབྱུང་ངོ་ཞེས་པའི་བར་གྱིས་གསུངས་སོ། ། ཆོས་མཆོག་གི་དམིགས་རྣམ་བསྟན་ཟིན་ཏོ། ། དེ་ནས་བྱང་ཆུབ་སེམས་དཔའི་མཐོང་ལམ་ནི། གོང་དུ་ཤེར་ཕྱིན་ལ་བསླབ་པ་རྣམ་མཁྱེན་དུ་འབྱུང་ངོ་ཞེས་བསྟན་པ་ལས་འཕྲོས་ནས། རྣམ་མཁྱེན་དུ་འབྱུང་བའི་རྒྱུ་ཤེས་རབ་ཀྱི་ཕ་རོལ་ཏུ་ཕྱིན་པ་དེ་གང་ལས་བཙལ་བར་བྱ་སྙམ་པའི་བརྒྱ་བྱིན་གྱིས་དྲི་བ་མཛད་པའི་ལན་གྱིས་གསུངས་ཏེ། དང་པོ་མདོར་བསྟན་པ་ལ་དྲི་བ་ནི། དེ་ནས་ལྷའི་དབང་པོ་བརྒྱ་བྱིན་གྱིས་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་གང་ལས་བཙལ་བར་བྱ་ཞེས་པའི་བར་གྱིས་བསྟན་ཏོ། ། ཤཱ་རིའི་བུས་ལན་སྨྲས་པ་ནི།
རབ་འབྱོར་གྱི་ལེའུ་ལས་བཙལ་བར་བྱའོ་ཞེས་གསུངས་སོ། ། དེ་ཡང་རབ་འབྱོར་གྱི་ལེའུ་ལས། རབ་འབྱོར་གྱིས་ཤཱ་རིའི་བུ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་བཤད་པའི་ཚུལ། ། རབ་འབྱོར་གྱི་ལེའུ་ལས་བསྟན་པས་དེར་ཤེས་པར་བྱའོ་ཞེས་པའི་དོན་ནོ། ། དེ་ནས་ལྷའི་དབང་པོ་བརྒྱ་བྱིན་གྱིས། ཤེས་རབ་ཀྱི་ཕ་རོལ་ཏུ་ཕྱིན་པ་ནི་དེ་བཞིན་གཤེགས་པའི་སྤྱོད་ཡུལ་ཡིན་ན། ཅིའི་ཕྱིར་རབ་འབྱོར་གྱི་ལེའུ་ལས་བཙལ་བར་བྱ་བ་ཡིན། རབ་འབྱོར་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་བཤད་པ་དེ་ཁྱོད་ཀྱི་མཐུ་འམ་བྱིན་རླབས་ཀྱིས་ཡིན་པ་ཞེས་དྲིས་པ་ནི། དེ་ནས་ལྷའི་དབང་པོ་བརྒྱ་བྱིན་གྱིས་ཞེས་པ་ནས་དེ་ནི་ཁྱོད་གྱི་མཐུའམ་ཁྱོད་ཀྱི་བྱིན་རླབས་སམ་ཞེས་པའི་བར་གྱིས་དྲིས་སོ། ། ཡང་ན་རབ་འབྱོར་གྱི་ལེའུ་ལས་བཙལ་བར་བྱ་ཞེས་སྨྲས་ན།
ཤཱ་རིའི་བུ་ལ་རབ་འབྱོར་གྱིས་ཤེར་ཕྱིན་བསྟན་པ་དེ། རབ་འབྱོར་ཁྱོད་ཀྱི་མཐུ་ཡིན་ནམ་ཞེས་དྲིས་པ་ནི། དེ་ནས་ལྷའི་དབང་པོ་བརྒྱ་བྱིན་གྱིས་ཞེས་པ་ནས། ཁྱོད་ཀྱི་བྱིན་གྱིས་བརླབས་སོ་ཞེས་པའི་བར་གྱིས་བསྟན་ཏོ། ། རབ་འབྱོར་གྱིས་ལན་སྨྲས་པ་ནི། བདག་གི་མཐུ་དང་བྱིན་རླབས་མ་ཡིན་ནོ་ཞེས་པ་ལ་སོགས་པས་བསྟན་ཏོ། ། དེ་ནས་བརྒྱ་བྱིན་གྱིས། དེ་སུའི་མཐུ་སུའི་བྱིན་རླབས་ཡིན་ཞེས་དྲིས་སོ། ། དེ་ལ་དེ་བཞིན་གཤེགས་པའི་མཐུ་དང་བྱིན་རླབས་ཡིན་ནོ་ཞེས་ལན་བཏབ་བོ། ། སླར་ཡང་བརྒྱ་བྱིན་གྱིས་ཆོས་ཐམས་ཅད་བྱིན་རླབས་མེད་པ་ཡིན་ན།
ཅིའི་ཕྱིར་དེ་སྐད་དུ་སྨྲ་ཞེས་རྒོལ་བ་ནི། བཙུན་པ་རབ་འབྱོར་ཞེས་པ་ནས། ཅིའི་ཕྱིར་དེ་བཞིན་གཤེགས་པའི་བྱིན་རླབས་ཡིན་ཞེས་སྨྲ་ཞེས་པའོ། ། དོན་དམ་པར་བྱིན་རླབས་མེད་པའི་གཏན་ཚིགས་སྨྲས་པ་ནི། དོན་དམ་པར་བྱིན་རླབས་མེད་པའི་ཆོས་ཉིད་ལས་གུད་ན་ཡང་དེ་བཞིན་གཤེགས་པ་ཡོད་པར་མི་དམིགས་ལ། དེ་བཞིན་ཉིད་ལས་གུད་ན་ཡང་དེ་བཞིན་གཤེགས་པ་ཡོད་པར་མི་དམིགས་ཞེས་པ་དེས་དོན་དམ་པར་བྱིན་རླབས་མེད་པའི་ཆོས་ཉིད་དང༌། དེ་བཞིན་གཤེགས་པ་གཉིས་ག་ཐ་དད་དུ་བྱར་མེད་ལ། དེ་བཞིན་ཉིད་སྟོང་པ་ཉིད་ལས་གུད་ན་ཡང་དེ་བཞིན་གཤེགས་པ་ཡོད་པར་མི་དམིགས་པའི་ཕྱིར་ཞེས་པའི་དོན་ནོ། ། རབ་འབྱོར་གྱིས་བརྒྱ་བྱིན་གྱིས་སྨྲས་པའི་དོན་དང་མཐུན་པར་བསྟོད་པ་ནི། དེ་དེ་བཞིན་ནོ། །
དེ་དེ་བཞིན་ཏེ་ཞེས་པའི་བར་གྱིས་གསུངས་སོ། ། གཏན་ཚིགས་ཀྱང་བརྒྱ་བྱིན་གྱིས་སྨྲས་པ་དེ་ཉིད་བཟླས་ཏེ་བསྟན་པ་ནི། བྱིན་གྱིས་རླབས་པའི་ཆོས་ཉིད་ཅེས་པ་ནས། ཡོད་པར་མི་དམིགས་སོ་ཞེས་པའི་བར་གྱིས་གསུངས་སོ། ། དོན་དམ་པར་བྱིན་རླབས་མེད་པའི་གཏན་ཚིགས་གཞན་ཡང་སྨྲས་པ་ནི། བྱིན་རླབས་མེད་པའི་ཆོས་ཉིད་ལ་ཡང་དེ་བཞིན་གཤེགས་པ་བརྟེན་པའི་ཚུལ་དུ་མི་དམིགས་ལ། དེ་བཞིན་གཤེགས་པ་ལ་ཡང་བྱིན་གྱིས་རླབས་པའི་ཆོས་ཉིད་བརྟེན་པའི་ཚུལ་གྱིས་མི་དམིགས་པའི་ཕྱིར་ཏེ། དོན་དམ་པར་ཐ་མི་དད་པའི་ཕྱིར་རོ། ། དོན་ནི་དེ་བཞིན་གཤེགས་པ་ལ་དོན་དམ་པར་བྱིན་རླབས་མི་དམིགས་ཏེ། བྱིན་རླབས་མེད་པའི་ཆོས་ཉིད་ལས་ཐ་མི་དད་པའི་ཕྱིར་དང༌།
དེ་བཞིན་ཉིད་ལས་གུད་ན་ཡང་དེ་བཞིན་གཤེགས་པ་མི་དམིགས་པའི་ཕྱིར། ཆོས་ཉིད་དང་དེ་བཞིན་གཤེགས་པ་རྟེན་དང་བརྟེན་པའི་ཚུལ་དུ་ཡོད་དོ་སྙམ་ན། བྱིན་རླབས་མེད་པའི་ཆོས་ཉིད་ལ་ཡང་དེ་བཞིན་གཤེགས་པ་བརྟེན་པར་མི་དམིགས་པའི་ཕྱིར་ཏེ། སྟོང་པ་ཉིད་དུ་རོ་གཅིག་པས་ཐ་མི་དད་པའི་ཕྱིར་རོ་ཞེས་པའི་དོན་ནོ་དེ་བཞིན་ཉིད་ཀྱི་འགྲེས་ལ་ཡང་དེ་བཞིན་དུ་སྦྱར་རོ། ། ཡང་གཟུགས་ཀྱི་དེ་བཞིན་ཉིད་ལ་ཡང་དེ་བཞིན་གཤེགས་པ་མི་དམིགས་ཞེས་སོགས་སྔ་མ་བཞིན་དུ་སྦྱར་ནས་རྣམ་མཁྱེན་གྱི་བར་དུ་གསུངས་སོ། ། དོན་དམ་པར་དེ་བཞིན་ཉིད་མ་ཡིན་པ་མེད་ལ། དེ་བཞིན་ཉིད་ལ་དོན་དམ་པ་མ་ཡིན་པ་མེད་པས་དེ་བཞིན་གཤེགས་པ་ཡང་མེད་ལ། དེ་བཞིན་ཉིད་ལ་ཡང་གུད་ན་ཡང་དེ་བཞིན་གཤེགས་པ་མེད་པའི་ཕྱིར་ཞེས་པའི་དོན་ནོ། ། དོན་དམ་པར་ཆོས་ཉིད་ལ་མ་གཏོགས་པར་གཞན་མེད་པའི་ཕྱིར། བྱིན་གྱིས་བརླབས་པ་ཡང་མེད་ལ།
བྱིན་རླབས་ཀྱི་སྤྲོས་པ་མེད་པའི་ཆོས་ཉིད་ཙམ་དུ་ཟད་དོ། ། དེ་བཞིན་གཤེགས་པ་ཡང་མེད་དེ། བྱིན་རླབས་ཀྱི་སྤྲོས་པ་མེད་པའི་ཆོས་ཉིད་དེ་ཉིད་ཀྱང་མ་ཡིན་ལ། དེ་ལས་གུད་ན་ཡང་དེ་བཞིན་གཤེགས་པ་མི་དམིགས་པའི་ཕྱིར་དང༌། བྱིན་རླབས་ཡོད་མེད་ཀྱི་སྤྲོས་པ་དང་བྲལ་བའི་དེ་བཞིན་ཉིད་ཀྱང་དེ་བཞིན་གཤེགས་པ་མ་ཡིན་ལ། དེ་བཞིན་ཉིད་ལས་གུད་ན་ཡང་དེ་བཞིན་གཤེགས་པ་ཡོད་མར་མི་དམིགས་པའི་ཕྱིར་ཞེས་སྨྲས་སོ། ། བརྒྱ་བྱིན་གྱི་ཚིག་དེ་ལ་རབ་འབྱོར་གྱིས་རྗེས་སུ་ཡི་རང་བར་མཛད་པ་ནི། དེ་དེ་བཞིན་ནོ། ། དེ་དེ་བཞིན་ཏེ་ཞེས་པའོ། ། བརྒྱ་བྱིན་གྱིས་སྨྲས་པའི་གཏན་ཚིགས་དེ་ཉིད་བཟླས་ཏེ་བསྟན་པ་ནི།
བྱིན་རླབས་མེད་པའི་ཞེས་པ་ནས། ཡོད་པར་མི་དམིགས་སོ་ཞེས་པའི་བར་རོ། ། དེ་ཉིད་རྒྱས་པར་སྟོན་པ་ལ་འགྲེས་གཉིས་གསུངས་ཏེ། རྟེན་དང་བརྟེན་པ་བཀག་པའི་སྒོ་ནས་མེད་པར་བསྟན་པ་དང༌། ལེན་པ་དང་བྲལ་བ་བཀག་པའི་སྒོ་ནས་མེད་པར་བསྟན་པའི་འགྲེས་སོ། ། དང་པོ་ནི། བྱིན་རླབས་མེད་པའི་ཆོས་ཉིད་ལ་ཡང་དེ་བཞིན་གཤེགས་པ་བརྟེན་པར་མི་དམིགས། དེ་བཞིན་གཤེགས་པ་ལ་ཡང་བྱིན་རླབས་མེད་པའི་ཆོས་ཉིད་བརྟེན་པར་མི་དམིགས་པའི་ཕྱིར་ཏེ། དོན་དམ་པར་ཐ་དད་མེད་པའི་ཕྱིར། དེ་བཞིན་ཉིད་ཀྱི་འགྲེས་ལ་ཡང་དེ་བཞིན་དུ་སྦྱར་ནས།
སླར་ཡང་གཟུགས་ཀྱི་དེ་བཞིན་ཉིད་ནས་གཟུགས་ཀྱི་ཆོས་ཉིད་ལ་ཡང༌། དེ་བཞིན་གཤེགས་པ་རྟེན་དང་བརྟེན་པར་མི་དམིགས་སོ་ཞེས་པ་ནས། རྣམ་མཁྱེན་གྱི་བར་གྱི་དེ་བཞིན་ཉིད་དང་ཆོས་ཉིད་གཉིས་ལ་རྟེན་དང་བརྟེན་པར་གྲུབ་པ་དགག་པའི་ཚུལ་གྱིས་གསུངས་སོ། ། རྟེན་དང་བརྟེན་པ་བཀག་པའི་འགྲེས་བསྟན་ཟིན་ནས། འགྲེས་གཉིས་པ་ལྡན་པ་དང་བྲལ་བ་བཀག་པའི་སྒོ་ནས། དེ་བཞིན་གཤེགས་པ་མེད་པར་བསྟན་པ་ནི། ཀཽ་ཤི་ཀ་དེ་བཞིན་གཤེགས་པ་གང་ཡིན་པ་དེ་ནི་གཟུགས་ཀྱི་དེ་བཞིན་ཉིད་དང་ལྡན་པ་ཡང་མ་ཡིན། བྲལ་བ་ཡང་མ་ཡིན་ཞེས་སོགས་ཏེ། གཟུགས་ཀྱི་དེ་བཞིན་ཉིད་དང་ཆོས་ཉིད་གཉིས་ལ་ལྡན་པ་དང་བྲལ་བ་གཉིས་ཀ་བཀག་པ་དང༌། གཟུགས་ཀྱི་དེ་བཞིན་ཉིད་མ་ཡིན་པ་དང༌།
ཆོས་ཉིད་མ་ཡིན་པ་གཉིས་ལ་ཡང་ལྡན་བྲལ་གཉིས་ཀ་བཀག་པ་སྟེ། མཐའ་བཞི་དང་བྲལ་བའི་སྒོ་ནས་གསུངས་སོ། ། དེ་ལ་དེ་བཞིན་གཤེགས་པ་ལ་ལྷས་སྦྱིན་རྒྱན་དང་ལྡན་པ་དེ་བཞིན་དུ། དེ་བཞིན་ཉིད་ལྡན་པ་ཡང་མ་ཡིན། སྔར་ཡོད་གསར་དུ་བྲལ་བ་ཡང་མ་ཡིན་ནོ། ། གཟུགས་ཀྱི་འགྲེས་ལ་ཇི་ལྟར་བཤད་པ་དེ་བཞིན་དུ། རྣམ་མཁྱེན་གྱི་བར་དུ་གསུངས་སོ། ། འདི་དག་གི་དོན་རྒྱན་ལས། དེ་བཞིན་ཉིད་དང་སངས་རྒྱས་དག ། ཕན་ཚུན་རྟེན་དང་བརྟེན་མེད་ཕྱིར། །
རྣམ་གྲངས་ཁས་མི་ལེན་པ་དང༌། ། ཞེས་གསུངས་སོ། ། དོན་དམ་པར་དེ་བཞིན་གཤེགས་པ་དང༌། དེའི་བྱིན་རླབས་མེད་པར་བསྟན་པ་ན། སུ་ཞིག་གི་མཐུ་ཡིན་སྙམ་པའི་དོགས་པ་བཅད་པ་ནི། ཀཽ་ཤི་ཀ། དེ་བཞིན་ཞེས་པ་ནས། དེའི་བྱིན་རླབས་སོ་ཞེས་པའི་བར་གྱིས་གསུངས་ཏེ། ལྡན་པ་དང་སྤྲོས་པ་དང་བྲལ་བའི་ཤེས་རབ་ཀྱི་ཕ་རོལ་ཏུ་ཕྱིན་པ་བཤད་པ་ནི། དེ་བཞིན་གཤེགས་པའི་མཐུ་སྟེ།
དོན་དམ་པར་བྱིན་རླབས་མེད་པའི་ཚུལ་གྱིས་ཐ་སྙད་དུ་དེའི་བྱིན་རླབས་ཡིན་པར་བསྟན་ཏོ། ། སྔར་ཀཽ་ཤི་ཀས་ཤེས་རབ་ཀྱི་ཕ་རོལ་ཏུ་ཕྱིན་པ་གང་ལས་བཙལ་བར་བྱ་ཞེས་དྲིས་པའི་ལན་ཤཱ་རིའི་བུས་རབ་འབྱོར་གྱི་ལེའུ་ལས་བཙལ་བར་བྱ་ཞེས་ཁུངས་བསྟན་པའི་དོན་རབ་འབྱོར་གྱིས་ཞིབ་ཏུ་བཤད་པ་ནི། ཀཽ་ཤི་ཀ་ཞེས་སོགས་ཀྱིས་བསྟན་ཏོ། ། རབ་འབྱོར་གྱི་ལེའུ་སྔར་བསྟན་ཟིན་པ་མ་ཡིན་ནམ་ཞེ་ན། དེ་ལ་འབྲིང་དུ་བསྟན་པ་ཙམ་ཡིན་ལ། འདིར་ནི་དེ་ཉིད་ཞིབ་ཏུ་འཆད་པར་བྱེད་པ་སྟེ། ཀཽ་ཤི་ཀ་གཟུགས་ལས་ཀྱང་བཙལ་བར་མི་བྱའོ་ཞེས་སོགས་ཀྱིས་བསྟན་ཏོ། ། དེ་ལ་གཟུགས་ལས་ཀྱང་བཙལ་བར་མི་བྱ་ཞེས་པ་ནི་གཟུགས་དང་གཅིག་མ་ཡིན་པས་སོ། ། གཟུགས་ལས་གཞན་ན་ཡང་བཙལ་བར་མི་བྱ་ཞེས་པ་ནི། གཟུགས་ལས་གཞན་དུ་ཡང་མེད་པའི་ཕྱིར་རོ། །
དེ་བཞིན་དུ་རྣམ་པར་ཤེས་པའི་བར་དུ་བཤད་པར་བྱའོ། ། དེའི་གཏན་ཚིགས་བསྟན་པ་ནི། དེ་ཅིའི་ཕྱིར་ཞེ་ན་ཞེས་སོགས་ཏེ། གང་ལས་བཙལ་བར་བྱ་བའི་ཡུལ་དང༌། ཚོལ་བ་པོའི་བྱང་ཆུབ་སེམས་དཔའ་དང༌། བཙལ་བར་བྱ་བ་གང་ཡིན་པའི་ཆོས་ཐམས་ཅད་ལྡན་པ་ཡང་མ་ཡིན། མི་ལྡན་པ་ཡང་མ་ཡིན་པའི་ཕྱིར་ཏེ། མཚན་ཉིད་མེད་པར་མཚན་ཉིད་གཅིག་པའི་ཕྱིར། འདི་ཇི་ལྟར་ཤེས་པར་བྱ་ཞེ་ན། གཟུགས་མེད་པ།
བལྟར་མེད་པ། ཐོགས་པ་མེད་པའི་ཕྱིར་རོ། ། དེ་ལ་གཟུགས་མེད་པ་ནི་གཟུགས་ཀྱི་མཚན་ཉིད་དང་མི་ལྡན་པའི་ཕྱིར་རོ། ། བལྟར་མེད་པ་ནི་དབང་པོའི་ཡུལ་མ་ཡིན་པའི་ཕྱིར་རོ། ། ཐོགས་པ་མེད་པ་ནི་གཟུགས་ཅན་མ་ཡིན་པའི་ཕྱིར་རོ། ། བཤད་ཚུལ་དེ་བཞིན་དུ་རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་སྦྱར་རོ། ། ཡང་གོང་དུ་བཙལ་བར་བྱ་བའི་ཤེར་ཕྱིན་དང༌། བཙལ་བར་བྱ་བའི་ཡུལ་དང་ཚོལ་བ་པོ་རྣམས་མཚན་ཉིད་མེད་པའོ་ཞེས་བསྟན་པ་དེ་ཉིད་ལས། བྱེ་བྲག་ཏུ་ཤེར་ཕྱིན་མཚན་ཉིད་མེད་པར་བསྒྲུབ་པའི་གཏན་ཚིགས་བསྟན་པ་ནི། དེ་ཅིའི་ཕྱིར་ཞེ་ན།
ཞེས་སོགས་ཀྱིས་གསུངས་ཏེ། ཆོས་ཅན་གཟུགས་ཀྱང་ཤེར་ཕྱིན་མ་ཡིན། དེ་ལས་གུད་ན་ཡང་ཤེར་ཕྱིན་མེད་དོ། ། གཟུགས་ཀྱི་དེ་བཞིན་ཉིད་དང༌། ཆོས་ཉིད་གཉིས་ཀྱང་དེ་བཞིན་ཉིད་མ་ཡིན། དེ་ལས་གུད་ན་ཡང་ཤེར་ཕྱིན་མེད་དོ་ཞེས་པའོ། ། དེ་བཞིན་དུ་རྣམ་མཁྱེན་གྱི་བར་དུ་སྦྱར་རོ། ། གཟུགས་ནས་རྣམ་མཁྱེན་གྱི་བར་གྱི་ཆོས་རྣམས་གཅིག་དང་ཐ་དད་དུ་མེད་པར་གོང་དུ་བསྟན་ཟིན་པ་དེ་དག་གི་གཏན་ཚིགས་བརྗོད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། དེ་ལྟར་ཆོས་ཐམས་ཅད་མེད་ཅིང་དམིགས་པ་མེད་པས་ན་ཞེས་པའོ། །
སྔར་གྱི་དེ་ཉིད་བཟླས་ནས་བསྒྲུབ་བྱའི་ཆོས་སུ་བཀོད་པ་ནི། གཟུགས་ཀྱང་ཤེར་ཕྱིན་མ་ཡིན། གཟུགས་ལས་གུད་ན་ཡང་ཤེར་ཕྱིན་མེད་དོ་ཞེས་གསུངས་ཏེ། གཏན་ཚིགས་དང་སྔར་གྱི་དེ་ཉིད་བཟླས་ཏེ་བསྒྲུབ་བྱའི་ཆོས་འགོད་ཚུལ་རྣམ་མཁྱེན་ལ་ཐུག་པའི་བར་དུ་སྦྱར་རོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ཇི་ལྟར་བཙལ་བའི་ཚུལ་བརྗོད་ཟིན་ཏོ། ། ཡུམ་བཙལ་བའི་ཚུལ་གྱིས་ཆོས་བཤད་པ་འདི་ལ། ངོ་མཚར་བ་དང་བཟང་བར་བསྟན་པའི་ཕྱིར། བརྒྱ་བྱིན་གྱི་འགྲེས་ཀྱིས་རྩ་བའི་ཚིག་རྣམ་པ་བཞི་བཀོད་དེ། ཤེར་ཕྱིན་ཆེ་བར་བསྟན་པ་དང༌། ཚད་མེད་པར་བསྟན་པ་དང༌།
དཔག་ཏུ་མེད་པར་བསྟན་པ་དང༌། མཐའ་ཡས་པར་བསྟན་པའོ། ། བཞི་པོ་འདི་དག་གི་དོན་ནི། རྒྱན་ལས། ཆེན་པོ་ཚད་མ་མེད་བཅས་དང༌། ། ཚད་མེད་པ་དང་མཐའ་ཡས་དང༌། ། ཞེས་གསུངས་སོ། ། ཤེར་ཕྱིན་ལ་བསླབ་ཚུལ་དེ་ལྟ་བུས་ཤེར་ཕྱིན་ལ་བསླབ་ནས། རིགས་ཅན་གསུམ་གྱིས་རང་རང་གི་བྱང་ཆུབ་ཐོབ་པར་འགྱུར་བའི་ཡོན་ཏན་ཡོད་པར་བསྟན་པ་ནི། དེ་ལ་བསླབས་ཤིང་རྒྱུན་དུ་ཞུགས་པ་རྣམས་ཀྱིས་ནི་ཞེས་པ་ནས།
མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་པའི་བར་གྱིས་བསྟན་ཏོ། ། དེ་ནས་བརྒྱ་བྱིན་གྱིས་ཤེར་ཕྱིན་རྒྱ་ཆེ་བ་ལ་སོགས་པའི་ཡོན་ཏན་ཁྱད་པར་བཞི་ལྡན་དུ་བསྟན་པ་དེ་ཉིད་ལ། འཁོར་རྣམས་ཡིད་ཆེས་སུ་གཞུག་པའི་དོན་དུ། རབ་འབྱོར་གྱིས་དོན་དེ་ལ་རྗེས་སུ་ཡི་རང་བ་མཛད་ནས། བརྒྱ་བྱིན་གྱིས་སྨྲས་པ་དེ་ཉིད་བཟླས་ཏེ་སྟོན་པ་ནི། རབ་འབྱོར་གྱིས་སྨྲས་པ། ཀཽ་ཤི་ཀ་དེ་དེ་བཞིན་ནོ། ། དེ་དེ་བཞིན་ཏེ་ཞེས་པ་ནས། མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་པའི་བར་གྱིས་གསུངས་སོ། ། རྒྱ་ཆེ་བ་ལ་སོགས་པའི་བཤད་སྦྱར་བཞི་པོ་ཉེ་བར་བཟུང་ནས།
དང་པོ་རྒྱ་ཆེ་བའི་ཁྱད་པར་བསྟན་པ་ནི། ཤེར་ཕྱིན་འདི་ཞེས་པ་ནི་ཆོས་ཅན་ནོ། ། རྒྱ་ཆེ་བ་ཡིན་ཏེ་ཞེས་པ་ནི་བསྒྲུབ་བྱའི་ཆོས་སོ། ། གཟུགས་རྒྱ་ཆེ་བའི་ཕྱིར་ཞེས་པ་ནི་གཏན་ཚིགས་སོ། ། གཏན་ཚིགས་དེ་ཉིད་ཀྱི་འཐད་པ་ཡང་བསྟན་པ་ནི། སྔོན་གྱི་མཐའ་དང་ཕྱི་མའི་མཐའ་དང༌། དབུས་མི་དམིགས་ཞེས་པས་བསྟན་ཏོ། ། དེ་ལ་སྔོན་གྱི་མཐའ་ནི་བྱུང་ངོ་ཞེས་པའོ། ། ཕྱི་མའི་མཐའ་ནི་འབྱུང་བར་འགྱུར་བའོ། ། དབུས་ནི་ཡོད་དོ་ཞེས་བྱའོ། །
དེ་ལྟར་ཐོག་མཐའ་དབུས་གསུམ་མ་དམིགས་པའི་ཕྱིར་རྒྱ་མ་ཆད་པས་ན་ཆེ་བ་ཞེས་བརྗོད་དོ། ། ཚུལ་དེ་ལྟར་དུ་གཟུགས་ནས་རྣམ་མཁྱེན་གྱི་བར་དུ་སྦྱར་རོ། ། དོན་བསྡུ་བ་ནི། ཀཽ་ཤི་ཀ་རྣམ་གྲངས་དེས་ན། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ཡུམ་ནི་རྒྱ་ཆེ་བ་ཡིན་ཏེ། འདི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པའོ་ཞེས་པ་ལ་སོགས་པ་བསྟན་ཏོ། ། གསུམ་པ་ཚད་མེད་པའི་ཁྱད་པར་བསྟན་པ་ནི། ཤེར་ཕྱིན་འདི་ཞེས་པ་ནི་ཆོས་ཅན་ནོ། ། ཚད་མེད་པ་ཡིན་ཏེ་ཚད་མེད་པ་ཞེས་པ་ནི་བསྒྲུབ་བྱའི་ཆོས་སོ། ། ཚད་མེད་པའི་ཕྱིར་ཞེས་པ་ནི་གཏན་ཚིགས་སོ། །
གཏན་ཚིགས་དེ་ཉིད་ཀྱི་ཡང་འཐད་པ་བསྟན་པ་ནི། གཟུགས་ཀྱི་ཚད་ཀྱང་དམིགས་སུ་མེད་དོ་ཞེས་པ་སྟེ། དོན་དམ་པར་མེད་པས་ཚད་འདི་ཙམ་མོ་ཞེས་གཟུང་དུ་མེད་པའི་དོན་ནོ། ། ནམ་མཁའ་ནི་དམིགས་སུ་མེད་པས་ཚད་དམིགས་སུ་མེད་པའོ། ། གཟུགས་ལ་སྦྱར་བ་དེ་བཞིན་དུ་རྣམ་མཁྱེན་གྱི་བར་དུ་སྦྱར་བར་བྱའོ། ། དོན་བསྡུ་བ་ནི། ཀཽ་ཤི་ཀ་རྣམ་གྲངས་དེས་ན་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པའོ་ཞེས་པའི་བར་གྱིས་བསྟན་ཏོ། ། འབུམ་གྱི་གནོད་འཇོམས་ལས་ནི། ཁྱད་པར་དང་པོ་རྒྱ་ཆེ་བ་དང༌།
གཉིས་པ་ཚད་མེད་པ་དང༌། གསུམ་པ་དཔག་ཏུ་མེད་པ་དང༌། བཞི་པ་མཐའ་ཡས་པར་འཆད་པ་ལྟར་ན། ཚད་མེད་པའི་འགྲེས་དང་མཐའ་མེད་པའི་འགྲེས་ཀྱི་བར་འདིར། དཔག་ཏུ་མེད་པའི་འགྲེས་ཆད་པར་སྣང་ངོ༌། ། ཁྱད་པར་བཞི་པ་མཐའ་ཡས་པར་སྟོན་པ་ལ། སྤྱིར་བསྟན་པ་དང་བྱེ་བྲག་ཏུ་བཤད་པ་གཉིས་སོ། ། དང་པོ་ལ་ཤེར་ཕྱིན་འདི་ཞེས་པ་ནི་ཆོས་ཅན་ནོ། ། མཐའ་ཡས་པ་ནི་བསྒྲུབ་བྱའི་ཆོས་སོ། ། གཟུགས་མཐའ་ཡས་པའི་ཕྱིར་ཞེས་པ་ནི་གཏན་ཚིགས་སོ། །
གཏན་ཚིགས་དེ་ཉིད་ཀྱི་འཐད་པ་ནི། དེ་ཅིའི་ཕྱིར་ཞེ་ན། གཟུགས་ཀྱི་མཐའ་དང་དབུས་མི་དམིགས་སོ་ཞེས་པའོ། ། དེ་བཞིན་དུ་རྣམ་མཁྱེན་གྱི་བར་ལ་སྦྱར་རོ། ། ཀཽ་ཤི་ཀ་རྣམ་གྲངས་དེས་ན་ཞེས་སོགས་ཀྱིས་ནི། གོང་དུ་གཟུགས་ནས་རྣམ་མཁྱེན་གྱི་བར་མཐའ་ཡས་པར་བསྟན་པ་དེ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པར་བསྟན་པོ། ། གཉིས་པ་བྱེ་བྲག་ཏུ་བཤད་པ་ལ་གཉིས་ཏེ། དམིགས་པ་མཐའ་ཡས་པའི་སྒོ་ནས་དང༌། སེམས་ཅན་མཐའ་ཡས་པའི་སྒོ་ནས་བསྟན་པའོ། ། དང་པོ་ལ་ཡང་རྣམ་མཁྱེན་མཐའ་ཡས་པ་དང༌།
ཆོས་ཉིད་མཐའ་ཡས་པ་དང༌། དེ་བཞིན་ཉིད་མཐའ་ཡས་པའོ། ། དེ་ལ་དང་པོ་དམིགས་པ་མཐའ་ཡས་པས་ཤེས་རབ་ཀྱི་ཕ་རོལ་ཏུ་ཕྱིན་པ་མཐའ་ཡས་པར་བསྟན་པ་ནི། ཀཽ་ཤི་ཀ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པའོ་ཞེས་པའི་བར་གྱིས་བསྟན་ཏོ། ། དེ་གཉིས་ལ་བརྒྱ་བྱིན་གྱིས་དྲི་བ་མཛད་པ་ནི། བརྒྱ་བྱིན་གྱིས་སྨྲས་པ་ཞེས་པ་ནས། འདི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་ཞེས་པའི་བར་གྱིས་བསྟན་ཏེ། དམིགས་པ་མཐའ་ཡས་པ་ཞེས་པ་ནས། དམིགས་པ་ཇི་ལྟ་བུ་ཞིག་མཐའ་ཡས་པས་ཤེར་ཕྱིན་མཐའ་ཡས་པར་བརྗོད་ཅེས་པའོ། །
རྣམ་མཁྱེན་གྱི་དམིགས་པ་མཐའ་ཡས་པས་མཐའ་ཡས་པར་བརྗོད་དོ་ཞེས་ལན་བཏབ་པ་ནི། རྣམ་པ་ཐམས་ཅད་མཁྱེན་པ་ཉིད་དམིགས་པ་མཐའ་ཡས་པའི་ཕྱིར་ཞེས་སོགས་སོ། ། ཆོས་ཉིད་མཐའ་ཡས་པས་མཐའ་ཡས་པར་བསྟན་པ་ནི། ཆོས་མཐའ་ཡས་པའི་ཕྱིར་ཞེས་སོགས་ཀྱིས་སྟོན་ནོ། ། ཆོས་གང་མཐའ་ཡས་པས་མཐའ་ཡས་པར་བརྗོད་ཅེས་བརྒྱ་བྱིན་གྱིས་དྲི་བ་ནི། བརྒྱ་བྱིན་གྱིས་སྨྲས་པ་ཞེས་སོགས་སོ། ། ཆོས་དབྱིངས་མཐའ་ཡས་པས་མཐའ་ཡས་པར་བསྟན་པ་ནི། ཆོས་ཀྱི་དབྱིངས་མཐའ་ཡས་པའི་ཕྱིར་ཞེས་སོགས་སོ། ། གསུམ་པ་དེ་བཞིན་ཉིད་མཐའ་ཡས་པའི་འཐད་པས་མཐའ་ཡས་པར་བསྟན་པ་ནི། དེ་བཞིན་ཉིད་དམིགས་པ་མཐའ་ཡས་པའི་ཕྱིར་རོ་ཞེས་སོགས་ཀྱིས་སྟོན་ནོ། །
དྲི་བ་ནི་བརྒྱ་བྱིན་གྱིས་སྨྲས་པ་ཞེས་སོགས་སོ། ། ལན་ནི་དེ་བཞིན་ཉིད་མཐའ་ཡས་པའི་ཕྱིར་ཞེས་ལན་བཏབ་བོ། ། གཉིས་པ་སེམས་ཅན་མཐའ་ཡས་པའི་གཏན་ཚིགས་ཀྱིས་མཐའ་ཡས་པར་བསྟན་པ་ནི། སེམས་ཅན་མཐའ་ཡས་པའི་ཕྱིར་རོ་ཞེས་སོགས་ཀྱིས་བསྟན་ཏོ། ། བརྒྱ་བྱིན་གྱིས་དྲིས་པ་ནི། བཙུན་པ་རབ་འབྱོར་ཞེས་པ་ནས། མཐའ་ཡས་པའི་ཞེས་བྱ་ཞེས་པའི་བར་གྱིས་བསྟན་ཏོ། ། རབ་འབྱོར་གྱིས་བརྒྱ་བྱིན་ལ། སེམས་ཅན་མེད་པའི་གཏན་ཚིགས་འཆད་དུ་གཞུག་པའི་ཕྱིར། སླར་དྲིས་པ་ནི།
ཀཽ་ཤི་ཀ་ཅི་སྙམ་དུ་སེམས་ཞེས་སོགས་སོ། ། ལན་བཏབ་པ་ནི། དེ་ནི་ཆོས་ཀྱི་ཚིག་བླ་དྭགས་མ་ཡིན་ཞེས་པ་ནས། མིང་དུ་བཏགས་པའོ་ཞེས་པའི་བར་གྱིས་བསྟན་ཏེ། མིང་ཙམ་དུ་ཟད་ཀྱི་དོན་དམ་པར་མེད་དོ་ཞེས་པའི་དོན་ནོ། ། རབ་འབྱོར་གྱིས་སྨྲས་པ་ཞེས་སོགས་ཀྱིས་ནི། ཤེར་ཕྱིན་ནས་སེམས་ཅན་དུ་བཤད་པ་ཡོད་དམ་སྟེ་མེད་ཅེས་པའོ། ། བརྒྱ་བྱིན་གྱིས་རབ་འབྱོར་དང་མཐུན་པར་ལན་བརྗོད་པ་ནི། བཙུན་པ་རབ་འབྱོར་དེ་ནི་མེད་དོ་ཞེས་པའོ། ། རབ་འབྱོར་གྱིས་ཡང་སྨྲས་པ་ནི།
ཀཽ་ཤི་ཀ་གང་སེམས་ཅན་དུ་བཤད་པ་མེད་པ་དེ་ལ། སེམས་ཅན་མཐའ་ཡས་པ་གང་ཡང་མེད་དེ་ཞེས་གསུངས་ཏེ། སེམས་ཅན་མ་བསྟན་པའི་ཕྱིར། སེམས་ཅན་མཐའ་ཡས་པ་ཡང་མ་བསྟན་ཞེས་པའི་དོན་ནོ། ། ཡང་དེའི་འོག་ཏུ། ཀཽ་ཤི་ཀ་གལ་ཏེ། དེ་བཞིན་གཤེགས་པ་ཞེས་པ་ནས་འགག་པར་འགྱུར་བ་ཡོད་དམ་ཞེས་པའི་བར་དུ་གསུངས་ཏེ། ཀུན་རྫོབ་ཏུ་སེམས་ཅན་ཞེས་ངག་ཏུ་བརྗོད་པ་ཙམ་གྱིས། དོན་དམ་པར་ཡོད་པ་མ་ཡིན་པ་འཆད་དུ་གཞུག་པའི་ཕྱིར། བརྒྱ་བྱིན་ལ་དྲིས་པའོ། །
བཙུན་པ་རབ་འབྱོར་དེ་ནི་མེད་དོ་ཞེས་པ་ནི་ལན་ནོ། ། གཏན་ཚིགས་སྨྲས་པ་ནི། དེ་ཅིའི་ཕྱིར་ཞེ་ན། སེམས་ཅན་གདོད་མ་ནས་རྣམ་པར་དག་པའི་ཕྱིར་རོ་ཞེས་པའོ། ། ཤེར་ཕྱིན་མཐའ་ཡས་པ་རྒྱས་པར་སྟོན་པའི་དོན་བསྡུ་བ་ནི། རབ་འབྱོར་གྱིས་ཞེས་པ་ནས། མཐའ་ཡས་པར་རིག་པར་བྱའོ་ཞེས་པའི་བར་གྱིས་བསྟན་ཏོ། ། དེ་བཞིན་གཤེགས་པའི་བྱིན་རླབས་ཀྱིས་རབ་འབྱོར་གྱིས་བསྟན་ཏོ། ། འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་དང་མ་བྲལ་བའི་ཕན་ཡོན་དང༌། སྦས་དོན་རྒྱན་ལས།
སངས་རྒྱས་ཉིད་དུ་ངེས་འཛིན་དང༌། ། ཞེས་པ་ནས། རྫོགས་པའི་བྱང་ཆུབ་ཏུ་བསྔོ་བ། ། ཞེས་པའི་བར་རྒྱན་ལས་གསུངས་པའི་སྦས་དོན་རྣམས་སྟོན་ཏེ། དེ་བཞིན་གཤེགས་པ་ཉིད་དུ་འཛིན་པའི་ཡོན་ཏན་ནི། བཅོམ་ལྡན་འདས་བདག་གིས་ཞེས་པ་ནས། གཟུང་བར་བགྱིའོ་ཞེས་པའི་བར་གྱིས་བསྟན་ཏོ། ། གོང་དུ་ཆེད་དུ་བརྗོད་པའི་སྐབས་སུ། ཆོས་འདི་ལེགས་པར་བཤད་དོ་ཞེས་གསུངས་པ་དེ་ཉིད་བཤད་བྱར་བཟུང་ནས། ཤེར་ཕྱིན་ལེགས་པར་བཤད་པའི་ཚུལ་སྟོན་པ་ནི།
ཆོས་གང་ཡང་དམིགས་སུ་མ་མཆིས་ཏེ། གཟུགས་སམ་ཚོར་བའམ་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་གསུངས་པའམ། ཡང་ན་ཤེར་ཕྱིན་དང་མ་བྲལ་བ་ནི། དེ་བཞིན་གཤེགས་པས་བཟུང་ཞེས་བཤད་ན། གང་དང་མི་འབྲལ་བར་བྱ་བའི་ཆོས་གང་ཡིན་སྙམ་པའི་དོགས་པ་གཅོད་པའི་དོན་དུ། ཆོས་གང་ཡང་དམིགས་སུ་མ་མཆིས་ཏེ་ཞེས་སོགས་གསུངས་ཏེ། ཆོས་གང་ཡང་དམིགས་སུ་མ་མཆིས་པར་རྟོགས་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། དེ་དང་མ་བྲལ་བ་ལ་དེ་བཞིན་གཤེགས་པས་གཟུང་ངོ་ཞེས་པའི་དོན་ནོ། ། ཆོས་གང་དང་གང་མ་མཆིས་པར་རྟོགས་སྙམ་ན།
གཟུགས་སམ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དམ། ཆོས་གང་ཡང་མ་མཆིས་མ་དམིགས་ཞེས་པའི་བར་གྱིས་གསུངས་ཏེ། འདི་དག་གིས་ནི་ཆོས་གང་ཡང་མ་མཆིས་པར་རྟོགས་པའི་ཤེས་རབ་དང་ལྡན་པར་བསྟན་ཏོ། ། ཐབས་ཀྱི་ཆ་སྟོན་པ་ནི། དོན་དམ་པར་ཆོས་གང་ཡང་མ་དམིགས་ཀྱང༌། ཐ་སྙད་དུ་ཐེག་པ་གསུམ་དང་འབྲེལ་དགོས་པར་མཆིས་ཏེ་ཞེས་པ་ནས། སངས་རྒྱས་ཀྱི་ཐེག་པའོ་ཞེས་པའི་བར་རོ། ། དོན་ཉེ་བར་བསྡུ་བ་ནི། ཤཱ་རིའི་བུ་དག་ཅེས་པ་ནས་བཟུང་བར་བྱའོ་ཞེས་པའི་བར་རོ། །
མི་དམིགས་པའི་ཚུལ་གྱིས་བསླབ་པས་ཤེར་ཕྱིན་དང་མ་བྲལ་བའི་གཏན་ཚིགས་བསྟན་པ་ནི། དེ་ཅིའི་ཕྱིར་ཞེ་ན་ཞེས་པ་ནས། སངས་རྒྱས་ཀྱི་ཐེག་པ་བཤད་དོ་ཞེས་པའི་བར་ཏེ། འདི་ལས་ཐེག་པ་གསུམ་ཆར་རྒྱ་ཆེར་བསྟན་པས། འདི་ལ་བསླབ་ན་ཤེར་ཕྱིན་དང་མི་འབྲལ་བས་དེ་བཞིན་གཤེགས་པ་ཉིད་དུ་འགྱུར་ཞེས་པའི་དོན་ནོ། ། དེ་བཞིན་གཤེགས་པ་ཉིད་དུ་བཟུང་བར་བྱ་ཞེས་བསྟན་པ་ལ་ཞེན་པ་བཀག་པ་ནི། སྦྱིན་པའི་ཕ་རོལ་ཏུ་ཕྱིན་པ་ལས་གཞན་ཡང་དེ་བཞིན་གཤེགས་པ་མི་དམིགས་ཞེས་སོགས་ཀྱིས་གསུངས་ཏེ། དོན་དམ་པར་སྦྱིན་སོགས་ནས་རྣམ་མཁྱེན་གྱི་བར་དེ་བཞིན་གཤེགས་པ་མ་ཡིན་ལ། དེ་ལས་གཞན་དུ་ཡང་བཙལ་དུ་མེད་དོ་ཞེས་པའི་དོན་ཏེ་རྣམ་མཁྱེན་གྱི་བར་དུ་སྦྱར་རོ། ། གོང་དུ་བསྟན་པ་ལྟར་ཆོས་གང་ཡང་མི་དམིགས་པ་དང༌།
དེ་བཞིན་གཤེགས་པ་ལ་མི་དམིགས་པའི་ཚུལ་གྱིས་སློབ་ན། སྦྱིན་པ་ནས་རྣམ་མཁྱེན་གྱི་བར་དུ་སློབ་པར་འགྱུར་ཞེས་བསྟན་པ་ནི། ལྷའི་བུ་དག་བྱང་ཆུབ་སེམས་དཔའ་ཆེན་པོ་ཆོས་འདི་དག་ལ་སློབ་སྟེ། སྦྱིན་པའི་ཕ་རོལ་ཏུ་ཕྱིན་པ་ལ་སློབ་བོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་སློབ་བོ་ཞེས་པའི་བར་གྱིས་བསྟན་ཏོ། ། ཆོས་གང་ཡང་མི་དམིགས་པའི་ཚུལ་དུ་བསླབ་པའི་ཕན་ཡོན་བསྟན་པ་ནི། དེ་བས་ན་ལྷའི་བུ་དག་དེ་བཞིན་གཤེགས་པ་ཉིད་ཅེས་བྱ་བའི་བར་གྱིས་བསྟན་ཏོ། ། དེ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་དང་མི་བྲལ་བའི་ཚུལ་ནི་གཉིས་ཏེ། ཆོས་གང་ཡང་མ་དམིགས་པའི་ཚུལ་གྱིས་སློབ་པ་དང༌། དེ་བཞིན་གཤེགས་པ་མ་དམིགས་པའི་ཚུལ་གྱིས་སློབ་པས་ཤེར་ཕྱིན་དང་མི་བྲལ་བའི་ཚུལ་གཉིས་དང༌།
དེ་དག་གི་ཕན་ཡོན་ཡང་གཉིས་ཏེ། དེ་བཞིན་གཤེགས་པ་ཉིད་དུ་གཟུང་བར་བྱ་བ་དང༌། དེ་བཞིན་གཤེགས་པ་ཞེས་བྱ་བའི་གྲངས་སུ་འགྲོ་བ་སྟེ། འདི་དག་གིས་ནི་དེ་དག་རྒྱས་པར་བསྟན་པ་ཡིན་ནོ། ། སྔོན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་དང་མ་བྲལ་བར་སྤྱོད་པས་སངས་རྒྱས་སུ་ལུང་བསྟན་པའི་ཡོན་ཏན་འབྱུང་བར་བསྟན་པ་ལས། དང་པོ་ཤེར་ཕྱིན་དང་མ་བྲལ་བར་སྤྱོད་པའི་ཚུལ་བསྟན་པ་ནི། ལྷའི་བུ་དག་གང་གི་ཚེ་ང་དེ་བཞིན་གཤེགས་པ་དགྲ་བཅོམ་པ་ཞེས་པ་ནས། སངས་རྒྱས་ཀྱི་ཆོས་ཚད་མེད་པ་གཞན་དག་དང་ཡང་མ་བྲལ་བར་གྱུར་ཏེ་ཞེས་པའི་བར་གྱིས་བསྟན་ཏོ། ། དེ་ལ་བརྟེན་ནས་ལུང་བསྟན་པ་ནི། ལྷའི་བུ་དག་དེའི་ཚེ།
དེ་བཞིན་གཤེགས་པ་དགྲ་བཅོམ་པ་ཞེས་པ་ནས། བྱང་ཆུབ་ཏུ་ལུང་བསྟན་པའོ་ཞེས་པའི་བར་གྱིས་གསུངས་སོ། ། འདིས་ནི་སྔར་ཤེས་ཕྱིན་ལ་སྤྱད་པས་བྱང་ཆུབ་ཏུ་ལུང་བསྟན་པའི་ཡོན་ཏན་འབྱུང་བར་བསྟན་ནས། མ་འོངས་པ་ན་ཡང་ཤེར་ཕྱིན་ལ་སྤྱད་པས་ཡོན་ཏན་དེ་དག་འབྱུང་བར་ཤུགས་ལ་བསྟན་པ་ཡིན་ནོ། ། དེ་ལ་བསྐལ་པ་བཟང་པོ་ཞེས་པ་ནི། ཤཱཀྱ་ཐུབ་པ་སངས་རྒྱས་པའི་བསྐལ་པ་འདི་ལ་བྱའོ། ། ཤཱཀྱ་ཐུབ་པ་ཞེས་པ་ནི། ཤཱཀྱའི་རིགས་ཡིན་ཅིང༌། མི་མཐུན་ཕྱོགས་ཀྱིས་མི་ཕྱེད་པ་ལ་བྱའོ། ། དེ་བཞིན་གཤེགས་པ་ཞེས་པ་ནི།
ཆོས་རྣམས་ཀྱི་རང་བཞིན་ཐུགས་སུ་ཆུད་པའོ། ། དགྲ་བཅོམ་པ་ནི། ཉོན་མོངས་པ་རྣམས་བཅོམ་པའི་ཕྱིར་རོ། ། ཡང་དག་པར་རྫོགས་པའི་སངས་རྒྱས་ཞེས་པ་ནི། གཏི་མུག་གི་གཉིད་སངས་ཏེ། བློ་གྲོས་རྒྱས་པའི་ཕྱིར་རོ། ། མཁྱེན་པ་དང་རྐང་པར་ལྡན་པ་ཞེས་པ་ལ། མཁྱེན་པ་ནི་ལྷག་པའི་ཤེས་རབ་བོ། ། རྐང་པ་ནི་ལྷག་པའི་ཚུལ་ཁྲིམས་དང་ཏིང་ངེ་འཛིན་ནོ། ། བདེ་བར་གཤེགས་པ་ནི་བྱང་ཆུབ་ཀྱི་ལམ་ལ་བདེ་བར་ཞུགས་ཏེ།
ཕྱིར་མི་ལྡོག་པའི་ཚུལ་དུ་གཤེགས་པའོ། ། འཇིག་རྟེན་མཁྱེན་པ་ནི། འཇིག་རྟེན་པ་རྣམས་སྐལ་བ་དང་ལྡན་མི་ལྡན་གཟིགས་པའོ། ། མཁྱེན་པ་ནི་འདུལ་བའི་དུས་ལ་བབ་མ་བབ་མཁྱེན་པའོ། ། བླ་ན་མེད་པ་ནི་གཞན་ལས་མཆོག་ཏུ་གྱུར་པའོ། ། སྐྱེས་བུ་འདུལ་བ་ནི། ཐབས་སྣ་ཚོགས་ཀྱི་སྒོ་ནས་གདུལ་བྱ་འདུལ་བའོ། ། ཁ་ལོ་བསྒྱུར་བ་ནི། མྱ་ངན་ལས་འདས་པ་ལ་ཕྱོགས་པར་བྱེད་པའོ། ། ལྷ་དང་མི་རྣམས་ཀྱི་སྟོན་པ་ནི།
ལྷ་དང་མི་རྣམས་ལ་མངོན་མཐོ་དང་ངེས་ལེགས་ཀྱི་ལམ་སྟོན་པའི་ཕྱིར་རོ། ། བཅོམ་ལྡན་འདས་ནི་བདུད་བཞི་བཅོམ་ཞིང་ལེགས་པ་དྲུག་དང་ལྡན་པའི་ཕྱིར་རོ། ། ལེགས་པ་དྲུག་ནི། གཟུགས་དང༌། གྲགས་པ་དང༌། དབང་ཕྱུག་དང༌། དཔལ་དང༌། ཡེ་ཤེས་དང༌། བརྩོན་འགྲུས་སོ། ། འདས་པ་ནི།
འཇིག་རྟེན་གྱི་སྟོན་པ་རྣམས་ལས་ཡོན་ཏན་ཕུལ་དུ་བྱུང་བའི་ཕྱིར་དོན་ཉེ་བར་བཟུང་ནས་ལོ་ཙྪ་བས་བཀའ་བཅད་ཀྱིས་བསྣན་པའོ། ། དེའི་འོག་ཏུ་སྔར་ཡོངས་སུ་གཟུང་བ་དང་མེད་པར་བྱ་བའི་ཕྱིར་དུ་མི་སློབ་ཅེས་བསྟན་པ་དེ་ཉིད་འདིར་བཟླས་ནས། མི་ལེན་མི་འདོར་བའི་ཚུལ་གྱིས་སློབ་པ་དང༌། ལུང་སྟོན་པའི་རྒྱུ་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་ཡོངས་སུ་འཛིན་པ་མི་འགལ་བའི་ཚུལ་རྟོགས་ནས། ལྷ་རྣམས་ཀྱིས་ངོ་མཚར་བར་བསྟོད་པ་ནི། དེ་ནས་ལྷའི་བུ་དེ་དག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏེ་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་མི་ལེན་མི་འདོར་བའི་ཚུལ་གྱིས་བྱང་སེམས་ཆེན་པོ་རྣམས་རྣམ་པ་ཐམས་ཅད་མཁྱེན་པ་ཉིད་དང་མཐུན་པར་འཛིན་པ་ནི་ངོ་མཚར་ཆེའོ་ཞེས་པའི་བར་གྱིས་བསྟན་ཏེ། མངོན་པར་རྟོགས་པའི་རྒྱན་ལས། བླང་མེད་དོར་བ་མེད་སོགས་དང༌། ། ཞེས་པའི་དོན་ཀྱང་བཤད་དོ། ། འདི་མན་ཆད་ནས་བཤད་པའི་ཤེར་ཕྱིན་འདིའི་ཕན་ཡོན་རྒྱས་པར་བསྟན་ཏེ།
དེ་ལ་ཐོག་མར་གླགས་མི་རྙེད་པ་དང༌། དུས་མིན་གྱི་འཆི་བ་མེད་པ་དང༌། འཇིགས་པ་སོགས་མི་འབྱུང་བ་དང༌། ལྷ་རྣམས་ཀྱིས་བསྲུང་བ་སྟེ་ཕན་ཡོན་བཞིའོ། ། དེ་ལ་དང་པོ་སྟོན་པ་ནི། དེ་ལ་ཐོག་མར་ཤེར་ཕྱིན་འདི་ཉན་ཅིང་སྒོམ་པ་ལ་བདུད་ཀྱི་བར་ཆད་མི་ནུས་པར་སྟོན་པ་ནི། ལྷའི་བུ་ལ་སོགས་པའི་འཁོར་རྣམས་འདུས་པར་མཁྱེན་ནས། དེ་དག་དཔང་པོར་བཙུགས་ཏེ་ཤེར་ཕྱིན་བསྟན་པ་སོགས་ལ་བར་ཆད་བྱ་མི་ནུས་པར་རྒྱས་པར་སྟོན་པ་ནི། དེ་ནས་བཅོམ་ལྡན་འདས་ཀྱིས་དགེ་སློང་དང༌། དགེ་སློང་མ་དང་ཞེས་པ་ནས་ཚུལ་བཞིན་དུ་ཡིད་ལ་བྱེད་ཅིང་རྣམ་པ་ཐམས་ཅད་མཁྱེན་པ་ཉིད་ཀྱི་སེམས་དང་མ་བྲལ་བ་དེ་དག་ནི།
བདུད་སྡིག་ཅན་དང༌། བདུད་ཀྱི་རིགས་ཀྱི་ལྷ་རྣམས་ཀྱིས་གླགས་རྙེད་པར་མི་འགྱུར་རོ་ཞེས་པའི་བར་གྱིས་གསུངས་སོ། ། དེ་ལ་འཛིན་པ་ཞེས་པ་ནི་ཚིག་དོན་མི་བརྗེད་པར་འཛིན་པའོ། ། འཆང་བ་ནི་གླེགས་བམ་དུ་བྲིས་ཏེ་འཆང་བའོ། ། ཀློག་པ་ནི་ཐོས་པའི་ཤེས་རབ་ཀྱིས་སོ། ། ཀུན་ཆུབ་པར་བྱེད་པ་ནི་བསམ་པའི་ཤེས་རབ་ཀྱིས་སོ། ། སྒོམ་པ་ནི་སྒོམ་པའི་ཤེས་རབ་ཀྱིས་སོ། ། གཞན་ལ་རྒྱ་ཆེར་བསྟན་པ་ནི། འཕེལ་བར་བྱ་བའི་ཕྱིར་ཚིག་དོན་ཞིབ་ཏུ་འཆད་པའོ། ། ཚུལ་བཞིན་ཡིད་ལ་བྱེད་པ་ནི་གནས་ཚུལ་དང་མཐུན་པར་ཡིད་ལ་བྱེད་པའོ། །
རྣམ་མཁྱེན་གྱི་སེམས་དང་མ་བྲལ་བ་ནི། ཐེག་དམན་གྱི་སེམས་དང་མ་འདྲེས་པར་གཞན་དོན་དུ་དགེ་བ་བྱང་ཆུབ་ཏུ་བསྔོ་བའོ། ། བདུད་ཀྱིས་གླགས་མི་རྙེད་པའི་འཐད་པ་ནི། དེ་ཅིའི་ཕྱིར་ཞེ་ན། ཞེས་སོགས་ཀྱིས་གསུངས་ཏེ། འདི་ལ་གཉིས་ཤེས་རབ་ཀྱི་སྟོབས་ཀྱིས་གླགས་མི་རྙེད་པ་དང༌། བསམ་པ་ཕུན་ཚོགས་ཀྱི་སྒོ་ནས་གླགས་མི་རྙེད་པའོ། ། དང་པོ་ནི། དེ་ཅིའི་ཕྱིར་ཞེ་ན། དེ་ནི་འདི་ལྟར་རིགས་ཀྱི་བུའམ་རིགས་ཀྱི་བུ་མོ་ཞེས་པ་ནས་བྱིན་གྱིས་བརླབས་པར་འགྱུར་རམ་ཞེས་པའི་བར་གྱིས་བསྟན་ཏོ། །
དེ་ལ་གཟུགས་སྟོང་པ་ཉིད་དུ་བྱིན་གྱིས་བརླབས་པར་འགྱུར་ཞེས་པ་ནི། གཟུགས་སྟོང་པ་ཉིད་དུ་རྟོགས་པས། དེའི་ངོས་ནས་གཟུགས་ཀྱང་མི་དམིགས་པ་ཉིད་དུ་འགྱུར་རོ་ཞེས་པའི་དོན་ནོ། ། གཟུགས་སྟོང་པ་ཉིད་དུ་རྟོགས་པས་གླགས་མི་རྙེད་པའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། གནས་མི་རྙེད་དོ་ཞེས་པའི་བར་གྱིས་བསྟན་ཏེ། གཟུགས་སྟོང་པ་ཉིད་དུ་ཁོང་དུ་ཆུད་པས་གནོད་བྱ་དང་གནོད་བྱེད་གཉིས་ཀ་སྟོང་པ་ཉིད་དུ་རོ་གཅིག་པར་རྟོགས་པའི་ཕྱིར་དང༌། སྟོང་པ་ཉིད་ཀྱིས་ཕན་ཚུན་གནོད་པ་བྱར་མེད་པའི་ཕྱིར་རོ། ། ཡང་ན་གནོད་བྱ་དང་གནོད་བྱེད་ཀྱིས་བསྟན་པའི་ཕུང་པོ་ལྔ་སྟོང་པ་ཉིད་དུ་རྟོགས་པ་དེ་དག་མི་དམིགས་པའི་ཕྱིར། གཉིས་ཀ་སྟོང་པ་ཉིད་དུ་རྟོགས་ན་ཀླན་ཀ་མི་རྙེད་པ་དེ་ཅིའི་ཕྱིར་ཞེ་ན།
སྟོང་པ་ཉིད་ནང་འཕྲད་ལ་ཕན་ཚུན་གནོད་པར་བྱར་མེད་པའི་ཕྱིར་ཞེས་པ་སྟེ། དེ་བཞིན་དུ་རྣམ་མཁྱེན་གྱི་བར་དུ་སྦྱར་རོ། ། ཡང་སྟོང་པ་ཉིད་དུ་རྟོགས་པས་གླགས་མི་རྙེད་པའི་འཐད་པ་ནི། དེ་ཅིའི་ཕྱིར་ཞེ་ན་དེ་ནི་འདི་ལྟར་གང་གིས་གླགས་རྙེད་པར་འགྱུར་བ་དང༌། གནས་སྐབས་གང་དུ་གང་ཟག་གང་ལ་གླགས་རྙེད་པར་འགྱུར་བའི་ཕྱིར་རོ། ། དེ་དག་གིས་ཤེས་རབ་ཀྱི་འཐད་པས་གླགས་མི་རྙེད་པར་བསྟན་ཟིན་ཏོ། ། བསམ་པ་ཕུན་སུམ་ཚོགས་པའི་འཐད་པས་ཀླན་ཀ་མི་རྙེད་པར་བསྟན་པ་ལ། རིགས་ཀྱི་བུའམ་རིགས་ཀྱི་བུ་མོ་དེ་དག་ཅེས་བྱ་བ་ནི་ཆོས་ཅན་ནོ། ། དེ་ཅིའི་ཕྱིར་ཞེ་ན་ཞེས་པ་ནས། ཤིན་ཏུ་བསྒོམས་པའི་ཕྱིར་རོ་ཞེས་པའི་བར་གྱིས་བསྟན་ཏོ། །
གཉིས་པ་དུས་མ་ཡིན་པར་འཆི་བ་མེད་པའི་ཕན་ཡོན་བསྟན་པ་ནི། རིགས་ཀྱི་བུ་དང་རིགས་ཀྱི་བུ་མོ་དེ་དག་གི་ནི་ཞེས་པ་ནི་ཆོས་ཅན་ནོ། ། དེ་ཅིའི་ཕྱིར་ཞེ་ན་ཞེས་པ་ནས། བསྙེན་བཀུར་བྱས་པའི་ཕྱིར་རོ་ཞེས་པའི་བར་རོ། ། ཕན་ཡོན་དང་ལྡན་པས་ཉམས་སུ་ལེན་དགོས་པར་གདམས་པ་ནི། ཀཽ་ཤི་ཀ་གཞན་ཡང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་ཞེས་པ་ནས། རྣམ་པ་ཐམས་ཅད་མཁྱེན་པའི་སེམས་དང་ཡང་མ་བྲལ་བར་བྱའོ་ཞེས་པའི་བར་གྱིས་བསྟན་ཏོ། ། ཡང་གསུམ་པ་འཇིག་པ་སོགས་མི་འབྱུང་བའི་ཕན་ཡོན་བསྟན་པ་ནི། ཀཽ་ཤི་ཀ་གཞན་ཡང་རིགས་ཀྱི་བུ་དང་ཞེས་པ་ནས། དེ་དག་ནི་ཞེས་པའི་བར་ནི་ཆོས་ཅན་ནོ། །
ཁྱིམ་སྟོང་པ་ན་འདུག་ཀྱང་རུང་སྟེ་ཞེས་པ་ནས་དངངས་པར་མི་འགྱུར་རོ་ཞེས་པའི་བར་གྱིས་ནི་བསྒྲུབ་བྱའི་ཆོས་བསྟན་ཏོ། ། དེ་ཅིའི་ཕྱིར་ཞེ་ན། ནང་སྟོང་པ་ཉིད་ཀྱིས་མི་དམིགས་པའི་ཚུལ་གྱིས་ཤིན་ཏུ་སྒོམ་ཞེས་སོགས་ཀྱིས་ནི་གཏན་ཚིགས་བསྟན་ཏེ། སྟོང་པ་ཉིད་བཅོ་བརྒྱད་ཤིན་ཏུ་གོམས་པའི་ཕྱིར་ཞེས་པའི་དོན་ནོ། ། འདི་དག་གི་དོན་རྒྱན་ལས། སྟོང་པ་ཉིད་དང༌། ཞེས་པས་གསུངས་སོ། ། བཞི་པ་ལྷ་རྣམས་ཀྱིས་བསྲུང་བའི་ཕན་ཡོན་ནི། དེ་ནས་དེའི་ཚེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་ཞེས་པ་ནས། འདི་སྐད་ཅེས་གསོལ་ཏོ་ཞེས་པའི་བར་གྱིས་ནི་ལྷ་རྣམས་ཀྱིས་བསྲུང་བར་ཞུས་པའོ། །
བཅོམ་ལྡན་འདས་བདག་ཅག་གིས་ཞེས་པ་ནས་བསྐྱང་བ་དང༌། བསྐྱབ་པར་བགྱིའོ་ཞེས་པའི་བར་གྱིས་ནི་བསྲུང་བར་དམ་བཅས་པ་བསྟན་ཏོ། ། གཏན་ཚིགས་ནི། དེ་ཅིའི་སླད་དུ་ཞེ་ན། བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་མཆིས་ན། སེམས་ཅན་དམྱལ་བ་རྣམས་ཀྱང་རྒྱུན་ཆད་པར་འགྱུར་ཞེས་པ་ནས། སངས་རྒྱས་དཀོན་མཆོག ཆོས་དཀོན་མཆོག དགེ་འདུན་དཀོན་མཆོག་འབྱུང་བར་འགྱུར་ཞེས་པའི་བར་གྱིས་གསུངས་སོ། ། འཐད་པ་འདིའི་དོན་རྒྱན་ལས།
སངས་རྒྱས་ཉིད་ནི་འཐོབ་པ་དང༌། ། ཞེས་སོགས་གསུངས་སོ། ། དོན་བསྡུ་བ་ནི། བཅོམ་ལྡན་འདས་རྣམ་གྲངས་དེས་ན་ཞེས་པ་ནས། བསྐྱང་བ་དང༌། བསྐྱབ་པར་བགྱིའོ་ཞེས་པའི་བར་གྱིས་གསུངས་སོ། ། དེ་ལ་བསྲུང་བ་ནི་ལུས་ཀྱི་བདེ་བ་ཐམས་ཅད་བསྒྲུབ་པའོ། ། སྐྱོབ་པ་ནི་ཕྱི་རོལ་གྱི་གནོད་པ་ལས་སོ། ། ཡང་ན་ལུས་ཀྱི་གནོད་པ་མི་འབྱུང་བ་ནི་བསྲུང་བའོ། ། སྐྱོང་བ་ནི་བདེ་བ་བསྒྲུབ་པའོ། །
བསྐྱབ་པས་ནི་ནང་གི་གནོད་པ་ལས་སོ། ། དེའི་འོག་ཏུ་དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ལྷའི་དབང་པོ་བརྒྱ་བྱིན་ལ་འདི་སྐད་ཅེས་བཀའ་སྩལ་ཏོ། ། ཀཽ་ཤི་ཀ་དེ་དེ་བཞིན་ནོ། ། དེ་དེ་བཞིན་ཏེ་ཞེས་པ་ནི། ལྷ་རྣམས་ཀྱིས་བསྲུང་བར་དམ་བཅས་པ་སྟེ། རྗེས་སུ་ཡི་རང་བར་དམ་བཅས་པའོ། ། བྱང་ཆུབ་སེམས་དཔའ་སེམས་དཔའ་ཆེན་པོ་ཡོད་ན་ཞེས་པ་ནས། སངས་རྒྱས་ཆོས་དགེ་འདུན་དཀོན་མཆོག་འབྱུང་བར་འགྱུར་རོ་ཞེས་པའི་བར་ནི། འཁོར་རྣམས་ཡིད་ཆེས་སུ་གཞུག་པའི་ཕྱིར།
བཅོམ་ལྡན་འདས་ཀྱིས་བརྒྱ་བྱིན་སོགས་ཀྱི་ལྷ་རྣམས་ཀྱི་སྨྲས་པ་དེ་ཉིད་བཟླས་ཏེ་བསྟན་པའོ། ། དེ་བས་ན་ཞེས་པ་ནས། གོང་དུ་བསྐྱབ་པར་བྱ་ཞེས་པའི་བར་གྱིས་ནི། ཇི་སྐད་བཤད་པའི་ཡོན་ཏན་དང་ལྡན་པས་བསྲུང་བ་སོགས་བྱེད་པ་ལ་གདམས་པ་མཛད་པའོ། ། ཡང་ཤེར་ཕྱིན་ལ་མཆོད་པའི་བྱང་སེམས་ལ་རིམ་འགྲོ་བྱ་བ་སོགས་སུ་སེམས་བསྐྱེད་པར་གདམས་པ་ནི། ཀཽ་ཤི་ཀ་གང་ཞེས་པ་ནས། མཆོད་པར་བྱ་བར་སེམས་སོ་ཞེས་པའི་བར་བསྟན་ཏོ། ། ཡང་ཤེར་ཕྱིན་ལ་སྤྱོད་པའི་བྱང་སེམས་ལ། རིམ་འགྲོ་སོགས་བྱེད་པར་རིགས་སོ་ཞེས་བསྟན་པ་ནི། ལྷ་དང་མི་དང་ལྷ་མ་ཡིན་དང་ཞེས་པ་ནས།
བསྐྱབ་པར་བྱའོ་ཞེས་པའི་བར་གྱིས་བསྟན་ཏོ། ། དེ་དག་ལ་མཆོད་པ་སོགས་བྱས་པ་ལ། བསོད་ནམས་མང་དུ་འཕེལ་བ་དཔེའི་སྒོ་ནས་བསྟན་པ་ནི། ཀཽ་ཤི་ཀ་ཞེས་པ་ནས། བསོད་ནམས་མང་དུ་འཕེལ་ལོ་ཞེས་པའི་བར་གྱིས་བསྟན་ཏོ། ། དེ་ལ་རིམ་གྲོ་བྱ་བ་ནི་བཟའ་བ་སོགས་པའི་སྒོ་ནས་མཆོད་པའོ། ། བཀུར་སྟེ་བྱ་བ་ནི་གཞན་ལས་མཆོག་ཏུ་བྱ་བའོ། ། ཕུ་དུད་དུ་བྱ་བ་ནི་ཕྱག་བྱ་བ་ལ་སོགས་པའོ། ། མཆོད་པར་བྱ་བ་ནི་མེ་ཏོག་ལ་སོགས་པའོ། ། བསོད་ནམས་འཕེལ་བའི་འཐད་པ་བསྟན་པ་ནི།
དེ་ཅིའི་ཕྱིར་ཞེ་ན་ཞེས་པ་ནས། འཇིག་རྟེན་དུ་འབྱུང་བར་འགྱུར་རོ་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི། ཀཽ་ཤི་ཀ་ཞེས་པ་ནས། བསྐྱབ་པར་བྱའོ་ཞེས་པའི་བར་གྱིས་བསྟན་ཏོ། ། མཐའ་ཡས་ལུང་བསྟན་གྱི་ལེའུ་སྟེ་བཅུ་བདུན་པའོ།། ༈ བཅོ་བརྒྱད་པ་ཡོན་ཏན་ཡོངས་སུ་བཟུང་བའི་ལེའུ་བཤད་པ། ཡོན་ཏན་ཡོངས་སུ་བཟུང་བའི་ལེའུ་འདི་ནས། མཐོང་ལམ་གྱི་ཡོན་ཏན་ལྷག་མ་བདུན་དང༌། སྒོམ་ལམ་གྱི་བྱེད་པ་གཉིས་བསྟན་ཏོ། །
མཐོང་ལམ་གྱི་ཡོན་ཏན་བདུན་ནི། རྣམ་པར་བྱང་བ་ཀུན་སྡུད་པ་དང༌། ཉམས་ང་སེལ་བ་དང༌། ནད་ཀུན་སེལ་བ་དང༌། མྱང་འདས་སོགས་ལ་འཛིན་པ་ཞི་བ་དང༌། སངས་རྒྱས་རྣམས་ཀྱིས་བསྲུང་བ་དང༌། སྲོག་མི་གཅོད་པ་སོགས་དང༌། སྦྱིན་སོགས་བྱང་ཆུབ་ཏུ་བསྔོ་བའི་ཡོན་ཏན་ནོ། ། དང་པོ་ལ་ཞར་ལས་བྱུང་བ་དང༌། དངོས་ཀྱི་དོན་ནོ། །
དང་པོ་ནི། ཚེ་འདིར་ཐོབ་པའི་ཕན་ཡོན་དང༌། འདི་ཕྱི་གཉིས་ཀར་ཐོབ་པའི་ཕན་ཡོན་དང༌། རིགས་ཕུན་སུམ་ཚོགས་པ་སོགས་བཅུ་དང༌། སྤྲུལ་པས་གཞན་ལ་ཆོས་སྟོན་པའོ། ། དང་པོ་ནི། དེ་ནས་ལྷའི་དབང་པོ་བརྒྱ་བྱིན་གྱིས་ཞེས་པ་ནས། སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་མཆི་བ་དང་ཞེས་པའི་བར་གྱིས་བསྟན་ཏོ། ། གཉིས་པ་ནི། དགེ་བའི་རྩ་བ་གང་གིས་ཞེས་པ་ནས།
སངས་རྒྱས་པར་མ་གྱུར་གྱི་བར་དུ། དྲན་པ་མི་ཉམས་པ་དང་ཞེས་པའི་བར་གྱིས་བསྟན་ཏོ། ། གསུམ་པ་ནི། རིགས་ཕུན་སུམ་ཚོགས་པ་ཡོངས་སུ་འཛིན་པ་དང་ཞེས་པ་ནས། གཟུགས་ཕུན་སུམ་ཚོགས་པ་ཡོངས་སུ་འཛིན་པ་དང་ཞེས་པའི་བར་གྱིས་བསྟན་ཏོ། ། བཞི་པ་ནི། ཐབས་མཁས་པ་དག་ཀྱང་སངས་རྒྱས་ཀྱི་སྐུས་མངོན་པར་སྤྲུལ་ནས་ཞེས་པ་ནས། ཐབས་མཁས་པས་སེམས་ཅན་རྣམས་ལ་ཆོས་སྟོན་པ་དང༌། སེམས་ཅན་རྣམས་ཉན་ཐོས་ཀྱི་ཐེག་པ་དང༌། རང་སངས་རྒྱས་ཀྱི་ཐེག་པ་དང༌།
སངས་རྒྱས་ཀྱི་ཐེག་པ་དང༌། ཐེག་པ་གསུམ་ལ་འདུ་བ་ནི་ངོ་མཚར་ཆེའོ་ཞེས་པའི་བར་གྱིས་བསྟན་ཏོ། ། གཉིས་པ་དངོས་ཀྱི་དོན་ནི། ཤེར་ཕྱིན་གྱིས་རྣམ་པར་བྱང་བའི་ཡོན་ཏན་ཐམས་ཅད་སྡུད་པ་སྔོན་དུ་བཏང་སྟེ། དེ་ནས་ལྷའི་དབང་པོ་བརྒྱ་བྱིན་གྱིས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཡོངས་སུ་བཟུང་ནས་ཞེས་སོགས་ཀྱིས་བསྟན་ཏེ། ཤེར་ཕྱིན་གྱིས་རྣམ་བྱང་གི་རིགས་ཐམས་ཅད་བསྡུས་པས། ཤེར་ཕྱིན་ཡོངས་སུ་བཟུང་བས་དཀར་པོའི་ཆོས་ཐམས་ཅད་ཡོངས་སུ་བཟུང་ཞེས་པའི་དོན་ནོ། ། ཚིག་ནི་ཕ་རོལ་ཏུ་ཕྱིན་པ་དྲུག་པོ་ཐམས་ཅད་ཡོངས་སུ་ཞེས་པ་ནས།
རྣམ་པ་ཐམས་ཅད་མཁྱེན་པ་ཉིད་ཡོངས་སུ་བཟུང་བར་འགྱུར་རོ་ཞེས་པའི་བར་གྱིས་གསུངས་སོ། ། གཉིས་པ་ཉམས་ང་སེལ་བའི་ཡོན་ཏན་ལ་གཉིས་ཏེ། དང་པོ་ནི། ཀཽ་ཤི་ཀ་གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་བཟུང་བ་དང༌། ཡོངས་སུ་བཟུང་བ་དང་ཞེས་པ་ནས། བརྒལ་བར་དཀའ་བ་དེ་དག་གི་བསམ་པ་ཡོངས་སུ་རྫོགས་པར་མི་འགྱུར་རོ་ཞེས་པའི་བར་གྱིས་ནི་དམ་བཅའ་བསྟན་ཏོ། ། དེ་ཅིའི་ཕྱིར་ཞེ་ན། ཀཽ་ཤི་ཀ་དེ་ནི་འདི་ལྟར་བྱང་ཆུབ་སེམས་དཔའ་ཆེན་པོས་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པ་དང་ཞེས་སོགས་ནས། ཚེ་རབས་གཞན་ལ་འབྱུང་བའི་ཡོན་ཏན་དང་ལེགས་པ་དག་གོ་ཞེས་པའི་བར་གྱིས་བསྟན་ཏོ། ། གཉིས་པ་ནི།
ཀཽ་ཤི་ཀ་གཞན་ཡང་སའི་ཕྱོགས་གང་ན་ཞེས་པ་ནས། སྡུག་བསྔལ་མཐར་ཕྱིན་པར་འགྱུར་རོ་ཞེས་པའི་བར་གྱིས་བསྟན་ཏོ། ། གསུམ་པ་ནད་ཀུན་སེལ་བའི་ཡོན་ཏན་ནི། ཀཽ་ཤི་ཀ་འདི་ལྟ་སྟེ་དཔེར་ན། རྩི་མ་གི་ཞེས་བྱ་བ་དུག་ཐམས་ཅད་ཞི་བར་བྱེད་པ་ཡོད་དེ་ཞེས་པ་ནས། དེ་ཉིད་དུ་མེད་པར་འགྱུར་ཏེ། རྣམ་པར་འཕེལ་བར་མི་འགྱུར་རོ་ཞེས་པའི་བར་གྱིས་བསྟན་ཏོ། ། རྩི་མ་གི་ཏའི་དཔེས། མི་མཐུན་ཕྱོགས་ཞི་བར་བསྟན་པ་ཡིན་ནོ། ། དེ་དག་གི་འཐད་པ་བསྟན་པ་ནི།
བཞི་པ་མྱ་ངན་ལས་འདས་པ་འཛིན་པ་སོགས་ཞི་བའི་ཡོན་ཏན་ཏེ། དེ་ཡང་དེ་ཅིའི་ཕྱིར་ཞེ་ན། ཀཽ་ཤི་ཀ་དེ་ནི་འདི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ནི། སྡིག་པ་མི་དགེ་བའི་ཆོས་ཐམས་ཅད་ཉེ་བར་ཞི་བར་བྱེད་པ་སྟེ་ཞེས་པ་ནས། ཀཽ་ཤི་ཀ་ཡུམ་འདི་ནི་སྡིག་ཏོ་མི་དགེ་བའི་ཆོས་དེ་དག་ཞི་བར་བྱེད་པ་ཡིན་ཏེ། རྣམ་པར་འཕེལ་བར་བྱེད་པ་མ་ཡིན་ནོ་ཞེས་པའི་བར་གྱིས་གསུངས་སོ། ། ལྔ་པ་སངས་རྒྱས་ཀྱིས་བསྲུང་བ་ལ་སོགས་པའི་ཕན་ཡོན་ལ་གཉིས་ཏེ། དངོས་ཀྱི་དོན་ནི། ཀཽ་ཤི་ཀ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན། རྒྱལ་པོ་ཆེན་པོ་བཞི་དང་ཞེས་པ་ནས།
བསྲུང་བ་དང༌། བསྐྱབ་པ་དང་བསྐྱང་བ་མཛད་དེ་ཞེས་པའི་བར་གྱིས་གསུངས་སོ། ། ཞར་ལ་དགེ་བའི་ཆོས་རྣམས་ཡོངས་སུ་འཕེལ་བའི་ཕན་ཡོན་བསྟན་པ་ནི། དེ་ནི་མི་དགེ་བའི་ཆོས་རྣམས་ཡོངས་སུ་སྤངས་ཤིང༌། དགེ་བའི་ཆོས་རྣམས་རྣམ་པར་འཕེལ་བར་འགྱུར་ཏེ་ཞེས་པ་ནས། མི་དམིགས་པའི་ཚུལ་གྱིས་རྣམ་པ་ཐམས་ཅད་མཁྱེན་པ་ཉིད་རྣམ་པར་འཕེལ་བར་འགྱུར་གྱི། ཡོངས་སུ་འགྲིབ་པར་མི་འགྱུར་རོ་ཞེས་པའི་བར་གྱིས་གསུངས་སོ། ། དྲུག་པ་སྲོག་མི་གཅོད་པ་མ་ལ་སོགས་པའི་ཕན་ཡོན་ནི། དེ་ཚིག་བླང་བར་འོས་པ་དང་ལྡན་པར་འགྱུར་རོ། ། ཚིག་རན་པ་དང་འོས་པར་འགྱུར་རོ་ཞེས་པ་ནས།
གཞན་རྣམ་པ་ཐམས་ཅད་མཁྱེན་པ་ཉིད་ཐོབ་པར་འགྱུར་ཡང༌། དེ་དག་གིས་ལེགས་པར་བརྗོད་པ་དང༌། རྗེས་སུ་དགའ་བར་འགྱུར་རོ་ཞེས་པའི་བར་གྱིས་གསུངས་ཏེ། རང་རྣམ་པར་བྱང་བའི་ཆོས་ལ་གནས་པ་དང༌། གཞན་བསྐུལ་བ་དང༌། ལེགས་པར་བརྗོད་པ་དང༌། རྗེས་སུ་དགའ་བ་སྟེ་བཞི་བཞིས་བསྟན་ཏོ། ། བདུན་པ་དགེ་བ་བྱང་ཆུབ་ཏུ་བསྔོ་བའི་ཡོན་ཏན་བསྟན་པ་ལ། བསྔོ་བ་དངོས་དང༌། ཕྱིན་དྲུག་རྫོགས་པར་མ་བྱས་པའི་ཉེས་དམིགས་ཁོང་དུ་ཆུད་ཅིང་སྐྱེ་བ་དྲན་པ་སོགས་ཀྱི་ཡོན་ཏན་ནི།
དང་པོ་ནི། དེ་ཕ་རོལ་ཏུ་ཕྱིན་པ་དྲུག་ལ་སྤྱོད་པའི་ཚེ། སྦྱིན་པ་ཡོངས་སུ་གཏོང་ཡང༌། སེམས་ཅན་ཐམས་ཅད་དང་ཐུན་མོང་དུ་བྱས་ཤིང་ཞེས་པ་ནས། བྱང་ཆུབ་ཏུ་ཡོངས་སུ་བསྔོ་བར་འགྱུར་རོ་ཞེས་པའི་བར་གྱིས་བསྟན་ཏོ། ། གཉིས་པ་ནི་རིགས་ཀྱི་བུའམ་རིགས་ཀྱི་བུ་མོ་དེ་ལྟར་ཕ་རོལ་ཏུ་ཕྱིན་པ་དྲུག་ལ་སྤྱོད་པའི་ཚེ། དྲན་པ་སྐྱེ་བར་འགྱུར་ཏེ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དུ་འགྱུར་བར་མི་འགྱུར་རོ་ཞེས་བྱ་བར་དྲན་པ་སྐྱེ་བར་འགྱུར་ཏེ་ཞེས་པའི་བར་གྱིས་བསྟན་ཏོ། ། མཐོང་ལམ་གྱི་ཕན་ཡོན་རྒྱས་པར་བསྟན་པའི་མཇུག་བསྡུ་བ་ནི། ཀཽ་ཤི་ཀ་དེ་ལྟར་རིགས་ཀྱི་བུའམ་རིགས་ཡི་བུ་མོ་ཞེས་པ་ནས་ཡོན་ཏན་འདི་དག་ཐོབ་པར་འགྱུར་རོ་ཞེས་པའི་བར་གྱིས་བཤད་དོ། །
མཐོང་ལམ་ཕན་ཡོན་དང་བཅས་པ་བསྟན་ཟིན་ཏོ། ། སྒོམ་ལམ་གྱི་བྱེད་པ་ལ་དྲུག་ལས། དང་པོ་ཀུན་ནས་ཞི་བ་དང༌། ཐམས་ཅད་ལ་འདུད་པའི་བྱེད་པ་གཉིས་སྟོན་པ་ནི། བརྒྱ་བྱིན་གྱིས་ཤེར་ཕྱིན་ལ་སྤྱོད་པ་ལ། འདི་དང་གཞན་གྱི་ཡོན་ཏན་འབྱུང་བར་རྟོགས་ནས། ཡོན་ཏན་དེ་ལྟ་བུ་དང་ལྡན་ཡང་ང་རྒྱལ་སྐྱེ་བར་མི་འགྱུར་བའི་དོན་འཆད་དུ་གཞུག་པའི་གླེང་བསླང་བའི་དོན་དུ། བཅོམ་ལྡན་འདས་ཀྱིས་ཀཽ་ཤི་ཀ་ལ་དྲི་བ་མཛད་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཀཽ་ཤི་ཀ་དེ་ཇི་ལྟར་ན་ཞེས་པ་ནས།
ང་རྒྱལ་མེད་པའི་དོན་དུ་ཉེ་བར་གནས་པ་ཡིན་ཞེས་པའི་བར་གྱིས་བསྟན་ཏོ། ། བརྒྱ་བྱིན་གྱིས་ལན་གསོལ་པ་ལ་གཉིས་ཏེ། རྒྱུ་དེས་ཐབས་ལ་མི་མཁས་པ་དག་ལ་ང་རྒྱལ་སྐྱེ་བར་བསྟན་པ་དང༌། ཐབས་ལ་མཁས་པ་ལ་ང་རྒྱལ་མི་འབྱུང་བར་བསྟན་པའོ། ། དང་པོ་ནི། བཅོམ་ལྡན་འདས་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་འཇིག་རྟེན་གྱི་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་ཞེས་པ་ནས། བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་དེ་ལྟར་འཇིག་རྟེན་པའི་ཆོས་རྣམས་ལ་སྤྱོད་པའི་ཚེ། བདག་ཏུ་བགྱི་བ་ལ་མངོན་པར་ཆགས་པས། ང་རྒྱལ་དུ་འགྱུར་ཏེ་ཞེས་པའི་བར་གྱིས་བསྟན་ཏོ། ། གཉིས་པ་ཐབས་ལ་མཁས་པ་ལ་ང་རྒྱལ་མི་སྐྱེ་བར་བསྟན་པ་ནི།
དེ་ལ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་འདུལ་བ་དང༌། ང་རྒྱལ་མ་མཆིས་པའི་སླད་དུ་ཉེ་བར་གནས་སོ་ཞེས་པས་མདོར་བསྟན་ཏེ། དེ་ལ་འདུལ་བ་དང་ང་རྒྱལ་མ་མཆིས་ཞེས་པའི་ཚིག་གཉིས་ཀྱིས་ནི། ཀུན་ནས་ཞི་བ་དང༌། འདས་པའི་བྱེད་པ་གཉིས་ལྷན་ཅིག་ཏུ་བསྟན་པ་ཡིན་ནོ། ། རྒྱས་པར་བཤད་པ་ནི་བཅོམ་ལྡན་འདས་འདི་ལ་བྱང་ཆུབ་སེམས་དཔའ་ཆེན་པོ་འཇིག་རྟེན་ལས་འདས་པའི་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་ཞེས་པ་ནས། བཅོམ་ལྡན་འདས་དེ་ལྟར་ན། ཤེས་རབ་ཀྱི་ཕ་རོལ་ཏུ་ཕྱིན་པ་ནི་བྱང་སེམས་ཆེན་པོས་ཡོངས་སུ་འདུལ་བ་དང༌། ང་རྒྱལ་མ་མཆིས་པའི་གནས་སུ་ཉེ་བར་གནས་སོ་ཞེས་པའི་བར་དུ་གསུངས་སོ། ། ཡོན་ཏན་ཡོངས་སུ་བཟུང་བའི་ལེའུ་སྟེ་བཅོ་བརྒྱད་པའོ།།
༈ བཅུ་དགུ་པ་མཆོད་རྟེན་ལ་བསྙེན་བཀུར་བྱས་པའི་ལེའུ་བཤད་པ། མཆོད་རྟེན་ལ་བསྙེན་བཀུར་བྱས་པའི་ལེའུ་འདི་ནས། སྒོམ་ལམ་གྱི་བྱེད་པ་ལྷག་མ་དང༌། རང་དོན་མོས་པ་དགུ་སྟོན་ནོ། ། དང་པོ་ཉོན་མོངས་པ་ལས་རྒྱལ་བར་བྱེད་པ་ལ། ཞར་ལས་བྱུང་བའི་དོན་དང༌། དངོས་ཀྱི་དོན་ནོ། ། དང་པོ་ནི་བཅོམ་ལྡན་འདས་ཀྱིས་ལྷའི་དབང་པོ་བརྒྱ་བྱིན་ལ་འདི་སྐད་ཅེས་བཀའ་སྩལ་ཏོ། ། ཀཽ་ཤི་ཀ་རིགས་ཀྱི་བུའམ་རིགས་ཀྱི་བུ་མོ་གང་ཞེས་པ་ནས། མཚོན་གྱིས་བཏབ་ན་ལུས་ལ་ཕོག་ཅིང་འཇུག་པར་མི་འགྱུར་རོ་ཞེས་པའི་བར་རོ། །
དངོས་ཀྱི་དོན་ནི། དེ་དག་གི་འཐད་པས་བསྟན་ཏེ། དེ་ཅིའི་ཕྱིར་ཞེ་ན། རིགས་ཀྱི་བུའམ་རིགས་ཀྱི་བུ་མོ་ཞེས་པ་ནས་བག་ལ་ཉལ་བའི་མཚོན་དང༌། མདའ་ཡང་བཅོམ་པའི་ཕྱིར་ཏེ་ཞེས་པས་བསྟན་ཏོ། ། དོན་བསྡུ་བ་ནི་ཀཽ་ཤི་ཀ་རྣམ་གྲངས་དེས་ན་ཞེས་པ་ནས། ཟུག་པར་མི་འགྱུར་རོ། ། ཞེས་པའི་བར་གྱིས་བསྟན་ཏོ། ། གནོད་པས་མི་བརྫི་བའི་ཕན་ཡོན་བསྟན་པ་ནི། ཀཽ་ཤི་ཀ་གཞན་ཡང་གལ་ཏེ་རིགས་ཀྱི་བུའམ་རིགས་ཀྱི་བུ་མོ་ཞེས་པ་ནས།
དུག་བླུད་དམ་ཆུར་བོར་ཡང་རུང་སྟེ། དེ་དག་ཐམས་ཅད་ཀྱིས་དེ་ལ་གནོད་པར་མི་འགྱུར་རོ་ཞེས་པའི་བར་གྱིས་བསྟན་ཏོ། ། དེའི་འཐད་པ་བསྟན་པ་ནི། དེ་ཅིའི་ཕྱིར་ཞེ་ན། ཀཽ་ཤི་ཀ་འདི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི། རིགས་སྔགས་ཆེན་མོའི་ཞེས་སོགས་ཀྱིས་བསྟན་ཏོ། ། ཡང་རིགས་ཀྱི་བུའམ་རིགས་ཀྱི་བུ་མོ་ཤེར་ཕྱིན་ཟབ་མོ་འཛིན་ཅིང་འཆང་བ་དང༌། ཀློག་ཅིང་ཀུན་ཆུབ་པར་བྱེད་པ་དང༌། ཁ་ཏོན་དུ་བྱེད་ཅིང་སེམས་ཤིང་ཡིད་ལ་བྱེད་པ་གཅིག་འཐབ་པའི་ནང་ན་འདུག་ལ། གཡུལ་ངོར་ཆས་པའི་ཚེ།
ཞེས་པ་ནས་མཚོན་གྱིས་བཏབ་ན་ལུས་ཕོག་ཅིང་འཇུག་པར་མི་འགྱུར་ཞེས་བཤད་པ་དང༌། ཡང་འོག་ནས་ཀཽ་ཤི་ཀ་གཞན་ཡང་ཞེས་པ་ནས། ཆུར་བོར་ཡང་རུང་སྟེ། དེ་དག་ཐམས་ཅད་ཀྱིས་དེ་ལ་གནོད་པར་མི་འགྱུར་རོ་ཞེས་པའི་བར་གྱིས་གསུངས་ཏེ། སྔ་ཕྱིའི་བཤད་པ་གཉིས་ཀྱིས་གནོད་པས་བརྫི་བ་མེད་པའི་བྱེད་པ་བསྟན་ལ། སྔ་མའི་འཐད་པའི་སྐབས་སུ། དེ་ཅིའི་ཕྱིར་ཞེ་ན། རིགས་ཀྱི་བུའམ་རིགས་ཀྱི་བུ་མོ་དེས་ཡུན་རིང་པོར་ཕ་རོལ་ཏུ་ཕྱིན་པ་དྲུག་ལ་སྤྱོད་དོ་ཞེས་པ་ནས་བག་ལ་ཉལ་བའི་མཚོན་དང་མདའ་ཡང་བཅོམ་པའི་ཕྱིར་ཏེ་ཞེས་པའི་བར་དུ་གསུངས་པའི་འཐད་པ་དང༌། ཕྱི་མའི་འཐད་པའི་སྐབས་སུ། དེ་ཅིའི་ཕྱིར་ཞེ་ན།
ཀཽ་ཤི་ཀ་འདི་ལྟར་ཞེས་པ་ནས། རིགས་སྔགས་གོང་ན་མེད་པ་སྟེ་ཞེས་པའི་བར་གྱི་འཐད་པ་སྟེ། སྔ་ཕྱིའི་འཐད་པ་གཉིས་ཀྱིས་ནི། ཉོན་མོངས་པ་ལས་རྒྱལ་བའི་བྱེད་པ་བསྟན་ཏོ། ། མངོན་པར་རྟོགས་པའི་རྒྱན་ལས། ཉོན་མོངས་པ་ལས་རྒྱལ་བའི་བྱེད་པ་སྔོན་དུ་བསྟན་པ་ཡིན་ནོ། ། དེ་ནི་ཚིགས་སུ་བཅད་པ་སྦྱར་བདེ་བའི་དོན་དུའོ། ། རིགས་སྔགས་ཞེས་པ་ནི་ཉོན་མོངས་པ་འདུལ་བར་བྱེད་པ་ཡིན་ནོ། ། ཆེན་མོ་ནི་གཞན་ལས་ཁྱད་པར་དུ་འཕགས་པའོ། ། བླ་ན་མེད་པ་དང༌།
གོང་ན་མེད་པ་ནི། འདི་ལས་ལྷག་པ་གཞན་མེད་པའི་ཕྱིར་རོ། ། རིགས་སྔགས་འདི་ལ་བསླབ་པའི་ཡོན་ཏན་གོང་དུ་བསྟན་པའི་འཐད་པ་དེ་ཉིད་ཀྱིས། གནོད་པ་མི་འབྱུང་བར་བསྟན་པ་ནི། རིགས་སྔགས་འདི་ལ་ཞེས་པ་ནས་གནོད་པར་མི་བྱེད་དོ་ཞེས་པའི་བར་གྱིས་བསྟན་ཏོ། ། རིགས་སྔགས་འདི་ལ་བསླབ་པས་གནོད་པ་མི་འབྱུང་བའི་འཐད་པ་ནི། དེ་ཅིའི་ཕྱིར་ཞེ་ན། ཞེས་སོགས་ཀྱིས་གསུངས་སོ། ། འཐད་པ་ཡང་གཉིས་ཏེ། གང་ཟག་གི་བདག་མེད་རྟོགས་པ་དང༌།
ཆོས་ཀྱི་བདག་མེད་རྟོགས་པའོ། ། དང་པོ་ནི། འདི་ལྟར་ཞེས་པ་ནས་མཐོང་བ་པོ་མི་དམིགས་ཞེས་པའི་བར་གྱིས་གསུངས་སོ། ། གཉིས་པ་ནི། གཟུགས་མི་དམིགས་ཞེས་པ་ན། རྣམ་པ་ཐམས་ཅད་མཁྱེན་པ་ཉིད་མི་དམིགས་ཞེས་པའི་བར་གྱིས་གསུངས་སོ། ། རྟགས་དང་བསྒྲུབ་བྱའི་ཆོས་སྦྱར་ནས་དོན་བསྡུ་བ་ནི། དེ་ལྟར་མི་དམིགས་པས་ན་ཞེས་པ་ནས། གནོད་པར་མི་བྱེད་དེ་ཞེས་པའི་བར་གྱིས་གསུངས་སོ། ། བྱང་ཆུབ་ཐོབ་པའི་བྱེད་པ་ནི།
དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འཐོབ་ཅིང་ཞེས་པ་ནས། རྣམ་པར་བལྟ་བར་འགྱུར་རོ་ཞེས་པའི་བར་གྱིས་གསུངས་སོ། ། དེ་ཞེས་པ་ནི་ཡུམ་འཛིན་ཅིང་འཆང་བ་སོགས་ཞེས་སྦྱར་རོ། ། དེ་དག་གི་འཐད་པ་ནི། དེ་ཅིའི་ཕྱིར་ཞེ་ན། འདས་པའི་དེ་བཞིན་གཤེགས་པ་ཞེས་པ་ནས། མངོན་པར་རྫོགས་པར་སངས་རྒྱས་སོ་ཞེས་པའི་བར་གྱིས་བསྟན་ཏེ། དུས་གསུམ་གྱི་སངས་རྒྱས་རྣམས་ཀྱང་འདི་ལ་བསླབ་པས་སངས་རྒྱས་ཤིང་འཚང་རྒྱ་བར་འགྱུར་བའི་ཕྱིར་རོ་ཞེས་པའི་དོན་ནོ། ། བྱང་ཆུབ་ཐོབ་པའི་བྱེད་པ་བསྟན་ཟིན་ཏོ། ། མི་མ་ཡིན་གྱིས་གླགས་མི་རྙེད་པའི་ཕན་ཡོན་བསྟན་པ་ནི།
ཀཽ་ཤི་ཀ་གཞན་ཡང་ཞེས་པ་ནས། གླགས་རྙེད་པར་མི་འགྱུར་རོ་ཞེས་པའི་བར་རོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། འཐད་པའི་ཕྱིར་ཞེས་པའི་བར་གྱིས་བསྟན་ཏོ། ། ལྷ་རྣམས་ཀྱིས་བསྲུང་བའི་བྱེད་པ་བསྟན་པ་ནི། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཞེས་པ་ནས། བསྐྱབ་པ་དང༌། བསྐྱང་བར་བྱེད་དེ་ཞེས་པའི་བར་དང༌། ལྷའི་བུ་དེ་དག་འོངས་ནས་ཀྱང་ཞེས་པ་ནས།
ལྡང་བར་འགྱུར་ཏེ་ཞེས་པའི་བར་གྱིས་བསྟན་ཏེ་བྱེད་པ་འདི་གཉིས་ཀྱང༌། གནོད་པས་རྫི་བ་མེད་པའི་ནང་དུ་བསྡུའོ། ། ཀཽ་ཤི་ཀ་ཞེས་པ་ནས་དེ་དག་ཡོད་པར་འགྱུར་ཞེས་པའི་བར་འཕྲེང་གཅིག་གིས་ནི་དོན་བསྡུ་བ་བསྟན་ཟིན་ཏོ། ། རྟེན་གྱི་བྱེད་པ་བསྟན་པ་ནི། ཀཽ་ཤི་ཀ་འདི་ལྟ་སྟེ་དཔེར་ན། བྱང་ཆུབ་ཀྱི་སྙིང་པོའི་འམ་ཞེས་པ་ནས། བཀུར་སྟི་བྱ་བར་འགྱུར་རོ་ཞེས་པའི་བར་གྱིས་བསྟན་ཏོ། ། འདི་ལ་ཡང་གཉིས་ཏེ། ས་ཕྱོགས་དེ་ལ་བཞུགས་ནས་སངས་རྒྱས་པའི་ཕྱིར་ཞེས་པའི་འཐད་པ་དང༌། ས་ཕྱོགས་དེ་ལ་བཞུགས་ནས་གདུལ་བྱ་མངོན་མཐོ་དང་ཞེས་པ་ནས་ཕྲིན་ལས་མཛད་པའི་ཕྱིར་ཞེས་པའི་བར་གྱིས།
ས་ཕྱོགས་མཆོད་པའི་རྟེན་ཉིད་དུ་འོས་པར་བསྟན་པའོ། ། དེ་ལ་བྱང་ཆུབ་ཀྱི་སྙིང་པོའམ་ཞེས་པ་ནི། མངོན་པར་རྫོགས་པར་སངས་རྒྱས་པའི་ས་ཕྱོགས་སམ་ཞེས་པའོ། ། འཁོར་རམ་ཞེས་པ་ནི་དེའི་ཉེ་འཁོར་རམ་ཞེས་པའོ། ། སྙིང་པོ་བྱང་ཆུབ་ཀྱི་ནང་ན་ཞེས་པ་ནི། ས་ཕྱོགས་དེའི་ནང་ན་ཞེས་པའོ། ། ས་ཕྱོགས་དེ་ལ་གཞན་གྱིས་མཆོད་པར་བསྟན་པ་ནི། མེ་ཏོག་དང་ཞེས་པ་ནས། བཀུར་སྟི་བྱ་བར་འགྱུར་ཏོ། ། ཞེས་པའི་བར་རོ། །
གཏན་ཚིགས་ནི། ཀཽ་ཤི་ཀ་དེ་ཅིའི་ཕྱིར་ཞེ་ན་ཞེས་པ་ནས། མཆོད་རྟེན་དུ་བྱས་པས་ཞེས་པའི་བར་གྱིས་བསྟན་ཏོ། ། སྒོམ་ལམ་གྱི་བྱེད་པ་བསྟན་ཟིན་ཏོ། ། སྒོམ་ལམ་མོས་པ་ནི། རྒྱན་ལས། མོས་པ་རང་གི་དོན་དང་ནི། ། ཞེས་པ་ནས། རྣམ་པ་ཉི་ཤུ་བདུན་དུ་འདོད། ། ཅེས་པའི་བར་གྱི་ཚིགས་སུ་བཅད་པ་གཉིས་ལས།
སྦས་དོན་གྱི་ཚུལ་དུ་སྟོན་པའི་མདོ་ནི། བརྒྱ་བྱིན་གྱིས་གསོལ་པ། བཅོམ་ལྡན་འདས་རིགས་ཀྱི་བུའམ་ཞེས་སོགས་ཀྱི་མདོ་དེས། རང་དོན་མོས་པ་ཆུང་ངུའི་ཆུང་ངུ་སྟོན་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་འདི་གླེགས་བམ་དུ་བྲིས་ཏེ། ཞེས་སོགས་དེ་བཞིན་གཤེགས་པའི་སྐུ་གདུང་གི་མཆོད་པ་དང༌། ཡུམ་ལ་མཆོད་པ་བསོད་ནམས་གང་ཆེ། ཞེས་དྲིས་པའི་ལན་གྱིས་ཡུམ་ལ་མཆོད་པ་བསོད་ནམས་ཆེ་བ་དང་དེའི་འཐད་པ་དང་བཅས་པ་བསྟན་པར་མཛད་དོ། ། དེ་ལ་དང་པོ་དྲི་བ་ནི། བརྒྱ་བྱིན་གྱིས་གསོལ་པ་ཞེས་པ་ནས།
དེ་གཉིས་ལས་གང་གིས་བསོད་ནམས་ཀྱི་ཕུང་པོ་མང་དུ་འཕེལ་བ་ལགས་ཞེས་པའི་བར་གྱིས་བསྟན་ཏོ། ། ཤེར་ཕྱིན་ལ་མཆོད་པ་བསོད་ནམས་ཆེ་བའི་འཐད་པ་བརྒྱ་བྱིན་གྱིས་འཆད་དུ་གཞུག་པའི་དོན་དུ། བརྒྱ་བྱིན་རང་ཉིད་ལ་སླར་དྲིས་པ་ནི། བཅོམ་ལྡན་འདས་ཀྱི་བཀའ་སྩལ་པ་ཞེས་པ་ནས། ལུང་སྟོན་ཅིག་ཅེས་པའི་བར་དང༌། ཀཽ་ཤི་ཀ་དེ་ཇི་སྙམ་དུ་སེམས་ཞེས་པ་ནས། སྐུ་འདི་ལྟ་བུ་མངོན་པར་གྲུབ་པར་འགྱུར་ཞེས་པའི་བར་གྱིས་དྲིས་སོ། ། ལན་ནི། བརྒྱ་བྱིན་གྱིས་གསོལ་པ་ཞེས་པ་ནས། སྐུ་འདི་ལྟ་བུ་ཡང་མངོན་པར་གྲུབ་བོ་ཞེས་པའི་བར་གྱིས་བསྟན་ཏོ། །
འཁོར་རྣམས་ཡིད་ཆེས་སུ་གཞུག་པའི་དོན་དུ་བརྒྱ་བྱིན་གྱི་ཚིག་ལ་རྗེས་སུ་ཡི་རང་བར་མཛད་པ་ནི། བཅོམ་ལྡན་འདས་ཀྱིས་ཞེས་པ་ནས། དེ་དེ་བཞིན་ཏེ། ཞེས་པའི་བར་དང༌། དེ་ནས་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་པ་ནས། སྐུ་འདི་འདྲ་བ་ཡང་མངོན་པར་གྲུབ་བོ་ཞེས་པའི་བར་དུ་གསུངས་པ་དང༌། འཐད་པ་གཞན་ཡང་གསུངས་པ་ནི། ཀཽ་ཤི་ཀ་ངའི་སྐུ་འདི་ལྟ་བུ་བརྙེས་པས་ནི། དེ་བཞིན་གཤེགས་པ་དེ་བཞིན་གཤེགས་པ་ཞེས་བྱ་བའི་གྲངས་སུ་ཡང་མི་འགྲོ་སྟེ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་ལ་མཆོད་པ་བྱས་པར་འགྱུར་རོ་ཞེས་པའི་བར་གྱིས་གསུངས་སོ། །
དོན་ནི་སྐུ་གདུང་གི་མཆོད་རྟེན་ལ་མཆོད་པ་བྱས་པས་ནི། རྣམ་མཁྱེན་ལ་མཆོད་པ་བྱས་པར་མི་འགྱུར་ལ། ཤེར་ཕྱིན་ལ་མཆོད་པ་བྱས་པས་རྣམ་མཁྱེན་ལ་མཆོད་པ་བྱས་པར་འགྱུར་ཏེ། ཤེར་ཕྱིན་ནི་རྣམ་མཁྱེན་གྱི་གཞི་ཡིན་པའི་ཕྱིར་རོ། ། འཐད་པ་དེ་ཉིད་ཀྱི་སྒོ་ནས་ཡུམ་ལ་ཐོས་བསམ་གྱིས་འཇུག་པ་དང༌། མཆོད་པ་བྱ་བར་འོས་པར་གདམས་པ་ནི། ཀཽ་ཤི་དེ་བས་ན་ཞེས་པ་ནས། མཆོད་པར་བྱའོ་ཞེས་པའི་བར་གྱིས་བསྟན་ཏོ། ། འདི་ནི་སྐུ་གདུང་གི་མཆོད་རྟེན་ལས། ཤེར་ཕྱིན་ལ་མཆོད་པ་བསོད་ནམས་མང་བར་བསྟན་པ་དང་པོའོ། །
བསོད་ནམས་མང་བར་བསྟན་པ་གཉིས་པ་ནི། ཀཽ་ཤི་ཀ་གང་ལ་ལས་དེ་བཞིན་གཤེགས་པ་ཞེས་པ་ནས། བསོད་ནམས་ཆེས་མང་དུ་འཕེལ་ལོ་ཞེས་པའི་བར་གྱིས་བསྟན་ཏོ། ། གཏན་ཚིགས་ནི་ཀཽ་ཤི་ཀ་དེ་ཅིའི་ཕྱིར་ཞེ་ན། ཕ་རོལ་ཏུ་ཕྱིན་པ་ལྔ་ཡང་འདི་ལས་བྱུང་ངོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱང་འདི་ལས་བྱུང་ངོ༌། ། ཞེས་པའི་བར་དུ་གསུངས་སོ། ། རང་དོན་མོས་པ་ཆུང་ངུའི་ཆུང་ངུ་བསྟན་ཟིན་ཏོ། ། ཆུང་ངུའི་འབྲིང་པོ་བསྟན་པ་ནི། ཤེར་ཕྱིན་ལ་མོས་པ་དང་མཆོད་པ་ཤིན་ཏུ་རྙེད་པར་དཀའ་བས་བསྟན་ཏེ།
དེ་ལ་བརྒྱ་བྱིན་གྱིས་གསོལ་པ། བཅོམ་ལྡན་འདས་འཛམ་བུའི་གླིང་གི་མི་ཞེས་པ་ནས། མཐུ་ཆེ་བར་མ་འཚལ་དམ་ཞེས་པའི་བར་ནི་དྲི་བ་སྟེ། འཛམ་བུའི་གླིང་ན། ཤེར་ཕྱིན་ལ་མཆོད་པ་སོགས་བྱེད་པ་ལས། མི་བྱེད་པ་དག་གྲངས་དང་མཐུ་ཆེ་བ་མ་ལགས་སམ། ཞེས་དྲིས་པའོ། ། དེ་ནས་བཅོམ་ལྡན་འདས་ཀྱིས་དགེ་བ་སྤྱོད་པ་ཉུང་བ་དང༌། དེ་བས་རྣམ་བྱང་གི་ཆོས་ལ་སྤྱོད་པ་ཉུང་བ་དང༌། དེ་ལས་བླ་མེད་བྱང་ཆུབ་ཏུ་སེམས་བསྐྱེད་པ་ཤིན་ཏུ་ཉུང་བར་བརྒྱ་བྱིན་འཆད་དུ་གཞུག་པའི་དོན་དུ།
ཀཽ་ཤི་ཀ་ལ་དྲི་བ་མཛད་པ་དང༌། དགེ་བ་སྤྱོད་པ་སྔ་མ་སྔ་མ་ལས། ཕྱི་མ་ཕྱི་མ་ཉུང་བར་བསྟན་པའི་ཚུལ་གྱིས་གསུངས་ཏེ། ཀཽ་ཤི་ཀ་དེ་ཇི་སྙམ་དུ་སེམས། འཛམ་གླིང་གི་མི་དེ་དག་ལས། གང་སངས་རྒྱས་ལ་མོས་པ་མི་ཕྱེད་པ་དང་ལྡན་པ་དང་ཞེས་པ་ནས། དེ་བས་ཀྱང་འཛམ་གླིང་གི་མི་ལས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་དག་པར་ཞུགས་པ་དེ་ལྟ་བུ་ནི། ཆེས་ཉུང་ངོ་ཞེས་པའི་བར་གྱིས་བསྟན་ཏོ། ། བརྒྱ་བྱིན་གྱིས་སྨྲས་པའི་དོན་ལ་འཁོར་རྣམས་ཡིད་ཆེས་སུ་གཞུག་པའི་དོན་དུ།
བརྒྱ་བྱིན་གྱི་ཚིག་ལ་རྗེས་སུ་ཡི་རང་བར་མཛད་ནས། བརྒྱ་བྱིན་གྱིས་ཞུས་པ་དང་རྗེས་སུ་མཐུན་པར་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཀཽ་ཤི་ཀ་དེ་དེ་བཞིན་ནོ་ཞེས་པ་ནས་བྱང་ཆུབ་ཏུ་ཡང་དག་པར་ཞུགས་པ་དེ་ལྟ་བུ་ནི་ཆེས་ཉུང་ངོ་ཞེས་པའི་བར་དུ་གསུངས་པ་དང༌། བརྒྱ་བྱིན་གྱིས་ཞུས་པ་ལས་ཀྱང་གཞན་སྟོན་པ་ནི། དེ་བས་ཀྱང་བྱང་ཆུབ་ཏུ་སྤྱོད་པ་དེ་ལྟ་བུ་ནི་ཆེས་ཉུང་ངོ་ཞེས་པའི་བར་གྱིས་གསུངས་སོ། ། དེའི་གཏན་ཚིགས་བསྟན་པ་ནི། དེ་ཅིའི་ཕྱིར་ཞེ་ན་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་མ་ཐོས་མ་སྒོམ་པའི་ཕྱིར་རོ་ཞེས་པའི་བར་གྱིས་གསུངས་སོ། ། གཏན་ཚིགས་དེ་ཉིད་དང་སྔར་གསུངས་པའི་དམ་བཅའ་དེ་ཉིད་སྦྱར་ནས་སྟོན་པ་ནི།
ཀཽ་ཤི་ཀ་རྣམ་གྲངས་དེས་ན་ཞེས་པ་ནས། བྱང་ཆུབ་ཏུ་སྤྱོད་པ་ནི་ཆེས་ཉུང་བར་རིག་པར་བྱའོ་ཞེས་པའི་བར་གྱིས་བསྟན་ཏོ། །

དཀོན་མཆོག་གསུམ་ལ་མོས་པ་དང༌། མངོན་མཐོ་དང་ངེས་ལེགས་ཀྱི་ཆོས་ལ་སྤྱོད་པ་ཉུང་བ་དང༌། དེ་བས་བླ་མེད་བྱང་ཆུབ་ལ་ཞུགས་པ་ཉུང་བར་འཛམ་བུའི་གླིང་གི་མི་ལ་སྦྱར་ནས་བཤད་པ་བསྟན་ཟིན་ནས། འཛམ་བུ་གླིང་གི་སྲོག་ཆགས་སྤྱི་ལ་སྦྱར་ནས། སྔར་ཇི་ལྟར་གསུངས་པ་ལྟར་རྗེས་སུམ་ཐུན་པར་བརྗོད་པ་ནི། ཀཽ་ཤི་ཀ་མི་རྣམས་ལྟ་ཞོག་གི། དེ་ཇི་སྙམ་དུ་སེམས། འཛམ་བུ་གླིང་གི་སྲོག་ཆགས་རྣམས་ལས་ཞེས་པ་ནས། དེ་བས་གང་བླ་ན་མེད་པར་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འདོད་པ་དེ་ལྟ་བུ་ནི་ཆེས་ཉུང་ངོ་ཞེས་པའི་བར་གྱིས་གསུངས་སོ། ། བླ་མེད་བྱང་ཆུབ་ཀྱི་སྤྱོད་པ་ལ་ཞུགས་པ་དེ་དག་ལས་ཀྱང་ཕྱིར་མི་ལྡོག་པའི་ས་ལ་གནས་པ་ཆེས་ཉུང་བར་སྟོན་པ་ལ། ཐོག་མར་ཤར་ཕྱོགས་ཀྱི་འཇིག་རྟེན་གྱི་ཁམས་ལ་སྦྱར་བ་ནི།
ཀཽ་ཤི་ཀ་ངས་འདི་ནས་སངས་རྒྱས་ཀྱི་སྤྱན་སྒྲིབ་པ་མེད་པས། ཤར་ཕྱོགས་ཀྱི་འཇིག་རྟེན་གྱི་ཁམས་ཞེས་པ་ནས། རང་སངས་རྒྱས་ཀྱི་ས་ལ་གནས་པར་མཐོང་ངོ་ཞེས་པའི་བར་གྱིས་བསྟན་ཏེ། ཤར་ཕྱོགས་ཀྱི་འཇིག་རྟེན་གྱི་ཁམས་ཀྱི་སེམས་ཅན་ཚད་མེད་པ་བྱང་ཆུབ་ཏུ་སྤྱོད་པ་དེ་དག་ལས་ཀྱང་ཕལ་ཆེར་ཐེག་དམན་གྱི་ས་ལ་གནས་པ་ཡིན་གྱི། ཕྱིར་མི་ལྡོག་པའི་ས་ལ་གནས་པ་ནི་ཉུང་ངོ་ཞེས་པའི་དོན་ནོ། ། ཉན་པ་དཀོན་པར་བསྟན་པ་ནི། དེ་ཅིའི་ཕྱིར་ཞེ་ན་ཞེས་པ་ནས། སྒྲུབ་པར་དཀའ་འོ་ཞེས་པའི་བར་གྱིས་གསུངས་སོ། ། དེ་བཞིན་དུ་ཕྱོགས་ལྷག་མ་རྣམས་ལ་ཡང་སྦྱར་རོ། ། དེ་བས་ན་ཤེར་ཕྱིན་ཉན་པ་དང་འཆད་པ་སོགས་ལ་འབད་དགོས་པར་གདམས་པ་ནི།
ཀཽ་ཤི་ཀ་དེ་བས་ན་རིགས་ཀྱི་བུའམ་ཞེས་པ་ནས་མཆོད་པར་བྱའོ་ཞེས་པའི་བར་དུ་གསུངས་སོ། ། ཤེར་ཕྱིན་ལ་ཉན་པ་དང་མཆོད་པར་འོས་པའི་འཐད་པ་གཞན་ཡང་བསྟན་པ་ནི། དགེ་བའི་ཆོས་གང་ཇི་སྙེད་པ་གཞན་ཡང༌། ཤེས་རབ་ཀྱི་ཕ་རོལ་ཏུ་ཕྱིན་པ་འདིའི་ནང་དུ་འདུས་ཏེ་ཞེས་པའོ། ། འོ་ན་ཤེར་ཕྱིན་འབའ་ཞིག་ལ་སློབ་པར་བྱ་བ་ཡིན་གྱི། སྦྱིན་སོགས་ཀྱི་ཆོས་ལ་སློབ་པར་བྱ་བ་མ་ཡིན་ནོ་སྙམ་ན། སྦྱིན་སོགས་དེ་དག་ཀྱང་གཟུང་བར་བྱ་ཞེས་པ་ནས། ཚུལ་བཞིན་དུ་ཡིད་ལ་བྱ་སྟེ་ཞེས་པའི་བར་གྱིས་བསླབ་དགོས་པར་བསྟན་ཏོ། ། གདུལ་བྱ་སྦྱིན་སོགས་དེ་དག་ལ་སློབ་ཚུལ་རྒྱས་པར་སྟོན་པ་ནི། འདི་ལྟར་སྦྱིན་པའི་ཕ་རོལ་ཏུ་ཕྱིན་པ་དང་ཞེས་པ་ནས།
དེ་དག་ཀྱང་བཅང་བར་བྱའོ། ། ཀླག་པར་བྱའོ། ། ཀུན་ཆུབ་པར་བྱའོ། ། ཚུལ་བཞིན་དུ་ཡིད་ལ་བྱའོ་ཞེས་པའི་བར་གྱིས་བསྟན་ཏོ། ། གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་སོགས་ཏེ། ང་སྔོན་གྱིས་དེ་བཞིན་གཤེགས་པ་རྣམས་ཀྱང་ཤེར་ཕྱིན་དང་དེའི་སྦྱིན་སོགས་ནས་མ་འདྲེས་པ་བཅོ་བརྒྱད་ཀྱི་བར་དང༌། གཞན་ཡང་སངས་རྒྱས་ཀྱི་ཆོས་ཚད་མེད་པ་ལ་བསླབ་པར་མཛད་པས། སངས་རྒྱས་པའི་ཕྱིར་ཞེས་པའི་དོན་ནོ། ། བདག་ཅག་གིས་ཀྱང་དེའི་རྗེས་སུ་བསླབ་པར་བྱ་ཞེས་པ་ནི་རྗེས་སུ་འཇུག་པར་དམ་བཅས་པའོ། །
འདས་པའི་སངས་རྒྱས་རྣམས་ཀྱིས་བསླབ་པ་ལྟར་དེའི་རྗེས་སུ་བསླབ་དགོས་པའི་གཏན་ཚིགས་བསྟན་པ་ནི། འདི་ལྟ་སྟེ་ཞེས་པ་ནས། བསྟན་པ་ཡང་དེ་ཉིད་དེ། འདི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པའོ་ཞེས་པའི་བར་གྱིས་གསུངས་ཏེ། སྟོན་པ་དང་བསྟན་པ་གཉིས་ཀ་ཡིན་པའི་ཕྱིར་རོ་ཞེས་པའི་དོན་དོ། ། སྟོན་པ་དང་བསྟན་པ་གཉིས་ཀ་ཡིན་པའི་ཕྱིར་རོ་ཞེས་པའི་དོན་ནི། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་སློབ་སློབ་པ་དང་ཞེས་པ་ནས། ཕ་རོལ་ཏུ་ཕྱིན་ཏོ་ཕྱིན་པར་འགྱུར་རོ་ཞེས་བྱ་བར་འགྱུར་རོ་ཞེས་པའི་བར་གྱིས་བསྟན་ཏོ། ། འདིར་ཕར་ཕྱིན་དྲུག་ལས་ཤེར་ཕྱིན་དང་པོར་བསླབ་པ་ནི། བསླབ་པར་བྱ་བའི་གཙོ་བོ་ཡིན་པའི་ཕྱིར་རོ། །
གང་ཟག་བཞིའི་ཐ་མར་རྒྱུན་དུ་ཞུགས་པ་སྨོས་པ་ནི། གོ་རིམ་འཁྲུགས་པར་མངོན་པས་གང་ཟག་བཞི་པོའི་ཐོག་མར་སྦྱར་རོ། ། ཤེར་ཕྱིན་ལ་བརྟེན་ནས་གང་ཟག་བཞི་དང་སངས་རྒྱས་བཅོམ་ལྡན་འདས་རྣམས་ཀྱང་ཕ་རོལ་ཏུ་ཕྱིན་པར་གྱུར་པ་དང་འགྱུར་བ་དེ་བས་ན། ཤེར་ཕྱིན་ལ་སེམས་བརྟན་པར་བྱ་དགོས་པར་བསྟན་པ་ནི། ཀཽ་ཤི་ཀ་དེ་བས་ན་ཞེས་པ་ནས། བསྟན་པར་བྱའོ་ཞེས་པའི་བར་གྱིས་གསུངས་སོ། ། ཤེར་ཕྱིན་ལ་བརྟེན་ནས་ཕ་རོལ་ཏུ་ཕྱིན་པར་འགྱུར་བས། སེམས་བརྟན་པར་བྱ་དགོས་པའི་འཐད་པ་ནི། དེ་ཅིའི་ཕྱིར་ཞེ་ན། ཀཽ་ཤི་ཀ་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ཅེས་པ་ནས།
སྐྱེ་དགུའི་བར་གྱི་རྟེན་ཡིན་ནོ་ཞེས་པས་བསྟན་ཏོ། ། འདིར་ཡང་ཤེར་ཕྱིན་གཙོ་བོ་ཡིན་པས་ཐོག་མར་བསྟན་པ་ཡིན་ནོ། ། དམ་བཅའ་དང་གཏན་ཚིགས་ཀྱི་འཐད་པ་སྦྱར་ཚུལ། ཤེར་ཕྱིན་ལ་སྦྱར་བ་བཞིན་དུ། བསམ་གཏན་ནས་རྣམ་མཁྱེན་གྱི་བར་དུ་སྦྱར་བར་བྱའོ། ། རང་དོན་མོས་པ་ཆུང་ངུའི་འབྲིང་པོ་བསྟན་ཟིན་ཏོ། ། རང་དོན་མོས་པ་ཆུང་ངུའི་ཆེན་པོ་སྟོན་པ་ནི། ཀཽ་ཤི་ཀ་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་གིས། དེ་བཞིན་གཤེགས་པ་ཡོངས་སུ་མྱ་ངན་ལས་འདས་ནས་མཆོད་པའི་ཕྱིར་ཞེས་པ་ནས། བསོད་ནམས་རྒྱ་ཆེན་མང་དུ་འཕེལ་ལོ་ཞེས་པའི་བར་གྱིས་བསྟན་ཏེ།
དེ་བཞིན་གཤེགས་པའི་སྐུ་གདུང་གི་མཆོད་རྟེན་རྒྱུ་རིན་པོ་ཆེ་སྣ་བདུན་ལས་བྱས་པ། ཆེ་ཆུང་གི་ཚད་དཔག་ཚད་ཕྱེད་པ་བྱས་པ་ལ། ཇི་སྲིད་འཚོའི་བར་དུ་ལྷ་རྫས་ཀྱི་མེ་ཏོག་ལ་སོགས་པས་མཆོད་པའི་བསོད་ནམས་ལས་ཤེར་ཕྱིན་བྲིས་ཤིང་འཛིན་པ་དང༌། མཆོད་པ་སོགས་བསོད་ནམས་ཆེ་བར་བསྟན་པ་སྟེ། འདི་ནི་མཆོད་རྟེན་གཅིག་ལ་མཆོད་པ་དཔེར་བརྗོད་པའོ། ། རང་དོན་མོས་པ་འབྲིང་གི་ཆུང་ངུ་ནི། འཛམ་བུའི་གླིང་མཆོད་རྟེན་གྱིས་བཀང་བ་ལ་མཆོད་པ་དཔེར་བརྗོད་ནས་གསུངས་པ་སྟེ། ཀཽ་ཤི་ཀ་མཆོད་རྟེན་གཅིག་ལྟ་ཞོག་གི་ཞེས་པ་ནས་བསོད་ནམས་ཆེས་མང་དུ་འཕེལ་ལོ་ཞེས་པའི་བར་གྱིས་གསུངས་སོ། ། རང་དོན་མོས་པ་འབྲིང་གི་འབྲི་ནི། གླིང་བཞི་པ་མཆོད་རྟེན་གྱིས་བཀང་བ་ལ་མཆོད་པའི་དཔེས་བསྟན་ཏེ།
ཀཽ་ཤི་ཀ་འཛམ་བུའི་གླིང་འདི་དེ་བཞིན་གཤེགས་པའི་མཆོད་རྟེན་གྱིས་ཡོངས་སུ་བཀང་བ་ལྟ་ཞོག་གི་ཞེས་པ་ནས། བསོད་ནམས་ཆེས་མང་དུ་འཕེལ་ལོ་ཞེས་པའི་བར་གྱིས་གསུངས་སོ། ། རང་དོན་མོས་པ་འབྲིང་གི་ཆེན་པོ་ནི། སྟོང་གསུམ་མཆོད་རྟེན་གྱིས་བཀང་བའི་བསོད་ནམས་དཔེར་བརྗོད་ནས་གསུངས་པ་སྟེ། ཀཽ་ཤི་ཀ་གླིང་བཞི་པའི་འཇིག་རྟེན་གྱི་ཁམས་དེ་བཞིན་གཤེགས་པའི་མཆོད་རྟེན་གྱིས་ཡོངས་སུ་བཀང་བ་ལྟ་ཞོག་གི་ཞེས་པ་ནས། བསོད་ནམས་ཆེས་མང་དུ་འཕེལ་ལོ་ཞེས་པའི་བར་གྱིས་གསུངས་སོ། ། དེ་བཞིན་དུ་རང་དོན་མོས་པ་ཆེན་པོའི་ཆུང་ངུ་ནི། སྟོང་གཉིས་པའི་འཇིག་རྟེན་གྱི་ཁམས་མཆོད་རྟེན་གྱིས་བཀང་བ་དང༌། རང་དོན་མོས་པ་ཆེན་པོའི་འབྲིང་པོ་ནི། སྟོང་གསུམ་མཆོད་རྟེན་གྱིས་བཀང་བ་དང༌།
རང་དོན་མོས་པ་ཆེན་པོའི་ཆེན་པོ་ནི། ཕྱོགས་བཅུའི་འཇིག་རྟེན་གྱི་ཁམས་དེ་བཞིན་གཤེགས་པའི་སྐུ་གདུང་གིས་བཀང་བ་ལ་མཆོད་པ་བས། ཡུམ་འཛིན་པ་དང་མཆོད་པ་སོགས་བསོད་ནམས་མང་བར་བསྟན་པས་གསུངས་པར་མཛད་དོ། ། དེ་དག་གི་འཐད་པ་བསྟན་པ་ནི། དེ་ཅིའི་སླད་དུ་ཞེ་ན། བཅོམ་ལྡན་འདས་ཤེར་ཕྱིན་འདིའི་ནང་དུ་ཆོས་ཐམས་ཅད་འདུས་ཏེ་ཞེས་པ་ནས། ཆོས་ཐམས་ཅད་ཀྱི་ཕ་རོལ་ཏུ་ཕྱིན་པར་འགྱུར་ཏོ། ། ཕྱིན་ཏོ། ། ཕྱིན་པར་འགྱུར་རོ་ཞེས་པའི་བར་གྱིས་གསུངས་སོ། ། གསུམ་དུ་བསྟན་པ་ནི་དུས་གསུམ་གྱི་དབྱེ་བས་ཕྱེ་བ་ཡིན་ནོ། །
མཆོད་རྟེན་ལ་བསྙེན་བཀུར་བྱས་པའི་ལེའུ་སྟེ་བཅུ་དགུ་པའོ།། ༈ ཉི་ཤུ་པ་ཡོན་ཏན་ཡོངས་སུ་བརྗོད་པའི་ལེའུ་བཤད་པ། ཡོན་ཏན་ཡོངས་སུ་བརྗོད་པའི་ལེའུ་འདི་ལས། སྔ་མའི་དོན་བསྡུ་དང༌། གཉིས་དོན་མོས་པ་ཆུང་ངུའི་ཆུང་ངུ་ལ་ཡོན་ཏན་བཅུ་ཡོད་པ་ལས། ཡོན་ཏན་དང་པོ་བདུན་དང་གཉིས་དོན་མོས་པ་ཆུང་ངུས་སྟོན་པ་སྟེ། དང་པོ་ནི། བརྒྱ་བྱིན་གྱིས་སྨྲས་པའི་ཚིག་ལ། འཁོར་རྣམས་ཡིད་ཆེས་སུ་གཞུག་པའི་དོན་དུ། བརྒྱ་བྱིན་གྱི་ཚིག་ལ་རྗེས་སུ་ཡི་རང་བར་མཛད་ནས།
དེ་དང་མཐུན་པར་བརྗོད་པ་ནི། དེ་ནས་ཞེས་པ་ནས། བསོད་ནམས་མང་དུ་འཕེལ་ལོ་ཞེས་པའི་བར་རོ། ། དཀོན་མཆོག་གསུམ་གྱི་གདུང་མི་ནུབ་པ་དང༌། ལྷ་མ་ཡིན་གྱི་དགྲ་བཟློག་པ་དང༌། ངན་སོང་ལས་ཐར་ནས་ལྷའི་གནས་སུ་སྐྱེ་བ་དང༌། ངན་སོང་སྦྱོང་བ་དང༌། སྡུག་བསྔལ་ཐམས་ཅད་ཞི་བ་དང༌། འཇིག་རྟེན་གྱི་ཉེར་འཚེ་ཞི་བ་དང༌། ཚེ་རབས་གཞན་དུ་ཐོབ་པའི་ཡོན་ཏན་ནོ། །
དང་པོ་གཉིས་དོན་མོས་པ་ཆུང་ངུ་སྟོན་པ་ནི། གང་གིས་ཤེས་རབ་ཀྱི་ཕ་རོལ་ཏུ་ཕྱིན་པ་བྲིས་ཤིང་ཞེས་པ་ནས་དཔག་ཏུ་མེད་པར་འཕེལ་ལོ་ཞེས་པའི་བར་གྱིས་བསྟན་ཏོ། ། དེ་ལ་ཡོན་ཏན་བཅུ་གཅིག་ཡོད་པའི་དང་པོ་བདུན་སྟོན་ཏེ། དེ་ལ་རྣམ་བྱང་གི་ཆོས་ཐམས་ཅད་ཀྱི་རྩ་བར་བསྟན་པ་ནི། བསོད་ནམས་འཕེལ་བའི་འཐད་པས་བསྟན་ཏེ། དེ་ཅིའི་ཕྱིར་ཞེ་ན་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བྱང་ཆུབ་བོ་ཞེས་པའི་བར་ཏེ། ཡོན་ཏན་དང་པོ་བསྟན་ཟིན་ཏོ། ། ཡོན་ཏན་གཉིས་པ་སྔ་མ་ལས་ཆེས་ཆེར་ཁྱད་པར་དུ་འཕགས་པར་བསྟན་པ་ནི། ཀཽ་ཤི་ཀ་དེ་བས་རིགས་ཀྱི་བུའམ་རིགས་ཀྱི་བུ་མོ་གང་ལ་ལས་ཤེར་ཕྱིན་འདི་བྲིས་ཏེ།
ཞེས་པ་ནས། དཔེར་ཡང་ཉེ་བར་མི་འགྲོ། རྒྱུར་ཡང་ཉེ་བར་མི་བཟོད་དོ་ཞེས་པའོ། ། དེ་དག་གི་གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་སོགས་ཏེ། དཀོན་མཆོག་གསུམ་གྱི་གདུང་མི་ནུབ་པའི་ཡོན་ཏན་ཏེ་ཡོན་ཏན་གཉིས་པའོ། ། ཚིག་ནི། ཀཽ་ཤི་ཀ་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཇི་སྲིད་དུ་ཞེས་པ་ནས། སངས་རྒྱས་ཀྱི་ཞིང་ཡོངས་སུ་དག་པ་ཡོད་དོ་ཞེས་པའི་བར་གྱིས་གསུངས་སོ། ། ཡོན་ཏན་དེ་དག་དང་ལྡན་པས་ཤེར་ཕྱིན་ལ་འབད་དགོས་པར་ལྷ་རྣམས་ལ་བརྒྱ་བྱིན་གྱིས་བསྐུལ་བར་མཛད་པ་ནི།
དེ་ནས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ཀླག་པར་བྱའོ་ཞེས་པའི་བར་གྱིས་གསུངས་སོ། ། རྣམ་བྱང་གི་ཆོས་ཐམས་ཅད་འདི་ལས་བྱུང་བའི་ཡོན་ཏན་ཡོད་པ་བསྟན་པ་ནི། གྲོགས་པོ་དག་ཤེས་རབ་ཀྱི་ཕ་རོལ་ཏུ་ཕྱིན་པ་ཀུན་ཆུབ་པར་བྱའོ་ཞེས་པ་ནས། རྫོགས་པའི་བྱང་ཆུབ་འཇིག་རྟེན་དུ་འབྱུང་བར་འགྱུར་རོ་ཞེས་པའི་བར་གྱིས་བསྟན་ཏོ། ། ལྷ་མ་ཡིན་གྱི་དགྲ་བཟློག་པའི་ཡོན་ཏན་བསྟན་པ་ནི། དེ་ནས་བཅོམ་ལྡན་འདས་ཀྱིས་ལྷའི་དབང་པོ་བརྒྱ་བྱིན་ལ་བཀའ་སྩལ་པ། ཀཽ་ཤི་ཀ་ཁྱོད་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ཟུངས་ཤིག ཅེས་པ་ནས། རྣམ་པར་འཕེལ་བར་མི་འགྱུར་རོ་ཞེས་པའི་བར་གྱིས་བསྟན་ཏོ། །
ངན་སོང་ལས་ཐར་ནས། ལྷའི་གནས་སུ་སྐྱེ་བའི་ཡོན་ཏན་ནི། ལྷའི་བུ་དང་བུ་མོ་གང་དག་ཤི་འཕོ་བའི་ཚེ་ཞེས་པ་ནས། ལྷའི་གནས་དེ་ཉིད་དུ་སྐྱེ་བར་འགྱུར་རོ། ། ཞེས་པའི་བར་གྱིས་སྟོན་ནོ། ། བྱང་ཆུབ་ཐོབ་པའི་ཡོན་ཏན་ནི། དེའི་འཐད་པས་བསྟན་ཏེ། དེ་ཅིའི་ཕྱིར་ཞེ་ན་ཞེས་པ་ནས། སངས་རྒྱས་པར་གྱུར་ཏོ་ཞེས་པའི་བར་གྱིས་བསྟན་ཏོ། ། དེའི་གཏན་ཚིགས་ནི།
དེ་ཅིའི་ཕྱིར་ཞེ་ན་ཞེས་པ་ནས། མངོན་པར་རྫོགས་པར་སངས་རྒྱས་སོ། ། ཞེས་པའི་བར་གྱིས་བསྟན་ཏོ། ། ཤེར་ཕྱིན་ལ་བསླབ་པས་སངས་རྒྱ་བའི་འཐད་པ་བསྟན་པ་ནི། དེ་ཅིའི་ཕྱིར་ཞེ་ན་ཞེས་པ་ནས། བྱང་ཆུབ་ཀྱི་ཕྱོགས་ཀྱི་ཆོས་ཐམས་ཅད་འདུས་སོ་ཞེས་པའི་བར་གྱིས་བསྟན་ཏོ། ། རིགས་སྔགས་དང་འདྲ་བར་སྡུག་བསྔལ་ཞི་བྱེད་དུ་བསྟན་པ་ནི། བརྒྱ་བྱིན་གྱིས་གསོལ་བ། བཅོམ་ལྡན་འདས་འདི་ལྟ་སྟེ་ཞེས་པ་ནས། མི་མཉམ་པ་དང་མཉམ་པའི་རིག་སྔགས་སོ་ཞེས་པའི་བར་གྱིས་བསྟན་ཏོ། །
དེ་ལ་རིགས་སྔགས་ཆེན་མོའི་ཞེས་པ་ནི། སྡུག་བསྔལ་ཞི་བའི་ཡོན་ཏན་ཐམས་ཅད་ཐོབ་པར་བྱེད་པའི་ཕྱིར་རོ། ། བླ་ན་མེད་པའི་རིགས་སྔགས་ནི། དེའི་གོང་ན་གཞན་མེད་པའི་ཕྱིར་རོ། ། མི་མཉམ་པ་དང་མཉམ་པ་ཞེས་པ་ནི། མི་མཉམ་པ་ནི་བླ་ན་མེད་པའི་བྱང་ཆུབ་ཡིན་ལ། དེ་དང་མཉམ་པའི་ཡོན་ཏན་ཐོབ་པར་བྱ་བའི་ཕྱིར་རོ། ། རིགས་སྔགས་སུ་བསྟན་པའི་གཏན་ཚིགས་ནི། དེ་ཅིའི་སླད་དུ་ཞེ་ན་ཞེས་པ་ནས་དགེ་བའི་ཆོས་ཐམས་ཅད་སྡུད་པའོ་ཞེས་པའི་བར་རོ། ། འཁོར་རྣམས་ཡིད་ཆེས་སུ་གཞུག་པའི་དོན་དུ།
བརྒྱ་བྱིན་གྱིས་སྨྲས་པ་ལ་རྗེས་སུ་ཡི་རང་བར་མཛད་ནས། དེ་དང་རྗེས་སུ་མཐུན་པར་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། མི་མཉམ་པ་དང་མཉམ་པའི་རིགས་སྔགས་སོ་ཞེས་པའི་བར་གྱིས་གསུངས་སོ། ། གཏན་ཚིགས་ནི། དེ་ཅིའི་ཕྱིར་ཞེ་ན། ཞེས་སོགས་ཀྱིས་གསུངས་ཏེ། དུས་གསུམ་གྱི་སངས་རྒྱས་ཐམས་ཅད་ཀྱང་རིགས་སྔགས་དང་འདྲ་བའི་ཤེར་ཕྱིན་ལ་བརྟེན་ནས་སངས་རྒྱས་ཤིང༌། རྒྱ་བར་འགྱུར་བའི་ཕྱིར་རོ། ། དེ་ཚེ་རབས་གཞན་དུ་འབྱུང་བའི་ཕན་ཡོན་བསྟན་པ་ནི།
དེ་དག་གི་གཏན་ཚིགས་ཏེ། དེ་ཅིའི་ཕྱིར་ཞེ་ན་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཡོད་པ་མ་ཡིན་ཞེས་པའི་བར་དང༌། ཡང་ཀཽ་ཤི་ཀ་བྱང་ཆུབ་སེམས་དཔའ་ཡོད་ན་ཞེས་པ་ནས། དགེ་བ་བཅུའི་ལམ་རྣམས་འཇིག་རྟེན་དུ་གདགས་སུ་ཡོད་པ་ཡིན་ཞེས་པ་དང༌། སངས་རྒྱས་འཇིག་རྟེན་དུ་གདགས་སུ་ཡོད་པ་ཡིན་ནོ་ཞེས་པའི་བར་གྱིས་བསྟན་ཏོ། ། ཟླ་བའི་དཀྱིལ་འཁོར་གྱི་དཔེས་དཀར་པོའི་ཆོས་ཐམས་ཅད་འབྱུང་བའི་རྒྱུར་བསྟན་པ་ནི། ཀཽ་ཤི་ཀ་འདི་ལྟ་སྟེ། དཔེར་ན་ཟླ་བའི་དཀྱིལ་འཁོར་ཡོད་ན་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་རྗེས་སུ་ཐོབ་པར་བྱེད་པའི་ཐབས་མཁས་པ་དེ་ཡང༌། ཤེར་ཕྱིན་ལས་བྱུང་བར་རིག་པར་བྱའོ་ཞེས་པའི་བར་གྱིས་གསུངས་སོ། །
འདི་ཕྱི་གཉིས་ཀའི་ཡོན་ཏན་འབྱུང་བར་བསྟན་པ་ལ། དང་པོ་མདོར་བསྟན་པ་ནི། ཀཽ་ཤི་ཀ་གཞན་ཡང་ཞེས་པ་ནས། འདི་དག་དང་ལྡན་པར་འགྱུར་རོ་ཞེས་པའི་བར་གྱིས་བསྟན་ཏོ། ། དེ་ཉིད་ཞིབ་ཏུ་ཤེས་པར་འདོད་ནས། བརྒྱ་བྱིན་གྱིས་བཅོམ་ལྡན་འདས་ལ་གསོལ་པ་ནི། བཅོམ་ལྡན་འདས་ཞེས་པ་ནས། ཡོན་ཏན་གང་དུ་འགྱུར་བ་ལགས་ཞེས་པའོ། ། བཅོམ་ལྡན་འདས་ཀྱིས་དེ་ཉིད་ཞིབ་ཏུ་གསུངས་པ་ལ་གཉིས་ཏེ། ཚེ་འདིའི་ཉེར་འཚེ་ཞི་བ་དང༌།
ཕྱི་མའི་ཡོན་ཏན་དུ་མ་འབྱུང་བར་བསྟན་པའོ། ། དང་པོ་ནི་ཀཽ་ཤི་ཀ་རིགས་ཀྱི་བུའམ་རིགས་ཀྱི་བུ་མོ། ཤེས་རབ་ཀྱི་ཕ་རོལ་ཏུ་ཕྱིན་པ་འདི་འཛིན་པ་དང་ཞེས་པ་ནས། ཚེ་འདིའི་ཡོན་ཏན་དེ་དག་དང་ལྡན་པར་འགྱུར་རོ་ཞེས་པའི་བར་གྱིས་བསྟན་ཏོ། ། ཕྱི་མའི་ཡོན་ཏན་དུ་མ་འབྱུང་བར་བསྟན་པ་ནི། ཀཽ་ཤི་ཀ་ཚེ་རབས་གཞན་གྱི་ཡོན་ཏན་གང་དག་དང་ལྡན་པར་འགྱུར་ཞེ་ན། འདི་ལྟ་སྟེ་ཞེས་པ་ལ་སོགས་པས་སྟོན་པར་མཛད་དེ། མངོན་མཐོའི་ལམ་དང་མི་འབྲལ་བ་ནི་དང་པོའོ། ། རྣམ་བྱང་གི་ཆོས་དང་ཡོངས་སུ་མི་འབྲལ་བ་ནི་གཉིས་པའོ། ། དམན་པའི་གནས་སུ་མི་སྐྱེ་བ་ནི་གསུམ་པའོ། །
མཚན་དང་ལྡན་པར་འགྱུར་བ་ནི་བཞི་པའོ། ། སངས་རྒྱས་ཀྱི་ཞིང་དུ་བརྫུས་ཏེ་སྐྱེ་བ་ནི་ལྔ་པའོ། ། མངོན་ཤེས་དང་མི་འབྲལ་བ་ནི་དྲུག་པའོ། ། སངས་རྒྱས་ཀྱི་ཞིང་དུ་འགྲོ་བ་ནི་བདུན་པའོ། ། སེམས་ཅན་སྨིན་པར་བྱེད་པ་ནི་བརྒྱད་པའོ། ། སངས་རྒྱས་ཀྱི་ཞིང་དག་པར་འགྱུར་བ་ནི་དགུ་པའོ། ། དོན་བསྡུ་བ་ནི། ཀཽ་ཤི་ཀ་དེ་བས་ན་ཞེས་པ་ནས། ཚེ་རབས་གཞན་དུ་ཡོན་ཏན་དེ་དག་དང་ལྡན་པར་འགྱུར་རོ་ཞེས་པའི་བར་གྱིས་བསྟན་ཏོ། ། ཡོན་ཏན་ཡོངས་སུ་བརྗོད་པའི་ལེའུ་སྟེ་ཉི་ཤུ་པའོ།།
༈ ཉེར་གཅིག་པ་ཀུན་ཏུ་རྒྱུ་བཟློག་པའི་ལེའུ་བཤད་པ། ཀུན་ཏུ་རྒྱུ་བཟློག་པའི་ལེའུ་འདི་ནས། གཉིས་དོན་མོས་པ་ཆུང་ངུའི་ཡོན་ཏན་བཞི་བསྟན་ཏེ། ཀུན་ཏུ་རྒྱུ་བཟློག་པ་དང༌། བདུད་བཟློག་པ་དང༌། དཀོན་མཆོག་གསུམ་འབྱུང་བ་དང༌། སྟོན་པ་དང་མཚུངས་པར་གནས་པའོ། ། དང་པོ་ནི། དེ་ནས་མུ་སྟེགས་ཅན་གཞན་དང༌། ཀུན་ཏུ་རྒྱུ་བ་གླགས་ལྟ་བའི་བསམ་པ་ཅན་བརྒྱ་ཙམ་ཞིག་ཅེས་པ་ནས།
དེ་དག་ཐམས་ཅད་ཀྱིས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཡོངས་སུ་བཟུང་ངོ༌། ། དེ་ཅིའི་ཕྱིར་ཞེ་ན། འདི་ལྟར་དེ་དག་ཐམས་ཅད་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལས་བྱུང་བ་ཤ་སྟག་གོ་ཞེས་པའི་བར་གྱིས་གསུངས་ཏེ་སེམས་ཅན་གང་ལ་མི་མཐུན་ཕྱོགས་ཀྱི་གནོད་པ་མེད་པ་ནི། ཤེར་ཕྱིན་ཡོངས་སུ་བཟུང་བའི་ཡོན་ཏན་ཏེ། མི་མཐུན་ཕྱོགས་དང་བྲལ་བ་དེ་དག་ཐམས་ཅད་ནི། ཤེས་རབ་ཀྱི་ཕ་རོལ་ཏུ་ཕྱིན་པ་འབའ་ཞིག་ཡིན་པའི་ཕྱིར་ཞེས་པའི་དོན་ནོ། ། ཡང་ན་མི་མཐུན་ཕྱོགས་ཞི་བར་འདོད་པའི་སེམས་ཅན་དེ་དང་དེ་དག་གིས། ཤེར་ཕྱིན་ཡོངས་སུ་བཟུང་ངོ་ཞེས་གདམས་པ་མཛད་པ་སྟེ། གཏན་ཚིགས་ནི་སྔ་མ་བཞིན་ནོ། ། གཉིས་པ་བདུད་བཟློག་པ་ནི།
དེ་ནས་བདུད་སྡིག་ཏོ་ཅན་འདི་སྙམ་དུ་སེམས་པར་འགྱུར་ཏོ། ། དེ་བཞིན་གཤེགས་པ་དགྲ་བཅོམ་པ་ཞེས་སོགས་ནས། བདུད་སྡིག་ཏོ་ཅན་དེ་དག་ཉིད་སྒོ་དེ་ཉིད་ནས་ཕྱིར་བཟློག་གོ་ཞེས་པའི་བར་གྱིས་བསྟན་ཏོ། ། དཀོན་མཆོག་གསུམ་འབྱུང་བའི་ཡོན་ཏན་བསྟན་པ་ནི། དེ་ནས་འཁོར་དེ་ན་རྒྱལ་ཆེན་བཞིའི་རིགས་ཀྱི་ལྷའི་བུ་དང་ཞེས་པ་ནས། མགོན་དང་བཅས་ཤིང་མུན་པ་དང་བྲལ་བར་ངས་ཤེས་སོ་ཞེས་པའི་བར་གྱིས་བསྟན་ཏོ། ། ཞར་ལས་བྱུང་བའི་དོན་ནི། དེ་ནས་ལྷ་རྣམས་ཀྱིས་བཅོམ་ལྡན་འདས་ལ་མཆོད་ནས། ཤེར་ཕྱིན་ཡིད་ལ་བྱེད་པ་ལ་གླགས་མི་རྙེད་པར་བསྟན་པའི་སྒོ་ནས་དོན་བསྡུ་བ་ནི། དེ་ནས་ལྷའི་བུ་དེ་དག་གིས་ཞེས་པ་ནས།
གླགས་མི་རྙེད་དོ་ཞེས་པའི་བར་གྱིས་བསྟན་ཏོ། ། ལྷ་རྣམས་ཀྱིས་བསྲུང་ཞིང་སྟོན་པའི་འདུ་ཤེས་བསྐྱེད་པའི་ཕན་ཡོན་ནི། བཅོམ་ལྡན་འདས་བདག་ཅག་གིས་ཀྱང་རིགས་ཀྱི་བུའམ་ཞེས་པ་ནས། སྟོན་པ་དང་མཚུངས་པ་ཙམ་དུ་བདག་ཅག་སེམས་སོ་ཞེས་པའི་བར་གྱིས་བསྟན་ཏོ། ། དགེ་བའི་རྩ་བ་སྔོན་དུ་སོང་བའི་མཚན་མ་དང་ལྡན་པའི་ཡོན་ཏན་ལ་བཞི་སྟེ། དགེ་རྩ་ཁྱད་པར་ཅན་དང་ལྡན་པ་དང༌། སྔོན་ཚེ་དགེ་བའི་རྩ་བ་བྱས་པ་དང༌། སངས་རྒྱས་མང་པོ་ལ་བསྙེན་བཀུར་བ་དང༌། དགེ་བའི་བཤེས་གཉེན་གྱིས་ཡོངས་སུ་ཟིན་པ་དང་བཞིའོ། ། ཚིག་ནི།
དེ་ནས་ལྷའི་དབང་པོ་བརྒྱ་བྱིན་གྱིས་ཞེས་པ་ནས། དགེ་བའི་བཤེས་གཉེན་གྱིས་ཡོངས་སུ་བཟུང་བར་འགྱུར་རོ་ཞེས་པའི་བར་གྱིས་བསྟན་ཏོ། ། ཤེར་ཕྱིན་འཛིན་པ་དང༌། འཆང་བ་སོགས་ལ་ཇི་སྐད་བཤད་པའི་ཡོན་ཏན་དེ་ལྟར་འབྱུང་བའི་འཐད་པ་འགོད་པ་ནི། བཅོམ་ལྡན་འདས་ཅིའི་སླད་དུ་ཞེ་ན་ཞེས་སོགས་ཏེ། རྣམ་མཁྱེན་ཡིད་ལ་བྱེད་པ་དང་མི་འབྲལ་བའི་ཕྱིར་ཞེས་པའི་དོན་ནོ། ། ཤེར་ཕྱིན་ཡིད་ལ་བྱས་པས་རྣམ་མཁྱེན་དང་མི་འབྲལ་བ་ཡིན་ཏེ། ཤེར་ཕྱིན་ལས་རྣམ་མཁྱེན་བཙལ་བ་དང༌། རྣམ་མཁྱེན་ལས་ཤེར་ཕྱིན་བཙལ་བར་བྱ་བ་ནི་འདི་ལྟ་སྟེ་ཞེས་པ་ནས། བཙལ་བར་བགྱིས་སོ་ཞེས་པའི་བར་གྱིས་བསྟན་ཏོ། །
དེའི་འཐད་པ་ནི། དེ་ཅིའི་སླད་དུ་ཞེ་ན་ཞེས་པ་ནས། གཉིས་སུ་བགྱི་བར་མ་མཆིས་སོ་ཞེས་པའི་བར་གྱིས་བསྟན་ཏོ། ། འཁོར་རྣམས་ཡིད་ཆེས་སུ་གཞུག་པའི་དོན་དུ་བཅོམ་ལྡན་འདས་ཀྱིས་དེ་དང་རྗེས་སུ་མཐུན་པར་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། གཉིས་སུ་བྱར་མེད་དོ་ཞེས་པའི་བར་གྱིས་གསུངས་སོ། ། ཀུན་ཏུ་རྒྱུ་བཟློག་པའི་ལེའུ་སྟེ་ཉི་ཤུ་རྩ་གཅིག་པའོ།། ༈ ཉེར་གཉིས་པ་ཤེར་ཕྱིན་གྱི་ལེའུ་བཤད་པ། མཆོད་རྟེན་གྱི་ལེའུ་འདི་ནས། གཉིས་དོན་མོས་པ་བརྒྱད་སྟོན་པ་ལས།
གཉིས་དོན་མོས་པ་ཆུང་ངུའི་འབྲིང་ནི། དེ་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་སོགས་ཀྱིས་གསུངས་པར་མཛད་པ་ལས། བཅོམ་ལྡན་འདས་ཀྱིས་ཇི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པའི་མིང་ཡོངས་སུ་བརྗོད་པར་མཛད་པ་དེ་ལྟར། སྦྱིན་པའི་ཕ་རོལ་ཏུ་ཕྱིན་པའི་མིང་ཡང་ཡོངས་སུ་བརྗོད་པ་མ་མཛད། ཅེས་པ་ནས་མ་འདྲེས་པ་བཅོ་བརྒྱད་ཀྱི་མིང་ཡོངས་སུ་བརྗོད་པ་མ་མཛད། ཅེས་པའི་བར་གྱིས་ནི། ཤེར་ཕྱིན་སངས་རྒྱས་ཀྱི་ཆོས་ཀྱི་གཙོ་བོ་ཡིན་པའི་གླེང་བསླང་བའི་དོན་དུ། བཅོམ་ལྡན་འདས་ལ་ཀུན་དགའ་བོས་ཅིའི་སླད་དུ་ཤེར་ཕྱིན་འབའ་ཞིག་གི་ཡོན་ཏན་བསྔགས་ལ། གཞན་ལ་དེ་ཙམ་དུ་མི་བསྔགས་པ་ཅི་ལགས་ཞེས་ཞུས་པའོ། ། ལན་ནི།
བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལྟ་སྟེ་ཞེས་པ་ནས། ཐོག་མར་འགྲོ་བའོ། ། ཀུན་ཏུ་འདྲེན་པའོ་ཞེས་པའི་བར་གྱིས་ནི། ཤེར་ཕྱིན་ལ་གཙོ་བོར་བསྔགས་པའི་འཐད་པ་བསྟན་པ་ཡིན་ནོ། ། དེ་ལ་ཐོག་མར་འགྲོ་བའི་དོན་ནི། དགེ་བའི་རྩ་བ་རྣམ་མཁྱེན་ཡིད་བྱེད་ཀྱི་སེམས་ནི། དགེ་བའི་རྩ་བ་རྣམ་མཁྱེན་དུ་ཡོངས་སུ་བསྔོ་བ་ཡིན་ལ། དེ་དག་ཀྱང་ཤེས་རབ་ཀྱི་བྱེད་པ་ཡིན་པས་སྔོན་དུ་འགྲོ་དགོས་པའི་དོན་དེ་ཡིན་ནོ། ། ཀུན་ཏུ་འདྲེན་པའི་དོན་ནི།
ཤེས་རབ་ཀྱིས་ཡོངས་སུ་ཟིན་པས་རྣམ་མཁྱེན་དུ་འགྱུར་བ་ཡིན་གྱི། མ་ཟིན་ན་མི་འགྱུར་བའི་དོན་ནི། ཀུན་དགའ་བོ་དེ་ཅི་སྙམ་དུ་སེམས་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དུ་ཡོངས་སུ་མ་བསྔོས་པའི་ཤེས་རབ། ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ནམ་ཞེས་པའི་བར་དུ་གསུངས་པ་ནི། རྣམ་མཁྱེན་དུ་ཡོངས་སུ་བསྔོ་བའི་ཤེས་རབ་ཀྱིས་མ་ཟིན་པ་ནི། ཕ་རོལ་ཏུ་ཕྱིན་པར་འགྱུར་བ་ཡིན་ནམ་སྟེ་མ་ཡིན་ནོ་ཞེས་པའི་དོན་ནོ། ། འོ་ན་ཕ་རོལ་ཏུ་ཕྱིན་པར་འགྱུར་བའི་ཐབས་གང་ལགས་ཞེས་ཞུས་པ་ནི། གསོལ་པ་བཅོམ་ལྡན་འདས་དེ་ལྟ་ལགས་ན་ཞེས་པ་ནས། ཇི་ལྟར་ཡོངས་སུ་བསྔོ་བའི་ཤེས་རབ།
ཤེས་རབ་ཀྱི་ཕ་རོལ་ཏུ་ཕྱིན་པ་ལགས་ཞེས་པའི་བར་གྱིས་དྲིས་སོ། ། དོན་དམ་པར་གཉིས་སུ་མེད་ཅིང་མི་སྐྱེ་བ་དང༌། མི་དམིགས་པ་ཉིད་དུ་རྟོགས་པའི་ཤེས་རབ་ཀྱིས་ཟིན་ན། ཤེས་རབ་ཀྱི་ཕ་རོལ་ཏུ་ཕྱིན་པར་འགྱུར་རོ་ཞེས་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་གཉིས་སུ་མེད་པའི་ཚུལ་གྱིས་རྣམ་པ་ཐམས་ཅད་མཁྱེན་པ་ཉིད་དུ་ཡོངས་སུ་བསྔོས་པའི་སྦྱིན་པ་ནི་ཞེས་པ་ནས། མི་དམིགས་པའི་ཚུལ་གྱིས་རྣམ་པ་ཐམས་ཅད་མཁྱེན་པ་ཉིད་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ནོ་ཞེས་པའི་བར་གྱིས་གསུངས་ཏེ། གཉིས་སུ་མེད་པ་དང༌། མི་སྐྱེ་བ་དང༌། མི་དམིགས་པའི་ཚུལ་གྱིས་བསྔོས་ན་ཕ་རོལ་ཏུ་ཕྱིན་པར་འགྱུར་ཞེས་པའི་དོན་ནོ། །
གཉིས་སུ་མ་མཆིས་པ་གསུམ་གྱི་སྒོ་ནས་བསྔོས་ན། ཕ་རོལ་ཏུ་ཕྱིན་པར་འགྱུར་ཞེས་བཀའ་སྩལ་པར་མཛད་ན། ཇི་ལྟར་གཉིས་སུ་མ་མཆིས་པའི་ཚུལ་གྱིས་རྟོགས་པར་བྱ་བ་ལགས་ཞེས་དྲིས་པ་ནི། གསོལ་པ། བཅོམ་ལྡན་འདས་ཇི་ལྟར་གཉིས་སུ་མ་མཆིས་པའི་ཚུལ་དང་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལགས་ཞེས་པའི་བར་གྱིས་བསྟན་ཏོ། ། མི་དམིགས་པའི་ཤེས་རབ་ཀྱིས་ཟིན་པས་ཕ་རོལ་ཏུ་ཕྱིན་པར་འགྱུར་ན། ཇི་ལྟར་བྱས་པས་མི་དམིགས་པར་རྟོགས་པའི་ཤེས་རབ་ཀྱིས་ཡོངས་སུ་ཟིན་པར་འགྱུར་ཞེས་དྲིས་པའོ། ། ལན་ལ་སྟོང་པ་ཉིད་དུ་རོ་གཅིག་པར་རྟོགས་པས། གཉིས་སུ་མེད་པར་རྟོགས་པའི་ཤེས་རབ་ཀྱིས་ཟིན་པར་འགྱུར་ལ།
དེས་ཟིན་པས་ཕ་རོལ་ཏུ་ཕྱིན་པར་འགྱུར་ཞེས་གསུངས་པ་ནི་བཅོམ་ལྡན་འདས་ཀྱིས་བཀའ་སྩལ་པ། གཟུགས་གཉིས་སུ་མེད་པའི་ཚུལ་དང་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་གཉིས་སུ་མ་མཆིས་པའི་ཚུལ་གྱིས་སོ་ཞེས་པའི་བར་དུ་གསུངས་སོ། ། གོང་དུ་གཉིས་སུ་མ་མཆིས་པའི་ཚུལ་གྱིས་རྟོགས་ན་ཕ་རོལ་ཏུ་ཕྱིན་པར་འགྱུར་ཞེས་རྒྱས་པར་བསྟན་པ་དེ་ལ། གཉིས་སུ་མ་མཆིས་པའི་ཚུལ་ཀུན་དགའ་བོས་བཅོམ་ལྡན་འདས་ལ་ཞུས་པ་ནི། གསོལ་པ་བཅོམ་ལྡན་འདས་ཇི་ལྟར་གཟུགས་གཉིས་སུ་མ་མཆིས་པའི་ཚུལ་དང་ཞེས་པ་ནས། ཇི་ལྟར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་གཉིས་སུ་མ་མཆིས་པ་ལགས་ཞེས་པའི་བར་དུ་གསུངས་ཏེ། གཉིས་སུ་མེད་པའི་དོན་ཞིབ་ཏུ་ཤེས་པར་འདོད་ནས་བཅོམ་ལྡན་འདས་ལ་ཞུས་པའོ། ། ཡང་ན་གཉིས་སུ་མེད་པའི་ཚུལ་གྱིས་ཇི་ལྟར་ཕ་རོལ་ཏུ་ཕྱིན་པར་འགྱུར་ཞེས་པའི་དོན་དྲིས་པའོ། ། བཅོམ་ལྡན་འདས་ཀྱིས་བཀའ་སྩལ་པ།
འདི་ལྟར་གཟུགས་ནི་གཟུགས་ཀྱིས་སྟོང་སྟེ། དེ་ཅིའི་ཕྱིར་ཞེ་ན། དེ་ནི་འདི་ལྟར་གཟུགས་དང་ཕ་རོལ་ཏུ་ཕྱིན་པ་གཉིས་སུ་མེད་དེ། གཉིས་སུ་བྱར་མེད་དོ་ཞེས་པ་ནས། རྫོགས་པའི་བྱང་ཆུབ་ཀྱི་བར་དུ་བསྟན་པ་ནི་ལན་གསུངས་ཏེ། དོན་ནི་གཟུགས་ལ་སོགས་པ་གཉིས་སུ་མ་མཆིས་ཏེ། འདི་ལྟར་གཟུགས་ནི་གཟུགས་ཀྱིས་སྟོང་པའི་ཕྱིར་རོ། ། དེ་ཅིའི་ཕྱིར་ཞེ་ན། གཟུགས་སུ་ཡོད་ན་ཡུལ་ཅན་ཤེར་ཕྱིན་ལས་ལོགས་སུ་དམིགས་པར་རིགས་པ་ལས། གཟུགས་དང་ཕ་རོལ་ཏུ་ཕྱིན་པ་འདི་གཉིས་སུ་མེད་དེ།
གཉིས་སུ་བྱར་མེད་པའི་ཕྱིར་ཞེས་པའི་དོན་ནོ། ། དེ་བཞིན་དུ་བྱང་ཆུབ་ཀྱི་བར་དུ་སྦྱར་རོ། ། ཤེར་ཕྱིན་ཆོས་ཐམས་ཅད་ཀྱི་ཐོག་མར་འགྲོ་བའི་འཐད་པ་མཇུག་བསྡུ་བ་ནི། ཀུན་དགའ་བོ་དེ་ལྟ་བས་ན་ཕ་རོལ་ཏུ་ཕྱིན་པ་འདི་དག་གི་ཐོག་མར་འགྲོ་བ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་དོ་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་ཀྱི་ཐོག་མར་འགྲོ་བ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་དོ་ཞེས་པའི་བར་དུ་གསུངས་ཏེ། སྔོན་དུ་འགྲོ་བའི་གཏན་ཚིགས་དང་བསྒྲུབ་བྱའི་ཆོས་སྦྱར་ནས་བསྟན་པའོ། ། སྔོན་དུ་འགྲོ་བའི་ཚུལ་ས་ཆེན་པོའི་དཔེའི་སྒོ་ནས་ཀྱང་སྟོན་པ་ནི། ས་ཆེན་པོ་ལ་ས་བོན་བཏབ་པ་ལ། རྒྱུ་རྐྱེན་འཚོགས་པར་གྱུར་ན་མྱུ་གུ་རྣམ་པར་འཕེལ་བ་ཡང་ས་ཆེན་པོ་ལ་བརྟེན་པས་ས་ཆེན་པོ་ནི་དེ་དག་གི་གནས་ཡིན་པའི་ཕྱིར་རོ། ། དེ་བས་ན་ས་གཞི་ལ་བརྟེན་ནས་ས་བོན་དེ་དག་ལས་མྱུ་གུ་སྐྱེ་བར་འགྱུར་རོ། ། དཔེ་དེ་བཞིན་དུ་ཤེར་ཕྱིན་ལ་བརྟེན་ནས་ཕ་རོལ་ཏུ་ཕྱིན་པ་ལྔ་པོ་འདི་དག་རྣམ་པར་འཕེལ་བའི་ཕྱིར་ཞེས་པ་སྟེ།
ས་གཞི་དཔེར་བླངས་ནས། ཤེར་ཕྱིན་སངས་རྒྱས་ཀྱི་ཆོས་རྣམས་ཀྱི་རྒྱུའི་གཙོ་བོ་ཡིན་པར་སྟོན་པ་ཡིན་ནོ། ། བཤད་ཚུལ་དེ་ཉིད་ནང་སྟོང་པ་ཉིད་རྣམ་པར་འཕེལ་ལོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་རྣམ་པར་འཕེལ་ལོ་ཞེས་པའི་བར་དུ་སྦྱར་བར་བྱའོ། ། ཤེར་ཕྱིན་ཆོས་ཐམས་ཅད་ཀྱི་སྔོན་དུ་འགྲོ་བ་རྒྱས་པར་བསྟན་ཟིན་པ་མཇུག་བསྡུ་བ་ནི། ཀུན་དགའ་བོ་དེ་བས་ན་ཞེས་སོགས་ཀྱིས་གསུངས་ཏེ། ཤེར་ཕྱིན་སངས་རྒྱས་ཀྱི་ཆོས་རྣམས་ཀྱི་སྔོན་དུ་འགྲོ་སྟེ། སྔར་བཤད་པ་ལྟར་ཕ་རོལ་ཏུ་ཕྱིན་པ་ལྔ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་བསྒྲུབ་བྱ་ཡིན་པའི་ཕྱིར་ཞེས་པའི་དོན་ནོ། ། གཉིས་དོན་མོས་པ་ཆུང་ངུའི་ཆེན་པོ་སྟོན་པར་མཛད་པ་ལས་བརྩམས་ཏེ།
ཤེར་ཕྱིན་འཛིན་པ་སོགས་ཀྱི་ཡོན་ཏན། སྔར་ལས་ཀྱང་རྒྱ་ཆེ་ཞིང་གྲངས་མང་བ་བཤད་པའི་སྐབས་དབྱེ་བའི་ཕྱིར་དུ། བརྒྱ་བྱིན་གྱིས་བཅོམ་ལྡན་འདས་ལ་བསྐུལ་བར་མཛད་པ་ནི། དེ་ནས་ལྷའི་དབང་པོ་བརྒྱ་བྱིན་གྱིས་ཞེས་པ་ནས། དེ་དག་ཐམས་ཅད་བཀའ་མ་སྩལ་ཏོ་ཞེས་པའི་བར་གྱིས་བསྟན་ཏེ། ཡོན་ཏན་རྒྱས་པར་བདག་ལ་བཀའ་མ་སྩལ་པས། རྒྱས་པར་བཤད་དགོས་ཞེས་བསྐུལ་བའི་ཚིག་གོ ། དེ་ལ་ཐོག་མར་བརྒྱ་བྱིན་གྱིས་ཤེར་ཕྱིན་གྱི་ཡོན་ཏན་གྱི་མགོ་ཙམ་ཞིང་གླེང་སྟེ་བསྟན་པ་ནི། བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་བཟུང་བ་དང༌། བཅང་བ་དང༌།
ཀླག་པ་དང༌། སྤེལ་བ་དང༌། ཚུལ་བཞིན་དུ་ཡིད་ལ་བགྱིས་པ་ན། དགེ་བ་བཅུའི་ལམ་འཇིག་རྟེན་དུ་འབྱུང་བར་འགྱུར་རོ་ཞེས་པ་ནས། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་དུ་འབྱུང་བར་འགྱུར་རོ་ཞེས་པའི་བར་གྱིས་གསུངས་སོ། ། འདི་དག་གིས་ཤེར་ཕྱིན་གྱི་ཡོན་ཏན་མདོ་ཙམ་ཞིག་བསྟན་པའོ། ། རྒྱས་པར་སྟོན་པའི་དོན་དུ་གླེང་བསླངས་པ་ལྟར། དེ་དང་མཐུན་པར་བཅོམ་ལྡན་འདས་ཀྱིས་རྒྱས་པར་སྟོན་པ་ནི། བཅོམ་ལྡན་འདས་ཀྱི་བཀའ་སྩལ་པ། ཀཽ་ཤི་ཀ་རིགས་ཀྱི་བུའམ་རིགས་ཀྱི་བུ་མོ་གང་གིས་ཡུམ་འདི་བཟུང་བ་དང༌།
བཅང་བ་དང༌། ཀླག་པ་དང༌། ཀུན་ཆུབ་པར་བྱས་པ་དང༌། ཚུལ་བཞིན་ཡིད་ལ་བྱས་པ་དེའི་ཡོན་ཏན་ནི། དེ་ཙམ་དུ་ཡང་མ་ཟད་དེ་ཞེས་སོགས་ཀྱིས་སྟོན་ཏེ། གོང་དུ་ཡོན་ཏན་ཐམས་ཅད་བདག་ལ་བཀའ་མ་བསྩལ་ཞེས་གསོལ་བའི་ལན་དུ། ཡོན་ཏན་རྒྱས་པར་སྟོན་པ་ལས་བརྩམས་ཏེ་གསུངས་པ་ཡིན་ནོ། ། དེ་ཡང་དེ་བཞིན་གཤེགས་པའི་ཟག་མེད་ཀྱི་ཕུང་པོ་ལྔ་ཐོབ་པའི་ཡོན་ཏན་དང༌། དེ་དག་ལ་ཉན་ཐོས་ཀྱི་ཟག་མེད་ཀྱི་ཕུང་པོ་ལྔས་ཐོབ་པའི་ཡོན་ཏན་དང༌། དེ་དག་གི་འཐད་པ་དང༌།
ཡོན་ཏན་དེ་དག་ཤེར་ཕྱིན་བྲིས་ཤིང་འཛིན་པ་སོགས་ལ་འབྱུང་བར་བསྟན་པ་དང༌། ཡུམ་འདི་འཛིན་པ་ལ་བརྒྱ་བྱིན་གྱིས་བསྲུང་བར་དམ་བཅས་པ་སྟེ་ལྔ་བསྟན་ཏོ། ། དེ་ལ་དང་པོ་ནི། དེ་ཅིའི་ཕྱིར་ཞེ་ན་ཞེས་པ་ནས། རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོ་ཚད་མེད་པ་དང་ལྡན་པར་འགྱུར་རོ་ཞེས་པའི་བར་གྱིས་བསྟན་ཏོ། ། གཉིས་པ་ནི། ཀཽ་ཤི་ཀ་ཞེས་པ་ནས་དཔེར་ཡང་ཉེ་བར་མི་འགྲོ། རྒྱུར་ཡང་མི་བཟོད་དོ་ཞེས་པའི་བར་གྱིས་བསྟན་ཏོ། ། གསུམ་པ་ནི། དེ་ཅིའི་ཕྱིར་ཞེ་ན།
དེ་ནི་འདི་ལྟར་ཉན་ཐོས་དང་ཞེས་པ་ནས། ཆོས་གང་ཡང་ཡོངས་སུ་ཤེས་པ་མེད་དོ་ཞེས་པའི་བར་གྱིས་བསྟན་ཏོ། ། བཞི་པ་ནི་ཀཽ་ཤི་ཀ་རིགས་ཀྱི་བུའམ་རིགས་ཀྱི་བུ་མོ་དང་ཞེས་པ་ནས། དེ་བཞིན་དུ་ཐོབ་པར་ངས་བཤད་དོ། ། ཞེས་པའི་བར་གྱིས་བསྟན་ཏོ། ། ལྔ་པ་ནི། བརྒྱ་བྱིན་གྱིས་གསོལ་པ། བཅོམ་ལྡན་འདས་རིགས་ཀྱི་བུའམ་ཞེས་པ་ནས་བཅང་བར་བགྱིའོ་ཞེས་པའི་བར་གྱིས་གསུངས་སོ། ། གཉིས་དོན་མོས་པ་འབྲིང་གི་ཆུང་ངུ་སྟོན་པའི་དབང་དུ་མཛད་ནས། བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་ཞེས་སོགས་ཀྱིས་གསུངས་ཏེ། དེ་ལ་ལྷ་རྣམས་ཀྱི་སྤོབས་པ་ཉེ་བར་བསྒྲུབས་པའི་ཡོན་ཏན་དང༌། ཆོས་སྟོན་པ་ལ་སེམས་ཞུམ་པ་མེད་པའི་ཡོན་ཏན་དང༌། གཞན་གྱིས་གླགས་མི་རྙེད་པའི་ཡོན་ཏན་དང༌། ཞུམ་པ་དང༌། སྐྲག་དདངས་མི་སྐྱེ་བའི་ཡོན་ཏན་དང་བཞིས་བསྟན་ཏོ། ། དང་པོ་ནི། ཀཽ་ཤི་ཀ་རིགས་ཀྱི་བུའམ་རིགས་ཀྱི་བུ་མོ་ཞེས་པ་ནས། ཚེ་འདིའི་ཡོན་ཏན་འདི་ཡང་ཡོངས་སུ་ཟིན་པར་འགྱུར་རོ་ཞེས་པའི་བར་གྱིས་གསུངས་སོ། ། གཉིས་པ་ནི།
འཁོར་རྣམ་བཞི་ལ་ཤེས་རབ་ཀྱི་ཕ་རོལ་ཏུ་ཕྱིན་པ་སྟོན་པའི་ཚེ་ཞེས་པ་ནས། སངས་རྒྱས་ཀྱི་ཆོས་ཐམས་ཅད་ཀྱང་ཐ་མི་དད་དོ་ཞེས་པའི་བར་གྱིས་གསུངས་སོ། ། གསུམ་པ་ནི། དེ་ཅིའི་ཕྱིར་ཞེ་ན། འདི་ལྟར་དེ་ནི་དགེ་བའི་ཆོས་ཐམས་ཅད་ཀྱི་གཏེར་ཡིན་ལ་ཞེས་པ་ནས། རིགས་ཀྱི་བུའམ་རིགས་ཀྱི་བུ་མོ་དེ་ལ་སུས་ཀྱང་གླགས་མི་རྙེད་དོ་ཞེས་པའི་བར་གྱིས་གསུངས་སོ། ། བཞི་པ་ནི། ཀཽ་ཤི་ཀ་གཞན་ཡང་ཞེས་པ་ནས། སྐྲག་པར་འགྱུར་བ་དེ་ལྟ་བུའི་དངོས་པོ་ཡང་དག་པར་རྗེས་སུ་མི་མཐོང་བའི་ཕྱིར་ཏེ་ཞེས་པའི་བར་གྱིས་གསུངས་སོ། ། དོན་བསྡུ་བ་ནི།
ཀཽ་ཤི་ཀ་ཞེས་པ་ནས། ཚེ་འདིའི་ཡོན་ཏན་འདི་དག་ཡོངས་སུ་ཟིན་པར་འགྱུར་རོ་ཞེས་པའི་བར་གྱིས་བསྟན་ཏོ། ། གཉིས་དོན་མོས་པ་འབྲིང་གི་འབྲིང་སྟོན་པ་ནི། ཀཽ་ཤི་ཀ་རིགས་ཀྱི་བུའམ་རིགས་ཀྱི་བུ་མོ་ཞེས་སོགས་ཀྱིས་གསུངས་ཏེ། དེ་ལ་འཇིག་རྟེན་དང་འཇིག་རྟེན་ལས་འདས་པའི་གང་ཟག་ཐམས་ཅད་ཀྱིས་ཡིད་དུ་འོང་བ་དང༌། སྤོབས་པ་མི་འཕྲོགས་པར་འགྱུར་བའི་ཡོན་ཏན་གཉིས་ཀྱིས་བསྟན་ཏེ། དང་པོ་ནི། ཕ་དང་མ་དང་གཉེན་བཤེས་དང་ཞེས་པ་ནས་ལྷ་མ་ཡིན་དུ་བཅས་པས་ཀྱང་དགོངས་ཤིང་ཡིད་དུ་འོང་བར་བྱ་བ་ཡིན་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི། ཀཽ་ཤི་ཀ་ཞེས་པ་ནས།
ཚེ་འདིའི་ཡོན་ཏན་འདི་དག་ཀྱང་ཡོངས་སུ་ཟིན་པར་འགྱུར་རོ་ཞེས་པའི་བར་གྱིས་བསྟན་ཏོ། ། གཉིས་དོན་མོས་པ་འབྲིང་གི་ཆེན་པོ་ནི། ཀཽ་ཤི་ཀ་གཞན་ཡང་རིགས་ཀྱི་བུའམ་རིགས་ཀྱི་བུ་མོ་གང་ཞེས་སོགས་ཀྱིས་གསུངས་ཏེ། རྒྱལ་ཆེན་བཞིའི་རིགས་ཀྱི་ལྷ་ལ་སོགས་པ་དང་ལྷ་མ་ཡིན་དང༌། ཀླུ་དང༌། གནོད་སྦྱིན་ལ་སོགས་པ་ཆོས་ཉན་པར་ལྷགས་པར་འགྱུར་བའི་ཡོན་ཏན་ཡོད་པར་བསྟན་པ་སྟེ། རྒྱལ་ཆེན་བཞིའི་རིགས་ཀྱི་ལྷའི་བུ་ཞེས་པ་ནས། ཕྱིར་ལྡང་བར་སེམས་སོ་ཞེས་པའི་བར་གྱིས་བསྟན་ཏོ། ། གཉིས་དོན་མོས་པ་ཆེན་པོའི་ཆུང་ངུ་སྟོན་པ་ནི། ལྷ་རྣམས་ཀྱིས་ཕྱག་བྱས་ཏེ་འདུད་པ་བྱས་ནས་ཕྱིར་དོང་བའི་འགྲེས་ཀྱིས་གསུངས་ཏེ།
དེ་དག་གིས་ཀྱང་སེམས་འདི་ལྟར་བསྐྱེད་པར་བྱ་སྟེ་ཞེས་པ་ནས། འདུད་པ་བྱས་ནས་ཕྱིར་དོང་ངོ་ཞེས་པའི་བར་དང༌། ཡང་ལྷ་རྣམས་ཀྱིས་དེ་དག་བསྲུང་བའི་དོན་དུ་འདོང་བའི་འགྲེས་ཏེ་འགྲེས་གཉིས་ཀྱིས་བསྟན་ཏོ། ། དེ་དག་གི་གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་པ་ནས། བདེ་བའི་དོན་དུ་ཉེ་བར་གནས་སོ་ཞེས་པའི་བར་གྱིས་བསྟན་ཏོ། ། གཉིས་དོན་མོས་པ་ཆེན་པོའི་འབྲིང་ནི། འདིར་ཕྱོགས་བཅུའི་འཇིག་རྟེན་གྱི་ཁམས་ནས། ཞེས་པ་ནས། འདིར་འོག་མིན་གྱི་ལྷ་རྣམས་འོངས་སོ་ཞེས་བགྱི་བར་ཇི་ལྟར་འཚལ་བར་འགྱུར་ཞེས་པའི་བར་གྱིས་ནི་དྲི་བ་བསྟན་ཏེ།
གོང་དུ་ལྷ་རྣམས་ཀྱིས་ཤེར་ཕྱིན་འཛིན་པ་སོགས་ཀྱིས་བྱང་ཆུབ་སེམས་དཔའ་ལ་ཆོས་ཉན་པའི་ཕྱིར་དང༌། བསྲུང་བའི་དོན་དུ་འོངས་ཞེས་སྨྲ་ན། འོང་བར་ཇི་ལྟར་ཤེས་ཞེས་འདྲི་བའོ། ། དྲི་བཟང་པོ་འོང་བའི་རྟགས་ལས་ཤེས་ཞེས་སྟོན་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། དེའི་གནས་ཀྱི་འཁོར་ཀུན་ཏུ་ཡང་གཙང་སྦྲ་མེད་པའི་སྤྱོད་པར་འགྱུར་བ་མི་བྱ་སྟེ་ཞེས་པའི་བར་གྱིས་བསྟན་ཏོ། ། སྣང་བ་ཆེན་པོ་མཐོང་ན་ལྷ་འོང་བའི་རྟགས་སུ་བསྟན་པ་དང༌། གཙང་སྦྲ་དང་ལྡན་པས་ཡུམ་ལ་སྤྱོད་ན་ལྷ་ཉེ་བར་འོང་བ་དང༌། གནོད་བྱེད་ཀྱི་ལྷ་ཆུང་ངུ་གུད་དུ་འདོང་བ་དང༌། ལྷ་ཆེན་པོ་རྣམས་ལ་མོས་པ་རྒྱ་ཆེན་པོ་སྐྱེ་བ་དང༌།
གཙང་སྦྲའི་སྒོ་ནས་ཡུམ་ལ་སྤྱོད་ན་སེམས་ལས་སུ་རུང་བ་དང༌། རྨི་ལམ་བཟང་པོ་རྨི་བའོ། ། རྨི་ལམ་ཡང་འདི་ལྟ་སྟེ། མཚན་དཔེས་བརྒྱན་པའི་སངས་རྒྱས་ཀྱི་སྐུ་འཁོར་མང་པོས་བསྐོར་བ་དག་གིས་ཆོས་སྟོན་པ་རྨི་ལམ་དུ་མཐོང་བར་འགྱུར་བའོ། ། ཆོས་སྟོན་པ་ནི་འདི་ལྟ་སྟེ། སྦྱིན་པ་ནས་མ་འདྲེས་པ་བཅོ་བརྒྱད་ལ་ཐུག་པའི་བར་རོ། ། གཞན་ཡང་རྨི་ལམ་དུ་བྱང་ཆུབ་ཀྱི་ཤིང་དྲུང་དུ་འགྲོ་བ་དང༌། འཚང་རྒྱ་བ་དང༌། ཆོས་ཀྱི་འཁོར་ལོ་བསྐོར་བ་དང༌། ཆོས་སྣ་ཚོགས་པ་ཉན་པ་ལ་འགྲོ་བ་དང༌།
རྣམ་མཁྱེན་སྒྲུབ་པ་དང༌། སེམས་ཅན་སྨིན་པ་དང༌། ཞིང་དག་པ་བཟུང་བ་དང༌། བདུད་ཕམ་པར་བྱའོ་ཞེས་ཟེར་བ་དག་ཀྱང་ཐོས་པ་དང༌། ཕྱོགས་བཅུའི་སངས་རྒྱས་རྣམས་ཆོས་སྟོན་པའི་སྒྲ་ཐོས་པ་དང༌། དེ་དག་ཡོངས་སུ་མྱ་ངན་ལས་འདའ་བ་དང༌། མྱ་ངན་ལས་འདས་པའི་མཆོད་རྟེན་ལ་མཆོད་པ་བྱེད་པའི་བར་ཐམས་ཅད་རྨི་ལམ་དུ་མཐོང་བ་དང༌། བདེ་བར་ཉལ་བ་ཞེས་པ་ནས། རྫས་ཀྱི་འདུ་ཤེས་ཆུང་བར་འགྱུར་རོ་ཞེས་པ་ནས་ཡོན་ཏན་རྣམས་ཀྱང་འབྱུང་བར་འགྱུར་རོ། ། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་དང༌།
ལྷ་དང༌། ཀླུ་ལ་སོགས་པས་ལུས་ལ་གཟི་མདངས་བསྐྱེད་པར་འགྱུར་བའི་ཡོན་ཏན་རྣམས་བསྟན་ཏོ། ། ཇི་སྐད་བཤད་པའི་ཡོན་ཏན་ཚེ་འདི་ཉིད་ལ་ཡོངས་སུ་བཟུང་བར་འདོད་པས་ཤེར་ཕྱིན་ཉན་པ་སོགས་ལ་འབད་པར་བྱའོ་ཞེས་གདམས་ངག་ཏུ་བསྟན་པ་ནི། ཀཽ་ཤི་ཀ་རིགས་ཀྱི་བུའམ་ཞེས་པ་ནས་མི་འབྲལ་བར་བྱའོ་ཞེས་པའི་བར་དང༌། ཡང་ཀཽ་ཤི་ཀ་དེ་སྟེ་ཞེས་པ་ནས། འགྲོ་བ་མང་པོ་ལ་བདེ་བའི་དོན་དུ་ཞུགས་པ་ཡིན་ཞེས་པའི་བར་གྱིས་གདམས་ངག་ཏུ་མཛད་ནས་གསུངས་སོ། ། གཉིས་དོན་མོས་པ་ཆེན་པོའི་ཆེན་པོ་ནི། ཀཽ་ཤི་ཀ་རིགས་ཀྱི་བུའམ་རིགས་ཀྱི་བུ་མོ་གང་ལ་ལས་ཤེས་རབ་ཀྱི་ཕ་རོལ་ཏུ་ཕྱིན་པ་བཟུང་བ་དང་ཞེས་པ་ནས། དེའི་བསོད་ནམས་མང་དུ་འཕེལ་གྱི་ཞེས་པའི་བར་དང༌། ཡང་ཕྱོགས་བཅུ་ཀུན་གྱི་འཇིག་རྟེན་གྱི་ཁམས་ན་ཞེས་པ་ནས་མཆོད་པར་བྱས་པ་ནི་མ་ཡིན་ནོ། །
ཞེས་པའི་བར་གྱིས་བསྟན་ཏོ། ། ཤེར་ཕྱིན་གྱི་ལེའུ་སྟེ་ཉི་ཤུ་རྩ་གཉིས་པ་རྣམ་པར་བཤད་པའོ།། ༈ ཉེར་གསུམ་པ་སྐུ་གདུང་གི་ལེའུ་བཤད་པ། སྐུ་གདུང་གི་ལེའུ་འདི་ནས་གཞན་དོན་མོས་པ་དགུ་སྟོན་པ་ལས། གཞན་དོན་མོས་པ་ཆུང་ངུའི་ཆུང་ངུ་ནི། དེ་ནས་བཅོམ་ལྡན་འདས་ཀྱིས་ལྷའི་དབང་པོ་བརྒྱ་བྱིན་ལ་བཀའ་སྩལ་པ། ཀཽ་ཤི་ཀ་ཁྱོད་ཀྱིས་འཛམ་བུ་གླིང་དེ་བཞིན་གཤེགས་པའི་སྐུ་གདུང་གིས་ཕྱུར་བུར་གང་བ་ཞིག་ཀྱང་རྙེད་ཅེས་པ་ནས། ཀཽ་ཤི་ཀ་དེ་ནི་འདི་ལྟར་སྦྱིན་པའི་ཕ་རོལ་ཏུ་ཕྱིན་པ་དང་བསམ་གྱིས་མི་ཁྱབ་པའི་དབྱིངས་དེ་ལ་གཉིས་སུ་མེད་དེ། གཉིས་སུ་བྱར་མེད་དོ་ཞེས་པའི་བར་གྱིས་གསུངས་སོ། ། འདི་ཡང་སྐུ་གདུང་དང་ཤེར་ཕྱིན་གཉིས་ལས་ཤེར་ཕྱིན་གདམས་པར་བསྟན་པ་དང༌།
དེའི་འཐད་པ་དང༌། ཤཱ་རིའི་བུ་དོན་དམ་པར་བླང་དོར་མེད་པར་བསྟན་པ་དང༌། བརྒྱ་བྱིན་གྱིས་དོན་དམ་པར་དེ་དང་རྗེས་སུ་མཐུན་པར་བརྗོད་པ་དང༌། དེའི་འཐད་པ་བསྟན་པ་རྣམས་ཀྱིས་གསུངས་སོ། ། དང་པོ་ནི། ཀཽ་ཤི་ཀ་ཁྱོད་ཀྱིས་ཞེས་པ་ནས་བླང་བར་བགྱིའོ་ཞེས་པའི་བར་གྱིས་བསྟན་ཏོ། ། གཉིས་པ་གཏན་ཚིགས་ནི། དེ་ཅིའི་སླད་དུ་ཞེ་ན་ཞེས་པ་ནས། ཕུ་དུད་དང་མཆོད་པར་བགྱིའོ་ཞེས་པའི་བར་གྱིས་བསྟན་ཏོ། ། གསུམ་པ་བླང་དོར་མེད་པར་སྟོན་པ་ལ།
དང་པོ་རྩོད་པ་འགོད་པ་ནི། དེ་ནས་ཚེ་དང་ལྡན་པ་ཤ་ར་དྭ་ཏིའི་བུས། ལྷའི་དབང་པོ་བརྒྱ་བྱིན་ལ་འདི་སྐད་ཅེས་སྨྲས་སོ་ཞེས་སོགས་ཀྱིས་གསུངས་ཏེ། དོན་དམ་པར་བླང་དོར་མེད་པ་ཡིན་ན། ཅིའི་ཕྱིར་དེ་གཉིས་ལ་བླང་དོར་མཛད། དོན་དམ་པར་བླང་དོར་མེད་པ་ཡང་ཇི་ལྟར་ཞེ་ན། ཤེས་རབ་ཀྱི་ཕ་རོལ་ཏུ་ཕྱིན་པ་འཛིན་པ་ལ་འཛིན་པ་དང་དོར་བར་བྱ་བའི་ཕྱིར་ཉེ་བར་གནས་པ་མ་ཡིན་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཉེ་བར་བསྒྲུབ་པ་མ་ཡིན་ཞེས་པའི་བར་གྱིས་གཏན་ཚིགས་བསྟན་ནས་རྩོད་པའོ། ། བརྒྱ་བྱིན་གྱིས་ཤཱ་རིའི་བུ་ལ་ལན་སྨྲས་པ། དོན་དམ་པའི་དབང་དུ་བྱས་ན་དེ་དེ་བཞིན་ནོ་ཞེས་སྔར་ཤཱ་རིའི་བུས་སྨྲས་པ་དེ་ཉིད་བཟླས་ཏེ།
ཤཱ་རིའི་བུ་དེ་དེ་བཞིན་ནོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཉེ་བར་བསྒྲུབ་པ་མ་ཡིན་ནོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསྒོམ་པ་ཡིན་ནོ་ཞེས་པའི་བར་དུ་གསུངས་སོ་ཞེས་བྱ་བར་ཤེས་པ་དེ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་ཡིན་ནོ་ཞེས་ལན་བཏབ་པ་ཡིན་ནོ། ། དོན་དམ་པའི་དབང་དུ་བྱས་ནས། སླར་ཡང་བླང་དོར་མེད་པའི་ཚུལ་དང༌། དེའི་འཐད་པ་གཞན་བསྟན་པའི་སྒོ་ནས་ཀྱང་ལན་བཏབ་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ནི་གཉིས་སུ་ཤེས་པར་བྱ་བ་མ་ཡིན་ཏེ་ཞེས་པ་ནས། བསམ་གྱིས་མི་ཁྱབ་པའི་དབྱིངས་དེ་ལ། གཉིས་སུ་མེད་དེ་གཉིས་སུ་བྱར་མེད་དོ་ཞེས་པའི་བར་དུ་གསུངས་སོ། །
གཞན་དོན་མོས་པ་ཆུང་ངུའི་འབྲིང་པོ་ནི། དེ་ནས་ལྷའི་དབང་པོ་བརྒྱ་བྱིན་གྱིས་བཅོམ་ལྡན་འདས་འདི་སྐད་ཅེས་གསོལ་ཏོ་ཞེས་པ་ནས། དེ་བཞིན་གཤེགས་པའི་སྐུ་གདུང་དེ་དག་ནི། ཕ་རོལ་ཏུ་ཕྱིན་པ་ཆོས་ཉིད་ཀྱིས་ཡོངས་སུ་བསྒོམས་པའོ། ། དེ་བས་ན་དེ་བཞིན་གཤེགས་པ་མྱ་ངན་ལས་འདས་ཀྱང༌། དེ་བཞིན་གཤེགས་པའི་སྐུ་གདུང་དེ་དག་ནི་མཆོད་པ་མངའ་བའོ་ཞེས་པའི་བར་གྱིས་གསུངས་སོ། ། འདིས་སྐུ་གདུང་ལས་ཤེར་ཕྱིན་ལ་གདམས་པའི་འཐད་པ་སྟོན་པར་མཛད་པ་ཡིན་ནོ། ། དེ་ལ་ཤེར་ཕྱིན་ལ་གདམས་པའི་ཕན་ཡོན་དང༌། ཤེར་ཕྱིན་ལ་སྤྱོད་པ་ལ་འཇིགས་པ་མི་འབྱུང་བ་དང༌། མངོན་མཐོ་དང་ངེས་ལེགས་ཀྱི་ཡོན་ཏན་དུ་མ་བསྟན་པ་དང་གསུམ་མོ། །
དང་པོ་ལ་ཕྱག་བགྱི་བར་འོས་པ་ནི། དེ་ལ་བསླབ་པ་སྟེ་འཚང་རྒྱ་བར་འགྱུར་རོ་ཞེས་པའི་བར་གྱིས་བསྟན་པ་ནི། སངས་རྒྱ་བའི་ཕན་ཡོན་ཏེ་ཕན་ཡོན་དང་པོའོ། ། གཉིས་པ་ནི་བརྒྱ་བྱིན་གྱིས་ཆོས་འཆད་པའི་ཆོས་བཟང་ལྷའི་མདུན་ས་ན། ལྷ་རྣམས་ཀྱིས་ཕྱག་བྱེད་པའི་དཔེས་སངས་རྒྱས་དང་ཉན་རང་རྣམས་ཀྱང་འདི་ལས་བྱུང་ངོ་ཞེས་པའི་ཚུལ་གྱིས་ཕྱག་དང་མདུད་པ་བགྱི་པས་སྟོན་པ་ནི། བཅོམ་ལྡན་འདས་གང་གི་ཚེ་བདག་ཆོས་བཟང་ལྷའི་འཁོར་དུ་ཞེས་པ་ནས། ཕྱག་བགྱིས་ཤིང་འདུད་པ་བགྱིས་ནས་སླར་མཆི་བར་འགྱུར་རོ་ཞེས་པའོ། ། གསུམ་པ་ནི། སྐུ་གདུང་ལ་མཆོད་པ་ཡང་ཤེར་ཕྱིན་གྱི་རྒྱུ་མཐུན་དུ་བསྟན་པ་འཐད་པ་དང་བཅས་པ་སྟེ། བཅོམ་ལྡན་འདས་དེ་བཞིན་གཤེགས་པའི་སྐུ་གདུང་ཞེས་པ་ནས།
ཡོངས་སུ་སྒྲུབ་པར་འགྱུར་རོ་ཞེས་པའི་བར་གྱིས་བསྟན་ཏེ། སྐབས་ཀྱི་དོན་དང་སྦྱར་བ་ནི། བཅོམ་ལྡན་འདས་དེ་ལྟ་བས་ན་ཞེས་པ་ནས་འདི་ཉིད་ལེན་ནོ་ཞེས་པའི་བར་གྱིས་བསྟན་ཏོ། ། མི་མཐུན་ཕྱོགས་ཀྱི་འཇིགས་པ་མི་འབྱུང་བ་ལ་གཉིས་ལས། དོན་དངོས་ནི། ཆོས་ཀྱི་ཁོངས་སུ་གཏོགས་པའི་ཡིད་ཀྱིས་ཞེས་པ་ནས། རྗེས་སུ་མི་མཐོང་ངོ་ཞེས་པའི་བར་གྱིས་བསྟན་ཏོ། ། གཉིས་པ་འཐད་པ་སྟོན་པ་ལ་ཡང་གཉིས་ཏེ། དངོས་ཀྱི་འཐད་པ་དང༌། འཐད་པ་དེ་ཉིད་གཏན་ཚིགས་གཞན་གྱིས་བསྒྲུབ་པའོ། །
དང་པོ་ནི། བཅོམ་ལྡན་འདས་དེ་ཅིའི་སླད་དུ་ཞེ་ན་ཞེས་སོགས་ཏེ། ཚིག་བཞི་ཕ་རོལ་ཏུ་ཕྱིན་པ་དྲུག་ནས་རྣམ་མཁྱེན་གྱི་བར་ལ་སྦྱར་བས་སྟོན་པར་མཛད་དོ། ། མཚན་མ་མ་མཆིས་པ་ནི་སྤྲོས་པ་ཐམས་ཅད་དང་བྲལ་བའི་ཕྱིར་རོ། ། རྟགས་མ་མཆིས་པ་ནི་རང་གི་མཚན་ཉིད་དང་བྲལ་བའི་ཕྱིར་རོ། ། བརྗོད་དུ་མ་མཆིས་པ་ནི་ཚིག་གི་སྤྱོད་ཡུལ་མ་ཡིན་པའི་ཕྱིར་རོ། ། སྨོས་སུ་མེད་པ་ནི་སྒྲའི་བདག་ཉིད་མ་ཡིན་པའི་ཕྱིར་རོ། ། བསམ་གྱིས་མི་ཁྱབ་པ་ནི་སོ་སོ་རང་གིས་རིག་པ་ཡིན་པའི་ཕྱིར་ཞེས་པ་ནི་ཉི་ཁྲི་ལ་ཡོད་ཀྱི་འབུམ་ལ་མེད་དོ། ། འཐད་པ་དེ་ཉིད་གཏན་ཚིགས་གཞན་གྱིས་བསྒྲུབ་པ་ནི། བཅོམ་ལྡན་འདས་གལ་ཏེ་ཤེས་རབ་ཀྱི་ཕ་རོལ་ཏུ་ཕྱིན་པ་མཚན་མ་མཆིས་པ་ཞིག་ལགས་ཏེ།
མཚན་མ་མ་མཆིས་པ་ཞིག་མ་ལགས་ན་ནི་ཞེས་སོགས་ཀྱི་གསུངས་ཏེ། གལ་ཏེ་མཚན་མ་ཡོད་ན་ནི། དེ་བཞིན་གཤེགས་པས་མཚན་མ་ཡོད་པར་ཐུགས་སུ་ཆུད་ནས། མཚན་མ་མེད་པར་ཆོས་སྟོན་པར་མི་རིགས་པ་ལས་སྟོན་པའི་ཕྱིར་ཞེས་པའོ། ། ལྷག་མ་རྟགས་མ་མཆིས་པ་དང༌། བརྗོད་དུ་མ་མཆིས་པ་དང༌། སྨོས་སུ་མ་མཆིས་པ་གསུམ་ལ་ཡང་སྦྱར་རོ། ། འཐད་པ་དེ་ཉིད་སྐབས་ཀྱི་དོན་དང་ཉེ་བར་སྦྱོར་བ་ནི། བཅོམ་ལྡན་འདས་དེ་བས་ན་ཞེས་པ་ནས། མཆོད་པར་བགྱི་བར་འོས་པའོ་ཞེས་པའི་བར་གྱིས་གསུངས་སོ། །
མངོན་མཐོ་དང་ངེས་ལེགས་ཀྱི་ཡོན་ཏན་དུ་མ་བསྟན་པ་ནི། བཅོམ་ལྡན་འདས་གང་ལ་ལ་ཞིག་ཤེས་རབ་ཀྱི་ཕ་རོལ་ཏུ་ཕྱིན་པ་འཛིན་ཅིང་འཆང་བ་དང་ཞེས་སོགས་ཀྱིས་གསུངས་ཏེ། ངན་འགྲོའི་འཇིགས་པ་མེད་པ་དང༌། ཐེག་པ་དམན་པར་མི་ལྟུང་བ་དང༌། དེ་བཞིན་གཤེགས་པ་མཐོང་བ་དང༌། སེམས་ཅན་སྨིན་པ་དང་མི་འབྲལ་བ་དང༌། སངས་རྒྱས་མཆོད་ཅིང་སངས་རྒྱས་ཀྱི་ཞིང་དུ་འགྲོ་བས་བསྟན་ཏོ། ། གཞན་དོན་མོས་པ་ཆུང་ངུའི་ཆེན་པོ་ནི། བཅོམ་ལྡན་འདས་གཞན་ཡང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཞེས་སོགས་ཀྱིས་གསུངས་ཏེ། སྟོང་གསུམ་སྐུ་གདུང་གིས་བཀང་བ་ལས་ཤེར་ཕྱིན་གདམས་པ་དང་དེའི་འཐད་པས་གསུངས་སོ། །
གཞན་དོན་མོས་པ་འབྲིང་པོའི་ཆུང་ངུ་ནི། སངས་རྒྱས་མཐོང་བ་གླེགས་བམ་བྲིས་པ་མཐོང་བ་དང་མཚུངས་པ་དང༌། གསུང་རབ་ཡན་ལག་བཅུ་གཉིས་བཤད་པ་ཤེར་ཕྱིན་བཤད་པ་དང་མཚུངས་པ་དང༌། འཐད་པ་དང་བཅས་པ་ཕྱོགས་བཅུའི་དེ་བཞིན་གཤེགས་པ་ལ་མཆོད་པ་དང༌། ཤེར་ཕྱིན་གྱི་གླེགས་བམ་ལ་མཆོད་པ་གཉིས་མཚུངས་པ་སྟེ། ཚིག་ནི། བཅོམ་ལྡན་འདས་དེ་ལྟ་བས་ན། གང་དེ་བཞིན་གཤེགས་པ་མཐོང་བ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་བྲིས་པ་མཐོང་བ་དེ་ནི་ཞེས་པ་ནས། འཇིགས་པ་ཐམས་ཅད་ཞི་བར་བགྱིས་པའོ་ནད་ཐམས་ཅད་རབ་ཏུ་སེལ་བའོ་ཞེས་པའི་བར་གྱིས་གསུངས་སོ། །
གཞན་དོན་མོས་པ་འབྲིང་གི་འབྲིང་ནི། སྐྱེས་བུ་ནོར་གྱི་བདག་པོ་གཞན་ལ་འཇིགས་པ་དང་བཅས་པ། རྒྱལ་པོ་ལ་བརྟེན་ན་མི་འཇིགས་པ་ཐོབ་པའི་དཔེས། ཤེར་ཕྱིན་ལ་བརྟེན་ནས་མི་འཇིགས་པ་ཐོབ་པའི་ཕན་ཡོན་གྱིས་གསུངས་ཏེ། བཅོམ་ལྡན་འདས་འདི་ལྟ་སྟེ། དཔེར་ན་སྐྱེས་བུ་ནོར་གྱིས་བདག་པོ་ཞིག་འཇིགས་ནས། རྒྱལ་པོ་ལ་གནས་ཤིང་རྒྱལ་པོ་ལ་བརྟེན་ཞེས་པ་ནས། དེ་ལྟར་སེམས་ཅན་རྣམས་ཀྱིས་སངས་རྒྱས་ཀྱི་དོན་དུ་ཉེ་བར་གནས་སོ་ཞེས་པའི་བར་གྱིས་གསུངས་སོ། ། གཞན་དོན་མོས་པ་འབྲིང་གི་ཆེན་པོ་ནི། སངས་རྒྱས་འཇིག་རྟེན་དུ་འབྱུང་བ་དང་འདྲ་བར།
རིན་པོ་ཆེའི་དཔེས་བསྟན་ཏེ། འཇིག་རྟེན་གྱི་ཁམས་ན་ཤེས་རབ་ཀྱི་ཕ་རོལ་ཏུ་ཕྱིན་པ་འདི་མཆིས་པའི་འཇིག་རྟེན་གྱི་ཁམས་ཞེས་སོགས་ཏེ། ནོར་བུའི་དཔེས་འདོད་པའི་དོན་བསྒྲུབ་ཅིང་མི་མཐུན་ཕྱོགས་སེལ་བས་ནོར་བུ་དང་མཚུངས་པར་བརྗོད་དོ། ། ནོར་བུ་ཡང་ལྷའི་ནོར་བུ་དཔེར་ལེན་གྱི། མིའི་ནོར་བུ་དཔེར་ལེན་པ་མ་ཡིན་ནོ། ། དེ་ལྟར་ན་ཤེར་ཕྱིན་ནོར་བུ་དང་མཚུངས་པར་བརྗོད་པ་ཡིན་ནོ། ། སྐུ་གདུང་ནི་ཕ་རོལ་ཏུ་ཕྱིན་པ་གཞན་ལྔ་དང༌། རྣམ་མཁྱེན་གྱི་བར་གྱི་སྣོད་དུ་གྱུར་པས་ནོར་བུའི་སྣོད་དང་མཚུངས་པར་བསྟན་ཏོ། ། ནོར་བུའི་མཐུས་ནོར་བུའི་སྣོད་ཀྱང་ཡོན་ཏན་དང་ལྡན་པ་བཞིན་དུ། ཤེར་ཕྱིན་གྱི་མཐུས་ཇི་སྐད་བཤད་པའི་ཡོན་ཏན་གྱི་སྣོད་དུ་གྱུར་པའི་སྐུ་གདུང་ཡང་ཡོན་ཏན་དང་ལྡན་ན་ནོར་བུ་དང་འདྲ་བའི་ཤེས་རབ་ཀྱི་ཕ་རོལ་ཏུ་ཕྱིན་པ་ལྟ་ཡང་ཅི་སྨོས་ཞེས་པའི་དོན་ནོ། །
གཞན་དོན་མོས་པ་ཆེན་པོའི་ཆུང་ངུ་ནི། ཕྱོགས་བཅུའི་འཇིག་རྟེན་སྐུ་གདུང་གིས་བཀང་བ་ལས། ཤེར་ཕྱིན་གདམས་པའི་འཐད་པ་དང་བཅས་པས་སྟོན་ཏེ། གཞན་ཡང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཞེས་པ་ནས། འདི་ཉིད་ལེན་ནོ་ཞེས་པའི་བར་གྱིས་ནི་ཤེར་ཕྱིན་གདམས་པ་ཉིད་བསྟན་པ་ཡིན་ལ། དེ་ཅིའི་སླད་དུ་ཞེ་ན། བཅོམ་ལྡན་འདས་འདི་ལས་བྱུང་བ་ནི་ཞེས་པ་ནས། དེ་བཞིན་གཤེགས་པའི་སྐུ་གདུང་རྣམས་ལ་ཡང་རིམ་གྲོ་དང༌། བཀུར་སྟི་དང༌། ཕུ་དུད་དང༌།
མཆོད་པ་བགྱིད་པར་འགྱུར་རོ་ཞེས་པའི་བར་གྱིས་གསུངས་སོ། ། གཞན་དོན་མོས་པ་ཆེན་པོའི་འབྲིང་པོ་ནི། བཅོམ་ལྡན་འདས་གཞན་ཡང་ཕྱོགས་བཅུའི་འཇིག་རྟེན་གྱི་ཁམས་ཚད་དང་གྲངས་མ་མཆིས་པ་དག་ན་ཞེས་པ་ནས། ཀཽ་ཤི་ཀ་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི། རང་སངས་རྒྱས་ཀྱི་ཆོས་ཁོ་ན་ཉེ་བར་བསྒྲུབ་པ་མ་ཡིན། སོ་སོ་སྐྱེ་བོའི་ཆོས་རྣམས་འདོར་བ་མ་ཡིན་ཞེས་པའི་བར་གྱིས་གསུངས་ཏེ། སངས་རྒྱས་ཀྱི་སྐུ་མཐོང་བ་དང༌། སངས་རྒྱས་ཀྱི་སྐུ་མཐོང་བར་འདོད་པས་ཡུམ་བཟུང་དགོས་པ་སོགས་ཀྱིས་གདམས་པ་དང༌། དེ་དག་གི་འཕྲོས་དོན་བཤད་པ་དང་གསུམ་གྱིས་བསྟན་ཏོ། ། དང་པོ་ནི།
ཆོས་ཀྱི་སྐུ་དང་ཞེས་པ་ནས། སངས་རྒྱས་རྣམས་མཐོང་བར་འགྱུར་རོ་ཞེས་པའི་བར་གྱིས་གསུངས་སོ། ། གཉིས་པ་ནི། དེ་བས་ན་ཞེས་པ་ནས། ཆོས་ཉིད་ཚུལ་བཞིན་དུ་ཡང་ཡིད་ལ་བགྱིའོ་ཞེས་པའི་བར་གྱིས་གསུངས་སོ། ། གསུམ་པ་འཕྲོས་དོན་ནི། ཆོས་ཉིད་དེ་དག་གང་ཡིན་སྙམ་པའི་དྲིས་ལན་གྱིས་སྟོན་ཏེ། བཅོམ་ལྡན་འདས་གཉིས་པོ་འདི་དག་ནི། ཆོས་ཉིད་དེ། གཉིས་གང་ཞེ་ན།
འདུས་བྱས་རྣམས་ཀྱི་མཚན་ཉིད་དང༌། འདུས་མ་བྱས་རྣམས་ཀྱི་མཚན་ཉིད་དོ་ཞེས་པས་ནི་མདོར་བསྟན་ཏོ། ། དེ་ལ་འདུས་བྱས་ཀྱི་ཆོས་རྣམས་ཀྱི་ནི་ཆོས་ཉིད་གང་ལགས་ཞེས་སོགས་ཀྱིས་ནི་རྒྱས་པར་བཤད་དོ། ། འཕྲོས་དོན་གཉིས་པ་ནི། སྔར་ཆོས་ཉིད་ཚུལ་བཞིན་དུ་ཡིད་ལ་བགྱིའོ་ཞེས་བརྒྱ་བྱིན་གྱིས་སྨྲས་པ་ལ་འཁོར་རྣམས་ཡིད་ཆེས་སུ་གཞུག་པའི་དོན་དུ། དེ་ལ་རྗེས་སུ་ཡི་རང་བར་མཛད་པ་ནི། ཀཽ་ཤི་ཀ་དེ་དེ་བཞིན་ནོ། ། དེ་དེ་བཞིན་ཏེ་ཞེས་པའོ། ། ཀུན་རྫོབ་ཀྱི་དབང་དུ་བྱས་ནས་དེའི་འཐད་པ་བསྟན་པ་ནི། འདས་པའི་དུས་ཀྱི་དེ་བཞིན་གཤེགས་པ་ཞེས་པ་ནས།
རང་བྱང་ཆུབ་ཐོབ་བོ། ། འཐོབ་བོ། ། འཐོབ་པར་འགྱུར་རོ་ཞེས་པའི་བར་གྱིས་གསུངས་སོ། ། དེ་དག་གི་འཐད་པ་ནི། དེ་ཅིའི་ཕྱིར་ཞེ་ན། འདི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལས་ཐེག་པ་གསུམ་རྒྱ་ཆེར་བསྟན་ཏེ་ཞེས་པས་གསུངས་སོ། ། ཇི་ལྟར་བསྟན་པའི་ཚུལ་བསྟན་པ་ནི། དེ་དག་གི་མཚན་མ་མེད་པའི་ཚུལ་དང་ཞེས་པ་ནས། སྤང་བ་མེད་པའི་ཚུལ་གྱིས་བསྟན་ཏེ་ཞེས་པའི་བར་གྱིས་བཤད་དོ། ། དེ་ཡང་འཇིག་རྟེན་པའི་ཐ་སྙད་ཀྱི་ཚུལ་གྱིས་བསྟན་གྱི།
དོན་དམ་པར་ནི་མ་ཡིན་ནོ། ། དེ་ཅིའི་ཕྱིར་ཞེ་ན་ཞེས་སོགས་ཀྱང་ཐ་སྙད་དུ་ཡིན་གྱི་དོན་དམ་པར་མ་ཡིན་ནོ་ཞེས་འཐད་པ་དང་བཅས་ཏེ་བསྟན་པའོ། ། གཞན་དོན་མོས་པ་ཆེན་པོའི་ཆེན་པོ་སྟོན་པ་ནི། བརྒྱ་བྱིན་གྱིས་གསོལ་པ། བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཕ་རོལ་ཏུ་ཕྱིན་པ་ཆེན་པོ་སྟེ་ཞེས་པ་ནས། ལེའུ་ཉི་ཤུ་རྩ་གསུམ་པ་ཡོངས་སུ་རྫོགས་པའི་བར་དུ་གསུངས་སོ། ། ཕར་ཕྱིན་ཐམས་ཅད་ཀྱི་དོན་དུ་ཤེར་ཕྱིན་སྔོན་དུ་འགྲོ་བར་བསྟན་པ་དང༌། ཤེར་ཕྱིན་གཙོ་བོ་ཡིན་པ་ཤིང་དང་གྲིབ་མའི་དཔེ་བླངས་ཏེ་བསྟན་པ་དང་གཉིས་སོ། ། དེ་ལ་དང་པོ་ལ། ཀུན་རྫོབ་ཏུ་མཁྱེན་པ་རྒྱ་ཆེ་བའི་སྒོ་ནས་ཆེན་པོར་སྟོན་པ་དང༌།
དོན་དམ་པར་གང་ཟག་དང༌། ཆོས་ཀྱི་བདག་གཉིས་ཀ་མ་དམིགས་པས། ཤེས་རབ་ཆེ་བའི་སྒོ་ནས་ཆེན་པོར་སྟོན་པ་དང༌། རྒྱུ་མཚན་དེའི་སྒོ་ནས་ཕར་ཕྱིན་གཞན་ཐམས་ཅད་ཀྱི་སྔོན་དུ་འགྲོ་བ་དང་གསུམ་གྱིས་བསྟན་ཏོ། ། དང་པོ་ནི། སེམས་ཅན་ཐམས་ཅད་ཀྱི་སེམས་དང་སྤྱོད་པ་ཡང་འཚལ་ཏེ་ཞེས་པས་བསྟན་ཏོ། ། གཉིས་པ་ལ། གང་ཟག་གི་བདག་མ་དམིགས་པ་ནི། སེམས་ཅན་དུ་དམིགས་པ་མ་མཆིས་སོ་ཞེས་པ་ནས། མཐོང་བ་པོ་དམིགས་སུ་མ་མཆིས་སོ་ཞེས་པའི་བར་གྱིས་བསྟན་ཏོ། །
ཆོས་ཀྱི་བདག་མ་དམིགས་པ་ནི། གཟུགས་སུ་དམིགས་པ་མ་མཆིས་སོ་ཞེས་པ་ནས། སངས་རྒྱས་ཀྱི་ཆོས་དམིགས་པ་མ་མཆིས་ཏེ་ཞེས་པའི་བར་གྱིས་གསུངས་སོ། ། དམ་བཅའ་དང་གཏན་ཚིགས་སྦྱར་ནས་སྟོན་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཞེས་པ་ནས། ངོ་བོ་ཉིད་ནི་དེ་ལ་མ་མཆིས་སོ་ཞེས་པའི་བར་གྱིས་གསུངས་སོ། ། བརྒྱ་བྱིན་གྱིས་མ་དམིགས་པའི་དོན་བཤད་པ་ལ། འཁོར་རྣམས་ཡིད་ཆེས་སུ་གཞུག་པའི་དོན་དུ། བརྒྱ་བྱིན་གྱི་ཚིག་ལ་བསྟོད་ནས། བཅོམ་ལྡན་འདས།
རང་ཉིད་ཀྱིས་ཀྱང་མ་དམིགས་པའི་ཚུལ་རྒྱས་པར་བཤད་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཀཽ་ཤི་ཀ་དེ་དེ་བཞིན་ནོ་ཞེས་པ་ནས། རྣམ་པ་ཐམས་ཅད་མི་དམིགས་པའི་ཚུལ་དང་ཞེས་པའི་བར་གྱིས་གསུངས་སོ། ། བཞི་པ་ཕར་ཕྱིན་ཐམས་ཅད་ཀྱི་སྔོན་དུ་འགྲོ་བར་བསྟན་པ་ནི། ཆོས་ཐམས་ཅད་མི་དམིགས་པའི་ཚུལ་གྱིས་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་པ་ནས། སྔོན་དུ་འགྲོ་བའོ་ཞེས་པའི་བར་གྱིས་བསྟན་ཏོ། ། གཉིས་པ་འཛམ་བུའི་ཤིང་དང༌། དེའི་གྲིབ་མའི་དཔེས་བསྟན་པ་ནི། ཀཽ་ཤི་ཀ་འདི་ལྟར་ཏེ།
དཔེར་ན་འཛམ་བུའི་གླིང་གི་ཤིང་རྣམས་ཞེས་སོགས་ཀྱིས་སྟོན་ཏེ། ཤིང་གི་གྲིབ་མ་ཤིང་ལ་བརྟེན་ཏེ་འབྱུང་བ་དང་འདྲ་བར། ། ཡོན་ཏན་གཞན་རྣམས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྟེན་ནས་འབྱུང་ངོ་ཞེས་པའི་ཚུལ་གྱིས་སྟོན་པར་མཛད་པ་དང༌། ཡང་ཤིང་ལ་ལོ་མ་དང་མེ་ཏོག་སྣ་ཚོགས་པ་ཡོད་ཀྱང༌། ཤིང་གི་གྲིབ་མ་བྱེ་བྲག་མེད་པ་བཞིན་དུ་ཕ་རོལ་ཏུ་ཕྱིན་པ་གཞན་ལྔ་ལ་སོ་སོ་ཐ་དད་པ་ཡོད་ཀྱང༌། ཤེར་ཕྱིན་གྱིས་ཟིན་པ་ན་བྱེ་བྲག་མི་དམིགས་པར་བསྟན་ཏོ། ། ཤེར་ཕྱིན་ཡོན་ཏན་ཆེན་པོ་དང་ལྡན་པར་སྟོན་པ་ནི། བཅོམ་ལྡན་འདས་ཡུམ་ནི་ཡོན་ཏན་ཐམས་ཅད་བགྱིད་པའི་སླད་དུ་ཕན་ཡོན་ཆེན་པོ་དང་ལྡན་པའོ་ཞེས་པ་ནས། ཡོན་ཏན་མཐའ་ཡས་པ་དང་ལྡན་པའོ་ཞེས་པོའི་བར་གྱིས་བསྟན་ཏོ། ། བསྟོད་པ་དང༌།
བཀུར་བ་དང༌། བསྔགས་པ་གསུམ་སྟོན་པ་ལས། དང་པོ་བསྟོད་པ་དང་པོ་ནི། ཤེར་ཕྱིན་གླེགས་བམ་དུ་བགྱིས་ཏེ་མཆོད་པ་སོགས་རང་གིས་སྤྱད་པ་དང༌། གཞན་ལ་བྱིན་པ་བསོད་ནམས་གང་ཆེ་ཞེས་དྲིས་ལན་དང་བཅས་པ་སྟོན་པ་ལ། དང་པོ་བརྒྱ་བྱིན་གྱིས་དྲི་བ་ནི། བཅོམ་ལྡན་འདས་རིགས་ཀྱི་བུའམ་ཞེས་པ་ནས། དེ་གཉིས་ལས་གང་གི་བསོད་ནམས་ཆེས་འཕེལ་བར་འགྱུར་རོ་ཞེས་པའི་བར་གྱིས་བསྟན་ཏོ། ། ཁྱད་པར་དེ་ཉིད་བརྒྱ་བྱིན་འཆད་དུ་གཞུག་པའི་དོན་དུ་བཅོམ་ལྡན་འདས་ཀྱིས་ཀཽ་ཤི་ཀ་ལ་དྲིས་ནས་ལུང་སྟོན་ཅིག་ཅེས་བསྐུལ་བ་ནི། ཀཽ་ཤི་ཀ་དེ་བས་ཁྱོད་ཉིད་ལ་དྲིའོ། །
ཁྱོད་ཀྱིས་ཇི་ལྟར་བཟོད་པ་དེ་ལྟར་ལུང་སྟོན་ཅིག་ཅེས་དྲིས་པ་ནས། དེ་དག་ལ་གང་གི་བསོད་ནམས་འཕེལ་བ་ཡིན་ཞེས་པའི་བར་གྱིས་བསྟན་ཏོ། ། བརྒྱ་བྱིན་གྱིས་རང་གིས་སྤྱོད་པ་བས་གཞན་ལ་བྱིན་པ་བསོད་ནམས་ཆེ་བ་གཏན་ཚིགས་དང་བཅས་པ་བསྟན་པ་ནི། བརྒྱ་བྱིན་གྱིས་གསོལ་པ། བཅོམ་ལྡན་འདས་བདག་གིས་ཞེས་པ་ནས་སྡུག་བསྔལ་མཐར་འབྱིན་པར་འགྱུར་རོ་ཞེས་པའི་བར་གྱིས་གསུངས་སོ། ། དེ་ལ་འཁོར་རྣམས་ཡིད་ཆེས་སུ་གཞུག་པའི་དོན་དུ། བརྒྱ་བྱིན་གྱིས་སྨྲས་པ་ལ་བསྟོད་པ་ནས། གཞན་ལ་བྱིན་པར་བསོད་ནམས་ཆེ་བར་སྔར་བརྒྱ་བྱིན་གྱིས་སྨྲས་པ་དེ་ཉིད་བཟླས་ཏེ་བསྟན་ནས་འཐད་པ་གཞན་ཡང་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཀཽ་ཤི་ཀ་དེ་དེ་བཞིན་ནོ། །
དེ་དེ་བཞིན་ཏེ་ཞེས་པ་ནས། དེའི་བསོད་ནམས་འཕེལ་བར་འགྱུར་རོ་ཞེས་པའི་བར་གྱིས་གསུངས་སོ། ། བསྟོད་པ་གཉིས་པ་ནི། ཀཽ་ཤི་ཀ་གཞན་ཡང་རིགས་ཀྱི་བུའམ་རིགས་ཀྱི་བུ་མོ་ལ་ལས་ཤེས་རབ་ཀྱི་ཕ་རོལ་ཏུ་ཕྱིན་པ་ཇི་སྐད་བསྟན་པ་བཞིན་དུ། གཞན་གྱི་དྲུང་དུ་སོང་སྟེ། བཤད་ཅིང་བསྟན་པ་ཞེས་པ་ནས། ཕུ་དུད་དུ་བྱའོ། ། མཆོད་པར་བྱའོ་ཞེས་པའི་བར་གྱིས་གསུངས་སོ། ། འཐད་པ་ལ་གཉིས་ཏེ། དོན་དམ་གྱི་དབང་དུ་བྱས་པ་དང༌།
ཀུན་རྫོབ་ཀྱི་དབང་དུ་བྱས་པའོ། ། དང་པོ་ནི། དེ་ལྟར་སྟོན་པའི་བྱང་ཆུབ་སེམས་དཔའ་དེ་སངས་རྒྱས་བཅོམ་ལྡན་འདས་དང་འདྲ་བར་ཞེས་པ་ནས། ཚངས་པ་མཚུངས་པར་སྤྱོད་པ་ལ་ལ་ཞིག་ཡིན་པར་བསམ་མོ་ཞེས་པའི་བར་གྱིས་བསྟན་ཏོ། ། གཏན་ཚིགས་བསྟན་པ་ལ་འཐད་པ་གཉིས་ཀྱིས་མཆོད་པར་བྱ་བར་འོས་པར་བསྟན་པ་དང་བྱང་ཆུབ་གསུམ་གྱི་རྩ་བར་བསྟན་པའོ། ། དང་པོ་ནི། ཤེར་ཕྱིན་སྟོན་པ་ཡིན་པར་བསྟན་པ་དང༌། དེ་ཉིད་ཀྱིས་མཆོད་པར་འོས་པར་བསྟན་པ་དང་གཉིས་སོ། ། དང་པོ་ནི། དེ་ཅིའི་ཕྱིར་ཞེ་ན།
ཀཽ་ཤི་ཀ་འདི་ལས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་སྟོན་པ་ཡིན་ཏེ་ཞེས་པ་ནས། བྱང་ཆུབ་སེམས་དཔའ་རྣམས་ལ་གུད་ན་མེད་དོ་ཞེས་པའི་བར་གྱིས་བསྟན་ཏོ། ། གཉིས་པ་ནི། དེ་དག་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་བསླབས་ཤིང་ཞེས་པ་ནས། མངོན་པར་རྫོགས་པར་འཚང་རྒྱ་བར་འགྱུར་རོ། ། ཞེས་པའི་བར་གྱིས་བསྟན་ཏོ། ། གསུམ་པ་ནི། ཀཽ་ཤི་ཀ་དེ་བས་ན་ཞེས་པ་ནས། སིལ་སྙན་སྣ་ཚོགས་ཀྱིས་རིམ་འགྲོར་བྱ་བ་དང༌། བཀུར་སྟིར་བྱ་བ་དང༌།
ཕུ་དུད་དུ་བྱ་བ་དང༌། མཆོད་པར་བྱ་བ་ལྟ་ཅི་སྨོས་ཞེས་པའི་བར་གྱིས་བསྟན་ཏོ། ། གཉིས་པ་བྱང་ཆུབ་གསུམ་གྱི་རྩ་བར་བསྟན་པ་ནི། དེ་ཅིའི་ཕྱིར་ཞེ་ན། ཤེས་རབ་ཀྱི་ཕ་རོལ་ཏུ་ཕྱིན་པ་ལས་བྱུང་བ་ནི་ཞེས་པ་ནས། ཐོབ་པར་འགྱུར་རོ་ཞེས་པའི་བར་གྱིས་བསྟན་ཏོ། ། སྐུ་གདུང་ལེའུ་སྟེ་ཉི་ཤུ་རྩ་གསུམ་པ་རྣམ་པར་བཤད་པའོ།། ༈ ཉེར་བཞི་པ་བསོད་ནམས་ཀྱི་ལེའུ་བཤད་པ། བསོད་ནམས་ཀྱི་ལེའུ་འདི་ནས་བསྟོད་པ་གསུམ་པ་ནས་བསྔགས་པ་ཡོངས་སུ་རྫོགས་པའི་བར་དུ་གསུངས་པ་ལ། དང་པོ་བསྟོད་པ་གསུམ་པ་ནི།
འཛམ་བུའི་གླིང་གི་སེམས་ཅན་དགེ་བ་བཅུ་ལ་བཀོད་པ་བས་བསོད་ནམས་མང་བ་དང༌། ཤེར་ཕྱིན་གླེགས་བམ་དུ་བྲིས་ཏེ་ཁ་ཏོན་དུ་བྱ་བའི་ཕྱིར་དུ། གཞན་ལ་བྱིན་ན་བསོད་ནམས་མང་དུ་འཕེལ་བ་དང༌། དེ་ཉམས་སུ་ལེན་པའི་བྱང་ཆུབ་སེམས་དཔའ་ཡང་མཆོད་པར་འོས་པའི་འཐད་པ་དང་གསུམ་གྱིས་གསུངས་སོ། ། བསྟོད་པ་བཞི་པ་ནི། གླིང་བཞི་པའི་སེམས་ཅན་དགེ་བ་བཅུའི་ལམ་ལ་བཀོད་པ་བས་ལྷག་པ་དང༌། ལྔ་པ་ནི་སྟོང་དང་པོ་དང༌། དྲུག་པ་ནི་སྟོང་གཉིས་པ་དང༌། བདུན་པ་ནི་སྟོང་གསུམ་པ་དང༌། བརྒྱད་པ་ནི་ཕྱོགས་བཅུའི་འཇིག་རྟེན་གྱི་ཁམས་དགེ་བ་བཅུ་ལ་བཀོད་པ་བས་ལྷག་པ་དང༌།
དགུ་པ་ནི། འཛམ་བུ་གླིང་གི་སེམས་ཅན་བསམ་གཏན་བཞི་དང༌། ཚད་མེད་བཞི་དང༌། གཟུགས་མེད་པ་བཞི་དང༌། མངོན་པར་ཤེས་པ་ལྔ་ལ་བཀོད་པ་བས། བསོད་ནམས་ལྷག་པར་བསྟན་ཏོ། ། བཀུར་བ་དང་པོ་ནི། གླིང་བཞི་པའི་སེམས་ཅན་བསམ་གཏན་སོགས་བཞི་ལ་བཀོད་པ་དང༌། བཀུར་བ་གཉིས་པ་ནི། སྟོང་དང་པོའི་སེམས་ཅན་བསམ་གཏན་སོགས་བཞི་ལ་བཀོད་པ་བས་ལྷག་པ་དང༌།
བཀུར་བ་གསུམ་པ་ནི། སྟོང་གསུམ་དང༌། བཀུར་བ་བཞི་པ་ནི། ཕྱོགས་བཅུའི་འཇིག་རྟེན་དང༌། བཀུར་བ་ལྔ་པ་ནི། ཤེར་ཕྱིན་ཚུལ་བཞིན་ཡིད་ལ་བྱེད་པ་དང༌། བཀུར་བ་དྲུག་པ་ནི། ཤེར་ཕྱིན་རྣམ་པ་དུ་མར་ཕྱེ་ཞིང་གཏན་ལ་འབེབས་པ་དང༌། བཀུར་བ་བདུན་པ་ནི། ཕྱོགས་བཅུའི་སངས་རྒྱས་ལ་བསྙེན་བཀུར་བྱེད་པ་ལས་ལྷག་པའོ། །
བཀུར་བ་བརྒྱད་པ་ནི། མངོན་པར་ཞེན་པའི་ཚུལ་གྱིས་སྦྱིན་སོགས་ལས་མི་དམིགས་པའི་ཚུལ་གྱིས་སྤྱོད་པ་ལྷག་པ་དང༌། བཀུར་བ་དགུ་པ་ནི། ཡུམ་གྱི་གཟུགས་བརྙན་མི་རྟག་སོགས་སུ་སྟོན་པ་ལས། མི་རྟག་སོགས་སུ་མི་དམིགས་པའི་ཚུལ་གྱིས་གཞན་ལ་སྟོན་པས་བསྟན་ཏོ། ། བསྔགས་པ་དང་པོ་ནི། འཛམ་བུ་གླིང་ནས་ཕྱོགས་བཅུའི་འཇིག་རྟེན་གྱི་ཁམས་ཀྱི་སེམས་ཅན་རྣམས་རྒྱུན་དུ་ཞུགས་པ་ལ་བཀོད་པ་དང༌། གཉིས་པ་ཕྱིར་འོང་བ་དང༌། གསུམ་པ་ཕྱིར་མི་འོང༌། བཞི་པ་དགྲ་བཅོམ།
ལྔ་པ་རང་རྒྱལ། དྲུག་པ་བྱང་ཆུབ་ལ་བསྐུལ་བ། བདུན་པ་ཕྱིར་མི་ལྡོག་པ། བརྒྱད་པ་བླ་ན་མེད་པའི་བྱང་ཆུབ་ལ་བསྐུལ་བ། དགུ་པ་གཞན་མྱུར་དུ་སངས་རྒྱ་བར་འདོད་པ་ལས། བྱང་ཆུབ་སེམས་དཔའ་འགའ་ཞིག་གིས་ཤེར་ཕྱིན་དོན་དང་ལྡན་པ། ཡི་གེ་དང་ལྡན་པ་རྒྱ་ཆེར་བསྟན་པས་བསོད་ནམས་ཆེ་བར་གསུངས་སོ། ། དེ་ལ་དང་པོ་བསྟོད་པ་གསུམ་ནི། དེ་ནས་བཅོམ་ལྡན་འདས་ཀྱིས་ལྷའི་དབང་པོ་བརྒྱ་བྱིན་ལ་བཀའ་སྩལ་པ་ཞེས་སོགས་ཀྱིས་གསུངས་པ་ལས། འཛམ་བུའི་གླིང་གི་སེམས་ཅན་དགེ་བ་བཅུ་པ་བཀོད་པ་ལས།
ཤེར་ཕྱིན་གཞན་ལ་བྱིན་པ་བསོད་ནམས་འཕེལ་བར་བསྟན་པ་དང༌། དེའི་འཐད་པ་རྒྱས་པར་བསྟན་པ་གཉིས་ཀྱིས་སྟོན་ནོ། ། དང་པོ་གང་ལ་ཁྱད་པར་བྱ་བའི་ཡུལ་ནི། འཛམ་བུའི་གླིང་གི་ཞེས་པ་ནས། བདེ་བར་གཤེགས་པ་མང་ངོ་ཞེས་པའི་བར་གྱིས་བསྟན་ཏོ། ། ཁྱད་པར་དུ་འཕགས་པའི་ངོ་བོ་ནི། བཅོམ་ལྡན་འདས་ཀྱིས་ཞེས་པ་ནས། མང་དུ་འཕེལ་ལོ་ཞེས་པའི་བར་གྱིས་བསྟན་ཏོ། ། གཉིས་པ་འཐད་པ་ལ་ཡང་འགྲེས་གཉིས་ཡོད་པ་ལས། འགྲེས་དང་པོ་ལ་ཡང་ཤེར་ཕྱིན་བྱིན་པའི་བསོད་ནམས་མང་བར་བསྟན་པ་དང༌།
ཞར་ལ་སྦྱིན་པ་པོའི་བྱང་སེམས་མཆོད་པར་འོས་པར་བསྟན་པའོ། ། དང་པོ་ལ་གཉིས་ཏེ། དངོས་དང་འཕྲོས་དོན་ནོ། ། དང་པོ་ནི། དེ་ཅིའི་ཕྱིར་ཞེ་ན་ཞེས་པ་ནས། དེ་ལྟ་བུའི་ཆོས་མང་པོ་རྒྱ་ཆེར་བསྟན་ཏོ་ཞེས་པས་གསུངས་སོ། ། གཉིས་པ་འཕྲོས་དོན་ནི། ཀཽ་ཤི་ཀ་ཟག་པ་མེད་པའི་ཆོས་རྒྱ་ཆེར་བསྟན་པ་དེ་དག་གང་ཞེ་ན་ཞེས་པ་ནས། མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་པའི་བར་གྱིས་བསྟན་ཏོ། ། གཉིས་པ་ཤེར་ཕྱིན་གཞན་ལ་སྦྱིན་པར་བྱེད་པའི་བྱང་ཆུབ་སེམས་དཔའ་ལ་མཆོད་པར་འོས་པའི་འཐད་པ་བསྟན་པ་ནི།
ཀཽ་ཤི་ཀ་སེམས་ཅན་གཅིག་རྒྱུན་དུ་ཞུགས་པའི་འབྲས་བུ་ལ་བཀོད་ན་ཞེས་པ་ནས། ཕུ་དུད་དུ་བྱས་པ་ཡིན་ནོ་ཞེས་པའི་བར་གྱིས་བསྟན་ནོ། ། འགྲེས་གཉིས་པ་ལ་ཡང་གཉིས་ཏེ། འཕགས་པའི་ཡོན་ཏན་ཐོབ་པར་འགྱུར་བ་དང༌། འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་ཐམས་ཅད་འབྱུང་བར་བསྟན་པའོ། ། དང་པོ་ལ་ཡང་དངོས་དོན་དང་འཕྲོས་དོན་གཉིས་སོ། ། དང་པོ་ནི། ཀཽ་ཤི་ཀ་རིགས་ཀྱི་བུའམ་རིགས་ཀྱི་བུ་མོ་ལ་ལ་ཞིག་གིས། མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་པའི་བར་གྱིས་བསྟན་ཏོ། ། གཉིས་པ་འཕྲོས་དོན་ནི།
ཀཽ་ཤི་ཀ་ཟག་པ་མེད་པའི་ཆོས་ནི་ཞེས་སོགས་སྔར་ལྟར་རོ། ། གཉིས་པ་འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་ཐམས་ཅད་འབྱུང་བར་བསྟན་པ་ལ། ཀཽ་ཤི་ཀ་རྣམ་གྲངས་དེས་ཀྱང་ཞེས་པ་ནས་འཕེལ་བར་བྱེད་པར་ཤེས་པར་བྱའོ་ཞེས་པའི་བར་གྱིས་ནི་དམ་བཅའ་བསྟན་ཏོ། ། གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་པ་ནས། ཡང་དག་པར་རྫོགས་པའི་སངས་རྒྱས་རྣམས་ཡོད་དོ་ཞེས་པའི་བར་གྱིས་གསུངས་སོ། ། བསྟོད་པ་བཞི་པ་ཡང་འགྲེས་གཉིས་ལས། འགྲེས་དང་པོ་ནི། ཀཽ་ཤི་ཀ་འཛམ་བུ་གླིང་གི་སེམས་ཅན་རྣམས་ལྷ་ཞོག་གི་ཞེས་སོགས་ཀྱིས་གསུངས་ཏེ། དངོས་དོན་དང་འཕྲོས་དོན་སྔ་མ་བཞིན་དུ་བཤད་དོ། །
འགྲེས་གཉིས་པ་ནི། ཀཽ་ཤི་ཀ་རྣམ་གྲངས་དེས་ན་ཞེས་པ་ནས། རྫོགས་པའི་སངས་རྒྱས་རྣམས་ཀྱང་ཡོད་དོ་ཞེས་པའི་བར་གྱིས་གསུངས་སོ། ། བསྟོད་པ་ལྔ་པ་ཡང་འགྲེས་གཉིས་ལས། འགྲེས་དང་པོ་ནི། ཀཽ་ཤི་ཀ་གླིང་ཆེན་པོ་བཞིའི་འཇིག་རྟེན་གྱི་ཁམས་ཀྱི་སེམས་ཅན་རྣམས་ཞོག་གི་ཞེས་སོགས་ཀྱིས་གསུངས་ཏེ། འདི་ལ་ཡང་འགྲེས་གཉིས་ལས། དངོས་དོན་འཕྲོས་དོན་སྔ་མ་བཞིན་ནོ། ། འགྲེས་གཉིས་པ་ནི་ཀཽ་ཤི་ཀ་རྣམ་གྲངས་དེས་ཀྱང་ཞེས་པ་ནས། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཡོད་དོ་ཞེས་པའི་བར་གྱིས་གསུངས་སོ། །
བསྟོད་པ་དྲུག་པ་ལ་ཡང་འགྲེས་གཉིས་ཡོད་པ་ལས་འགྲེས་དང་པོ་ནི། ཀཽ་ཤི་ཀ་སྟོང་གསུམ་གྱི་འཇིག་རྟེན་གྱི་ཁམས་ཕྱུར་བུར་ལྟ་ཞོག་གི་ཞེས་སོགས་ཀྱིས་གསུངས་ཏེ། དངོས་དོན་དང་འཕྲོས་དོན་སྔ་མ་བཞིན་ནོ། ། འགྲེས་གཉིས་པ་ནི། ཀཽ་ཤི་ཀ་རྣམ་གྲངས་དེས་ཀྱང་ཞེས་པ་ནས། འགྲེས་སྔ་མ་དང་མཚུངས་སོ། ། བསྟོད་པ་བདུན་པ་ལ་ཡང་འགྲེས་གཉིས་ལས། དང་པོ་ནི་ཀཽ་ཤི་ཀ་སྟོང་གཉིས་པའི་འཇིག་རྟེན་གྱི་ཁམས་འབྲིང་པོ་ལྟ་ཞོག་གི་ཞེས་སོགས་ཀྱིས་གསུངས་ཏེ། དངོས་དོན་དང་འཕྲོས་དོན་སྔ་མ་བཞིན་ནོ། ། འགྲེས་གཉིས་པ་ནི།
ཀཽ་ཤི་ཀ་རྣམ་གྲངས་དེས་ཀྱང་ཞེས་སོགས་ཏེ་འགྲེས་སྔ་མ་བཞིན་ནོ། ། བསྟོད་པ་བརྒྱད་པ་ལ་ཡང་འགྲེས་གཉིས་ལས། དང་པོ་ནི། ཀཽ་ཤི་ཀ་ཕྱོགས་བཅུ་རེ་རེ་ཞིང་ཞེས་སོགས་ཀྱིས་གསུངས་ཏེ། དངོས་དོན་དང་འཕྲོས་དོན་སྔ་མ་བཞིན་ནོ། ། འགྲེས་གཉིས་པ་ནི། ཀཽ་ཤི་ཀ་རྣམ་གྲངས་དེས་ཀྱང་ཞེས་སོགས་སྔ་མ་བཞིན་དུ་སྦྱར་རོ། ། བསྟོད་པ་དགུ་པ་ལ་ཡང་འགྲེས་གཉིས་ཀྱིས་སྟོན་ཏེ། དང་པོ་ནི། ཀཽ་ཤི་ཀ་གཞན་ཡང་འཛམ་བུ་གླིང་གི་མི་ཞེས་སོགས་ཀྱིས་གསུངས་ཏེ།
དངོས་དོན་དང་འཕྲོས་དོན་སྔ་མ་བཞིན་ནོ། ། འགྲེས་གཉིས་པ་ནི། ཀཽ་ཤི་ཀ་རྣམ་གྲངས་དེས་ཀྱང་ཞེས་སོགས་གསུངས་ཏེ། སྔ་མ་བཞིན་ནོ། ། བཀུར་བ་དང་པོ་ལ་ཡང་འགྲེས་གཉིས་ལས། འགྲེས་དང་པོ་ནི། ཀཽ་ཤི་ཀ་འཛམ་བུ་གླིང་གི་ཞེས་སོགས་ཀྱིས་གསུངས་ཏེ། དངོས་དོན་དང་འཕྲོས་དོན་དང་སྐབས་ཀྱི་དོན་ལ་ཉེ་བར་སྦྱར་བ་སྔ་མ་བཞིན་ནོ། ། འགྲེས་གཉིས་པ་ནི། ཀཽ་ཤི་ཀ་རྣམ་གྲངས་དེས་ཀྱང་ཞེས་སོགས་སྔ་མ་བཞིན་ནོ། །
བཀུར་བ་གཉིས་པ་ལ་ཡང་འགྲེས་གཉིས་ལས། དང་པོ་ནི། ཀཽ་ཤི་ཀ་གླིང་ཆེན་པོ་བཞི་པའི་ཞེས་སོགས་ཀྱིས་གསུངས་ཏེ། འཐད་པ་དངོས་དང༌། འཕྲོས་དོན་དང་སྐབས་ཀྱི་དོན་ལ་སྦྱར་བ་སྟེ་སྔ་མ་བཞིན་ནོ། ། འགྲེས་གཉིས་པ་ནི། ཀཽ་ཤི་ཀ་རྣམ་གྲངས་དེས་ཀྱང་ཞེས་སོགས་ཏེ། འགྲེས་སྔ་མ་བཞིན་ནོ། ། བཀུར་བ་གསུམ་པ་ལ་ཡང་འགྲེས་གཉིས་ལས། དང་པོ་ནི།
ཀཽ་ཤི་ཀ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཞེས་སོགས་ཀྱིས་གསུངས་ཏེ། འཐད་པ་དངོས་དང་འཕྲོས་དོན་ལ་ཉེ་བར་སྦྱར་བ་སྟེ་སྔ་མ་བཞིན་ནོ། ། འགྲེས་གཉིས་པ་ནི། ཀཽ་ཤི་ཀ་རྣམ་གྲངས་དེས་ཀྱང་ཞེས་སོགས་ཏེ་སྔ་མ་བཞིན་ནོ། ། བཀུར་བ་བཞི་པ་ལ་ཡང་འགྲེས་གཉིས་ལས། དང་པོ་ནི། ཀཽ་ཤི་ཀ་ཞེས་སོགས་ཏེ་སྦྱར་ཚུལ་སྔ་མ་བཞིན་ནོ། ། འགྲེས་གཉིས་པ་ཡང་སྔ་མ་བཞིན་ནོ། ། བཀུར་བ་ལྔ་པ་ལ་ཡང་འགྲེས་གཉིས་ལས། དང་པོ་ནི།
ཀཽ་ཤི་ཀ་ཤར་ཕྱོགས་ཀྱི་འཇིག་རྟེན་གྱི་ཁམས་ཞེས་སོགས་ཀྱིས་སྟོན་ཏེ། འགྲེས་གཉིས་པ་ཡང་སྔ་མ་བཞིན་ནོ། ། ཤར་ཕྱོགས་ཀྱི་འགྲེས་ལ་སྦྱར་བ་བཞིན་དུ་འགྲེས་ལྷག་མ་ཕྱོགས་ཐམས་ཅད་ལ་སྦྱར་རོ། ། བཀུར་བ་དྲུག་པ་ནི། ཤེར་ཕྱིན་འཛིན་པ་ནས་ཚུལ་བཞིན་དུ་ཡིད་ལ་བྱེད་པའི་བར་ཆོས་ལྔ་ལ་གནས་པའི་བསོད་ནམས་འཕེལ་བས་གསུངས་ཏེ། ཀཽ་ཤི་ཀ་གཞན་ཡང་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞེས་སོགས་སོ། ། འདི་ལ་ཡང་བསོད་ནམས་འཕེལ་བར་བཤད་པ་དངོས་དང༌། ཚུལ་བཞིན་ཡིད་ལ་བྱེད་པའི་དོན་རྒྱས་པར་བཤད་པའོ། ། དང་པོ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ནི་འཛིན་པ་དང༌།
འཆང་བ་དང༌། ཀློག་པ་དང༌། ཀུན་ཆུབ་པར་བྱེད་པ་དང༌། ཚུལ་བཞིན་དུ་ཡིད་ལ་བྱེད་ན་ཞེས་པ་ནས། མངོན་པར་ཤེས་པ་ལྔ་ལ་བཀོད་པ་ནི་མ་ཡིན་ནོ་ཞེས་པའི་བར་གྱིས་བསྟན་ཏོ། ། གཉིས་པ་ཚུལ་བཞིན་ཡིད་ལ་བྱེད་པ་རྒྱས་པར་བཤད་པ་ནི། དེ་ལ་ཚུལ་བཞིན་ཡིད་ལ་བྱེད་པ་ནི་འདི་ཡིན་ཞེས་སོགས་ཏེ། ཕར་ཕྱིན་དྲུག་ནས་རྣམ་མཁྱེན་གྱི་བར་ལ་མཐའ་གཉིས་སུ་འཛིན་པ་བཀག་པའི་ཚུལ་གྱིས་གསུངས་སོ། ། བཀུར་བ་བདུན་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་གཞན་ལ།
རྣམ་པ་དུ་མར་ཕྱེ་ཞིང་གཏན་ལ་འབེབས་པར་བྱེད་པ་དང༌། ཤེར་ཕྱིན་གྱི་དོན་གཉིས་དང་གཉིས་མེད་དུ་ལྟ་བ་བཀག་པ་དང༌། མཚན་མ་ཡོད་མེད་དུ་ལྟ་བ་བཀག་པས་གསུངས་ཏེ། ཀཽ་ཤི་ཀ་གཞན་ཡང་རིགས་ཀྱི་བུའམ་རིགས་ཀྱི་བུ་མོ་ལ་ལ་ཞིག་ཤེར་ཕྱིན་གཞན་ལ་ཞེས་པ་ནས། བདག་འབའ་ཞིག་གིས་ཞེས་པའི་བར་དང༌། ཡིད་ལ་བྱ་བས་ནི་མ་ཡིན་ནོ་ཞེས་པའི་བར་གྱིས་གསུངས་སོ། ། བཀུར་བ་བརྒྱད་པ་ནི། ཀཽ་ཤི་ཀ་གཞན་ཡང་ཞེས་པ་ནས་བསོད་ནམས་ཀྱི་ཕུང་པོ་ཚད་མེད་གྲངས་མེད་པ་དང་ལྡན་པར་འགྱུར་རོ་ཞེས་པའི་བར་གྱིས་གསུངས་སོ། ། བཀུར་བ་དགུ་པ་ནི། ཕྱོགས་བཅུའི་དེ་བཞིན་གཤེགས་པ་ལ་མཆོད་པ་བས།
ཤེར་ཕྱིན་གཞན་ལ་བྱིན་པ་བསོད་ནམས་ཆེ་བས་གསུངས་ཏེ། ཀཽ་ཤི་ཀ་གལ་ཏེ་རིགས་ཀྱི་བུའམ་རིགས་ཀྱི་བུ་མོ་ལ་ལས་ཤར་ཕྱོགས་ཀྱི་དེ་བཞིན་གཤེགས་པ་ཞེས་པ་ནས། འོག་ཕྱོགས་ཀྱི་དེ་བཞིན་གཤེགས་པ་མཆོད་པ་ལ་སྦྱར་བའི་བར་གྱིས་གསུངས་སོ། ། བཀུར་བ་བསྟན་ཟིན་ཏོ། ། བསྔགས་པ་དང་པོ་ནི། ཕར་ཕྱིན་ལ་དམིགས་པ་སྤྱོད་པ་བས། མི་དམིགས་པའི་ཚུལ་གྱིས་ཤེར་ཕྱིན་གཞན་ལ་རྒྱ་ཆེར་སྟོན་པ་བསོད་ནམས་འཕེལ་བས་གསུངས་ཏེ། ཀཽ་ཤི་ཀ་གཞན་ཡང་རིགས་ཀྱི་བུའམ་རིགས་ཀྱི་བུ་མོ་གང་ལ་ལས། བསྐལ་པ་ཚད་མེད་གྲངས་མེད་པར་མི་དམིགས་པའི་ཚུལ་གྱིས་ཞེས་པ་ནས། དེ་ལྟར་ཁོང་དུ་ཆུད་པ་མེད་པར་སྦྱིན་པའི་ཕ་རོལ་ཏུ་ཕྱིན་པ་དོན་དང་ལྡན་ཡི་གེ་དང་ལྡན་པར་བསྟན་པར་བྱའོ། །
ཞེས་པའི་བར་གྱིས་གསུངས་སོ། ། བསྔགས་པ་གཉིས་པ་ནི། གཞན་ལ་ཤེར་ཕྱིན་གྱི་གཟུགས་བརྙན་སྟོན་པ་བཀག་ནས་ཡང་དག་པའི་ཤེར་ཕྱིན་སྟོན་པ་ལ་གདམས་པས་གསུངས་ཏེ། དེ་ཅིའི་ཕྱིར་ཞེ་ན། ཀཽ་ཤི་ཀ་མ་འོངས་པའི་དུས་ན་རིགས་ཀྱི་བུའམ་རིགས་ཀྱི་བུ་མོ་ལ་ལ་བྱང་ཆུབ་སེམས་དཔའི་ཐེག་པ་རྣམས་ལ་ཤེས་རབ་ཀྱི་ཕ་རོལ་ཏུ་ཕྱིན་པའི་གཟུགས་བརྙན་སྟོན་པ་འབྱུང་སྟེ་ཞེས་པ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་དམིགས་པའི་ཚུལ་གྱིས་སྤྱོད་པ་བཀག་ནས། མི་དམིགས་པའི་ཚུལ་གྱིས་ཤེར་ཕྱིན་གཞན་ལ་རྒྱ་ཆེར་སྟོན་པ་བསོད་ནམས་འཕེལ་བའི་རིམ་པས་གསུངས་ཏེ། ཀཽ་ཤི་ཀ་གཞན་ཡང་རིགས་ཀྱི་བུའམ་རིགས་ཀྱི་བུ་མོ་གང་ལ་ལས་བསྐལ་པ་ཚད་མེད་གྲངས་མེད་པར་དམིགས་པའི་ཚུལ་གྱིས་ཞེས་པ་ནས། དེའི་བསོད་ནམས་ཆེས་མང་དུ་འཕེལ་ལོ་ཞེས་པའི་བར་གྱིས་གསུངས་སོ། ། དེ་ལས་འཕྲོས་པའི་དོན་བཤད་པ་ལ་གཉིས་ཏེ། དམིགས་པའི་ཚུལ་གྱིས་སྤྱོད་པ་ངོས་བཟུང་བ་དང༌།
དེའི་ཉེས་དམིགས་བཤད་པའོ། ། དེ་ལ་དང་པོ་ནི། དམིགས་པའི་ཚུལ་གྱིས་སྤྱོད་པ་ཞེས་གསུངས་ན། དམིགས་པ་ཅི་ལྟ་བུ་ཞེ་ན། དེ་ལ་དམིགས་པ་ནི་འདི་ཡིན་ཏེ་ཞེས་པ་ནས། དེས་ཤེས་རབ་དེ་ལྟར་བསྒོམས་པས་ཤེས་རབ་ཉིད་དུ་འགྱུར་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་ནི་མ་ཡིན་ནོ་ཞེས་པའི་བར་གྱིས་གསུངས་སོ། ། གཉིས་པ་ཉེས་དམིགས་ནི། ཀཽ་ཤི་ཀ་རིགས་ཀྱི་བུའམ་རིགས་ཀྱི་བུ་མོ་དེ་ལྟར་དམིགས་པ་ལ་སྤྱོད་པ་ཡོངས་སུ་རྫོགས་པར་མི་འགྱུར་རོ་ཞེས་པའི་བར་གྱིས་བསྟན་ཏོ། ། བསྔགས་པ་གཉིས་པ་སྟོན་པ་ལ་དྲི་བ་ནི། བརྒྱ་བྱིན་གྱིས་གསོལ་པ།
བཅོམ་ལྡན་འདས་བྱང་ཆུབ་སེམས་དཔའ་ཆེན་པོས་ཇི་ལྟར་སྤྱོད་ན་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་འགྱུར་ཞེས་པ་ནས། ཤེར་ཕྱིན་གྱི་བར་དུ་དྲི་བའོ། ། ལན་ལ། འཁོར་གསུམ་མི་དམིགས་པའི་ཚུལ་གྱིས་སྤྱོད་པར་བྱའོ་ཞེས་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཀཽ་ཤི་ཀ་འདི་ལ་ཞེས་པ་ནས། ཤེར་ཕྱིན་ཡོངས་སུ་རྫོགས་པར་འགྱུར་ཞེས་པའི་བར་གྱིས་གསུངས་སོ། ། རང་གིས་བསྒོམས་པ་ལྟར་གཞན་ལ་ཡང་བསྟན་པར་བྱའོ་ཞེས་བསྟན་པ་ནི། ཀཽ་ཤི་ཀ་ཞེས་པ་ནས། ཡི་གེ་དང་ལྡན་པར་བསྟན་པར་བྱའོ་ཞེས་པའི་བར་གྱིས་གསུངས་སོ། །
བསྔགས་པ་གསུམ་པ་ནི། དེ་ཅིའི་ཕྱིར་ཞེ་ན། ཀཽ་ཤི་ཀ་མ་འོངས་པའི་དུས་ན་ཞེས་སོགས་ཀྱིས་གསུངས་ཏེ། འདི་ལ་གཉིས། ཤེར་ཕྱིན་གྱི་གཟུགས་བརྙན་གཞན་ལ་སྟོན་པ་བཤད་པའི་འགྲེས་དང༌། གཉེན་པོ་ཤེར་ཕྱིན་ཚུལ་བཞིན་དུ་གཞན་ལ་སྟོན་པའི་འགྲེས་སོ། ། དང་པོ་ནི། ཀཽ་ཤི་ཀ་མ་འོངས་པའི་དུས་ན། རིགས་ཀྱི་བུའམ་རིགས་ཀྱི་བུ་མོ་ལ་ལ་བྱང་ཆུབ་སེམས་དཔའི་ཐེག་པ་རྣམས་ལ་ཤེས་རབ་ཀྱི་ཕ་རོལ་ཏུ་ཕྱིན་པའི་གཟུགས་བརྙན་སྟོན་པ་འབྱུང་སྟེ་ཞེས་པ་ནས། དགེ་བའི་རྩ་བ་གང་ཇི་སྙེད་པ་དེ་དག་ཐམས་ཅད་གཅིག་ཏུ་བསྡུས་ཏེ་རྗེས་སུ་དགའ་བར་གྱིས་ལ།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོས་ཤིག་ཅེས་རིགས་ཀྱི་བུའམ་རིགས་ཀྱི་བུ་མོ་དེ་དག་དེ་ལྟར་སྟོན་ཅིང་ཤེས་རབ་ཀྱི་ཕ་རོལ་ཏུ་ཕྱིན་པའི་གཟུགས་བརྙན་སྟོན་ཞེས་པའི་བར་དུ་གསུངས་ཏེ་བམ་པོ་གཅིག་ཙམ་སྣང་ངོ༌། ། དེ་ཡང་དངོས་གཞི་དམིགས་པའི་ཚུལ་གྱིས་ཤེར་ཕྱིན་གྱི་བསྒོམ་ཚུལ་དང༌། དམིགས་པའི་ཚུལ་གྱིས་ཤེར་ཕྱིན་བསྒོམས་པས་ཡོན་ཏན་ཐོབ་ཚུལ་དང༌། དམིགས་པའི་ཚུལ་གྱིས་རྗེས་དགེ་བ་བྱང་ཆུབ་ཏུ་བསྔོ་བའི་སྒོ་ནས་ཤེར་ཕྱིན་གྱི་གཟུགས་བརྙན་སྟོན་ཚུལ་དང་གསུམ་གྱིས་ཤེས་པར་བྱའོ། ། གཉིས་པ་གཟུགས་བརྙན་དུ་སྟོན་པའི་གཉེན་པོ་ཤེར་ཕྱིན་ཚུལ་བཞིན་དུ་གཞན་ལ་བསྟན་པའི་འགྲེས་ནི། སྔར་ལས་བཟློག་པའི་ཚུལ་གྱིས་གསུངས་ཏེ། བརྒྱ་བྱིན་གྱིས་གསོལ་པ། བཅོམ་ལྡན་འདས་ཇི་ལྟར་སྟོན་ན་རིགས་ཀྱི་བུ་དང་རིགས་ཀྱི་བུ་མོ་དེ་དག་བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུའམ་རིགས་ཀྱི་བུ་མོ་དེ་དག་ལ་ཤེས་རབ་ཀྱི་ཕ་རོལ་ཏུ་ཕྱིན་པའི་གཟུགས་བརྙན་མི་སྟོན་པ་ལགས་ཞེས་པ་ནས། ཀཽ་ཤི་ཀ་དེ་ལྟར་སྟོན་པའི་རིགས་ཀྱི་བུའམ་རིགས་ཀྱི་བུ་མོ་དེ་དག་གི་བསོད་ནམས་ཀྱི་ཕུང་པོ་ནི་ཆེས་མང་དུ་འཕེལ་གྱི། རིགས་ཀྱི་བུའམ་རིགས་ཀྱི་བུ་མོ་སྔ་མ་དག་གིས་ནི་མ་ཡིན་ནོ་ཞེས་པའི་བར་དུ་གསུངས་ཏེ།
དེ་ལ་ཤེར་ཕྱིན་བསྒོམས་ཤིག་ཅེས་པ་ནི་གདམས་པའོ། ། ཚུལ་ཇི་ལྟར་དུ་བསྒོམ་སྙམ་ན། གཟུགས་མི་རྟག་ཅེས་བྱ་བར་ཡང་དག་པར་མི་བལྟ་ཞིག་ཅེས་པའོ། ། དེའི་འཐད་པ་ནི། དེ་ཅིའི་ཕྱིར་ཞེ་ན། གཟུགས་ནི་རང་བཞིན་གྱིས་སྟོང་སྟེ་ཞེས་པའོ། ། རང་བཞིན་མེད་པ་གང་ཡིན་པ་དེ་ཉིད་དངོས་པོར་མེད་ཅེས་བསྟན་ཏོ། ། དེ་ཡང་གཟུགས་ཀྱི་རང་བཞིན་གང་ཡིན་པ་དེ་ནི་དངོས་པོ་མེད་པའོ་ཞེས་པའོ། ། དངོས་པོ་མེད་པར་རྟོགས་པ་ཉིད་ཤེར་ཕྱིན་དུ་བསྟན་པ་ནི། དངོས་པོ་མེད་པ་གང་ཡིན་པ་དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ་ཞེས་པའོ། །
ཤེར་ཕྱིན་ལ་དམིགས་པའི་ཚུལ་གྱིས་མི་འཇུག་པར་བསྟན་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་པ་ནས། མི་དམིགས་སོ་ཞེས་པའི་བར་གྱིས་བསྟན་ཏོ། ། དེའི་གཏན་ཚིགས་ནི་ཁྱད་གཞི་གཟུགས་ཀྱང་མེད་ན་ཁྱད་ཆོས་རྟག་མི་རྟག་ག་ལ་ཡོད་ཅེས་པའི་ཚུལ་གྱིས་སྟོན་པའོ། ། ཇི་སྐད་བཤད་པ་དེ་ཉིད་ཤེར་ཕྱིན་གྱི་གཟུགས་བརྙན་མི་སྟོན་པའི་འཐད་པ་ནི། ཀཽ་ཤི་ཀ་དེ་ལྟར་ཞེས་པ་ནས། གཟུགས་བརྙན་མི་སྟོན་ཏོ་ཞེས་པའི་བར་གྱིས་བསྟན་ཏོ། ། བཤད་ཚུལ་དེ་བཞིན་དུ་འགྲེས་ལྷག་མ་རྣམས་ལ་ཡང་སྦྱར་རོ། ། བསྔགས་པ་བཞི་པ་ནི། འཛམ་བུའི་གླིང་དང༌།
གླིང་བཞི་པ་དང༌། སྟོང་གཅིག སྟོང་གཉིས་དང༌། སྟོང་གསུམ་དང༌། ཕྱོགས་བཅུའི་སེམས་ཅན་རྣམས་རྒྱུན་དུ་ཞུགས་པའི་འབྲས་བུ་ལ་བཀོད་པའི་བསོད་ནམས་ལས་ཤེར་ཕྱིན་གཞན་ལ་རྒྱ་ཆེར་བཤད་ཅིང་འཛིན་དུ་གཞུག་པ་ལ་བསྐུལ་བའི་བསོད་ནམས་ཆེ་བར་བསྟན་པའི་འགྲེས་དྲུག་གོ ། བསྔགས་པ་ལྔ་པ་ནི། གླིང་བཞི་པ་ནས་ཕྱོགས་བཅུའི་སེམས་ཅན་གྱི་བར་ཕྱིར་འོང་དང་ཕྱིར་མི་འོང་དང༌།

དགྲ་བཅོམ་པ་དང༌། རང་རྒྱལ་གྱི་བར་ལ་བཀོད་པའི་བསོད་ནམས་ལས་ཤེར་ཕྱིན་གཞན་ལ་བསྟན་པའི་བསོད་ནམས་ཆེ་བར་བསྟན་པ་ཡང༌། འཛམ་བུའི་གླིང་དང་གླིང་བཞི་པ་སོགས་ལ་སྦྱར་བའི་བྱེ་བྲག་འགྲེས་དྲུག་ཏུ་བཤད་པས་བསྟན་ཏོ། ། བསྔགས་པ་དྲུག་པ་ནི། རྫོགས་པའི་བྱང་ཆུབ་ཏུ་འཛིན་ཏུ་འཇུག་པའི་བསོད་ནམས་ལས་གཞན་ལ་ཤེར་ཕྱིན་བཤད་པའི་བསོད་ནམས་ཆེ་བར་འཛམ་བུའི་གླིང་ལ་སོགས་པ་ལ་སྦྱར་བའི་བྱེ་བྲག་གིས་འགྲེས་དྲུག་ཏུ་བཤད་པས་བསྟན་ཏོ། ། བསྔགས་པ་བདུན་པ་ནི། ཕྱིར་མི་ལྡོག་པའི་ས་ལ་བཀོད་པའི་བསོད་ནམས་ལྷག་པའི་འགྲེས་དྲུག་སྔར་བཞིན་དུ་སྦྱར་རོ། ། བསྔགས་པ་བརྒྱད་པ་ནི། བླ་ན་མེད་པའི་བྱང་ཆུབ་ལ་བཀོད་པ་ལས་བསོད་ནམས་ལྷག་པས་བསྟན་ཏོ། ། བསྔགས་པ་དགུ་བ་ནི། ཕྱིར་མི་ལྡོག་པ་དེ་དག་ལ་ཤེར་ཕྱིན་བསྟན་པ་ལས་ཀྱང༌།
མྱུར་དུ་མངོན་པར་རྫོགས་པར་འཚང་རྒྱ་བར་འདོད་པ་ལ་ཤེར་ཕྱིན་བསྟན་པ་བསོད་ནམས་ཆེ་བར་བསྟན་པའི་འགྲེས་དྲུག་གིས་བསྟན་ཏེ། དེ་དག་གི་གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་པ་ནས། སྙིང་རྗེ་ཆེན་པོས་མནར་བའི་ཕྱིར་རོ། ། ཞེས་པའི་བར་གྱིས་བསྟན་ཏོ། ། སྔར་བཅོམ་ལྡན་འདས་ཀྱིས་རྒྱུན་དུ་ཞུགས་པ་སོགས་ལ་བཀོད་པ་ལས་ཤེར་ཕྱིན་གཞན་ལ་བྱིན་པ་བསོད་ནམས་ཆེ་བ་དང་མཐུན་པར་བརྗོད་པ་ལ་བརྒྱ་བྱིན་གྱི་འགྲེས་བསྟན་པ་དང༌། དེའི་འོག་ཏུ་རྗེས་སུ་ཡི་རང་བའི་འགྲེས་བསྟན་པ་དང་གཉིས་ལས། དང་པོ་ནི། དེ་ནས་ལྷའི་དབང་པོ་བརྒྱ་བྱིན་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཇི་ལྟ་ཇི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་སོགས་ཀྱིས་གསུངས་ཏེ།
དོན་ནི་གདམས་པ་དང་རྗེས་སུ་བསྟན་པའི་སྒོ་ནས་གཞན་ལ་ཤེར་ཕྱིན་བསྟན་པར་བྱ་བ་ཡིན་ཏེ། དེ་ལྟར་བསྟན་པའི་སྔར་རྒྱུན་ཞུགས་སོགས་ལ་བཀོད་པ་ལས་བསོད་ནམས་ཆེས་མང་དུ་འཕེལ་བའི་ཕྱིར་ཏེ། དེ་ཡང་ཅིའི་སླད་དུ་ཞེ་ན། བླ་ན་མེད་པའི་བྱང་ཆུབ་ལ་ཇི་ཙམ་ཉེ་བར་འགྱུར་བ་དེ་དག་ལ་གདམས་པ་དང་རྗེས་སུ་བསྟན་པ་མཛད་པས། གཞན་ལ་ཡང་གདམས་པ་དང་རྗེས་སུ་བསྟན་པ་འབྱུང་བའི་རྒྱུ་ཡིན་པའི་ཕྱིར་རོ། ། ཡང་ན་བླ་ན་མེད་བྱང་ཆུབ་ལ་ཉེ་བ་དེ་དག་ལ་ཤེར་ཕྱིན་གདམས་པ་དང་རྗེས་སུ་བསྟན་པའི་སྒོ་ནས་བསྟན་པར་བྱ་བ་ཡིན་ཏེ། སྔར་རྒྱུན་ཞུགས་སོགས་ལ་བཀོད་པར་བསྟན་པ་ལས། ཤེར་ཕྱིན་གཞན་ལ་བསྟན་པ་བསོད་ནམས་འཕེལ་བའི་ཕྱིར་ཏེ། དེ་ལས་སྔ་མ་ལྟར། གདམས་པ་དང་རྗེས་སུ་བསྟན་པ་གཞན་ཡང་འབྱུང་བའི་ཕྱིར་རོ་ཞེས་པའོ། །
གཉིས་པ་རྗེས་སུ་ཡི་རང་བའི་འགྲེས་ལ། རབ་འབྱོར་གྱིས་ལྷའི་དབང་པོའི་ཚིག་ལ་རྗེས་སུ་ཡི་རང་བར་མཛད་པ་དང༌། རྗེས་སུ་ཡི་རང་བར་མཛད་པའི་འཐད་པ་བསྟན་པའོ། ། དང་པོ་ནི། དེ་ནས་ཚེ་དང་ལྡན་པ་རབ་འབྱོར་གྱིས། ལྷའི་དབང་པོ་བརྒྱ་བྱིན་ལ་སྨྲས་པ་ཞེས་པ་ནས། ཕན་གདགས་ཤིང་ཡོངས་སུ་བསྐྱང་བར་བྱའོ་ཞེས་པའི་བར་གྱིས་བསྟན་ཏོ། ། དེ་དག་གི་འཐད་པ་ནི། དེ་ཅིའི་ཕྱིར་ཞེ་ན། ཀཽ་ཤི་ཀ་བཅོམ་ལྡན་འདས་ཀྱི་ཉན་ཐོས་ཀྱི་དགེ་འདུན་ནི།
འདི་ལྟ་སྟེ། བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ལས་འབྱུང་ངོ་ཞེས་པ་ནས། ཐེག་པ་ཆེན་པོ་འཇིག་རྟེན་དུ་འབྱུང་བར་འགྱུར་རོ་ཞེས་ལེའུ་ཡོངས་སུ་རྫོགས་པའི་བར་དུ་གསུངས་སོ། ། བརྒྱ་བྱིན་གྱི་ལེའུ་སྟེ་ཉི་ཤུ་རྩ་བཞི་པ་རྣམ་པར་བཤད་པའོ།། ༈ ཉེར་ལྔ་པ་རྗེས་སུ་ཡི་རང་དང་བསྔོ་བའི་ལེའུ་བཤད་པ། ལེའུ་འདི་ནས་བསྔོ་བ་དང་རྗེས་སུ་ཡི་རང་བ་གཉིས་སྟོན་པ་ལས། དང་པོ་བསྔོ་བ་ལ་བཅུ་གཉིས་ཀྱིས་ཡོངས་སུ་བསྔོ་བ་ཁྱད་པར་ཅན་ནི། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས། གནས་བརྟན་རབ་འབྱོར་ལ་སྨྲས་པ་ཞེས་སོགས་ཀྱིས་གསུངས་ཏེ། དེ་ལ་ཉན་རང་གི་བསོད་ནམས་ལས་ཁྱད་པར་དུ་འཕགས་པར་བསྟན་པ་དང༌།
དོགས་པ་གཅོད་པའི་དོན་དུ་བརྒལ་ལན་གྱིས་གཏན་ལ་དབབ་པའོ། ། དང་པོ་ནི། བྱང་སེམས་ཀྱི་རྗེས་སུ་ཡི་རང་གི་བསོད་ནམས་དང༌། བསོད་ནམས་ཀྱི་དངོས་པོ་གསུམ་སེམས་ཅན་ཐམས་ཅད་དང་ཐུན་མོང་དུ་བྱ་སྟེ་བླ་མེད་བྱང་ཆུབ་ཏུ་བསྔོ་བ་འདི་ཉིད། ཉན་རང་གི་བསོད་ནམས་བྱ་བའི་དངོས་པོ་གསུམ་ལས་རབ་ཏུ་གྱུར་པ་ཡིན་ཞེས་བསྟན་ཏེ། བཙུན་པ་རབ་འབྱོར་ཞེས་པ་ནས། མི་མཉམ་པ་དང་མཉམ་པ་ཞེས་བྱའོ་ཞེས་པའི་བར་གྱིས་བསྟན་ཏོ། ། གཉིས་པ་འཐད་པ་ནི། དེ་ཅིའི་ཕྱིར་ཞེ་ན་ཞེས་སོགས་ཀྱིས་གསུངས་ཏེ། ཉན་རང་ནི་རང་ཉིད་འདུལ་བའི་ཆེད་ཡིན་ལ།
བྱང་སེམས་ནི་སེམས་ཅན་གཞན་གྱི་དོན་དུ་བསྔོ་བ་མཛད་པའི་ཕྱིར་རོ་ཞེས་པའི་དོན་ནོ། ། ཚིག་ནི་འདི་ལྟར་ཉན་ཐོས་དང་ཞེས་པ་ནས། བྱང་ཆུབ་ཏུ་ཡོངས་སུ་བསྔོའོ་ཞེས་པའི་བར་རོ། ། གཉིས་པ་དོགས་པ་གཅོད་པའི་དོན་དུ་རྒལ་ལན་གྱིས་དོན་གཏན་ལ་དབབ་པ་ལ། དང་པོ་བརྒལ་བ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་འདི་སྐད་ཅེས་སྨྲས་སོ་ཞེས་པ་ནས། དངོས་པོ་དེ་དག་དང་དམིགས་པ་དེ་དག་རིགས་ཀྱི་བུ་དེ་དག་གིས་ཇི་ལྟར་མཚན་མར་བྱས་པ་དེ་བཞིན་དུ་དམིགས་སུ་ཡོད་པ་ཡིན་ནམ་ཞེས་པའི་བར་གྱིས་བསྟན་ཏེ། རབ་འབྱོར་གྱིས་བྱམས་པ་ལ་དྲི་བ་བཀོད་པའོ། ། རྗེས་སུ་ཡི་རང་བར་བྱ་བའི་དངོས་པོ་དང༌། རྗེས་སུ་ཡི་རང་བ་དང༌།
རྗེས་སུ་ཡི་རང་བའི་བསོད་ནམས་ལ་དམིགས་ནས་བྱང་ཆུབ་ཏུ་བསྔོ་བར་བྱེད་ན། ཇི་ལྟར་དམིགས་ཤིང་མཚན་མར་བཟུང་བ་དེ་བཞིན་དུ་ཡོད་པ་ཡིན་ནམ། གལ་ཏེ་ཡོད་ན་དམིགས་པ་དང་བཅས་པའི་སྐྱོན་དུ་འགྱུར་རོ་ཞེ་ན་ཞེས་པའོ། ། བྱམས་པས་ལན་སྨྲས་པ་ནི་བྱང་ཆུབ་སེམས་དཔའི་ཐེག་པ་པའི་ཞེས་པ་ནས། དམིགས་སུ་ཡོད་པ་མ་ཡིན་ནམ་ཞེས་པའི་བར་གྱིས་གསུངས་ཏེ། དོན་དམ་པའི་དབང་དུ་བྱས་ནས་གསུངས་སོ། ། རབ་འབྱོར་གྱིས་སླར་ཡང་རྩོད་པ་སྨྲས་པ་ནི། གལ་ཏེ་དམིགས་ཡུལ་གྱི་དགེ་བ་སོགས་དེ་དག་དང༌། བསྔོ་བའི་བྱང་ཆུབ་ཀྱང་མེད་ན། རང་བཞིན་གྱི་དགེ་བ་ལ་དམིགས་ནས་བླ་མེད་བྱང་ཆུབ་ཏུ་བསྔོ་བ་འདི་མེད་པ་ལ།
ཡོད་པར་སྒྲོ་བཏགས་པས་ཕྱིན་ཅི་ལོག་ཏུ་འགྱུར་བ་མ་ཡིན་ནམ་ཞེས་རྩོད་པ་སྟེ། རབ་འབྱོར་གྱིས་སྨྲས་པ་གལ་ཏེ་དེ་ལྟར་ཞེས་པ་ནས། ཕྱིན་ཅི་ལོག་ཏུ་མ་གྱུར་དམ་ཞེས་པའི་བར་གྱིས་བསྟན་ཏེ། དགེ་རྩ་སོགས་ཀྱི་དངོས་པོ་དང༌། དམིགས་པ་མེད་པ་ཇི་ལྟ་བར་བསྔོས་པའི་བྱང་ཆུབ་ཀྱང་མེད། དེ་བཞིན་དུ་སྦྱིན་པ་ནས་མ་འདྲེས་པ་བཅོ་བརྒྱད་ཀྱི་བར་དུ་ཡང་མེད་ན། བསྔོ་བའི་དངོས་པོ་སོགས་གང་ཞིག་ཡིན་ཏེ་མེད་པ་ཉིད་དུ་འགྱུར་རོ་ཞེས་པ་ནི་རྩོད་པའོ། ། བྱམས་པས་ལན་སྨྲས་པ། དགེ་བའི་བཤེས་གཉེན་གྱིས་ཡོངས་སུ་ཟིན་པ་དག་ནི་མཚན་མ་དང་བཅས་པའི་ཚུལ་གྱིས་མི་བསྔོ་ཡི། མཐའ་གཉིས་སྤངས་པའི་ཚུལ་གྱིས་ཡོངས་སུ་བསྔོའོ། །
དགེ་བའི་བཤེས་གཉེན་གྱིས་མ་ཟིན་པ་དག་ནི་མཚན་མ་དང་བཅས་པའི་ཚུལ་གྱིས་བསྔོའོ་ཞེས་གསུངས་པ་ནི། གལ་ཏེ་བྱང་ཆུབ་སེམས་དཔའ་ཕ་རོལ་ཏུ་ཕྱིན་པ་དྲུག་ལ་སྤྱོད་པ་ཞེས་པ་ནས། བྱང་ཆུབ་ཏུ་ཡོངས་སུ་བསྔོ་བར་འགྱུར་ཞེས་པའི་བར་གྱིས་གསུངས་ཏེ། ཡང་དག་པའི་བསྔོ་བ་དང༌། ཡང་དག་པ་མ་ཡིན་པའི་བསྔོ་བ་གཉིས་སུ་ཕྱེ་ནས་གསུངས་སོ། ། དེས་ན་ཐེག་པ་ལ་གསལ་དུ་ཞུགས་པ་རྣམས་ནི་དམིགས་པ་མེད་པའི་ཚུལ་གྱིས་བསྔོ་བ་བཤད་པའི་སྣོད་མ་ཡིན་པས་དེའི་མདུན་དུ་བཤད་པར་མི་བྱའོ། ། ཞེས་པ་སྟོན་པ་ནི། བཙུན་པ་རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་དེ་ལྟར་བསྟན་པ་ནི་ཞེས་པ་ནས། ཐེག་པ་ལ་གསར་དུ་ཞུགས་པའི་བྱང་ཆུབ་སེམས་དཔའི་མདུན་དུ་མི་བཤད་དོ་ཞེས་པའི་བར་གྱིས་བཤད་དོ། ། དེའི་གཏན་ཚིགས་བསྟན་པ་ནི།
དེ་ཅིའི་ཕྱིར་ཞེས་པ་ནས། མེད་པར་འགྱུར་བའི་ཕྱིར་ཞེས་པའི་བར་གྱིས་བསྟན་ཏོ། ། འོ་ན་སུ་ཞིག་ལ་བསྟན་པར་བྱ་སྙམ་ན། ཕྱིར་མི་ལྡོག་པའི་བྱང་ཆུབ་སེམས་དཔའ་སེམས་དཔའ་ཆེན་པོའི་མདུན་དུ་བཤད་ཅིང་བསྟན་ཏོ་ཞེས་པ་ནས། དེའི་མདུན་དུ་རང་གི་མཚན་ཉིད་ཀྱིས་སྟོང་པའི་ཆོས་རྣམས་བཤད་པར་བྱའོ་བསྟན་པར་བྱའོ། ། དེས་ནི་དེ་ཐོས་ནས་མི་འཇིགས། མི་དངངས། སྐྲག་པར་མི་འགྱུར་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི། རབ་འབྱོར་ཞེས་པ་ནས།
དེ་ལྟར་ཡོངས་སུ་བསྔོ་བར་བྱ་ཞེས་པའི་བར་གྱིས་བསྟན་ཏོ། ། མཚན་མར་བྱས་ནས་བསྔོ་བ་ནི་རྣམ་པ་བཞིས་མི་རིགས་པར་བསྟན་ཏེ། རྗེས་སུ་ཡི་རང་བའི་སེམས་དང༌། བསོད་ནམས་བྱ་བའི་དངོས་པོ་དང༌། དམིགས་པ་དང༌། བསྔོ་བའི་སེམས་གསུམ་གཅིག་གི་དུས་སུ་གཅིག་འགགས་པས་ཕྲད་པ་མེད་པ་ནི་དང་པོའོ། ། བསྔོ་བྱའི་སེམས་དང་བསྔོ་བའི་སེམས་གཉིས་ཕྲད་པ་མེད་པ་ནི་གཉིས་པའོ། ། གསུམ་པ་ནི་སེམས་ཀྱི་རང་བཞིན་བསྔོ་བར་མི་ནུས་པའོ། ། བཞི་པ་ནི་དངོས་པོར་མེད་པས་བསྔོ་བར་མི་ནུས་པའོ། ། དང་པོ་ནི།
རབ་འབྱོར་གྱིས་སྨྲས་པ། བྱམས་པ་སེམས་གང་གིས་རྗེས་སུ་ཡི་རང་ཞིང་ཞེས་པ་ནས། གང་ཞིག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བར་བྱའོ་ཞེས་པའི་བར་གྱིས་བསྟན་ཏེ། རྗེས་སུ་ཡི་རང་དང༌། དགེ་བའི་རྩ་བ་དང༌། བསྔོ་བར་བྱེད་པའི་སེམས་རྣམས་སྐད་ཅིག་རེ་རེ་ཟད་ཅིང་འགགས་པར་འགྱུར་བ་ཡིན་པའི་ཕྱིར། གང་ཞིག་གང་གིས་གང་དུ་བསྔོ་བར་བྱ་ཞེས་པའི་དོན་ནོ། ། གཉིས་པ་ནི། ཅི་སེམས་ཀྱིས་སེམས་ཡོངས་སུ་བསྔོའམ་ཞེས་པ་ནས་ཕྲད་པར་འགྱུར་བ་མེད་དེ་ཞེས་པའི་བར་གྱིས་གསུངས་སོ། ། གསུམ་པ་ནི།
སེམས་ཀྱི་རང་བཞིན་སྟོང་པ་ཉིད་གང་ཡིན་པ་དེ་ཡང་བསྔོ་བར་མི་ནུས་སོ་ཞེས་པའོ། ། བཞི་པ་ནི། གལ་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། འདི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ནི་དངོས་པོ་མེད་པའོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ནི་དངོས་པོ་མེད་པའོ་ཞེས་པའི་བར་གྱིས་གསུངས་སོ། ། དོན་དམ་པར་མི་དམིགས་པར་ཤེས་པའི་ཚུལ་གྱིས་བསྔོས་ན་བསྔོ་བ་ཡང་དག་པར་འགྱུར་ཞེས་བསྟན་པ་ནི། དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོས་ཞེས་པ་ནས་ཡོངས་སུ་བསྔོ་བར་འགྱུར་རོ་ཞེས་པའི་བར་གྱིས་བསྟན་ཏོ། ། རྒྱུད་ཡོངས་སུ་དག་པའི་བྱང་ཆུབ་སེམས་དཔའ་རྣམས་ཀྱིས་བསྔོ་བ་ནི་ཡོངས་སུ་དག་པར་འགྱུར་ན། ཐེག་པ་ལ་གསར་དུ་ཞུགས་པའི་བྱང་ཆུབ་སེམས་དཔའ་རྣམས་ནི། མི་དམིགས་པའི་བསྔོ་ཚུལ་བསྟན་པ་དེ་ལ་སྐྲག་པ་སྐྱེ་བར་མི་འགྱུར་རམ།
དེ་དག་གིས་ཐབས་ཇི་ལྟར་བསྔོ་བར་བྱ་ཞེས་དྲི་བ་ནི། དེ་ནས་ལྷའི་དབང་པོ་བརྒྱ་བྱིན་གྱིས་ཞེས་པ་ནས། བྱང་ཆུབ་ཏུ་ཡོངས་སུ་བསྔོ་བ་ཡིན་ཞེས་པའི་བར་གྱིས་བསྟན་ཏོ། ། དམིགས་པ་མེད་པའི་བསྔོ་བ་ནི་མཚན་མ་མེད་པའི་ཚུལ་གྱིས་བསྔོ་བའི་ཐབས་བསྟན་པ་ལ། འཁོར་རྣམས་ཡིད་ཆེས་སུ་གཞུག་པའི་ཆེད་དུ་བྱམས་པ་ལ་དམིགས་ནས་སྨྲས་པའི་ལན་གྱིས་གསུངས་ཏེ། དེ་ནས་ཚེ་དང་ལྡན་པ་རབ་འབྱོར་གྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་དམིགས་ནས་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དེ་ཡང་མི་དམིགས་པའི་ཚུལ་དང༌། མཚན་མ་མེད་པའི་ཚུལ་གྱིས་འཛིན་པར་བྱེད་ན་ཞེས་པའི་བར་དུ་གསུངས་ཏེ། མི་དམིགས་པའི་ཚུལ་གྱིས་བསྔོ་བ་བསྟན་པ་ཡིན་ནོ། ། དེ་ལ་ཕན་ཡོན་ཅི་ཡོད་ཅེ་ན།
ཕ་རོལ་ཏུ་ཕྱིན་པ་དྲུག་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་མོས་པར་འགྱུར་བ་དང༌། དགེ་བའི་བཤེས་གཉེན་གྱིས་ཟིན་པ་དང༌། དགེ་བའི་བཤེས་གཉེན་དེས་ཀྱང་ཕར་ཕྱིན་དྲུག་གི་གཏམ་གྱིས་རྗེས་སུ་འཛིན་པར་འགྱུར་བ་དང༌། ཤེར་ཕྱིན་དང་མི་བྲལ་བའི་ཐབས་སྟོན་པས་རྗེས་སུ་འཛིན་པར་འགྱུར་བའི་ཕན་ཡོན་ཡོད་པར་སྟོན་ཏེ། དེས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མོས་པ་མང་བ་དང་ཞེས་པ་ནས། བྱང་ཆུབ་སེམས་དཔའི་རིགས་དེ་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་ཀྱི་བར་དུ་ནམ་ཡང་འབྲལ་བར་མི་འགྱུར་རོ་ཞེས་པའི་བར་དུ་གསུངས་སོ། ། འདི་ནས་ཕྱིན་ཅི་མ་ལོག་པའི་བསྔོ་བ་སྟོན་པ་ལ་འགྲེས་ནས་པ་དགུ་ལས། འགྲེས་དང་པོས་ཕྱིན་ཅི་མ་ལོག་པའི་བསྔོ་བ་སྟོན་པ་ལ། བྱམས་པས་རབ་འབྱོར་ལ་དྲི་བ་མཛད་པ་ནི། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་ཞེས་པ་ནས།
ལྟ་བ་ཕྱིན་ཅི་ལོག་ཏུ་མི་འགྱུར་བ་ཡིན་ཞེས་པའི་བར་གྱིས་བསྟན་ཏོ། ། ལན་ནི་རབ་འབྱོར་གྱིས་སྨྲས་པ། བྱམས་པ་གལ་ཏེ་ཞེས་པ་ནས། འདུ་ཤེས་ཕྱིན་ཅི་ལོག་ཏུ་མི་འགྱུར། ལྟ་བ་ཕྱིན་ཅི་ལོག་ཏུ་མི་འགྱུར། ཞེས་པའི་བར་རོ། ། གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་པ་ནས། ཡང་དག་པར་རྗེས་སུ་མཐོང་སྟེ་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི།
འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་བསྔོ་བ་བླ་ན་མེད་པ་སྟེ་འགྲེས་དང་པོའོ། ། འགྲེས་གཉིས་པ་ནི་དབེན་པའི་བསྔོ་བ་སྟོན་པ་སྟེ། དོན་དམ་པར་བསྔོ་བ་མེད་པའི་ཚུལ་གྱིས་བསྔོ་བ་ཡིན་ནོ་ཞེས་པའི་ཚུལ་གྱི་སྟོན་པ་ནི། གལ་ཏེ་བྱང་ཆུབ་སེམས་དཔའ་སེམས་དཔའ་ཆེན་པོས་བསོད་ནམས་བྱ་བའི་དངོས་པོ་མངོན་པར་འདུ་བྱ་བ་ཞེས་པ་ནས། དེ་ལྟར་ཡོངས་སུ་བསྔོས་ན་ནི་འདུ་ཤེས་ཕྱིན་ཅི་ལོག་ཏུ་མི་འགྱུར་རོ། ། ལྟ་བ་ཕྱིན་ཅི་ལོག་ཏུ་མི་འགྱུར་རོ་ཞེས་པའི་བར་གྱིས་གསུངས་ཏེ། ཕུང་པོ་ནས་མ་འདྲེས་པ་བཅོ་བརྒྱད་ཀྱི་བར་རང་བཞིན་གྱིས་དབེན་པའི་ཚུལ་དུ་ཤེས་ནས་བསྔོས་ན། བསྔོ་བ་ཡོངས་སུ་དག་པ་ཡིན་ནོ་ཞེས་པའི་དོན་ནོ། ། འགྲེས་གསུམ་པས་དགེ་བའི་རྩ་བ་རྣམས་དུས་གསུམ་གྱི་སངས་རྒྱས་ཀྱི་རང་བཞིན་དུ་དྲན་པའི་བསྔོ་བ་སྟོན་པ་ནི། གལ་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་མཚན་མའི་ཚུལ་གྱིས་ཞེས་པ་ནས།
ལྟ་བ་ཕྱིན་ཅི་ལོག་ཏུ་མི་འགྱུར་རོ་ཞེས་པའི་བར་གྱིས་གསུངས་སོ། ། འགྲེས་བཞི་པས་ཐབས་ལ་མཁས་པའི་བསྔོ་བ་སྟོན་པ་ནི། བྱམས་པས་སྨྲས་པ། བཙུན་པ་རབ་འབྱོར་ཞེས་པ་ནས། ཡོངས་སུ་བསྔོ་བ་ཡིན་ཞེས་པའི་བར་ནི་དྲི་བའོ། ། ལན་ནི་རབ་འབྱོར་གྱིས་སྨྲས་པ་ཞེས་པ་ནས། ཡོངས་སུ་བསྔོ་བར་མི་ནུས་སོ་ཞེས་པའི་བར་གྱིས་བསྟན་ཏོ། ། འགྲེས་ལྔ་པས་མཚན་མ་མེད་པའི་བསྔོ་བ་སྟོན་པ་ནི། མཚན་མར་མི་བྱེད་པ་དང་ཡོངས་སུ་བསྔོ་བ་གཉིས་འགལ་ལོ་སྙམ་དུ་གཞན་དག་སེམས་པར་བྱེད་ན་ཇི་ལྟར་ལན་འདེབས་ཞེས་དྲིས་པ་དང༌། གནས་བརྟན་རབ་འབྱོར་གྱིས་ཡང་དག་པར་བསྔོ་བར་འདོད་ན།
འདི་ལྟར་ཡོངས་སུ་བརྟག་པར་བྱ་སྟེ་ཞེས་གསུངས་པ་ནི། བྱམས་པས་སྨྲས་པ་ཞེས་པ་ནས། མཚན་མ་མེད་པར་བྱས་ཏེ། ཡོངས་སུ་བསྔོ་བར་བྱའོ་ཞེས་པའི་བར་གྱིས་བསྟན་ཏོ། ། དོགས་པ་གཅོད་པའི་དོན་དུ་མཚན་མེད་ཀྱི་བསྔོ་བའི་མི་མཐུན་ཕྱོགས་མཚན་བཅས་ངོས་བཟུང་བ་ནི། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་ནི་དམིགས་པའི་འདུ་ཤེས་ཅན་དང་མཚན་མའི་འདུ་ཤེས་ཅན་གྱིས་ཡོངས་སུ་བསྔོ་བ་དོན་ཆེ་བར་མ་གསུངས་སོ་ཞེས་པ་ནས། དེ་དེ་ལྟར་ཡོངས་སུ་བསྔོས་ན། དེ་བཞིན་གཤེགས་པ་ལ་སྐུར་པ་བཏབ་པར་འགྱུར་རོ། ། དེ་བཞིན་གཤེགས་པས་གསུངས་པ་བཞིན་དུ་སྨྲས་པ་ཡང་མ་ཡིན་ནོ། ། ཆོས་བཞིན་དུ་སྨྲ་བ་ཡང་མ་ཡིན་པར་འགྱུར་ཏེ་ཞེས་པའི་བར་གྱིས་གསུངས་སོ། །
འགྲེས་དྲུག་པས། སངས་རྒྱས་རྗེས་སུ་ཡི་རང་གི་བསྔོ་བ་སྟོན་པ་ནི། དེ་ལ་བྱང་ཆུབ་སེམས་དཔའི་ཐེག་པའི་རིགས་ཀྱི་བུའམ་རིགས་ཀྱི་བུ་མོས་ཇི་ལྟར་ན་འདས་པ་དང་མ་བྱོན་པ་དང་ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱིས་དགེ་བའི་རྩ་བ་རྣམས་ལ་རྗེས་སུ་ཡི་རང་སྟེ་ཡོངས་སུ་བསྔོ་བར་བྱ་ཞེས་པ་ནས། དེ་བཞིན་གཤེགས་པས་གསུངས་པ་བཞིན་དུ་སྨྲ་བ་དང༌། ཆོས་བཞིན་དུ་སྨྲ་བར་འགྱུར་རོ། ། དེ་ལྟར་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ཡོངས་སུ་བསྔོ་བ་དེ་དུག་མེད་ཅིང་བདུད་རྩིའི་མཐར་ཕྱིན་པར་འགྱུར་རོ་ཞེས་པའི་བར་གྱིས་གསུངས་སོ། ། འགྲེས་བདུན་པས་ཁམས་གསུམ་དུ་གཏོགས་པ་མ་ཡིན་པའི་བསྔོ་བ་བསྟན་པ་ནི། གཞན་ཡང་བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུའམ་རིགས་ཀྱི་བུ་མོས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་དགེ་བའི་རྩ་བ་རྣམས་འདི་ལྟར་ཡོངས་སུ་བསྔོ་བར་བྱ་སྟེ་ཞེས་སོགས་ཀྱིས་གསུངས་ཏེ། གཟུགས་ནས་རྣམ་མཁྱེན་གྱི་བར་ཁམས་གསུམ་དུ་མ་གཏོགས་པ་དང་དུས་གསུམ་དུ་མ་གཏོགས་པའི་ཚུལ་གྱིས་བསྔོ་བ་ནི་བསྔོ་བ་ཡང་དག་པའོ་ཞེས་སྟོན་ནོ། ། ཁམས་གསུམ་དུ་མ་གཏོགས་པ་དང༌།
དུས་གསུམ་དུ་མ་གཏོགས་པ་ནི་མཚན་མའི་ཚུལ་ལམ་དམིགས་པའི་ཚུལ་གྱིས་ཡོངས་སུ་བསྔོ་བར་མི་ནུས་སོ། ། དེའི་གཏན་ཚིགས་བཤད་པ་ནི། དེ་ཅིའི་ཕྱིར་ཞེ་ན། དེ་ལ་རང་བཞིན་མེད་དེ་ཞེས་པའི་ཚུལ་དུ་གཟུགས་ལ་སྦྱར་བ་དེ་བཞིན་དུ་རྣམ་མཁྱེན་གྱི་བར་དང་ཁམས་གསུམ་གྱི་བར་དུ་སྦྱར་ནས། དེ་ལྟར་ཤེས་ན་བྱང་ཆུབ་སེམས་དཔའ་སེམས་དཔའ་ཆེན་པོའི་བསྔོ་བ་དུག་མེད་པ་ཡིན་ཏེ། བདུད་རྩིའི་མཐའ་ཕྱིན་ཏོ་ཞེས་པ་ནི་དོན་བསྡུ་བའོ། ། འགྲེས་བརྒྱད་པས་ཁམས་གསུམ་དུ་མ་གཏོགས་པའི་ཚུལ་དུ་བསྔོ་བ་ལས་གཞན་དུ་མཚན་མའི་ཚུལ་གྱིས་བསྔོས་ན་ཉེས་པ་དང་བཅས་པ་ཡིན་ནོ་ཞེས་སྟོན་པ་སྟེ། བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུའམ་རིགས་ཀྱི་བུ་མོས་མཚན་མའི་ཚུལ་ལམ་དམིགས་པའི་ཚུལ་གྱིས་དགེ་བའི་རྩ་བ་དེ་དག་ཡོངས་སུ་བསྔོ་ན་ལོག་པར་ཡོངས་སུ་བསྔོ་བ་ཡིན་གྱི་ཡང་དག་པ་ཡོངས་སུ་བསྔོ་བ་མ་ཡིན་ནོ་ཞེས་པ་ནས། མངོན་པར་རྫོགས་པར་འཚང་རྒྱ་བར་མི་འགྱུར་རོ་ཞེས་པའི་བར་གྱིས་གསུངས་སོ། ། གཏན་ཚིགས་ནི་དེ་ཅིའི་ཕྱིར་ཞེ་ན་ཞེས་པ་ནས།
དེ་ལྟར་ཡོངས་སུ་བསྔོ་བ་དེ་ནི་དུག་དང་བཅས་པའི་ཕྱིར་རོ་ཞེས་པས་བསྟན་ཏོ། ། འགྲེས་དགུ་པ་ནི། གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་པ་ནས། རབ་འབྱོར་ཁྱོད་སྟོན་པའི་བྱ་བ་བྱེད་པ་ཡིན་ནོ། ། ཞེས་པའི་བར་གྱིས་བསྟན་ཏེ། རབ་འབྱོར་གྱིས་གོང་དུ་མཚན་མ་མེད་པའི་ཚུལ་གྱིས་བསྔོ་བ་བཤད་པ་འདི་ཉིད་ལ་བསྟོད་པ་མཛད་ནས་ཆོས་ཉིད་ཀྱི་ཚུལ་དུ་མི་དམིགས་པར་བསྔོ་བར་གསུངས་པ་ནི། སྟོན་པའི་བྱ་བ་བྱེད་པ་ཡིན་ནོ་ཞེས་སྟོན་ནོ། ། འདི་ནི་བསོད་ནམས་ཆེན་པོ་འབྱུང་བའི་བསྔོ་བ་ཆུང་འབྲིང་ཆེན་པོ་གསུམ་བསྟན་ཏེ། དེ་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་དགེ་བ་བཅུའི་ལས་ཀྱི་ལམ་ལ་བཀོད་པ་བས་ཆགས་པ་མེད་པའི་བསྔོ་བ་བསོད་ནམས་ཆེ་བར་བསྟན་པ་ནི་དང་པོའོ། ། སེམས་ཅན་དེ་དག་རྒྱུན་དུ་ཞུགས་པ་ནས་རང་བྱང་ཆུབ་ལ་བཀོད་པ་བས།
ཆགས་པ་མེད་པའི་བསྔོ་བ་བསོད་ནམས་ལྷག་པ་ཞེས་བྱ་བ་ནི་གཉིས་པའོ། ། སྟོང་གསུམ་གྱི་སེམས་ཅན་ཐམས་ཅད་དང་ཕྱོགས་བཅུའི་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་བྱང་ཆུབ་སེམས་དཔར་འགྱུར་བ་རྣམས་ལ། ཕྱོགས་བཅུའི་སེམས་ཅན་ཐམས་ཅད་ཀྱིས་དེ་དག་རེ་རེ་ལའང་རྐྱེན་བཞི་དང་བདེ་བའི་ཡོ་བྱད་ཐམས་ཅད་ཀྱིས་བསྐལ་པ་གངྒཱའི་ཀླུང་གི་བྱེ་མ་སྙེད་དུ་བསྙེན་བཀུར་བྱས་པའི་བསོད་ནམས་ལས། མ་ཆགས་པའི་བསྔོ་བ་ལྷག་པར་བསྟན་པ་ནི་གསུམ་པའོ། ། བསོད་ནམས་ཆེན་པོ་འབྱུང་བའི་འགྲེས་དང་པོ་ནི། བཅོམ་ལྡན་འདས་གལ་ཏེ་བསོད་ནམས་བགྱི་བའི་དངོས་པོ་དེ་ལ་གཟུགས་སུ་མཆིས་ལགས་ན་ནི་ཞེས་པ་ནས། དཔེ་དང་རྒྱུར་ཡང་མི་བཟོད་དོ་ཞེས་པའི་བར་གྱིས་བསྟན་ཏོ། ། དེ་དག་གི་འཐད་པའི་གཏན་ཚིགས་བཀོད་པ་ནི། དེ་ཅིའི་ཕྱིར་ཞེ་ན། དེ་ནི་འདི་ལྟར་རིགས་ཀྱི་བུའམ་རིགས་ཀྱི་བུ་མོ་གང་དགེ་བ་བཅུའི་ལས་ཀྱི་ལམ་དང་ལྡན་པར་གྱུར་པ་དང༌།
བསམ་གཏན་བཞི་དང་ཞེས་པ་ནས། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་ཡོངས་སུ་བསྔོ་བ་ཤིན་ཏུ་ཆེའོ་ཞེས་པའི་བར་གྱིས་བསྟན་ཏེ། དམིགས་པའི་འདུ་ཤེས་ཅན་གྱིས་བསྔོ་བ་ལས་མཚན་མ་མེད་པའི་ཚུལ་གྱིས་བསྔོ་བ་ཁྱད་པར་དུ་འཕགས་པར་སྟོན་ནོ། ། དེའི་འོག་ཏུ་སུམ་ཅུ་རྩ་གསུམ་ནས་བཟུང་སྟེ། འོག་མིན་གྱི་བར་གྱི་ལྷ་རྣམས་ཀྱིས་དམིགས་པ་མེད་པའི་བསྔོ་བ་ལ་བསྟོད་པ་མཛད་པའི་འགྲེས་དང༌། སྟོང་གསུམ་གྱི་སེམས་ཅན་བྱང་ཆུབ་ཏུ་ཞུགས་པ་དེ་དག་གིས་སངས་རྒྱས་ཉན་རང་དང་བཅས་པའི་དགེ་བ་ལ་དམིགས་བཅས་ཀྱིས་རྗེས་སུ་ཡི་རང་བ་དང་བསྔོ་བ་ལས་བྱང་ཆུབ་ཏུ་ཞུགས་པའི་གང་ཟག་གཅིག་གིས་དེ་དག་གི་དགེ་བ་ལ་དམིགས་མེད་ཀྱི་རྗེས་སུ་ཡི་རང་བ་དང་བསྔོ་བ་ཁྱད་པར་འཕགས་པའི་འགྲེས་དང་གཉིས་ཀྱིས་བསྟན་ཏོ། ། དང་པོ་ནི། དེ་ནས་ལྷའི་དབང་པོ་བརྒྱ་བྱིན་སུམ་ཅུ་རྩ་གསུམ་གྱི་རིས་ཀྱི་ལྷའི་བུ་སྟོང་ཕྲག་ཏུ་མ་དང་འགྲོགས་ཏེ། ལྷ་རྫས་ཀྱི་མེ་ཏོག་དང་ཞེས་པ་ནས། རིགས་ཀྱི་བུ་མོ་སྔ་མ་ཐབས་མཁས་པ་དང་མི་ལྡན་པ་དམིགས་པའི་སྤྱོད་པ་ཅན་དེ་དག་གི་དགེ་བའི་རྩ་བ་དེ་དག་ཟིལ་གྱིས་མནན་པ་ངོ་མཚར་ཆེའོ་ཞེས་སྒྲར་བསྒྲགས་ཏེ་དབྱིངས་སུ་བརྗོད་དོ་ཞེས་པའི་བར་གྱིས་བསྟན་ཏོ། །
གཞུང་འདི་དག་གི་དོན་ནི་སུམ་ཅུ་རྩ་གསུམ་ནས་བཟུང་ནས། འོག་མིན་གྱི་བར་གྱི་ལྷ་རྣམས་ཀྱིས་བཅོམ་ལྡན་འདས་ལ་ལྷ་རྫས་ཀྱིས་མཆོད་ནས། དམིགས་སུ་མ་མཆིས་པ་དང༌། མཚན་མ་མ་མཆིས་པ་དང༌། མངོན་པར་ཞེན་པ་བགྱིད་པ་མ་མཆིས་པའི་ཚུལ་གྱིས་བསྔོ་བ་ཁྱད་པར་དུ་འཕགས་པར་བསྟོད་པ་མཛད་དོ། ། ཞེས་པའི་དོན་ནོ། ། འགྲེས་གཉིས་པ་ནི། དེ་ནས་བཅོམ་ལྡན་འདས་ཀྱིས་རྒྱལ་ཆེན་བཞིའི་རིས་ཀྱི་ལྷ་རྣམས་དང༌། སུམ་ཅུ་རྩ་གསུམ་གྱི་རིས་ཀྱི་ལྷ་རྣམས་དང་ཞེས་པ་ནས། དམིགས་སུ་མེད་པའི་ཚུལ་གྱིས་བསྔོ་བ་འདི་ནི་མཆོག་ཅེས་བྱའོ་ཞེས་སོགས་ཁྱད་པར་དུ་འཕགས་པའི་རྣམ་གྲངས་བཅུ་གསུམ་གསུངས་པས་བསྟན་ཏོ། །
འདིས་ནི་སྟོང་གསུམ་གྱི་སེམས་ཅན་ཇི་སྙེད་བླ་མེད་བྱང་ཆུབ་ཏུ་བཅུག་པ་ཞིག་གིས། ཕྱོགས་བཅུ་དུས་གསུམ་གྱི་སངས་རྒྱས་ཉན་རང་དང་བཅས་པའི་སེམས་བསྐྱེད་པ་ནས་བཟུང་སྟེ། དམ་པའི་ཆོས་མ་ནུབ་ཀྱི་བར་གྱི་དམིགས་བཅས་ཀྱི་རྗེས་སུ་ཡི་རང་བ་དང་བསྔོ་བ་ལས། སེམས་ཅན་གཅིག་བྱང་ཆུབ་ཏུ་ཞུགས་པའི་དམིགས་མེད་ཀྱི་རྗེས་སུ་ཡི་རང་དང་བསྔོ་བ་ཁྱད་པར་དུ་འཕགས་སོ་ཞེས་བསྟན་ཏོ། ། རྗེས་སུ་ཡི་རང་ལ་དྲི་བ་དང༌། ལན་གཉིས་ཀྱིས་བསྟན་ཏེ། དང་པོ་ནི། གོང་དུ་དམིགས་པ་མེད་པའི་རྗེས་སུ་ཡི་རང་ཁྱད་པར་དུ་འཕགས་པར་བསྟན་པ་ལ་དྲི་བ་སྟེ། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་འདི་སྐད་ཅེས་གསོལ་ཏོ་ཞེས་པ་ནས། མཉམ་པ་མ་མཆིས་པ་དང༌།
མཉམ་པ་དང་མཉམ་པར་གྱུར་པ་ལགས་ཞེས་པའི་བར་གྱིས་བསྟན་ཏོ། ། ལན་ལ་རྗེས་སུ་ཡི་རང་སྟོན་པའི་འགྲེས་གསུམ་སྟེ། དགེ་བའི་རྩ་བ་དེ་དང་ལེན་གཏོང་མི་དམིགས་པར་རྟོགས་པའི་སྒོ་ནས་རྗེས་སུ་ཡི་རང་བའི་འགྲེས་དང༌། རྣམ་པར་གྲོལ་བར་རྟོགས་པའི་སྒོ་ནས་རྗེས་སུ་ཡི་རང་བའི་འགྲེས་དང༌། ཕྱོགས་བཅུའི་སངས་རྒྱས་ལ་བསྙེན་བཀུར་བྱས་པའི་དགེ་བ་མི་དམིགས་པའི་རྗེས་སུ་ཡི་རང་ལྷག་པར་བསྟན་པའི་འགྲེས་སོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། ནམ་རིགས་ཀྱི་བུའམ་རིགས་ཀྱི་བུ་མོ་དེས་འདས་པ་དང༌། མ་བྱོན་པ་དང་ཞེས་པ་ནས། མི་མཉམ་པ་དང་མཉམ་པ་ཞེས་བྱའོ། །
ཞེས་པའི་བར་གྱིས་གསུངས་ཏེ། དེ་ལ་མི་ལེན་མི་གཏོང་ཞེས་སོགས་ཀྱི་དོན་ནི། དགེ་བའི་རྩ་བ་ཐམས་ཅད་དེ་བཞིན་ཉིད་དུ་རོ་གཅིག་པས་གཏོང་ལེན་མི་དམིགས་དང༌། སློབ་མི་སློབ་དང༌། དམིགས་པ་ཡོད་མེད་དང༌། སྐྱེ་འགག་སོགས་གང་དུ་ཡང་གྲུབ་པ་མེད་པས་སྤྲོས་པ་མེད་པའི་ཆོས་ཉིད་དེ་བཞིན་ཉིད་ཇི་ལྟ་བ་བཞིན་དུ་རྗེས་སུ་ཡི་རང་བར་བྱའོ་ཞེས་པའི་དོན་ནོ། ། འགྲེས་གཉིས་པ་ནི་རབ་འབྱོར་གཞན་ཡང་བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུའམ་རིགས་ཀྱི་བུ་མོས་འདས་པ་དང༌། མ་འོངས་པ་དང་ཞེས་པ་ནས། རབ་འབྱོར་རྗེས་སུ་ཡི་རང་བ་དེ་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འཚང་རྒྱའོ་ཞེས་པའི་བར་ཏེ་ཕྱོགས་བཅུ་དུས་གསུམ་གྱི་སངས་རྒྱས་ཉན་རང་དང་བཅས་པའི་དང་པོ་སེམས་བསྐྱེད་པ་ནས་དམ་པའི་ཆོས་མ་ནུབ་ཀྱི་བར་དུ་ཕྱིན་དྲུག་དང༌། ཟག་མེད་ཀྱི་ཕུང་པོ་ལྔ་དང༌།
སངས་རྒྱས་ཀྱི་ཆོས་ཇི་སྙེད་དང༌། སེམས་ཅན་ཐམས་ཅད་ཀྱི་དགེ་བ་ཇི་སྙེད་པ་ལ་རྗེས་སུ་ཡི་རང་བར་བྱའོ། ། ཚུལ་ཇི་ལྟར་རྗེས་སུ་ཡི་རང་ན། རྣམ་པར་གྲོལ་བ་སྟེ། གདོད་མ་ནས་རང་བཞིན་གྱིས་རྣམ་པར་དག་པར་རྟོགས་པར་བྱས་ནས་རྗེས་སུ་ཡི་རང་བར་བྱའོ། ། ཆོས་གང་དང་གང་རྣམ་པར་དག་པར་རྟོགས་པར་བྱ་ཞེ་ན། ཕུང་པོ་ལྔ་དང༌། ཁམས་དང༌། སྐྱེ་མཆེད་དང༌། རྟེན་ཅིང་འབྲེལ་བར་འབྱུང་བ་དང༌།
སྦྱིན་པ་ནས་མ་འདྲེས་པ་བཅོ་བརྒྱད་ཀྱི་བར་དང༌། ཟག་མེད་ཀྱི་ཕུང་པོ་ལྔ་དང༌། དུས་གསུམ་དང་ཐེག་གསུམ་གྱི་མྱང་འདས་རྣམས། རྣམ་པར་དག་པར་རྟོགས་པར་བྱའོ། ། དེ་དག་གདོད་མ་ནས་རྣམ་པར་དག་པས་བཅིངས་གྲོལ་དང༌། ཞེན་མ་ཞེན་དང༌། ཀུན་ནས་ཉོན་མོངས་པ་མེད་པ་དང༌། རྣམ་པར་བྱང་བ་མེད་པ་དང༌། མ་སྐྱེས་པ་དང༌། མ་བྱུང་བ་དང༌།
མ་འགགས་པ་དང༌། འཕོ་བ་དང༌། འཇིག་པ་མེད་པར་རྟོགས་པའི་ཚུལ་ལ་རྗེས་སུ་ཡི་རང་བ་ནི་མཆོག་ཏུ་བསྟན་པའོ། ། འགྲེས་གསུམ་པ་ནི། རབ་འབྱོར་གཞན་ཡང་ཤར་ཕྱོགས་ཀྱི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་དག་ན། སངས་རྒྱས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་གང་ཇི་སྙེད་ཅིག་བཞུགས་པ་ཞེས་པ་ནས། བསྔོ་བའི་ལེའུ་ཡོངས་སུ་རྫོགས་པའི་བར་དུ་གསུངས་སོ། ། ཕྱོགས་བཅུའི་སངས་རྒྱས་ཉན་ཐོས་ཀྱི་དགེ་འདུན་དང་བཅས་པ་ལ་འགའ་ཞིག་གིས་ཇི་སྲིད་འཚོའི་བར་དུ་བསྙེན་བཀུར་བྱས་པ་དང༌། དམིགས་བཅས་ཀྱི་སྒོ་ནས་སྦྱིན་སོགས་དྲུག་ལ་སྤྱོད་པ་བས། མི་དམིགས་པའི་ཚུལ་གྱིས་རྗེས་སུ་ཡི་རང་བ་མཆོག་ཏུ་བསྟན་པའོ། །
བསོད་ནམས་ཆེན་པོ་འབྱུང་བའི་འགྲེས་ཡན་ཆད་མངོན་རྟོགས་རྒྱན་ཏུ་ཡང་བསྟན་ལ། ལྷག་མ་རྣམས་ནི་རྒྱན་གྱིས་མ་བསྡུས་སོ། ། རྗེས་སུ་ཡི་རང་བ་དང་བསྔོ་བའི་ལེའུ་སྟེ་ཉི་ཤུ་རྩ་ལྔ་པ་རྣམ་པར་བཤད་པའོ།། ༈ ཉེར་དྲུག་པ་བསྒྲུབ་པའི་ལེའུ་བཤད་པ། བསྒྲུབ་པའི་ལེའུ་འདི་ནས་སྒྲུབ་པ་བསྒོམ་ལམ་སྟོན་ཏེ། གོང་དུ་རྗེས་སུ་ཡི་རང་བ་དང༌། བསྔོ་བའི་བསོད་ནམས་རྒྱ་ཆེན་པོ་ཐོས་ནས། ཤཱ་རིའི་བུ་དད་པ་སྐྱེས་ཤིང༌། འཁོར་རྣམས་ཀྱང་དད་པ་བསྐྱེད་པའི་ཕྱིར་དུ་ཚིག་བཅུ་བདུན་གྱིས་ཤེར་ཕྱིན་ལ་བསྟོད་པ་བརྩམས་ཏེ། དེ་ནས་ཚེ་དང་ལྡན་པ་ཤ་ར་དྭ་ཏིའི་བུས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ནི་རྣམ་པར་དག་པའི་སླད་དུ་སྣང་བར་བགྱི་ཞེས་པ་ནས། ངོ་བོ་ཉིད་སྟོང་པ་ཉིད་ཀྱི་སླད་དུ་ཆོས་ཐམས་ཅད་ཀྱི་ངོ་བོ་ཉིད་སྟོན་པའོ་ཞེས་པའི་བར་གྱིས་གསུངས་སོ། ། ཚིག་བཅུ་བདུན་གྱིས་བསྟོད་པ་ནི། རྣམ་པར་དག་པའི་སླད་དུ་ཞེས་པ་ནི་དང་པོའོ། ། ཕྱག་བགྱི་བར་འོས་པ་ནི་གཉིས་པའོ། ། མ་གོས་པ་ནི་བཞི་པའོ། ། རབ་རིབ་མ་མཆིས་པ་ནི་ལྔ་པའོ། ། མཆོག་ཏུ་བགྱིད་པ་ནི་དྲུག་པའོ། ། བདེ་བར་བགྱིད་པ་ནི་བདུན་པའོ། ། མཆོག་ཏུ་བགྱིད་པ་ནི་བརྒྱད་པའོ། །
ཤུལ་སྟོན་པ་ནི་དགུ་པའོ། ། ཐམས་ཅད་མཁྱེན་པ་ཉིད་དུ་བགྱིད་པ་ནི་བཅུ་པའོ། ། སངས་རྒྱས་ཀྱི་ཆོས་བསྐྱེད་པ་ནི་བཅུ་གཅིག་པའོ། ། མ་སྐྱེས་མ་འགགས་པ་ནི་བཅུ་གཉིས་པའོ། ། འཁོར་བའི་གཉེན་པོ་ནི་བཅུ་གསུམ་པའོ། ། མགོན་དུ་བགྱིད་པ་ནི་བཅུ་བཞི་པའོ། ། སྟོབས་བཅུ་བགྱིད་པ་ནི་བཅོ་ལྔ་པའོ། ། ཆོས་ཀྱི་འཁོར་ལོ་བསྐོར་བ་ནི་བཅུ་དྲུག་པའོ། ། ཆོས་ཐམས་ཅད་ཀྱི་ངོ་བོ་ཉིད་སྟོན་པ་ནི་བཅུ་བདུན་པའོ། ། གོང་དུ་ཤེར་ཕྱིན་ལ་ཚིག་བཅུ་བདུན་གྱིས་བསྟོད་པ་མཛད་པ་ནི།
ཤེར་ཕྱིན་ལ་ཇི་ལྟར་གུས་པར་བྱ་བ་ཡིན་ཞེས་དྲིས་པ་ན། བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཞེས་པ་ནས། ཇི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་པར་བགྱི་ཞེས་པའི་བར་གྱིས་བསྟན་ཏེ། འདིས་ཇི་ལྟར་གུས་པར་བྱ་ཞེས་དྲི་བ་ཡིན་གྱི། ཇི་ལྟར་གནས་པར་བྱ་ཞེས་དྲི་བ་མ་ཡིན་ཏེ། དེ་ནི་བརྒྱ་བྱིན་གྱི་དྲི་བ་ལན་དང་བཅས་པས་བསྟན་ཟིན་པའི་ཕྱིར་རོ། ། གུས་པར་བྱ་བའི་ཚུལ་སྟོན་པ་ནི། བཅོམ་ལྡན་འདས་ཀྱི་བཀའ་སྩལ་པ། ཤཱ་རིའི་བུ་སྟོན་པ་ལ་ཇི་ལྟར་བྱ་བ་དེ་བཞིན་དུ་ཞེས་པ་ནས། ཕྱག་བྱའོ་ཞེས་པའི་བར་གྱིས་བསྟན་ཏོ། །
གཏན་ཚིགས་ནི། དེ་ཅིའི་ཕྱིར་ཞེ་ན། ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་ཀྱང་སྟོན་པ་ཡིན་ཏེ། སྟོན་པ་ཡང་གཞན་མ་ཡིན་ཞེས་པ་ནས་སྟོན་པའོ་ཞེས་པའི་བར་གྱིས་གསུངས་སོ། ། གཏན་ཚིགས་དེའི་ཡང་འཐད་པ་སྟོན་པ་ནི། དེའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ལས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་འབྱུང་ངོ་ཞེས་པ་ནས། རྣམ་པ་ཐམས་ཅད་མཁྱེན་པ་འབྱུང་ངོ་ཞེས་པའི་བར་དུ་གསུངས་སོ། ། མངོན་རྟོགས་རྒྱན་ལས། དེ་ཡི་ངོ་བོ་ཉིད་མཆོག་ཉིད། ། ཅེས་གསུངས་པ་ལ་ངོ་བོ་ཉིད་ཀྱི་དོན་བསྟན་ཟིན་ཏོ། །
མཆོག་ཉིད་ཀྱི་དོན་བསྟན་པ་ནི། དེ་ནས་ལྷའི་དབང་པོ་བརྒྱ་བྱིན་འདི་སྙམ་དུ་གྱུར་ཏེ། བཙུན་པ་ཤ་ར་དྭ་ཏིའི་བུའི་ཞུ་བ་འདི་གང་ལས་སྐྱེས་ཞེས་སོགས་ཀྱིས་སྟོན་ཏེ། རྗེས་སུ་ཡི་རང་དང་བསྔོ་བ་ཡང་ཤེར་ཕྱིན་གྱིས་ཟིན་པས། དམིགས་བཅས་ཀྱི་དགེ་བ་ལས་ཁྱད་པར་དུ་འཕགས་པར་གསུངས་པ་དེ་ལྟར་ན་ཤེར་ཕྱིན་ཉིད་ཐམས་ཅད་ཀྱི་གཙོ་བོ་ཡིན་པའི་ཕྱིར། ཁྱད་པར་བྱེད་ཆོས་གང་གི་གཙོ་བོར་གྱུར་པ་ཡིན་སྙམ་ནས་ཞུ་བ་སྐྱེས་སོ་ཞེས་པའི་དོན་ནོ། ། ཁྱད་པར་བྱེད་ཆོས་དངོས་སྟོན་པ་ནི། ཀཽ་ཤི་ཀ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཞེས་པ་ནས། ཟིལ་གྱིས་གནོན་ནོ་ཞེས་པའི་བར་གྱིས་བསྟན་ཏོ། ། ཕར་ཕྱིན་གཞན་ལས་ཤེར་ཕྱིན་གཙོ་བོ་ཡིན་པར་དཔེའི་སྒོ་ནས་སྟོན་པ་ནི།
ཀཽ་ཤི་ཀ་འདི་ལྟ་སྟེ་དཔེར་ན་ཞེས་སོགས་ཏེ། དཔེ་དོན་སྦྱར་བ་དང༌། གཙོ་བོའི་དོན་རྒྱས་པར་བཤད་པ་གཉིས་ཀྱིས་བསྟན་པའི་དང་པོ་ནི། དམུས་ལོང་བརྒྱའམ་ཞེས་པ་ནས། འཇུག་པར་ལྟ་ག་ལ་ནུས་ཞེས་པའི་བར་གྱིས་བསྟན་ཏོ། ། གཉིས་པ་ནི་ཀཽ་ཤི་ཀ་ཕ་རོལ་ཏུ་ཕྱིན་པ་ལྔ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི། ཀཽ་ཤི་ཀ་དེ་བས་ན་ཞེས་པ་ནས། གོང་ན་མེད་པ་ཞེས་བྱའོ་ཞེས་པའི་བར་གྱིས་བསྟན་ཏོ། ། ཀུན་ལ་མངོན་པར་འདུ་མི་བྱེད་ཅེས་པའི་ཚིག་གི་དོན་བཤད་པ་ནི།
དེས་ན་ཚེ་དང་ལྡན་པ་ཤ་ར་དྭ་ཏིའི་བུས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་སོགས་ཀྱིས་གསུངས་ཏེ། དོན་དམ་པར་བསྒྲུབ་ཏུ་མེད་པར་རྟོགས་པའི་ཚུལ་གྱིས་ཤེར་ཕྱིན་མངོན་པར་སྒྲུབ་པར་བསྟན་པའི་འགྲེས་དང༌། དེའི་གཏན་ཚིགས་བསྟན་པའི་འགྲེས་གཉིས་ཀྱིས་བསྟན་ཏོ། ། དང་པོ་ནི། བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་དེ་ཇི་ལྟར་མངོན་པར་སྒྲུབ་པར་བགྱི། ། བཅོམ་ལྡན་འདས་ཀྱིས་བཀའ་སྩལ་པ་ཞེས་སོགས་ཀྱིས་གསུངས་ཏེ། དོན་དམ་པར་གཟུགས་ནས་རྣམ་མཁྱེན་གྱི་བར་བསྒྲུབ་ཏུ་མེད་པར་རྟོགས་པའི་ཚུལ་གྱིས་ཤེར་ཕྱིན་མངོན་པར་བསྒྲུབ་པར་བྱའོ་ཞེས་པའི་ཚུལ་གྱིས་བསྟན་པ་ཡིན་ནོ། ། གཉིས་པ་དེའི་འཐད་པ་བསྟན་པའི་འགྲེས་ལ་གཉིས་ལས་དང་པོ་དྲི་བ་ནི། གསོལ་པ་བཅོམ་ལྡན་འདས་ཇི་ལྟར་གཟུགས་མངོན་པར་བསྒྲུབ་པ་མ་མཆིས་པའི་སླད་དུ་ཤེས་རབ་ཀྱི་ཕ་རོལ་ཏུ་ཕྱིན་པ་མངོན་པར་སྒྲུབ་པར་བགྱི་ཞེས་པ་ནས་བརྩམས་ནས་རྣམ་མཁྱེན་གྱི་བར་དུ་དྲིས་པས་བསྟན་ཏོ། ། ལན་ནི་བཅོམ་ལྡན་འདས་ཀྱིས་བཀའ་སྩལ་པ།
གཟུགས་མངོན་པར་འདུ་བྱ་བ་མེད་པས་ཤེས་རབ་ཀྱི་ཕ་རོལ་ཏུ་ཕྱིན་པ་མངོན་པར་བསྒྲུབ་པར་བྱའོ་ཞེས་སོགས་ཏེ། གཟུགས་ནས་རྣམ་མཁྱེན་གྱི་བར་མངོན་པར་འདུ་བྱ་བ་མེད་པ་དང༌། སྐྱེ་བ་མེད་པ་དང༌། འགག་པ་མེད་པ་དང༌། དམིགས་པ་མེད་པ་དང༌། འཇིག་པ་མེད་པ་སྟེ། སྒྲོ་འདོགས་གཅོད་ཚུལ་རྣམ་པ་ལྔའི་སྒོ་ནས་སྟོང་པ་ཉིད་དུ་རྟོགས་པའི་ཚུལ་གྱིས་བསྒྲུབ་པར་བྱའོ་ཞེས་པའི་དོན་ནོ། ། ཆོས་རྣམས་དམིགས་སུ་མེད་པར་ནི། གཏོད་པར་བྱེད་པ་ཞེས་པའི་དོན་སྟོན་པ་ལ་གཉིས་ལས། དྲི་བ་ནི།
བཅོམ་ལྡན་འདས་དེ་ལྟར་མངོན་པར་བསྒྲུབ་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ཆོས་གང་ཐོབ་པར་བགྱིད་ཅེས་པའོ། ། ལན་ལ་མདོར་བསྟན་རྒྱས་བཤད་གཉིས་ལས། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། གྲངས་སུ་འགྲོའོ་ཞེས་པའི་བར་གྱིས་བསྟན་ཏོ། ། རྒྱས་པར་བཤད་པ་ལ། གང་ཐོབ་པར་མི་བྱེད་པ་བསྟན་པའི་འགྲེས་དང༌། ཐོབ་པར་བྱེད་པ་བསྟན་པའི་འགྲེས་དང༌། གཉིས་འཛིན་གྱི་འདུ་ཤེས་ལས་ཤེར་ཕྱིན་ལས་རིང་དུ་འགྱུར་བར་བསྟན་པའི་འགྲེས་དང༌། ཤེར་ཕྱིན་ལ་ཡིད་ཆེས་པ་མ་ཡིན་པའི་འགྲེས་དང༌།
ཆེ་ཆུང་སོགས་ཀྱི་བྱེད་པ་མི་དམིགས་པར་བསྟན་པའི་འགྲེས་དང་ལྔའོ། ། དང་པོ་ལ་གོང་དུ་ཆོས་གང་ཡང་ཐོབ་པར་མི་བྱེད་པ་དེའི་ཚེ་ཞེས་བསྟན་པ་ལ་དྲི་བ་ལན་དང་བཅས་པས་གསུངས་ཏེ། གསོལ་པ་བཅོམ་ལྡན་འདས་ཆོས་ཐམས་ཅད་ཐོབ་པར་མི་བགྱིད་པ་གང་ལགས། བཅོམ་ལྡན་འདས་ཀྱིས་བཀའ་སྩལ་པ་མི་དགེ་བའི་ཆོས་རྣམས་མི་བྱེད་དོ་ཞེས་པ་ནས། དེའི་ཕྱིར་ཆོས་གང་ཡང་ཐོབ་པར་བྱེད་པ་མ་ཡིན་ནོ་ཞེས་པའི་བར་གྱིས་བསྟན་ཏོ། ། དེ་ལ་བརྒྱ་བྱིན་གྱིས་དོགས་པ་འགོད་པ་ནི། དེ་ནས་ལྷའི་དབང་པོ་བརྒྱ་བྱིན་གྱིས་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱང་ཐོབ་པར་མི་བགྱིད་དམ་ཞེས་པའི་བར་རོ། ། དོན་དམ་པའི་དབང་དུ་བྱས་ནས། བཅོམ་ལྡན་འདས་ཀྱིས་ལན་བཀའ་སྩལ་པ་ནི།
བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། ཐོབ་པར་མི་བྱེད་དམིགས་པར་མི་བྱེད་ཅེས་པའི་བར་དུ་གསུངས་སོ། ། དོན་དམ་པར་ཐོབ་པར་མི་བྱེད་པའི་གཏན་ཚིགས་ཞིབ་ཏུ་བཤད་པའི་ཕྱིར་དུ་ཞུས་པ་ནི་བརྒྱ་བྱིན་གྱིས་གསོལ་པ། བཅོམ་ལྡན་འདས་ཇི་ལྟར་ན་ཞེས་པ་ནས། མི་བགྱིད་པ་ལགས་ཞེས་པའི་བར་རོ། ། བཅོམ་ལྡན་འདས་ཀྱིས་ལན་གསུངས་པ་ནི། རྣམ་མཁྱེན་ལ་མིང་དང་མཚན་མར་འཛིན་པའི་ཚུལ་གྱིས་ཐོབ་པར་མི་བྱེད་དོ་ཞེས་སྟོན་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཀཽ་ཤི་ཀ་ཞེས་པ་ནས། དེ་བཞིན་དུ་ཐོབ་པར་མི་བྱེད་པ་ཡིན་ནོ་ཞེས་པའི་བར་གྱིས་བསྟན་ཏོ། །
འགྲེས་གཉིས་པ་ནི། འོ་ན་ཤེར་ཕྱིན་གྱིས་རྣམ་མཁྱེན་ཐོབ་པར་གསུངས་པ་མི་འཐད་དོ་སྙམ་པའི་དོགས་པ་བཀོད་པ་ནི། བརྒྱ་བྱིན་གྱིས་གསོལ་པ། བཅོམ་ལྡན་འདས་འོ་ན་ཇི་ལྟར་ཐོབ་པར་བགྱི་བ་ལགས་ཞེས་པའོ། ། ལན་གསུངས་པ་ནི། བཅོམ་ལྡན་འདས་ཀྱི་བཀའ་སྩལ་པ་ཞེས་པ་ནས། གང་ཡང་ཐོབ་པར་མི་བྱེད་དོ་ཞེས་པའི་བར་གྱིས་བསྟན་ཏེ། ཆོས་གང་ལ་ཡང་མངོན་པར་མ་ཞེན་པའི་ཚུལ་གྱིས་ཐོབ་པར་བྱེད་ཀྱི། མངོན་པར་ཞེན་པའི་ཚུལ་གྱིས་ཐོབ་པར་བྱེད་པ་མ་ཡིན་ནོ་ཞེས་པའི་དོན་ནོ། ། བཅོམ་ལྡན་འདས་ཀྱིས་གསུངས་པའི་དོན་ལ་བརྒྱ་བྱིན་གྱིས་བསྟོད་པ་མཛད་པ་ནི།
བརྒྱ་བྱིན་གྱིས་གསོལ་པ་ཞེས་པ་ནས། ཉེ་བར་གནས་པ་ངོ་མཚར་ཆེའོ་ཞེས་པའི་བར་གྱིས་བསྟན་ཏོ། ། འགྲེས་གསུམ་པ་ནི། བཅོམ་ལྡན་འདས་ལ་རབ་འབྱོར་གྱིས་ཞུས་པའི་དོན་གྱིས་གསུངས་ཏེ། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་སོགས་ཀྱིས་སྟོན་ཏེ། དོན་ནི། ཐོབ་པར་བགྱིད་པ་དང་མི་བགྱིད་པའི་འདུ་ཤེས་གཉིས་སུ་གྱུར་ན་ཤེས་རབ་ཀྱི་ཕ་རོལ་ཏུ་ཕྱིན་པ་རིང་དུ་དོར་བ་ཡིན་ནོ། ། ཤེར་ཕྱིན་ལ་སྙིང་པོ་མེད་པར་འདུ་ཤེས་ནའང་རིང་དུ་འདོར་བ་ཡིན་ནོ་ཞེས་བསྟན་ཏོ། ། འགྲེས་བཞི་པ་ཡིད་ཆེས་པ་དང༌། ཡིད་ཆེས་པ་མ་ཡིན་པའི་རྣམ་དབྱེའི་འགྲེས་ལ་དྲི་བ་ནི།
གསོལ་པ་བཅོམ་ལྡན་འདས་ཞེས་པ་ནས། ཆོས་གང་ལ་ཡང་ཡིད་མི་ཆེས་པར་འགྱུར་བ་ལགས་ཞེས་པའི་བར་རོ། ། ལན་ལ། ཤེས་རབ་ཀྱི་ཕ་རོལ་ཏུ་ཕྱིན་པ་སྤྲོས་བྲལ་གྱི་དོན་རྟོགས་པ་ལ་ཡིད་ཆེས་པས་གཟུགས་ལ་མངོན་པར་ཞེན་པའི་ཚུལ་གྱིས་ཡིད་ཆེས་པར་མི་འགྱུར་རོ་ཞེས་པ་སྟེ། ཚོར་བ་ནས་རྣམ་མཁྱེན་གྱི་བར་དུ་སྦྱར་ནས་གསུངས་སོ། ། དེའི་འཐད་པ་འཁོར་རྣམས་ལ་ཞིབ་ཏུ་བསྟན་པའི་ཆེད་དུ། རབ་འབྱོར་གྱིས་ཞུས་པའོ། ། བཅོམ་ལྡན་འདས་ཞེས་པ་ནས། མི་འགྱུར་བ་ལགས་ཞེས་པའི་བར་རོ། ། ལན་ནི་བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་གཟུགས་མི་དམིགས་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཡིད་ཆེས་པར་འགྱུར་རོ་ཞེས་སོགས་ཏེ། གཟུགས་བདེན་པར་མི་དམིགས་པས། གཟུགས་བདེན་པར་མི་དམིགས་པར་རྟོགས་པའི་ཤེར་ཕྱིན་ལ་ཡིད་ཆེས་སོ་ཞེས་པའི་དོན་ནོ། ། དེ་བཞིན་དུ་རྣམ་མཁྱེན་གྱི་བར་དུ་སྦྱར་ནས་གསུངས་སོ། ། གོང་དུ་བཤད་པའི་ཤེར་ཕྱིན་ལ་རབ་འབྱོར་གྱིས་བསྟོད་པ་མཛད་པ་ནི། གསོལ་པ་བཅོམ་ལྡན་འདས་འདི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཕ་རོལ་ཏུ་ཕྱིན་པ་ཆེན་པོའོ་ཞེས་པ་སྟེ། ཆོས་ཐམས་ཅད་ལ་རྣམ་པར་རྟོག་པ་སྤངས་པས་འཁོར་གསུམ་དུ་རྟོག་པའི་ཕ་རོལ་ཏུ་ཕྱིན་པས་ཆེན་པོའོ་ཞེས་བསྟོད་པའོ། ། འགྲེས་ལྔ་པ་བྱ་བ་མ་དམིགས་པར་བསྟན་པའི་འགྲེས་ནི། དོན་གཉིས་ཀྱིས་བསྟན་ཏེ། ཤེར་ཕྱིན་ཆེན་པོར་འཇོག་པའི་འཐད་པ་རྒྱས་པར་བསྟན་པ་དང༌།
ཞར་ལ་ཤེར་ཕྱིན་གྱི་མི་མཐུན་ཕྱོགས་བསྟན་པའོ། ། དང་པོ་ལ་དྲི་བ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཅི་སྙམ་དུ་སེམས། རྒྱུ་གང་གིས་ན་ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཆེན་པོ་ཡིན་ཞེས་པའོ། ། ལན་ལ་ཆེ་ཆུང་དུ་མི་བགྱིད་པའི་འགྲེས་དང༌། འདུ་བ་དང་ཡངས་པར་མི་བགྱིད་པའི་འགྲེས་དང༌། ཚད་མཆིས་མ་མཆིས་སུ་མི་བགྱིད་པའི་འགྲེས་དང༌། རྒྱ་ཆེ་ཆུང་དུ་མི་བགྱིད་པའི་འགྲེས་དང༌། མཐུ་དང་ལྡན་མི་ལྡན་དུ་མི་བགྱིད་པའི་འགྲེས་དང་ལྔའོ། །
དང་པོ་ནི། གསོལ་པ་བཅོམ་ལྡན་འདས་གཟུགས་ཆེ་བར་མི་བགྱིད་ཆུང་བར་མི་བགྱིད་ཅེས་པ་ནས། སངས་རྒྱས་ཀྱི་ཆོས་རྣམས་ཆེ་བར་མི་བགྱིད་ཆུང་བར་མི་བགྱིད་ཅེས་པའི་བར་གྱིས་གསུངས་སོ། ། གཉིས་པ་ནི་གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ནི་འདུ་བར་མི་བགྱིད། ཡངས་པར་མི་བགྱིད་ཞེས་པ་ནས། སངས་རྒྱས་ཀྱི་ཆོས་རྣམས་འདུ་བར་མི་བགྱིད་ཡངས་པར་མི་བགྱིད་ཅེས་པའི་བར་དུ་གསུངས་སོ། ། འགྲེས་གསུམ་པ་ནི། གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ནི། གཟུགས་ཚད་མཆིས་པར་མི་བགྱིད་མ་མཆིས་པར་མི་བགྱིད་དོ་ཞེས་པ་ནས། སངས་རྒྱས་ཀྱི་ཆོས་རྣམས་ཚད་མཆིས་པར་མི་བགྱིད་མ་མཆིས་པར་མི་བགྱིད་དོ་ཞེས་པའི་བར་དུ་གསུངས་སོ། །
འགྲེས་བཞི་པ་ནི། གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ནི་གཟུགས་རྒྱ་ཆེན་པོར་མི་བགྱིད། རྒྱ་ཆུང་ངུར་མི་བགྱིད་དོ་ཞེས་པ་ནས། སངས་རྒྱས་ཀྱི་ཆོས་རྣམས་རྒྱ་ཆེན་པོར་མི་བགྱིད་རྒྱ་ཆུང་ངུར་མི་བགྱིད་ཅེས་པའི་བར་དུ་གསུངས་སོ། ། འགྲེས་ལྔ་པ་ནི། གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ནི་གཟུགས་མཐུ་དང་ལྡན་པར་མི་བགྱིད། མཐུ་དང་མི་ལྡན་པར་མི་བགྱིད་དོ་ཞེས་པ་ནས། སངས་རྒྱས་ཀྱི་ཆོས་རྣམས་མཐུ་དང་ལྡན་པར་མི་བགྱིད། མཐུ་མ་མཆིས་པར་མི་བགྱིད་དོ་ཞེས་པའི་བར་དུ་གསུངས་སོ། ། གཏན་ཚིགས་རྒྱས་པར་བསྟན་ཟིན་ཏོ། །
གཏན་ཚིགས་དང་བསྒྲུབ་བྱའི་ཆོས་སྦྱར་ནས་བསྟན་པ་ནི། བཅོམ་ལྡན་འདས་རྣམ་གྲངས་དེས་ན་ཞེས་པ་ནས། ཕ་རོལ་ཏུ་ཕྱིན་པ་ཆེན་པོའོ་ཞེས་པའི་བར་གྱིས་བསྟན་ཏོ། ། གཉིས་པ་ཞར་ལ་ཤེར་ཕྱིན་གྱི་མི་མཐུན་ཕྱོགས་ངོས་བཟུང་བའི་འགྲེས་སྟོན་པ་ལ་ཡང་སྔ་མ་ལྟར་ལྔ་སྟེ། དང་པོ་ནི། ཕྱིན་དྲུག་ལ་བརྟེན་ནས་གཟུགས་ནས་སངས་རྒྱས་ཀྱི་ཆོས་ཀྱི་བར་ཆེ་ཆུང་དུ་མི་བགྱིད་པར་འདུ་ཤེས་པ་ཉིད་མི་མཐུན་ཕྱོགས་སུ་བསྟན་པའི་འགྲེས་དང༌། འགྲེས་གཉིས་པ་ནི་ཕྱིན་དྲུག་ལ་བརྟེན་ནས། གཟུགས་ནས་སངས་རྒྱས་ཀྱི་ཆོས་ཀྱི་བར་འདུ་བ་དང་ཡངས་པར་མི་བགྱིད་པར་འདུ་ཤེས་པ་ཉིད་མི་མཐུན་ཕྱོགས་སུ་བསྟན་པ་དང༌། འགྲེས་གསུམ་པ་ནི་ཕྱིན་དྲུག་ལ་བརྟེན་ནས་གཟུགས་ནས་སངས་རྒྱས་ཀྱི་ཆོས་ཀྱི་བར་ཚད་ཡོད་མེད་དུ་མི་བྱེད་པར་འདུ་ཤེས་པ་ཉིད་མི་མཐུན་ཕྱོགས་སུ་བསྟན་པ་དང༌། འགྲེས་བཞི་པ་ནི།
ཕྱིན་དྲུག་ལ་བརྟེན་ནས་གཟུགས་ནས་སངས་རྒྱས་ཀྱི་ཆོས་ཀྱི་བར་རྒྱ་ཆེ་ཆུང་དུ་མི་བགྱིད་པར་འདུ་ཤེས་པ་ཉིད་མི་མཐུན་ཕྱོགས་སུ་བསྟན་པ་དང༌། འགྲེས་ལྔ་པ་ནི་ཕྱིན་དྲུག་ལ་བརྟེན་ནས་གཟུགས་ནས་སངས་རྒྱས་ཀྱི་ཆོས་ཀྱི་བར་མཐུ་དང་ལྡན་མི་ལྡན་དུ་མི་བྱེད་པར་འདུ་ཤེས་པ་ཉིད་མི་མཐུན་ཕྱོགས་སུ་བསྟན་པའོ། ། དེ་དག་གི་གཏན་ཚིགས་ནི། དེ་ཅིའི་སླད་དུ་ཞེ་ན། གང་གཟུགས་ཆེ་བར་བགྱིད་པའམ་ཆུང་བར་བགྱིད་པ་དེ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་མ་ལགས་སོ་ཞེས་པ་ནས། སངས་རྒྱས་ཀྱི་ཆོས་ཀྱི་བར་དུ་སྦྱར་བ་ནི་འགྲེས་དང་པོའི་འཐད་པའོ། ། འགྲེས་གཉིས་པ་འཐད་པ་ནི། གང་གཟུགས་འདུ་བར་བགྱིད་པའམ་ཡངས་པར་བགྱིད་པ་དེ་ནི་ཞེས་པ་ནས། སངས་རྒྱས་ཀྱི་ཆོས་ཀྱི་བར་དུ་སྦྱར་བས་བསྟན་ཏོ། །
འགྲེས་གསུམ་པའི་འཐད་པ་ནི། གཟུགས་ཚད་མཆིས་པར་བགྱིད་པའམ་མ་མཆིས་པར་བགྱིད་པ་དེ་ནི་ཞེས་པ་ནས། སངས་རྒྱས་ཀྱི་ཆོས་ཀྱི་བར་དུ་སྦྱར་བས་གསུངས་སོ། ། འགྲེས་བཞི་པའི་འཐད་པ་ནི། གཟུགས་རྒྱ་ཆེན་པོར་བགྱིད་པ་དང་རྒྱ་ཆུང་ངུར་བགྱིད་པ་ནི་ཞེས་པ་ནས། སངས་རྒྱས་ཀྱི་ཆོས་ཀྱི་བར་དུ་སྦྱར་བས་བསྟན་ཏོ། ། འགྲེས་ལྔ་པའི་འཐད་པ་ནི། གཟུགས་མཐུ་དང་ལྡན་པར་བགྱིད་པའམ་མཐུ་མ་མཆིས་པར་བགྱིད་པ་ཞེས་སོགས་ནས་སངས་རྒྱས་ཀྱི་ཆོས་ཀྱི་བར་དུ་སྦྱར་བས་གསུངས་སོ། ། དེ་དག་གིས་ཤེར་ཕྱིན་གྱི་མི་མཐུན་ཕྱོགས་མཚན་འཛིན་གྱི་འདུ་ཤེས་ངོས་བཟུང་བ་བསྟན་ཟིན་ནས། དེ་ཉིད་སྔར་ཇི་ལྟ་བ་བཞིན་བཟླས་ནས་བྱང་ཆུབ་སེམས་དཔའི་སྐྱོན་དུ་བསྟན་པ་ནི།
བཅོམ་ལྡན་འདས་གང་དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། གཟུགས་ཆེ་བར་བགྱིད་པའམ་ཆུང་བར་བགྱིད་པའམ་ཞེས་སོགས་ཀྱིས་གསུངས་ཏེ། སྔ་མ་བཞིན་དུ་འགྲེས་ལྔར་ཕྱེ་ནས་སྔར་གྱི་རིམ་པ་བཞིན་དུ་བྱང་ཆུབ་སེམས་དཔའི་སྐྱོན་དུ་བསྟན་ཏོ། ། གཟུགས་ནས་སངས་རྒྱས་ཀྱི་ཆོས་ཀྱི་བར་ཆེ་ཆུང་སོགས་གཉིས་གཉིས་སུ་འདུ་ཤེས་པ་ཉིད་བྱང་ཆུབ་སེམས་དཔའི་སྐྱོན་དུ་འགྱུར་བའི་འཐད་པ་བརྗོད་པ་ནི། བཅོམ་ལྡན་འདས་དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། དམིགས་པའི་འདུ་ཤེས་ཅན་ལ་བྱང་ཆུབ་ཅེས་བགྱི་བ་མ་མཆིས་ཏེ་ཞེས་པས་བསྟན་ཏེ། བྱང་ཆུབ་ཐོབ་པ་མ་མཆིས་ཞེས་པའི་དོན་ནོ། ། གོང་དུ་དམིགས་པའི་འདུ་ཤེས་ཅན་གྱིས་བྱང་ཆུབ་མི་འཐོབ་ཅེས་བསྟན་པ་ན། འོ་ན་ཚུལ་ཅི་ལྟ་བུས་འཐོབ་སྙམ་པའི་དོགས་པ་བསལ་བའི་དོན་དུ། ཤེས་རབ་ཀྱི་ཕ་རོལ་ཏུ་ཕྱིན་པ་ཆེན་པོ་བཅུས་བསྟན་ཏེ།
འདིས་རྒྱན་ལས། དོན་ཆེན་ཉིད་ཅེས་གསུངས་པའང་སྟོན་ནོ། ། ཆེན་པོ་བཅུ་ནི་སྐྱེ་བ་མེད་པ་དང༌། རང་བཞིན་མེད་པ་དང༌། དངོས་པོ་མེད་པ་དང༌། སྟོང་པ་ཉིད་དང༌། དབེན་པ་དང༌། མེད་པ་དང༌། བསམ་གྱིས་མི་ཁྱབ་པ་དང༌། འཇིག་པ་མེད་པ་དང༌།
སངས་རྒྱ་བ་མེད་པ་དང༌། སྟོབས་ཡོངས་སུ་གྲུབ་པ་མེད་པའོ། ། ཉི་ཁྲི་ལས་ནི་རྣམ་གྲངས་བཅུ་གཉིས་བསྟན་ཏོ། ། རྣམ་གྲངས་དང་པོ་སྟོན་པའི་འགྲེས་ནི། དེ་ནི་འདི་ལྟར་སེམས་ཅན་སྐྱེ་བ་མ་མཆིས་པའི་སླད་དུ་ཤེས་རབ་ཀྱི་ཕ་རོལ་ཏུ་ཕྱིན་པ་སྐྱེ་བ་མ་མཆིས་པར་བལྟའོ་ཞེས་སོགས་ཀྱིས་གསུངས་ཏེ། ཐོག་མར་སེམས་ཅན་སྐྱེ་བ་མ་མཆིས་པར་བསྟན་པ་འདིས་ནི། གང་ཟག་གི་བདག་མེད་པ་གསུམ་བསྟན་ཏོ། ། ཉི་ཁྲི་ལས་ནི་བྱེད་པའི་སྐྱེས་བུ་བཅུ་གཉིས་ལ་སྦྱར་ནས་ཀྱང་གསུངས་མོད་ཀྱི། འདིར་མི་སྣང་ངོ༌། ། གཟུགས་སྐྱེ་བ་མ་མཆིས་པའི་སླད་དུ་ཞེས་པ་ནས།
རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་སྦྱར་ནས་གསུངས་སོ། ། རང་བཞིན་མ་མཆིས་པའི་འགྲེས་ཀྱང་གཟུགས་ནས་རྣམ་མཁྱེན་གྱི་བར་དུ་སྦྱར་བ་དང༌། དངོས་པོ་མ་མཆིས་པ་སོགས་ཀྱིས་ལྷག་མ་བརྒྱད་ལ་ཡང་གཟུགས་ནས་རྣམ་མཁྱེན་གྱི་བར་དུ་སྦྱར་ནས་གསུངས་ནས་སྔ་མ་བཞིན་ནོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ཆེ་བའི་བསྟོད་པ་བརྗོད་པ་རྒྱས་པར་བསྟན་པའི་མཇུག་བསྡུ་བ་ནི། བཅོམ་ལྡན་འདས་རྣམ་གྲངས་དེས་ཀྱང་འདི་ལྟ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ཕ་རོལ་ཏུ་ཕྱིན་པ་ཆེན་པོའོ་ཞེས་པ་ལ་སོགས་པས་གསུངས་སོ། ། སྒྲུབ་པའི་ལེའུ་སྟེ་ཉི་ཤུ་རྩ་དྲུག་པ་རྣམ་པར་བཤད་པའོ།། ༈ ཉེར་བདུན་པ་རྣམ་དག་སྒོམ་ལམ་སྐྱེ་བའི་རྒྱུ་སོགས་བསྟན་པའི་ལེའུ་བཤད་པ། ལེའུ་འདི་ནས་རྣམ་དག་སྒོམ་ལམ་སྐྱེ་བའི་རྒྱུ་དང༌། མི་སྐྱེ་བའི་རྒྱུ་དང༌།
རྣམ་དག་སྒོམ་ལམ་དངོས་བསྟན་པའོ། ། དེ་ལ་མདོའི་འབྲེལ་ནི། གོང་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ཆེ་བར་བསྟན་པའི་ཡོན་ཏན་ཤཱ་རིའི་བུས་ཐོས་ནས་དད་པ་སྐྱེས་ནས་དྲི་བ་ལྔ་དྲིས་སོ། ། དེ་ལ་དྲི་བ་དང་པོ་བཞི་རིམ་པ་བཞིན་དུ་སྟོན་པ་ལ། དེ་ནས་ཚེ་དང་ལྡན་པ་ཤཱ་རིའི་བུས་ཞེས་པ་ནས་འདིར་མཆིས་པ་ལགས་ཞེས་པས་ནི་དྲི་བ་དང་པོ་བསྟན་ཏོ། ། རིགས་ཀྱི་བུའམ་རིགས་ཀྱི་བུ་མོ་དེ་ཇི་སྲིད་གཅིག་ནས་ཞེས་པ་ནས། བྱང་ཆུབ་ཏུ་ཞུགས་པ་ལགས་ཞེས་པས་དྲི་བ་གཉིས་པ་བསྟན་ཏོ། ། དེ་བཞིན་གཤེགས་པ་ཞེས་པ་ནས། བསྙེན་བཀུར་བ་ལགས་ཞེས་པའི་བར་གྱིས་དྲི་བ་གསུམ་པ་བསྟན་ཏོ། ། གང་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་པ་ནས།
ཇི་སྲིད་གཅིག་ནས་སྤྱད་པ་ལགས་ཞེས་པའི་བར་གྱིས་དྲི་བ་བཞི་པ་བསྟན་ཏོ། ། འདི་དག་གི་ལན་གྱིས་ནི་རྣམ་དག་སྒོམ་ལམ་སྐྱེ་བའི་རྒྱུ་བསྟན་པ་ཡིན་ཏེ། དེ་ལ་བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། འདིར་འོངས་ཤིང་འདིར་སྐྱེས་པ་སྟེ་ཞེས་པས་ནི་དྲི་བ་དང་པོ་དང༌། སངས་རྒྱས་ཇི་ཙམ་བསྙེན་བཀུར་བའི་ལན་གསུངས་སོ། ། ཤ་ར་དྭ་ཏིའི་བུ་ཞེས་པ་ནས་བྱང་ཆུབ་ཏུ་ཡང་དག་པར་ཞུགས་པ་སྟེ་ཞེས་པའི་བར་གྱིས་ནི། ཇི་ཙམ་ནས་བྱང་ཆུབ་ཏུ་ཞུགས་པ་དང༌། ཡུན་ཅི་ཙམ་ནས་ཕར་ཕྱིན་ལ་སྤྱད་པ་ལགས་ཞེས་པའི་དྲི་བ་གཉིས་ཀྱི་ལན་བསྟན་ཏོ། ། དེ་སེམས་དང་པོ་བསྐྱེད་ཕྱིན་ཆད་ཞེས་པ་ནས། ཕ་རོལ་ཏུ་ཕྱིན་པ་ལ་སྤྱོད་ཅིང་འདིར་འོང་བའོ་ཞེས་པས་ནི་ཚེ་སྔ་མ་ནས་འདིར་སྐྱེ་བའི་ཚེ་ཡང་ཕྱིན་དྲུག་དང་མ་བྲལ་བར་བསྟན་ཏེ།
དྲི་བ་སྔ་ཕྱི་གཉིས་ཀྱི་ལན་གྱི་རྣམ་གྲངས་གསུངས་སོ། ། དེ་དེ་ནས་བཟུང་སྟེ་ཞེས་པ་ནས། འདིར་འོངས་ཤིང་འདིར་སྐྱེས་པ་སྟེ་ཞེས་པའི་བར་གྱིས་ནི། ཚེ་སྔ་མ་ཡང་སངས་རྒྱས་ཀྱི་བསྙེན་བཀུར་དང་མ་བྲལ་བར་བསྟན་ཏེ། དྲི་བ་གསུམ་པའི་ལན་གྱི་རྣམ་གྲངས་གསུངས་སོ། ། དེ་ལྟར་སྤྱོད་པའི་ཕན་ཡོན་བསྟན་པ་ལ་གཉིས་ཏེ། སྟོན་པ་དང་འདྲ་བར་འཛིན་པའི་སེམས་བསྐྱེད་པ་དང༌། སྔར་ཤེར་ཕྱིན་སྤྱོད་པའི་རྒྱུ་མཐུན་རྗེས་སུ་འབྲང་བའོ། དང་པོ་ནི། ཤཱ་རིའི་བུ་ཞེས་པ་ནས།
རྗེས་སུ་འབྲང་བར་འགྱུར་རོ་ཞེས་པའི་བར་གྱིས་གསུངས་ཏེ། སྔོན་ཤེར་ཕྱིན་མཐོང་བ་དང་ཐོས་པ་ལ་བརྟེན་ནས་ཚེ་འདིར་ཡང་ཤེར་ཕྱིན་མཐོང་བ་དང་ཐོས་པས་སྟོན་པ་དང་འདྲ་བའི་འདུ་ཤེས་སྐྱེའོ་ཞེས་པའི་དོན་ནོ། ། གཉིས་པ་ནི། ཤཱ་རིའི་བུ་ཞེས་པ་ནས། རྗེས་སུ་འབྲང་བར་འགྱུར་རོ་ཞེས་པའི་བར་གྱིས་གསུངས་ཏེ། སྔར་ཡང་ཤེར་ཕྱིན་མི་དམིགས་པའི་ཚུལ་དུ་རྟོགས་པ་ལྟར་འདིར་ཡང་དེ་བཞིན་དུ་རྟོགས་སོ་ཞེས་པའི་དོན་ནོ། ། སངས་རྒྱས་བརྟེན་དང་སྦྱིན་སོགས་དང༌། ། ཞེས་པའི་དོན་བསྟན་ཟིན་ཏོ། ། ཐབས་ལ་མཁས་པ་གང་ཡིན་དང༌། ། ཞེས་སོགས་ཀྱི་དོན་སྟོན་པ་ནི།
དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་སོགས་ཀྱིས་གསུངས་ཏེ། གོང་དུ་ཤེར་ཕྱིན་མཐོང་བ་དང་ཐོས་པར་བསྟན་པ་ན། དེ་ལ་ཡོད་པར་འཛིན་པ་སྐྱེས་པའི་ལོག་རྟོག་བསལ་བའི་ཕྱིར་དུ་ཞུས་པ་སྟེ། ཉན་པའམ་ལྟ་བར་ནུས་སམ་ཞེས་པའི་ཚུལ་གྱིས་དྲིས་སོ། ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ནི་མ་ཡིན་ནོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་ནི་ཉན་པ་མེད་དོ་བལྟ་བ་མེད་དོ་ཞེས་པ་ནས། སངས་རྒྱས་ཀྱི་ཆོས་ནི་དེ་དག་གིས་མི་ཐོས་མི་མཐོང་ཞེས་པའི་བར་གྱིས་གསུངས་སོ། ། དྲི་བ་ལྔ་པ་ནི། གསོལ་པ་བཅོམ་ལྡན་འདས་ཞེས་པ་ནས།
ཡུན་རིང་པོ་ཇི་སྲིད་གཅིག་ནས་སྤྱོད་པ་ལགས་ཞེས་པའི་བར་རོ། ། ལན་ལ་ཤེར་ཕྱིན་དང་མཐུན་པར་སྤྱོད་པ་དང་མི་མཐུན་པར་སྤྱོད་པ་གཉིས་སུ་ཕྱེ་ནས་གསུངས་ཏེ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ནི་རྣམ་པར་ཕྱེ་ཞིང་བཤད་དགོས་ཏེ་ཞེས་པའོ། ། དང་པོ་ཤེར་ཕྱིན་དང་མཐུན་པར་སྤྱད་པ་ངོས་བཟུང་བ་ནི། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་ལ་ལ་སེམས་དང་པོ་བསྐྱེད་པ་ནས་ཉེ་བར་བཟུང་སྟེ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ལ་བརྩོན་པར་བྱེད་དོ་ཞེས་པའི་བར་གྱིས་གསུངས་སོ། ། ཤེར་ཕྱིན་དང་མི་མཐུན་པར་སྤྱད་པ་བཤད་པ་ནི། རྣམ་དག་མི་སྐྱེ་བའི་རྒྱུ་བསྟན་པས་གསུངས་ཏེ། དེ་ལ་འགལ་རྐྱེན་དངོས་ཆོས་སྤོང་བ་དང༌།
ཆོས་སྤོང་གི་རྒྱུ་བཞི་དང༌། ཤེར་ཕྱིན་ལ་མོས་པ་དཀའ་བར་བསྟན་པའོ། ། དང་པོ་ལ་བདེན་འཛིན་གྱི་ལྟ་བའི་དབང་གིས་ཡུམ་ལ་མི་མོས་པ་དང༌། མི་མོས་པའི་དབང་གིས་ཆོས་སྤོང་གི་ལས་བསགས་པ་དང༌། ཆོས་སྤོང་གི་ལས་བསགས་པས་རྣམ་པར་སྨིན་པ་མི་ཟད་པ་མྱོང་བ་དང༌། མཚམས་མེད་ལྔའི་ལས་ལས་ཉེས་པ་ལྕི་བར་བཤད་པའོ། ། དང་པོ་ནི། རབ་འབྱོར་གཞན་ཡང་བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུའམ་ཞེས་པ་ནས། ལུས་དང་སེམས་མཐུན་པར་མི་འགྱུར་རོ་ཞེས་པའི་བར་གྱིས་བསྟན་ཏེ། དངོས་པོར་ལྟ་བའི་དབང་གིས་སྦྱིན་སོགས་ལ་སྤྱོད་ཀྱང་ཤེར་ཕྱིན་ཟབ་མོ་བསྟན་པའི་ཚེ།
དེ་ལ་མ་མོས་པར་ལོགས་ཤིག་ཏུ་འདོང་བའོ། ། ཞེས་བསྟན་ཏོ། ། གཉིས་པ་ནི། དེ་དག་ནི་ཤེས་རབ་འཆལ་པར་འགྱུར་བའི་ལས་སོག་པ་ཡིན་ཏེ་ཞེས་པ་ནས། ལས་བྱས་ཤིང་བསགས་པ་དེས་ཞེས་པའི་བར་གྱིས་བསྟན་ཏོ། ། གསུམ་པ་ལ་ཐོག་མར་དམྱལ་བའི་སྡུག་བསྔལ་བསྟན་པ་ནི། ལོ་མང་པོ་དང༌། ལོ་བརྒྱ་ཕྲག་མང་པོ་དང༌། རླུང་གིས་ཡོངས་སུ་འཇིག་པ་མ་བྱུང་གི་བར་དུ་སེམས་ཅན་དམྱལ་བའི་སྡུག་བསྔལ་དེ་དག་ཉམས་སུ་མྱོང་བར་འགྱུར་རོ་ཞེས་སོགས་སོ། ། ཡི་དྭགས་དང་དུད་འགྲོའི་སྡུག་བསྔལ་ནི།
དེ་དག་མེས་ཡོངས་སུ་འཇིག་པའམ། ཆུས་ཡོངས་སུ་འཇིག་པའམ། རླུང་གིས་ཡོངས་སུ་འཇིག་པ་བྱུང་ནས་ཀྱང་ཞེས་པ་ནས། གཤིན་རྗེའི་འཇིག་རྟེན་ཏུ་སྐྱེ་བར་འགྱུར་རོ་ཞེས་པའི་བར་གྱིས་བསྟན་ཏོ། ། མིར་སྐྱེས་ཀྱང་སྡུག་བསྔལ་ཉམས་སུ་མྱོང་བར་བསྟན་པ་ནི། དེ་དག་དེར་སྐྱེས་ནས་སྡུག་བསྔལ་མང་པོ་ཉམས་སུ་མྱོང་བར་འགྱུར་བའི་ལས་ཟད་ནས། ཅི་སྟེ་བརྒྱ་ལམ་དུ་མིའི་སྐྱེ་བ་ཐོབ་ན་ཡང་ཞེས་པ་ནས། དགེ་འདུན་གྱི་སྒྲ་མེད་པ་དེ་དག་ཏུ་རྟག་ཏུ་སྐྱེ་བར་འགྱུར་བ་ཡིན་ཞེས་པའི་བར་གྱིས་བསྟན་ཏོ། ། བཞི་པ་རྣམ་སྨིན་མི་བཟད་པ་ཉམས་སུ་མྱོང་བར་བསྟན་པ་ལ། དངོས་ཀྱི་དོན་བརྗོད་པ་དང༌།
གཏན་ཚིགས་བསྟན་པ་དང༌། ཆོས་སྤོང་གི་ཉེས་པའི་རྣམ་གྲངས་གཞན་ཡང་བསྟན་པའོ། ། དང་པོ་ནི་ཚེ་དང་ལྡན་པ་ཤ་ར་དྭ་ཏིའི་བུས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། ཞེས་པ་ནས་གཟུགས་བརྙན་ཙམ་དུ་ཡང་མི་སྤྱོད་དོ་ཞེས་པའི་བར་དུ་གསུངས་པ་དང༌། ཡང་བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། འགྲོགས་པར་ལྟ་ཅི་སྨོས་ཀྱང་མི་སྨོས་སོ་ཞེས་པའི་བར་གྱིས་བསྟན་ཏོ། ། གཉིས་པ་འཐད་པ་བསྟན་པ་ནི། དེ་ཅིའི་ཕྱིར་ཞེ་ན། ཤ་ར་དྭ་ཏིའི་བུ།
དེ་ལྟ་བུ་དག་ནི་ཆོས་ལ་སྐྱོན་ཏུ་བཏགས་པར་རིག་པར་བྱ་སྟེ་ཞེས་པ་ནས། གཤིན་རྗེའི་འཇིག་རྟེན་པར་རིག་པར་བྱ་སྟེ་ཞེས་པའི་བར་གྱིས་གསུངས་སོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་སོགས་ཀྱིས་སྟོན་ཏེ། འཐད་པ་དངོས་བསྟན་པ་དང༌། ཞར་ལ་ཆོས་སྤོང་གི་ལས་ཀྱིས་མ་གོས་པར་བྱ་བར་གདམས་པ་དང༌། ཆོས་སྤོང་གི་ལས་ཀྱི་བྱེད་པ་རྒྱས་པར་བསྟན་པའོ། ། དང་པོ་ནི། གང་ཟག་ཆོས་ལ་སྐྱོན་འདོགས་པ་དེའི་ལུས་ཀྱི་ཚད་ཐོས་ནས་ཞེས་པ་ནས། གཤིན་རྗེའི་འཇིག་རྟེན་དུ་སྡུག་བསྔལ་མྱོང་བར་འགྱུར་རོ་ཞེས་པའི་བར་གྱིས་བསྟན་ཏོ། །
དེ་ལྟར་བསྟན་པ་ལ་དགོས་པ་ཅི་ཡོད་ཅེ་ན། བསྟན་པ་དེ་ཉིད་ཀྱིས་ཀྱང་མ་བྱུང་བའི་སྐྱེ་བོ་རྣམས་ལ་སྣང་བར་བྱས་པར་འགྱུར་རོ་ཞེས་པ་སྟེ། ཆོས་སྤོང་གི་ལས་ཁོང་དུ་ཆུད་པར་འགྱུར་བའོ། ། གཉིས་པ་ཆོས་སྤོང་གི་ལས་མི་བྱ་བར་གདམས་པ་ནི། གསོལ་པ་བཅོམ་ལྡན་འདས་དེ་དེ་ལྟར་ལགས་སོ་ཞེས་པ་ནས། ལུས་དང༌། ངག་དང༌། ཡིད་ཀྱི་ལས་ཤིན་ཏུ་བསྡམས་པར་བགྱིའོ་ཞེས་པའི་བར་གྱིས་བསྟན་ཏོ། ། གསུམ་པ་ཆོས་སྤོང་གི་ལས་བྱེད་པ་རྒྱས་པར་བསྟན་པ་ནི། ཡང་ཚེ་དང་ལྡན་པ་རབ་འབྱོར་གྱིས་འདི་སྐད་ཅེས་གསོལ་ཏོ་ཞེས་སོགས་ཀྱིས་སྟོན་པ་འདི་ལ་གཉིས།
ཆོས་སྤོང་གི་ལས་ཀྱི་ངོ་བོ་དང༌། དེའི་བྱེད་པ་བཤད་པའོ། ། དང་པོ་ནི། བཅོམ་ལྡན་འདས་ཚིག་གི་ལས་བགྱིས་ཤིང་བསགས་པས་ནི་ཆོས་འཇིག་པར་འགྱུར་བའི་ལས་བགྱིས་ཤིང་བསགས་པར་འགྱུར་རོ་ཞེས་པ་སོགས་སོ། ། བཅོམ་ལྡན་འདས་ཀྱིས་ཀྱང་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། ཆོས་ལ་སྐྱོན་བཏགས་ཤིང་ཕྱིར་སྤངས་པར་འགྱུར་རོ་ཞེས་པའི་བར་གྱིས་བསྟན་ཏོ། ། ཆོས་སྤོང་གི་ལས་ཀྱི་བྱེད་པ་རྒྱས་པར་བཤད་པ་ནི། ཆོས་དང༌། དགེ་འདུན་དང༌།
འཇིག་རྟེན་པའི་ཡང་དག་པའི་ལྟ་བ་སྤངས་པ་དང༌། སྦྱིན་པའི་ཕ་རོལ་ཏུ་ཕྱིན་པ་སྤངས་པ་ནས། རྣམ་པ་ཐམས་ཅད་མཁྱེན་པ་ཉིད་སྤངས་པའི་བར་དུ་གསུངས་པ་དང༌། རྣམ་པར་སྨིན་པ་མི་བཟད་པ་ཉམས་སུ་མྱོང་བར་ཡང་བསྟན་ཏེ། བསོད་ནམས་མ་ཡིན་པའི་ཕུང་པོ་ཞེས་པ་ནས། དཔག་ཏུ་མེད་པ་ཉམས་སུ་མྱོང་བར་འགྱུར་རོ་ཞེས་པའི་བར་གྱིས་གསུངས་སོ། ། གཉིས་པ་ཆོས་སྤང་གི་ལས་ཀྱི་རྒྱུ་བཞི་བསྟན་པ་ལ། དང་པོ་དྲི་བ་ནི། རབ་འབྱོར་གྱིས་གསོལ་པ་ཞེས་པ་ནས། སླར་སྤོང་བར་འགྱུར་རོ་ཞེས་པའི་བར་གྱིས་བསྟན་ཏོ། །
ལན་ལ་གཉིས་ཀྱིས་དང་པོ་མདོར་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་སྐྱེས་བུ་གླེན་པ་དེ་དག་ལས་རྣམ་པ་བཞིས་ཤེས་རབ་ཀྱི་ཕ་རོལ་ཏུ་ཕྱིན་པ་ཕྱིར་སྤོང་བར་འགྱུར་རོ། ། ཞེས་གསུངས་སོ། ། རྒྱུ་བཞི་པོ་འདི་དག་གི་དོན། མངོན་རྟོགས་རྒྱན་ལས། བདུད་ཀྱི་ཐིབས་ཀྱིས་ནོན་པ་དང༌། ཟབ་མོའི་ཆོས་ལ་མ་མོས་དང༌། ཕུང་པོ་ལ་སོགས་མངོན་ཞེན་དང༌། སྡིག་པའི་གྲོགས་པོས་ཡོངས་ཟིན་པའོ། །
ཞེས་གསུངས་སོ། ། ཆོས་སྤོང་གི་ལས་ཀྱི་ངོ་བོ་རྣམས་ནི་མངོན་རྟོགས་རྒྱན་གྱིས་མ་བསྡུས་སོ། ། གཉིས་པ་རྒྱས་པར་བཤད་པ་ལ། གསོལ་པ། བཞི་གང་ཞིག་ལགས་ཞེས་སོགས་ཏེ། བཅོམ་ལྡན་འདས་ཀྱིས་བཀའ་སྩལ་པ། སྐྱེས་བུ་གླེན་པ་གང་ཞེས་པ་ནས། དེས་ན་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ཕྱིར་སྤོང་བར་འགྱུར་རོ་ཞེས་པའི་བར་གྱིས་རྒྱུ་དང་པོ་བསྟན་ཏོ། ། ཆོས་ཟབ་མོ་རྣམས་ལ་ཞེས་པ་ནས། ཕྱིར་སྤོང་བར་འགྱུར་རོ་ཞེས་པའི་བར་གྱིས་ནི་རྒྱུ་གཉིས་པ་བསྟན་ཏོ། །
རབ་འབྱོར་སྐྱེས་བུ་གླེན་པ་དེ་དག་ནི་ཞེས་པ་ནས། ཕྱིར་སྤོང་བར་འགྱུར་རོ་ཞེས་པའི་བར་གྱིས་རྒྱུ་གསུམ་པ་བསྟན་ཏོ། ། རབ་འབྱོར་སྐྱེས་བུ་གླེན་པ་དེ་དག་ནི་ཞེ་སྡང་གི་སྤྱོད་པ་ཅན་ཡིན་ཏེ་ཞེས་པ་ནས། སྤོང་བར་འགྱུར་རོ་ཞེས་པའི་བར་གྱིས་ནི་རྒྱུ་བཞི་པ་བསྟན་ཏོ། ། གསུམ་པ་ཤེས་རབ་ཀྱི་ཕ་རོལ་ཏུ་ཕྱིན་པ་ཤིན་ཏུ་ཟབ་པས་མོས་པར་དཀའ་བ་བསྟན་པ་ལ། དངོས་ཀྱི་དོན་དང༌། ཟབ་པས་ཟབ་པའི་དོན་ཅི་བསྟན་པའོ། ། དང་པོ་ནི། གསོལ་པ་བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཞེས་པ་ནས། མོས་པར་དཀའོ་ཞེས་པའི་བར་གྱིས་བསྟན་ཏོ། །
གཉིས་པ་ལ་དྲི་བ་ནི། གསོལ་པ། བཅོམ་ལྡན་འདས་དེ་ལྟར་མོས་པར་དཀའ་བའི་ཤེར་ཕྱིན་དེ་ཇི་ཙམ་དུ་ཟབ་པ་ལགས་ཞེས་པ་སྟེ། ཟབ་པས་མོས་པར་དཀའ་ན་ཅི་ཙམ་དུ་ཟབ་པ་ལགས་ཞེས་དྲིས་པའོ། ། དེའི་ལན་བཅོམ་ལྡན་འདས་ཀྱིས་གསུངས་པ། མ་བཅིངས་མ་གྲོལ་བར་བཤད་པ་དང༌། རྣམ་པར་དག་པར་བཤད་པ་དང༌། ཀུན་ཏུ་མཐའ་ཡས་པར་བཤད་པ་དང༌། ཆགས་པ་དང་མ་ཆགས་པར་བཤད་པ་སྟེ། རྣམ་པ་བཞིས་བསྟན་ཏོ། །
དང་པོ་ལ། སྤྱིར་མ་བཅིངས་མ་གྲོལ་བའི་སྒོ་ནས་ཤེར་ཕྱིན་ཟབ་པར་བསྟན་པ་དང༌། ཞར་ལ་བྱེ་བྲག་དུས་གསུམ་ལ་སྦྱར་ནས་མ་བཅིངས་མ་གྲོལ་བར་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གཟུགས་ནི་མ་བཅིངས་མ་གྲོལ་བ་སྟེ། དེ་ལ་བཅིང་བྱའི་གཟུགས་ངོ་བོ་ཉིད་མེད་པས། བཅིང་བྱའི་གཟུགས་ནི་སྔར་ལས་ཉོན་གྱིས་མ་བཅིངས་པས་ཕྱིས་དེ་ལས་གྲོལ་བ་མེད་པའི་ཕྱིར་མ་གྲོལ་བ་ཞེས་སྨྲས་སོ། ། གཏན་ཚིགས་ནི་བཅིང་བྱའི་གཟུགས་མེད་པའི་ཕྱིར་རོ། ། འོ་ན་ཐ་སྙད་དུ་གཟུགས་སུ་སྣང་བ་དང་འགལ་ལོ་སྙམ་ན།
དོན་དམ་པར་གཟུགས་རང་བཞིན་མེད་པ་ཉིད་ལ་ཐ་སྙད་དུ་གཟུགས་སུ་སྣང་བས་གཟུགས་ཞེས་གདགས་སོ་ཞེས་བཤད་དོ། ། གཟུགས་ལ་བཤད་པ་དེ་བཞིན་དུ་ཚོར་བ་ནས་རྣམ་མཁྱེན་གྱི་བར་དུ་བཤད་དོ། ། བྱེ་བྲག་དུས་གསུམ་ལ་སྦྱར་ནས་བཅིངས་གྲོལ་མེད་པར་བསྟན་པ་ནི། རབ་འབྱོར་གཟུགས་ནི་སྔོན་གྱི་མཐའ་མ་བཅིངས་མ་གྲོལ་བས་ཏེ། དེ་ཅིའི་ཕྱིར་ཞེ་ན་ཞེས་སོགས་ཀྱི་གསུངས་ཏེ། གཟུགས་འདས་པའི་དུས་སུའང་མ་བཅིངས་མ་གྲོལ་ཏེ། ངོ་བོ་ཉིད་མེད་པའི་ཕྱིར་རོ། ། མ་འོངས་པའི་དུས་སུ་ཡང་མ་བཅིངས་མ་གྲོལ། དེ་ལྟར་ཡང་མ་བཅིངས་མ་གྲོལ་ཏེ། ངོ་བོ་ཉིད་མེད་པའི་ཕྱིར།
དོན་དམ་པར་ངོ་བོ་ཉིད་མེད་ཀྱང་ཐ་སྙད་དུ་གཟུགས་སུ་སྣང་བ་ལ་གཟུགས་སུ་ཐ་སྙད་འདོགས་སོ་ཞེས་བཤད་པར་བྱའོ། ། ལྷག་མ་ཚོར་བ་ནས་རྣམ་མཁྱེན་གྱི་བར་དུ་ཡང་དེ་བཞིན་དུ་སྦྱར་རོ། ། དེ་ལྟར་ཟབ་པས་ན་མོས་པར་དཀའོ་ཞེས་བསྟན་པ་ནི། གསོལ་པ་བཅོམ་ལྡན་འདས་ཞེས་པ་ནས། མོས་པར་དཀའོ་ཞེས་རབ་འབྱོར་གྱིས་ཞུས་པའོ། ། བཅོམ་ལྡན་འདས་ཀྱིས་ཀྱང་དེ་དང་རྗེས་སུ་མཐུན་པར་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། མོས་པར་དཀའོ་ཞེས་པའི་བར་དུ་གསུངས་སོ། ། དེ་ལྟར་མ་བཅིངས་མ་གྲོལ་བའི་འགྲེས་ཀྱིས་འཁོར་འདས་རང་བཞིན་མེད་པར་བསྟན་ཟིན་ནས། ད་ཀུན་ནས་ཉོན་མོངས་པ་དང་རྣམ་པར་བྱང་བ་མེད་པར་བསྟན་པར་བྱ་བའི་ཕྱིར།
གཉིས་པ་རྣམ་པར་དག་པའི་འགྲེས་བསྟན་པའི་སྒོ་ནས་ཤེར་ཕྱིན་ཟབ་པར་བསྟན་པ་ལ་གཉིས་ཏེ། རྣམ་དག་སྤྱིར་བསྟན་པ་དང་བྱེ་བྲག་ཏུ་བཤད་པའོ། ། དང་པོ་ལ་གཟུགས་སོགས་ཀྱི་རྣམ་དག་དང་འབྲས་བུའི་རྣམ་དག་ཐ་མི་དད་པར་བསྟན་པའི་འགྲེས་དང༌། ཡང་གཟུགས་སོགས་ཀྱི་རྣམ་དག་དང༌། ཤེར་ཕྱིན་གྱི་རྣམ་དག་ཐ་མི་དད་པར་བསྟན་པའི་འགྲེས་དང་གཉིས་སོ། ། དང་པོ་ནི། གཟུགས་རྣམ་པར་དག་པ་གང་ཡིན་པ་དེ་འབྲས་བུ་རྣམ་པར་དག་པའོ་ཞེས་སོགས་ཏེ། འབྲས་བུ་ནི་མྱ་ངན་ལས་འདས་པ་ལ་བརྗོད་དོ། གཟུགས་ལ་སྦྱར་བ་དེ་བཞིན་དུ་རྣམ་མཁྱེན་གྱི་བར་དུ་སྦྱར་རོ། འགྲེས་གཉིས་པ་གཟུགས་སོགས་ཀྱི་རྣམ་དག་དང༌།
ཤེར་ཕྱིན་གྱི་རྣམ་དག་ཐ་མི་དད་པར་བསྟན་པའི་འགྲེས་ནི། རབ་འབྱོར་གཞན་ཡང་གཟུགས་ཡོངས་སུ་དག་པ་གང་ཡིན་པ་དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པའོ་ཞེས་སོགས་ཀྱིས་གསུངས་ཏེ། ཐ་མི་དད་པར་བསྟན་པ་དང༌། དེའི་གཏན་ཚིགས་གཉིས་ཀྱིས་བསྟན་ཏོ། དང་པོ་ནི། གཟུགས་ཡོངས་སུ་དག་པ་ཉིད་ཡུམ་ཡོངས་སུ་དག་པ། ཡུམ་ཡོངས་སུ་དག་པ་ཉིད་གཟུགས་ཡོངས་སུ་དག་པའོ་ཞེས་པས་བསྟན་ཏོ། ། གཉིས་པ་གཏན་ཚིགས་ལ། ཚིག་བཞི་སྨོས་ཏེ། གཉིས་སུ་མེད་པ་དང༌།
གཉིས་སུ་བྱར་མེད་པ་དང༌། སོ་སོ་མ་ཡིན་པ་དང༌། ཐ་མི་དད་པའོ། དེ་ལ་སློབ་དཔོན་སེངྒེ་བཟང་པོས། དང་པོ་གཉིས་ཀྱི་བཤད་པར་རིམ་པ་བཞིན་དུ་ཕྱི་མ་གཉིས་སྦྱར་རོ། འབུམ་ཊཱིཀ་ལས་ནི། དོན་ལ་གཉིས་སུ་མེད་དེ། སྟོང་པ་ཉིད་དུ་རོ་གཅིག་པའི་ཕྱིར། བློས་གཉིས་སུ་བྱར་མེད་དེ། ཐ་དད་དུ་དབྱེར་མི་ནུས་པའི་ཕྱིར།
སོ་སོ་མ་ཡིན་ཏེ། སྤུ་རིས་མི་འདྲ་བ་མེད་པའི་ཕྱིར། ཐ་དད་དུ་མེད་དེ། གཅིག་ལས་གཅིག་ལོགས་ཤིག་ཏུ་མེད་པའི་ཕྱིར་ཞེས་པ་ལྟར་བཤད་ན་ལེགས་སོ། ། སྔར་འབྲས་བུའི་དག་པ་དང་སྦྱོར་བའི་སྐབས་སུ་རྣམ་པར་དག་པ་ཞེས་སྨོས་ལ། འདིར་ཤེར་ཕྱིན་གྱི་དག་པ་དང་སྦྱོར་བའི་སྐབས་སུ་ཡོངས་སུ་དག་པ་ཞེས་སྨོས་པའི་ཁྱད་པར་གང་ཡིན་ཞེ་ན། སྔར་རང་བཞིན་གྱིས་རྣམ་པར་དག་པའི་ལྡོག་པ་ནས་བསྟན་ལ། འདིར་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ནི་དྲི་མ་དག་བྱེད་དང༌། གཟུགས་སོགས་ནི་དྲི་མ་དག་པར་བྱ་བའི་ཡུལ་ཡིན་པས། བྱེ་བྲག་ཏུ་ཡོངས་སུ་དག་པ་ཞེས་སྨོས་སོ། །
གཟུགས་ལ་བཤད་པ་བཞིན་དུ་རྣམ་མཁྱེན་གྱི་བར་དུ་སྦྱར་རོ། ། དེ་ལྟར་འབྲས་བུའི་རྣམ་དག་དང་ཤེར་ཕྱིན་གྱི་རྣམ་དག་གི་འགྲེས་འདི་གཉིས་ཀྱིས་ནི། གང་ཟག་བཞིའི་རྣམ་དག་ཐུན་མོང་དུ་བསྟན་པ་ཡིན་ནོ། ། རྣམ་དག་སོ་སོ་བཤད་པ་ལ། གང་ཟག་གི་བདག་མེད་ཀྱི་རྣམ་པར་དག་པ་དང༌། ཉོན་མོངས་པ་མེད་པའི་རྣམ་དག་གི་འགྲེས་གཉིས་ཀྱིས་ནི། ཉན་ཐོས་ཀྱི་རྣམ་དག་བསྟན་ལ། རྟེན་འབྲེལ་བཅུ་གཉིས་ཀྱི་རྣམ་དག་གིས་ནི་རང་རྒྱལ་གྱི་རྣམ་དག་བསྟན་ཏོ། ། ཕར་ཕྱིན་ནས་མ་འདྲེས་པ་བཅོ་བརྒྱད་ཀྱི་བར་གྱི་རྣམ་དག་གིས་ནི། བྱང་སེམས་ཀྱི་རྣམ་དག་བསྟན་ལ།
ལྷག་མ་རྣམས་ཀྱིས་ནི་སངས་རྒྱས་ཀྱི་རྣམ་དག་བསྟན་ཏོ། ། དེ་ལ་དང་པོ་གང་ཟག་གི་བདག་མེད་ཀྱི་རྣམ་དག་གི་འགྲེས་ནི། རབ་འབྱོར་གཞན་ཡང་བདག་རྣམ་པར་དག་པ་གང་ཡིན་པ་དེ་ནི་ཞེས་སོགས་ཀྱིས་གསུངས་ཏེ། བདག་དང༌། སེམས་ཅན་དང༌། སྲོག་དང༌། གསོ་བ་དང༌། སྐྱེས་བུ་དང༌། གང་ཟག་དང༌། ཤེད་ཅན་དང༌།
ཤེད་བདག་དང༌། བྱེད་པ་པོ་དང༌། ཚོར་བ་པོ་དང༌། ཤེས་པ་པོ་དང༌། མཐོང་བ་པོ་སྟེ། རྣམ་པ་བཅུ་གཉིས་པོ་གཟུགས་ཀྱི་ཕུང་པོ་ལ་སྦྱར་བ་དང༌། དེ་བཞིན་དུ་ཚོར་བ་ནས་རྣམ་མཁྱེན་གྱི་བར་དུ་འགྲེས་རྐང་རེ་རེ་ལ་བཅུ་གཉིས་བཅུ་གཉིས་སྦྱར་ནས་གསུངས་སོ། ། ཉོན་མོངས་པ་མེད་པའི་འགྲེས་ལ། རྣམ་དག་གི་འགྲེས་དང༌། ཡོངས་དག་གི་འགྲེས་གཉིས་སོ། །
དང་པོ་ལ་ཡང་འདོད་ཆགས་ཀྱི་རྣམ་དག་གཟུགས་ནས་རྣམ་མཁྱེན་གྱི་བར་དུ་སྦྱར་བ་དང༌། ཞེ་སྡང་གི་རྣམ་དག་གཟུགས་ནས་རྣམ་མཁྱེན་གྱི་བར་དུ་སྦྱར་བ་དང༌། གཏི་མུག་གི་རྣམ་དག་གཟུགས་ནས་རྣམ་མཁྱེན་གྱི་བར་དུ་སྦྱར་བ་དང་གསུམ་མོ། ། ཡོངས་དག་གི་འགྲེས་ལ་ཡང༌། འདོད་ཆགས་ཀྱི་ཡོངས་དག་གཟུགས་ནས་རྣམ་མཁྱེན་གྱི་བར་དུ་སྦྱར་བ་དང༌། ཞེ་སྡང་གི་ཡོངས་དག་དེ་བཞིན་དུ་སྦྱར་བ་དང༌། གཏི་མུག་གི་ཡོངས་དག་དེ་བཞིན་དུ་སྦྱར་བ་དང་གསུམ་མོ། ། འདིར་རྣམ་དག་ནི་རང་བཞིན་རྣམ་དག་གི་ལྡོག་པ་ནས་བསྟན་ཏོ། ། ཡོངས་དག་ནི་གློ་བུར་རྣམ་དག་གི་སྒོ་ནས་བསྟན་ཏོ། ། ཉན་ཐོས་ཀྱི་རྣམ་དག་བསྟན་ཟིན་ཏོ། །
རང་རྒྱལ་གྱི་རྣམ་དག་ནི་རྟེན་འབྲེལ་བཅུ་གཉིས་ཀྱི་རྣམ་དག་གིས་གསུངས་ཏེ། ཇི་ལྟར་གསུངས་པའི་ཚུལ་ནི། སྔ་མའི་རྣམ་དག་ཕྱི་མའི་རྣམ་དག་དང་སྦྱར། དེ་ཡང་དེའི་ཕྱི་མའི་རྣམ་དག་དང་སྦྱར་ནས་ལུ་གུ་རྒྱུད་ཀྱི་ཚུལ་དུ་གསུངས་ཏེ། དཔེར་ན་མ་རིག་པ་རྣམ་དག་དང༌། འདུ་བྱེད་ཀྱི་རྣམ་དག་གཉིས་སྦྱར། འདུ་བྱེད་ཀྱི་རྣམ་དག་དང་རྣམ་པར་ཤེས་པའི་རྣམ་དག་གཉིས་སྦྱར། རྣམ་པར་ཤེས་པའི་རྣམ་དག་དང་མིང་དང་གཟུགས་ཀྱིས་རྣམ་དག་སྦྱར་བའི་ཚུལ་གྱིས་གསུངས་སོ། ། བྱང་ཆུབ་སེམས་དཔའི་རྣམ་དག་ནི་ཕར་ཕྱིན་དྲུག་ནས་རྣམ་མཁྱེན་གྱི་བར་དུ་སྔ་མ་སྔ་མའི་རྣམ་དག་ཕྱི་མ་ཕྱི་མའི་རྣམ་དག་དང་སྦྱར་ནས་ལུག་གུ་རྒྱུད་ཀྱི་ཚུལ་དུ་གསུངས་སོ། ། ཕར་ཕྱིན་དྲུག་ལ་སྦྱར་ཚུལ་ནི།
ལུགས་ལས་ལྡོག་པའི་ཚུལ་གྱིས་སྦྱར་ནས་གསུངས་སོ། ། བཞི་པ་སངས་རྒྱས་ཀྱི་རྣམ་དག་ལ་འགྲེས་སྦྱོར་ཚུལ་ལ། རྣམ་མཁྱེན་ཐ་མར་སྨོས་པ་དང༌། རྣམ་མཁྱེན་ཐོག་མར་སྨོས་པ་གཉིས་ལས། དང་པོ་ནི། རབ་འབྱོར་གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པར་དག་པས། གཟུགས་རྣམ་པར་དག་པ། གཟུགས་རྣམ་པར་དག་པས། རྣམ་པ་ཐམས་ཅད་མཁྱེན་པ་ཉིད་རྣམ་པར་དག་པ་སྟེ། དེ་ལྟར་ན་ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པར་དག་པ་དང༌།
གཟུགས་རྣམ་པར་དག་པ་དང༌། རྣམ་པ་ཐམས་ཅད་མཁྱེན་པ་ཉིད་རྣམ་པར་དག་པ་འདི་ལ་གཉིས་སུ་མེད་དེ། གཉིས་སུ་བྱར་མེད་སོ་སོ་མ་ཡིན་ཐ་མི་དད་དོ་ཞེས་སོགས་ཀྱིས་གསུངས་ཏེ། ཚིགས་གསུམ་དང་སྦྱར་ནས་གསུངས་པ་ལས། ཐོག་མར་སྨོས་པའི་ཤེར་ཕྱིན་དང༌། ཐ་མར་སྨོས་པའི་རྣམ་པ་ཐམས་ཅད་མཁྱེན་པ་ཉིད་གཉིས་པོ་གཟུགས་ནས་རེག་པ་དྲུག་གི་བར་དུ་སྦྱར་ནས་གསུངས་པའི་སྡེ་ཚན་གཅིག་གོ ། ཡང་བསམ་གཏན་གྱི་ཕ་རོལ་ཏུ་ཕྱིན་པ་ཐོག་མར་སྨོས་ནས། ཐ་མར་སྨོས་པའི་རྣམ་མཁྱེན་གཉིས་གཟུགས་ནས་རེག་པ་དྲུག་གི་བར་དུ་སྦྱར་ནས་གསུངས་པ་ནི། འགྲེས་ཀྱི་སྡེ་ཚན་གཉིས་པའོ། ། དེ་བཞིན་དུ་བརྩོན་འགྲུས་ཐོག་མར་སྨོས་པའི་སྡེ་ཚན་དང༌།
དེ་བཞིན་དུ་བཟོད་པ་ཐོག་མར་སྨོས་པའི་སྡེ་ཚན་དང༌། ཚུལ་ཁྲིམས་ཐོག་མར་སྨོས་པའི་སྡེ་ཚན་དང༌། སྦྱིན་པ་ཐོག་མར་སྨོས་པའི་སྡེ་ཚན་ཏེ་ཕ་རོལ་ཏུ་ཕྱིན་པ་དྲུག་གིས་དབྱེ་བས་སྡེ་ཚན་དྲུག་གོ ། དེ་ནས་ཐོག་མར་ནང་སྟོང་པ་ཉིད་སྨོས་པ་དང༌། ཐ་མར་རྣམ་མཁྱེན་སྨོས་པ་གཉིས་གཟུགས་ནས་རིག་པ་དྲུག་གི་བར་དུ་སྦྱར་བའི་སྡེ་ཚན་ཏེ། ཕར་ཕྱིན་ནས་རྣམ་མཁྱེན་གྱི་བར་དུ་ཐོག་མར་འགྲེས་རྐང་རེ་རེ་སྨོས་ནས། ཐ་མར་ཀུན་ལ་རྣམ་པ་ཐམས་ཅད་མཁྱེན་པ་ཉིད་སྨོས་ཏེ། གཟུགས་ནས་རེག་པ་དྲུག་གི་བར་དུ་སྦྱར་ནས་བཤད་པར་བྱའོ། ། དེ་ལྟར་ན་འགྲེས་ཀྱི་སྡེ་ཚན་གཟུགས་ནས་མ་འདྲེས་པའི་བར་དང༌། དེའི་འོག་ཏུ་རྒྱུན་ཞུགས་ལ་སོགས་པའི་གང་ཟག་དྲུག་དང༌།
དེ་ནས་རྣམ་མཁྱེན་གྱི་བར་དུ་སྦྱར་བའི་དབྱེ་བས་འགྲེས་ཀྱི་སྡེ་ཚན་དྲུག་ཅུའོ། ། སངས་རྒྱས་ཀྱི་རྣམ་དག་གི་འགྲེས་གཉིས་པ་ནི། རྣམ་པ་ཐམས་ཅད་མཁྱེན་པ་ཉིད་ཐོག་མར་སྨོས་ནས། ཐ་མར་ཤེས་རབ་ཀྱི་ཕ་རོལ་ཏུ་ཕྱིན་པ་སྨོས་ཏེ། གཟུགས་ནས་རེག་པ་དྲུག་གི་བར་དུ་སྦྱར་བའི་འགྲེས་ཀྱི་སྡེ་ཚན་གཅིག་དང༌། དེ་ནས་ཡང་ཐོག་མར་རྣམ་མཁྱེན་སྨོས་ནས་ཐ་མར་བསམ་གཏན་སྨོས་པའི་འགྲེས་ཀྱི་སྡེ་ཚན་དང༌། དེ་ནས་ཐ་མར་བརྩོན་འགྲུས་སྨོས་པའི་སྡེ་ཚན་དང༌། དེ་ནས་ཐ་མར་བཟོད་པ་སྨོས་པའི་སྡེ་ཚན་དང༌། དེ་ནས་ཚུལ་ཁྲིམས་སྨོས་པའི་སྡེ་ཚན་དང༌། དེ་ནས་སྦྱིན་པ་སྨོས་པའི་སྡེ་ཚན་ཏེ་དྲུག་དང༌།
འདུས་བྱས་དང་འདུས་མ་བྱས་ཀྱི་རྣམ་དག་དང༌། དུས་གསུམ་གྱི་རྣམ་དག་རྣམས་སོ། ། དེ་ལྟར་ན་འདིར་རྣམ་དག་གི་འགྲེས་ལ། འགྲེས་ཀྱི་ཐོག་མ་འཕོ་ལ། ཐ་མ་མི་འཕོ་བ་དང༌། ཐ་མ་འཕོ་ལ་ཐོག་མ་མི་འཕོ་བའི་འགྲེས་དང༌། ཐོག་མཐའ་གཉིས་ཀ་མི་འཕོ་ལ། བར་འཕོ་བའི་འགྲེས་དང༌། ཐོག་མཐའ་གཉིས་ཀ་འཕོ་ལ་བར་མི་འཕོ་བའི་འགྲེས་དང་མུ་བཞི་ཡོད་དོ། ། སངས་རྒྱས་ཀྱི་རྣམ་དག་གི་སྐབས་སུ་ཕྱིན་དྲུག་ནས་རྣམ་མཁྱེན་གྱི་བར་དུ་འཕོ་ལ།
ཐ་མར་སྨོས་པའི་རྣམ་པ་ཐམས་ཅད་མཁྱེན་པ་ཉིད་མི་འཕོ་བ་ནི་མུ་དང་པོའི་དཔེའོ། ། ཐོག་མ་མི་འཕོ་ལ་ཐ་མ་འཕོ་བ་ནི། བདག་ཡོངས་སུ་དག་པས་གཟུགས་ཡོངས་སུ་དག་པ་སྟེ་ཞེས་བྱ་བ་ལྟ་བུ་སྟེ། ཐོག་མར་སྨོས་པའི་བདག་མི་འཕོ་ལ། སྦྱར་བའི་འགྲེས་རེ་རེ་ནས་འཕོ་བའི་ཕྱིར། ཐོག་མཐའ་གཉིས་ཀ་མི་འཕོ་ལ། དབུས་འཕོ་བའི་འགྲེས་ནི། ཐོག་མར་སྨོས་པའི་ཤེར་ཕྱིན་དང༌། ཐ་མར་སྨོས་པའི་རྣམ་མཁྱེན་གཉིས་མི་འཕོ་ལ། བར་དུ་སྨོས་པའི་སྦྱར་ས་གཟུགས་དང་ཚོར་བ་སོགས་རེ་རེ་ནས་འཕོ་བའི་ཕྱིར་རོ། །
ཐོག་མཐའ་གཉིས་ཀ་འཕོ་བ་ལ་བར་མི་འཕོ་བའི་འགྲེས་ནི། གཟུགས་ནས་ཚོར་བ་སོགས་འགྲེས་གང་འོག་ཐམས་ཅད་ཀྱིས་སྦྱར་བ་ཡིན་པའི་ཕྱིར་མི་འཕོ་ལ། གོང་འོག་གཉིས་ནི་འཕོ་བ་དེ་རྣམས་ཡིན་ནོ། ། ལེའུ་ཉི་ཤུ་རྩ་བདུན་པ་རྣམ་པར་བཤད་པའོ།། ༈ ཉེར་བརྒྱད་པ་རྣམ་པར་དག་པའི་ལེའུ་བཤད་པ། བྱང་ཆུབ་སེམས་དཔའི་རྣམ་དག་གི་རབ་ཏུ་དབྱེ་བ་ལ། ས་དགུ་ལ་བརྟེན་པའི་སྒོམ་ལམ་སྟོན་ཏེ། དེ་ལ་མདོའི་འབྲེལ་ནི། གོང་དུ་ཤཱ་རིའི་བུས་རྣམ་པར་དག་པ་བཤད་པ་ཐོས་ནས། འཁོར་རྣམས་ལ་ཞིབ་ཏུ་བཤད་པའི་གླེང་བསླངས་ཏེ།
བཅོམ་ལྡན་འདས་ཀྱིས་རྣམ་པར་དག་པ་སྟོན་པའི་ཚིག་དགུ་རིམ་གྱིས་གསུངས་པ་ལ། དང་པོ་ཟབ་པ་བསྟན་པ་ནི། དེ་ནས་ཚེ་དང་ལྡན་པ་ཤཱ་རིའི་བུས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་རྣམ་པར་དག་པ་འདི་ནི་ཟབ་བོ། ། བཅོམ་ལྡན་འདས་ཀྱིས་བཀའ་སྩལ་པ། ཤིན་ཏུ་རྣམ་པར་དག་པའི་ཕྱིར་རོ་ཞེས་སོགས་ཀྱིས་གསུངས་ཏེ། གོང་དུ་བསྟན་པའི་རྣམ་པར་དག་པ་གཏན་ཚིགས་སུ་བཟུང་ནས་ཟབ་པར་བསྟན་པ་སྟེ། གཟུགས་ནས་རྣམ་མཁྱེན་གྱི་བར་དུ་སྦྱར་རོ། ། ཚིག་གཉིས་པོ་སྣང་བའི་དོན་གཏན་ལ་འབེབས་པ་ལ།
བཅོམ་ལྡན་འདས་ལ་ཞུས་པ་ནི། གསོལ་པ་བཅོམ་ལྡན་འདས་རྣམ་པར་དག་པ་ནི་སྣང་བའོ་ཞེས་སོགས་ཀྱིས་གསུངས་ཏེ། གོང་དུ་བསྟན་པའི་རྣམ་པར་དག་པ་ནི་ཆོས་ཅན་ནོ། ། སྣང་བ་ནི་ཆོས་སོ། ། ཤིན་ཏུ་རྣམ་པར་དག་པའི་ཕྱིར་ཞེས་པ་ནི་གཏན་ཚིགས་ཏེ། རང་བཞིན་གྱིས་འོད་གསལ་བའི་ཕྱིར་རོ་ཞེས་པའི་དོན་ནོ། ། ཚུལ་ནི་ཕ་རོལ་ཏུ་ཕྱིན་པ་དྲུག་ལ་སྦྱར་བ་ནས་བཟུང་སྟེ། རྣམ་ཤེས་ཀྱི་བར་ལ་སྦྱར་ནས་བཤད་དོ། ། ཚིག་གསུམ་པའི་དོན། ཉིང་མཚམས་སྦྱོར་བ་མ་མཆིས་པ་སྟོན་པ་ནི།
ཤ་ར་དྭ་ཏིའི་བུས་གསོལ་པ། བཅོམ་ལྡན་འདས་ཞེས་སོགས་ཀྱིས་གསུངས་ཏེ། ལས་ཉོན་གྱིས་ཉིང་མཚམས་སྦྱོར་བ་མ་མཆིས་ཏེ། ཤིན་ཏུ་རྣམ་པར་དག་པའི་ཕྱིར་ཞེས་པའི་དོན་ནོ། ། འདི་ཡང་གཟུགས་ནས་རྣམ་མཁྱེན་གྱི་བར་དུ་སྦྱར་ནས་བཤད་དོ། ། ཚིག་བཞི་པའི་དོན་ཀུན་ནས་ཉོན་མོངས་པ་མེད་པའི་དོན་སྟོན་པ་ནི། གསོལ་པ། བཅོམ་ལྡན་འདས་རྣམ་པར་དག་པ་ནི་ཀུན་ནས་ཉོན་མོངས་པ་མ་མཆིས་པའོ། ། བཅོམ་ལྡན་འདས་ཀྱིས་བཀའ་སྩལ་པ་ཞེས་སོགས་ཀྱིས་གསུངས་ཏེ། ཀུན་ནས་ཉོན་མོངས་པ་མ་མཆིས་ཏེ།
ཤིན་ཏུ་རྣམ་པར་དག་པའི་ཕྱིར་རོ། ། ཀུན་ནས་ཉོན་མོངས་པ་ཆོས་སུ་བཟུང་ནས། ཤིན་ཏུ་རྣམ་པར་དག་པའི་ཕྱིར་ཞེས་པ་གཏན་ཚིགས་སུ་བཀོད་ནས་བཤད་དེ། རང་བཞིན་གྱིས་འོད་གསལ་བའི་ཕྱིར་ཞེས་པའི་དོན་ནོ། ། འདི་ཡང་གཟུགས་ནས་རྣམ་མཁྱེན་གྱི་བར་དུ་སྦྱར་ནས་བཤད་དོ། ། ཚིག་ལྔ་པའི་དོན། ཐོབ་པ་དང་མངོན་པར་རྟོགས་པ་མ་མཆིས་པ་སྟོན་པ་ནི། གསོལ་པ་བཅོམ་ལྡན་འདས་རྣམ་པར་དག་པ་ནི། ཐོབ་པར་བགྱི་བ་དང༌། མངོན་པར་རྟོགས་པར་བགྱི་བ་མ་མཆིས་སོ། །
བཅོམ་ལྡན་འདས་ཀྱིས་བཀའ་སྩལ་པ། ཤ་ར་དྭ་ཏིའི་བུ་ཤིན་ཏུ་རྣམ་པར་དག་པའི་ཕྱིར་རོ་ཞེས་སོགས་ཀྱིས་གསུངས་ཏེ། ཤཱ་རིའི་བུས་བསྟན་པ་ལ་འཁོར་རྣམས་ཡིད་ཆེས་སུ་གཞུག་པའི་དོན་དུ། བཅོམ་ལྡན་འདས་ཀྱིས་དེའི་འཐད་པ་བསྟན་པའི་སྒོ་ནས་གཏན་ལ་ཕབ་པའོ། ། རྣམ་པར་དག་པ་ལ་ཐོབ་པ་དང་མངོན་པར་རྟོགས་པ་མ་མཆིས་པའི་དོན་ཞུས་པ་ནི། གསོལ་པ་བཅོམ་ལྡན་འདས་ཞེས་པ་ནས། རྣམ་པར་དག་པ་ལགས་ཞེས་པའི་བར་གྱིས་བསྟན་ཏོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་སོགས་ཀྱིས་རྒྱས་པར་བསྟན་ཏེ། དོན་དམ་པར་རྣམ་པར་དག་པའི་ཕྱིར་ཐོབ་པ་དང་མངོན་པར་རྟོགས་པ་མེད་དོ། །
དེ་བས་ན་རྣམ་པར་དག་པར་བསྟན་ཏོ་ཞེས་པའི་དོན་ནོ། ། འདི་ཡང་གཟུགས་ནས་རྣམ་མཁྱེན་གྱི་བར་དུ་སྦྱར་ནས་གསུངས་ཏེ། ཚིག་བཞི་པ་ཡན་ཆད་ཀྱི་དོན་ལའང་བཤད་ཚུལ་འདི་བཞིན་དུ་སྦྱར་རོ། ། ཚིག་དྲུག་པ་མངོན་པར་མ་གྲུབ་པའི་དོན་སྟོན་པ་ནི། བཅོམ་ལྡན་འདས་རྣམ་པར་དག་པ་ནི་མངོན་པར་མ་གྲུབ་པའོ་ཞེས་སྨྲས་སོ། ། བཅོམ་ལྡན་འདས་ཀྱིས་གཏན་ཚིགས་བཀོད་པ་ནི། ཤིན་ཏུ་རྣམ་པར་དག་པའོ་ཞེས་པའོ། ། འཁོར་རྣམས་འཛིན་དུ་གཞུག་པའི་དོན་དུ་སླར་ཡང་དྲིས་པ་ནི། བཅོམ་ལྡན་འདས་གང་མངོན་པར་མ་གྲུབ་པས་རྣམ་པར་དག་པ་ལགས་ཞེས་པ་སྟེ། ཆོས་གང་དང་གང་མངོན་པར་མ་གྲུབ་པ་ལ་རྣམ་པར་དག་པར་བརྗོད་ཅེས་པའི་དོན་ནོ། །
བཅོམ་ལྡན་འདས་ཀྱིས་གཟུགས་ནས་རྣམ་མཁྱེན་གྱི་བར་མངོན་པར་མ་གྲུབ་པ་ལ་རྣམ་པར་དག་པར་བརྗོད་ཅེས་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ།

ཤཱ་རིའི་བུ་གཟུགས་མངོན་པར་མ་གྲུབ་པ་ནི་རྣམ་པར་དག་པའོ་ཞེས་པ་ནས་བཟུང་སྟེ། རྣམ་མཁྱེན་མངོན་པར་མ་གྲུབ་པ་ནི་རྣམ་པར་དག་པའོ་ཞེས་པའི་བར་དུ་གསུངས་སོ། ། ཚིག་བདུན་པའི་དོན་འདོད་ཁམས་སུ་སྐྱེ་བ་མ་མཆིས་པར་སྟོན་པ་ལ། ཤཱ་རིའི་བུས་སྨྲས་པ་ནི། བཅོམ་ལྡན་འདས་རྣམ་པར་དག་པ་ནི་འདོད་པའི་ཁམས་སུ་སྐྱེ་བ་མ་ལགས་སོ་ཞེས་པའོ། ། བཅོམ་ལྡན་འདས་ཀྱིས་གཏན་ཚིགས་གསུངས་པ་ནི། ཤིན་ཏུ་རྣམ་པར་དག་པའི་ཕྱིར་རོ་ཞེས་པའོ། ། འཁོར་རྣམས་འཛིན་དུ་གཞུག་པའི་དོན་དུ་སླར་ཡང་བཅོམ་ལྡན་འདས་ལ་དྲིས་པ་ནི། གསོལ་པ་བཅོམ་ལྡན་འདས་ཞེས་སོགས་སོ། ། ལན་ནི་བཅོམ་ལྡན་འདས་ཀྱིས་བཀའ་སྩལ་པ་ཞེས་སོགས་ཀྱིས་གསུངས་ཏེ། རྣམ་པར་དག་པ་ནི་འདོད་ཁམས་སུ་སྐྱེ་བ་མ་ཡིན་ཏེ།
འདོད་པའི་ཁམས་རང་བཞིན་གྱིས་རྣམ་པར་མི་དམིགས་པའི་ཕྱིར་ཞེས་པའོ། ། ལྷག་མ་གཟུགས་ཀྱི་ཁམས་སུ་སྐྱེ་བ་མ་ཡིན་ཞེས་པའི་བར་དུ་སྦྱར། ཚིག་བརྒྱད་པའི་དོན་འཚལ་བ་མ་མཆིས་པ་སྟོན་པ་ནི། མདོར་བསྟན་པ་དང་སོ་སོར་བཤད་པའོ། ། དང་པོ་ནི། རྣམ་པར་དག་པ་ནི། འཚལ་བ་མ་མཆིས་ཞེས་པའོ། ། དེའི་གཏན་ཚིགས་བཀའ་སྩལ་པ་ནི། ཤིན་ཏུ་རྣམ་པར་དག་པའི་ཕྱིར་ཞེས་པའོ། ། དེའི་དོན་རྒྱས་པར་ཤེས་པར་འདོད་ནས་དྲིས་པ་ནི།
གསོལ་པ་བཅོམ་ལྡན་འདས་ཞེས་སོགས་སོ། ། ལན་ནི་རྣམ་པར་དག་པ་ལ་ཤེས་པ་མེད་དེ། ཆོས་ལ་སེམས་མེད་པའི་ཕྱིར་རོ་ཞེས་པའོ། ། གཉིས་པ་སོ་སོར་བཤད་པ་ནི། རྣམ་པར་དག་པ་ནི་གཟུགས་མ་འཚལ་བ་སྟེ་ཤེས་པ་མ་ཡིན་ནོ། ། དེའི་གཏན་ཚིགས་བཀའ་སྩལ་པ་ནི། ཤིན་ཏུ་རྣམ་པར་དག་པའི་ཕྱིར་ཞེས་པའོ། ། དེ་ཉིད་སླར་ཡང་གསལ་བར་རྟོགས་པར་འདོད་ནས་དྲིས་དྲིས་པ་ནི། གསོལ་པ་ཞེས་སོགས་སོ། ། ལན་ནི།
རྣམ་པར་ནི་གཟུགས་མི་ཤེས་ཏེ། གཟུགས་རང་གིས་མཚན་ཉིད་ཀྱིས་སྟོང་པའི་ཕྱིར་ཞེས་པའོ། ། འཆད་ཚུལ་འདི་གཟུགས་ནས་རྣམ་མཁྱེན་གྱི་བར་དུ་སྦྱར་རོ། ། ཚིག་དགུ་པའི་དོན་ཕན་གནོད་མེད་པར་བསྟན་པ་ལ། ཤཱ་རིའི་བུས་སྨྲས་པ་ནི། གསོལ་པ་བཅོམ་ལྡན་འདས་ཞེས་སོགས་སོ། ། བཅོམ་ལྡན་འདས་ཀྱིས་གཏན་ཚིགས་བཀའ་སྩལ་པ་ནི། ཤིན་ཏུ་རྣམ་པར་དག་པའི་ཕྱིར་ཞེས་པ་སྟེ། ཤེར་ཕྱིན་དང་རྣམ་མཁྱེན་གཉིས་ངོ་བོ་ཉིད་ཀྱིས་རྣམ་པར་དག་པ་སྟོང་པ་ཉིད་དུ་རོ་གཅིག་པའི་ཕྱིར་ཞེས་པའོ། ། དེ་ཉིད་འཁོར་རྣམས་ཀྱི་གསལ་བར་འཛིན་དུ་གཞུག་པའི་དོན་དུ་དྲིས་པ་ནི།
གསོལ་པ་ཞེས་སོགས་སོ། ། ལན་ནི་ཤེར་ཕྱིན་གྱིས་རྣམ་མཁྱེན་ལ་ཕན་གནོད་མི་བགྱིད་དེ། རྟག་ཏུ་ཆོས་ཉིད་སྟོང་པ་ཉིད་ཀྱི་ངོ་བོར་གནས་པའི་ཕྱིར་ཞེས་པའོ། ། དེ་ལྟར་ན་རྣམ་དག་སྟོན་པའི་ཚིག་དགུས་སྒོམ་ལམ་དགུ་རིམ་པ་བཞིན་དུ་བསྟན་ཏོ། ། དེའི་དོན་རྒྱན་ལས། ས་དགུ་ལ་ནི་ཆེན་པོ་ཡི། ། ཞེས་སོགས་གསུངས་སོ། ། ཐུན་མོང་དུ་ཡུམ་རྟོགས་ཚུལ་སྟོན་པ་ལ། དང་པོ་ཚིག་ལ་ལེན་པ་མ་མཆིས་པ་སྟོན་པ་ནི། གསོལ་པ་བཅོམ་ལྡན་འདས་ཞེས་སོགས་ཏེ།
ཤེས་རབ་ཀྱི་ཕ་རོལ་ཏུ་ཕྱིན་པ་གདོད་མ་ནས་ངོ་བོ་ཉིད་ཀྱིས་རྣམ་པར་དག་པ་ནི། ཆོས་གང་ཡང་ཡོངས་སུ་ལེན་པ་སྟེ་འཛིན་པ་མ་མཆིས་ཞེས་པའི་དོན་ནོ། ། གཏན་ཚིགས་བཀའ་སྩལ་པ་ནི། ཤིན་ཏུ་རྣམ་པར་དག་པའི་ཕྱིར་རོ་ཞེས་པ་སྟེ། ཤེར་ཕྱིན་གཟུང་འཛིན་གཉིས་ཀས་རྣམ་པར་དག་པའི་ཕྱིར་ཞེས་པའི་དོན་ནོ། ། འཁོར་རྣམས་གསལ་བར་འཛིན་དུ་གཞུག་པའི་དོན་དུ། ཤཱ་རིའི་བུས་ཞུས་པ་ནི། གསོལ་པ་ཞེས་སོགས་སོ། ། ལན་ལ་གཏན་ཚིགས་ནི། ཆོས་ཀྱི་དབྱིངས་སྟོང་པ་ཉིད་ཀྱི་ངང་ལས་མི་གཡོ་བའི་ཕྱིར་ཞེས་པའོ། །
རྣམ་པར་དག་པའི་ཁྱད་ཆོས་བཅུ་ཤཱ་རིའི་བུ་དང༌། བཅོམ་ལྡན་འདས་ཀྱི་དྲིས་ལན་གྱིས་གཏན་ལ་ཕབ་པ་བསྟན་ཟིན་ཏོ། ། འདི་དག་གིས་ནི་ཀླན་ཀའི་ཡུལ་བསྟན་ཏེ། འདིའི་དོན་རྒྱན་ལས། ཁམས་གསུམ་པ་ཡི་རྣམ་པ་ཅན། ། འཇལ་དང་གཞལ་བྱ་མཉམ་པ་ཉིད། ། ཞེས་གསུངས་སོ། ། ཀླན་ཀ་སྤོང་བ་ལ། རབ་འབྱོར་དང་བཅོམ་ལྡན་འདས་ཀྱི་དྲིས་ལན་གྱིས་རྣམ་པར་དག་པའི་ཁྱད་ཆོས་ལྷག་མ་གསུམ་སྟོན་པ་སྟེ། དང་པོ་དངོས་པོ་ཡོད་པ་མིན་པའི་ཆོས་སྟོན་པ་ནི།
དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་པ་ལ་སོགས་པས་སྟོན་ཏེ། རབ་འབྱོར་གྱིས་སྨྲས་པ་ནི། བཅོམ་ལྡན་འདས་བདག་རྣམ་པར་དག་པའི་སླད་དུ། གཟུགས་རྣམ་པར་དག་པའོ་ཞེས་པའོ། ། དེའི་དོན་ནི་བདག་གདོད་མ་ནས་མེད་ལ། དེ་བཞིན་དུ་གཟུགས་ཀྱང་གདོད་མ་ནས་ངོ་བོ་ཉིད་ཀྱིས་མེད་དེ་ཞེས་པའི་དོན་ནོ། ། བཅོམ་ལྡན་འདས་ཀྱིས་གཏན་ཚིགས་བཀའ་སྩལ་པ་ནི་ཤིན་ཏུ་རྣམ་པར་དག་པའི་ཕྱིར་རོ་ཞེས་གསུངས་ཏེ། བདག་དང་གཟུགས་གཉིས་ཀ་རང་བཞིན་གྱིས་རྣམ་པར་དག་པ་རོ་གཅིག་པའི་ཕྱིར་རོ་ཞེས་པའི་དོན་ནོ། ། འཁོར་རྣམས་འཛིན་དུ་གཞུག་པའི་དོན་དུ་སླར་ཡང་དྲིས་པ་ནི། གསོལ་པ་ཞེས་སོགས་སོ། །
ལན་ནི་བདག་མེད་པའི་ཕྱིར་དངོས་པོར་མེད་ལ། དེ་བཞིན་དུ་གཟུགས་དངོས་པོར་མེད་པ་ལ་ནི། ཤིན་ཏུ་རྣམ་པར་དག་ཞེས་བརྗོད་དོ། ། གཏན་ཚིགས་ནི་ཤིན་ཏུ་རྣམ་པར་དག་པའི་ཕྱིར་རོ་ཞེས་སྦྱར་རོ། ། གཟུགས་ལ་སྦྱར་ནས་བཤད་པ་བཞིན་དུ་མ་འདྲེས་པ་བཅོ་བརྒྱད་ཀྱི་བར་དུ་སྦྱར་ནས་བཤད་དོ། ། རྒྱུན་ཞུགས་ནས་རྣམ་མཁྱེན་གྱི་བར་དུ་ནི། བདག་མེད་པའི་ཕྱིར་ཞེས་པའི་གཏན་ཚིགས་མ་སྦྱར་བས་ཉན་ཐོས་པ་འགའ་ཞིག རྒྱུན་ཞུགས་སོགས་རང་གི་མཚན་ཉིད་ཡོད་པར་ཞེན་པ་དགག་པའི་ཕྱིར་དུ། རང་གི་མཚན་ཉིད་སྟོང་པ་ཉིད་ཀྱི་ཕྱིར་ཞེས་པ་གཏན་ཚིགས་སྦྱར་ཏེ་དྲིས་ལན་སྔ་མ་བཞིན་དུ་སྦྱར་ནས་བཤད་དོ། ། ཚིག་བཅུ་གཉིས་པ་དང་བཅུ་གསུམ་པའི་དོན།
ཐོབ་པར་བགྱི་བ་མ་ལགས་ཏེ། མངོན་པར་རྟོགས་པར་བགྱི་བ་མ་ལགས་པ་གཉིས་པོ་སྟོན་པ་ནི། མཐའ་གཉིས་སུ་མ་མཆིས་ཤིང༌། རྣམ་པར་དག་པ་ཞེས་གསུངས་པ་ནི། ཐོབ་པར་བགྱི་བ་དང་མངོན་པར་རྟོགས་པར་བགྱི་བ་མ་ལགས་སོ་ཞེས་བཤད་དོ། ། གཏན་ཚིགས་བཀའ་སྩལ་པ་ནི། ཤིན་ཏུ་རྣམ་པར་དག་པ་སྟོང་པ་ཉིད་དུ་རོ་གཅིག་པའི་ཕྱིར་ཞེས་པའོ། ། འཁོར་རྣམས་འཛིན་དུ་གཞུག་པའི་དོན་དུ་རབ་འབྱོར་གྱིས་སླར་དྲིས་པ་ནི། གསོལ་པ་ཞེས་སོགས་སོ། ། དེའི་གཏན་ཚིགས་བཀའ་སྩལ་པ་ནི།
ཀུན་ནས་ཉོན་མོངས་པ་མེད་ཅིང་རྣམ་པར་བྱང་བ་མེད་པའི་ཕྱིར་རོ་ཞེས་པའི་དོན་ནོ། ། འདིའི་དོན་རྒྱན་ལས། དེ་ལ་ཀླན་ཀ་སྤངས་པ་ཡིས། ། ལམ་ནི་དེ་ཡི་གཉེན་པོར་འདོད། ། ཅེས་གསུངས་སོ། ། རྣམ་པར་དག་པའི་ཆོས་བཅུ་གསུམ་གཏན་ལ་ཕབ་པའི་སྒོ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་པར་བསྟན་ཏོ། ། མ་བཅིངས་མ་གྲོལ་བ་དང་རྣམ་པར་དག་པའི་འགྲེས་གཉིས་བཤད་ཟིན་ཏོ། ། གོང་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་པར་བསྟན་ཟིན་པའི་དོན་ལ། འཁོར་རྣམས་ཡིད་ཆེས་སུ་གཞུག་པའི་དོན་དུ། གསུམ་པ་མཐའ་ཡས་པའི་འགྲེས་བཤད་པ་ནི་གསོལ་པ།
བཅོམ་ལྡན་འདས་བདག་ཀུན་ཏུ་མཐའ་ཡས་པའི་ཕྱིར། གཟུགས་ཀུན་ཏུ་མཐའ་ཡས་པའོ་ཞེས་སོགས་ཏེ། བདག་དངོས་པོར་མ་གྲུབ་པས། མཐའ་ལས་འདས་པའི་རིགས་པས་གཟུགས་ནས་རྣམ་མཁྱེན་ལ་ཐུག་པའི་བར་ཡང་མཐའ་ལས་འདས་པར་སྟོན་པ་སྟེ། གཅིག་སྟོང་པ་ཉིད་དུ་གྲུབ་པའི་རིགས་པས་གཞན་ཡང་སྟོང་པ་ཉིད་དུ་གྲུབ་པར་སྟོན་ནོ། ། བསྟན་བཅོས་ལས་ཀྱང༌། གཅིག་གི་སྟོང་ཉིད་གང་ཡིན་པ། ། དེ་ནི་ཀུན་གྱི་སྟོང་ཉིད་ཡིན། ། ཞེས་གསུངས་སོ། ། བདག་མཐའ་ལས་འདས་པ་མཚོན་བྱེད་དུ་བྱས་པ་ནི་རྟོགས་སླ་བས་སོ། །
མཐའ་ཡང་རྣམ་པ་གཉིས་ཏེ། རྟག་ཆད་ཀྱི་མཐའ་དང༌། ཐོག་མཐའ་དབུས་གསུམ་ལ་མཐར་བརྗོད་པའོ། ། མཐའ་དེ་དག་ཐམས་ཅད་ལས་འདས་པས་ན་མཐའ་ཡས་སོ། ། རབ་འབྱོར་གྱིས་སྨྲས་པ་ནི་བདག་ཀུན་ཏུ་མཐའ་ཡས་པའོ་ཞེས་སོགས་སོ། ། བཅོམ་ལྡན་འདས་ཀྱིས་གཏན་ཚིགས་སྤྱིར་བཀའ་སྩལ་པ་ནི། ཤིན་ཏུ་རྣམ་པར་དག་པའི་ཕྱིར་རོ་ཞེས་པའོ། ། འཁོར་རྣམས་འཛིན་དུ་གཞུག་པའི་དོན་དུ་དྲིས་པ་ནི། གསོལ་པ་བཅོམ་ལྡན་འདས་ཞེས་སོགས་སོ། ། ཁྱད་པར་གྱི་གཏན་ཚིགས་བཀའ་སྩལ་པ་ནི།
མཐའ་ལས་འདས་པ་སྟོང་པ་ཉིད་དང༌། ཐོག་མ་དང་ཐ་མ་མེད་པ་སྟོང་པ་ཉིད་ཀྱི་ཕྱིར་རོ་ཞེས་པའོ། ། སྐབས་གཉིས་པའི་དོན་ལམ་ཤེས་བསྟན་ཟིན་ཏོ།། ༈ སྐབས་གསུམ་པའི་དོན་གཞི་ཤེས་བསྟན་པ། ༈ སྐབས་གསུམ་པའི་དོན་གཞི་ཤེས་སྟོན་པ་ལ། དེ་ལ་གཉེན་པོ་སྲིད་ཞི་ལ་མི་གནས་པའི་གཞི་ཤེས་བསྟན་པ་དང༌། འབྲས་ཡུམ་ལ་ཉེ་རིང་གི་ཁྱད་པར་བསྟན་པ་དང༌། མི་མཐུན་ཕྱོགས་དང་གཉེན་པོའི་རབ་དབྱེ་རྒྱས་པར་སྟོན་པ་དང༌། ཤེར་ཕྱིན་ཉམས་སུ་ལེན་ཚུལ་གྱི་སྦྱོར་བ་བཤད་པ་དང༌། ཡུམ་ལ་སྤྲོས་པ་གཅོད་ཚུལ་རྒྱས་པར་བཤད་པའོ། །
དང་པོ་ནི། གསོལ་པ་བཅོམ་ལྡན་འདས་གང་དེ་ལྟར་རྟོགས་པ་ནི་ཞེས་པ་ནས་བཟུང་སྟེ། དུས་གསུམ་མཉམ་པ་ཉིད་ཀྱི་ཕྱིར་རོ་ཞེས་པའི་བར་གྱིས་བསྟན་ཏོ། ། གོང་དུ་ཟབ་པར་བསྟན་པའི་ཤེས་རབ་ཀྱི་ཕ་རོལ་ཏུ་ཕྱིན་པ་རྟོགས་པའི་མཁྱེན་པ་ནི། བྱང་ཆུབ་སེམས་དཔའི་ཡིན་ནོ་ཞེས་སྟོན་པ་ནི། གསོལ་པ་བཅོམ་ལྡན་འདས་ཞེས་པ་ནས། ཕ་རོལ་ཏུ་ཕྱིན་པའོ་ཞེས་པའི་བར་གྱིས་བསྟན་ཏོ། ། གསར་དུ་ལྷགས་པའི་འཁོར་རྣམས་ཀྱིས་རྟོགས་བྱའི་ཤེར་ཕྱིན་ཇི་ལྟར་ཟབ་སྙམ་ན། ཤིན་ཏུ་རྣམ་པར་དག་པའི་ཕྱིར་རོ་ཞེས་གསུངས་སོ། ། ཟབ་མོ་དེ་ལྟར་རྟོགས་པའི་ཤེར་ཕྱིན་བྱང་ཆུབ་སེམས་དཔའི་ཡིན་གྱི།
ཅིའི་ཕྱིར་སངས་རྒྱས་ཀྱི་མ་ལགས་ཞེས་དྲི་བ་ནི། གསོལ་པ་བཅོམ་ལྡན་འདས་ཅིའི་སླད་དུ་ཞེས་སོགས་སོ། ། ལན་ནི། ལམ་གྱི་རྣམ་པ་ཤེས་པ་ཉིད་ཀྱི་ཕྱིར་རོ་ཞེས་པའོ། ། གོང་དུ་ཟབ་པར་བསྟན་པའི་ཤེར་ཕྱིན་ལ་ཚུལ་ཇི་ལྟར་སྤྱད་པས་ཤེར་ཕྱིན་གྱི་གྲངས་སུ་འགྲོ་ཞེ་ན། གསོལ་པ་བཅོམ་ལྡན་འདས་གལ་ཏེ་ཞེས་པ་ནས། ཕ་རོལ་ཏུ་ཕྱིན་པའོ་ཞེས་པའི་བར་རོ། ། ཇི་ལྟར་ཤེར་ཕྱིན་སྤྱོད་པའི་ཚེ། ཚུ་རོལ་གྱི་འགྲམ་མམ། ཕ་རོལ་གྱི་འགྲམ་མམ།
གཉིས་ཀྱི་བར་ན་མི་གནས་ཤེ་ན། ཤིན་ཏུ་རྣམ་པར་དག་པའི་ཕྱིར་རོ་ཞེས་སོ། ། འཁོར་རྣམས་འཛིན་དུ་གཞུག་པའི་དོན་དུ་འཐད་པ་དེ་ཉིད་གསལ་བར་སྟོན་པའི་དོན་དུ་དྲིས་པ་ནི། བཅོམ་ལྡན་འདས་ཅིའི་སླད་དུ་ཞེ་ན་ཞེས་པ་ནས། རབ་འབྱོར་དུས་གསུམ་མཉམ་པ་ཉིད་ཀྱི་ཕྱིར་རོ་ཞེས་པའི་བར་གྱིས་བསྟན་ཏོ། ། འདི་དག་གི་དོན་ནི་རྒྱན་ལས། ཚུ་རོལ་ཕ་རོལ་མཐའ་ལ་མིན། ། དེ་དག་བར་ན་མི་གནས་པ། ། དུས་རྣམས་མཉམ་པ་ཉིད་ཤེས་ཕྱིན། ། ཤེས་རབ་ཕ་རོལ་ཕྱིན་པར་འདོད། །
ཅེས་གསུངས་སོ། ། གཉིས་པ་འབྲས་ཡུམ་ལ་ཉེ་རིང་གི་ཁྱད་པར་བསྟན་པ་ནི། ཤེར་ཕྱིན་ལ་བདེན་པར་འཛིན་པའི་ཚུལ་གྱིས་འདུ་ཤེས་ན། ཤེར་ཕྱིན་ལས་རིང་བར་བསྟན་པ་ལ། གསོལ་པ། བཅོམ་ལྡན་འདས་གལ་ཏེ་ཞེས་པ་ནས། རིང་དུ་སྤོང་བའི་ཞེས་པའི་བར་བཤད་དོ། ། རབ་འབྱོར་གྱི་ཚིག་ལ་བཅོམ་ལྡན་འདས་ཀྱིས་རྗེས་སུ་ཡི་རང་བ་མཛད་ནས། དེ་དང་རྗེས་སུ་མཐུན་པར་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས།
མིང་དུ་ཡང་ཆགས་པ་ཡིན་ལ། མཚན་མར་ཡང་ཆགས་པ་ཡིན་ནོ་ཞེས་པའི་བར་གྱིས་བསྟན་ཏོ། ། དེ་ལ་མིང་ནི་གཟུགས་ཞེས་པ་ལྟ་བུའོ། ། མཚན་མ་ནི་དོན་གཟུགས་སུ་རུང་བ་ལྟ་བུའོ། ཆགས་པ་ནི། འབྲལ་བར་དཀའ་བའི་ཚུལ་གྱིས་འཇུག་པའོ། ། བཅོམ་ལྡན་འདས་ཀྱིས་གསུངས་པའི་དོན་ལ་རབ་འབྱོར་གྱིས་དྲི་བ་མཛད་པ་ནི། གསོལ་པ་བཅོམ་ལྡན་ཇི་ལྟར་ན། མིང་དུ་ཡང་ཆགས་ཤིང༌། མཚན་མར་ཡང་ཆགས་པ་ལགས་ཞེས་པས་སོ། །
བཅོམ་ལྡན་འདས་ཀྱིས་ལན་གསུངས་པ་ནི། ཐོག་མར་མིང་ལ་བདེན་པར་འཛིན། དེ་ནས་མཚན་མར་འཛིན། དེ་ནས་མངོན་པར་ཞེན་པའི་ཚུལ་གྱིས་ཆགས་པས་ཤེར་ཕྱིན་རིང་དུ་སྤོང་བར་འགྱུར་བ་ཡིན། གཞན་ཡང་མཚན་མར་བཟུང་ནས་རློམས་སེམས་སུ་བྱེད་ཅིང་ཆགས་པས་ཀྱང་རིང་དུ་སྤོང་བར་འགྱུར་ཞེས་རྣམ་གྲངས་གཉིས་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་ཞེས་པ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་རིང་དུ་སྤོང་བར་འགྱུར་རོ་ཞེས་པའི་བར་གྱིས་གསུངས་སོ། ། མཚན་མ་མེད་པའི་ཚུལ་གྱིས་རྟོགས་ན་ཉེ་བར་འགྱུར་བར་བསྟན་པ་ནི། རབ་འབྱོར་གྱིས་གསོལ་པ། བཅོམ་ལྡན་འདས་ཞེས་པ་ནས་ངོ་མཚར་ཆེའོ་ཞེས་པའི་བར་གྱིས་གསུངས་སོ། །
འདི་དག་གི་དོན་རྒྱན་ལས། དེ་ནི་མཚན་མར་དམིགས་སྒོ་ནས། ། ཐབས་མ་ཡིན་པས་རིང་བ་སྟེ། ། དེའི་ཐབས་ལ་མཁས་པ་ཡིས། ། ཡང་དག་ཉེ་བ་ཉིད་དུ་བཤད། ། ཅེས་གསུངས་པས་འདི་དག་གིས་ཆགས་པ་དང་མ་ཆགས་པའི་རབ་དབྱེ་མདོ་ཙམ་བསྟན་ཟིན་ཏོ། ། རྒྱས་པར་སྟོན་པ་ལ་དྲི་བ་ནི། གོང་དུ་ཆགས་པ་དང་མ་ཆགས་པ་གཉིས་སུ་བསྟན་པ་ནི། ཤཱ་རིའི་བུས་རབ་འབྱོར་ལ་ཆགས་པ་ནི་གང་ཡིན་མ་ཆགས་པ་ནི་གང་ཡིན་ཞེས་དྲིས་པའོ། ། ལན་རབ་འབྱོར་གྱིས་གསུངས་པ་ལ།
གཞི་ལ་མཚན་འཛིན་བསྟན་པ་དང༌། ལམ་ལ་མཚན་འཛིན་བསྟན་པ་དང་དེ་དག་གི་གཉེན་པོ་བསྟན་པ་དང༌། འབྲས་བུ་ལ་མཚན་འཛིན་དང་དེའི་གཉེན་པོ་བསྟན་པའོ། ། དང་པོ་ནི། རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ་འདི་ལ་བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུའམ་རིགས་ཀྱི་བུ་མོ་ཐབས་མ་མཁས་པས་གཟུགས་སྟོང་པའོ་སྙམ་དུ་འདུ་ཤེས་ན་ཆགས་པའོ་ཞེས་པ་ནས། ད་ལྟར་བྱུང་བའི་ཆོས་ཞེས་བྱ་བར་འདུ་ཤེས་ན་ཞེས་པའི་བར་དུ་གསུངས་སོ། ། འདི་ལ་ཡང་དོན་གཉིས་ཏེ། སྟོང་པ་ཉིད་ཀྱི་མཚན་མར་འཛིན་པ་ཆགས་པར་བསྟན་པ་དང༌། དུས་གསུམ་ལ་མཚན་མར་འཛིན་པ་ཆགས་པར་བསྟན་པའོ། །
དང་པོ་ནི། གཟུགས་སྟོང་པའོ་ཞེས་བྱ་བར་འདུ་ཤེས་ན་ཆགས་པའོ་ཞེས་པ་ནས། རྣམ་མཁྱེན་སྟོང་པའོ་ཞེས་བྱ་བར་འདུ་ཤེས་ན་ཆགས་པའོ་ཞེས་པའི་བར་གྱིས་གསུངས་སོ། ། གཟུགས་ནས་རྣམ་མཁྱེན་གྱི་བར་སྟོང་པ་ཉིད་མཚན་མར་བཟུང་ནས། ཡུལ་གྱི་གནས་ཚུལ་ལ་ཕྱིན་ཅི་ལོག་ཏུ་ཞུགས་པས་མི་མཐུན་པའི་ཕྱོགས་ཡིན་ནོ་ཞེས་བསྟན་ཏོ། ། གཉིས་པ་ནི། ཚེ་དང་ལྡན་པ་ཤཱ་རིའི་བུ་གཞན་ཡང་བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུའམ་རིགས་ཀྱི་བུ་མོ་ཞེས་པ་ནས། ད་ལྟར་བྱུང་བའི་ཆོས་ཞེས་བྱ་བར་འདུ་ཤེས་ན་ཆགས་པའོ་ཞེས་པའི་བར་གྱིས་བསྟན་ཏོ། ། ལམ་ལ་མཚན་མར་འཛིན་པ་བསྟན་པ་ནི། ཚེ་དང་ལྡན་པ་ཤཱ་རིའི་བུ་གཞན་ཡང་བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུའམ་རིགས་ཀྱི་བུ་མོ་དམིགས་པའི་ཚུལ་གྱིས་སེམས་དང་པོ་བསྐྱེད་པ་ནས་ཉེ་བར་བཟུང་ནས་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་ན་ཆགས་པའོ་ཞེས་པ་ནས།
རྣམ་མཁྱེན་ལ་སྤྱོད་ན་ཆགས་པའོ། ། ཞེས་པའི་བར་གྱིས་གསུངས་སོ། ། རྒྱན་ལས། གཟུགས་སོགས་ཕུང་པོ་སྟོང་ཉིད་དང༌། ། དུས་གསུམ་རྟོགས་པའི་ཆོས་རྣམས་དང༌། ། སྦྱིན་སོགས་བྱང་ཆུབ་ཕྱོགས་རྣམས་ལ། ། སྤྱོད་པའི་འདུ་ཤེས་མི་མཐུན་ཕྱོགས། ། ཞེས་སོ། ། མ་ཆགས་པའི་རབ་དབྱེ་གཞི་ལ་མཚན་མར་འཛིན་པའི་གཉེན་པོ་ནི། ཚེ་དང་ལྡན་པ་ཤཱ་རིའི་བུ་གང་ཡང་འདི་སྐད་དུ།
བྱང་ཆུབ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་རྣམས་ཀྱི་ཆགས་པ་མེད་པ་གང་ཞེས་ཟེར་བ་ནི་ཞེས་པ་ནས། ད་ལྟར་བྱུང་བའི་ཆོས་རྣམས་ལ་ད་ལྟར་བྱུང་བའི་ཆོས་རྣམས་ཞེས་བྱ་བར་འདུ་ཤེས་པ་མེད་དོ་ཞེས་པའི་བར་གྱིས་ནི་གཞི་མཚན་འཛིན་གྱི་གཉེན་པོ་བསྟན་ཏོ། ། ལམ་ལ་མཚན་འཛིན་གྱི་གཉེན་པོ་ནི། ཚེ་དང་ལྡན་པ་ཤཱ་རིའི་བུ། བྱང་ཆུབ་སེམས་དཔའ་སེམས་དཔའ་ཆེན་པོ་ཐབས་ལ་མཁས་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་ནི། འདི་སྙམ་དུ་བདག་གིས་སྦྱིན་པ་ཞིག་སྦྱིན་ནོ་ཞེས་པ་ནས། མེད་ཅིང་མི་རྒྱུ་སྟེ་ཞེས་པའི་བར་གྱིས་གསུངས་ཏེ། འཁོར་གསུམ་རྣམ་པར་རྟོག་པ་མི་རྒྱུ་བའི་དོན་ནོ། ། དེའི་གཏན་ཚིགས་ནི། ནང་སྟོང་པ་ཉིད་ནས།
ངོ་བོ་ཉིད་སྟོང་པ་ཉིད་ཀྱི་ཕྱིར་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི། ཚེ་དང་ལྡན་པ་ཞེས་པ་ནས། ཆགས་པ་མེད་པ་དག་གོ་ཞེས་པའི་བར་གྱིས་བསྟན་ཏོ། ། འདིར་གཞི་ལ་མཚན་འཛིན་གྱི་གཉེན་པོ་མངོན་རྟོགས་རྒྱན་གྱིས་མ་བསྡུས་ལ། ཇི་སྐད་བཤད་པའི་ལམ་ལ་མཚན་འཛིན་གྱི་གཉེན་པོ་ནི། རྒྱན་ལས། སྦྱིན་ལ་སོགས་ལ་ངར་འཛིན་མེད། ། ཅེས་སོགས་ཀྱིས་བསྟན་ཏོ། ། ལྷའི་དབང་པོ་བརྒྱ་བྱིན་དང་རབ་འབྱོར་གྱི་དྲིས་ལན་གྱིས་ལམ་ལ་མཚན་མར་འཛིན་པ་གཞན་ཡང་བསྟན་པ་ནི།
དེ་ནས་ལྷའི་དབང་པོ་བརྒྱ་བྱིན་གྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་སྨྲས་སོ་ཞེས་པ་ལ་སོགས་པས་བསྟན་པ་འདི་ལ་གཉིས། ལམ་གྱི་ངོ་བོ་ལ་མཚན་མར་འཛིན་པ་དང༌། སྤྱོད་པའི་ཁྱད་པར་མཚན་མར་འཛིན་པའོ། ། དང་པོ་ནི། བཙུན་པ་རབ་འབྱོར་རྣམ་གྲངས་གང་གིས་ན་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་བར་དུ་འདུ་ཤེས་པ་དང་ཞེས་སོགས་ཀྱིས་གསུངས་ཏེ། རྣམ་བྱང་གི་ཆོས་རྣམས་ལ་མཚན་མར་འདུ་ཤེས་པ་དང་ཞེས་སོགས་ཀྱིས་གསུངས་ཏེ། རྣམ་བྱང་གི་ཆོས་རྣམས་ལ་མཚན་མར་འདུ་ཤེས་པ་ཡང༌། ཡུལ་གྱི་གནས་ཚུལ་ལ་ཕྱིན་ཅི་ལོག་ཏུ་ཞུགས་པས་མི་མཐུན་ཕྱོགས་སུ་འགྱུར་བའི་དོན་ནོ། ། གཉིས་པ་ནི།
སངས་རྒྱས་བཅོམ་ལྡན་འདས་རྣམས་སུ་འདུ་ཤེས་པར་གྱུར་ཏེ་ཞེས་པ་ནས། ཤེར་ཕྱིན་ལ་སྤྱོད་པར་མི་ནུས་པ་ཞེས་པའི་བར་གྱིས་གསུངས་ཏེ། བསྔོ་བྱ་སྔོ་བྱེད་བསྔོ་ས་གསུམ་ལ་མངོན་པར་ཞེན་པ་ཡང་གནས་ཚུལ་ལ་ཕྱིན་ཅི་ལོག་ཡིན་པས་མི་མཐུན་ཕྱོགས་ཡིན་ནོ། ། ཞེས་པའི་དོན་ནོ། ། བསྔོ་བྱ་སྔོ་བྱེད་དུ་བདེན་པར་འཛིན་པ་ཡུལ་གྱི་གནས་ཚུལ་ལ་ཕྱིན་ཅི་ལོག་ཏུ་ཞུགས་པའི་འཐད་པ་ནི། དེ་ཅིའི་ཕྱིར་ཞེ་ན། ཀཽ་ཤི་ཀ་གཟུགས་ཀྱི་རང་བཞིན་ཡོངས་སུ་བསྔོ་བར་མི་ནུས་སོ་ཞེས་རྣམ་མཁྱེན་གྱི་རང་བཞིན་ཡོངས་སུ་བསྔོ་བར་མི་ནུས་སོ་ཞེས་པའི་བར་དུ་གསུངས་སོ། ། རྒྱན་ལས། རྒྱལ་ལ་སོགས་པ་ཆགས་པ་ཕྲ། ། ཞེས་གསུངས་སོ། །
བརྒྱ་བྱིན་དང་རབ་འབྱོར་གྱི་དྲིས་ལན་གྱི་ལམ་ལ་མཚན་འཛིན་རྒྱས་པར་བསྟན་པ་དེའི་གཉེན་པོ་སྟོན་པ་ནི། ཀཽ་ཤི་ཀ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་གཞན་ཞིག བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་དག་པར་བསྟན་ཏམ་ཞེས་པ་ནས། དེ་ལྟར་ན་རིགས་ཀྱི་བུའམ་རིགས་ཀྱི་བུ་མོ་དེས་ཆགས་པའི་མཐའ་ཐམས་ཅད་ཡོངས་སུ་སྤངས་པ་ཡིན་ནོ་ཞེས་པའི་བར་དུ་གསུངས་ཏེ། སེམས་བསྐྱེད་དང་སྦྱིན་སོགས་ནས་རྣམ་མཁྱེན་གྱི་བར་མི་དམིགས་པར་རྟོགས་པ་ལ་རང་གནས་ནས་གཞན་ལ་ཡང་སྟོན་ཅིང་འཛིན་པ་ལ་ཡང་དག་པར་བསྐུལ་བ་དང༌། ཡང་དག་པར་སྤྲོ་བ་བསྐྱེད་པར་བྱེད་པའི་སྒོ་ནས་མི་མཐུན་ཕྱོགས་སྤོང་བར་བསྟན་ཏོ། ། འདིའི་དོན་རྒྱན་ལས། གཞན་དག་དེ་ལ་སྦྱོར་བྱེད་པ། ། དེ་ནི་ཆགས་པའི་མཐའ་འགོག་པས། ཞེས་གསུངས་སོ། །
འདི་དག་གིས་གཞི་ལམ་ལ་མཚན་མར་འཛིན་པ་དང༌། དེ་དག་གི་གཉེན་པོ་རྒྱས་པར་བསྟན་ཟིན་ཏོ། ། རབ་འབྱོར་གྱིས་མི་མཐུན་ཕྱོགས་རྒྱས་པ་གཉེན་པོ་དང་བཅས་པ་བསྟན་པ་ལ། བཅོམ་ལྡན་འདས་ཀྱིས་རྗེས་སུ་ཡི་རང་བ་མཛད་པ་ནི། དེ་ནས་བཅོམ་ལྡན་འདས་ཀྱིས་ཞེས་པ་ནས། ལེགས་སོ་ཞེས་པའི་བར་གྱིས་གསུངས་སོ། ། བཅོམ་ལྡན་འདས་ཀྱིས་ཆགས་པ་ཕྲ་མོ་མི་མཐུན་ཕྱོགས་སུ་བསྟན་པ་ནི། འབྲས་བུ་ལ་མཚན་མར་འཛིན་པ་སྟེ། རབ་འབྱོར་དེ་བས་ན་ཁྱོད་ལ་ཆགས་པའི་རྣམ་པ་དེ་བས་ཀྱང་ཕྲ་བ་དག་བསྟན་པར་བྱ་ཞེས་སོགས་ཀྱིས་གསུངས་ཏེ་ཐོག་མར་རབ་འབྱོར་ལ་ཉན་པར་བསྐུལ་བ་དང༌། འབྲས་བུ་སངས་རྒྱས་ལ་མཚན་མར་འཛིན་པ་ཡིད་ལ་བྱེད་པ་དང༌།
དུས་གསུམ་གྱིས་སངས་རྒྱས་ཀྱི་ཐོག་མཐའ་བར་གསུམ་གྱི་དགེ་བ་ལ་མཚན་མར་དམིགས་པས་བསྔོ་བ་དང༌། སངས་རྒྱས་དང་ཉན་རང་ཐམས་ཅད་ཀྱི་དགེ་རྩ་མཚན་མར་དམིགས་པའི་ཚུལ་གྱིས་བསྔོ་བ་རྣམས་མི་མཐུན་ཕྱོགས་སུ་གཏན་ལ་ཕབ་པ་དང༌། དོན་རྣམ་པ་བཞིས་བསྟན་ཏེ། དང་པོ་ནི། དེ་དག་ཤིན་ཏུ་ལེགས་པར་ཉོན་ལ་ཞེས་པ་ནས། ཕྱིར་ཉན་ཏོ་ཞེས་པའི་བར་གྱི་བསྟན་ཏོ། ། གཉིས་པ་ནི། དེ་ལ་བཅོམ་ལྡན་འདས་ཀྱིས་འདི་སྐད་དུ་བཀའ་སྩལ་ཏོ་ཞེས་པ་ནས་མཚན་མར་ཡིད་ལ་བྱེད་དོ་ཞེས་པའི་བར་གྱིས་བསྟན་ཏོ། ། གསུམ་པ་ནི། རབ་འབྱོར་ཅི་ཙམ་དུ་ཞེས་པ་ནས།
ཡིད་ལ་བྱེད་པ་དེ་ཙམ་དུ་ཆགས་པའོ་ཞེས་པའི་བར་གྱིས་གསུངས་སོ། ། བཞི་པ་ནི། གང་ཡང་དེ་བཞིན་གཤེགས་པ་ཞེས་པ་ནས། དེ་ཙམ་དུ་ཆགས་པའོ་ཞེས་པའི་བར་གྱིས་བསྟན་ཏོ། ། དེ་དག་མི་མཐུན་ཕྱོགས་སུ་འགྱུར་བའི་འཐད་པ་ནི། དེ་ཅིའི་ཕྱིར་ཞེས་པ་ནས་ཡིད་ལ་བྱ་བ་མ་ཡིན་ནོ། ། ཞེས་པའི་བར་གྱིས་གསུངས་སོ། ། མཚན་མར་ཡིད་ལ་བྱ་བ་མ་ཡིན་པའི་འཐད་པ་ནི། གསོལ་པ་བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཟབ་བོ་ཞེས་པའོ། ། ཟབ་པའི་དོན་བཅོམ་ལྡན་འདས་ཀྱིས་བཀའ་སྩལ་པ་ནི།
བཅོམ་ལྡན་འདས་ཀྱིས་ཞེས་པ་ནས། རྣམ་པར་དབེན་པའི་ཕྱིར་རོ་ཞེས་པའི་བར་གྱིས་གསུངས་སོ། ། ཟབ་པར་བསྟན་པའི་དོན་ལ། གུས་པར་བསྟན་པ་ནི། གསོལ་པ་བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱག་འཚལ་ལོ་ཞེས་པའོ། ། འདི་དག་ནི་དོན་རྒྱན་ལས། རྒྱལ་ལ་སོགས་པ་ཆགས་པ་ཕྲ། ། ཆོས་ཀྱི་ལམ་ནི་རང་བཞིན་གྱིས། ། དབེན་པའི་ཕྱིར་ན་དེ་ཟབ་ཉིད། ། ཅེས་གསུངས་སོ། །
འབྲས་བུ་ལ་མཚན་མར་འཛིན་པའི་གཉེན་པོ་སྟོན་པ་ལ་གཉིས་ཏེ། དང་པོ་རྟོགས་བྱའི་ཤེས་རབ་ཀྱི་ཕ་རོལ་ཏུ་ཕྱིན་པ་བཤད་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ནི་འདི་ལྟར་ཞེས་པ་ནས། གང་མ་བྱས་པ་དེ་ནི་མངོན་པར་འདུ་མ་བྱས་པའོ། ། ཞེས་པའི་བར་གྱིས་གསུངས་སོ། ། དེ་ལ་མ་བྱས་པ་ནི་རྒྱུ་རྐྱེན་གྱིས་མ་བསྐྱེད་པའོ། ། མངོན་པར་འདུ་མ་བྱས་པ་ནི་བསོད་ནམས་དང་བསོད་ནམས་མིན་པའི་ལས་གང་གིས་ཀྱང་བྱེ་བྲག་ཏུ་མ་བྱས་པའོ། ། སུས་ཀྱང་མངོན་པར་རྫོགས་པར་འཚང་རྒྱ་བར་མི་ནུས་སོ་ཞེས་པ་ནས། ཐོབ་བྱེད་ཀྱི་ཤེར་ཕྱིན་རང་བཞིན་གྱིས་སྟོང་པའི་ཕྱིར་ཞེས་པའོ། །
ཆོས་ཀྱི་རང་བཞིན་ནི་གཉིས་མ་ཡིན་ཏེ། ཆོས་ཀྱི་རང་བཞིན་གཅིག་ཏུ་ཟད་དོ་ཞེས་པ་ནི་ཆོས་ཐམས་ཅད་རང་བཞིན་མེད་པའི་ཚུལ་དུ་རང་བཞིན་གཅིག་ཅེས་པའི་དོན་ནོ། ། རྟོགས་བྱའི་ཤེར་ཕྱིན་བཤད་ཟིན་ཏོ། ། གཉིས་པ་དེ་ཤེས་ནས་མི་མཐུན་ཕྱོགས་སྤངས་པར་བསྟན་པ་ནི། རབ་འབྱོར་དེ་ལྟར་ཞེས་པ་ནས་ཡོངས་སུ་སྤངས་པ་ཡིན་ནོ་ཞེས་པའི་བར་གྱིས་བསྟན་ཏོ། ། འདི་དག་གི་དོན་ནི། རྒྱན་ལས། ཆོས་རྣམས་རང་བཞིན་གཅིག་པར་ནི། ། ཤེས་པས་ཆགས་པ་སྤོང་བ་ཡིན། ། ཞེས་པས་བསྟན་ཏོ། །
ཤེར་ཕྱིན་ལ་མཚན་མར་འཛིན་པ་མི་མཐུན་ཕྱོགས་སུ་འགྱུར་བའི་འཐད་པ་གཉིས་པ་བསྟན་པ་ནི། གསོལ་པ་བཅོམ་ལྡན་འདས་ཞེས་པ་ནས། མངོན་པར་འཚང་མ་རྒྱས་པའི་ཕྱིར་རོ་ཞེས་པའི་བར་གྱིས་བསྟན་ཏེ། ཡོངས་གཅོད་དུ་གྲུབ་པའི་ཚུལ་གྱིས་མཚན་མར་འཛིན་པ་མི་མཐུན་པའི་ཕྱོགས་ཡིན་ཏེ། ཡོངས་གཅོད་དུ་གྲུབ་པའི་ཚུལ་དུ་རྟོགས་པར་དཀའ་བ་ཡིན་པའི་ཕྱིར་ཏེ། སུས་ཀྱང་ཡོངས་གཅོད་དུ་མ་རྟོགས་པའི་ཕྱིར་རོ་ཞེས་པའི་དོན་ནོ། ། ཡང་འབྲས་བུ་ལ་མཚན་མར་འཛིན་པ་མི་མཐུན་ཕྱོགས་ཡིན་པའི་འཐད་པ་གསུམ་པ་བསྟན་པ་ནི། གསོལ་པ། བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ནི་བསམ་གྱིས་མི་ཁྱབ་པའོ་ཞེས་པའོ། ། གཏན་ཚིགས་བཅོམ་ལྡན་འདས་ཀྱིས་བཀའ་སྩལ་པ་ནི།
བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ནི་འདི་ལྟར་སེམས་ཀྱིས་མ་ཤེས་སོ། ། གཟུགས་ཀྱིས་མ་ཤེས་སོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་མ་ཤེས་སོ་ཞེས་པའི་བར་དུ་གསུངས་ཏེ། ཤེར་ཕྱིན་བདེན་པའི་མཚན་མར་གྲུབ་པ་མིན་ཏེ། བདེན་འཛིན་གྱི་བློས་བསམ་གྱིས་མི་ཁྱབ་པའི་ཕྱིར། སེམས་ཀྱི་མ་ཤེས། གཟུགས་ནས་རྣམ་མཁྱེན་གྱི་བར་གང་གིས་ཀྱང་མ་ཤེས་པའི་ཕྱིར་ཞེས་པའི་དོན་ནོ། ། འདི་དག་གི་དོན་རྒྱན་ལས། མཐོང་བ་ལ་སོགས་བཀག་པ་ཡིས། །
དེ་ནི་རྟོགས་པར་དཀའ་བ་བཤད། ། གཟུགས་ལ་སོགས་པར་མི་ཤེས་ཕྱིར། ། དེ་ནི་བསམ་མི་ཁྱབ་པར་འདོད། ། ཅེས་གསུངས་སོ། ། རྒྱན་ལས་གཟུགས་ནས་རྣམ་མཁྱེན་གྱི་བར་གང་དུའང་ཤེས་བྱར་མ་གྲུབ་པ་དང༌། འདིར་གང་གིས་ཀྱང་མི་ཤེས་པར་བསྟན་པ་གཉིས་དོན་གཅིག་སྟེ། གང་དུའང་ཤེས་བྱར་མ་གྲུབ་ན། གང་གིས་ཀྱང་མི་ཤེས་པའི་དོན་འགྲུབ་པའི་ཕྱིར་རོ། ། འོན་ཀྱང༌། གཟུགས་ལ་སོགས་པས་མི་ཤེས་ཕྱིར། །
ཞེས་བསྒྱུར་ན་ལེགས་པར་སྣང་ངོ༌། ། རྣམ་པར་དག་པའི་ལེའུ་སྟེ་ཉི་ཤུ་རྩ་བརྒྱད་པ་རྣམ་པར་བཤད་པའོ།། ༈ ཉེར་དགུ་པ་གནས་མེད་པའི་ལེའུ་བཤད་པ། གནས་པ་མེད་པའི་ལེའུ་འདི་ནས། གཞི་ཤེས་ཀྱི་སྦྱོར་བ་དང༌། སྦྱོར་བའི་མཉམ་ཉིད་དང༌། ཞུགས་འབྲས་མཐོང་ལམ་དང༌། མཁྱེན་གསུམ་གྱི་དོན་བསྡུ་བ་རྣམས་གསུངས་སོ། ། སྦྱོར་བ་སྟོན་པ་ལ་ཡང་གཉིས་ཏེ། སྦྱོར་བའི་ཡུལ་ཤེར་ཕྱིན་གྱི་མཚན་ཉིད་གཏན་ལ་དབབ་པ་དང༌།
སྦྱོར་བ་རང་གི་ངོ་བོ་གཏན་ལ་དབབ་པའོ། ། དང་པོ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ནི་བགྱིད་པ་མ་མཆིས་པའོ་ཞེས་སོགས་ཀྱིས་གསུངས་ཏེ། བགྱིད་པ་མ་མཆིས་པའི་དོན་ནི། ། བྱ་བ་མ་མཆིས་པའོ། ། བཅོམ་ལྡན་འདས་ཀྱིས་འཐད་པ་བཀའ་སྩལ་པ་ནི། རབ་འབྱོར་བྱེད་པ་པོ་མི་དམིགས་པའི་ཕྱིར་རོ། ། རབ་འབྱོར་དེ་བཞིན་དུ་གཟུགས་མི་དམིགས་པ་དང་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་མི་དམིགས་པའོ་ཞེས་པའི་བར་དུ་གསུངས་ཏེ།
དོན་དམ་པར་བྱ་བ་དང་བྱེད་པ་གཉིས་ཀ་མ་གྲུབ་པས་གང་ཡང་མི་དམིགས་པའི་ཚུལ་གྱིས་རྟོགས་པ་ནི་ཤེར་ཕྱིན་ནོ་ཞེས་པའི་དོན་ནོ། ། གཉིས་པ་སྦྱོར་བ་རང་གི་ངོ་བོ་ནི། ཤེར་ཕྱིན་ལ་ཚུལ་ཇི་ལྟར་སྤྱོད་པ་དྲིས་པའི་ལན་གྱིས་གསུངས་ཏེ། དེ་ལ་དང་པོ་དྲི་བ་ནི། གསོལ་པ་བཅོམ་ལྡན་འདས་ཞེས་པ་ནས། ཇི་ལྟར་སྤྱད་པར་བགྱི་ཞེས་པའི་བར་གྱིས་བསྟན་ཏོ། ། ལན་ལ་སྤྱོད་པ་བཀག་པའི་སྦྱོར་བ་བསྟན་པ་དང༌། གང་ལ་སྦྱོར་བའི་ཡུལ་གྱི་ཁྱད་པར་བཤད་པ་དང༌། སྦྱོར་བའི་ངོ་བོ་དབྱེ་བ་བསྟན་པ་དང༌། སྦྱོར་བའི་བྱེད་པ་བསྟན་པ་དང་བཞིས་ཤེས་པར་བྱའོ། །
དང་པོ་ལའང་གཞིའི་ངོ་བོ་དང་ཁྱད་པར་ལ་སྤྱོད་པ་བཀག་པ་ལྷན་ཅིག་ཏུ་སྟོན་ཏེ། དང་པོའི་ཚིག་རེ་རེས་ནི་རང་གི་ངོ་བོ་ལ་སྤྱོད་པ་བཀག་པ་ཡིན་ལ། དེའི་འོག་ཏུ་རྟག་མི་རྟག་དང་བདེ་སྡུག་ལ་སྤྱོད་པ་བཀག་པ་སོགས་ཀྱིས་ནི་ཁྱད་པར་ལ་སྤྱོད་པ་བཀག་པ་བསྟན་ཏོ། ། དེའི་འོག་ཏུ་དེ་ཅིའི་ཕྱིར་ཞེས་སོགས་ཀྱིས་ནི་གཏན་ཚིགས་བསྟན་ཏོ། ། དེ་ལ་དང་པོ་གཟུགས་ཀྱི་འགྲེས་ལ་སྦྱར་བ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་ཞེས་པ་ནས། གལ་ཏེ་གཟུགས་ལ་མི་སྤྱོད་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ་ཞེས་པའི་བར་གྱིས་ནི་ངོ་བོ་ལ་སྤྱོད་པ་བཀག་པ་བསྟན་ཏོ། ། དེའི་འོག་ཏུ་གཟུགས་རྟག་མི་རྟག་དང༌། བདེ་སྡུག་དང༌།
བདག་ཡོད་མེད་དང༌། སྡུག་མི་སྡུག་སྟེ་ཁྱད་པར་གྱི་ཆོས་བརྒྱད་ལ་སྤྱོད་པ་བཀག་པས་ནི་ཁྱད་པར་གྱི་ཆོས་ལ་སྤྱོད་པ་བཀག་པ་བསྟན་ཏོ། ། ཁྱད་པར་གྱི་ཆོས་ལ་སྤྱོད་པ་བཀག་པའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས་དེ་ལྟ་བུའི་གཟུགས་མེད་དོ་ཞེས་པའི་བར་གྱིས་བསྟན་ཏོ། ། གཟུགས་ལ་ཇི་ལྟར་བཤད་པ་བཞིན་དུ་ཚོར་བ་ནས་རྣམ་མཁྱེན་གྱི་བར་དུ་ངོ་བོ་ལ་སྤྱོད་པ་བཀག་པ་དང༌། ཁྱད་པར་ལ་སྤྱོད་པ་བཀག་པ་དང༌། དེ་དག་གི་འཐད་པ་དང་དོན་གསུམ་གསུམ་གྱིས་སྦྱར་ཏེ་བསྟན་པར་བྱའོ། ། གཞིའི་ངོ་བོ་དང་ཁྱད་པར་ལ་སྤྱོད་པ་བཀག་པ་བསྟན་ཟིན་ཏོ། ། གཟུགས་སོགས་ཡོངས་སུ་རྫོགས་མ་རྫོགས་ལ་སྤྱོད་པ་བཀག་པ་སྟོན་པ་ལ། དང་པོ་མ་རྫོགས་པ་ལ་སྤྱོད་པ་བཀག་པ་སྟོན་པ་ནི།
རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་ཞེས་པ་ནས། སྤྱོད་དོ་ཞེས་པའི་བར་གྱིས་གསུངས་སོ། ། གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་པ་ནས། སྤྱོད་དོ་ཞེས་པའི་བར་གྱིས་གསུངས་སོ། ། དེ་ལ་ཚིག་སྔ་མས་ནི། གཟུགས་མ་རྫོགས་པ་ལ་ཞེན་པའི་ཚུལ་གྱིས་མི་སྤྱོད་ན། ཡུམ་ལ་སྤྱོད་དོ་ཞེས་བསྟན་ལ། ཕྱི་མ་རྣམས་ཀྱིས་ནི། གཟུགས་ཡོངས་སུ་མ་རྫོགས་པ་ཉིད་ནི་གདོད་མ་ནས་མེད་པས་གཟུགས་མ་ཡིན་ནོ་ཞེས་བྱ་བ་དེ་ལྟར་ཡང་མི་སྤྱོད་ན་ཡུམ་ལ་སྤྱོད་དོ་ཞེས་བསྟན་ཏེ།
ཁྱབ་བྱེད་མ་དམིགས་པའི་གཏན་ཚིགས་སོ། ། གཟུགས་ལ་སྦྱར་བ་བཞིན་དུ་རྣམ་མཁྱེན་གྱི་བར་དུ་སྦྱར་ནས་བཤད་པར་བྱའོ། ། ཡོངས་སུ་རྫོགས་པ་ལ་སྦྱར་བའི་འགྲེས་ནི། ཉི་ཁྲི་ལ་འདུག་ཀྱང་འབུམ་རྣམས་ལ་འཆད་པར་སྣང་ངོ༌། ། འོན་ཀྱང་རྫོགས་པ་ལ་སྦྱར་བའི་འགྲེས་ཁ་བསྐངས་ནས་གཟུགས་ནས་རྣམ་མཁྱེན་གྱི་བར་སྔ་མ་ལྟར་སྦྱར་རོ། ། རྫོགས་མ་རྫོགས་ཀྱི་དོན་ནི་བརྒྱད་སྟོང་འགྲེལ་པ་ལས། ཡོན་ཏན་གྱི་རྟེན་དུ་རྫོགས་མ་རྫོགས་ལ་འཆད་ལ། གནོད་འཇོམས་ལས་ནི། སྒོམ་པའི་རྟེན་དུ་རྫོགས་མ་རྫོགས་ལ་འཆད་དོ། ། ཆགས་པ་དང་མ་ཆགས་པ་ལ་སྤྱོད་པ་བཀག་པ་ནི།
གོང་དུ་ཆགས་པ་དང་མ་ཆགས་པ་གང་ལགས་ཞེས་དྲིས་པའི་ལན་དུ། ཆགས་པ་དང་མ་ཆགས་པའི་རབ་དབྱེ་རྒྱས་པར་བསྟན་པ་ལ་ངོ་མཚར་བའི་ཚིག་གིས་བསྟོད་པ་ལས་འཕྲོས་ནས་གསུངས་ཏེ། གསོལ་པ་བཅོམ་ལྡན་འདས་དེ་ལྟར་ལགས་ན་ཞེས་པ་ནས། ཆགས་པ་དང་མ་ཆགས་པ་ལེགས་པར་བསྟན་ཏོ་ཞེས་པའི་བར་གྱིས་ནི་གང་ལས་འཕྲོས་པའི་ཡུལ་བསྟན་ཏོ། ། དེ་ནས་འཕྲོས་པ་ནི་རབ་འབྱོར་གཞན་ཡང་ཞེས་སོགས་ཀྱིས་གསུངས་ཏེ། ཆགས་པ་དང་མ་ཆགས་པ་ལེགས་པར་བསྟན་ཏོ་ཞེས་གསུངས་པ་ལ་བརྟེན་ནས། འགའ་ཞིག་དེ་ལ་མངོན་པར་ཞེན་པ་སྐྱེས་པ་སེལ་བའི་དོན་དུ། གཟུགས་ལ་ཆགས་པའམ་མ་ཆགས་པ་ཞེས་བྱ་བར་མི་སྤྱོད་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ་ཞེས་པ་ནས། རྣམ་མཁྱེན་ལ་ཆགས་པའམ་མ་ཆགས་པ་ཞེས་བྱ་བར་མི་སྤྱོད་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ་ཞེས་པའི་བར་གྱིས་གསུངས་སོ། ། ཆགས་པ་དང་མ་ཆགས་པ་ལ་སྤྱོད་པ་བཀག་པའི་ཚུལ་གྱིས་ཡུམ་ལ་སྤྱོད་པའི་ཕན་ཡོན་བསྟན་པ་ནི།
རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ལྟར་སྤྱོད་ན་གཟུགས་ལ་ཆགས་པའམ་མ་ཆགས་པ་ཞེས་བྱ་བར་འདུ་ཤེས་པ་མེད་དོ་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་ཆགས་པའམ་མ་ཆགས་པ་ཞེས་བྱ་བར་འདུ་ཤེས་པ་མེད་དོ་ཞེས་པའི་བར་དུ་གསུངས་ཏེ། གཉིས་འཛིན་གྱི་ཤེས་སྒྲིབ་སྤངས་པའི་ཡོན་ཏན་འབྱུང་བར་བསྟན་པའོ། ། དེའི་དོན་མངོན་རྟོགས་རྒྱན་ལས། གཟུགས་སོགས་དེ་མི་རྟག་སོགས་དང༌། ། དེ་མ་རྫོགས་དང་རབ་རྫོགས་དང༌། ། དེ་ལ་ཆགས་པ་མེད་ཉིད་ལ། ། སྤྱོད་པ་བཀག་པའི་སྦྱོར་བ་དང༌། ། ཞེས་པས་བསྟན་ཏོ། ། སྤྱོད་པ་བཀག་པའི་སྦྱོར་བ་བསྟན་ཟིན་ཏོ། །
གཉིས་པ་གང་ལ་སྦྱོར་བའི་ཡུལ་གྱི་ཁྱད་པར་བཤད་པ་ལ། བསྟན་མ་བསྟན་གྱིས་འཕེལ་འགྲིབ་ཏུ་མི་འགྱུར་བ་དང༌། ནམ་མཁའི་དཔེས་ལེགས་ཉེས་བརྗོད་པས་འཕེལ་འགྲིབ་དང༌། ཆགས་པ་དང༌། ཁོང་ཁྲོ་བ་མེད་པར་བསྟན་པའོ། ། དང་པོ་ལ་རབ་འབྱོར་གྱི་ཚིག་གིས་འཕེལ་འགྲིབ་མེད་པར་བསྟན་པ་ནི། གསོལ་པ་བཅོམ་ལྡན་འདས་ཞེས་པ་ནས། ངོ་མཚར་ཆེའོ་ཞེས་པའི་བར་གྱིས་བསྟན་ཏོ། ། བཅོམ་ལྡན་འདས་ཀྱིས་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས།
མི་འཕེལ་ལོ་ཞེས་པའི་བར་གྱིས་བསྟན་ཏོ། ། གཞན་ལ་བརྗོད་ཀྱང་སྔར་མེད་གསར་དུ་འཕེལ་བ་མེད་ལ། མ་བརྗོད་ཀྱང་སྔར་ཡོད་གསར་དུ་འགྲིབ་པ་མེད་ཅེས་པའི་དོན་ནོ། ། ནམ་མཁའི་དཔེས་ལེགས་ཉེས་བརྗོད་ཀྱང་འཕེལ་འགྲིབ་དང༌། རྗེས་སུ་ཆགས་པ་དང་ཁོང་ཁྲོ་བར་མི་འགྱུར་བར་བསྟན་པ་ནི། རབ་འབྱོར་འདི་ལྟ་སྟེ་དཔེར་ན་ཞེས་པ་ནས། བསྟན་ཀྱང་དེ་བཞིན་མ་བསྟན་ཀྱང་དེ་བཞིན་ནོ། ། ཞེས་པའི་བར་གྱིས་བསྟན་ཏོ། ། འདི་དག་གི་དོན་རྒྱན་ལས། མི་འགྱུར་བྱེད་པོ་མིན་པ་དང༌།
ཞེས་པས་བསྟན་ཏོ། ། སྦྱོར་བའི་ངོ་བོའི་དབྱེ་བ་སྟོན་པ་ལ། དང་པོ་བྱ་དཀའ་བའི་རྣམ་མཁྱེན་གྱི་སྦྱོར་བ་སྟོན་པ་ལ། ངོ་བོ་ནི། གསོལ་པ་བཅོམ་ལྡན་འདས་ཞེས་པ་ནས། བྱང་ཆུབ་ལས་ཕྱིར་མི་ལྡོག་པ་ནི་དཀའ་བ་བགྱིད་པའོ་ཞེས་པའི་བར་གྱིས་གསུངས་ཏེ། ཤེར་ཕྱིན་ལ་བརྩོན་པས་བྱང་ཆུབ་ལས་ཕྱིར་མི་ལྡོག་པ་ཐོབ་པ་ནི། དཀའ་བའི་བྱ་བ་བྱེད་པའོ་ཞེས་བསྟན་ཏོ། ། དཀའ་བ་བྱེད་པའི་དོན་བསྟན་པ་ལ། དྲི་བ་བཀོད་པ་ནི།
དེ་ཅིའི་སླད་དུ་ཞེ་ན་ཞེས་པའོ། ། ཤེར་ཕྱིན་ལ་བརྩོན་པས་དཀའ་བ་བྱེད་ཚུལ་བསྟན་པ་ནི། བཅོམ་ལྡན་འདས་འདི་ལྟ་སྟེ་ཞེས་སོགས་ཀྱིས་གསུངས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པ་ནི་ནམ་མཁའ་སྒོམ་པ་དང་མཚུངས་ཏེ། ནམ་མཁའ་སྒོམ་པ་ནི་གཟུགས་སོགས་ཀྱི་མཚན་མ་གང་ཡང་ཡིད་ལ་བྱར་མེད་པ་བཞིན་དུ། ཤེར་ཕྱིན་བསྒོམ་པ་ལ་ཡང་སྤྲོས་པའི་མཚན་མ་གང་ཡང་ཡིད་ལ་བྱ་བ་མེད་པའི་ཚུལ་གྱིས་བསྒོམ་པ་ཡིན་ནོ། ། ཇི་ལྟར་ནམ་མཁའ་ལ་གཟུགས་སོགས་ཀྱི་མཚན་མ་བྱར་མེད་ཅེ་ན་ནམ་མཁའ་ལ་ནི་གཟུགས་མ་མཆིས་སོ་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མ་མཆིས་སོ་ཞེས་པའི་བར་གྱིས་གསུངས་སོ། ། ལམ་ཤེས་ཀྱི་སྦྱོར་བ་བྱ་དཀའ་བ་སྟོན་པ་ནི། བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་གང་གི་གོ་ཆ་འདི་འཚལ་བ་དེ་དག་ནི།
ཕྱག་བགྱི་བར་འོས་པའོ་ཞེས་པ་ནས། བྱང་ཆུབ་ཏུ་ཞུགས་པ་དེ་དག་ནི་གོ་ཆ་འཚལ་བའོ་ཞེས་པའི་བར་གྱིས་གསུངས་སོ། ། དོན་དམ་པར་སེམས་ཅན་མེད་པས། སེམས་ཅན་འཆིང་བ་ལས་འགྲོལ་བའི་དོན་དུ་འབད་པ་བྱེད་པ་ནི། ནམ་མཁའ་འཆིང་བ་ལས་འགྲོལ་བའི་དོན་དུ་འབད་པ་བྱེད་པ་དང་མཚུངས་པར་བསྟན་པ་སྟེ། དེ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། བཅོམ་ལྡན་འདས་གང་གིས་ཞེས་པ་ནས། རྩལ་བར་མོས་པ་དག་སྟེ་ཞེས་པའི་བར་རོ། །
གཉིས་པ་ནི། བཅོམ་ལྡན་འདས་ཀྱིས་ཞེས་པ་ནས། ཡོངས་སུ་བཀྲོལ་བར་འཚལ་བའོ་ཞེས་པ་དང༌། གོ་ཆ་ཆེན་པོ་འཚལ་བའོ་ཞེས་པའི་བར་གྱིས་བསྟན་ཏོ། ། གཞི་ཤེས་ཀྱི་སྦྱོར་བ་བྱ་དཀའ་བ་ལ་མདོར་བསྟན་པ་ནི། བཅོམ་ལྡན་འདས་ཞེས་པ་ནས། བར་སྣང་ལ་འདེགས་པར་འཚལ་བའོ་ཞེས་པའི་བར་རོ། ། རྒྱས་པར་བཤད་པ་ལ། དོན་བཤད་པ་དང༌། དཔེ་དོན་སྦྱར་བའོ། །
དང་པོ་ནི། བཅོམ་ལྡན་འདས་ཞེས་པ་ནས། བྱང་ཆུབ་ཏུ་ཞུགས་པ་དེ་དག་ནི་གོ་ཆ་འཚལ་བའོ་ཞེས་པའི་བར་རོ། ། གཉིས་པ་ནི། བཅོམ་ལྡན་འདས་ཞེས་པ་ནས་དཔའ་བོ་བསམ་གྱིས་མི་ཁྱབ་པ་མཚུངས་པ་མ་མཆིས་པའི་གོ་ཆ་འཚལ་བའོ་ཞེས་པའི་བར་གྱིས་བསྟན་ཏོ། ། དེ་དག་གི་འཐད་པ་བསྟན་པ་ནི། དོན་དམ་པར་སེམས་ཅན་གྱི་དོན་དུ་འབད་པ་བྱེད་པ་ནི། ནམ་མཁའི་དོན་དུ་འབད་པ་བྱེད་པ་དང་མཚུངས་ཏེ། དེ་ཅིའི་སླད་དུ་ཞེ་ན། སྟོང་གསུམ་གྱི་འཇིག་རྟེན་འདི་སངས་རྒྱས་ཀྱིས་ཡོངས་སུ་གང་བར་འགྱུར་ནས།
བསྐལ་པ་དཔག་ཏུ་མེད་པ་ཆོས་བསྟན་ཏེ། སངས་རྒྱས་རེ་རེས་ཀྱང་སེམས་ཅན་ཚད་མེད་པར་མྱ་ངན་ལས་འདས་ཀྱང༌། སེམས་ཅན་གྱི་ཁམས་ལ་བྲི་བ་དང་གང་བ་མེད་པའི་ཕྱིར་ཏེ། དོན་དམ་པར་སེམས་ཅན་དབེན་པའི་ཕྱིར་རོ། ། དེ་སྟོན་པ་ནི། བཅོམ་ལྡན་འདས་གལ་ཏེ་སྟོང་གསུམ་གྱི་སྟོང་ཆེན་པོའི་ཁམས་འདི་ལྟ་སྟེ། དཔེར་ན་འདམ་བུའི་ཚལ་ལམ་ཞེས་པ་ནས། འགྲིབ་པའམ་གང་བར་མི་གདའོ། ། དེའི་གཏན་ཚིགས་ཀྱང༌། དེ་ཅིའི་སླད་དུ་ཞེ་ན་ཞེས་པ་ནས།
དབེན་པའི་སླད་དུ་སྟེ་ཞེས་པའི་བར་གྱིས་བསྟན་ཏོ། ། སྟོང་གསུམ་འདི་ལ་སྦྱར་བ་དེ་བཞིན་དུ། ཕྱོགས་བཅུའི་འཇིག་རྟེན་རེ་རེ་ཞིང་སྦྱར་བ་ནི། གལ་ཏེ་ཕྱོགས་བཅུ་རེ་རེ་ཞིང་ཞེས་པ་ནས་དབེན་པའི་སླད་དུ་སྟེ་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི། བཅོམ་ལྡན་འདས་རྣམ་གྲངས་དེས་ན་ཞེས་པ་ནས། ཡོངས་སུ་དཀྲོལ་བར་འཚལ་བ་ལགས་ཞེས་པའི་བར་གྱིས་བསྟན་ཏོ། ། དེ་དག་གི་དོན་རྒྱན་ལས། བྱ་དཀའ་རྣམ་གསུམ་སྦྱོར་བ་དང༌། ། ཞེས་པས་བསྟན་ཏོ། །
སྦྱོར་བའི་འབྲས་བུ་བསྟན་པ་ནི། འཁོར་རྣམས་ཀྱི་ནང་ནས་དགེ་སློང་གཅིག་གིས། དོན་དམ་པར་སྐྱེ་འགག་མེད་ལ། ཐ་སྙད་དུ་རྣམ་བྱང་གི་ཆོས་རྣམས་ཡོད་པའི་ཚུལ་མི་འགལ་བ་ལ་ངོ་མཚར་སྐྱེས་ནས། ཤེར་ཕྱིན་ལ་བསྟོད་པ་མཛད་པ་ནི། དེ་ནས་དགེ་སློང་གཅིག་གཅིག་འདི་སྙམ་དུ་གྱུར་ཏེ་ཞེས་པ་ནས། ཕྱག་འཚལ་ལོ་སྙམ་པ་དང་ཞེས་པའི་བར་གྱིས་བསྟན་ཏེ། བདེན་གཉིས་མི་འགལ་བའི་ཚུལ་རྟོགས་ནས་ཤེར་ཕྱིན་ལ་ཕྱག་འཚལ་བའོ། ། འདིའི་དོན་རྒྱན་ལས། སྐལ་བ་ཇི་བཞིན་འབྲས་ཐོབ་པས། །
འབྲས་ཡོད་འདོད། ཅེས་གསུངས་སོ། ། ཤེར་ཕྱིན་གྱི་རྣལ་འབྱོར་ལ་བརྩོན་པ་སྲུང་བྱེད་གཞན་ལ་རག་མ་ལས་པར་སྟོན་པ་ལ། དང་པོ་ཤེར་ཕྱིན་གྱི་རྣལ་འབྱོར་ལ་ཇི་ལྟར་བརྩོན་པའི་ཚུལ་སྟོན་པ་ནི། དེ་ནས་ལྷའི་དབང་པོ་བརྒྱ་བྱིན་གྱིས། ཚེ་དང་ལྡན་པ་རབ་འབྱོར་ལ་འདི་སྐད་ཅེས་སྨྲས་སོ་ཞེས་པ་ནས། དེ་ནི་ནམ་མཁའ་སྟོང་པ་ལ་བརྩོན་པའོ་ཞེས་པའི་བར་གྱིས་བསྟན་ཏོ། ། སྲུང་བྱེད་གཞན་ལ་རག་མ་ལས་པ་སྟོན་པ་དངོས་ལ། དང་པོ་བརྒྱ་བྱིན་གྱིས་དྲིས་པ་ནི། དེ་ནས་ལྷའི་དབང་པོ་བརྒྱ་བྱིན་གྱིས་ཞེས་པ་ནས།
བསྐྱབ་པ་ཅི་ལྟ་བ་ཞིག་བགྱི། ། བཅོམ་ལྡན་འདས་བདག་ལ་བཀའ་སྩལ་དུ་གསོལ་ཞེས་པའི་བར་གྱིས་བསྟན་ཏེ། ཤེར་ཕྱིན་ལ་བརྩོན་པའི་རྣལ་འབྱོར་པ་ཇི་ལྟར་བསྲུང་བར་བགྱི་ཞེས་དྲིས་པའོ། ། དོན་དམ་པའི་དབང་དུ་བྱས་ནས་རབ་འབྱོར་གྱིས་བསྲུང་བྱ་སྲུང་བྱེད་མ་དམིགས་པར་བསྟན་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། དེ་ལྟ་བུ་ཡང་དག་པར་རྗེས་སུ་མ་མཐོང་ངམ་ཞེས་པའི་བར་གྱིས་གསུངས་ཏེ། དོན་དམ་པར་བསྲུང་བྱ་སྲུང་བྱེད་ཡོད་པ་སྤོང་བའི་ཚིག་སྨྲས་པའོ། ། བརྒྱ་བྱིན་གྱིས་ཀྱང་རབ་འབྱོར་དང་རྗེས་སུ་མཐུན་པར་བརྗོད་པ་ནི། སྨྲས་པ་བཙུན་པ་རབ་འབྱོར་ཞེས་པ་ནས། རྗེས་སུ་མ་མཐོང་ངོ་ཞེས་པའི་བར་རོ། །
རབ་འབྱོར་གྱིས་ཤེར་ཕྱིན་གྱི་རྣལ་འབྱོར་ཉིད་ཐ་སྙད་དུ་བསྲུང་བྱ་སྲུང་བྱེད་དུ་བསྟན་པ་ནི། རབ་འབྱོར་གྱིས་སྨྲས་པ། ཀཽ་ཤི་ཀ་ཞེས་པ་ནས། སྐྱབས་པར་འགྱུར་བ་དང་ཞེས་པའི་བར་གྱིས་བསྟན་ཏོ། ། ཇི་སྐད་བཤད་པའི་ཤེར་ཕྱིན་ལ་མི་གནས་ན། མི་མ་ཡིན་གྱིས་གླགས་རྙེད་པ་དང༌། ཤེར་ཕྱིན་གྱི་རྣལ་འབྱོར་དང་བྲལ་བའི་ཉེས་པ་ཡོད་པར་བསྟན་པ་ནི། གལ་ཏེ་ཇི་སྐད་དུ་བསྟན་པའི་ཤེར་ཕྱིན་དང་ཞེས་པ་ནས། བྲལ་བར་རིག་པར་བྱའོ་ཞེས་པའི་བར་གྱིས་བསྟན་ཏོ། ། དོན་དམ་པར་བསྲུང་བྱའི་བྱང་ཆུབ་སེམས་དཔའ་མེད་པས་གང་གིས་ཀྱང་བསྲུང་བར་བྱར་མེད་པར་བསྟན་པ་ནི།
ཀཽ་ཤི་ཀ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་རྣམས་བསྲུང་བ་དང༌། སྐྱོང་བ་དང༌། ཞེས་པ་ནས། དེ་ནི་བསམ་པ་ལྟར་མི་འགྲུབ་ཅིང་དུབ་པའི་སྐལ་བ་ཅན་དུ་འགྱུར་རོ་ཞེས་པའི་བར་གྱིས་བསྟན་ཏེ། བྱང་ཆུབ་སེམས་དཔའ་དོན་དམ་པར་མེད་པས་དེ་ལ་བསྲུང་བ་དང་བསྐྱབ་པར་བྱ་བར་འདོད་པ་ནི། ནམ་མཁའ་དང༌། སྒྱུ་མ་དང༌། རྨི་ལམ་དང༌། སྒྲ་བརྙན་དང༌། མི་ཡོར་དང༌།
སྤྲུལ་པ་དང༌། ཆོས་ཀྱི་དབྱིངས་ལ་སོགས་པ་ལ་བསྲུང་བསྐྱབ་བྱ་བར་འདོད་པ་དང་མཚུངས་པས། བྱ་བར་མི་ནུས་པའི་དོན་ལ་འབད་པ་བྱེད་པ་ནི། དུབ་པའི་སྐལ་བ་ཅན་དུ་འགྱུར་རོ་ཞེས་བརྒྱ་བྱིན་དང་རབ་འབྱོར་གྱིས་དྲི་བ་དྲིས་ལན་གྱིས་གཏན་ལ་ཕབ་པའོ། ། འདི་དག་གི་དོན་རྒྱན་ལས། གཞན་ལ་རག་ལས་མེད་གང་དང༌། ། ཞེས་གསུངས་སོ། ། ཇི་སྐད་བཤད་པའི་ཤེར་ཕྱིན་ལ་གནས་ན། ཕྱི་ནང་གི་དངོས་པོ་ཐམས་ཅད་རྨི་ལམ་དང་སྒྱུ་མ་ལ་སོགས་པ་ལྟར་ཁོང་དུ་ཆུད་པར་བསྟན་པ་དང༌། དེ་ལྟར་ཁོང་དུ་ཆུད་པས་རློམ་སེམས་དང་བྲལ་བའི་ཡོན་ཏན་འབྱུང་བར་བསྟན་པ་ལས།
དང་པོ་ནི། དེ་ནས་ལྷའི་དབང་པོ་བརྒྱ་བྱིན་གྱིས་ཞེས་པ་ནས། སྤྲུལ་པ་ལྟ་བུའི་ཆོས་རྣམས་ཡོངས་སུ་ཤེས་པ་དང༌། དེ་ལྟར་ཡོངས་སུ་ཤེས་པ་དང་ཞེས་པའི་བར་གྱིས་བསྟན་ཏོ། ། མངོན་རྟོགས་རྒྱན་ལས་ནི། སྣང་བ་རྣམ་བདུན་ཤེས་བྱེད་དོ། ། ཞེས་པས་བསྟན་ཏོ། ། སྒྱུ་མའི་དཔེ་བདུན་ལས། སྔར་འགྱུར་རྣམས་ལ་ནི་ཆུ་ཟླའི་དཔེ་ཆད་པར་སྣང་ངོ༌། ། ཆོས་རྣམས་རྨི་ལམ་ལྟ་བུ་ཤེས་པས།
རློམ་སེམས་མི་འབྱུང་བའི་ཡོན་ཏན་ཡོད་པ་བསྟན་པ་ནི། དེ་ལྟར་ཡོངས་སུ་ཤེས་པས་བྱང་ཆུབ་སེམས་དཔའ་སེམས་དཔའ་ཆེན་པོ་རྨི་ལམ་རློམ་སེམས་སུ་མི་བྱེད་ཅེས་སོགས་ཀྱིས་གསུངས་ཏེ། ཐོག་མར་བརྒྱ་བྱིན་གྱིས་རབ་འབྱོར་ལ་དྲི་བ་བཀོད་པ་ནི། དེ་ལྟར་ཡོངས་སུ་ཤེས་པས་སྤྲུལ་པ་ལ་རློམ་སེམས་སུ་མི་བྱེད་པ་ཡིན་ཞེས་པ་ལ་སོགས་པས་བསྟན་ཏོ། ། འདིར་དྲི་བའི་སྐབས་སུ་བདག་གིས་ཞེས་རློམ་སེམས་སུ་མི་བྱེད་ཅེས་པའི་འགྲེས་ཆད་པར་སྣང་ངོ༌། ། ལན་ནི། རབ་འབྱོར་གྱིས་སྨྲས་པ། ཀཽ་ཤི་ཀ་གལ་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། གཟུགས་རློམ་སེམས་སུ་མི་བྱེད། ཅེས་སོགས་ཀྱིས་གསུངས་ཏེ།
ངོ་བོ་དང༌། བྱེད་པ་དང༌། ལས་གསུམ་གྱི་སྒོ་ནས་རྨི་ལམ་རློམ་སེམས་སུ་མི་བྱེད་ན། གཟུགས་སོགས་རྨི་ལམ་ལ་སོགས་པའི་དཔེ་བདུན་གྱི་ཚུལ་དུ་རྟོགས་ནས། རྨི་ལམ་ལ་སོགས་དཔེ་བདུན་གྱི་ཚུལ་དུ་རྣམ་པ་གསུམ་གྱི་སྒོ་ནས་རློམ་སེམས་སུ་མི་འགྱུར་ཞེས་པའི་དོན་ཏེ། གཟུགས་ལ་རྨི་ལམ་ལ་སོགས་པའི་དཔེ་བདུན་སྦྱར་ནས་རྣམ་པ་གསུམ་གྱི་སྒོ་ནས་རློམ་སེམས་སུ་མི་འགྱུར་བར་བསྟན་པ་བཞིན་དུ། རྣམ་མཁྱེན་གྱི་བར་དུ་སྦྱར་ནས་གསུངས་སོ། ། འདི་ནི་འབུམ་སྔ་འགྱུར་ལ་ཇི་ལྟར་སྣང་བ་བཞིན་བཀོད་པ་ཡིན་ནོ། ། འོན་ཀྱང་སྔ་འགྱུར་ལ། དོན་གྱི་སྐབས་སུ།
གཟུགས་བདག་གི་ཞེས་རློམ་སེམས་སུ་མི་བྱེད། ཅེས་པ་དང༌། དཔེའི་སྐབས་སུ་རྨི་ལམ་བདག་གི་ཞེས་རློམ་སེམས་སུ་མི་བྱེད། ཅེས་སོགས་ཀྱི་འགྲེས་ཆད་པར་ངེས་པས། གཟུགས་རློམ་སེམས་སུ་མི་བྱེད། གཟུགས་བདག་གིས་ཞེས་རློམ་སེམས་སུ་མི་བྱེད། གཟུགས་ལ་རློམ་སེམས་སུ་མི་བྱེད། གཟུགས་ཀྱི་མཚན་མར་ཡང་རློམ་སེམས་སུ་མི་བྱེད་ཅེས་པའི་གཞུང་སྟོན་ནས་རྣམ་པ་བཞིའི་སྒོ་ནས་རློམ་སེམས་སུ་མི་འགྱུར་བར་བསྟན་པར་བྱའོ། ། འདིའི་དོན་ནི། རྒྱན་ལས།
གཟུགས་ལ་སོགས་ལ་རློམ་མེད་པ། ། རྣམ་བཞི་དེ་ཡི་མཉམ་པ་ཉིད། ། ཅེས་གསུངས་སོ། ། སྦྱོར་བའི་རྣམ་པ་མཉམ་པ་ཉིད་བསྟན་ཟིན་ཏོ། ། ད་གཞི་ཤེས་ཀྱི་མཐོང་ལམ་མདོར་བསྟན་པ་ནི། དེ་ནས་སངས་རྒྱས་ཀྱི་མཐུས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན། རྒྱལ་ཆེན་བཞིའི་རིས་ཀྱི་ལྷ་དང་ཞེས་པ་ནས། སའི་ཕྱོགས་འདི་ཉིད་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་འདི་སྟོན་ཅིང༌། འཆད་པར་འགྱུར་རོ་ཞེས་པའི་བར་གྱིས་གསུངས་པའི་དོན་ནི།
རྒྱལ་ཆེན་བཞིའི་རིས་ཀྱི་ལྷ་ནས་བཟུང་སྟེ་འོག་མིན་གྱི་མཐར་ཐུག་པའི་བར་གྱིས་ལྷ་རྣམས་ཀྱིས། ཕྱོགས་བཅུའི་འཇིག་རྟེན་གྱི་ཁམས་ན་ཤཱཀྱ་ཐུབ་པའི་མིང་ཅན་ཤ་སྟག་གིས། ཤེས་རབ་ཀྱི་ཕ་རོལ་ཏུ་ཕྱིན་པ་མིང་འདི་ཉིད་དང༌། ཚིག་འདི་ཉིད་དང་ཡི་གེ་འདི་ཉིད་ཀྱིས་སྟོན་པ་མཐོང་ཞིང༌། ཡང་ཕྱོགས་བཅུའི་འཇིག་རྟེན་གྱི་ཁམས་ན། རབ་འབྱོར་གྱི་མིང་ཅན་དང༌། བརྒྱ་བྱིན་གྱི་མིང་ཅན་འབའ་ཞིག་གིས་ལེའུ་འདི་ཉིད་ཞུ་བ་ཡང་མཐོང་ངོ་ཞེས་པའོ། ། འཁོར་རྣམས་གཞི་ཤེས་ཀྱི་ཤེར་ཕྱིན་ལ་དད་པ་བསྐྱེད་པའི་ཕྱིར་དུ། དེ་ནས་ཡང་བཅོམ་ལྡན་འདས་ཀྱིས་རབ་འབྱོར་ལ་མ་འོངས་པའི་བྱམས་པ་ཡང་ས་ཕྱོགས་འདི་ཉིད་དུ་སངས་རྒྱས་ནས་ཤེར་ཕྱིན་སྟོན་ཅིང་འཆད་པར་འགྱུར། བསྐལ་པ་བཟང་པོའི་སངས་རྒྱས་གཞན་རྣམས་ཀྱང་ས་ཕྱོགས་འདི་ཉིད་དུ་སངས་རྒྱས་ནས།
ཤེར་ཕྱིན་སྟོན་ཅིང་འཆད་པར་འགྱུར་རོ་ཞེས་པའོ། ། རྒྱན་ལས། སྡུག་བསྔལ་ལ་སོགས་བདེན་པ་ལ། ། ཆོས་ཤེས་རྗེས་སུ་ཤེས་པ་དང༌། ། ཞེས་གསུངས་སོ། ། མཐོང་ལམ་རྒྱས་པ་བཤད་པ་ལ། ། མཚམས་སྦྱར་བ་ནི། གསོལ་པ། བཅོམ་ལྡན་འདས་ཞེས་པ་ནས། སྟོན་ཅིང་འཆད་པར་འགྱུར་རོ་ཞེས་རབ་འབྱོར་གྱིས་དྲིས་པའོ། །
ཚུལ་ཇི་ལྟར་དྲིས་པ་ནི། ཆོས་གང་དུ་སྟོན་པར་འགྱུར་བ་དང༌། ཇི་ལྟར་སྟོན་པའི་ཚུལ་གཉིས་དྲིས་པའོ། ། དང་པོ་ནི། བཅོམ་ལྡན་འདས་ཀྱིས་རབ་འབྱོར་ལ་བྱམས་པ་སངས་རྒྱས་ནས་ཆོས་སྟོན་པའི་ཚེ། གཟུགས་རྟག་མི་རྟག་དང༌། བདེ་སྡུག་དང༌། བདག་ཡོད་མེད་དང༌། སྡུག་མི་སྡུག་དང༌། ཞི་མ་ཞི་དང༌།
བཅིངས་གྲོལ་དང༌། དུས་གསུམ་གྱི་ཆོས་གང་དུ་ཡང་སྟོན་པར་མི་འགྱུར་རོ་ཞེས་བཤད་ནས། ཚོར་བ་ནས་རྣམ་མཁྱེན་གྱི་བར་དུ་འགྲེས་དེ་བཞིན་དུ་སྦྱར་ནས་སྟོན་པ་སྟེ། དོན་དམ་པར་ཆོས་ཐམས་ཅད་མེད་པས། ཆོས་གང་ཡང་ཆོས་གང་དུ་ཡང་སྟོན་པར་མི་འགྱུར་རོ་ཞེས་པའི་དོན་ནོ། ། འདི་དག་གི་དོན་ནི་རྒྱན་ལས། གཟུགས་རྟག་མ་ཡིན་མི་རྟག་མིན། ། མཐའ་ལས་འདས་པ་དང་ཞེས་པའི་ཚིག་གིས་བསྟན་ཏོ། ། འོ་ན་ཚུལ་ཇི་ལྟར་དུ་སྟོན་པར་འགྱུར་ཞེས་དྲིས་པ་ནི། གསོལ་པ་བཅོམ་ལྡན་འདས་ཞེས་པ་ནས།
ཅི་ཞིག་སྟོན་པར་འགྱུར་ཞེས་པའི་བར་གྱིས་བསྟན་ཏོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ། གཟུགས་ཤིན་ཏུ་རྣམ་པར་དག་གོ་ཞེས་ཤིན་ཏུ་རྣམ་པར་དག་པའི་ཆོས་སྟོན་པར་འགྱུར་རོ་ཞེས་སོགས་ཀྱིས་གསུངས་ཏེ། དོན་དམ་པར་ངོ་བོ་ཉིད་ཀྱིས་སྟོང་པས་མི་མཐུན་ཕྱོགས་ཀྱིས་མ་གོས་པས་རང་བཞིན་གྱིས་རྣམ་པར་དག་གོ་ཞེས་པའི་དོན་ནོ། ། ཚུལ་དེ་བཞིན་དུ་ཚོར་བ་ནས་རྣམ་མཁྱེན་གྱི་བར་དུ་སྦྱར་ནས་བཤད་དོ། ། ཡོངས་སུ་དག་པའི་འགྲེས་སྟོན་པ་ནི། ཤེར་ཕྱིན་ཡང་རྣམ་པར་དག་པའི་གཟུགས་སོགས་ལས་ལོགས་སུ་མེད་པའི་ཕྱིར་ཡོངས་སུ་དག་པ་ཡིན་ནོ་ཞེས་སྟོན་ཏེ། ། ཚོར་བ་ཡོངས་སུ་དག་པ་དང༌། ཤེར་ཕྱིན་ཡོངས་སུ་དག་པ་གཉིས་སྦྱར་ནས།
ཚུལ་དེ་ལྟར་རྣམ་མཁྱེན་གྱི་བར་དུ་སྦྱར་ཏེ་གསུངས་སོ། ། ཡང་ན་ཤེར་ཕྱིན་ནི་དྲི་མས་ཡོངས་སུ་དག་གོ་ཞེས་ཞུས་པས། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གཟུགས་ཡོངས་སུ་དག་པའི་ཕྱིར། ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པའོ་ཞེས་གསུངས་ཏེ། གཟུགས་དྲི་མས་ཡོངས་སུ་དག་པའི་ཕྱིར། ཡུལ་ཅན་ཤེར་ཕྱིན་ཡང་དྲི་མས་ཡོངས་སུ་དག་གོ་ཞེས་པའི་དོན་ནོ། ། དེས་ན་སྔ་མས་རང་བཞིན་རྣམ་དག་དང༌། ཕྱི་མས་གློ་བུར་རྣམ་དག་བསྟན་པ་ཡིན་ནོ། ། འགྲེས་ལྷག་མ་རྣམ་མཁྱེན་གྱི་བར་དུ་ཡང་དེ་བཞིན་དུ་སྦྱར་ཏེ།
རབ་འབྱོར་གྱིས་ཤེར་ཕྱིན་ཡོངས་སུ་དག་པའོ་ཞེས་ཞུས་པའི་དོན་དེ་ཉིད་བཅོམ་ལྡན་འདས་ཀྱིས་ཞིབ་ཏུ་བཀའ་སྩལ་པ་ཡིན་ནོ། ། གསོལ་པ། བཅོམ་ལྡན་འདས་ཇི་ལྟར་ན་གཟུགས་ཡོངས་སུ་དག་པའི་སླད་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པ་ལགས་ཞེས་པ་ནས། ཇི་ལྟར་ན་རྣམ་པ་ཐམས་ཅད་མཁྱེན་པ་ཉིད་ཡོངས་སུ་དག་པའི་སླད་དུ། ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པ་ལགས་ཞེས་པའི་བར་གྱིས་ནི། ཆོས་ཐམས་ཅད་སྐྱེ་འགག་མེད་པར་སྟོན་པའི་དོན་ཞིབ་ཏུ་དྲིས་པའོ། ། དེའི་ལན་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གཟུགས་ལ་སྐྱེ་བ་མེད་པ་དང༌། འགག་པ་མེད་པ་དང་ཞེས་སོགས་གསུངས་ཏེ།
རྣམ་པར་དག་པའི་གཏན་ཚིགས་སུ་སྐྱེ་འགག་མེད་པ་བཤད་པའོ། ། ཡང་ན་སྐྱེ་འགག་མེད་པ་ལ་རྣམ་པར་དག་པ་ཞེས་རྣམ་པར་དག་པའི་གདགས་གཞི་ངོས་བཟུང་བའོ། ། ཡང་ན་སྐྱེ་འགག་སོགས་མེད་པའི་ཕྱིར་ཡུལ་ཅན་ཤེར་ཕྱིན་གྱིས་ཆོས་ཐམས་ཅད་རྣམ་པར་དག་པར་མཐོང་བས་ཡུལ་ཡོངས་སུ་དག་པ་ཞེས་བརྗོད་དོ། ། ཆོས་གང་རྣམ་པར་དག་པར་རྟོགས་ཤེ་ན། གཟུགས་ཡོངས་སུ་དག་པའོ་ཞེས་གསུངས་ཏེ། གཟུགས་ཡོངས་སུ་དག་པར་རྟོགས་ཞེས་པའི་དོན་ནོ། ། དེ་བཞིན་དུ་ཚོར་བ་སོགས་སྐྱེ་འགག་མེད་པའི་ཕྱིར་ཤེར་ཕྱིན་གྱིས་རྣམ་པར་དག་པར་མཐོང་ངོ༌། ། གང་རྣམ་པར་དག་ཅེ་ན། ཚོར་བ་རྣམ་པར་དག་པའོ་ཞེས་སོགས་གསུངས་ཏེ། རྣམ་མཁྱེན་གྱི་བར་དུ་སྦྱར་བར་བྱ་བ་ཡིན་ནོ། །
འདི་དག་གི་དོན། མངོན་རྟོགས་རྒྱན་ལས། གཟུགས་རྟག་མ་ཡིན་མི་རྟག་མིན། ། མཐའ་ལས་འདས་དང་རྣམ་དག་དང༌། ། མ་སྐྱེས་མ་འགག་ལ་སོགས་དང༌། ། ཞེས་གསུངས་སོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པའི་གཏན་ཚིགས་གཞན་ཡང་སྨྲས་པ་ནི། རབ་འབྱོར་གཞན་ཡང་ནམ་མཁའ་ཡོངས་སུ་དག་པའི་ཕྱིར་ཞེས་པ་ནས། ནམ་མཁའ་ཡོངས་སུ་དག་པའོ་ཞེས་པའི་བར་གྱིས་གསུངས་ཏེ། ནམ་མཁའ་དཔེར་བསྟན་ནས་ཤེར་ཕྱིན་ཡོངས་སུ་དག་པར་བསྟན་པའོ། །
རབ་འབྱོར་ནམ་མཁའ་ལ་འགོ་བ་མེད་པའི་ཕྱིར་ཞེས་པ་ནས། ཤེར་ཕྱིན་ཡོངས་སུ་དག་པ་ལགས་ཞེས་པའི་བར་གྱིས་ནི། ནམ་མཁའ་དྲི་མས་མ་གོས་པའི་དཔེས་ཤེར་ཕྱིན་དྲི་མས་མ་གོས་པར་བསྟན་པའོ། ། འདི་དག་གི་དོན་རྒྱན་ལས། མཁའ་འདྲ་ཆགས་པ་སྤངས་པ་དང༌། ། ཞེས་སོ། ། ཡང་བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ནམ་མཁའ་བཟུང་དུ་མེད་པའི་ཕྱིར་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པ་ལགས་ཞེས་པའི་བར་གྱིས་ནི། ནམ་མཁའ་ལྟར་སྔོན་པོ་ལ་སོགས་པ་རྣམ་པའི་སྒོ་ནས་བཟུང་དུ་མེད་པར་བསྟན་ཏོ། །
རྒྱན་ལས། ཡོངས་སུ་འཛིན་ལས་གྲོལ་བ་དང༌། ། ཞེས་འབྱུང་ངོ༌། ། ཡང་རབ་འབྱོར་འདི་ལྟ་སྟེ། ནམ་མཁའ་སྒྲ་བརྙན་ཞེས་པ་ནས། ཤེར་ཕྱིན་ཡོངས་སུ་དག་པའོ་ཞེས་པའི་བར་གྱིས་ནི། ནམ་མཁའ་སྒྲ་བརྙན་ལྟར་ཐ་སྙད་འདོགས་པར་བྱེད་པ་ཡང་མ་ཡིན། ཐ་སྙད་གདགས་པའི་ཡུལ་ཡང་མ་ཡིན་པའི་དཔེས་ཤེར་ཕྱིན་ཡོངས་སུ་དག་པར་བསྟན་ཏེ། རྒྱན་ལས། ངོ་བོ་ཉིད་ཀྱིས་བརྗོད་པ་ཡིས། །
གཞན་ལ་སྦྱིན་དུ་མེད་པ་དང༌། ། ཞེས་གསུངས་སོ། ། རབ་འབྱོར་གཞན་ཡང་ནམ་མཁའ་དམིགས་སུ་མེད་པའི་ཕྱིར་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པའོ། ། ཞེས་པའི་བར་གྱིས་ནི། ནམ་མཁའ་ཡོངས་སུ་གཅོད་དུ་དམིགས་སུ་མེད་པའི་དཔེས། ཤེར་ཕྱིན་དམིགས་སུ་མེད་པར་བསྟན་ཏེ། རྒྱན་ལས། དམིགས་པ་མེད་པར་བྱེད་པ་དང༌། ། ཞེས་གསུངས་སོ། །
རབ་འབྱོར་གཞན་ཡང་ཆོས་ཐམས་ཅད་སྐྱེ་བ་མེད་པ་དང་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པའོ་ཞེས་པའི་བར་གྱིས་ནི། ཆོས་ཐམས་ཅད་སྐྱེ་འགག་མེད་པའི་གཏན་ཚིགས་ཀྱིས་ཤེར་ཕྱིན་ཡོངས་སུ་དག་པར་བསྟན་ཏེ། རྒྱན་ལས། ཤིན་ཏུ་རྣམ་དག་ཅེས་པའི་ཚིག་གིས་བསྟན་ཏོ། ། འདི་དག་ཐམས་ཅད་ཀྱི་གནས་སྐབས་སུ། བཅོམ་ལྡན་འདས་ཀྱིས་གསུངས་པ་དང༌། རབ་འབྱོར་གྱིས་དེའི་འཐད་པ་དྲིས་པ་དང༌། འཐད་པ་བཅོམ་ལྡན་འདས་ཀྱིས་བཀའ་སྩལ་པ་དང་གསུམ་གསུམ་གྱིས་བཤད་པར་བྱའོ། ། ཡོངས་སུ་དག་པར་བསྟན་པའི་ཤེར་ཕྱིན་ལ་དད་པ་བསྐྱེད་པའི་དོན་དུ་ཇི་སྐད་བཤད་པའི་ཤེར་ཕྱིན་ལ་གནས་པའི་རྣལ་འབྱོར་པ་ལ།
ཚེ་འདིའི་ནད་ཞི་བ་དང༌། དུས་བཟང་པོ་ལ་ལྷའི་ཚོགས་འདུ་བའི་སྒོ་ནས་བསོད་ནམས་མང་དུ་འཕེལ་བར་བསྟན་པ་ནི། རབ་འབྱོར་གྱིས་གསོལ་པ། བཅོམ་ལྡན་འདས་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་ཤེས་རབ་ཀྱི་ཕ་རོལ་ཏུ་ཕྱིན་པ་འཛིན་པ་དང་ཞེས་པ་ནས། རབ་ཏུ་འཕེལ་བར་འགྱུར་རོ་ཞེས་པའི་བར་གྱིས་བསྟན་ཏོ། ། དེའི་གཏན་ཚིགས་ནི། རབ་འབྱོར་དེ་ཅིའི་ཕྱིར་ཞེ་ན་ཞེས་པ་ནས། རིན་པོ་ཆེའོ་ཞེས་པའི་བར་གྱིས་བསྟན་ཏོ། ། ཤེར་ཕྱིན་དགོས་འདོད་འབྱུང་བའི་རིན་པོ་ཆེར་འགྱུར་ཚུལ་རྒྱས་པར་བཤད་པ་ནི། རབ་འབྱོར་དེ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་རིན་པོ་ཆེ་ནི་འདི་ལྟ་སྟེ་ཞེས་པ་ནས།
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཡོད་དོ་ཞེས་པའི་བར་གྱིས་གསུངས་ཏེ། སྔ་མས་ནི་ཚེ་འདི་ལ་འབྱུང་བའི་ཡོན་ཏན་བསྟན་ལ། འདི་དག་གིས་ནི་ཚེ་ཕྱི་མ་ལ་འབྱུང་བའི་ཡོན་ཏན་བསྟན་ཏོ། ། དོན་ནི། ཤེར་ཕྱིན་ལ་བསླབ་པར་བྱ་བའི་ཆོས་རྒྱ་ཆེན་པོ་བསྟན་པས། དེ་ལ་བསླབས་ན་མངོན་མཐོའི་ཡོན་ཏན་རྒྱལ་རིགས་ཆེ་ཞིང་མཐོ་བ་ལ་སོགས་པ། ངེས་ལེགས་ཀྱི་ཡོན་ཏན་རྒྱུན་དུ་ཞུགས་པ་ནས་སངས་རྒྱས་ཀྱི་བར་རྣམས་འབྱུང་ངོ༌། ། ཞེས་བསྟན་པ་ཡིན་ནོ། ། དོན་བསྡུ་བ་ནི། དེ་བས་ན་ཤེས་རབ་ཀྱི་ཕ་རོལ་ཏུ་ཕྱིན་པ་རིན་པོ་ཆེ་ཞེས་བྱའོ་ཞེས་གསུངས་སོ། །
རྒྱན་ལས་ནི། ནད་མི་འབྱུང་ཞེས་པ་དང༌། ངན་སོང་ཆད་ཅེས་པའི་ཚིག་གཉིས་ཀྱིས་བསྟན་ཏོ། ། གོང་དུ་མངོན་མཐོ་དང་ངེས་ལེགས་ཀྱི་འབྲས་བུ་བསྟན་པ་ལ་བདེན་པར་ཞེན་པ་དགག་པའི་ཕྱིར་དུ་གསུངས་པ་ནི། ཕ་རོལ་ཏུ་ཕྱིན་པ་རིན་པོ་ཆེ་དེ་ནི་ཞེས་པ་ནས། དོར་བ་མེད་དོ་ཞེས་པའི་བར་གྱིས་བསྟན་ཏོ། ། གཏན་ཚིགས་ནི། དེ་ཅིའི་ཕྱིར་ཞེ་ན། དེ་ནི་འདི་ལྟར་ཞེས་པ་ནས། དོར་བར་བྱ་བའི་ཆོས་དེ་ལྟ་བུ་མེད་དོ་ཞེས་པའི་བར་གྱིས་བསྟན་ཏོ། །
མཐོང་ལམ་གྱི་ཤེར་ཕྱིན་ལ་མཚན་མ་དང་མ་འབྲེལ་བའི་ཡོན་ཏན་ཡོད་པར་བསྟན་པ་ལ། སྤྱིར་སྤྲོས་པའི་མཚན་མ་དང་མ་འབྲེལ་བར་བསྟན་པ་དང༌། མི་མཐུན་ཕྱོགས་ཀྱིས་མ་གོས་པའི་ཡོན་ཏན་ཡོད་པར་བསྟན་པ་གཉིས་སོ། ། དང་པོ་ནི། རབ་འབྱོར་ཕ་རོལ་ཏུ་ཕྱིན་པ་རིན་པོ་ཆེ་འདི་ལ་དགེ་བའམ་ཞེས་པ་ནས། ཆོས་གང་ཡང་དམིགས་སུ་མེད་དེ་ཞེས་པའི་བར་གྱིས་བསྟན་ཏོ། ། རབ་འབྱོར་རྣམ་གྲངས་དེས་ན་ཞེས་སོགས་ཀྱིས་ནི། སྔ་མ་གཏན་ཚིགས་སུ་ཉེ་བར་བཟུང་ནས་བསྒྲུབ་བྱའི་ཆོས་ལ་སྦྱར་བ་བསྟན་ཏོ། ། གཉིས་པ་མི་མཐུན་ཕྱོགས་ཀྱིས་མ་གོས་པའི་ཡོན་ཏན་ནི། རབ་འབྱོར་ཕ་རོལ་ཏུ་ཕྱིན་པ་རིན་པོ་ཆེ་ལ་ནི་ཆོས་གང་གིས་ཀྱང་འགོ་བ་མེད་དོ་ཞེས་པའོ། །
གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་པ་ནས། འགོ་བ་མེད་པའི་ཕ་རོལ་ཏུ་ཕྱིན་པའོ་ཞེས་པའི་བར་གྱིས་བསྟན་ཏོ། ། འདི་དག་གི་དོན་ནི། རྒྱན་ལས། འབྲས་བུ་ནི། མངོན་དུ་བྱ་ལ་མི་རྟོག་ཉིད། ། མཚན་མ་དག་དང་མ་འབྲེལ་དང༌། ། ཞེས་སོགས་གསུངས་སོ། ། བརྗོད་བྱའི་དངོས་པོ་དང༌།
རྗོད་བྱེད་ཀྱི་མིང་གཉིས་ལ་རྣམ་པར་མི་རྟོག་པའི་ཚུལ་གྱིས་ཤེར་ཕྱིན་བསྒོམ་པར་བསྟན་པ་ནི། རབ་འབྱོར་གལ་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པའོ་ཞེས་པའི་བར་གྱིས་བསྟན་ཏེ། ཆོས་གང་ལ་ཡང་མི་རྟོག་ན་ཤེར་ཕྱིན་བསྒོམས་པའི་གྲངས་སུ་ཆུད་དོ་ཞེས་པའོ། ། དེའི་ཡོན་ཏན་སྟོན་པ་ནི། དེ་ནི་སངས་རྒྱས་བཅོམ་ལྡན་འདས་རྣམས་མཉེས་པར་བྱེད་པའོ་ཞེས་པ་ནས། སངས་རྒྱས་ཀྱི་ཞིང་དུ་འགྲོའོ་ཞེས་པའི་བར་གྱིས་བསྟན་ཏོ། ། འདི་དག་གི་དོན་ནི་རྒྱན་ལས། དངོས་དང་མིང་དང་གཉིས་པོ་ལ། ། ཤེས་པ་སྐྱེ་བ་མེད་པ་ནི། །
ཀུན་ཤེས་ཉིད་ཀྱི་སྐད་ཅིག་མ། ། ཞེས་གསུངས་སོ། ། མཁྱེན་གསུམ་རྒྱས་པར་བསྟན་ཟིན་ཏོ།། ༈ མཁྱེན་གསུམ་གྱི་དོན་བསྡུ་བ་ལ། དང་པོ་རྣམ་མཁྱེན་གྱི་དོན་བསྡུ་བ་ནི། རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཆོས་གང་སྟོན་པའམ་ཞེས་པ་ནས། གཟུགས་མེད་པའི་ཁམས་ལས་འདའ་བར་བྱེད་པ་མ་ཡིན། གནས་པར་བྱེད་པ་མ་ཡིན་ཞེས་པའི་བར་གྱིས་གསུངས་ཏེ། རྣམ་མཁྱེན་ནི་རྣམ་པར་མི་རྟོག་པའི་རང་བཞིན་ཡིན་པས། གདུལ་བྱ་གཞན་ལ་ཆོས་སྟོན་པ་སོགས་ཀྱིས་བྱེད་པ་བཅུ་གསུམ་མེད་པ་དང༌།
ཁམས་གསུམ་ལས་འདའ་བར་བྱེད་པའི་བྱེད་པ་དམིགས་སུ་མེད་དོ་ཞེས་པའི་དོན་ནོ། ། ལམ་ཤེས་ཀྱི་དོན་བསྡུ་བ་ནི། སྦྱིན་པའི་ཕ་རོལ་ཏུ་ཕྱིན་པ་བསྒྲུབ་པ་མ་ཡིན་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་སྒྲུབ་པ་མ་ཡིན་འདོར་བ་མ་ཡིན་ཞེས་པའི་བར་གྱིས་ནི། ལམ་ཤེས་ལ་བླང་དོར་གྱི་རྣམ་པར་རྟོག་པ་མི་མངའ་བར་བསྟན་ཏོ། ། ཤེས་རབ་ཀྱི་ཕ་རོལ་ཏུ་ཕྱིན་པ་འདིས་ནི། འདུས་བྱས་ཀྱི་ཁམས་འདོར་བ་མ་ཡིན། འདུས་མ་བྱས་ཀྱི་ཁམས་སྒྲུབ་པ་མ་ཡིན་ཞེས་པས་ནི། འདི་གཉིས་ལ་བཟང་ངན་དུ་མི་འབྱེད་ཅེས་པའི་དོན་ནོ། ། གཞི་ཤེས་ཀྱི་དོན་བསྡུ་བ་ནི།
དེའི་གཏན་ཚིགས་ཀྱིས་བསྟན་ཏེ། དེ་ཅིའི་ཕྱིར་ཞེ་ན་ཞེས་པ་ནས། དེ་བཞིན་དུ་གནས་པ་ཡིན་ནོ་ཞེས་པའི་བར་གྱིས་བསྟན་ཏེ། དེ་ལ་དེ་བཞིན་གཤེགས་པ་རྣམས་བྱུང་ཡང་རུང་མ་བྱུང་ཡང་རུང་ཞེས་སོགས་ཀྱིས་བླང་དོར་མི་མངའ་བའི་གཏན་ཚིགས་བསྟན་ཏེ། དོན་དམ་པར་བླང་དོར་མེད་པའི་སྟོང་པ་ཉིད་ཀྱི་ངང་ཚུལ་ལས་གཞན་དུ་མི་འགྱུར་བའི་ཕྱིར་རོ་ཞེས་པའི་དོན་ནོ། ། དེ་ལ་ཆོས་ཉིད་ཅེས་པ་ནི། ཆོས་རྣམས་ཀྱི་དེ་ཁོ་ན་ཉིད་དོ་ཞེས་པའི་དོན་ནོ། ། ཆོས་ཀྱི་དབྱིངས་ནི་འདི་ལ་དམིགས་པས་འཕགས་པའི་ཆོས་རྣམས་འབྱུང་བའི་དོན་ནོ། ། ཆོས་གནས་ཉིད་དང་ཞེས་པ་ནས། ཡོན་ཏན་ཐམས་ཅད་ཀྱི་འབྱུང་གནས་ཡིན་པའི་དོན་ནོ། །
ཆོས་སྐྱོན་མེད་པ་ཉིད་ནི། འདི་ལ་དམིགས་པས་སྐྱོན་མེད་པ་ནི། འདི་ལ་དམིགས་པས་སྐྱོན་ཐམས་ཅད་ཡོངས་སུ་གཅོད་པའི་དོན་ནོ། ། དེ་བཞིན་དུ་གནས་པ་ཞེས་པ་ནི། སྔར་གྱི་གནས་སྐབས་ལས་གཞན་དུ་མི་འགྱུར་བའི་དོན་ནོ། ། གོང་དུ་བསྟན་པའི་ཤེར་ཕྱིན་ཟབ་མོ་དེ་ནི་དེ་བཞིན་གཤེགས་པས་ཐུགས་སུ་ཆུད་ནས་གཞན་ལ་རྒྱས་པར་བསྟན་ཏོ་ཞེས་སྟོན་པ་ནི། དེ་ནི་དེ་བཞིན་གཤེགས་པས་མངོན་པར་རྫོགས་པར་སངས་རྒྱས་ནས་སངས་རྒྱས་སོ་ཞེས་པ་ནས། ཡང་དག་པར་སྟོན་ཏོ་ཞེས་པའི་བར་གྱིས་དེ་ལ་གསུངས་སོ་ཞེས་པ་སྤྱིར་བསྟན་པའོ། ། སྟོན་ཏོ་ཞེས་པ་ནི་བརྗོད་བྱའི་དོན་ལ་སྦྱར་རོ། ། བརྗོད་དོ་ཞེས་པ་ནི་ཚིག་ལ་སྦྱར་རོ། །
འགྲེལ་ཏེ་ཞེས་པ་ནི་དགོངས་པར་བསྟན་པའོ། ། རྣམ་པར་འབྱེད་དོ་ཞེས་པ་ནི་ཞིབ་ཏུ་བསྟན་པའོ། ། གསལ་བར་མཛད་དོ་ཞེས་པ་ནི་ཚིག་དོན་གཉིས་ཀའོ། ། ཡང་དག་པར་སྟོན་ཏོ་ཞེས་པ་ནི་ཕྱིན་ཅི་མ་ལོག་པའོ། ། བཅོམ་ལྡན་འདས་ཀྱིས་ཤེར་ཕྱིན་ཟབ་མོ་བཤད་པ་ལ་ལྷའི་བུ་རྣམས་ཡི་རང་སྟེ་ངོ་མཚར་དུ་འགྱུར་པའི་ཚིག་སྙན་པའི་སྒྲ་ཕྱུང་ནས་ཤེར་ཕྱིན་དང་བཅོམ་ལྡན་འདས་གཉིས་ཀ་ལ་བསྟོད་པ་མཛད་པ་ནི། དེ་ནས་ལྷའི་བུ་སྟོང་ཕྲག་མང་པོ་ཞེས་པ་ནས། ཆོས་ཀྱི་འཁོར་ལོ་གཉིས་པ་བསྐོར་བ་མཐོང་ངོ་ཞེས་པའི་བར་གྱིས་གསུངས་སོ། ། དེ་ལ་ཆོས་ཀྱི་འཁོར་ལོ་གཉིས་པ་ཞེས་པའི་དོན་ནི། ཝ་ར་ན་སཱིར་འཕགས་པའི་བདེན་བཞི་ལ་ལན་གསུམ་དུ་བཟླས་ཏེ་རྣམ་པ་བཅུ་གཉིས་སུ་བསྐོར་བ་དང་པོར་བཟུང་ནས། རྒྱལ་པོའི་ཁབ་བྱ་རྒོད་ཕུང་པོའི་རི་ལ་ཤེར་ཕྱིན་བསྐོར་བ་ནི།
དེ་ལ་ལྟོས་པའི་གཉིས་པའོ། ། དེ་ལ་གོང་དུ་ཕ་རོལ་ཏུ་ཕྱིན་པ་འདི་ནི་ཆེན་མོ་སྟེ་ཞེས་བྱ་བ་ལ་སོགས་པ་ཚིག་དགུ་བཅུ་རྩ་ལྔས་གནས་བརྟན་རབ་འབྱོར་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་འདིས་ཆོས་ཐམས་ཅད་ཀུན་རྫོབ་ཏུ་ཡོད་པ་དང་དོན་དམ་པར་མེད་པ་ལ་འཇུག་པ་རྒྱ་ཆེར་བསྟན་ཟིན་ནས་ཆོས་ཀྱི་འཁོར་ལོ་གཉིས་པ་བསྐོར་བ་མཐོང་ངོ་ཞེས་པ་ལས་འཕྲོས་པའི་དོན་རྣམ་པ་བརྒྱད་ཀྱིས་འགྲེལ་ཏེ། དོན་དམ་པར་ཆོས་མེད་པ་དང༌། འཁོར་ལོ་མེད་པ་དང༌། བསྐོར་བ་མེད་པ་དང༌། བཤད་པའི་ངོ་བོ་ཉིད་མེད་པ་དང༌། འཆད་པ་པོ་མེད་པ་དང༌། ཉན་པ་པོ་མེད་པ་དང༌། རྟོགས་པ་མེད་པ་དང༌། རྟོགས་པ་པོའི་གང་ཟག་མེད་པའོ། །
དེ་ལ་དང་པོ་ཆོས་མེད་པ་སྟོན་པ་ལ། བསྐོར་བའི་གྲངས་ཀྱི་ཆོས་མ་དམིགས་པ་དང༌། བསྐོར་བའི་བྱ་བ་མ་དམིགས་པ་དང༌། དེ་དག་གི་དོན་དྲིས་ལན་གྱིས་རྒྱས་པར་གཏན་ལ་དབབ་པའོ། ། དང་པོ་ནི། གོང་དུ་ཆོས་ཀྱི་འཁོར་ལོ་གཉིས་པ་བསྐོར་བ་མཐོང་ཞེས་པའི་དོན་ལ་ཞེན་པ་དགག་པའི་ཕྱིར་དུ། དེ་ནས་ཞེས་པ་ནས། གཅིག་ཏུ་བསྐོར་བ་ཡང་མ་ཡིན་ཞེས་པའི་བར་གྱིས་གསུངས་ཏེ། གཅིག་དང་གཉིས་སུ་བསྐོར་བའི་གྲངས་ཀྱང་མ་དམིགས་ཏེ། ངོ་བོ་ཉིད་ཀྱིས་སྟོང་པའི་ཕྱིར་ཞེས་པའི་དོན་ནོ། །
གཉིས་པ་བསྐོར་བའི་བྱ་བ་ལ་ཞེན་པ་དགག་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཡང་ཞེས་པ་ནས། ཉེ་བར་གནས་པ་མ་ཡིན་ཞེས་པའི་བར་གྱིས་བསྟན་ཏོ། ། བྱ་བ་མ་དམིགས་པ་དེ་ཉིད་དྲིས་ལན་གྱི་སྒོ་ནས་གཏན་ལ་དབབ་པ་ནི། གསོལ་པ་བཅོམ་ལྡན་འདས་ཞེས་པ་ནས། སྟོང་པ་ཉིད་དེ་གང་ལགས་ཞེས་པའི་བར་ཏེ། ངོ་བོ་ཉིད་ཀྱིས་སྟོང་པའི་ཕྱིར་འཁོར་བའི་བྱ་བ་མ་དམིགས་ཞེས་གསུངས་ན། སྟོང་པ་ཉིད་དེ་གང་ལགས་ཞེས་དྲིས་པའོ། ། ལན་ནི། ཕ་རོལ་ཏུ་ཕྱིན་པ་དྲུག་རང་རང་གི་ངོ་བོ་ཉིད་ཀྱིས་སྟོང་པ་ནས།
རྣམ་པ་ཐམས་ཅད་མཁྱེན་པ་ཉིད་རྣམ་པ་ཐམས་ཅད་མཁྱེན་པ་ཉིད་ཀྱིས་སྟོང་ངོ་ཞེས་པའི་བར་གྱིས་གསུངས་སོ། ། ཕ་རོལ་ཏུ་ཕྱིན་པ་འདི་ནི་ཆེན་མོ་སྟེ་ཞེས་སོགས་ཚིག་དགུ་བཅུ་རྩ་ལྔས། གནས་བརྟན་རབ་འབྱོར་གྱིས་ཤེར་ཕྱིན་འདིས་ཆོས་ཐམས་ཅད་ལ་འཇུག་པ་རྒྱ་ཆེར་སྟོན་ཏེ། དེ་ལ་ཕ་རོལ་ཏུ་ཕྱིན་པ་འདི་ནི་ཆེན་མོའོ། ། ཞེས་པས་ནི། ཡུལ་རྒྱ་ཆེ་བ་ལ་དམིགས་པས་ཆེ་བར་བསྟན་པའོ། ། ཆོས་ལ་འཇུག་པར་བསྟན་པ་ནི། ཀུན་རྫོབ་དང་དོན་དམ་པའི་དབྱེ་བས་ཡོད་མེད་གཉིས་སུ་ཕྱེ་ནས་སྟོན་པ་སྟེ། དེ་ནི་ཆོས་ཐམས་ཅད་ཀྱིས་སྟོང་ལ་ཞེས་པས་བསྟན་ཏོ། ། མངོན་པར་བྱང་ཆུབ་པ་ལ་འཇུག་པ་ནི།
ཀུན་རྫོབ་ཏུ་མངོན་པར་བྱང་ཆུབ་པ་ཡང་སྟོན་ལ། དོན་དམ་པར་མངོན་པར་བྱང་ཆུབ་པ་མེད་པར་ཡང་སྟོན་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱང་ཞེས་པ་ནས། འཚང་རྒྱ་བ་མ་མཆིས་སོ་ཞེས་པའི་བར་གྱིས་བསྟན་ཏོ། ། ཆོས་ཀྱི་འཁོར་ལོ་བསྐོར་བའི་འཇུག་པ་ཡང་བདེན་པ་གཉིས་ཀྱི་སྒོ་ནས་བསྟན་ཏེ། ཆོས་ཀྱི་འཁོར་ལོ་བསྐོར་བ་ཡང་ཞེས་པ་ནས། འཁོར་བར་བགྱི་བ་མ་མཆིས་ཞེས་པའི་བར་གྱིས་བསྟན་ཏེ། ཐ་སྙད་དུ་ཆོས་ཀྱི་འཁོར་ལོ་བསྐོར་ཡང་དོན་དམ་པར་ཆོས་ཀྱི་སྐོར་བ་མ་དམིགས་པའི་དོན་ནོ། ། དེའི་འོག་ཏུ་ཆོས་ཀྱི་འཁོར་ལོ་བསྐོར་བ་དེ་ཉིད་དོན་རྣམ་པ་བརྒྱད་ཀྱིས་བསྟན་ཏེ། ཆོས་མེད་པ་དང༌།
འཁོར་ལོ་མེད་པ་དང༌། བསྐོར་བ་མེད་པ་དང༌། བཤད་པ་མེད་པ་དང༌། འཆད་པ་པོ་མེད་པ་དང༌། ཉན་པ་མེད་པ་དང༌། རྟོགས་པ་མེད་པ་དང༌། རྟོགས་པ་པོ་མེད་པའོ། ། དང་པོ་ནི། དེ་དག་གིས་ཆོས་གང་ཡང་ཡོངས་སུ་མཐོང་བའམ། མ་མཐོང་བ་མ་མཆིས་སོ་ཞེས་པས་བསྟན་ཏོ། །
གཉིས་པ་འཁོར་ལོ་མེད་པ་ནི། དེ་ཅིའི་སླད་དུ་ཞེ་ན་ཞེས་པ་ནས། ཆོས་ཐམས་ཅད་ཀྱང་ཤིན་ཏུ་མངོན་པར་མ་གྲུབ་པའོ་ཞེས་པའི་བར་གྱིས་བསྟན་ཏོ། ། བསྐོར་བ་མ་གྲུབ་པ་ནི། དེ་ཅིའི་སླད་དུ་ཞེ་ན་སྟོང་པ་ཉིད་ནི་འཁོར་བར་བགྱིད་པའམ་མི་འཁོར་བར་བགྱིད་པ་མ་ལགས་སོ་ཞེས་པ་ནས། སྨོན་པ་མ་མཆིས་པ་ནི་འཁོར་བར་བགྱིད་པའམ་མི་འཁོར་བར་བགྱིད་པ་མ་ལགས་སོ་ཞེས་པའི་བར་གྱིས་གསུངས་སོ། ། རྣམ་པར་ཐར་པའི་སྒོ་གསུམ་གྱི་ངོ་བོ་ཉིད་ཡིན་པས་འཁོར་བའི་བྱ་བ་མ་དམིགས་སོ་ཞེས་པའི་དོན་ནོ། ། བཤད་པ་མེད་པ་ནི། དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་བསྟན་པ་དང་ཞེས་པ་ནས་ཡོངས་སུ་དག་པའོ་ཞེས་པའི་བར་གྱིས་བསྟན་ཏོ། ། འཆད་པ་མེད་པ་ནི།
ཤེས་རབ་ཀྱི་ཕ་རོལ་ཏུ་ཕྱིན་པ་བསྟན་པ་དེ་ཡང་ཞེས་པ་ནས། གང་སུས་ཀྱང་མ་བསྟན་ཞེས་པའི་བར་གྱིས་བསྟན་ཏོ། ། ཉན་པ་མེད་པ་ནི་སུས་ཀྱང་མ་གཟུང་ཞེས་པའོ། ། རྟོགས་པ་མེད་པ་ནི་སུས་ཀྱང་མངོན་སུམ་དུ་མ་བགྱིས་སོ་ཞེས་པའོ། ། རྟོགས་པ་པོའི་གང་ཟག་མེད་པ་ནི། གང་སུས་ཀྱང་མངོན་སུམ་དུ་མ་བགྱིས་པ་དེ་ལ་ནི་ཞེས་པ་ནས། སྦྱིན་པའི་གནས་སུ་འགྱུར་བ་མ་མཆིས་སོ་ཞེས་པའི་བར་གྱིས་བསྟན་ཏོ། ། གནས་མེད་པའི་ལེའུ་སྟེ་ཉི་ཤུ་རྩ་དགུ་པ་རྣམ་པར་བཤད་པའོ།། ༈ སྐབས་བཞི་པའི་དོན་རྣམ་ཀུན་མངོན་རྫོགས་ཀྱི་སྦྱོར་བ་བསྟན་པ་སུམ་ཅུ་པ་དམིགས་པ་མེད་པའི་ལེའུ་བཤད་པ། རྣམ་ཀུན་མངོན་རྫོགས་ཀྱི་སྦྱོར་བ་སྟོན་པ་ལ་ལེའུ་བཅུ་དྲུག་ཡོད་པ་ལས།
དང་པོ་དམིགས་པ་མེད་པའི་ལེའུ་སྟོན་ནོ། ། དེ་ལ་མཁྱེན་པ་གསུམ་གྱི་བྱེ་བྲག་གིས་རྣམ་པ་གསུམ་ཡོད་པ་ལས། དང་པོ་གཞི་ཤེས་ཀྱི་རྣམ་པར་སྟོན་པའི་དབང་དུ་བྱས་ནས། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་འདི་ལྟ་སྟེ་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་མ་མཆིས་པའི་ཕ་རོལ་ཏུ་ཕྱིན་པའོ་ཞེས་གསུངས་ཏེ། རབ་འབྱོར་གྱིས་བཤད་པ་དང༌། བཅོམ་ལྡན་འདས་ཀྱིས་དེའི་གཏན་ཚིགས་བཀོད་པའི་སྒོ་ནས་གསལ་བར་གསུངས་པ་གཉིས་གཉིས་ཀྱིས་བཤད་པར་བྱའོ། ། དེ་ལ་སྡུག་བསྔལ་གྱི་བདེན་པའི་རྣམ་པ་བཞི་ནི། དེ་ལ་ཡུམ་འདི་ནི་གཞིའི་ཆོས་མ་མཆིས་པར་རྟོགས་པའི་ཕ་རོལ་ཏུ་ཕྱིན་པའོ། ། བཅོམ་ལྡན་འདས་ཀྱིས་བཀའ་སྩལ་པ།
ནམ་མཁའ་མེད་པའི་ཕྱིར་རོ་ཞེས་པ་སྟེ། ནམ་མཁའ་ལྟར་དངོས་པོ་མེད་པའི་དོན་ནོ། ། འདི་ནི་མཉམ་པ་ཉིད་དུ་རྟོགས་པའི་ཕ་རོལ་ཏུ་ཕྱིན་པ་སྟེ། ཆོས་ཐམས་ཅད་བཟང་ངན་མེད་པར་མཉམ་པ་ཉིད་དུ་རྟོགས་པའི་ཕྱིར་རོ། ། མཉམ་པ་ཉིད་ཀྱི་དོད་ལ་བསྟན་བཅོས་ལས་སྐྱེ་བ་མེད་པ་ཤེས་བཤད་དོ། ། འདི་ནི་དབེན་པར་རྟོགས་པའི་ཕ་རོལ་ཏུ་ཕྱིན་པ་སྟེ། རྟག་ཆད་ཀྱི་མཐའ་ལས་འདས་པ་སྟོང་པ་ཉིད་ཀྱི་དོན་རྟོགས་པའི་ཕྱིར་རོ། ། འདི་ནི་ཐུབ་པ་མེད་པའི་ཕ་རོལ་ཏུ་ཕྱིན་པ་སྟེ། ཕས་ཀྱི་རྒོལ་བའི་ཆོས་ཐམས་ཅད་དམིགས་སུ་མེད་པར་རྟོགས་པའི་ཕྱིར་རོ། ། བསྟན་བཅོས་ལས་ནི་འདིའི་དོད་ལ་མི་རྫི་བ་ཞེས་བཤད་དོ། །
ཀུན་འབྱུང་གི་རྣམ་པ་བཞི་ནི། འདི་ནི་གནས་མ་མཆིས་པའི་ཕ་རོལ་ཏུ་ཕྱིན་པ་སྟེ། མིང་བཞིའི་ཕུང་པོ་དང་ལུས་མེད་པར་རྟོགས་པའི་ཕྱིར་རོ། ། འོག་མ་རྣམས་ལ་ཡང་སྦྱར་ཚུལ་དེ་བཞིན་ནོ། ། འདི་ནི་ཆོས་རྣམས་ནམ་མཁའ་ལྟར་རྟོགས་པའི་ཕ་རོལ་ཏུ་ཕྱིན་པའོ། ། ཇི་ལྟར་ནམ་མཁའ་དང་འདྲ་ཞེ་ན། དབུགས་ཕྱི་ནང་དུ་རྒྱུ་བ་མེད་པའི་ཕྱིར་རོ་ཞེས་པ་སྟེ། འདི་ཡང་བཤད་པའི་རྣམ་གྲངས་སོ། ། བརྗོད་དུ་མ་མཆིས་པ་རྟོགས་པའི་ཕ་རོལ་ཏུ་ཕྱིན་པའོ། ། ཇི་ལྟར་བརྗོད་དུ་མ་མཆིས་ཞེ་ན།
བརྗོད་པའི་རྒྱུ་རྣམ་པར་རྟོག་པ་དང༌། རྣམ་པར་དཔྱོད་པ་དམིགས་སུ་མེད་པའི་ཕྱིར་རོ། ། མིང་མ་མཆིས་པར་རྟོགས་པའི་ཕ་རོལ་ཏུ་ཕྱིན་པའོ། ། ཇི་ལྟར་མིང་མ་མཆིས་ཞེ་ན། ཚོར་བ་སོགས་དམིགས་སུ་མེད་པའི་ཕྱིར་རོ། ། འགོག་པའི་རྣམ་པ་བཞི་ནི། ཡུམ་འདི་ནི་མ་མཆིས་པའི་ཕ་རོལ་ཏུ་ཕྱིན་པའོ། ། ཇི་ལྟར་མ་མཆིས་ཞེ་ན། ཆོས་ཐམས་ཅད་འགྲོ་བ་མེད་པའི་ཕྱིར་རོ། ། ཡུམ་འདི་ནི་མི་འཕྲོགས་པའི་ཕ་རོལ་ཏུ་ཕྱིན་པའོ། །
ཅིའི་ཕྱིར་མི་འཕྲོགས་ཞེ་ན། ཆོས་ཐམས་ཅད་རྣམ་པའི་སྒོ་ནས་གཟུང་དུ་མེད་པའི་ཕྱིར་རོ། ། སྐད་ཅིག་མ་མཆིས་པར་རྟོགས་པའི་ཕ་རོལ་ཏུ་ཕྱིན་པའོ། ། ཇི་ལྟར་སྐད་ཅིག་མ་མཆིས་ཞེ་ན། ཆོས་ཐམས་ཅད་བྱུང་ཞིང་ཟད་པའི་ཕྱིར་རོ། ། བསྟན་བཅོས་ལས་ནི་མི་ཟད་པ་ཞེས་བཤད་དོ། ། སྐྱེ་བ་མ་མཆིས་པར་རྟོགས་པའི་ཕ་རོལ་ཏུ་ཕྱིན་པའོ། ། ཇི་ལྟར་སྐྱེ་བ་མེད་ཅེ་ན། ཆོས་ཐམས་ཅད་སྐྱེ་འགག་མེད་པའི་ཕྱིར་རོ། ། ད་ལམ་བདེན་གྱི་རྣམ་པ་བཅོ་ལྔ་ལས།
ཉོན་སྒྲིབ་ཀྱི་གཉེན་པོའི་ལམ་བདེན་གྱི་རྣམ་པ་བཞི་ནི། བྱེད་པ་པོ་མ་མཆིས་པ་དང༌། ཤེས་པ་པོ་མ་མཆིས་པ་དང༌། འཕོ་བ་པོ་མ་མཆིས་པ་དང༌། འཇིག་པ་མ་མཆིས་པར་རྟོགས་པའི་ཕ་རོལ་ཏུ་ཕྱིན་པའོ། ། ཇི་ལྟར་དེ་དག་མ་མཆིས་ཤེ་ན། བྱེད་པ་པོ་དང༌། ཤེས་པ་པོ་དང༌། འཆི་འཕོ་དང༌། སྐྱེ་བ་དང༌།
ཆོས་ཐམས་ཅད་འཇིག་པ་མེད་པའི་ཕྱིར་རོ། ། ཤེས་སྒྲིབ་ཀྱི་གཉེན་པོ་ལམ་ཟག་བཅས་ཀྱི་རྣམ་པ་བཞི་ནི། ཕྱི་རོལ་དོན་གྱི་ཆོས་རྣམས་རྨི་ལམ་ལྟ་བུ་དང༌། སྒྲ་བརྙན་ལྟ་བུ་དང༌། མིག་ཡོར་ལྟ་བུ་དང༌། སྨིག་རྒྱུ་ལྟ་བུ་དང༌། སྒྱུ་མ་ལྟ་བུར་རྟོགས་པའི་ཕ་རོལ་ཏུ་ཕྱིན་པ་སྟེ། གཏན་ཚིགས་རིམ་པ་ལྟར། རྨི་ལམ་མཐོང་བ་དང༌། སྒྲ་བརྗོད་པ་དང༌།
མེ་ལོང་ནང་གི་གཟུགས་དང༌། ཆུ་འབབ་པ་དང༌། མཚན་མ་དམིགས་སུ་མེད་པའི་ཕྱིར་རོ། ། འདིར་མིག་ཡོར་ནི་མེ་ལོང་ནང་གི་གཟུགས་བརྙན་སྣང་བ་ལ་བཤད་དོ། ། ཤེས་སྒྲིབ་ཀྱི་གཉེན་པོ་ཟག་པ་མེད་པའི་ལམ་གྱི་རྣམ་པ་དྲུག་ལ། དང་པོ་ནི། རྨོངས་པ་མ་མཆིས་པའི་ཕ་རོལ་ཏུ་ཕྱིན་པའོ། ། ཅིའི་ཕྱིར་རྨོངས་པ་མ་མཆིས་ཞེ་ན། མ་རིག་པའི་མུན་པ་དམིགས་སུ་མེད་པའི་ཕྱིར་རོ། ། འདི་ཉི་ཁྲི་ལ་མི་སྣང་ཞིང༌།
འགྲེལ་ཆུང་ནའང་མེད་དོ། ། འདི་ལོགས་སུ་བགྲང་བ་ལྟར་ན། ཀུན་ནས་ཉོན་མོངས་པ་མེད་པ་དང༌། རྣམ་པར་བྱང་བ་མེད་པ་གཉིས་གཅིག་ཏུ་སྡུད་དགོས་ཏེ། གཞན་དུ་ན་ལམ་བདེན་གྱི་རྣམ་པ་བཅུ་དྲུག་ཏུ་འགྱུར་བས། རྒྱན་ལས། ལམ་ལ་དེ་ནི་བཅོ་ལྔར་བཤད་ཅེས་པ་དང་འགལ་བར་འགྱུར་རོ། ། ཀུན་ནས་ཉོན་མོངས་པ་དང་རྣམ་པར་བྱང་བ་མ་མཆིས་པ་དང༌། དམིགས་སུ་མ་མཆིས་པ་དང༌། སྤྲོས་པ་མ་མཆིས་པ་དང༌།
རློམ་སེམས་མ་མཆིས་པ་དང༌། མིག་གཡོ་བ་མ་མཆིས་པར་རྟོགས་པའི་ཕ་རོལ་ཏུ་ཕྱིན་པའོ། ། བཅོམ་ལྡན་འདས་ཀྱིས་གསུངས་པའི་གཏན་ཚིགས་ནི། རིམ་པ་ལྟར་ཀུན་ནས་ཉོན་མོངས་པ་མེད་པ་དམིགས་སུ་མེད་པ་དང༌། གང་བྱང་བར་བྱ་བའི་ཉོན་མོངས་པ་དང༌། གནས་དམིགས་སུ་མེད་པ་དང༌། སྤྲོས་པ་བཅོམ་པ་དང༌། རློམ་སེམས་བཅོམ་པ་དང༌། ཆོས་ཀྱི་དབྱིངས་གནས་པ་ཉིད་ཀྱི་ཕྱིར་རོ། ། འབུམ་ལས་གོས་པ་མེད་པའི་རྣམ་པ་འདོད་ལ་དམིགས་སུ་མ་མཆིས་པ་ཞེས་གསུངས་སོ། །
རྒྱན་ལས། མེད་པའི་རྣམ་པ་ནས་བཟུང་སྟེ། མིག་གཡོ་བ་ཡི་རྣམ་པའི་བར། ། ཞེས་སོགས་ཚིག་བཅད་གཅིག་གསུངས་སོ། ། གཞི་ཤེས་ཀྱི་རྣམ་པ་བསྟན་ཟིན་ཏོ། ། ལམ་ཤེས་ཀྱི་རྣམ་པ་ལ། ཀུན་འབྱུང་གི་གཉེན་པོའི་རྣམ་པ་བརྒྱད་ནི། འབུམ་འགྱུར་གསར་པ་རྣམས་དང་བསྟན་བཅོས་ལས། འདོད་ཆགས་དང་བྲལ་བ་ཞེས་བཤད་ལ། འབུམ་རྙིང་ལས་ནི་མི་གཡོ་བའི་ཕ་རོལ་ཏུ་ཕྱིན་པ་ཞེས་གསུངས་སོ། །
གཏན་ཚིགས་ནི་ཆོས་ཐམས་ཅད་སྟོང་པ་ཉིད་དུ་རྟོགས་པས་མ་ནོར་བ་ཡང་དག་པ་ཉིད་དུ་མངོན་པར་རྟོགས་པར་འཚང་རྒྱ་བར་བྱེད་པའི་ཕྱིར་རོ། ། ཀུན་ནས་ལྡང་བ་མ་མཆིས་པ་དང་ཞེས་འབུམ་ལས་འབྱུང་ལ། འགྲེལ་ཆུང་ལས་མི་གནས་པ་ཞེས་བགྲངས་སོ། ། ཞི་བ་དང༌། འདོད་ཆགས་མེད་པ་དང༌། ཞེ་སྡང་མེད་པ་དང༌། གཏི་མུག་མེད་པ་དང༌། ཉོན་མོངས་པ་མེད་པ་དང༌། སེམས་ཅན་མེད་པའི་ཕ་རོལ་ཏུ་ཕྱིན་པའོ། ། གཏན་ཚིགས་ནི་རིམ་པ་ལྟར་ཆོས་ཐམས་ཅད་ལ་རྣམ་པར་རྟོག་པ་མ་མཆིས་པ་དང༌།
ཆོས་ཐམས་ཅད་མཚན་མ་མེད་ཅིང་དམིགས་སུ་མེད་པ་དང༌། འདོད་ཆགས་དང་ཞེ་སྡང་དམིགས་སུ་མེད་པར་རྟོགས་པ་དང༌། མི་ཤེས་པའི་མུན་པ་སེལ་བ་དང༌། སེམས་ཅན་མེད་པ་དང༌། ཀུན་ནས་ལྡང་བ་མེད་པའི་ཕྱིར་རོ། ། ལམ་བདེན་གྱི་རྣམ་པ་བདུན་ནི་རབ་ཏུ་སྤངས་པ་དང༌། མཐའ་གཉིས་སུ་མི་འགྱུར་བ་དང༌། ཐ་མི་དད་པ་དང༌། ཉམས་པ་མ་མཆིས་པ་དང༌། རྣམ་པར་རྟོག་པ་མ་མཆིས་པ་དང༌།
ཚད་མ་མཆིས་པ་དང༌། ནམ་མཁའ་ལྟར་རྟོགས་པའི་ཕ་རོལ་ཏུ་ཕྱིན་པའོ། ། གཏན་ཚིགས་ནི་རིམ་པ་ལྟར་ཀུན་ནས་ལྡང་བ་མེད་པ་དང༌། རྣམ་པར་སྤོང་བ་དང༌། ཆོས་ཐམས་ཅད་འདྲེས་པ་མེད་པ་དང༌། ཉན་རང་གི་ས་ལས་འདའ་བར་བྱེད་པ་དང༌། རྟོག་པ་ཐམས་ཅད་དམིགས་སུ་མེད་པ་དང༌། ཆོས་ཐམས་ཅད་ཀྱི་ཚད་དམིགས་སུ་མེད་པ་དང༌། ཆོས་ཐམས་ཅད་ལ་ཆགས་པ་མེད་པའི་ཕྱིར་རོ། ། སྡུག་བསྔལ་གྱི་རྣམ་པ་བཞི་ནི།
མི་རྟག་པ་དང༌། སྡུག་བསྔལ་བ་དང༌། བདག་མེད་པ་དང༌། སྟོང་པ་ཉིད་ཀྱི་ཕ་རོལ་ཏུ་ཕྱིན་པའོ། ། བསྟན་བཅོས་ལས་སྟོང་པ་ཉིད་ཀྱི་མཇུག་ཐོགས་སུ་བདག་མེད་སྦྱར་རོ། ། གཏན་ཚིགས་རིམ་པ་བཞིན་དུ་ཆོས་ཐམས་ཅད་འཇིག་པ་མེད་པ་དང༌། ཆོས་ཐམས་ཅད་ཚོར་བར་སྦྱོར་བ་མེད་པ་དང༌། མངོན་པར་ཆགས་པ་མེད་པ་དང༌། ཆོས་ཐམས་ཅད་དམིགས་སུ་མེད་པའི་ཕྱིར་རོ། ། འདིར་མི་རྟག་པའི་གཏན་ཚིགས་སུ་འཇིག་པ་མེད་པ་སྦྱར་བ་ནི།
མི་རྟག་དོན་ནི་མེད་དོན་དང༌། ། ཞེས་པ་དང་མཐུན་པར་བཤད་པའོ། ། འགོག་བདེན་གྱི་རྣམ་པ་བཅུ་དྲུག་ནི། སྟོང་ཉིད་བཅུ་དྲུག་རྟོགས་པའི་ཕ་རོལ་ཏུ་ཕྱིན་པ་སྟེ། གཏན་ཚིགས་ནི་སྟོང་གཞིའི་ཆོས་ཅན་ནང་དང་ཕྱི་ལ་སོགས་པ་མི་དམིགས་པ་གཏན་ཚིགས་སུ་སྦྱར་བའོ། ། སྟོང་པ་ཉིད་ཉི་ཤུའམ་བཅོ་བརྒྱད་ཡོད་པ་མ་ཡིན་ནམ་ཞེ་ན། དངོས་པོ་དང་དངོས་པོ་མེད་པ་སྟོང་པ་ཉིད་གཉིས་ནི་འདུས་བྱས་དང་འདུས་མ་བྱས་སྟོང་པ་ཉིད་ཀྱི་ནང་དུ་འདུས་ལ། རང་གི་ངོ་བོ་དང༌། གཞན་གྱི་ངོ་བོ་སྟོང་པ་ཉིད་གཉིས་ནི་རང་བཞིན་སྟོང་པ་ཉིད་ཀྱི་ནང་དུ་འདུས་སོ། ། ད་རྣམ་མཁྱེན་གྱི་རྣམ་པ་སྟོན་པ་ལ།
ཉན་ཐོས་དང་རྗེས་སུ་མཐུན་པའི་རྣམ་པ་སུམ་ཅུ་རྩ་བདུན་ནི། བྱང་ཆུབ་ཀྱི་ཕྱོགས་ཀྱི་ཆོས་རྣམས་སོ། ། གཏན་ཚིགས་ནི། ལུས་དང༌། ཚོར་བ་དང༌། སེམས་དང༌། ཆོས་དང༌། དགེ་བ་དང༌། མི་དགེ་བ་དམིགས་སུ་མེད་པ་དང༌། རྫུ་འཕྲུལ་གྱི་རྐང་པ་སོགས་རང་གི་ངོ་བོ་དམིགས་སུ་མེད་པ་གཏན་ཚིགས་སུ་སྦྱར་ནས་གསུངས་སོ། །
བྱང་ཆུབ་སེམས་དཔའ་དང་རྗེས་སུ་མཐུན་པ་སུམ་ཅུ་རྩ་བཞི་ནི། རྣམ་པར་ཐར་པའི་སྒོ་གསུམ། རྣམ་པར་ཐར་པ་བརྒྱད། མཐར་གྱི་གནས་པའི་སྙོམས་པར་འཇུག་པ་དགུ། ཕ་རོལ་ཏུ་ཕྱིན་པ་དྲུག་སྟེ། འབུམ་ལས་ནི་ཉི་ཤུ་རྩ་དྲུག་ལས་མི་སྣང་ལ། འགྲེལ་པ་བྱེད་པ་དག་གིས། སྤོངས་ལམ་བཞི་དང་ཕར་ཕྱིན་བཅུ་གྲངས་ནས་སུམ་ཅུ་རྩ་བཞི་བྱེད་པར་སྣང་ངོ༌། །

གཏན་ཚིགས་ནི། རྣམ་ཐར་སྒོ་གསུམ་གྱི་ཡུལ་མི་དམིགས་པ་དང༌། རྣམ་ཐར་བརྒྱད་དང་སྙོམས་འཇུག་དགུ་མི་དམིགས་པ་དང༌། ཕར་ཕྱིན་དྲུག་དང་དེའི་མི་མཐུན་ཕྱོགས་མི་དམིགས་པ་ཉིད་དེའི་གཏན་ཚིགས་སུ་བཤད་དོ། ། རྣམ་མཁྱེན་གྱི་ལམ་ཤེས་ཀྱི་རྣམ་པ་བསྟན་ཟིན་ཏོ། ། ཐུན་མོང་མ་ཡིན་པའི་རྣམ་མཁྱེན་གྱི་རྣམ་པ་ལ། འདི་ནི་སྟོབས་བཅུའི་ཕ་རོལ་ཏུ་ཕྱིན་པ་སྟེ། ཆོས་ཐམས་ཅད་ཀྱི་རྣམ་པ་དམིགས་སུ་མེད་པའི་ཕྱིར་རོ་ཞེས་གསུངས་ཏེ། སྟོབས་བཅུའི་ཡུལ་གྱི་རྣམ་པ་ཐམས་ཅད་མེད་པའི་ཕྱིར་རོ་ཞེས་པའི་དོན་ནོ། ། འབུམ་ཕལ་ཆེ་བ་ལས་ནི། ཆོས་ཐམས་ཅད་ཐུབ་པ་མེད་པའི་ཕྱིར་རོ་ཞེས་གསུངས་ལ།
འདི་ནི་མི་འཇིགས་པའི་ཕ་རོལ་ཏུ་ཕྱིན་པ་སྟེ་ལམ་གྱི་རྣམ་པ་ཤེས་པ་ཉིད་ཀྱི་ཡེ་ཤེས་ཞུམ་པ་མེད་པའི་ཕྱིར་རོ་ཞེས་པ་སྟེ། མི་མཐུན་ཕྱོགས་ཀྱིས་ཞུམ་པ་མེད་པའི་ལམ་གྱི་རྣམ་པ་དམིགས་སུ་མེད་པར་རྟོགས་པའི་ཕྱིར་རོ་ཞེས་པའི་དོན་ནོ། ། འདི་ནི་སོ་སོ་ཡང་དག་རིག་པ་བཞིའི་ཕ་རོལ་ཏུ་ཕྱིན་པ་སྟེ། རྣམ་པ་ཐམས་ཅད་མཁྱེན་པ་ཉིད་ཆགས་པ་དང་ཐོགས་པ་མེད་པའི་ཕྱིར་ཞེས་འབྱུང་སྟེ། རྣམ་པ་ཐམས་ཅད་མཁྱེན་པ་ཉིད་ལ་སོ་སོ་ཡང་དག་པར་རིག་པ་ཞེས་བརྗོད་ལ། དེ་ཉིད་ཆགས་ཐོགས་མེད་པར་མཁྱེན་པའི་ཕྱིར། ཉོན་མོངས་པའི་སྒྲིབ་པ་མེད་པས་ན་ཆགས་པ་མེད་པ་དང༌། ཤེས་བྱའི་སྒྲིབ་པ་མེད་པས་ན་ཐོགས་པ་མེད་པའོ། ། འདི་ནི་སྙིང་རྗེ་ཆེན་པོའི་ཕ་རོལ་ཏུ་ཕྱིན་པ་སྟེ། སེམས་ཅན་ཐམས་ཅད་ཡོངས་སུ་མི་གཏོང་བའི་ཕྱིར་རོ། །
འདི་ནི་མ་འདྲེས་པའི་ཕ་རོལ་ཏུ་ཕྱིན་པ་སྟེ། ཉན་རང་གི་ས་ལས་འདས་པའི་ཕྱིར་རོ། ། འདི་ནི་དེ་བཞིན་གཤེགས་པའི་ཕ་རོལ་ཏུ་ཕྱིན་པ་སྟེ། སངས་རྒྱས་ཀྱིས་བརྗོད་པ་ཐམས་ཅད་ཀྱི་དེ་བཞིན་ཉིད་རྟོགས་པའི་ཕྱིར་རོ། ། འདི་ནི་རང་བྱུང་གི་ཕ་རོལ་ཏུ་ཕྱིན་པ་སྟེ་ཆོས་ཐམས་ཅད་ལ་དབང་བསྒྱུར་བའི་ཕྱིར་རོ། ། འདི་ནི་སངས་རྒྱས་ཀྱི་ཕ་རོལ་ཏུ་ཕྱིན་པ་སྟེ་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་སངས་རྒྱས་པའི་ཕྱིར་རོ། ། མངོན་རྟོགས་རྒྱན་ལས་རྣམ་མཁྱེན་གྱི་རྣམ་པ་སུམ་ཅུ་སོ་དགུ་གསུངས་ལ། འབུམ་ལས་ནི། སྙིང་རྗེ་ཆེན་པོའི་ཕ་རོལ་ཏུ་ཕྱིན་པ་ཞེས་གཅིག་ལྷག་པོ་སྣང་བས། རྒྱན་ལས།
བཞི་བཅུ་དག་ཏུ་བཞེད་པ་ཡིན། ། ཞེས་འབྱུང་བར་རིགས་སོ། ། ལེའུ་སུམ་ཅུ་པ་རྣམ་པར་བཤད་པའོ།། ༈ སུམ་ཅུ་རྩ་གཅིག་པ་ཤེར་ཕྱིན་བྱང་ཕྱོགས་ཀྱི་རྒྱུད་དུ་དར་བ་སྟོན་པའི་ལེའུ་བཤད་པ། ཤེར་ཕྱིན་བྱང་ཕྱོགས་ཀྱི་རྒྱུད་དུ་དར་བར་སྟོན་པའི་ལེའུ་འདི་ལས་ནི། སྦྱོར་བ་པོ་རྟེན་གྱི་གང་ཟག་དང༌། སྦྱོར་བ་རང་གི་ངོ་བོ་དང༌། སྦྱོར་བའི་ཡོན་ཏན་རྣམས་བསྟན་ཏེ། དང་པོ་སྟོན་པ་ལ། བརྒྱ་བྱིན་གྱིས་རྟེན་གྱི་གང་ཟག་ལ་ཚིག་གིས་བསྔགས་པ་བརྗོད་པ་དང༌།
ཤཱ་རིའི་བུའི་ཚིག་གིས་བསྔགས་པ་བརྗོད་པ་དང༌། ཡང་བརྒྱ་བྱིན་གྱི་ཚིག་གིས་ཤེས་རབ་ཀྱི་ཕ་རོལ་ཏུ་ཕྱིན་པའི་ཆེ་བ་བརྗོད་པའོ། ། དང་པོ་ནི། དེ་ནས་ལྷའི་དབང་པོ་བརྒྱ་བྱིན་འདི་སྙམ་དུ་གྱུར་ཏོ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ་སྙམ་པ་དང་ཞེས་པའི་བར་གྱིས་གསུངས། འདི་ལ་དང་པོ་ཉན་པའི་སྣོད་ནི། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་རིགས་ཀྱི་བུ་དང་ཞེས་པ་ནས། དགེ་བའི་བཤེས་གཉེན་གྱིས་ཡོངས་སུ་བཟུང་བའོ་ཞེས་པའི་བར་གྱིས་བསྟན་ཏོ། ། ཚིག་འཛིན་པའི་སྣོད་ནི་གང་འཛིན་ཅིང་འཆང་བ་དང་ཞེས་པ་ནས། ཀུན་ཆུབ་པར་བྱས་ནས་ཀྱང་ཞེས་པའི་བར་གྱིས་བསྟན་ཏོ། །
དོན་མི་བརྗོད་པར་འཛིན་པ་ནི་དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཞེས་པ་ནས་དྲིས་སོ། ། ཡོངས་སུ་ཞུས་སོ་ཞེས་པའི་བར་གྱིས་བསྟན་ཏོ། ། ཚུལ་བཞིན་ཡིད་ལ་བྱེད་པའི་སྣོད་ནི། རིགས་ཀྱི་བུའམ་རིགས་ཀྱི་བུ་མོ་གང་གིས་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ་ཞེས་པའི་བར་གྱིས་བསྟན་ཏོ། ། གཉིས་པ་ཤཱ་རིའི་བུས་རྟེན་གྱི་གང་ཟག་བརྗོད་པ་ལ་གཉིས་ཏེ། བསྔགས་པ་བརྗོད་པ་དངོས་དང་དེའི་འཐད་པ་བརྗོད་པའོ། ། དང་པོ་ནི། དེ་ནས་ཚེ་དང་ལྡན་པ་ཤཱ་རིའི་བུས་ཞེས་པ་ནས། སེམས་དཔའ་ཆེན་པོ་དང་འདྲ་བར་གཟུང་བར་བགྱིའོ་ཞེས་པའི་བར་གྱིས་བརྗོད་པ་བསྟན་ཏོ། །
གཉིས་པ་འཐད་པ་ནི་བཟློག་པའི་སྒོ་ནས་བསྟན་ཏེ། དེ་ཅིའི་སླད་དུ་ཞེ་ན་ཞེས་སོགས་ཀྱིས་གསུངས་པ་ལ། འཐད་པ་དང་པོ་ནི། ཤེར་ཕྱིན་གྱི་རྟེན་གྱི་གང་ཟག་ནི་སྦྱིན་སོགས་ལ་སྤྱད་པ་སྔོན་དུ་སོང་བ་ཡིན་ཏེ། སྔོན་སྦྱིན་སོགས་ལ་མ་སྤྱད་པས་ཤེར་ཕྱིན་ཐོས་ཀྱང་མོས་པར་མི་ནུས་པའི་ཕྱིར་ཞེས་པ་སྟེ། བཅོམ་ལྡན་འདས་ཞེས་པ་ནས། མོས་པར་བགྱི་བར་མི་ནུས་ཞེས་པའི་བར་རོ། ། འཐད་པ་གཉིས་པ་ནི། ད་ལྟ་ཡུམ་སྤོང་བར་སེམས་པ་དག་གིས་སྔོན་ཡང་ཡུམ་སྤངས་པ་ཡིན་ཏེ། ད་ལྟ་ཡུམ་བཤད་པའི་ཚེ།
དད་པ་དང་མོས་པ་མ་མཆིས་པའི་ཕྱིར་ཞེས་པ་སྟེ། བཅོམ་ལྡན་འདས་རིགས་ཀྱི་བུའམ་ཞེས་པ་ནས། མ་མཆིས་པའི་སླད་དུ་སྟེ་ཞེས་པའི་བར་གྱི་བསྟན་ཏོ། ། ད་ལྟ་དད་པ་དང་མོས་པ་མ་མཆིས་པ་དེ་དག་གིས་སྔོན་ཡང་ཤེར་ཕྱིན་སྟོན་པའི་གང་ཟག་ལ་བསྙེན་བཀུར་མ་བགྱིས་པ་དང༌། སྦྱིན་པའི་ཕར་ཕྱིན་ནས་མ་འདྲེས་པའི་བར་ལ་ཇི་ལྟར་བསྒོམས་པའི་ཚུལ་མ་ཞུས་ཤིང་མ་དྲིས་སོ་ཞེས་སྟོན་པ་ནི། རིགས་ཀྱི་བུའམ་རིགས་ཀྱི་བུ་མོ་དེ་དག་གི་སྔོན་གྱི་མཐར་ཡང་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ནི་ཇི་ལྟར་བསྒོམ་པར་བགྱི་ཞེས་ཡོངས་སུ་མ་ཞུས་པ་དྲིས་སོ་ཞེས་པའི་བར་གྱིས་བསྟན་ཏོ། ། གསུམ་པ་ལྷའི་དབང་པོའི་ཚིག་གིས་ཤེར་ཕྱིན་གྱི་ཆེ་བ་བསྟན་པ་ལ་གསུམ་སྟེ། ཟབ་པས་མོས་པར་དཀའ་བར་སྟོན་པ་དང༌། ཡུམ་ལ་ཕྱག་འཚལ་བ་དང༌།
དེའི་འཐད་པ་བརྗོད་པའོ། ། དང་པོ་ནི། དེ་ནས་ལྷའི་དབང་པོ་བརྒྱ་བྱིན་གྱིས་ཚེ་དང་ལྡན་པ་ཤ་ར་དྭ་ཏིའི་བུ་ལ་འདི་སྐད་ཅེས་སྨྲས་སོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་མོས་པར་མི་འགྱུར་བ་ལྟ་ངོ་མཚར་ཡང་ཅི་ཆེ་ཞེས་པའི་བར་གྱིས་བསྟན་ཏེ། སྔོན་ཅུང་ཟད་ཐོས་པས་ཀྱང་མོས་པར་དཀའ་ན་སྔོན་མ་སྤྱད་པས་མོས་པར་འགྱུར་བ་ལྟ་ཡང་ཅི་སྨོས་ཞེས་པའི་དོན་ནོ། ། གཉིས་པ་ནི། བཙུན་པ་ཤཱ་རིའི་བུ་ཡུམ་ལ་ཕྱག་འཚལ་ལོ་ཞེས་པ་ནས། ཐམས་ཅད་མཁྱེན་པའི་ཡེ་ཤེས་ལ་ཕྱག་འཚལ་བའོ་ཞེས་པའི་བར་གྱིས་བསྟན་ཏོ། ། གསུམ་པ་ནི། དེ་ཅིའི་ཕྱིར་ཞེ་ན་ཞེས་པ་ནས།
ཤེས་རབ་ཀྱི་ཕ་རོལ་ཏུ་ཕྱིན་པ་བརྗོད་དོ་ཞེས་པའི་བར་གྱིས་བསྟན་ཏེ། རྒྱན་ལས། སངས་རྒྱས་རྣམས་ལ་ལྷག་པར་བྱས། ། ཞེས་སོགས་ཀྱིས་བསྟན་ཏོ། ། སྦྱོར་བ་པོ་རྟེན་གྱི་གང་ཟག་བསྟན་ཟིན་ཏོ། ། སྦྱོར་བ་སྟོན་པ་ལ། ཐོག་མར་བཅོམ་ལྡན་འདས་ཀྱིས་ཡུམ་ལ་བརྩོན་པར་གདམས་པ་དང༌། བརྒྱ་བྱིན་གྱིས་ཇི་ལྟར་བརྩོན་པའི་ཚུལ་ཞུས་པ་དང༌། བཅོམ་ལྡན་འདས་ཀྱིས་ཞུས་པ་ལ་རྗེས་སུ་ཡི་རང་བར་མཛད་པ་དང༌། སྦྱོར་བ་རང་གི་ངོ་བོ་གཏན་ལ་དབབ་པ་དང་རྣམ་པ་བཞིས་བསྟན་ཏོ། །
དང་པོ་ནི། རྣམ་མཁྱེན་ལ་གནས་པར་འདོད་པ་དང༌། ལམ་ཤེས་སྒྲུབ་པར་འདོད་པ་སོགས་དགོས་པ་བཅུ་བཞིའི་དོན་དུ་ཤེར་ཕྱིན་ལ་གནས་པ་དང༌། བརྩོན་པར་བྱ་བར་གདམས་པ་སྟེ། ཀཽ་ཤི་ཀ་ཐམས་ཅད་མཁྱེན་པ་ཉིད་ལ་གནས་པར་འདོད་པའི་རིགས་ཀྱི་བུའམ་ཞེས་པ་ནས། དགེ་སློང་གི་དགེ་འདུན་བསྡུ་བར་འདོད་པའི་རིགས་ཀྱི་བུའམ་རིགས་ཀྱི་བུ་མོས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྩོན་པར་བྱའོ་ཞེས་པའི་བར་གྱིས་གསུངས་སོ། ། གཉིས་པ་ལྷའི་དབང་པོས་ཤེར་ཕྱིན་ལ་ཇི་ལྟར་གནས་པ་དང༌། ཡུལ་གང་ལ་བསླབ་པས་ཤེར་ཕྱིན་ལ་བརྩོན་པར་འགྱུར་ཞེས་ཞུས་པ་ནི། དེ་སྐད་ཅེས་བཀའ་སྩལ་པ་དང༌། ལྷའི་དབང་པོ་བརྒྱ་བྱིན་གྱིས་ཞེས་པ་ནས།
སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ལ་བརྩོན་པར་བགྱིད་པ་ལགས་ཞེས་པའི་བར་གྱིས་གསུངས་ཏེ། ཤེར་ཕྱིན་ལ་སྤྱོད་པའི་ཚེ་སྦྱིན་པ་ནས་མ་འདྲེས་པ་བཅོ་བརྒྱད་ཀྱི་བར་དུ་སློབ་ཚུལ་ཞེས་པའོ། ། གསུམ་པ་བཅོམ་ལྡན་འདས་ཀྱིས་བརྒྱ་བྱིན་གྱིས་ཞུ་བའི་ཚུལ་ལ་རྗེས་སུ་ཡི་རང་བར་མཛད་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། སངས་རྒྱས་ཀྱི་བྱིན་རླབས་ཀྱིས་བྱུང་ངོ་ཞེས་པའི་བར་གྱིས་བསྟན་ཏོ། ། བཞི་པ་སྦྱོར་བ་རང་གི་ངོ་བོ་སྟོན་པ་ལ། དང་པོ་གཟུགས་སོགས་ལ་མི་གནས་པའི་སྦྱོར་བ་ནི། ཀཽ་ཤི་ཀ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་ཞེས་སོགས་ཀྱིས་གསུངས་ཏེ། འདི་ལ་གཉིས་ལས། གཟུགས་སོགས་ལ་མི་གནས་པ་དང༌།
དེའི་འཐད་པ་འགོད་པའོ། ། དང་པོ་ནི། གཟུགས་ངོ་བོ་ཉིད་ཀྱིས་མེད་པས་དེ་ལ་མཚན་མར་འཛིན་པའི་ཚུལ་གྱིས་མི་གནས་ཏེ། གང་གི་ཚེ་གཟུགས་ལ་མཚན་མར་འཛིན་པའི་ཚུལ་གྱིས་མི་གནས་པ་དེའི་ཚེ། གཟུགས་ཀྱི་རྣལ་འབྱོར་ལ་བརྩོན་པར་བྱེད་དོ་ཞེས་སྦྱར་ཏེ། ཇི་ལྟར་གནས་པ་དང་ཇི་ལྟར་བརྩོན་པའི་ཞུས་ལན་གྱིས་བསྟན་ཏོ། ། ལྷག་མ་ཚོར་བ་ནས་རྣམ་པ་ཐམས་ཅད་མཁྱེན་པ་ཉིད་ལ་བརྩོན་པའི་བར་དུ་བཤད་ཚུལ་འདི་བཞིན་ནོ། ། གཉིས་པ་འཐད་པ་འགོད་པ་ནི། དེ་ཅིའི་ཕྱིར་ཞེ་ན། ཀཽ་ཤི་ཀ་དེ་ནི་འདི་ལྟར་གང་ལ་གནས་པར་བྱ་བ་དང་ཞེས་སོགས་ཀྱིས་གསུངས་ཏེ།
གནས་པར་བྱ་བ་དང༌། བརྩོན་པར་བྱ་བའི་ཡུལ་མ་དམིགས་པའི་ཕྱིར་ཞེས་པའི་དོན་ཏེ། གཟུགས་ནས་རྣམ་མཁྱེན་གྱི་བར་མ་དམིགས་པའི་ཕྱིར་རོ་ཞེས་སྦྱར་རོ། ། མི་སྦྱོར་བའི་སྦྱོར་བ་སྟོན་པ་ལ་རབ་འབྱོར་གཞན་ཡང་བྱང་ཆུབ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་ཞེས་སོགས་ཀྱིས་གསུངས་པ་འདི་ལ་གཉིས་ཏེ། དངོས་ཀྱི་དོན་དང༌། འཐད་པའོ། ། དང་པོ་ནི། གཟུགས་ལ་མི་སྦྱོར་མི་འབྱེད་དེ་ཞེས་སོགས་ཀྱི་གསུངས་ཏེ། ཁྱད་གཞི་གཟུགས་སོགས་ངོ་བོ་ཉིད་ཀྱིས་མེད་པས་གཅིག་ཏུ་མི་སྦྱོར་བ་དང༌། སོ་སོར་མི་འབྱེད་པ་སྟེ།
འགྲེས་སྔ་མས་གནས་པ་བཀག་ལ། འདིས་བསྒྲུབ་པ་བཀག་པ་ནི་ཁྱད་པར་རོ། ། གཟུགས་ལ་སྦྱར་བ་དེ་བཞིན་དུ། རྣམ་མཁྱེན་གྱི་བར་དུ་སྦྱར་བར་བྱའོ། ། གཉིས་པ་འཐད་པ་འགོད་པ་ནི། དེ་ཅིའི་ཕྱིར་ཞེ་ན་ཞེས་སོགས་ཀྱིས་གསུངས་ཏེ། གཟུགས་ལ་མི་སྦྱོར་མི་བྱེད་དེ། གང་ལ་སྦྱོར་བའི་ཡུལ་གཟུགས་སོགས་དུས་གསུམ་དུ་མི་དམིགས་པའི་ཕྱིར་ཞེས་པའོ། ། དེ་ནི་གཟུགས་སོགས་སྔོན་གྱི་མཐའ་མི་དམིགས་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དབུས་མི་དམིགས་སོ་ཞེས་པའི་བར་དུ་གསུངས་སོ། །
ད་ཟབ་པ་གཞི་ཤེས་ཀྱི་སྦྱོར་བ་དང༌། གཏིང་དཔག་དཀའ་བ་ལམ་ཤེས་དང༌། ཚད་མེད་པའི་སྦྱོར་བ་དང་གསུམ་སྟོན་ཏེ། དང་པོ་ནི། ཚེ་དང་ལྡན་པ་ཤཱ་རིའི་བུས་ཞེས་སོགས་ཀྱིས་གསུངས་སོ། ། དེ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་བོ་ཞེས་བཤད་དོ། ། གཟུགས་ཀྱི་དེ་བཞིན་ཉིད་ཟབ་པའི་ཚུལ་རྟོགས་པའི་ཕྱིར། དེ་བཞིན་དུ་ཚོར་བ་ནས་རྣམ་མཁྱེན་གྱི་བར་དུ་སྦྱར་རོ། ། གཉིས་པ་གཏིང་དཔག་དཀའ་བའི་སྦྱོར་བ་སྟོན་པ་ནི། གསོལ་པ།
བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ནི་གཏིང་དཔག་དཀའ་བའོ་ཞེས་སོགས་ཀྱིས་གསུངས་ཏེ། ཤེར་ཕྱིན་གཏིང་དཔག་དཀའ་བ་ཡིན་ཏེ། གཟུགས་ཀྱི་གནས་ཚུལ་གཏིང་དཔག་དཀའ་བར་རྟོགས་པའི་ཕྱིར། དེ་བཞིན་དུ་ཚོར་བ་ནས་རྣམ་མཁྱེན་གྱི་བར་སྦྱོར། ཚད་མེད་པའི་སྦྱོར་བ་སྟོན་པ་ནི། གསོལ་པ་བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཚད་མ་མཆིས་པའོ་ཞེས་སོགས་ཀྱིས་གསུངས་ཏེ། ཤེར་ཕྱིན་ནི་ཚད་མེད་པ་ཡིན་ཏེ། གཟུགས་སོགས་ཀྱི་ཆོས་ཉིད་ཚད་མེད་པར་རྟོགས་པའི་ཕྱིར། དེ་བཞིན་དུ་ཚོར་བ་ནས་རྣམ་མཁྱེན་གྱི་བར་སྦྱར་རོ། ། ཟབ་པ་དང༌།
གཏིང་དཔག་དཀའ་བ་དང༌། ཚད་མེད་པའི་སྦྱོར་བ་གསུམ་བསྟན་ཟིན་ཏོ། ། དེ་གསུམ་ལ་ཇི་ལྟར་སྤྱོད་པའི་ཐབས་ཤཱ་རིའི་བུས་ཞུས་པ་ནི། གསོལ་པ་བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་ལགས་ཞེས་པའོ། ། བཅོམ་ལྡན་འདས་ཀྱིས་ཟབ་པའི་སྦྱོར་བ་ལ་ཇི་ལྟར་སྤྱོད་པའི་ཚུལ་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཤ་ར་དྭ་ཏིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། གལ་ཏེ་གཟུགས་ཟབ་ཅེས་བྱ་བར་མི་སྤྱོད་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ་ཞེས་སོགས་ཀྱིས་གསུངས་ཏེ། གཟུགས་སོགས་ཀྱི་ཆོས་ཉིད་ཟབ་པར་རྟོགས་ཀྱང༌། ཟབ་པའི་མཚན་མར་འཛིན་པའི་ཚུལ་དུ་མི་སྤྱོད་ན།
ཤེར་ཕྱིན་ལ་སྤྱོད་པའི་གྲངས་སུ་འགྲོའོ་ཞེས་པའི་དོན་ནི། དེ་བཞིན་དུ་རྣམ་མཁྱེན་གྱི་བར་དུ་སྦྱར་རོ། ། ཟབ་པ་ལ་མཚན་མར་མི་འཛིན་པའི་འཐད་པ་ནི། དེ་ཅིའི་ཕྱིར་ཞེ་ན། ཤཱ་རིའི་བུ་གཟུགས་ཀྱི་ཟབ་པ་ཉིད་གང་ཡིན་པ་དེ་ནི་གཟུགས་མ་ཡིན་ནོ་ཞེས་སོགས་གསུངས་ཏེ། ཟབ་པ་ནི་སྟོང་པ་ཉིད་ལ་བརྗོད་ན། སྟོང་པ་ཉིད་ནི་གཟུགས་སུ་མེད་པས་གཟུགས་མ་ཡིན་ནོ་ཞེས་བྱའོ། ། དེ་བཞིན་དུ་ཚོར་བ་ནས་རྣམ་མཁྱེན་གྱི་བར་དུ་སྦྱར་རོ། ། གཏིང་དཔག་དཀའ་བའི་ཤེར་ཕྱིན་ལ་སྤྱོད་ཚུལ་གསུངས་པ་ནི། ཤ་ར་དྭ་ཏིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ།
གལ་ཏེ་གཟུགས་གཏིང་དཔག་དཀའ་ཞེས་བྱ་བར་མི་སྤྱོད་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ་ཞེས་སོགས་ཀྱིས་གསུངས་ཏེ། ། གཟུགས་སོགས་ཀྱི་ཆོས་ཉིད་གཏིང་དཔག་དཀའ་བར་རྟོགས་ཀྱང༌། གཏིང་དཔག་དཀའ་བ་ཙམ་དུ་ཡང་མི་རྟོག་ན་ཤེར་ཕྱིན་ལ་སྤྱོད་པའི་གྲངས་སུ་འགྲོའོ་ཞེས་པའི་དོན་ནོ། ། དེ་བཞིན་དུ་ཚོར་བ་ནས་རྣམ་མཁྱེན་གྱི་བར་དུ་སྦྱར་རོ། ། གཏིང་དཔག་དཀའ་བ་ཙམ་དུ་ཡང་མི་སྤྱོད་པའི་འཐད་པ་ནི། དེ་ཅིའི་ཕྱིར་ཞེ་ན། ཤ་ར་དྭ་ཏིའི་བུ། གཟུགས་ཀྱི་གཏིང་དཔག་དཀའ་བ་གང་ཡིན་པ་དེ་ནི་གཟུགས་མ་ཡིན་ནོ་ཞེས་སོགས་ཀྱིས་གསུངས་ཏེ། གཏིང་དཔག་དཀའ་བ་ནི་སྟོང་པ་ཉིད་ལ་བརྗོད་ལ། སྟོང་པ་ཉིད་ལ་གཟུགས་མེད་པ་ན་གཟུགས་མ་ཡིན་ནོ། །
དེ་བཞིན་དུ་ཚོར་བ་ནས་རྣམ་མཁྱེན་གྱི་བར་དུ་སྦྱར་ཏེ་བཤད་དོ། ། གསུམ་པ་ཚད་མེད་པའི་སྦྱོར་བ་ལ་སྤྱོད་ཚུལ་བཤད་པ་ནི། ཤ་ར་དྭ་ཏིའི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། གཟུགས་ཚད་མེད་དོ་ཞེས་བྱ་བར་མི་སྤྱོད་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ་ཞེས་སོགས་ཀྱིས་གསུངས་ཏེ། གཟུགས་སོགས་ཀྱི་ཆོས་ཉིད་ཚད་མེད་པར་རྟོགས་ཀྱང་ཚད་མེད་པའི་མཚན་མ་ཙམ་དུ་ཡང་མི་སྤྱོད་ན། ཤེར་ཕྱིན་སྤྱོད་པའི་གྲངས་སུ་འགྲོའོ་ཞེས་པའི་དོན་ནོ། ། དེ་བཞིན་དུ་ཚོར་བ་ནས་རྣམ་མཁྱེན་གྱི་བར་དུ་སྦྱར་རོ། ། ཚད་མེད་པ་ཙམ་དུ་ཡང་མི་རྟོག་པའི་འཐད་པ་ནི། དེ་ཅིའི་ཕྱིར་ཞེ་ན། ཤ་ར་དྭ་ཏིའི་བུ་ཞེས་སོགས་ཀྱིས་གསུངས་ཏེ།
ཚད་མེད་པ་ནི་སྟོང་པ་ཉིད་ལ་བརྗོད་ལ། སྟོང་པ་ཉིད་ལ་གཟུགས་མེད་པས་གཟུགས་མ་ཡིན་ནོ། ། དེ་བཞིན་དུ་ཚོར་བ་ནས་རྣམ་མཁྱེན་གྱི་བར་དུ་སྦྱར་རོ། ། གཏན་ཚིགས་ཀྱི་འབྲེལ་ཉེ་བར་བསྡུ་བ་ནི། གཟུགས་སོགས་ཀྱི་ཟབ་པ་དང་གཏིང་དཔག་དཀའ་བ་དང༌། ཚད་མེད་པ་ཉིད་མཚན་མར་བཟུང་དུ་ཡོད་ན་གཞན་དུ་མི་འཐད་པས་གཟུགས་སོགས་ཀྱི་ངོ་བོར་ཡོད་དགོས་པ་ལས། དེར་མེད་པའི་ཕྱིར་མཚན་མར་རྟོག་པ་མི་འཐད་པའི་དོན་ནི། ཚེགས་ཆེན་ཡུན་རིང་རྟོགས་དཀའི་སྦྱོར་བ་སྟོན་པ་ལ། ཤ་ར་དྭ་ཏིའི་བུའི་ཚིག་གིས་ཐེག་པ་ལ་གསར་དུ་ཞུགས་པའི་མདུན་དུ་བཤད་པར་བྱ་བར་བསྟན་པ་དང༌། ཕྱིར་མི་ལྡོག་པའི་བྱང་སེམས་ཀྱི་མདུན་དུ་བཤད་པར་བྱ་བར་བསྟན་པ་དང༌།
བརྒྱ་བྱིན་གྱིས་ཐེག་པ་ལ་གསར་དུ་ཞུགས་པའི་མདུན་དུ་བཤད་པར་མི་བྱ་བའི་དོན་དྲི་བ་དང༌། ཤཱ་རིའི་བུས་དེ་ལ་བསྟན་པའི་ཉེས་པ་རྒྱས་པར་བཤད་པ་དང་བཞིས་བསྟན་ཏེ། དང་པོ་ནི། ཤཱ་རིའི་བུས་གསོལ་པ་ཞེས་པ་ནས། ཐེ་ཚོམ་དང་ནེམ་ནུར་འཚལ་དུ་མཆིའོ་ཞེས་པའི་བར་གྱིས་བསྟན་ཏེ། ཤེར་ཕྱིན་ཟབ་པ་དང༌། གཏིང་དཔག་དཀའ་བ་དང༌། ཚད་མེད་པའི་ཕྱིར་གཞན་གྱིས་ཁོང་དུ་ཆུད་པར་དཀའ་བས། ལས་དང་པོ་པའི་མདུན་དུ་བཤད་ན་སྔངས་སྐྲག་དང་ཐེ་ཚོམ་སྐྱེས་པའི་ཉེས་པ་ཡོད་དོ་ཞེས་པའི་དོན་ནོ། ། གཉིས་པ་ནི།
བཅོམ་ལྡན་འདས་ཞེས་པ་ནས། ཚུལ་བཞིན་དུ་ཡིད་ལ་བགྱིད་པར་འགྱུར་རོ་ཞེས་པའི་བར་གྱིས་བསྟན་ཏོ། ། གསུམ་པ་ནི། དེ་ནས་ལྷའི་དབང་པོ་བརྒྱ་བྱིན་གྱིས་ཞེས་པ་ནས་བཤད་ན་ཅིའི་ཕྱིར་ཉེས་པར་འགྱུར་ཞེས་པའི་བར་གྱིས་བསྟན་ཏོ། ། བཞི་པ་ནི། ཤཱ་རིའི་བུས་སྨྲས་པ་ཞེས་པ་ནས། འཚང་རྒྱ་བར་ཡང་དཀའ་བ་དེ་ལྟ་བུའི་ཡང་གནས་ཡོད་དོ་ཞེས་པའི་བར་གྱིས་བསྟན་ཏོ། ། ལུང་བསྟན་ཐོབ་པའི་སྦྱོར་བ་ནི། བརྒྱ་བྱིན་གྱིས་སྨྲས་པ་ཞེས་སོགས་ཀྱིས་གསུངས་ཏེ། ད་ལྟར་གྱི་མཚན་མའི་སྒོ་ནས་ལུང་བསྟན་པ་ཐོབ་པར་འགྱུར་བར་བསྟན་པ་དང༌།
བཅོམ་ལྡན་འདས་ཀྱི་གསུང་གིས་དེ་ཉིད་གསལ་གདབ་པའོ། ། དང་པོ་ནི། བཙུན་པ་ཤ་ར་དྭ་ཏིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ལུང་མ་བསྟན་པ། ཡུམ་ཟབ་མོ་འདི་ཐོས་ནས་ཞེས་པ་ནས། ལུང་སྟོན་པར་འགྱུར་རོ་ཞེས་པའི་བར་གྱིས་གསུངས་སོ། ། གཉིས་པ་ནི། དེ་ནས་བཅོམ་ལྡན་འདས་ཀྱིས་ཞེས་པ་ནས། སངས་རྒྱས་མང་པོ་ལ་བསྙེན་བཀུར་བྱས་པའོ་ཞེས་པའི་བར་གྱིས་གསུངས་ཏེ། ཡུམ་འཛིན་པ་སོགས་ཀྱི་སྔ་ལྟས་ལ། ཡུན་རིང་པོ་ནས་ཐེག་པ་ལ་ཞུགས་པ་རྣམས་ཀྱང༌།
ཡོན་ཏན་སྔོན་དུ་སོང་ངོ་ཞེས་བསྟན་པའོ། ། ཕྱིར་མི་ལྡོག་པའི་སྦྱོར་བ་བསྟན་པ་ལ། ཤཱ་རིའི་བུའི་ཚིག་གིས་དཔེས་བསྟན་པ་དང༌། དོན་བཤད་པ་དང༌། ཡུམ་འཛིན་པ་སོགས་ཀྱི་སྔ་ལྟས་ལ་ཐེག་པ་ལ་ཞུགས་པ་སོགས་ཀྱི་ཡོན་ཏན་སྔོན་དུ་སོང་བར་བསྟན་པ་དང༌། དེ་ཉིད་ཀྱི་སྒོ་ནས་ཕྱིར་མི་ལྡོག་པར་བསྟན་པ་དང་བཞིས་བསྟན་ཏེ། དང་པོ་ནི། ཤཱ་རིའི་བུས་གསོལ་པ་ཞེས་པ་ནས། ཉེ་བར་གྱུར་པར་རིག་པར་བགྱི་ཞེས་པའི་བར་དུ་གསུངས་ཏེ། རྨི་ལམ་གྱི་དཔེས་བསྟན་ཏོ། །
དོན་བཤད་པ་ནི། བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་གཉིད་མ་ལོག་པ་ཞིག་ན་ཞེས་པ་ནས། ཉེ་བར་གྱུར་པར་རིག་པར་བགྱིའོ་ཞེས་པའི་བར་གྱིས་བསྟན་ཏོ། ། གསུམ་པ་ནི། བཅོམ་ལྡན་འདས་གང་གིས་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ཐོས་པར་གྱུར་ཏེ་ཞེས་པ་ནས། དགེ་བའི་བཤེས་གཉེན་གྱིས་ཡོངས་སུ་བཟུང་བའོ་ཞེས་པའི་བར་གྱིས་བསྟན་ཏོ། ། བཞི་པ་ནི། བཅོམ་ལྡན་འདས་རིགས་ཀྱི་བུའམ་རིགས་ཀྱི་བུ་མོ་དེ་དག་ནི་ཕྱིར་མི་ལྡོག་པར་རིག་པར་བགྱི་བ་དག་གོ་ཞེས་པའི་བར་གྱིས་བསྟན་ཏོ། ། ངེས་པར་འབྱུང་བའི་སྦྱོར་བ་ནི། འབྲོག་དགོན་པའི་དཔེས་བསྟན་པ་དང༌། །
མི་མཐུན་ཕྱོགས་ཀྱིས་མི་འཇིགས་པའི་དཔེས་བསྟན་པ་དང༌། དེའི་འཐད་པ་བསྟན་པའོ། ། དང་པོ་ནི། སྐྱེས་བུ་ལ་ལ་འབྲོག་དགོན་པ་ནས་འབྱུང་བའི་ཚེ། གྲོང་དང་ཉེ་བའི་མཚན་མ་མཐོང་བ་ན་འཇིགས་པ་མེད་པ་བཞིན་དུ། བླ་མེད་བྱང་ཆུབ་དང་ཉེ་བའི་མཚན་མ་མཐོང་བ་ན་ཉན་རང་དུ་ལྟུང་བའི་འཇིགས་པ་མེད་ཅེས་པའི་དོན་ནོ། ། གཉིས་པ་འཐད་པ་ནི། དེ་ཅིའི་སླད་དུ་ཞེ་ན་ཞེས་པ་ནས། སྔ་ལྟས་སོ་ཞེས་པའི་བར་གྱིས་བསྟན་ཏོ། ། བར་ཆད་མེད་པའི་སྦྱོར་བ་ལ།
བཅོམ་ལྡན་འདས་ཀྱིས་བསྐུལ་ནས་ཤཱ་རིའི་བུས་དེའི་དཔེ་བསྟན་པ་དང༌། དོན་བཤད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ་ཤཱ་རིའི་བུ་དེ་དེ་བཞིན་ཏེ་ཞེས་པ་ནས། འདི་ཕན་ཆད་མི་རིང་ངོ་ཞེས་བགྱི་བར་རྟོགས་པར་འཚལ་ཏེ་ཞེས་པའི་བར་གྱིས་བསྟན་ཏེ། རྒྱ་མཚོ་དང་ཉེ་བའི་མཚན་མ་མཐོང་ན་རྒྱ་མཚོ་དང་ཉེ་བར་རིགས་པར་བགྱིའོ་ཞེས་པའི་དོན་ནོ། ། དོན་ནི་བཅོམ་ལྡན་འདས་དེ་བཞིན་དུ་ཞེས་པ་ནས། ཚུལ་བཞིན་དུ་ཡིད་ལ་བྱར་ཡོད་དོ་ཞེས་བགྱི་བར་རིག་པར་བགྱིའོ་ཞེས་པའི་བར་གྱིས་བསྟན་ཏེ། བྱང་ཆུབ་ཏུ་ལུང་བསྟན་པ་དང་ཉེ་བར་གནས་པ་དང༌། དེ་དག་གི་འཐད་པ་དང་གཉིས་བསྟན་ཏེ།
དང་པོ་ནི། ཤེར་ཕྱིན་ཟབ་མོ་འདི་ཉན་ཅིང་འཛིན་པ་དང་ཞེས་པ་ནས། ཉེ་བར་གནས་པར་བལྟའོ་ཞེས་པའི་བར་གྱིས་བསྟན་ཏོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་སོགས་ཀྱིས་སྟོན་ཏེ། ད་ལྟ་ཤེར་ཕྱིན་ཟབ་མོ་བལྟ་བ་སོགས་ཀྱི་ཕྱིར་རོ། ། བྱང་ཆུབ་ལ་ཉེ་བའི་སྦྱོར་བ་ནི། དཔྱིད་ཀྱི་སྡོང་པོ་ལ་ལོ་འདབ་གསར་པས་ལྷག་པའི་དཔེས་བསྟན་ཏེ། བཅོམ་ལྡན་འདས་འདི་ལྟ་སྟེ་དཔེར་ན། དཔྱིད་ཀྱི་དུས་ལ་བབ་སྟེ་ཞེས་པ་ནས།
དགའ་ཞིང་སྤྲོ་ལ་ཡིད་བདེ་ཞིང་ཉམས་བདེ་བར་འགྱུར་རོ་ཞེས་པའི་བར་གྱིས་བསྟན་ཏོ། ། མྱུར་དུ་བྱང་ཆུབ་པའི་སྦྱོར་བ་ནི། བུད་མེད་སྦྲུམ་མ་བུ་མྱུར་དུ་བཙའ་བའི་དཔེས་བསྟན་ཏེ། བཅོམ་ལྡན་འདས་འདི་ལྟ་སྟེ། དཔེར་ན་བུད་མེད་སྦྲུམ་མ་ནི་ཞེས་པ་ནས། རིང་པོར་མི་ཐོགས་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པར་འགྱུར་བར་རིག་པར་བགྱིའོ་ཞེས་པའི་བར་གྱིས་བསྟན་ཏོ། ། ཤཱ་རིའི་བུས་བསྟན་པའི་དཔེ་དོན་ལ་འཁོར་རྣམས་ཡིད་ཆེས་སུ་གཞུག་པའི་དོན་དུ་བཅོམ་ལྡན་འདས་ཀྱིས་བསྟོད་པ་མཛད་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་སོགས་ཕྲེང་གཅིག་གོ ། དེ་བཞིན་གཤེགས་པའི་མཐུས་བྱང་ཆུབ་སེམས་དཔའ་ལུང་བསྟན་པ་སོགས་ཡོངས་སུ་བཟུང་བ་ལ་རབ་འབྱོར་གྱི་ཚིག་གིས་བསྟོད་པ་མཛད་པ་ནི་ཞེས་པ་ནས། ངོ་མཚར་ཆེའོ་ཞེས་པའི་བར་གྱིས་བསྟན་ཏོ། །
གཞན་དོན་གྱི་སྦྱོར་བ་སྟོན་པ་ལ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ནི། སྐྱེ་བོ་མང་པོ་ཕན་པ་དང་ཞེས་པ་ནས། མངོན་པར་རྫོགས་པར་འཚང་རྒྱ་བ་ནི། བཅོམ་ལྡན་འདས་ངོ་མཚར་ཏོ། ། བདེ་བར་གཤེགས་པར་ངོ་མཚར་ཏེ་ཞེས་པའི་བར་གྱིས་གསུངས་པ་འདི་ལ་གཉིས་ཏེ། བཅོམ་ལྡན་འདས་ཀྱིས་བྱང་ཆུབ་སེམས་དཔའ་རྣམས་རང་དགེ་བ་ལ་གནས་ནས་གཞན་ཡང་དགེ་བ་ལ་བསྐུལ་བར་མཛད་དོ་ཞེས་བཀའ་སྩལ་པ་དང༌། དེ་ལ་རབ་འབྱོར་གྱི་ཚིག་གིས་བསྟོད་པ་མཛད་པའོ། ། དང་པོ་ནི།
སྐྱེ་བོ་མང་བོ་ལ་ཕན་པ་དང༌། སྐྱེ་བོ་མང་པོ་ལ་བདེ་བ་དང་ཞེས་པ་ནས། གཞན་ཡང་ཆོས་ཀྱི་འཁོར་ལོ་བསྐོར་བ་ལ་ཡང་དག་པར་བསྐུལ་ལོ་ཞེས་པའི་བར་གྱིས་བསྟན་ཏོ། ། གཉིས་པ་ནི། དེ་སྐད་ཅེས་བཀའ་སྩལ་ཏེ་ཞེས་པ་ནས། ངོ་མཚར་ཏོ་ཞེས་པའི་བར་གྱིས་བསྟན་ཏོ། ། གོང་དུ་རབ་འབྱོར་གྱི་ཚིག་གིས་ཤེར་ཕྱིན་ལ་སྤྱོད་པ་བླ་མེད་བྱང་ཆུབ་ཏུ་འཚང་རྒྱ་བ་ངོ་མཚར་ཏོ་ཞེས་པ་ལས་འཕྲོས་ནས་བླ་མེད་བྱང་ཆུབ་ཏུ་འཚང་རྒྱ་བ་ནི་བསྒོམ་པ་ཡོངས་སུ་རྫོགས་པ་ལ་རག་ལས་པས། ཇི་ཙམ་གྱིས་སྒོམ་པ་ཡོངས་སུ་རྫོགས་པར་འགྱུར་ཞེས་རབ་འབྱོར་གྱིས་དྲིས་པ་ནི། བཅོམ་ལྡན་འདས་ཇི་ལྟར་ན་བྱང་སེམས་ཆེན་པོ་རྣམས་ཀྱིས་ཞེས་པ་ནས། ཤེར་ཕྱིན་སྒོམ་པ་ཡོངས་སུ་རྫོགས་པར་འགྱུར་བ་ལགས་ཞེས་པའི་བར་རོ། །
སྒོམ་པ་ཡོངས་སུ་རྫོགས་པའི་རྟགས་ནི་རྣམ་པ་བཞི་སྟེ། ཆོས་རྣམས་ཀྱི་འཕེལ་འགྲིབ་མི་མཐོང་བ་དང༌། ཆོས་རྣམས་ཀྱི་མཚན་ཉིད་མ་མཐོང་བ་དང༌། བསམ་གྱིས་མི་ཁྱབ་པའི་དོན་རྟོགས་པ་དང༌། བསམ་གྱིས་མི་ཁྱབ་པའི་རྟོག་པ་མི་འབྱུང་བའོ། ། དང་པོ་ལ། འཕེལ་བ་མི་མཐོང་བའི་འགྲེས་དང༌། འགྲིབ་པ་མི་མཐོང་བའི་འགྲེས་གཉིས་གསུངས་ཏེ། འདི་གཉིས་ཀྱིས་འཕེལ་འགྲིབ་མེད་པའི་སྦྱོར་བ་བསྟན་ཏོ། ། དེ་ལ་དང་པོ་འཕེལ་བ་མི་མཐོང་བའི་འགྲེས་ནི།
ཤེར་ཕྱིན་ལ་སྤྱོད་པའི་ཚེ་གཟུགས་ཀྱི་འཕེལ་བ་མི་མཐོང་བ་ནས། རྣམ་མཁྱེན་གྱི་འཕེལ་བ་མི་མཐོང་བས་བསྒོམ་པ་ཡོངས་སུ་རྫོགས་པའི་བར་གྱི་འགྲེས་ཀྱིས་གསུངས་སོ། ། འགྲིབ་པ་མི་མཐོང་བའི་འགྲེས་ནི། གཟུགས་ཀྱི་འགྲིབ་པ་མི་མཐོང་བ་ནས། རྣམ་མཁྱེན་གྱི་འགྲིབ་པ་མི་མཐོང་བས་བསྒོམ་པ་ཡོངས་སུ་རྫོགས་པའི་བར་གྱི་འགྲེས་ཀྱིས་གསུངས་སོ། ། ཆོས་རྣམས་ཀྱི་མཚན་ཉིད་མི་མཐོང་བའི་འགྲེས་ནི། རབ་འབྱོར་བྱང་སེམས་ཆེན་པོ་ཤེར་ཕྱིན་ལ་སྤྱོད་པའི་ཚེ། ཆོས་ཞེས་བྱ་བར་ཡང་དག་པར་རྗེས་སུ་མི་མཐོང་ཞེས་སོགས་ཀྱིས་གསུངས་ཏེ། ཆོས་དང་ཆོས་མིན་མི་མཐོང་བ་དང༌། དུས་གསུམ་དང༌།
དགེ་མི་དགེ་དང༌། ལུང་དུ་མ་བསྟན་པ་དང༌། འདུས་བྱས་འདུས་མ་བྱས་པ་དང༌། ཁམས་གསུམ་དང༌། སྦྱིན་པ་ནས་རྣམ་མཁྱེན་གྱི་བར་རྗེས་སུ་མི་མཐོང་བས་སྒོམ་པ་ཡོངས་སུ་རྫོགས་པའི་འགྲེས་ཀྱིས་བསྟན་ཏོ། ། རྗེས་སུ་མི་མཐོང་བའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། སྲོག་མེད་པའི་ཕྱིར་རོ་ཞེས་པའི་བར་གྱིས་བསྟན་ཏོ། ། བསམ་གྱིས་མི་ཁྱབ་པའི་སྦྱོར་བ་སྟོན་པ་ལ། དང་པོ་མདོར་བསྡུས་པ་ཙམ་སྨོས་པ་ནི།
གསོལ་པ་བཅོམ་ལྡན་འདས་བསམ་གྱིས་མི་ཁྱབ་པར་བསྟན་ཏོ་ཞེས་པའོ། ། འཁོར་རྣམས་ཀྱི་ཆེད་དུ་བཅོམ་ལྡན་འདས་ཀྱིས་ཞིབ་ཏུ་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གཟུགས་བསམ་གྱིས་མི་ཁྱབ་པའི་ཕྱིར་བསམ་གྱིས་མི་ཁྱབ་པར་བསྟན་ཏོ་ཞེས་སོགས་གསུངས་ཏེ། རྟོག་གེའི་བློས་བསམ་གྱིས་མི་ཁྱབ་པའི་ཤེས་ཕྱིན་ཟབ་མོ་རྟོགས་པའི་ཕྱིར་བསམ་གྱིས་མི་ཁྱབ་པའི་རྣལ་འབྱོར་དུ་བསྟན་ཏོ་ཞེས་པའི་བར་ཏེ། ཚོར་བ་ནས་རྣམ་མཁྱེན་གྱི་བར་དུ་བཤད་ཚུལ་དེ་བཞིན་དུ་སྦྱར་རོ། ། བཞི་པ་བསམ་གྱིས་མི་ཁྱབ་པ་ལ་ཡང༌། རྣམ་པར་མི་རྟོག་པ་ཤེར་ཕྱིན་གྱི་སྒོམ་པ་ཡོངས་སུ་རྫོགས་པར་བསྟན་པ་ནི། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། གལ་ཏེ་གཟུགས་བསམ་གྱིས་མི་ཁྱབ་ཅེས་བྱ་བར་འདུ་ཤེས་པ་མེད་ན་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པའོ་ཞེས་སོགས་ཀྱིས་གསུངས་ཏེ།
བསམ་གྱིས་མི་ཁྱབ་པའི་དོན་རྟོགས་ཀྱང༌། བསམ་གྱིས་མི་ཁྱབ་པ་ཙམ་དུའང་རྣམ་པར་མི་རྟོག་ན་ཤེར་ཕྱིན་གྱི་སྒོམ་པ་ཡོངས་སུ་རྫོགས་པར་བྱེད་པའོ་ཞེས་པའི་བར་ཏེ། གཟུགས་ནས་རྣམ་མཁྱེན་གྱི་བར་དུ་བཤད་ཚུལ་དེ་བཞིན་དུ་སྦྱར་རོ། ། གོང་དུ་བསྟན་པའི་ཤེར་ཕྱིན་ཟབ་མོ་ལ་ཡིད་ཆེས་ནས་སྤྱོད་པར་འགྱུར་བ་སུ་ཞིག་མཆིས་ཞེས་པའི་དྲི་བ་ལན་དང་བཅས་པ་སྟོན་པ་ནི། གསོལ་པ་བཅོམ་ལྡན་འདས་ཞེས་པ་ནས། དགེ་བའི་བཤེས་གཉེན་གྱིས་ཡོངས་སུ་བཟུང་བ་ལགས་ཞེས་པའི་བར་གྱིས་བསྟན་ཏོ། ། བསམ་གྱིས་མི་ཁྱབ་པའི་སྦྱོར་བ་བསྟན་ཟིན་ཏོ། ། རྣམ་པར་མི་རྟོག་པའི་སྦྱོར་བ་བསྟན་པ་ལ། མི་རྟོག་པའི་དོན་དངོས་དང༌། དེའི་འཐད་པ་དང༌།
འཐད་པ་དེ་ཉིད་སྔོན་དགེ་བའི་རྩ་བ་གོམས་པའི་རྟགས་སུ་བསྟན་པ་དང་གསུམ་གྱིས་བསྟན་པའི་དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་བྱང་སེམས་ཆེན་པོ་ཡུམ་ལ་སྤྱོད་པའི་ཚེ་ཞེས་སོགས་ཀྱིས་གསུངས་ཏེ། དེ་ལ་གཟུགས་དང་གཟུགས་ཀྱི་མཚན་མ་དང༌། གཟུགས་ཀྱི་རང་བཞིན་དུ་མི་རྟོག་པ་གསུམ་སྨོས་པ་ནི། གཟུགས་ཞེས་མི་རྟོག མཚན་ཉིད་དུ་མི་རྟོག རང་བཞིན་དང་གནས་ཚུལ་ལ་མི་རྟོག་ཅེས་པ་སྟེ། རིམ་པ་ལྟར་སྟོང་པ་ཉིད་ཀྱི་ཏིང་ངེ་འཛིན་གྱིས་གཟུགས་སུ་མི་རྟོག མཚན་མ་མེད་པའི་ཏིང་ངེ་འཛིན་གྱིས་མཚན་མར་མི་རྟོག
སྨོན་པ་མེད་པའི་ཏིང་ངེ་འཛིན་གྱིས་རང་བཞིན་དུ་མི་རྟོག་ཅེས་པའི་དོན་ནོ། ། མི་རྟོག་པ་དང་རྣམ་པར་མི་རྟོག་པ་གཉིས་སུ་སྨོས་པ་ནི། སྤྱིར་མི་རྟོག་པ་དང༌། བྱེ་བྲག་ཏུ་མི་རྟོག་པའོ། ། བཤད་ཚུལ་དེ་བཞིན་དུ་གཟུགས་ནས་རྣམ་མཁྱེན་གྱི་བར་དུ་སྦྱར་རོ། ། གཉིས་པ་མི་རྟོག་པའི་འཐད་པ་ནི། དེ་ཅིའི་ཕྱིར་ཞེ་ན། རབ་འབྱོར་དེ་ནི་འདི་ལྟར་ཞེས་སོགས་ཀྱིས་གསུངས་ཏེ། ཤེར་ཕྱིན་ལ་སྤྱི་དང་བྱེ་བྲག་གཉིས་སུ་རྟོག་པར་བྱ་བ་མ་ཡིན་ཏེ། རྟོག་གེའི་བློས་བསམ་གྱིས་མི་ཁྱབ་པའི་ཕྱིར་ཞེས་པའི་དོན་ཡིན་པས།
གཟུགས་བསམ་གྱིས་མི་ཁྱབ་པ་ནས་རྣམ་མཁྱེན་བསམ་གྱིས་མི་ཁྱབ་པའི་བར་དུ་སྦྱར་ནས་བཤད་དོ། ། གསུམ་པ་འཐད་པ་དེ་ཉིད་སྔོན་དགེ་བའི་རྩ་བ་གོམས་པའི་འཐད་པར་བསྟན་པ་ནི། རབ་འབྱོར་དེ་ལྟར་ན་དགེ་བའི་བཤེས་གཉེན་གྱིས་ཡོངས་སུ་བཟུང་བ་ཡིན་ནོ་ཞེས་པའི་བར་གྱིས་བསྟན་ཏོ། ། འབྲས་བུ་རིན་པོ་ཆེ་སྦྱིན་པའི་སྦྱོར་བ་ལ་གཉིས་ཏེ། འབྲས་བུ་སྦྱིན་པར་བྱེད་པའི་ཤེར་ཕྱིན་ཟབ་པར་བསྟན་པ་དང༌། འབྲས་བུ་སྦྱིན་ཚུལ་དངོས་བསྟན་པའོ། ། དང་པོ་ནི། ཤེར་ཕྱིན་བསམ་གྱིས་མི་ཁྱབ་པར་བསྟན་པ་ལས་འཕྲོས་ནས། བསམ་གྱིས་མི་ཁྱབ་པའི་ཕྱིར་ཟབ་བོ་ཞེས་བསྟན་ཏེ། དེ་ཡང་དེ་བཞིན་ཉིད་ཟབ་པ་ལ་གཟུགས་སོགས་ཟབ་པར་བཏགས་ནས་བསྟན་ཏོ། །
རབ་འབྱོར་གྱིས་གསོལ་པ། བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཟབ་བོ། ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གཟུགས་ཟབ་པའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་བོ་ཞེས་སོགས་ཀྱིས་བསྟན་ཏེ་གཟུགས་ཀྱི་དེ་བཞིན་ཉིད་ཟབ་པའི་ཕྱིར་ཡུལ་ཅན་ཤེར་ཕྱིན་ཟབ་བོ་ཞེས་པ་སྟེ། ཡུལ་ཟབ་པའི་མིང་ཡུལ་ཅན་ལ་བཏགས་ནས་བསྟན་ཏོ། ། གཟུགས་ཀྱི་ཆོས་ཉིད་ཟབ་མོ་རྟོགས་པ་ལ་ཤེར་ཕྱིན་ཟབ་པར་བསྟན་པ་དེ་བཞིན་དུ། ཚོར་བ་ནས་རྣམ་མཁྱེན་གྱི་བར་དུ་བཤད་ཚུལ་དེ་བཞིན་དུ་སྦྱར་རོ། ། གཉིས་པ་འབྲས་བུ་སྦྱིན་ཚུལ་དངོས་ནི། གསོལ་བ་བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ནི་རིན་པོ་ཆེའི་ཕུང་པོ་སྟེ། ཆོས་རིན་པོ་ཆེའི་ཕུང་པོ་རྣམས་བསྒྲུབ་པའོ་ཞེས་སོགས་ཀྱིས་གསུངས་པ་དེའི་དོན་ནི།
རིན་པོ་ཆེ་དང་འདྲ་བའི་དགེ་བ་བཅུའི་ལས་ཀྱི་ལམ་ལ་སོགས་པ་བསྒྲུབ་པའི་ཕྱིར། འབྲས་བུ་རིན་པོ་ཆེ་སྦྱིན་པར་བྱེད་པ་ཡིན་ནོ་ཞེས་སྟོན་ཏེ། གང་བསྒྲུབ་པ་ནི། དགེ་བ་བཅུ་དང༌། བསམ་གཏན་བཞི་ནས། རྣམ་མཁྱེན་དང་ཆོས་ཀྱི་འཁོར་ལོ་བསྐོར་བའི་བར་རྣམས་བསྒྲུབ་པའོ། ། རྣམ་པར་དག་པའི་སྦྱོར་བ་ནི། གཟུགས་རྣམ་པར་དག་པ་ནས། རྣམ་པ་ཐམས་ཅད་མཁྱེན་པ་ཉིད་རྣམ་པར་དག་པའི་སླད་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ནི་དག་པའི་ཕུང་པོའོ་ཞེས་པའི་བར་གྱིས་གསུངས་ཏེ། ཤེར་ཕྱིན་རྣམ་པར་དག་པ་ཡིན་ཏེ།
གཟུགས་ནས་རྣམ་མཁྱེན་གྱི་བར་རྣམ་པར་དག་པའི་གཟུགས་རྣམ་པར་དག་པའི་ཕྱིར་རོ། ། ཞེས་པའི་དོན་ནོ། ། ས་མཚམས་ཀྱི་སྦྱོར་བ་ནི། བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ལྟ་བུ་བསྟན་པའི་ཚེ་བར་ཆད་མང་དུ་འབྱུང་བ་ནི་ངོ་མཚར་ཆེའོ་ཞེས་པ་ནས། གལ་ཏེ་ལོའི་བར་གྱིས་བསྒོམ་པར་བྱས་ན་ཡང་དེ་བཞིན་དུ་བསྒོམ་པར་བྱའོ་ཞེས་པའི་བར་གྱིས་བསྟན་ཏོ། ། དེའི་གཏན་ཚིགས་བསྟན་པ་ནི། དེ་ཅིའི་ཕྱིར་ཞེ་ན། རབ་འབྱོར་དེ་ནི་ནོར་བུ་རིན་པོ་ཆེ་ལ་བར་ཆད་མང་དུ་འབྱུང་ངོ་ཞེས་པས་བསྟན་ཏོ། ། ད་སྦྱོར་བའི་ཡོན་ཏན་བཅུ་བཞི་བསྟན་པ་ལ། དང་པོ་བདུད་ཀྱི་མཐུ་བཅོམ་པའི་ཡོན་ཏན་བསྟན་པ་ནི།
གསོལ་པ་བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི། ཅི་ནས་ཀྱང་མི་འབྲི་བ་དང༌། མི་ཀླག་པ་དང་ཞེས་པ་ནས། ཚུལ་བཞིན་དུ་ཡིད་ལ་བྱེད་པ་དང་སྒོམ་པ་དེ་དག་ལ་བདུད་སྡིག་ཏོ་ཅན་དག་གིས་བར་ཆད་བྱ་བར་མི་ནུས་སོ་ཞེས་པའི་བར་གྱིས་བསྟན་ཏོ། ། ཤཱཀྱ་ཐུབ་པའི་མཐུ་ལས་བདུད་ཀྱིས་བར་ཆད་བྱ་བར་མི་ནུས་པ་དང༌། ཕྱོགས་བཅུའི་སངས་རྒྱས་ཀྱི་མཐུས་བདུད་ཀྱིས་བར་ཆད་བྱ་བར་མི་ནུས་ཞེས་བསྟན་ཏོ། ། སངས་རྒྱས་ཀྱིས་དགོངས་ཤིང་མཁྱེན་པའི་ཡོན་ཏན་ནི། སངས་རྒྱས་བཅོམ་ལྡན་འདས་དེ་དག་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ལ་དགོངས་ཤིང་ཞེས་པ་ནས། དགོངས་པ་མཛད་པ་ནི་ཆོས་ཉིད་ཀྱི་དེ་བཞིན་ཏེ་ཞེས་པའི་བར་གྱིས་བསྟན་ཏེ། ཡུམ་འབྲི་བ་དང༌།
ཀློག་པ་དང༌། སྟོན་པ་སོགས་ལ་བདུད་ཀྱིས་བར་ཆད་བྱ་བར་མི་ནུས་ཏེ། དེ་དག་ལ་ཤཱཀྱ་ཐུབ་པས་དགོངས་པ་དང༌། ཕྱོགས་བཅུའི་སངས་རྒྱས་ཐམས་ཅད་ཀྱིས་དགོངས་པ་ནི་ཆོས་ཉིད་ཡིན་པའི་ཕྱིར་ཞེས་པའི་དོན་ནོ། ། སངས་རྒྱས་ཀྱིས་མངོན་སུམ་དུ་མཛད་པའི་ཡོན་ཏན་ནི། ཤཱ་རིའི་བུ་རིགས་ཀྱི་བུའམ་རིགས་ཀྱི་བུ་མོས་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་འབྲི་ཞིང་ཀློག་པ་དང༌། ཞེས་པ་ནས། སངས་རྒྱས་ཀྱི་སྤྱན་གྱིས་གཟིགས་ཤིང་ཐུགས་སུ་ཆུད་དོ་ཞེས་པའི་བར་གྱིས་བསྟན་ཏེ། སངས་རྒྱས་ཀྱི་མཐུས་ཡུམ་འབྲི་ཞིང་ཀློག་པ་དང༌། སྟོན་པ་སོགས་དེས་ཀྱང་འདི་དག་སངས་རྒྱས་ཀྱི་མཐུ་ཡིན་ནོ་སྙམ་པ་ཡིད་ལ་བྱ་བ་ཡིན་པར་བསྟན་པ་དང༌།
དེ་ལ་ཤཱ་རིའི་བུས་དྲི་བ་བཀོད་པ་དང༌། བཅོམ་ལྡན་འདས་ཀྱིས་ཡུམ་འབྲི་བ་སོགས་དེ་དག་སངས་རྒྱས་ཀྱི་མཐུ་ཡིན་པར་བསྟན་པ་དང༌། ཤཱཀྱ་ཐུབ་པའི་སྤྱན་གྱིས་གཟིགས་པ་དང༌། ཕྱོགས་བཅུའི་སངས་རྒྱས་གྲངས་མེད་པ་དག་གིས་གཟིགས་སོ་ཞེས་པ་དང་དོན་ལྔས་བསྟན་ཏོ། ། བྱང་ཆུབ་ལ་ཉེ་བར་གྱུར་པའི་ཡོན་ཏན་ནི། ཤཱ་རིའི་བུ་དེ་ལ་བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུའམ་ཞེས་པ་ནས། ཉེ་བར་གྱུར་ཏོ་ཞེས་བྱ་བར་རིག་པར་བྱའོ་ཞེས་པའི་བར་གྱིས་བསྟན་ཏོ། ། དོན་ཆེན་པོ་སོགས་འབྱུང་བའི་ཡོན་ཏན་ནི། ཡུམ་འབྲི་ཞིང་གླེགས་བམ་དུ་བྱས་ཏེ་འཆད་པ་དེ་དག་ལ། ཤེར་ཕྱིན་ལ་མོས་པ་མང་བར་འབྱུང་བ་དང༌།
ཡུམ་ལ་མེ་ཏོག་སོགས་ཀྱིས་མཆོད་པ་བྱེད་པ་དང༌། དེ་ལྟར་བྱས་པས་དོན་ཆེན་པོ་འབྱུང་བ་དང༌། ངན་སོང་དུ་ནམ་ཡང་མི་སྐྱེ་བ་དང༌། སྦྱིན་པ་ནས་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་བར་གྱི་དགེ་བའི་ཆོས་དང་ནམ་ཡང་མི་འབྲལ་བའི་ཡོན་ཏན་རྣམས་འབྱུང་ངོ་ཞེས་པ་རྣམས་ཀྱིས་བསྟན་ཏོ། ། ཡུམ་སྤྱོད་པའི་ཡོན་ཏན་ནི། ཤ་ར་དྭ་ཏིའི་བུ་ཤེས་རབ་ཀྱི་ཕ་རོལ་ཏུ་ཕྱིན་པ་འདི། དེ་བཞིན་གཤེགས་པ་འདས་ནས་ལྷོ་ཕྱོགས་ཀྱི་རྒྱུད་དུ་སྤྱོད་པར་འགྱུར་ཏེ་ཞེས་སོགས་ཀྱིས་གསུངས་ཏེ། ལྷོ་ཕྱོགས་ཀྱི་རྒྱུད་ནས་སྤྱོད་པ་དང༌། ཡུལ་པ་ར་ཏ་ན་ན་དོན་བྱེད་པ་དང༌། བྱང་ཕྱོགས་ཀྱི་རྒྱུད་ནས་དོན་བྱེད་པ་དང༌།
ལྔ་བརྒྱ་ཐ་མ་ལ་དོན་བྱེད་པ་དང་བཞིས་བསྟན་ཏེ། དང་པོ་ལ་གཉིས། དངོས་དང༌། ཕན་ཡོན་ནོ། ། དང་པོ་ནི། ལྷོ་ཕྱོགས་ཀྱི་རྒྱུད་ནས་སྤྱོད་པར་འགྱུར་ཏེ་ཞེས་པ་ནས་མཆོད་པ་བྱེད་པར་འགྱུར་རོ་ཞེས་པའི་བར་གྱིས་བསྟན་ཏོ། ། ལྷོ་ཕྱོགས་ཀྱི་ཡུལ་ནི། ། ཨུ་ཌིའི་ཡུལ་དང༌། སིང་ག་ལའི་ཡུལ་ལ་སོགས་པའོ། ། གཉིས་པ་དེ་དག་གི་ཕན་ཡོན་ནི།
དེ་དག་གི་དགེ་བའི་རྩ་བ་དེས་ཞེས་པ་ནས། རིམ་གྱིས་མྱ་ངན་ལས་འདའ་བར་འགྱུར་རོ། ། ཞེས་པའི་བར་གྱིས་བསྟན་ཏོ། ། གཉིས་པ་པ་ར་ཏ་ན་ནས་དོན་བྱེད་པ་ལ་ཡང་གཉིས་ཏེ། པ་ར་ཏ་ན་ན་ཇི་ལྟར་སྤྱོད་པ་དང༌། དེའི་ཕན་ཡོན་བསྟན་པའོ། ། དང་པོ་ནི། ཤཱ་རིའི་བུ་དེ་ལྟར་ཞེས་པ་ནས། མཆོད་པ་བྱེད་པར་འགྱུར་རོ་ཞེས་པའི་བར་གྱིས་བསྟན་ཏོ། ། ཕན་ཡོན་ནི།
དེ་དག་དགེ་བའི་རྩ་བ་དེས་ཞེས་པ་ནས། རིམ་གྱིས་མྱ་ངན་ལས་འདའ་བར་འགྱུར་རོ་ཞེས་པའི་བར་གྱིས་བསྟན་ཏོ། ། བྱང་ཕྱོགས་ཀྱི་རྒྱུད་ནས་སྤྱོད་པ་ལ་ཡང༌། སྤྱོད་ཚུལ་དངོས་དང༌། ཕན་ཡོན་ནོ། ། དང་པོ་ནི། ཤཱ་རིའི་བུ་དེ་ལྟར་ཤེར་ཕྱིན་ཟབ་མོ་འདི་ཡུལ་པ་ར་ཏ་ན་ནས་བྱང་ཕྱོགས་ཀྱི་རྒྱུད་ལ་སྤྱོད་པར་འགྱུར་རོ་ཞེས་པ་ནས། མཆོད་པ་བྱེད་པར་འགྱུར་ཏེ་ཞེས་པའི་བར་གྱིས་བསྟན་ཏོ། ། གཉིས་པ་ཕན་ཡོན་ནི། དེ་དག་དགེ་བའི་རྩ་བ་དེས་ཞེས་པ་ནས།
རིམ་གྱིས་མྱ་ངན་ལས་འདའ་བར་འགྱུར་རོ་ཞེས་པའི་བར་གྱིས་བསྟན་ཏོ། ། བྱང་ཕྱོགས་ཀྱི་རྒྱུད་ནི་ཁ་བ་ཅན་གྱི་ལྗོངས་སོ། ། ལྔ་བརྒྱ་ཐ་མ་ལ་བྱ་བ་བྱེད་པར་བསྟན་པ་ལ་ཡང་གཉིས་ཏེ། ལྷོ་ཕྱོགས་བྱང་ཕྱོགས་གཉིས་ཀ་ལ་ཐུན་མོང་དུ་བྱ་བ་བྱེད་པ་དང༌། བྱེ་བྲག་ཏུ་བྱང་ཕྱོགས་སུ་བྱ་བ་བྱེད་པར་བསྟན་པའོ། ། དང་པོ་ལ། དངོས་ཀྱི་དོན་དང༌། དེའི་གཏན་ཚིགས་དང༌། བྱ་བ་བྱེད་པའི་རབ་ཏུ་དབྱེ་བ་བསྟན་པའོ། ། དང་པོ་ནི།
ཤཱ་རིའི་བུ་དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ཞེས་པ་ནས། ལྔ་བརྒྱ་ཐ་མ་ལ་སངས་རྒྱས་ཀྱི་བྱ་བ་བྱེད་པར་འགྱུར་རོ་ཞེས་པའི་བར་གྱིས་བསྟན་ཏོ། ། དེ་ལ་ལྔ་བརྒྱ་ཐ་མ་ཞེས་པ་ནི། བརྒྱ་ཕྲག་ལྔས་བསྡུས་པ་ལ་ལྔ་བརྒྱའོ། ། དམ་པའི་ཆོས་གནས་པའི་དུས་ནི། ལོ་ལྔ་སྟོང་ཞེས་གསུངས་ལ། ལོ་ལྔ་སྟོང་ལ་ལྔ་བརྒྱ་ཕྲག་བཅུར་བཞག་སྟེ། དེ་ལ་ལྔ་བརྒྱ་དང་པོ་ལ་དགྲ་བཅོམ་པ་དང༌། གཉིས་པ་ལ་ཕྱིར་མི་འོང་བ་དང༌། གསུམ་པ་ལ་རྒྱུན་དུ་ཞུགས་པའི་འབྲས་བུ་ཐོབ་པ་མང་སྟེ།
འབྲས་བུའི་དུས་ཀྱི་ལྔ་བརྒྱ་ཕྲག་གསུམ་མོ། ། སྒྲུབ་པའི་དུས་ཀྱང༌། ལྷག་མཐོང་གི་དུས་དང༌། ཏིང་ངེ་འཛིན་གྱི་དུས་དང༌། ཚུལ་ཁྲིམས་ཀྱི་དུས་ཏེ། ལྔ་བརྒྱ་ཕྲག་གསུམ་མོ། ། ལུང་གི་དུས་ཀྱང༌། མངོན་པ་དང༌། མདོ་སྡེ་དང༌། འདུལ་བའི་སྡེ་སྣོད་དར་བའི་དུས་ཏེ་ལྔ་བརྒྱ་ཕྲག་གསུམ་མོ། །
རྟགས་ཙམ་འཛིན་པའི་དུས་ནི་ལྔ་བརྒྱ་ཕྲག་གཅིག་སྟེ། ལྔ་བརྒྱ་ཐ་མ་ནི་དེ་ཉིད་དོ་ཞེས་འབུམ་ཊཱིཀ་གཉིས་ལས་གསུངས་མོད་ཀྱང༌། འཐད་པར་མ་མཐོང་སྟེ། རྟགས་ཙམ་འཛིན་པའི་དུས་སུ་ཤེར་ཕྱིན་གྱིས་སངས་རྒྱས་ཀྱི་མཛད་པ་བྱར་མེད་པའི་ཕྱིར་རོ། ། དེས་ན་བསྟན་པ་མཚན་ཉིད་པ་གནས་པའི་ལྔ་བརྒྱ་ཐ་མ་ནི་འདུལ་བའི་སྡེ་སྣོད་སྤྱོད་པའི་དུས་ཡིན་ལ། དེ་དང་ཉེ་བས་མདོ་སྡེའི་སྡེ་སྣོད་སྤྱོད་པའི་དུས་ལ་ལྔ་བརྒྱ་ཐ་མ་ཞེས་གདགས་སོ། ། གཉིས་པ་སངས་རྒྱས་ཀྱི་བྱ་བ་བྱེད་པའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། དེ་བཞིན་གཤེགས་པའི་དགོངས་པའོ་ཞེས་པའི་བར་གྱིས་བསྟན་ཏེ། སངས་རྒྱས་ཀྱི་དགོངས་པ་དང་མཐུན་པའི་བྱ་བ་བྱེད་པའི་ཕྱིར་ཞེས་པའི་དོན་ནོ། །
སངས་རྒྱས་ཀྱི་བྱ་བ་བྱེད་པའི་རབ་དབྱེ་བསྟན་པ་ལ། མདོར་བསྟན་པ་ནི། ཤཱ་རིའི་བུ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་འདིའོ་ཞེས་པའི་བར་གྱིས་བསྟན་ཏོ། ། རྒྱས་པར་བཤད་པ་ལ། དངོས་ཀྱི་དོན་དང༌། དེ་དག་གི་འཐད་པ་བསྟན་པའོ། ། དང་པོ་ལ་ཡང་ཤེར་ཕྱིན་འཛིན་པ་སོགས་ལ་སངས་རྒྱས་ཀྱིས་དགོངས་པ་དང༌། ཤེར་ཕྱིན་སྤྱོད་པའི་དགེ་རྩ་དེས་ངན་སོང་དུ་མི་ལྟུང་ཞིང་མྱ་ངན་ལས་འདས་པར་འགྱུར་བ་དང༌། དོན་གསུམ་གྱིས་བསྟན་ཏོ། །
གཉིས་པ་དེ་དག་གི་འཐད་པ་བསྟན་པ་ནི། དེ་ཅིའི་ཕྱིར་ཞེ་ན། ཞེས་སོགས་ཀྱིས་གསུངས་ཏེ། སྤྱིར་སངས་རྒྱས་ཀྱི་སྤྱན་གྱིས་གཟིགས་ཤིང་ཡོན་ཏན་བརྗོད་པ་དང༌། ཕྱོགས་བཅུའི་སངས་རྒྱས་ཀྱི་སྤྱན་གྱིས་གཟིགས་ཤིང་ཡོན་ཏན་བརྗོད་པ་སྟེ་དོན་གཉིས་ཀྱིས་བསྟན་ཏོ། ། དང་པོ་ནི། ཤཱ་རིའི་བུས་གསོལ་པ་ཞེས་པ་ནས། བསྔགས་སོ་ཞེས་པའི་བར་ཕྲེང་གཅིག་གིས་བསྟན་ཏོ། ། གཉིས་པ་ནི། ཤཱ་རིའི་བུ་རིགས་ཀྱི་བུའམ་རིགས་ཀྱི་བུ་མོ་དེ་དག་ནི་ཤར་ཕྱོགས་ཀྱི་དེ་བཞིན་གཤེགས་པ་ཞེས་སོགས་ནས།
སངས་རྒྱས་དེ་དག་གིས་བརྗོད་དོ་བསྟོད་དོ་བསྔགས་སོ་ཞེས་པའི་བར་གྱིས་བསྟན་ཏོ། ། བྱེ་བྲག་ཏུ་བྱང་ཕྱོགས་སུ་དོན་བྱེད་ཚུལ་རྒྱས་པར་བསྟན་པ་ནི། གསོལ་པ་བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་སླད་མའི་དུས་སླད་མའི་ཚེ་ན་བྱང་ཕྱོགས་སུ་རྒྱས་པར་འགྱུར་རོ་ཞེས་སོགས་ནས། སྐྲག་པར་མི་འགྱུར་བ་དེ་ལྟ་བུ་ནི་མི་མང་ངོ༌། ། ཞེས་པའི་བར་གྱིས་བསྟན་ཏོ། ། དེའི་འཐད་པ་ནི། སྐྲག་པར་མི་འགྱུར་བ་ནི་ཉུང་སྟེ། དེ་ཅིའི་ཕྱིར་ཞེ་ན། ཤེར་ཕྱིན་ཐོས་ནས་མི་སྐྲག་པ་དེས་ནི། སངས་རྒྱས་མང་པོ་ལ་ཤེར་ཕྱིན་གྱི་དོན་ཡོངས་སུ་ཞུས་པ་དང༌།
ཡོངས་སུ་དྲིས་པའི་ཕྱིར་རོ་ཞེས་པའི་དོན་ཏེ། དེ་ཅིའི་ཕྱིར་ཞེ་ན་ཞེས་པ་ནས། ཡོངས་སུ་དྲིས་པའི་ཕྱིར་ཏེ་ཞེས་པའི་བར་གྱིས་བསྟན་ཏོ། ། ཟག་པ་མེད་པའི་ཆོས་རྫོགས་པའི་ཡོན་ཏན་འབྱུང་བར་བསྟན་པ་ནི། གོང་གི་འཐད་པས་བསྟན་ཏེ། དེ་ཡང་ཅིའི་ཕྱིར་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཡོངས་སུ་རྫོགས་པར་འགྱུར་རོ་ཞེས་པའི་བར་གྱིས་བསྟན་ཏོ། ། དོན་ནི། ཤེར་ཕྱིན་ཐོས་པའི་ཚེ་སངས་རྒྱས་མང་པོ་ལ་ཤེར་ཕྱིན་གྱི་དོན་དྲིས་པ་དང༌། ཐོས་པ་སྔོན་དུ་སོང་བ་ཡིན་ཏེ།
ཕར་ཕྱིན་དྲུག་ནས་མ་འདྲེས་པ་བཅོ་བརྒྱད་ཀྱི་བར་ཡོངས་སུ་རྫོགས་པར་བྱེད་པར་འགྱུར་བའི་ཕྱིར་རོ་ཞེས་པའི་དོན་ནོ། ། སྨྲ་བའི་སྐྱེས་བུ་ཉིད་དུ་འགྱུར་བའི་ཡོན་ཏན་བསྟན་པ་ནི། ཤཱ་རིའི་བུ་རིགས་ཀྱི་བུ་དང་རིགས་ཀྱི་བུ་མོ་དེ་དག་ནི་དགེ་བའི་རྩ་བས་ཉེ་བར་བསྟན་པར་འགྱུར་ཏེ་ཞེས་པ་ནས། རྣམ་པ་དེ་ལྟ་བུ་ཉིད་དུ་བརྗོད་པར་འགྱུར་ཏེ་ཞེས་པའི་བར་ཏེ། ཚེ་དིའི་ལྔ་བརྒྱ་ཐ་མའི་དུས་སུ་ཤེར་ཕྱིན་སྤྱོད་པ་རྣམས་ལ་ཚེ་འདིའི་ཡོན་ཏན་འབྱུང་བ་དང༌། ཚེ་རབས་སྔ་མ་ལ་དགེ་བ་ཅི་བསགས་པ་དང༌། ཕྱི་མ་ལ་ཕན་ཡོན་ཅི་འབྱུང་བ་རྣམས་བསྟན་ཏོ། ། བདུད་ཀྱིས་མི་ཕྱེད་པ་ཡི་ཡོན་ཏན་བསྟན་པ་ནི། ཤ་ར་དྭ་ཏིའི་བུ་ཞེས་པ་ནས། ཤེར་ཕྱིན་ཟབ་མོ་འདི་ལ་སྤོང་བ་གཞན་གྱིས་ལྟ་ཅི་སྨོས་ཞེས་པའི་བར་གྱི་བསྟན་ཏོ། །
དགེ་བའི་རྩ་བ་ཐུན་མོང་མ་ཡིན་པ་སྐྱེ་བའི་ཡོན་ཏན་ནི། ཤཱ་རིའི་བུ་ཞེས་པ་ནས་དགེ་བ་རྒྱ་ཆེན་པོ་སྐྱེ་བར་འགྱུར་རོ་ཞེས་པའི་བར་ཕྲེང་གཅིག་གིས་བསྟན་ཏོ། ། དམ་བཅས་པའི་དོན་ཇི་ལྟ་བ་བཞིན་བསྒྲུབ་པའི་ཡོན་ཏན་བསྟན་པ་ནི། འདི་ལྟར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་དོན་དུ་ཞེས་པ་ནས། ཕྱིར་མི་ལྡོག་པར་ལུང་བསྟན་པར་བགྱིའོ་ཞེས་བྱ་བའི་ཚིག་སྨྲས་སོ་ཞེས་པའི་བར་གྱིས་བསྟན་ཏེ། ཚེ་རབས་སྔ་མ་ལ་སངས་རྒྱས་ཀྱི་སྤྱན་སྔར་གཞན་གྱིས་དོན་བསྒྲུབ་པར་དམ་བཅས་པའོ་ཞེས་བསྟན་ཏོ། ། དེ་ལྟར་དམ་འཆའ་བའི་གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་པ་ནས། རྗེས་སུ་དགོས་པར་མཛད་དོ་ཞེས་པའི་བར་གྱིས་བསྟན་ཏེ། དམ་བཅས་པ་བཞིན་བྱེད་པ་ལ་དེ་བཞིན་གཤེགས་པ་ཐུགས་ཆེས་སོ་ཞེས་སྟོན་ནོ། །
ཤཱ་རིའི་བུ་ཞེས་པ་ནས་ཕྱིར་མི་ལྡོག་པར་ལུང་སྟོན་པར་འགྱུར་རོ་ཞེས་པའི་བར་གྱིས་ནི། སྔར་ཇི་ལྟར་དམ་བཅས་པ་བཞིན་ཚེ་འདི་དང་ཕྱི་མ་ལ་ཡང་འབྱུང་བའི་ཡོན་ཏན་བསྟན་པའོ། ། འབྲས་བུ་རྒྱ་ཆེན་པོ་འཛིན་པའི་ཡོན་ཏན་ནི། ཤཱ་རིའི་བུ་ཞེས་པ་ནས། དེ་བས་ཀྱང་ཆེས་རླབས་ཆེ་བའི་རྣམ་པར་སྨིན་པ་ཡོངས་སུ་འཛིན་པར་འགྱུར་རོ་ཞེས་པའི་བར་གྱིས་བསྟན་ཏོ། ། སེམས་ཅན་གྱི་དོན་སྒྲུབ་པའི་ཡོན་ཏན་ནི། འདི་ལྟར་ཕྱིའམ་ནང་གི་དངོས་པོ་དེ་དག་ཀྱང་ཞེས་པ་ནས། ཡང་དག་པར་དགའ་བར་བྱེད་པར་འགྱུར་རོ་ཞེས་པའི་བར་གྱིས་བསྟན་ཏོ། ། བཅོམ་ལྡན་འདས་ཀྱིས་མ་འོངས་པའི་ཡོན་ཏན་འབྱུང་བར་ལུང་བསྟན་པ་ན། ཤཱ་རིའི་བུས་ཐམས་ཅད་མཁྱེན་པའོ་ཞེས་པའི་བསྟོད་པ་མཛད་པ་ནི།
གསོལ་པ་བཅོམ་ལྡན་འདས་ཞེས་པ་ནས། སངས་རྒྱས་ཀྱི་ཞིང་དང་ཉན་ཐོས་ཀྱང་ཡོངས་སུ་མཁྱེན་ཏོ་ཞེས་པའི་བར་གྱིས་བསྟན་ཏོ། ། ངེས་པར་ཐོབ་པའི་ཡོན་ཏན་ནི། སངས་རྒྱས་བཅོམ་ལྡན་འདས་གང་ཡང་ཞེས་པ་ནས། ཇི་སྐད་བསྟན་པའི་ཕ་རོལ་ཏུ་ཕྱིན་པ་དྲུག་པོ་དེ་དག་ལས་བརྩོན་འགྲུས་ཉམས་པར་མི་བྱེད་དོ་ཞེས་པའི་བར་གྱིས་བསྟན་ཏོ། ། རྒྱན་ལས། བདུད་ཀྱི་མཐུ་བཅོམ་ལ་སོགས་པའི། ། ཡོན་ཏན་རྣམ་པ་བཅུ་བཞིའོ། ། ཞེས་གསུངས་སོ། ། ལེའུ་སུམ་ཅུ་རྩ་གཅིག་པ་རྣམ་པར་བཤད་པའོ།།
༈ སུམ་ཅུ་རྩ་གཉིས་པ་སྦྱོར་བའི་བར་ཆད་ཀྱི་སྐྱོན་སོགས་བསྟན་པའི་ལེའུ་བཤད་པ། ལེའུ་འདི་ནས་སྦྱོར་བའི་བར་ཆད་ཀྱི་སྐྱོན་སྟོན་ཏེ། དེ་ལ་བར་ཆད་ཀྱི་ཆོས་ཞིབ་ཏུ་བསྙད་པའི་དོན་དུ། རབ་འབྱོར་གྱིས་བཅོམ་ལྡན་འདས་ལ་དྲི་བ་མཛད་པ་ནི། ཚེ་དང་ལྡན་པ་རབ་འབྱོར་གྱིས་ཞེས་པ་ནས། ཅི་ལྟ་བུ་དག་མཆིས་ཞེས་པའི་བར་གྱིས་བསྟན་ཏོ། ། དེ་ཡང་བཅོམ་ལྡན་འདས་ཀྱི་གསུང་གིས་སྐྱོན་བཞི་བཅུ་ཞེ་དྲུག་བསྟན་པ་དང༌། རིན་པོ་ཆེ་ལ་བར་ཆད་མང་བའི་དཔེས། ཤེར་ཕྱིན་ལ་འཇུག་པ་ལ་བར་ཆད་མང་བ་དང༌། དོན་གཉིས་ཀྱི་ལན་བསྟན་ཏེ།
དང་པོ་ལ། བཞི་བཅུ་ཞེ་དྲུག་ཡོད་པ་ལས། བཅུ་ཚན་དང་པོ་ནི། རབ་འབྱོར་ཞེས་སོགས་ཀྱིས་གསུངས་ཏེ། ཚེགས་ཆེན་པོས་འཐོབ་པ་ནི། སྤོབས་པ་ཧ་ཅང་ཡང་ཆེས་འཕྱིས་ཏེ་སྐྱེས་ན་ཞེས་པ་ནས། སྤོབས་པ་སྐྱེ་བར་འགྱུར་རོ་ཞེས་པའི་བར་གྱིས་བསྟན་ཏེ། འཕྱིས་ཏེ་སྐྱེ་ན་ཞེས་པས་ནི་སྤོབས་པ་བུལ་བར་སྟོན་ནོ། ། བདུད་ཀྱི་ལས་སུ་རིག་པར་བྱ་ཞེས་པ་ནི་འོག་མ་རྣམས་ཀྱི་མཇུག་ཏུ་ཡང་སྦྱར་རོ། ། སྤོབས་པ་ཧ་ཅང་མྱུར་བ་ནི།
ཤིན་ཏུ་མྱུར་བར་སྤོབས་པ་སྐྱེ་ན་ཞེས་པའི་བར་གྱིས་བསྟན་ཏོ། ། ལུས་ཀྱི་གནས་ངན་ལེན་ནི། གླལ་བ་དང༌། རྒོད་པ་དང༌། ཕན་ཚུན་བརྡེག་ཅིང་འདྲི་ན་ཞེས་པ་སྟེ་དོན་གསུམ་གྱིས་བསྟན་ཏོ། ། སེམས་ཀྱི་གནས་ངན་ལེན་ནི། སེམས་གཡེང་བ་དང༌། ཆགས་པ་དང༌། རོ་མ་མྱང་ཞེས་པ་སྟེ་དོན་གསུམ་གྱིས་བསྟན་ཏོ། ། རིགས་པ་མ་ཡིན་པས་བསྐྱེད་པའི་ཁ་ཐོན་བྱེད་པ་སོགས་ནི།
གླལ་ཞིང་ཞེས་སོགས་ལུས་ཀྱི་སྐྱོན་གསུམ་གྱིས་བསྐྱེད་པའི་ཁ་ཐོན་སོགས་དང༌། སེམས་གཡེང་བ་སོགས་ཡིད་ཀྱི་སྐྱོན་གྱིས་བསྐྱེད་པའི་ཁ་ཐོན་བྱེད་པའོ། ། ཕྱིར་ཕྱོགས་པའི་རྒྱུ་མཚན་འཛིན་པ་ནི། དྲིས་ལན་གཉིས་ཀྱིས་བསྟན་པའི་དང་པོ་དྲི་བ་ནི། བཅོམ་ལྡན་འདས་ཀྱི་ཞེས་པ་ནས། རོ་མི་མྱོང་བར་འགྱུར་ཞེས་པའི་བར་གྱིས་བསྟན་ཏོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཞེས་པ་ནས། དེ་དག་ལ་བཟོད་བརྩོན་པར་བྱ་དགོས་སོ་ཞེས་པའི་བར་གྱིས་བསྟན་ཏོ། །
རྒྱུ་ལ་མངོན་པར་ཞེན་པ་ཉམས་པ་ནི། ཤིང་གི་རྩ་བ་སྤངས་ནས་ཡན་ལག་ལ་འཇུ་བའི་དཔེས་བསྟན་ཏོ། ། གྱ་ནོམ་པའི་རོ་མྱང་བ་ཉམས་པ་ནི། ཇོ་བོའི་ཟན་བོར་ནས་མི་ལ་ཟན་ཚོལ་བའི་དཔེ་དང༌། རྩ་བ་སྤངས་ནས་ཡལ་ག་ལ་འཇུ་བའི་དཔེས་བསྟན་ཏོ། ། ཐེག་པའི་མཆོག་ཀུན་ཏུ་འཛིན་པ་ཉམས་པ་ནི། གླང་པོ་ཆེ་རྙེད་ནས་གླང་པོ་ཆེའི་རྗེས་ཚོལ་བའི་དཔེས་བསྟན་ཏོ། ། ཆེད་དུ་བྱ་བ་ཉམས་པ་ནི། རྒྱ་མཚོ་དང་བ་ལང་གི་རྨིག་རྗེས་སྙོམ་པའི་དཔེས་བསྟན་ཏོ། ། བཅུ་ཚན་གཉིས་པ་རྒྱུ་དང་འབྲས་བུ་འབྲེལ་པ་ཉམས་པ་ནི།
ཉི་ཟླའི་དཔེས་རྣམ་རྒྱལ་ཁང་བཟང་བྱེད་པར་འདོད་པའི་དཔེས་བསྟན་ཏོ། ། གོང་ན་མེད་པ་ཉམས་པ་ནི། ཁམས་ཀྱི་རྒྱལ་ཕྲན་དང་འཁོར་ལོས་བསྒྱུར་བ་མཉམ་པར་སེམས་པ་དང༌། རོ་རྒྱའི་ཟས་དང༌། དྲུག་ཅུ་པའི་ཟས་མཉམ་པར་སེམས་པ་དང༌། ནོར་བུ་བཻ་ཌཱུརྻ་དང་འཆིང་བུ་མཉམ་པར་སེམས་པའི་དཔེས་བསྟན་ཏོ། ། འབྲས་བུ་སྐུ་གསུམ་ལས་ཉམས་པའི་དབྱེ་བས་དཔེ་གསུམ་མོ། ། ཡུམ་མང་པོ་ལ་རྟོགས་པའི་སྤོབས་པ་འབྱུང་བ་ནི། རབ་འབྱོར་གཞན་ཡང་རིགས་ཀྱི་བུ་དང་ཞེས་སོགས་ཀྱི་བསྟན་ཏེ། གཟུགས་སོགས་ཡུལ་ལྔའི་སྤོབས་པ་དང༌།
སྦྱིན་པ་ནས་བླ་ན་མེད་པའི་བྱང་ཆུབ་ཀྱི་སྤོབས་པ་སྐྱེ་བར་འགྱུར་རོ་ཞེས་པའི་བར་གྱིས་བསྟན་ཏོ། ། དེ་དག་བདུད་ལས་སུ་འགྱུར་བའི་འཐད་པ་ནི། དེ་དག་མཚན་མ་མེད་པ་ལ་མཚན་མར་འཛིན་པའི་སྤོབས་པ་འབྱུང་བའི་ཕྱིར། མཚན་མ་མེད་པའི་གཏན་ཚིགས་ནི། དེ་ཅིའི་ཕྱིར་ཞེས་པ་ནས། དམིགས་པ་མེད་པའོ་ཞེས་པའི་བར་གྱིས་བསྟན་ཏོ། ། དེའི་གཏན་ཚིགས་ཀྱང་རབ་འབྱོར་ཞེས་པ་ནས། མི་དམིགས་ཏེ་ཞེས་པའི་བར་གྱིས་བསྟན་ཏོ། ། ཁོང་ཁྲོའི་སྤོབས་པ་ནི། རབ་འབྱོར་ཞེས་པ་ནས།
རིག་པར་བྱའོ་ཞེས་པའི་བར་གྱིས་བསྟན་ཏོ། ། ཡི་གེར་འབྲི་བ་ལ་མངོན་པར་ཞེན་པ་ནི། གོང་དུ་ཤེར་ཕྱིན་འབྲི་བའི་ཚེ་སྤོབས་པ་མང་དུ་བྱུང་ན་བདུད་ལས་སུ་འགྱུར་རོ་ཞེས་བཤད་པ་ན། འཁོར་འགའ་ཞིག་ཤེར་ཕྱིན་འབྲི་བར་བྱ་ཡོད་དམ་སྙམ་པའི་དོགས་པ་སེལ་བའི་ཕྱིར་ཞུས་པ་ནི། དེ་སྐད་ཅེས་བཀའ་སྩལ་པ་དང་ཞེས་པ་ནས། འབྲི་བར་ནུས་སམ་ཞེས་པའི་བར་གྱིས་བསྟན་ཏོ། ། དེའི་འཐད་པ་གཉིས་ཏེ། འཐད་པ་ཡང་ཕར་ཕྱིན་དྲུག་ནས་རྣམ་མཁྱེན་གྱི་བར་ཡོད་པ་མ་ཡིན་ཏེ། མ་དམིགས་པའི་ཕྱིར་ཞེས་པ་ནས་བསྟན་ཏོ། ། དོན་བསྡུ་བ་ནི།
ངོ་བོ་ཉིད་མི་དམིགས་པ་ནས་འབྲི་བར་མི་ནུས་སོ་ཞེས་པའི་བར་འཕྲེང་གཅིག་གིས་བསྟན་ཏོ། ། ཡི་གེ་ལ་མངོན་པར་ཞེན་པ་ནི། གསོལ་པ། བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུའམ་ཞེས་པ་ནས། ཡི་གེར་མངོན་པར་ཆགས་པ་ལགས་ཏེ་ཞེས་པའི་བར་གྱིས་བསྟན་ཏོ། ། ཡི་གེ་ལ་ཞེན་པ་བདུད་ལས་སུ་འགྱུར་བའི་འཐད་པ་ནི། ཡི་གེ་མ་མཆིས་པའི་ཕྱིར་ཞེས་པ་སྟེ། ཕར་ཕྱིན་དྲུག་ཡི་གེ་མ་མཆིས་པ་དང༌། གཟུགས་ནས་རྣམ་མཁྱེན་གྱི་བར་ཡི་གེ་མ་མཆིས་པ་བསྟན་ཏོ། ། ཡི་གེ་མེད་པ་ལ་མངོན་པར་ཞེན་པ་ནི།
བཅོམ་ལྡན་འདས་གལ་ཏེ་བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུའམ་རིགས་ཀྱི་བུ་མོ་ཡི་གེ་མ་མཆིས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མངོན་པར་ཆགས་པར་བགྱིད་ལ་ཞེས་སོགས་ཀྱིས་གསུངས་ཏེ། ཡི་གེ་མ་མཆིས་པའི་ཕར་ཕྱིན་དྲུག་ནས་ཡི་གེ་མ་མཆིས་པའི་རྣམ་པ་ཐམས་ཅད་མཁྱེན་པ་ཉིད་ལ་མངོན་པར་ཆགས་པར་བགྱིད་ན་ཞེས་པའི་བར་གྱིས་གསུངས་སོ། ། ཡུལ་ལ་སོགས་པ་ཡིད་ལ་བྱེད་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ་ཞེས་སོགས་ཀྱིས་གསུངས་ཏེ། ཡུལ་ཡིད་ལ་བྱེད་པ་མང་པོ་བསྐྱེད་ན་ཞེས་སོགས་ཀྱིས་དངོས་དོན་བསྟན་ཏོ། ། རྙེད་པ་དང༌། བཀུར་སྟི་དང་ཚིགས་སུ་བཅད་པའི་རོ་མྱང་བ་ནི། རབ་འབྱོར་གཞན་ཡང་ཡུམ་འདི་འབྲི་བའི་ཚེ་ཁེ་དང་བཀུར་སྟི་དང༌། ཚིགས་སུ་བཅད་པ་ཞེས་པ་ནས།
བར་ཆད་དེ་ལྟ་བུ་དང་ལྡན་པར་འགྱུར་རོ་ཞེས་པའི་བར་གྱིས་བསྟན་ཏོ། ། ལམ་མ་ཡིན་པའི་ཐབས་ལ་འཇུག་པ་ལ། ཐབས་ལ་མཁས་པ་དང་མཁས་པ་མ་ཡིན་པ་གཉིས་སུ་ཕྱེ་ནས་གསུངས་ཏེ། དང་པོ་ཐབས་ལ་མཁས་པ་ནི། རབ་འབྱོར་གཞན་ཡང་ཞེས་པ་ནས། ཐབས་མཁས་པ་ཡང་རྒྱ་ཆེར་བསྟན་ཏོ། ། ཤེས་རབ་ཀྱི་ཕ་རོལ་ཏུ་ཕྱིན་པ་འདིས་ཀྱང་ཐབས་མཁས་པ་རྒྱ་ཆེར་བཙལ་བར་བགྱིའོ་ཞེས་པའི་བར་གྱིས་གསུངས་སོ། ། ཐབས་ལ་མཁས་པ་མ་ཡིན་པ་ནི། རབ་འབྱོར་དེ་ལྟར་ཞེས་པ་ནས། བདུད་ཀྱི་ལས་སུ་རིག་པར་བྱའོ་ཞེས་པའི་བར་ཕྲེང་གཅིག་གིས་བསྟན་ཏོ། །
བཅུ་ཚན་གཉིས་པ་བསྟན་ཟིན་ཏོ། ། ལེའུ་སུམ་ཅུ་རྩ་གཉིས་པ་རྣམ་པར་བཤད་པའོ།། ༈ སུམ་ཅུ་རྩ་གསུམ་པ་འཇིག་རྟེན་བསྟན་པའི་ལེའུ་བཤད་པ། འཇིག་རྟེན་བསྟན་པའི་ལེའུ་འདི་ནས་སྐྱོན་གྱི་ལྷག་མ་རྣམས་དང༌། སེལ་བྱེད་ཀྱི་གཉེན་པོ་དང༌། གཞི་ཤེས་ཀྱི་ཤེས་མཚན་རྣམས་སྟོན་ནོ། ། དང་པོ་ལ་ཡང་སྐྱོན་གྱི་རྣམ་གྲངས་ལྷག་མ་རྣམས་དང༌། རིན་པོ་ཆེ་ལ་བར་ཆད་མང་བའི་དཔེ་བསྟན་པའོ། ། དང་པོ་ལ་བཅུ་ཚན་གསུམ་པ་དང་བཞི་པ་ནི། རབ་འབྱོར་གཞན་ཡང་ཆོས་ཉན་པ་ནི་ཞེས་པ་ནས།
བསོད་སྙོམས་སྟེར་པའི་གྲོང་ཁྱེར་དུ་འགྲོ་དགོས་སོ་ཞེས་པ་དང༌། དེས་ཆོས་ཉན་པ་དེ་དག་ཕྱིར་ལྡོག་པར་བྱེད་འདོད་ན། རབ་འབྱོར་དེ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་འབྲི་བ་དང༌། ལུང་འབོག་པ་དང༌། ཁ་ཐོན་བྱེད་པའི་རྒྱུ་རྐྱེན་དང་མི་ལྡན་པ་སྟེ། རབ་འབྱོར་དེ་ཡང་བྱང་ཆུབ་སེམས་དཔའ་སེམས་དཔའ་ཆེན་པོས་བདུད་ཀྱི་ལས་སུ་རིག་པར་བྱའོ་ཞེས་པའི་བར་གྱིས་གསུངས་ཏེ། ཚིག་དོན་གོ་སླའོ། ། བདུད་ཀྱིས་འབྱེད་པའི་སྦྱོར་བ་ནི། རབ་འབྱོར་གཞན་ཡང་བདུད་སྡིག་ཏོ་ཅན་དགེ་སློང་གི་ཆ་བྱད་དུ་བྱས་ཤིང་ཞེས་པ་ནས། བདུད་ཀྱི་ལས་སུ་རིག་པར་བྱའོ་ཞེས་པའི་བར་གྱིས་བསྟན་ཏེ།
བདུད་ཀྱིས་ཐབས་མིན་པ་ལ་སྦྱར་ནས་འདི་ནི་ཤེར་ཕྱིན་མ་ཡིན་ནོ་ཞེས་ཤེར་ཕྱིན་ལ་མོས་པ་ལྡོག་པར་བྱེད་དོ་ཞེས་བསྟན་ཏོ། ། གཞན་ཡང་བྱང་ཆུབ་སེམས་དཔའི་ཆ་བྱད་དུ་བྱས་ནས་བྱང་ཆུབ་སེམས་དཔའི་དྲུང་དུ་འོངས་ཏེ། ཡང་དག་པའི་མཐའ་མངོན་སུམ་དུ་བྱས་ནས་རྒྱུན་དུ་ཞུགས་པ་སོགས་མངོན་དུ་གྱིས་ཤིག་ཅེས་ཟེར་ཞིང༌། ཚིག་ཐོས་པས་ཤེར་ཕྱིན་ལ་མི་སྤྱོད་ན་བདུད་ཀྱི་ལས་ཞེས་པ་བསྟན་ཏེ་དོན་གཉིས་ཀྱིས་བསྟན་ཏོ། ། བཅོས་མ་ཉེ་བར་བསྒྲུབ་པ་ནི། ཤེར་ཕྱིན་ལ་སྤྱོད་པའི་ཚེ། བར་ཆད་མང་དུ་འབྱུང་བ་ཤེས་ནས་སྤང་བར་བྱའོ་ཞེས་པས་མདོར་བསྟན། སྤང་བར་བྱ་བ་དེ་གང་ལགས་ཞེས་དྲིས་པའི་ལན་གྱིས་རྒྱས་པར་བཤད་དེ། ཤེར་ཕྱིན་གྱི་གཟུགས་བརྙན་བདུད་ཀྱི་ལས་སུ་བསྟན་པ་ནས། དེ་ཡང་དེ་ལ་དགའ་བ་བསྐྱེད་ན།
རབ་འབྱོར་དེ་ཡང་ཤེར་ཕྱིན་ཟབ་མོ་འདི་འབྲི་བ་དང༌། ལུང་འབོག་པ་དང༌། ཁ་ཐོན་བྱེད་པའི་རྒྱུ་རྐྱེན་མི་ལྡན་པ་སྟེ། རབ་འབྱོར་དེ་ཡང་བྱང་ཆུབ་སེམས་དཔའ་སེམས་དཔའ་ཆེན་པོས་བདུད་ཀྱི་ལས་སུ་བྱའོ་ཞེས་པའི་བར་གྱིས་བསྟན་ཏེ། བདུད་དགེ་སློང་གི་ཆ་བྱད་དུ་བྱས་ནས་ཉན་རང་གི་འབྲས་བུ་ཐོབ་པར་བྱ་བའི་ཕྱིར། ཐེག་པ་ཆུང་ངུའི་དབང་དུ་བྱས་པའི་ཆོས་རྣམས་བསྟན་པ་ལ་བསམ་པ་ཉེ་བར་བསྟེན་ཏེ། དགའ་བ་བསྐྱེད་ནས་བདུད་ཀྱི་ལས་སོ་ཞེས་པའི་དོན་ནོ། ། ཡུལ་ཇི་ལྟ་བ་བཞིན་མིན་པར་དགའ་བ་བསྐྱེད་པ་ནི། དོན་གསུམ་གྱིས་བསྟན་ཏེ། བདུད་སྡིག་ཅན་སངས་རྒྱས་ཀྱི་ཆ་བྱད་དུ་བྱས་ནས་དེ་ལ་མོས་པ་དང༌།
དགའ་བ་བསྐྱེད་དུ་གཞུག་པ་དང༌། སངས་རྒྱས་ལ་སོགས་པའི་དགེ་འདུན་ཉེ་བར་བསྟན་ནས། དེ་ལ་མོས་པ་ན་འདོད་པ་བསྐྱེད་དུ་གཞུག་པ་དང༌། ཡང་བྱང་ཆུབ་སེམས་དཔའ་བརྒྱ་ཕྲག་དུ་མ་ལ་ཕྱིན་དྲུག་གི་སྤྱོད་པ་བསྟན་ནས། དེ་ལ་མངོན་པར་ཞེན་པའི་ཚུལ་གྱིས་འདོད་པ་བསྐྱེད་པ་དང་གསུམ་མོ། ། དེ་ཡང་ཆགས་པར་བྱ་བའི་ཡུལ་མེད་པ་ལ་ཆགས་པར་བྱེད་པས་བདུད་ཀྱི་ལས་ཞེས་པའི་དོན་ནོ། ། ཆགས་པར་བྱ་བའི་ཡུལ་མེད་པའི་འཐད་པ་ནི། རབ་འབྱོར་དེ་ཅིའི་ཕྱིར་ཞེ་ན་ཞེས་སོགས་ཀྱིས་གསུངས་ཏེ། གཟུགས་མེད་པ་ནས་རྣམ་མཁྱེན་མེད་པའི་བར་དུ་གསུངས་སོ། ། གོང་དུ་གཟུགས་ནས་རྣམ་མཁྱེན་གྱི་བར་མེད་པར་བསྟན་པ་ན།
གང་ལ་འདོད་པ་བསྐྱེད་པར་བྱ་བའི་ཡུལ་སངས་རྒྱས་དང༌། བྱང་སེམས་དང༌། ཉན་རང་མེད་དོ། ། ཅིའི་ཕྱིར་གཟུགས་ནས་རྣམ་མཁྱེན་གྱི་བར་མེད་པ་ཡིན་ཅེ་ན། ཆོས་ཐམས་ཅད་རང་བཞིན་གྱིས་སྟོང་པའི་ཕྱིར་ཞེས་པ་སྟེ། གཟུགས་ནས་རྣམ་མཁྱེན་གྱི་བར་ལ་བཤད་ཚུལ་དེ་བཞིན་དུ་སྦྱར་རོ། ། རིན་པོ་ཆེ་ལ་བར་ཆད་མང་བའི་དཔེས་ཤེར་ཕྱིན་ལ་འཇུག་པ་ཉུང་བར་བསྟན་པ་ནི། རབ་འབྱོར་གཞན་ཡང་ཤེས་རབ་ཀྱི་ཕ་རོལ་ཕྱིན་པ་འདི་ནི་བར་ཆད་དུ་འགྱུར་བ་མང་སྟེ་ཞེས་པ་ནས། སངས་རྒྱས་ཀྱི་ཆོས་རླབས་པོ་ཆེ་དག་ལ། དོན་དེ་དག་གི་སེམས་མི་འཇུག་གོ་ཞེས་པའི་བར་གྱིས་བསྟན་ཏེ།
རིན་པོ་ཆེ་ལ་བར་ཆད་མང་བའི་དཔེས་ཤེར་ཕྱིན་ལ་འཇུག་པ་ཤིན་ཏུ་ཉུང་ངོ་ཞེས་པའི་དོན་ནོ། ། སྐྱོན་གྱི་དོན་བསྡུ་བ་ནི། རབ་འབྱོར་ཞེས་པ་ནས། བདུད་ཀྱི་ལས་འདི་དག་ཀྱང་འབྱུང་མོད་ཀྱི་ཞེས་པའི་བར་གྱིས་བསྟན་ཏོ། ། རྒྱན་ལས། སྐྱོན་ནི་བཅུ་ཚན་བཞིར་བཅས་པ། ། དྲུག་ཏུ་ངེས་པར་རྟོགས་པར་བྱ། ། ཞེས་གསུངས་སོ། ། དེ་སེལ་བྱེད་ཀྱི་གཉེན་པོ་ནི། རབ་འབྱོར་རིགས་ཀྱི་བུའམ་རིགས་ཀྱི་བུ་མོ་དག་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་འབྲི་ཞིང་ཀློག་པ་དང༌།
ལུང་འབོག་པ་དང་ཞེས་སོགས་ཀྱིས་བསྟན་ཏེ། བར་ཆད་ཀྱི་ཆོས་རྣམས་ཐོས་པ་ན་འཁོར་འགའ་ཞིག་སེམས་ཞུམ་པ་སེལ་བ་དང༌། སྤྲོ་བ་བསྐྱེད་པའི་དོན་དུ་ཕྱིན་དྲུག་ནས་རྣམ་མཁྱེན་གྱི་བར་རྫོགས་པར་བྱེད་པ་ལ་འབད་ན། སངས་རྒྱས་ཀྱི་མཐུ་ཞུགས་པའི་རྟགས་ཡིན་པས་ད་ལྟར་དང་མ་འོངས་པའི་དུས་ན་ཡང་ཕྱིན་དྲུག་ནས་རྣམ་མཁྱེན་གྱི་བར་རྫོགས་པར་བྱེད་དོ་ཞེས་པ་ནས། བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པ་ན། རབ་འབྱོར་དེ་ནི་སངས་རྒྱས་ཀྱི་མཐུ་ཡིན་པར་རིག་པར་བྱ་སྟེ་ཞེས་རིགས་ཀྱི་བུ་དང་རིགས་ཀྱི་བུ་མོ་དག་ཤེར་ཕྱིན་ཟབ་མོ་འདི་འབྲིའོ། ། ཀློག་གོ ། ལུང་འབོགས་སོ། ། ཁ་ཐོན་བྱེད་དོ། ། ཚུལ་བཞིན་ཡིད་ལ་བྱེད་དོ་ཞེས་པའི་བར་གྱིས་ནི་རྣམ་བྱང་གི་ཆོས་རྫོགས་པར་བྱེད་པ་ནི་སངས་རྒྱས་ཀྱི་མཐུ་ཡིན་པར་བསྟན་ཏོ། །
ཤེར་ཕྱིན་ཟབ་མོ་འདི་ཡོངས་སུ་རྫོགས་པར་བྱེད་ཅེས་པ་ནས། རྣམ་མཁྱེན་ཡོངས་སུ་རྫོགས་པར་བྱེད་ཅེས་པའི་བར་གྱིས་ནི། སངས་རྒྱས་ཀྱི་བྱིན་རླབས་ཞུགས་པ་དེ་དག་ནི་ད་ལྟ་དང་མ་འོངས་པ་ན་ཡང་སྦྱིན་སོགས་ཡོངས་སུ་རྫོགས་པར་བྱེད་དོ་ཞེས་པའི་དོན་ནོ། ། སྦྱིན་སོགས་ཡོངས་སུ་རྫོགས་པར་བྱེད་ཅིང་ཤེར་ཕྱིན་ལ་བརྩོན་པ་དེ་དག་ནི། སངས་རྒྱས་ཀྱིས་དགོངས་ཤིང་བྱིན་གྱིས་རློབ་པས་བར་ཆད་ཀྱིས་མི་ཚུགས་སོ་ཞེས་སྟོན་པ་ནི། ཕྱོགས་བཅུའི་སངས་རྒྱས་རྣམས་ཀྱིས་ཤེར་ཕྱིན་བྲི་བ་ནས་ཡིད་ལ་བྱ་བའི་ཕྱིར་དགོངས་པ་མཛད་པའི་འགྲེས་གསུངས་པས་བསྟན་ཏོ། ། སེལ་བྱེད་ཀྱི་གཉེན་པོ་བསྟན་ཟིན་ཏོ། ། ཤེར་ཕྱིན་ལ་བརྩོན་པ་ལ་སངས་རྒྱས་ཀྱིས་དགོངས་ཤིང་མཁྱེན་པའི་གཏན་ཚིགས་ནི། དེ་ཅིའི་ཕྱིར་ཞེ་ན། འདི་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བསྐྱེད་པའོ་ཞེས་སོགས་སོ། །
དེ་ལ་དེ་བཞིན་གཤེགས་པ་དགྲ་བཅོམ་པ་ཞེས་པ་ནས། གཟིགས་ཤིང་དགོངས་སོ་ཞེས་པའི་བར་གྱིས་བསྒྲུབ་བྱའི་ཆོས་བསྟན་ཏོ། ། དེ་ཅིའི་ཕྱིར་ཞེ་ན། དེ་བས་ན་ཞེས་པའི་བར་གྱིས་གཏན་ཚིགས་བསྟན་ཏོ། ། འདིར་འབུམ་འགྱུར་རྙིང་པ་རྣམས་ལ། དཔེར་ན་བུད་མེད་ལ་ལ་ཞིག་ལ་བུ་ལྔའམ་ཞེས་སོགས་ཀྱི་མཐུན་དཔེ་ཆད་ནས་མི་སྣང་ངོ༌། ། གཏན་ཚིགས་དེ་ཉིད་ཀྱི་འཐད་པ་བསྟན་པ་ནི། དེ་ཅིའི་ཕྱིར་ཞེ་ན། འདི་ལས་བྱུང་བ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་བསམ་གཏན་གྱི་ཕ་རོལ་ཏུ་ཕྱིན་པའོ་ཞེས་པ་ནས། མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་པའི་བར་གྱིས་བསྟན་ཏོ། །
ཤེར་ཕྱིན་ཟབ་མོ་འབྲི་ཞིང་ཀློག་པ་ལ་སོགས་དེ་དག་ལ་སངས་རྒྱས་རྣམས་ཀྱིས་དགོངས་ཤིང་བསྲུང་བར་མཛད་པར་གཏན་ཚིགས་ཀྱི་སྒོ་ནས་རྒྱས་པར་བསྟན་ཟིན་ནས། མཇུག་བསྡུ་བ་ནི། རབ་འབྱོར་བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུའམ་ཞེས་པ་ནས། རྟག་ཏུ་རྒྱུན་མི་འཆད་པར་བསྲུང་བར་མཛད་དོ་ཞེས་པའི་བར་གྱིས་བསྟན་ཏོ། ། གཞི་ཤེས་ཀྱི་ཤེས་མཚན་སྟོན་པ་ལ་གཉིས་ཏེ། དྲི་བ་བཀོད་པ་དང༌། ལན་གྱིས་རྒྱས་པར་བཤད་པའོ། ། དང་པོ་ནི། རབ་འབྱོར་གྱིས་གསོལ་པ་ཞེས་པ་ནས། དེ་བཞིན་གཤེགས་པ་བསྐྲུན་པ་ལགས་འཇིག་རྟེན་འདི་དེ་བཞིན་གཤེགས་པས་གང་ལ་གསུངས་ཞེས་པའི་བར་གྱིས་ཤེར་ཕྱིན་གྱི་རྣལ་འབྱོར་པ་ལ་སངས་རྒྱས་ཀྱིས་དགོངས་ཤིང་མཁྱེན་པའི་གཏན་ཚིགས་སུ་སངས་རྒྱས་བསྐྱེད་པ་དང་འཇིག་རྟེན་སྟོན་པའོ་ཞེས་གསུངས་པ་ལས་འཕྲོས་ནས་དེ་གཉིས་ལ་དྲི་བ་མཛད་པའོ། །
ལན་ལ། དེ་བཞིན་གཤེགས་པ་འབྱུང་བའི་ཤེས་པ་སྟོན་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། རབ་འབྱོར་དེ་དག་གིས་ནི་དེ་བཞིན་གཤེགས་པ་བསྐྱེད་དོ་ཞེས་པའི་བར་གྱི་བསྟན་ཏེ། ཡུམ་གྱིས་དེ་བཞིན་གཤེགས་པ་བསྐྱེད་དོ། ། ཞེས་དངོས་སུ་བསྟན་ནས་སྦྱོར་བའི་མཚན་ཉིད་དུ་བཤད་པའི་ཡུལ་ཅན་ཤེས་པ་ནི་སྦས་དོན་ནོ། ། དོན་བསྡུ་བ་ནི། རབ་འབྱོར་དེ་བས་ན་ཞེས་པ་ནས། བསྐྱེད་དོ་ཞེས་པའི་བར་གྱིས་བསྟན་ཏོ། ། ཤེས་པ་ལྷག་མ་བཅོ་ལྔ་སྟོན་པ་ལ།
དང་པོ་འཇིག་རྟེན་འཇིག་པ་མེད་པར་སྟོན་པ་ལ་ཡང༌། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་དྲི་བ་ནི། གསོལ་པ་བཅོམ་ལྡན་འདས་ཞེས་པ་ནས། འཇིག་རྟེན་གང་ལགས་ཞེས་པའི་བར་གྱིས་སྟོན་ནོ། ། ལན་ནི་བཀའ་སྩལ་པ། རབ་འབྱོར་ཞེས་པ་ནས། གསུངས་སོ་ཞེས་པའི་བར་གྱིས་སྟོན་ནོ། ། རྒྱས་པར་བཤད་པ་ལ་དྲི་བ་བཀོད་པ་དང༌།
ལན་གྱིས་རྒྱས་པར་བཤད་པའོ། ། དང་པོ་ནི། གསོལ་པ་ཞེས་པ་ནས། ཕུང་པོ་ལྔ་སྟོན་པ་ལགས་ཞེས་པའི་བར་གྱིས་བསྟན་ཏེ། ཤེར་ཕྱིན་ལ་བརྟེན་ནས་ཇི་ལྟར་ཕུང་པོ་ལྔ་བསྟན། ཤེར་ཕྱིན་གྱིས་ཇི་ལྟར་ཕུང་པོ་ལྔ་རྟོགས་ནས་སྟོན་པ་ལགས་ཞེས་དྲི་བ་གཉིས་སོ། ། གཉིས་པ་ལ་གཉིས་ཏེ། དངོས་ཀྱི་དོན་དང་འཐད་པའོ། ། དང་པོ་ནི། ཕུང་པོ་ལྔ་ཐ་སྙད་དུ་འཇིག་པའི་བདག་ཉིད་ཡིན་པས་འཇིག་པར་སྟོན་སྙམ་ན།
ཤེར་ཕྱིན་དོན་དམ་པ་རྟོགས་པ་ཡིན་པས་ཤེར་ཕྱིན་སྟོན་པའི་ཚེ་ཕུང་པོ་འཇིག་པར་སྟོན་པ་མིན་ཞེས་པ་ནས། ད་ལྟར་བྱུང་བ་ཞེས་བྱ་བར་མི་སྟོན་ནོ་ཞེས་པའི་བར་གྱིས་སྟོན་ནོ། ། གཉིས་པ་འཐད་པ་ནི། འཇིག་རྟེན་འཇིག་པ་སོགས་སུ་མི་སྟོན་པ་ཅི་ཞེ་ན། དོན་དམ་པར་སྟོང་ཉིད་ཡིན་པས་དེ་ལ་འཇིག་པ་མེད་དོ་ཞེས་སྟོན་པ་ཡིན་ཏེ། དེ་ཅིའི་ཕྱིར་ཞེ་ན། སྟོང་པ་ཉིད་ལ་འཇིག་པ་མེད་དོ་ཞེས་པ་ནས། རབ་ཏུ་འཇིག་པ་མེད་དོ་ཞེས་པའི་བར་གྱིས་གསུངས་སོ། ། དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས།
འཇིག་རྟེན་སྟོན་པར་གསུངས་ཏེ་ཞེས་པའི་བར་གྱིས་སྟོན་ཏེ། ཤེར་ཕྱིན་གྱིས་འཇིག་རྟེན་འཇིག་པ་སོགས་སུ་རྟོགས་ནས་སྟོན་པ་མིན་གྱིས། དེ་ཁོ་ནར་འཇིག་རྟེན་འཇིག་པ་མེད་པར་རྟོགས་སོ་ཞེས་པའི་དོན་ནོ། ། སེམས་ཅན་གྱི་སེམས་ཀྱི་སྤྱོད་པ་ཤེས་པ་ནི། རབ་འབྱོར་སེམས་ཅན་ཚད་མེད་དོ་ཞེས་པ་ནས། རབ་ཏུ་མཁྱེན་ཏོ་ཞེས་པའི་བར་གྱིས་བསྟན་ཏེ། ཤེར་ཕྱིན་ནི་ཐ་སྙད་དུ་གཞན་གྱི་སེམས་ཤེས་པ་དང་མཁྱེན་པར་སྟོན་ནོ། ། དེ་ཁོ་ནར་སེམས་ཅན་དང་སེམས་ཅན་དུ་གདགས་པ་མཁྱེན་པ་དགག་པ་ནི། རབ་འབྱོར་ཤེར་ཕྱིན་ཟབ་མོ་འདི་ལ་ནི་སེམས་ཅན་མེད་དོ། ། སེམས་ཅན་དུ་གདགས་པ་མི་དམིགས་ཞེས་སོགས་ཀྱིས་གསུངས་ཏེ།
ཐ་སྙད་དུ་ཤེར་ཕྱིན་ལ་བརྟེན་ནས་གཞན་གྱི་སེམས་ཤེས་པ། དོན་དམ་པར་ནི་དེ་དག་མེད་ཅིང་མི་དམིགས་པས་དམིགས་སུ་མེད་པའི་ཚུལ་གྱིས་མཁྱེན་ཏོ་ཞེས་པའི་དོན་ནོ། ། བཤད་ཚུལ་འདི་གཟུགས་མེད་ཅིང་གཟུགས་སུ་གདགས་པ་མི་དམིགས་པ་ནས། རྣམ་པ་ཐམས་ཅད་མཁྱེན་པ་ཉིད་དུ་གདགས་པ་མི་དམིགས་པའི་བར་གྱིས་སྟོན་ཏེ། ཤེར་ཕྱིན་ལ་བརྟེན་ནས་སེམས་ཅན་སོགས་སུ་གདགས་པ་མེད་པར་བསྟན་པའི་སྒོ་ནས། ཤེར་ཕྱིན་འདི་འཇིག་རྟེན་སྟོང་པ་ཡིན་པར་བཤད་དོ། ། གཉིས་པ་དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། འཇིག་རྟེན་སྟོན་པ་ཡིན་ཞེས་པའི་བར་གྱིས་སྟོན་ནོ། ། དྲི་བ་གཉིས་པ་ཤེར་ཕྱིན་གྱིས་ཕུང་པོ་ལྔ་ཇི་ལྟར་རྟོགས་ནས་སྟོན་པ་ལགས་བཞེས་པའི་ལས་ནི།
ཤེར་ཕྱིན་ཟབ་མོ་འདི་ནི་གཟུགས་ངོ་བོ་ཉིད་མེད་པར་རྟོགས་པས་གཟུགས་སྟོན་པར་བྱེད་པ་མ་ཡིན་ནོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་སྟོན་པར་བྱེད་པ་མ་ཡིན་ནོ་ཞེས་པའི་བར་གྱིས་སྟོན་ནོ། ། དེ་དག་གི་འཐད་པ་ནི། དེ་ཅིའི་ཕྱིར་ཞེ་ན་ཞེས་སོགས་ཀྱིས་བསྟན་ཏེ། དོན་དམ་པར་ཤེར་ཕྱིན་ཉིད་ཀྱང་མེད་ཅིང་མི་དམིགས་ན། གཟུགས་སོགས་དམིགས་པ་ལྟ་ག་ལ་ཡོད་ཅེས་པའི་དོན་ཏེ། ཤེར་ཕྱིན་མེད་ཅིང་མི་དམིགས་པ་གཏན་ཚིགས་སུ་བཟུང་ནས། གཟུགས་ནས་རྣམ་མཁྱེན་གྱི་བར་དམིགས་པ་ལྟ་ག་ལ་ཡོད་ཅེས་སྦྱར་རོ། ། སེམས་བསྡུས་པ་དང༌། སྤྲོས་པ་ཤེས་པ་ནི།
ཡུམ་ལ་བརྟེན་ནས་སེམས་བསྡུས་པ་དང༌། སྤྲོས་པ་ཇི་ལྟ་བ་བཞིན་དུ་མཁྱེན་ཏོ་ཞེས་པས་གསུངས་ཏེ་ཀུན་རྫོབ་ཏུ་མཁྱེན་ཚུལ་བསྟན་ཏོ། ། དེ་ནི་རབ་འབྱོར་གཞན་ཡང་སེམས་ཅན་ཇི་སྙེད་གཅིག་གདགས་པས་ཞེས་པ་ནས། ཡང་དག་པར་ཇི་ལྟ་བ་བཞིན་རབ་ཏུ་མཁྱེན་ཏོ་ཞེས་པའི་བར་གྱི་གསུངས་སོ། ། དོན་དམ་པར་དམིགས་སུ་མེད་པའི་ཚུལ་གྱིས་མཁྱེན་ཚུལ་བསྟན་པ་ལ། དྲི་བ་དང༌། མཁྱེན་ཚུལ་དངོས་དང༌། མི་དམིགས་པའི་འཐད་པ་གསུམ་གྱིས་བསྟན་ཏེ། དང་པོ་ནི། རབ་འབྱོར་ཇི་ལྟར་ན་ཞེས་པ་ནས།
མཁྱེན་ཞེ་ན་ཞེས་པའི་བར་གྱིས་བསྟན་ཏོ། ། གཉིས་པ་ནི། བཅོམ་ལྡན་འདས་ཞེས་པ་ནས་ཆོས་ཉིད་ཀྱང་མི་དམིགས་པ་དང༌། སེམས་བསྡུས་པ་དང༌། སྤྲོས་པ་ལྟ་ཅི་སྨོས་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི། ཆོས་ཉིད་དེས་ན་ཞེས་པ་ནས། མཁྱེན་ཏོ་ཞེས་པའི་བར་གྱིས་བསྟན་ཏོ། ། སེམས་མི་ཟད་པའི་རྣམ་པ་མཁྱེན་པ་ལ། ཀུན་རྫོབ་ཏུ་མཁྱེན་ཚུལ་ནི།
རབ་འབྱོར་གཞན་ཡང་ཞེས་པ་ནས། མཁྱེན་ཏོ་ཞེས་པའི་བར་རོ། ། དོན་དམ་པར་མཁྱེན་ཚུལ་རབ་འབྱོར་ཞེས་པ་ནས། ཅེ་ན་ཞེས་པའི་བར་གྱིས་བསྟན་ཏོ། ། མཁྱེན་ཚུལ་དངོས་ནི། སེམས་བསྡུས་པ་དང༌། གཡེང་བ་གཉིས་ཟད་པ་དང༌། འདོད་ཆགས་དང་བྲལ་བ་དང༌། འགོག་པ་དང༌། སྟོང་པ་དང༌།
ཞི་བ་དང༌། དབེན་པ་དང༌། དྲུག་གི་རྣམ་པ་མཁྱེན་པས་བསྟན་ཏོ། ། དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། མཁྱེན་ནོ་ཞེས་པའི་བར་གྱིས་བསྟན་ཏོ། ། སེམས་འདོད་ཆགས་དང་བཅས་པ་མཁྱེན་ལ། ཐ་སྙད་དུ་མཁྱེན་ཚུལ་ནི། ཆགས་པ་ཡོད་མེད། ཞེ་སྡང་ཡོད་མེད།
གཏི་མུག་ཡོད་མེད་ཇི་ལྟ་བ་བཞིན་དུ་མཁྱེན་པས་གསུངས་སོ། ། དོན་དམ་པར་མཁྱེན་ཚུལ་ལ་སྔར་བཞིན། དྲི་བ་དང༌། མཁྱེན་ཚུལ་དངོས་དང༌། འཐད་པའོ། ། དང་པོ་ནི། གསོལ་པ། བཅོམ་ལྡན་འདས་ཞེས་པ་ནས། རབ་ཏུ་མཁྱེན་པ་ལགས་ཞེས་པའི་བར་གྱིས་བསྟན་ཏོ། ། གཉིས་པ་ནི།
བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཞེས་པ་ནས། ཇི་ལྟ་བ་ཉིད་མིན་ནོ་ཞེས་པའི་བར་གྱིས་བསྟན་ཏེ། ཆགས་སོགས་ནི་སེམས་ཀྱི་གནས་ཚུལ་མ་ཡིན་པས་གནས་ཚུལ་མཁྱེན་པའི་དོན་མི་དམིགས་པའི་ཚུལ་ལོ་ཞེས་པའི་དོན་ནོ། ། དོན་དམ་པར་ཆགས་པ་ཡོད་མེད་མི་དམིགས་པ་དང༌། ཞེ་སྡང་ཡོད་མེད་མི་དམིགས་པ་དང༌། གཏི་མུག་ཡོད་མེད་མི་དམིགས་པའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། གཏི་མུག་དང་བྲལ་བའི་སེམས་དམིགས་པ་ལྟ་ཅི་སྨོས་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི།
དེ་ལྟར་ན་ཞེས་པ་ནས། གཏི་མུག་དང་བཅས་པའི་སེམས་ཞེས་བྱ་བ་ཡང་དག་པར་ཇི་ལྟ་བ་བཞིན་དུ་རབ་ཏུ་མཁྱེན་ཏོ་ཞེས་པའི་བར་གྱིས་བསྟན་ཏོ། ། གོང་དུ་ཆགས་སོགས་ཡོད་མེད་མཁྱེན་ཚུལ་བསྟན་པ་དེ་ཉིད་ཞིབ་ཏུ་བསྙད་པའི་ཕྱིར་དུ་དྲི་བ་མཛད་པ་ནི། རབ་འབྱོར་ཞེས་པ་ནས། མཁྱེན་ཞེ་ན་ཞེས་པའི་བར་གྱིས་བསྟན་ཏོ། ། མཁྱེན་ཚུལ་ཞིབ་ཏུ་བཤད་པ་ལ། དམ་བཅའ་བ་ནི། རབ་འབྱོར་ཞེས་པ་ནས། འདོད་ཆགས་དང་བྲལ་བ་ཉིད་མ་ཡིན་ནོ་ཞེས་པའི་བར་གྱིས་བསྟན་ཏོ། ། གཏན་ཚིགས་ནི།
དེ་ཅིའི་ཕྱིར་ཞེ་ན། སེམས་གཉིས་འགྲོགས་ཤིང་འཕྲད་པ་མེད་དེ་ཞེས་གསུངས་ཏེ། ཆགས་པ་ཡོད་མེད་ཀྱི་སེམས་གཉིས་སེམས་རྒྱུད་གཅིག་ལ་འགྲོགས་པ་མེད་པའི་ཕྱིར། ཆགས་པ་ཡོད་མེད་གཉིས་སེམས་རྒྱུད་གཅིག་ལ་དུས་གཅིག་ལ་མཁྱེན་པ་མ་ཡིན་གྱི། སོ་སོར་མཁྱེན་ནོ་ཞེས་པའི་དོན་ནོ། ། དེ་བཞིན་དུ་ཞེ་སྡང་ཡོད་མེད་གཉིས་ཀྱང་ཕན་ཚུན་གཅིག་ཏུ་འགལ་བས་སོ་སོར་མཁྱེན་ནོ། ། འགལ་བའི་གཏན་ཚིགས་ནི། དེ་ཅིའི་ཕྱིར་ཞེ་ན། ཕན་ཚུན་འགྲོགས་ཤིང་ཕྲད་པ་མེད་པའི་ཕྱིར། དེ་བཞིན་དུ་ལྷག་མ་གཏི་མུག་དང་བཅས་མ་བཅས་པ་ལ་ཡང་སྦྱར་རོ། །
དོན་ནི། འདོད་ཆགས་དང་བཅས་པའི་སེམས་ལ་འདོད་ཆགས་དང་བྲལ་བར་མཁྱེན་པ་མ་ཡིན། བྲལ་བ་ལ་བཅས་པར་མཁྱེན་པ་མ་ཡིན་གྱི། སོ་སོར་མཁྱེན་ནོ། ། དེ་དག་གི་དོན་ནི། ཕན་ཚུན་གཅིག་གཅིག་ཏུ་འགལ་བའི་ཕྱིར་ཏེ། ཕན་ཚུན་ཕྲད་ཅིང་འགྲོགས་པ་མེད་པའི་ཕྱིར་ཞེས་པའི་དོན་ནོ། ། སེམས་རྒྱ་ཆེ་བ་མཁྱེན་པ་ནི། ཡུམ་ལ་བརྟེན་ནས་སེམས་ཅན་ཕ་རོལ་པོ་དང་གང་ཟག་ཕ་རོལ་པོའི་སེམས་རྒྱ་ཆེ་བ་ལ་རྒྱ་ཆེ་བར་མཁྱེན་པར་བསྟན་པས་གསུངས་སོ། ། དོན་དམ་པར་མི་དམིགས་པར་མཁྱེན་ཚུལ་ལ་དྲི་བ་ནི།
རབ་འབྱོར་ཞེས་པ་ནས། མཁྱེན་ཞེ་ན་ཞེས་པའི་བར་གྱིས་བསྟན་ཏོ། ། དོན་དམ་པར་མཁྱེན་ཚུལ་ནི། རབ་འབྱོར་འདི་ལ་ཞེས་པ་ནས། འགྲོ་བར་འགྱུར་བ་མ་ཡིན་ནོ་ཞེས་པའི་བར་གྱིས་བསྟན་ཏོ། ། དོན་དམ་པར་རྒྱ་ཆེ་ཆུང་དང་འཕེལ་འགྲིབ་སོགས་མེད་པའི་གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་པ་ནས། མེད་པའི་ཕྱིར་ཏེ་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས།
རབ་ཏུ་མཁྱེན་ཏོ་ཞེས་པའི་བར་གྱིས་བསྟན་ཏོ། ། སེམས་ཆེན་པོར་གྱུར་པ་ཞེས་པ་ནི། མདོར་བསྟན་པ་དང༌། རྒྱས་པར་བཤད་པ་དང༌། དོན་བསྡུ་བ་དང་གསུམ་གྱིས་བསྟན་ཏེ། དང་པོ་ནི། རབ་འབྱོར་གཞན་ཡང་ཞེས་པ་ནས། རབ་ཏུ་མཁྱེན་ནོ་ཞེས་པའི་བར་གྱིས་བསྟན་ཏོ། ། གཉིས་པ་ལ་དྲི་བ་དང༌། ཡུལ་མཁྱེན་ཚུལ་དང༌།
འཐད་པ་འགོད་པའོ། ། དང་པོ་ནི། རབ་འབྱོར་དེ་ལྟར་ན་ཞེས་པ་ནས། མཁྱེན་ཞེ་ན་ཞེས་པའི་བར་རོ། ། གཉིས་པ་ནི། རབ་འབྱོར་འདི་ལ་ཞེས་པ་ནས། མི་གཟིགས་སོ་ཞེས་པའི་བར་གྱིས་བསྟན་ཏེ། ཅི་ཡང་གཟིགས་པ་མེད་པའི་ཚུལ་གྱིས་མཁྱེན་ནོ་ཞེས་པའི་དོན་ནོ། ། མི་གཟིགས་པའི་འཐད་པ་ནི། དེ་ཅིའི་ཕྱིར་ཞེས་པ་ནས།
ངོ་བོ་ཉིད་མེད་དོ་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། རབ་ཏུ་མཁྱེན་ཏོ་ཞེས་པའི་བར་གྱིས་བསྟན་ཏོ། ། སེམས་ཚད་མེད་པ་ཤེས་པ་ལ་ཡང༌། མདོར་བསྟན་རྒྱས་བཤད་དོན་བསྡུ་གསུམ་མོ། ། རྒྱས་བཤད་ལ་དྲི་བ་དང༌། ཡུལ་མཁྱེན་ཚུལ་དང༌། དེའི་འཐད་པ་རྣམས་ཀྱིས་བསྟན་ཏེ། རབ་འབྱོར་གཞན་ཡང་ཞེས་པ་ནས།
སེམས་ཅན་ཚད་མེད་པ་ཞེས་པའི་བར་དང༌། སེམས་ཅན་ཚད་མེད་པ་ཞེས་པ་ནས། རབ་ཏུ་མཁྱེན་ནོ་ཞེས་པའི་བར་གྱིས་སྟོན་ནོ། ། སེམས་ཅན་བསྟན་དུ་མེད་པ་ཤེས་པ་ལ་ཡང༌། མདོར་བསྟན་པ་དང༌། རྒྱས་པར་བཤད་པ་དང༌། དོན་བསྡུ་བའོ། ། རྒྱས་པར་བཤད་པ་ལ། དྲི་བ་དང༌། མཁྱེན་ཚུལ་དང༌།
དེའི་འཐད་པ་སྟེ། སེམས་ཅན་བསྟན་དུ་མེད་པ་མཁྱེན་པའི་ཚུལ་གྱིས་གསུངས་སོ། ། སེམས་བལྟར་མེད་པ་ཤེས་པ་ལ་ཡང་བསྡུས་དོན་སྔ་མ་བཞིན་དུ་སྦྱར་ཏེ་བཤད་ན། རབ་འབྱོར་གཞན་ཡང་ཞེས་པ་ནས། རབ་ཏུ་མཁྱེན་ནོ་ཞེས་པའི་བར་གྱིས་བསྟན་ལ། འདི་ལ་འཐད་པ་བཀོད་པ་མི་སྣང་ངོ༌། ། སེམས་གཡོ་འདུ་བཀྲམ་པ་སོགས་ཤེས་པ་ནི། མདོར་བསྟན། རྒྱས་བཤད། དོན་བསྡུས་གསུམ་གྱིས་བསྟན་ཏེ།
དང་པོ་ནི། རབ་འབྱོར་གཞན་ཡང་ཞེས་པ་ནས། རབ་ཏུ་མཁྱེན་ནོ་ཞེས་པའི་བར་གྱིས་བསྟན་ཏོ། ། རྒྱས་པར་བཤད་པ་ལ་དྲི་བ་ནི། རབ་འབྱོར་ཇི་ལྟར་ན་ཞེས་པ་ནས། རབ་ཏུ་མཁྱེན་ཞེས་པའི་བར་གྱིས་བསྟན་ཏོ། ། མཁྱེན་ཚུལ་དངོས་ལ། སེམས་གཡོ་བ་དང༌། འདུ་བ་སོགས་ཕུང་པོ་ལ་བརྟེན་ནས་འཇུག་པར་མཁྱེན་པ་དང༌། སེམས་གཡོ་འདུ་བཀྲམ་པ་སོགས་ཀྱིས་ཡུལ་ལ་འཇུག་པའི་རྣམ་པའི་བྱེ་བྲག་ཕུང་པོ་ལ་བརྟེན་ནས་འབྱུང་བར་མཁྱེན་ཚུལ་བཤད་པ་དང་གཉིས་སོ། །
དང་པོ་ནི། རབ་འབྱོར་འདི་ལ་ཞེས་པ་ནས། གང་ཟག་ཕ་རོལ་པོ་དེ་དག་གི་སེམས་རབ་ཏུ་མཁྱེན་ཏོ་ཞེས་པའི་བར་གྱིས་བསྟན་ཏོ། ། གཉིས་པ་ལ་མདོར་བསྟན། རྒྱས་བཤད་གཉིས་ལས། དང་པོ་ནི། རབ་འབྱོར་དེ་ལྟར་ན་ཞེས་པ་ནས། རབ་ཏུ་མཁྱེན་ནོ་ཞེས་པའི་བར་གྱིས་བསྟན་ཏོ། ། གཉིས་པ་ནི། དེ་ལ་དེ་བཞིན་གཤེགས་པ་དགྲ་བཅོམ་པ་ཞེས་པ་ནས།
དེ་ནི་རྣམ་པར་ཤེས་པ་ལ་གནས་པའོ་ཞེས་བྱ་བར་རབ་ཏུ་མཁྱེན་ཏོ་ཞེས་པའི་བར་གྱིས་གསུངས་ཏེ། དེ་ལ་རྟོགས་བྱ་ལྟ་བའི་རྣམ་པ་བཅུ་བཞི་སྟེ། བདག་དང་འཇིག་རྟེན་རྟག་མི་རྟག་སོགས་བཞི། མཐའ་དང་ལྡན་མི་ལྡན་སོགས་བཞི། ལུས་སྲོག་གཅིག་དང་ཐ་དད་པ་གཉིས། དེ་བཞིན་གཤེགས་པ་གྲོང་ནས་འབྱུང་མི་འབྱུང་སོགས་བཞི་སྟེ། མཐའ་བཅུ་བཞིར་ལྟ་བ་དེ་དག་ནི་ཕུང་པོ་ལྔ་ལ་བརྟེན་ནས། འབྱུང་བར་མཁྱེན་པ་ན་སེམས་གཡོ་བ་སོགས་མཁྱེན་པའོ། ། དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས།
བཅུ་གསུམ་པ་ཡང་དག་པ་ཇི་ལྟ་བ་བཞིན་རབ་ཏུ་མཁྱེན་ཏོ་ཞེས་པའི་བར་གྱིས་གསུངས་སོ། ། དེ་བཞིན་ཉིད་ཀྱི་རྣམ་པ་ཤེས་པ་ནི། རབ་འབྱོར་གཞན་ཡང་དེ་བཞིན་གཤེགས་པས་ཡུམ་ཟབ་མོ་འདི་ལ་བརྟེན་ཏེ་གཟུགས་མཁྱེན་ཏོ་ཞེས་པ་ནས། དམིགས་སུ་མེད་པ་ཇི་ལྟ་བ་བཞིན་དུ་རབ་ཏུ་མཁྱེན་ཏོ་ཞེས་པའི་བར་གྱིས་བསྟན་པ་འདི་ལ་གཉིས་ཏེ། ཕུང་པོ་ལྔའི་དེ་བཞིན་ཉིད་མཁྱེན་པ་དང༌། སེམས་གཡོ་འདུ་བཀྲམ་པ་གསུམ་གྱི་དེ་བཞིན་ཉིད་མཁྱེན་པའོ། ། དང་པོ་ལ་གཟུགས་ཀྱི་དེ་བཞིན་ཉིད་མཁྱེན་ཚུལ་ནི། གཟུགས་ཇི་ལྟར་མཁྱེན་ཞེ་ན། གཟུགས་ཀྱི་དེ་བཞིན་ཉིད་དང་ཞེས་པ་ནས། དེ་ལྟར་མཁྱེན་ཏོ་ཞེས་པའི་བར་གྱིས་བསྟན་ཏེ།
དེ་བཞིན་ཉིད་ནི་སྤྲོས་པ་མེད་པའོ། ། འགྱུར་བ་མེད་པ་ནི་དེ་བཞིན་ཉིད་ཀྱིས་སོ། ། རྣམ་པར་རྟོག་པ་མེད་པ་ནི་མ་ནོར་བ་དེ་བཞིན་ཉིད་ཀྱིས་སོ། ། མཚན་མ་མེད་པ་ནི་ཡང་དག་པའི་མཐའ་འོ། ། བྱེད་པ་མེད་པ་ནི་བྱ་བ་དང་བྲལ་བའོ། ། སྤྲོས་པ་མེད་པ་ནི་ངོ་བོ་ཉིད་མེད་པ་ཉིད་ཀྱིས་སོ། ། དམིགས་སུ་མེད་པ་ནི་དངོས་པོ་མེད་པའོ། ། ཚོར་བ་སོགས་ཀྱི་དེ་བཞིན་ཉིད་ཀྱི་རྣམ་གྲངས་བཤད་ཚུལ་ཡང་དེ་བཞིན་དུ་ཡིན་ནོ། ། གཉིས་པ་གཡོ་འདུ་བཀྲམ་གསུམ་སོགས་ཀྱི་དེ་བཞིན་ཉིད་མཁྱེན་ཚུལ་ནི། རབ་འབྱོར་དེ་བཞིན་གཤེགས་པ་ཞེས་པ་ནས།
དམིགས་སུ་མེད་པ་ཇི་ལྟ་བ་བཞིན་དུ་རབ་ཏུ་མཁྱེན་ཏོ་ཞེས་པའི་བར་གྱིས་བསྟན་ཏེ། དེའི་དེ་བཞིན་ཉིད་མཁྱེན་ཚུལ་ཡང་སྔ་མ་བཞིན་ནོ། ། ཐུབ་པས་དེ་བཞིན་ཉིད་རྟོགས་པ་ཞེས་པ་ནི། ཆོས་ཐམས་ཅད་ཀྱི་དེ་བཞིན་ཉིད་བཤད་པ་དང༌། དེ་ཐུགས་སུ་ཆུད་པར་བསྟན་པ་དང༌།

རྟོགས་བྱའི་དེ་བཞིན་ཉིད་ཟབ་པའི་ཁྱད་པར་དང༌། དེ་ཐུགས་སུ་ཆུད་པའི་གང་ཟག་དང༌། ཟབ་པའི་གཏན་ཚིགས་དང༌། འཇིག་རྟེན་གང་ལ་གསུངས་པའི་དྲིས་ལན་བསྟན་པའོ། ། དང་པོ་ནི། ཆོས་ཐམས་ཅད་ཀྱི་དེ་བཞིན་ཉིད་ཐ་མི་དད་པར་བསྟན་པ་དང༌། དེ་གཏན་ཚིགས་ཀྱིས་བསྒྲུབ་པའོ། ། དང་པོ་ནི། གཡོ་འདུ་བཀྲམ་གསུམ་གྱི་དེ་བཞིན་ཉིད། ཕུང་པོའི་དེ་བཞིན་ཉིད་དང༌། ཐ་མི་དད་པར་བསྟན་པ་ནས།
དེ་བཞིན་གཤེགས་པའི་དེ་བཞིན་ཉིད་གང་ཡིན་པ་དེ་ནི། དེ་བཞིན་ཉིད་གཅིག་སྟེ་ཐ་མི་དད་པའི་དེ་བཞིན་ཉིད་དོ་ཞེས་པའི་བར་གྱིས་བསྟན་ཏོ། ། གཉིས་པ་ནི། ཐ་མི་དད་པའི་དེ་བཞིན་ཉིད་གང་ཡིན་པ་དེ་ནི་ཆོས་ཅན། གཉིས་སུ་མེད་དེ་གཉིས་སུ་བྱར་མེད་དོ་ཞེས་པ་ནི་དམ་བཅའ་འོ། ། མི་ཟད་པའི་ཕྱིར་ཞེས་པ་ནི་གཏན་ཚིགས་སོ། ། གཉིས་པ་དེ་བཞིན་ཉིད་ཐུགས་སུ་ཆུད་པར་བསྟན་པ་ནི། རབ་འབྱོར་དེ་ནི་ཞེས་པ་ནས། དེ་བཞིན་ཉིད་དེས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཞེས་བྱའོ། ། གསུམ་པ་དེ་བཞིན་ཉིད་ཟབ་པའི་ཁྱད་པར་ནི།
རབ་འབྱོར་གྱིས་གསོལ་པ་ཞེས་པ་ནས། ཟབ་པ་སྟེ་ཞེས་པའི་བར་གྱིས་བསྟན་ཏོ། ། བཞི་པ་ཟབ་པ་རྟོགས་པའི་རྟེན་གྱི་གང་ཟག་ནི། བཅོམ་ལྡན་འདས་ཆོས་ཐམས་ཅད་ཀྱི་དེ་བཞིན་ཉིད་དང་ཞེས་པ་ནས། འདི་ལ་མོས་པར་འགྱུར་བ་ཞེས་པའི་བར་གྱིས་བསྟན་ཏོ། ། ཟབ་པའི་འཐད་པ་བཀོད་པ་ནི། བཅོམ་ལྡན་འདས་ཞེས་པ་ནས། ཤིན་ཏུ་ཟབ་བོ་ཞེས་པའི་བར་ནི་དམ་བཅའ་འོ། ། ཆོས་ཐམས་ཅད་མི་ཟད་པའི་ཕྱིར་ཞེས་སོགས་ནི་གཏན་ཚིགས་སོ། ། འཇིག་རྟེན་གང་ལ་གསུངས་པའི་དྲིས་ལན་དངོས་ནི།
རབ་འབྱོར་དེ་བཞིན་ཉིད་ནི་ཞེས་པ་ནས། འདི་ལྟར་ཆོས་ཐམས་ཅད་ཀྱི་དེ་བཞིན་ཉིད་དོ་ཞེས་པའི་བར་གྱིས་གསུངས་སོ། ། འཇིག་རྟེན་བསྟན་པའི་ལེའུ་སྟེ་སུམ་ཅུ་རྩ་གསུམ་པ་རྣམ་པར་བཤད་པའོ།། ༈ སུམ་ཅུ་རྩ་བཞི་པ་མི་མཉམ་པ་དང་མཉམ་པའི་ལེའུ་བཤད་པ། མི་མཉམ་པ་དང་མཉམ་པའི་ལེའུ་འདི་ནས་ལམ་ཤེས་དང༌། རྣམ་མཁྱེན་དང༌། ཤེས་མཚན་དང༌། ཁྱད་པར་གྱི་མཚན་ཉིད་དང་བཞི་སྟོན་ནོ། ། དེ་ལ་དང་པོ་ལམ་ཤེས་ཀྱི་མཚན་ཉིད་ནི། སྟོང་གསུམ་གྱི་ལྷ་རྣམས་ཀྱིས་བཅོམ་ལྡན་འདས་ལ་མཆོད་པ་བྱས་ནས་ཤེར་ཕྱིན་ཟབ་མོའི་མཚན་ཉིད་དྲིས་པའི་ལན་གྱིས་རྒྱས་པར་གསུངས་ཏེ།
དེ་ལ་དང་པོ་དྲི་བ་ནི། དེ་ནས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཞེས་པ་ནས། ཤེར་ཕྱིན་ཟབ་མོའི་མཚན་ཉིད་ཇི་ལྟ་བུ་ལགས་ཞེས་པའི་བར་གྱིས་བསྟན་ཏོ། ། དེ་ལ་ལམ་ཤེས་ཀྱི་ཤེས་མཚན་བཅུ་དྲུག་བསྟན་པ་ལ། སྟོང་པ་ཉིད་ཀྱི་མཚན་ཉིད་ནི་དང་པོའོ། ། མཚན་མ་མེད་པའི་མཚན་ཉིད་ནི་གཉིས་པའོ། ། སྨོན་པ་མེད་པའི་མཚན་ཉིད་ནི་གསུམ་པའོ། ། མངོན་པར་འདུ་བྱེད་པ་མེད་པའི་མཚན་ཉིད་ནི་བཞི་པའོ། ། སྐྱེ་བ་མེད་པའི་མཚན་ཉིད་ནི་ལྔ་པའོ། ། འགག་པ་མེད་པའི་མཚན་ཉིད་ནི་དྲུག་པའོ། །
ཉོན་མོངས་པ་དང་རྣམ་པར་བྱང་བ་མེད་པའི་མཚན་ཉིད་ནི་བདུན་པའོ། ། དངོས་པོ་མེད་པའི་མཚན་ཉིད་ནི་བརྒྱད་པའོ། ། ངོ་བོ་ཉིད་མེད་པའི་མཚན་ཉིད་ནི་དགུ་པའོ། ། འགྲེལ་ཆུང་ལས་ངོ་བོ་ཉིས་ཅེས་གསུངས་པ་ནི་ནོར་བའོ། ། དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱི་མཚན་ཉིད་ནི་ཞེས་པ་གཅིག་ལྷག་པོ་སྣང་ངོ༌། ། མི་གནས་པའི་མཚན་ཉིད་ནི་བཅུ་པའོ། ། འགྲེལ་ཆུང་ལས་ནི་འདི་ལ་རྟེན་མེད་པ་ཞེས་བཤད་དོ། ། ནམ་མཁའི་མཚན་ཉིད་ནི་བཅུ་གཅིག་པའོ། ། མཚན་ཉིད་དེ་དག་ལྷ་དང་མི་རྣམས་ཀྱི་གཞན་དུ་བྱ་བར་མི་ནུས་པ་ནི་བཅུ་གཉིས་པ་སྟེ། ལྷའི་བུ་དག་མཚན་ཉིད་དེ་དག་ནི་ཞེས་པ་ནས།
ཤེས་པར་བྱེད་པ་དེ་ལྟ་བུ་མི་སྲིད་དོ་ཞེས་པའི་བར་གྱིས་བསྟན་ཏོ། ། མཚན་ཉིད་དེ་དག་གཟུགས་ནས་རྣམ་མཁྱེན་གྱི་བར་གྱིས་མངོན་པར་འདུས་མ་བྱས་པ་ནི་བཅུ་གསུམ་པའོ། ། རྣམ་པར་མི་རྟོག་པ་ནི། ལྷའི་བུ་དག་མཚན་ཉིད་དེ་དག་ནི་ཞེས་པ་ནས། དེའི་ཕྱིར་དེ་བཞིན་གཤེགས་པ་ཞེས་བྱའོ་ཞེས་པའི་བར་གྱིས་བསྟན་ཏེ། ནམ་མཁའི་དཔེས་མཚན་ཉིད་མེད་པར་བསྟན་པ་སྟེ་བཅུ་བཞི་པའོ། ། གཟུགས་ནས་རྣམ་མཁྱེན་གྱི་བར་གྱི་མཚན་ཉིད་ཀྱི་རབ་ཏུ་དབྱེ་བ་བསྟན་པ་ནི་བཅོ་ལྔ་པ་སྟེ། དེ་ནས་འདོད་པ་ན་སྤྱོད་པ་དང༌། གཟུགས་ན་སྤྱོད་པའི་ལྷའི་བུ་དེ་དག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་མཚན་ཉིད་ཀྱི་རབ་ཏུ་དབྱེ་བ་མཛད་པ་ངོ་མཚར་ཆེའོ་ཞེས་པའི་བར་གྱིས་གསུངས་སོ། །
བཅུ་དྲུག་པ་དོན་དམ་པར་མཚན་ཉིད་མེད་པ་མཁྱེན་པ་ནི། གཟུགས་ནས་རྣམ་མཁྱེན་གྱི་བར་གྱི་མཚན་ཉིད་སོ་སོར་ངོས་བཟུང་ནས་དེ་དག་མེད་པར་མཁྱེན་པས་བསྟན་ཏེ། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་འདོད་པ་ན་སྤྱོད་པ་དང༌། གཟུགས་ན་སྤྱོད་པའི་ལྷའི་བུ་རྣམས་ལ་བཀའ་སྩལ་པ། ལྷའི་བུ་དག་གཟུགས་ནི་གཞིག་ཏུ་རུང་བའི་མཚན་ཉིད་དོ་ཞེས་པ་ནས། ཆགས་པ་མི་མངའ་བའི་ཡེ་ཤེས་ཅན་ཞེས་བྱའོ་ཞེས་པའི་བར་གྱིས་བསྟན་ཏེ། རྒྱན་ལས། སྟོང་ཉིད་མཚན་མ་མེད་བཅས་དང༌། ། ཞེས་སོགས་ཀྱིས་གསུངས་སོ། །
ལམ་ཤེས་ཀྱི་ཤེས་མཚན་བསྟན་ཟིན་ཏོ། ། རྣམ་མཁྱེན་གྱི་ཤེས་མཚན་སྟོན་པ་ལ། དེ་ནི་ཉིད་ཀྱི་ཆོས་བསྟན་ནས། ། གནས་དང་གུས་པར་བྱ་བ་དང༌། ། བླ་མ་ཉིད་དང་མཉེས་པ་དང༌། ། དེ་ལ་མཆོད་དང་བྱེད་མེད་དང༌། ། ཀུན་ཏུ་འཇུག་མཁྱེན་གང་ཡིན་དང༌། ། མ་མཐོང་སྟོན་པར་མཛད་པ་དང༌། ། འཇིག་རྟེན་སྟོང་ཉིད་རྣམ་པ་དང༌། ། བརྗོད་དང་ཤེས་མཛད་མངོན་སུམ་མཛད། །
བསམ་མི་ཁྱབ་དང་ཞི་ཉིད་སྟོན། ། དབེན་དང་མཐའ་ལས་འདས་སྟོང་དང༌། ། དངོས་པོ་ངོ་བོ་ཉིད་སྟོང་དང༌། ། ཞི་བ་དང་ནི་སྟོང་པ་དང༌། ། འཇིག་རྟེན་འདུ་ཤེས་འགོག་པ་ལ། ། རྣམ་ཀུན་མཁྱེན་པའི་ཚུལ་ལ་ནི། ། ཤེས་པའི་མཚན་ཉིད་ཅེས་བཤད་དོ། ། ཞེས་འགྱུར་རྙིང་པ་ལས་འབྱུང་བ་ལྟར་བཤད་པར་བྱ་སྟེ། དང་པོ་ཡུམ་ལ་བཀུར་སྟི་བྱེད་པར་ཤེས་པ་ནི། ཡུམ་ལ་དེ་བཞིན་གཤེགས་པས་བྱས་པ་དྲིན་དུ་བཟོ་བས་གསུངས་ཏེ།
དེ་བཞིན་གཤེགས་པས་ཡུམ་ལ་བཀུར་སྟི་མཛད་པ་དང༌། དེ་དག་གི་འཐད་པ་དང༌། འཐད་པ་དེ་ཉིད་རྒྱས་པར་བཤད་པ་དང་གསུམ་གྱིས་བསྟན་ཏོ། ། དང་པོ་ནི། དེ་ནས་བཅོམ་ལྡན་འདས་ཀྱིས་ཞེས་པ་ནས། མཆོད་པ་མཛད་པ་ནི་ཆོས་དང་ལྡན་པ་སྟེ་ཞེས་པའི་བར་གྱིས་བསྟན་པ་དེ་ལ། ཡུམ་གོམས་པར་བྱས་པ་ལས་དེ་བཞིན་གཤེགས་པ་འབྱུང་བའི་ཕྱིར། དེ་བཞིན་གཤེགས་པ་བསྐྱེད་པ་སྟེ་ཞེས་སྨོས་སོ། ། འཇིག་རྟེན་སྟོན་པ་ཞེས་པ་ནི། ཡུམ་གྱིས་འཇིག་རྟེན་གྱི་གནས་ཚུལ་རྟོགས་ནས་གཞན་ལ་སྟོན་ཞེས་པའི་དོན་ནོ། །
ཡུམ་ལ་བརྟེན་ནས་རང་དོན་དེ་བཞིན་གཤེགས་པ་ཐོབ་པ་དང༌། གཞན་དོན་འཇིག་རྟེན་སྟོན་པ་འབྱུང་བའི་ཕྱིར་ཡུམ་ལ་བརྟེན་ཞིང་རྣམ་པར་དཔྱོད་དེ། དེའི་སྒོ་ནས་ཡུམ་ལ་མཆོད་པ་མཛད་ཅེས་པའི་དོན་ནོ། ། གཉིས་པ་འཐད་པ་ནི། དེ་ཅིའི་ཕྱིར་ཞེས་སོགས་ཀྱིས་གསུངས་ཏེ། རང་གཞན་གྱི་དོན་ཐམས་ཅད་ནི་ཡུམ་གྱི་མཐུ་ལས་བྱུང་བར་མཁྱེན་པའི་ཕྱིར་ཞེས་པ་དང༌། སངས་རྒྱས་ནི་ཡུམ་གྱི་ཡོན་ཏན་རྟོགས་ནས་བྱས་པ་ཤེས་ཤིང་བྱས་པ་དྲིན་དུ་བཟོ་བའོ་ཞེས་སྨྲ་བ་ནི་ཡང་དག་པར་སྨྲ་བ་ཡིན་ཏེ་ཞེས་པའི་དོན་ནོ། ། གསུམ་པ་ནི། རབ་འབྱོར་ཇི་ལྟར་ན་ཞེས་པ་ནས། བྱས་པ་དགོངས་པའོ་ཞེས་པའི་བར་གྱིས་བསྟན་ཏེ།
ཐབས་གང་ལ་བརྟེན་ནས་སངས་རྒྱས་མཉེས་པའི་རྒྱུ་དེ་ཉིད་ལ་བཀུར་སྟི་སོགས་མཛད་པའི་ཕྱིར་ཞེས་པའི་དོན་ཏེ། བྱས་པ་དྲིན་དུ་བཟོ་བའི་གཏན་ཚིགས་ཞིབ་ཏུ་བཤད་པའོ། ། ཤེས་པ་གཉིས་པ་བྱེད་པ་པོ་མེད་པར་ཤེས་པ་ནི། རབ་འབྱོར་གཞན་ཡང་དེ་བཞིན་གཤེགས་པ་ཞེས་པ་ནས། བྱས་པ་མཁྱེན་པ་དང༌། བྱས་པ་དགོངས་པའོ་ཞེས་པའི་བར་གྱིས་གསུངས་ཏེ། བྱེད་པ་པོའི་བདག་ཉིད་མེད་པའི་ཕྱིར་ཆོས་ཐམས་ཅད་མ་བྱས་པར་ཐུགས་སུ་ཆུད་པ་དང༌། བསྐྱེད་བྱའི་ལུས་མེད་པའི་ཕྱིར་རྒྱུ་རྐྱེན་གྱིས་མ་བྱས་པར་ཐུགས་སུ་ཆུད་པ་དང༌། གཉིས་པ་ཡང་ཡུམ་ལ་བརྟེན་ནས་འབྱུང་བའི་ཕྱིར་བྱས་པ་ཤེས་ཤིང༌། བྱས་པ་དྲིན་དུ་བཟོ་བར་རིག་པས་དེ་ལྟར་དགོངས་པའོ་ཞེས་པའི་དོན་ནོ། །
ཤེས་པ་གསུམ་པ་ཡེ་ཤེས་ཀུན་ལ་འཇུག་པར་མཁྱེན་པ་ནི། རབ་འབྱོར་གཞན་ཡང་ཞེས་པ་ནས། ཆོས་ཐམས་ཅད་ལ་འཇུག་པའོ་ཞེས་པའི་བར་གྱིས་ནི་ཡེ་ཤེས་ཀུན་ཏུ་འཇུག་པར་བསྟན་ལ། རབ་འབྱོར་ཞེས་པ་ནས་འཇིག་རྟེན་སྟོན་པའོ་ཞེས་པའི་བར་གྱིས་རྒྱུ་མཚན་དེ་ཉིད་ཀྱིས་ཡུམ་དོན་གཉིས་ཀྱི་རྒྱུ་ཡིན་པར་བསྟན་ཏོ། ། ཤེས་པ་བཞི་པ་མ་མཐོང་བའི་དོན་སྟོན་པའི་ཤེས་པ་ལ། དྲི་བ་ནི། རབ་འབྱོར་གྱིས་གསོལ་པ། བཅོམ་ལྡན་འདས་དེ་ལྟར་ཆོས་ཐམས་ཅད་ལ་བྱེད་པ་པོ་མ་མཆིས་ཤིང་མཐོང་པ་པོ་མ་མཆིས་ན་ཇི་ལྟར་ཡུམ་འདིས་དེ་བཞིན་གཤེགས་པ་བསྐྱེད་ཅིང་འཇིག་རྟེན་སྟོན་པ་ལགས། བཅོམ་ལྡན་འདས་དོན་དམ་པར་དེ་ལྟར་ཡིན་ནོ་ཞེས་རྗེས་སུ་ཡི་རང་བར་མཛད་པ་ནི། དེ་དེ་བཞིན་ནོ། །
མཐོང་བ་པོ་མེད་པའོ་ཞེས་པའི་བར་གྱིས་བསྟན་ལ། དེའི་གཏན་ཚིགས་ནི་སྟོང་པ་ཞེས་པ་ནས། སྙིང་པོ་མེད་པའོ་ཞེས་པའི་བར་གྱིས་བསྟན་ཏོ། ། གཏན་ཚིགས་བསྒྲུབ་བྱ་དང་སྦྱོར་བ་ནི། རབ་འབྱོར་རྣམ་གྲངས་དེས་ན་ཞེས་པ་ནས། མཐོང་བ་པོ་མེད་པའོ་ཞེས་པའི་བར་གྱིས་བསྟན་ཏོ། ། མཐོང་བ་པོ་མེད་པའི་ཕྱིར་གཏན་ཚིགས་ཀྱི་རྣམ་གྲངས་གཞན་ཡང་སྟོན་པ་ནི། རབ་འབྱོར་གཞན་ཡང་ཞེས་པ་ནས། ཁོང་དུ་ཆུད་པ་མིན་ཏེ་ཞེས་པའི་བར་གྱིས་བསྟན་ཏོ། ། གཏན་ཚིགས་བསྒྲུབ་བྱ་ལ་ཉེ་བར་སྦྱོར་བ་ནི།
རབ་འབྱོར་ཞེས་པ་ནས། མཐོང་བ་པོ་མེད་པའོ་ཞེས་པའི་བར་གྱིས་བསྟན་ཏོ། ། རྒྱུ་མཚན་དེ་ཉིད་ཀྱིས་ཡུམ་འདིར་རང་དོན་དེ་བཞིན་གཤེགས་པ་བསྐྱེད་པ་དང༌། གཞན་དོན་འཇིག་རྟེན་སྟོན་པའོ་ཞེས་པ་ནི། རབ་འབྱོར་དེ་ལྟར་ན་ཞེས་པ་ནས། སྟོན་པའོ་ཞེས་པའི་བར་གྱི་ཚིག་གཉིས་ཀྱིས་བསྟན་ཏོ། ། མ་མཐོང་བའི་དོན་གྱི་སྒོ་ནས། འཇིག་རྟེན་སྟོན་ཚུལ་རྒྱས་པར་བཤད་པ་ནི། དེ་ཡང་གཟུགས་མཐོང་བ་མེད་པའི་ཚུལ་དུ་རྟོགས་པའི་ཕྱིར་འཇིག་རྟེན་སྟོན་པའོ་ཞེས་བཤད་དེ། ཚོར་བ་ནས་རྣམ་མཁྱེན་གྱི་བར་དུ་བཤད་ཚུལ་དེ་བཞིན་དུ་སྦྱར་རོ། །
མཐོང་བ་མེད་པའི་དོན་རྟོགས་པ་དེ་བཞིན་གཤེགས་པ་བསྐྱེད་བྱེད་དུ་བསྟན་པ་ནི། རབ་འབྱོར་དེ་ལྟར་ན་ཞེས་པ་ནས། དེ་བཞིན་གཤེགས་པ་བསྐྱེད་པའོ་ཞེས་པའི་བར་གྱིས་བསྟན་ཏོ། ། གོང་དུ་མཐོང་བ་མེད་པའི་ཕྱིར་འཇིག་རྟེན་སྟོན་ཞེས་བཤད་པ་དེ་ཉིད་ཞིབ་ཏུ་བཤད་པའི་ཕྱིར་གླེང་བསླང་བ་ནི། གསོལ་པ་བཅོམ་ལྡན་འདས་ཇི་ལྟར་ན་གཟུགས་མཐོང་བ་མ་མཆིས་པའི་སླད་དུ་སྟོན་པ་ལགས་ཞེས་པ་ནས། ཇི་ལྟར་ན་རྣམ་པ་ཐམས་ཅད་མཁྱེན་པ་ཉིད་མཐོང་བ་མ་མཆིས་པའི་སླད་དུ་སྟོན་པ་ལགས་ཞེས་པའི་བར་གྱིས་དྲིས་པའོ། ། མ་མཐོང་བའི་དོན་བཤད་པ་དེ་ཉིད་ཞིབ་ཏུ་བསྙད་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ནམ་གཟུགས་ལ་དམིགས་པའི་རྣམ་པར་ཤེས་པ་མི་འབྱུང་བའི་ཚེ། གཟུགས་མཐོང་བ་མེད་པའི་ཚུལ་གྱིས་རྟོགས་པའི་ཕྱིར་འཇིག་རྟེན་འདི་ཡང་དག་པར་སྟོན་པའོ་ཞེས་སོགས་ཀྱིས་གསུངས་ཏེ།
གཟུགས་ལ་དམིགས་པའི་ཤེས་པ་འབྱུང་བ་དེ་སྲིད་དུ། གཟུགས་ཀྱི་དེ་ཁོ་ན་ཉིད་མི་མཐོང་སྟེ། མིག་རབ་རིབ་ཀྱིས་མ་དག་པ་དེ་སྲིད་དུ་སྐྲ་ཤད་ཀྱིས་དབེན་པ་མི་མཐོང་བ་བཞིན་ནོ། ། གཟུགས་ཀྱི་ཤེས་པ་མི་འབྱུང་བའི་ཚེ། གཟུགས་མཐོང་བ་མེད་པའི་ཚུལ་གྱིས་རྟོགས་པའི་ཕྱིར་འཇིག་རྟེན་འདི་ཡང་དག་པར་སྟོན་པའོ་ཞེས་བཤད་དོ། ། དཔེར་ན་རབ་རིབ་དག་པ་ན་སྐྲ་ཤད་མི་སྣང་བ་བཞིན་ནོ། ། གཟུགས་ལ་ཇི་ལྟར་བཤད་པ་དེ་བཞིན་དུ་ཚོར་བ་ནས་རྣམ་མཁྱེན་གྱི་བར་དུ་སྦྱར་ཏེ་བཤད་པར་བྱའོ། ། དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། འཇིག་རྟེན་སྟོན་པའོ་ཞེས་པའི་བར་གྱིས་བསྟན་ཏོ། །
འཇིག་རྟེན་སྟོང་ཉིད་རྣམ་པ་ནི། ། ཞེས་པ་ནི་འོག་མ་རྣམས་ཀྱི་མདོར་བསྟན་ཡིན་པས་ལོགས་སུ་མི་བགྲང་ངོ༌། ། ཤེས་པ་ལྔ་པ་འཇིག་རྟེན་སྟོང་པ་ཉིད་དུ་བརྗོད་པ་ཤེས་པ་ལ། དང་པོ་དྲི་བ་འགོད་པ་ནི། རབ་འབྱོར་གཞན་ཡང་ཞེས་པ་ནས། ཞེ་ན་ཞེས་པའི་བར་གྱིས་བསྟན་པའི་ལན་ནི། ཐོས་བྱུང་གི་ཤེས་རབ་བསྐྱེད་པའི་ཕྱིར་དུ་འཇིག་རྟེན་སྟོང་པ་ཉིད་དུ་བརྗོད་པར་མཛད་པ་སྟེ། དེ་ལ་མདོར་བསྟན་པ་ནི། རབ་འབྱོར་འདི་ལ་ཞེས་པ་ནས། སྟོང་པ་ཞེས་བརྗོད་དེ་ཞེས་པའི་བར་གྱིས་བཤད་དོ། །
རྒྱས་པར་བཤད་པ་ནི། འཇིག་རྟེན་དུ་ཆོས་ཅི་དང་ཅི་སྟོན་པ་ཞེས་བརྗོད་ཅེ་ན། གཟུགས་སྟོང་ངོ་ཞེས་བྱ་བར་འཇིག་རྟེན་དུ་བརྗོད་དོ་ཞེས་པ་ནས། རྣམ་མཁྱེན་སྟོང་ངོ་ཞེས་བྱ་བར་འཇིག་རྟེན་དུ་བརྗོད་དོ་ཞེས་པའི་བར་དུ་གསུངས་སོ། ། དྲིས་པ་དང་མཐུན་པའི་ལན་བརྗོད་པ་ནི། རབ་འབྱོར་དེ་ལྟར་ན་ཞེས་པ་ནས། འཇིག་རྟེན་སྟོན་པའོ་ཞེས་པའི་བར་གྱིས་བསྟན་ཏེ། ཐོས་བྱུང་གི་ཤེས་རབ་བསྐྱེད་པའི་ཆེད་དུ། འཇིག་རྟེན་སྟོང་པ་ཉིད་དུ་བརྗོད་པའི་ཕྱིར་ཤེར་ཕྱིན་བསྐྱེད་ཅིང་འཇིག་རྟེན་སྟོན་ནོ་ཞེས་པའི་དོན་ནོ། ། ཤེས་པ་དྲུག་པ་འཇིག་རྟེན་སྟོང་ཉིད་དུ་ཤེས་པར་མཛད་པ་ལ།
དྲི་བ་ནི། རབ་འབྱོར་གཞན་ཡང་ཞེས་པ་ནས། སྟོང་ངོ་ཞེས་བྱ་བར་བརྗོད་ཅེ་ན་ཞེས་པའི་བར་རོ། ། ལན་ལ་མདོར་བསྟན་པ་ནི། འཇིག་རྟེན་སྟོང་ཞེས་བྱ་བར་ཤེས་པར་བྱེད་དེ་ཞེས་པ་ནས། འཇིག་རྟེན་སྟོན་པའོ་ཞེས་པའི་བར་རོ། ། རྒྱས་པར་བཤད་པ་ལ་དྲི་བ་ནི། རབ་འབྱོར་ཞེས་པ་ནས། ཇི་ལྟར་སྟོན་ཞེས་པའི་བར་རོ། ། ལན་ནི།
འཇིག་རྟེན་ན་གཟུགས་སྟོང་ངོ་ཞེས་བྱ་བར་སྟོན་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་སྟོང་ངོ་ཞེས་བྱ་བར་སྟོན་ཞེས་པའི་བར་རོ། ། དྲི་བ་དང་མཐུན་པའི་ལན་ནི། རབ་འབྱོར་དེ་ལྟར་ན་ཞེས་པ་ནས། འཇིག་རྟེན་སྟོན་པའོ་ཞེས་པའི་བར་གྱིས་བསྟན་ཏེ། འཇིག་རྟེན་པའི་སྒོམ་བྱུང་གི་ཤེས་རབ་བསྐྱེད་པའི་དོན་དུ་འཇིག་རྟེན་སྟོང་ཉིད་དུ་ཤེས་པར་མཛད་པའི་ཕྱིར། ཤེར་ཕྱིན་བསྐྱེད་ཅིང་འཇིག་རྟེན་སྟོན་ཞེས་པའོ། ། གཞན་རྣམས་ལ་དེ་བཞིན་གཤེགས་པ་བསྐྱེད་ཅིང་ཞེས་སྨོས་ལ། འཇིག་རྟེན་སྟོང་པ་ཉིད་དུ་བརྗོད་པ་དང་ཤེས་པར་མཛད་པའི་སྐབས་སུ་ནི། ཤེར་ཕྱིན་བསྐྱེད་ཅིང་ཞེས་སྨོས་པ་ནི།
གཞན་དང་མི་འདྲ་བའི་ཁྱད་པར་རོ། ། སེང་གེ་བཟང་པོའི་འགྲེལ་པ་ལས། འདིའི་མཇུག་ཐོགས་སུ་འཇིག་རྟེན་སྟོང་པ་ཉིད་དུ་མཐོང་བར་མཛད་པ་བྱུང་ཡང༌། འབུམ་ལས་བསམ་གྱིས་མི་ཁྱབ་པའི་ཤེས་པ་འབྱུང་སྟེ་ཞེས་པ་བདུན་པའོ། ། དེ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རབ་འབྱོར་གཞན་ཡང་ཞེས་པ་ནས། བསམ་གྱིས་མི་ཁྱབ་ཅེས་བྱ་བར་སྟོན་ཏེ་ཞེས་པའི་བར་རོ། ། གཉིས་པ་རྒྱས་བཤད་ནི།
ཇི་ལྟར་བསམ་གྱིས་མི་ཁྱབ་པར་སྟོན་ཞེ་ན། གཟུགས་བསམ་གྱིས་མི་ཁྱབ་ཅེས་བྱ་བར་སྟོན་ཏོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་བསམ་གྱིས་མི་ཁྱབ་ཅེས་བྱ་བའི་བར་གྱིས་བསྟན་ཏེ། རྟོག་གེའི་བློས་བསམ་གྱིས་མི་ཁྱབ་པའི་ཆོས་ཉིད་རྟོགས་ནས་འཇིག་རྟེན་དུ་བསམ་གྱིས་མི་ཁྱབ་པར་སྟོན་ནོ་ཞེས་པའི་དོན་ནོ། ། བརྒྱད་པ་དབེན་པ་ཤེས་པའི་འགྲེས་དང༌། དགུ་པ་མཐའ་ལས་འདས་པ་ཤེས་པའི་འགྲེས་དང༌། བཅུ་པ་ངོ་བོ་ཉིད་སྟོང་པ་ཤེས་པའི་འགྲེས་དང༌། བཅུ་གཅིག་པ་དངོས་པོ་མེད་པའི་ངོ་བོ་ཉིད་སྟོང་པ་ཤེས་པའི་འགྲེས་ཏེ། བཞི་པོ་འདི་སེང་གེ་བཟང་པོས་མཛད་པའི་འགྲེལ་པའི་གཞུང་ལ་ནི་མི་སྣང་ངོ༌། ། བཅུ་གཉིས་པ་ཞི་བ་ཤེས་པའི་འགྲེས་ནི།
རབ་འབྱོར་གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ནི། དེ་བཞིན་གཤེགས་པ་ལ་འཇིག་རྟེན་ཞི་ཞེས་སྟོན་ཏེ་ཞེས་སོགས་ཀྱིས་བསྟན་ཏོ། ། བཅུ་གསུམ་པ་འཇིག་རྟེན་སྟོང་པ་ཉིད་དུ་མཐོང་བར་མཛད་པའི་ཤེས་པ་ནི། འཇིག་རྟེན་སྟོང་པ་ཉིད་ཅེས་བྱ་བའི་འགྲེས་ཀྱིས་སྟོན་ནོ། ། བཅུ་བཞི་པ་ནི་འཇིག་རྟེན་འདི་འདུ་ཤེས་མི་འགྱུར་བ་དང༌། བཅོ་ལྔ་པ་ནི་འཇིག་རྟེན་ཕ་རོལ་གྱི་འདུ་ཤེས་མི་འགྱུར་བ་དང་གཉིས་པོའི་འཐད་པ་དང་བཅས་པས་བསྟན་ཏེ། མདོར་བསྟན། རྒྱས་བཤད། དྲི་བ་དང་སྦྱར་བའི་ལན་གསུམ་གསུམ་གྱིས་བཤད་པར་བྱའོ། ། འགྲེལ་ཆུང་ལས་ནི།
གནས་དང་གུས་པར་བྱ་བ་སོགས། དང་པོ་ལྔ་སོ་སོར་བགྲངས་ཤིང༌། དབེན་པ་དང༌། མཐའ་ལས་འདས་པ་དང༌། ངོ་བོ་ཉིད་སྟོང་པ་ཉིད་དང༌། དངོས་པོ་མེད་པའི་ངོ་བོ་ཉིད་སྟོང་པ་ཉིད་དེ་བཞི་པོ་མི་འདྲེན་ལ། འཇིག་རྟེན་འདིའི་འདུ་ཤེས་དང༌། ཕ་རོལ་གྱི་འདུ་ཤེས་གཉིས་སོ་སོར་བགྲངས་ནས་བཅུ་དྲུག་ཏུ་གྲངས་ངེས་པར་མཛད་དོ། ། འབུམ་ལས་ནི་དང་པོ་ལྔ་སོ་སོར་མི་བགྲང་བར་གཅིག་ཏུ་བྱས་ནས་དབེན་པ་བཞིའི་འགྲེས་སོ་སོར་འབྱུང་བ་ལྟར་སོ་སོར་བགྲངས་ནས་བཅོ་ལྔ་བྱེད་པར་སྣང་ངོ༌། ། རྒྱན་གྱི་གོ་རིམ་དང༌།
ད་ལྟའི་འབུམ་རྣམས་ཀྱི་གོ་རིམ་ཡང་མི་མཐུན་པར་སྣང་སྟེ། འཇིག་རྟེན་སྟོང་པ་ཉིད་དུ་མཐོང་བར་མཛད་པ་ཤེས་པའི་འགྲེས་ཞི་བ་དང༌། འདུ་ཤེས་འགོག་པའི་བར་དུ་འབྱུང་ལ། རྒྱན་ལས་ནི། འཇིག་རྟེན་ཤེས་པར་མཛད་པའི་མཇུག་ཐོགས་ཉིད་དུ་འབྱུང་ངོ༌། ། དབེན་པ་སོགས་བཞིའི་འགྲེས་ཀྱི་དོན་ད་ལྟའི་མངོན་པར་རྟོགས་པའི་རྒྱན་ལ་མི་སྣང་བ་ནི་གཞུང་ཆད་པར་མངོན་ནོ། ། ཤེས་མཚན་བསྟན་ཟིན་ཏོ། ། ཁྱད་པར་གྱི་མཚན་ཉིད་སྟོན་པ་ལ། བསམ་མི་ཁྱབ་དང་མི་མཉམ་དང༌། ། ཞེས་སོགས་བཅུ་དྲུག་ལས།
དང་པོ་བསམ་གྱིས་མི་ཁྱབ་པ་སོགས་བཞི་སྟོན་པ་ལ། རབ་འབྱོར་གྱི་ཚིག་གིས་བཤད་པའི་སྐབས་དབྱེ་བ་དང༌། བཅོམ་ལྡན་འདས་ཀྱིས་དོན་གསལ་བར་མཛད་པ་དང༌། དེའི་ཕན་ཡོན་བཤད་པ་དང་གསུམ་གྱིས་སྟོན་ནོ། ། དང་པོ་ནི། གསོལ་པ་བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་དོན་ཆེན་པོའི་སླད་དུ་ཉེ་བར་གནས་སོ་ཞེས་པ་ནས། མི་མཉམ་པ་དང་མཉམ་པའི་སླད་དུ་ཉེ་བར་གནས་སོ་ཞེས་པའི་བར་རོ། ། སྔར་བསྟན་པའི་ཤེས་མཚན་གྱིས་ནི་ཡུམ་གྱིས་སངས་རྒྱས་ཀྱི་སྔོན་གྱི་སྤྱོད་པ་ལ་ཕན་འདོགས་པ་ཡིན་པར་བསྟན་ལ། འདི་ནས་ནི་སངས་རྒྱས་ཀྱི་བྱ་བ་བྱེད་དོ་ཞེས་བསྟན་པ་ནི་ཁྱད་པར་རོ། ། གཉིས་པ་བཅོམ་ལྡན་འདས་ཀྱིས་དེ་ཉིད་གསལ་བར་བསྟན་པ་ལ།
མདོར་བསྟན། དེ་ཉིད་འཐད་པའི་སྒོ་ནས་གསལ་བར་བཤད། བསམ་གྱིས་མི་ཁྱབ་པ་སོགས་ཀྱི་དོན་ལ་ཞེན་པ་དགག་པ་དང་གསུམ་གྱིས་བསྟན་ཏོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ་ཞེས་པ་ནས། དོན་མི་མཉམ་པ་དང་མཉམ་པའི་ཕྱིར་ཉེ་བར་གནས་སོ་ཞེས་པའི་བར་གྱིས་བསྟན་ཏོ། ། དེ་ལ་དོན་ཆེན་པོ་ནི། སེམས་ཅན་གྱི་ཕྱིར་ཉེ་བར་གནས་པ་དང༌། དོན་བསམ་གྱིས་མི་ཁྱབ་པ་དང༌།
དཔག་ཏུ་མེད་པ་དང༌། གཞལ་དུ་མེད་པ་དང༌། མི་མཉམ་པ་དང༌། མཉམ་པ་རྟོགས་པའི་ཕྱིར་ཉེ་བར་གནས་སོ་ཞེས་པའི་དོན་ནོ། ། མངོན་རྟོགས་རྒྱན་ལས། དོན་ཆེན་པོའི་སླད་དུ་ཞེས་པའི་དོན་མི་འབྱུང་བ་ནི། བསམ་གྱིས་མི་ཁྱབ་པ་སོགས་བཞི་ལས་ལོགས་སུ་མེད་པ་ལ་དགོངས་སོ། ། གཉིས་པ་འཐད་པའི་སྒོ་ནས་རྒྱས་པར་བསྟན་པ་ལ། དེ་བཞིན་གཤེགས་པ་བསམ་གྱིས་མི་ཁྱབ་པ་སོགས་སུ་རྟོགས་པའི་རྟགས་ཀྱིས་བྱ་བ་ཉེ་བར་གནས་པར་བསྟན་པ་དང༌། དེ་ཉིད་ལས་འཕྲོས་པའི་དྲིས་ལན་བཤད་པའོ། །
དང་པོ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་དོན་ཆེན་པོའི་ཕྱིར་ཉེ་བར་གནས་པ་ཡིན་ཞེ་ན་ཞེས་པ་ནས། སངས་རྒྱས་རྣམས་ཀྱི་དོན་མི་མཉམ་པ་དང་མཉམ་པའི་ཕྱིར་ཉེ་བར་གནས་སོ་ཞེས་པའི་བར་གྱིས་བསྟན་ཏོ། ། གཉིས་པ་ནི། སངས་རྒྱས་དང་དེ་བཞིན་གཤེགས་པ་འབའ་ཞིག་ཏུ་མ་ཟད་ཀྱི་ཆོས་ཐམས་ཅད་ཀྱང་བསམ་གྱིས་མི་ཁྱབ་པ་སོགས་ཞིབ་ཏུ་བཤད་པའི་གླེང་བསླང་བའི་ཕྱིར་རབ་འབྱོར་གྱིས་ཞུས་པ་ནི། གསོལ་པ་བཅོམ་ལྡན་འདས་ཞེས་པ་ནས་མི་མཉམ་པ་དང་མཉམ་པ་ལགས་སམ་ཞེས་པའི་བར་གྱིས་བསྟན་ཏོ། ། སངས་རྒྱས་བསམ་གྱིས་མི་ཁྱབ་པ་སོགས་ཡིན་པར་མ་ཟད། གཟུགས་ནས་རྣམ་མཁྱེན་གྱི་བར་ཡང་བསམ་གྱིས་མི་ཁྱབ་པ་སོགས་ཡིན་པར་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ། །
དེ་དེ་བཞིན་ཏེ་ཞེས་པ་ལ་སོགས་པས་སངས་རྒྱས་བསམ་གྱིས་མི་ཁྱབ་པ་སོགས་སུ་བསྟན་པ་ན། གཟུགས་ནས་རྣམ་མཁྱེན་གྱི་བར་དུ་དེ་བཞིན་དུ་བསྟན་པའོ། ། དོན་བསྡུ་བ་ནི། རབ་འབྱོར་ཆོས་ཐམས་ཅད་ཀྱང་བསམ་གྱིས་མི་ཁྱབ། དཔག་ཏུ་མེད། གཞལ་དུ་མེད་པ་སྟེ། མི་མཉམ་པ་དང་མཉམ་པའོ་ཞེས་པའོ། ། གསུམ་པ་འཐད་པ་བཀོད་པའི་དོན་ལ་ཞེན་པ་དགག་པ་ལ་གཉིས་ཏེ། འཁོར་སྔ་ན་གནས་པ་རྣམས་ཀྱི་ཞེན་པ་དགག་པ་དང༌། གསར་དུ་ལྷགས་པ་རྣམས་ཀྱི་ཞེན་པ་དགག་པའོ། །
དང་པོ་ནི། འགའ་ཞིག་གོང་དུ་བསམ་གྱིས་མི་ཁྱབ་པ་སོགས་སུ་བསྟན་པ་དང༌། སེམས་སེམས་བྱུང་ཞིག་གིས་དམིགས་སུ་རུང་བ་ཞིག་ཡོད་དམ་སྙམ་པའི་དོགས་པ་དགག་པས་བསྟན་ཏེ། རབ་འབྱོར་ཆོས་ཐམས་ཅད་ཀྱི་ཆོས་ཉིད་གང་ཡིན་པ་དེ་ལ་ནི་སེམས་མི་དམིགས་སོ། ། སེམས་ལས་བྱུང་བའི་ཆོས་རྣམས་ཀྱང་མི་དམིགས་སོ་ཞེས་པ་ལ་སོགས་པས་གསུངས་ཏེ། གཟུགས་བསམ་གྱིས་མི་ཁྱབ་པ་སོགས་སུ་བསྟན་པ་ཡང་མི་དམིགས་ཏེ། གཟུགས་ཀྱང་སེམས་དང་སེམས་ལས་བྱུང་བས་མི་དམིགས་ཞེས་པའི་དོན་ཏེ། གཟུགས་ནས་རྣམ་མཁྱེན་གྱི་བར་དུ་བཤད་ཚུལ་དེ་བཞིན་དུ་སྦྱར་རོ། ། ཡང་གཟུགས་བསམ་གྱིས་མི་ཁྱབ་པ་སོགས་སུ་གོང་དུ་བསྟན་པ་དེ་ཉིད་སེམས་དང་སེམས་ལས་བྱུང་བ་སོགས་ཀྱིས་དམིགས་པའི་ཡུལ་མ་ཡིན་ནོ་ཞེས་བསྟན་ཏོ། ། དེ་ཉིད་ཀྱི་འཐད་པ་དྲི་བ་ནི།
གསོལ་པ་བཅོམ་ལྡན་འདས་ཅིའི་སླད་དུ་གཟུགས་བསམ་གྱིས་མི་ཁྱབ་དཔག་ཏུ་མ་མཆིས་གཞལ་དུ་མ་མཆིས་ཤིང་མི་མཉམ་པ་དང་མཉམ་པ་མ་མཆིས་པ་ལགས་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་བསམ་གྱིས་མི་ཁྱབ། དཔག་ཏུ་མ་མཆིས་གཞལ་དུ་མ་མཆིས་ཤིང༌། མི་མཉམ་པ་དང་མཉམ་པ་མ་མཆིས་པ་ལགས་ཞེས་པའི་བར་གྱིས་དྲི་བ་བསྟན་ཏོ། ། གཟུགས་བསམ་གྱིས་མི་ཁྱབ་པ་སོགས་སེམས་དང་སེམས་ལས་བྱུང་བ་དག་གིས་མི་དམིགས་ཏེ། བསམ་པ་དང༌། དཔག་པ་དང༌། ཚད་དང༌། མཉམ་པ་དང༌། མི་མཉམ་པ་མི་དམིགས་པའི་ཕྱིར་ཞེས་པ་སྟེ། གཟུགས་ནས་རྣམ་མཁྱེན་གྱི་བར་དུ་སྦྱར་རོ། །
ཡང་གོང་དུ་འཐད་པར་བཀོད་པ་དེ་ཉིད་ཞིབ་ཏུ་བཤད་པའི་གླེང་བསླང་བའི་ཕྱིར་དུ་རབ་འབྱོར་གྱིས་ཞུས་པ་ནི། གསོལ་པ་བཅོམ་ལྡན་འདས་ཅིའི་སླད་དུ་གཟུགས་ལ་བསམ་པ་དང༌། དཔག་པ་དང༌། ཚད་དང༌། མཉམ་པ་དང༌། མི་མཉམ་པ་མི་དམིགས་པ་ལགས་ཞེས་པ་ནས། ཅིའི་སླད་དུ་རྣམ་པ་ཐམས་ཅད་མཁྱེན་པ་ཉིད་ལ་བསམ་པ་དང༌། དཔག་པ་དང༌། ཚད་དང༌། མཉམ་པ་དང༌།
མི་མཉམ་པ་མི་དམིགས་པ་ལགས་ཞེས་པའི་བར་གྱིས་བསྟན་ཏོ། ། གཟུགས་ཀྱི་ངོ་བོའི་གནས་ཚུལ་བསམ་གྱིས་མི་ཁྱབ་པ་དང༌། དཔག་ཏུ་མེད་པ་དང༌། གཞལ་དུ་མེད་པ་དང༌། མི་མཉམ་པ་དང༌། མཉམ་པ་དེའི་ཕྱིར་གཟུགས་ལ་བསམ་པ་དང༌། དཔག་པ་དང༌། ཚད་དང༌། མཉམ་པ་དང༌། མི་མཉམ་པ་མི་དམིགས་སོ་ཞེས་བསྟན་ཏེ།
གཟུགས་ཀྱི་ཆོས་ཉིད་བསམ་གྱིས་མི་ཁྱབ་པ་སོགས་ཀྱི་ཕྱིར། གཟུགས་བློས་བསམ་པར་བྱ་བ་སོགས་སུ་མི་དམིགས་སོ་ཞེས་པའི་དོན་ནོ། ། དེ་བཞིན་དུ་ཚོར་བ་ནས་རྣམ་མཁྱེན་གྱི་བར་དུ་སྦྱར་ཏེ་བཤད་པར་བྱའོ། ། གཉིས་པ་གསར་དུ་ལྷགས་པའི་འཁོར་རྣམས་ཀྱི་ཞེན་པ་དགག་པའི་དབང་དུ་བྱས་ནས། འཁོར་འགའ་ཞིག་བསམ་གྱིས་མི་ཁྱབ་པ་ལ་སོགས་སུ་བསྟན་པ་དེ་ལ་གཟུགས་ནས་རྣམ་མཁྱེན་གྱི་བར་དམིགས་སུ་མེད་པར་བསྟན་པ་ནི། རབ་འབྱོར་དེ་ཅི་སྙམ་དུ་སེམས་གཟུགས་གང་བསམ་གྱིས་མི་ཁྱབ། དཔག་ཏུ་མེད། གཞལ་དུ་མེད་པ་སྟེ། མི་མཉམ་པ་དང་མཉམ་པ་དེ་ལ། གཟུགས་དམིགས་སུ་ཡོད་དམ་ཞེས་པ་ནས་རྣམ་མཁྱེན་དམིགས་སུ་ཡོད་དམ།
གསོལ་པ་བཅོམ་ལྡན་འདས་དེ་ནི་མ་མཆིས་སོ་ཞེས་པའི་བར་དུ་གསུངས་སོ། ། དོན་བསྡུ་བ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། མི་མཉམ་པ་དང་མཉམ་པའོ་ཞེས་པའི་བར་ཕྲེང་གཅིག་གིས་བསྟན་ཏོ། ། གོང་དུ་བསམ་གྱིས་མི་ཁྱབ་པ་སོགས་དེ་དག་གི་ངེས་ཚིག་རྒྱས་པར་བཤད་པ་ནི། རབ་འབྱོར་དེ་བཞིན་གཤེགས་པའི་ཆོས་དེ་དག་ནི་བསམ་པ་དང་བྲལ་བའི་ཕྱིར་བསམ་གྱིས་མི་ཁྱབ་པའོ་ཞེས་པ་ནས། སངས་རྒྱས་ཀྱི་ཆོས་རྣམས་ནི་གཞལ་དུ་མེད་དོ་ཞེས་པའི་བར་གྱིས་བསྟན་ཏོ། ། གསུམ་པ་སངས་རྒྱས་ཀྱི་ཆོས་བསམ་གྱིས་མི་ཁྱབ་པ་སོགས་རྒྱས་པར་བསྟན་པའི་ཕན་ཡོན་བཤད་པ་ནི། དེ་ལྟར་བཅོམ་ལྡན་འདས་ཀྱིས་ཞེས་པ་ནས། བྱང་ཆུབ་སེམས་དཔའ་སྟོང་ཕྲག་ཉི་ཤུ་ནི་མི་སྐྱེ་བའི་ཆོས་ལ་བཟོད་པ་ཐོབ་བོ། །
དེ་དག་བཅོམ་ལྡན་འདས་ཀྱིས་བསྐལ་པ་བཟང་པོ་འདི་ཉིད་ལ་སངས་རྒྱས་སུ་འགྱུར་རོ་ཞེས་ལུང་བསྟན་ཏོ་ཞེས་པའི་བར་གྱིས་སྟོན་ནོ། ། མི་མཉམ་པ་དང་མཉམ་པའི་ལེའུ་སྟེ་སུམ་ཅུ་རྩ་བཞི་པ་རྣམ་པར་བཤད་པའོ།། ༈ སུམ་ཅུ་རྩ་ལྔ་པ་འདུས་པའི་ལེའུ་བཤད་པ། ཀུན་འབྱུང་གི་བདེན་པ་རྟོགས་པའི་ཁྱད་མཚན་བཞི་ལས། དང་པོ་འཕགས་པ་ཀུན་སྡུད་ཅེས་པའི་དོན་སྟོན་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཡུམ་འདི་ནི་ཟབ་པ་སྟེ་ཞེས་སོགས་ཀྱིས་གསུངས་ལ། དེ་ལ་ཡང་རབ་འབྱོར་གྱི་ཚིག་གིས་བཤད་པའི་སྐབས་དབྱེ་བ་དང༌། བཅོམ་ལྡན་འདས་ཀྱིས་དེའི་དོན་བཤད་པ་དང་གཉིས་ཀྱིས་སྟོན་ནོ། ། དང་པོ་ནི།
བཅོམ་ལྡན་འདས་ཞེས་པ་ནས། མི་མཉམ་པ་དང་མཉམ་པའི་སླད་དུ་ཉེ་བར་གནས་པའོ་ཞེས་པའི་བར་གྱིས་བསྟན་ཏོ། ། གཉིས་པ་ལ་དམ་བཅའ་བཀོད་དེ། ཡུམ་དུ་རྣམ་བྱང་ཐམས་ཅད་འདུས་པའི་རྟགས་ཀྱིས་བསྒྲུབ་པ་དང༌། དམ་བཅའ་བཀོད་དེ་འཛིན་པ་དང་ཆགས་པ་མ་མཆིས་པའི་རྟགས་ཀྱིས་བསྒྲུབ་པ་དང༌། དོན་གཉིས་ཀྱིས་བསྟན་ཏོ། ། དང་པོ་ལ་དམ་བཅའ་བ་ནི། བཅོམ་ལྡན་འདས་ཀྱི་བཀའ་སྩལ་པ་ཞེས་པ་ནས། ཉེ་བར་གནས་སོ་ཞེས་པའི་བར་གྱིས་བསྟན་ཏོ། ། གཏན་ཚིགས་ནི་དེ་ཅིའི་ཕྱིར་ཞེ་ན་ཞེས་སོགས་ཀྱིས་བསྟན་ཏེ།
ཤེར་ཕྱིན་དུ་ཕ་རོལ་ཏུ་ཕྱིན་པ་ལྔ་ནས་རྣམ་མཁྱེན་གྱི་བར་དུ་འདུས་པར་བསྟན་པ་དང༌། ཤེར་ཕྱིན་གྱིས་རྣམ་བྱང་གི་ཆོས་ཐམས་ཅད་ཀྱི་བྱ་བ་བྱེད་པར་བློན་པོའི་དཔེ་བསྟན་པ་དང༌། དེ་དག་གི་དོན་བསྡུས་པ་དང་གསུམ་གྱིས་བསྟན་ཏོ། ། དང་པོ་ནི། རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདིར་ནི་ཕ་རོལ་ཏུ་ཕྱིན་པ་ལྔ་འདུས་སོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་འདུས་སོ་ཞེས་པའི་བར་གྱིས་བསྟན་ཏོ། ། གཉིས་པ་ནི། རབ་འབྱོར་འདི་ལྟ་སྟེ་དཔེར་ན་ཞེས་པ་ནས། དེ་དག་གི་བྱ་བ་བྱེད་དོ་ཞེས་པའི་བར་གྱིས་བསྟན་ཏོ། ། གསུམ་པ་ནི།
རབ་འབྱོར་དེ་བས་ན་ཞེས་པ་ནས། ཉེ་བར་གནས་པའོ་ཞེས་པའི་བར་གྱིས་སྟོན་ནོ། ། གཉིས་པ་ལ་ཡང་དམ་བཅའ་འགོད་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཞེས་པ་ནས། མི་མཉམ་པ་དང་མཉམ་པའི་ཕྱིར་ཉེ་བར་གནས་པའོ་ཞེས་པའི་བར་གྱིས་བསྟན་ཏོ། ། གཏན་ཚིགས་ནི་དེ་ཅིའི་ཕྱིར་ཞེ་ན་ཞེས་སོགས་ཀྱིས་བསྟན་ཏེ། དེ་ལ་ཡང་འཛིན་པ་དང་ཆགས་པ་མེད་པར་བསྟན་པ་དང༌། དེ་ལས་འཕྲོས་པའི་དྲིས་ལན་བསྟན་པའོ། ། དང་པོ་ནི། རབ་འབྱོར་དེ་ནི་འདི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི།
གཟུགས་ལ་ཡོངས་སུ་འཛིན་པ་མེད་པ་དང༌། མངོན་པར་ཆགས་པ་མེད་པར་ཉེ་བར་གནས་པའོ་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་ཡོངས་སུ་འཛིན་པ་མེད་པ་དང་མངོན་པར་ཆགས་པ་མེད་པར་ཉེ་བར་གནས་པའོ་ཞེས་པའི་བར་གྱིས་གསུངས་སོ། ། གཉིས་པ་དེ་དག་ལས་འཕྲོས་པའི་དྲིས་ལན་ལ་ཡང་གཉིས་ཏེ། འཐད་པ་དྲི་བ་དང༌། འཐད་པ་འགོད་པའོ། ། དང་པོ་ནི། གསོལ་པ་བཅོམ་ལྡན་འདས་ཇི་ལྟར་ན་ཡུམ་འདི་གཟུགས་ལ་ཡོངས་སུ་འཛིན་པ་མ་མཆིས་པ་དང་ཞེས་པ་ནས། ཇི་ལྟར་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་ཡོངས་སུ་འཛིན་པ་མ་མཆིས་པ་དང༌། མངོན་པར་ཆགས་པ་མ་མཆིས་པར་ཉེ་བར་གནས་པ་ལགས་ཞེས་པའི་བར་གྱིས་བསྟན་ཏོ། །
གཉིས་པ་གཏན་ཚིགས་འགོད་པ་ལ། གཟུང་འཛིན་གྱི་བྱ་བ་འགོག་པ་དང༌། གཟུང་བྱ་མ་མཐོང་བས་འཛིན་པ་འགོག་པ་དང༌། མངོན་པར་གཟུང་བ་དང༌། ཆགས་པ་མི་བྱ་བར་གདམས་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཅི་སྙམ་དུ་སེམས་ཞེས་སོགས་ཀྱིས་གསུངས་ཏེ། གཟུགས་གང་ཡོངས་སུ་གཟུང་བར་བྱ་བའམ། མངོན་པར་ཆགས་པར་བྱ་བ་དེ་ལྟ་བུ་མཐོང་ངམ་ཞེས་པ་ནི་མཐོང་བ་སྤོང་བའི་ཚིག་གོ །
ཆོས་གང་ཡོངས་སུ་འཛིན་པར་བྱེད་པ་དང༌། མཐོང་ངམ་ཞེས་པའི་བར་ནི་མཐོང་བྱེད་དང༌། མཐོང་བྱ་གཉིས་ཀ་སྤོང་བའི་ཚིག་གོ ། གསོལ་པ་བཅོམ་ལྡན་འདས་དེ་ནི་མ་ལགས་སོ་ཞེས་པའི་ཚིག་གིས་ནི་དེ་དང་རྗེས་སུ་མཐུན་པར་བརྗོད་པའོ། ། བཤད་ཚུལ་དེ་བཞིན་དུ་ཚོར་བ་ནས། རྫོགས་པའི་བྱང་ཆུབ་ཀྱི་བར་དུ་སྦྱར་ནས་བཤད་པར་བྱའོ། ། གཉིས་པ་གཟུང་བྱ་མ་མཐོང་བས་འཛིན་པ་འགོག་པ་ནི། བཅོམ་ལྡན་འདས་ཀྱིས་བཀའ་སྩལ་པ་རབ་འབྱོར་ལེགས་སོ་ལེགས་སོ། ། རབ་འབྱོར་ངས་ཀྱང་གཟུགས་ཡང་དག་པར་རྗེས་སུ་མ་མཐོང་སྟེ། ཡང་དག་པར་རྗེས་སུ་མ་མཐོང་བས་ཡོངས་སུ་མི་འཛིན།
ཡོངས་སུ་མི་འཛིན་པས་ཉེ་བར་མི་ལེན་ཏོ་ཞེས་སོགས་ཀྱིས་གསུངས་ཏེ་དང་པོར་མི་འཛིན། ཕྱིས་ཉེ་བར་མི་ལེན་ནོ་ཞེས་སྦྱར་ཏེ། ཚོར་བ་ནས་རྣམ་མཁྱེན་གྱི་བར་དུ་ཡང་སྦྱར་རོ། ། གསུམ་པ་ཡོངས་སུ་བཟུང་བ་དང་ཆགས་པར་མི་བྱ་བར་གདམས་པ་ནི། རབ་འབྱོར་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོས་གཟུགས་ལ་མངོན་པར་ཆགས་པར་མི་བྱའོ་ཞེས་པ་ནས། རྣམ་མཁྱེན་དང་དེ་བཞིན་གཤེགས་པ་ལ་མངོན་པར་ཆགས་པར་མི་བྱའོ། ། ཡོངས་སུ་བཟུང་བར་མི་བྱའོ་ཞེས་པའི་བར་གྱིས་བསྟན་ཏོ། ། མཁས་པས་རིག་པར་བྱ་བའི་ཁྱད་པར་སྟོན་པ་ནི། དེ་ནས་འདོད་པ་ན་སྤྱོད་པ་དང༌། གཟུགས་ན་སྤྱོད་པའི་ལྷ་དེ་དག་གིས།
བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་སོགས་ཀྱིས་གསུངས་ཏེ། ཡུམ་ཟབ་པའི་ཁྱད་པར་དང༌། ཡུམ་ལ་མོས་པའི་གང་ཟག་ཡོན་ཏན་ཁྱད་པར་ཅན་དང་ལྡན་པར་བསྟན་པའོ། ། དང་པོ་ནི། བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་པ་ནས། འཚལ་བར་བགྱིའོ་ཞེས་པའི་བར་གྱིས་བསྟན་ཏེ། རྟོགས་བྱའི་ཡུམ་ཟབ་པ་དང༌། རྟོགས་བྱེད་ཀྱི་བློ་ཁྱད་པར་གསུམ་དང་ལྡན་པས་ཤེས་པར་བྱའོ། ། གཉིས་པ་ནི། བཅོམ་ལྡན་འདས་སེམས་ཅན་གང་ཡང་ཞེས་པ་ནས།
དགེ་བའི་རྩ་བ་བསྐྱེད་པའོ་ཞེས་པའི་བར་གྱིས་བསྟན་ཏོ། ། ཐུན་མོང་མ་ཡིན་པའི་ཤེས་པའི་ཁྱད་པར་བསྟན་པ་ནི། བཅོམ་ལྡན་འདས་གལ་ཏེ་སྟོང་གསུམ་གྱི་སྟོང་ཆེན་པོ་ཞེས་སོགས་ནས། བཟོད་པ་ཐོབ་པའི་བཟོད་པར་འདུ་ཤེས་སོ་ཞེས་སོགས་ཀྱི་བར་གྱིས་བསྟན་པ་འདི་ལ་གཉིས་ཏེ། དོན་དངོས་དང༌། འཐད་པ་བསྟན་པའོ། ། དང་པོ་ནི། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་ཇི་སྙེད་དད་པའི་རྗེས་སུ་འབྲང་བ་ན། རང་སངས་རྒྱས་ཀྱི་བར་དུ་གྱུར་པའི་ཤེས་པ་དང༌། སྤངས་པ་བས་ཡུམ་ལ་མོས་པ་མཆོག་ཏུ་གྱུར་པར་བསྟན་པར་གསུངས་སོ། །
གཉིས་པ་འཐད་པ་ནི། དེ་ཅིའི་སླད་དུ་ཞེ་ན་ཞེས་སོགས་ཀྱིས་གསུངས་ཏེ། དད་པའི་རྗེས་སུ་འབྲང་བ་ན་རང་སངས་རྒྱས་ཀྱི་བར་གྱི་ལམ་གྱི་བྱེད་པ་ཐམས་ཅད་བྱང་ཆུབ་སེམས་དཔའི་བཟོད་པའི་ནང་དུ་འདུས་པའི་ཕྱིར་ཞེས་པའི་བར་གྱིས་གསུངས་སོ། ། མངོན་པར་ཤེས་པ་མྱུར་བའི་ཁྱད་པར་ནི། དོན་འགོད་པ་དང་འཐད་པ་གཉིས་ཀྱིས་བསྟན་པའི་དང་པོ་ནི། མདོ་སྡེ་གཞན་ལ་བསླབ་པ་ལས་འདི་ལ་ཞུགས་པ་མྱུར་དུ་བྱང་ཆུབ་པར་འགྱུར་ཞེས་པའོ། ། གཉིས་པ་ནི། དེ་ཅིའི་ཕྱིར་ཞེ་ན་ཞེས་སོགས་ཀྱིས་གསུངས་ཏེ། བསླབ་པར་བྱ་བ་རྒྱ་ཆེར་འབྱུང་བས་ཤེས་བྱའི་སྒྲིབ་པ་སྤོང་བའི་ཐབས་མང་བའི་ཕྱིར། མྱུར་དུ་འཚང་རྒྱ་བར་འགྱུར་རོ་ཞེས་པའི་དོན་ནོ། །
འཕེལ་འགྲིབ་མེད་པའི་ཁྱད་པར་ལ། དངོས་ཀྱི་དོན་དང་ཞར་ལས་བྱུང་བའོ། ། དང་པོ་ནི། གོང་དུ་ཡུམ་ལ་སྤྱོད་པ་བསོད་ནམས་ཆེ་བར་བསྟན་པའི་དོན་ལྷ་རྣམས་ཀྱིས་ཐོས་ནས་ཡུམ་ལ་བསྟོད་པ་མཛད་པས་གསུངས་ཏེ། དེ་ནས་འདོད་པ་ན་སྤྱོད་པ་ནས་འཕེལ་བར་མི་གདའ་འོ་ཞེས་པས་བསྟན་པ་འདི་ལ་ཡང་གཉིས་ཏེ། དཔག་ཏུ་མ་མཆིས་པ་ལ་སོགས་པའི་ཆོས་ཉིད་ཀྱི་དོན་རྟོགས་པས་བྱང་ཆུབ་ཏུ་ངེས་པར་འབྱུང་བ་དང༌། བྱང་ཆུབ་ཏུ་ངེས་པར་འབྱུང་ཡང་ཆོས་ཉིད་ཀྱི་དོན་ལ་འཕེལ་འགྲིབ་མེད་པར་བསྟན་པའོ། ། དང་པོ་ནི། སེམས་ཅན་དཔག་ཏུ་མ་མཆིས་པ་ལ་སོགས་པའི་ཆོས་ཉིད་ཀྱི་དོན་རྟོགས་པའི་ཤེར་ཕྱིན་ལ་བསླབ་པས་དད་པའི་རྗེས་སུ་འབྲང་བ་ནས་རྫོགས་པའི་བྱང་ཆུབ་ཏུ་འབྱུང་བར་འགྱུར་བར་བསྟན་ཏོ། ། གཉིས་པ་ནི།
འབྱུང་ཞིང་འབྱུང་བར་གྱུར་པའང་མི་གདའ་འོ་ཞེས་པའི་བར་རོ། ། ཞར་ལས་བྱུང་བའི་དོན་ནི། འདོད་པ་ན་སྤྱོད་པ་ནས། གཟུགས་ན་སྤྱོད་པའི་ཁམས་སུ་འགོད་དོ་ཞེས་པའི་བར་གྱིས་བསྟན་ཏོ། ། སྒྲུབ་པའི་ཁྱད་པར་ལ་གཉིས་ཏེ། གང་ཟག་གི་སྐྱེ་བའི་ཁྱད་པར་དང༌། དེ་ཤེས་པར་བྱེད་པའི་རྒྱུ་བསྟན་པའོ། ། དེ་ནས་ཚེ་དང་ལྡན་པ་རབ་འབྱོར་ཅི་མིའི་ནང་ནས་ཤི་འཕོས་ནས་མིའི་ནང་དུ་སྐྱེས་པའོ་ཞེས་པ་ལ་སོགས་པས་གསུངས་ཏེ། བ་གྲུས་མ་བེའུ་མི་དོར་བའི་དཔེས་སྔོན་ཡང་ཤེར་ཕྱིན་ལ་སྤྱད་པས་ད་ལྟར་དང་མ་འོངས་པ་ན་ཡང་ཤེར་ཕྱིན་མི་འདོར་བའི་དོན་ནོ། ། གཉིས་པ་འཐད་པ་ནི།
དེ་ཅིའི་ཕྱིར་ཞེས་པ་ནས། མོས་པས་བསྐྱེད་པ་མོས་པར་འགྱུར་བར་བསྟན་ཏོ་ཞེས་པའི་བར་གྱིས་བསྟན་ཏོ། ། སྔོན་ཤེར་ཕྱིན་ལ་ཚུལ་བཞིན་དུ་སྤྱད་པའི་རྒྱུས་མིའི་ནང་ནས། ཤི་འཕོས་ནས་མིའི་ནང་དུ་སྐྱེས་ཏེ། སྐྱེས་མ་ཐག་ཏུ་ཤེར་ཕྱིན་ལ་མོས་པར་འགྱུར་རོ་ཞེས་པའི་དོན་ནོ། ། ཡང་དག་པར་གྲུབ་པའི་ཁྱད་པར་ལ་གཉིས་ཏེ། ཡུམ་གྱིས་སྣོད་དང་ལྡན་པར་འགྱུར་བ་དང༌། སྣོད་མ་ཡིན་པར་བསྟན་པའོ། ། དང་པོ་ལ་ཡང་གཉིས་ཏེ། སངས་རྒྱས་ཀྱི་ཞིང་གཞན་ནས་སྐྱེ་བ་དང༌།
དགའ་ལྡན་ནས་སྐྱེ་བའི་ཁྱད་པར་རོ། ། དང་པོ་ལ་གཉིས་ཏེ། དངོས་དང་འཐད་པའོ། ། དང་པོ་ལ་དྲི་བ་ནི། གསོལ་པ་བཅོམ་ལྡན་འདས་ཞེས་པ་ནས། རྣམ་གྲངས་སུ་མཆིས་སམ་མ་མཆིས་ཞེས་པའི་བར་རོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། ཚུལ་བཞིན་ཡིད་ལ་བྱེད་དོ་ཞེས་པའི་བར་གྱིས་བསྟན་ཏེ། སྔོན་ཡང་སངས་རྒྱས་ལ་བསྙེན་བཀུར་བྱས་པ་ལས་འདིར་སྐྱེས་ཏེ།
སྔོན་གྱི་བག་ཆགས་ལ་བརྟེན་ནས་ཡུམ་ལ་མོས་པ་སོགས་རང་གི་ངང་གིས་འབྱུང་བའི་དོན་ནོ། ། གཉིས་པ་འཐད་པ་ནི། དེ་ཅིའི་ཕྱིར་ཞེ་ན་ཞེས་སོགས་ཀྱིས་བསྟན་ཏེ། སྔོན་སངས་རྒྱས་ལ་བརྟེན་ནས་ཡུམ་ལ་མོས་པ་སོགས་ཀྱིས་སྒོ་ནས་རིམ་གྱིས་ཞུགས་པས་ད་ལྟར་ཡང་ཡུམ་གྱི་ཆོས་སྤྱོད་ནི་རང་གི་ངང་གིས་འཇུག་པའི་ཡོན་ཏན་ཐོབ་པ་ནི་ཆོས་ཉིད་དོ་ཞེས་པའི་དོན་ནོ། ། གཉིས་པ་དངོས་ཀྱི་དོན་ནི། རབ་འབྱོར་གཞན་ཡང་ཞེས་པ་ནས་རིག་པར་བྱའོ་ཞེས་པའི་བར་གྱིས་བསྟན་ཏོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། འདིར་སྐྱེས་པར་རིག་པར་བྱའོ་ཞེས་པའི་བར་གྱིས་བསྟན་ཏོ། ། གཉིས་པ་སྣོད་དང་མི་ལྡན་པ་ལ།
སྔོན་ཡུམ་ལ་སྤྱད་པ་དང༌། ཅུང་ཟད་ཙམ་ལས་མ་སྤྱད་པའོ། ། དང་པོ་ནི། རབ་འབྱོར་གཞན་ཡང་གང་ཟག་བྱང་ཆུབ་སེམས་དཔའི་ཐེག་པ་བ་གང་གིས་ཞེས་སོགས་ཀྱིས་བསྟན་ཏེ། དེ་ལ་ཡང་དང་པོ་མདོར་བསྟན་པ་ནི། སྔོན་གྱི་མཐར་ཞེས་པ་ནས་སེམས་ཀྱི་རྣམ་པ་གཞན་དུ་འགྱུར་རོ་ཞེས་པའི་བར་གྱིས་བསྟན་ཏོ། ། རྒྱས་པར་བསྟན་པ་ནི། རབ་འབྱོར་གཞན་ཡང་ཞེས་སོགས་ཏེ། ཕ་རོལ་ཏུ་ཕྱིན་པ་དྲུག་ཡོངས་སུ་མ་དྲིས་ཡོངས་སུ་མ་བརྟགས། མ་བྱས་པས།
སེམས་ནེམ་ནུར་དང༌། རྨོངས་པ་དང༌། ཞུམ་པ་དང༌། རྣམ་པ་གཞན་དུ་འགྱུར་རོ་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་ཀྱང་ཡོངས་སུ་མ་དྲིས་ཡོངས་སུ་བརྟགས་པ་མ་བྱས་པའི་རྒྱུས་སེམས་ཀྱི་རྣམ་པ་གཞན་དུ་འགྱུར་བའི་བར་གྱིས་གསུངས་སོ། ། གཉིས་པ་ཅུང་ཟད་ཙམ་ལས་མ་སྤྱད་པ་ནི། རབ་འབྱོར་གཞན་ཡང་གང་ཟག་བྱང་ཆུབ་སེམས་དཔའ་ཐེག་པ་བ་གང་གིས་སྔོན་གྱི་མཐར་ཤེར་ཕྱིན་ཟབ་མོ་འདི་ཐོས་ནས་ཡོངས་སུ་མ་དྲིས་ཞེས་སོགས་ཀྱིས་གསུངས་ཏེ། སྔོན་ཡུན་རིང་པོར་མ་སྤྱད་པས་སྤོབས་པ་ཉམས་ཤིང་དམན་པ་དང༌། དེའི་འཐད་པ་དང༌། ཡུམ་ལ་ཡུན་རིང་པོར་མ་སྤྱད་པས་དམན་པར་ལྟུང་བའོ། །
དང་པོ་ནི། དེ་ནི་ཉིན་གཅིག་གོ་ཞེས་པ་ནས། ཡོངས་སུ་འདྲི་བ་དང་མི་ལྡན་པར་འགྱུར་ཏེ་ཞེས་པའི་བར་གྱིས་གསུངས་སོ། ། གཉིས་པ་ནི། དེ་ཅིའི་ཕྱིར་ཞེ་ན་ཞེས་པ་ནས། ཤིང་བལ་གྱི་ཟེགས་མ་བཞིན་དུ་འགྱུར་རོ་ཞེས་པའི་བར་གྱིས་བསྟན་ཏེ། ཤེར་ཕྱིན་ལ་ཡུན་རིང་དུ་མ་སྤྱད་པས། མོས་པ་སྤྲིན་བར་གྱི་ཉི་མ་བཞིན་དུ་འགྱུར་ཞིང་ཤེར་ཕྱིན་ལ་མཐའ་གཅིག་ཏུ་མི་འཇུག་གོ་ཞེས་པའི་དོན་ནོ། ། གསུམ་པ་ནི། རབ་འབྱོར་གང་ཟག་བྱང་ཆུབ་སེམས་དཔའི་ཐེག་པ་བ་འདི་ནི་ཡུན་རིང་པོ་ནས་ཐེག་པ་ལ་ཞུགས་པ་མ་ཡིན་པར་རིག་པར་བྱ་སྟེ་ཞེས་པ་ནས།
ལེའུ་ཡོངས་སུ་རྫོགས་པའི་བར་དུ་གསུངས་སོ། ། དོན་ནི་ཚེ་རབས་སྔ་མ་ལ་ཤེར་ཕྱིན་ལ་ཚུལ་བཞིན་དུ་ཡུན་རིང་དུ་མ་སྤྱད་པས་ཉན་རང་གི་ས་གཉིས་པོ་གང་ཡང་རུང་བ་ཞིག་ཏུ་ལྟུང་བར་འགྱུར་ཏེ། དེ་ཅིའི་ཕྱིར་ཞེ་ན། སྔོན་གྱི་མཐར་ཡང་ཤེར་ཕྱིན་ལ་མ་སྤྱད་གཞན་ལ་ཕན་མ་བཏགས་པའི་དོན་ནོ། ། འདུས་པའི་ལེའུ་སྟེ་སུམ་ཅུ་རྩ་ལྔ་པ་རྣམ་པར་བཤད་པའོ།། ༈ སུམ་ཅུ་རྩ་དྲུག་པ་གྲུའི་ལེའུ་བཤད་པ། གྲུའི་ལེའུ་སྟོན་པ་ལ་གཉིས་ཀྱི་ཁྱད་པར་སྟོན་པ་ནི། རབ་འབྱོར་འདི་ལྟ་སྟེ་རྒྱ་མཚོའི་དབུས་སུ་གྲུ་ཞིག་ལ། དེའི་མི་རྣམས་ཤིང་ངམ་ཤིང་དུམ་མམ་ཞེས་སོགས་ཀྱིས་གསུངས་ཏེ། རྒྱ་མཚོའི་གྲུ་ཞིག་པའི་དཔེས་བར་ཆད་དང་བཅས་པ་དང༌།
གྲུ་ལ་ཟག་ལྷན་ལེགས་པར་བྱས་པའི་དཔེས་བར་ཆད་མེད་པ་གཉིས་སུ་ཕྱེ་ནས། ཐབས་ཤེས་རབ་ཀྱི་མིག་བུ་དང་བྲལ་མ་བྲལ་གྱི་བྱེ་བྲག་གིས་མངོན་མཁྱེན་ཐོབ་མི་ཐོབ་གཉིས་སུ་གསུངས་པའོ། ། ཤེས་རབ་ཀྱི་མིག་བུ་དང་བྲལ་བ་ནི་གྲུ་ཞིག་པའི་དཔེ་བཀོད་ནས། རབ་འབྱོར་དཔེ་དེ་བཞིན་དུ་ཡུམ་ལ་དད་པ་དང་མོས་པ་ཙམ་ཡོད་ཀྱང༌། དང་པོར་མི་འབྲི། བར་དུ་ཁ་ཏོན་དུ་མི་བྱེད་དེ། ཐ་མར་ཚུལ་བཞིན་དུ་ཡིད་ལ་མི་བྱེད་པ་དེ་དང༌། བར་མ་དོར་རྣམ་མཁྱེན་མ་ཐོབ་པར་ཉན་རང་གི་ས་མངོན་དུ་བྱེད་པ་བསྟན་ཏོ། ། ཕར་ཕྱིན་ནས་རྣམ་མཁྱེན་མི་འབྲི་བའི་བར་དུ་སྦྱར་རོ། ། ཤེས་རབ་ཀྱི་དམིགས་པའི་ཁྱད་པར་བསྟན་པ་ནི།
རབ་འབྱོར་གང་ཟག་བྱང་ཆུབ་སེམས་དཔའི་ཐེག་པ་བ་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་པའི་བར་གྱིས་གསུངས་སོ། ། རྟེན་གྱི་ཁྱད་པར་སྟོན་པ་ནི། རབ་འབྱོར་འདི་ལྟ་སྟེ་དཔེར་ན། བུད་མེད་དང༌། སྐྱེས་པ་ལ་ལ་ཞིག བུམ་པ་མ་བསྲེགས་ཤིང་ཞེས་སོགས་ཀྱིས་གསུངས་སོ། ། འདི་ལ་གཉིས་ཏེ། བུམ་པ་སོ་མ་བཏང་བའི་དཔེས། ཐབས་ཤེས་རབ་གཉིས་མི་ལྡན་པས།
བར་མ་དོར་ཉན་རང་དུ་ལྟུང་བར་བསྟན་པ་དང༌། བུམ་པ་སོ་ལེགས་པར་བཏང་བའི་དཔེས་ཐབས་ཤེས་རབ་གཉིས་དང་ལྡན་པས་ཉན་རང་གི་སར་མི་ལྟུང་བར་བསྟན་པའོ། ། དང་པོ་ནི། སོ་མ་བཏང་བས་ཆུ་བཅུས་ཏེ་ཞེས་པ་ནས། བར་མ་དོར་ཉེ་ཞོར་ལྟུང་བར་ཤེས་པར་བྱའོ། ། ཉེ་ཞོར་འབྱུང་བའི་དོན་གང་ཞེ་ན། རབ་འབྱོར་ཞེས་པ་ནས། རང་སངས་རྒྱས་ཀྱི་སའོ་ཞེས་པའི་བར་རོ། ། གཉིས་པ་ནི། རབ་འབྱོར་འདི་ལྟ་སྟེ།
སྐྱེས་པ་དང༌། བུད་མེད་ལ་ལ་ཞིག བུམ་པ་སོ་ལེགས་པར་བཏང་བས་ཞེས་པ་ནས། བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་པའི་བར་གྱིས་བསྟན་ཏོ། ། མཐའ་དག་པའི་ཁྱད་པར་སྟོན་པ་ནི། རྒྱ་མཚོའི་གྲུ་ཟག་ལྷན་དང་བཅས་པ་དང༌། མ་བྱས་པའི་དཔེས་སྦྱིན་པ་ནས། རྣམ་མཁྱེན་གྱི་བར་བསྒྲུབ་པའི་ཡན་ལག་ཚང་མ་ཚང་གི་བྱེ་བྲག་གིས་རྫོགས་པའི་བྱང་ཆུབ་ཐོབ་མ་ཐོབ་ཀྱི་བྱེ་བྲག་གཉིས་གསུངས་སོ། ། ཡོངས་སུ་འཛིན་པའི་ཁྱད་པར་ནི། སྐྱེས་བུ་རྒས་ཤིང་ཉམ་ཆུང་བ་ལྡང་བའི་དཔེས་ཐབས་དང༌།
ཤེས་རབ་གཉིས་དང་བྲལ་བས་ཉན་རང་གི་སར་ལྟུང་བ་དང༌། ཐབས་ཤེས་གཉིས་ཀྱི་རྟེན་དང་ལྡན་པས་ཉན་རང་དུ་མི་ལྟུང་བའི་འགྲེས་གཉིས་ཀྱིས་གསུངས་སོ། ། དེའི་དང་པོ་ལ་དྲི་བ་ནི། གསོལ་པ་ཞེས་པ་ནས། མི་ལྟུང་བ་ལགས་ཞེས་པའི་བར་གྱིས་བསྟན་ཏོ། ། ཤེས་རབ་དང་བྲལ་བ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ལ་སོགས་ཏེ། སྦྱིན་པ་ལ་མངོན་པར་ཞེན་པ་དང་བཅས་པ་ནི་ལྟུང་བའི་རྒྱུ་ཡིན་ཏེ། དེ་ཅིའི་ཕྱིར་ཞེ་ན། མི་ལྟུང་བའི་རྒྱུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་དེ་དག་མེད་པའི་ཕྱིར་དང༌།
ཕ་རོལ་ཏུ་ཕྱིན་པ་ནི་དེ་དག་ལས་རིང་དུ་སོང་བའི་དོན་ནོ། ། གཞན་ཡང༌། སྦྱིན་པ་ནས་རྣམ་པ་ཐམས་ཅད་མཁྱེན་པ་ཉིད་ཀྱིས་ཡོངས་སུ་མ་བཟུང་བའི་ཕྱིར་ཞེས་པའི་དོན་ནོ། ། བསྒྲུབ་བྱ་ལ་ཉེ་བར་སྦྱོར་བ་ནི། ཉན་ཐོས་ཀྱི་སའམ་རང་སངས་རྒྱས་ཀྱི་སར་སར་ལྟུང་སྟེ། རྣམ་པ་ཐམས་ཅད་མཁྱེན་པ་ཉིད་མི་འབྱུང་ངོ་ཞེས་པའོ། ། གཉིས་པ་ཐབས་དང་བྲལ་བ་ནི། རབ་འབྱོར་ཇི་ལྟར་ན་གང་ཟག་བྱང་ཆུབ་སེམས་དཔའི་ཐེག་པ་བ་ཐབས་མི་མཁས་པ་ཡིན་ཞེ་ན་ཞེས་པ་ལ་སོགས་པས་གསུངས་ཏེ། ཐབས་དང་བྲལ་བས་ཕྱིན་དྲུག་ལ་འཇུག་པ་དང༌། སྦྱིན་པ་ནས་ཤེས་རབ་ཀྱི་བར་རློམ་སེམས་སུ་བྱེད་པའོ། །
དེ་དག་གི་འཐད་པ་བསྟན་པ་ནི། དེ་ཅིའི་ཕྱིར་ཞེ་ན་ཞེས་སོགས་ཀྱིས་གསུངས་ཏེ། སངས་རྒྱས་ཀྱི་རྒྱུར་གྱུར་པའི་སྦྱིན་སོགས་ཀྱི་ཕ་རོལ་ཏུ་ཕྱིན་པ་ལ་རློམ་སེམས་དེ་དག་མེད་པའི་ཕྱིར། དེ་ཅིའི་ཕྱིར་ཞེ་ན། ཕ་རོལ་ཏུ་ཕྱིན་པས་སོ་ཞེས་སོགས་དང༌། ཕ་རོལ་ཏུ་ཕྱིན་པ་རྣམས་རྟོག་པ་མེད་པ་དེ་ལྟ་ཡིན་ཡང་ཕ་རོལ་ཏུ་ཕྱིན་པ་ནི་དེ་དག་ལས་རིང་དུ་སོང་བར་མི་ཤེས། དེ་མི་ཤེས་པས་སྦྱིན་པ་ནས་རྣམ་མཁྱེན་གྱི་བར་ཡོངས་སུ་མ་བཟུང་བའི་ཕྱིར། ཉན་རང་གི་སར་ལྟུང་བས་རྣམ་མཁྱེན་མི་ཐོབ་བོ་ཞེས་བཤད་དོ། ། གཉིས་པ་ཐབས་ཤེས་རབ་གཉིས་ཀྱི་རྟེན་དང་ལྡན་པས་ཉན་རང་དུ་མི་ལྟུང་བའི་འགྲེས་བཤད་པ་ལ་གཉིས་ཏེ། ཤེས་རབ་དང་ལྡན་པ་དང༌།
ཐབས་དང་ལྡན་པའོ། ། དང་པོ་ནི། རབ་འབྱོར་ཇི་ལྟར་ན་གང་ཟག་བྱང་ཆུབ་སེམས་དཔའི་ཐེག་པ་གང་ཤེས་རབ་ཀྱི་ཕ་རོལ་ཏུ་ཕྱིན་པ་དང༌། ཐབས་མཁས་པས་ཡོངས་སུ་བཟུང་བ་དང་ཞེས་པ་ནས། རང་སངས་རྒྱས་ཀྱི་སར་མི་ལྟུང་སྟེ་རྣམ་པ་ཐམས་ཅད་མཁྱེན་པ་ཉིད་འགྲུབ་པར་འགྱུར་ཞེས་པའི་འགྲེས་དང༌། རབ་འབྱོར་དེ་ལྟར་གང་ཟག་བྱང་ཆུབ་སེམས་དཔའི་ཐེག་པ་བ་ཞེས་པ་ནས། དེ་ཉན་ཐོས་དང་རང་སངས་རྒྱས་ཀྱི་ས་མི་ལྟུང་ངོ་ཞེས་པའི་བར་འགྲེས་གཉིས་ཀྱིས་གསུངས་ཏེ། སྔ་མ་ནི་རྒྱས་པར་བཤད་པ་དང༌། ཕྱི་མ་ནི་དོན་བསྡུ་བའི་ཚུལ་དུ་གནས་སོ། ། གཉིས་པ་ཐབས་ལ་མཁས་པ་དང་ལྡན་པ་ནི།
རབ་འབྱོར་ཇི་ལྟར་ན་གང་ཟག་བྱང་ཆུབ་སེམས་དཔའི་ཐེག་པ་བ་ཐབས་མཁས་པས་ཡོངས་སུ་བཟུང་བ་ཡིན་ནོ་ཞེས་པ་ནས། ལེའུ་སུམ་ཅུ་རྩ་དྲུག་པ་ལ་ཐུག་པའི་བར་དུ་གསུངས་ཏེ། ཐབས་དང་ལྡན་པས་ཕྱིན་དྲུག་ལ་འཇུག་པ་དང༌། ཕྱིན་དྲུག་ལ་རློམ་སེམས་སུ་མི་བྱེད་པ་དང༌། དེའི་འཐད་པ་བསྟན་པ་དང༌། ཕྱིན་དྲུག་ནས་རྣམ་མཁྱེན་གྱི་བར་དུ་ཡོངས་སུ་བཟུང་བས། ཉན་རང་གི་སར་མི་ལྟུང་བར་རྣམ་མཁྱེན་དུ་འབྱུང་བ་ཉིད་ཀྱིས་རྒྱས་པར་བསྟན་པའོ། ། གྲུའི་ལེའུ་སྟེ་སུམ་ཅུ་རྩ་དྲུག་པ་རྣམ་པར་བཤད་པའོ།། ༈ སུམ་ཅུ་རྩ་བདུན་པ་ངོ་བོ་ཉིད་ཀྱི་ལེའུ་བཤད་པ། ངོ་བོ་ཉིད་ཀྱི་ལེའུ་སྟོན་པ་ནི།
དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་སོགས་ཀྱིས་བསྟན་པ་འདི་ལ་གཉིས་ཏེ། དང་པོར་རོ་མྱོང་བ་མེད་པའི་ཁྱད་པར་བསྟན་པ་ལ་གསུམ་སྟེ། རོ་མྱོང་བ་མེད་པའི་ཐབས་ཞུ་བ་དང༌། དེའི་ཐབས་བཤེས་གཉེན་ལ་བསྟེན་པ་དང༌། ཐབས་ཀྱི་གདམས་ངག་བསྟན་པའོ། ། དང་པོ་ནི། བཅོམ་ལྡན་འདས་ལས་དང་པོ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་པ་ནས། ཇི་ལྟར་སྦྱིན་པའི་ཕ་རོལ་ཏུ་ཕྱིན་པ་ལ་བསླབ་པར་བགྱི་ཞེས་པའི་བར་གྱིས་བསྟན་ཏོ། ། གཉིས་པ་ནི། བཅོམ་ལྡན་འདས་ཀྱིས་ཞེས་པ་ནས།
བསྙེན་བཀུར་བར་བྱའོ་ཞེས་པའི་བར་གྱིས་བསྟན་ཏོ། ། གསུམ་པ་ལ་གསུམ་སྟེ། དགེ་བ་བྱང་ཆུབ་བསྔོ་བའི་གདམས་ངག དངོས་པོར་རྟོག་པ་དགག་པའི་གདམས་ངག འདོད་པ་བསྐྱེད་པ་དགག་པའི་གདམས་ངག་གོ ། དང་པོ་ནི། དེ་དག་དེ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལྟར་སྟོན་ཏེ་ཞེས་པ་ནས། བྱང་ཆུབ་ཏུ་ཡོངས་སུ་བསྔོས་ཤིག་ཅེས་པའི་བར་གྱིས་བསྟན་ཏོ། ། གཉིས་པ་ནི། རིགས་ཀྱི་བུ་ཁྱོད་ཅེས་སོགས་ཀྱིས་གསུངས་ཏེ།
གཟུགས་སུ་རྟོག་པར་མ་བྱེད་ཅིག་ཅེས་པ་ནས། རྣམ་པ་ཐམས་ཅད་མཁྱེན་པ་ཉིད་དུ་རྟོག་པར་མ་བྱེད་ཅིག་ཅེས་པའི་བར་དུ་གསུངས་སོ། ། དེ་དག་གི་འཐད་པ་ནི། དེ་ཅིའི་ཕྱིར་ཞེ་ན་ཞེས་སོགས་ཏེ། རྟོག་པས་གཟུགས་ལ་ཡོངས་སུ་མ་བརྟགས་པར་གཟུགས་སྟོང་པ་ཉིད་དུ་རྟོགས་པས་རྣམ་མཁྱེན་ཐོབ་པར་བྱེད་པའི་ཕྱིར་ཞེས་པ་ཏེ་རྣམ་མཁྱེན་གྱི་བར་དུ་བཤད་ཚུལ་དེ་བཞིན་ནོ། ། གསུམ་པ་ནི། རིགས་ཀྱི་བུ་ཁྱོད་གཟུགས་ལ་འདོད་པ་མ་བསྐྱེད་ཅིག་དེ་ཅིའི་ཕྱིར་ཞེ་ན། གཟུགས་སོ་ཞེས་ཐ་སྙད་འདོགས་པ་ཉིད་དོན་དམ་པར་འདོད་པར་བྱ་བའི་ཡུལ་དུ་མེད་པའི་ཕྱིར་ཞེས་པའི་དོན་ཏེ། དེ་བཞིན་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་འདོད་པ་མ་བསྐྱེད་ཅིག་དེ་ཅིའི་ཕྱིར་ཞེ་ན། རིགས་ཀྱི་བུ་འདོད་པ་མེད་པ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བོ་ཞེས་པའི་བར་གྱིས་བཤད་ཚུལ་ཡང་དེ་བཞིན་ནོ། །
ཐུན་མོང་གི་གཏན་ཚིགས་ནི། དེ་ཅིའི་ཕྱིར་ཞེ་ན། ཆོས་ཐམས་ཅད་ངོ་བོ་ཉིད་ཀྱིས་སྟོང་པའི་ཕྱིར་ཞེས་བྱ་བར་འགྱུར་རོ། ། བྱེད་པའི་མཚན་ཉིད་བསྟན་པ་ལ་ཡང་གཉིས་ཏེ། རྒྱས་བཤད། ཤེར་ཕྱིན་ལ་མོས་པའི་ཕན་ཡོན་བསྟན་པའོ། ། དང་པོ་ལ་གཉིས་ཏེ། དོན་དམ་པར་དཀའ་བ་སྤྱོད་པ་དང༌། ཀུན་རྫོབ་གཞན་གྱི་དོན་བྱེད་པའོ། ། དང་པོ་ནི།
དེ་སྐད་ཅེས་བཀའ་སྩལ་པ་དང་ཞེས་པ་ནས། དཀའ་བ་བྱེད་པ་ཡིན་ནོ་ཞེས་པའི་བར་གྱིས་བསྟན་ཏེ། རབ་འབྱོར་གྱི་ཚིག་དང་བཅོམ་ལྡན་འདས་ཀྱིས་གསུངས་པ་གཉིས་ཡིན་ནོ། ། གོང་དུ་ཆོས་ཐམས་ཅད་ངོ་བོ་ཉིད་ཀྱིས་སྟོང་པར་བསྟན་པ་ལས་འཕྲོས་ནས་ཆོས་ཐམས་ཅད་སྟོང་པ་ཉིད་དུ་གནས་པ་ལ་གཞན་གྱི་དོན་བྱང་ཆུབ་དོན་གཉེར་ནི་དཀའ་བ་སྤྱོད་པ་སྟེ། དོན་དམ་པར་དོན་དུ་གཉེར་བར་བྱེད་པའི་ཆོས་དེ་དག་མེད་པའི་ཕྱིར་ཞེས་པའི་དོན་ནོ། ། གཉིས་པ་ནི། རབ་འབྱོར་འོན་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་པ་ནས། བྱང་ཆུབ་ཏུ་ཡང་དག་པར་ཞུགས་སོ་ཞེས་པའི་བར་གྱིས་བསྟན་ཏེ། བསྟན་བཅོས་ཀྱི་བྱེད་པ་བཅུ་གཅིག་དང༌། མདོའི་ཚིག་གོ་རིམ་བཞིན་དུ་སྦྱར་རོ། །
གཉིས་པ་རྒྱས་པར་བཤད་པ་ལ། བྱེད་བ་བཅུ་གཅིག་ཡོད་པ་ལས། དང་པོ་ཕན་པའི་བྱེད་པ་ནི། རབ་འབྱོར་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འཚང་རྒྱ་བར་འདོད་ཅིང་ཞེས་སོགས་ཀྱིས་བསྟན་ཏེ། དེ་ཡང་དྲི་བ་དང༌། ལན་དང༌། དོན་བསྡུས་པ་གསུམ་གྱིས་བསྟན་ཏོ། ། དང་པོ་ནི། རབ་འབྱོར་ཞེས་པ་ནས་ཡིན་ཞེ་ན་ཞེས་པའི་བར་གྱིས་བསྟན་ཏོ། ། གཉིས་པ་ནི།
རབ་འབྱོར་འདི་ལ་ཞེས་པ་ནས། མི་འཇིགས་པ་བཞིའི་བྲ་ཐང་བདེ་བ་མྱ་ངན་ལས་འདས་པ་ལ་རབ་ཏུ་འགོད་དེ་ཞེས་པའི་བར་གྱིས་བསྟན་ཏེ། རྒྱུད་ལྔའི་འགྲོ་བ་མ་འོངས་པའི་བྱེད་པའོ། ། གཉིས་པ་བདེ་བའི་བྱེད་པ་ཡང་སྔར་བཞིན་དྲི་བ་དང༌། ལན་དང༌། དོན་བསྡུ་བ་དང་གསུམ་གྱིས་བསྟན་ཏོ། ། དང་པོ་ནི། རབ་འབྱོར་ཞེས་པ་ནས། ཡིན་ཞེ་ན་ཞེས་པའི་བར་གྱིས་བསྟན་ཏོ། ། གཉིས་པ་ནི།
རབ་འབྱོར་འདི་ལ་ཞེས་པ་ནས། རབ་ཏུ་འགོད་དོ་ཞེས་པའི་བར་གྱིས་བསྟན་ཏོ། ། གསུམ་པ་ནི། རབ་འབྱོར་དེ་ལྟར་ཞེས་པ་ནས། ཞུགས་པ་ཡིན་ནོ་ཞེས་པའི་བར་གྱིས་བསྟན་ཏོ། ། སྐྱོབ་པའི་བྱེད་པ་ལ་ཡང་སྔར་བཞིན་གསུམ་ལས། དང་པོ་ནི། རབ་འབྱོར་ཇི་ལྟར་ན་ཞེས་པ་ནས། འཇིག་རྟེན་གྱི་མགོན་བྱེད་པ་ཡིན་ནོ་ཞེས་པའི་བར་གྱིས་བསྟན་ཏོ། ། གཉིས་པ་ནི།
རབ་འབྱོར་འདི་ལ་ཞེས་པ་ནས་ཐེག་པ་གསུམ་གྱིས་ཡོངས་སུ་མྱ་ངན་ལས་འདའ་བར་འགྱུར་ཏེ་ཞེས་པའི་བར་གྱིས་བསྟན་ཏོ། ། གསུམ་པ་ནི། རབ་འབྱོར་ཇི་ལྟར་ན་ཞེས་པ་ནས་འཇིག་རྟེན་གྱི་མགོན་བྱེད་པ་ཡིན་ནོ་ཞེས་པའི་བར་གྱིས་བསྟན་ཏོ། ། སྔ་མའི་རྣམ་སྨིན་དང་བྲལ་ནས་དེའི་རྣམ་སྨིན་ལ་སྐྱོབ་པར་བྱེད་པའོ། ། སྐྱབས་ཀྱི་བྱེད་པ་ལ་ཡང་སྔ་མ་ལྟར་གསུམ་ལས། དང་པོ་ནི། རབ་འབྱོར་ཇི་ལྟར་ན་ཞེས་པ་ནས་འཇིག་རྟེན་གྱི་སྐྱབས་བྱེད་པ་ཡིན་ནོ་ཞེས་པའི་བར་གྱིས་བསྟན་ཏོ། ། གཉིས་པ་ནི། རབ་འབྱོར་འདི་ལ་ཞེས་པ་ནས་ཕུང་པོ་མ་ལུས་པར་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་བཟློས་པའི་བར་གྱིས་བསྟན་ཏེ། ཚེ་འདིའི་རྣམ་སྨིན་དང་བྲལ་བར་བྱས་ནས།
ཕྱི་མའི་རྣམ་སྨིན་གྱི་ཕུང་པོ་ལ་སྐྱོབ་པར་བྱེད་པའོ། ། དེ་ལ་སྔ་མ་ནི་ལྷག་བཅས་ཀྱི་མྱང་འདས་དང༌། ཕྱི་མ་ནི་ལྷག་མེད་ཀྱི་མྱང་འདས་ལ་འགོད་པའོ། ། དོན་བསྡུ་བ་ནི། རབ་འབྱོར་ཇི་ལྟར་ན་ཞེས་པ་ནས། འཇིག་རྟེན་གྱི་སྐྱབས་སུ་གྱུར་པ་ཡིན་ནོ་ཞེས་པའི་བར་གྱིས་བསྟན་ཏོ། ། གནས་ཀྱི་བྱེད་པ་ལ་ཡང་སྔ་མ་ལྟར་གསུམ་ལས། དང་པོ་ནི། རབ་འབྱོར་ཇི་ལྟར་ན་ཞེས་པ་ནས། སེམས་ཅན་རྣམས་ཀྱི་རྟེན་དུ་གྱུར་པ་ཡིན་ཞེ་ན་ཞེས་པའི་བར་གྱིས་བསྟན་ཏོ། །
གཉིས་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རབ་འབྱོར་འདི་ལ་ཞེས་པ་ནས། སེམས་ཅན་གྱི་རྟེན་དུ་གྱུར་པ་ཡིན་ཞེས་པའི་བར་གྱིས་བསྟན་ཏོ། ། གཟུགས་ལ་སོགས་པའི་ཆོས་ཐམས་ཅད་ངོ་བོ་ཉིད་ཀྱིས་སྟོང་པས། འཁོར་བ་དང་འདྲེས་པ་མེད་པར་ཆོས་སྟོན་ནོ་ཞེས་པའི་དོན་ནོ། ། གཉིས་པ་རྒྱས་བཤད་ནི། གསོལ་པ།
བཅོམ་ལྡན་འདས་ཇི་ལྟར་ན་ཆོས་ཐམས་ཅད་འདྲེ་བ་མེད་པ་ལགས་ཞེས་སོགས་ཀྱིས་སྟོན་ཏེ། མྱང་འདས་ཐོབ་པར་བྱེད་པ་ལ་སྡུག་བསྔལ་གྱི་རྒྱུ་བདེན་འཛིན་ཟློག་དགོས་ལ་དེ་ལྡོག་པ་ལ་འཁོར་བ་དང་འདྲེ་བ་མེད་པར་རང་བཞིན་སྟོང་པ་ཉིད་ཀྱི་ཆོས་སྟོན་པའི་དབང་དུ་བྱས་ནས་འདྲེ་བ་མེད་པའི་དོན་རྒྱས་པར་བཤད་དེ། དེ་ལ་གཟུགས་ཀྱི་འདྲེ་བ་མེད་པ་གང་ཡིན་པ་ནི། འཁོར་བའི་ཆོས་དང་འདྲེ་བ་མེད་དེ། རང་བཞིན་གྱིས་སྟོང་པས་སོ། ། གཟུགས་དང་འདྲེ་བ་མེད་པ་གང་ཡིན་པ་དེ་ནི། གཟུགས་ཀྱི་སྐྱེ་བ་མེད་པ་སྟེ་སྐྱེ་བ་མེད་པ་ནི་འཁོར་བའི་ཆོས་དང་འདྲེ་བ་མེད་པས་སོ། ། སྐྱེ་བ་མེད་པ་ནི་འགག་པ་མེད་པ་སྟེ། འགག་པ་ནི་སྐྱེ་བ་སྔོན་དུ་འགྲོ་བ་ཅན་ཡིན་པའི་ཕྱིར། གཟུགས་ལ་སྐྱེ་འགག་མེད་པ་ནི་གཟུགས་དང་འདྲེ་བ་མེད་པ་སྟེ།
ནམ་མཁའ་དང་ཀུན་ཏུ་རོ་གཅིག་པའི་ཕྱིར་རོ། ། གཟུགས་ལ་བཤད་པ་དེ་བཞིན་དུ་ཚོར་བ་ནས་རྣམ་མཁྱེན་གྱི་བར་དུ་སྦྱར་རོ། ། དེ་ཡང་རབ་འབྱོར་དེ་ལྟར་ཞེས་པ་ནས། ཆོས་ཐམས་ཅད་འདྲེ་བ་མེད་པར་ཆོས་སྟོན་ཏོ་ཞེས་པའི་བར་གྱིས་བསྟན་ཏོ། ། དཔུང་གཉེན་བྱེད་པ་ལ་ཡང་སྔར་ལྟར་གསུམ་ལས། དང་པོ་ནི། རབ་འབྱོར་ཇི་ལྟར་ན་ཞེས་པ་ནས། དཔུང་གཉེན་དུ་གྱུར་པ་ཡིན་ཞེ་ན་ཞེས་པའི་བར་གྱིས་བསྟན་ཏོ། ། གཉིས་པ་ལན་ལ་གཉིས་ཏེ། མཉམ་པ་ཉིད་ཀྱི་ཆོས་བསྟན་པ་དང༌།
དེ་ལ་རྩོད་པ་སྤང་བའོ། ། དང་པོ་ནི། རབ་འབྱོར་འདི་ལ་ཞེས་པ་ནས། ཆོས་སྟོན་ཏོ་ཞེས་པའི་བར་གྱིས་མདོར་བསྟན་ཏོ། ། གཟུགས་ཞེས་པ་ནི་འཁོར་བའི་ཆོས་སོ། ། ཕ་རོལ་ནི་མྱང་འདས་སོ། ། གཟུགས་མ་ཡིན་ནོ་ཞེས་པ་ནི་མྱ་ངན་ལས་འདས་པ་ནི་འཁོར་བ་མ་ཡིན་ནོ་ཞེས་པའི་དོན་ནོ། ། དེས་ན་གཟུགས་ནི་སྟོང་པ་ཉིད་ཡིན་ལ། སྟོང་པ་ཉིད་གང་ཡིན་པ་དེ་ནི་གཟུགས་མ་ཡིན་ཏེ། ཕུང་པོ་ལ་སོགས་པའི་མཚན་མ་དང་མ་འབྲེལ་བའི་ཕྱིར་ཞེས་ཤེས་པར་བྱའོ། །
ཡང་ན་གཟུགས་ཀྱི་ཕ་རོལ་རང་བཞིན་གྱིས་སྟོང་པ་གང་ཡིན་པ་དེ་ནི་གཟུགས་མ་ཡིན་ནོ་ཞེས་པའི་ཆོས་བསྟན་ན། ཆོས་ཀྱི་དབྱིངས་རྟོགས་པར་འགྱུར་བས་སེམས་ཅན་གྱི་དཔུང་གཉེན་དུ་འགྱུར་རོ་ཞེས་བསྟན་པ་སྟེ། གཟུགས་ལ་ཇི་ལྟར་བཤད་པ་དེ་བཞིན་དུ་ཚོར་བ་ནས་རྣམ་མཁྱེན་གྱི་བར་དུ་སྦྱར་རོ། ། གཟུགས་སོགས་ཆོས་ཐམས་ཅད་རང་བཞིན་མེད་པར་མཉམ་པར་བསྟན་པ་ནི། རབ་འབྱོར་གཟུགས་ཇི་ལྟ་བར་ཆོས་ཐམས་ཅད་ཀྱང་དེ་བཞིན་ནོ་ཞེས་པའོ། ། གཉིས་པ་རྩོད་པ་སྤོང་བ་ལ། དང་པོ་རྩོད་པ་འགོད་པ་ནི། གསོལ་པ་གང་བཅོམ་ལྡན་འདས་ཀྱིས་ཞེས་པ་ནས་དེ་ལྟར་ལགས་ན་ནི་ཞེས་པའི་བར་ནི་སྔ་མ་རྗེས་སུ་བརྗོད་པ་སྟེ་ཆོས་ཐམས་ཅད་མཉམ་པ་ཉིད་དུ་ཞལ་གྱིས་བཞེས་པའི་དོན་ནོ། ། ཐལ་འགྱུར་འགོད་པ་ལ། བྱང་སེམས་ཆེན་པོ་ཞེས་པ་ནི་ཆོས་ཅན་ནོ། །
འཚང་རྒྱ་བར་འགྱུར་རོ་ཞེས་པ་ནི་དམ་བཅའ་འོ། ། དེ་ཅིའི་ཕྱིར་ཞེ་ན་ཞེས་སོགས་ཀྱིས་གཏན་ཚིགས་བསྟན་ཏེ། གཟུགས་ཀྱི་ཕ་རོལ་མྱང་འདས་ཀྱི་གནས་སྐབས་ན་རྣམ་པར་རྟོག་པ་གང་ཡང་མེད་པའི་ཕྱིར། ད་ལྟ་ཉིད་ནས་རྣམ་པར་རྟོག་པ་མེད་པར་འགྱུར་རོ། ། དེ་ལྟར་ན་སངས་རྒྱས་ཉིད་ཐོབ་པར་འགྱུར་རོ་ཞེས་པའི་དོན་ནོ། ། རྩོད་ཚུལ་གྱི་འགྲེས་འདི་ཡང་ཚོར་བ་ནས་རྣམ་མཁྱེན་གྱི་བར་དུ་སྦྱར་རོ། ། ཕ་རོལ་ལ་རྣམ་པར་རྟོག་པ་མ་མཆིས་པའི་འཐད་པ་འགོད་པ་ནི། འདི་ནི་གཟུགས་སོ་ཞེས་པ་ནས། འདི་ནི་རྣམ་པ་ཐམས་ཅད་མཁྱེན་པ་ཉིད་དོ་ཞེས་བགྱི་བའི་རྣམ་པར་རྟོག་པ་གང་ཡང་མ་མཆིས་སོ་ཞེས་པའི་བར་གྱིས་བསྟན་ཏོ། ། རབ་འབྱོར་གྱི་རྩོད་པ་སྤོང་བའི་ཚུལ་བཅོམ་ལྡན་འདས་ཀྱིས་བཀའ་སྩལ་པ་ལ་དོན་དམ་པར་གཏན་ཚིགས་ཞལ་གྱིས་བཞེས་པ་ནི།
རབ་འབྱོར་དེ་དེ་བཞིན་ནོ། ། དེ་དེ་བཞིན་ཏེ་ཞེས་པ་ནི་གཟུགས་ནས་རྣམ་མཁྱེན་གྱི་བར་རྣམ་པར་རྟོག་པ་གང་ཡང་མེད་པའི་འགྲེས་ཀྱིས་གསུངས་སོ། ། དེའི་ཡང་གཏན་ཚིགས་བསྟན་པ་ནི། འདི་ནི་གཟུགས་སོ་ཞེས་པ་ནས། གཟུགས་ནི་རྣམ་པ་ཐམས་ཅད་མཁྱེན་པ་ཉིད་ཅེས་བགྱི་བའི་རྣམ་པར་རྟོག་པ་གང་ཡང་མེད་པའོ་ཞེས་པའི་བར་གྱིས་གསུངས་སོ། ། དོན་དམ་པར་མཉམ་པ་ཉིད་ཡིན་ཡང༌། ཀུན་རྫོབ་ཏུ་བྱང་ཆུབ་སེམས་དཔའ་ཕྱིས་འཚང་རྒྱ་བར་འགྱུར་བ་དང༌། གཞན་དོན་དུ་ཆོས་སྟོན་པའི་འབད་རྩོལ་གྱིས་དཀའ་བ་སྤྱོད་དགོས་པས་ན། ཁྱབ་པ་མ་ངེས་པར་བསྟན་པ་ནི། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཞེས་པ་ནས།
དཀའ་བ་སྤྱོད་པའི་བར་གྱིས་བསྟན་ཏོ། ། དོན་བསྡུ་བ་ནི། དེ་ལྟར་ན་ཞེས་པ་ནས། འཇིག་རྟེན་གྱི་དཔུང་གཉེན་དུ་འགྱུར་བ་ཡིན་ནོ་ཞེས་པའི་བར་གྱིས་བསྟན་ཏོ། ། གླིང་གི་བྱེད་པ་ལ་ཡང་གསུམ་སྟེ། དང་པོ་གླེང་བསླང་བ་ནི། རབ་འབྱོར་ཇི་ལྟར་ན་འཇིག་རྟེན་གྱིས་གླིང་དུ་གྱུར་པ་ཡིན་ཞེས་སོགས་ཀྱིས་བསྟན་པ་དེ་ཉིད་རྒྱས་པར་བཤད་པ་ལ་གསུམ་སྟེ། སྲེད་པས་མ་གོས་པའི་གླིང་དང༌། མུན་པ་སེལ་བས་སྣང་བའི་བྱེད་པ་དང༌། མྱང་འདས་འདྲེན་པས་དེད་དཔོན་གྱི་བྱེད་པའོ། །
དང་པོ་ནི། རབ་འབྱོར་འདི་ལྟ་སྟེ་དཔེར་ན། ཆུ་ཀླུང་ངམ་ཞེས་པ་ནས་གླིང་ཞེས་བྱ་བ་སྟེ་ཞེས་པའི་བར་གྱིས་བསྟན་ཏོ། ། དོན་བཤད་པ་ནི། རབ་འབྱོར་དེ་བཞིན་དུ་སྔོན་གྱི་མཐའ་དང་ཕྱི་མའི་མཐའ་ཡོངས་སུ་ཆད་པའོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་སྔོན་གྱི་མཐའ་དང༌། ཕྱི་མའི་མཐའ་ཡོངས་སུ་ཆད་པའོ་ཞེས་པའི་བར་གྱིས་གསུངས་ཏེ། ཆུས་ཡོངས་སུ་བསྐོར་བ། དབུས་ཀྱི་ཆུ་དང་བྲལ་བའི་གླིང་ལ་གླིང་ཞེས་བརྗོད་པ་ལྟར་སྔོན་གྱི་མཐའ་འཁོར་བ་དང༌། ཕྱི་མའི་མཐའ་མྱ་ངན་ལས་འདས་པའི་སྲིད་པའི་ཆུས་ཡོངས་སུ་མ་གོས་པར་བསྟན་ཏོ། །
རབ་འབྱོར་སྔོན་གྱི་མཐའ་ཞེས་པ་ནས་མྱ་ངན་ལས་འདས་པ་སྟེ་ཞེས་པའི་བར་གྱིས་ནི་འཁོར་འདས་ཀྱི་སྲེད་པ་ཡོངས་སུ་ཆད་པའི་མྱ་ངན་འདས་པ་ངོས་བཟུང་བའོ། ། དོན་བསྡུ་བ་ནི། རབ་འབྱོར་ཞེས་པ་ནས། གླིང་དུ་གྱུར་པ་ཡིན་ནོ་ཞེས་པའི་བར་གྱིས་བསྟན་ཏོ། ། དང་པོ་ལ་གླེང་བསླང་བ་ནི། རབ་འབྱོར་ཇི་ལྟར་ན་ཞེས་པ་ནས། སྣང་བར་གྱུར་པ་ཡིན་ཞེས་པའི་བར་རོ། ། དེ་ཉིད་ཞིབ་ཏུ་བཤད་པ་ནི། རབ་འབྱོར་འདི་ལ་ཞེས་པ་ལ་སོགས་པས་བསྟན་ཏེ། སེམས་ཅན་རྣམས་ཐོག་མ་མེད་པའི་དུས་ནས་འཁོར་བའི་མུན་ནག་ན་འཁོར་ཞིང་མ་རིག་པས་བསྒྲིབས་ཏེ།
ཡང་དག་པའི་ལྟ་བ་ལ་མ་ཕྱོགས་པ་རྣམས་བྱང་སེམས་ཐབས་ལ་མཁས་པས་ཡང་དག་པའི་ལྟ་བའི་འོད་ཀྱིས་གདུལ་བྱའི་མི་ཤེས་པའི་མུན་པ་སེལ་བས་འཇིག་རྟེན་པའི་སྣང་བར་གྱུར་པ་ཡིན་ནོ་ཞེས་བསྟན་ཏོ། ། ཡང་དག་པའི་ལྟ་བའི་འོད་ཀྱིས་གདུལ་བྱའི་མུན་པ་ཇི་ལྟར་སེལ་སྙམ་པའི་དོགས་པ་བསལ་བ་ནི། རབ་འབྱོར་ཇི་ལྟར་ན་ཞེས་པ་ནས་འོད་འབྱིན་པ་ཡིན་ནོ་ཞེས་པའི་བར་གྱིས་བསྟན་ཏེ། འདི་ལ་འགྲེས་གཉིས་ཡོད་དོ། ། གསུམ་པ་དེད་དཔོན་གྱི་བྱེད་པ་ནི། རབ་འབྱོར་ཇི་ལྟར་ཞེས་པ་ནས། དེད་དཔོན་དུ་གྱུར་པ་ཡིན་ནོ་ཞེས་པའི་བར་གྱིས་བསྟན་ཏེ། དེད་དཔོན་གྱིས་འཁོར་རྣམས་རིན་པོ་ཆེའི་གླིང་དུ་འདྲེན་པ་བཞིན་དུ། བྱང་སེམས་ཀྱིས་ཀྱང་གདུལ་བྱ་ལ་ཐེག་པ་ཆེན་པོའི་ལམ་བསྟན་པས། འཁོར་བའི་ཉེས་པ་དང་བྲལ་བར་བྱས་ནས་མྱང་འདས་སུ་འདྲེན་པར་བྱེད་པའོ། །
ཡོངས་འདྲེན་གྱི་བྱེད་པ་ལ་ཡང་དང་པོ་གླེང་བསླང་བ་ནི། རབ་འབྱོར་ཇི་ལྟར་ན་ཞེས་པ་ནས། ཡོངས་སུ་འདྲེན་པར་གྱུར་པ་ཡིན་ཞེ་ན་ཞེས་པའི་བར་གྱིས་བསྟན་ཏོ། ། དེ་ཉིད་རྒྱས་པར་བཤད་པ་ནི། རབ་འབྱོར་འདི་ལ་ཞེས་སོགས་ཀྱིས་བསྟན་ཏེ། མ་འོངས་པ་ན་སངས་རྒྱས་པའི་དུས་སུ་གཟུགས་སོགས་སྐྱེ་བ་མེད་པའི་དོན་རྟོགས་པའི་ཆེད་དུ་ཆོས་སྟོན་པར་མཛད་པ་སྟེ། ཚོར་བའི་སྐྱེ་འགག་སོགས་མེད་པར་རྟོགས་པའི་ཆེད་དུ་ཆོས་སྟོན་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་བར་དུ་སྦྱར་ཏེ་བཤད་དོ། ། དོན་བསྡུ་བ་ནི། རབ་འབྱོར་འདི་ལ་ཞེས་པ་ནས།
ཡོངས་སུ་འདྲེན་པར་གྱུར་པ་ཡིན་ནོ་ཞེས་པའི་བར་གྱིས་བསྟན་ཏོ། ། ལྷུན་གྱིས་གྲུབ་པའི་བྱེད་པ་བསྟན་པ་ལ། དོན་བསྟན་པ་དང༌། འཐད་པ་བཤད་པ་གཉིས། དང་པོ་ལ་དྲི་བའི་ཚུལ་གྱིས་གླེང་བསླང་བ་ནི། རབ་འབྱོར་ཇི་ལྟར་ན་ཞེས་པ་ནས། སེམས་ཅན་རྣམས་ཀྱི་ལམ་དུ་གྱུར་པ་ཡིན་ཞེ་ན་ཞེས་པའི་བར་གྱིས་བསྟན་ཏོ། ། དེ་ཉིད་རྒྱས་པར་བསྟན་པ་ནི། མ་འོངས་པ་ན་སངས་རྒྱས་པའི་དུས་སུ། གཟུགས་ནི་ནམ་མཁའི་ངང་ཚུལ་ཅན་ཞེས་བྱ་བར་སེམས་ཅན་རྣམས་ལ་ཆོས་སྟོན་ཏོ། །
ཆོས་སྟོན་པའི་བྱེད་པ་སྟོན་པ་ཡང་རྣམ་མཁྱེན་གྱི་བར་དུ་སྦྱར་ནས་བཤད་དེ། དོན་དམ་པར་ཆོས་ཐམས་ཅད་རང་བཞིན་གྱིས་སྟོང་པས་ནམ་མཁའ་དང་འདྲ་བའི་ཚུལ་དུ་ཆོས་སྟོན་པ་ལ་བརྟེན་ནས་རྣམ་མཁྱེན་གྱི་ལམ་ལ་འཇུག་པའི་ཕྱིར་ལམ་དུ་གྱུར་པ་ཡིན་ནོ། ། ཞེས་བསྟན་པ་ཡིན་ནོ། ། ལྷུན་གྱིས་གྲུབ་པའི་དོན་ནི། ཆོས་ཐམས་ཅད་ནམ་མཁའ་དང་འདྲ་བར་རྟོགས་པས་འབད་རྩོལ་གྱི་མཚན་མ་མི་དམིགས་པའི་ཕྱིར་ལྷུན་གྱིས་གྲུབ་པར་བཤད་དོ། ། གཟུགས་ཀྱི་སྟོང་པ་ཉིད་ནི་འགྲོ་བ་མེད་པ་སྟེ། དེ་ནི་མི་འགྲོ་མི་འོང་ཞེས་སོགས་ཀྱིས་གསུངས་པ་ནི། ལམ་ཡོད་ན་འགྲོ་འོང་ཡོད་སྙམ་པའི་རྣམ་པར་རྟོག་པ་སེལ་བའི་ཕྱིར་དུ་གསུངས་ཏེ། འགྲོ་འོང་གི་དོན་མེད་པར་རྟོགས་པ་ཉིད་ཐེག་པ་ཆེན་པོའི་ལམ་ཡིན་པས་དེའི་ཚུལ་གྱིས་ཆོས་སྟོན་ནོ་ཞེས་བཤད་པར་བྱ་སྟེ། རྣམ་མཁྱེན་གྱི་བར་དུ་སྦྱར་ནས་བཤད་དོ། །
དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས་ལམ་དུ་གྱུར་པ་ཡིན་ནོ་ཞེས་པའི་བར་གྱིས་བསྟན་ཏོ། ། གཉིས་པ་འཐད་པ་བཤད་པ་ནི། འགྲོ་འོང་མེད་པ་ཅིའི་ཕྱིར་ཞེ་ན་ཞེས་སོགས་ཀྱིས་བསྟན་ཏེ། གཟུགས་ལ་སོགས་པའི་ཆོས་ཐམས་ཅད་ཆོས་ཅན་འགྲོ་འོང་མེད་དེ། སྟོང་པ་ཉིད་ཀྱི་ངང་ཚུལ་ཅན་ཡིན་པའི་ཕྱིར་ཏེ། སྟོང་པ་ཉིད་ཀྱི་ངང་ཚུལ་ལས་མི་འདའ་བའི་ཕྱིར། ཁྱབ་པ་མ་ངེས་པ་སྤོང་བ་ནི། དེ་ཅིའི་ཕྱིར་ཞེ་ན་སྟོང་པ་ཉིད་ལ་ནི་འགྲོ་བའམ། འོང་བ་མི་དམིགས་པའི་ཕྱིར་ཞེས་པའོ། །
ལྷག་མ་མཚན་མ་མེད་པ་དང༌། སྨོན་པ་མེད་པ་དང༌། མངོན་པར་འདུ་བྱ་བ་མེད་པ་ལ་སྦྱར་རོ། ། ཐེག་པ་གསུམ་གྱི་འབྲས་བུ་མངོན་སུམ་དུ་མི་བྱེད་པ་ལ་གསུམ་ལས། དང་པོ་བྱང་སེམས་ཀྱི་འབྲས་བུ་མངོན་དུ་མི་བྱེད་པ་ནི། སྐྱེ་འགག་མེད་པ་དང༌། ཀུན་ནས་ཉོན་མོངས་པ་མེད་པ་དང༌། རྣམ་པར་བྱང་བ་མེད་པ་དང་ཞེས་པས་བསྟན་ཏོ། ། རང་རྒྱལ་གྱི་འབྲས་བུ་མངོན་སུམ་དུ་མི་བྱེད་པ་ནི། རྨི་ལམ་དང༌།
སྒྱུ་མ་དང༌། སྒྲ་བརྙན་དང༌། མིག་ཡོར་དང༌། གཟུགས་བརྙན་དང༌། སྨིག་རྒྱུ་དང༌། ཆུ་ཟླ་དང༌། སྤྲུལ་པ་དང༌། ཀུན་ཏུ་མཐའ་ཡས་པ་དང༌། དབྱུང་བ་དང༌། མི་དབྱུང་བ་མེད་པ་དང༌།
དབྲི་བསྣན་མེད་པ་དང༌། འགྲོ་འོང་མེད་པ་དང༌། བླང་དོར་མེད་པ་དང༌། ཕྲད་པ་དང་བྲལ་བ་མེད་པ་དང༌། འདྲི་བ་དང་མི་འདྲི་བ་མེད་པའི་ངང་ཚུལ་ཅན་གཏན་ཚིགས་སུ་བཀོད་ནས་འགྲོ་འོང་མེད་པར་བསྒྲུབ་པས་བསྟན་ཏོ། ། ཉན་ཐོས་ཀྱི་འབྲས་བུ་མངོན་སུམ་དུ་མི་བྱེད་པ་ནི། མུ་སྟེགས་ཅན་གྱིས་ཡོངས་སུ་བཏགས་པ་ཀུན་རྫོབ་ཙམ་དུ་ཡང་ཡོད་པ་མིན་པའི་བདག་དང༌། སེམས་ཅན་དང༌། སྲོག་དང༌། འགྲོ་བ་དང༌།
གསོ་བ་དང༌། སྐྱེས་བུ་དང༌། གང་ཟག་དང༌། ཤེད་ཅན་དང༌། ཤེད་བདག་དང༌། སྤྱོད་པ་པོ་དང༌། བྱེད་པ་པོ་དང༌། བྱེད་དུ་འཇུག་པ་པོ་དང༌། སློང་བ་པོ་དང༌། ཡོངས་སུ་སློང་བ་པོ་དང༌།
ཚོར་བ་པོ་དང༌། ཚོར་བར་བྱེད་པ་པོ་དང༌། ཤེས་པ་པོ་དང༌། མཐོང་བ་པོ་མེད་པའི་ངང་ཚུལ་ཅན་གཏན་ཚིགས་སུ་བཀོད་ནས་འགྲོ་འོང་མེད་པར་བསྒྲུབ་པ་དང༌། མུ་སྟེགས་པས་བཏགས་པའི་སྡུག་པ་དང༌། མི་རྟག་པ་དང༌། སྡུག་བསྔལ་བ་དང༌། བདག་མེད་པ་དང༌། མི་སྡུག་པ་དང་ཞེས་གསུངས་ཏེ། འདིར་འགྱུར་ཅུང་ཟད་འཁྲུགས་པས་སྡུག་པའི་རྗེས་ཐོགས་སུ་སྦྱར་བར་རིགས་སོ། །
དེ་ཡང་དུག་གསུམ་དང༌། ལྟ་བའི་རྣམ་པ་དང་ཞེས་པའི་བར་གྱིས་བསྟན་ཏོ། ། གཉིས་ཀའི་ཐུན་མོང་ནི། དེ་བཞིན་ཉིད་དང༌། ཡང་དག་པའི་མཐའ་དང༌། མཉམ་པ་ཉིད་དང༌། བསམ་གྱིས་མི་ཁྱབ་པའི་དབྱིངས་དང༌། མི་གཡོ་བའི་ངང་ཚུལ་ཅན་གཏན་ཚིགས་སུ་བཀོད་ནས་འགྲོ་འོང་མེད་པར་བསྒྲུབ་པའོ། ། རྟེན་གྱི་བྱེད་པ་ནི། རབ་འབྱོར་ཆོས་ཐམས་ཅད་གཟུགས་ཀྱི་ངང་ཚུལ་ཅན་ཏེ།
ངང་ཚུལ་དེ་ལས་མི་འདའོ་ཞེས་པ་ནས། ཡང་དག་པར་རྫོགས་པའི་བྱང་ཆུབ་ཀྱང་ངང་ཚུལ་ཅན་ཏེ། ངང་ཚུལ་དེ་ལས་མི་འདའོ་ཞེས་པའི་བར་དུ་སྦྱར་ཏེ་བཤད་པར་ཉི་ཁྲི་སྣང་བ་ལས་གསུངས་སོ། ། འོན་ཀྱང་དབེན་པའི་ངོ་བོ་ཉིད་བསྟན་པའི་མཇུག་ཐོགས་སུ་གསོལ་པ། བཅོམ་ལྡན་འདས་ཞེས་པ་ནས། སེམས་ཅན་རྣམས་ཀྱི་རྟེན་དུ་འགྱུར་རོ། ། ཞེས་འབྱུང་བས། དེ་ཉིད་ཀྱིས་བསྟན་པར་རིགས་ཏེ། འགྲོ་འོང་མེད་པར་བསྟན་པའི་འགྲེས་ཡོངས་སུ་རྫོགས་པའི་མཇུག་ཐོགས་སུ་ཡར་དྲངས་ནས་བཤད་པར་བྱའོ། ། གཉིས་པ་བྱེད་པའི་ཡུམ་ལ་མོས་པའི་ཕན་ཡོན་ནི།
གསོལ་པ་བཅོམ་ལྡན་འདས་དེ་ལྟར་ཞེས་པ་ནས། ཡུམ་ལ་མོས་པར་འགྱུར་རོ་ཞེས་པའི་བར་གྱིས་བསྟན་ཏོ། ། ངོ་བོ་ཉིད་ཀྱི་ལེའུ་སྟེ་སུམ་ཅུ་རྩ་བདུན་པ་རྣམ་པར་བཤད་པའོ།། ༈ སུམ་ཅུ་སོ་བརྒྱད་ལ་འགག་པ་མེད་པའི་ལེའུ་བཤད་པ། ངོ་བོ་ཉིད་ཀྱི་མཚན་ཉིད་སྟོན་པ་ལ་བཅུ་དྲུག་ལས། མཁྱེན་གསུམ་གྱི་སྦྱོར་བའི་ཐུན་མོང་གི་ངོ་བོ་བདུན་དང༌། སོ་སོའི་ངོ་བོ་ཉིད་གསུམ་དང༌། ཡང་ཐུན་མོང་གི་ངོ་བོ་ཉིད་གསུམ་དང༌། ཡང་སོ་སོའི་ངོ་བོ་ཉིད་གསུམ་དུ་འཕགས་པས་བཤད་དོ། ། དང་པོ་ལ་ཡང་བྲལ་བའི་ངོ་བོ་ཉིད་བཞི་དང༌།
ལྡན་པའི་ངོ་བོ་ཉིད་གསུམ་ལས། དང་པོ་ལ་དྲི་བ་བཞི་འགོད་པ་ནི། གསོལ་པ་ཞེས་པ་ནས། རྣམ་པ་ཇི་ལྟ་བུ་ཞིག་ཏུ་འགྱུར་ཞེས་པའི་བར་རོ། ། དེ་ལ་དྲི་བ་ནི་རིམ་པ་བཞིན། དང་པོ་ཉོན་མོངས་ཀྱི་རང་བཞིན་གྱིས་དབེན་པའི་ངོ་བོ་ཉིད་ནི། བཅོམ་ལྡན་འདས་ཞེས་པ་ནས། གཏི་མུག་རྣམ་པར་བསལ་བས་དབེན་པའི་རང་བཞིན་དུ་འགྱུར་རོ་ཞེས་པའི་བར་གྱིས་བསྟན་ཏོ། ། ཉོན་མོངས་ཀྱི་རྟགས་ཀྱིས་དབེན་པ་ནི། དུས་གསུམ་གྱི་ཚུལ་གྱིས་དབེན་པའི་རང་བཞིན་གྱིས་གསུངས་སོ། །
ཉོན་མོངས་ཀྱི་མཚན་མས་དབེན་པའི་ངོ་བོ་ཉིད་ནི། དུས་གསུམ་གྱི་མཚན་མས་དབེན་པའི་རང་བཞིན་དུ་འགྱུར་བས་གསུངས་སོ། ། མི་མཐུན་ཕྱོགས་ཀྱི་རྟོག་པས་དབེན་པའི་ངོ་བོ་ཉིད་ནི། དུས་གསུམ་གྱི་རྣམ་པས་དབེན་པའི་རང་བཞིན་གྱིས་གསུངས་སོ། ། གཉེན་པོའི་རྟོག་པས་དབེན་པ་ནི། ཉི་ཁྲི་ལ་ཡོད་ཀྱང་འདི་ལ་ཆད་པར་སྣང་ངོ༌། ། བྱ་དཀའ་བའི་ངོ་བོ་ཉིད་ལ། དོན་བཀོད་པ་དང༌། འཐད་པ་བཤད་པའོ། ། དང་པོ་དོན་དམ་པར་སེམས་ཅན་མ་དམིགས་ཀྱང༌།
ཀུན་རྫོབ་ཏུ་སེམས་ཅན་གྱི་དོན་དུ་གོ་ཆ་བགོ་བ་ནི། ཉན་རང་གིས་བྱ་དཀའ་བའི་སྤྱོད་པ་ཡིན་པས་བྱ་དཀའ་བ་ཞེས་བཤད་དེ། རབ་འབྱོར་གྱི་ཚིག་དང༌། བཅོམ་ལྡན་འདས་ཀྱིས་རྗེས་སུ་བརྗོད་པ་གཉིས་ཀྱིས་གསུངས་སོ། ། གཉིས་པ་ནི། ཚུལ་ཇི་ལྟར་བགོ་སྙམ་ན། གཟུགས་ལ་མངོན་པར་ཞེན་པའི་ཚུལ་གྱིས་བགོ་བ་མིན་ཏེ། ཡུལ་གཟུགས་དང༌། སྤྱོད་པ་པོ་བྱང་ཆུབ་སེམས་དཔའ་དང༌། གོ་ཆ་ཡང་དམིགས་སུ་མེད་པའི་ཕྱིར།
དེའི་ཕྱིར་ན་གོ་ཆ་དེ་ནི་གཟུགས་དང་འབྲེལ་བ་མ་ཡིན་ཞེས་བཤད་པར་བྱའོ། ། ཤུགས་ལ་འཁོར་གསུམ་མི་དམིགས་པའི་ཚུལ་གྱིས་གོ་ཆ་བགོས་ཞེས་བསྟན་ཏོ། ། ལྷག་མ་ཚོར་བ་ནས་རྒ་ཤིའི་བར་དང༌། སྤྱོད་པ་པོའི་སྐྱེས་བུའི་རྣམ་གྲངས་དང༌། རྣམ་གྲངས་ཀྱི་འགྲེས་རྣམ་མཁྱེན་གྱི་བར་དུ་བཤད་ཚུལ་དེ་བཞིན་དུ་བཤད་པར་བྱའོ། ། འཐད་པ་རྒྱས་པར་བཤད་པའི་དོན་བསྡུ་བ་ནི། རབ་འབྱོར་ཞེས་པ་ནས། ཆོས་ཐམས་ཅད་དང་འབྲེལ་བ་མ་ཡིན་ཞེས་པའི་བར་གྱིས་བསྟན་ཏོ། ། མཐའ་གཅིག་ཏུ་ངེས་པའི་ངོ་བོ་ཉིད་ནི། སེམས་ཅན་ཐམས་ཅད་མྱ་ངན་ལས་འདའ་བའི་དོན་དུ་གོ་ཆ་བགོས་པ་ནི།
ཉན་རང་གི་གོ་སྐབས་མ་མཆིས་པས་གསུངས་ཏེ། གསོལ་པ་ཞེས་པ་ནས། གནས་མ་མཆིས་སོ་ཞེས་པའི་བར་རོ། ། དེ་དག་གི་འཐད་པ་བསྟན་པ་ནི། སེམས་ཅན་རིས་སུ་མ་ཕྱེ་བར་ཐམས་ཅད་ཀྱི་དོན་དུ་གོ་ཆ་བགོས་པས་གསུངས་ཏེ། དེ་ཅིའི་སླད་དུ་ཞེ་ན་ཞེས་པ་ནས། གོ་ཆ་བགོས་སོ་ཞེས་པའི་བར་རོ། ། མི་དམིགས་པའི་ངོ་བོ་ཉིད་སྟོན་པ་ལ། འཁོར་གསུམ་མི་དམིགས་པའི་སྒོམ་པ་དང༌། དངོས་པོའི་ཆོས་སྟོན་པ་དགག་པའོ། །
དང་པོ་ནི། གསོལ་པ་ཞེས་པ་ནས། གང་དུ་ཡང་སྒོམ་པར་མི་བགྱིའོ་ཞེས་པའི་བར་གྱིས་བསྟན་ཏོ། ། འཐད་པ་སྟོན་པ་ལ་མདོར་བསྟན་པ་ནི། དེ་ཅིའི་སླད་དུ་ཞེ་ན་ཞེས་པ་ནས། མ་མཆིས་ཏེ་ཞེས་པའི་བར་གྱིས་བཤད་དོ། ། རྒྱས་པར་བཤད་པ་ནི། བཅོམ་ལྡན་འདས་འདི་ལྟ་སྟེ་ཞེས་སོགས་ཀྱིས་སྟོན་པ་ལ། ནམ་མཁའ་བསྒོམ་པ་ཞེས་པ་ནི། ནམ་མཁའ་ལྟར་མཚན་མ་མེད་པར་བསྒོམ་ཞེས་པའི་དོན་ནོ། །
གང་མཚན་མ་མེད་པར་བསྒོམ་ཞེ་ན། ཆོས་ཐམས་ཅད་དོ། ། དེ་ཉིད་སྟོན་པ་ནི་མ་མཆིས་པར་བསྒོམ་པ་དང༌། ཡོངས་སུ་འཛིན་པ་མ་མཆིས་པའི་བསྒོམ་ཚུལ་གྱིས་བསྟན་ཏོ། ། ཚུལ་དེ་ལྟར་བསྒོམ་པ་ནི། བསྒོམ་པ་རྣམ་པར་བསྒོམ་པའོ། ། ཞེས་པ་འདིའི་དོན་ནོ། ། ཆོས་གང་དང་གང་མཚན་མ་མཆིས་པར་བསྒོམ་པ་དྲི་བ་ནི། བཅོམ་ལྡན་འདས་ཞེས་པ་ནས། སྒོམ་པ་ཡིན་ཞེས་པའི་བར་རོ། །
ལན་ལ་གཟུགས་ནས་རྣམ་མཁྱེན་གྱི་བར་མཚན་མ་མཆིས་པའི་ཚུལ་གྱིས་བསྒོམ་ཞེས་པ་ནི། གསོལ་པ་བཅོམ་ལྡན་འདས་འདི་ལྟ་སྟེ་ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པ་འདི་ནི་གཟུགས་རྣམ་པར་བསྒོམ་པའོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་གསུངས་སོ། ། འདིར་རྟེན་འབྲེལ་གྱི་འགྲེས་ཀྱི་མཇུག་ཐོགས་སུ་བྱེད་པའི་སྐྱེས་བུའི་འགྲེས་ཀྱང་གསུངས་སོ། ། མངོན་པར་ཞེན་པ་བཀག་པའི་ངོ་བོ་ཉིད་ནི། ཞེན་པ་མེད་པས་ཕྱིར་མི་ལྡོག་པར་བརྟག་པར་བྱ་བ་དང༌། དད་པ་ཙམ་གྱིས་གཞན་གྱི་རྗེས་སུ་མི་འཇུག་པ་དང༌། གཞན་གྱིས་མི་འཕྲོགས་པས་ཕྱིར་མི་ལྡོག་པར་བཟུང་བ་དང༌། མོས་པ་བརྟན་པས་ཡུམ་ལ་མི་འབྲལ་བ་དང༌། སྔོན་གྱི་བྱེད་པས་ཡུམ་ལ་རིམ་གྱིས་འཇུག་པའོ། །
དང་པོ་ནི། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་སྩལ་ཏོ་ཞེས་པ་ལ་སོགས་པས་གསུངས་ཏེ། ཕྱིར་མི་ལྡོག་པའི་བྱང་སེམས་བརྟག་པར་བྱའོ་ཞེས་པ་ནི། ཤེར་ཕྱིན་འདིས་ཕྱིར་མི་ལྡོག་པའམ་འོན་ཏེ་མ་ཡིན་ཞེས་བརྟགས་པའོ། ། མངོན་པར་ཆགས་པ་མེད་དམ་ཞེས་པ་ནི། སྦྱིན་པ་ནས་རྣམ་མཁྱེན་གྱི་བར་དུ་མངོན་པར་ཞེན་པ་མི་བསྐྱེད་ཅིང་མི་གནས་ན་ཕྱིར་མི་ལྡོག་པ་ཡིན་ནོ་ཞེས་བརྟག་པར་བྱའོ་ཞེས་བསྟན་ཏོ། ། མདོ་འདི་ལས་ནི། མངོན་པར་ཆགས་པ་མེད་དམ་ཞེས་སྔོན་ལ་སྟོན་ནས། ཕྱིར་མི་ལྡོག་པར་བརྟག་པར་བྱའོ་ཞེས་རྗེས་སུ་སྟོན་པ་ནི། མངོན་པར་ཆགས་པ་ཡོད་ན་ཕྱིར་ལྡོག་ལ།
མངོན་པར་ཆགས་པ་མེད་པའི་ཕྱིར་ཕྱིར་མི་ལྡོག་པར་བྱའོ་ཞེས་པས་སྟོན་ཏེ། རྣམ་མཁྱེན་གྱི་བར་དུ་སྦྱར་རོ། ། གཉིས་པ་ནི་ཕྱིར་མི་ལྡོག་པ་ཞེས་པ་ནས། ཕ་རོལ་གྱི་དད་པས་མི་འགྲོའམ་ཞེས་པའི་བར་གྱིས་བསྟན་ཏོ། ། གསུམ་པ་ནི། ཕྱིར་མི་ལྡོག་པ་ཞེས་པ་ནས། འཕྲོགས་པ་མ་ཡིན་ནམ་ཞེས་པའི་བར་གྱིས་བསྟན་ཏེ། དད་པ་ཙམ་གྱིས་རྗེས་སུ་འགྲོ་བ་དང༌། གཞན་གྱིས་འཕྲོགས་པ་ཡིན་མིན་བརྟགས་ནས། གཞན་གྱི་རྗེས་སུ་འགྲོ་བའམ་འཕྲོགས་པ་ཡིན་ན་ཕྱིར་ལྡོག་ལ།
དེ་ལྟ་མ་ཡིན་ན་ཕྱིར་མི་ལྡོག་གོ་ཞེས་པའི་དོན་ནོ། ། བཞི་པ་ནི། ཕྱིར་མི་ལྡོག་གོ་ཞེས་པ་ནས་བྲལ་བར་མ་གྱུར་ཏམ་ཞེས་ཡོངས་སུ་བརྟག་པར་བྱའོ་ཞེས་པའི་བར་གྱིས་བསྟན་ཏེ། བྲལ་མ་བྲལ་བརྟགས་ནས་སྔར་བཞིན་དུ་བཤད་པར་བྱའོ། ། ལྔ་པ་ནི། ཕྱིར་མི་ལྡོག་སྟེ་ཞེས་པ་ནས། ཚུལ་བཞིན་དུ་ཡིད་ལ་བྱེད་པའི་ཕྱིར་ཞེས་པའི་བར་གྱིས་བསྟན་ཏེ། ད་ལྟ་ཤེར་ཕྱིན་ལ་ཚུལ་བཞིན་དུ་ཡིད་ལ་བྱེད་ན། སྔོན་ཡང་ཤེར་ཕྱིན་ལ་ཚུལ་བཞིན་དུ་ཡིད་ལ་བྱས་པར་རིག་པར་བྱ་སྟེ། ད་ལྟ་ཡང་ཚུལ་དེ་བཞིན་དུ་ཡིད་ལ་བྱེད་པའི་ཕྱིར་ཞེས་པའི་དོན་ནོ། །
གཞན་གྱིས་སྨྲས་པ་ལ་སྙིང་པོར་མི་བྱེད་པ་དང༌། ཉོན་མོངས་པས་མི་འཕྲོགས་པ་དང༌། ཕྱིན་དྲུག་དང་མ་བྲལ་བ་དང༌། ཤེར་ཕྱིན་ལ་མི་སྐྲག་པར་གོང་ནས་གོང་དུ་འཛིན་པ་སོགས་ཀྱི་ཡོན་ཏན་དང་ལྡན་ན། ཕྱིར་མི་ལྡོག་པར་རིག་པར་བྱའོ་ཞེས་པའི་དོན་ནོ། ། དམིགས་པའི་ངོ་བོ་ཉིད་བཤད་པ་ལ་གཉིས་ཏེ། དོན་དངོས་དང༌། འཐད་པ་བསྟན་པའོ། ། དང་པོ་ལ་དྲི་བ་བཀོད་པ་ནི། གསོལ་པ།
བཅོམ་ལྡན་འདས་ཞེས་པ་ནས། ཤེར་ཕྱིན་ཟབ་མོ་འདི་ལ་ཇི་ལྟར་བརྟག་པར་བགྱི་ཞེས་པའི་བར་གྱིས་བསྟན་ཏོ། ། ལན་ལ་མདོར་བསྟན་པ་ནི། བཅོམ་ལྡན་འདས་ཀྱིས་ཞེས་པ་ནས་ཡུམ་ལ་བརྟག་པར་བྱའོ་ཞེས་པའི་བར་གྱིས་བསྟན་ཏོ། ། གཉིས་པ་རྒྱས་བཤད་ནི། གསོལ་བ། བཅོམ་ལྡན་འདས་ཞེས་པ་ནས་བརྩམས་ནས་སྤྲུལ་པ་ལ་གཞོལ་བའི་བསམ་པས་ཤེར་ཕྱིན་ཟབ་མོ་འདི་ལ་རྟོག་པར་འགྱུར་ཞེས་པའི་བར་གྱིས་གསུངས་ཏེ། མངོན་པར་རྟོགས་པའི་དུས་སུ་ལྷག་མཐོང་གི་རྟོགས་པར་བསྟན་ཏོ། ། གཉིས་པ་ལ་བརྟགས་པའི་སྒོ་ནས་སྐྱོན་བརྗོད་པ་ནི། རྟོག་པར་གྱུར་ན་ཞེས་སྔ་མ་བཞིན་དུ་རྗེས་སུ་བརྗོད་དེ།
གཟུགས་ལ་རྟོག་པ་ལགས་སམ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་རྟོག་པ་ལགས་སམ་ཞེས་པའི་བར་གྱིས་རྩོད་པའོ། ། ལན་ལ་གཟུགས་ནས་རྣམ་མཁྱེན་གྱི་བར་གང་ལ་ཡང་མི་རྟོག་པར་ལན་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་བྱང་སེམས་ཆེན་པོ་གཟུགས་ལ་རྟོག་པ་མ་ཡིན་ཞེས་པ་ནས། རྣམ་མཁྱེན་ལ་རྟོག་པ་མ་ཡིན་ཞེས་པའི་བར་གྱིས་གསུངས་ཏེ། ཆོས་གང་ལ་ཡང་མཚན་མར་མི་འཛིན་ཅིང་མི་ལྡོག་གོ་ཞེས་པའི་དོན་ནོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་སོགས་ཏེ། མངོན་པར་རྟོགས་པའི་ཡུལ་ལས་འདས་པའི་ཕྱིར་ཞེས་པའི་དོན་ནོ། །
དེའི་གཏན་ཚིགས་ཀྱང༌། གང་གིས་ཀྱང་མངོན་པར་རྫོགས་པར་མཚང་རྒྱ་བར་མི་ནུས་པ་སྟེ་ཞེས་བཤད་པ་སྟེ། དེ་ནི་གང་གིས་ཀྱང་རྟོགས་པར་མི་ནུས་ཞེས་པའི་དོན་ནོ། ། དེ་ཉིད་རྒྱས་པར་བསྟན་པ་ནི། གཟུགས་ཀྱི་མ་ཡིན་ནོ་ཞེས་པ་ནས། རྣམ་མཁྱེན་གྱི་མ་ཡིན་ནོ་ཞེས་པའི་བར་གྱིས་བསྟན་ཏོ། ། དེའི་ཡང་གཏན་ཚིགས་བསྟན་པ་ནི། དེ་ཅིའི་ཕྱིར་ཞེ་ན་ཞེས་སོགས་ཏེ། གཟུགས་ནས་རྣམ་མཁྱེན་གྱི་བར་དེ་བཞིན་ཉིད་དུ་རོ་གཅིག་པའི་ཕྱིར་ཞེས་པའི་དོན་ནོ། ། དེའི་གཏན་ཚིགས་བསྟན་པ་ནི།
རབ་འབྱོར་དེ་ཅིའི་ཕྱིར་ཞེ་ན། དེ་ནི་འདི་ལྟར་གཟུགས་ཀྱི་དེ་བཞིན་ཉིད་གང་ཡིན་པ་དང་ཞེས་སོགས་ཏེ། གཟུགས་ནས་རྣམ་མཁྱེན་གྱི་བར་གྱི་དེ་བཞིན་ཉིད་ཐ་མི་དད་པའི་ཕྱིར་ཞེས་པའི་དོན་ནོ། །

འགག་པ་མེད་པའི་ལེའུ་སྟེ། སུམ་ཅུ་རྩ་བརྒྱད་པ་རྣམ་པར་བཤད་པའོ།། ༈ སུམ་ཅུ་རྩ་དགུ་པ་བྱང་སེམས་ཀྱི་བསླབ་པ་ལ་རྣམ་པར་བཞག་པའི་ལེའུ་བཤད་པ། འཇིག་རྟེན་དང་མི་མཐུན་པའི་ངོ་བོ་ཉིད་ལ་གསུམ་སྟེ། འཇིག་རྟེན་དང་མི་མཐུན་པའི་རང་བཞིན། ཐུན་མོང་མ་ཡིན་པའི་དོན། ཤེར་ཕྱིན་བསྒོམ་པའི་སྣོད་མ་ཡིན་པ་ངོས་བཟུང་བའོ། ། དང་པོ་ནི། གོང་དུ་ཆོས་ཐམས་ཅད་ཀྱི་དེ་བཞིན་ཉིད་རོ་གཅིག་པའི་དོན་ལྷ་རྣམས་ཀྱིས་རྟོགས་ནས། དེ་ལྟ་བུའི་ཟབ་མོ་བཤད་པ་ལ་ཡི་རང་སྟེ། བཅོམ་ལྡན་འདས་ལ་མཆོད་པ་མཛད་པ་ནི།
དེ་ནས་འདོད་པ་ན་ཞེས་པ་ནས། ཕྱོགས་གཅིག་ཏུ་འཁོད་དོ་ཞེས་པའི་བར་རོ། ། ཟབ་པའི་དོན་དངོས་ནི། གོང་དུ་བཅོམ་ལྡན་འདས་ཀྱིས་གཟུགས་ནས་རྣམ་མཁྱེན་གྱི་བར་དེ་ཉིད་ནི། འདོད་པ་ན་སྤྱོད་པ་དང༌། གཟུགས་ན་སྤྱོད་པའི་ལྷའི་བུ་དེ་དག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་གསུངས་སོ། ། དེ་ཉིད་རྟོགས་པར་དཀའ་བར་བསྟན་པ་ནི། ཞེས་སྟོན་པ་ནི་འདི་ལྟ་སྟེ་ཞེས་པ་ནས། ཡིད་ཆེས་པར་དཀའ་འོ་ཞེས་པའི་བར་གྱིས་གསུངས་སོ། །
འཁོར་རྣམས་ཡིད་ཆེས་སུ་གཞུག་པའི་དོན་དུ། ལྷ་རྣམས་ཀྱིས་བརྗོད་པ་དེ་ཉིད་ལ་རྗེས་སུ་ཡི་རང་བར་མཛད་ནས། དེ་དང་རྗེས་སུ་མཐུན་པར་བཀའ་སྩལ་པ་ནི། དེ་ནས་བཅོམ་ལྡན་འདས་ཀྱིས་འདོད་པ་ན་སྤྱོད་པ་དང༌། གཟུགས་ཡོད་པ་ན་སྤྱོད་པའི་ལྷའི་བུ་དེ་དག་ལ་འདི་སྐད་ཅེས་བཀའ་སྩལ་ཏོ། ། ལྷའི་བུ་དག་དེ་དེ་བཞིན་ནོ་ཞེས་པ་ནས། གཟུགས་ནས་རྣམ་མཁྱེན་གྱི་བར་གྱི་དེ་བཞིན་ཉིད་རོ་གཅིག་པར་བསྟན་པའི་འགྲེས་གསུངས་སོ། ། དེ་ཡང་ཆོས་ཐམས་ཅད་ཀྱི་དེ་བཞིན་ཉིད་རོ་གཅིག་པའི་དོན་དེ། གཞན་གྱིས་རྟོགས་པར་དཀའ་བ་ལ་དགོངས་ནས། རེ་ཞིག་ཆོས་ཀྱི་འཁོར་ལོ་མ་བསྐོར་བར་བཞུགས་ཞེས་སྟོན་པ་ནི།
ལྷའི་བུ་དག་དོན་གྱི་དབང་དེ་གཟིགས་ཞེས་པ་ནས། ཚད་ནི་ཆོས་རྣམས་ཀྱི་ཆོས་ཉིད་དོ་ཞེས་པའི་བར་གྱིས་བསྟན་ཏེ། སྔོན་གྱི་སངས་རྒྱས་རྣམས་རེ་ཞིག་ཆོས་མི་གསུངས་པར་བཞུགས་པ་སྟེ། དེའི་འཐད་པ་ནི། དེ་ཅིའི་ཕྱིར་ཞེ་ན་ཞེས་གསུངས་ཏེ། རྟོགས་པར་དཀའ་བ་དང༌། སྔར་ཡང་ཐུགས་སུ་མ་ཆུད། ད་ལྟ་ཡང་མི་ཆུད་པ་དང༌། ཕྱིས་ཀྱང་ཆུད་པར་མི་འགྱུར་བའི་ཕྱིར་ཞེས་པའི་དོན་ནོ། ། ཟབ་པ་དེ་ཉིད་བཤད་པ་ལ་མདོར་བསྟན་པ་ནི།
གང་ལ་གཉིས་སུ་ཀུན་ནས་རྒྱུ་བ་མེད་པ་དེ་ནི་ཆོས་རྣམས་ཀྱི་ཆོས་ཉིད་དོ་ཞེས་པ་སྟེ། རྣམ་པར་རྟོག་པའི་རྒྱུ་བ་མེད་པར་བསྟན་ཏོ། ། དེ་ཉིད་ཟབ་པའི་དཔེ་དང་གཏན་ཚིགས་བསྟན་པ་ནི། ལྷའི་བུ་དག་ནམ་མཁའ་ཟབ་པའི་ཕྱིར་ཆོས་འདི་ཟབ་བོ་ཞེས་པ་ནས། ཆོས་ཀྱི་དབྱིངས་ཀྱི་རྣམ་གྲངས་ཟབ་པ་དང༌། བྱེད་པའི་སྐྱེས་བུ་སྦྱར་བའི་ཟབ་པ་དང༌། གཟུགས་ནས་རྣམ་མཁྱེན་གྱི་བར་ཟབ་པའི་ཕྱིར་ཆོས་འདི་ཟབ་བོ་ཞེས་པས་བསྟན་ཏོ། ། སྔར་ལྷ་རྣམས་ཀྱིས་བཟུང་བའི་ཕྱིར་མ་ཡིན། མི་བཟུང་བའི་ཕྱིར་མ་ཡིན་ཞེས་བཤད་པ་དེ་ཉིད་ལ་འཁོར་རྣམས་ཡིད་ཆེས་སུ་གཞུག་པའི་དོན་དུ། བཅོམ་ལྡན་འདས་ཀྱིས་དེ་ལ་རྗེས་སུ་ཡི་རང་བར་མཛད་ནས།
དེ་ཉིད་བཟླས་ཏེ་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ། ལྷའི་བུ་དག་དེ་དེ་བཞིན་ནོ། ། དེ་དེ་བཞིན་ཏེ་ཞེས་པ་ནས། རྣམ་མཁྱེན་བཟུང་བའི་ཕྱིར་བསྟན་པ་མ་ཡིན། མི་བཟུང་བའི་ཕྱིར་བསྟན་པ་མ་ཡིན་ཞེས་པའི་བར་དུ་གསུངས་སོ། ། གསུམ་པ་ཤེར་ཕྱིན་བསྒོམ་པའི་སྣོད་མ་ཡིན་པ་ངོས་བཟུང་བ་ལ། ལྷའི་བུ། གང་ཡང་གཟུགས་བཟུང་བའི་ཕྱིར་རམ། མི་བཟུང་བའི་ཕྱིར་སྤྱོད་པ་ཞེས་པ་ནས།
རྣམ་པ་ཐམས་ཅད་མཁྱེན་པ་ཉིད་བཟུང་བའི་ཕྱིར་རམ་མི་བཟུང་བའི་ཕྱིར་སྤྱོད་པ་ཞེས་པའི་བར་གྱིས་ནི་གཏན་ཚིགས་བསྟན་ཏོ། ། དེ་དག་གིས་ནི་ཞེས་པ་ནི་ཆོས་ཅན། སྦྱིན་པའི་ཕ་རོལ་ཏུ་ཕྱིན་པ་བསྒོམ་པར་མི་ནུས་སོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་བསྒོམ་པར་མི་ནུས་ཞེས་པའི་བར་གྱིས་ནི་བསྒྲུབ་བྱའི་ཆོས་བསྟན་ཏོ། ། ཐོགས་པ་མེད་པའི་ངོ་བོ་ཉིད་ལའང་གཉིས་ཏེ། རྣམ་བྱང་གི་ཆོས་ཐམས་ཅད་དང་རྗེས་སུ་མཐུན་པར་བསྟན་པ་དང༌། ཅི་སྙེད་པ་ལ་ཡེ་ཤེས་ཐོགས་མེད་དུ་འཇུག་པའོ། ། དང་པོ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཆོས་འདི་ནི་ཆོས་ཐམས་ཅད་དང་རྗེས་སུ་མཐུན་པ་སྟེ་ཞེས་སོགས་ཀྱིས་གསུངས་ཏེ།
གོང་དུ་བཟུང་བ་དང་མི་བཟུང་བའི་ཕྱིར་སྤྱོད་པས་ཤེར་ཕྱིན་བསྒོམ་པར་མི་ནུས་ཞེས་དངོས་སུ་བསྟན་པ་ན། ཚུལ་ཇི་ལྟ་བུས་ཤེར་ཕྱིན་བསྒོམ་པ་ལ་འཇུག་སྙམ་པའི་དོགས་པ་བསལ་བའི་ཕྱིར་དུ། བཟུང་བ་དང་མི་བཟུང་བའི་མཐའ་གཉིས་དང་བྲལ་བར་རྟོགས་ནས་ཤེར་ཕྱིན་ལ་སྤྱོད་པ་ནི་རྣམ་པར་བྱང་བའི་ཆོས་ཐམས་ཅད་འགྲུབ་པའི་རྒྱུ་ཡིན་པའི་ཕྱིར། དེའི་སྒོ་ནས་འཇུག་ན་ཤེར་ཕྱིན་སྒོམ་པར་འགྱུར་ཞེས་པའི་དོན་ཏེ། ཕར་ཕྱིན་ནས་རྣམ་མཁྱེན་གྱི་བར་དུ་གསུངས་སོ། ། གཉིས་པ་ཇི་སྙེད་པ་ལ་འཇུག་པའི་ཡེ་ཤེས་ནི། ཆོས་གང་ལ་ཡང་ཐོགས་པ་མ་མཆིས་ཏེ་ཞེས་པའོ། ། ཆོས་གང་ལ་ཐོགས་པ་མ་མཆིས་ཤེ་ན། གཟུགས་ལ་ཐོགས་པ་མ་མཆིས་པ་ནས། རྣམ་མཁྱེན་ལ་ཐོགས་པ་མ་མཆིས་པའི་བར་དང༌།
ཆོས་འདི་ནི་ནམ་མཁའ་དང་ཞེས་པ་ནས། ཐོགས་པ་མ་མཆིས་པའི་མཚན་ཉིད་དོ་ཞེས་པའི་བར་གྱིས་གསུངས་སོ། ། ཆོས་ཐམས་ཅད་རྟོགས་པས་ཐོགས་པ་མ་མཆིས་པར་བརྗོད་ན། ཆོས་ཐམས་ཅད་ཇི་ལྟར་རྟོགས་ཤེ་ན། གཟུགས་ནས་རྣམ་མཁྱེན་གྱི་བར་སྐྱེ་བ་མི་དམིགས་པར་རྟོགས་ཞེས་སྟོན་པ་ནི། ཆོས་འདི་ནི་གཟུགས་ཀྱི་སྐྱེ་བ་མི་དམིགས་པ་དང་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་སྐྱེ་བ་མི་དམིགས་པའི་སླད་དུ། སྐྱེ་བ་མ་མཆིས་སོ་ཞེས་པའི་བར་གྱིས་གསུངས་སོ། ། གཞི་མེད་པའི་ངོ་བོ་ཉིད་སྟོན་པ་ནི། གཟུགས་ནས་རྣམ་མཁྱེན་གྱི་བར་སྟོང་པ་ཉིད་རོ་གཅིག་པས་གང་ལ་ཡང་མི་བརྟེན་པའི་ཕྱིར།
རྟེན་མི་དམིགས་པའི་དོན་གྱིས་གསུངས་ཏེ། ཆོས་འདི་ནི་གཟུགས་ཀྱི་རྟེན་མི་དམིགས་པ་དང་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་རྟེན་མི་དམིགས་པའི་སླད་དུ་བརྟེན་པ་མི་དམིགས་པའོ་ཞེས་པའི་བར་གྱིས་གསུངས་སོ། ། དོན་ནི། གཟུགས་ནས་རྣམ་མཁྱེན་གྱི་བར་ལ་རྟེན་མི་དམིགས་པས། ཤེར་ཕྱིན་གྱིས་དེ་དག་བརྟེན་པ་མི་དམིགས་པར་རྟོགས་ཞེས་པའི་དོན་ནོ། ། འགྲོ་བ་མེད་པའི་ངོ་བོ་ཉིད་ལ་བཞི་སྟེ། རབ་འབྱོར་དེ་བཞིན་གཤེགས་པ་ལས་སྐྱེས་པར་བསྟན་པ་དང་ཆོས་ཐམས་ཅད་ཀྱི་ཆོས་དབྱིངས་ཐ་མི་དད་པར་བསྟན་པ་དང༌། ཆོས་སྟོན་པའི་ཆེ་བ་བརྗོད་པ་དང༌། དོན་བསྡུས་པའི་ཚུལ་གྱིས་མཇུག་བསྡུ་བའོ། །
དང་པོ་ལ་གཉིས་ཏེ། དྲི་བས་མདོར་བསྟན་པ་དང༌། ལན་གྱིས་རྒྱས་པར་བཤད་པའོ། ། དང་པོ་ནི། གོང་དུ་ཆོས་ཐམས་ཅད་སྐྱེ་བ་མེད་པ་དང༌། རྟེན་མེད་པར་བཤད་པ་ལ། ལྷའི་བུ་རྣམས་ཡི་རང་བའི་བློ་སྐྱེས་ནས་གནས་བརྟན་རབ་འབྱོར་ལ་བསྟོད་པ་མཛད་པས་གསུངས་ཏེ། དེ་ནས་འདོད་པ་ན་སྤྱོད་པ་དང་ཞེས་པ་ནས། བཅོམ་ལྡན་འདས་ཀྱི་རྗེས་སུ་སྐྱེས་པའོ་ཞེས་པའི་བར་རོ། ། གཏན་ཚིགས་ནི།
དེ་ཅིའི་སླད་དུ་ཞེ་ན་ཞེས་པ་ནས། སྨོན་པ་མ་མཆིས་པ་ཉིད་ལས་བརྩམས་ཤིང་སྟོན་ནོ་ཞེས་པའི་བར་གྱིས་གསུངས་སོ། ། བཅོམ་ལྡན་འདས་ཀྱི་རྗེས་སུ་སྐྱེས་པའི་དོན་ཡང་གཉིས་ཏེ། བཅོམ་ལྡན་འདས་དང་ཆོས་ཟབ་མོ་སྟོན་པར་མཚུངས་པ་དང༌། དེ་བཞིན་ཉིད་དུ་མཚུངས་པ་ལ་རྗེས་སུ་སྐྱེས་པར་བརྗོད་པའོ། ། གཏན་ཚིགས་འདི་ནི་དང་པོའི་དབང་དུ་བྱས་ཏེ། བཅོམ་ལྡན་འདས་ཀྱིས་ཆོས་ཐམས་ཅད་རྣམ་པར་ཐར་པའི་སྒོ་གསུམ་ལས་བརྩམས་ཏེ་སྟོན་པ་ལྟར། རབ་འབྱོར་གྱིས་ཀྱང་དེ་ལས་བརྩམས་ནས་ཆོས་སྟོན་པའི་ཕྱིར་ཞེས་པའི་དོན་ནོ། ། གཉིས་པ་དྲིས་ལན་གྱིས་རྒྱས་པར་བཤད་པ་ལ། དང་པོ་རབ་འབྱོར་གྱིས་དྲི་བ་གླེང་བསླང་བ་ནི།
དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། དེ་བཞིན་གཤེགས་པའི་རྗེས་སུ་སྐྱེས་པ་ཡིན་ཞེ་ན་ཞེས་པའི་བར་རོ། ། ལན་ལ་མ་འོངས་པ་དང་མ་སོང་བར་མཚུངས་པའི་སྒོ་ནས་རྗེས་སུ་སྐྱེས་པར་བསྟན་པ་དང༌། རྟག་ཏུ་གནས་པར་མཚུངས་པས་རྗེས་སུ་སྐྱེས་པར་བསྟན་པ་དང༌། འགྱུར་བ་མེད་ཅིང་རྟོག་པ་མེད་པའི་སྒོ་ནས་རྗེས་སུ་སྐྱེས་པར་བསྟན་པ་དང༌། གཉིས་སུ་བྱར་མེད་པ་བསྟན་པའི་སྒོ་ནས་རྗེས་སུ་སྐྱེས་པར་བསྟན་པ་དང༌། དོན་དམ་པར་སྐྱེ་བ་མེད་པར་མཚུངས་པའི་སྒོ་ནས་རྗེས་སུ་སྐྱེས་པར་བསྟན་པ་དང༌། དེ་བཞིན་གཤེགས་པ་དང་དུས་གསུམ་མཉམ་པ་ཉིད་དུ་བསྟན་པའོ། ། དང་པོ་ལ་དངོས་ཀྱི་དོན་ནི། དེ་བཞིན་གཤེགས་པའི་དེ་བཞིན་ཉིད་མ་འོངས་པ་དང་མ་སོང་བ་དེ་བཞིན་དུ་རབ་འབྱོར་གྱི་དེ་བཞིན་ཉིད་ཀྱང༌།
དེ་དང་རྗེས་སུ་མཐུན་པས་དེ་བཞིན་གཤེགས་པའི་རྗེས་སུ་སྐྱེས་སོ་ཞེས་སྟོན་པ་ནི། གནས་བརྟན་རབ་འབྱོར་དེ་ནི་ཞེས་པ་ནས། རྗེས་སུ་སྐྱེས་སོ་ཞེས་པའི་བར་གྱིས་བསྟན་ཏོ། ། ཞར་ལ་དེ་བཞིན་གཤེགས་པའི་དེ་བཞིན་ཉིད་དང༌། ཆོས་ཐམས་ཅད་ཀྱི་དེ་བཞིན་ཉིད་ཐ་མི་དད་པར་བསྟན་པ་ནི། དེ་བཞིན་གཤེགས་པའི་དེ་བཞིན་ཉིད་ཅེས་པ་ནས། དེ་བཞིན་ཉིད་ཀྱང་དེ་ལྟ་སྟེ་ཞེས་པའི་བར་གྱིས་བསྟན་ཏོ། ། དེ་བཞིན་ཉིད་དངོས་པོར་ཡོད་པ་དགག་པ་ནི། དེ་བཞིན་གཤེགས་པའི་དེ་བཞིན་ཉིད་དེ་ཡང་དེ་བཞིན་ཉིད་མིན་ནོ་ཞེས་གསུངས་ཏེ། དེ་བཞིན་ཉིད་དེ་དངོས་པོར་ཡོད་པ་མ་ཡིན་ནོ་ཞེས་པའི་དོན་ནོ། །
གཏན་ཚིགས་བསྒྲུབ་བྱ་ལ་སྦྱོར་བ་ནི། དེ་ལྟར་ན་ཞེས་སོགས་སོ། ། དུས་རྟག་ཏུ་གནས་པར་མཚུངས་པའི་སྒོ་ནས་རྗེས་སུ་སྐྱེས་པར་བསྟན་པ་ནི། དེ་བཞིན་གཤེགས་པ་ཞེས་པ་ནས། རྗེས་སུ་སྐྱེས་སོ་ཞེས་པའི་བར་རོ། ། གསུམ་པ་ནི། ཇི་ལྟར་དེ་བཞིན་གཤེགས་པའི་ཞེས་སོགས་ཏེ། དེ་བཞིན་གཤེགས་པའི་དེ་བཞིན་ཉིད་ལ་འགྱུར་བ་མེད་ཅིང་རྟོག་པ་མེད་པ་དེ་བཞིན་དུ་གནས་བརྟན་རབ་འབྱོར་གྱི་དེ་བཞིན་ཉིད་ཀྱང་དེ་བཞིན་ནོ་ཞེས་པའོ། ། གཉིས་སུ་བྱར་མེད་པའི་སྒོ་ནས་རྗེས་སུ་སྐྱེས་པར་བསྟན་པ་ལ་དེ་བཞིན་གཤེགས་པའི་དེ་བཞིན་ཉིད་དང༌། ཆོས་ཐམས་ཅད་ཀྱི་དེ་བཞིན་ཉིད་ཐོགས་པ་མེད་པར་མཚུངས་པའི་སྒོ་ནས་གཉིས་སུ་མེད་པར་བསྟན་པ་དང་མ་བྱས་པ་དང༌།
དེ་བཞིན་ཉིད་དུ་མ་གྱུར་པ་མེད་པའི་སྒོ་ནས་གཉིས་སུ་བྱར་མེད་པར་སྟོན་པ་སྟེ། ཇི་ལྟར་དེ་བཞིན་གཤེགས་པ་ཞེས་པ་ནས། གཉིས་སུ་བྱར་མེད་པ་སྟེ་ཞེས་པའི་བར་རོ། ། གཏན་ཚིགས་བསྒྲུབ་བྱ་ལ་སྦྱོར་བ་ནི། དེ་ལྟར་ན་ཞེས་པ་ནས། རྗེས་སུ་སྐྱེས་སོ་ཞེས་པའི་བར་རོ། ། འགྱུར་བ་མེད་པར་མཚུངས་པ་དང༌། གཉིས་སུ་བྱར་མེད་པར་བསྟན་པའི་སྒོ་ནས་དེ་བཞིན་གཤེགས་པའི་རྗེས་སུ་སྐྱེས་པ་རྒྱས་པར་བཤད་པ་ཟིན་པའི་དོན་བསྡུ་བ་ནི། དེ་བཞིན་གཤེགས་པའི་དེ་བཞིན་ཉིད་གང་ཡིན་པ་དེ་ཐམས་ཅད་དུ་འགྱུར་བ་མེད་ཅིང་ཞེས་པ་ནས། རྗེས་སུ་སྐྱེས་སོ་ཞེས་པའི་བར་གྱིས་བསྟན་ཏོ། །
འདིའི་བཤད་པ་སྔ་ཕྱི་གཉིས་ལ་དོན་དང་རྒྱས་བསྡུས་ཀྱི་ཁྱད་པར་ཆེར་མི་འདུག་པས་འགྱུར་གཞན་དང་བསྲེས་ནས་རྣམ་གྲངས་སུ་སྨོས་པར་མངོན་ནོ། ། དོན་དམ་པར་སྐྱེ་བ་མེད་པར་མཚུངས་པའི་སྒོ་ནས་རྗེས་སུ་སྐྱེས་པར་བསྟན་ལ། དང་པོར། དེ་བཞིན་གཤེགས་པའི་དེ་བཞིན་ཉིད་དང༌། ཆོས་ཐམས་ཅད་ཀྱི་དེ་བཞིན་ཉིད་སོ་སོར་ཡོད་པ་མ་ཡིན་པ་ནི་ཇི་ལྟར་ཞེས་པ་ནས་ཀུན་ནས་ཡོད་པ་མ་ཡིན་ནོ་ཞེས་པའི་བར་རོ། ། སྔར་ལྟར་ཕྱིས་ཀྱང་དེ་བཞིན་དུ་གནས་པར་བསྟན་པ་ནི། དེ་ནམ་ཡང་ཞེས་པ་ནས་དེ་བཞིན་ཉིད་དོ་ཞེས་པའི་བར་རོ། ། ཐ་སྙད་དུ་རྗེས་སུ་སྐྱེས་པར་བརྗོད་ཀྱང༌། དོན་དམ་པར་གདོད་མ་ནས་ཐ་མི་དད་པར་བསྟན་པ་ནི། དེ་བཞིན་དུ་ཞེས་པ་ནས་རྗེས་སུ་སྐྱེས་པ་མེད་པ་སྟེ་ཞེས་པའི་བར་གྱིས་བསྟན་ཏོ། །
རྟགས་བསྒྲུབ་བྱ་ལ་སྦྱོར་བ་ནི། དེ་ལྟར་ཞེས་པ་ནས་རྗེས་སུ་སྐྱེས་སོ་ཞེས་བྱ་སྟེ་ཞེས་པའི་བར་རོ། ། ལན་གཉིས་སྨོས་པ་ནི། ནན་ཏན་གྱི་ཚིག་གོ ། ཆོས་ཐམས་ཅད་ཀྱི་དེ་བཞིན་ཉིད་ཐ་མི་དད་པར་བསྟན་པ་ལ། མདོར་བསྟན་པ་ནི། འདས་པའི་དེ་བཞིན་ཉིད་ཀྱི་མཉམ་པ་ཉིད་ཀྱིས་དེ་བཞིན་གཤེགས་པའི་དེ་བཞིན་ཉིད་མཉམ་པ་ཉིད་དོ་ཞེས་པ་ནས། གཉིས་སུ་བྱར་མེད་དོ་ཞེས་པའི་བར་གྱིས་བསྟན་ཏོ། ། གཉིས་པ་རྒྱས་པར་བཤད་པ་ནི། དེ་བཞིན་གཤེགས་པའི་དེ་བཞིན་ཉིད་དང་རབ་འབྱོར་དང་ཆོས་ཐམས་ཅད་ཀྱི་དེ་བཞིན་ཉིད་དང་དབྱེར་མེད་པའི་དོན།
གཟུགས་ནས་རྣམ་མཁྱེན་གྱི་བར་གྱི་ཆོས་ཅན་རེ་རེ་ལ་སྦྱར་ནས་གསུངས་སོ། ། ཞར་ལ་དེ་བཞིན་གཤེགས་པའི་ངེས་ཚིག་བསྟན་པ་ནི། འདི་ནི་རབ་འབྱོར་ཞེས་པ་ནས། མིང་འཐོབ་པར་འགྱུར་བའོ་ཞེས་པའི་བར་རོ། ། གསུམ་པ་ཆོས་སྟོན་པའི་ཆེ་བ་སྟོན་པ་ནི། དེ་བཞིན་ཉིད་ཀྱི་ལེའུ་འདི་བཤད་པའི་ཚེ་ཞེས་པ་ནས། དབུས་དམའ་ན་ནི་མཐའ་མཐོ་བར་འགྱུར་རོ་ཞེས་པའི་བར་གྱིས་བསྟན་ཏོ། ། བཞི་པ་མཇུག་བསྡུ་བ་ནི། དེ་ནས་འདོད་པ་ན་སྤྱོད་པ་དང་ཞེས་པ་ནས་དེ་བཞིན་གཤེགས་པའི་རྗེས་སུ་སྐྱེས་པ་ངོ་མཚར་རོ་ཞེས་ཚིག་ཏུ་བརྗོད་དོ་ཞེས་པའི་བར་གྱིས་བསྟན་ཏོ། ། སྐྱེ་བ་མེད་པའི་ངོ་བོ་ཉིད་ལ་གཉིས་ཏེ།
སྐྱེ་བ་མེད་པ་དངོས་དང༌། དེའི་འཐད་པའོ། ། དང་པོ་ནི། གོང་དུ་རབ་འབྱོར་དེ་བཞིན་གཤེགས་པའི་རྗེས་སུ་ཞེས་བཤད་པ་ལ་འཁོར་འགའ་ཞིག་བསྐྱེད་བྱ་སྐྱེད་བྱེད་ཀྱི་དངོས་པོ་ཡོད་པར་འདོད་པ་བསལ་བའི་དོན་དུ་རྗེས་སུ་མ་སྐྱེས་པའི་དོན། གཟུགས་སོགས་ཆོས་ཅན་རེ་རེ་ལ་སྦྱར་ནས་གསུངས་པ་སྟེ། དེ་ནས་གནས་བརྟན་རབ་འབྱོར་གྱིས་ལྷའི་བུ་དེ་དག་གི་གཏམ་དེ་ཉིད་ཀྱི་རྒྱུད་ནས་བཟུང་སྟེ། ལྷའི་བུ་དེ་དག་ལ་འདི་སྐད་ཅེས་སྨྲས་སོ་ཞེས་པ་ནས། འདུས་མ་བྱས་ཀྱི་དེ་བཞིན་ཉིད་ལས་གཞན་གྱི་རྗེས་སུ་མ་སྐྱེས་སོ་ཞེས་པའི་བར་གྱིས་བསྟན་ཏོ། ། གཉིས་པ་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས།
ཐམས་ཅད་མེད་ཅིང་མི་དམིགས་སོ་ཞེས་པའི་བར་གྱིས་བསྟན་ཏོ། ། དེ་བཞིན་ཉིད་མི་དམིགས་པའི་ངོ་བོ་ཉིད་ལ་གཉིས་ཏེ། དངོས་ཀྱི་དོན་དང༌། ཆོས་བསྟན་པའི་འབྲས་བུའོ། ། དང་པོ་ལ་གཉིས་ཏེ། ཤཱ་རིའི་བུས་བསྟན་པ་དང༌། དེ་བཞིན་གཤེགས་པས་དེ་དང་མཐུན་པར་བཀའ་སྩལ་པའོ། ། དང་པོ་ནི། དེ་ནས་ཚེ་དང་ལྡན་པ་ཤཱ་རིའི་བུས་བཅོམ་ལྡན་འདས་འདི་སྐད་ཅེས་གསོལ་ཏོ་ཞེས་སོགས་ཀྱིས་གསུངས་སོ། ། དེ་ལའང་གཉིས་ཏེ།
དེ་བཞིན་ཉིད་ཟབ་པར་བསྟན་པ་དང༌། དངོས་པོར་གྲུབ་པ་དགག་པའོ། ། དང་པོ་ནི། བཅོམ་ལྡན་འདས་དེ་བཞིན་ཉིད་དང་ཞེས་པ་ནས་ཟབ་པ་སྟེ་ཞེས་པའི་བར་གྱིས་བསྟན་ཏེ། དེ་བཞིན་ཉིད་ཅེས་པ་ནི། སྔར་ཇི་ལྟ་བ་དེ་བཞིན་དུ་ཕྱིས་ཀྱང་གནས་པའོ། ། མ་ནོར་བ་ཞེས་པ་ནི་ཕྱིན་ཅི་ལོག་དང་བྲལ་བའོ། ། གཞན་མ་ཡིན་པ་ནི་སྔར་ལས་གཞན་དུ་མི་འགྱུར་བའོ། ། ཆོས་ཉིད་ནི་ཆོས་ཀྱི་གནས་ཚུལ་ཡིན་པས་སོ། ། ཆོས་ཀྱི་དབྱིངས་ནི་འདི་ལ་དམིགས་པས་འཕགས་པའི་རྟོགས་པ་སྐྱེ་བའི་ཕྱིར་རོ། །
ཆོས་ཀྱི་གནས་ནི་ཡོན་ཏན་གྱི་རྟེན་བྱེད་པས་སོ། ། ཆོས་སྐྱོན་མེད་པ་ནི་འདི་ལ་དམིགས་པས་སྐྱོན་གཅོད་པའི་ཕྱིར་རོ། ། ཡང་དག་པའི་མཐའ་ནི་འདི་ལས་གཞན་དུ་ཡང་དག་པ་བཙལ་དུ་མེད་པའི་ཕྱིར་རོ། ། གཉིས་པ་ནི་ཆོས་ཅན་གཟུགས་མི་དམིགས་ན། ། དེའི་དེ་བཞིན་ཉིད་དམིགས་པར་ག་ལ་འགྱུར་ཞེས་པ་སྟེ། རྣམ་མཁྱེན་གྱི་བར་དུ་དེ་བཞིན་དུ་སྦྱར་རོ། ། གཉིས་པ་བཅོམ་ལྡན་འདས་ཀྱིས་དེ་དང་རྗེས་སུ་མཐུན་པར་བཀའ་སྩལ་བ་ནི། བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་ཞེས་སོགས་ཏེ། འདི་ལའང་དེ་བཞིན་ཉིད་ཟབ་པར་བསྟན་པ་དང༌།
དངོས་པོར་གྲུབ་པ་དགག་པའོ། ། དང་པོ་ནི། དེ་དེ་བཞིན་ནོ་ཞེས་པ་ནས། ཟབ་པ་སྟེ་ཞེས་པའི་བར་རོ། ། གཉིས་པ་ནི། འདི་ལ་གཟུགས་མི་དམིགས་ཞེས་སོགས་ཀྱིས་གསུངས་ཏེ། ཆོས་ཅན་གཟུགས་མི་དམིགས་ན། དེའི་དེ་བཞིན་ཉིད་དམིགས་པར་ག་ལ་འགྱུར་ཞེས་བཤད་པར་བྱ་སྟེ། རྣམ་མཁྱེན་གྱི་བར་དུ་སྦྱར་རོ། ། གཉིས་པ་ཆོས་བསྟན་པའི་འབྲས་བུ་ལའང་གཉིས་ཏེ།
འབྲས་བུའི་དབྱེ་བ་དང༌། ཞར་ལ་ཡོངས་སུ་ཉམས་པའི་ཆོས་ཅན་བཤད་པའོ། ། དང་པོ་ནི། ཤ་ར་དྭ་ཏིའི་བུ་དེ་བཞིན་ཉིད་དང༌། མ་ནོར་བའི་དེ་བཞིན་ཉིད་དང༌། གཞན་མ་ཡིན་པ་དེ་བཞིན་ཉིད་ཀྱི་ལེའུ་འདི་བཤད་པའི་ཚེ་ཞེས་པ་ནས། བྱང་ཆུབ་སེམས་དཔའ་ཡོངས་སུ་ཉམས་པའི་ཆོས་ཅན་དྲུག་ཅུ། ཉེ་བར་ལེན་པ་མེད་པར་ཟག་པ་རྣམས་ལས་སེམས་རྣམ་པར་གྲོལ་ཏེ་ཞེས་པའི་བར་གྱིས་གསུངས་སོ། ། གཉིས་པ་ལ་ཐབས་ཤེས་དང་བྲལ་བས་ཐེག་དམན་དུ་ལྟུང་བར་བསྟན་པ་དང༌། མ་བྲལ་ན་མི་ལྟུང་བའི་རྣམ་དབྱེ་བཞིར་བཤད་པ་དང༌།
ལྟུང་བའི་དཔེ་བསྟན་པ་དང༌། དཔེ་དེས་མཚོན་པའི་དོན་གཏན་ལ་དབབ་པའོ། ། དང་པོ་ནི། ཤཱ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་འདི་དག་གིས་ནི། སངས་རྒྱས་ལྔ་བརྒྱ་བསྙེན་བཀུར་ཏེ། ཐམས་ཅད་དུའང་སྦྱིན་པ་བྱིན་ཞེས་པ་ནས་ཡང་དག་པའི་མཐའ་མངོན་དུ་བགྱིས་ཤིང་ཉན་ཐོས་དང་རང་སངས་རྒྱས་སུ་འགྱུར་ལ་ཞེས་པའི་བར་གྱིས་ནི་ཐབས་ཤེས་གཉིས་དང་བྲལ་བས་ཉན་རང་དུ་ལྟུང་བར་བསྟན་ཏོ། ། འདིར་ཡང་དག་པའི་མཐའ་སྨོས་པ་ནི་དམན་པའི་མྱང་འདས་སོ། ། ཐབས་དང་ཤེས་རབ་དང་མ་བྲལ་བས་མི་ལྟུང་བ་ནི། བཅོམ་ལྡན་འདས་བྱང་ཆུབ་སེམས་དཔའ་ཞེས་པ་ནས། འཚང་རྒྱ་བར་འགྱུར་རོ་ཞེས་པའི་བར་གྱིས་བསྟན་ཏོ། །
ཐབས་ཤེས་དང་བྲལ་ན་ཉན་རང་དུ་ལྟུང་བ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། རང་སངས་རྒྱས་དག་ཏུ་འགྱུར་རོ་ཞེས་པའི་བར་རོ། ། མ་བྲལ་ན་མི་ལྟུང་བ་ནི། ཤཱ་རིའི་བུ་ཞེས་པ་ནས་འཚང་རྒྱའོ་ཞེས་པའི་བར་རོ། ། ལྟུང་བ་དང་མི་ལྟུང་བའི་རབ་དབྱེ་བཞིར་ཕྱེ་བ་བསྟན་ཟིན་ཏོ། ། ལྟུང་བའི་དཔེ་བསྟན་པ་ནི། ཤཱ་རིའི་བུ་འདི་ལྟ་སྟེ་བྱ་ཞིག་ཅེས་པ་ནས། འདབ་མ་མཆིས་པ་དེ་ནི་དེ་ལྟར་འགྱུར་དུ་གདོན་མི་འཚལ་ལོ་ཞེས་པའི་བར་གྱིས་བསྟན་ཏོ། ། དཔེ་དེས་མཚོན་པའི་དོན་གཏན་ལ་དབབ་པ་ནི།
བཅོམ་ལྡན་འདས་ཀྱིས་བཀའ་སྩལ་པ། ཤ་ར་དྭ་ཏིའི་བུ་དེ་བཞིན་དུ་ཞེས་པ་ནས། བྱང་ཆུབ་ཏུ་ཡོངས་སུ་བསྔོ་བ་ནི་དེ་ལྟར་འགྱུར་དུ་གདོན་མི་ཟའོ་ཞེས་པའི་བར་གྱིས་བསྟན་ཏེ། ཐབས་ཤེས་དང་བྲལ་ན་སྦྱིན་སོགས་དྲུག་ལ་སྤྱོད་པ་དང༌། ཟག་མེད་ཀྱི་ཕུང་པོ་ལ་སློབ་པ་དང༌། རྣམ་ཐར་སྒོ་གསུམ་ལ་སློབ་ཀྱང་ཉན་རང་དུ་ལྟུང་ཞེས་པའི་དོན་བཤད་དེ། མཚན་ཉིད་བསྟན་ཟིན་ཏོ། ། ཐར་པ་ཆ་མཐུན་སྟོན་པ་ལ། ངོ་བོའི་སྒོ་ནས་མདོར་བསྟན་པ་དང༌། རྣམ་པའི་སྒོ་ནས་རྒྱས་པར་བཤད་པ་དང༌།
རྣམ་པའི་རབ་ཏུ་དབྱེ་བ་བསྟན་པའོ། ། དང་པོ་ནི། ཤཱ་རིའི་བུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཐོག་མ་སེམས་བསྐྱེད་པ་ནས་ཉེ་བར་བཟུང་སྟེ་ཞེས་པ་ནས། ཤེར་ཕྱིན་དང་ཐབས་མཁས་པ་དང་མ་བྲལ་ཏེ་ཞེས་པའི་བར་ཕྲེང་གཅིག་ལས་མི་སྣང་ཞིང་ཐབས་ལ་མཁས་པ་དང་མ་བྲལ་བར་ཕྱིན་དྲུག་ལ་སྤྱོད་པའི་འགྲེས་ཙམ་ལས་མི་སྣང་ལ། ཉི་ཁྲི་ལས་རྣམ་པ་ཐམས་ཅད་མཁྱེན་པ་ཉིད་སྒོམ་ཞིང་མཚན་མར་མི་འཛིན་ཞེས་པའི་འགྲེས་ཀྱི་བར་དུ་གསུངས་པས་རྒྱས་པ་ནི་ཆད་པར་མངོན་ནོ། ། གཉིས་པ་ལ། སངས་རྒྱས་སོགས་མི་དད་པ་དང་ཞེས་པའི་དོན་སྟོན་པ་ནི། འདས་པ་དང༌། མ་བྱོན་པ་དང་ཞེས་པ་ནས་རང་སངས་རྒྱས་ཀྱི་ས་ལ་གནས་པར་མི་འགྱུར་བར་རིག་པར་བྱའོ་ཞེས་པའི་བར་གྱིས་བསྟན་པ་དེ་ལ་དུས་གསུམ་གྱི་སངས་རྒྱས་སྨོས་པས་ནི། དད་པའི་ཡུལ་སངས་རྒྱས་དཀོན་མཆོག་བསྟན་ཏོ། །
དེའི་ཚུལ་ཁྲིམས་ཀྱི་ཕུང་པོ་སོགས་དང༌། རྣམ་ཐར་སྒོ་གསུམ་སོགས་ཀྱིས་ནི་ཆོས་དཀོན་མཆོག་བསྟན་ཏོ། ། ཆོས་དངོས་སུ་བསྟན་པས་རྟེན་གྱི་དགེ་འདུན་ཤུགས་ལ་འཕངས་པ་ཡིན་གྱི་དངོས་སུ་ནི་མ་ཟིན་ཏོ། ། སྦྱིན་སོགས་སྤྱོད་ཡུལ་བརྩོན་འགྲུས་དང༌། ། ཞེས་པའི་དོན་ནི། གོང་གི་འཐད་པས་བསྟན་ཏེ། དེ་ཅིའི་ཕྱིར་ཞེ་ན་ཞེས་སོགས་ཀྱིས་བསྟན་ཏོ། ། དེ་ཡང་གོང་དུ་ཐབས་མཁས་པ་དང་མ་བྲལ་བར་སངས་རྒྱས་སོགས་ལ་དད་པ་ནི་ཉན་རང་དུ་མི་ལྟུང་སྟེ། ཅིའི་ཕྱིར་ན་སེམས་བསྐྱེད་པ་ནས་བཟུང་སྟེ་སྦྱིན་སོགས་ལ་མཚན་མར་མི་འཛིན་པའི་ཚུལ་གྱིས་སྤྱོད་པའི་ཕྱིར་ཞེས་པའི་དོན་ཏེ། འདིར་སྦྱིན་སོགས་ལ་སྤྱོད་ཚུལ་བསྟན་ནས།
རྣམ་མཁྱེན་གྱི་བར་དུ་མཚན་མར་འཛིན་པའི་སྒོམ་ཚུལ་སྦྱར་ཏེ་བཤད་དོ། ། བསམ་པ་ཕུན་ཚོགས་དྲན་པ་དང༌། ། ཞེས་པའི་དོན་བསྟན་པ་ནི། གསོལ་པ་བཅོམ་ལྡན་འདས་བདག་གིས་བཅོམ་ལྡན་འདས་ཀྱིས་གསུངས་པའི་དོན་འཚལ་བ་ལྟར་ན་ཞེས་པ་ནས། ཐེ་ཚོམ་མ་མཆིས་སོ་ཞེས་པའི་བར་གྱིས་བསྟན་ཏེ། བཅོམ་ལྡན་འདས་ཀྱིས་གསུངས་པའི་དོན་ཐབས་ཤེས་གཉིས་གཙོ་བོ་ཡིན་པ་ལྟར་ན། ཐབས་ཤེས་གཉིས་དང་མ་བྲལ་བའི་བསམ་པ་ཕུན་སུམ་ཚོགས་པས་བྱང་ཆུབ་ཐོབ་པར་ཐེ་ཚོམ་མ་མཆིས་པའི་དོན་ནོ། ། རྣམ་པར་མི་རྟོག་ཏིང་འཛིན་དང༌། ། ཞེས་པའི་དོན་ནི། སྔ་མའི་འཐད་པས་གསུངས་ཏེ།
ཐབས་ཤེས་གཉིས་དང་ལྡན་པའི་བསམ་པ་ཕུན་སུམ་ཚོགས་པས་སངས་རྒྱ་བ་དེ་ཅིའི་སླད་དུ་ཞེ་ན། སེམས་བསྐྱེད་པ་ནས་བཟུང་སྟེ་གང་ཟག་གང་འཚང་རྒྱ་བ་དང༌། ཐབས་གང་གིས་འཚང་རྒྱ་བ་དང༌། ཆོས་གང་འཚང་རྒྱ་བའི་གཟུགས་ནས་རྣམ་མཁྱེན་གྱི་བར་གང་ཡང་མ་མཆིས་པར་རྟོགས་པའི་ཕྱིར་ཞེས་པའི་དོན་ཏེ། གཟུགས་ནས་རྣམ་མཁྱེན་གྱི་བར་དང་ལ་ཡང་མི་རྟོག་པའི་དོན་ནོ། ། རྣམ་པར་མི་རྟོག་པའི་ཏིང་ངེ་འཛིན་གྱི་མི་མཐུན་ཕྱོགས་ངོས་བཟུང་བ་ནི། བཅོམ་ལྡན་འདས་བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུའམ་ཞེས་པ་ནས། ཐེ་ཚོམ་མ་མཆིས་པར་རིག་པར་བགྱིའོ་ཞེས་པའི་བར་གྱིས་བསྟན་ཏེ། ཐབས་ཤེས་དང་བྲལ་ན་རྫོགས་པའི་བྱང་ཆུབ་ལས་ལྡོག་པར་ཐེ་ཚོམ་མ་མཆིས་པའི་དོན་ནོ། ། རྣམ་པར་མི་རྟོག་པའི་ཏིང་ངེ་འཛིན་བསྒོམ་ཚུལ་དངོས་བཤད་པ་ནི།
བཅོམ་ལྡན་འདས་དེ་ཅིའི་སླད་དུ་བྱང་སེམས་ཆེན་པོ་བླ་མེད་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འཚལ་བས་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་སྦྱར་བར་བགྱིའོ་ཞེས་པའི་བར་གྱིས་བསྟན་ཏེ། ཐབས་མཁས་དང་མ་བྲལ་བར་མི་རྟོག་པའི་ཚུལ་གྱིས་ཕར་ཕྱིན་དྲུག་ནས་རྣམ་མཁྱེན་གྱི་བར་གྱི་བསྒོམ་ཚུལ་བསྟན་ཏོ། ། ཆོས་རྣམས་རྣམ་པ་ཐམས་ཅད་དུ། ། ཤེས་པའི་ཤེས་རབ་ཅེས་པའི་དོན་ནི། དེ་ནས་འདོད་པ་ན་སྤྱོད་པ་དང༌། གཟུགས་ན་སྤྱོད་པའི་ལྷའི་བུ་དེ་དག་གིས་ཞེས་སོགས་ཀྱིས་གསུངས་ཏེ། ལྷའི་བུ་དག་གིས་བཤད་པ་དང༌། བཅོམ་ལྡན་འདས་ཀྱིས་དེ་དང་རྗེས་སུ་མཐུན་པར་བཀའ་སྩལ་པ་དང༌། དེའི་འཐད་པ་དང་གསུམ་གྱིས་བསྟན་པའི་དང་པོ་ནི།
བཅོམ་ལྡན་འདས་དེ་ལྟར་ཞེས་པ་ནས། འབྱུང་བར་དཀའ་འོ་ཞེས་པའི་བར་གྱིས་བསྟན་ཏེ། ཀུན་རྫོབ་ཏུ་རྣམ་པ་ཐམས་ཅད་ཤེས་པའི་སྒོ་ནས་འཚང་རྒྱ་བར་བགྱི་ལ། དོན་དམ་པར་རྟོགས་བྱའི་རྣམ་པ་དང༌། ཐོབ་བྱེད་ཀྱི་བྱང་ཆུབ་ཀྱང་མི་དམིགས་པའི་ཕྱིར་བྱང་ཆུབ་ཐོབ་པར་དཀའ་བ་སྟེ། བྱང་ཆུབ་འཐོབ་པར་བྱར་མེད་པའི་ཚུལ་དུ་བདེན་གཉིས་ཀྱི་རྣམ་པ་ཤེས་པའི་སྒོ་ནས་ཤེས་རབ་བསྟན་པ་ཡིན་ནོ། ། གཉིས་པ་ནི། བཅོམ་ལྡན་འདས་ཀྱིས་ཞེས་པ་ནས། མ་དམིགས་ཞེས་པའི་བར་རོ། ། གསུམ་པ་ནི།
དེ་ཅིའི་ཕྱིར་ཞེ་ན་ཞེས་པ་ནས། རྣམ་པར་དག་པའི་ཕྱིར་རོ་ཞེས་པའི་བར་རོ། ། གསུམ་པ་རྣམ་པའི་རབ་དབྱེ་བཤད་པ་ལ་དབྱེ་བ་དངོས་དང༌། ཞར་ལ་རྟགས་ཀྱི་དབྱེ་བ་བསྟན་པའོ། ། དང་པོ་ལ་ཆེན་པོ་དང༌། འབྲིང་དང༌། ཆུང་ངུའོ། ། དང་པོ་ནི། རྫོགས་པའི་བྱང་ཆུབ་རྣོན་པོ་ཡིས། ། རྟོགས་སླ་ཞེས་པའི་དོན་སྟོན་པ་ནི།
འདི་ལ་རྟོགས་པར་སླ་བར་བསྟན་པ་དང༌། དེའི་འཐད་པ་དང༌། ཁྱབ་པ་མ་ངེས་པའི་སྐྱོན་སྤང་བ་དང༌། གཏན་ཚིགས་མ་གྲུབ་པ་སྤང་བའོ། ། དང་པོ་ནི། གོང་དུ་བཅོམ་ལྡན་འདས་ཀྱིས་བྱང་ཆུབ་ཏུ་འབྱུང་བར་དཀའ་བོ་ཞེས་གསུངས་པའི་དགོངས་པ་རབ་འབྱོར་རང་གིས་ཇི་ལྟར་རྟོགས་པའི་དོན་བརྗོད་པས་གསུངས་ཏེ། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཀྱིས་གང་འདི་སྐད་དུ་ཞེས་པ་ནས། འཚང་རྒྱ་བར་བགྱི་བའི་ཆོས་དེ་ལྟ་བུ་མ་མཆིས་སོ་ཞེས་པའི་བར་གྱིས་བསྟན་ཏེ། བྱང་ཆུབ་ནི་འབྱུང་བར་དཀའ་འོ་ཞེས་པའི་དོན་ནི།
དོན་དམ་པར་བྱང་ཆུབ་ཏུ་འབྱུང་བར་བྱར་མེད་པའི་དོན་ཏེ། བྱང་ཆུབ་ཏུ་འབྱུང་བ་མེད་པའི་དོན་རྟོགས་ན་འཚང་རྒྱ་བར་སླའོ་ཞེས་པའི་དོན་ནོ། ། དོན་དམ་པར་ཡང་འཚང་རྒྱ་བར་བྱར་མེད་པའི་འཐད་པ་ནི། དེ་ཅིའི་སླད་དུ་ཞེ་ན་ཞེས་པ་ནས། དེ་ལྟ་བུ་མ་མཆིས་སོ་ཞེས་པའི་བར་གྱིས་གསུངས་སོ། ། དེའི་ཡང་གཏན་ཚིགས་བསྟན་པ་ནི། དེ་ཅིའི་སླད་དུ་ཞེ་ན་ཞེས་པ་ནས། སྟོང་པ་སྟེ་ཞེས་པའི་བར་རོ། ། ཁྱབ་པ་མ་ངེས་པ་སྤང་བ་ནི། ཆོས་གང་འཕེལ་བར་བགྱི་བའི་སླད་དུའམ།
ཡོངས་སུ་འགྲིབ་པར་བགྱི་བའི་སླད་དུ་ཞེས་པ་ནས། མངོན་པར་རྫོགས་པར་འཚང་རྒྱ་བར་སླའོ་ཞེས་པའི་བར་གྱིས་བསྟན་ཏེ། དོན་དམ་པར་སྟོང་པ་ཉིད་ཡིན་པས་གཉེན་པོ་འཕེལ་བ་དང༌། སྤང་བྱ་འགྲིབ་པའི་སླད་དུ་གང་བསླབ་པར་བྱ་བའི་སྦྱིན་པ་གཏོང་བ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་དོན་དུ་བསླབ་པར་བྱ་བའི་ཆོས་སྦྱིན་སོགས་དེ་དག་ཀྱང་མ་མཆིས་པའི་ཕྱིར་དང༌། མངོན་པར་འཚང་རྒྱ་བའི་གང་ཟག་དང༌། ཐབས་གང་གིས་མངོན་པར་རྫོགས་པར་འཚང་རྒྱ་བ་དང༌། གང་མངོན་པར་འཚང་རྒྱ་བའི་ཆོས་དེ་དག་ཀྱང་རང་བཞིན་གྱིས་སྟོང་པའི་ཕྱིར། འདི་ལྟ་བུའི་ཚུལ་རྟོགས་ན་འཚང་རྒྱ་བར་སླ་ཞེས་པ་ནི། བཅོམ་ལྡན་འདས་རྣམ་གྲངས་དེས་ན་ཞེས་པ་ནས།
སླའོ་ཞེས་པའི་བར་རོ། ། གཏན་ཚིགས་མ་གྲུབ་པ་སྤང་བ་ནི། གོང་དུ་ཆོས་ཐམས་ཅད་སྟོང་པ་སྟེ་ཞེས་གསུངས་པ་དེ་ཅིའི་སླད་དུ་ཞེ་ན། བཅོམ་ལྡན་འདས་དེ་ནི་འདི་ལྟར་གཟུགས་ནི་གཟུགས་ཀྱི་རང་བཞིན་གྱིས་སྟོང་ངོ་ཞེས་སོགས་ནས། རྣམ་པ་ཐམས་ཅད་མཁྱེན་པ་ཉིད་ནི་རྣམ་པ་ཐམས་ཅད་མཁྱེན་པ་ཉིད་ཀྱི་རང་བཞིན་གྱིས་སྟོང་ངོ་ཞེས་པའི་བར་གྱིས་བསྟན་ཏོ། ། རྟུལ་པོས་རྟོགས་དཀའ་བར་བཞེད། ། ཅེས་པའི་དོན་སྟོན་པ་ལ། དོན་དངོས་དང༌། འཐད་པ་དང༌། རྩོད་པ་སྤོང་བའོ། །
དང་པོ་ནི། དེ་ནས་ཚེ་དང་ལྡན་པ་ཤཱ་རིའི་བུས། ཚེ་དང་ལྡན་པ་རབ་འབྱོར་ལ་འདི་སྐད་ཅེས་སྨྲས་སོ་ཞེས་པ་ནས། འཚང་རྒྱ་བར་དཀའ་སྟེ་ཞེས་པའི་བར་གྱིས་བསྟན་ཏེ། ཐམས་ཅད་སྟོང་པ་ཉིད་ཡིན་པའི་རྣམ་གྲངས་དེས་ན། རྟོགས་པར་དཀའ་བས་འཚང་རྒྱ་བར་དཀའ་འོ་ཞེས་པའི་དོན་ནོ། ། གཉིས་པ་འཐད་པ་ལ་གཉིས། ཐབས་དང་བྲལ་བ་དང༌། ཤེས་རབ་དང་བྲལ་བའོ། ། དང་པོ་ནི།
དེ་ཅིའི་ཕྱིར་ཞེ་ན་ཞེས་པ་ནས། འཚང་རྒྱའོ་སྙམ་དུ་མི་སེམས་སོ་ཞེས་པའི་བར་ཏེ། དབང་པོ་རྟུལ་པོ་ཉན་རང་གི་རིགས་ཅན་ནི། མཐའ་གཅིག་ཏུ་སངས་རྒྱས་ཐོབ་པར་བྱའོ་སྙམ་པའི་ཀུན་སློང་དྲག་པོ་མེད་པའི་ཕྱིར། གཉིས་པ་ཤེས་རབ་དང་བྲལ་བ་ནི། དེ་ཅིའི་ཕྱིར་ཞེ་ན་མཚན་མ་མེད་པའི་དོན་ལ་དམིགས་མི་ནུས་ལ། ཆོས་ཐམས་ཅད་ནི་མཚན་མ་མེད་པ་ནམ་མཁའ་དང་མཉམ་པའི་ཕྱིར་ཞེས་པའི་དོན་ཏེ། དེ་ནི་འདི་ལྟ་ཞེས་པ་ནས། ཕྱིར་ཞེས་པའི་བར་གྱིས་བསྟན་ཏོ། ། མཚན་མར་དམིགས་ན་འཚང་རྒྱ་བར་དཀའ་ལ་འོན་ཀྱང་མཚན་མ་མེད་པ་ནམ་མཁའ་ལྟར་བསྒོམ་ན་འཚང་རྒྱའོ་ཞེས་སྟོན་པ་ནི།
བྱང་ཆུབ་སེམས་དཔའ་ཞེས་པ་ནས། འཚང་རྒྱའོ་ཞེས་པའི་བར་གྱིས་བསྟན་ཏོ། ། རྩོད་པ་སྤང་བ་ནི། མཚན་མ་མེད་པ་ནམ་མཁའ་ལྟར་མ་བསྒོམས་ཀྱང་འཚང་རྒྱ་བར་སླའོ་ཞེ་ན། དེ་ལ་ཁས་བླངས་བརྗོད་པ་ནི། གལ་ཏེ་ཞེས་པ་ནས། མོད་ན་ནི་ཞེས་པའི་བར་རོ། ། ད་ལྟའི་འབུམ་འགྱུར་ཕལ་ཆེར་ལས། མོས་པར་བྱེད་ཀྱང་ཞེས་འབྱུང་བར་སྣང་མོད་ཀྱང་གནོད་འཇོམས་ལས་མོས་པར་མི་བྱེད་ཀྱང་ཞེས་འབྱུང་བ་ཉིད་དག་པར་མངོན་ནོ། ། ཐལ་བ་འགོད་པ་ནི།
བྱང་ཆུབ་སེམས་དཔའ་འམ་ཞེས་པ་ནས། ལྡོག་པར་ཡང་མི་འགྱུར་རོ་ཞེས་པའི་བར་གྱིས་བསྟན་ཏོ། ། དོན་ལ་ཉེ་བར་སྦྱོར་བ་ནི། ཚེ་དང་ལྡན་པ་ཞེས་པ་ནས། སླ་བ་མིན་པར་ཤེས་སོ་ཞེས་པའི་བར་གྱིས་བསྟན་ཏོ། ། ཐར་པ་ཆ་མཐུན་འབྲིང་སྟོན་པ་ལ་གསུམ་སྟེ། དོན་དམ་པར་ཕྱིར་ལྡོག་པ་མི་དམིགས་པ་དང༌། དེ་ལ་རྩོད་པ་འགོད་པ་དང༌། རྩོད་པ་དེ་ཉིད་ལ་སྐྱོན་སྤང་བའོ། ། དང་པོ་ལ་གཉིས་ཏེ།
རྒྱས་པར་བཤད་པ་དང༌། དོན་བསྡུ་བའོ། ། དང་པོ་ནི། རྣམ་པ་དྲུག་གིས་སྟོན་ཏེ། གཟུགས་ཕྱིར་ལྡོག་གམ་དེ་ལས་གཞན་པ་ཞིག་ཕྱིར་ལྡོག་གམ་གཟུགས་སོགས་ཀྱི་དེ་བཞིན་ཉིད་ཕྱིར་ལྡོག་གམ། དེ་ལས་གཞན་པ་ཞིག་ཕྱིར་ལྡོག་གམ། དེ་བཞིན་ཉིད་ཀྱི་ངོ་བོ་ཕྱིར་ལྡོག་གམ། དེ་ལས་གཞན་པ་ཞིག་ཕྱིར་ལྡོག་གམ་ཞེས་པ་སྟེ། འགྲེས་དྲུག་གིས་སྟོན་ནོ། ། འགྲེས་དང་པོ་ནི།
གཟུགས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་ལྡོག་གམ་ཞེས་པ་ནས་རྣམ་མཁྱེན་གྱི་བར་དུ་གསུངས་སོ། ། འགྲེས་གཉིས་པ་ནི། གཟུགས་ལས་གུད་ན་ཡང་ཞེས་པ་ནས། རྣམ་མཁྱེན་གྱི་བར་དུ་གསུངས་སོ། ། འགྲེས་གསུམ་པ་ནི། གཟུགས་ཀྱི་དེ་བཞིན་ཉིད་གང་ཡིན་པ་དེ་ནི་ཞེས་པ་ནས། རྣམ་མཁྱེན་གྱི་བར་དུ་གསུངས་སོ། ། འགྲེས་ལྔ་པ་ནི། དེ་བཞིན་ཉིད་དང༌། ཆོས་ཉིད་དང༌།
ཆོས་ཀྱི་དབྱིངས་ལ་སོགས་པ་རྣམ་གྲངས་བརྒྱད་སྨྲོས་ནས། དེ་ཕྱིར་མི་ལྡོག་པའི་འགྲེས་ཀྱིས་གསུངས་སོ། ། འགྲེས་དྲུག་པ་ནི། དེ་དག་ལས་གཞན་པ་ཕྱིར་མི་ལྡོག་པའི་འགྲེས་ཀྱིས་གསུངས་སོ། ། གཉིས་པ་དོན་བསྡུ་བ་ནི། སྨྲས་པ་དེ་ལྟར་ཞེས་པ་ནས། གང་ཞིག་ཡོད་དམ་ཞེས་པའི་བར་གྱིས་བསྟན་ཏེ། དོན་དམ་པའི་བདེན་པའི་ཚུལ་དུ་གོང་དུ་བསྟན་པའི་གཟུགས་སོགས་ཀྱི་ཆོས་དེ་དག་མི་དམིགས་ན་ཕྱིར་ལྡོག་པའི་ཆོས་གང་ཞིག་ཡོད་དེ་མེད་ཅེས་པའོ། ། གཉིས་པ་རྩོད་པ་འགོད་པ་ནི། གནས་བརྟན་རབ་འབྱོར་གྱིས་ཞེས་པ་ནས།
སངས་རྒྱས་ཀྱི་ཐེག་པ་བ་གཅིག་ཏུ་འགྱུར་རོ་ཞེས་པའི་བར་གྱིས་བསྟན་ཏེ། ཕྱིར་ལྡོག་པ་མེད་པའི་ཆོས་ཀྱི་ཚུལ་དང༌། གཟུགས་སོགས་དང་དེ་དག་ལས་གཞན་པ་ལྡོག་པ་མེད་པའི་རྣམ་པ་དེས་བསྟན་པ་ལྟར་ན། བྱང་སེམས་གང་ཡང་ལྡོག་པ་མེད་པར་འགྱུར་རོ། ། ལྡོག་པ་མེད་པ་དེ་ལྟར་འདོད་ན། ཉན་རང་གི་རིགས་ཅན་དང༌། ཐེག་པ་ཆེན་པོའི་རིགས་ཅན་གྱི་གང་ཟག་གསུམ་པོ་དེ་དག་གི་བྱང་ཆུབ་གསུམ་རྣམ་པར་གཞག་པ་མེད་པར་འགྱུར་རོ། ། དེ་ལྟར་འདོད་ན་ཉན་རང་གི་རིགས་ཅན་གྱི་ཐེག་པ་བ་མེད་པར། སངས་རྒྱས་ཀྱི་རིགས་ཅན་གྱི་ཐེག་པ་བ་གཅིག་པུར་འགྱུར་རོ་ཞེས་པའོ། ། གསུམ་པ་རྩོད་པ་སྤང་བ་ལའང་གསུམ་སྟེ།
བྱམས་གང་གི་ཚིག་གིས་ཤཱ་རིའི་བུ་ལ་དྲི་བར་བསྐུལ་བ་དང༌། དྲི་བ་བཀོད་པ་དངོས་དང༌། དོན་སྤོང་བའི་དྲི་བ་སྔོན་དུ་བཏང་བའི་ལན་ནོ། ། དང་པོ་ནི། དེ་ནས་ཚེ་དང་ལྡན་པ་བྱམས་གང་གི་བུས་ཞེས་པ་ནས། དྲི་དགོས་སོ་ཞེས་པའི་བར་གྱིས་བསྟན་ཏེ། བྱམས་གང་གི་ཚིག་གིས་ཤཱ་རིའི་བུ་ལ་བསྐུལ་ནས། རབ་འབྱོར་གྱིས་སངས་རྒྱས་ཀྱི་ཐེག་པ་གཅིག་ཀྱང་འདོད་མི་འདོད་དྲི་དགོས་སོ་ཞེས་པའི་དོན་ནོ། ། གཉིས་པ་ནི། དེ་ནས་ཚེ་དང་ལྡན་པ་ཞེས་པ་ནས།
འདོད་དམ་ཞེས་པའི་བར་གྱིས་བསྟན་ཏེ། བྱམས་གང་གི་ཚིག་གིས་བསྐུལ་བ་ལྟར། ཤཱ་རིའི་བུས་རབ་འབྱོར་ལ་དྲིས་པའོ། ། གསུམ་པ་ནི། རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ་ཅི་ལ་སངས་རྒྱས་ཀྱི་ཐེག་པ་པའོ་ཞེས་བྱ་བར་སེམས་པར་འགྱུར་ཞེས་པའི་བར་གྱིས་བསྟན་ཏེ། རབ་འབྱོར་གྱི་ཚིག་གིས་དོན་དམ་པར་དེ་བཞིན་ཉིད་དུ་རོ་གཅིག་པ་ལ་ཐེག་པ་གསུམ་ལ་སོགས་པ་དགག་པའི་དྲི་ཚིག་དང༌། ཤཱ་རིའི་བུས་དགག་པ་ཁས་བླངས་པའི་ལན་གསུངས་པ་ཡིན་པས་དོན་དམ་པར་དེ་བཞིན་ཉིད་དུ་རོ་གཅིག་པ་ལ་ཚིག་དེ་ལྟ་བུའི་དབྱེ་བ་མེད་དེ་ཞེས་པའི་དོན་དང༌། རབ་འབྱོར་གྱིས་དོན་དམ་པར་དེ་དག་མི་དམིགས་ན་རྒྱུ་ཅི་ལས་ཐེག་པ་གསུམ་དུ་འགྱུར་ཞེས་དགག་པ་སྨྲས་པའོ། ། ཐར་པ་ཆ་མཐུན་གྱི་རྟགས་བསྟན་པ་ལ།
རབ་འབྱོར་གྱི་ཚིག་གིས་བསྟན་པ་དང༌། བཅོམ་ལྡན་འདས་ཀྱི་གསུངས་ཀྱིས་བཀའ་སྩལ་པའོ། ། དང་པོ་ནི། ཚེ་དང་ལྡན་པ་ཤཱ་རིའི་བུ་ཞེས་པ་ནས། རྫོགས་པའི་བྱང་ཆུབ་ཏུ་འབྱུང་བར་འགྱུར་རོ་ཞེས་པའི་བར་གྱིས་བསྟན་ཏེ། ཆོས་ཐམས་ཅད་དེ་བཞིན་ཉིད་དུ་རོ་གཅིག་པས་བྱེ་བྲག་མེད་པར་བསྟན་པ་ལ། སྐྲག་དངངས་མེད་ན། བླ་མེད་བྱང་ཆུབ་ཏུ་འགྱུར་བའི་རྟགས་ཡིན་ནོ་ཞེས་བསྟན་པའོ། ། གཉིས་པ་ནི། དེ་ནས་བཅོམ་ལྡན་འདས་ཀྱིས་ཞེས་པ་ནས།
འབྱུང་བར་འགྱུར་རོ་ཞེས་པའི་བར་གྱིས་བསྟན་ཏེ། དེ་ལ་འཁོར་རྣམས་ཡིད་ཆེས་སུ་གཞུག་པའི་དོན་དུ། ཟབ་མོའི་དོན་ལ་ཐེ་ཚོམ་མེད་པ་བྱང་ཆུབ་ཏུ་འབྱུང་བར་བསྟན་པ་ལ་བསྟོད་ནས། རབ་འབྱོར་གྱིས་སྨྲས་པ་དང་རྗེས་སུ་མཐུན་པར་བཀའ་སྩལ་པའོ། ། བྱང་ཆུབ་ཏུ་འབྱུང་བར་འགྱུར་ཞེས་བཀའ་སྩལ་ན། བྱང་ཆུབ་གསུམ་གང་གིས་ངེས་པར་འབྱུང་ཞེས་དྲིས་པ་ནི། རབ་འབྱོར་གྱིས་གསོལ་པ་ཞེས་པ་ནས། གང་གིས་འབྱུང་བར་འགྱུར་ཞེས་པའི་བར་གྱིས་བསྟན་ཏོ། ། བྱང་ཆུབ་གསུམ་ལས་བླ་མེད་བྱང་ཆུབ་ཀྱིས་ངེས་པར་འབྱུང་ཞེས་ལན་གསུངས་པ་ནི། བཅོམ་ལྡན་འདས་ཀྱིས་ཞེས་པ་ནས།
འབྱུང་བར་འགྱུར་རོ་ཞེས་པའི་བར་གྱིས་བསྟན་ཏོ། ། ཐར་པ་ཆ་མཐུན་བསྟན་ཟིན་ཏོ། ། ངེས་འབྱེད་ཆ་མཐུན་བསྟན་པ་ལ། མཚམས་སྦྱར་བ་ནི། བྱང་ཆུབ་ཏུ་འབྱུང་བར་འགྱུར་ཞེས་བསྟན་པ་ན། བྱང་ཆུབ་ཏུ་ངེས་པར་འབྱུང་བར་འདོད་པའི་འཁོར་རྣམས་ཀྱི་དོན་དུ་བསྒྲུབ་པ་ལ་ཇི་ལྟར་གནས་པར་བགྱི་ཞེས་ཞུས་པ་ནས། རབ་འབྱོར་གྱིས་གསོལ་པ་ཞེས་པ་ནས། གནས་པར་བགྱི་ཞེས་པའི་བར་རོ། ། ངེས་འབྱེད་ཆ་མཐུན་གྱི་རྣམ་པ་དངོས་སྟོན་པ་ལ་གཉིས་ཏེ། བསམ་པ་ཕུན་སུམ་ཚོགས་པ་དང༌།
སྦྱོར་བ་ཕུན་སུམ་ཚོགས་པའོ། ། དང་པོ་ནི་དྲོད་ཀྱི་རྣམ་པ་བཤད་པས་གསུངས་ཏེ། བཅོམ་ལྡན་འདས་ཀྱིས་བཀའ་སྩལ་པ། སེམས་ཅན་ཐམས་ཅད་ལ་སེམས་མཉམ་པ་ཉིད་དུ་གནས་པར་བྱའོ་ཞེས་པ་ནས། རུས་གཅིག་པའི་སེམས་ཀྱིས་དམིགས་པར་བྱའོ་ཞེས་པའི་བར་གྱིས་གསུངས་སོ། ། དེ་ལ་དྲོད་ཆུང་ངུ་ལ་རྣམ་པ་གཉིས། འབྲིང་པོ་ལ་གསུམ། ཆེན་པོ་ལ་ལྔའོ། ། གཉིས་པ་སྦྱོར་བ་ཕུན་སུམ་ཚོགས་པ་བསྟན་པ་ལ་ཡང་གཉིས་ཏེ། སྦྱོར་བ་ཕུན་སུམ་ཚོགས་པ་དངོས་དང༌།
དེའི་འབྲས་བུ་བསྟན་པའོ། ། དང་པོ་ལ་རྩེ་མོ་དང༌། བཟོད་པ་དང༌། ཆོས་མཆོག་གི་རྣམ་པ་གསུམ་ལས། དང་པོ་རྩེ་མོ་སྟོན་པ་ལ་ཡང་རྣམ་པ་གསུམ་སྟེ། དང་པོ་ཆུང་ངུའི་རྣམ་པ་ལ། བསོད་ནམས་ཀྱི་ལས་མི་དགེ་བ་བཅུ་སྤང་བ་དང༌། མི་གཡོ་བའི་ལས་བསམ་གཏན་སོགས་ལ་འཇུག་པའོ། ། དང་པོ་ནི། བདག་གིས་ཀྱང་སྲོག་གཅོད་པ་སྤང་བར་བྱ་ཞེས་པ་ནས།
གཞན་གང་གིས་ལོག་པར་ལྟ་བ་སྤངས་པ་དེ་དག་གི་ལེགས་པ་བརྗོད་ཅིང་མཐུན་པས་དགའ་བར་བྱ་སྟེ་ཞེས་པའི་བར་དུ་གསུངས་སོ། ། དེ་དག་ཐམས་ཅད་ལ་མི་དམིགས་པར་རྟོགས་པའི་ཤེས་རབ་ཀྱིས་ཟིན་དགོས་པར་བསྟན་པ་ནི། དེ་ལྟར་ན་ཞེས་པ་ནས། མི་དམིགས་པའི་ཚུལ་གྱིས་གནས་པར་བྱའོ་ཞེས་པའི་བར་རོ། ། གཉིས་པ་ནི། རབ་འབྱོར་གཞན་ཡང་ཞེས་པ་ནས། གཞན་གང་གཟུགས་མེད་པའི་སྙོམས་པར་འཇུག་པ་ལ་སྙོམས་པར་འཇུག་པ་དེ་དག་གི་ལེགས་པ་བརྗོད་ཅིང་མཐུན་པས་དགའ་བར་བྱའོ་ཞེས་པའི་བར་གྱིས་བསྟན་ཏོ། ། རྩེ་མོ་འབྲིང་ནི། བདག་ཀྱང་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱའོ་ཞེས་པ་ནས། མཐུན་པས་དགའ་བར་བྱས་ཏེ་ཞེས་པའི་བར་གྱིས་གསུངས་སོ། །
སྟོང་ཉིད་རྟོགས་པའི་ཤེས་རབ་ཀྱིས་ཟིན་དགོས་པ་ནི། དེ་ལྟར་ན་ཞེས་པ་ནས། གནས་པར་བྱའོ་ཞེས་པའི་བར་གྱིས་གསུངས་སོ། ། རྩེ་མོ་ཆེན་པོ་ལ་བཞི་སྟེ། དངོས་འཛིན་སྤོང་བ་ལ་སྦྱོར་བ་དང༌། ཐུན་མོང་བའི་ལམ་ལ་སྦྱོར་བ་དང༌། ཐུན་མོང་མ་ཡིན་པ་ལ་སྦྱོར་བ་དང༌། རྟེན་འབྲེལ་གྱི་ལམ་ལ་སྦྱོར་བའོ། ། དང་པོ་ནི། བདག་གིས་ཀྱང་ནང་སྟོང་པ་ཉིད་ལ་མཉམ་པར་བཞག་པར་བྱ་ཞེས་པ་ནས།
དངོས་པོ་མེད་པའི་ངོ་བོ་ཉིད་ལ་སྙོམས་པར་འཇུག་པ་དེ་དག་གི་ལེགས་པ་བརྗོད་ཅིང་མཐུན་པས་དགའ་བར་བྱའོ་ཞེས་པའི་བར་གྱིས་བསྟན་ཏོ། ། གཉིས་པ་ནི། བདག་གིས་ཀྱང་དྲན་པ་ཉེ་བར་བཞག་པ་བཞི་བསྒོམ་པར་བྱའོ་ཞེས་པ་ནས། གཟུངས་ཀྱི་སྒོ་བསྒོམ་པ་དེ་དག་གི་ལེགས་པ་བརྗོད་ཅིང་མཐུན་པས་དགའ་བར་བྱའོ་ཞེས་པའི་བར་གྱིས་བསྟན་ཏོ། ། བྱང་ཕྱོགས་སོ་བདུན། འཕགས་པའི་བདེན་པ་བཞི། བསམ་གཏན་བཞི། ཚད་མེད་པ་བཞི། གཟུགས་མེད་པའི་སྙོམས་པར་འཇུག་པ་བཞི། རྣམ་པར་ཐར་པ་བརྒྱད།
མཐར་གྱིས་གནས་པའི་སྙོམས་པར་འཇུག་པ་དགུ། རྣམ་ཐར་སྒོ་གསུམ། མངོན་པར་ཤེས་པ་དང༌། ཏིང་ངེ་འཛིན་དང༌། གཟུངས་ཀྱི་སྒོ་ལ་གནས་ནས་གཞན་དེ་ལ་འགོད་པའོ་ཞེས་པས་བསྟན་ཏོ། ། གསུམ་པ་ནི། བདག་གིས་ཀྱང་དེ་བཞིན་གཤེགས་པའི་སྟོབས་བཅུ་རྫོགས་པར་བྱ་ཞེས་པ་ནས། མ་འདྲེས་པ་ལ་འགོད་པའི་བར་གྱིས་གསུངས་སོ། ། བཞི་པ་ནི། བདག་གིས་ཀྱང་རྟེན་ཅིང་འབྲེལ་བར་འབྱུང་བ་ཞེས་པ་ནས།
མཐུན་པས་དགའ་བར་བྱ་སྟེ་ཞེས་པའི་བར་གྱིས་གསུངས་སོ། ། མི་དམིགས་པའི་ཤེས་རབ་ཀྱིས་ཟིན་དགོས་པ་ནི། དེ་ལྟར་ཞེས་པ་ནས། གནས་པར་བྱའོ་ཞེས་པའི་བར་གྱིས་གསུངས་སོ། ། བཟོད་པ་ཆུང་ངུ་ནི། བདག་གིས་ཀྱང་སྡུག་བསྔལ་ཡོངས་སུ་ཤེས་པར་བྱའོ་ཞེས་པ་ནས། དགའ་བར་བྱའོ་ཞེས་པའི་བར་གྱིས་གསུངས་ཏེ། བདེན་བཞི་ཡོངས་སུ་ཤེས་པས་གསུངས་སོ། བཟོད་པ་འབྲིང་ནི། བདག་གིས་ཀྱང་རྒྱུན་དུ་ཞུགས་པ་ཞེས་སོགས་ནས།
ཡང་དག་པའི་མཐའ་མངོན་དུ་མི་བྱ་ཞེས་པའི་བར་གྱིས་གསུངས་སོ། ། ཚིག་ནི་མཐུན་པས་དགའ་བར་བྱ་ཞེས་པ་མན་ཆད་དོ། ། བཟོད་པ་ཆེན་པོ་ནི། བདག་གིས་ཀྱང་བྱང་ཆུབ་སེམས་དཔའི་སྐྱོན་མེད་པ་ལ་འཇུག་པར་བྱ་ཞེས་པ་ནས། མཐུན་པས་དགའ་བར་བྱ་སྟེ་ཞེས་པའི་བར་རོ། ། མི་དམིགས་པའི་ཤེས་རབ་ཀྱི་ཟིན་དགོས་པ་ནི། དེ་ལྟར་ཞེས་པ་ནས། གནས་པར་བྱའོ་ཞེས་པའི་བར་རོ། ། ཆོས་མཆོག་ཆུང་ངུའི་རྣམ་པ་ནི། སེམས་ཅན་ཡོངས་སུ་སྨིན་པ་དང༌།
སངས་རྒྱས་ཀྱི་ཞིང་ཡོངས་སུ་སྦྱངས་པས་གསུངས་སོ། ། འབྲིང་པོ་ནི། བྱང་སེམས་ཀྱི་མངོན་ཤེས་བསྐྱེད་པ་ལ་འགོད་པ་སོགས་ཀྱིས་གསུངས་སོ། ། ཆོས་མཆོག་ཆེན་པོ་ནི། བདག་གིས་ཀྱང་རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་བསྐྱེད་པར་བྱ་ཞེས་པ་ནས། དམ་པའི་ཆོས་གནས་པ་ཡོངས་སུ་འཛིན་པ་དེ་དག་གི་ལེགས་པ་བརྗོད་ཅིང་མཐུན་པས་དགའ་བར་བྱ་ཞེས་པའི་བར་གྱིས་བསྟན་ཏོ། ། མི་དམིགས་པའི་ཤེས་རབ་ཀྱིས་ཟིན་དགོས་པ་ནི། རབ་འབྱོར་དེ་ལྟར་ཞེས་པ་ནས། གནས་པར་བྱའོ་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི།
དེ་ལྟར་ཞེས་པ་ནས། ཐབས་ལ་མཁས་པ་བསླབ་པར་བྱའོ་ཞེས་པའི་བར་རོ། ། སྦྱོར་བའི་འབྲས་བུ་སྟོན་པ་ལ་གཉིས་ཏེ། སྒྲིབ་པ་མེད་ཅིང་ཡོངས་སུ་འཛིན་པ་མེད་པ་དང༌། ཆོས་སྟོན་པའི་འབྲས་བུའོ། ། དང་པོ་ནི། དེ་ལྟར་སློབ་ཅིང་དེ་ལྟར་གནས་པས་དེའི་གཟུགས་སྒྲིབ་པ་མེད་པར་འགྱུར་རོ་ཞེས་སོགས་ཀྱིས་གསུངས་ཏེ། བསམ་སྦྱོར་ཕུན་སུམ་ཚོགས་པ་དེ་ལ་གོང་དུ་བསྟན་པ་དེ་ལྟར་སློབ་ཅིང༌། སློབ་པ་དེ་ཕྱིས་ཀྱང་དེ་ལྟར་དུ་གནས་པས་གཟུགས་རང་བཞིན་མཐོང་བ་ལ་སྒྲིབ་པ་མེད་པར་འགྱུར་རོ་ཞེས་བཤད་པར་བྱའོ། ། དེ་བཞིན་དུ་ཚོར་བ་ནས་རྣམ་མཁྱེན་གྱི་བར་དང༌།
བག་ཆགས་ཀྱི་མཚམས་སྦྱོར་བ་སྤངས་པ་དང༌། ཚེ་ཕུན་སུམ་ཚོགས་པ་དང༌། དམ་པའི་ཆོས་གནས་པ་དང༌། སྒྲིབ་པ་མེད་པར་འགྱུར་བའི་བར་དུ་གསུངས་སོ། ། གཉིས་པ་ཡོངས་སུ་འཛིན་པ་མེད་པ་ལ་གཉིས་ཏེ། དོན་འགོད་པ་དང༌། འཐད་པ་བཤད་པའོ། ། དང་པོ་ནི་སྔ་མའི་འཐད་པས་བསྟན་ཏེ། དེ་ཅིའི་ཕྱིར་ཞེ་ན། དེ་ནི་འདི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་དེས་སྔོན་གྱི་མཐའ་ནས་གཟུགས་ཡོངས་སུ་མ་བཟུང་ཞེས་སོགས་ཀྱིས་བསྟན་པ་ནི།
གཟུགས་ཀྱི་རང་བཞིན་མཐོང་བ་ལ་སྒྲིབ་པ་མེད་པ་ཡིན་ཏེ། གཟུགས་ཀྱི་གནས་ཚུལ་མཐོང་བས་གཟུགས་བདེན་པར་ཡོངས་སུ་མ་བཟུང་བའི་ཕྱིར་ཞེས་སྟོན་ཏེ། ཚོར་བ་ནས་རྣམ་མཁྱེན་གྱི་བར་དུ་སྦྱར་རོ། ། དེའི་འཐད་པ་ནི། དེ་ཅིའི་ཕྱིར་ཞེ་ན། འདི་ལྟར་གཟུགས་ཡོངས་སུ་བཟུང་དུ་མེད་པ་གང་ཡིན་པ་དེ་ནི་གཟུགས་མིན་ཞེས་སོགས་ཀྱིས་བསྟན་ཏེ། གཟུགས་ཡོངས་སུ་བཟུང་དུ་མེད་པའི་ཚུལ་གྱིས་རྟོགས་པ་འཕེལ་བ་གང་ཡིན་པ་དེ་ནི་གཟུགས་ཡོངས་སུ་འཛིན་པ་མ་ཡིན་པའི་ཕྱིར་ཞེས་པ་སྟེ། ཚོར་བ་ནས་རྣམ་མཁྱེན་གྱི་བར་དུ་སྦྱོར་རོ། ། གསུམ་པ་ཆོས་སྟོན་པའི་འབྲས་བུ་ནི། བྱང་ཆུབ་སེམས་དཔའི་གནས་འདི་བཤད་པའི་ཚེ།
བྱང་ཆུབ་སེམས་དཔའ་ཉིས་སྟོང་གིས་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། ། བྱང་སེམས་ཀྱི་བསླབ་པ་ལ་རྣམ་པར་བཞག་པའི་ལེའུ་སྟེ་སུམ་ཅུ་རྩ་དགུ་པ་རྣམ་པར་བཤད་པའོ།། ༈ བཞི་བཅུ་ཐམ་པ་རྟགས་ཀྱི་ལེའུ་བཤད་པ། རྟེན་ཕར་མི་ལྡོག་པའི་དགེ་འདུན་བསྟན་པ་ལ། ངོ་བོ་ངོས་བཟུང་བ་དང༌། རྟགས་གཏན་ལ་དབབ་པའོ། ། དང་པོ་ལ་དྲི་བ་འགོད་པ་ནི། གོང་དུ་གཟུགས་ཕྱིར་ལྡོག་གམ་ཚོར་བ་ཕྱིར་ལྡོག་གམ་ཞེས་སོགས་ཀྱི་ཚིག་གིས་ཕྱིར་མི་ལྡོག་པར་བསྟན་པ་ན། རྣམ་པ་དང་ཚུལ་དང༌། མཚན་མ་གང་ལས་ཕྱིར་མི་ལྡོག་པར་རིག་པར་བགྱི་ཞེས་དྲིས་པ་ནི།
དེ་སྐད་ཅེས་བཀའ་སྩལ་པ་དང༌། ཕྱིར་མི་ལྡོག་པའོ་ཞེས་བགྱི་བར་འཚལ་བར་བགྱི་ཞེས་པའི་བར་གྱིས་བསྟན་ཏོ། ། གཉིས་པ་ནི། སོ་སོ་སྐྱེ་བོའི་ས་ནས། དེ་བཞིན་གཤེགས་པའི་བར་གྱི་ས་བཤད་པ་ཐམས་ཅད། དེ་བཞིན་ཉིད་དུ་རོ་གཅིག་པས་རྣམ་པ་དང་ཚུལ་དང༌། མཚན་མ་ཐ་དད་དུ་བྱར་མེད་ལ། བྱར་མེད་པའི་དོན་ཐོས་ནས་ཐེ་ཚོམ་མི་ཟ་བར་ཁོང་དུ་ཆུད་པ་ཉིད་ཕྱིར་མི་ལྡོག་པ་ཡིན་ནོ་ཞེས་བསྟན་པ་སྟེ། དེ་སྐད་ཅེས་གསོལ་པ་དང་ཞེས་པ་ནས། ཕྱིར་མི་ལྡོག་པར་རིག་པར་བགྱིའོ་ཞེས་པའི་བར་གྱིས་བསྟན་ཏོ། །
རྟགས་གཏན་ལ་དབབ་པ་ལ། དོན་དམ་པར་རྟགས་མེད་པར་ཁོང་དུ་ཆུད་པ་ཉིད་རྟགས་སུ་བསྟན་པ་དང༌། ཀུན་རྫོབ་ཀྱི་རང་བཞིན་བསྟན་པའོ། ། དང་པོ་ནི། རྣམ་པ་དང༌། ཚུལ་དང༌། མཚན་མ་དེ་དག་དང་ལྡན་པ་ཕྱིར་མི་ལྡོག་ཅེས་བསྟན་པ་ན། རྣམ་པ་སོགས་ཚུལ་ཅི་ལྟ་བུ་དང་ལྡན་པ་ཕྱིར་མི་ལྡོག་ཅེས་དྲིས་པ་ནི། གསོལ་པ་བཅོམ་ལྡན་འདས་ཞེས་པ་ནས། རིག་པར་བགྱི་ཞེས་པའི་བར་རོ། །
དོན་དམ་པར་རྣམ་པ་དང༌། ཚུལ་དང༌། མཚན་མ་མེད་པར་ཁོང་དུ་ཆུད་པ་ཉིད་ཀྱིས་ཕྱིར་མི་ལྡོག་ཅེས་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། མཚན་མ་མེད་པའོ་ཞེས་པའི་བར་གྱིས་བསྟན་ཏོ། ། གཉིས་པ་ཀུན་རྫོབ་ཏུ་རྟགས་ཀྱི་རང་བཞིན་གཏན་ལ་དབབ་པ་ལ་དྲི་བ་ནི། དོན་དམ་པར་རྣམ་པ་སོགས་མ་མཆིས་ན་མི་མཐུན་ཕྱོགས་གང་ལས་ལྡོག་པའི་དོན་དུ་ཕྱིར་མི་ལྡོག་ཅེས་དྲིས་པ་སྟེ། ཆོས་ཐམས་ཅད་རྣམ་པ་མ་མཆིས་ཞེས་པ་ནས། ཕྱིར་མི་ལྡོག་པ་ཞེས་བསྟན་པ་ལགས་ཞེས་པའི་བར་ཏེ། དོན་དམ་པར་རྣམ་པ་མེད་ཅིང་མཚན་མ་མེད་ན་ཇི་ལྟར་ཕྱིར་མི་ལྡོག་པའི་མཚན་མ་དང་ཞེས་བཤད་པའི་ཐ་ཚིག་གོ །
གཉིས་པ་ལན་ལ་བཅོམ་ལྡན་འདས་ཀྱིས་ཕྱིར་མི་ལྡོག་པའི་རྟགས་སུམ་ཅུ་སོ་དྲུག་བསྟན་ཏེ། དེ་ལ་དང་པོ་སྦྱོར་ལམ་པའི་རྟགས་ཉི་ཤུ་བསྟན་པ་ལ། གཟུགས་སོགས་སུ་འདུ་ཤེས་ལྡོག་པའི་རྟགས་སྟོན་པ་ནི། གཟུགས་ངོ་བོ་ཉིད་མེད་པར་རྟོགས་པས་གཟུགས་སུ་བདེན་པར་ཞེན་པ་ལས་ཕྱིར་ལྡོག་པ་དང༌། ཚོར་བ་ནས་བླ་མེད་རྫོགས་པའི་བྱང་ཆུབ་ལ་བདེན་པར་ཞེན་པ་ལས་ཕྱིར་ལྡོག་པའི་བར་དུ་གསུངས་སོ། ། བསྒྲུབ་བྱ་དང་སྦྱོར་བ་ནི། དེ་ལ་རབ་འབྱོར་ཞེས་པ་ནས། རིག་པར་བྱའོ་ཞེས་པའི་བར་གྱིས་བསྟན་ཏོ། ། འཐད་པ་ནི། གཟུགས་སོགས་ངོ་བོ་ཉིད་མེད་པར་ཁོང་དུ་ཆུད་པའི་ཕྱིར་ཞེས་པ་སྟེ།
གཟུགས་ནས་རྣམ་མཁྱེན་ངོ་བོ་ཉིད་མེད་པའི་བར་དུ་གསུངས་སོ། ། ཐེ་ཚོམ་ཟད་པའི་རྟགས་ནི། དགེ་སྦྱོང་དང་བྲམ་ཟེ་ལ་ཡོན་ཏན་ཡོད་པར་འཛིན་པའི་ཚུལ་གྱིས་མི་ལྟ་བར་ཕྱིར་མི་ལྡོག་པར་གསུངས་ཏེ། རབ་འབྱོར་གཞན་ཡང་ཞེས་པ་ནས། ཕྱིར་མི་ལྡོག་པར་རིག་པར་བྱའོ་ཞེས་པའི་བར་གྱིས་བསྟན་ཏོ། ། མི་དལ་བ་ཟད་པ་ནི། མི་ཁོམ་པའི་གནས་སུ་མི་སྐྱེ་བར་གསུངས་ཏེ། རབ་འབྱོར་གཞན་ཡང་ཞེས་པ་ནས། རིག་པར་བྱའོ་ཞེས་པའི་བར་གྱིས་བསྟན་ཏོ། ། བདག་ཉིད་དགེ་བ་ལ་གནས་ཤིང་གཞན་དག་དེ་ལ་འགོད་པ་དང་ཞེས་པའི་དོན་བསྟན་པ་ནི།
བདག་ཉིད་དགེ་བ་བཅུའི་ལམ་བཟུང་ནས་གཞན་ཡང་སྲོག་གཅོད་པ་སྤོང་བ་སོགས་ལ་བསྐུལ་བའི་དོན་གྱིས་གསུངས་ཏེ། རབ་འབྱོར་གཞན་ཡང་ཞེས་པ་ནས། རིག་པར་བྱའོ་ཞེས་པའི་བར་གྱིས་བསྟན་ཏོ། ། གཞན་གྱི་རྟེན་ཅན་སྦྱིན་སོགས་དང༌། ། ཞེས་པའི་དོན་སྟོན་པ་ནི། ཕྱིན་དྲུག་བསྒོམ་ཞིང་མདོ་སྡེ་དབྱངས་བསྙད་སོགས་ཀྱི་སྦྱིན་པས། སེམས་ཅན་ཐམས་ཅད་ཀྱི་བསམ་པ་རྫོགས་པར་བྱེད་པ་དང༌། དགེ་བ་བྱང་ཆུབ་ཏུ་བསྔོ་བས་གསུངས་སོ། ། ཟབ་མོའི་དོན་ལ་སོམ་ཉི་མེད་པར་སྟོན་པ་ནི་ཆོས་ཟབ་མོའི་དོན་ལ་སོམ་ཉི་མེད་པར་བསྟན་པས་གསུངས་ཏེ། གང་ལ་ཐེ་ཚོམ་ཟ་བའི་ཡུལ་གཟུགས་ནས་རྣམ་མཁྱེན་གྱི་བར་རྗེས་སུ་མ་མཐོང་བས་གསུངས་སོ། །
བྱམས་ལུས་སོགས་ཞེས་པའི་དོན་ནི། ལུས་ངག་ཡིད་གསུམ་བྱམས་པ་དང་ལྡན་པའི་དོན་གྱིས་གསུངས་སོ། ། སྒྲིབ་པ་ནི་རྣམ་པ་ལྔ་དང་མི་འགྲོགས་ཞེས་པའི་དོན་ནི། འདོད་པ་ལ་མོས་པ་དང་ཞེས་སོགས་སོ། ། བག་ལ་ཉལ་ཀུན་འཇོམས་པའི་དོན་ནི། བག་ལ་ཉལ་ཐམས་ཅད་དུ་མེད་ཅེས་པའི་དོན་གྱིས་གསུངས་སོ། ། དྲན་པ་དང་ཤེས་བཞིན་དང་ལྡན་པ་ནི། འགྲོ་འོང་ལ་ནོར་བའི་སེམས་ཀྱིས་མི་འགྲོ་བ་སོགས་ཀྱིས་གསུངས་སོ། ། གོས་ལ་སོགས་པ་གཙང་བ་ནི། གོས་ཀྱི་ཚོགས་ལ་སྨད་དུ་མེད་པ་སོགས་ཀྱི་དོན་གྱིས་གསུངས་སོ། །
ལུས་ལ་སྲིན་བུ་རྣམས་མི་འབྱུང་ཞེས་པའི་དོན་ནི། ལུས་ལ་སྲིན་བུའི་རིགས་སྟོང་ཕྲག་བརྒྱད་ཅུ་མི་འབྱུང་བའི་དོན་གྱིས་གསུངས་སོ། ། གྱ་གྱུ་མེད་པའི་སེམས་ཞེས་པའི་དོན་ནི། ལུས་ངག་ཡིད་གསུམ་དག་པར་འཛིན་པ་དང༌། དེའི་དོན་དྲི་བ་དང༌། ལན་གསུངས་པ་དང་གསུམ་གྱིས་བསྟན་ཏོ། ། སྦྱངས་པའི་ཡོན་ཏན་ལེན་པ་ནི། རྙེད་པ་དང༌། བཀུར་སྟི་དང༌། ཚིགས་སུ་བཅད་པ་ལྷུར་ལེན་པ་མིན་ཞེས་སོགས་ཀྱིས་དོན་གྱིས་གསུངས་སོ། །
སེར་སྣ་མེད་སོགས་ཀྱི་དོན་ནི། སེར་སྣའི་སེམས་དང༌། ཚུལ་ཁྲིམས་ངན་པ་སོགས་ཀྱི་སེམས་སྐྱེ་བ་མེད་པས་གསུངས་སོ། ། ཆོས་ཉིད་ལྡན་པར་འགྲོ་ཉིད་དང༌། ། ཞེས་སོགས་ཀྱི་དོན་ནི། བདུད་སྡིག་ཏོ་ཅན་གྱིས་སེམས་ཅན་དམྱལ་བ་ཆེན་པོ་བརྒྱད་མངོན་པར་སྤྲུལ་ནས་ཞེས་སོགས་ཀྱིས་གསུངས་སོ། ། གཞན་གྱིས་བཀྲི་བར་མི་བཏུབ་པ་ནི། བདུད་སྡིག་ཏོ་ཅན་དགེ་སྦྱོང་གི་ཆ་བྱད་དུ་འོངས་ཏེ། འདི་སྐད་དུ་གང་ཁྱོད་ཀྱིས་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་སྦྱང་བར་བྱའོ་ཞེས་པ་ནས། རྣམ་མཁྱེན་གྱི་བར་ཡོངས་སུ་སྦྱང་བར་བྱ་ཞེས་པའི་བསམ་པ་ཐོང་ཅིག
ཁྱོད་ཀྱིས་ཐོས་པ་ནི་སངས་རྒྱས་ཀྱི་བཀའ་མ་ཡིན་ཞེས་སོགས་ཀྱི་སྒོ་ནས་བསླུ་ཚིག་ཟེར་བ་ལ་ཐེ་ཚོམ་མི་སྐྱེ་བ་དང༌། ཡང་སྦྱིན་པ་ནས་རྣམ་མཁྱེན་གྱི་བར་རང་གིས་ཁོང་དུ་ཆུད་པས་གཞན་དྲིང་མི་འཇོག་པ་དང༌། བདུད་ཀྱིས་བསླུ་མི་ཚུགས་པའི་འཐད་པ་དག་གིས་བསྟན་ཏེ། འཐད་པ་ནི། གཟུགས་ནས་རྣམ་མཁྱེན་གྱི་བར་གྱི་ཆོས་ཅན་དང༌། ཆོས་ཉིད་གང་ཡང་རྗེས་སུ་མི་མཐོང་བས་གསུངས་སོ། ། ལམ་གཞན་ཉེ་བར་སྟོན་འདུད་ལ། ། བདུད་ཅེས་བྱ་བར་རྟོགས་པ་དང༌། ། ཞེས་པའི་དོན་སྟོན་པ་ནི། བདུད་སྡིག་ཏོ་ཅན་དགེ་སྦྱོང་གི་ཆ་བྱད་དུ་འོངས་ནས།
འདི་སྐད་དུ་འདི་ནི་འཁོར་བའི་སྤྱོད་པ་སྟོན་པ་ཡིན་ཏེ་ཞེས་སོགས་ཀྱི་གསུངས་པའི་དོན། ལམ་གྱི་གཟུགས་བརྙན་སྟོན་པ་ལ་འདི་ནི་བདུད་ཡིན་ནོ་ཞེས་ཁོང་དུ་ཆུད་པས་སེམས་ཅན་སྐྱོབ་པའི་སེམས་ཡོངས་སུ་མི་གཏོང་བའི་དོན་ནོ། ། སངས་རྒྱས་དགྱེས་པའི་སྤྱོད་པ་ནི། རབ་འབྱོར་གཞན་ཡང་ཕྱིར་མི་ལྡོག་པའི་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། འདི་སྐད་དུ་གལ་ཏེ་དེ་བཞིན་གཤེགས་པས་ཇི་སྐད་དུ་བསྟན་པ་དེ་ལྟར་བསླབ་པས་སྤྱོད་པ་དེ་དག་དང་མ་བྲལ་ཞིང་ཞེས་པ་ལ་སོགས་པས་གསུངས་ཏེ། སྦྱིན་པའི་ཕ་རོལ་ཏུ་ཕྱིན་པ་ནས། རྣམ་མཁྱེན་གྱི་བར་ལ་ཡོངས་སུ་མི་ཉམས་པའི་བསམ་པ་དང་ལྡན་པའི་དོན་གྱིས་གསུངས་སོ། ། སྦྱོར་ལམ་ལ་ཕྱིར་མི་ལྡོག་ཏུ་སྒྲུབ་པའི་རྟགས་བསྟན་ཟིན་ཏོ། ། མཐོང་ལམ་པ་ཕྱིར་མི་ལྡོག་ཏུ་སྒྲུབ་པའི་རྟགས་བཅུ་དྲུག་སྟོན་པ་ལ། དང་པོ་དྲི་བ་འགོད་པ་ནི།
འདི་སྐད་ཅེས་བཀའ་སྩལ་པ་དང་ཞེས་པ་ནས། ཕྱིར་མི་ལྡོག་པ་ཞེས་བགྱི་བ་ལགས་ཞེས་པའི་བར་གྱིས་བསྟན་ཏོ། ། རྟགས་དངོས་ལ་བཅུ་དྲུག་ལས། གཟུགས་སོགས་འདུ་ཤེས་ལྡོག་པའི་དོན་ནོ། ། གཟུགས་ནས་སངས་རྒྱས་ཀྱི་འདུ་ཤེས་ལས་ཕྱིར་ལྡོག་པའི་བར་གྱིས་གསུངས་སོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། མི་སྐྱེ་བ་ལ་བཟོད་པ་ཞེས་བྱ་སྟེ་ཞེས་པའི་བར་གྱིས་གསུངས་སོ། ། དོན་དམ་ལ་སྦྱོར་བ་ནི། རབ་འབྱོར་ཞེས་པ་ནས།
ཕྱིར་མི་ལྡོག་པར་རིག་པར་བྱའོ་ཞེས་པའི་བར་གྱིས་གསུངས་སོ། ། རྟགས་ཀྱི་ལེའུ་སྟེ་བཞི་བཅུ་པ་རྣམ་པར་བཤད་པའོ།། ༈ བཞི་བཅུ་ཞེ་གཅིག་པ་མཚན་མ་མེད་པའི་ལེའུ་བཤད་པ། སེམས་བརྟན་པའི་རྟགས་སྟོན་པ་ལ་གཉིས་ཏེ། རྟགས་དངོས་བཤད་པ་དང༌། ཕན་ཡོན་བཤད་པའོ། ། དང་པོ་ལ་བདུད་ཀྱི་བསླུ་ཚིག་ངོས་བཟུང་བ་དང༌། དེས་སེམས་མི་གཡོ་བར་བསྟན་པའོ། ། དང་པོ་ནི་བདུད་སྡིག་ཏོ་ཅན་ཉེ་བར་འོངས་ཏེ། མོས་པ་ལྡོག་ཅིང་ཞེས་པ་ནས།
སྡུག་བསྔལ་དང་ལོག་པར་ལྟུང་ངོ་ཞེས་ཟེར་ན་ཞེས་པའི་བར་གྱིས་བསྟན་ཏོ། ། གཉིས་པ་ནི། དེ་ལ་རིགས་ཀྱི་བུའམ་རིགས་ཀྱི་བུ་མོ་དེས་ཚིག་དེ་དག་ཐོས་ནས་ཞེས་པ་ནས། སེམས་མི་འཕྲོགས་པར་བྱའོ་ཞེས་པའི་བར་གྱིས་བསྟན་ཏོ། ། གཉིས་པ་ཕན་ཡོན་ནི། དེ་སེམས་བརྟན་པ་དང་ཞེས་པ་ནས། འཇུག་པར་འགྱུར་རོ་ཞེས་པའི་བར་གྱིས་བསྟན་ཏོ། ། རྟགས་གསུམ་པ། ཐེག་པ་དམན་དག་ལས་རྣམ་ལོག ། ཅེས་པའི་དོན་སྟོན་པ་ལ།
མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། ཕྱིར་མི་ལྡོག་པ་ཞེས་པའི་བར་གྱིས་བསྟན་ཏེ། ཕྱིར་མི་ལྡོག་གི་རྣམ་དབྱེ་དྲིས་པ་དང༌། ལན་གྱིས་གཉིས་སུ་ཕྱེ་ནས་གསུངས་པའོ། ། གཉིས་པ་རྒྱས་པར་བཤད་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཞེས་པ་ནས།
ལྡོག་པར་མི་ནུས་སོ་ཞེས་པའི་བར་གྱིས་བསྟན་ཏོ། ། རྟགས་བཞི་པ་བསམ་གཏན་ལ་སོགས་པ། ཡན་ལག་ཡོངས་སུ་ཟད་པ་དང༌། ། ཞེས་པའི་དོན་སྟོན་པ་ལ་བསམ་གཏན་ལ་སྙོམས་པར་འཇུག་པ་དང༌། དེའི་བྲལ་འབྲས་སྟོན་པའོ། ། དང་པོ་ནི། སེམས་དཔའ་ཆེན་པོ་དེ་ནི་འདོད་ན་བསམ་གཏན་དང་པོ་ལ་སྙོམས་པར་འཇུག་ཅེས་པ་ནས། སྨོན་པ་མེད་པའི་ཏིང་ངེ་འཛིན་ལའང་སྙོམས་པར་འཇུག་སྟེ་ཞེས་པའི་བར་གྱིས་བསྟན་ཏོ། ། གཉིས་པ་ནི། བསམ་གཏན་གྱི་འབྲས་བུ་ཡོངས་སུ་མི་འཛིན་ཏོ་ཞེས་པ་ནས།
ཕྱིར་མི་ལྡོག་པར་རིགས་པར་བྱའོ་ཞེས་པའི་བར་གྱིས་བསྟན་ཏོ། ། རྟགས་ལྔ་པ་ལུས་སེམས་ཡང་བ་ཉིད་དང་ནི་ཞེས་པའི་དོན་སྟོན་པ་ལ་གསུམ་སྟེ། མཚན་མ་མེད་པའི་དོན་ལ་སྤྱོད་པ་དང༌། དེའི་འཐད་པ་དང༌། དེའི་མཐུས་ལུས་སེམས་ཡང་བའོ། ། དང་པོ་ནི། བྱང་ཆུབ་ཀྱི་སེམས་དང་མི་བྲལ་ཞིང་གཟུགས་ལ་མཚན་མར་འཛིན་པའི་ཚུལ་གྱིས་ལྷུར་ལེན་པ་མིན་པ་ནས་བཟུང་སྟེ། དགེ་བའི་རྩ་བ་བསྐྱེད་པ་ལ་མཚན་མར་འཛིན་པའི་ཚུལ་གྱིས་ལྷུར་ལེན་པ་མིན་ཞེས་པའི་བར་དུ་གསུངས་ཏེ། དོན་གྱིས་ན་གཟུགས་ནས་རྣམ་མཁྱེན་གྱི་བར་གྱི་མཚན་མ་མེད་པར་རྟོགས་པར་བསྟན་པ་ཡིན་ནོ། གཉིས་པ་འཐད་པ་ནི།
ཆོས་ཐམས་ཅད་རང་གི་མཚན་ཉིད་ཀྱིས་སྟོང་པར་རྟོགས་པའི་ཕྱིར་ཞེས་པ་སྟེ། དེ་ཅིའི་ཕྱིར་ཞེ་ན། རང་གི་མཚན་ཉིད་ཀྱིས་སྟོང་པའོ་ཞེས་པའི་བར་གྱིས་བསྟན་ཏོ། ། གསུམ་པ་ནི། ལུས་སེམས་ཡང་བའི་ཚུལ་ངོས་བཟུང་ནས། དེས་ཕྱིར་མི་ལྡོག་པར་བསྟན་པ་སྟེ། རབ་འབྱོར་ཕྱིར་མི་ལྡོག་ཅེས་པ་ནས། སེམས་དཔའ་ཆེན་པོ་ནི་ཕྱིར་མི་ལྡོག་ཅེས་པའི་བར་གྱིས་བསྟན་ཏོ། ། རྟགས་དྲུག་པ། འདོད་ལ་སྤྱོད་ལ་ཐབས་མཁས་དང༌། །
ཞེས་པའི་དོན་སྟོན་པ་ནི། ཁྱིམ་ན་གནས་ཀྱང་ཐབས་མཁས་པས་འདོད་ཡོན་ལྔ་ལ་སྤྱོད་པ་དང༌། རྫས་དང་ཡོ་བྱད་སྟེར་བའི་སྒོ་ནས་སྦྱིན་པའི་ཕར་ཕྱིན་ལ་གནས་པ་དང༌། གཞན་དགེ་བ་ལ་བསྐུལ་བ་དང༌། བསྔགས་པ་བརྗོད་པ་དང༌། མཐུན་པས་དགའ་བར་བྱེད་པའི་དོན་གྱིས་གསུངས་ཏེ། ཁྱིམ་ན་གནས་ཀྱང་ཞེས་པ་ནས། མཐུན་པས་དགའ་བར་བྱེད་དོ་ཞེས་པའི་བར་གྱིས་གསུངས་སོ། ། རྟགས་བདུན་པ། རྟག་ཏུ་ཚངས་པར་སྤྱོད་ཉིད་དང༌། །
ཞེས་པའི་དོན་སྟོན་པ་ལ་གཉིས་ཏེ། དངོས་ཀྱི་དོན་དང༌། གནོད་པས་རྫི་བ་མེད་པའོ། ། དང་པོ་ནི། འཛམ་བུའི་གླིང་ནས་བརྩམས་ཏེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་བར་དུ་རིན་པོ་ཆེ་སྣ་བདུན་གྱིས་བཀང་བའི་སྦྱིན་པའི་གཏོང་བ་དང༌། རྟག་ཏུ་ཚངས་པར་སྤྱོད་པ་དང༌། གཞན་ལ་གནོད་པ་མི་བསྐྱེད་པའི་དོན་གྱིས་གསུངས་ཏེ། རབ་འབྱོར་ཕྱིར་མི་ལྡོག་པའི་བྱང་སེམས་ཆེན་པོ་དེ་ནི་ཁྱིམ་ན་གནས་ན་ཞེས་པ་ནས། ཕྱིར་མི་ལྡོག་པར་རིག་པར་བྱའོ་ཞེས་པའི་བར་གྱིས་བསྟན་ཏོ། ། གཉིས་པ་ནི།
རབ་འབྱོར་གཞན་ཡང་ཞེས་པ་ནས། ཐུབ་པ་མེད་དེ་ཞེས་པའི་བར་གྱིས་བསྟན་ཏོ། ། རྟགས་བརྒྱད་པ་འཚོ་བ་རྣམ་པར་དག་པ་སྟོན་པ་ལ། འཚོ་བ་རྣམ་པར་དག་པའི་རྒྱུ་བསྟན་པ་དང་མ་དག་པའི་སྤྱོད་པ་ལ་མི་འཇུག་པ་དང༌། དེའི་འཐད་པ་བསྟན་པའོ། ། དང་པོ་ལ་གསུམ་སྟེ། སེམས་རྣམ་པར་མི་འཁྲུག་པར་བསྟན་པ་དང༌། དབང་པོ་ཚང་བས་སྐྱེས་བུ་དམ་པར་གྱུར་པ་དང༌། བྱང་ཆུབ་ཀྱི་སེམས་མི་བརྗེད་པའོ། ། དང་པོ་ནི།
དེའི་སེམས་ཞེས་པ་ནས། འཁྲུག་པ་མེད་དོ་ཞེས་པའི་བར་གྱིས་བསྟན་ཏོ། ། གཉིས་པ་ནི། མིག་གི་དབང་པོ་དང་ཞེས་པ་ནས། སྐྱེས་བུ་དམའ་བ་མ་ལགས་ཞེས་པའི་བར་གྱིས་བསྟན་ཏོ། ། གསུམ་པ་ནི། བཅོམ་ལྡན་འདས་ཀྱིས་ཞེས་པ་ནས། ཕྱིར་མི་ལྡོག་པར་རིག་པར་བྱའོ་ཞེས་པའི་བར་གྱིས་བསྟན་ཏོ། ། གཉིས་པ་མ་དག་པའི་སྤྱོད་པ་ལ་མི་འཇུག་པ་ནི། རབ་འབྱོར་གཞན་ཡང་ཞེས་པ་ནས།
ཆོ་འཕྲུལ་མི་བྱེད་དོ་ཞེས་པའི་བར་གྱིས་བསྟན་ཏོ། ། གསུམ་པ་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། ཡོངས་སུ་དག་པ་ཡིན་ནོ་ཞེས་པའི་བར་གྱིས་བསྟན་ཏོ། ། རྟགས་བསྒྲུབ་བྱ་ལ་སྦྱོར་བ་ནི། རབ་འབྱོར་ཞེས་པ་ནས། རིག་པར་བྱའོ་ཞེས་པའི་བར་གྱིས་བསྟན་ཏོ། ། རྟགས་དགུ་པ་ཕུང་སོགས་ལ་སྦྱོར་བ་བཀག་པ་ལ་གཉིས་ཏེ། རྟགས་དངོས་དང༌། དེའི་འཐད་པའོ། །
དང་པོ་ནི། རབ་འབྱོར་གཞན་ཡང་ཞེས་པ་ནས། རྗེས་སུ་བརྩོན་པར་མི་གནས་སོ་ཞེས་པའི་བར་གྱིས་བསྟན་ཏེ། ཉན་པར་བསྐུལ་བ་དང༌། བཅོམ་ལྡན་འདས་ཀྱི་གསུང་གིས། ཕུང་པོ་དང༌། ཁམས་དང༌། སྐྱེ་མཆེད་དང༌། རྟེན་འབྲེལ་བཞི་ལ་སྦྱོར་བ་དང༌། རྗེས་སུ་སྦྱོར་བ་བཀག་པའི་དོན་གྱིས་གསུངས་སོ། །
གཉིས་པ་ནི། དེ་ཅིའི་ཕྱིར་ཞེ་ན་ཞེས་པ་ནས། བཟང་པོའམ་ངན་པར་ཡང་དག་པར་རྗེས་སུ་མི་མཐོང་ཞེས་པའི་བར་གྱིས་བསྟན་ཏོ། ། རྟགས་བཅུ་པ་བར་ཆད་བྱེད་པ་རྣམས་ལ་སྦྱོར་བ་དང་རྗེས་སུ་སྦྱོར་བ་བཀག་པ་ནི། དེ་རྐུན་པོའི་གཏམ་གྱི་སྦྱོར་བ་ལ་ཞེས་པ་ནས། རྗེས་སུ་མི་མཐོང་ཞེས་པའི་བར་འཐད་པ་དང་བཅས་པས་གསུངས་སོ། ། རྟགས་བཅུ་གཅིག་པ་ཚོགས་པ་ལ་སྦྱོར་བ་དང་རྗེས་སུ་སྦྱོར་བ་བཀག་པ་འཐད་པ་དང་བཅས་པ་ནི། དམག་གི་གཏམ་གྱི་ཞེས་པ་ནས། རྗེས་སུ་མི་མཐོང་ངོ་ཞེས་པའི་བར་གྱིས་བསྟན་ཏོ། ། རྟགས་བཅུ་གཉིས་པ་དབང་སོགས་དང་བཅས་པ་ལ་སྦྱོར་བ་དང་རྗེས་སུ་སྦྱོར་བ་བཀག་པ་ལ།
གྲོང་གི་གཏམ་ལ་གནས་པ་བཀག་པ་དང༌། གྲོང་ཁྱེར་གྱི་གཏམ་ལ་གནས་པ་བཀག་པ་དང༌། གྲོང་རྡལ་གྱི་གཏམ་ལ་གནས་པར་བཀག་པ་དང༌། གཡུལ་འགྱེད་པ་ལ་གནས་པ་བཀག་པའོ། ། དང་པོ་ནི། གྲོང་ཞེས་པ་དང༌། གཉིས་པ་ནི་གྲོང་ཁྱེར་ཞེས་པ་དང༌། གསུམ་པ་ནི་གྲོང་རྡལ་ཞེས་པ་དང༌། བཞི་པ་ནི། དེ་གཡུལ་གྱི་རིམ་པ་སྦྱོར་བ་ལ།
ཞེས་སོགས་འཐད་པ་དང་བཅས་པས་བསྟན་ཏོ། ། བདག་གི་གཏམ་གྱི་སྦྱོར་བ་ལ་མི་གནས་སོ་ཞེས་སོགས་ལྷག་མ་རྣམས་ནི་དབང་སོགས་ཞེས་པའི་ཁོངས་སུ་བསྡུ་བར་རིགས་སོ། ། འདི་ལ་གཡུལ་གྱི་གཏམ་གྱི་སྦྱོར་བ་དང་རྗེས་སུ་སྦྱོར་བ་ལ་བརྩོན་པར་མི་གནས་ཞེས་པ་འདི་འབུམ་དང་གནོད་འཇོམས་ཆེ་བ་གཉིས་མཐུན་པར་བར་ཆད་བྱེད་པ་རྣམས་ལ་ཞེས་སོགས་ཀྱི་རྟགས་དེ་ཉིད་ཀྱི་མཇུག་ཐོགས་སུ་འབྱུང་ལ། མངོན་རྟོགས་རྒྱན་ལས། དབང་སོགས་བཅས་པ་ཞེས་པའི་མཇུག་ཐོགས་སུ་འབྱུང་བས་མདོ་དང་བསྟན་བཅོས་གོ་རིམ་མི་མཐུན་ནོ། ། ཉི་ཁྲི་དང་ཉི་ཁྲི་སྣང་བ་ལྟར་ན། དམག་གི་གཏམ་ལ་གནས་པ་བཀག་པ་དང་ཞེས་པའི་མཇུག་ཐོགས་སུ་འབྱུང་བས་དམག་དང༌། གྲོང་དང༌། གྲོང་ཁྱེར་དང༌། གྲོང་བརྡལ་ལ་གནས་པ་བཀག་པ་ཞེས་པའི་གོ་རིམ་བྱས་ནས་དེའི་མཇུག་ཐོགས་སུ་བདག་གི་གཏམ་དང༌།
སེམས་ཅན་དང་ཞེས་པ་ནས་མཐོང་བ་པོའི་གཏམ་གྱི་སྦྱོར་བ་ལ་མི་གནས་ཞེས་པའི་བར་བྱེད་པའི་སྐྱེས་བུ་བཅུ་གཉིས་ལ་སྦྱར་བ་རྣམས་ནི་དབང་སོགས་ཞེས་པའི་སོགས་ཀྱི་སྒྲས་བསྡུ་བར་རིགས་སོ། ། དེ་ལྟར་ན། གཡུལ་འགྱེད་དབང་སོགས་བཅས་པ་དང༌། ། ཞེས་འདོན་པར་རིགས་སོ། ། བསྟན་བཅོས་ཀྱི་གོ་རིམ་ནི་ཚིགས་སུ་བཅད་པ་སྦྱར་བ་དང་མཐུན་པའི་དོན་ཡིན་པར་མངོན་ནོ། ། གཞན་དུ་ན་ཞེས་སོགས་ཀྱི་དོན་ནི། གོང་དུ་བསྟན་པ་དེ་དག་ལ་གནས་པ་ལས། གཞན་དུ་ཤེར་ཕྱིན་གྱི་གཏམ་ལ་བརྩོན་ཞིང༌། རྣམ་མཁྱེན་ཡིད་བྱེད་དང་མ་བྲལ་ན་ཕྱིར་མི་ལྡོག་གོ་ཞེས་པའི་དོན་ནོ། ། རྟགས་བཅུ་གསུམ་པ་སེར་སྣ་སོགས་ལ་སྦྱོར་བ་བཀག་པ་ནི་རྣམ་པ་དྲུག་གིས་བསྟན་ཏེ།
གཉེན་པོ་ལ་གནས་པས་མི་མཐུན་ཕྱོགས་སྤངས་པ་དང༌། སྟོང་ཉིད་རྟོགས་ཀྱང་ཆོས་ཚོལ་བ་ལ་འབད་པ་དང༌། ཆོས་རོ་གཅིག་པར་རྟོགས་པས་ཐ་དད་དུ་མི་འཛིན་པ་དང༌། སངས་རྒྱས་སོགས་ཀྱི་བཤེས་གཉེན་ལ་བརྟེན་པ་དང༌། ཉན་རང་ཐེག་ཆེན་ལ་འགོད་པ་དང༌། སངས་རྒྱས་ཀྱི་ཞིང་ཁྱད་པར་ཅན་དུ་སྐྱེ་བའོ། ། དང་པོ་ནི་ཕྱིན་དྲུག་ལ་སྤྱོད་ཅིང་དེ་དག་གི་མི་མཐུན་ཕྱོགས་ལ་གནས་པ་བཀག་པས་གསུངས་ཏེ། དེ་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་ཅེས་པ་ནས། བརྩོན་པར་མི་གནས་སོ་ཞེས་པའི་བར་གྱིས་བསྟན་ཏོ། ། གཉིས་པ་ནི་དེ་ཆོས་ཐམས་ཅད་ཅེས་པ་ནས།
མི་འདོད་པ་མ་ཡིན་ཏེ་ཞེས་པའི་བར་རོ། ། གསུམ་པ་ནི། ཆོས་ཀྱི་དབྱིངས་ལ་བརྗོད་ཅིང་ཞེས་པ་ནས། བརྗོད་པ་མ་ཡིན་ནོ་ཞེས་པའི་བར་རོ། ། བཞི་པ་ནི། དེ་སངས་རྒྱས་བཅོམ་ལྡན་འདས་ཞེས་པ་ནས། སེམས་དཔའ་ཡིན་ཞེས་པའི་བར་རོ། ། ལྔ་པ་ནི་རིགས་ཀྱི་བུ་དང་ཞེས་པ་ནས། རབ་ཏུ་གཞོག་གོ་ཞེས་པའི་བར་རོ། ། དྲུག་པ་ལ་གཉིས་ཏེ།
སངས་རྒྱས་མཆོད་པའི་ཕྱིར་དུ། སངས་རྒྱས་ཀྱི་ཞིང་དུ་སྐྱེ་བ་འཐད་པ་དང་བཅས་པ་དང༌། དགེ་བ་ཁྱད་པར་ཅན་བསྐྱེད་ནས་སངས་རྒྱས་ཀྱི་ཞིང་དུ་ཆོས་སྟོན་པར་སྐྱེ་བའོ། ། དང་པོ་ནི། དེ་བཞིན་གཤེགས་པ་དགྲ་བཅོམ་པ་ཞེས་པ་ནས། དེ་དག་ཏུ་སྐྱེ་བར་འགྱུར་རོ་ཞེས་པའི་བར་གྱིས་བསྟན་ཏོ། ། གཉིས་པ་ནི། བསམ་གཏན་དང་པོ་བསྐྱེད་ཅེས་པ་ནས། ཆོས་སྟོན་པ་དེར་སྐྱེས་ཏེ་ཞེས་པའི་བར་རོ། ། བསྒྲུབ་བྱ་ལ་སྦྱོར་བ་ནི་སྔ་མ་བཞིན་ནོ། །
རྟགས་བཅུ་བཞི་པ་ཆོས་ནི་རྡུལ་ཙམ་མི་དམིགས་ཉིད། རང་གི་ས་ལ་ངེས་པ་ཉིད། ། ཅེས་པའི་དོན་སྟོན་པ་ལ་བཞི་སྟེ། རང་གི་ས་ལ་དོགས་པ་མེད་པ་དང༌། དེ་དག་གི་ཡོན་ཏན་བསྟན་པ་དང༌། རང་གི་ས་ལས་གཞན་གྱིས་ལྡོག་པར་མི་ནུས་པ་དང༌། བདུད་ལས་ཁོང་དུ་ཆུད་པས་གཞན་གྱི་དབང་དུ་མི་འགྲོ་བའོ། ། དང་པོ་ནི། རབ་འབྱོར་ཞེས་པ་ནས། ཕྱིར་མི་ལྡོག་པའི་བྱང་ཆུབ་སེམས་ཆེན་པོ་ཡུམ་ལ་སྤྱོད་པ་ཞེས་སོགས་ཀྱིས་གསུངས་ཏེ།
ནང་སྟོང་པ་ཉིད་ནས་མ་འདྲེས་པ་བཅོ་བརྒྱད་ཀྱི་བར་ལ་གནས་པ་ནི་ཆོས་ཅན་ནོ། ། འདི་སྙམ་དུ་ཞེས་པ་ནས། ཡིད་གཉིས་མེད་དོ་ཞེས་པའི་བར་ནི་བསྒྲུབ་བྱའི་ཆོས་སོ། ། དེ་ཅིའི་ཕྱིར་ཞེ་ན་ཞེས་པ་ནས། རྗེས་སུ་མི་མཐོང་ངོ་ཞེས་པའི་བར་ནི་གཏན་ཚིགས་སོ། ། རབ་འབྱོར་འདི་ལྟ་སྟེ་དཔེར་ན་ཞེས་པ་ནས། ཐེ་ཚོམ་མི་ཟའོ་ཞེས་པའི་བར་ནི་མཐུན་དཔེའོ། ། དོན་ལ་སྦྱོར་བ་ནི། རབ་འབྱོར་དེ་བཞིན་དུ་ཞེས་པ་ནས། ས་དེ་ལ་གནས་ཏེ་ཞེས་པའི་བར་གྱིས་བསྟན་ཏོ། །
གཉིས་པ་དེ་དག་གི་ཡོན་ཏན་ནི། སངས་རྒྱས་ཀྱི་ཞིང་ཞེས་པ་ནས། སྲབ་མོར་བྱེད་དོ་ཞེས་པའི་བར་གྱིས་བསྟན་ཏོ། ། གསུམ་པ་ལ་མཐུན་དཔེ་ནི། རབ་འབྱོར་འདི་ལྟ་སྟེ་དཔེར་ན་ཞེས་པ་ནས། འཆི་ཁའི་བར་དུ་ཡང་རྗེས་སུ་འབྲང་ངོ་ཞེས་པའི་བར་གྱིས་བསྟན་ཏོ། ། དོན་ནི་རབ་འབྱོར་དེ་བཞིན་དུ་ཞེས་པ་ནས། ལྡོག་པར་མི་ནུས་སོ་ཞེས་པའི་བར་རོ། ། གཏན་ཚིགས་ནི་དེ་ཅིའི་ཕྱིར་ཞེ་ན་ཞེས་པ་ནས། བསྙེན་བཀུར་བ་བྱེད་དོ་ཞེས་པའི་བར་རོ། །
བཞི་པ་ནི། རབ་འབྱོར་བྱང་ཆུབ་སེམས་དཔའ་ཆེན་པོ་དེ་ལྟར་གནས་པས་ཞེས་པ་ནི་ཆོས་ཅན་ནོ། ། བདུད་ཀྱི་ལས་སྐྱེས་ཤིང་བྱུང་བ་རྣམས་ཁོང་དུ་ཆུད་དེ་ཞེས་པ་ནས། ཐེ་ཚོམ་མི་ཟའོ་ཞེས་པའི་བར་ནི་བསྒྲུབ་བྱའི་ཆོས་སོ། ། གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་པ་ནས། རྗེས་སུ་མི་མཐོང་ངོ་ཞེས་པའི་བར་གྱི་བསྟན་ཏོ། ། རྟགས་བཅོ་ལྔ་པ་ས་གསུམ་ལ་གནས་པ་སྟོན་པ་ལ་དྲུག་སྟེ། བླ་མེད་བྱང་ཆུབ་དང་མི་བྲལ་བ་དང༌། དེའི་འཐད་པ་དང༌།
ས་གསུམ་ལ་ངེས་པ་དང༌། དེའི་འཐད་པ་དང༌། ལུང་བསྟན་པ་དང༌། དེའི་འཐད་པའོ། ། དང་པོ་ནི། རབ་འབྱོར་བྱང་ཆུབ་སེམས་དཔའ་ཆེན་པོ་དེ་ཚེ་འཕོས་ནས་ཀྱང་ཞེས་པ་ནས། འགྱུར་རོ་སྙམ་སེམས་སོ་ཞེས་པའི་བར་རོ། ། གཉིས་པ་ནི། དེ་ཅིའི་ཕྱིར་ཞེས་པ་ནས། རང་གི་མཚན་ཉིད་ཀྱིས་སྟོང་ངོ་ཞེས་པའི་བར་རོ། །
གསུམ་པ་ནི། རབ་འབྱོར་ཞེས་པ་ནས། ཐུབ་པ་མེད་པ་ཡིན་ཏེ་ཞེས་པའི་བར་རོ། ། བཞི་པ་ནི། དེ་ཅིའི་ཕྱིར་ཞེ་ན་ཞེས་པ་ནས། ཡེ་ཤེས་དང་ལྡན་པ་ཡིན་ཏེ་ཞེས་པའི་བར་རོ། ། ལྔ་པ་ནི། རབ་འབྱོར་གལ་ཏེ་ཕྱིར་མི་ལྡོག་པའི་བྱང་ཆུབ་སེམས་དཔའ་སེམས་དཔའ་ཆེན་པོའི་དྲུང་དུ་ཞེས་པ་ནས། བྱང་ཆུབ་ཏུ་ལུང་བསྟན་ཏོ་ཞེས་པའི་བར་རོ། ། དྲུག་པ་ནི།
དེ་ཅིའི་ཕྱིར་ཞེ་ན་ཞེས་པ་ནས། ཕྱིར་མི་ལྡོག་པར་རིག་པར་བྱའོ་ཞེས་པའི་བར་གྱིས་བསྟན་ཏེ། བདུད་ཀྱིས་བསྟན་པའི་སྐྱོན་རིག་ནས། སངས་རྒྱས་ཐོབ་པའི་ཐབས་ལ་བློ་གཡོ་བ་མེད་པས་གསུངས་སོ། ། རྟགས་བཅུ་དྲུག་པ་ཆོས་ཀྱི་དོན་དུ་སྲོག་གཏོང་བ་ཞེས་པའི་དོན་སྟོན་པ་ལ་ལྔ་སྟེ། ཆོས་ཀྱི་དོན་དུ་ལུས་སྲོག་གཏོང་བ་དང༌། རྣམ་པ་ཀུན་ཏུ་ཆོས་མི་འདོར་བ་དང༌། གང་མི་འདོར་བའི་ཆོས་ངོས་བཟུང་བ་དང༌། རྟགས་ཐོབ་པའི་ཡོན་ཏན་བསྟན་པ་དང༌། དེ་ལས་འཕྲོས་པའི་དོན་བཤད་པའོ། །
དང་པོ་ནི། རབ་འབྱོར་གཞན་ཡང་ཞེས་པ་ནས། ཆོས་དེ་ཡོངས་སུ་མི་གཏོང་ངོ་ཞེས་པའི་བར་རོ། ། གཉིས་པ་ནི། རབ་འབྱོར་བྱང་སེམས་ཆེན་པོ་འདི་ནི་ཞེས་པ་ནས། འགྱུར་རོ་སྙམ་མོ་ཞེས་པའི་བར་གྱིས་བསྟན་ཏོ། ། གསུམ་པ་ནི། དེ་ལ་ཆོས་གང་གི་དོན་དུ་ཞེས་པ་ནས། ཕྱིར་མི་ལྡོག་པར་རིག་པར་བྱའོ་ཞེས་པའི་བར་གྱིས་བསྟན་ཏོ། ། བཞི་པ་ནི་རབ་འབྱོར་གཞན་ཡང་ཞེས་པ་ནས།
གཟུངས་རབ་ཏུ་ཐོབ་བོ་ཞེས་པའི་བར་རོ། ། ལྔ་པ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། གཟུངས་རབ་ཏུ་ཐོབ་པས། དམ་པའི་ཆོས་ཆུད་མི་ཟ་བར་འཛིན་པའི་དོན་གྱིས་གསུངས་ཏེ། དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། ཐེ་ཚོམ་མེད་དོ་ཞེས་པའི་བར་གྱིས་ནི་དོན་བསྟན་ཏོ། ། འཐད་པ་ནི། དེ་ཅིའི་ཕྱིར་ཞེ་ན།
དེ་དེ་ལྟར་གཟུངས་རབ་ཏུ་ཐོབ་པའི་ཕྱིར་ཞེས་སོགས་ཀྱིས་བསྟན་ཏོ། ། དོན་བསྡུ་བ་ནི། རབ་འབྱོར་རྣམ་པ་དེ་དག་ཅེས་པ་ནས། ཕྱིར་མི་ལྡོག་པར་རིག་པར་བྱའོ་ཞེས་པའི་བར་རོ། ། ཕྱིར་མི་ལྡོག་པའི་རྣམ་པ་དང་ཚུལ་དང༌། མཚན་མ་མེད་པའི་ལེའུ་སྟེ་བཞི་བཅུ་ཞེ་གཅིག་པ་རྣམ་པར་བཤད་པའོ།། ༈ བཞི་བཅུ་ཞེ་གཉིས་པ་ཐབས་ལ་མཁས་པའི་ལེའུ་བཤད་པ། ཐབས་ལ་མཁས་པའི་ལེའུ་འདི་ནས། སྒོམ་ལམ་པ་ཕྱིར་མི་ལྡོག་པའི་རྟགས་སྟོན་ཏེ། འདི་ལ་ཕྱིར་མི་ལྡོག་པའི་ཡོན་ཏན་སྤྱིར་བསྟན་པ་དང༌།
སྒོམ་ལམ་རྟགས་དང་བཅས་པ་གཏན་ལ་དབབ་པའོ། ། དང་པོ་ནི་གོང་དུ་ཕྱིར་མི་ལྡོག་པའི་ཡོན་ཏན་མང་དུ་གསུངས་པ་ལ་དད་པ་སྐྱེས་ནས། རབ་འབྱོར་གྱིས་བསྟོད་པ་མཛད་པ་ནི། དེ་སྐད་ཅེས་བཀའ་སྩལ་པ་དང༌། ཚེ་དང་ལྡན་པ་རབ་འབྱོར་གྱིས་ཞེས་པ་ནས། ཡོན་ཏན་དང་ལྡན་པའོ་ཞེས་པའི་བར་གྱིས་བསྟན་ཏེ། ཕྱིར་མི་ལྡོག་པའི་བྱང་སེམས་རྣམས་ལ་ཡོན་ཏན་ཚད་མེད་པ་ཡོད་པར་བརྗོད་པའོ། ། བཅོམ་ལྡན་འདས་ཀྱིས་དེ་དང་མཐུན་པར་བཀའ་སྩལ་པ་ནི། བསྐྱོད་དུ་མེད་པའི་ཡོན་ཏན་དང་ལྡན་པའོ་ཞེས་སོགས་ཀྱིས་བསྟན་ཏོ། ། འཐད་པ་ནི།
དེ་ཅིའི་ཕྱིར་ཞེ་ན་ཞེས་པ་ནས། མངོན་པར་བསྒྲུབ་བོ་ཞེས་པའི་བར་གྱིས་བསྟན་ཏེ། སོ་སོ་ཡང་དག་པར་རིག་པ་བཞི་ཐོབ་པས། གཞན་གྱི་དྲི་བ་ལུང་བསྟན་པ་ལ་སྤོབས་པ་མི་ཟད་པའི་ཡོན་ཏན་ཡོད་པར་བསྟན་ཏོ། ། གཉིས་པ་ལ། སྒོམ་ལམ་གྱི་ཁྱད་པར་བྱེད་ཆོས། ཁྱད་པར་གྱི་གཞི་སྒོམ་ལམ། སྒོམ་ལམ་གྱི་དབྱེ་བ། སྒོམ་ལམ་བསྟན་ཚུལ་ལ་རྩོད་པ་སྤང་བ། སྒོམ་ལམ་རྟགས་ཀྱི་དོན་བསྟན་པའོ། །
དང་པོ་ལ་གཉིས་ཏེ། རྣམ་བྱང་གི་ཆོས་རྫོགས་པའི་རྒྱུ་ཟབ་མོའི་ཆོས་དྲི་བ་དང༌། ལན་གྱི་དེའི་དོན་བསྟན་པའོ། ། དང་པོ་ནི། རབ་འབྱོར་གྱིས་གསོལ་པ། བཅོམ་ལྡན་འདས་དེ་བཞིན་གཤེགས་པ་ཞེས་པ་ནས། གནས་ཟབ་མོ་རྣམས་ལེགས་པར་བསྟན་དུ་གསོལ་ཞེས་པའི་བར་གྱིས་བསྟན་ཏེ། རབ་འབྱོར་གྱིས་བཅོམ་ལྡན་འདས་ལ་དེ་བཞིན་གཤེགས་པ་རྣམས་ནི་བྱང་ཆུབ་སེམས་དཔའ་རྣམས་ཀྱི་ཕྱིར་མི་ལྡོག་པའི་རྟགས་དང་མཚན་མ་སྟོན་པའི་སྟོབས་མངའ་བས་ན། རྣམ་བྱང་གི་ཆོས་ཡོངས་སུ་རྫོགས་པའི་ཟབ་མོ་རྟོགས་པ་ལ་རག་ལས་པས་དེའི་ཐབས་ཟབ་མོའི་དོན་བསྟན་དུ་གསོལ་ཞེས་ཞུས་པའོ། ། གཉིས་པ་ལ་ཐོག་མར་ཟབ་མོ་ངོས་བཟུང་བའི་དོན་དུ་ཆོས་ཀྱི་རྣམ་གྲངས་བཅུ་གཅིག་བསྟན་པ་ལ།
བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ལེགས་སོ་ལེགས་སོ་ཞེས་པ་ནས། ཆོས་ཀྱི་དབྱིངས་ཀྱི་ཚིག་བླ་དྭགས་སོ་ཞེས་པའི་བར་དང༌། རབ་འབྱོར་འདི་ལྟ་སྟེ། གང་མྱ་ངན་ལས་འདས་པའི་ཚིག་བླ་དྭགས་དེ་དག་གིས་ནི་གནས་ཟབ་མོ་ཞེས་བྱ་བ་དེ་དག་གོ ། གནས་ཟབ་མོ་མྱ་ངན་ལས་འདས་པའི་ཚིག་བླ་དྭགས་སུ་བསྟན་པ་ལ་དྲི་བ་ནི། གསོལ་པ་ཞེས་པ་ནས། མ་ལགས་སོ་ཞེས་པའི་བར་གྱིས་བསྟན་ཏེ། གནས་ཟབ་མོ་ཞེས་བསྟན་པ་མྱ་ངན་ལས་འདས་པ་ཁོ་ནའི་བླ་དྭགས་སུ་བས་ཀྱི་གཞན་གྱིས་མ་ལགས་སམ་ཞེས་པའོ། ། མྱ་ངན་ལས་འདས་པ་འབའ་ཞིག་ཏུ་མ་ཟད་ཀྱི་ཆོས་ཐམས་ཅད་ཟབ་པར་སྟོན་པ་ནི།
བཅོམ་ལྡན་འདས་ཀྱིས་ཞེས་པ་ནས། དེ་ཡིན་ནོ་ཞེས་པའི་བར་རོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་སོགས་ཏེ། གཟུགས་ནས་རྣམ་མཁྱེན་གྱི་བར་གྱི་དོན་དམ་པར་སྟོང་པ་ཉིད་དུ་རོ་གཅིག་པས་ཟབ་བོ་ཞེས་སོགས་སྟོན་པ་ནི། མདོ་ནི་རབ་འབྱོར་གཟུགས་ཟབ་བོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཟབ་པའི་བར་དུ་གསུངས་སོ། ། གཟུགས་ནས་རྣམ་མཁྱེན་གྱི་བར་ཟབ་པར་བསྟན་པ་ན། ཇི་ལྟར་ཟབ་པའི་གླེང་བསླང་བའི་དོན་དུ། གཟུགས་ནས་རྣམ་མཁྱེན་གྱི་བར་གྱི་ཟབ་ཚུལ་ལ་དྲི་བ་འགོད་པ་ནི།
རབ་འབྱོར་ཇི་ལྟར་ན་གཟུགས་ཟབ་ཅེས་པ་ནས། ཇི་ལྟར་ན་རྣམ་པ་ཐམས་ཅད་མཁྱེན་པ་ཉིད་ཟབ་ཅེ་ན་ཞེས་པའི་བར་གྱིས་བསྟན་ཏོ། ། དེ་བཞིན་ཇི་ལྟ་བ་བཞིན་དུ་ཟབ་ཅེས་གཟུགས་ནས་རྣམ་མཁྱེན་གྱི་བར་དུ་སྦྱར་བ་ན། གཟུགས་ཀྱི་དེ་བཞིན་ཉིད་ཇི་ལྟ་བ་བཞིན་དུ་ཟབ་བོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་དེ་བཞིན་ཉིད་ཇི་ལྟ་བ་དེ་བཞིན་རྣམ་པ་ཐམས་ཅད་མཁྱེན་པ་ཉིད་ཟབ་བོ་ཞེས་པའི་བར་དུ་གསུངས་སོ། ། གཟུགས་ནས་རྣམ་མཁྱེན་གྱི་བར་གྱི་དེ་བཞིན་ཉིད་ཇི་ལྟ་བུ་དྲིས་པ་ནི། གསོལ་པ་བཅོམ་ལྡན་འདས་གཟུགས་ཀྱི་དེ་བཞིན་ཉིད་ཇི་ལྟ་བུ་ལགས་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་ཀྱི་དེ་བཞིན་ཉིད་ཇི་ལྟ་བུ་ལགས་ཞེས་པའི་བར་གྱིས་བསྟན་ཏོ། ། ཆོས་ཅན་གཟུགས་ཀྱང་མ་ཡིན། དེ་ལས་གཞན་དུ་ཡང་བཙལ་དུ་མེད་པ་ཞིག་ལ་དེ་བཞིན་ཉིད་དུ་བརྗོད་དོ་ཞེས་པ་སྟེ། གཟུགས་ཀྱི་དེ་བཞིན་ཉིད་ནས་རྣམ་མཁྱེན་གྱི་དེ་བཞིན་ཉིད་ཀྱི་བར་དུ་དྲི་བའི་ལན་དེ་བཞིན་དུ་སྦྱར་ཏེ།
བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་གུད་ན་ཡང་དེ་བཞིན་ཉིད་མེད་དེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་དེ་བཞིན་ཉིད་ནི་དེ་ལྟ་བུའོ་ཞེས་པའི་བར་གྱིས་བསྟན་ཏོ། ། དེ་ལྟར་ན་གཟུགས་ནས་རྣམ་མཁྱེན་གྱི་བར་ཟབ་པའི་འགྲེས་ཀྱིས་སྒོམ་པའི་ལམ་ནི་ཟབ་པ་སྟེ་ཞེས་པའི་དོན་བསྟན་ལ། སྟོང་པ་ཉིད་དང་མཚན་མ་མེད་པ་སོགས་ཆོས་ཀྱི་རྣམ་གྲངས་བཅུ་གཅིག་བསྟན་པས་ནི། ཟབ་མོ་སྟོང་པ་ཉིད་ལ་སོགས་ཞེས་པའི་དོན་བཤད་དོ། ། དེ་བཞིན་ཉིད་ནི་ཆོས་ཅན་ཡང་མ་ཡིན། ཆོས་ཅན་ལས་གུད་ན་ཡང་བཙལ་དུ་མེད་ཅེས་པའི་འགྲེས་ཀྱིས་ནི། ཟབ་པ་དེ་ནི་སྒྲོ་འདོགས་དང༌། ། སྐུར་བའི་མཐའ་ལས་གྲོལ་བ་ཉིད། །
ཅེས་པའི་དོན་བཤད་དོ། ། དེ་བཞིན་ཉིད་གཟུགས་ཀྱི་རང་བཞིན་དུ་ཡོད་དོ་སྙམ་ན། གསོལ་པ་བཅོམ་ལྡན་འདས་དེ་ལྟར་ཐབས་ཕྲ་བས་ཞེས་སོགས་གསུངས་ཏེ། མཐའ་གཉིས་དང་བྲལ་བའི་ཐབས་རྟོགས་པར་དཀའ་བས་ཕྲ་བ་ཞེས་པའི་སྒྲས་གསུངས་ཏེ། རྟོགས་པར་དཀའ་བས་གཟུགས་སོགས་ཀྱི་རང་བཞིན་དུ་མ་གྲུབ་ཅེས་སྒྲོ་འདོགས་པའི་མཐའ་སེལ་བའི་དོན་གྱིས་གསུངས་ཏེ། གཟུགས་ལས་ཀྱང་ལྡོག་ཅེས་གཅིག་པ་བཀག་པའི་འགྲེས་ཀྱིས་གསུངས་སོ། ། སྟོང་པ་ཉིད་ཙམ་ཡང་མེད་སྙམ་ན། མྱ་ངན་ལས་འདས་པར་ཡང་བསྟན་ཞེས་གསུངས་ཏེ། སྐུར་བ་འདེབས་པའི་མཐའ་བསལ་ལོ། ། ཚུལ་དེ་བཞིན་དུ་ཚོར་བ་ནས་མ་འདྲེས་པ་བཅོ་བརྒྱད་དང༌།
འཇིག་རྟེན་ལས་འདས་མ་འདས་དང༌། ཐུན་མོང་དང་ཐུན་མོང་མ་ཡིན་པ་དང༌། ཟབ་པ་དང་བཅས་མ་བཅས་ཀྱི་བར་དུ་སྦྱར་ནས་བཤད་པར་བྱའོ། ། དེ་ལྟར་ན་གཟུགས་སོགས་ལས་ལྡོག་པ་དང༌། མྱ་ངན་ལས་འདས་པར་ཡང་བསྟན་པའི་ཚིག་གཉིས་ཀྱིས་སྒྲོ་འདོགས་དང༌། སྐུར་འདེབས་ཀྱི་མཐའ་ལས་གྲོལ་བའི་དོན་ལེགས་པར་བཤད་དོ། ། དེས་ན་སྔ་མ་རྣམས་ཀྱིས་ནི་རྒྱས་པར་བཤད་ལ། ཕྱི་མ་རྣམས་ཀྱིས་ནི་དོན་བསྡུས་པ་ཡིན་ནོ། ། གཉིས་པ་ཁྱད་པར་གྱི་གཞི་སྒོམ་ལམ་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་གང་ཤེས་རབ་ཀྱི་ཕ་རོལ་ཏུ་ཕྱིན་པ་ལས་ཇི་སྐད་བསྟན་པ་བཞིན་དུ་བདག་གིས་གནས་པར་བྱའོ་ཞེས་པ་ནས། གྲངས་དང༌། ཆ་དང༌། བགྲང་བ་དང༌། དཔེ་དང༌། རྒྱུར་ཡང་ཉེ་བར་མི་འགྲོའོ་ཞེས་པའི་བར་གྱིས་བསྟན་ཏོ། ། དེ་ལ་བྱང་ཆུབ་སེམས་དཔའ་གང་ཞིག་གིས་ཡུལ་ལ་ཇི་ལྟར་རྟོག་པའི་ཚུལ་དཔེ་དང་བཅས་པ་སྟོན་ཏེ། གནས་པར་བྱའོ་ཞེས་པ་ནི་སྦྱོར་ལམ་ལའོ། ། བསླབ་པར་བྱའོ་ཞེས་པ་ནི་མཐོང་ལམ་ལའོ། ། བསྒྲུབ་པ་དང་ཞེས་པ་ནི་སྒོམ་ལམ་ལའོ། །
རྟོག་ཚུལ་ནི་སེམས་པ་དང་མཇལ་བ་སོགས་སོ། ། ཚུལ་དེ་ལྟར་དུ་བསླབ་པ་ལ་བསོད་ནམས་གྲངས་མེད་པ་འབྱུང་བ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ལས་ཇི་སྐད་བསྟན་པ་དེ་བཞིན་དུ་ཞེས་པ་ནས། གནས་པ་ལྟ་ཅི་སྨོས་ཞེས་པའི་བར་གྱིས་བསྟན་ཏོ། ། བསོད་ནམས་གྲངས་མང་བའི་དཔེ་ནི། རབ་འབྱོར་འདི་ལྟ་སྟེ་དཔེར་ན་ཞེས་པ་ནས། ཤིན་ཏུ་མང་བར་འབྱུང་ངོ་ཞེས་པའི་བར་གྱིས་བསྟན་ཏོ། ། དོན་ལ་སྦྱར་བ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། དཔེ་དང་རྒྱུར་ཡང་ཉེ་བར་མི་འགྲོའོ་ཞེས་པའི་བར་གྱིས་བསྟན་ཏེ།
བྱང་སེམས་ཤེར་ཕྱིན་ལ་སྤྱོད་པ་འཁོར་བ་སྤོང་ཞིང་རྒྱབ་ཀྱིས་ཕྱོགས་པའི་ཡོན་ཏན་གྲངས་དཔག་ཏུ་མེད་པ་འབྱུང་བར་བསྟན་པའོ། ། གསུམ་པ་སྒོམ་ལམ་གྱི་དབྱེ་བ་ནི། རབ་འབྱོར་གཞན་ཡང་བྱང་སེམས་ཆེན་པོ་ཤེར་ཕྱིན་ལ་སྤྱོད་པའི་ཚེ། བསྐལ་པ་གངྒཱའི་ཀླུང་གི་བྱེ་མ་སྙེད་ཀྱི་སངས་རྒྱས་དཀོན་མཆོག་དང་ཞེས་པ་ནས། འདུ་བྱེད་ཀྱང་སྟོང་པ་སྟེ་གྲངས་མེད་དཔག་ཏུ་མེད་ཚད་མེད་པའོ། ། རྣམ་པར་ཤེས་པ་ཡང་སྟོང་པ་སྟེ། གྲངས་མེད་དཔག་ཏུ་མེད་ཚད་མེད་པའོ། ། ཞེས་པའི་བར་གྱི་གསུངས་སོ། ། ཆུང་འབྲིང་གི་དབྱེ་བ་དགུ་པོ་ནི། སྔ་མ་བས་ཕྱི་མ་བསོད་ནམས་ཆེས་མང་དུ་འཕེལ་བའི་རིམ་པས་གསུངས་ཏེ།
མདོ་གང་གིས་བསྟན་པའི་ཚུལ་ནི། མདོ་སྦྱོར་དུ་བསྟན་ཟིན་ཅིང༌། བརྡ་འཕྲོད་པ་སླ་བར་སྣང་བས་མ་བྲིས་སོ། །

གསོལ་པ་བཅོམ་ལྡན་འདས་གཟུགས་འབའ་ཞིག་སྟོང་ཞེས་པ་ནས། ཆོས་ཐམས་ཅད་སྟོང་པ་མ་ལགས་སམ་ཞེས་པའི་བར་ནི་ཆོས་ཐམས་ཅད་སྟོང་པ་ཉིད་དུ་གླེང་བསླང་བའི་ཕྱིར་རབ་འབྱོར་གྱིས་ཞུས་པའོ། ། ཕུང་པོ་ལྔ་འབའ་ཞིག་ཏུ་མ་ཟད་ཀྱི། ཆོས་ཐམས་ཅད་སྟོང་པ་ཉིད་དུ་བཤད་དོ་ཞེས་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། མ་བཤད་དམ་ཞེས་པའི་བར་རོ། ། ཆོས་ཐམས་ཅད་སྟོང་པ་ཉིད་དུ་གསུངས་པ་ཉིད་ཀྱིས་ན། སྟོང་པ་ཉིད་དུ་གྲུབ་པ་ཡིན་ལ། གྲུབ་པ་ཉིད་ཀྱིས་ན་དོན་ལ་གྲངས་དང་ཚད་ཀྱི་བྱེ་བྲག་མེད་ཅིང༌། ཡི་གེས་ཀྱང་ཐ་དད་དུ་ཕྱེ་བ་མ་དམིགས་སོ་ཞེས་ཞུས་པ་ཡིན་ནོ། ། དཔེ་ནི་སྒོམ་ལམ་ཆེ་འབྲིང་དགུ་རིམ་པ་བཞིན་དུ་བསྒོམ་པ་ལ།
བསོད་ནམས་གྲངས་མེད། ཚད་མེད། དཔག་ཏུ་མེད་པ་འཕེལ་བར་གསུངས་པ་ལ། རབ་འབྱོར་གྱིས་རྩོད་པ་བྱས་པའི་ཚུལ་བསྟན་ཏོ། ། རྩོད་པ་ཁས་བླངས་པའི་ལན་བསྟན་པ་ནི། གྲངས་མེད་ལ་སོགས་བསྟན་པ་རྣམས། ། དམ་པའི་དོན་དུ་བཟོད་མ་ཡིན། ། ཞེས་པའི་དོན་གྱིས་བཤད་དེ། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། ཐ་དད་དུ་བྱ་བ་མ་དམིགས་སོ་ཞེས་པའི་བར་གྱིས་བསྟན་ཏོ། །
དོན་དམ་པར་ཡི་གེས་ཐ་དད་དུ་བྱ་བར་མ་དམིགས་ཀྱང་གདུལ་བྱ་དྲང་བའི་ཆེད་དུ་མཛད་ནས། ཀུན་རྫོབ་ཏུ་སྟོང་པ་ཉིད་དང༌། མཚན་མ་མེད་པ་ལ་སོགས་པའི་སྟོང་པ་ཉིད་ཀྱི་རྣམ་གྲངས་དང༌། འབྲས་བུ་བསོད་ནམས་གྲངས་མེད་སོགས་བསྟན་པ་ཐུགས་རྗེ་ཆེན་པོའི་རྒྱུ་མཐུན་དུ་བསྟན་ཏོ་ཞེས་པ་ནི། ཀུན་རྫོབ་ཏུ་ནི་ཐུགས་བརྩེ་བའི། ། རྒྱུ་མཐུན་དེ་དག་ཐུབ་པ་བཞེད། ། ཅེས་པའི་དོན་གྱིས་བཤད་དེ། རབ་འབྱོར་མི་ཟད་པ་ཞེས་བྱ་བའམ་ཚད་མེད་པ་ཞེས་བྱ་བའམ་ཞེས་པ་ནས། མངོན་པར་འགྲུབ་པར་བཤད་པའོ་ཞེས་པའི་བར་གྱིས་གསུངས་སོ། ། ཡང་ན་འབྲས་བུ་གྲངས་མེད་སོགས་དེ་དག་འབྲས་བུ་ཐུགས་རྗེ་ཆེན་པོ་ཐོབ་པའི་རྒྱུ་མཐུན་བསྟན་པ་སྟེ།
འབྲས་བུ་གྲངས་མེད་སོགས་བསྟན་པ་ན། སྒོམ་ལམ་ལ་སྤྲོ་བ་སྐྱེས་ནས་སྒོམ་ལམ་བསྒོམ་པ་ལ་ཞུགས་ཏེ་ཐུགས་རྗེ་ཆེན་པོ་ཐོབ་པར་འགྱུར་ཞེས་པའི་དོན་ནོ། ། ཡང་ཐུགས་རྗེ་ཆེན་པོའི་རྒྱུ་མཐུན་ནི། ཐུགས་རྗེ་ཆེན་པོའི་རྒྱུ་ལས་བྱུང་བས། ཐུགས་རྗེ་ཆེན་པོའི་རྒྱུ་མཐུན་ཏེ། ཐུབ་པས་གསུང་ངོ༌། ། དེ་ཡང་གྲངས་མེད་སོགས་དེ་དག་ཐ་སྙད་དུ་བཅོམ་ལྡན་འདས་ཀྱིས་བསྟན་ཞེས་པའི་དོན་ནོ། ། བྱེད་པ་ལ་རྩོད་པ་སྤང་བ་ལ། གནས་སྐབས་ཀྱི་བྱེད་པ་ལ་རྩོད་པ་སྤང་བ་དང༌། མཐར་ཐུག་གི་བྱེད་པ་ལ་རྩོད་པ་སྤང་བའོ། །
དང་པོ་ལ། ཐལ་འགྱུར་གྱི་གཏན་ཚིགས། བཅོམ་ལྡན་འདས་ཀྱི་ཞལ་གྱིས་བཞེས་པ་བསྟན་པ་ནི། གསོལ་པ་བཅོམ་ལྡན་འདས་ཞེས་པ་ནས། བརྗོད་དུ་མ་མཆིས་སོ་ཞེས་པའི་བར་གྱིས་བསྟན་ཏེ། ཆོས་རྣམས་ཀྱི་ཆོས་ཉིད་གདུལ་བྱ་ལ་བསྟན་པར་ཡང་མཛད་ལ། བརྗོད་དུ་ཡང་མ་མཆིས་པ་ཉིད་མི་འགལ་བ་ངོ་མཚར་ཆེ་ཞེས་བསྟོད་ནས། བཅོམ་ལྡན་འདས་ཀྱིས་དགོངས་པ་ནི། ཆོས་ཐམས་ཅད་བརྗོད་དུ་མ་མཆིས་པའོ་ཞེས་དགོངས་པ་རྟོགས་པའི་ཚུལ་བརྗོད་པའོ། ། དེ་ཉིད་བཅོམ་ལྡན་འདས་རང་ཉིད་ཀྱིས་ཞལ་གྱིས་བཞེས་པར་བསྟན་པ་ནི།
བཀའ་སྩལ་པ་ཞེས་པ་ནས། བརྗོད་པར་མི་ནུས་སོ་ཞེས་པའི་བར་གྱིས་བསྟན་ཏེ། སྟོང་པ་ཉིད་ཡིན་པས། ཡི་གེར་བརྗོད་བྱར་མེད་ཅེས་པའི་དོན་ནོ། ། རབ་འབྱོར་གྱིས་དེ་ལ་ཐལ་འགྱུར་འགོད་པ་ནི། ཡུམ་བསྒོམ་པས་གཉེན་པོ་འཕེལ་བ་དང༌། སྤང་བྱ་འགྲིབ་པ་མ་མཆིས་སམ་སྟེ་མ་མཆིས་པར་ཐལ། བརྗོད་དུ་མེད་པའི་ཕྱིར་ཞེས་པའི་དོན་ནི། གསོལ་པ་ཞེས་པ་ནས། མ་མཆིས་སམ་ཞེས་པའི་བར་གྱིས་བསྟན་ཏོ། །
བརྗོད་མེད་ཀྱི་དོན་ལ་འཕེལ་འགྲིབ་མི་འདོད་དོ་ཞེས་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། ཡོངས་སུ་འགྲིབ་པ་མེད་དོ་ཞེས་པའི་བར་རོ། ། ཡང་དེ་ལ་ཐལ་བ་རྒྱུད་པ་འཕེལ་བ་ནི། འཕེལ་བ་དང་འགྲིབ་པ་མ་མཆིས་ན། སྦྱིན་པ་འཕེལ་བ་ནས་དེའི་མི་མཐུན་ཕྱོགས་འགྲིབ་པ་མ་མཆིས་པར་འགྱུར་བ་དང༌། མ་འདྲེས་པ་བཅོ་བརྒྱད་འཕེལ་བ་དང་དེའི་མི་མཐུན་ཕྱོགས་འགྲིབ་པ་མ་མཆིས་པའི་བར་དུ་གསུངས་སོ། ། དེ་ལྟར་འདོད་པ་ལ་ཐལ་བ་རྒྱུད་པ་གསུམ་པ་འཕེན་པ་ནི། བཅོམ་ལྡན་འདས་དེ་ལྟར་འགྱུར་ན་སྦྱིན་པའི་ཕ་རོལ་ཏུ་ཕྱིན་པ་མ་མཆིས་པར་འགྱུར་རོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱང་མ་མཆིས་པར་འགྱུར་རོ་ཞེས་པའི་བར་གྱིས་བསྟན་ཏོ། །
དེ་ལྟར་འདོད་པ་ལའང་གནོད་བྱེད་ཀྱི་ཐལ་བ་འགོད་པ་ནི། རྣམ་པ་ཐམས་ཅད་མཁྱེན་པ་ཉིད་ཀྱང་མ་མཆིས་ན། སུ་ཞིག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འཚང་རྒྱ་བར་འགྱུར་རོ་ཞེས་པའོ། ། དེའི་དོན་རྒྱན་ལས། དངོས་པོ་བརྗོད་དུ་མེད་པ་ལ། ། ཞེས་སོགས་ཀྱི་ཚིགས་སུ་བཅད་པ་གཅིག་གསུངས་སོ། ། གཉིས་པ་ལན་ལ་དོན་དམ་དུ་འདོད་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། ཡོངས་སུ་འགྲིབ་པ་མེད་དོ་ཞེས་པའི་བར་གྱིས་བསྟན་ཏོ། ། དོན་དམ་པར་བརྗོད་མེད་ཡིན་པས།
འཕེལ་འགྲིབ་མེད་ཀྱང་རྟོགས་པའི་གནས་སྐབས་ཐམས་ཅད་དུ་རློམ་པ་མེད་པ་དང༌། རང་བཞིན་མེད་པར་ཁོང་དུ་ཆུད་དེ་བྱང་ཆུབ་ཇི་ལྟར་བ་བཞིན་དུ་བསྔོས་ན་འཚང་རྒྱ་བར་འགྱུར་རོ་ཞེས་པ་སྟེ། བྱང་ཆུབ་ཇི་ལྟར་དེ་བཞིན་དུ། ། འདི་ནི་འདོད་པའི་དོན་སྒྲུབ་བྱེད། ། ཅེས་པའི་དོན་གྱིས་གསུངས་པ། རབ་འབྱོར་གལ་ཏེ་ཐབས་ལ་མཁས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་པ་ནས། བྱང་ཆུབ་ཇི་ལྟ་བ་བཞིན་ཡོངས་སུ་བསྔོའོ་ཞེས་པའི་བར་གྱིས་བསྟན་ཏོ། ། དེས་བྱང་ཆུབ་ཇི་ལྟ་བུ་ལགས་ཞེས་ཞུས་པ་ལན་དང་བཅས་པ་ནི། གསོལ་པ་བཅོམ་ལྡན་འདས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཅི་ལྟ་བུ་ལགས་ཞེས་པ་ནས། མྱ་ངན་ལས་འདས་པའི་དེ་བཞིན་ཉིད་གང་ཡིན་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་སྟེ།
དེ་ནི་འཕེལ་བ་ཡང་མེད། ཡོངས་སུ་འགྲིབ་པ་ཡང་མེད་ཅེས་པའི་བར་གྱིས་བསྟན་ཏེ། གཟུགས་ནས་རྣམ་མཁྱེན་གྱི་བར་དང༌། མྱ་ངན་ལས་འདས་པ་ལ་ཐུག་པའི་བར་ཆོས་རྣམས་རེ་རེ་ནས་སྨོས་པའི་དེ་བཞིན་ཉིད་གང་ཡིན་པ་དེ་ཉིད་བླ་མེད་རྫོགས་པའི་བྱང་ཆུབ་དང་དབྱེར་མེད་པར་བསྟན་ནས། དེ་ལ་འཕེལ་འགྲིབ་མེད་པའི་དོན་གྱིས་གསུངས་ཏེ། འདིས་ནི། བྱང་ཆུབ་དེ་བཞིན་ཉིད་མཚན་ཉིད་ཅེས་པའི་དོན་བསྟན་ཏོ། ། དེ་ཡང་དེ་ཡི་མཚན་ཉིད་བཞེད། ། ཅེས་པའི་དོན་སྟོན་པ་ནི། རབ་འབྱོར་དེ་ལ་ནི་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་དང་མ་བྲལ་བ་རྒྱུན་མི་འཆད་པར་རྟག་ཏུ་རྣམ་པར་སྤྱོད་དེ་ཆོས་གང་ལའང་འཕེལ་བའམ་ཡོངས་སུ་འགྲིབ་པ་ཡང་དག་པར་རྗེས་སུ་མི་མཐོང་ངོ་ཞེས་པ་ནས།
སངས་རྒྱས་ཀྱི་ཆོས་མ་འདྲེས་པ་རྣམས་ལ་འཕེལ་བ་ཡང་མེད་དོ། ། ཡོངས་སུ་འགྲིབ་པ་ཡང་མེད་དོ་ཞེས་པའི་བར་གྱིས་བསྟན་ཏེ། སྦྱིན་པ་ནས། མ་འདྲེས་པའི་བར་འཕེལ་འགྲིབ་མེད་པར་བསྟན་ནས། བྱང་ཆུབ་དང་དེ་བཞིན་ཉིད་ཀྱི་མཚན་ཉིད་ཅན་དུ་གཅིག་པས་འཕེལ་འགྲིབ་མེད་པར་གསུངས་པའི་དོན་གྱིས་གསུངས་སོ། ། འཕེལ་འགྲིབ་མེད་པའི་དོན་ལ་སློབ་ཚུལ་གསུངས་པ་ནི། རབ་འབྱོར་དེ་ལྟར་ན་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པར་བྱའོ་ཞེས་པའི་བར་གྱིས་བསྟན་ཏོ། ། མཐར་ཐུག་གི་བྱེད་པ་ལ་རྩོད་པ་སྤོང་བ་ནི། གོང་དུ་རྣམ་པ་ཐམས་ཅད་མཁྱེན་པ་ཉིད་ཀྱི་སེམས་དང་མ་བྲལ་བས་ཤེར་ཕྱིན་ལ་སྤྱོད་ན་མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་པ་ལ་རྩོད་དོ། །
ཡང་ན་ཆོས་ཐམས་ཅད་རྣམ་པ་ཐམས་ཅད་དུ་འཚང་རྒྱ་བར་འདོད་པས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ་ཞེས་པ་ལ་རྩོད་པའོ། ། ཡང་ན་གོང་དུ་སྦྱིན་པ་ལ་སོགས་པའི་དགེ་བའི་རྩ་བ་བསགས་པས་བླ་མེད་རྫོགས་པའི་བྱང་ཆུབ་ཏུ་འཚང་རྒྱ་བར་བསྟན་པ་ལ་རྩོད་པའོ། ། ཚུལ་ཇི་ལྟར་དུ་རྩོད་པ་ནི། གསོལ་པ་བཅོམ་ལྡན་འདས་ཅི་ལགས་ཞེས་པ་ནས། འཚང་རྒྱ་བར་མི་ནུས་སོ་ཞེས་པའི་བར་གྱིས་བསྟན་ཏེ། རྒྱན་ལས། སེམས་ནི་སྔ་མས་བྱང་ཆུབ་པར། ། རིག་མིན་ཕྱི་མས་ཀྱང་མ་ཡིན། ། ཞེས་པའི་དོན་དུ་བསྡུས་སོ། །
མར་མེའི་དཔེའི་སྒོ་ནས་བཅོམ་ལྡན་འདས་ཀྱིས་ལན་གདབ་ཚུལ་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཁྱོད་ཀྱིས་དེ་བཞིན་ཉིད་ཤེས་པར་བྱ་བའི་ཕྱིར་ཞེས་པ་ནས། བདེ་བར་གཤེགས་པ་དེ་ནི་ཚིག་གོ་ཞེས་པའི་བར་གྱིས་བསྟན་ཏེ། རབ་འབྱོར་རང་ཉིད་ལ་བརྒལ་བའི་སྒོ་ནས་རབ་འབྱོར་གྱིས་ལན་བཏབ་ཚུལ་བསྟན་ཏོ། ། དཔེ་དེ་ཉིད་ཀྱི་སྒོ་ནས་དོན་བསྟན་པ་ནི། རབ་འབྱོར་དེ་དེ་བཞིན་ཏེ་ཞེས་པ་ནས། འཚང་མི་རྒྱ་བ་ཡང་མ་ཡིན་ནོ་ཞེས་པའི་བར་གྱིས་བསྟན་ཏོ། ། འཚང་རྒྱ་བར་བསྟན་པ་ན་ཐབས་གང་གིས་འཚང་རྒྱ་སྙམ་པའི་དོགས་པ་བཅད་པ་ལ། མདོར་བསྟན་པ་ནི།
རབ་འབྱོར་འདི་ལ་ཞེས་པ་ནས། འཚང་རྒྱའོ་ཞེས་པའི་བར་ཕྲེང་གཅིག་གོ ། རྒྱས་པར་བཤད་པ་ནི། གསོལ་པ། བཅོམ་ལྡན་འདས་ས་བཅུ་པོ་གང་དང་གང་ཡོངས་སུ་རྫོགས་པར་བགྱིས་ནས་ཞེས་པ་ནས། སངས་རྒྱས་ཀྱི་ས་ཡོངས་སུ་རྫོགས་པར་བྱས་ནས། བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱའོ་ཞེས་པའི་བར་གྱིས་ནི། རྒྱུ་གང་ལ་བརྟེན་ནས་འཚང་རྒྱ་བ་བསྟན་ལ། མར་མེའི་དཔེ་ཉིད་ཀྱིས་གསལ་བར་བྱས་པའི་དོན་དངོས་ནི། དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ས་བཅུ་ལ་སློབ་པ་ནི་ཞེས་པ་ནས།
བྱང་ཆུབ་ཏུ་མངོན་པར་རྫོགས་པར་འཚང་རྒྱའོ་ཞེས་པའི་བར་གྱིས་བསྟན་ཏེ། སྔ་ཕྱི་རེ་རེ་ཁོ་ནས་འཚང་རྒྱ་བ་མ་ཡིན་ཡང༌། མང་པོ་རིམ་གྱིས་འབྱུང་བ་གཅིག་ལ་གཅིག་བརྟེན་ནས་འཚང་རྒྱའོ་ཞེས་པའི་དོན་ནོ། ། རྒྱན་ལས་འདིའི་དོན། མར་མེའི་དཔེ་ཡི་ཚུལ་གྱིས་ནི། ། ཟབ་མོའི་ཆོས་ཉིད་རྣམ་པ་བརྒྱད། ། ཅེས་བསྟན་ཏོ། ། སྒོམ་ལམ་རྟགས་ཀྱི་དོན་བསྟན་པ་ནི། ཟབ་མོའི་ཆོས་ཉིད་རྣམ་པ་བརྒྱད་གཏན་ལ་དབབ་པས་གསུངས་ཏེ། གསོལ་པ་བཅོམ་ལྡན་འདས་དེ་ལྟར་སེམས་དང་པོ་བསྐྱེད་པས་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་མ་ལགས་ཞེས་པ་ནས།
ཐབས་ལ་མཁས་པའི་ལེའུ་ཡོངས་སུ་རྫོགས་པའི་བར་དུ་གསུངས་སོ། ། རྒྱན་ལས། སྐྱེ་བ་དང་ནི་འགག་པ་དང༌། ། ཞེས་སོགས་ཀྱིས་བསྟན་ཏོ། ། ཐབས་ལ་མཁས་པའི་ལེའུ་སྟེ་བཞི་བཅུ་ཞེ་གཉིས་པ་རྣམ་པར་བཤད་པའོ།། ༈ བཞི་བཅུ་ཞེ་གསུམ་པ་ཞིང་སྦྱོང་བའི་ཐབས་ལ་མཁས་པའི་ལེའུ་བཤད་པ། ཞིང་སྦྱོང་བའི་ཐབས་ལ་མཁས་པའི་ལེའུ་སྟོན་པ་ལ། ཆོས་སྐུའི་རྒྱུ་སྲིད་ཞི་མཉམ་ཉིད། གཟུགས་སྐུའི་རྒྱུ་ཞིང་དག་པའི་སྦྱོར་བ། ཕྲིན་ལས་ཀྱི་རྒྱུ་ཐབས་ལ་མཁས་པའི་སྦྱོར་བའོ། །
དང་པོ་ལ་དངོས་དང་ཀླན་ཀ་སྤོང་བའོ། ། དང་པོ་ནི། གོང་དུ་ཆོས་ཐམས་ཅད་སྟོང་པ་ཉིད་དུ་རྟོགས་ནས། རྣམ་ཐར་སྒོ་གསུམ་གྱི་ཏིང་ངེ་འཛིན་གྱིས་སེམས་ཅན་ཡོངས་སུ་སྨིན་པར་བྱེད་པའི་ཐབས་ལ་མཁས་པ་བསྟན་པའི་སྒོ་ནས། ཆོས་ཟབ་མོ་བསྟན་པའི་སྐབས་དབྱེ་བའི་ཕྱིར། ཤཱ་རིའི་བུས་རབ་འབྱོར་ལ་ཐེ་ཚོམ་དྲིས་པ་ནི། དེ་ནས་ཚེ་དང་ལྡན་པ་ཤཱ་རིའི་བུས་ཞེས་པ་ནས། རྣམ་པར་འཕེལ་ལམ་ཞེས་པའི་བར་ཏེ། གལ་ཏེ་ཆོས་ཐམས་ཅད་དམིགས་སུ་མེད་ན། བྱང་ཆུབ་སེམས་དཔའ་གང་རྨི་ལམ་ན་ཏིང་ངེ་འཛིན་གསུམ་ལ་སྙོམས་པར་ཞུགས་པ་དེའི་ཚེ་ཤེར་ཕྱིན་རྣམ་པར་འཕེལ་བར་རིགས་སོ། །
གལ་ཏེ་རྨི་ལམ་ན་འཕེལ་བར་མི་འགྱུར་ལ། སད་པའི་ཚེ་འཕེལ་ན། སད་པ་དང་རྨི་ལམ་ལ་བྱེ་བྲག་ཡོད་དོ་ཞེས་དགོངས་ནས་རབ་འབྱོར་ལ་དྲིས་པའོ། ། གནས་བརྟན་རབ་འབྱོར་གྱིས་རྨི་ལམ་དང་སད་པ་གཉིས་ཀའི་ཚེ་ཡང་དམིགས་སུ་མེད་པར་མཚུངས་པས་ན། རྨི་ལམ་དང་ཉིན་པར་གྱི་ཁྱད་པར་ནི་རྟོག་པས་བཟུང་བ་ཙམ་དུ་ཟད་ཀྱི་དོན་ལ་རྨི་ལམ་དང་སད་པ་གཉིས་ཀ་མཚུངས་པར་སྟོན་པ་ནི། རབ་འབྱོར་གྱིས་སྨྲས་པ་ཞེས་པ་ནས། རྣམ་པར་རྟོག་པ་མེད་པའོ་ཞེས་པའི་བར་གྱིས་བསྟན་ཏོ། ། རྨི་ལམ་དང་ཉིན་པར་མཚུངས་པས་ན། ཉིན་པར་ཏིང་ངེ་འཛིན་འཕེལ་བ་ལྟར། རྨི་ལམ་དུ་ཡང་འཕེལ་བར་འགྱུར་རོ་ཞེས་སྟོན་པ་ནི།
ཚེ་དང་ལྡན་པ་ཤཱ་རིའི་བུ་ཞེས་པ་ནས། རྨི་ལམ་ན་ཡང་ཡུམ་བསྒོམ་པ་ཡོད་པར་འགྱུར་རོ་ཞེས་པའི་བར་གྱིས་བསྟན་ཏོ། ། རྒྱན་ལས། ཆོས་རྣམས་རྨི་ལམ་འདྲ་བའི་ཕྱིར། ། སྲིད་དང་ཞི་བར་མི་རྟོག་པ། ། ཞེས་གསུངས་སོ། ། གཉིས་པ་ཀླན་ཀ་སྤང་བ་ལ་བཞི་སྟེ། ལས་མེད་པའི་ཀླན་པ་སྤང་བ་དང༌། ལས་དོན་དམ་པར་དངོས་པོར་ཐལ་བའི་ཀླན་ཀ་སྤང་བ་དང༌། ལུང་དང་འགལ་བའི་ཀླན་ཀ་སྤང་བ་དང༌།
སྔ་ཕྱི་འགལ་བའི་ཀླན་ཀ་སྤང་བའོ། ། དང་པོ་ནི། རྨི་ལམ་དང་ཉིན་པར་མཚུངས་ན་རྨི་ལམ་དུ་དགེ་བའམ་མི་དགེ་བའི་ལས་བྱས་པ་རྨིས་པ་ནི། ཉིན་པར་བཞིན་དུ་ལས་སོག་པའམ་བྲི་བར་འགྱུར་བ་ཡོད་དམ་ཞེས་རྩོད་པ་ནི། སྨྲས་པ་ཚེ་དང་ལྡན་པ་རབ་འབྱོར་ཞེས་པ་ནས། ཡོད་དམ་ཞེས་པའི་བར་གྱིས་བསྟན་ཏོ། ། དོན་དམ་པའི་བདེན་པ་ཚད་མར་བྱས་ནས། རབ་འབྱོར་གྱིས་ལན་བཏབ་པ་ནི། གལ་ཏེ་བཅོམ་ལྡན་འདས་ཀྱིས་ཞེས་པ་ནས། འབྲི་བ་མེད་དོ་ཞེས་པའི་བར་གྱིས་བསྟན་ཏོ། །
དེའི་གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་པ་ནས། མི་དམིགས་ཏེ་ཞེས་པའི་བར་གྱིས་བསྟན་ཏོ། ། ཤཱ་རིའི་བུས་རང་གིས་རྟོགས་པ་བརྗོད་པ་ནི། གལ་ཏེ་སད་ནས་རྣམ་པར་རྟོག་ན་ནི། དེ་ལས་སོག་པའམ་འབྲི་བར་ཡང་འགྱུར་རོ་ཞེས་པ་སྟེ། གནོད་འཇོམས་ལས། འདི་ཤཱ་རིའི་བུ་རང་གིས་རྟོགས་པ་བརྗོད་ཚུལ་ལ་སྦྱར་རོ། ། རྨི་ལམ་དང་ཉིན་པར་ཁྱད་པར་མེད་པར་ཐལ་བའི་རྩོད་པ་སྤང་བ་ལ། ཐོག་མར་ཕ་རོལ་པོ་ལ་བརྒལ་བ་ནི།
རབ་འབྱོར་གྱིས་སྨྲས་པ་ཞེས་པ་ནས། དེ་ལ་ཁྱོད་ཅི་ཟེར་ཞེས་པའི་བར་གྱིས་བསྟན་ཏེ། ཉིན་པར་སྲོག་གཅོད་པ་དང༌། རྨི་ལམ་དུ་སྲོག་གཅོད་པ་གཉིས་ཀ་ལ་རྗེས་ཀྱི་ཞེན་པ་དང་བཅས་ན་རྣམ་པར་སྨིན་པ་ཁྱད་པར་མེད་པར་འགྱུར་རམ་ཞེས་ཤཱ་རིའི་བུ་ལ་དྲིས་པའོ། ། ཤཱ་རིའི་བུས་ལན་བརྗོད་པ་ནི། སྨྲས་པ་ཚེ་དང་ལྡན་པ་རབ་འབྱོར་ཞེས་པ་ནས། སེམས་པ་མི་འབྱུང་ངོ་ཞེས་པའི་བར་གྱིས་བསྟན་ཏེ། སད་པའི་ཚེ་ལས་དམིགས་པ་དང་བཅས་པ་ཡིན་ལ། རྨི་ལམ་དུ་ལས་ཀྱི་དམིགས་པ་མེད་པས་རྣམ་པར་སྨིན་པ་ཆེ་ཆུང་གི་བྱེ་བྲག་ཡོད་དོ་ཞེས་ལན་སྨྲས་པའོ། ། སད་པ་དང་རྨི་ལམ་གྱི་ལས་ལ་རྣམ་སྨིན་གྱི་བྱེ་བྲག་ཆེ་ཆུང་ཡོད་པས་ཤཱ་རིའི་བུ་དང་རྗེས་སུ་མཐུན་པར་བརྗོད་པ་ནི།
རབ་འབྱོར་གྱིས་སྨྲས་པ་ཞེས་པ་ནས། དམིགས་པ་མེད་པ་མ་ཡིན་ནོ་ཞེས་པའི་བར་གྱིས་བསྟན་ཏོ། ། དེ་ཉིད་དོན་གསལ་བར་མཛད་པ་ནི། མཐོང་བ་དང་ཐོས་པ་དང་ཞེས་པ་ནས། བློ་ལ་ལ་ནི་རྣམ་པར་བྱང་བ་ཡོངས་སུ་འཛིན་ཏོ་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི། དེ་བས་ན་ཚེ་དང་ལྡན་པ་ཞེས་པ་ནས། དམིགས་པ་མེད་པར་མ་ཡིན་ནོ་ཞེས་པའི་བར་གྱིས་བསྟན་ཏོ། ། ལུང་དང་འགལ་བ་སྤང་བ་ལ། ལུང་དང་འགལ་བའི་དོགས་པ་བསུ་བ་ནི།
ཤཱ་རིའི་བུས་སྨྲས་པ། ཚེ་དང་ལྡན་པ་རབ་འབྱོར་འཁོར་འགའ་ཞིག་གིས་ཇི་ལྟར་དམིགས་པ་དང་བཅས་པར་ལས་སྐྱེ་སྟེ་སྐྱེ་བ་མ་ཡིན་པར་ཐལ། བཅོམ་ལྡན་འདས་ཀྱིས་ལས་དང་སེམས་པ་ཐམས་ཅད་དབེན་པར་གསུངས་པའི་ཕྱིར་ཞེས་དོགས་ན། དེ་ལ་ལན་ཇི་ལྟར་གདབ་ཅེས་སྟོན་པ་ནི། ལས་ཐམས་ཅད་དང་ཞེས་པ་ནས། དམིགས་པ་མེད་པར་མ་ཡིན་ནོ་ཞེས་པའི་བར་གྱིས་བསྟན་ཏོ། ། འདི་ཤཱ་རིའི་བུས་འཁོར་རྣམས་ཀྱི་དོགས་པ་བསུ་བ་ཙམ་ཡིན་གྱི། རང་ཉིད་ཀྱིས་རྩོད་པ་མ་ཡིན་ཏེ། སྔར་དམིགས་པ་མེད་པར་ལས་མི་སྐྱེ་ཞེས་རང་ཉིད་ཀྱིས་སྨྲས་པའི་དོན་སུན་འབྱིན་པར་འགྱུར་བས་སོ། ། རབ་འབྱོར་གྱིས་ལས་དང་པོ་པའི་དབང་དུ་བྱས་ནས་ལན་གསུངས་པ་ནི།
རབ་འབྱོར་གྱིས་སྨྲས་པ་ཞེས་པ་ནས། དམིགས་པ་མེད་པར་མ་ཡིན་ནོ་ཞེས་པའི་བར་གྱིས་བསྟན་ཏོ། ། དྲིས་ལན་གཞན་བསྟན་པ་ལ། དྲི་བ་ནི། སྨྲས་པ་ཞེས་པ་ནས། བསྔོས་པར་འགྱུར་རམ་ཞེས་པའི་བར་གྱིས་བསྟན་ཏོ། ། ལན་ལ་བྱམས་པ་ལ་དྲི་བར་ལུང་བསྟན་པ་དང༌། བྱམས་པས་འཁོར་གསུམ་མི་དམིགས་པའི་ལན་བཏབ་པ་དང༌། རང་ཉིད་ཀྱིས་འཁོར་གསུམ་མི་དམིགས་པའི་དོན་མ་རྟོགས་པར་བསྟན་པ་དང༌། བཅོམ་ལྡན་འདས་ཀྱི་གསུང་གིས་ཟབ་མོའི་དོན་གསལ་བར་མཛད་པའོ། །
དང་པོ་ལ་གཉིས་ཏེ། བྱམས་པ་ལ་དྲི་བར་ལུང་བསྟན་པ་དངོས་དང༌། ལུང་བསྟན་པ་དང་མཐུན་པར་དྲི་བ་མཛད་པའོ། ། དང་པོ་ནི། རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ་ཞེས་པ་ནས། འདིས་ལན་ལྡོན་པར་འགྱུར་རོ་ཞེས་པའོ། ། གཉིས་པ་ནི། དེ་ནས་ཚེ་དང་ལྡན་པ་ཤཱ་རིའི་བུས་ཞེས་པ་ནས། འདིས་ལྡོན་པར་འགྱུར་རོ་ཞེས་ཟེར་རོ་ཞེས་པའི་བར་རོ། །
གཉིས་པ་འཁོར་གསུམ་མི་དམིགས་པའི་ལན་ལྡོན་པ་ལ། ཕུང་པོ་ལྔས་ལན་གློན་པར་སྤོང་བའི་དྲི་ཚིག་དང༌། ཕུང་པོ་ལྔའི་དེ་བཞིན་ཉིད་ལ་ལན་གློན་པ་སྤོང་བའི་དྲི་ཚིག་དང༌། ཕུང་པོ་ལྔའི་སྟོང་ཉིད་ལ་ལན་གློན་པའི་མཐུ་མེད་པར་བསྟན་པ་དང༌། ལན་གློན་པ་སོགས་ཀྱི་འཁོར་གསུམ་མི་དམིགས་པར་བསྟན་པའོ། ། དང་པོ་ནི། དེ་སྐད་ཅེས་སྨྲས་པ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་ཞེས་པ་ནས། འོན་ཏེ་རྣམ་པར་ཤེས་པས་ལན་གློན་པར་འགྱུར་རམ་ཞེས་པའི་བར་གྱིས་བསྟན་ཏོ། ། གཉིས་པ་ནི།
འོན་ཏེ་གཟུགས་ཀྱི་སྟོང་པ་ཉིད་གང་ཡིན་པ་དེས་ལན་གློན་པར་འགྱུར་རམ་ཞེས་པ་ནས། འོན་ཏེ་རྣམ་པར་ཤེས་པའི་དེ་བཞིན་ཉིད་གང་ཡིན་པ་དེས་ལན་གློན་པར་འགྱུར་རམ་ཞེས་པའི་བར་གྱིས་བསྟན་ཏོ། ། གསུམ་པ་ནི། འོན་ཏེ་གཟུགས་ཀྱི་སྟོང་པ་ཉིད་གང་ཡིན་པ་དེ་ལ་ནི་ལན་གློན་པའི་མཐུ་མེད་དོ་ཞེས་པ་ནས། རྣམ་པར་ཤེས་པའི་དེ་བཞིན་ཉིད་གང་ཡིན་པ་དེ་ལ་ནི་ལན་གློན་པའི་མཐུ་མེད་དོ་ཞེས་པའི་བར་གྱིས་བསྟན་ཏོ། ། བཞི་པ་ནི། བདག་གིས་ནི་གང་ལན་ལྡོན་པ་དང་ཞེས་པ་ནས། གཉིས་སུ་བྱར་མེད་དོ་ཞེས་པའི་བར་གྱིས་བསྟན་ཏོ། ། གསུམ་པ་བྱམས་པ་རང་ཉིད་འཁོར་གསུམ་མི་དམིགས་པར་རྟོགས་པ་དང་ལྡན་པར་བསྟན་པ་ལ། དང་པོ་དྲི་བ་ནི།
ཤཱ་རིའི་བུས་སྨྲས་པ་ཞེས་པ་ནས། མངོན་སུམ་དུ་བྱས་སམ་ཞེས་པའི་བར་རོ། ། གཉིས་པ་ལན་ལ། བྱམས་པས་སྨྲས་པ་དང༌། ཤཱ་རིའི་བུས་སྨྲས་པ་གཉིས་སོ། ། དང་པོ་ནི། བྱམས་པས་སྨྲས་པ་ཞེས་པ་ནས། མངོན་སུམ་དུ་བྱས་པ་མེད་དོ་ཞེས་པའི་བར་རོ། ། གཉིས་པ་ཤཱ་རིའི་བུས་སྨྲས་པ་ནི། དེ་ནས་ཚེ་དང་ལྡན་པ་ཤཱ་རིའི་བུས་ཞེས་པ་ནས།
འདི་ནི་མི་དམིགས་པར་བཅས་པས་བསྟན་པའོ་ཞེས་པའི་བར་གྱིས་བསྟན་ཏོ། ། བཞི་པ་བཅོམ་ལྡན་འདས་ཀྱི་གསུང་གིས་ཟབ་མོའི་དོན་གསལ་བར་མཛད་པ་ལ་གསུམ་སྟེ། ངེས་པར་འབྱུང་བར་བྱེད་པའི་ཆོས་མ་དམིགས་པ་དང༌། ཆོས་མ་དམིགས་པ་དེ་ལ་རློམ་སེམས་བཀག་པ་དང༌། ཟབ་མོའི་དོན་རྟོགས་ཤིང་རློམ་སེམས་མ་དམིགས་པས་སངས་རྒྱ་བར་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་ཞེས་པ་ནས། ཡང་དག་པར་རྗེས་སུ་མཐོང་ངམ། གསོལ་པ་བཅོམ་ལྡན་འདས་དེ་ནི་མ་ལགས་སོ། ། བཅོམ་ལྡན་འདས་ཀྱིས་བཀའ་སྩལ་པ།
ཤཱ་རིའི་བུ་དེ་དེ་བཞིན་ཏེ་ཞེས་པའི་བར་གྱིས་བསྟན་ཏོ། ། གཉིས་པ་ནི་བྱང་ཆུབ་སེམས་དཔའ་ཞེས་པ་ནས། འདི་ཞེས་བྱ་བར་མི་སེམས་ཏེ་ཞེས་པའི་བར་གྱིས་བསྟན་ཏོ། ། གསུམ་པ་ནི། དེ་ལྟར་སྤྱོད་པའི་བྱང་ཆུབ་སེམས་དཔའ་ཞེས་པ་ནས། མངོན་པར་རྫོགས་པར་འཚང་རྒྱ་བར་འགྱུར་རོ་སྙམ་མོ། ། ཞེས་པའི་བར་གྱིས་བསྟན་ཏོ། ། རྒྱན་ལས། ལས་མེད་ལ་སོགས་ཀླན་ཀ་ཡི། ། ཞེས་སོགས་གསུངས་སོ། །
དེ་དག་གིས་ནི་སྲིད་ཞི་མཉམ་ཉིད་སྦྱོར་བ་ལེགས་པར་བསྟན་ཟིན་ཏོ། ། ཞིང་ཡོངས་སུ་དག་པའི་སྦྱོར་བ་སྟོན་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་སོགས་ཀྱིས་སྟོན་པ་ཡིན་ཏེ། གོང་དུ་འཁོར་འདས་རང་བཞིན་མེད་པར་རྟོགས་པས། འཚང་རྒྱ་བར་བསྟན་པ་ན། འཁོར་འགའ་ཞིག་དེ་འབའ་ཞིག་གིས་འཚང་རྒྱ་བ་མ་ཡིན་པས། ཐབས་གཞན་གང་དང་གང་གིས་འཚང་རྒྱ་ཞིང༌། སངས་རྒྱས་དང་ཉེ་བར་གྱུར་པ་ཡིན་ནམ་སྙམ་པའི་དོགས་པ་སེལ་བའི་དོན་དུ་གསུངས་ཏེ། འདི་ལ་དང་པོ་དྲི་བ་ནི། བཅོམ་ལྡན་འདས་ཇི་ལྟར་ན་ཞེས་པ་ནས།
ཉེ་བར་གྱུར་པ་ལགས་ཞེས་པའི་བར་གྱིས་བསྟན་ཏོ། ། ལན་ལ་ཞིང་ཡོངས་སུ་སྦྱངས་པས་སངས་རྒྱས་དང་ཉེ་བར་གྱུར་པའི་ཡོན་ཏན་འབྱུང་བར་བསྟན་པ་དང༌། དེ་ལྟར་སྦྱངས་པས་སངས་རྒྱས་དང་ཉེ་བའི་སྔོན་འབྱུང་གི་དཔེ་བསྟན་པའོ། ། དང་པོ་ལ་ལྔ་སྟེ། སེམས་ཅན་གྱི་འཇིག་རྟེན་སྦྱོང་ཚུལ་བསྟན་པ་དང༌། སྣོད་ཀྱི་འཇིག་རྟེན་སྦྱོང་ཚུལ་བསྟན་པ་དང༌། སེམས་ཅན་གྱི་འཇིག་རྟེན་སྦྱོང་བའི་ཐབས་ཀྱི་བྱེ་བྲག་རྣམ་པར་དབྱེ་བ་དང༌། སྣོད་ཀྱི་འཇིག་རྟེན་སྦྱོང་བའི་རྣམ་པ་གཞན་བསྟན་པ་དང༌། ཞིང་སྦྱོང་བའི་གནས་སྐབས་ཀྱི་ཡིད་ལ་བྱ་བའོ། ། དང་པོ་ལ་གསུམ་སྟེ།
ཕྱིན་དྲུག་གི་མི་མཐུན་ཕྱོགས་སྦྱོང་བ་དང༌། ལོག་པར་ངེས་པའི་སྐྱོན་སྦྱོང་བ་དང༌། ངན་སོང་གི་སྐྱེ་བ་སྦྱོང་ཚུལ་བསྟན་པའོ། ། དང་པོ་ནི། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་སྩལ་ཏོ། ། རབ་འབྱོར་འདི་ལ་བྱང་སེམས་ཆེན་པོ་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ཡང་ཡོངས་སུ་རྫོགས་པར་བྱེད། བླ་ན་མེད་པ་ཡང་དག་པར་རྫོགས་པའི་བྱང་ཆུབ་དང་ཡང་ཉེ་བར་འགྱུར་བ་ཡིན་ནོ་ཞེས་པའི་བར་གྱིས་བསྟན་ཏེ། མདོ་སྔ་མ་རྣམས་ཀྱིས་ནི་ཉེས་པ་དང་བྲལ་བར་བསྟན་ལ།
ཐམས་ཅད་ཀྱི་མཇུག་ཐོགས་སུ་བྱང་ཆུབ་དང་ཉེ་བར་གྱུར་པར་གསུངས་པ་ནི་ཡོན་ཏན་དང་ལྡན་པར་བསྟན་ཏོ། ། གཉིས་པ་ནི། རབ་འབྱོར་གཞན་ཡང་བྱང་སེམས་ཆེན་པོ་ཕྱིན་དྲུག་ལ་སྤྱོད་པའི་ཚེ། སེམས་ཅན་ཕུང་པོ་གསུམ་ལ་གནས་པ་ཞེས་པ་ནས། ཉེ་བར་འགྱུར་བ་ཡིན་ནོ་ཞེས་པའི་བར་གྱིས་བསྟན་ཏོ། ། གསུམ་པ་ནི། རབ་འབྱོར་གཞན་ཡང་ཞེས་སོགས་སྔ་མ་བཞིན་དུ་སྦྱར་ནས། སེམས་ཅན་དམྱལ་བ་པའི་སེམས་ཅན་དག་མཐོང་ངམ་ཞེས་པ་ནས། ཉེ་བར་གྱུར་པ་ཡིན་ནོ་ཞེས་པའི་བར་གྱིས་བསྟན་ཏོ། ། རྒྱན་ལས།
སེམས་ཅན་འཇིག་རྟེན་དེ་བཞིན་དུ། ། ཞེས་གསུངས་སོ། ། གཉིས་པ་སྣོད་ཀྱི་འཇིག་རྟེན་སྦྱོང་བའི་ཚུལ་ལ་གཉིས་ཏེ། ཞིང་གི་ས་གཞིའི་ཉེས་པ་སྦྱོང་བ་དང༌། རྒྱུ་དང་རང་བཞིན་དམན་པ་སྦྱོང་བའོ། ། དང་པོ་ནི། རབ་འབྱོར་གཞན་ཡང་ཞེས་སོགས་སྔ་མ་བཞིན་དུ་སྦྱར་ནས་ས་ཆེན་པོ་འདི་ལ་སྡོང་དུམ་དང་ཞེས་པ་ནས། ཉེ་བར་གྱུར་པ་ཡིན་ནོ་ཞེས་པའི་བར་གྱིས་བསྟན་ཏོ། ། གཉིས་པ་ནི། རབ་འབྱོར་གཞན་ཡང་ཞེས་སོགས་སྔ་མ་བཞིན་དུ་སྦྱར་ནས།
ས་ཆེན་པོ་འདི་དང་སའི་རྒྱུ་ལས་གྲུབ་པ་དང་ཞེས་པ་ནས། ཉེ་བར་གྱུར་པ་ཡིན་ནོ་ཞེས་པའི་བར་གྱིས་བསྟན་ཏོ། ། གསུམ་པ་སེམས་ཅན་གྱི་འཇིག་རྟེན་སྦྱོང་བའི་ཐབས་ཀྱི་བྱེ་བྲག་རྣམ་པར་དབྱེ་བ་ལ། རྣམ་གྲངས་བཅོ་བརྒྱད་དེ། བདག་ཏུ་བྱ་བའི་ཡོངས་སུ་འཛིན་པ་སྦྱོང་བ་དང༌། རྒྱལ་རིགས་ལ་སོགས་རིགས་བཞི་སྦྱོང་བ་དང༌། སེམས་ཅན་རབ་འབྲིང་ཐ་མ་གསུམ་སྦྱོང་བ་དང༌། སེམས་ཅན་གྱི་ཁ་དོག་ངན་པ་སྦྱོང་བ་དང༌། ཡུལ་ལ་འཛིན་པ་ཡོངས་སུ་སྦྱོང་བ་དང༌། རིགས་དྲུག་གི་ལམ་ཐ་དད་པ་ཡོངས་སུ་སྦྱོང་བ་དང༌།
སྐྱེ་གནས་བཞི་ཡོངས་སུ་སྦྱོང་བ་དང༌། མངོན་ཤེས་སོགས་ཡོན་ཏན་དང་མི་ལྡན་པའི་ཉེས་པ་ཡོངས་སུ་སྦྱོང་བ་དང༌། ཁམས་ཀྱི་ཟས་ཀྱི་ཉེས་པ་སྦྱོང་བ་དང༌། འོད་དང་མི་ལྡན་པ་མུན་པའི་ཉེས་པ་ཡོངས་སུ་སྦྱོང་བ་དང༌། ཉིན་དང་མཚན་མོ་སོགས་དུས་ཚིགས་ཀྱི་བྱེ་བྲག་གི་མཚན་མ་སྦྱོང་བ་དང་ཚེ་ཐུང་བའི་ཉེས་པ་སྦྱོང་བ་དང༌། མཚན་བཟང་པོ་དང་མི་ལྡན་པའི་ཉེས་པ་སྦྱོང་བ་དང༌། དགེ་བའི་རྩ་བ་དང་མི་ལྡན་པའི་ཉེས་པ་སྦྱོང་བ་དང༌། རླུང་མཁྲིས་སོགས་ནད་ཀྱི་ཉེས་པ་ཡོངས་སུ་སྦྱོང་བ་དང༌། སྡུག་བསྔལ་གྱི་རྒྱུ་ཉོན་མོངས་པའི་ངེས་པ་སྦྱོང་བ་དང༌། ཐེག་པ་དམན་པ་ལ་མོས་པའི་ཉེས་པ་སྦྱོང་བ་དང༌།
ཡོན་ཏན་གྱི་གེགས་ང་རྒྱལ་སོགས་སྦྱོང་བའོ། ། ཚིག་དོན་ནི་བརྡ་འཕྲོད་པར་སླ་བས་མ་བྲིས་སོ། ། བཞི་པ་སྣོད་ཀྱི་འཇིག་རྟེན་སྦྱོང་བའི་རྣམ་པ་གཞན་བསྟན་པ་ལ་གཉིས་ཏེ། ཞིང་གི་ཁྱད་པར་ཉི་ཚེ་བར་གྱུར་པའི་ཉེས་པ་སྦྱོང་བ་དང༌། ཞིང་རྒྱ་ཆུང་བའི་ཉེས་པ་སྦྱོང་བའོ། ། དང་པོ་ནི་ཚེ་ལ་ཚད་དུ་འགྱུར་བ་དང༌། འོད་ལ་ཚད་དུ་འགྱུར་བ་དང༌། ཞེས་སོགས་ཀྱིས་བསྟན་ཏོ། ། གཉིས་པ་ནི། འཇིག་རྟེན་གྱི་ཁམས་འགའ་ཞིག་སངས་རྒྱས་ཀྱི་ཞིང་དུ་འགྱུར།
དེ་ཙམ་གྱིས་ཞེས་པ་ལ་སོགས་པས་བསྟན་ཏོ། ། ལྔ་པ་ཞིང་སྦྱོང་བའི་གནས་སྐབས་ཀྱི་ཡིད་ལ་བྱེད་པ་ནི། ཀྱེ་མ་འཁོར་བ་འདི་ནི་རིང་ངོ༌། ། ཀྱེ་མ་སེམས་ཅན་གྱི་ཁམས་འདི་ནི་མཐའ་ཡས་སོ་ཞེས་པ་ལ་སོགས་པས་བསྟན་པ་ཡིན་ནོ། ། རྒྱན་ལས། སྣོད་ཀྱི་འཇིག་རྟེན་ཞེས་སོགས་གསུངས་སོ། ། ལེའུ་བཞི་བཅུ་ཞེ་གསུམ་པ་རྣམ་པར་བཤད་པའོ།། ༈ བཞི་བཅུ་ཞེ་བཞི་པ་སྲིང་མོ་གངྒཱའི་ལྷ་མོའི་ལེའུ་བཤད་པ། གཉིས་པ་ཞིང་སྦྱངས་པས་སངས་རྒྱས་དང་ཉེ་བའི་སྔོན་འབྱུང་གི་དཔེ་བསྟན་པ་ལ་གཉིས་ཏེ། ཞིང་དག་པ་ཐོབ་པའི་རྒྱུ་དང༌།
དེ་ལས་ཞིང་དག་པ་ཐོབ་པའོ། ། དང་པོ་ལ་བཞི་སྟེ། ཞིང་སྦྱོང་བའི་སྨོན་ལམ་དང༌། མཆོད་པའི་ཁྱད་པར་དང༌། མཆོད་པའི་ཆོ་འཕྲུལ་དང༌། བསྔོ་བའི་ཁྱད་པར་བསྟན་པའོ། ། དང་པོ་ནི། དེ་ནས་འཁོར་དེར་གངྒཱའི་ལྷ་མོ་ཞེས་བྱ་བའི་བུད་མེད་གཅིག་འདུས་པར་འགྱུར་ཏེ། འདུས་པ་དེ་སྟན་ལས་ལངས་ནས་ཞེས་པ་ནས་དེ་ལྟ་བུ་ཡོངས་སུ་བཟུང་བར་བགྱིའོ་ཞེས་པའི་བར་གྱིས་བསྟན་ཏེ། གོང་དུ་བསྟན་པའི་སངས་རྒྱས་ཀྱི་ཞིང་ཡོངས་སུ་བཟུང་བར་བགྱིའོ་ཞེས་སྨོན་ལམ་བཏབ་ཚུལ་བསྟན་པའོ། །
གཉིས་པ་ནི། བུད་མེད་དེས་གསེར་གྱི་མེ་ཏོག་དང༌། དངུལ་གྱི་མེ་ཏོག་དང་ཞེས་པ་ནས། རབ་ཏུ་གཏོར་རོ་ཞེས་པའི་བར་གྱིས་བསྟན་ཏོ། ། གསུམ་པ་ནི། མེ་ཏོག་དང༌། རྒྱན་དང༌། ན་བཟའ་དང༌། ཕྲུགས་སུ་སྦྱར་བ་དེ་དག་གཏོར་མ་ཐག་ཏུ་ཞེས་པ་ནས། ཡིད་དུ་འོང་བར་གནས་པར་འགྱུར་རོ་ཞེས་པའི་བར་གྱིས་བསྟན་ཏོ། །
བཞི་པ་ནི། དེ་ནས་བུད་མེད་དེས་ཁང་པ་རྩེག་པ་དེ་ཡང་ཞེས་པ་ནས། བྱང་ཆུབ་ཏུ་ཡོངས་སུ་བསྔོས་སོ་ཞེས་པའི་བར་གྱིས་བསྟན་ཏོ། ། གཉིས་པ་དེ་ལས་ཞིང་དག་པ་ཐོབ་པ་ལ་བཞི་སྟེ། ལུང་སྟོན་པའི་རྒྱུའི་མཚན་མ་དང༌། མཚན་མ་དེའི་རྒྱུ་ཞུས་པ་དང༌། རྒྱུ་ལུང་བསྟན་པ་ཐོབ་པ་དང༌། ལུང་བསྟན་ཐོབ་པའི་དང་པོའི་རྒྱུ་བསྟན་པའོ། ། དང་པོ་ནི། དེ་ནས་བཅོམ་ལྡན་འདས་ཀྱིས་བུད་མེད་དེའི་བསམ་པ་ཐུགས་སུ་ཆུད་ནས་ཞེས་པ་ནས།
བཅོམ་ལྡན་འདས་ཀྱི་དབུའི་གཙུག་ཏུ་ནུབ་བོ་ཞེས་པའི་བར་གྱིས་བསྟན་ཏོ། ། གཉིས་པ་ནི། དེ་ནས་ཚེ་དང་ལྡན་པ་དགའ་བོས་བླ་གོས་ཕྲག་པ་གཅིག་ཏུ་གཟར་ཏེ་ཞེས་པ་ནས་ཅིའི་རྒྱུ་ཅིའི་རྐྱེན་གྱིས་འཛུམ་པ་མཛད་ཅེས་པའི་བར་གྱིས་བསྟན་ཏོ། ། གསུམ་པ་ལ་བཞི་སྟེ། འབྲས་བུ་བྱང་ཆུབ་ཏུ་ལུང་བསྟན་པ་དང༌། སྐྱེས་པའི་ཁྱད་པར་ལུང་བསྟན་པ་དང༌། འཁོར་ལུང་བསྟན་པ་དང༌། ཞིང་ལུང་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ།
དགའ་བོ་གངྒཱའི་ལྷ་མོ་ཞེས་བྱ་བའི་སྲིང་མོ་འདི་མ་འོངས་པའི་དུས་ན་ཞེས་པ་ནས། དེར་ཚངས་པའི་སྤྱད་པ་སྤྱོད་པར་འགྱུར་རོ་ཞེས་པའི་བར་གྱིས་བསྟན་ཏོ། ། གཉིས་པ་ནི། ཀུན་དགའ་བོ་བྱང་ཆུབ་སེམས་དཔའ་སེམས་དཔའ་ཆེན་པོ་དེའི་མིང་ཡང་ཞེས་པ་ནས། སངས་རྒྱས་ཀྱི་ཞིང་དུ་འགྲོ་བར་འགྱུར་རོ་ཞེས་པའི་བར་གྱིས་བསྟན་ཏོ། ། གསུམ་པ་ནི། དེ་ནས་ཚེ་དང་ལྡན་པ་དགའ་བོ་འདི་སྙམ་དུ་སེམས་པར་གྱུར་ཏེ་ཞེས་པ་ནས། ཉན་ཐོས་བྱེ་བ་ཁྲག་ཁྲིག་བརྒྱ་སྟོང་གྲངས་མེད་གཞལ་དུ་མེད་པར་འགྱུར་རོ་ཞེས་པའི་བར་གྱིས་བསྟན་ཏོ། ། བཞི་པ་ནི། དགའ་བོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གསེར་གྱི་མེ་ཏོག་ཅེས་པ་ནས།
མི་འབྱུང་ཞིང་མི་སྲིད་དོ་ཞེས་པའི་བར་གྱིས་བསྟན་ཏོ། ། བཞི་པ་ལུང་བསྟན་ཐོབ་པའི་དང་པོའི་རྒྱུ་ནི། དགའ་བོས་གསོལ་པ་བཅོམ་ལྡན་འདས་སྲིང་མོ་འདིས་ཞེས་པ་ནས། ང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་ཏོ་ཞེས་པའི་བར་གྱིས་བསྟན་ཏོ། ། གཉིས་པ་ཞིང་དག་པ་ཐོབ་པའི་ཡོན་ཏན་བསྟན་པ་ནི། དེའི་ཚེ་སྲིང་མོ་འདིས་ངའི་ལུང་བསྟན་པ་དེ་ཐོས་ནས་ཞེས་པ་ནས། བྱང་ཆུབ་ཀྱི་དོན་དུ་ཡོངས་སུ་སྦྱང་བ་བྱས་པའོ་ཞེས་པའི་བར་གྱིས་བསྟན་པ་ཡིན་ནོ། ། སྲིང་མོ་གངྒཱའི་ལྷ་མོའི་ལེའུ་སྟེ་བཞི་བཅུ་ཞེ་བཞི་རྣམ་པར་བཤད་པའོ།། ༈ བཞི་བཅུ་ཞེ་ལྔ་པ་རྣམ་ཐར་སྒོ་གསུམ་གྱི་ཐབས་ལ་མཁས་པའི་ལེའུ་བཤད་པ། རྣམ་ཐར་སྒོ་གསུམ་གྱི་ཐབས་ལ་མཁས་པའི་ལེའུ་འདིའི་དོན་ནི།
ཐབས་ལ་མཁས་པའི་སྦྱོར་བ་སྟེ་དེ་ཡང༌། བྱང་སེམས་དང༌། ཉན་རང་གཉིས་རྣམ་ཐར་སྒོ་གསུམ་དང༌། བྱང་ཕྱོགས་སོ་བདུན་བསྒོམ་པར་འདྲའང༌། ཉན་རང་གི་བྱང་ཆུབ་མངོན་དུ་མི་བྱེད་པའི་ཐབས་ལ་མཁས་པའི་རྒྱུ་གང་ཡིན་ཞེས་པའི་ཞུ་བ་ཞུས་ལན་དང་བཅས་པས་བསྟན་ཏོ། ། འདི་ལ་གསུམ་སྟེ། ཐབས་ལ་མཁས་པའི་ཡུལ་དང༌། ཐབས་མཁས་པའི་ངོ་བོ་དང༌། ཐབས་མཁས་པའི་དབྱེ་བའོ། ། དང་པོ་ལ་ཇི་ལྟར་ཞུས་པའི་ཚུལ་བསྟན་པ་ནི།
དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོས་ཇི་ལྟར་སྟོང་པ་ཉིད་འདྲིས་པར་བགྱི་ཞེས་པ་ནས། ཇི་ལྟར་སངས་རྒྱས་ཀྱི་ཆོས་མ་འདྲེས་པ་རྣམས་བསྒོམ་པར་བགྱི་ཞེས་པའི་བར་གྱིས་བསྟན་ཏོ། ། དེ་ལ་དང་པོར་ཇི་ལྟར་སྟོང་པ་ཉིད་ལ་དྲིས་པར་བགྱི་ཞེས་པ་ནི་ལྷག་མཐོང་ལ་སློབ་ཚུལ་དྲིས་པའོ། ། ཇི་ལྟར་སྟོང་པ་ཉིད་ཀྱིས་ཏིང་ངེ་འཛིན་ལ་སྙོམས་པར་འཇུག་པར་བགྱི་ཞེས་པ་ནི། ཞི་གནས་སྒོམ་ཚུལ་དྲིས་པའོ། ། ལྷག་མ་རྣམས་ཀྱིས་ནི་རྣམ་ཐར་སྒོ་གསུམ་དང༌། བྱང་ཕྱོགས་སོ་བདུན་ནས་བརྩམས་ཏེ། མ་འདྲེས་པ་བཅོ་བརྒྱད་ཀྱི་བར་ལ་སློབ་ཚུལ་དྲིས་པའོ། ། གཉིས་པ་གང་ལ་བསླབ་པར་བྱ་བའི་ཡུལ་དངོས་སྟོན་པ་ལ།
ལྷག་མཐོང་ལ་སློབ་ཚུལ་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་བྱང་སེམས་ཆེན་པོ་ཡུམ་ལ་སྤྱོད་པས་གཟུགས་སྟོང་ཞེས་བྱ་བར་བརྟག་པར་བྱའོ་ཞེས་པ་ནས། མ་འདྲེས་པ་བཅོ་བརྒྱད་ཀྱི་བར་དང༌། གཟུགས་མེད་པའི་ཁམས་ཀྱི་བར་རང་བཞིན་སྟོང་པ་ཉིད་དུ་ཤེས་རབ་ཀྱིས་བརྟག་པར་བྱ་བའི་འགྲེས་ཀྱིས་གསུངས་སོ། ། ཐབས་ཀྱི་ཁྱད་པར་བསྟན་པ་ནི། དེ་ཡང་ཅི་ནས་ཀྱང་དེ་ལྟར་བརྟགས་ནས་ཞེས་པ་ནས ཆོས་དེ་དག་ཡང་དག་པར་རྗེས་སུ་མ་མཐོང་བས། མངོན་སུམ་དུ་མི་བྱེད་དེ་ཞེས་པའི་བར་གྱིས་བསྟན་ནས། ཉན་རང་གི་ཡིད་ལ་བྱེད་པའི་སེམས་ཀྱི་གཡེང་བ་ལ་མི་འཇུག་པར་སྙིང་རྗེ་ཆེན་པོའི་ཐབས་ཀྱི་མཐུས་ཆོས་ཐམས་ཅད་མི་དམིགས་པའི་ཐེག་པ་ཆེན་པོའི་ལམ་ལ་སྦྱོང་ཞེས་པའི་དོན་ནོ། ། དེ་དག་གི་འཐད་པ་ནི།
དེ་ཅིའི་ཕྱིར་ཞེ་ན། དེ་ནི་འདི་ལྟར་ཞེས་པ་ནས། ཆོས་དེ་དག་ཐམས་ཅད་ཡང་དག་པར་རྗེས་སུ་མི་མཐོང་སྟེ་ཞེས་པའི་བར་གྱིས་བསྟན་ཏེ། རང་གི་མཚན་ཉིད་སྟོང་པ་ཉིད་ཀྱི་དོན་ལ་བསླབ་པས་འདི་ནི་མངོན་དུ་བྱའོ། ། འདི་ནི་མངོན་དུ་བྱ་བ་མ་ཡིན་ནོ། ། ཞེས་སོ་སོར་རིས་སུ་བཅད་པའི་ཚུལ་གྱིས་མི་འཇུག་པའི་ཕྱིར་ཏེ། མངོན་དུ་བྱ་བ་དང་བྱ་བ་མ་ཡིན་པའི་ཆོས་ཐམས་ཅད་མ་དམིགས་པའི་ཕྱིར་ཞེས་པའི་དོན་ནོ། ། རྒྱན་ལས། ཡུལ་དང་ཞེས་གསུངས་སོ། ། ཐབས་ལ་མཁས་པའི་ངོ་བོ་ལ་གཉིས་ལས།
དང་པོ་དྲི་བ་ནི། རབ་འབྱོར་གྱིས་གསོལ་པ། བཅོམ་ལྡན་འདས་ཀྱིས་ཀྱང་ཞེས་པ་ནས། མངོན་སུམ་དུ་མི་བགྱིད་པ་ལགས་ཞེས་པའི་བར་གྱིས་བསྟན་ཏེ། སྟོང་པ་ཉིད་ལ་གནས་ནས་དེ་མངོན་དུ་མི་བྱེད་པ་ཇི་ལྟར་རུང་ཞེས་པའི་དོན་ནོ། ། ལན་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་བྱང་སེམས་ཆེན་པོ་རྣམ་པའི་མཆོག་ཐམས་ཅད་དང་ལྡན་པའི་སྟོང་པ་ཉིད་ལ་རབ་ཏུ་རྟོག་སྟེ་ཞེས་པ་ནས་བཟུང་སྟེ།
འཕགས་པའི་ལམ་ཡན་ལག་བརྒྱད་པ་བསྒོམ་ཡང་མངོན་སུམ་དུ་མི་བྱེད་པ་ཡིན་ཞེས་པའི་བར་གྱིས་བསྟན་ཏེ། སྟོང་པ་ཉིད་ལ་རབ་ཏུ་འདྲིས་པར་བྱེད་ཀྱང་དེ་འབའ་ཞིག་ལྷུར་ལེན་པའི་ཚུལ་གྱིས་མངོན་སུམ་དུ་མི་བྱེད་ཅིང་མི་རྟོག་གོ ། འོ་ན་ཚུལ་ཇི་ལྟར་རྟོག་སྙམ་ན། འདྲིས་པར་བྱ་བའི་དུས་ཡིན་གྱི་མངོན་སུམ་དུ་བྱ་བའི་དུས་མ་ཡིན་ནོ་ཞེས་པའི་ཚུལ་གྱིས་རྟོག་གོ ། དེ་ཡང་མཉམ་པར་མ་བཞག་པ་ཉིད་དུ་ཞེས་པ་ནི། དམན་པའི་མྱང་འདས་དོན་དུ་མི་གཉེར་བའོ། ། སེམས་དམིགས་པ་ལས་བཟློག་སྟེ་ཞེས་བྱ་བ་ནི་རྣམ་མཁྱེན་ལའོ། ། དེ་ལྟ་བུའི་བྱང་ཆུབ་སེམས་དཔའ་དེ་བར་མ་དོར་སངས་རྒྱས་ཀྱི་ཆོས་མི་ཉམས་ཤིང༌། དམན་པའི་རྣམ་གྲོལ་མངོན་དུ་ཡང་མི་བྱེད་དོ་ཞེས་པ་ནི་དེ་བར་མ་དོར་ཞེས་པ་ནས། མངོན་སུམ་དུ་མི་བྱེད་དོ་ཞེས་པའི་བར་གྱིས་བསྟན་ཏོ། །
ཡང་ན་འདྲིས་པའི་དུས་ཡིན་གྱི་མངོན་སུམ་དུ་བྱ་བའི་དུས་མ་ཡིན་པར་རྟོགས་པའི་བྱང་སེམས་དེ་ཡང༌། མཉམ་པར་མ་བཞག་པར་རྗེས་ཐོབ་ཀྱི་གནས་སྐབས་ལ་ཡང་གཞན་དོན་འབའ་ཞིག་དམིགས་པ་ལས་སེམས་བཟློག་སྟེ་དེའི་མཐུས་སངས་རྒྱས་ཀྱི་ཆོས་ལས་མི་ཉམས། རྣམ་གྲོལ་ཡང་མངོན་སུམ་དུ་མི་བྱེད་དེ་ཞེས་བཤད་པར་བྱའོ། ། དེ་དག་གི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། འདི་ནི་མངོན་སུམ་དུ་བྱ་བའི་དུས་མ་ཡིན་ནོ་ཞེས་བྱ་བར་རབ་ཏུ་ཤེས་སོ་ཞེས་པའི་བར་གྱིས་བསྟན་ཏེ། བྱང་ཆུབ་ཀྱི་ཕྱོགས་ལ་གནས་ཀྱང་འདྲིས་པར་བྱ་བའི་དུས་ཡིན་གྱི་མངོན་སུམ་དུ་བྱ་བའི་དུས་མ་ཡིན་པར་རབ་ཏུ་ཤེས་པའི་ཕྱིར་རོ་ཞེས་པའི་དོན་ནོ། ། གཞན་ཡང་སྦྱིན་པ་ནས་མ་འདྲེས་པ་བཅོ་བརྒྱད་ཀྱི་བར་དུ། བྱམས་པ་ཆེན་པོ་དང༌། སྙིང་རྗེ་ཆེན་པོ་ཐོབ་པའི་དུས་ཤེས་པ་དང༌།
རྒྱུན་ཞུགས་སོགས་ཀྱི་འབྲས་བུ་མངོན་སུམ་དུ་བྱ་བའི་དུས་མ་ཡིན་པ་ཤེས་པ་དང༌། རྣམ་ཐར་སྒོ་གསུམ་དང༌། བྱང་ཕྱོགས་སོ་བདུན་བསྒོམ་ཡང་མངོན་སུམ་དུ་མི་བྱེད་པ་ཡིན་ཞེས་པའི་དོན་རྒྱ་ཆེན་པོ་བསྟན་པ་ཡིན་ནོ། ། དོན་བསྡུ་བ་ནི། རབ་འབྱོར་དེ་ལྟར་ན་བྱང་སེམས་ཆེན་པོ་བྱང་ཆུབ་ཀྱི་ཕྱོགས་ཀྱི་ཆོས་རྣམས་ལ་ཡོངས་སུ་འདྲིས་པར་བྱེད་ཅིང་ཞེས་པ་ནས། རང་བྱང་ཆུབ་མངོན་སུམ་དུ་མི་བྱེད་དོ་ཞེས་པའི་བར་གྱིས་བསྟན་ཏོ། ། རྒྱན་ལས། སྦྱོར་བ་ཞེས་གསུངས་སོ། ། གསུམ་པ་ཐབས་ལ་མཁས་པའི་དབྱེ་བ་བསྟན་པ་ལ་བཅུ་ལས། བར་ཆད་ཀྱི་ཆོས་ལས་འདའ་བའི་ཐབས་ལ་མཁས་པ་ལ་གཉིས་ཏེ།
དཔེ་ཉེ་བར་དགོད་པ་དང༌། དོན་བཤད་པའོ། ། དང་པོ་ནི། སྐྱེས་བུ་སྒྱུ་རྩལ་དང་ལྡན་པས་རང་གི་འཁོར་འཇིགས་པ་ལས་ཐར་བར་བྱས་ནས་བདེ་བ་ལ་འགོད་པ་སྟེ། རབ་འབྱོར་འདི་ལྟ་སྟེ། དཔེར་ན་སྐྱེས་བུ་ཞིག་དཔའ་རྩལ་ཆེ་ལ་ཤིན་ཏུ་བརྟན་ཞིང་ཞེས་པ་ནས། བདེ་བ་རྣམ་པར་སྤྱོད་པ་ཞིག་ཡོད་ན་ཞེས་པའི་བར་གྱིས་བསྟན་ཏོ། ། གཉིས་པ་དོན་བཤད་པ་ནི། བྱང་ཆུབ་སེམས་དཔའ་ཐབས་ལ་མཁས་པས་སེམས་ཅན་ཐམས་ཅད་ལ་ཚད་མེད་པ་བཞིའི་སེམས་གནས་པར་བྱས་ཤིང༌། ཕྱིན་དྲུག་དང་རྣམ་ཐར་སྒོ་གསུམ་སོགས་ལ་འདྲིས་པར་བྱེད་ཀྱང་མཚན་མར་མི་འཛིན་ཅིང༌།
ཉན་རང་གི་མངོན་དུ་མི་བྱེད་དོ་ཞེས་པ་སྟེ། རབ་འབྱོར་དེ་བཞིན་དུ་བྱང་སེམས་ཆེན་པོ་གང་གི་ཚེ། སེམས་ཅན་ཐམས་ཅད་ལ་ཞེས་པ་ནས། དེ་ལྟ་བུ་ཡང་མངོན་སུམ་དུ་མི་བྱེད་དོ་ཞེས་པའི་བར་གྱིས་བསྟན་ཏོ། ། མི་གནས་པའི་ཐབས་ལ་མཁས་པ་ལ། དཔེ་དོན་གཉིས་ལས། འདབ་ཆགས་བར་སྣང་ལ་རྒྱུ་ཞིང་ས་ལ་མི་ལྟུང་བའི་དཔེས་སྟོང་པ་ཉིད་དང་མཚན་མ་མེད་པ་སོགས་ལ་མི་གནས་པའི་ཚུལ་གྱིས་གནས་པའི་ཐབས་ཤེས་པ་སྟེ། དེ་ལ་དང་པོ་དཔེ་བསྟན་པ་ནི། རབ་འབྱོར་འདི་ལྟ་སྟེ་དཔེར་ན་ཞེས་པ་ནས། གནས་པ་མེད་དོ་ཞེས་པའི་བར་རོ། །
གཉིས་པ་དོན་ནི། རབ་འབྱོར་དེ་བཞིན་དུ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱེད་དོ་ཞེས་པའི་བར་གྱིས་བསྟན་ཏོ། ། སྨོན་ལམ་གྱི་ཤུགས་ཀྱིས་འཕངས་པའི་ཐབས་ལ་མཁས་པ་ལའང༌། དཔེ་ནི། སྐྱེས་བུ་འཕོངས་ལ་ཤིན་ཏུ་མཁས་ཤིང་སྟོབས་དང་ལྡན་པས་མདའ་རྒྱུད་མར་འཕངས་པ་ས་ལ་མི་ལྟུང་བའི་དཔེ་སྟེ། རབ་འབྱོར་འདི་ལྟ་སྟེ་དཔེར་ན་སྐྱེས་བུ་མཐུ་དང་ལྡན་པ་ཞེས་པ་ནས། མདའ་གཅིག་ནས་གཅིག་ཏུ་བརྒྱུད་པ་ས་ལ་མི་ལྟུང་ངོ་ཞེས་པའི་བར་གྱིས་བསྟན་ཏོ། ། དོན་ནི་སྨོན་ལམ་གྱི་ཤུགས་ཀྱིས་ཡང་དག་པའི་མཐའ་ལ་འཇུག་ཀྱང་དགེ་བའི་རྩ་བ་བླ་མེད་བྱང་ཆུབ་ཏུ་ཡོངས་སུ་སྨིན་པར་གྱུར་པ་མ་ཐོབ་ཀྱི་བར་དུ་ཡང་དག་པའི་མཐའ་མངོན་སུམ་དུ་མི་བྱེད་པར་གསུངས་པས་བསྟན་ཏོ། ། དོན་བསྡུ་བ་ནི།
རབ་འབྱོར་དེ་བས་ན་ཞེས་པ་ནས། ཡོངས་སུ་བརྟག་པར་བྱའོ་ཞེས་པའི་བར་གྱིས་འཕངས་སོ། ། ཐུན་མོང་མ་ཡིན་པའི་ཐབས་ལ་མཁས་པ་ལ་གསུམ་སྟེ། སྦྱོར་བ་ཕུན་སུམ་ཚོགས་པ་དང༌། བསམ་པ་ཕུན་སུམ་ཚོགས་པ་དང༌། བསམ་སྦྱོར་ཕུན་སུམ་ཚོགས་པ་གཉིས་ཀ་ལ་མཁས་པའོ། ། དང་པོ་ནི། གསོལ་པ་བཅོམ་ལྡན་འདས་ཞེས་པ་ནས། བདེ་བར་གཤེགས་པ་ཤིན་ཏུ་ངོ་མཚར་ཆེའོ་ཞེས་པའི་བར་གྱིས་བསྟན་ཏེ། ཡང་དག་པའི་མཐའ་ལ་སློབ་པ་ནས།
རྣམ་པར་ཐར་པའི་སྒོ་གསུམ་ལ་སློབ་པའི་བར་དང༌། བར་མ་དོར་བླ་མེད་བྱང་ཆུབ་མ་ཉམས་པར། མི་འགྱུར་བ་སོགས་ཉན་རང་གིས་བྱ་དཀའ་བ་བྱེད་པའི་དོན་གྱིས་གསུངས་སོ། ། ངོ་མཚར་ཆེའོ་ཞེས་པའི་དོན་ནི། ཡང་དག་པའི་མཐའ་ནས་རྣམ་ཐར་སྒོ་གསུམ་གྱི་བར་བསྒོམས་ཀྱང་དམན་པའི་བྱང་ཆུབ་མངོན་དུ་མི་བྱེད་པ་ངོ་མཚར་བའི་དོན་ནོ། ། གཉིས་པ་བསམ་པ་ཕུན་སུམ་ཚོགས་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ནི་ཞེས་པ་ནས། སྨོན་ལམ་གྱི་ཁྱད་པར་ནི་རྣམ་པ་དེ་ལྟར་འགྱུར་རོ་ཞེས་པའི་བར་གྱིས་བསྟན་ཏོ། ། གསུམ་པ་ནི།
བསམ་པ་སེམས་ཅན་མི་གཏོང་བའི་སེམས་བསྐྱེད་དང༌། སྦྱོར་བ་རྣམ་ཐར་སྒོ་གསུམ་ལ་གནས་ཀྱང༌། བར་མ་དོར་ཡང་དག་པའི་མཐའ་མངོན་སུམ་དུ་མི་བྱེད་པའི་དོན་གྱིས་གསུངས་ཏེ། རབ་འབྱོར་བྱང་ཆུབ་སེམས་དཔའ་གང་ཞེས་པ་ནས། ཡང་དག་པའི་མཐའ་མངོན་སུམ་དུ་མི་བྱེད་པར་རིག་པར་བྱའོ་ཞེས་པའི་བར་གྱིས་བསྟན་ཏོ། ། མ་ཆགས་པའི་ཐབས་ལ་མཁས་པ་ནི། སྟོང་པ་ཉིད་རྟོགས་པ་དང༌། རྣམ་བྱང་གི་ཆོས་ལ་འཛིན་པ་མེད་པ་དང༌། བདག་ཏུ་ལྟ་བའི་འདུ་ཤེས་སྤོང་བ་དང༌། དེའི་བྱེད་པ་བསྟན་པ་དང༌།
རྣམ་བྱང་གི་ཆོས་ལས་ཡོངས་སུ་ཉམས་པ་མེད་པ་དང༌། དགེ་བའི་ཆོས་རྣམས་འཕེལ་ཞིང་ཉན་རང་དུ་མི་ལྟུང་བའི་ཐབས་ལ་མཁས་པ་སྟེ། དྲུག་གིས་བསྟན་ཏོ། ། དང་པོ་ནི། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་གང་གི་ཚེ་འདི་ལྟ་སྟེ། ནང་སྟོང་པ་ཉིད་ཅེས་པ་ནས། དངོས་པོ་མེད་པའི་ངོ་བོ་ཉིད་སྟོང་པ་ཉིད་ཅེས་པའི་བར་གྱིས་བསྟན་ཏོ། ། གཉིས་པ་ནི། དྲན་པ་ཉེ་བར་བཞག་པ་བཞི་དང་ཞེས་པ་ནས། གནས་ཟབ་མོ་དེ་དག་ལ་བརྟག་པར་འདོད་པར་གྱུར་ན་ཞེས་པའི་བར་གྱིས་བསྟན་ཏོ། །
གསུམ་པ་ནི། དེས་འདི་ལྟར་འདི་སྙམ་དུ་སེམས་ཅན་འདི་དག་ནི་ཡུན་རིང་པོ་ནས་བདག་ཏུ་འདུ་བྱེད་པ་དང་ཞེས་པ་ནས། ཆོས་བསྟན་པར་བྱའོ། ། མངོན་པར་བསྒྲུབ་པར་བྱའོ་ཞེས་པའི་བར་གྱིས་བསྟན་ཏོ། ། བཞི་པ་ནི། དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་པ་ནས། ཡང་དག་པའི་མཐའ་མངོན་སུམ་དུ་མི་བྱེད་དོ་ཞེས་པའི་བར་གྱིས་བསྟན་ཏོ། ། ལྔ་པ་ནི། སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་འགྲིབ་པར་མི་འགྱུར་རོ་ཞེས་པ་ནས། སངས་རྒྱས་ཀྱི་བར་དུ་ཡོངས་སུ་འགྲིབ་པར་མི་འགྱུར་ཏེ་ཞེས་པའི་བར་གྱིས་བསྟན་ཏོ། །
དྲུག་པ་ནི། ཐབས་མཁས་པས་ཡོངས་སུ་བཟུང་བའི་ཞེས་པ་ནས། རང་སངས་རྒྱས་ཀྱི་ལྟ་བུ་མ་ཡིན་པར་འགྱུར་རོ་ཞེས་པའི་བར་གྱིས་བསྟན་ཏོ། ། མི་དམིགས་པའི་ཐབས་ལ་མཁས་པ་ལ་གཉིས་ཏེ། ཕྱིན་ཅི་ལོག་སྤོང་བའི་ཐབས་ལ་མཁས་པ་དང༌། བདག་ཏུ་འཛིན་པ་སྤོང་བའི་ཐབས་ལ་མཁས་པའོ། ། དང་པོ་ལ་ཕྱིན་ཅི་ལོག་སྤོང་བའི་དོན་དུ་ཆོས་སྟོན་པའི་སེམས་བསྐྱེད་དང་ལྡན་པ་དང༌། སངས་རྒྱས་ཀྱི་ཆོས་མ་རྫོགས་པར་ཡང་དག་པའི་མཐའ་མངོན་སུམ་དུ་མི་བྱེད་པའོ། ། དང་པོ་ནི། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ནི་འདི་སྙམ་སྟེ་ཞེས་པ་ནས།
སེམས་བསྐྱེད་པ་དེ་ལྟ་བུ་དག་དང་ལྡན་ལ་ཞེས་པའི་བར་གྱིས་བསྟན་ཏེ། གདུལ་བྱ་ཕྱིན་ཅི་ལོག་ལ་སྤྱོད་པའི་དོན་དུ། སངས་རྒྱས་པ་ན་ཕྱིན་ཅི་ལོག་ཏུ་མེད་པའི་ཆོས་བསྟན་པར་བྱའོ་སྙམ་པའི་སེམས་བསྐྱེད་དང་ལྡན་པར་བསྟན་ཏོ། ། གཉིས་པ་ནི། ཐབས་མཁས་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པས་ཞེས་པ་ནས། ཡང་དག་པའི་མཐའ་མངོན་སུམ་དུ་མི་བྱེད་དོ་ཞེས་པའི་བར་གྱིས་བསྟན་ཏེ། སངས་རྒྱས་ཀྱི་ཆོས་མ་རྫོགས་པར་ཡང་དག་པའི་མཐའ་མངོན་སུམ་དུ་མི་བྱེད་པའི་དོན་ནོ། ། གཉིས་པ་ལ། དོན་དངོས་དང༌། དེའི་བྱེད་པ་བསྟན་པའོ། །
དང་པོ་ནི། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ནི་འདི་སྙམ་དུ་སེམས་ཅན་འདི་དག་ནི་ཡུན་རིང་པོ་ནས་དམིགས་པ་ལ་སྤྱོད་སྤྱོད་པ་སྟེ་བདག་ཅེས་བྱ་བའམ་ཞེས་པ་ནས། དེ་སེམས་བསྐྱེད་དེ་ལྟ་བུ་དག་དང་ལྡན་ལ། ཐབས་མཁས་པས་ཞེས་པའི་བར་གྱིས་བསྟན་ཏོ། ། དེ་ཡང་གང་ཟག་གི་བདག་ཏུ་ལྟ་བ་དང༌། ཆོས་ཀྱི་བདག་ཏུ་ལྟ་བ་ལ་སྤྱོད་པའི་གདུལ་བྱ་རྣམས་ཀྱི་དམིགས་པའི་ཉེས་པ་སྤང་བའི་དོན་དུ་ཆོས་བསྟན་པར་བྱའོ་སྙམ་པའི་སེམས་བསྐྱེད་དང་ལྡན་པར་བསྟན་པ་ཡིན་ནོ། ། གཉིས་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པས་ཞེས་པ་ནས། སྨོན་པ་མེད་པའི་ཏིང་ངེ་འཛིན་བསྒོམ་པ་ཡོངས་སུ་རྫོགས་པར་འགྱུར་རོ་ཞེས་པའི་བར་གྱིས་བསྟན་ཏེ། སངས་རྒྱས་ཀྱི་ཆོས་མ་རྫོགས་པར་ཡང་དག་པའི་མཐའ་མངོན་སུམ་མི་བྱེད་ཅིང༌།
རྣམ་ཐར་སྒོ་གསུམ་གྱི་ཏིང་ངེ་འཛིན་ཡོངས་སུ་རྫོགས་པར་བྱེད་དོ་ཞེས་པའི་དོན་ནོ། ། མཚན་མ་མེད་པའི་ཐབས་ལ་མཁས་པ་ལ་གཉིས་ཏེ། དངོས་ཀྱི་དོན་དང༌། བྱེད་པའོ། ། དང་པོ་ནི། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཡུམ་ལ་སྤྱོད་པའི་ཚེ་འདི་སྙམ་དུ་སེམས་ཅན་འདི་དག་ནི་ཡུན་རིང་པོ་ནས་མཚན་མ་ལ་སྤྱོད་སྤྱོད་པ་སྟེ་ཞེས་པ་ནས། སེམས་ཅན་རྣམས་ཀྱི་ཉེས་པ་དེ་དག་མེད་པར་བྱའོ་སྙམ་དུ་སེམས་བསྐྱེད་པ་དང་ལྡན་པ་ཞེས་པའི་བར་གྱིས་བསྟན་ཏེ། གང་ཟག་གི་མཚན་མ་དང་གཟུགས་ནས་རྣམ་མཁྱེན་གྱི་བར་གྱི་ཆོས་ཀྱི་མཚན་མ་ལ་སྤྱོད་པའི་གདུལ་བྱ་རྣམས་ལ་སངས་རྒྱས་པ་ན། མཚན་མ་མེད་པའི་ཆོས་བསྟན་པར་བྱའོ་སྙམ་པའི་སེམས་བསྐྱེད་དང་ལྡན་པར་བསྟན་ཏེ། གཉིས་པ་ནི་ཐབས་ལ་མཁས་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པས་ཞེས་པ་ནས།
བསྒོམ་པ་ཡོངས་སུ་རྫོགས་པར་འགྱུར་རོ་ཞེས་པའི་བར་གྱིས་བསྟན་ཏེ། སངས་རྒྱས་ཀྱི་ཆོས་མ་རྫོགས་པར་ཡང་དག་པའི་མཐའ་མངོན་སུམ་དུ་མི་བྱེད་ཅིང༌། རྣམ་ཐར་སྒོ་གསུམ་གྱི་ཏིང་ངེ་འཛིན་ཡོངས་སུ་རྫོགས་པར་བྱེད་དོ་ཞེས་པའི་དོན་ནོ། ། སྨོན་པ་མེད་པའི་ཐབས་ལ་མཁས་པ་ལ་གཉིས་ཏེ། དངོས་ཀྱི་དོན་དང༌། ཞར་ལས་བྱུང་བའོ། ། དང་པོ་ལ་ཡང་སེམས་བསྐྱེད་དང༌། སེམས་བསྐྱེད་ཀྱི་བྱེད་པའོ། ། དང་པོ་ནི། རབ་འབྱོར་གཞན་ཡང་བྱང་སེམས་ཆེན་པོ་ཡུམ་ལ་སྤྱོད་པའི་ཚེ།
འདི་སྙམ་དུ་སེམས་ཅན་འདི་དག་ནི་ཡུན་རིང་པོ་ནས་སྨོན་ལམ་ལ་སྤྱོད་སྤྱོད་པ་སྟེ་ཞེས་པ་ནས། རབ་འབྱོར་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་སེམས་བསྐྱེད་པ་དེ་དང་ལྡན་པ་ཞེས་པའི་བར་གྱིས་བསྟན་ཏེ། གཟུགས་ནས་རྣམ་མཁྱེན་གྱི་བར་ལ་མངོན་པར་དགའ་བའི་འགྲེས་བསྟན་ནས། ཚུལ་དེ་དག་ལ་སྨོན་པའི་སེམས་ཅན་གྱི་དོན་དུ་སངས་རྒྱས་ནས་སྨོན་པ་མེད་པའི་ཆོས་བསྟན་པར་བྱའོ་སྙམ་པའི་སེམས་བསྐྱེད་དེ་དང་ལྡན་པར་བསྟན་པ་ཡིན་ནོ། ། གཉིས་པ་བྱེད་པ་ནི། ཐབས་མཁས་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་ཞེས་པ་ནས། ཡང་དག་པའི་མཐའ་མངོན་སུམ་དུ་མི་བྱེད་དོ་ཞེས་པའི་བར་གྱིས་བསྟན་ཏེ། དོན་ནི་སྔ་མ་བཞིན་ནོ། ། འདི་རྣམ་ཐར་སྒོ་གསུམ་གྱི་ཏིང་ངེ་འཛིན་བསྒོམ་པ་ཡོངས་སུ་རྫོགས་པ་སྔོན་ལ་བསྟན་ནས། སངས་རྒྱས་ཀྱི་ཆོས་མ་རྫོགས་པར་ཡང་དག་པའི་མཐའ་མངོན་སུམ་དུ་མི་བྱེད་པའི་གོ་རིམ་དེ་ཉིད་རིགས་པས་ན།
དེ་ལས་བཟློག་པའི་སྔར་གྱི་གོ་རིམ་ནི་འགྱུར་འཁྲུགས་པར་མངོན་ནོ། ། གཉིས་པ་ཞར་ལས་བྱུང་བ་ནི། ཕྱིན་དྲུག་ནས་མ་འདྲེས་པ་བཅོ་བརྒྱད་ཀྱི་བར་ལ་སྤྱོད་པ་ན། ཁམས་གསུམ་ལ་མི་གནས་པའི་དོན་དང༌། བྱང་ཆུབ་ཀྱི་ཕྱོགས་ཀྱི་ཆོས་དང༌། ཡང་དག་པའི་མཐའ་ལ་འདྲིས་པར་བྱེད་ཀྱང་རྒྱུན་ཞུགས་སོགས་ཀྱི་འབྲས་བུ་མངོན་སུམ་དུ་མི་བྱེད་པའི་དོན་གཉིས་ཀྱིས་བསྟན་ཏོ། ། དང་པོ་ནི། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པ་དང་ཞེས་པ་ནས། ཁམས་གསུམ་པ་དང་ལྷན་ཅིག་གནས་པའི་གནས་མེད་སྐབས་མེད་དེ། དེ་ནི་གནས་མ་ཡིན་ནོ་ཞེས་པའི་བར་གྱིས་བསྟན་ཏོ། །
གཉིས་པ་ནི། རབ་འབྱོར་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ལྟར་སྤྱོད་ཅིང་ཞེས་པ་ནས། ཡང་དག་པའི་མཐའ་མངོན་སུམ་དུ་མི་བྱེད་ལ་ཞེས་པའི་བར་གྱིས་བསྟན་ཏོ། ། རྟགས་ཀྱི་ཐབས་ལ་མཁས་པ་ལ། ཇི་ལྟར་དྲི་བ་ཚུལ་དང༌། དྲིས་པའི་ལན་གཉིས་ཀྱིས་བསྟན་ཏོ། ། དང་པོ་ནི། ཇི་ལྟར་ན་མཚན་མ་མེད་པ་ཡང་མངོན་སུམ་དུ་མི་བྱེད་ཅེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ཡང་བསྒོམས་པར་བྱ་ཞེས་པའི་བར་གྱིས་བསྟན་ཏེ། རྣམ་ཐར་སྒོ་གསུམ་སོགས་ཀྱང་མངོན་སུམ་དུ་མི་བྱེད་ལ།
ཤེར་ཕྱིན་ཡང་བསྒོམ་པར་བྱ་ཞེས་ཇི་ལྟར་རུང་ཞེས་པའི་ཚུལ་གྱིས་དྲིས་པའོ། ། གཉིས་པ་ལ་དོན་དང་མཐུན་པའི་ལན་སྟོན་པ་ཕྱིར་མི་ལྡོག་པ་འཐོབ་པར་བསྟན་པ་དང༌། དོན་དང་མི་མཐུན་པར་སྟོན་པ་ཕྱིར་མི་ལྡོག་པ་མ་ཐོབ་པར་བསྟན་པའོ། ། དང་པོ་ནི། རབ་འབྱོར་གལ་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ལ་ཞེས་པ་ནས། བྱང་ཆུབ་ཏུ་ལུང་བསྟན་པར་རིག་པར་བྱའོ་ཞེས་པའི་བར་གྱིས་བསྟན་ཏེ། དྲི་བར་བྱ་བའི་ཡུལ་བྱང་ཆུབ་སེམས་དཔའ་ཕ་རོལ་པོ་ལ་ཕྱིར་མི་ལྡོག་པའི་རྟགས་ཀྱི་རྒྱུ་ཤེར་ཕྱིན་བསྒོམ་ཚུལ་དྲིས་པ་ན། རང་གིས་རྟོགས་པ་དང་མཐུན་པར་ཇི་ལྟ་བ་བཞིན་དུ་ལུང་སྟོན་པར་ཡང་མཛད་ན། ལུང་སྟོན་པ་པོ་བླ་མེད་བྱང་ཆུབ་ཏུ་ལུང་བསྟན་པར་རིག་པར་བྱའོ་ཞེས་པའི་དོན་ནོ། ། འདིར་དྲི་བ་པོ་ཡང་ཕྱིར་མི་ལྡོག་པ་ཐོབ་པ་དང༌།
འདྲི་བར་བྱ་བའི་ཡུལ་ཡང་ཕྱིར་མི་ལྡོག་པ་དགོས་ཏེ། རང་གིས་མྱོང་བ་དང་མཐུན་པར་འདྲི་བ་དང༌། དེ་དང་མཐུན་པར་ལུང་སྟོན་པའི་ཕྱིར་རོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། དེ་རབ་ཏུ་འབྱེད་དོ་ཞེས་པའི་བར་གྱིས་བསྟན་ཏེ། ཕྱིར་མི་ལྡོག་པའི་རྟགས་ཐོབ་པའི་མྱོང་བ་དང་མཐུན་པར་ཕྱིར་མི་ལྡོག་པའི་རྟགས་རབ་ཏུ་གསལ་བར་བྱེད་པའི་ཕྱིར་རོ་ཞེས་པའི་དོན་ནོ། ། གཉིས་པ་དོན་དང་མི་མཐུན་པར་ལུང་སྟོན་པ་ཕྱིར་མི་ལྡོག་མ་ཐོབ་པར་སྟོན་པ་ལ་དངོས་ཀྱི་དོན་ནི། རབ་འབྱོར་གལ་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་ལ་འདི་སྐད་དུ་དྲིས་ན་ཞེས་པ་ནས། ལུང་བསྟན་པ་མ་ཡིན་ནོ་ཞེས་བྱ་བར་རིག་པར་བྱའོ་ཞེས་པའི་བར་གྱིས་བསྟན་ཏེ།
ཕྱིར་མི་ལྡོག་པའི་རྟགས་ཐོབ་པའི་ཐབས་ཤེར་ཕྱིན་བསྒོམ་ཚུལ་དྲིས་པ་ན། དེའི་དོན་མ་རྟོགས་པས་ཕྱིན་ཅི་ལོག་ཏུ་ཕྱིར་མི་ལྡོག་གི་ས་མ་ཐོབ་པ་ཡིན་ཞེས་པའི་དོན་ནོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། རབ་ཏུ་མི་འབྱེད་དེ་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི། ཕྱིར་མི་ལྡོག་པའི་བྱང་ཆུབ་སེམས་དཔའ་ཞེས་པ་ནས། སྲབ་པའི་ས་ནོན་པ་མ་ཡིན་ནོ་ཞེས་བྱ་བར་རིག་པར་བྱའོ་ཞེས་པའི་བར་གྱིས་བསྟན་ཏོ། ། དེ་ལ་དྲི་བ་པོས་ཕྱིར་མི་ལྡོག་པའི་ས་ནོན་པ་ལྟར། ལུང་སྟོན་པ་པོས་སྲབ་པའི་ས་ནོན་པ་མ་ཡིན་ནོ་ཞེས་པའི་དོན་ནོ། །
སྲབ་པའི་ས་ལ་གཉིས་ཏེ། ཉན་ཐོས་ཀྱི་ནི་ཕྱིར་མི་འོང་བའི་ས་ལ་བརྗོད་ལ། བྱང་ཆུབ་སེམས་དཔའི་ནི་ས་གཉིས་པ་ནས་བདུན་པའི་བར་རོ། ། ཡུལ་ཚད་ཀྱིས་སྨྲས་པ་ལ་བསྟོད་ནས། གཞན་ལ་བྱིན་པ་བསོད་ནམས་ཆེ་བར་སྔར་བརྒྱ་བྱིན་གྱིས་སྨྲས་པ་དེ་ཉིད་བཟླས་ཏེ་མེད་པའི་ཐབས་ལ་མཁས་པ་ལ་དྲི་བ་ནི། གསོལ་པ་ཞེས་པ་ནས། དེ་ལྟ་བུ་མཆིས་སམ་ཞེས་པའི་བར་གྱི་བསྟན་ཏེ། བྱང་ཆུབ་སེམས་དཔའི་སའི་རིམ་པ་མ་ཐོབ་པར་ཕྱིར་མི་ལྡོག་པ་ཐོབ་པ་ཡོད་དམ་ཞེས་དྲིས་པའི་དོན་ནོ། ། དེ་ལྟ་བུའི་རྣམ་གྲངས་ཡོད་པའི་ཚུལ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས།
ལན་ལོན་པའོ། ། ཞེས་པའི་བར་གྱིས་བསྟན་ཏེ། ཕ་རོལ་ཏུ་ཕྱིན་པ་དྲུག་ཐོབ་ཀྱང་རུང་མ་ཐོབ་ཀྱང་རུང་ཞེས་པ་ནི་ས་ཐོབ་ཀྱང་རུང་མ་ཐོབ་ཀྱང་རུང་ཞེས་པའི་དོན་ནོ། ། ཕྱིར་མི་ལྡོག་པའི་དྲི་བ་དང་མཐུན་པར་ལན་གློན་པར་བྱེད་ན་བྱང་ཆུབ་ཏུ་ལུང་བསྟན་ཞིང༌། ཕྱིར་མི་ལྡོག་པའི་དོན་ནོ། ། ཕྱིར་མི་ལྡོག་པ་ཐོབ་པ་ཉུང་བར་བསྟན་པ་ནི། གསོལ་པ་བཅོམ་ལྡན་འདས་དེའི་སླད་དུ་བྱང་ཆུབ་སྤྱོད་པ་ནི་ཞེས་པ་ནས། ཡེ་ཤེས་ཀྱི་སར་ལུང་བསྟན་པ་དེ་དག་ནི་ཉུང་སྟེ་ཞེས་པའི་བར་གྱིས་བསྟན་ཏོ། ། ཕྱིར་མི་ལྡོག་གི་མྱོང་བ་དང་མཐུན་པར་ལུང་སྟོན་པ་པོའི་ཡོན་ཏན་བསྟན་པ་ནི། གང་ལུང་བསྟན་པ་དེ་དག་ནི་ཞེས་པ་ནས།
མི་འཕྲོགས་པའོ་ཞེས་པའི་བར་གྱིས་བསྟན་ཏོ། ། རྣམ་ཐར་སྒོ་གསུམ་གྱི་ཐབས་ལ་མཁས་པའི་ལེའུ་སྟེ་བཞི་བཅུ་རྩ་ལྔ་པ་རྣམ་པར་བཤད་པའོ།། ༈ སྐབས་ལྔ་པ་རྩེ་མོའི་མངོན་པར་རྟོགས་པའི་དོན་བསྟན་པ། བཞི་བཅུ་ཞེ་དྲུག་པ་རྣམ་པར་མི་རྟོག་པ་བསྟན་པའི་ལེའུ་བཤད་པ། རྩེ་མོའི་མངོན་པར་རྟོགས་པ་ལ་བཞི་སྟེ། ངེས་འབྱེད་ཆ་མཐུན་དང༌། མཐོང་ལམ་དང༌། སྒོམ་ལམ་དང༌། བར་ཆད་མེད་པའི་རྩེ་མོའོ། ། དང་པོ་ལ་ཡང་དྲོད་ལ་སོགས་པ་བཞི་ཡོད་པ་ལས།
དང་པོ་དྲོད་རྟགས་ཀྱིས་མཚོན་ནས་གསུངས་པ་ལ། རིམ་པ་བཞིན་དུ་རྟགས་བཅུ་གཉིས་བསྟན་ཏེ། དེ་ལ་རྨི་ལམ་ལྟ་བུར་མཐོང་བའི་རྟགས་ནི། དེ་ནས་ཡང་བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་སྩལ་ཏོ། ། རབ་འབྱོར་གལ་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་རྨི་ལམ་ན་ཡང༌། ཆོས་ཐམས་ཅད་རྨི་ལམ་དང་འདྲ་བ་ཉིད་དུ་ལྟ་ཞེས་པ་ནས། ཕྱིར་མི་ལྡོག་པའི་མཚན་ཉིད་ཀྱིས་རིག་པར་བྱའོ་ཞེས་པའི་བར་གྱིས་བསྟན་ཏོ། ། ཉན་ཐོས་ལ་སོགས་པའི་ས་ལ་འདོད་པ་མི་བསྐྱེད་པའི་རྟགས་ནི། རབ་འབྱོར་གལ་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་རྨི་ལམ་ན་ཡང་ཉན་ཐོས་ཀྱི་སའམ་ཞེས་པ་ནས། ལེགས་པའི་སེམས་མི་བསྐྱེད་ཅིང་མངོན་སུམ་དུ་མི་བྱེད་ན་ཞེས་པའི་བར་གྱིས་གསུངས་ཏེ།
འདིར་མདོ་གཉིས་ཀྱི་གོང་འོག་འཁྲུགས་སོ། ། སངས་རྒྱས་མཐོང་བའི་རྟགས་ནི། རབ་འབྱོར་གཞན་ཡང་གལ་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་རྨི་ལམ་ན་ཡང་ཞེས་པ་ནས། གཉེར་བའི་ཆོས་ལ་སྤྱོད་པ་མཐོང་ན་ཞེས་པའི་བར་གྱིས་གསུངས་ཏེ། སངས་རྒྱས་ཀྱི་འཁོར་མང་པོ་ལ་ཆོས་སྟོན་པ་དང༌། འཁོར་རྣམས་ཀྱི་ས་ཐོབ་པའི་ཆོས་ལ་སྤྱོད་པ་མཐོང་ན་དེ་ཡང་ཕྱིར་མི་ལྡོག་པའི་རྟགས་སུ་བསྟན་པ་ཡིན་ནོ། ། དེ་ལ་ཆོས་ཞེས་པ་ནི་མྱང་འདས་སོ། ། གཉེར་བའི་ཆོས་ཞེས་པ་ནི་དེ་སྒྲུབ་བྱེད་ཀྱི་འཕགས་པའི་ལམ་མོ། ། སངས་རྒྱས་ཀྱི་རྣམ་འཕྲུལ་མཐོང་བའི་རྟགས་ནི། རབ་འབྱོར་གཞན་ཡང་ཞེས་པ་ནས།
སངས་རྒྱས་ཀྱི་བྱ་བ་བྱེད་པ་མཐོང་ན་ཞེས་པའི་བར་གྱིས་བསྟན་ཏེ། སངས་རྒྱས་ནམ་མཁར་འཕགས་ནས་ཆོས་སྟོན་ཅིང༌། སྤྲུལ་པ་མང་པོ་སྤྲུལ་ནས་སྤྲུལ་པ་དེས་ཀྱང་འཇིག་རྟེན་གྱི་ཁམས་གཞན་དུ་སངས་རྒྱས་ཀྱི་བྱ་བ་བྱེད་པར་མཐོང་ན། དེ་ཡང་ཕྱིར་མི་ལྡོག་པའི་རྟགས་སོ་ཞེས་པའི་དོན་ནོ། ། ཆོས་སྟོན་པའི་རྟགས་ནི། རབ་འབྱོར་གཞན་ཡང་ཞེས་པ་ནས། རྨི་ལམ་སྟོན་ཞེས་པའི་བར་གྱིས་བསྟན་ཏེ། རྨི་ལམ་དུ་གཞན་སྡུག་བསྔལ་བར་མཐོང་བའི་འོག་ཏུ་སད་ནས་ཀྱང་ཁམས་གསུམ་པོ་རྨི་ལམ་དང་འདྲ་བར་ཆོས་སྟོན་པའི་སེམས་སྐྱེས་ན། དེ་ཡང་ཕྱིར་མི་ལྡོག་པའི་རྟགས་སུ་སྟོན་ནོ། ། ངན་སོང་སྤོང་བ་རྗེས་སུ་དྲན་པའི་རྟགས་ལ།
དྲི་བ་ནི། རབ་འབྱོར་ཞེས་པ་ནས། རིག་པར་བྱའོ་ཞེས་པའི་བར་རོ། ། ལན་ནི། གལ་ཏེ་བྱང་ཆུབ་སེམས་དཔའ་སེམས་དཔའ་ཆེན་པོས་སེམས་ཅན་དམྱལ་བ་པའི་སེམས་ཅན་མཐོང་ངམ་ཞེས་པ་ནས། གཉིས་སུ་བྱར་མེད་དོ་ཞེས་པའི་བར་གྱིས་སྟོན་ཏེ། བདག་སངས་རྒྱས་པའི་ཞིང་དུ་ངན་སོང་གསུམ་མེད་པར་འགྱུར་བ་དེ་ལྟར་སྤྱོད་དོ། ། དེ་ཅིའི་ཕྱིར་ཞེ་ན། རྨི་ལམ་གྱིས་མཚོན་པའི་འཁོར་བ་དང༌། རྨི་ལམ་གྱི་མཐའ་སད་པས་མཚོན་པའི་མྱ་ངན་ལས་འདས་པ་གཉིས་སུ་བྱར་མེད་དོ་སྙམ་ན་དེ་ཡང་ཕྱིར་མི་ལྡོག་པའི་རྟགས་སོ་ཞེས་པའི་བར་གྱིས་བསྟན་ཏོ། །
བདེན་ཚིག་གྲུབ་པའི་རྟགས་ནི། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་རྨི་ལམ་སད་པའི་ཚེ་ཞེས་པ་ནས། རྒྱུ་དེ་དག་དང་རྐྱེན་དེ་དག་གིས་ཕྱིར་མི་ལྡོག་པའི་བྱང་ཆུབ་སེམས་དཔའ་སེམས་དཔའ་ཆེན་པོར་རིག་པར་བྱའོ་ཞེས་པའི་བར་གྱིས་བསྟན་ཏེ། གྲོང་ཁྱེར་ཚིག་པ་ཞི་བའི་ཕྱིར་བདེན་ཚིག་བརྗོད་པ་ན། གལ་ཏེ་ཞི་བར་གྱུར་ན་དེ་ཡང་ཕྱིར་མི་ལྡོག་པའི་རྟགས་སུ་བསྟན་ཏོ། ། གལ་ཏེ་སྲང་ནས་སྲང་དུ་མཆེད་དེ་ཁྱིམ་ལ་ལ་ཚིག ལ་ལ་མ་ཚིག་ན། ཁྱིམ་གྱི་བདག་པོ་ལ་ཆོས་སྤོང་གི་ལྷག་མ་ཡོད་པ་ཡིན་ནོ། ། མི་མ་ཡིན་ཞི་བའི་བདེན་ཚིག་གྲུབ་པའི་རྟགས་མདོར་བསྟན་པ་ནི། རབ་འབྱོར་གཞན་ཡང་ཞེས་པ་ནས།
བསྟན་པར་བྱའོ་ཞེས་པའི་བར་གྱིས་མདོར་བསྟན་ཏོ། ། རབ་འབྱོར་གལ་ཏེ་བུད་མེད་དམ་སྐྱེས་པ་ལ་ལ་ཞིག་ཅེས་པ་ནས། བྱང་ཆུབ་ཏུ་ལུང་སྟོན་པར་བྱ་སྟེ་ཞེས་པའི་བར་གྱིས་རྒྱས་པར་བཤད་དོ། ། དེ་ལ་སྐྱེས་པ་དང་བུད་མེད་མི་མ་ཡིན་གྱིས་ཟིན་པ་མཐོང་ནས། བདག་བསམ་པ་དག་ཅིང་བླ་མེད་བྱང་ཆུབ་ཏུ་ལུང་བསྟན་ན། མི་མ་ཡིན་པ་འདི་གུད་དུ་སོང་བར་གྱུར་ཅིག་ཅེས་བདེན་ཚིག་བརྗོད་པའི་ཚེ། གུད་དུ་སོང་ན་བྱང་ཆུབ་ཏུ་ལུང་བསྟན་ཅིང་ཕྱིར་མི་ལྡོག་པ་ཡིན་ལ། ། མ་སོང་ན་བྱང་ཆུབ་ཏུ་ལུང་མ་བསྟན་པ་ཡིན་ནོ། ། ཞེས་བསྟན་པ་ཡིན་ནོ། ། གོལ་ས་བཅད་པའི་དོན་དུ་ལོག་པའི་རྟགས་བསྟན་པ་ལ་གསུམ་སྟེ།
ཡོན་ཏན་གྱི་གཞི་ལས་བྱུང་བའི་བདུད་ཀྱི་ལས་དང༌། མིང་གི་གཞི་ལས་བྱུང་བའི་བདུད་ཀྱི་ལས་དང༌། དབེན་པ་སྟོན་པ་ལས་བྱུང་བའི་བདུད་ཀྱི་ལས་སོ། ། དང་པོ་ལ་བདུད་ཀྱི་ལས་བྱེད་པ་དང༌། དེས་བློ་འཁྲུལ་བ་བསྐྱེད་པ་དང༌། དེའི་རྒྱུས་ང་རྒྱལ་བསྐྱེད་པ་དང༌། ང་རྒྱལ་གྱི་བྱེད་པ་བསྟན་པའོ། ། དང་པོ་ནི། རབ་འབྱོར་གཞན་ཡང་བྱང་ཆུབ་སེམས་དཔའ་ཆེན་པོ་ཕ་རོལ་ཏུ་ཕྱིན་པ་དྲུག་ལ་སྤྱོད་པའི་ཐབས་མཁས་པ་དང་མི་ལྡན་པ་ཞེས་པ་ནས། བདུད་སྡིག་ཏོ་ཅན་དེའི་བྱིན་གྱི་རླབས་ཀྱིས་མི་མ་ཡིན་པ་དེ་གུད་དུ་སོང་བར་གྱུར་པ་ལ་ཞེས་པའི་བར་གྱིས་བསྟན་ཏེ།
དྲན་པ་ཉེ་བར་བཞག་པ་སོགས་ནས་རྣམ་ཐར་སྒོ་གསུམ་གྱི་བར་ལ་མ་སྤྱད་པ་བྱང་ཆུབ་སེམས་དཔའི་སྐྱོན་མེད་པར་མ་ཆུད་པ་རྣམས་ལ་བདུད་ཀྱི་མཐུས་མི་མ་ཡིན་གུད་དུ་སོང་བའི་བྱེད་པ་སྒྲུབ་པར་བྱེད་པ་བསྟན་པའོ། ། གཉིས་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་དེ་འདི་སྙམ་སྟེ་ཞེས་པ་ནས། མ་ཤེས་ཏེ་ཞེས་པའི་བར་གྱིས་བསྟན་ཏོ། ། གསུམ་པ་ནི། དེ་དེའི་རྒྱུས་བྱང་ཆུབ་སེམས་དཔའ་སེམས་དཔའ་ཆེན་པོ་གཞན་དག་ལ་བརྙས་པ་དང་ཞེས་པ་ནས། ང་རྒྱལ་འཕེལ་བ་དང་ཞེས་པའི་བར་གྱིས་བསྟན་ཏོ། ། བཞི་པ་ནི་ང་རྒྱལ་བསྐྱེད་ཅིང་རྣམ་པ་ཐམས་ཅད་མཁྱེན་པ་ཉིད་རིང་དུ་བྱེད་ཅེས་པ་ནས། ཐབས་ལ་མཁས་པས་ཡོངས་སུ་མ་བཟུང་བའི་ཕྱིར་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི།
རབ་འབྱོར་དེ་ལྟ་བུ་ཡང་ཞེས་པ་ནས། རིག་པར་བྱའོ་ཞེས་པའི་བར་གྱིས་བསྟན་ཏོ། ། གཉིས་པ་མིང་གི་གཞི་ལ་བརྟེན་པའི་བདུད་ཀྱི་ལས་བསྟན་པ་ལ་དང་པོ་དྲི་བ་ནི། རབ་འབྱོར་ཇི་ལྟར་ཞེས་པ་ནས། ཞེ་ན་ཞེས་པའི་བར་རོ། ། ལན་ལ་གསུམ་སྟེ། ཆུང་ངུ་དང༌། འབྲིང་དང༌། ཆེན་པོའོ། ། ཆུང་ངུ་ལ་ཡང་གསུམ་སྟེ།
དང་པོ་ནི། རབ་འབྱོར་འདི་ལ་བདུད་སྡིག་ཏོ་ཅན་ཞེས་པ་ནས། མི་ལྡོག་པར་ལུང་བསྟན་ཏོ་ཞེས་ཟེར་ཞིང་ཞེས་པའི་བར་ཏེ། མིང་དང་སྔོན་གྱི་རིགས་སྨོས་པའི་སྒོ་ནས་ལུང་སྟོན་པར་མཛད་པའོ། ། གཉིས་པ་ནི། ཡང་ན་དགེ་སློང་གི་ཆ་བྱེད་དུ་ཞེས་པ་ནས། མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་པའི་བར་ཏེ། ཆ་བྱེད་ཀྱི་སྒོ་ནས་གཞན་བསླུ་བར་བྱེད་པ་སྟོན་པའི་ཚིག་གིས་གསུངས་སོ། ། གསུམ་པ་ནི། རབ་འབྱོར་གལ་ཏེ་ཡང་ཞེས་པ་ནས།
དེས་དེ་བས་ཀྱང་ཤིན་ཏུ་ལྕི་བར་རིག་པར་བྱའོ་ཞེས་པའི་བར་གྱིས་གསུངས་སོ། ། གསུམ་པ་དབེན་པ་སྟོན་པའི་བདུད་ཀྱི་ལས་ལ་གསུམ་ལས། གཞན་གྱིས་བསྟན་པའི་དབེན་པ་དགག་པ་ནི། རབ་འབྱོར་གཞན་ཡང་ཞེས་པ་ནས། དབེན་པར་མ་བཤད་དོ་ཞེས་པའི་བར་གྱིས་བསྟན་ཏོ། ། དབེན་པའི་མཚན་ཉིད་བསྟན་པ་ལ་ཆུང་ངུ་ནི། གསོལ་པ་བཅོམ་ལྡན་འདས་ཞེས་པ་ནས། བྱང་ཆུབ་སེམས་དཔའ་སེམས་དཔའ་ཆེན་པོ་དེ་ནི་དབེན་པར་རྣམ་པར་སྤྱོད་པ་ཡིན་ནོ་ཞེས་པའི་བར་གྱིས་བསྟན་ཏོ། ། བདུད་ཀྱིས་བསྟན་པའི་དབེན་པའི་བྱེད་པ་ནི། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་དབེན་པའི་རྣམ་པ་དེ་ལྟ་བུ་ཞེས་པ་ནས།
རྣམ་པར་ཤེས་པ་ཡོངས་སུ་རྫོགས་པར་འགྱུར་བ་དག་ལ་བརྙས་པའི་སེམས་བསྐྱེད་དོ་ཞེས་པའི་བར་གྱིས་བསྟན་ཏོ། ། བདུད་ཀྱི་ལས་འབྲིང་པོ་ནི། ཐབས་མི་མཁས་པའི་བྱང་ཆུབ་སེམས་དཔའ་དེ་བས་མཐའ་བའི་དགོན་པ་སྦྲུལ་དང༌། རི་དྭགས་དང་ཞེས་པ་ནས། དེ་ཅིའི་ཕྱིར་ཞེ་ན། དེ་ནི་འདི་ལྟར་དབེན་པ་དང་བྲལ་བའི་ཕྱིར་ཞེས་པའི་བར་གྱིས་བསྟན་ཏོ། ། ཆེན་པོ་ལ་གསུམ་སྟེ། བདུད་ཀྱིས་དབེན་པའི་ཡོན་ཏན་སྟོན་པ་དང༌། དེའི་སྟོབས་ཀྱིས་ལོག་པར་སྤྱོད་པ་དང༌། ལོག་པར་སྤྱོད་པའི་གང་ཟག་གོ །
དང་པོ་ནི། དེ་ལྟར་དེའི་དྲུང་དུ་བདུད་སྡིག་ཏོ་ཅན་ཉེ་བར་འོངས་ཤིང་ཞེས་པ་ནས། འཚང་རྒྱ་བར་འགྱུར་རོ་ཞེས་ཟེར་ཏེ་ཞེས་པའི་བར་གྱིས་བསྟན་ཏོ། ། གཉིས་པ་ནི། དེའི་རྒྱུས་དབེན་པ་དེ་བས་ཀྱང་དབེན་པ་དེ་གཅེས་པར་འཛིན་ཅིང་ཞེས་པ་ནས། གཞན་དག་ལ་སྨོས་པར་བྱེད་དེ་ཞེས་པའི་བར་གྱིས་བསྟན་ཏོ། ། གསུམ་པ་ནི། རབ་འབྱོར་གང་ཟག་དེ་ནི་བྱང་ཆུབ་སེམས་དཔའ་གདོལ་བར་རིག་པར་བྱའོ་ཞེས་པ་ནས། རིམ་གྲོར་མི་བྱའོ་ཞེས་པའི་བར་གྱིས་བསྟན་ཏོ། ། འཐད་པ་ནི།
དེ་ཅིའི་ཕྱིར་ཞེ་ན་ཞེས་པ་ནས། ང་རྒྱལ་ཅན་དུ་རིག་པར་བྱའོ་ཞེས་པའི་བར་གྱིས་བསྟན་ཏོ། ། ཕ་རོལ་ཟིལ་གྱིས་གནོན་པའི་དགེ་བའི་བཤེས་གཉེན་བསྟེན་པ་ལ་གཉིས་ཏེ། མངོན་པར་ཤེས་པས་ཕ་རོལ་གནོན་པ་དང༌། དེའི་ཐབས་དགེ་བའི་བཤེས་གཉེན་བསྟེན་པའོ། ། དང་པོ་ལ་བཞི་སྟེ། ང་རྒྱལ་ཅན་གྱི་གང་ཟག་ལ་མི་བསྟེན་པ་དང༌། སྐྱོ་བ་ཡིད་ལ་བྱ་བ་དང༌། ང་རྒྱལ་ཅན་གྱི་གང་ཟག་ཡལ་བར་མི་འདོར་བ་དང༌། སངས་རྒྱས་ཀྱི་ཞིང་ཡོངས་སུ་སྦྱོང་བའོ། །
དང་པོ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་པ་ནས། བསྟེན་པར་མི་བྱ། རིམ་གྲོར་མི་བྱ་ཞེས་པའི་བར་གྱིས་བསྟན་ཏེ། བྱང་ཆུབ་ཡོངས་སུ་མི་གཏོང་བ་དང༌། སེམས་ཅན་གྱི་དོན་བྱ་བར་འདོད་པས་ལྷག་པའི་ང་རྒྱལ་ཅན་གྱི་གང་ཟག་བསྟེན་པར་མི་བྱ་ཞེས་པའི་དོན་ནོ། ། གཉིས་པ་ནི། རང་གི་དོན་དང་ལྡན་པར་འགྱུར་བ་ལ་བརྩོན་པར་བྱ་སྟེ་ཞེས་པ་ནས། སྤྱད་པར་བྱའོ་ཞེས་པའི་བར་རོ། ། གསུམ་པ་ནི།
བྱང་ཆུབ་སེམས་དཔའི་གདོལ་བ་དེ་ལ་ཡང་ཞེས་པ་ནས། བསྐྱེད་པར་བྱའོ་ཞེས་པའི་བར་གྱིས་བསྟན་ཏོ། ། བཞི་པ་ནི། དེས་འདི་ལྟར་སེམས་བསྐྱེད་པར་བྱ་སྟེ་ཞེས་པ་ནས། མངོན་པར་ཤེས་པའི་མཐུར་རིག་པར་བྱའོ་ཞེས་པའི་བར་གྱི་བསྟན་ཏོ། ། གཉིས་པ་དགེ་བའི་བཤེས་གཉེན་བསྟེན་པ་ལ། མདོར་བསྟན་པ་ནི། རབ་འབྱོར་གཞན་ཡང་ཞེས་པ་ནས། བསྟེན་པར་བྱའོ་རིམ་གྲོར་བྱའོ་ཞེས་པའི་བར་གྱིས་བསྟན་ཏོ། ། གཉིས་པ་རྒྱས་པར་བཤད་པ་ལ་ཐོག་མར་དྲི་བ་ནི།
གསོལ་པ་བཅོམ་ལྡན་འདས་ཞེས་པ་ནས། དེ་དག་གང་ལགས་ཞེས་པའི་བར་རོ། ། ལན་ལ་གཉིས་ཏེ། རྟོགས་པའི་དགེ་བའི་བཤེས་གཉེན་དང༌། སྒྲུབ་པའི་དགེ་བའི་བཤེས་གཉེན་ནོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། བྱང་ཆུབ་སེམས་དཔའ་རྣམས་ཀྱི་དགེ་བའི་བཤེས་གཉེན་དུ་རིག་པར་བྱའོ་ཞེས་པའི་བར་གྱིས་བསྟན་ཏེ། སངས་རྒྱས་དང༌། བྱང་སེམས་དང༌།
ཉན་ཐོས་རྣམས་དགེ་བའི་བཤེས་གཉེན་དུ་རིམ་པ་བཞིན་བསྟན་ཏོ། ། གཉིས་པ་ལ་བཞི་སྟེ། མདོར་བསྟན། འཐད་པ་འགོད། དེ་ཉིད་ཀྱི་སྒྲུབ་བྱེད་བཤད། དེ་དག་གི་དོན་བསྡུ་བའོ། ། དང་པོ་ནི། རབ་འབྱོར་གཞན་ཡང་ཕ་རོལ་ཏུ་ཕྱིན་པ་དྲུག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་དགེ་བའི་བཤེས་གཉེན་དུ་རིག་པར་བྱའོ་ཞེས་པ་ནས། ཆོས་ཀྱི་དབྱིངས་ནི། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་དགེ་བའི་བཤེས་གཉེན་དུ་རིག་པར་བྱའོ་ཞེས་པའི་བར་གྱིས་བསྟན་ཏེ།
ཕ་རོལ་ཏུ་ཕྱིན་པ་དྲུག་དང༌། དྲན་པ་ཉེ་བར་བཞག་པ་ནས། དེ་བཞིན་ཉིད་དང༌། ཡང་དག་པའི་མཐའ་དང༌། ཆོས་ཀྱི་དབྱིངས་ཀྱི་བར་དགེ་བའི་བཤེས་གཉེན་དུ་བསྟན་པ་སྟེ། དེ་ལ་ཆོས་ཀྱི་དབྱིངས་དགེ་བའི་བཤེས་གཉེན་དུ་བསྟན་པའི་དོན་ནི། ཆོས་ཀྱི་དབྱིངས་གོམས་པར་བྱེད་པའི་བློ་ཉིད་ལ་དགོངས་སོ། ། གཉིས་པ་ནི། རབ་འབྱོར་གཞན་ཡང་ཕ་རོལ་ཏུ་ཕྱིན་པ་དྲུག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་སྟོན་པ་ཡིན་པར་རིག་པར་བྱ་སྟེ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ནི།
བག་ཆགས་ཀྱི་མཚམས་སྦྱོར་བ་ཐམས་ཅད་སྤོང་བར་བྱེད་པ་སྟེ་ཞེས་པའི་བར་གྱིས་གསུངས་ཏེ། ཕ་རོལ་ཏུ་ཕྱིན་པ་དྲུག་ནི་ལམ་མོ། ། སྣང་བའོ། ། སྒྲོན་མེའོ། ། བློའོ། ། ཤེས་པའོ། ། ཤེས་རབ་བོ། ། དཔུང་གཉེན་ནོ། ། སྐྱབས་སོ། ། མགོན་ནོ། །
མའོ། ། ཕའོ་ཞེས་པའི་རྣམ་གྲངས་བཅུ་པོ་ཕ་རོལ་ཏུ་ཕྱིན་པ་དྲུག་གི་འགྲེས་ནས་བཟུང་སྟེ་ལམ་ཤེས་པ་ཉིད་ཀྱི་འགྲེས་ཀྱི་བར་དུ་སྦྱར་བ་དང༌། རྣམ་མཁྱེན་གྱི་བག་ཆགས་ཀྱི་མཚམས་སྦྱོར་བ་སྤོང་བར་བྱེད་ཅེས་པའི་འགྲེས་ཀྱིས་བཤེས་གཉེན་གྱི་དོན་གསུངས་སོ། ། དེའི་སྒྲུབ་བྱེད་སྟོན་པ་ལ་གཉིས་ཏེ། དང་པོ་བྱང་ཕྱོགས་སོ་བདུན་དུས་གསུམ་གྱི་སངས་རྒྱས་ཀྱི་ཡབ་དང༌། ཡུམ་དུ་སྟོན་པ་ནི། རབ་འབྱོར་དེ་ནི་འདི་ལྟར་བྱང་ཆུབ་ཀྱི་ཕྱོགས་ཀྱི་ཆོས་ཞེས་པ་ནས། ཡབ་དང་ཡུམ་དུ་གྱུར་ཏོ་ཞེས་པའི་བར་གྱིས་བསྟན་ཏེ། འདས་པ་དང་མ་འོངས་པ་དང་ད་ལྟར་བྱུང་བའི་སངས་རྒྱས་རྣམས་ཀྱི་ཡབ་དང༌། ཡུམ་དུ་གྱུར་པ་སྟོན་པའི་འགྲེས་གསུམ་མོ། །
སྒྲུབ་བྱེད་གཉིས་པ་ནི། དེ་ཅིའི་ཕྱིར་ཞེ་ན་ཞེས་པ་ནས། སངས་རྒྱས་བཅོམ་ལྡན་འདས་རྣམས་ཏེ་ཞེས་པའི་བར་གྱིས་བསྟན་ཏེ། བྱང་ཕྱོགས་སོ་བདུན་ལས་བྱུང་བ་འདི་ནི་དུས་གསུམ་གྱི་སངས་རྒྱས་སུ་འབྱུང་ངོ་ཞེས་ལུང་སྟོན་ནོ། ། དོན་བསྡུ་བ་ནི། རབ་འབྱོར་དེ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཅེས་པ་ནས། སྐྱབས་དང་མགོན་ཡིན་ནོ་ཞེས་བརྗོད་དེ་ཞེས་པའི་བར་གྱིས་བསྟན་ཏོ། ། དགེ་བའི་བཤེས་གཉེན་གྱིས་བསྟན་པའི་ཤེར་ཕྱིན་ལ་སློབ་པ་རྟགས་སུ་བསྟན་པ་ལ་གསུམ་སྟེ། ཤེར་ཕྱིན་ལ་བསླབ་པར་བྱ་བ་བསྟན་པ་དང༌། བསླབ་བྱའི་ཤེར་ཕྱིན་གཏན་ལ་དབབ་པ་དང༌།
དེ་ལ་རྩོད་པ་སྤང་བའོ། ། དང་པོ་ནི། རབ་འབྱོར་དེ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་གཞན་གྱི་དྲིང་མི་འཇོག་པར་བྱ་བར་འདོད་པ་དང་ཞེས་པ་ནས། འདི་ཉིད་ལ་བསླབ་པར་བྱའོ་ཞེས་པའི་བར་གྱིས་བསྟན་ཏོ། ། དེ་དག་གི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། རྒྱ་ཆེར་བསྟན་ཏོ་ཞེས་པའི་བར་གྱིས་གསུངས་སོ། ། གཉིས་པ་ནི། རབ་འབྱོར་གྱིས་གསོལ་པ། བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པའི་མཚན་ཉིད་ཅི་ལྟ་བུ་ལགས་ཞེས་པ་ནས།
དེ་ཉིད་ཀྱིས་ཆོས་ཐམས་ཅད་ཡོད་དོ་ཞེས་པའི་བར་གྱིས་བསྟན་ཏོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། ཡོད་པའི་མཚན་ཉིད་དེས་ཆོས་ཐམས་ཅད་ཡོད་དོ་ཞེས་པའི་བར་གྱིས་བསྟན་ཏོ། ། གསུམ་པ་རྩོད་པ་སྤང་བ་ལ། རྩོད་པ་དགོད་པ་དང༌། རྩོད་པ་སྤང་བ་དངོས་སོ། ། དང་པོ་ཐལ་བ་འགོད་པ་དང༌། ཁྱབ་པ་སྒྲུབ་པ་གཉིས་སོ། ། དང་པོ་ནི།
རབ་འབྱོར་གྱིས་གསོལ་པ། བཅོམ་ལྡན་འདས་གལ་ཏེ་ཞེས་པ་ནས། ཇི་ལྟར་མཆིས་པར་གྱུར་ཞེས་པའི་བར་གྱིས་བསྟན་ཏེ། ཆོས་ཐམས་ཅད་རྒྱུས་དབེན་པ་དང༌། འབྲས་བུས་སྟོང་པ་ཡིན་ན། སེམས་ཅན་རྣམས་ཀྱི་ཀུན་ནས་ཉོན་མོངས་པ་དང༌། རྣམ་པར་བྱང་བ་ཡང་ཇི་ལྟར་མཆིས་པར་འགྱུར་ཞེས་པའི་ཚུལ་གྱིས་རྩོད་པའོ། ། གཉིས་པ་ནི། བཅོམ་ལྡན་འདས་དབེན་པ་ནི་ཀུན་ནས་ཉོན་མོངས་པར་མི་འགྱུར་ཞེས་པ་ནས། ཇི་ལྟར་འཚལ་བར་བགྱི་ཞེས་པའི་བར་རོ། །
གསུམ་པ་ལ་གསུམ་ལས། དང་པོ་བཅོམ་ལྡན་འདས་ཀྱིས་གསུངས་པ་ནི། བཅོམ་ལྡན་འདས་ཀྱིས་ཞེས་པ་ནས། སྦྱང་ངམ་ཞེས་པའི་བར་རོ། ། གཉིས་པ་རབ་འབྱོར་གྱིས་རྗེས་སུ་མཐུན་པར་བརྗོད་པ་ནི། གསོལ་པ་ཞེས་པ་ནས། གྱུར་ཏོ་ཞེས་པའི་བར་རོ། ། གསུམ་པ་བཅོམ་ལྡན་འདས་ཀྱིས་ཀྱང་གསུངས་པ་ནི། བཅོམ་ལྡན་འདས་ཀྱིས་ཞེས་པ་ནས། ཡོད་པ་མ་ཡིན་ནོ་ཞེས་པའི་བར་རོ། །
མངོན་པར་ཞེན་པ་མེད་པའི་རྟགས་ནི། གཟུགས་ནས་རྣམ་མཁྱེན་གྱིས་བར་ལ་ཞེན་པའི་ཚུལ་གྱིས་མི་སྤྱོད་པས་གསུངས་ཏེ། གསོལ་པ་བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ལྟར་སྤྱོད་པ་ནི་གཟུགས་ལ་མི་སྤྱོད་དོ། ། ཚོར་བ་ལ་མི་སྤྱོད་ཅེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་མི་སྤྱོད་ཅེས་པའི་བར་གྱིས་བསྟན་ཏོ། ། འཐད་པ་ནི། དེ་ཅིའི་སླད་དུ་ཞེ་ན་ཞེས་པ་ནས། དེ་དག་ཐམས་ཅད་མི་དམིགས་སོ་ཞེས་པའི་བར་གྱིས་བསྟན་ཏོ། ། བྱང་ཆུབ་ལ་ཉེ་བ་རྟགས་སུ་བསྟན་པ་ལ་གཉིས་ལས། དང་པོ་སྤྱོད་པའི་ཆེ་བ་བསྟན་པ་ནི།
བཅོམ་ལྡན་འདས་དེ་ལྟར་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་པ་ནས་ཟིལ་གྱི་གནོན་པར་མི་ནུས་སོ་ཞེས་པའི་བར་གྱིས་བསྟན་ཏོ། ། འཐད་པ་ནི། དེ་ཅིའི་སླད་དུ་ཞེ་ན་ཞེས་པ་ནས། ཟིལ་གྱིས་མི་གནོན་པས་ཞེས་པའི་བར་གྱིས་བསྟན་ཏོ། ། གཉིས་པ་དེ་ཉིད་རྟགས་སུ་བསྟན་པ་ནི། བཅོམ་ལྡན་འདས་དེ་ལྟར་ཞེས་པ་ནས། ཉེ་བར་གྱུར་པ་ལགས་སོ་ཞེས་པའི་བར་གྱིས་བསྟན་ཏོ། ། གཉིས་པ་རྩེ་མོ་རྣམ་འཕེལ་གྱིས་མཚོན་ནས་གསུངས་པ་ལ་གསུམ་སྟེ། བསོད་ནམས་འཕེལ་བར་བསྟན་པ་དང༌། འཕེལ་བའི་རྒྱུ་མཚན་དང༌།
གདམས་པ་བསྟན་པའོ། ། དེ་བཞིན་གཤེགས་པ་ལ་མཆོད་པ་ལས་ལྷག་པའི་རྣམ་འཕེལ་ལ་གཉིས་ཏེ། དཔེ་བསྟན་པ་དང༌། དོན་བསྟན་པའོ། ། དང་པོ་དཔེ་བསྟན་པ་ལ། འགྲེས་གཉིས་ཏེ། དང་པོ་ནི། འཛམ་བུའི་གླིང་དང༌། གླིང་བཞི་པ་དང༌། སྟོང་དང་པོ་དང༌།
སྟོང་གཉིས་པ་དང༌། སྟོང་གསུམ་པའི་སེམས་ཅན་ཇི་སྙེད་བླ་ན་མེད་པའི་སངས་རྒྱས་སུ་གྱུར་པ་ལ་རིམ་གྲོ་དང༌། བཀུར་སྟི་བྱས་པའི་བསོད་ནམས་དཔེར་མཛད་པ་སྟེ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གལ་ཏེ་འཛམ་བུའི་གླིང་གི་སེམས་ཅན་གང་ཇི་སྙེད་པ་དེ་དག་ཐམས་ཅད་སྔ་ཕྱི་མེད་པར་མིའི་ལུས་ཐོབ་པར་གྱུར་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པར་གྱུར་ལ་ཞེས་པ་ནས། དེའི་རྒྱུས་བསོད་ནམས་མང་དུ་འཕེལ་ལམ། བཅོམ་ལྡན་འདས་མང་ངོ༌། ། བདེ་བར་གཤེགས་པ་མང་ངོ་ཞེས་པའི་བར་གྱིས་བསྟན་ཏེ། དེ་ཡང་མཆོད་པར་བྱ་བའི་ཡུལ་དང༌།
མཆོད་པར་བྱེད་པ་པོ་དང༌། མཆོད་པའི་ཁྱད་པར་དང༌། བསྔོ་བའི་ཁྱད་པར་ཏེ་བཞི་བཞིས་བཤད་པར་བྱའོ། ། འབུམ་འགའ་ཞིག་ལ། གླིང་བཞི་པ་ལ་སྦྱར་བ་ཆད་པར་སྣང་ངོ༌། ། འགྲེས་གཉིས་པ་ནི། འཛམ་བུའི་གླིང་གི་སེམས་ཅན་དང༌། གླིང་བཞི་པ་དང༌། སྟོང་དང་པོ་དང༌། སྟོང་གཉིས་པ་དང༌།
སྟོང་གསུམ་པའི་སེམས་ཅན་ཇི་སྙེད་དགེ་པ་བཅུ་དང༌། བསམ་གཏན་དང༌། ཚད་མེད་དང༌། གཟུགས་མེད་བཞི་དང༌། མངོན་ཤེས་ལྔ་དང༌། རྒྱུན་ཞུགས་སོགས་འབྲས་བུ་བཞི་དང༌། རང་བྱང་ཆུབ་དང༌། བླ་མེད་བྱང་ཆུབ་ལ་བཀོད་པའི་དགེ་བ་དཔེར་མཛད་ནས་གསུངས་པ་སྟེ། རབ་འབྱོར་གལ་ཏེ་འཛམ་བུའི་གླིང་གི་སེམས་ཅན་གང་ཇི་སྙེད་པ་དེ་དག་ཐམས་ཅད་སྔ་ཕྱི་མེད་པར་མིའི་ལུས་ཐོབ་པར་གྱུར་ལ་དེ་དག་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་གིས་དགེ་བ་བཅུའི་ལས་ཀྱི་ལམ་ལ་རབ་ཏུ་བཀོད་པ་དང་ཞེས་སོགས་སོ། །
སྟོང་གསུམ་གྱི་སེམས་ཅན་དགེ་བ་བཅུའི་ལས་ཀྱི་ལམ་ལ་བཀོད་པ་ལས། བསོད་ནམས་མང་དུ་འཕེལ་བ་དཔེར་མཛད་པའི་དོན་གྱིས་གསུངས་སོ། ། གཉིས་པ་དོན་སྟོན་པ་ལ། དོན་དངོས་དང༌། དེའི་ཕན་ཡོན་དང༌། དེའི་འཐད་པའི་སྒོ་ནས་བཤད་པའོ། ། དང་པོ་ནི་གང་དུ་བརྗོད་པའི་དཔེ་དེ་དག་གི་མཇུག་ཐོགས་སུ་ཤེར་ཕྱིན་གཞན་ལ་སྟོན་པ་དང༌། འཆད་པ་དང༌། རྣམ་པར་གཞོག་པ་དང༌། རབ་ཏུ་གཞོག་པ་དང༌།
འགྲེལ་པ་དང༌། རྣམ་པར་འབྱེད་པ་དང༌། གསལ་བར་བྱེད་པ་དང༌། ཡང་དག་པར་སྟོན་ན། དེའི་བསོད་ནམས་མང་དུ་འཕེལ་ལོ་ཞེས་གསུངས་པས་བསྟན་ཏོ། ། གཉིས་པ་ནི། རབ་འབྱོར་དེ་ལྟར་སྤྱོད་པའི་བྱང་ཆུབ་སེམས་དཔའ་ཞེས་པ་ནས། སྦྱིན་པའི་གནས་སུ་འགྲོ་བ་ཡིན་ཏེ་ཞེས་པའི་བར་གྱིས་བསྟན་ཏོ། ། གསུམ་པ་ནི། དེ་ཅིའི་ཕྱིར་ཞེ་ན་དེ་ནི་འདི་ལྟར།
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མ་གཏོགས་པར་ཞེས་པ་ནས། སྦྱིན་པ་དག་གི་སྦྱིན་པ་དག་པར་འགྱུར་ཏེ། རྣམ་པ་ཐམས་ཅད་མཁྱེན་པ་ཉིད་དང་ཉེ་བར་འགྱུར་རོ་ཞེས་པའི་བར་གྱིས་བསྟན་ཏོ། ། གསུམ་པ་གདམས་པ་བསྟན་པ་ན། ི རབ་འབྱོར་དེ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་དོན་ཡོད་པར་ཁམས་ཀྱི་བསོད་སྙོམས་ལ་ཡོངས་སུ་སྤྱོད་པར་འདོད་པ་དང་ཞེས་པ་ནས། ཡང་དེས་ཡིད་ལ་བྱ་བ་གཞན་གྱི་གོ་སྐབས་མི་འབྱེད་དོ་ཞེས་པའི་བར་གྱིས་གསུངས་སོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ཡིད་ལ་བྱེད་པའི་རྣམ་འཕེལ་ལ། མདོར་བསྟན་པ་དང༌། རྒྱས་པར་བཤད་པ་དང༌། རྩོད་པ་སྤང་བའོ། །
དང་པོ་ནི། ཅི་ནས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པའི་ཡིད་ལ་བྱ་བ་ཉིད་ཀྱིས་ཞེས་པ་ནས། དེ་ལྟར་བྱའོ་ཞེས་པའི་བར་གྱིས་བསྟན་ཏོ། ། གཉིས་པ་ལ་དཔེ་ནི། རབ་འབྱོར་འདི་ལྟ་སྟེ་དཔེར་ན། སྔོན་ཆད་ནོར་བུ་རིན་པོ་ཆེ་ཞེས་པ་ནས། རྒྱུན་དུ་འབྱུང་ངོ་ཞེས་པའི་བར་གྱིས་བསྟན་ཏོ། ། དོན་ནི། རབ་འབྱོར་དེ་བཞིན་དུ་ཞེས་པ་ནས། ཡིད་བདེ་བ་མང་པོ་དང་ལྡན་པར་འགྱུར་རོ་ཞེས་པའི་བར་གྱིས་བསྟན་ཏོ། །
གསུམ་པ་རྩོད་པ་སྤང་བ་ལ། རྩོད་པ་དགོད་པ་ནི། གསོལ་པ་བཅོམ་ལྡན་འདས་ཡིད་ལ་བགྱི་བ་དེ་དག་ཅེས་པ་ནས། རྣམ་པ་ཐམས་ཅད་མཁྱེན་པ་ཉིད་མི་དམིགས་སོ་ཞེས་པའི་བར་གྱིས་བསྟན་ཏེ། ཡིད་ལ་བགྱི་བ་དེ་དག་ཐམས་ཅད་ཀྱང་ཞེས་པ་ནས། སྟོང་པ་ལགས་ན་ཞེས་པའི་བར་གྱི་གཏན་ཚིགས་བསྟན་ཏོ། ། བྱང་སེམས་ཆེན་པོ་ཞེས་པ་ནི་ཆོས་ཅན་ནོ། ། ཐམས་ཅད་མཁྱེན་པ་ཉིད་དང་ལྡན་པའི་ཡིད་ལ་བགྱི་བ་དང་མ་བྲལ་བ་ལགས་ཞེས་པ་ལ། གོང་གི་ཇི་ལྟར་ཞེས་པ་སྦྱར་ནས་ཐལ་འགྱུར་དུ་བཀོད་པར་བྱའོ། ། བྲལ་བ་ལ་ནི་བྱང་ཆུབ་སེམས་དཔའ་མི་དམིགས་ཞེས་པ་ནས།
རྣམ་པ་ཐམས་ཅད་མཁྱེན་པ་ཉིད་མི་དམིགས་ཞེས་པའི་བར་གྱིས་ཁྱབ་པ་བསྟན་ཏོ། ། ལན་ལ་དོན་དམ་པར་རང་བཞིན་མེད་ཀྱང་ཀུན་རྫོབ་ཏུ་ཤེར་ཕྱིན་ཡིད་ལ་བྱེད་པ་དང་མ་བྲལ་བ་འཐད་པར་སྟོན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གལ་ཏེ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་དང་མ་བྲལ་བ་ཡིན་ཏེ་ཞེས་པའི་བར་གྱིས་བསྟན་ཏོ། ། འདིར་ཤེར་ཕྱིན་ནི་ཆོས་རྣམས་ཀྱི་ཆོས་ཉིད་དང༌། ཆོས་ཀྱི་གནས་ཉིད་དང་ཞེས་པ་ནས། ཡང་དག་པའི་མཐའ་འདི་ནི་གནས་པ་ཡིན་ནོ་ཞེས་བྱ་བར་ཤེས་པ་ལ་ངོས་བཟུང་ངོ༌། ། ཆོས་ཉིད་ཀྱི་དོན་ཤེས་པ་དང་མ་བྲལ་བར་ཤེས་པ་ལ་ངོས་བཟུང་ངོ༌། ། ཆོས་ཉིད་ཀྱི་དོན་ཤེས་པ་དང་མ་བྲལ་བར་བསྟན་པ་དེ་ཅིའི་ཕྱིར་ཞེ་ན།

རང་བཞིན་གྱིས་དབེན་ཞིང་འཕེལ་འགྲིབ་མེད་པའི་དོན་ཤེས་པ་ཉིད་ཤེར་ཕྱིན་ཡིན་པར་བསྟན་པ་ནི། རབ་འབྱོར་དེ་ནི་འདི་ལྟར་ཞེས་པ་ནས། འགྲིབ་པ་མེད་དོ་ཞེས་པའི་བར་གྱིས་བསྟན་ཏོ། ། མི་སྐྱེ་བའི་ཆོས་ལ་བཟོད་པ་ཐོབ་པའི་རྣམ་འཕེལ་ལ་གཉིས་ཏེ། སྤྱིར་བསྟན་པ་དང༌། བྱེ་བྲག་ཏུ་གཏན་ལ་དབབ་པའོ། ། དང་པོ་ལ་གཉིས་ཏེ། རྩོད་པ་དང་ལན་ནོ། ། དང་པོ་ནི། ཤེར་ཕྱིན་རང་བཞིན་གྱིས་སྟོང་ན་དེ་ལ་བརྟེན་ནས་ཇི་ལྟར་འཚང་རྒྱ་བར་འགྱུར་ཞེས་རྩོད་པ་སྟེ། གསོལ་པ་བཅོམ་ལྡན་འདས་གལ་ཏེ་ཞེས་པ་ནས་ཐོག་མའི་ཅི་ལྟར་ཞེས་པ་སྦྱར་ནས།
འཚང་རྒྱ་བར་འགྱུར་བ་ལགས་ཞེས་པའི་བར་གྱིས་བསྟན་ཏོ། ། ལན་ལ་བཟོད་པའི་ཡུལ་ངོས་བཟུང་བ་དང༌། ཡུལ་དེ་ལ་མི་སྐྲག་པ་བཟོད་པར་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ་རབ་འབྱོར་ཞེས་པ་ནས། ཡོངས་སུ་འགྲིབ་པ་མེད་དོ་ཞེས་པའི་བར་གྱིས་བསྟན་ཏོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། གཉིས་ཀྱང་མ་ཡིན་ནོ་ཞེས་པའི་བར་གྱིས་བསྟན་ཏེ། རྟོགས་བྱའི་ཆོས་ཉིད་དང༌།
རྟོགས་བྱེད་ཀྱི་ཤེར་ཕྱིན་གཅིག་དང་ཐ་དད་ཀྱི་སྤྲོས་པ་དང་བྲལ་བར་བསྟན་ཏོ། ། གཉིས་པ་ནི། རབ་འབྱོར་གལ་ཏེ་དེ་སྐད་དུ་བཤད་པ་ལ་ཞེས་པ་ནས། རྟོགས་པར་རིག་པར་བྱའོ་ཞེས་པའི་བར་གྱིས་བསྟན་ཏོ། ། གཉིས་པ་བྱེ་བྲག་ཏུ་རྒྱས་པར་བཤད་པ་ལ་གསུམ་སྟེ། བཟོད་པའི་ཡུལ་བསྟན་པ་དང༌། ཡུལ་ཅན་བཟོད་པ་བསྟན་པ་དང༌། ཕན་ཡོན་བསྟན་པའོ། ། དང་པོ་ལ་བཞི་སྟེ། སྤྱོད་བྱེད་མ་དམིགས་པ་དང༌།
སྤྱོད་པའི་ཆོས་མ་དམིགས་པ་དང༌། སྤྱོད་པར་བྱ་བ་མ་དམིགས་པ་དང༌། བཀག་པའི་ཆོས་མ་དམིགས་པའོ། ། དང་པོ་ལ་བདུན་ཏེ། ཡུམ་གྱི་ཆོས་ཉིད་སྤྱོད་བྱེད་ཡིན་པ་དགག ཡུམ་ལས་གཞན་པ་སྤྱོད་བྱེད་ཡིན་པ་དགག ཤེར་ཕྱིན་ཉིད་སྤྱོད་བྱེད་ཡིན་པ་དགག སྟོང་ཉིད་སྤྱོད་བྱེད་ཡིན་པ་དགག སྟོང་ཉིད་ལས་གཞན་པ་སྤྱོད་བྱེད་ཡིན་པ་དགག ཆོས་ཅན་གྱི་ཆ་སྤྱོད་བྱེད་ཡིན་པ་དགག
ཆོས་ཉིད་ཀྱི་ཆ་སྤྱོད་བྱེད་ཡིན་པ་དགག་པའོ། ། དང་པོ་ནི། རབ་འབྱོར་གྱིས་གསོལ་པ། བཅོམ་ལྡན་འདས་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དམ་ཞེས་པའི་བར་དང༌། གཉིས་པ་ནི། བཅོམ་ལྡན་འདས་ཞེས་པ་ནས། ཆོས་གང་ཡང་མཆིས་སམ་ཞེས་པ་དང༌། གསུམ་པ་ནི། བཅོམ་ལྡན་འདས་ཀྱིས་ཞེས་པ་ནས།
ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དམ་ཞེས་པ་དང༌། བཞི་པ་ནི། བཅོམ་ལྡན་འདས་ཞེས་པ་ནས། སྟོང་པ་ཉིད་སྟོང་པ་ཉིད་ལ་སྤྱོད་དམ་ཞེས་པ་དང༌། ལྔ་པ་ནི་སྟོང་པ་ཉིད་ལས་གུད་དུ་སྟོང་པ་ཉིད་ལ་སྤྱོད་དམ་ཞེས་པའི་བར་ལྔས་ནི་དྲི་བ་བསྟན་ལ། རབ་འབྱོར་དེ་ནི་མ་ཡིན་ནོ་ཞེས་སོགས་ལན་ལྔ་གསུངས་པས་ནི་ལན་བསྟན་ཏོ། ། དྲུག་པ་ཆོས་ཅན་སྤྱོད་བྱེད་ཡིན་པ་དགག་པ་ནི། གཟུགས་ནས་རྣམ་མཁྱེན་གྱི་བར་ཤེར་ཕྱིན་ལ་སྤྱོད་བྱེད་ཡིན་པ་དགག་པས་གསུངས་ཏེ། གསོལ་པ་བཅོམ་ལྡན་འདས་ཅི་ལགས་གཟུགས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དམ་ཞེས་སོགས་དྲི་བ་ལྔ་བཀོད་ནས། རབ་འབྱོར་དེ་ནི་མ་ཡིན་ནོ་ཞེས་པས་ལན་བཏབ་བོ། །
བཅོམ་ལྡན་འདས་ཅི་ལགས་གཟུགས་ཀྱི་སྟོང་པ་ཉིད་དང༌། གསོག་ཉིད་དང༌། གསོབ་ཉིད་དང་རག་ལས་པ་ཉིད་དང༌། སྙིང་པོ་མ་མཆིས་པ་ཉིད་དང༌། དེ་བཞིན་ཉིད་དང༌། མ་ནོར་བ་དེ་བཞིན་ཉིད་དང༌། གཞན་མ་ཡིན་པ་དེ་བཞིན་ཉིད་དང༌། ཆོས་ཉིད་དང༌། ཆོས་ཀྱི་དབྱིངས་དང༌། ཆོས་ཀྱི་གནས་དང༌།
ཆོས་སྐྱོན་མེད་པ་དང༌། ཡང་དག་པའི་མཐའ་དང༌། བསམ་གྱིས་མི་ཁྱབ་པའི་དབྱིངས་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དམ་ཞེས་པ་སྟེ། གཟུགས་ཀྱི་ཆོས་དབྱིངས་ཀྱི་རྣམ་གྲངས་བཅུ་བཞི་བཀོད་ནས། དེ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དམ་ཞེས་དྲི་བ་བཀོད་པ་དེ་བཞིན་དུ། ཚོར་བ་ནས་རྣམ་མཁྱེན་གྱི་ཆོས་དབྱིངས་ཀྱི་རྣམ་གྲངས་བཅུ་བཞི་བཀོད་ནས། དེ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དམ་ཞེས་དྲི་བ་བཀོད་པའི་བར་གྱིས་ནི། དྲི་བ་བསྟན་ལ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ནི་མ་ཡིན་ནོ་ཞེས་པས་ནི་ལན་བཏབ་པའོ། །
སྤྱོད་པའི་ཆོས་མ་དམིགས་པ་ལ་དྲི་བ་ནི། རབ་འབྱོར་གྱིས་གསོལ་པ། བཅོམ་ལྡན་འདས་གལ་ཏེ་ཞེས་པ་ནས། ཇི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པ་ལགས་ཞེས་པའི་བར་གྱིས་གསུངས་ཏེ། གཟུགས་ནས་རྣམ་མཁྱེན་གྱི་བར་གྱིས་ཆོས་དང་ཆོས་ཉིད་ཤེར་ཕྱིན་ལ་མི་སྤྱོད་ན། ཇི་ལྟར་ཤེར་ཕྱིན་ལ་སྤྱོད་པ་ཡིན་ཞེས་དྲི་བའོ། ། བཅོམ་ལྡན་འདས་ཀྱིས་སྤྱོད་པ་སྤོང་བའི་དྲི་བའི་ཚིག་བཀོད་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། མཐོང་ངམ། གསོལ་པ་བཅོམ་ལྡན་འདས་དེ་ནི་མ་ལགས་སོ་ཞེས་པའི་བར་གྱིས་བསྟན་ཏོ། །
སྤྱོད་པར་བྱ་བ་དགག་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་དེ་ལྟ་བུ་ཁྱོད་ཀྱིས་མཐོང་ངམ། གསོལ་པ་བཅོམ་ལྡན་འདས་དེ་ནི་མ་ལགས་སོ་ཞེས་པའི་བར་གྱིས་བསྟན་ཏོ། ། གསུམ་པ་དགག་པའི་ཆོས་མི་དམིགས་པ་ལ་གཉིས་ཏེ། ངོ་བོ་དགག་པ་དང༌། ཁྱད་པར་དགག་པའོ། ། དང་པོ་ནི་ཆོས་གང་ཁྱོད་ཀྱིས་མ་མཐོང་བའི་ཆོས་དེ་དམིགས་སུ་ཡོད་དམ་ཞེས་སོགས་ཀྱིས་བསྟན་ཏོ། ། གཉིས་པ་ནི་ཆོས་གང་གཉིས་སུ་མེད་པ་དེ་སྐྱེ་བའམ་དགག་པར་འགྱུར་ཞེས་སོགས་ཀྱིས་བསྟན་ཏོ། ། དེ་ལ་གོང་དུ་སྤྱོད་པའི་ཆོས་དང༌།
སྤྱད་པར་བྱ་བ་མ་མཐོང་བར་བསྟན་པ་ནི། མ་མཐོང་བའི་ཆོས་བདེན་པར་དགག་གཞི་ཡོད་དམ་སྙམ་པའི་དོགས་པ་དགག་པའི་དོན་དུ་མ་མཐོང་བའི་ཆོས་མ་དམིགས་པ་དང༌། དེའི་ཁྱད་པར་གྱི་ཆོས་སྐྱེ་འགག་མ་དམིགས་པར་བསྟན་པ་ཡིན་ནོ། ། བཟོད་པའི་ཡུལ་ངོས་བཟུང་ནས་ཡུལ་ཅན་བཟོད་པའི་ངོ་བོ་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ་རབ་འབྱོར་དེ་ནི་ཞེས་པ་ནས། ཆོས་ལ་བཟོད་པ་སྟེ་ཞེས་པའི་བར་གྱིས་བསྟན་ཏོ། ། གསུམ་པ་བཟོད་པའི་ཕན་ཡོན་བསྟན་པ་ནི། རབ་འབྱོར་བཟོད་པ་དེ་ལྟ་བུ་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི། སངས་རྒྱས་བཅོམ་ལྡན་འདས་རྣམས་ཞེས་པ་ནས། ནམ་ཡང་ཡོངས་སུ་འགྲིབ་པར་མི་འགྱུར་རོ་ཞེས་པའི་བར་གྱིས་བསྟན་ཏོ། །
བྱང་ཆུབ་པར་བྱ་བ་དང༌། བྱང་ཆུབ་པར་བྱེད་པའི་རྣམ་འཕེལ་ལ་གསུམ་སྟེ། བྱང་ཆུབ་པར་བྱ་བ་མ་དམིགས་པ་དང༌། བྱང་ཆུབ་པར་བྱེད་པ་མ་དམིགས་པ་དང༌། མི་དམིགས་པའི་འཐད་པ་བཤད་པའོ། ། དང་པོ་ནི། རབ་འབྱོར་གྱིས་དྲི་བ་གསུམ་དང༌། བཅོམ་ལྡན་འདས་ཀྱིས་བཀའ་སྩལ་པ་གསུམ་དང༌། རབ་འབྱོར་གྱིས་བཅོམ་ལྡན་འདས་ཀྱི་གསུངས་དང་རྗེས་སུ་མཐུན་པར་བརྗོད་པ་རྣམས་ཀྱིས་བསྟན་ཏེ། རབ་འབྱོར་གྱིས་གསོལ་པ་བཅོམ་ལྡན་འདས་ཅི་ལགས།
ཆོས་ཐམས་ཅད་ཀྱི་མི་སྐྱེ་བ་གང་ལགས་ཞེས་པ་ནས། ལུང་བསྟན་པར་འགྱུར་བའི་ཆོས་དེ་དག་ནི་བདག་གིས་ཡང་དག་པར་རྗེས་སུ་མ་མཐོང་ངོ་ཞེས་པའི་བར་གྱིས་བསྟན་ཏོ། ། གཉིས་པ་ནི། བཅོམ་ལྡན་འདས་གང་མངོན་པར་རྫོགས་པར་འཚང་རྒྱ་བ་དང༌། གང་གིས་མངོན་པར་རྫོགས་པར་སངས་རྒྱས་པ་དང་ཞེས་པ་ནས། འདི་ནི་མངོན་པར་རྫོགས་པར་འཚང་རྒྱ་བར་བྱའོ་ཞེས་བྱ་བར་མི་སེམས་སོ་ཞེས་པའི་བར་གྱིས་བསྟན་ཏོ། ། གསུམ་པ་ནི། དེ་ཅིའི་ཕྱིར་ཞེ་ན་རབ་འབྱོར་དེ་ནི་འདི་ལྟར་ཞེས་པ་ནས། རྣམ་པར་མི་རྟོག་པའོ་ཞེས་པའི་བར་གྱིས་བསྟན་ཏོ། ། རྣམ་པར་མི་རྟོག་པ་བསྟན་པའི་ལེའུ་སྟེ་བཞི་བཅུ་ཞེ་དྲུག་པ་རྣམ་པར་བཤད་པའོ།།
༈ བཞི་བཅུ་ཞེ་བདུན་པ་སྤྱོད་པའི་ལེའུ་བཤད་པ། དགེ་བ་གཞན་ལས་ཁྱད་པར་དུ་འཕགས་པའི་རྣམ་འཕེལ་ལ་གཉིས་ཏེ། ཡུམ་གྱི་ཁྱད་པར་གྱི་ཆོས་བསྟན་པ་དང༌། ཡུམ་ལ་འཇུག་པ་མཆོག་ཏུ་བསྟན་པའོ། ། དང་པོ་ནི། དེ་ནས་ལྷའི་དབང་པོ་བརྒྱ་བྱིན་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་པ་ནས། མཁས་ཤིང་རིག་པས་རྟོགས་པར་འགྱུར་བའོ་ཞེས་པའི་བར་གྱིས་བསྟན་ཏེ། ཤེར་ཕྱིན་ཟབ་པ་དང་ལྡན་ལྟ་དཀའ་བ་སོགས་རྟོག་གེའི་སྤྱོད་ཡུལ་མ་ཡིན་པ་སོགས་ཀྱི་སྒོ་ནས་ཤེར་ཕྱིན་ཟབ་པའི་ཁྱད་པར་བསྟན་པ་ཡིན་ནོ། ། གཉིས་པ་ལ་མདོར་བསྟན་ནི། བཅོམ་ལྡན་འདས་སེམས་ཅན་གང་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ཉན་ཅིང་འཛིན་པ་དང་ཞེས་པ་ནས།
དེ་དག་ནི་དགེ་བའི་རྩ་བ་ཐ་མ་དང་ལྡན་པ་མ་ཡིན་ནོ་ཞེས་པའི་བར་གྱིས་བསྟན་ཏོ། ། གཉིས་པ་རྒྱས་པར་བཤད་པ་ལ་བཞི་སྟེ། དགེ་བ་བཅུ་ལ་སོགས་པ་ཟིལ་གྱིས་གནོན་པ་དང༌། ལྷ་ལ་སོགས་པའི་དགེ་བ་ཟིལ་གྱིས་གནོན་པ་དང༌། འཕགས་པ་གཞན་གྱི་དགེ་བ་ཟིལ་གྱིས་གནོན་པ་དང༌། དམིགས་བཅས་ཀྱི་དགེ་བ་ཟིལ་གྱིས་གནོན་པ་དང༌། དང་པོ་ནི། ཀཽ་ཤི་ཀ་དེ་ཅི་སྙམ་དུ་སེམས། འཛམ་བུ་གླིང་གི་སེམས་ཅན་གང་ཇི་སྙེད་པ་དེ་དག་ཐམས་ཅད་ཅེས་པ་ནས། དཔེ་དང་རྒྱུར་ཡང་མི་བཟོད་དོ་ཞེས་པའི་བར་གྱིས་བསྟན་ཏོ། །
གཉིས་པ་ནི། དེ་ནས་དགེ་སློང་གཅིག་གིས་ལྷའི་དབང་པོ་བརྒྱ་བྱིན་ལ་འདི་སྐད་ཅེས་སྨྲས་སོ་ཞེས་པ་ནས། ལྷ་དང༌། མི་དང༌། ལྷ་མ་ཡིན་དུ་བཅས་པའི་འཇིག་རྟེན་ཟིལ་གྱིས་གནོན་ཅིང་འགྲོ་བར་ཡང་འགྱུར་རོ་ཞེས་པའི་བར་གྱིས་བསྟན་ཏོ། ། འགྲོ་བར་འགྱུར་ཞེས་པ་ནི། ངེས་པར་འབྱུང་ངོ་ཞེས་པའི་དོན་ནོ། ། གསུམ་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་དེ་ལྷ་དང༌། མི་དང༌།
ལྷ་མ་ཡིན་དུ་བཅས་པའི་འཇིག་རྟེན་ཟིལ་གྱིས་མནན་ཅིང་འགྲོ་བར་མ་ཟད་དེ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ནི་རྒྱུན་དུ་ཞུགས་པ་དང་ཞེས་པ་ནས། ཟིལ་གྱིས་མནན་ཅིང་འགྲོ་བར་འགྱུར་རོ་ཞེས་པའི་བར་གྱིས་བསྟན་ཏོ། ། བཞི་པ་ནི། རྒྱུན་དུ་ཞུགས་པ་དང༌། ལན་གཅིག་ཕྱིར་འོང་བ་དང༌། ཕྱིར་མི་འོང་བ་དང༌། དགྲ་བཅོམ་པ་དང༌། རང་སངས་རྒྱས་སུ་ཡང་མ་ཟད་དེ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་དང་མ་བྲལ་བ་གང་ཇི་སྙེད་པ་དེ་དག་ཀྱང་ཟིལ་གྱིས་གནོན་ཅིང་འགྲོ་བར་འགྱུར་རོ་ཞེས་པའི་བར་གྱིས་བསྟན་ཏོ། ། གསུམ་པ་དོན་བསྡུ་བ་ལ་གཉིས་ཏེ།
དངོས་ཀྱི་དོན་དང༌། འཐད་པ་བརྗོད་པའོ། ། དང་པོ་ནི། བསམ་གཏན་གྱི་ཕ་རོལ་ཏུ་ཕྱིན་པར་ཡང་མ་ཟད་དེ་ཞེས་པ་ནས། འཇིག་རྟེན་གྱིས་ཟིལ་གྱིས་མནན་པར་མི་ནུས་སོ་ཞེས་པའི་བར་གྱིས་བསྟན་ཏོ། ། གཉིས་པ་འཐད་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་གང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཇི་སྐད་བསྟན་པ་དང༌། མཐུན་པར་སྤྱོད་པ་སྟེ་ཞེས་པ་ནས། རང་སངས་རྒྱས་ཀྱི་བསླབ་པ་ལ་སློབ་པ་མ་ཡིན་ནོ་ཞེས་པའི་བར་གྱིས་བསྟན་ཏོ། ། ལྷའི་རིགས་ཐམས་ཅད་འོང་བའི་རྣམ་འཕེལ་ལ་གསུམ་སྟེ།
ལྷའི་རིགས་འཁོར་དུ་ཉེ་བར་འོང་བ་དང༌། སངས་རྒྱས་ཀྱིས་དགོངས་པ་དང༌། གནོད་པ་དང་སྡུག་བསྔལ་མི་འབྱུང་བའོ། ། དང་པོ་ནི། དེ་ལྟར་སློབ་པའི་བྱང་ཆུབ་སེམས་དཔའ་སེམས་དཔའ་ཆེན་པོའི་དྲུང་དུ། རྒྱལ་པོ་ཆེན་པོ་བཞི་དག་ཀྱང་འགྲོ་བར་བྱ་བར་སེམས་ཏེ་ཞེས་པ་ནས། གནས་གཙང་མའི་རིགས་ཀྱི་ལྷ་རྣམས་ཉེ་བར་འོང་བར་སེམས་སོ་ཞེས་པའི་བར་གྱིས་བསྟན་ཏོ། ། དེ་ལ་མྱུར་དུ་སློབས་ཤིག་ཅེས་པ་དང༌། སྐྱེན་པར་སློབས་ཤིག་ཅེས་པའི་ཚིག་གཉིས་སྨོས་པ་ནི། གུས་སྦྱོར་དང༌།
རྟག་སྦྱོར་གཉིས་ལ་ཡང་སྦྱར་རོ། ། གཉིས་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ལ་སྤྱོད་པ་དེ་ནི། དེ་བཞིན་གཤེགས་པ་རྣམས་ཀྱིས་ཀྱང་རྟག་ཏུ་དགོངས་པ་ཡིན་ཏེ་ཞེས་པ་ལ་སོགས་པས་བསྟན་ཏོ། ། གསུམ་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི། དེ་ལྟར་སྤྱོད་པ་དེའི་ལུས་ལ་ནི་ཞེས་པ་ནས། འདིའི་ཡོན་ཏན་དུ་རིག་པར་བྱའོ་ཞེས་པའི་བར་གྱིས་བསྟན་ཏོ། ། བདུད་ཐམས་ཅད་ཟིལ་གྱིས་གནོན་པའི་རྣམ་འཕེལ་བསྟན་པ་ལ་ལྔ་སྟེ། ལུང་སྟོན་པ་སངས་རྒྱས་ཀྱི་མཐུ་ཡིན་པ་དང༌།
ཡུམ་ལ་སྤྱོད་པ་བྱང་ཆུབ་གང་དུ་ངེས་པ་དང༌། བླ་མེད་བྱང་ཆུབ་ཏུ་ངེས་ན་མྱ་ངན་བྱེད་པ་དང༌། དེ་ལ་འཚེ་བའི་སྦྱོར་བ་བྱེད་པ་དང༌། ཞར་ལ་བདུད་ཀྱིས་གླགས་རྙེད་པ་བསྟན་པའོ། ། དང་པོ་ནི། དེ་ནས་ཚེ་དང་ལྡན་པ་དགའ་བོ་འདི་སྙམ་དུ་གྱུར་ཏོ། ། ལྷའི་དབང་པོ་བརྒྱ་བྱིན་འདི་རང་གི་སྤོབས་པས་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་པ་ནས། འདི་ནི་དེ་བཞིན་གཤེགས་པའི་བྱིན་གྱིས་བརླབས་སོ་ཞེས་པའི་བར་གྱིས་བསྟན་ཏོ། ། གཉིས་པ་ནི། དགའ་བོ་གང་གི་ཚེ།
བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སློབ་པ་དང་ཞེས་པ་ནས། དོགས་པ་རྙེད་པར་འགྱུར་རོ་ཞེས་པའི་བར་གྱིས་བསྟན་ཏོ། ། གསུམ་པ་ནི། དགའ་བོ་གཞན་ཡང་གང་གི་ཚེ་ཞེས་པ་ནས། མྱ་ངན་གྱི་ཟུག་རྔུ་ཟུག་པར་འགྱུར་རོ་ཞེས་པའི་བར་གྱིས་བསྟན་ཏོ། ། བཞི་པ་ནི། དགའ་བོ་གཞན་ཡང་ཞེས་པ་ནས། སྐར་མ་ལྷུང་བ་ལྟུང་ཞིང་འཇིགས་པ་བསྐྱེད་དོ་ཞེས་པའི་བར་གྱིས་བསྟན་ཏོ། ། ལྔ་པ་ལ་གཉིས་ཏེ། སྤྱིར་བསྟན་པ་དང༌།
དབྱེ་བ་བསྟན་པའོ། ། དང་པོ་ནི། དེ་ནས་ཚེ་དང་ལྡན་པ་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཅི་ལགས་ཞེས་པ་ནས། བརྩེ་བའི་བསམ་པ་སྤོང་བ་མ་ཡིན་ནོ་ཞེས་པའི་བར་གྱིས་བསྟན་ཏོ། ། གཉིས་པ་དབྱེ་བ་ལ་བཅུ་གཉིས་ཏེ། ཤེར་ཕྱིན་ལ་མོས་པ་མ་བྱས་པ་དང༌། ཡུམ་ལ་ཐེ་ཚོམ་ཟ་བ་དང༌། དགེ་བའི་བཤེས་གཉེན་དང་བྲལ་བ་དང༌། དམན་པའི་ཆོས་འཛིན་པ་དང༌།
དམན་པའི་ཆོས་བསྔགས་པ་དང༌། མི་དགེ་བའི་གྲོགས་པོ་དང་ཕྲད་པ་དང༌། བདག་བསྟོད་གཞན་ལ་སྨད་པ་དང༌། ང་རྒྱལ་གྱིས་གཞན་ལ་བརྙས་པ་དང༌། ཉན་ཐོས་ཀྱི་ཐེག་པ་ལ་སྨོད་པ་དང༌། བྱང་སེམས་ཀྱི་ཐེག་པ་ལ་སྨོད་པ་དང༌། ལུང་བསྟན་པ་ལ་སྨོད་པ་དང༌། ལྟུང་བ་ལ་ངེས་པར་འབྱུང་བའོ། ། དང་པོ་ནི། དགའ་བོས་གསོལ་པ།
བཅོམ་ལྡན་འདས་ཞེས་པ་ནས། འཚེ་བའི་བསམ་པས་ཉེ་བར་འོང་ངོ་ཞེས་པའི་བར་གྱིས་བསྟན་ཏོ། ། གཉིས་པ་ནི། དགའ་བོ་གཞན་ཡང་བྱང་ཆུབ་སེམས་དཔའ་གང་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་བསྟན་པའི་ཚེ་ཞེས་པ་ནས། ཉེ་བར་འོང་ངོ་ཞེས་པའི་བར་གྱིས་བསྟན་ཏེ། ཡུམ་བསྟན་པའི་ཚེ་ཤེར་ཕྱིན་ཡིན་མིན་ཐེ་ཚོམ་ཟ་བའི་གང་ཟག་གི་དྲུང་དུ་འོང་བར་བསྟན་ཏོ། ། གསུམ་པ་ནི། དགའ་བོ་གཞན་ཡང༌། བྱང་ཆུབ་སེམས་དཔའ་དགེ་བའི་བཤེས་གཉེན་དང་བྲལ་ན་ཞེས་པ་ནས། གླགས་རྙེད་པར་འགྱུར་རོ་ཞེས་པའི་བར་གྱིས་བསྟན་ཏོ། །
བཞི་པ་ནི། དགའ་བོ་གཞན་ཡང་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་དང་བྲལ་ལ་ཞེས་པ་ནས། གླགས་རྙེད་པར་འགྱུར་རོ་ཞེས་པའི་བར་གྱིས་བསྟན་ཏོ། ། ལྔ་པ་ནི། དགའ་བོ་གཞན་ཡང༌། ཤེས་རབ་ཀྱི་ཕ་རོལ་ཏུ་ཕྱིན་པ་དང་བྲལ་བའི་བྱང་ཆུབ་སེམས་དཔའ་དམ་པའི་ཆོས་མ་ཡིན་པ་ལ་བསྔགས་པ་བརྗོད་ན། གླགས་རྙེད་པར་འགྱུར་རོ་ཞེས་པའི་བར་གྱིས་བསྟན་ཏོ། ། དྲུག་པ་མི་དགེ་བའི་གྲོགས་པོ་དང་འཕྲད་པ་ནི། དགའ་བོ་གཞན་ཡང༌། བྱང་ཆུབ་སེམས་དཔའ་ཇི་ལྟ་བུ་ཞིག་ལ་བདུད་ཀྱིས་གླགས་རྙེད་པར་འགྱུར་ཞེས་པ་ནས།
བྱང་ཆུབ་སེམས་དཔའ་དེ་ལ་བདུད་སྡིག་ཏོ་ཅན་གྱིས་གླགས་རྙེད་པར་འགྱུར་རོ་ཞེས་པའི་བར་གྱིས་བསྟན་ཏོ། ། བདུན་པ་ནི། དགའ་བོ་གཞན་ཡང་གང་གི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་གཞན་ལ་བྱང་ཆུབ་སེམས་དཔའ་བརྙས་པ་བསྐྱེད་ཅིང་རློམ་སེམས་སུ་བྱེད་ན། དགའ་བོ་བྱང་ཆུབ་སེམས་དཔའ་དེ་ལ་ཡང་བདུད་སྡིག་ཏོ་ཅན་གྱིས་གླགས་རྙེད་པར་འགྱུར་རོ། ། ཞེས་པའི་བར་དང༌། དགའ་བོ་གཞན་ཡང་གང་གི་ཚེ་ཞེས་པ་ནས། གླགས་རྙེད་པར་འགྱུར་རོ་ཞེས་པའི་བར་མདོ་སྔ་ཕྱི་གཉིས་ཀྱིས་བསྟན་ཏོ། ། བརྒྱད་པ་ནི། དགའ་བོ་གཞན་ཡང་གང་གི་ཚེ། བྱང་ཆུབ་སེམས་དཔའི་མིང་བརྗོད་པའམ།
རུས་བརྗོད་པ་ཀུན་ཏུ་གྲགས་པར་གྱུར་ན་ཞེས་པ་ནས། དགའ་བོ་དོན་གྱི་དབང་དེ་མཐོང་ནས། བདུད་སྡིག་ཏོ་ཅན་དགའ་བ་དང༌། སྤྲོ་བ་དང༌། ཚིམ་པ་དང༌། ཡིད་བདེ་བར་འགྱུར་རོ་ཞེས་པའི་བར་གྱིས་བསྟན་ཏོ། ། དགུ་པ་ཉན་ཐོས་ཀྱི་ཐེག་པ་ལ་སྨོད་པ་ནི། དགའ་བོ་གཞན་ཡང་གལ་ཏེ་གང་ཟག་བྱང་ཆུབ་སེམས་དཔའི་ཐེག་པ་ཉན་ཐོས་ཀྱི་ཐེག་པ་དང་རྩོད་ཅིང་ཞེས་པ་ནས། ཉེ་བར་གྱུར་པ་མ་ཡིན་ནོ་ཞེས་པའི་བར་དང༌། དེ་ཅིའི་ཕྱིར་ཞེ་ན་ཞེས་པ་ནས།
ལམ་མ་ཡིན་ནོ་སྙམ་དུ་སེམས་པར་འགྱུར་རོ་ཞེས་པའི་བར་གྱིས་བསྟན་ཏོ། ། དེ་ཡང་ངོ་བོ་དང་འཐད་པ་གཉིས་ཀྱི་བསྟན་པ་ཡིན་ནོ། ། བཅུ་པ་བྱང་སེམས་ཀྱི་ཐེག་པ་ལ་འཐབ་པ་ནི། དགའ་བོ་གཞན་ཡང་གང་ཟག་བྱང་ཆུབ་སེམས་པའི་ཐེག་པ་བ་དང༌། གང་ཟག་བྱང་ཆུབ་སེམས་དཔའི་ཐེག་པ་བ་གཞན་དུ་འཐབ་ཅིང་རྩོད་ལ་ཞེས་པ་ནས། ཡིད་ཚིམ་ཞིང་ཡིད་བདེ་བར་བསྐྱེད་པར་འགྱུར་རོ་ཞེས་པའི་བར་གྱིས་བསྟན་ཏོ། ། བཅུ་གཅིག་པ་ལུང་བསྟན་ཐོབ་པ་ལ་སྨོད་པ་ནི། དགའ་བོ་གཞན་ཡང་གལ་ཏེ་བྱང་ཆུབ་སེམས་དཔའ་ལུང་མ་བསྟན་པ། བྱང་ཆུབ་སེམས་དཔའ་ལུང་བསྟན་པ་ལ་གནོད་པར་སེམས་ཤིང་ཞེས་པ་ནས། དེ་སྲིད་ཀྱི་བསྐལ་པར་གོ་ཆ་བགོ་བར་བྱའོ་ཞེས་པའི་བར་གྱིས་བསྟན་ཏོ། །
བཅུ་གཉིས་པ་ལྟུང་བ་ལ་ངེས་པར་འབྱུང་ཚུལ་བསྟན་པ་ལ་གཉིས་ཏེ། ཐེག་པ་གསུམ་གྱི་གང་ཟག་ལ་ངེས་པར་འབྱུང་བའི་ཐབས་ཡོད་པ་དང༌། བྱེ་བྲག་ཏུ་བྱང་ཆུབ་སེམས་དཔའ་ལ་ཡོད་པའོ། ། དང་པོ་ནི། དགའ་བོས་གསོལ་པ། བཅོམ་ལྡན་འདས་དེ་དག་གིས་སེམས་བསྐྱེད་པ་དེ་དག་ལ་ཞེས་པ་ནས། ངེས་པར་འབྱུང་བ་དང་བཅས་པའི་ཆོས་བསྟན་ཏེ་ཞེས་པའི་བར་གྱིས་བསྟན་ཏོ། ། གཉིས་པ་ལ་གསུམ་སྟེ། གཉེན་པོ་མ་བསྟེན་པའི་ཉེས་པ། གཉེན་པོ་བསྟེན་ནས་མྱུར་དུ་ཐར་པ།
གང་ཟག་གཞན་ལ་བག་ཡོད་དུ་བྱ་བའོ། ། དང་པོ་ནི། དགའ་བོ་དེ་ལ་གང་ཟག་བྱང་ཆུབ་སེམས་དཔའི་ཐེག་པ་བའི་གང་ཟག་དང་འཐབ་ཅིང་རྩོད་ལ་ཞེས་པ་ནས་དེ་ནི་འབྱུང་བར་ང་མི་སྨྲ་སྟེ་ཞེས་པའི་བར་གྱིས་བསྟན་ཏོ། ། གཉིས་པ་ནི། གང་ཟག་དེས་གལ་ཏེ་རྣམ་པ་ཐམས་ཅད་མཁྱེན་པ་ཉིད་ཡོངས་སུ་མི་གཏོང་ཞེས་པ་ནས། བདུད་སྡིག་ཏོ་ཅན་གླགས་ལྟ་ཞིང་གླགས་ཚོལ་བས་ཀྱང་གླགས་མི་རྙེད་དེ་ཞེས་པའི་བར་གྱིས་བསྟན་ཏོ། ། གསུམ་པ་ནི། དགའ་བོ་གཞན་ཡང༌། བྱང་ཆུབ་སེམས་དཔའ་སེམས་དཔའ་ཆེན་པོས་གང་ཟག་ཉན་ཐོས་ཀྱི་ཐེག་པ་དག་དང་འགྲོགས་པར་མི་བྱའོ་ཞེས་པ་ནས། ཡོངས་སུ་དཀྲོལ་བར་བྱ་བ་དག་གོ་སྙམ་དུ་བྱའོ་ཞེས་པའི་བར་གྱིས་བསྟན་ཏོ། །
སྟོན་པ་དང་འདྲ་བར་གུས་པ་བསྐྱེད་པའི་རྣམ་འཕེལ་ལ་གསུམ་སྟེ། ། དོན་དངོས་དང༌། བསམ་པའི་ཁྱད་པར་དང༌། བསླབ་བྱ་མཉམ་པར་བསླབ་པའོ། ། དང་པོ་ནི། ཀུན་དགའ་བོས་གསོལ་པ། བཅོམ་ལྡན་འདས་ཇི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་པ་ནས། གང་ཟག་བྱང་ཆུབ་སེམས་དཔའི་ཐེག་པ་བ་དང་གནས་པར་བྱའོ་ཞེས་པའི་བར་གྱིས་བསྟན་ཏོ། ། གཉིས་པ་ནི། དེ་ཅིའི་ཕྱིར་ཞེ་ན།
དེ་ནི་བདག་གི་གྲོགས་ཏེ་གྲུ་གཅིག་ཏུ་ཞུགས་པ་ཞེས་སོགས་ཀྱིས་བསྟན་ཏོ། ། གསུམ་པ་ནི། འདིས་ཇི་ལྟར་བསླབ་པར་བྱ་བ་དེ་བཞིན་དུ་བདག་གིས་ཀྱང་བསླབ་པར་བྱའོ་ཞེས་པས་མདོར་བསྟན་ནས། རྒྱས་པར་བཤད་པ་ནི། འདིས་སྦྱིན་པའི་ཕ་རོལ་ཏུ་ཕྱིན་པ་དང་ཞེས་སོགས་ཀྱིས་བསྟན་ཏེ། བསླབ་པར་བྱ་བའི་ཡུལ་མཉམ་པར་བསྟན་པ་དང༌། མཉམ་པ་ཉིད་གཏན་ལ་དབབ་པ་དང༌། མཉམ་པའི་དོན་བཤད་པ་དང༌། མཉམ་པ་ཉིད་ལ་བསླབ་པས་འཚང་རྒྱ་བར་བསྟན་པའོ། ། དང་པོ་ལ་སེམས་བསྐྱེད་པ་གཉིས་ཀྱི་དང་པོ་ནི།
སྦྱིན་པའི་ཕ་རོལ་ཏུ་ཕྱིན་པ་དང༌། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་ཞེས་པ་ནས། བདག་གིས་ཀྱང་བསླབ་པར་བྱ་སྙམ་དུ་སེམས་བསྐྱེད་དོ་ཞེས་པའི་བར་གྱིས་བསྟན་ཏོ། ། བྱང་ཆུབ་སེམས་དཔའ་གཞན་གྱིས་སྦྱིན་པ་ནས་རྣམ་མཁྱེན་གྱི་བར་ལ་བསླབ་པར་བྱ་བ་ལྟར་བདག་གིས་ཀྱང་བསླབ་པར་བྱའོ་སྙམ་དུ་སེམས་བསྐྱེད་པ་བསྟན་ཏོ། ། སེམས་བསྐྱེད་པ་གཉིས་པ་ནི། དེས་གཞན་ཡང་སེམས་འདི་ལྟར་བསྐྱེད་པར་བྱ་སྟེ་ཞེས་པ་ནས། དེ་ལྟར་བསླབ་པར་བྱ་སྙམ་དུ་སེམས་བསྐྱེད་དེ་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི། དེ་ལྟར་སློབ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་བསླབ་པ་མ་ཉམས་པ་ཡིན་ནོ་ཞེས་བྱའོ། ། སྤྱོད་པའི་ལེའུ་སྟེ་བཞི་བཅུ་རྩ་བདུན་པ་རྣམ་པར་བཤད་པའོ།།
༈ བཞི་བཅུ་ཞེ་བརྒྱད་པ་རྣམ་པར་མི་རྟོག་པའི་ལེའུ་བཤད་པ། གཉིས་པ་བསླབ་པར་བྱ་བའི་ཡུལ་མཉམ་པ་ཉིད་བསྟན་པ་ལ་ཞུས་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། མཉམ་པ་ཉིད་གང་ལགས་ཞེས་པའི་བར་གྱིས་བསྟན་ཏོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ནང་སྟོང་པ་ཉིད་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་མཉམ་པ་ཉིད་དོ་ཞེས་པ་ནས། དངོས་པོ་མེད་པའི་ངོ་བོ་ཉིད་སྟོང་པ་ཉིད་ནི། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་མཉམ་པ་ཉིད་དོ་ཞེས་པའི་བར་གྱིས་བསྟན་ཏོ། ། གསུམ་པ་མཉམ་པ་ཉིད་ཀྱི་དོན་བསྟན་པ་ནི།
གཟུགས་ནི་གཟུགས་ཀྱིས་སྟོང་ངོ༌། ། ཚོར་བ་ནི་ཚོར་བས་སྟོང་ངོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ནི་རྣམ་པ་ཐམས་ཅད་མཁྱེན་པ་ཉིད་ཀྱིས་སྟོང་སྟེ་ཞེས་པའི་བར་གྱིས་བསྟན་ཏོ། ། མཉམ་པ་ཉིད་ལ་བསླབ་པས་སངས་རྒྱ་བ་སྟོན་པ་ནི། རབ་འབྱོར་འདི་ནི་ཞེས་པ་ནས། སངས་རྒྱའོ་ཞེས་པའི་བར་ཕྲེང་གཅིག་གིས་བསྟན་ཏོ། ། བསླབ་པ་ཡོངས་སུ་དག་པའི་རྣམ་འཕེལ་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་ལྔ་སྟེ།
མ་དག་པའི་བསླབ་པ་བསྟན་པ། དག་པའི་བསླབ་པ་དང༌། དག་པའི་ཕན་ཡོན་བསྟན་པ་དང༌། ཐབས་ལ་མཁས་པའི་ཕན་ཡོན་བསྟན་པ་དང༌། འགལ་བ་སྤང་བའོ། ། དང་པོ་ལ་དྲི་བ་བཀོད་པ་ནི། བས་པར་བགྱི་བ་དང༌། འདོད་ཆགས་དང་བྲལ་བ་དང༌། འགག་པ་དང་མི་སྐྱེ་བར་བགྱི་བས་རྣམ་པ་བཞི་གཟུགས་ལ་སྦྱར་ནས་དེའི་སྒོ་ནས་རྣམ་པ་ཐམས་ཅད་མཁྱེན་པ་ཉིད་ལ་སློབ་པ་ལགས་སམ་ཞེས་པ་ནས། རྣམ་པ་བཞི་པོ་རྣམ་མཁྱེན་ལ་སྦྱར་ཏེ།
དེའི་སྒོ་ནས་རྣམ་པ་ཐམས་ཅད་མཁྱེན་པ་ཉིད་ལ་སློབ་བམ་ཞེས་པ་སྟེ། གཟུགས་ནས་རྣམ་མཁྱེན་གྱི་བར་ལ་ཆོས་བཞི་སྦྱར་ནས་དྲི་བ་བཀོད་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་གཟུགས་བས་བར་བགྱི་བའི་སླད་དུ་སློབ་ན་རྣམ་པ་ཐམས་ཅད་མཁྱེན་པ་ཉིད་དུ་སློབ་པ་ལགས་སམ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དུ་མི་སྐྱེ་བར་བགྱི་བའི་སླད་དུ་སློབ་ན་རྣམ་པ་ཐམས་ཅད་མཁྱེན་པ་ཉིད་དུ་སློབ་བམ་ཞེས་པའི་བར་དུ་བསྟན་ཏོ། ། དེ་ལ་གཟུགས་བས་པར་བགྱི་བའི་དོན་ནི། ཟད་པར་བགྱི་བ་སྟེ། དེའི་དོན་དུ་རྣམ་མཁྱེན་ལ་སློབ་བམ་ཞེས་པ་སྟེ། གཟུགས་ཟད་པ་དང༌། སྤང་བ་དང༌། འགག་པ་དང༌།
སྐྱེ་བའི་ཚུལ་དུ་སློབ་ན་རྣམ་པ་ཐམས་ཅད་མཁྱེན་པ་ཉིད་དུ་སློབ་བམ་ཞེས་པའི་ཚུལ་གྱིས་དྲི་བ་བསྟན་ཏོ། ། ལན་ལ། སྨྲས་པ་དེ་ནི་མ་ཡིན་ནོ་ཞེས་པས་མདོར་བསྟན་ནས། རྒྱས་པར་བཤད་པ་ལ་གཉིས་ཏེ། བཅོམ་ལྡན་འདས་ཀྱིས་གསུངས་པ་དང༌། རབ་འབྱོར་གྱིས་དེ་བཞིན་གཤེགས་པ་དང་རྗེས་སུ་མཐུན་པར་བརྗོད་པའོ། ། དང་པོ་ནི། རབ་འབྱོར་དེ་ཅི་སྙམ་དུ་སེམས། གཟུགས་ཀྱི་དེ་བཞིན་ཉིད་གང་ཡིན་པ་དེ་ཟད་པའམ། སྤང་བའམ།
སྐྱེ་བའམ། འགག་པར་འགྱུར་བའམ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་དེ་བཞིན་ཉིད་གང་ཡིན་པ་དེ། ཟད་པའམ། སྤང་བའམ། སྐྱེ་བའམ། འགག་པར་འགྱུར་རམ་ཞེས་པའི་བར་གྱིས་བསྟན་ཏེ། དེ་ལ་ཟད་པ་ནི་སྡུག་བསྔལ་ཟད་པ་དང༌། སྤོང་བ་ནི་ཀུན་འབྱུང་དང༌། སྐྱེ་བ་ནི་གཉེན་པོ་དང༌།
འགག་པ་ནི་མི་མཐུན་ཕྱོགས་ལ་སྦྱར་རོ། ། འགྱུར་རམ་ཞེས་པ་ནི་དེ་དག་སྤོང་བའི་ཚིག་སྟེ་སྐྱེ་འགག་སོགས་མེད་དོ་ཞེས་པའི་དོན་ནོ། ། གཉིས་པ་ནི། གསོལ་པ་བཅོམ་ལྡན་འདས་དེ་ནི་མ་ལགས་སོ། ། བདེ་བར་གཤེགས་པ་དེ་ནི་མ་ལགས་སོ་ཞེས་བསྟན་ཏོ། ། གཉིས་པ་བསླབ་པ་ཡོངས་སུ་དག་པ་སྟོན་པ་ལ། དེ་བཞིན་ཉིད་ལ་སློབ་ན་བསླབ་པ་ཡོངས་སུ་དག་གོ་ཞེས་སྟོན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ལྟར་སློབ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་དེ་བཞིན་ཉིད་ལ་སློབ་པ་སྟེ་རྣམ་པ་ཐམས་ཅད་མཁྱེན་པ་ཉིད་ལ་སློབ་པ་ཡིན་ཞེས་པའི་བར་གྱིས་བསྟན་ཏོ། ། གསུམ་པ་ཡོངས་སུ་དག་པའི་ཕན་ཡོན་བསྟན་པ་ལ་བཞི་སྟེ།
ཐམས་ཅད་ལ་བསླབ་པས་བསླབ་པར་འགྱུར་བ་དང༌། དམན་པའི་སྐྱེ་བ་མི་འཛིན་པ་དང༌། ལས་ཀྱི་མཐའ་མ་ལོག་པ་དང༌། སྐྱེ་བ་དམན་པའི་ཁྱད་པར་མི་འཛིན་པའོ། ། དང་པོ་ནི། རབ་འབྱོར་དེ་ལྟར་སློབ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི། སྦྱིན་པའི་ཕ་རོལ་ཏུ་ཕྱིན་པ་ལ་སློབ་པ་ཡིན་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་སློབ་པ་ཡིན་ཞེས་པའི་བར་གྱིས་བསྟན་ཏེ། ཟད་པ་དང་སྤང་བ་མེད་པའི་སྐྱེ་འགག་མེད་པའི་ཚུལ་དུ་སློབ་ན། དེ་བཞིན་ཉིད་ལ་སློབ་པ་ཡིན་པ་ལ།
དེ་བཞིན་ཉིད་ལ་བསླབ་པས་སྦྱིན་པ་ནས། རྣམ་བྱང་གི་བར་གྱི་ཆོས་ཐམས་ཅད་ལ་སློབ་པ་ཡིན་ཞེས་པའི་དོན་ནོ། ། ཡོན་ཏན་གྱི་ཆོས་གཞན་ལ་བསླབ་པར་འགྱུར་བ་ནི། རབ་འབྱོར་དེ་ལྟར་སློབ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་བསླབ་པ་ཐམས་ཅད་ཀྱི་ཕ་རོལ་ཏུ་ཕྱིན་པ་ཐོབ་པར་འགྱུར་བ་ཡིན་ཞེས་པ་ནས། རབ་འབྱོར་དེ་ལྟར་སློབ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་འདུས་བྱས་ཀྱི་ཁམས་བསྟན་པར་བྱའོ་ཞེས་སློབ་པ་ཡིན་ཏེ། རབ་འབྱོར་སེམས་ཅན་དམའ་བས་ནི། བསླབ་པ་རྒྱ་ཆེན་པོ་འདི་ལ་སློབ་མི་ནུས་སོ་ཞེས་པའི་བར་གྱིས་བསྟན་ཏོ། ། གཉིས་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་གང་བསླབ་པ་འདི་སློབ་པ་དེ་ནི་ཞེས་པ་ནས། དབང་པོ་ཡོངས་སུ་ཚང་ཞིང་མ་ཚང་བར་ཡོངས་སུ་མི་འགྱུར་རོ་ཞེས་པའི་བར་གྱིས་བསྟན་ཏོ། །
གསུམ་པ་ནི། སྲོག་གཅོད་པར་མི་འགྱུར་རོ་ཞེས་པ་ནས། ཚུལ་ཁྲིམས་ངན་པ་ཡོངས་སུ་འཛིན་པར་མི་འགྱུར་རོ་ཞེས་པའི་བར་གྱིས་བསྟན་ཏོ། ། བཞི་པ་ནི། རབ་འབྱོར་དེ་ལྟར་སློབ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་ལྷ་ཚེ་རིང་པོའི་ནང་དུ་མི་སྐྱེའོ་ཞེས་པས་བསྟན་ཏོ། ། གསུམ་པ་ཐབས་ལ་མཁས་པའི་ཁྱད་པར་ནི། དེ་ཅིའི་ཕྱིར་ཞེ་ན། ཐབས་མཁས་པ་དང་ལྡན་པ་གང་གིས་བྱང་ཆུབ་སེམས་དཔའ་སེམས་དཔའ་ཆེན་པོ་ལྷ་ཚེ་རིང་པོར་མི་སྐྱེ་བའི་ཐབས་ལ་མཁས་པ་དེ་ལྟ་བུ་དེ་ལ་ཡོད་དེ་ཞེས་པ་ནས། སངས་རྒྱས་ཀྱི་ཆོས་ཐམས་ཅད་ཀྱི་སྟོབས་ཡོངས་སུ་དག་པར་འགྱུར་རོ་ཞེས་པའི་བར་གྱིས་བསྟན་ཏོ། ། ལྔ་པ་འགལ་བ་སྤང་བ་ལ་རྒོལ་བ་ནི།
གསོལ་པ་བཅོམ་ལྡན་འདས་ཆོས་ཐམས་ཅད་རང་བཞིན་གྱིས་ཡོངས་སུ་དག་པ་ཞེས་པ་ནས། ཐོབ་པར་འགྱུར་བ་ལགས་ཞེས་པའི་བར་རོ། ། ལན་ནི། རབ་འབྱོར་ཆོས་ཐམས་ཅད་རང་བཞིན་གྱིས་ཡོངས་སུ་དག་པ་སྟེ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་སྤྱོད་དེ་ཞེས་པའི་བར་གྱིས་བསྟན་ཏེ། དོན་ནི། ཆོས་ཐམས་ཅད་རང་བཞིན་གྱིས་ཡོངས་སུ་དག་པ་ཡིན་ཡང༌། གློ་བུར་གྱི་དྲི་མས་དྲི་མ་ཅན་དུ་གྱུར་པའི་ཕྱིར། སེམས་ཅན་དེ་དག་གི་དོན་དུ་སྦྱིན་པ་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་ལ་སྤྱོད་པས་བསྟན་ཏོ། ། གཉིས་པ་དོན་བསྡུ་བ་ནི།
རབ་འབྱོར་དེ་ལྟར་སློབ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི། ཆོས་ཐམས་ཅད་ཀྱི་སྟོབས་དང་མི་འཇིགས་པ་ཉིད་ཅེས་པ་ནས། དབྱེ་བ་རྣམས་ཀྱི་ཕ་རོལ་ཏུ་ཕྱིན་པར་འགྱུར་རོ་ཞེས་པའི་བར་གྱིས་བསྟན་ཏོ། ། སངས་རྒྱས་ཀྱི་རིགས་ཅན་དུ་འགྱུར་པའི་རྣམ་འཕེལ་ནི། རབ་འབྱོར་འདི་ལྟ་སྟེ་དཔེར་ན་ཞེས་པ་ནས་དེ་བས་ཆེས་མང་ངོ་ཞེས་པའི་བར་གྱིས་བསྟན་ཏོ། ། སངས་རྒྱས་ཉིད་འཐོབ་པའི་རྒྱུའི་རྣམ་འཕེལ་ལ་བཞི་སྟེ། འབྲས་བུ་སངས་རྒྱས་ཀྱི་རྒྱུ་རྙེད་པར་དཀའ་བ། དེ་བཞིན་ཉིད་ལ་ནན་ཏན་བྱེད་པར་དཀའ་བ། ཕྱིར་མི་ལྡོག་པའི་ས་ནོན་པར་དཀའ་བ། དོན་བསྡུ་བའོ། །
དང་པོ་ནི། རབ་འབྱོར་འདི་ལྟ་སྟེ་དཔེར་ན། སེམས་ཅན་གང་འཁོར་ལོས་བསྒྱུར་བའི་རྒྱལ་པོར་འགྱུར་བའི་ལས་ཞེས་པ་ནས། སངས་རྒྱས་ཀྱི་ས་ལ་གནས་པར་འགྱུར་བ་ནི་དེ་བས་ཆེས་མང་ངོ་ཞེས་པའི་བར་གྱིས་བསྟན་ཏོ། ། གཉིས་པ་ནི། རབ་འབྱོར་གང་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཞེས་པ་ནས། གནས་པར་འགྱུར་བ་དེ་ལྟ་བུ་ནི་ཆེས་མང་ངོ་ཞེས་པའི་བར་གྱི་བསྟན་ཏོ། ། གསུམ་པ་ནི། རབ་འབྱོར་གང་ཡང་བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུ་ཞེས་པ་ནས། དེ་ལྟ་བུ་ཆེས་མང་ངོ་ཞེས་པའི་བར་རོ། །
བཞི་པ་ནི། རབ་འབྱོར་དེ་བས་ན་ཞེས་པ་ནས། ཟབ་མོ་འདི་ཉིད་ལ་བསླབ་པར་བྱའོ་ཞེས་པའི་བར་གྱིས་བསྟན་ཏོ། ། ཕར་ཕྱིན་གྱི་མི་མཐུན་ཕྱོགས་ཀྱི་སེམས་མི་སྐྱེ་བའི་རྣམ་འཕེལ་ནི། རབ་འབྱོར་གཞན་ཡང་བྱང་སེམས་ཆེན་པོ་ཡུམ་ལ་སྤྱོད་པའི་ཚེ་སེར་སྣའི་སེམས་དང་ལྡན་པའི་སེམས་མི་སྐྱེ་ཞེས་པ་ནས། ཐ་བ་དང་ལྡན་པའི་སེམས་མི་སྐྱེ་ཞེས་པའི་བར་གྱིས་བསྟན་ཏེ། དེ་བཞིན་ཉིད་རྟོགས་པས་ཉོན་མོངས་མི་སྐྱེ་བའི་དོན་ནོ། ། གཟུགས་སོགས་དང་ལྡན་པའི་སེམས་མི་སྐྱེ་བའི་རྣམ་འཕེལ་ལ་གསུམ་སྟེ། དོན་བཤད་པ་དང༌། འཐད་པ་འགོད་པ་དང༌།
ཕན་ཡོན་བཤད་པའོ། ། དང་པོ་ནི། གཟུགས་དང་ལྡན་པའི་སེམས་མི་སྐྱེ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དང་ལྡན་པའི་སེམས་མི་སྐྱེ་ཞེས་པའི་བར་གྱིས་བསྟན་ཏེ། དེ་བཞིན་ཉིད་རྟོགས་པས་དངོས་པོར་འཛིན་པའི་སེམས་མི་སྐྱེ་ཞེས་པའི་དོན་ནོ། ། གཉིས་པ་འཐད་པ་ནི། དེ་ཅིའི་ཕྱིར་ཞེ་ན་རབ་འབྱོར་འདི་ལྟར་ཞེས་པ་ནས། སེམས་བསྐྱེད་པ་མེད་དོ་ཞེས་པའི་བར་རོ། ། གསུམ་པ་ནི། རབ་འབྱོར་དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་པ་ནས།
ཡོངས་སུ་ཟིན་པར་འགྱུར་རོ་ཞེས་པའི་བར་གྱིས་བསྟན་ཏོ། ། ཡུམ་དུ་ཕར་ཕྱིན་ཀུན་འདུས་པའི་རྣམ་འཕེལ་ལ་གཉིས་ཏེ། རྒྱས་བཤད་ནི། ཕ་རོལ་ཏུ་ཕྱིན་པ་ཐམས་ཅད་འདུས་པར་འགྱུར་རོ་ཞེས་པ་ནས། ཕ་རོལ་ཏུ་ཕྱིན་པ་ཐམས་ཅད་འདུས་པ་ཡིན་ཏེ་ཞེས་པའི་བར་གྱིས་བསྟན་ཏེ། ཡུམ་གྱིས་ཕར་ཕྱིན་གྱི་མི་མཐུན་ཕྱོགས་ཐམས་ཅད་སྤོང་བས་ཕ་རོལ་ཏུ་ཕྱིན་པ་ཐམས་ཅད་ཀྱི་བྱེད་པ་ཡུམ་ལ་འདུས་ཞེས་པའི་དོན་ནོ། ། གཉིས་པ་དོན་བསྡུ་བ་ནི། རབ་འབྱོར་དེ་བས་ན་ཞེས་པ་ནས། འདི་ལ་བསླབ་པར་བྱའོ་ཞེས་པའི་བར་ཕྲེང་གཅིག་གིས་བསྟན་ཏོ། ། ཕུན་སུམ་ཚོགས་པ་ཐམས་ཅད་འདུས་པའི་རྣམ་འཕེལ་གཉིས་ཏེ།
མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ལ་སློབ་པའི་ཞེས་པ་ནས། མཆོག་ཏུ་གྱུར་པ་ལ་སློབ་པ་ཡིན་ནོ་ཞེས་པའི་བར་གྱིས་བསྟན་ཏོ། ། གཉིས་པ་རྒྱས་པར་བཤད་པ་ལ་གསུམ་སྟེ། ཡུམ་ལ་སྤྱོད་པ་བསོད་ནམས་མང་པ་དང༌། རང་གཞན་གྱི་དོན་ཕུན་སུམ་ཚོགས་པའི་རྒྱུ་དང༌། ཐེག་པ་གསུམ་ཕུན་སུམ་ཚོགས་པའི་རྒྱུ་བསྟན་པའོ། ། དང་པོ་ནི།
རབ་འབྱོར་དེ་ཅི་སྙམ་དུ་སེམས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཞེས་པ་ནས། དེ་བཞིན་ཉིད་དུ་ནན་ཏན་བྱེད་ན་དེའི་བསོད་ནམས་ཆེས་མང་དུ་འཕེལ་ལོ་ཞེས་པའི་བར་རོ། ། འཐད་པ་ནི། དེ་ཅིའི་ཕྱིར་ཞེ་ན། རབ་འབྱོར་ཞེས་པ་ནས། བྱང་ཆུབ་བསྒྲུབ་བོ་ཞེས་པའི་བར་ཕྲེང་གཅིག་གིས་བསྟན་ཏོ། ། གཉིས་པ་ནི། རབ་འབྱོར་དེ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པར་འགྱུར་བར་འདོད་པ་དང་ཞེས་པ་ནས། ཕུན་སུམ་ཚོགས་པ་གང་ཐོབ་པར་བྱ་བ་དེ་དག་ལས་མི་ཐོབ་པ་གང་ཡང་མེད་དོ་ཞེས་པའི་བར་གྱིས་བསྟན་ཏོ། །
གསུམ་པ་ནི། རབ་འབྱོར་གྱིས་གསོལ་པ། བཅོམ་ལྡན་འདས་ཉན་ཐོས་ཀྱི་ཕུན་སུམ་ཚོགས་པ་ཡང་ཞེས་པ་ནས། བྱང་ཆུབ་སེམས་དཔའི་སྐྱོན་མེད་པར་ཁོང་དུ་ཆུད་པར་བྱའོ་ཞེས་པའི་བར་གྱིས་བསྟན་ཏོ། ། རྫོགས་པའི་བྱང་ཆུབ་དང་ཉེ་བའི་རྣམ་འཕེལ་ལ་གསུམ་སྟེ། གནས་སྐབས་དང་མཐར་ཐུག་གི་འབྲས་བུ་བསྟན་པ་དང༌། མངོན་པར་ཞེན་པའི་སྤྱོད་པ་དགག་པ་དང༌། མངོན་པར་མ་ཞེན་པའི་ཚུལ་གྱིས་སྤྱོད་པར་གདམས་པའོ། ། དང་པོ་ལ་མཐར་ཐུག་གི་འབྲས་བུ་ནི། རབ་འབྱོར་དེ་ལྟར་སློབ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་པ་ནས།
འཚང་རྒྱའོ་ཞེས་པའི་བར་རོ། ། གནས་སྐབས་ཀྱི་འབྲས་བུ་ནི། རབ་འབྱོར་དེ་ལྟར་སློབ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི། ལྷ་དང༌། མི་དང༌། ལྷ་མ་ཡིན་དུ་བཅས་པའི་འཇིག་རྟེན་ན་ཞེས་པ་ནས། ཉེ་བར་འགྱུར་པ་ཡིན་ནོ་ཞེས་པའི་བར་ཕྲེང་གཅིག་གིས་བསྟན་ཏོ། ། དེ་དག་གི་ཕན་ཡོན་བསྟན་པ་ནི། རབ་འབྱོར་དེ་ལྟར་སློབ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་མི་གཏོང་ཞིང་ཞེས་པ་ནས།
རང་སངས་རྒྱས་ཀྱི་ས་རིང་དུ་མི་བྱེད་ཅིང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཉེ་བར་གྱུར་པ་ཡིན་ཞེས་པའི་བར་རོ། ། གཉིས་པ་ནི་གལ་ཏེ་ཡང་འདི་སྙམ་དུ། འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པའོ། ། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་ཞེས་པ་ནས། མི་སྤྱོད་དོ་ཞེས་པའི་བར་རོ། ། གསུམ་པ་ནི། གལ་ཏེ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པའོ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་ཡིན་ནོ་ཞེས་པའི་བར་གྱིས་བསྟན་ཏོ། ། སྤྱོད་པའི་ལེའུ་སྟེ་བཞི་བཅུ་ཞེ་བདུན་པ་རྣམ་པར་བཤད་པའོ།། ༈ བརྟན་པའི་རྩེ་སྦྱོར་བསྟན་པ་ལ་གསུམ་སྟེ།
བསྟན་པའི་ཕན་ཡོན་བསྟན་པ་དང༌། མཁྱེན་གསུམ་གྱི་ཆོས་རྫོགས་པའི་བརྟན་པ་དང༌། སེམས་ཅན་གྱི་དོན་མི་གཏོང་བའི་བརྟན་པའོ། ། དང་པོ་ལ་གཉིས་ཏེ། མཁྱེན་པ་གསུམ་གྱི་ཆོས་རྫོགས་པའི་ཕན་ཡོན། སེམས་ཅན་གྱི་དོན་མི་གཏོང་བའི་ཕན་ཡོ་ན་ནོ། ། དང་པོ་ནི། དེ་ནས་ལྷའི་དབང་པོ་བརྒྱ་བྱིན་འདི་སྙམ་དུ་སེམས་པར་གྱུར་ཏེ་ཞེས་པ་ནས། སེམས་ཅན་ཐམས་ཅད་ཟིལ་གྱིས་གནོན་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པར་འགྱུར་བ་ལྟ་ཅི་སྨོས་ཞེས་པའི་བར་གྱིས་བསྟན་ཏོ། ། གཉིས་པ་ནི།
སེམས་ཅན་གང་གི་སེམས་རྣམ་པ་ཐམས་ཅད་མཁྱེན་པ་ཉིད་དུ་འཇུག་པ་དང༌། དེ་དག་ཀྱང་ཞེས་པ་ནས། སེམས་བསྐྱེད་པ་དག་ལྟ་ཅི་སྨོས་ཞེས་པའི་བར་གྱིས་བསྟན་ཏོ། ། གཉིས་པ་མཁྱེན་གསུམ་གྱི་ཆོས་རྫོགས་པའི་བརྟན་པ་ནི། སེམས་ཅན་གང་གིས་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དེ་ཞེས་པ་ནས། ཟག་པ་མེད་པའི་ཆོས་རྣམས་ཡོངས་སུ་རྫོགས་པར་གྱུར་ཅིག་ཅེས་པའི་བར་གྱིས་བསྟན་ཏོ། ། དེ་ལ་ཚིག་དང་པོ་ནི་མདོར་བསྟན་ཡིན་ལ། ཐ་མ་གསུམ་གྱིས་ནི་རྣམ་མཁྱེན་དང༌། ལམ་ཤེས་དང༌། གཞི་ཤེས་ཀྱི་ཆོས་ཡོངས་སུ་བསྔོ་བ་བསྟན་ཏོ། །
སེམས་ཅན་ཀུན་གྱི་དོན་མི་གཏོང་བའི་བརྟན་པ་ནི། བཅོམ་ལྡན་འདས་བདག་ནི་གང་ཟག་བྱང་ཆུབ་སེམས་དཔའི་ཐེག་པ་བ་ཞེས་པ་ནས། མྱ་ངན་ལས་བཟློ་བར་འགྱུར་རམ་ཞེས་རྟོག་པར་བགྱིད་དེ་ཞེས་པའི་བར་གྱིས་བསྟན་ཏོ། ། སེམས་ཀུན་ཏུ་གནས་པའི་རྩེ་སྦྱོར་ལ་གཉིས་ཏེ། དྲི་བ་དང༌། ལན་ནོ། ། དང་པོ་ནི། བཅོམ་ལྡན་འདས་དེ་ལྟར་ཐེག་པ་ལ་གསར་དུ་ཞུགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཞེས་པ་ནས། དེའི་བསོད་ནམས་ཅི་ཙམ་དུ་འཕེལ་བར་འགྱུར་ཞེས་པའི་བར་གྱིས་བསྟན་ཏོ། ། གཉིས་པ་ལན་ལ་བསོད་ནམས་ཀྱི་ཁྱད་པར་དང༌།
བཟློག་པ་ལ་སྤྱོད་པའི་ཉེས་པ་དང་ཤེར་ཕྱིན་ལ་གནས་པའི་ཕན་ཡོན་ནོ། ། དང་པོ་ནི། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཞེས་པ་ནས། རྗེས་སུ་ཡི་རང་དང་ལྡན་པའི་སེམས་བསྐྱེད་པའི་བསོད་ནམས་ལ་ནི་ཚད་མེད་དོ་ཞེས་པའི་བར་གྱིས་བསྟན་ཏོ། ། གཉིས་པ་ནི། དེ་སྐད་ཅེས་བཀའ་སྩལ་པ་དང་ཞེས་པ་ནས། བདུད་ཀྱི་གནས་ནས་ཤི་འཕོས་པའོ་ཞེས་པའི་བར་གྱིས་བསྟན་ཏོ། ། དེའི་འཐད་པ་ནི། དེ་ཅིའི་སླད་དུ་ཞེ་ན་ཞེས་པ་ནས།
བདུད་ཀྱི་གནས་འཇིག་པར་བགྱིད་པ་སྟེ་ཞེས་པའི་བར་གྱིས་བསྟན་ཏོ། ། རྗེས་སུ་ཡི་རང་བར་བགྱིད་པས་བདུད་ཀྱི་གནས་འཇིག་པར་བྱེད་པའི་དོན་གྱིས་ན་རྗེས་སུ་ཡི་རང་བར་མི་བགྱིད་པ་བདུད་ཀྱི་གནས་སུ་འཆི་འཕོ་བ་རིགས་པས་འཐོབ་པའོ། ། གསུམ་པ་ཡུམ་ལ་གནས་པའི་ཕན་ཡོན་ལ་དྲུག་སྟེ། དགེ་བའི་ཆོས་ཐམས་ཅད་ཡོངས་སུ་རྫོགས་པར་འགྱུར་བ་དང༌། སངས་རྒྱས་མཉེས་པར་བྱེད་པ་དང༌། མཆོད་པར་བྱ་བའི་འོས་སུ་འགྱུར་བ་དང༌། ཡིད་དུ་མི་འོང་བ་དང་བྲལ་བ་དང༌། སངས་རྒྱས་འཐོབ་པའི་དགེ་བ་བསྐྱེད་པ་དང༌། བཤད་པའི་མཇུག་བསྡུ་བའོ། ། དང་པོ་ནི།
གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྐྱེད་པའི་སེམས་དེ་དག་ནི་ཞེས་པ་ནས། ཇི་སྐད་དུ་སྨྲས་པ་དེ་བཞིན་ནོ་ཞེས་པའི་བར་གྱིས་བསྟན་ཏོ། ། གཉིས་པ་ནི། ཀཽ་ཤི་ཀ་གང་སེམས་བསྐྱེད་པ་འདི་དག་ལ་ཞེས་པ་ནས། ཐུགས་དབྱུང་བར་མི་འགྱུར་རོ་ཞེས་པའི་བར་རོ། ། གསུམ་པ་ནི། ད་ལྟར་རྗེས་སུ་ཡི་རང་བ་དང་ལྡན་པའི་སེམས་བསྐྱེད་པའི་དགེ་བའི་རྩ་བ་ཞེས་པ་ནས། མཆོད་པར་བྱ་བར་འགྱུར་རོ་ཞེས་པའི་བར་རོ། ། བཞི་པ་ནི། དེས་ནམ་ཡང་གཟུགས་ཡིད་དུ་མི་འོང་བ་མཐོང་བར་མི་འགྱུར་རོ་ཞེས་པ་ནས།
ཆོས་ཡིད་དུ་མི་འོང་བ་ཤེས་པར་མི་འགྱུར་རོ་ཞེས་པའི་བར་གྱིས་བསྟན་ཏོ། ། ལྔ་པ་ནི། ནམ་ཡང་སངས་རྒྱས་བཅོམ་ལྡན་འདས་རྣམས་དང་འབྲལ་བར་མི་འགྱུར་ཏེ་ཞེས་པ་ནས། སེམས་ཅན་ཚད་མེད་གྲངས་མེད་དཔག་ཏུ་མེད་པ་ཡོངས་སུ་མྱ་ངན་ལས་བཟློ་བར་འགྱུར་རོ་ཞེས་པའི་བར་གྱིས་བསྟན་ཏེ། དོན་དང༌། ངོ་བོ་དང༌། འཐད་པ་གསུམ་གྱིས་གསུངས་སོ། ། དྲུག་པ་དོན་བསྡུ་བ་ནི། ཀཽ་ཤི་ཀ་རྣམ་གྲངས་དེས་ཀྱང་རིགས་ཀྱི་བུའམ། རིགས་ཀྱི་བུ་མོ་དེས་ཞེས་པ་ནས།
བྱང་ཆུབ་ཏུ་ཡོངས་སུ་བསྔོ་བར་བྱའོ་ཞེས་པའི་བར་གྱིས་བསྟན་ཏོ། ། མཐོང་ལམ་རྩེ་མོ་བསྟན་པ་ལ་གསུམ་སྟེ། སྤང་བྱ་རྣམ་རྟོག་གི་གཉེན་པོ་དང་དེའི་ཕན་ཡོན་བསྟན་པ་དང༌། ཐོབ་བྱ་བྱང་ཆུབ་ཆེན་པོ། ཐོབ་བྱེད་མཐོང་ལམ་གྱི་ངོ་བོ་བསྟན་པའོ། ། དང་པོ་ལ་རྟོག་པ་བཞིའི་དབྱེ་བས་གཉེན་པོ་རྣམ་པ་བཞི་སྟེ། འཇུག་པ་གཟུང་རྟོག་གི་གཉེན་པོ་དང༌། ལྡོག་པ་གཟུང་རྟོག་གི་གཉེན་པོ་དང༌། རྫས་འཛིན་རྟོག་པའི་གཉེན་པོ་དང༌། བརྟགས་འཛིན་རྟོག་པའི་གཉེན་པོའོ། །
དང་པོ་ལ་མདོར་བསྟན་པ་ནི། སེམས་མེད་པ་དང༌། སེམས་མིན་པ་གཞན་ཡང་མེད་པ་སྤྱད་པར་སྤྱོད་པ་དང་ཞེས་པ་བ་ནས་ཡོངས་སུ་བསྔོ་བར་བྱའོ་ཞེས་པའི་བར་གྱིས་བསྟན་ཏེ། འདིས་གཉེན་པོ་དངོས་སུ་བསྟན་ནས་ཤུགས་ལ་འཇུག་པ་གསུངས་པ་མདོར་བསྟན་པ་ཡིན་ནོ། ། རྟོག་པ་གཞན་རྣམས་ཀྱི་མདོར་བསྟན་ནི། ལེ་བརྒྱད་མ་ལ་ཚང་བར་ཡོད་ཅིང་གཞན་རྣམས་ལ་ཚང་བར་མི་འདུག་གོ ། འཇུག་པ་གཟུང་རྟོག་གི་གཉེན་པོ་རྒྱས་པར་བཤད་པ་ལ་གཉིས་ལས། དང་པོ་ལ་དྲི་བ་དགོད་པ་ནི། གོང་དུ་སེམས་མེད་པ་དང༌། སེམས་མ་ཡིན་པ་གཞན་ཡང་མེད་པས་སྤྱད་པ་ཞེས་པ་ལས་འཕྲོས་ནས།
དོན་དམ་པར་སེམས་དང་སེམས་མ་ཡིན་པ་གཉིས་ཀ་མེད་ལ། ཐ་སྙད་དུ་ཡང་སེམས་སྒྱུ་མ་ལྟ་བུ་ཡིན་པས་ཇི་ལྟར་སངས་རྒྱ་བར་འགྱུར་ཞེས་ཞུས་པ་སྟེ། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་ཞེས་པ་ནས། ཇི་ལྟར་འཚང་རྒྱ་བར་འགྱུར་བ་ལགས་ཞེས་སྦྱར་བའི་བར་རོ། ། ལན་ལ་ངོ་བོ་ཉིད་ལ་རྟོག་པའི་གཉེན་པོ་སྟོན་པ་ལ་དྲུག་སྟེ། དོན་དམ་པར་ཆོས་མི་དམིགས་པས་འཚང་མི་རྒྱ་བ་དང༌། བསྒྲུབ་པའི་ཆོས་མེད་པས་སངས་རྒྱས་མི་རྒྱ་བ་དང༌། བྱང་ཆུབ་ཀྱི་རྒྱུས་དབེན་པས་བྱང་ཆུབ་མི་འཐོབ་པ་དང༌། དབེན་པ་མི་འཐད་ན་རྣམ་བྱང་གི་ཆོས་མི་རུང་བ་དང༌། དབེན་པར་རྟོགས་པའི་ཡུམ་ལ་མ་བརྟེན་པར་འཚང་མི་རྒྱ་བ་དང༌།
དབེན་པར་རྟོགས་པའི་ཆེ་བ་བཤད་པའོ། ། དང་པོ་ལ་གཉིས་ཏེ། དངོས་ཀྱི་དོན་དང༌། འཐད་པ་བཤད་པའོ། ། དང་པོ་ནི་བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཅི་སྙམ་དུ་སེམས་སྒྱུ་མ་ལྟ་བུའི་སེམས་དེ་ཁྱོད་ཀྱིས་མཐོང་ངམ། ཡང་དག་པར་རྗེས་སུ་མཐོང་ངམ་ཞེས་པ་ནས། འཚང་མི་རྒྱའོ་ཞེས་པའི་བར་གྱིས་བསྟན་ཏེ། སྒྱུ་མ་དང་སྒྱུ་མའི་སེམས་དང་དེ་ལས་གཞན་པའམ་ཡང་དག་པར་རྗེས་སུ་མ་མཐོང་བས་འཚང་མི་རྒྱ་བར་བསྟན་པའི་དོན་དུ། བཅོམ་ལྡན་འདས་ཉིད་ཀྱིས་བརྒལ་བ་དང༌།
རབ་འབྱོར་གྱིས་དེ་ལ་ལན་འདེབས་སུ་བཅུག་པས་བསྟན་ཏོ། ། གཉིས་པ་འཐད་པ་ལ་མདོར་བསྟན་པ་ནི། དེ་ཅིའི་སླད་དུ་ཞེ་ན་ཞེས་པ་ནས། མ་མཆིས་ཤིང་ཡོངས་སུ་མ་མཆིས་པའོ་ཞེས་པའི་བར་གྱིས་བསྟན་ཏོ། ། ཆོས་གང་ཡང་རྗེས་སུ་མ་མཐོང་སྟེ། ཀུན་ནས་ཉོན་མོངས་པ་དང༌། རྣམ་པར་བྱང་བའི་ཆོས་མ་མཆིས་པའི་ཕྱིར་ཞེས་པའི་དོན་ནོ། ། འཐད་པ་རྒྱས་བཤད་ནི། ཕ་རོལ་ཏུ་ཕྱིན་པ་དྲུག་ནས་རྣམ་པ་ཐམས་ཅད་མཁྱེན་པ་ཉིད་ཀྱིས་དབེན་པའི་འགྲེས་ཀྱིས་གསུངས་ཏེ། དེ་ཅིའི་སླད་དུ་ཞེ་ན།
བཅོམ་ལྡན་འདས་དེ་ནི་འདི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི། ཤིན་ཏུ་དབེན་པའོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ནི་ཤིན་ཏུ་དབེན་པའོ་ཞེས་པའི་བར་གྱིས་བསྟན་ཏོ། ། ཆོས་གང་ཤིན་ཏུ་དབེན་པ་དེ་ནི་ཞེས་པ་ནས། ཆོས་གང་ཡང་སྒྲུབ་པ་མ་མཆིས་སོ་ཞེས་པའི་བར་གྱིས་བསྟན་ཏོ། ། གསུམ་པ་ལ་གཉིས་ཏེ། རབ་འབྱོར་གྱི་ཚིག་གིས་མདོར་བསྟན་པ་དང༌། བཅོམ་ལྡན་འདས་ཀྱིས་ཞིབ་ཏུ་ཕྱེ་སྟེ་བཤད་པའོ། ། དང་པོ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཤིན་ཏུ་དབེན་པ་ལགས་ན་ཞེས་པ་ནས།
ཇི་ལྟར་དབེན་པས་དབེན་པ་འཚང་རྒྱ་བར་འགྱུར་ཞེས་པའི་བར་གྱིས་བསྟན་ཏོ། ། གཉིས་པ་ནི་བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ལེགས་སོ་ལེགས་སོ། ། དེ་དེ་བཞིན་ནོ། ། དེ་དེ་བཞིན་ཏེ་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་ཡང་ཤིན་ཏུ་དབེན་པའོ་ཞེས་པའི་བར་ཏེ། ཕར་ཕྱིན་ནས་བླ་མེད་བྱང་ཆུབ་ཀྱི་བར་དུ་དབེན་པའི་འགྲེས་ཀྱིས་བསྟན་ཏོ། ། བཞི་པ་དབེན་པ་མི་འཐད་ན་རྣམ་བྱང་གི་ཆོས་མི་རུང་བར་བསྟན་པ་ལ། དང་པོ་དོགས་པ་དགོད་པ་ནི། རབ་འབྱོར་གལ་ཏེ་ཤེས་རབ་ཀྱི་ཕ་རོལ་ཏུ་ཕྱིན་པ་ཤིན་ཏུ་དབེན་པར་མ་གྱུར་ན་ཞེས་པ་ནས།
རྣམ་པ་ཐམས་ཅད་མཁྱེན་པ་ཉིད་ཤིན་ཏུ་དབེན་པར་མ་གྱུར་ན་ཞེས་པའི་བར་རོ། ། རྣམ་བྱང་གི་ཆོས་མི་རུང་བར་ཐལ་བ་དངོས་ནི། དེ་ཤེས་ཀྱི་ཕ་རོལ་ཏུ་ཕྱིན་པར་མི་འགྱུར་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དུ་མི་འགྱུར་ཞེས་པའི་བར་གྱིས་བསྟན་ཏོ། ། ལྔ་པ་ལ་གཉིས་ཏེ། རྟོགས་བྱའི་དབེན་པ་བཤད་པ་དང༌། དེ་རྟོགས་པ་ལ་མ་བརྟེན་པར་འཚང་མི་རྒྱ་བའོ། ། དང་པོ་ནི། རབ་འབྱོར་དེ་བས་ན་ཇི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ཤིན་ཏུ་དབེན་པ་དང་ཞེས་པ་ནས། ཇི་ལྟར་རྣམ་པ་ཐམས་ཅད་མཁྱེན་པ་ཉིད་ཤིན་ཏུ་དབེན་པ་དེ་ལྟར་ཞེས་པའི་བར་གྱིས་བསྟན་ཏོ། །
གཉིས་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མ་བརྟེན་པར་ཞེས་པ་ནས། འཚང་མི་རྒྱའོ་ཞེས་པའི་བར་གྱིས་བསྟན་ཏོ། ། དྲུག་པ་དབེན་པར་རྟོགས་པའི་ཆེ་བ་བརྗོད་པ་ལ་གསུམ་སྟེ། དབེན་པར་རྟོགས་པའི་ཡོན་ཏན་བརྗོད་པ་དང༌། དབེན་པར་རྟོགས་པ་ལ་མི་སྐྲག་པའི་སྤྱོད་པ་དང༌། དེས་ཡུམ་ལ་ཇི་ལྟར་སྤྱོད་པའི་ཚུལ་ལོ། ། དང་པོ་ནི། གསོལ་པ་བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་ནི་དོན་ཟབ་མོ་ལ་སྤྱོད་པའོ་ཞེས་གསུངས་ཏེ། དབེན་པར་རྟོགས་པའི་དོན་ཟབ་མོ་ལ་སྤྱོད་པའོ་ཞེས་པའི་དོན་ནོ། ། དེ་བཅོམ་ལྡན་འདས་ཀྱིས་ཞིབ་ཏུ་གསུངས་པ་ནི།
བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ། ། དེ་དེ་བཞིན་ཏེ་ཞེས་པ་ནས། དེ་མངོན་དུ་མི་བྱེད་པ་ནི་དཀའ་བ་སྤྱད་པའོ་ཞེས་པའི་བར་རོ། ། དབེན་པར་རྟོགས་པའི་ཡོན་ཏན་གཞན་བརྗོད་པ་ནི། གསོལ་པ་བཅོམ་ལྡན་འདས་ཀྱིས་གསུངས་པའི་དོན་བདག་གིས་འཚལ་བ་ལྟར་ན་ཞེས་པ་ནས། མུན་པ་མ་མཆིས་པ་ཐོབ་པའོ་ཞེས་པའི་བར་གྱིས་བསྟན་ཏོ། ། གཉིས་པ་ནི། བཅོམ་ལྡན་འདས་གལ་ཏེ་དེ་སྐད་དུ་བསྟན་པ་ལ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་སྟེ་ཞེས་པའི་བར་གྱིས་བསྟན་ཏོ། །
གསུམ་པ་ནི། དེ་ནི་སྤྱོད་དོ་ཞེས་བགྱི་བར་ཡང་དག་པར་རྗེས་སུ་མི་མཐོང་ངོ་ཞེས་པ་ནས། འཚང་རྒྱའོ་ཞེས་བགྱི་བར་ཡང་དག་པར་རྗེས་སུ་མི་མཐོང་ངོ་ཞེས་པའི་བར་རོ། ། གཉིས་པ་རིགས་ལ་རྟོག་པའི་གཉེན་པོ་ནི། བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་དེ་ནི་འདི་སྙམ་དུ། བདག་གིས་ཉན་ཐོས་ཀྱི་ས་དང༌། རང་སངས་རྒྱས་ཀྱི་ས་ནི་ཐག་སྲིང་བར་བྱ་སྟེ། བདག་ནི་རྣམ་པ་ཐམས་ཅད་མཁྱེན་པ་ཉིད་དུ་ཉེ་བར་གྱུར་ཏོ་སྙམ་དུ་ཡང་མི་བགྱིད་དོ། ། བཅོམ་ལྡན་འདས་འདི་ལྟ་སྟེ་དཔེར་ན། ནམ་མཁའ་ནི་འདི་ལྟར་བདག་ལ་ལ་དང་ནི་རིང་ངོ༌། །
ལ་ལ་ནི་ཉེའོ་ཞེས་བགྱི་བར་མི་སེམས་སོ་ཞེས་པ་ནས། བཅོམ་ལྡན་འདས་དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ཡང་དོན་གང་གི་སླད་དུ་བརྗོད་པའི་དོན་བགྱིད་ཀྱང༌། ཤེས་རབ་ཀྱི་ཕ་རོལ་ཏུ་ཕྱིན་པ་དེ་ནི་རྣམ་པ་མི་རྟོག་པའོ་ཞེས་པའི་བར་གྱིས་བསྟན་ཏོ། ། ནམ་མཁའ་དང༌། སྒྱུ་མ་དང༌། གཟུགས་བརྙན་དང༌། དེ་བཞིན་གཤེགས་པ་དང༌། དེ་བཞིན་གཤེགས་པའི་སྤྲུལ་པ་དང༌། ཤིང་མཁན་ནམ། ཤིང་མཁན་གྱི་སློང་མས་བྱས་པའི་གཟུགས་ཀྱི་དཔེས་ཉེ་རིང་གི་བསམ་པ་མེད་པར་བསྟན་ནས།
རྣམ་པར་མི་རྟོག་པའི་སླད་དུ་ཞེས་པ་གཏན་ཚིགས་སུ་སྦྱར་ཏེ་གསུངས་སོ། ། ལམ་ཡང་དག་པར་འགྲུབ་པ་ལ་རྟོག་པའི་གཉེན་པོ་བསྟན་པ་ལ་གཉིས་ཏེ། རྩོད་པ་དང༌། ལན་ནོ། ། དང་པོ་ལ་གང་ལ་རྩོད་པའི་ཡུལ་ནི། གོང་དུ་ཤེར་ཕྱིན་རྣམ་པར་མི་རྟོག་པར་བསྟན་པ་ལའོ། ། རྩོད་པའི་ཚུལ་ནི་ཤེར་ཕྱིན་འབའ་ཞིག་རྣམ་པར་མི་རྟོག་པ་ཡིན་ནམ། འོན་ཏེ་བསམ་གཏན་གྱི་ཕ་རོལ་ཏུ་ཕྱིན་པ་ཡང་རྣམ་པར་མི་རྟོག་པ་ཡིན་ནམ་ཞེས་པ་ནས། རྣམ་མཁྱེན་དང༌། འདུས་བྱས་དང༌།
འདུས་མ་བྱས་ཀྱི་ཁམས་ཀྱང་རྣམ་པར་མི་རྟོག་པ་ཡིན་ནམ་ཞེས་པའི་བར་གྱིས་བསྟན་ཏོ། ། གཉིས་པ་ནི། རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ་ཆོས་ཐམས་ཅད་ནི་རྣམ་པར་མི་རྟོག་པའོ་ཞེས་པའོ། ། སླར་ཡང་རྩོད་པ་འགོད་པ་ནི། སྨྲས་པ་ཚེ་དང་ལྡན་པ་རབ་འབྱོར་གལ་ཏེ་དེ་ལྟར་ཞེས་པ་ནས། ཅི་ལས་འགྱུར་ཞེས་པའི་བར་གྱིས་བསྟན་ཏེ། ཆོས་ཐམས་ཅད་རྣམ་པར་མི་རྟོག་པ་ཡིན་ན། འཁོར་བ་དང་མྱང་འདས་ཀྱི་རྣམ་དབྱེ་མེད་པར་འགྱུར་རོ་ཞེས་པའི་དོན་ནོ། ། ལན་ལ་གཉིས་ཏེ།
རྒྱས་པར་བཤད་པ་དང་དོན་བསྡུ་བའོ། ། དང་པོ་ལ་འཁོར་བའི་དབྱེ་བ་འཐད་པ་ནི། རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ་ཞེས་པ་ནས། ལྷ་དང་མིའི་འགྲོ་བ་མངོན་པར་གྲུབ་བོ་ཞེས་པའི་བར་རོ། ། རྣམ་བྱང་གི་དབྱེ་བ་འཐད་པ་ལ་ཁས་བླངས་རྗེས་སུ་བརྗོད་པ་ནི། ཚེ་དང་ལྡན་པ་ཤཱ་རིའི་བུ་ཞེས་པ་ནས། ཅེས་ཟེར་བ་ནི་ཞེས་པའི་བར་རོ། ། ལན་ནི། ཚེ་དང་ལྡན་པ་ཤཱ་རིའི་བུ་ཞེས་པ་ནས།
རྣམ་པར་རྟོག་པ་སྤངས་པ་ཤ་སྟག་གོ་ཞེས་པའི་བར་གྱིས་བསྟན་ཏོ། ། གཉིས་པ་དོན་བསྡུ་བ་ནི། ཚེ་དང་ལྡན་པ་ཤཱ་རིའི་བུ་རྣམ་གྲངས་དེས་ཞེས་པ་ནས། མངོན་པར་རྫོགས་པར་འཚང་རྒྱའོ་ཞེས་པའི་བར་གྱིས་བསྟན་ཏོ། ། རྣམ་པར་མི་རྟོག་པའི་ལེའུ་སྟེ་བཞི་བཅུ་ཞེ་བརྒྱད་པ་རྣམ་པར་བཤད་པའོ།། ༈ བཞི་བཅུ་ཞེ་དགུ་པ་ཆགས་པ་མེད་པའི་ལེའུ་བཤད་པ།
ཤེས་པའི་དམིགས་པ་མ་འཁྲུལ་བའི་རྟོག་པའི་གཉེན་པོ་ལ་གསུམ་སྟེ། ལམ་གྱི་གཙོ་བོའི་དོན་ལ་སྤྱོད་པ་དང༌། དེ་ཁོ་ན་ཉིད་དུ་གཙོ་བོ་མེད་པ་དང༌། མེད་པའི་འཐད་པ་བསྟན་པའོ། །
དང་པོ་ནི། དེ་ནས་ཚེ་དང་ལྡན་པ་ཤཱ་རིའི་བུས་ཞེས་པ་ནས། སྙིང་པོ་ལ་སྤྱོད་དོ་ཞེས་པའི་བར་གྱིས་བསྟན་ཏེ། ཕ་རོལ་ཏུ་ཕྱིན་པ་དྲུག་གི་ནང་ནས་ཤེར་ཕྱིན་ལ་སྤྱད་པ་གཙོ་བོར་བསྟན་པ་ཡིན་ནོ། ། གཉིས་པ་ནི། དེ་སྐད་ཅེས་བཀའ་སྩལ་པ་དང༌། ཚེ་དང་ལྡན་པ་རབ་འབྱོར་གྱིས་ཞེས་པ་ནས། དེ་ནི་སྙིང་པོ་མེད་པ་ལ་སྤྱོད་པ་ཡིན་ནོ་ཞེས་པའི་བར་གྱིས་བསྟན་ཏོ། ། གསུམ་པ་འཐད་པ་ནི། དེ་ཅིའི་ཕྱིར་ཞེ་ན་ཞེས་སོགས་ཀྱིས་སྟོན་ཏེ།
དོན་དམ་པར་སྙིང་པོ་མེད་པ་སྟེ། དེ་ཅིའི་ཕྱིར་ཞེ་ན་ཞེས་པ་སྟེ། ཕ་རོལ་ཏུ་ཕྱིན་པ་དྲུག་ནས་རྣམ་མཁྱེན་གྱི་བར་སྙིང་པོ་མེད་པའི་འགྲེས་ཀྱིས་བསྟན་ཏོ། ། དེའི་འཐད་པ་ཡང་དེ་ཅིའི་ཕྱིར་ཞེ་ན། དེ་ནི་འདི་ལྟར་ཞེས་པ་ནས། སྙིང་པོ་ལ་དམིགས་པ་ག་ལ་ཡོད་ཅེས་པའི་བར་གྱིས་བསྟན་ཏེ། དོན་དམ་པར་སྙིང་པོ་མེད་པ་ཡང་མེད་ན་སྙིང་པོ་ལྟ་ག་ལ་ཡོད་ཅེས་པའི་དོན་ནོ། ། མི་མཐུན་པ་དང་གཉེན་པོའི་རྣམ་རྟོག་གི་གཉེན་པོ་ནི། དེ་ནས་འདོད་པ་ན་སྤྱོད་པ་དང༌། གཟུགས་ཡོད་པ་ན་སྤྱོད་པའི་ཞེས་པ་ནས།
མི་དཀའི་ཞེས་པའི་བར་གྱིས་བསྟན་ཏེ། སྙིང་པོ་མེད་པའི་དོན་རྟོགས་པའི་ཤེར་ཕྱིན་ལ་སྤྱོད་ཀྱང༌། ཐབས་ཀྱིས་ཡང་དག་པའི་མཐའ་མངོན་དུ་མི་བྱེད་པ་མི་དཀའ་འོ་ཞེས་བསྟན་ཏོ། ། རང་གི་རྟོགས་པའི་རྣམ་རྟོག་གི་གཉེན་པོ་ལ་གཉིས་ཏེ། གཉེན་པོ་དངོས་བསྟན་པ་དང༌། གཉེན་པོ་རྟོགས་པའི་ཕན་ཡོན་ནོ། ། དང་པོ་ལ་ལྔ་སྟེ། གོ་ཆའི་ཡུལ་སྟོང་པ་བྱ་དཀའ་བ་ལ་སྤྱོད་པ་དང༌། གོ་ཆ་དབེན་པས་བྱ་དཀའ་བ་ལ་སྤྱོད་པ་དང༌། དཀའ་བ་ལ་སྤྱོད་པ་ཉིད་གཉེན་པོ་ཡིན་པ་དང༌།
གོ་ཆའི་ཡུལ་སེམས་ཅན་སྟོང་པའི་འཐད་པ་དང༌། ཞར་ལ་གཉེན་པོ་ཡང་དབེན་པར་བསྟན་པའོ། ། དང་པོ་ནི། ལྷའི་བུ་དེ་དག་ཅེས་པ་ནས། སེམས་ཅན་རྣམས་ཀྱི་དོན་དུ་གོ་ཆ་གྱོན་པ་དེ་དག་ནི་ནམ་མཁའ་དང་རྩོད་པར་འདོད་པ་སྟེ་ཞེས་པའི་བར་གྱིས་གསུངས་པའི་དོན། དོན་དམ་པར་གང་གི་ཆེད་དུ་གོ་ཆ་བགོ་བའི་སེམས་ཅན་མ་དམིགས་པས་དེའི་ཆེད་དུ་གོ་ཆ་བགོ་བ་ནི་དཀའ་བ་སྤྱད་པ་སྟེ། ནམ་མཁའ་ལ་རྩོད་པར་འདོད་པ་དང་འདྲའོ་ཞེས་བསྟན་ཏོ། ། གཉིས་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོས་གོ་ཆ་དེ་ཡང་བགོ་ལ་ཞེས་པ་ནས། སེམས་ཅན་དབེན་པ་བསྟན་པའི་ཕྱིར་གོ་ཆ་དབེན་པར་བལྟའོ། །
ཞེས་པའི་བར་གྱིས་བསྟན་ཏོ། ། གསུམ་པ་ནི། གལ་ཏེ་དེ་ལྟར་བསྟན་པའི་ཚེ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་ཡིན་ནོ་ཞེས་པའི་བར་གྱིས་བསྟན་ཏོ། ། བཞི་པ་གོ་ཆའི་ཡུལ་དབེན་པའི་འཐད་པ་ནི། དེ་ཅིའི་ཕྱིར་ཞེ་ན། གཟུགས་དབེན་པའི་ཕྱིར་སེམས་ཅན་དབེན་པའོ་ཞེས་པའི་བར་གྱིས་བསྟན་ཏེ། གཟུགས་ནས་རྣམ་མཁྱེན་གྱི་བར་དབེན་པ་གཏན་ཚིགས་སུ་བཀོད་ནས། གོ་ཆའི་ཡུལ་སེམས་ཅན་དབེན་པའི་འགྲེས་གསུངས་སོ། ། ལྔ་པ་ཞར་ལ་གཉེན་པོ་ཡང་དབེན་པར་བསྟན་པ་ནི།
གཟུགས་དབེན་པའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་དབེན་པའོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དབེན་པའི་ཕྱིར། ཤེས་རབ་ཀྱི་ཕ་རོལ་ཏུ་ཕྱིན་པ་དབེན་པའོ་ཞེས་པའི་བར་གྱིས་གསུངས་སོ། ། གཉེན་པོའི་དོན་བསྡུ་བ་ནི། ལྷའི་བུ་དག གཉེན་པོ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའོ་ཞེས་པའི་བར་གྱིས་བསྟན་ཏོ། ། གཉིས་པ་གཉེན་པོ་རྟོགས་པའི་ཕན་ཡོན་ལ་བདུན་ཏེ། དབེན་པ་བཤད་པའི་དོན་ལ་མི་ཞུམ་པ་དང༌། ལྷ་རྣམས་ཀྱི་ཕྱག་འཚལ་བ་དང༌།
སངས་རྒྱས་རྣམས་ཀྱིས་དགོངས་པ་དང༌། བདུད་ཀྱི་ལས་ཀྱིས་མི་ཚུགས་པ་དང༌། ལྷའི་བུས་སྤྲོ་བ་བསྐྱེད་པ་དང༌། དེ་བཞིན་གཤེགས་པས་ཆེད་དུ་བརྗོད་པ་མཛད་པ་དང༌། དེ་བཞིན་ཉིད་ལ་གནས་ནས་བྱང་ཆུབ་པའོ། ། དང་པོ་ལ་གཉིས་ཏེ། དྲི་བ་དང༌། ལན་ནོ། ། དང་པོ་ནི། དབེན་པར་རྟོགས་པའི་ཡུམ་ལ་མི་འཇིགས་པ་ཉིད་ཡུམ་ལ་སྤྱོད་པར་བསྟན་པ་ལས་འཕྲོས་ནས།
ཞུམ་པར་མི་འགྱུར་བའི་དོན་དྲིས་པ་སྟེ། རབ་འབྱོར་ཅིའི་ཕྱིར་ཞེས་པ་ནས། བདུད་ཀྱི་ལས་ཀྱིས་མི་ཚུགས་པ་དང༌། ཞུམ་པ་མི་འགྱུར་བ་ཡིན་ཞེས་པའི་བར་རོ། ། གཉིས་པ་ལ་ཞུམ་པར་མི་འགྱུར་བའི་དོན་བཤད་པ་དང༌། དེའི་ཁྱབ་པ་བསྟན་པ་དང༌། ཁྱབ་པའི་གཏན་ཚིགས་བསྟན་པ་དང༌། མི་ཞུམ་པ་ཉིད་ཡུམ་གྱི་སྤྱོད་པར་བསྟན་པའོ། ། དང་པོ་ནི། གསོལ་པ་བཅོམ་ལྡན་འདས་མ་མཆིས་པའི་སླད་དུ་ཞེས་པ་ནས།
ཞུམ་པར་མི་འགྱུར་ཏེ་ཞེས་པའི་བར་གྱིས་བསྟན་ཏེ། ཆོས་ཐམས་ཅད་མ་མཆིས་པ་དང༌། དབེན་པ་དང༌། ཞི་བ་དང༌། མ་སྐྱེས་པར་རྟོགས་པའི་ཕྱིར་ཞུམ་པར་མི་འགྱུར་ཞེས་པའི་དོན་ནོ། ། གཉིས་པ་ནི། བཅོམ་ལྡན་འདས་དེ་ཅིའི་སླད་དུ་ཞེས་པ་ནས། ཞུམ་པ་མི་འགྱུར་རོ་ཞེས་པའི་བར་རོ། ། གསུམ་པ་ནི། དེ་ཅིའི་སླད་དུ་ཞེ་ན་ཞེས་པ་ནས།
དམིགས་སུ་མ་མཆིས་ཞེས་པའི་བར་ཏེ། ཞུམ་པའི་བྱ་བ་བྱེད་པ་དང༌། ལས་གསུམ་པོ་མ་དམིགས་པའི་ཕྱིར་ཞེས་པའི་དོན་ནོ། ། བཞི་པ་ནི། བཅོམ་ལྡན་འདས་གལ་ཏེ་བྱང་ཆུབ་སེམས་དཔའ་སེམས་དཔའ་ཆེན་པོས་འདི་སྐད་དུ་བཤད་པ་ལ་ཞེས་པ་ནས། སྤྱོད་པ་ལགས་སོ་ཞེས་པའི་བར་རོ། ། དེའི་འཐད་པ་ནི། དེ་ཅིའི་སླད་དུ་ཞེ་ན་ཞེས་པ་ནས། དེ་དག་ཐམས་ཅད་ནི་མ་མཆིས་པ་སྟེ་ཞེས་པའི་བར་གྱིས་བསྟན་ཏོ། ། གཉིས་པ་ནི་བཅོམ་ལྡན་འདས་དེ་ལྟར་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་ཞེས་པ་ནས།
དེ་ལ་ཕྱག་བྱ་བར་འགྱུར་རོ་ཞེས་པའི་བར་གྱིས་བསྟན་ཏོ། ། གསུམ་པ་ལ་གཉིས་ལས། དང་པོ་མདོར་བསྟན་པ་ནི། རབ་འབྱོར་ཕྱོགས་བཅུའི་འཇིག་རྟེན་གྱི་ཁམས་ན་ཞེས་པ་ནས། སྤྱོད་པ་དེ་ལ་དགོངས་པ་མཛད་དེ་ཞེས་པའི་བར་རོ། ། གཉིས་པ་ལ་གཉིས་ཏེ། དང་པོ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་ནི་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པའོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཡོངས་སུ་རྫོགས་པར་བྱེད་པའོ་ཞེས་དགོངས་པ་མཛད་པའོ་ཞེས་པའི་བར་རོ། ། གཉིས་པ་ཞར་ལ་ཡུམ་ལ་སྤྱོད་པའི་ཕན་ཡོན་ནི་རབ་འབྱོར་བྱང་ཆུབ་སེམས་དཔའ་ཞེས་པ་ནས།
སངས་རྒྱས་སུ་འགྱུར་བར་ཞུགས་པར་རིག་པར་བྱའོ་ཞེས་པའི་བར་གྱིས་བསྟན་ཏོ། ། བཞི་པ་ནི། རབ་འབྱོར་གངྒཱའི་ཀླུང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་དག་ན་ཞེས་པ་ནས། བདུད་སྡིག་ཏོ་ཅན་རྣམས་ཀྱིས་མི་ཐུབ་པ་ཡིན་ནོ་ཞེས་པའི་བར་གྱིས་བསྟན་ཏེ། ཆོས་ཐམས་ཅད་སྟོང་པར་རྟོགས་པ་དང༌། སེམས་ཅན་ཡོངས་སུ་མི་གཏོང་བ་དང༌། ཇི་སྐད་སྨྲས་པ་བཞིན་དུ་བྱེད་པ་དང༌། སངས་རྒྱས་ཀྱིས་དགོངས་པ་སྟེ། གཉིས་ཚན་གཉིས་སུ་བཤད་པ་བདུད་ཀྱིས་མི་ཐུབ་པའི་རྒྱུར་བསྟན་པ་ཡིན་ནོ། ། ལྔ་པ་ལྷ་རྣམས་ཀྱིས་སྤྲོ་བ་བསྐྱེད་པ་ནི།
རབ་འབྱོར་དེ་ལྟར་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོའི་དྲུང་དུ་ནི། ལྷའི་བུ་རྣམས་ཀྱང་འོང་བར་སེམས་སོ་ཞེས་པ་ནས། སེམས་ངན་པར་གྱུར་པ་རྣམས་ཀྱང་སྣང་བར་འགྱུར་རོ་ཞེས་དེ་ལ་སྤྲོ་བ་བསྐྱེད་པར་བྱ་སྟེ་ཞེས་པའི་བར་གྱིས་བསྟན་ཏོ། ། དེ་ཡང་དོན་དང་འཐད་པ་གཉིས་ཀྱིས་གསུངས་པ་ཡིན་ནོ། ། དེའི་དོན་ནི་མྱུར་དུ་འཚང་རྒྱ་བའི་མཚན་མ་ཡོད་པ་ཉིད་ཀྱིས་ཤེས་པས་ཁྱོད་མྱུར་དུ་འཚང་རྒྱ་བར་འགྱུར་གྱི་སྔ་མའི་སྤྱོད་པ་དང་མ་བྲལ་བར་གྱིས་ཤིག་ཅེས་པའོ། ། མ་བྲལ་བར་དགོངས་པ་ཅིའི་ཕྱིར་ཞེ་ན་ཞེས་སོགས་ཀྱིས་སྦྱར་རོ། ། དྲུག་པ་ཆེད་དུ་བརྗོད་པ་མཛད་པ་ལ་ལྔ་སྟེ། ད་ལྟར་གྱི་སངས་རྒྱས་ཀྱིས་ཆེད་དུ་བརྗོད་པ་མཛད་པ་དང༌། དེའི་མཐུན་དཔེ་བསྟན་པ་དང༌། སངས་རྒྱས་གཞན་གྱིས་ཀྱང་ཆེད་དུ་བརྗོད་པ་མཛད་པ་དང༌།
ཆེད་དུ་བརྗོད་པའི་ཡུལ་གྱི་ཁྱད་པར་རོ། ། དང་པོ་ནི། དེ་ཅིའི་ཕྱིར་ཞེ་ན། དེ་ནི་འདི་ལྟར་འཇིག་རྟེན་གྱི་ཁམས་ཚད་མེད་གྲངས་མེད་པ་དག་ན་ཞེས་པ་ནས། ཆོས་སྟོན་ཅིང་ཆེད་དུ་བརྗོད་པ་མཛད་དོ་ཞེས་པའི་བར་གྱིས་བསྟན་ཏེ། ཆེད་དུ་བརྗོད་པ་མཛད་པ་དེ་ཅིའི་ཕྱིར་ཞེ་ན་ཞེས་སྦྱར་ནས་བཤད་དོ། ། གཉིས་པ་ནི། རབ་འབྱོར་འདི་ལྟ་སྟེ་དཔེར་ན་ང་ད་ལྟར་ཞེས་པ་ནས། ཆེད་དུ་བརྗོད་པ་ཆེད་དུ་བརྗོད་པ་མཛད་དོ་ཞེས་པའི་བར་རོ། ། གསུམ་པ་ནི།
ཤར་ཕྱོགས་ཀྱི་སངས་རྒྱས་བཅོམ་ལྡན་འདས་གང་ཇི་སྙེད་ཅིག་བཞུགས་ཤིང་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་དང་མ་བྲལ་བ་དེ་དག་ལ་སྤྲོ་བར་མཛད་པའི་ཚུལ་གྱིས་ཆོས་སྟོན་ནོ། ། ཆེད་དུ་བརྗོད་པ་ཡང་ཆེད་དུ་བརྗོད་པ་མཛད་དོ་ཞེས་པའི་བར་གྱིས་བསྟན་ཏེ། ཤར་ཕྱོགས་ནས་སྟེང་ཕྱོགས་ཀྱི་སངས་རྒྱས་ཇི་སྙེད་ཅིག་ཆེད་དུ་བརྗོད་པ་མཛད་པའི་དོན་གྱིས་གསུངས་སོ། ། བཞི་པ་ཆེད་དུ་བརྗོད་པའི་ཡུལ་གྱི་ཁྱད་པར་ལ་གསུམ་སྟེ། ཡུལ་གྱི་ཁྱད་པར་སྤྱིར་བསྟན་པ་དང༌། ཁྱད་པར་གྱི་དབྱེ་བ་དང༌། སོ་སོའི་རང་བཞིན་ནོ། ། དང་པོ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་སེམས་དང་པོ་བསྐྱེད་པ་ནས་ཉེ་བར་བཟུང་སྟེ་ཞེས་པ་ནས།
དེ་དག་ནི་དཀའ་བ་སྤྱོད་པའོ་ཞེས་པའི་བར་གྱིས་བསྟན་ཏོ། ། གཉིས་པ་ནི། གསོལ་པ་བཅོམ་ལྡན་འདས་སངས་རྒྱས་བཅོམ་ལྡན་འདས་དེ་དག་ལ་ཞེས་པ་ནས། ཆེད་དུ་བརྗོད་པ་མཛད་དོ་ཞེས་པའི་བར་གྱིས་གསུངས་ཏེ། ཕྱིར་མི་ལྡོག་པ་དང༌། ཕྱིར་མི་ལྡོག་པར་ཤེར་ཕྱིན་ལ་དབྱེ་བ་གཉིས་གསུངས་སོ། ། གསུམ་པ་སོ་སོའི་རང་བཞིན་ལ་གཉིས་ཏེ། ཕྱིར་མི་ལྡོག་གི་ལུང་བསྟན་མ་ཐོབ་པ་དང༌། ལུང་བསྟན་ཐོབ་པ་ཕྱིར་མི་ལྡོག་པར་ཐོབ་པའོ། ། དང་པོ་ལ་གཉིས་ཏེ།
འཕགས་པ་དང༌། སོ་སོའི་སྐྱེ་བོའོ། ། དང་པོ་ལའང་གཉིས་ཏེ། མི་འཁྲུགས་པའི་རྗེས་སུ་སློབ་པ་དང༌། རིན་ཆེན་ཏོག་གི་རྗེས་སུ་སློབ་པའོ། ། དང་པོ་ནི། གསོལ་པ་བཅོམ་ལྡན་འདས་དེ་དག་གང་ལགས་ཞེས་པའི་དྲི་བས་མཚམས་སྦྱར་ནས། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས་བརྩམས་ཏེ། ཆེད་དུ་བརྗོད་པ་མཛད་དོ་ཞེས་པའི་བར་གྱིས་བསྟན་ཏོ། ། གཉིས་པ་ལ་གཉིས་ཏེ།
ལུང་བསྟན་པའི་ས་ལ་གནས་པ་དང༌། མི་འཁྲུགས་པའི་ས་ལ་རྗེས་སུ་སློབ་པའོ། ། དང་པོ་ནི། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་གང་ལ་སངས་རྒྱས་བཅོམ་ལྡན་འདས་རྣམས་མིང་ཡོངས་སུ་བརྗོད་པའི་ཚུལ་གྱིས་ཞེས་པ་ནས། དེ་ལ་གནས་པས་རྣམ་པ་ཐམས་ཅད་མཁྱེན་པ་ཉིད་ཐོབ་པར་འགྱུར་རོ་ཞེས་པའི་བར་གྱིས་བསྟན་ཏོ། ། གཉིས་པ་ནི། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་བཤད་པ་ཐོས་ནས་ཕྱིར་མི་ལྡོག་པ་ཉིད་ལ་གནས་པར་འགྱུར་རོ་ཞེས་པའི་བར་གྱིས་བསྟན་ཏོ། ། བདུན་པ་ནི། རབ་འབྱོར་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་ཐོབ་པ་ནི་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་གནས་པར་འགྱུར་རོ་ཞེས་པའི་བར་གྱིས་བསྟན་ཏོ། །
བྱེད་པའི་རྣམ་རྟོག་གི་གཉེན་པོ་ལ་གཉིས་ཏེ། རྩོད་པ་དང༌། ལན་ནོ། ། དང་པོ་ནི། གསོལ་པ་བཅོམ་ལྡན་འདས་དེ་བཞིན་ཉིད་དུ་གནས་ནས་དེ་བཞིན་ཉིད་དུ་ནན་ཏན་བགྱི་བ་སྟེ་ཞེས་པ་ནས། ཆོས་སྟོན་པར་འགྱུར་བ་ལྟ་ཅི་སྨོས་ཏེ་དེ་ནི་གནས་མ་མཆིས་སོ་ཞེས་པའི་བར་གྱིས་བསྟན་ཏོ། ། འདི་ནི། གོང་དུ་རྣམ་མཁྱེན་ལ་གནས་པར་འགྱུར་ཞེས་པ་ལ་རྩོད་པ་སྟེ། དེ་བཞིན་ཉིད་ལ་ནན་ཏན་བྱེད་པ་དང༌། ཆོས་གང་ཡང་དམིགས་སུ་མེད་ན་རྣམ་མཁྱེན་ལ་ཇི་ལྟར་གནས་པར་འགྱུར་ཞེས་པ་དང༌།
དོན་དམ་པར་དེ་བཞིན་ཉིད་ལས་མ་གཏོགས་པའི་ཆོས་མེད་ན་སུ་ཞིག་དེ་བཞིན་ཉིད་ལ་གནས་པར་འགྱུར་ཞེས་པ་ལ་སོགས་ཀྱི་སྒོ་ནས་རྩོད་པའོ། ། གཉིས་པ་ལ་བཞི་སྟེ། དེ་བཞིན་ཉིད་ལ་གནས་པའི་བྱེད་པ་བཀག་པ་དང༌། ཡུམ་ཟབ་པར་བསྟན་པ་དང༌། ཡུམ་ལ་སྤྱོད་པའི་བྱང་སེམས་ལ་བསྟོད་པ་དང༌། ཡུམ་སྟོན་པའི་རབ་འབྱོར་ལ་བསྟོད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གང་ཁྱོད་ཀྱིས་འདི་སྐད་དུ་ཞེས་པ་ནས། དེ་བཞིན་ཉིད་ལ་གནས་ཤིང་ཆོས་སྟོན་པར་འགྱུར་བ་ལྟ་ཅི་སྨོས་ཏེ།
དེ་ནི་གནས་མེད་དོ་ཞེས་པའི་བར་གྱིས་བསྟན་ཏེ། ཡུལ་དེ་བཞིན་ཉིད་དང༌། དེ་བཞིན་ཉིད་ལ་གནས་པ་དང༌། དེ་བཞིན་ཉིད་བསྒོམ་པའི་བྱེད་པ་གཉིས་བཀག་པ་སྟེ། དེ་བཞིན་ཉིད་བསྒོམས་པས་འཚང་རྒྱ་བ་དང༌། སངས་རྒྱས་ནས་ཆོས་སྟོན་པའི་བྱེད་པ་གཉིས་བཀག་པའོ། གཉིས་པ་ནི། དེ་ནས་ལྷའི་དབང་པོ་བརྒྱ་བྱིན་གྱིས་ཞེས་པ་ནས། འདི་ནི་ཟབ་པ་སྟེ་ཞེས་པའི་བར་རོ། ། གསུམ་པ་ནི།
བཅོམ་ལྡན་འདས་བྱང་སེམས་ཆེན་པོ་གང་ཞེས་པ་ནས། དཀའ་བ་བགྱིད་པ་ཞེས་པའི་བར་རོ། ། བཞི་པ་ལ་གཉིས་ཏེ། མཚམས་སྦྱར་བ་ནི། དེ་ནས་གནས་བརྟན་རབ་འབྱོར་གྱིས་ལྷའི་དབང་པོ་བརྒྱ་བྱིན་ལ་འདི་སྐད་ཅེས་སྨྲས་སོ་ཞེས་པ་ནས། སུ་ཞིག་ཅེས་པའི་བར་གྱིས་བསྟན་ཏོ། ། གཉིས་པ་བསྟོད་པ་དངོས་ནི། བརྒྱ་བྱིན་གྱིས་སྨྲས་པ་ཞེས་པ་ནས། ཅི་ལ་ཡང་ཆགས་པ་མེད་དོ་ཞེས་པའི་བར་གྱིས་བསྟན་ཏོ། ། ཆགས་པ་མེད་པའི་ལེའུ་སྟེ་བཞི་བཅུ་ཞེ་དགུ་པ་རྣམ་པར་བཤད་པ་སྟེ་གསལ་བར་བྱས་པའོ།།
༈ ལྔ་བཅུ་པ་ཡོངས་སུ་གཏད་པའི་ལེའུ་བཤད་པ། ཡོངས་སུ་གཏད་པའི་ལེའུ་འདིས་རྟོག་པ་ལྷག་མའི་གཉེན་པོ་དང༌། ཡོངས་སུ་གཏད་པའི་ཚུལ་དངོས་དང༌། བྱང་ཆུབ་རྒྱུ་ཚོགས་དང་བཅས་པ་སྟོན་ཏེ། དང་པོ་འཇུག་པ་གཟུང་རྟོག་གི་རྟོག་པ་གཉིས་ཀྱི་གཉེན་པོ་སྟོན་པ་ལ། ལས་སུ་བྱ་བའི་རྟོག་པའི་གཉེན་པོ་སྟོན་པ་ལ། རབ་འབྱོར་ཡུམ་སྟོན་པའི་སྤོབས་པ་དང་ལྡན་པར་བསྟན་པ་དང༌། ཡུམ་ལ་སྤོབས་པ་བསྐྱེད་པའི་ཚུལ་བརྗོད་པའོ། ། དང་པོ་ནི། དེ་ནས་ལྷའི་དབང་པོ་བརྒྱ་བྱིན་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
བཅོམ་ལྡན་འདས་ཅི་ལགས་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལས་བརྩམས་ཤིང་སྤོབས་པ་ངོ་མཚར་ཆེའོ་ཞེས་པའི་བར་རོ། ། གོང་དུ་རྟོག་པའི་གཉེན་པོ་བཤད་པ་ཐོས་ནས། བརྒྱ་བྱིན་གྱིས་རབ་འབྱོར་ལ་བསྟོད་པ་སྟེ། ཉན་ཐོས་ཡིན་ཡང་ཤེར་ཕྱིན་སྟོན་པའི་སྤོབས་པ་དང་ལྡན་པ་ངོ་མཚར་ཆེ་ཞེས་པའི་དོན་ནོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཀཽ་ཤི་ཀ་གནས་བརྟན་རབ་འབྱོར་སྟོང་པ་ཉིད་ལ་རྣམ་པར་སྤྱོད་པས། སྦྱིན་པའི་ཕ་རོལ་ཏུ་ཕྱིན་པ་ཉིད་ཀྱང་མི་དམིགས་ན། གང་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པ་ལྟ་ཅི་སྨོས་ཞེས་པ་ནས།
དཔེ་བྱད་རྣམས་ཀྱང་མི་དམིགས་ན་གང་གི་ལུས་ལ་དཔེ་བྱད་ཡོད་པར་འགྱུར་བ་ལྟ་ཅི་སྨོས་ཞེས་པའི་བར་གྱིས་བསྟན་ཏེ། གཟུགས་ནས་རྣམ་མཁྱེན་གྱི་བར་དང༌། དེ་བཞིན་ཉིད་དང༌། དཔེ་བྱད་ཀྱི་བར་མི་དམིགས་པ་དེ་ལ་སྤྱོད་པ་པོ་ཡང་མི་དམིགས་པར་རྟོགས་ནས་ཡུམ་སྟོན་ནོ་ཞེས་པའོ། ། དེའི་འཐད་པ་ནི། དེ་ཅིའི་ཕྱིར་ཞེ་ན། ཀཽ་ཤི་ཀ་གནས་བརྟན་རབ་འབྱོར་ནི། ཆོས་ཐམས་ཅད་དབེན་པ་ལ་རྣམ་པར་སྤྱོད་པ་སྟེ་ཞེས་པ་ནས། སྨོན་པ་མེད་པ་ལ་རྣམ་པར་སྤྱོད་པ་ཞེས་པའི་བར་གྱིས་བསྟན་ཏེ། ཆོས་ཐམས་ཅད་དབེན་པར་རྟོགས་པས་དམིགས་སུ་མེད་པའི་ཚུལ་ལ་སྤྱོད་ཅེས་པའི་དོན་ནོ། །
འབྲས་བུ་ལ་རྟོག་པའི་གཉེན་པོ་ལ་གསུམ་སྟེ། གཉེན་པོའི་ཆེ་བ་བསྟན་པ་དང༌། གཉེན་པོ་ལ་སྤྱད་པར་གདམས་པ་དང༌། གཉེན་པོ་ལ་སྤྱོད་པར་གདམས་པའི་ཕན་ཡོན་བསྟན་པའོ། ། དང་པོ་ནི། ཀཽ་ཤི་ཀ་གནས་བརྟན་རབ་འབྱོར་གྱིས་རྣམ་པར་སྤྱོད་པ་གང་ཡིན་པ་དེ་ནི་ཞེས་པ་ནས། གྲངས་དང༌། ཆ་དང༌། བགྲང་བ་དང༌། དཔེ་དང༌།
རྒྱུར་ཡང་མི་བཟོད་དོ་ཞེས་པའི་བར་རོ། ། དེ་དག་གི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། མི་མཉམ་པ་དང་མཉམ་པ་ཞེས་བྱའོ་ཞེས་པའི་བར་གྱིས་བསྟན་ཏོ། ། གཉིས་པ་ནི། ཀཽ་ཤི་ཀ་དེ་བས་ན་ཞེས་པ་ནས། རྣམ་པར་སྤྱད་པར་བྱའོ་ཞེས་པའི་བར་རོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། སྐྱོན་མེད་པར་འཇུག་གོ་ཞེས་པའི་བར་རོ། །
གསུམ་པ་ལ་གཉིས་ཏེ། སྤང་རྟོགས་ཁྱད་པར་ཅན་ཐོབ་པ་དང༌། ལྷ་རྣམས་ཀྱིས་མཆོད་པའི་ཡོན་ཏན་ནོ། ། དང་པོ་ནི། བྱང་ཆུབ་སེམས་དཔའི་སྐྱོན་མེད་པར་ཞུགས་ནས་ཞེས་པ་ནས། སངས་རྒྱས་སུ་འགྱུར་རོ་ཞེས་པའི་བར་རོ། ། གཉིས་པ་ནི། དེ་ནས་འཁོར་དེའི་ནང་ནས་ཞེས་པ་ནས། རབ་ཏུ་གཏོར་རོ་ཞེས་པའི་བར་རོ། ། རྟོག་པ་ནི་གཉེན་པོ་དེ་དག་གི་ཤུགས་ལ་བསྟན་ཏེ།
འཇུག་པ་གཟུང་རྟོག་གི་གཉེན་པོ་བསྟན་ཟིན་ཏོ། ། གཉིས་པ་ལྡོག་པ་གཟུང་རྟོག་གི་གཉེན་པོ་ལ་གསུམ་སྟེ། རྟོག་པའི་གཉེན་པོའི་རྒྱུ། གཉེན་པོའི་རབ་དབྱེ། དེ་ལ་རྩོད་པ་སྤང་བའོ། ། དང་པོ་ལ་ཡང་གསུམ་སྟེ། ཚོགས་སོགས་པའི་དུས་ཀྱི་ཁྱད་པར། གང་ལ་ཚོགས་སོགས་པའི་ཡུལ། ཚོགས་ཀྱི་རང་གི་ངོ་བོའོ། ། དང་པོ་ནི།
དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། གྲངས་མེད་པ་ནས་ཡང་དག་པར་ཞུགས་པ་ཡིན་ནོ་ཞེས་པའི་བར་རོ། ། གཉིས་པ་ནི། གསོལ་པ་བཅོམ་ལྡན་འདས་ཞེས་པ་ནས། བསྙེན་བཀུར་བར་རིག་པར་བྱའོ་ཞེས་པའི་བར་གྱིས་བསྟན་ཏེ། དྲིས་ལན་གཉིས་སོ། ། གསུམ་པ་ལ་དྲི་བ་ནི། གསོལ་པ་བཅོམ་ལྡན་འདས་ཞེས་པ་ནས། སྐྲུན་པ་ལགས་ཞེས་པའི་བར་རོ། ། ལན་ནི།
བཅོམ་ལྡན་འདས་ཀྱིས་བཀའ་སྩལ་པ། སེམས་དང་པོ་བསྐྱེད་པ་ནས་ཉེ་བར་བཟུང་སྟེ་ཞེས་པ་ནས། ངོ་མཚར་ཆེའོ་ཞེས་པའི་བར་ཏེ། རབ་འབྱོར་གྱི་ཚིག་དང༌། བཅོམ་ལྡན་འདས་ཀྱིས་གསུངས་པ་གཉིས་ཀྱིས་བསྟན་ཏོ། ། གཉིས་པ་གཉེན་པོའི་རབ་ཏུ་དབྱེ་བ་ལ། རྒྱན་ལས། སྲིད་དང་ཞི་བར་ལྟུང་བའི་ཕྱིར། ། རྟོགས་པ་དམན་པ་ཉིད་དང་ནི། ། ཞེས་པ་ནས།
ཉན་ཐོས་ལ་སོགས་ཡིད་ལས་བྱུང༌། ། ཞེས་པའི་བར་གྱིས་མི་མཐུན་ཕྱོགས་རྟོག་པ་དགུ་བསྟན་པའོ། ། རབ་དབྱེ་ལས། གཉེན་པོ་ཡང་དགུ་སྟེ། དང་པོ་སྲིད་པ་དང་ཞི་བར་ལྟུང་བ་ལ་རྟོག་པའི་གཉེན་པོ་ནི། ཉི་མའི་དཀྱིལ་འཁོར་གླིང་བཞིར་མཐུན་པར་འཇུག་པའི་དཔེས་བསྟན་ཏེ། རབ་འབྱོར་འདི་ལྟ་སྟེ་དཔེར་ན་ཉི་མའི་དཀྱིལ་འཁོར་དང་ཞེས་པ་ནས། མིང་མི་ཐོབ་བོ་ཞེས་པའི་བར་གྱིས་བསྟན་ཏོ། ། རྟོགས་པ་དམན་པ་ལ་རྟོག་པའི་གཉེན་པོ་ནི། རིན་པོ་་ཆེ་སྣ་བདུན་དང་བྲལ་ན་འཁོར་ལོས་སྒྱུར་བའི་མིང་མི་ཐོབ་པའི་དཔེས་བསྟན་ཏོ། །
ཡོངས་སུ་འཛིན་པ་མེད་པའི་རྟོག་པའི་གཉེན་པོ་ནི། ཁྱིམ་ཐབས་མེད་པའི་བུད་མེད་འཕྱོན་མ་རྣམས་ཀྱིས་ཚུགས་པའི་དཔེས་བསྟན་ཏོ། ། རྣམ་པ་མ་ཚང་བ་ལ་རྟོག་པའི་གཉེན་པོ་ནི། གོ་མཚོན་ཚང་བའི་དཔའ་བོ་གཞན་གྱིས་མི་ཐུབ་པའི་དཔེས་བསྟན་ཏོ། ། གཞན་གྱི་རྐྱེན་གྱིས་འགྲོ་བའི་རྟོག་པའི་གཉེན་པོ་ནི། འཁོར་གྱི་རྒྱལ་ཕྲན་རྣམས་འཁོར་ལོས་བསྒྱུར་བའི་དྲུང་དུ་ནང་ནུབ་ཏུ་འགྲོ་བའི་དཔེས་བསྟན་ཏོ། ། ཆེད་དུ་བྱ་བ་ལོག་པ་ལ་རྟོག་པའི་གཉེན་པོ་ནི། ཆུ་ཕྲན་རྣམས་གངྒཱ་དང་འགྲོགས་ནས་རྒྱ་མཚོ་ཆེན་པོར་བརྟོལ་བའི་དཔེས་བསྟན་ཏོ། ། ཉི་ཚེ་བའི་རྟོག་པའི་གཉེན་པོ་ནི། ཐབས་རྐྱང་པ་ལག་པ་གཡོན་པ་དང་འདྲ་བའི་དཔེས་བསྟན་ཏོ། །
སྣ་ཚོགས་པ་ལ་རྟོག་པའི་གཉེན་པོ་ནི། ཆུ་ཀླུང་རྣམས་རྒྱ་མཚོར་ཕྱིན་ན་རོ་གཅིག་ཏུ་འགྱུར་བའི་དཔེས་བསྟན་ཏོ། ། གནས་པ་དང་འཇུག་པ་ལ་རྨོངས་པའི་གཉེན་པོ་ནི། འཁོར་ལོས་སྒྱུར་བའི་རྒྱལ་པོའི་རྗེས་སུ་རིན་པོ་ཆེ་སྣ་བདུན་འབྲང་བའི་དཔེས་བསྟན་ཏོ། ། རྣམ་མཁྱེན་གྱི་རྗེས་སུ་འགྲོ་བ་ལ་རྟོག་པའི་གཉེན་པོ་ནི། འཁོར་ལོས་སྒྱུར་རྒྱལ་གྱི་རིན་པོ་ཆེ་སྣ་བདུན་དཔུང་འཚོགས་པ་ན་ཡན་ལག་བཞི་ལྡན་གྱི་མདུན་དུ་འགྲོ་བའི་དཔེས་བསྟན་ཏེ། རབ་འབྱོར་འདི་ལྟ་སྟེ་དཔེར་ན་འཁོར་ལོས་སྒྱུར་བའི་རྒྱལ་པོའི་འཁོར་ལོ་རིན་པོ་ཆེ་དེ་དང༌། བློན་པོ་རིན་པོ་ཆེ་དེ་དང་ཞེས་པ་ནས། རྗེས་སུ་འབྲང་ངོ་སྙམ་དུ་མི་སེམས་སོ་ཞེས་པའི་བར་གྱིས་བསྟན་ཏོ། ། རིན་པོ་ཆེ་སྣ་བདུན་དཔུང་ཚོགས་བཞིའི་སྔོན་དུ་འགྲོ་བ་ལྟར།
ཡུམ་ཡང་ཕར་ཕྱིན་ལྔའི་སྔོན་དུ་འགྲོ་ཞིང་དྲངས་ནས་རྣམ་མཁྱེན་དུ་འགྱུར་བར་གསུངས་པའོ། ། གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་པ་ནས། དངོས་རྒྱུ་ལྟ་བུའོ་ཞེས་པའི་བར་གྱིས་བསྟན་ཏེ། ཆོས་ཐམས་ཅད་ངོ་བོ་ཉིད་ཀྱིས་སྟོང་པའི་ཕྱིར་ཞེས་པའི་དོན་ནོ། ། གསུམ་པ་རྩོད་པ་སྤང་བ་ལ་གཉིས་ཏེ། རྩོད་པ་སྤོང་བ་དངོས་དང༌། ཞར་ལ་ཡུམ་གཙོ་བོར་བསྟན་པའི་དོགས་པ་གཅོད་པའོ། ། དང་པོ་ལ་བྱང་ཆུབ་ཐོབ་པ་མེད་པར་ཐལ་བ་དགོད་པ་དང༌། ཁྱབ་པ་མ་ངེས་པར་བསྟན་པས་རྩོད་པར་སྤོང་བ་དང༌།
དོན་དམ་པར་ཐ་དད་མེད་པས་ཡུམ་གཙོ་བོར་མི་འཐད་པར་རྩོད་པ་དང༌། ཁྱབ་པ་མ་ངེས་པར་བསྟན་པས་རྩོད་པ་སྤང་བ་དང༌། དོན་དམ་པར་བྱེ་བྲག་མེད་པས་ཡུམ་གཙོ་བོར་མི་འཐད་པར་རྩོད་པ་དང༌། ཁྱབ་པ་མ་ངེས་པར་བསྟན་པས་རྩོད་པ་སྤོང་བའོ། ། དང་པོ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་པ་ནས། འཚང་རྒྱ་བར་འགྱུར་རོ་ཞེས་པའི་བར་ཏེ། རང་བཞིན་གྱིས་སྟོང་ན་ཕར་ཕྱིན་དྲུག་ལ་སྤྱད་པས་ཇི་ལྟར་འཚང་རྒྱ་བར་འགྱུར་ཞེས་རྩོད་པའོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཕ་རོལ་ཏུ་ཕྱིན་པ་དྲུག་ལ་སྤྱོད་པའི་ཚེ་ཞེས་པ་ནས། རབ་འབྱོར་དེ་ལྟར་ཡོངས་སུ་རྟོགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་སེམས་ཅན་རྣམས་ཀྱི་དོན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་ཡིན་ནོ། ། ཞེས་པའི་བར་གྱིས་བསྟན་ཏེ། དོན་དམ་པར་རང་བཞིན་གྱིས་སྟོང་ཡང་ཕར་ཕྱིན་དྲུག་ལ་སྤྱད་པས་འཚང་རྒྱའོ་ཞེས་པའི་དོན་ནོ། ། འདིའི་མདོ་ཚིག་གིས་ཕ་རོལ་ཏུ་ཕྱིན་པ་དྲུག་ལ་སྤྱད་ཚུལ་རྒྱས་པར་བསྟན་ཏོ། ། གསུམ་པ་ནི། གསོལ་པ་དང༌། གལ་ཏེ་ཕ་རོལ་ཏུ་ཕྱིན་པ་ལ་ཐ་དད་པ་མ་མཆིས་ན་ཞེས་པ་ནས། མི་མཉམ་པ་དང་མཉམ་པ་ཞེས་བགྱིའོ་ཞེས་པའི་བར་ཏེ། དོན་དམ་པར་ཕ་རོལ་ཏུ་ཕྱིན་པ་ལ་ཐ་དད་མ་མཆིས་པའི་ཕྱིར་ཤེར་ཕྱིན་ནི་ཕར་ཕྱིན་ལྔའི་ནང་ནས་རབ་ཏུ་གྱུར་པར་བསྟན་པ་མི་འཐད་ཅེས་པའི་དོན་ནོ། །
བཞི་པ་ལ་ཁྱབ་མ་ངེས་པར་བསྟན་པ་དང༌། དེ་གཉིས་དཔེའི་སྒོ་ནས་རྒྱས་པར་བཤད་པའོ། ། དང་པོ་ལ་རྟགས་རྗེས་སུ་བརྗོད་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ་ཞེས་པ་ནས། ཐ་དད་པ་གང་ཡང་མེད་དོ་ཞེས་པའི་བར་རོ། ། དོན་དམ་པར་ཐ་དད་མེད་ཀྱང༌། ཀུན་རྫོབ་ཏུ་ཤེས་ཕྱིན་གཙོ་བོར་བསྟན་པ་ནི། གལ་ཏེ་ཤེས་རབ་ཀྱི་ཕ་རོལ་ཏུ་ཕྱིན་པ་མེད་ན་ཞེས་པ་ནས། མིང་ཐོབ་པར་འགྱུར་རོ་ཞེས་པའི་བར་རོ། །
གཉིས་པ་ནི། རབ་འབྱོར་འདི་ལྟ་སྟེ་དཔེར་ན་ལུས་རྣམ་པ་ཐ་དད་པ་རྣམས་ནི་ཞེས་པ་ནས། དེའི་ཕྱིར་ཁྱད་མེད་དོ་ཞེས་པའི་བར་རོ། ། ལྔ་པ་ནི། གསོལ་པ་བཅོམ་ལྡན་འདས་དེ་ལྟར་ཆོས་གང་ཡང་ཁྱད་པར་མ་མཆིས་པས་བྱེ་བྲག་མ་མཆིས་ན་རྗེས་སུ་ཐོབ་བར་འགྱུར་བ་ནི་གང་ཞིག་མཆིས་ཞེས་པ་ནས། མི་མཉམ་པ་དང་མཉམ་པ་ཞེས་བགྱི་ཞེས་པའི་བར་ཏེ། དོན་དམ་པར་ཆོས་གང་ལ་ཡང་བྱེ་བྲག་མ་མཆིས་པའི་ཕྱིར་ཤེར་ཕྱིན་ཕར་ཕྱིན་ལྔ་ལས་མཆོག་ཏུ་བསྟན་པ་མི་འཐད་དོ་ཞེས་པའི་དོན་ནོ། ། དྲུག་པ་ལ་རྟགས་ཞལ་གྱིས་བཞེས་པར་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ་ཞེས་པ་ནས།
ཁྱད་པར་མེད་དོ་ཞེས་པའི་བར་གྱིས་བསྟན་ཏོ། ། ཁྱབ་པ་མ་ངེས་པར་བསྟན་པ་ནི། འོན་ཀྱང་འཇིག་རྟེན་གྱི་ཐ་སྙད་དང་བརྡར་བྱས་ན་ཞེས་པ་ནས། མི་མཉམ་པ་དང་མཉམ་པ་ཞེས་བྱ་བ་ཡིན་ནོ་ཞེས་པའི་བར་ཏེ། བུད་མེད་རིན་པོ་ཆེ་བུད་མེད་གཞན་ལས་ཁྱད་པར་དུ་འཕགས་པའི་དཔེས་ཡུམ་མཆོག་ཏུ་གྱུར་པར་བསྟན་ཏོ། ། ཡུམ་མཆོག་ཏུ་བསྟན་པའི་དགོངས་པ་བཤད་པ་ལ། དྲི་བ་ནི། གསོལ་པ་བཅོམ་ལྡན་འདས་དེ་ལྟར་ཞེས་པ་ནས། ཅི་ལ་དགོངས་ཞེས་པའི་བར་གྱིས་བསྟན་ཏོ། ། ལམ་ནི།
བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། དེར་གནས་པར་འགྱུར་བའི་ཕྱིར་ཞེས་པའི་བར་གྱིས་བསྟན་པ་ཡིན་ཏེ། ཡུམ་ནི་དགེ་བའི་ཆོས་ཐམས་ཅད་རྣམ་མཁྱེན་དུ་ཡོངས་སུ་འཛིན་པར་བྱེད་པའི་ཕྱིར་ཏེ་ཡུམ་གྱིས་ཡོངས་སུ་ཟིན་པས་རྣམ་མཁྱེན་དེར་གནས་པའི་ཕྱིར་རོ། ། ལྡོག་པ་གཟུང་རྟོག་གི་གཉེན་པོ་དངོས་སུ་བསྟན་ནས། རྟོག་པ་ཤུགས་ལ་འཕངས་པའི་ཚུལ་གྱིས་བསྟན་ཟིན་ཏོ། ། འཛིན་རྟོག་དང་པོ་རྫས་འཛིན་རྟོག་པའི་གཉེན་པོ་བཤད་པ་ནི། འཛིན་པ་དང་ནི་གཏོང་བ་དང༌། ། ཞེས་པ་ནས། འཛིན་པ་དང་པོར་ཤེས་པར་བྱ། ། ཞེས་པའི་བར་གྱིས་རྟོག་པ་དགུ་བསྟན་པའི་དབྱེ་བས་གཉེན་པོ་དགུའོ། །
འདི་ལ་དང་པོ་འཛིན་པ་དང་གཏོང་བའི་རྣམ་རྟོག་གི་གཉེན་པོ་བསྟན་པ་ལ། དང་པོ་དྲི་བ་བསྟན་པ་ནི། གོང་དུ་དགེ་བའི་ཆོས་ཐམས་ཅད་ཡོངས་སུ་བཟུང་ཞིང་མི་གནས་པའི་ཚུལ་གྱིས་ཞེས་པ་ལ་དྲི་བ་སྟེ། གསོལ་པ་བཅོམ་ལྡན་འདས་ཞེས་པ་ནས། གཏོང་ངམ། མཆིས་སམ་ཞེས་པའི་བར་རོ། ། ལན་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི།
བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ནི་མ་ཡིན་ཏེ་ཞེས་པ་ནས།

གཏོང་བ་མེད་པའི་ཕྱིར་ཞེས་པའི་བར་རོ། ། གཉིས་པ་རྒྱས་པར་བཤད་པ་ལ་དྲི་བ་ནི། གསོལ་པ་བཅོམ་ལྡན་འདས་ཇི་ལྟར་ན་ཞེས་པ་ནས། མི་གཏོང་བ་ལགས་ཞེས་པའི་བར་རོ། ། ལན་ལ་གསུམ་སྟེ། རྟོག་པའི་གཉེན་པོ་དང༌། དེ་ལ་རྩོད་པ་སྤང་བ་དང༌། འཐད་པ་བཤད་པའོ། ། དང་པོ་ལ་བཞི་སྟེ། འཛིན་རྟོག་མི་བྱེད་པ་དང༌། དེ་དག་གི་འཐད་པ་དྲི་བ་དང༌།
དེ་དག་གཏན་ཚིགས་ཀྱི་སྒོ་ནས་བསྟན་པ་དང༌། གཏན་ཚིགས་བསྒྲུབ་བྱ་དང་སྦྱར་བའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་ནི་གཟུགས་ཡོངས་སུ་མི་འཛིན་མི་གཏོང་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡོངས་སུ་མི་འཛིན་མི་གཏོང་ཞེས་པའི་བར་གྱིས་བསྟན་ཏེ། གཟུགས་ནས་རྫོགས་པའི་བྱང་ཆུབ་ཀྱི་བར་ལ་བླང་དོར་གཉིས་ཀྱི་ཚུལ་དུ་མི་འཛིན་པའི་དོན་ནོ། ། གཉིས་པ་ནི། གསོལ་པ་བཅོམ་ལྡན་འདས་ཇི་ལྟར་ན་གཟུགས་ཡོངས་སུ་མ་བཟུང་མ་བཏང་བ་ལགས་ཞེས་པ་ནས། ཇི་ལྟར་ན་རྣམ་པ་ཐམས་ཅད་མཁྱེན་པ་ཉིད་ཡོངས་སུ་མ་བཟུང་མ་བཏང་བ་ལགས་ཞེས་པའི་བར་ཏེ།
གཟུགས་ནས་རྣམ་མཁྱེན་གྱི་བར་གྱི་འགྲེས་ལས་བརྩམས་ནས་དྲིས་པའོ། ། གསུམ་པ་དེ་དག་རྒྱུ་མཚན་གྱི་སྒོ་ནས་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གཟུགས་ཡིད་ལ་མི་བྱེད་པས། གཟུགས་ཡོངས་སུ་མ་བཟུང་མ་བཏང་བ་ཡིན་ནོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཡིད་ལ་མི་བྱེད་པས། རྣམ་པ་ཐམས་ཅད་མཁྱེན་པ་ཉིད་ཡོངས་སུ་མ་བཟུང་མ་བཏང་བ་ཡིན་ནོ་ཞེས་པའི་བར་གྱིས་བསྟན་ཏེ། ཡིད་ལ་བྱ་བའི་ཡུལ་གཟུགས་ནས་རྣམ་མཁྱེན་གྱི་བར་ངོ་བོ་ཉིད་ཀྱིས་སྟོང་པས་ཡིད་ལ་བྱར་མེད་པའི་ཕྱིར། དེ་དག་ཡིད་ལ་མི་བྱེད་པས་བླང་དོར་གཉིས་ཀྱི་ཚུལ་དུ་བྱར་མེད་དོ་ཞེས་པའི་དོན་ནོ། ། བཞི་པ་རྟགས་དང་བསྒྲུབ་བྱའི་ཆོས་སྦྱོར་བ་ལ།
རབ་འབྱོར་དེ་ལྟར་ཞེས་པས་རྟགས་བསྟན་ཏོ། ། གཟུགས་ཡོངས་སུ་མ་བཟུང་མ་བཏང་བ་ཡིན་ཞེས་པ་ནས། རྫོགས་པའི་བྱང་ཆུབ་ཡོངས་སུ་མ་བཟུང་མ་བཏང་བ་ཡིན་ཞེས་པའི་བར་གྱིས་བསྒྲུབ་བྱ་བསྟན་ཏོ། ། གཉིས་པ་རྩོད་པ་སྤང་བ་ལ་གཉིས་ལས། དང་པོ་རྩོད་པ་ལ་གསུམ་སྟེ། བཅོམ་ལྡན་འདས་ཀྱི་དགོངས་པ་བླང་བ་དང༌། ཁས་བླངས་རྗེས་སུ་བརྗོད་པ་དང༌། གནོད་བྱེད་ཀྱི་ཐལ་འགྱུར་འགོད་པའོ། ། དང་པོ་ནི། གསོལ་པ་བཅོམ་ལྡན་འདས་གལ་ཏེ་གཟུགས་ཡིད་ལ་མི་བགྱི་ཞེས་པ་ནས།
རྣམ་པ་ཐམས་ཅད་མཁྱེན་པ་ཉིད་ཡིད་ལ་མི་བགྱི་ཞེས་པའི་བར་རོ། ། གཉིས་པ་ནི། འོ་ན་བཅོམ་ལྡན་འདས་གཟུགས་ཡིད་ལ་མ་བགྱིས་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་ཡིད་ལ་མི་བགྱིས་ཞེས་པའི་བར་རོ། ། གསུམ་པ་ནི། དགེ་བའི་རྩ་བ་རྣམས་ཇི་ལྟར་རྣམ་པར་འཕེལ་བར་འགྱུར་ཞེས་པ་ནས། ཇི་ལྟར་རྣམ་པ་ཐམས་ཅད་མཁྱེན་པ་ཉིད་ཐོབ་པར་འགྱུར་ཞེས་པའི་བར་ཏེ། ཆོས་གང་ཡང་ཡིད་ལ་མ་བྱས་ན། དགེ་བའི་རྩ་བ་འཕེལ་བར་མི་འགྱུར་ལ། དེ་ལྟ་ན་ཕྱིན་དྲུག་རྫོགས་པར་མི་འགྱུར་རོ། ། ཕྱིན་དྲུག་མ་རྫོགས་ན་རྣམ་མཁྱེན་ཐོབ་པར་མི་འགྱུར་རོ་ཞེས་པའི་དོན་ནོ། །
གཉིས་པ་ལན་ལ། ཡིད་ལ་བྱེད་པའི་རྟོག་པའི་གཉེན་པོ་ལ་གཉིས་ཏེ། མཚན་མ་དང་སྤྲོས་པ་ཡིད་ལ་མི་བྱེད་པའི་ཚེ་འཆང་རྒྱ་བ་དང༌། ཡིད་ལ་མ་བྱས་པའི་འཐད་པས་འཚང་རྒྱ་བར་བསྒྲུབ་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ནམ་གཟུགས་ཡིད་ལ་མི་བྱེད་ཅེས་པ་ནས། བྱང་ཆུབ་ཡིད་ལ་མི་བྱེད་པ་དེའི་ཚེ་ཞེས་པའི་བར་དུ་བསྟན་ནས། བྱང་ཆུབ་སེམས་དཔའ་སེམས་དཔའ་ཆེན་པོའི་དགེ་བའི་རྩ་བ་རྣམས་རྣམ་པར་འཕེལ་བར་འགྱུར་ཏེ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཐོབ་པར་འགྱུར་རོ་ཞེས་པའི་བར་རོ། །
གཉིས་པ་ནི། དེ་ཅིའི་ཕྱིར་ཞེ་ན། གཟུགས་ཡིད་ལ་མ་བྱས་ཞེས་པ་ནས། རང་བྱང་ཆུབ་ཡིད་ལ་མ་བྱས་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འཚང་རྒྱའོ་ཞེས་པའི་བར་རོ། ། ཁམས་གསུམ་དང་འབྲེལ་བའི་རྟོག་པའི་གཉེན་པོ་ལ་གསུམ་སྟེ། རྒྱུ་མཚན་དྲི་བ་དང༌། རྟོག་པའི་གཉེན་པོ་དང༌། དོན་བསྡུ་བའོ། ། དང་པོ་ནི། གསོལ་པ་དེ་ཅིའི་སླད་དུ་དེ་ལྟར་གཟུགས་ཡིད་ལ་མ་བགྱིས་ཞེས་པ་ནས།
དེ་ལྟར་རང་བྱང་ཆུབ་ཡིད་ལ་མ་བགྱིས་ཞེས་བསྟན་ཏེ། ཅིའི་ཕྱིར་གཟུགས་ཡོངས་སུ་བཟུང་བ་དང༌། བཏང་བའི་ཚུལ་དེ་ལྟར་དུ་ཡིད་ལ་མ་བགྱིས་ཞེས་པའི་ཚུལ་གྱིས་དྲི་བའོ། ། གཉིས་པ་རྟོག་པའི་གཉེན་པོ་བསྟན་པ་ལ། ཡིད་ལ་མ་བགྱིས་པས་རྣམ་མཁྱེན་ཐོབ་པ་དང༌། དེ་དག་གི་འཐད་པ་བསྟན་པ་དང༌། ཡིད་ལ་མི་བྱེད་པའི་ཕན་ཡོན་ནོ། ། དང་པོ་ནི། དེ་ལྟར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡིད་ལ་མ་བགྱིས་པས་རྣམ་པ་ཐམས་ཅད་མཁྱེན་པ་ཉིད་ཐོབ་པར་འགྱུར་རོ་ཞེས་པས་བསྟན་ཏོ། ། གཉིས་པ་ནི།
བཅོམ་ལྡན་འདས་ཀྱིས་བཀའ་སྩལ་པ། ཡིད་ལ་བྱེད་པས་ནི་ཞེས་པ་ནས། འདྲི་བར་འགྱུར་རོ་ཞེས་པའི་བར་གྱིས་བསྟན་ཏེ། ཡིད་ལ་མ་བགྱིས་པས་རྣམ་མཁྱེན་ཐོབ་སྟེ། ཡིད་ལ་བྱེད་པས་ནི་ཁམས་གསུམ་གང་རུང་དང་འབྲེལ་བའི་ཕྱིར་ཞེས་པའི་དོན་ནོ། ། གསུམ་པ་ནི་ཡིད་ལ་མི་བྱེད་པས་གང་དུ་ཡང་འདྲི་བར་མི་འགྱུར་རོ་ཞེས་པས་བསྟན་ཏོ། ། གསུམ་པ་དོན་བསྡུ་བ་ནི། རབ་འབྱོར་བྱང་ཆུབ་སེམས་དཔའ་ཞེས་པ་ནས། འདྲི་བར་མི་བྱའོ་ཞེས་པའི་བར་རོ། ། ཇི་ལྟ་བའི་དོན་ལ་གནས་པ་ལ་རྟོག་པའི་གཉེན་པོ་ལ་དྲི་བ་ནི།
གསོལ་པ་བཅོམ་ལྡན་འདས་ཞེས་པ་ནས། གང་ལ་གནས་པར་འགྱུར་ཞེས་པའི་བར་རོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ལྟར་སྤྱོད་པའི་བྱང་ཆུབ་སེམས་དཔའ་ཆེན་པོ་ནི་གཟུགས་ལ་གནས་པར་མི་འགྱུར་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་གནས་པར་མི་འགྱུར་རོ་ཞེས་པའི་བར་རོ། ། མངོན་པར་མཁྱེན་པ་ལ་རྟོག་པའི་གཉེན་པོ་ནི། གསོལ་པ་བཅོམ་ལྡན་འདས་ཅིའི་སླད་དུ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ་ཞེས་པའི་བར་རོ། ། ཆོས་ཀྱི་དངོས་པོ་བཏགས་པ་ལ་རྟོག་པའི་གཉེན་པོ་ནི།
རྣམ་པ་གསུམ་གྱིས་བསྟན་ཏེ། མི་མཐུན་ཕྱོགས་ཡུམ་ལ་རིང་བའི་རྒྱུ་བསྟན་པ་དང༌། འཐད་པས་གཉེན་པོ་དངོས་བསྟན་པ་དང༌། ཡུམ་ལས་ཉམས་པར་བྱེད་པའི་རྒྱུ་བསྟན་པའོ། ། དང་པོ་ལ་མཚན་འཛིན་ངོས་བཟུང་བ་དང༌། དེ་དག་གི་བྱེད་པ་བཤད་པའོ། ། དང་པོ་ནི། གལ་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་འདི་སྙམ་དུ་སེམས་ཤིང་ཞེས་པ་ནས། བདག་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསྒོམ་སྟེ་སྙམ་མོ་ཞེས་པའི་བར་རོ། ། གཉིས་པ་མདོར་བསྟན་པ་ནི།
གལ་ཏེ་དེ་ལྟར་འདུ་ཤེས་ན་ཞེས་པ་ནས། རིང་དུ་འགྱུར་བ་ཡིན་ནོ་ཞེས་པའི་བར་རོ། ། རྒྱས་པར་བཤད་པ་ནི། གང་ཤེས་རབ་ཀྱི་ཕ་རོལ་ཏུ་ཕྱིན་པ་ལས་རིང་དུ་གྱུར་པ་དེ་ནི་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལས་རིང་དུ་གྱུར་པ་ཡིན་ཞེས་པའི་བར་རོ། ། གཉིས་པ་འཐད་པས་གཉེན་པོ་དངོས་བསྟན་པ་ནི། དེ་ཅིའི་ཕྱིར་ཞེ་ན་ཞེས་པ་ནས། མངོན་པར་ཆགས་པར་འགྱུར་བ་དེ་ལྟ་བུའི་རང་བཞིན་དེ་ལ་མེད་དོ་ཞེས་པའི་བར་གྱིས་བསྟན་ཏེ། མཚན་མར་འཛིན་པས་ནི་སྦྱིན་པ་ནས། རྣམ་མཁྱེན་གྱི་བར་རྟོགས་པའི་ཡུམ་ལས་རིང་བར་འགྱུར་ཏེ།
རྣམ་བྱང་གི་ཆོས་ཐམས་ཅད་ཀྱི་རྩ་བ་ཤེར་ཕྱིན་གང་ལ་ཡང་ཆགས་པ་མེད་པའི་དོན་ནོ། ། གཉིས་པ་ཡུམ་ལས་ཉམས་པར་བྱེད་པའི་རྒྱུ་ལ་གསུམ་སྟེ། ཡུམ་གྱི་ངོ་བོ་ལ་མཚན་མར་འཛིན་པ་དང༌། ཡུམ་གྱི་བྱེད་པ་ལ་མཚན་མར་འཛིན་པ་དང༌། སངས་རྒྱས་ཀྱིས་ཆོས་སྟོན་པ་ལ་མཚན་མར་འཛིན་པའོ། ། དང་པོ་ནི། རབ་འབྱོར་གལ་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པར་འདུ་ཤེས་ན་ཡང་ཞེས་པ་ནས། ཉམས་པར་འགྱུར་རོ་ཞེས་པའི་བར་རོ། ། གཉིས་པ་ལ་གསུམ་སྟེ། ཡུམ་རྣམ་བྱང་གི་ཆོས་འཛིན་བྱེད་དུ་འཛིན་པ་དང༌།
ལུང་སྟོན་བྱེད་ཀྱི་རྒྱུར་འཛིན་པ་དང༌། རྣམ་བྱང་མངོན་པར་སྒྲུབ་བྱེད་དུ་འཛིན་པའོ། ། དང་པོ་ལ་གཉིས་ཏེ། ཉམས་པའི་རྒྱུ་བསྟན་པ་དང༌། ཉམས་པའི་ཉེས་དམིགས་བསྟན་པའོ། ། དང་པོ་ནི། གལ་ཏེ་ཡང་དེ་འདི་སྙམ་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཕ་རོལ་ཏུ་ཕྱིན་པ་ལྔ་ཡོངས་སུ་འཛིན་ཏོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཡོངས་སུ་འཛིན་ཏོ་སྙམ་ན་ཡང༌། བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལས་ཡོངས་སུ་ཉམས་པ་ཡིན་ཏེ་ཞེས་པའི་བར་རོ། ། གཉིས་པ་ནི།
ཡུམ་དང་བྲལ་བས་ནི་མི་ནུས་སོ་ཞེས་པ་ལ་སོགས་པས་བསྟན་ཏོ། ། གཉིས་པ་ལུང་སྟོན་བྱེད་ཀྱི་རྒྱུར་མཚན་མར་འཛིན་པ་ནི། གལ་ཏེ་ཡང་དེ་འདི་སྙམ་དུ་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་གནས་པ་ནི་ཞེས་པ་ནས། ལུང་མི་སྟོན་ཏོ་ཞེས་པའི་བར་རོ། ། གསུམ་པ་རྣམ་བྱང་སྒྲུབ་བྱེད་དུ་མཚན་མར་འཛིན་པ་ལ་གསུམ་སྟེ། མཚན་མར་འཛིན་པ་ངོས་བཟུང་བ་དང༌། ཡུམ་ལས་ཉམས་པའི་རྒྱུར་བསྟན་པ་དང༌། དེ་དག་གི་འཐད་པ་བསྟན་པའོ། ། དང་པོ་ནི། གལ་ཏེ་ཡང་དེ་འདི་སྙམ་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་ཏེ།
བྱང་ཆུབ་སེམས་དཔའ་སེམས་དཔའ་ཆེན་པོ་སྦྱིན་པའི་ཕ་རོལ་ཏུ་ཕྱིན་པ་མངོན་པར་སྒྲུབ་བོ་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་མངོན་པར་སྒྲུབ་བོ་སྙམ་ན་ཡང་ངོ་ཞེས་པའི་བར་རོ། ། གཉིས་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ལས་ཉམས་པ་ཡིན་ནོ་ཞེས་སོགས་ཀྱིས་བསྟན་ཏོ། ། གསུམ་པ་ནི། དེ་ཅིའི་ཕྱིར་ཞེ་ན། ཤེས་རབ་ཀྱི་ཕ་རོལ་ཏུ་ཕྱིན་པ་ལས་ཉམས་པས་ནི་སྦྱིན་པའི་ཕ་རོལ་ཏུ་ཕྱིན་པ་མངོན་པར་བསྒྲུབ་པར་མི་ནུས་སོ་ཞེས་པ་ནས། མ་འདྲེས་པ་བཅོ་བརྒྱད་མངོན་པར་སྒྲུབ་པར་མི་ནུས་སོ་ཞེས་པའི་བར་གྱིས་བསྟན་ཏོ། ། གསུམ་པ་སངས་རྒྱས་ཀྱིས་ཆོས་སྟོན་པ་ལ་མཚན་མར་འཛིན་པ་ལ་གཉིས་ཀྱི་དང་པོའི་དོན་ནི། གལ་ཏེ་ཡང་འདི་སྙམ་དུ་དེ་བཞིན་གཤེགས་པས་ཆོས་ཐམས་ཅད་ཡོངས་སུ་བཟུང་སྟེ་ཞེས་པ་ནས།
ཉམས་པ་ཡིན་ནོ་ཞེས་པའི་བར་རོ། ། གཉིས་པ་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། དེ་ནི་གནས་པ་མ་ཡིན་ནོ་ཞེས་པའི་བར་ཏེ། དེ་བཞིན་གཤེགས་པས་ཆོས་གང་ཡང་ཐུགས་སུ་ཆུད་པ་མེད་ལ། དེ་མེད་པས་ཐུགས་སུ་ཆུད་པའི་དོན་གང་ཡང་བཤད་པ་མེད་པའི་ཕྱིར། དེ་བས་ན་དོན་དམ་པར་ཆོས་ཐུགས་སུ་ཆུད་པ་ལྟ་ག་ལ་ཡོད་ཅེས་པའི་དོན་ནོ། ། མི་མཐུན་ཕྱོགས་ཀྱི་མཚན་འཛིན་བསྟན་ཟིན་ཏོ། ། ཡུམ་གྱི་སྤྱོད་པ་ལ་ཆགས་པའི་རྟོག་པའི་གཉེན་པོ་བསྟན་པ་ལ་དྲི་བ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་ལ་འདི་སྐད་ཅེས་གསོལ་ཏོ་ཞེས་པ་ནས།
མ་མཆིས་པར་འགྱུར་བ་ལགས་ཞེས་པའི་བར་རོ། ། ལན་ལ་སྐྱོན་མ་མཆིས་པའི་སྤྱོད་པ་བསྟན་པ་དང༌། ཞར་ལ་མངོན་པར་ཞེན་པས་ཡུམ་དང་བྲལ་བར་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཞེས་པ་ནས། སྤྱོད་པ་ཡིན་ནོ་ཞེས་པའི་བར་གྱིས་བསྟན་ཏོ། ། གཉིས་པ་ལ་དོན་ནི། གལ་ཏེ་དེ་ལྟར་ཞེས་པ་ནས། བྲལ་བ་ཡིན་ནོ་ཞེས་པའི་བར་རོ། །
དེ་དག་གི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། བརྗོད་པ་མ་ཡིན་ནོ་ཞེས་པའི་བར་གྱིས་བསྟན་ཏོ། ། གཉེན་པོ་ལ་རྟོག་པ་སྤོང་བྱེད་བརྗོད་པ་ནི། རྟོག་པ་སྔ་མའི་མདོའི་མཐར་ཤེས་རབ་ཀྱི་ཕ་རོལ་ཏུ་ཕྱིན་པ་དང་བྲལ་བ་ཡིན་ཏེ་ཞེས་པ་ལས་འཕྲོས་ནས། འོ་ན་ཤེར་ཕྱིན་དང་མ་བྲལ་བ་གང་ལགས་ཞེས་དྲི་བ་དགོད་པའི་ཚུལ་གྱིས་གསུངས་ཏེ། དེ་ལ་དང་པོ་དྲི་བ་ནི། གསོལ་པ་བཅོམ་ལྡན་འདས་ཅི་ལགས་ཤེས་རབ་ཀྱི་ཕ་རོལ་ཏུ་ཕྱིན་པ་ཤེས་རབ་ཀྱི་ཕ་རོལ་ཏུ་ཕྱིན་པ་དང་མ་བྲལ་བ་ལགས་སམ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་རྣམ་པ་ཐམས་ཅད་མཁྱེན་པ་ཉིད་དང་མ་བྲལ་བ་ལགས་སམ་ཞེས་པའི་བར་གྱིས་གསུངས་ཏེ། རྟོག་པ་སྔ་མའི་སྐབས་སུ་ཤེར་ཕྱིན་དང་བྲལ་བ་ཞེས་གསུངས་པ་ལས་འཕྲོས་ནས།
མ་བྲལ་བ་གང་ཡིན་ཞེས་ཞུས་པའོ། ། འདིར་ཤེར་ཕྱིན་ཤེར་ཕྱིན་དང་མ་བྲལ་བ་ནས་རྣམ་མཁྱེན་རྣམ་མཁྱེན་དང་མ་བྲལ་བའི་བར་གྱི་ལན་སྟོན་དགོས་པའི་འགྲེས་ཆད་པར་སྣང་ངོ༌། ། དེས་ན་འདིར་གཉེན་པོ་སྟོན་བྱེད་ཀྱི་མདོ་མ་ཚང་བར་མངོན་ནོ། ། དོན་ནི། དམིགས་བྱའི་ཤེར་ཕྱིན་དང་དམིགས་བྱེད་ཀྱི་ཤེར་ཕྱིན་གཉིས་སྔོན་ནས་མ་བྲལ་བའི་སྒྲས་མཉམ་པར་བསྟན་ནས། མདོར་རྟོག་པའི་ཡུལ་དང་གཉེན་པོ་བསྟན་ནས་རྟོག་པ་ཤུགས་ལ་འཕང་ངོ༌། ། སྤོང་བྱེད་ཀྱི་གཉེན་པོ་ཡང་རྟོག་པའི་ཡུལ་དུ་བཀོད་པའི་མཉམ་པ་ཉིད་རྟོགས་པས་གསུངས་སོ། ། ཇི་ལྟར་འདོད་བཞིན་འགྲོ་ཉམས་ལ། ། ཞེས་པའི་རྟོག་པའི་ཡུལ་ནི་ཡུམ་དང་བྲལ་ན་ཕར་ཕྱིན་གཞན་ལ་ཇི་ལྟར་འདོད་པ་བཞིན་དུ་བྱང་ཆུབ་ཏུ་འགྲོ་བའི་ནུས་པ་མེད་པས་ཉམས་པ་ལ་བཤད་དོ། ། དེའི་གཉེན་པོ་སྟོན་པ་ལ་གཉིས་ཏེ།
གནོད་བྱེད་ཀྱི་ཐལ་འགྱུར་འགོད་པ་དང༌། དེའི་ལན་བསྟན་པའོ། ། དང་པོ་ལ་ཁས་བླངས་རྗེས་སུ་བརྗོད་པ་ནི། དེ་ལ་གལ་ཏེ་ཤེས་རབ་ཀྱི་ཕ་རོལ་ཏུ་ཕྱིན་པ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་དང་མ་བྲལ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་རྣམ་པ་ཐམས་ཅད་མཁྱེན་པ་ཉིད་དང་མ་བྲལ་བ་ཞིག་ལགས་ན་ཞེས་པའི་བར་ཏེ། ཤེར་ཕྱིན་ཤེར་ཕྱིན་དང་གཅིག་པ་ནས། རྣམ་མཁྱེན་རྣམ་མཁྱེན་དང་གཅིག་ཡིན་ན་ནི་ཞེས་པའི་དོན་ནོ། ། རལ་གྲིའི་སོ་རང་གིས་རང་མི་གཅོད་པ་བཞིན་དུ། ཤེར་ཕྱིན་ནས་རྣམ་མཁྱེན་གྱི་བར་གྱིས་བསྒྲུབ་ཏུ་མི་རུང་ཞེས་ཐལ་བ་འཕེན་པ་ནི། འོ་ན་ཤེས་རབ་ཀྱི་ཕ་རོལ་ཏུ་ཕྱིན་པ་ཡང་ཇི་ལྟར་མངོན་པར་བསྒྲུབ་པར་བགྱི་ཞེས་པ་ནས།
རྣམ་པ་ཐམས་ཅད་མཁྱེན་པ་ཉིད་ཀྱང་ཇི་ལྟར་མངོན་པར་བསྒྲུབ་པར་བགྱི་ཞེས་པའི་བར་གྱིས་གསུངས་ཏེ། ཤེར་ཕྱིན་གྱིས་ཤེར་ཕྱིན་ཇི་ལྟར་མངོན་པར་བསྒྲུབ་པར་བགྱི་ཞེས་པ་ནས། རྣམ་མཁྱེན་གྱིས་རྣམ་མཁྱེན་ཇི་ལྟར་བསྒྲུབ་པར་བགྱི་སྟེ། ཤེར་ཕྱིན་དང་ཐ་མི་དད་པ་ནས་རྣམ་མཁྱེན་དང་ཐ་མི་དད་པའི་ཕྱིར་ཞེས་པའི་དོན་ནོ། ། གཉིས་པ་ལན་བསྟན་པ་ལ་གཉིས་ཏེ། དོན་དམ་དུ་འདོད་པ་དང༌། ཀུན་རྫོབ་ཏུ་ཁྱབ་པ་མ་ངེས་པའོ། ། དང་པོ་ལ་གཉིས་ཏེ། ཁྱད་གཞི་ལ་མངོན་པར་ཆགས་པའི་རྟོག་པ་མེད་པ་དང༌། ཁྱད་ཆོས་ལ་མངོན་པར་ཆགས་པའི་རྟོག་པ་མེད་པའོ། །
དང་པོ་ནི་བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། གཟུགས་ཤེའམ། འདི་ནི་གཟུགས་སོ་འདིའི་གཟུགས་སོ་ཞེས་བྱ་བར་མངོན་པར་ཆགས་པ་མེད་དོ་ཞེས་པ་ནས། རྣམ་མཁྱེན་གྱི་བར་དུ་གསུངས་ཏེ། གཟུགས་ཞེས་པ་ནི་སྤྱིར་རྟོག་པའོ། ། འདི་ནི་གཟུགས་སོ་ཞེས་པ་ནི་ཉེ་བར་རྟོག་པའོ། ། འདིའི་གཟུགས་སོ་ཞེས་པ་ནི་འབྲེལ་བའི་ཚུལ་གྱིས་རྟོག་པ་སྟེ། རྟོག་ཚུལ་རྣམ་པ་གསུམ་གྱི་སྒོ་ནས་མངོན་པར་ཆགས་པ་མེད་དོ་ཞེས་པ་ཡང་རྣམ་མཁྱེན་གྱི་བར་དུ་བཤད་ཚུལ་འདི་ལྟར་སྦྱར་རོ། ། གཉིས་པ་ཁྱད་ཆོས་ལ་མངོན་པར་ཆགས་པའི་རྟོག་པ་མེད་པ་ལ་གཉིས་ཏེ།
དངོས་ཀྱི་དོན་དང༌། འཐད་པ་བསྟན་པའོ། ། དང་པོ་ནི། གཟུགས་རྟག་པའམ་མི་རྟག་པར་མངོན་པར་ཆགས་པ་མེད་དོ་ཞེས་སོགས་རྣམ་མཁྱེན་གྱི་བར་དུ། རྟག་མི་རྟག་ལ་མངོན་པར་ཞེན་པ་དགག་པ་དང༌། དེ་བཞིན་དུ་གཟུགས་ནས་རྣམ་མཁྱེན་གྱི་བར་དུ་བདེ་སྡུག་དང༌། བདག་ཡོད་མེད་དང༌། ཞི་མ་ཞི་དང༌། སྟོང་མི་སྟོང་དང༌། མཚན་མ་ཡོད་མེད་དང༌།
སྨོན་པ་ཡོད་མེད་དང༌། དབེན་མི་དབེན་དུ་མངོན་པར་ཆགས་པ་དགག་པས་གསུངས་སོ། ། གཉིས་པ་ནི། དེ་ཅིའི་ཕྱིར་ཞེ་ན་ཞེས་པ་ནས། འཚང་རྒྱ་བར་མི་ནུས་སོ་ཞེས་པའི་བར་གྱིས་བསྟན་ཏེ། གཟུགས་ནས་རྣམ་མཁྱེན་གྱི་བར་གང་ལ་ཁྱད་གཞི་དང༌། ཁྱད་ཆོས་གང་དུ་སྤང་བྱར་རྟོག་པ་མེད་པས། དོན་དམ་པར་ཡུམ་གྱིས་ཡུམ་སྒྲུབ་ཏུ་མེད་པར་ཐལ་བ་ནི་འདོད་པའོ་ཞེས་པ་ནི། ངོ་བོ་ཉིད་ཀྱིས་ངོ་བོ་ཉིད་སྒྲུབ་པར་མི་ནུས་སོ་ཞེས་པའི་དོན་ནོ། ། གཉིས་པ་ཀུན་རྫོབ་ཏུ་ཁྱབ་པ་མ་ངེས་པ་ལ་གཉིས་ཏེ།
དོན་དངོས་དང༌། དེ་ཉིད་དཔེའི་སྒོ་ནས་བསྟན་པའོ། ། དང་པོ་ནི། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་གནས་པར་འགྱུར་རོ་ཞེས་པའི་བར་གྱིས་བསྟན་ཏོ། ། གཉིས་པ་ནི། རབ་འབྱོར་འདི་ལྟ་སྟེ་དཔེར་ན་ཞེས་པ་ནས། དེར་གནས་པར་འགྱུར་ཞེས་པའི་བར་གྱིས་བསྟན་ཏོ། ། རྫས་འཛིན་རྟོག་པའི་གཉེན་པོ་བསྟན་ཟིན་ཏོ། ། འཛིན་རྟོག་གཉིས་པ་བཏགས་འཛིན་རྟོག་པའི་གཉེན་པོ་སྟོན་པ་ལ།
ཆེད་བཞིན་ངེས་པར་མི་འབྱུང་དང༌། ། ཞེས་པ་ནས། ཕྱིན་ཅི་ལོག་ནི་དམིགས་པ་ལ། ། འཛིན་པའི་རྣམ་རྟོག་གཞན་ཡིན་ནོ། ། ཞེས་པའི་བར་གྱིས་གསུངས་པའི་རྣམ་རྟོག་དགུའི་དབྱེ་བས་གཉེན་པོ་ཡང་དགུ་སྟེ། དེ་ལ་དང་པོ་ཆེད་བཞིན་ངེས་པར་མི་འབྱུང་བ་ལ་རྟོག་པའི་གཉེན་པོ་ལ་གཉིས་ཏེ། དང་པོ་དཔེ་ནི། རབ་འབྱོར་འདི་ལྟ་སྟེ་དཔེར་ན་ཁ་ལོ་བསྒྱུར་བ་ནི་ཞེས་པ་ནས། འགྲོའོ་ཞེས་པའི་བར་རོ། ། གཉིས་པ་དོན་ནི།
དེ་བཞིན་དུ་ཞེས་པ་ནས། མཉམ་པ་ནས་འགྲོའོ་ཞེས་པའི་བར་ཏེ། ཡུམ་གྱིས་ཕར་ཕྱིན་གཞན་ལྔ་ལ་ཁ་ལོ་སྒྱུར་ནས། རྣམ་པ་ཐམས་ཅད་མཁྱེན་པ་ཉིད་ཀྱི་ལམ་དུ་འགྲོའོ་ཞེས་སྟོན་ནོ། ། ཡུམ་འདིས་ཆེད་དུ་བྱ་བ་ཇི་ལྟ་བ་བཞིན་ངེས་པར་འབྱུང་བས་ཆེད་དུ་བྱ་བ་དེ་ལྟར་མི་འབྱུང་བའི་ལམ་ལ་ཞེན་པའི་གཉེན་པོ་བྱེད་པ་ཡིན་ནོ། ། ལམ་ལ་ལམ་མ་ཡིན་དུ་འཛིན་པའི་རྣམ་རྟོག་གི་གཉེན་པོ་ནི། དྲིས་ལན་གཉིས་ཀྱིས་གསུངས་པའི་དྲི་བ་ནི། གོང་དུ་རྣམ་མཁྱེན་ག་ལ་བ་དེར་འགྲོ་ཞེས་པ་ལས་འཕྲོས་ནས། གསོལ་པ་བཅོམ་ལྡན་འདས་བྱང་སེམས་ཆེན་པོ་རྣམས་ཀྱི་ལམ་ནི་གང༌། ལམ་མ་ལགས་པ་ནི་གང་ཞེས་པའོ། །
ལན་ནི། བཅོམ་ལྡན་འདས་ཀྱིས་བཀའ་སྩལ་པ། རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱ་བ་ལ་ཞེས་པ་ནས། འདི་ནི་བྱང་སེམས་ཆེན་པོ་རྣམས་ཀྱི་ལམ་མོ། ། འདི་ནི་ལམ་མ་ཡིན་པའོ་ཞེས་པའི་བར་གྱིས་བསྟན་ཏེ། རྣམ་མཁྱེན་ཐོབ་བྱེད་ཀྱི་ལམ་ཤེས་པར་བྱ་བའི་དོན་དུ་ལམ་ཡིན་མིན་གྱི་རྣམ་དབྱེ་གཉིས་སུ་གསུངས་སོ། ། འགག་པ་དང་བཅས་པའི་སྐྱེ་བ་ལ་རྟོག་པའི་གཉེན་པོ་ནི། གསོལ་པ། བཅོམ་ལྡན་འདས་ཞེས་སོགས་ཀྱིས་གསུངས་པ་ལ་དོན་རྣམ་པ་གསུམ་སྟེ། ཡུམ་ལ་དོན་ཆེན་པོའི་བྱ་བ་བྱེད་པའི་སྒོ་ནས་བསྟོད་པ་དང༌།
དོན་དམ་པར་འཛིན་དོར་མ་གྲུབ་པར་བསྟན་པ་དང༌། རྩོད་པ་སྤང་བའི་སྒོ་ནས་རྣམ་མཁྱེན་ཐོབ་བྱེད་ཀྱི་ལམ་གསལ་བར་མཛད་པའོ། ། དང་པོ་ནི། གོང་དུ་ལམ་དང་ལམ་མ་ཡིན་པའི་དབྱེ་བ་བཤད་པ་ཐོས་ནས། དེ་ལ་རྗེས་སུ་ཡི་རང་བས་ཤེར་ཕྱིན་ལ་བསྟོད་པ་སྟེ། གསོལ་པ། བཅོམ་ལྡན་འདས་དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལམ་དང༌། ལམ་མ་ཡིན་པ་སྟོན་པ་ནི་ཞེས་པ་ནས། དོན་གྲངས་མེད་པའི་ཕྱིར་ཉེ་བར་གནས་ཏེ། ཞེས་པའི་བར་གྱིས་བསྟན་ཏོ། །
གཉིས་པ་ནི། དོན་དམ་པར་རྣམ་མཁྱེན་གྱི་ལམ་ཡོངས་སུ་འཛིན་པ་དང༌། ཉན་རང་གི་ལམ་དོར་བ་མེད་པའི་དོན་བསྟན་པས་གསུངས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་ནི་དོན་དེ་ཡང་བརྗོད་མོད་ཀྱི་གཟུགས་ཡོངས་སུ་མི་འཛིན་ཏོ་ཞེས་པ་ནས། དེ་ལྟར་ཆོས་ཀྱི་གནས་ཉིད་ཚད་མར་བྱས་ན། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ཆོས་གང་ཡང་བསྐྱེད་པ་མ་ཡིན། འགོག་པ་མ་ཡིན་ཞེས་པའི་བར་གྱིས་བསྟན་ཏོ། ། དེ་ལ་དོན་དེ་ཡང་བརྗོད་མོད་ཀྱི་ཞེས་པའི་དགོངས་པ་ནི། ཐ་སྙད་དུ་ཡུམ་རྣམ་མཁྱེན་གྱི་ལམ་འཛིན་པ་དང༌། ཉན་རང་གི་ལམ་འདོར་བར་ཡང་བརྗོད་མོད་ཀྱི་ཞེས་པའི་དོན་ནོ། །
རྣམ་པ་ཐམས་ཅད་མཁྱེན་པ་ཉིད་དང་སྤྲོད་པ་མ་ཡིན་ཞེས་སོགས་ཀྱིས་ནི་འཛིན་གཏོང་མི་བྱེད་པར་བསྟན་ལ། དེ་ལྟར་ཆོས་ཀྱི་གནས་ཉིད་ཚད་མར་བྱས་ན་ཞེས་པ་ནས། འགོག་པ་མ་ཡིན་ཞེས་པའི་བར་གྱིས་ནི་འཐད་པ་བསྟན་ཏེ། རྣམ་མཁྱེན་གྱི་ལམ་བསྐྱེད་པ་མ་ཡིན། ཉན་རང་གི་ལམ་འགོག་པ་མ་ཡིན་ཞེས་པའི་དོན་ནོ། ། གསུམ་པ་ལ་དང་པོ་རྩོད་པ་ནི། གོང་དུ་བསྐྱེད་པ་མ་ཡིན་འགོག་པ་མ་ཡིན་ཞེས་པ་ལས་འཕྲོས་ནས། གསོལ་པ། བཅོམ་ལྡན་འདས་དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ནི། ཆོས་གང་ཡང་བསྐྱེད་པ་མ་ལགས།
འགོག་པ་མ་ལགས་ན་ཞེས་པ་ནི་ཁས་བླངས་རྗེས་སུ་བརྗོད་པའོ། ། དེ་ལ་ཐལ་འགྱུར་འགོད་པ་ནི། བཅོམ་ལྡན་འདས་བྱང་སེམས་ཆེན་པོ་ཡུམ་ལ་སྤྱོད་པས་ཇི་ལྟར་སྦྱིན་པ་ཡོངས་སུ་བཏང་བར་བགྱི་ཞེས་པ་ནས། ཇི་ལྟར་ཤེས་རབ་བསྒོམ་པར་བགྱི་ཞེས་པའི་བར་རོ། ། ལམ་གྱི་རྣམ་མཁྱེན་ཐོབ་བྱེད་ཀྱི་ལམ་གསལ་བར་མཛད་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་སོགས་ཀྱིས་བསྟན་ཏེ། དང་པོ་རྒྱས་པར་བཤད་པ་ནི། རྣམ་པ་ཐམས་ཅད་མཁྱེན་པ་ཉིད་དུ་དམིགས་ཏེ་སྦྱིན་པ་སྦྱིན་པར་བྱའོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཐོབ་པར་འགྱུར་རོ་ཞེས་པའི་བར་རོ། ། དོན་ནི།
ལམ་མི་བསྐྱེད། ལམ་མི་འགོག་ན། ཕ་རོལ་ཏུ་ཕྱིན་པ་དྲུག་གིས་ཅི་ཞིག་བྱ་ཞེས་པའི་དོན་ནོ། ། དོན་བསྡུ་བ་ནི། རབ་འབྱོར་དེ་ལྟ་བས་ན་ཞེས་པ་ནས། བརྩོན་པར་བྱའོ་ཞེས་པའི་བར་རོ། ། དངོས་པོ་ལྡན་དང་མི་ལྡན་ལ་རྟོག་པའི་གཉེན་པོ་ནི། སྔ་མ་ལ་དྲི་བ་བཀོད་པའི་ལན་གྱིས་གསུངས་ཏེ། གོང་དུ་ཕྱིན་དྲུག་ལ་བརྩོན་པར་བྱའོ་ཞེས་པ་ལས་འཕྲོས་ནས་དྲིས་པ་སྟེ། གསོལ་པ་བཅོམ་ལྡན་འདས་ཞེས་པ་ནས།
ཇི་ལྟར་ཕ་རོལ་ཏུ་ཕྱིན་པ་དྲུག་ལ་རྩོད་པར་བགྱི་ཞེས་པའི་བར་རོ། ། ལན་ལ་གཉིས་ཀྱིས་དང་པོ་རྒྱས་པར་བཤད་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་བྱང་སེམས་ཆེན་པོས་འདི་ལྟར་གཟུགས་ལྡན་པ་ཡང་མ་ཡིན། མི་ལྡན་པ་ཡང་མ་ཡིན་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལྡན་པ་ཡང་མ་ཡིན། མི་ལྡན་པ་ཡང་མ་ཡིན་ནོ་ཞེས་བྱ་བར་རབ་ཏུ་བརྟག་པར་བྱ་སྟེ་ཞེས་པའི་བར་གྱིས་བསྟན་པ་ནི། ལྡན་མི་ལྡན་གཅིག་དང་ཐ་དད་དམ། འདུ་འབྲལ་གཉིས་ཏེ་དེ་དག་གི་སྤྲོས་པ་དང་བྲལ་བར་རྟོགས་པའི་ལམ་གྱིས་རྒྱུན་དང་ལྡན་མི་ལྡན་ལ་སེང་གེ་བཟང་པོས་བཤད་དོ། ། ཡང་ན་སྟོང་པ་ཉིད་དུ་རོ་གཅིག་པས།
ལྡན་མི་ལྡན་གཉིས་སུ་མེད་པར་རྟོགས་པ་ཉིད་གཉེན་པོར་བཤད་པར་བྱ་སྟེ། ལྡན་མི་ལྡན་གཉིས་སུ་མེད་པ་ནི་ཡུམ་གྱི་གནས་ཚུལ་ལ་བཤད་པར་བྱའོ། ། གནོད་འཇོམས་ལས་ནི་ལྡན་མི་ལྡན་གཉིས་ཀྱི་དོན་ལ། གཟུགས་ལ་ཀུན་ཏུ་སྦྱོར་བ་ལས་བྲལ་བར་བྱའོ། ། མི་ལྡན་པ་བསྐྱེད་པར་བྱའོ་ཞེས་བློས་བསྐྱེད་པར་མི་བྱའོ་ཞེས་གསུངས་སོ། ། གཉིས་པ་དོན་བསྡུ་བ་ནི། རབ་འབྱོར་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ཕ་རོལ་ཏུ་ཕྱིན་པ་དྲུག་ལ་བརྩོན་པར་བྱའོ་ཞེས་པའོ། ། གཟུགས་སོགས་ལ་གནས་པའི་རྟོག་པའི་གཉེན་པོ་ལ་གསུམ་སྟེ། མི་གནས་པར་གདམས་པ་དང༌། མི་གནས་པའི་འཐད་པ་དང༌།
དོན་བསྡུ་བའོ། ། དང་པོ་ནི། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོས་གཟུགས་ལ་གནས་པར་བྱའོ་ཞེས་བརྩོན་པར་མི་བྱའོ་ཞེས་གསུངས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་གནས་པར་བྱའོ་ཞེས་བརྩོན་པར་མི་བྱའོ་ཞེས་པའི་བར་རོ། ། གཉིས་པ་ནི། དེ་ཅིའི་ཕྱིར་ཞེ་ན་གཟུགས་ནི་གང་ལ་ཡང་མི་གནས་སོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ནི་གང་ལ་ཡང་མི་གནས་ཏེ་ཞེས་པའི་བར་གྱིས་བསྟན་པ་གནས་བྱའི་གཟུགས་སོགས་མ་དམིགས་པའི་དོན་ནོ། ། གསུམ་པ་ནི། དེ་ལྟར་མི་གནས་པའི་ཚུལ་གྱིས་ཞེས་པ་ནས། འཚང་རྒྱ་བར་བྱའོ་ཞེས་པའི་བར་རོ། །
ཉན་རང་གི་རིགས་འཇིག་པ་ལ་རྟོག་པའི་གཉེན་པོ་ནི། རབ་འབྱོར་འདི་ལྟ་སྟེ་དཔེར་ན། སྐྱེས་བུ་ཞིག་ཤིང་ཏོག་ཨ་མྲའམ་པ་ན་ས་ཟ་བར་འདོད་ན་ཞེས་པ་ནས། སེམས་ཅན་རྣམས་འཁོར་བ་ལས་ཡོངས་སུ་དགྲོལ་བར་བྱའོ་ཞེས་པའི་བར་གྱིས་བསྟན་ཏེ། ཤིང་ཏོག་ཨ་མྲ་ཟ་བར་འདོད་པས་དེའི་སོ་ནམ་བྱེད་པའི་དཔེས་བྱང་ཆུབ་ཐོབ་པར་འདོད་པས་ཕར་ཕྱིན་དྲུག་ལ་བསླབ་སྟེ། གཞན་ཡང་ཕར་ཕྱིན་དྲུག་གིས་རྗེས་སུ་བཟུང་བར་བྱ་བའི་དོན་གྱིས་གསུངས་སོ། ། འདིར་ཤིང་ཏོག་གི་དཔེས་ཐེག་ཆེན་གྱི་རིགས་འཕེལ་བར་གསུངས་པས་རྟོག་པའི་རིགས་འཛིན་པ་བཀག་ནས། ཐེག་ཆེན་གྱི་རིགས་མི་འཇིག་པས་གཉེན་པོ་གསུངས་སོ། ། དོན་དུ་གཉེར་བ་མེད་པར་རྟོག་པའི་གཉེན་པོ་ནི། རབ་འབྱོར་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་གཞན་གྱི་དྲིང་མི་འཇོག་པ་དང་ཞེས་པ་ནས།
ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ་ཞེས་སྨྲའོ་ཞེས་པའི་བར་གྱིས་བསྟན་ཏོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པའོ་ཞེས་པའི་བར་གྱིས་གསུངས་ཏེ། རྟོག་པའི་ཡུལ་དོན་དུ་གཉེར་བ་མེད་པས་བྱང་ཆུབ་དོན་དུ་གཉེར་བ་བཀག་ནས་གཉེན་པོ་གསུངས་སོ། ། འགའ་ཞིག་ནི་ཆོས་ཐམས་ཅད་ལ་དབང་དུ་འགྱུར་བ་ཐོབ་པར་འདོད་པས་ཞེས་པ་འདི་ནས་རྒྱུ་མེད་ལ་རྟོག་པའི་གཉེན་པོའི་གཞུང་ཟུག་པར་འདོད་དོ། ། རྒྱུ་མེད་དུ་རྟོག་པའི་གཉེན་པོ་ལ་གཉིས་ཏེ། རྒྱ་མཚོའི་དཔེས་ཡུམ་ཆོས་ཐམས་ཅད་ཀྱི་སྒོར་བསྟན་པ་དང༌། ཡུམ་གྱི་ཆེད་དུ་ཆོས་ཐམས་ཅད་ལ་བསླབ་པར་བྱ་བ་བསྟན་པའོ། ། དང་པོ་ནི།
ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཆོས་ཐམས་ཅད་ཀྱི་སྒོ་སྟེ་ཞེས་པ་ནས། འདི་ཉིད་ལ་བསླབ་པར་བྱའོ་ཞེས་པའི་བར་གྱིས་བསྟན་ཏེ། རྒྱ་མཚོ་ཆེན་པོ་ཆུ་ཀླུང་ཐམས་ཅད་ཀྱི་སྒོ་ཡིན་པ་ལྟར། ཡུམ་ཡང་ཆོས་ཐམས་ཅད་ཀྱི་སྒོ་ཡིན་པས་འདི་ལ་བསླབ་པར་བྱའོ་ཞེས་སྟོན་ནོ། ། གཉིས་པ་ནི། རབ་འབྱོར་དེ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་སྦྱིན་པའི་ཕ་རོལ་ཏུ་ཕྱིན་པ་ལ་བསླབ་པར་བྱའོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་བསླབ་པར་བྱའོ་ཞེས་པའི་བར་གྱིས་བསྟན་ཏེ། ཡུམ་ཆོས་ཐམས་ཅད་ཀྱི་སྒོ་ཡིན་པས་ཡུམ་རྟོགས་པར་འདོད་པས། རྣམ་བྱང་གི་ཆོས་ཐམས་ཅད་ལ་བསླབ་པར་བྱ་བར་བསྟན་ཏོ། ། འདིས་རྟོག་པའི་ཡུལ་རྒྱུ་མེད་པ་བཀག་ནས།
ཡུམ་ཆོས་ཐམས་ཅད་ཀྱི་སྒོར་བསྟན་པས་གཉེན་པོ་བསྟན་ཏོ། ། ཕྱིར་རྒོལ་བ་ལ་དམིགས་པའི་རྟོག་པའི་གཉེན་པོ་སྟོན་པ་ལ་གཉིས་ཏེ། གཉེན་པོ་དངོས་དང༌། དེ་ལ་སྤྱད་པའི་ཕན་ཡོན་ནི། འཕོང་གི་སློབ་དཔོན་ལ་དགྲས་མི་ཚུགས་པའི་དཔེས་ཡུམ་ལ་སྤྱོད་པ་མི་མཐུན་ཕྱོགས་ཀྱིས་མི་ཚུགས་པར་བསྟན་པ་དང༌། དེ་ཉིད་ཀྱིས་ཡུམ་ལ་བསླབ་པར་བྱ་བ་གདམས་པའོ། ། དང་པོ་ནི། རབ་འབྱོར་འདི་ལྟ་སྟེ་དཔེར་ན་འཕོང་གི་སློབ་དཔོན་ལག་ཚོད་དང་འབྱོར་བའི་གཞུ་ཐོགས་པ་ནི་ཞེས་པ་ནས། བདུད་ཀྱི་རིགས་ཀྱི་ལྷ་རྣམས་ཀྱིས་ཐུབ་པར་དཀའ་འོ་ཞེས་པའི་བར་རོ། ། གཉིས་པ་ནི།
རབ་འབྱོར་དེ་ལྟ་བས་ན་ཞེས་པ་ནས། བསླབ་པར་བྱའོ་ཞེས་པའི་བར་གྱིས་བསྟན་ཏོ། ། གཉིས་པ་གཉེན་པོ་ལ་སྤྱོད་པའི་ཕན་ཡོན་ལ་གཉིས་ཏེ། སངས་རྒྱས་ཀྱིས་དགོངས་ཚུལ་སྟོན་པ་དང༌། ལྷ་རྣམས་ཀྱིས་མཆོད་པའི་ཕན་ཡོན་བསྟན་པའོ། ། དང་པོ་ལ་གཉིས་ལས། མདོར་བསྟན་པ་ནི། དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་དེ་ལ་ཞེས་པ་ནས། དགོངས་པ་མཛད་དོ་ཞེས་པའི་བར་རོ། ། གཉིས་པ་རྒྱས་པར་བཤད་པ་ལ།
ཇི་ལྟར་དགོངས་པའི་ཚུལ་དྲི་བ་དང༌། ལན་བཤད་པའོ། ། དང་པོ་ནི། གསོལ་པ་སངས་རྒྱས་བཅོམ་ལྡན་འདས་རྣམས་ཇི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་སྦྱིན་པའི་ཕ་རོལ་ཏུ་ཕྱིན་པ་སྤྱོད་པ་ལ་དགོངས་པ་མཛད་ཅེས་པ་ནས། ཇི་ལྟར་རྣམ་པ་ཐམས་ཅད་མཁྱེན་པ་ཉིད་ལ་སྤྱོད་པ་ལ་དགོངས་པ་མཛད་ཅེས་པའི་བར་རོ། ། ལན་ལ། ཇི་ལྟར་དགོངས་པའི་ཚུལ་གསུངས་པ་དང༌། དགོངས་པའི་དོན་ལ་ཞེན་པ་དགག་པ་དང༌། ཤེར་ཕྱིན་ལ་བསླབ་ཚུལ་བསྡུས་ཏེ་གསུངས་པའོ། ། དང་པོ་ནི།
བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་སངས་རྒྱས་བཅོམ་ལྡན་འདས་རྣམས་ནི། བྱང་ཆུབ་སེམས་དཔའ་སེམས་དཔའ་ཆེན་པོ་སྦྱིན་པའི་ཕ་རོལ་ཏུ་ཕྱིན་པ་སྤྱོད་པ་ལ་དགོངས་པ་མཛད་དེ། ཅི་ནས་ཀྱང་སྦྱིན་པ་མི་དམིགས་པ་དེ་ལྟར་དགོངས་པ་མཛད་དོ་ཞེས་པ་ནས། ཅི་ནས་ཀྱང་རྣམ་པ་ཐམས་ཅད་མཁྱེན་པ་ཉིད་མི་དམིགས་པ་དེ་ལྟར་དགོངས་པ་མཛད་དེ། དེ་ལྟར་མི་དམིགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ལ་དགོངས་པ་མཛད་དོ་ཞེས་པའི་བར་གྱིས་བསྟན་ཏོ། ། གཉིས་པ་ནི། རབ་འབྱོར་གཞན་ཡང་སངས་རྒྱས་བཅོམ་ལྡན་འདས་རྣམས་ནི། བྱང་ཆུབ་སེམས་དཔའ་སེམས་དཔའ་ཆེན་པོ་ལ་གཟུགས་སུ་དགོངས་པ་མི་མཛད་དོ། ། ཞེས་པའི་བར་རོ། །
གསུམ་པ་ནི། གསོལ་པ་བཅོམ་ལྡན་འདས་བྱང་སེམས་ཆེན་པོས་གནས་མང་པོ་ཡང་བསླབ་པར་མི་བགྱིད་ལགས་ཞེས་པ་ནས། དེ་དག་གིས་ནི་མི་དམིགས་སོ་ཞེས་པའི་བར་གྱིས་བསྟན་ཏོ། ། གཉིས་པ་ལྷ་རྣམས་ཀྱིས་མཆོད་པའི་ཕན་ཡོན་ནི། དེ་ནས་འཁོར་དེའི་ནང་ནས་སུམ་ཅུ་རྩ་གསུམ་གྱི་ལྷ་རྣམས་མེ་ཏོག་མན་ད་ར་བ་མང་པོ་ཐོགས་ཏེ། བཅོམ་ལྡན་འདས་ལ་གཏོར་ཏོ། ། མངོན་པར་གཏོར་ཏོ། ། རབ་ཏུ་གཏོར་ཏོ་ཞེས་པས་བསྟན་ཏོ། ། གཉིས་པ་ཡོངས་སུ་གཏད་པའི་ཚུལ་ནི། བྱང་ཆུབ་ལ་གཞན་སྟོན་པ་དང་ཞེས་པ་སྟེ།
དེའི་དོན་སྟོན་པ་ནི། དགེ་སློང་བརྒྱ་དྲུག་ཅུ་ལུང་སྟོན་པ་དང༌། ལུང་སྟོན་པའི་རྒྱུ་ཤེར་ཕྱིན་ལ་སྤྱོད་པའི་ཕན་ཡོན་ནོ། ། དང་པོ་ལ་གསུམ་སྟེ། ལུང་བསྟན་པའི་རྒྱུའི་མཚན་མ་དང༌། དེ་ལ་དྲི་བ་འགོད་པ་དང༌། ཇི་ལྟར་ལུང་བསྟན་པའི་ཚུལ་ལོ། ། དང་པོ་ནི། དགེ་སློང་བརྒྱ་དྲུག་ཅུ་ཙམ་ཡང་བསྟན་ལས་ལངས་ནས། ཆོས་གོས་ཕྲག་པ་གཅིག་ལ་གཟར་ཏེ་ཞེས་པ་ནས།
བཅོམ་ལྡན་འདས་ཀྱི་དབུའི་གཙུག་ཏུ་ནུབ་བོ་ཞེས་པའི་བར་རོ། ། གཉིས་པ་ནི། ཚེ་དང་ལྡན་པ་ཀུན་དགའ་བོ་སྟན་ལས་ལངས་ནས་བླ་གོས་ཕྲག་པ་གཅིག་ཏུ་བྱས་ཏེ་ཞེས་པ་ནས། ཅིའི་རྒྱུ་ཅི་ཡི་རྐྱེན་གྱིས་འཛུམ་པ་མཛད་ཅེས་པའི་བར་རོ། ། གསུམ་པ་ནི། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། ། ཀུན་དགའ་བོ་དགེ་སློང་བརྒྱ་དྲུག་བཅུ་པོ་འདི་དག་ཅེས་པ་ནས། མེ་ཏོག་གི་ཆར་མངོན་པར་འབབ་པར་འགྱུར་རོ་ཞེས་པའི་བར་གྱིས་བསྟན་ཏོ། ། གཉིས་པ་ལུང་སྟོན་པའི་རྒྱུ་ཤེར་ཕྱིན་ལ་སྤྱོད་པའི་ཕན་ཡོན་བསྟན་པ་ལ་གཉིས་ཏེ།
དངོས་ཀྱི་དོན་དང༌། ཞར་ལས་བྱུང་བའོ། ། དང་པོ་ལ་མདོར་བསྟན་པ་ནི། ཀུན་དགའ་བོ་དེ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་པ་ནས། སྤྱད་པར་བྱའོ་ཞེས་པའི་བར་རོ། ། གཉིས་པ་རྒྱས་བཤད་ནི། བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་སྤྱོད་པས་རྣམ་པར་སྤྱད་པར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་པར་ཞེས་པ་ནས། དགེ་བའི་བཤེས་གཉེན་གྱིས་ཡོངས་སུ་བཟུང་བར་རིག་པར་བྱའོ་ཞེས་པའི་བར་རོ། ། གཉིས་པ་ཞར་ལས་བྱུང་བའི་དོན་ལ་གཉིས་ཏེ། དགེ་བའི་རྩ་བ་བྱང་ཆུབ་ཀྱི་རྒྱུར་མི་བསླུ་བ་དང༌།
སྦྱིན་སོགས་ལ་སྤྱོད་པ་ཉན་རང་དུ་མི་ལྟུང་བའོ། ། དང་པོ་ནི། རིགས་ཀྱི་བུའམ་རིགས་ཀྱི་བུ་མོ་གང་ལ་ལས་དེ་བཞིན་གཤེགས་པ་ཞེས་པ་ནས། སངས་རྒྱས་སུ་འགྱུར་མོད་ཀྱི་ཞེས་པའི་བར་རོ། ། གཉིས་པ་ནི། འོན་ཀྱང་ཀུན་དགའ་བོ་བྱང་ཆུབ་སེམས་དཔའ་སེམས་དཔའ་ཆེན་པོ་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པ་དང་ཞེས་པ་ནས། ཉན་ཐོས་སམ་རང་སངས་རྒྱས་སུ་མི་འགྱུར་རོ་ཞེས་པའི་བར་རོ། ། དེ་ཡི་རྒྱུ་ནི་ཡོངས་གཏད་དང༌། ། ཞེས་པའི་དོན་སྟོན་པ་ལ་གསུམ་སྟེ། ཚིག་དོན་གཉིས་ཀ་གཏད་པ་དང༌།
ཚིག་མི་ཉམས་པར་གཏད་པ་དང༌། དོན་མི་ཉམས་པར་གཏད་པའོ། ། དང་པོ་ལ་གཏད་པ་དངོས་དང༌། གཏད་པ་ལྟར་བྱས་པའི་ཕན་ཡོན་ནོ། ། དང་པོ་ནི། ཀུན་དགའ་བོ་དེ་བས་ན་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ཁྱོད་ལ་གཏད་དོ་ཞེས་པ་ནས། ངེས་པའི་ཚིག་ཤིན་ཏུ་ལེགས་པར་ཟིན་པར་བྱའོ་ཞེས་པའི་བར་རོ། ། གཉིས་པ་ནི་ཀུན་དགའ་བོ་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་ཟིན་པ་དང་ཞེས་པ་ནས། དགའ་བ་དང༌། མོས་པ་བསྐྱེད་པར་འགྱུར་རོ་ཞེས་པའི་བར་རོ། །
གཉིས་པ་ལ། གཏད་པ་དངོས་དང༌། གཏད་པ་ལྟར་ཉམས་སུ་བླངས་ཤིང་སྟོན་པའི་ཕན་ཡོན་བཤད་པའོ། ། དང་པོ་ནི། ཀུན་དགའ་བོ་གལ་ཏེ་ཁྱོད་ང་ལ་སྡུག་ཅིང་ཡིད་དུ་འོང་བ་ཞེས་པ་ནས། འདི་ནི་ངའི་གདམས་ངག་གོ་ཞེས་པའི་བར་ཏེ། ཚིག་མི་ཉམས་པ་དང༌། མང་དུ་གཏད་པ་དང༌། ཚད་མེད་པར་གཏད་པ་དང༌། བྱང་ཆུབ་ཀྱི་ཆེད་དུ་གཏད་པ་སྟེ།
དོན་རྣམ་པ་བཞིས་བསྟན་པའོ། ། གཉིས་པ་ལ་གཉིས་ཏེ། དངོས་ཀྱི་དོན་དང༌། འཐད་པ་བཤད་པའོ། ། དང་པོ་ནི། ཀུན་དགའ་བོ་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཡུམ་ཟབ་མོ་འདི་འཛིན་པ་དང་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དང་ཉེ་བར་འགྱུར་བ་ཡིན་ཞེས་པའི་བར་རོ། ། གཉིས་པ་འཐད་པ་ནི། དེ་ཅིའི་ཕྱིར་ཞེ་ན་ཞེས་སོགས་ཀྱིས་སྟོན་ཏེ།
ཡུམ་ལ་སྤྱད་པ་ལས་ཕན་ཡོན་འབྱུང་བའི་འཐད་པ་བསྟན་པའོ། ། དེ་ལ་གཉིས་ཏེ། སངས་རྒྱས་ཀྱི་ཡུམ་དུ་བསྟན་པ་དང༌། བྱང་སེམས་ཀྱི་ཡུམ་དུ་བསྟན་པའོ། ། དང་པོ་ནི། ཀུན་དགའ་བོ་འདས་པའི་དུས་ཀྱི་དེ་བཞིན་གཤེགས་པ་ཞེས་པ་ནས། ད་ལྟར་བྱུང་བའི་དུས་ན་སྟེང་ཕྱོགས་ཀྱི་འཇིག་རྟེན་གྱི་ཁམས་ན་བཞུགས་པའི་སངས་རྒྱས་ཤེས་རབ་ཀྱི་ཕ་རོལ་ཏུ་ཕྱིན་པ་ལས་བྱུང་བའི་འགྲེས་ཀྱི་བར་དུ་གསུངས་པ་ཡིན་ནོ། ། གཉིས་པ་བྱང་ཆུབ་སེམས་དཔའི་ཡུམ་དུ་བསྟན་པ་ནི། དགའ་བོ་དེ་བས་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཞེས་པ་ནས། རྫོགས་པའི་བྱང་ཆུབ་ཏུ་འབྱུང་བར་འགྱུར་ཏེ་ཞེས་པའི་བར་རོ། །
གསུམ་པ་དོན་མི་ཉམས་པར་གདམས་པར་སྟོན་པ་ལ་གཉིས་ཏེ། དོན་དངོས་དང༌། གཏད་པ་ལྟར་བྱས་པའི་ཕན་ཡོན་ནོ། ། དང་པོ་ནི། ཀུན་དགའ་བོ་ཕ་རོལ་ཏུ་ཕྱིན་པ་དྲུག་པོ་འདི་དག་ཡང་དང་ཡང་དུ་ཡོངས་སུ་གཏད་དོ། ། རྗེས་སུ་གཏད་དོ་ཞེས་པའོ། ། འཐད་པ་ནི། དེ་ཅིའི་ཕྱིར་ཞེ་ན། ཀུན་དགའ་བོ་འདི་ནི་དེ་བཞིན་གཤེགས་པ་ཞེས་པ་ནས། མཛོད་འདི་ལས་ཞེས་པའི་བར་གྱིས་བསྟན་ཏོ། །
གཉིས་པ་ནི། ཀུན་དགའ་བོ་འདས་པའི་དུས་ཀྱི་དེ་བཞིན་གཤེགས་པ་ཞེས་པ་ནས། ཡོངས་སུ་མྱ་ངན་ལས་འདའ་བར་འགྱུར་རོ་ཞེས་པའི་བར་རོ། ། མངོན་རྟོགས་རྒྱན་ལས། དེ་ཐོབ་བར་ཆད་མེད་པའི་རྒྱུ། ། ཞེས་སྔ་མར་ཡོད་ཀྱང༌། མདོ་ལས། བསོད་ནམས་མང་པོའི་མཚན་ཉིད་དོ། ། ཞེས་སྔར་ཡོད་པས་མདོའི་གོ་རིམ་ལྟར་བཤད་ན་བསོད་ནམས་མང་པོའི་མཚན་ཉིད་ཅན་གྱི་མདོ་ནི། ཀུན་དགའ་བོ་གལ་ཏེ་ཁྱོད་ཀྱིས་གང་ཟག་ཉན་ཐོས་ཀྱི་ཐེག་པ་བ་རྣམས་ལ་ཉན་ཐོས་ཟུར་ཙམ་སྟེ་ཆོས་སྟོན་པ་དེས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་གང་ཇི་སྙེད་པ་ཞེས་པ་ནས།
ཡང་དག་པར་དགའ་བར་བྱེད་པ་ཡིན། ཡང་དག་པར་སྤྲོ་བར་བྱེད་པ་ཡིན། ཡང་དག་པར་གཞོག་པ་ཡིན། ཡང་དག་པར་འགོད་པ་ཡིན་ཏེ་ཞེས་པའི་བར་གྱིས་བསྟན་ཏོ། ། དེ་ཐོབ་བར་ཆད་མེད་པའི་རྒྱུར། ། ཞེས་པའི་དོན་སྟོན་པ་ནི། ཀུན་དགའ་བོ་བྱང་ཆུབ་སེམས་དཔའ་སེམས་དཔའ་ཆེན་པོ། དེ་ལྟར་ཕ་རོལ་ཏུ་ཕྱིན་པ་དྲུག་ལ་སྤྱོད་པ་དང༌། དྲན་པ་ཉེ་བར་བཞག་པ་བཞི་ལ་སྤྱོད་པ་དང་ཞེས་པ་ནས། བྱང་ཆུབ་ལས་ཡོངས་སུ་ཉམས་པའི་གནས་སྐབས་མེད་དེ།
དེ་ནི་གནས་མ་ཡིན་ནོ་ཞེས་པའི་བར་གྱིས་བསྟན་ཏོ། ། བྱང་ཆུབ་ཆེན་པོའི་སྤྱིའི་རྒྱུ་ཚོགས་བསྟན་ཟིན་ཏོ།། ༈ བྱང་ཆུབ་ཆེན་པོ་སྟོན་པ་ལ་གསུམ་སྟེ། བྱང་ཆུབ་ཆེན་པོའི་དུས་སུ་མི་མཐུན་ཕྱོགས་མེད་པ་དང༌། མི་མཐུན་ཕྱོགས་དང་བྲལ་བའི་རྒྱུ་དང༌། བྱང་ཆུབ་ཆེན་པོ་རང་གི་ངོ་བོ་སྟོན་པའོ། ། དང་པོ་ལ་དཔེ་བསྟན་པ་དང༌། དཔེས་མཚོན་པའི་དོན་ནོ། ། དང་པོ་ལ་རྫུ་འཕྲུལ་མཛད་པ་དང༌། རྫུ་འཕྲུལ་སླར་བརྟུལ་བ་དང༌།
འཁོར་རྣམས་ལ་མི་སྣང་བའོ། ། དང་པོ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་འདི་བཤད་པའི་ཚེ་ཞེས་པ་ནས། རྫུ་འཕྲུལ་མངོན་པར་འདུ་མཛད་པ་མངོན་པར་འདུ་མཛད་དོ་ཞེས་པའི་བར་ཏེ། དུས་གང་གི་ཚེ་རྫུ་འཕྲུལ་མཛད་པ་ནི། ཡུམ་འདི་བསྟན་པའི་ཚེ་ཞེས་པའོ། ། གང་གིས་མཛད་པ་ནི་བཅོམ་ལྡན་འདས་ཀྱིས་སོ། ། གང་གི་ངོར་མཛད་པ་ནི། འཁོར་བཞི་དང་ཞེས་པ་ནས། དེ་ལྟར་འཁོད་པ་རྣམས་ཀྱི་མདུན་དུ་ཞེས་པའོ། །
གང་མཛད་པ་ནི། རྫུ་འཕྲུལ་མངོན་པར་འདུ་མཛད་པ་ཞེས་པའོ། ། ཚུལ་ཅི་ལྟ་བུའི་རྫུ་འཕྲུལ་མཛད་པ་ནི། མངོན་པར་འདུ་མཛད་པ་ཐམས་ཅད་ཀྱིས་དེ་བཞིན་གཤེགས་པ་ཞེས་པ་ནས། དེ་ལྟ་བུའི་རྫུ་འཕྲུལ་ཞེས་པའི་བར་རོ། ། གཉིས་པ་སླར་ཡང་རྫུ་འཕྲུལ་བརྟུལ་བ་ནི། དེ་ནས་བཅོམ་ལྡན་འདས་ཀྱིས་རྫུ་འཕྲུལ་ཞེས་པ་ནས། མི་སྣང་བར་གྱུར་ཏོ་ཞེས་པའི་བར་རོ། ། མི་སྣང་བའི་འཐད་པ་བསྟན་པ་ནི། དེ་དག་གིས་མི་མཐོང་བར་གྱུར་ཏོ་ཞེས་བྱའོ། །
དེ་ཅིའི་ཕྱིར་ཞེ་ན། བརྟུལ་བར་མཛད་པས་དེའི་ཕྱིར་ཞེས་གཏན་ཚིགས་སུ་སྦྱར་རོ། ། རྫུ་འཕྲུལ་མི་སྣང་བར་བསྟན་པ་ནི། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་བཀའ་སྩལ་པ་ཞེས་པ་ནས། མིག་ལམ་དུ་མི་གདའ་འོ་ཞེས་པའི་བར་རོ། ། གཉིས་པ་དཔེས་མཚོན་པའི་དོན་བསྟན་པ་ལ་གསུམ་སྟེ། མདོར་བསྟན། རྒྱས་པར་བཤད་པ། དོན་བསྡུ་བའོ། ། དང་པོ་ནི།
བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ལ་དེ་བཞིན་དུ་ཞེས་པ་ནས། སངས་རྒྱས་ཀྱི་ཆོས་མི་ཤེས་སོ་ཞེས་པའི་བར་རོ། ། རྨི་ལམ་དུ་མི་སྣང་བ་སོགས་དོན་བཞི་སྨོས་པ་ནི་བདེན་བཞིའི་ཡུལ་ཅན་ཡེ་ཤེས་བཞིའོ། ། གཉིས་པ་ལ་དོན་དངོས་ནི། ཀུན་དགའ་བོ་དེ་ཅི་སྙམ་དུ་སེམས་ཞེས་པ་ནས། ཤ་སྟག་སྟེ་ཞེས་པའི་བར་རོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། གསོ་བ་པོ་མེད་དོ་ཞེས་པའི་བར་ཏེ།
ནམ་མཁའི་དཔེས་བྱེད་པ་མེད་པ་དང༌། སྒྱུ་མའི་དཔེས་བྱེད་པ་པོ་མེད་པར་བསྟན་ནས། ཀུན་རྫོབ་ཏུ་རྒྱུ་རྐྱེན་ལ་བརྟེན་ནས་སོ་སོར་འབྱུང་བའི་ཕྱིར་དོན་དམ་པའི་སྙིང་པོ་མེད་དོ། ། དེའི་ཕྱིར་ཚོར་བ་པོ་མེད་དོ་ཞེས་པའི་དོན་ནོ། ། གསུམ་པ་ནི། དེ་ལྟར་སྤྱོད་པའི་བྱང་ཆུབ་སེམས་དཔའ་ཞེས་པ་ནས། མངོན་པར་ཆགས་པ་མེད་དོ་ཞེས་པའི་བར་གྱིས་བསྟན་ཏོ། ། གཉིས་པ་མི་མཐུན་ཕྱོགས་དང་བྲལ་བར་བྱེད་པའི་རྒྱུ་ལ་གསུམ་སྟེ། ཕ་རོལ་ཏུ་ཕྱིན་པའི་སྤྱོད་པ་དང༌། གཞན་དོན་བསྒྲུབ་པའི་བྱ་བ་དང༌།
མི་རྟོག་པའི་ཡེ་ཤེས་ཀྱི་རྒྱུའོ། ། དང་པོ་ལ། ཤེར་ཕྱིན་ལ་བསླབ་པར་བྱ་བར་གདམས་པ་དང༌། ཤེར་ཕྱིན་གྱི་སྤྱོད་པ་ལ་བསྟོད་པ་མཛད་པའོ། ། དང་པོ་ནི། ཀུན་དགའ་བོ་དེ་ལྟར་སློབ་པའི་ཞེས་པ་ནས། བསླབ་པར་བྱའོ་ཞེས་པའི་བར་རོ། ། གཉིས་པ་ནི། དེ་ལྟར་སློབ་པ་ནི་རབ་ཅེས་བྱའོ་ཞེས་པ་ནས། མི་མཉམ་པ་དང་མཉམ་པ་ཞེས་བྱའོ། །
ཞེས་པའི་བར་རོ། ། གཉིས་པ་ནི་འཇིག་རྟེན་ཐམས་ཅད་ལ་ཕན་པ་ཞེས་པ་ནས། འཇིག་རྟེན་གྱི་ཁམས་འདིར་བཏེག་གོ་ཞེས་བྱ་བ་དང༌། བཞག་གོ་ཞེས་བྱ་བར་མི་ཤེས་པ་སྟེ། ཤེར་ཕྱིན་ལ་སྤྱོད་པའི་ཡོན་ཏན་གྱི་མཐུ་དང་ཆེ་བ་བསྟན་པའོ། ། གསུམ་པ་ནི། དེ་ཅིའི་ཕྱིར་ཞེ་ན། ཀུན་དགའ་བོ་འདས་པ་དང༌། མ་བྱོན་པ་དང་ཞེས་པ་ནས། མི་མཉམ་པ་དང་མཉམ་པ་ཞེས་བྱའོ་ཞེས་པའི་བར་གྱིས་བསྟན་ཏོ། །
གསུམ་པ་ལ་ལྔ་སྟེ། ཐོབ་བྱེད་ཀྱི་ཡུམ་ཚད་མེད་པར་བསྟན་པ་དང༌། བྱང་ཆུབ་ཆེན་པོའི་ཡུལ་གཏན་ལ་དབབ་པ་དང༌། སངས་རྒྱས་ཀྱི་གསུངས་ལ་ཡིད་ཆེས་པར་བྱ་བའི་མཚན་མ་བསྟན་པ་དང༌། ཡུལ་ཅན་ཡེ་ཤེས་དྲིས་ལན་གྱིས་གཏན་ལ་དབབ་པ་དང༌། ཡུམ་གྱི་རྒྱུ་བྱང་ཆུབ་བསྒྲུབ་པའི་ཚུལ་གཏན་ལ་དབབ་པའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི།
ཀུན་དགའ་བོ་གང་ཤེས་རབ་ཀྱི་ཕ་རོལ་ཏུ་ཕྱིན་པའི་ཚད་བཟུང་བའམ། བཙའ་བར་བཟོད་པ་ནི་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཚད་མེད་དོ་ཞེས་པའི་བར་གྱིས་བསྟན་ཏེ། ནམ་མཁའི་དཔེས་ཚད་དང་མཐའ་བཟུང་དུ་མེད་པར་འཐད་པ་དང་བཅས་པ་བསྟན་ཏོ། ། གཉིས་པ་ལ། དོན་དམ་པར་ངོ་བོ་ཚད་མེད་པར་བསྟན་པ་དང༌། ཀུན་རྫོབ་ཏུ་ཡོན་ཏན་ཚད་མེད་པར་བསྟན་པའོ། ། དང་པོ་ནི། གསོལ་པ་བཅོམ་ལྡན་འདས་ཅིའི་སླད་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཚད་མེད་མ་མཆིས་པ་ལགས་ཞེས་པ་ནས། ཀུན་དགའ་བོ་དབེན་པའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཚད་མེད་དོ་ཞེས་པའི་བར་གྱིས་བསྟན་ཏེ།
མི་ཟད་པ་དང༌། དབེན་པའི་གཏན་ཚིགས་གཉིས་ཀྱིས་ཚད་མེད་པར་བསྟན་པའོ། ། གཉིས་པ་བྱང་ཆུབ་ཆེན་པོའི་ངོ་བོ་གཏན་ལ་དབབ་པ་ལ། དོན་ནི། ཀུན་དགའ་བོ་འདས་པའི་དུས་ཀྱི་དེ་བཞིན་གཤེགས་པ་དགྲ་བཅོམ་པ་ཞེས་པ་ནས། ཆོས་སྟོན་པའི་སངས་རྒྱས་བཅོམ་ལྡན་འདས་དེ་དག་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་ལས་བྱུང་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་མ་ཟད་དོ་ཞེས་པའི་བར་གྱིས་བསྟན་ཏོ། ། གཉིས་པ་འཐད་པ་ནི། དེ་ཅིའི་ཕྱིར་ཞེ་ན། ཀུན་དགའ་བོ།
ཤེས་རབ་ཀྱི་ཕ་རོལ་ཏུ་ཕྱིན་པ་ཟད་པར་བྱ་བར་སེམས་པ་དེ་ནི། ནམ་མཁའ་ཟད་པར་བྱ་བར་སེམས་པར་ཟད་དེ། ཤེས་རབ་ཀྱི་ཕ་རོལ་ཏུ་ཕྱིན་པ་ནི་མ་ཟད་མི་ཟད་ཟད་པར་མི་འགྱུར་རོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ནི་མ་ཟད་མི་ཟད་ཟད་པར་མི་འགྱུར་ཞེས་པའི་བར་གྱིས་བསྟན་ཏེ། ཕར་ཕྱིན་དྲུག་ནས་རྣམ་མཁྱེན་བར་གྱིས་བསྟན་ཏོ། ། ཕར་ཕྱིན་དྲུག་གི་ནང་ནས་ཤེར་ཕྱིན་དང་པོར་བསྟན་པ་ནི་མཆོག་གི་རིམ་པའོ། ། གཞན་དུ་ཡང་དེ་བཞིན་དུ་ཤེས་པར་བྱའོ། ། གཏན་ཚིགས་གཉིས་པ་བསྟན་པ་ནི། ཆོས་དེ་དག་ལ་ནི་སྐྱེ་བ་ཡང་མེད་ན། ཟད་པར་འགྱུར་བ་ལྟ་ག་ལ་ཡོད་ཅེས་པའོ། །
འདི་དག་གིས་ཡུལ་ཟད་པ་མེད་པ་དང༌། སྐྱེ་བ་མེད་པ་དངོས་སུ་བསྟན་ནས། ཟད་པ་མེད་པར་རྟོགས་པ་དང༌། སྐྱེ་བ་མེད་པའི་ཡེ་ཤེས་ཤུགས་ལ་བསྟན་ཏོ། ། གསུམ་པ་ལ་བཞི་སྟེ། ཡིད་ཆེས་པའི་མཚན་མ་དངོས་དང༌། ཡུམ་གཞན་ལ་བཤད་པར་གདམས་པ་དང༌། ཡུམ་ཡོན་ཏན་ཐམས་ཅད་ཀྱི་འབྱུང་གནས་སུ་བསྟན་པ་དང༌། ཡུམ་ལ་བསླབ་པའི་ཕན་ཡོན་བསྟན་པའོ། ། དང་པོ་ནི་བཅོམ་ལྡན་འདས་ཀྱིས་ལྗགས་ཀྱི་དབང་པོ་བཀྲམ་སྟེ་ཞེས་པ་ནས།
བདེ་བར་གཤེགས་པ་ལགས་སོ་ཞེས་པའི་བར་ཏེ། ལྗགས་ཀྱི་དབང་པོ་བཀྲམ་པ་ནི་རྫུན་མི་གསུངས་པའི་དོན་ནོ། ། གཉིས་པ་ནི་བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་དེ་བས་ན་ཞེས་པ་ནས། ཡང་དག་པར་སྟོན་ཅིག་ཅེས་པའི་བར་ཏེ། རྫུན་མི་གསུངས་པས་ཡིད་ཆེས་པའི་གནས་ཡིན་པའི་ཕྱིར། ཇི་ལྟར་བསྟན་པའི་དོན་གཞན་ལ་ཤོད་ཅིག་ཅེས་གདམས་པའོ། ། གསུམ་པ་ནི། ཀུན་དགའ་བོ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ལས། གང་ལ་ཉན་ཐོས་ཀྱི་ཐེག་པ་བ་དང་ཞེས་པ་ནས།
དམ་པའི་ཆོས་མི་ཟད་པའི་མཛོད་ངས་བཤད་པའོ་ཞེས་པའི་བར་ཏེ། ཡུམ་འདི་ལ་བསླབ་པས། རིགས་ཅན་གསུམ་ཀའི་འདོད་པའི་དོན་འགྲུབ་པ་དང༌། གཟུངས་ཐམས་ཅད་ཀྱི་སྒོ་ཡིན་པ་དང༌། སྤོབས་པ་སོ་སོ་ཡང་དག་པར་རིག་པའི་སྒོ་ཡིན་པ་དང༌། སངས་རྒྱས་ཐམས་ཅད་ཀྱི་དམ་པའི་ཆོས་ཀྱི་མཛོད་ཡིན་པར་བསྟན་ཏོ། ། བཞི་པ་ནི། ཀུན་དགའ་བོ་དེ་བས་ན། ཁྱོད་ཀྱིས་ཡིད་ཆེས་པ་དང་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པའི་གཟུགས་ངས་བསྟན་པ་འདི་ཡིན་ནོ་ཞེས་པའི་བར་གྱིས་བསྟན་པ་ཡིན་ནོ། །
ཡོངས་སུ་གཏད་པའི་ལེའུ་སྟེ་ལྔ་བཅུ་པ་རྣམ་པར་བཤད་དེ་གསལ་བར་བྱས་པའོ།། ༈ ལྔ་བཅུ་རྩ་གཅིག་པ་མི་ཟད་པའི་ལེའུ་བཤད་པ། བཞི་པ་ཡུལ་ཅན་ཡེ་ཤེས་དྲིས་ལན་གྱིས་གཏན་ལ་དབབ་པ་ལ། ཞུ་བའི་ཚིག་དང༌། ལན་བཤད་པའོ། ། དང་པོ་ནི། དེ་ནས་ཚེ་དང་ལྡན་པ་རབ་འབྱོར་འདི་སྙམ་དུ་གྱུར་ཏེ་ཞེས་པ་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ནི་མི་བས་པའོ་ཞེས་པའི་བར་ཏེ། མི་བས་པ་ནི་མི་ཟད་པའི་དོན་ནོ། །
གཉིས་པ་ལན་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ནམ་མཁའ་མི་ཟད་པའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་མི་ཟད་པའོ་ཞེས་སོགས་ཏེ། ནམ་མཁའི་དཔེས་དོན་དམ་པར་ཆོས་མི་ཟད་པར་བསྟན་ནས། མི་ཟད་པའི་མངོན་རྟོགས་པ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། མི་ཟད་པར་རྟོགས་པས་ཡུལ་ཅན་ཡང་མི་ཟད་པར་བསྟན་ཏོ། ། ལྔ་པ་བྱང་ཆུབ་ཀྱི་རྒྱུ་ཡུམ་བསྒྲུབ་ཚུལ་ལ་དྲི་བ་ནི། གསོལ་པ། བཅོམ་ལྡན་འདས་ཇི་ལྟར་ན་ཞེས་པ་ནས། མངོན་པར་བསྒྲུབ་པར་ཞེས་པའི་བར་ཏེ།
སྒྲུབ་བྱེད་ཀྱི་ཡུམ་དང༌། བསྒྲུབ་བྱ་བྱང་ཆུབ་གཉིས་ཀ་ཟད་པ་ཡིན་ན། ཟད་པ་ནི་སྟོང་པ་ཉིད་ཡིན་པས། སྟོང་པ་ཉིད་ཀྱིས་སྟོང་པ་ཉིད་ཇི་ལྟར་བསྒྲུབ་པར་བྱ་སྙམ་ནས། ཇི་ལྟར་བསྒྲུབ་པའི་ཐབས་ཞུས་པའོ། ། གཉིས་པ་ལན་ལ། ཡུམ་བསྒྲུབ་ཚུལ་གྱི་རྣམ་པ་རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་ཡང་གཉིས་ཏེ། ཆོས་ཐམས་ཅད་ལ་མི་ཟད་པའི་རྣམ་པས་བལྟ་བས་ཡུམ་བསྒྲུབ་ཚུལ་དང༌།
རྟེན་འབྲེལ་ལ་མི་ཟད་པའི་རྣམ་པས་བལྟ་བས་ཡུམ་བསྒྲུབ་ཚུལ་ལོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གཟུགས་མི་ཟད་པས་ཤེས་རབ་ཀྱི་ཕ་རོལ་ཏུ་ཕྱིན་པ་མངོན་པར་བསྒྲུབ་པར་བྱའོ་ཞེས་པ་ནས། རབ་འབྱོར་རྣམ་པ་ཐམས་ཅད་མཁྱེན་པ་ཉིད་མི་ཟད་པས། ཤེས་རབ་ཀྱི་ཕ་རོལ་ཏུ་ཕྱིན་པ་མངོན་པར་བསྒྲུབ་པར་བྱའོ་ཞེས་པའི་བར་གྱིས་བསྟན་ཏེ། ཆོས་ཐམས་ཅད་གདོད་མ་ནས་ངོ་བོ་ཉིད་ཀྱིས་སྟོང་པས་མི་ཟད་པར་རྟོགས་པར་བྱ་བ་ཡིན་པས། མི་ཟད་པར་རྟོགས་པའི་ཚུལ་གྱིས་བསྒྲུབ་པར་བྱའོ་ཞེས་པའི་དོན་ནོ། ། མི་ཟད་པའི་དཔེ་དོན་ལ། དཔེ་ནམ་མཁའི་སྒོ་ནས་བསྟན་ནས།
བསྒོམ་པའི་ཚུལ་སྟོན་པའི་འགྲེས་ནི། རབ་འབྱོར་གཞན་ཡང་གཟུགས་ནམ་མཁའ་ལྟར་ཟད་མི་ཤེས་པས། བྱང་ཆུབ་སེམས་དཔའ་སེམས་དཔའ་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་མངོན་པར་བསྒྲུབ་པར་བྱའོ་ཞེས་པ་ནས། རབ་འབྱོར་རྣམ་པ་ཐམས་ཅད་མཁྱེན་པ་ཉིད་ནམ་མཁའ་ལྟར་ཟད་མི་ཤེས་པས། བྱང་ཆུབ་སེམས་དཔའ་སེམས་དཔའ་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་མངོན་པར་བསྒྲུབ་བར་བྱའོ། ། ཞེས་པའི་བར་གྱིས་བསྟན་ཏོ། ། གཉིས་པ་རྟེན་འབྲེལ་མི་ཟད་པའི་རྣམ་པས་ཡུམ་བསྒྲུབ་ཚུལ་ལ། རྣམ་པ་བསྒོམ་ཚུལ་བཤད་པ་དང༌། བསྒོམ་པའི་ཕན་ཡོན་བཤད་པ་དང༌། རྟེན་འབྲེལ་རྟོགས་མ་རྟོགས་ཀྱི་བྱེད་པ་བཤད་པའོ། །
དང་པོ་ལ་རྒྱས་པར་བཤད་པ་ནི། རབ་འབྱོར་གཞན་ཡང་མ་རིག་པ་ནམ་མཁའ་ལྟར་ཟད་མི་ཤེས་པས། བྱང་ཆུབ་སེམས་དཔའ་སེམས་དཔའ་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་མངོན་པར་བསྒྲུབ་པར་བྱའོ་ཞེས་པ་ནས། ཡིད་མི་བདེ་བ་དང་འཁྲུགས་པ་ནམ་མཁའ་ལྟར་ཟད་མི་ཤེས་པས་བྱང་ཆུབ་སེམས་དཔའ་སེམས་དཔའ་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་མངོན་པར་བསྒྲུབ་པར་བྱས་ཏེ་ཞེས་པའི་བར་རོ། ། དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས། མངོན་པར་བསྒྲུབ་པར་བྱའོ་ཞེས་པའི་བར་གྱིས་བསྟན་ཏོ། ། མི་ཟད་པའི་རྣམ་པ་བསྒོམས་པས་ཡུམ་བསྒྲུབ་པར་བསྟན་པ་འདིས་ནི། འགོག་པ་མེད་པའི་རང་བཞིན་ལས། ། ཞེས་སོགས་ཚིགས་སུ་བཅད་པ་གཅིག་གི་དོན་བསྟན་ཏེ།
ཆོས་ཐམས་ཅད་གདོད་མ་ནས་ཟད་པ་མེད་པར་བསྟན་པས་ནི། དོན་དམ་པར་འགོག་པར་བྱ་བའི་ཆོས་མེད་པར་བསྟན་པས་ན། འགོག་པ་མེད་པའི་དོན་བཤད་དོ། ། རྟེན་འབྲེལ་མི་ཟད་པར་བསྟན་པས་ནི། དྲི་མ་ཟད་པ་མེད་པའི་དོན་བཤད་པས། ། རྣམ་པར་རྟོག་རིགས་ཅི་ཞིག་ཟད། ། ཅེས་པ་དང༌། དྲི་མ་གདོད་མ་ནས་མེད་པ་ཕྱི་འབྱུང་མི་སྐྱེ་བར་བྱས་པའི་ཡོན་ཏན་ཐོབ་རྒྱུ་མེད་པས་སྐྱེ་མེད་རྣམ་པ་ཅི་ཞིག་འཐོབ་ཅེས་པས་བཤད་དོ། ། རྟེན་འབྲེལ་བསྒོམ་པའི་ཕན་ཡོན་བཤད་པ་ལ་གཉིས་ཏེ། མཐར་ཐུག་རྣམ་མཁྱེན་ཐོབ་པ་དང༌།
གནས་སྐབས་ཉན་རང་གི་སར་མི་ལྟུང་བའོ། ། དང་པོ་ནི། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོའི་རྟེན་ཅིང་འབྲེལ་བར་འབྱུང་བ་ལ་ཞེས་པ་ནས། རྣམ་མཁྱེན་གྱི་ཡེ་ཤེས་ཐོབ་པར་འགྱུར་རོ་ཞེས་པའི་བར་རོ། ། གཉིས་པ་ནི། རབ་འབྱོར་གང་ལ་ལ་ཞེས་པ་ནས། བྱང་ཆུབ་ལ་གནས་པར་འགྱུར་རོ་ཞེས་པའི་བར་རོ། ། གསུམ་པ་རྟེན་འབྲེལ་རྟོགས་མ་རྟོགས་ཀྱི་བྱེད་པ་བཤད་པ་ནི། རྟེན་འབྲེལ་གདོད་མ་ནས་ཟད་པ་མེད་པའི་ཚུལ་དུ་མ་རྟོགས་པར་རང་བཞིན་གྱིས་ཡོད་པར་བལྟས་ན། དྲི་མ་ཟད་པའི་ཕྱིར་མི་ལྡོག་པའི་ཡོན་ཏན་མི་འཐོབ་ཅེས་པ་ནི།
རབ་འབྱོར་གང་ཟག་བྱང་ཆུབ་སེམས་དཔའི་ཐེག་པ་བ་གང་ཕྱིར་མི་ལྡོག་པ་དེ་དག་ཐམས་ཅད་ནི་ཞེས་པ་ནས། བྱང་ཆུབ་ལས་ཕྱིར་ལྡོག་གོ་ཞེས་པའི་བར་གྱིས་བསྟན་ཏེ། འདིས་གཞན་གྱིས་ཆོས་རྣམས་ཀྱང་ཡོད་ལ། ཞེས་པའི་ཚིགས་བཅད་ཀྱི་དོན་གསལ་བར་མཛད་དོ། ། གལ་ཏེ་ཁོ་བོས་མཚར་དུ་རྩིས་ཞེས་པའི་དོན་དང་མི་འགྲིག་གོ་ཞེ་ན། བཅོམ་ལྡན་འདས་ཀྱིས་མི་འཐད་པར་གསུངས་པ་ལྟར་ཁོ་བོས་ཀྱང་མཚར་དུ་བརྩིས་ཞེས་པའི་དོན་ཡིན་པས་ཤིན་ཏུ་ནས་ཀྱང་འགྲིག་པ་བླ་ན་མེད་པའི་དགོངས་པར་སྣང་ངོ༌། ། དེས་ན་འགོག་པ་མེད་པའི་རང་བཞིན་ལ་ཞེས་སོགས་ནས། དེ་ལ་ཁོ་བོས་མཚར་དུ་བརྩིས་ཞེས་པའི་བར་མདོས་མ་ཟིན་པར་འདོད་པ་དག་གིས་ནི་མ་རྟོགས་པར་སྣང་ངོ༌། ། རྟེན་འབྲེལ་རྟོགས་པའི་བྱེད་པ་ནི། རབ་འབྱོར་བྱང་སེམས་ཆེན་པོ་བླ་མེད་རྫོགས་པའི་བྱང་ཆུབ་ལས་ཞེས་པ་ནས།
ཕྱིར་མི་ལྡོག་སྟེ་ཞེས་པའི་བར་རོ། ། ཡུམ་བསྒྲུབ་ཚུལ་གྱི་རྣམ་པ་རྒྱས་པར་བཤད་ཟིན་ཏོ། ། གཉིས་པ་དོན་བསྡུ་བ་ནི། དེ་ལྟར་ཐབས་ལ་མཁས་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཞེས་པ་ནས། མངོན་པར་བསྒྲུབ་པར་བྱའོ་ཞེས་པའི་བར་རོ། ། འདི་ལ་བསལ་བྱ་ཅི་ཡང་མེད། ། ཅེས་སོགས་ཀྱི་དོན་སྟོན་པ་ལ་གཉིས་ཏེ། རྟེན་འབྲེལ་ལ་ལྟ་བའི་ཚུལ་དང༌། ལྟ་བའི་བྱེད་པའོ། ། དང་པོ་ལ་རྟེན་འབྲེལ་ལ་མཐའ་བྲལ་དུ་ལྟ་བའི་ཚུལ་བཤད་པ་དང༌།
ཡུམ་ལ་སློབ་ཚུལ་གྱི་སྒོ་ནས་དོན་བསྡུ་བའོ། ། དང་པོ་ལ། རྟེན་འབྲེལ་ལ་ལྟ་བའི་ཚུལ་དངོས་དང༌། དེའི་འཐད་པ་བཤད་པའོ། ། དང་པོ་ལ་ཀུན་རྫོབ་ཀྱི་རྣམ་པའི་སྒོ་ནས་ལྟ་ཚུལ་ནི། རབ་འབྱོར་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་རྟེན་ཅིང་འབྲེལ་བར་འབྱུང་བ་ལ་རྣམ་པར་ལྟ་བས་ནི་ཞེས་པ་ནས། རྗེས་སུ་མི་མཐོང་ངོ་ཞེས་པའི་བར་རོ། ། འདིས་རྒྱུ་མེད་པའི་ལོག་པར་རྟོག་པ་སེལ་ལོ། ། དོན་དམ་པའི་ལྟ་བ་ལ་མདོར་བསྟན་པ་ནི། ཆོས་གང་ཡང་རྟག་པར་ཡང་དག་པར་རྗེས་སུ་མི་མཐོང་ངོ༌། །
ཆོས་གང་འགོག་པར་ཡང་དག་པར་རྗེས་སུ་མི་མཐོང་ཞེས་པའོ། ། རྒྱས་པར་བཤད་པ་ལ། གང་ཟག་གི་བདག་རྗེས་སུ་མི་མཐོང་བ་ནི། ཆོས་གང་ཡང་བདག་ཏུ་ཡང་དག་པར་རྗེས་སུ་མི་མཐོང་ཞེས་པ་ནས། ལྟ་བ་པོ་ཡང་དག་པར་རྗེས་སུ་མི་མཐོང་ཞེས་པའི་བར་རོ། ། ཆོས་ཀྱི་བདག་རྗེས་སུ་མི་མཐོང་བ་ལ་མདོར་བསྟན་པ་ནི། རྟག་པར་ཡང་དག་པར་རྗེས་སུ་མི་མཐོང་ཞེས་པ་ནས། རྟེན་ཅིང་འབྲེལ་བར་འབྱུང་བར་རྣམ་པར་བལྟ་བར་བྱའོ་ཞེས་པའི་བར་གྱིས་བསྟན་ཏོ། ། རྒྱས་པར་བཤད་པ་ནི། རབ་འབྱོར་གང་གི་ཚེ།
བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་དེའི་ཚེ། གཟུགས་རྟག་པའམ། མི་རྟག་པའམ། བདེ་བའམ། སྡུག་བསྔལ་བའམ། བདག་ཡོད་པའམ། བདག་མེད་པའམ། ཞི་བའམ། མ་ཞི་བར་ཡང་དག་པར་རྗེས་སུ་མི་མཐོང་ཞེས་པ་ནས། རྣམ་མཁྱེན་གྱི་བར་དུ་སྦྱར་ཏེ་གསུངས་སོ། །
རྟེན་འབྲེལ་ལ་ལྟ་བའི་ཚུལ་བཤད་ཟིན་ཏོ། ། གཉིས་པ་དེའི་འཐད་པ་བསྟན་པ་ནི། དེ་ཅིའི་ཕྱིར་ཞེ་ན། རབ་འབྱོར་དེ་ནི་འདི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ཡུམ་ལ་སྤྱོད་པའི་ཚེ། ཤེས་རབ་ཀྱི་ཕ་རོལ་ཏུ་ཕྱིན་པ་ཡང་དག་པར་རྗེས་སུ་མི་མཐོང་ངོ༌། ། ཆོས་གང་གིས་ཤེས་རབ་ཀྱི་ཕ་རོལ་ཏུ་ཕྱིན་པ་ཡང་དག་པར་རྗེས་སུ་མི་མཐོང་བར་འགྱུར་བའི་ཆོས་དེ་ཡང་ཡང་དག་པར་རྗེས་སུ་མི་མཐོང་ངོ་ཞེས་པ་ནས། ཆོས་གང་གིས་བག་ཆགས་ཀྱི་མཚམས་སྦྱོར་བ་ཐམས་ཅད་སྤང་བར་བྱ་བ་དེ་ཡང་དག་པར་རྗེས་སུ་མི་མཐོང་ངོ་ཞེས་པའི་བར་གྱིས་བསྟན་ཏེ། ཚིག་སྔ་མས་མཐོང་བྱ་དང༌། ཕྱི་མས་མཐོང་བྱེད་མི་མཐོང་བར་བསྟན་པའི་དོན་དུ་ཚིག་གཉིས་གཉིས་གསུངས་སོ། ། རྟེན་འབྲེལ་ལ་མཐའ་བྲལ་དུ་ལྟ་བའི་ཚུལ་བཤད་ཟིན་ཏོ། །
གཉིས་པ་ཡུམ་ལ་སློབ་ཚུལ་གྱི་སྒོ་ནས་དོན་བསྡུ་བ་ནི། རབ་འབྱོར་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོས་ཆོས་ཐམས་ཅད་མི་དམིགས་པའི་ཚུལ་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་པར་བྱའོ་ཞེས་པས་བསྟན་ཏོ། ། གཉིས་པ་རྟེན་འབྲེལ་ལྟ་བའི་བྱེད་པ་ལ་གཉིས་ཏེ། མི་མཐུན་ཕྱོགས་ཟིལ་གྱིས་གནོན་པའི་བྱེད་པ་དང༌། གཉེན་པོའི་ཆོས་ཡོངས་སུ་རྫོགས་པའི་བྱེད་པའོ། ། དང་པོ་ནི། རབ་འབྱོར་གང་གི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོས་ཆོས་ཐམས་ཅད་མི་དམིགས་པར་ཤེར་ཕྱིན་ལ་སྤྱོད་པའི་ཚེ། བདུད་སྡིག་ཏོ་ཅན་མྱ་ངན་གྱི་ཟུག་རྔུས་ཟུག་པར་འགྱུར་རོ་ཞེས་པ་ནས། གླགས་མི་རྙེད། གཏིང་མི་རྙེད་དོ་ཞེས་པའི་བར་རོ། །
གཉིས་པ་ནི། རབ་འབྱོར་དེ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཞེས་པ་ནས། ཕ་རོལ་ཏུ་ཕྱིན་པ་ཐམས་ཅད་བསྒོམ་པ་ཡོངས་སུ་རྫོགས་པར་འགྱུར་རོ་ཞེས་པའི་བར་གྱིས་དོན་མདོར་བསྟན་ཏོ། ། དེ་ཉིད་རྒྱས་པར་ཤེས་པར་འདོད་ནས། ཕྱིན་དྲུག་ཡོངས་སུ་རྫོགས་པའི་ཐབས་ཞུས་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་སྒོམ་པ་ཡོངས་སུ་རྫོགས་པ་ལགས་ཞེས་པའི་བར་རོ། ། ཡོངས་སུ་རྫོགས་པའི་ཐབས་བཅོམ་ལྡན་འདས་ཀྱིས་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་བྱང་སེམས་ཆེན་པོ་སྦྱིན་པ་གཏོང་བའི་ཚེ་རྣམ་མཁྱེན་དུ་བསྔོ་ཞིང་སྦྱིན་པ་དེ་དག་ཡོངས་སུ་གཏོང་སྟེ་ཞེས་པ་ནས།
རབ་འབྱོར་དེ་ལྟར་ན་བྱང་སེམས་ཆེན་པོའི་ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པ་ཡོངས་སུ་རྫོགས་པར་འགྱུར་རོ་ཞེས་པའི་བར་གྱིས་བསྟན་ཏེ། གཞན་དོན་དུ་ཕྱིན་དྲུག་གི་དགེ་བའི་རྩ་བ་རྣམ་མཁྱེན་དུ་ཡོངས་སུ་བསྔོ་ན་རྫོགས་པར་འགྱུར་རོ་ཞེས་པའི་དོན་ནོ། ། རྟེན་འབྲེལ་ལ་རྟག་མི་རྟག་སོགས་སུ་མི་མཐོང་བ་ནི། འདི་ལ་བསལ་བྱ་ཅི་ཡང་མེད། ། ཅེས་སོགས་ཚིག་རྐང་དང་པོ་གསུམ་གྱིས་བསྟན་ཏོ། ། གཉེན་པོའི་ཆོས་ཡོངས་སུ་རྫོགས་པས་ནི། ཡང་དག་མཐོང་ནས་རྣམ་པར་གྲོལ། ། ཞེས་པའི་དོན་བཤད་དོ། ། འདི་མདོས་མ་ཟིན་པར་འདོད་པ་དག་གིས་ནི་ཡུམ་གྱི་དོན་ལ་རྣམ་དཔྱོད་ཀྱིས་མ་བརྟགས་པར་སྣང་ངོ༌། ། ཐོབ་བྱའི་འབྲས་བུ་བྱང་ཆུབ་ཆེན་པོ་བསྟན་ཟིན་ཏོ། །
བྱང་ཆུབ་ཆེན་པོའི་རྒྱུ་མཐོང་ལམ་རྩེ་མོ་སྟོན་པ་ནི། སྦྱིན་སོགས་རེ་རེ་ལ་ཕ་རོལ་ཏུ་ཕྱིན་པ་གཞན་ལྔ་ལྔ་ཚང་བའི་ཚུལ་གྱིས་སྟོན་ཏེ། དེ་ནས་ཚེ་དང་ལྡན་པ་ཞེས་སོགས་ཀྱིས་སྟོན་པ་ལ་དོན་དྲུག་ཡོད་པ་ལས། དང་པོ་སྦྱིན་པ་ལ་ཕར་ཕྱིན་གཞན་ལྔ་ཚང་བའི་ཚུལ་བཤད་པ་ལ། ཚུལ་ཁྲིམས་ཚང་བའི་ཚུལ་ནི། བཅོམ་ལྡན་འདས་ཇི་ལྟར་ན། བྱང་ཆུབ་སེམས་དཔའ་སེམས་དཔའ་ཆེན་པོ་སྦྱིན་པའི་ཕ་རོལ་ཏུ་ཕྱིན་པ་ལ་གནས་ཤིང་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་འཛིན་པ་ལགས་ཞེས་པ་ནས། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་འཛིན་ཏོ་ཞེས་པའི་བར་རོ། ། གཉིས་པ་སྦྱིན་པའི་བཟོད་པ་ནི། གསོལ་པ་བཅོམ་ལྡན་འདས་ཇི་ལྟར་ན་ཞེས་པ་ནས།
བཟོད་པའི་ཕ་རོལ་ཏུ་ཕྱིན་པ་ཡོངས་སུ་འཛིན་ཏོ། ། ཞེས་པའི་བར་རོ། ། སྦྱིན་པའི་བརྩོན་འགྲུས་ནི། གསོལ་པ་བཅོམ་ལྡན་འདས་ཇི་ལྟར་ན་ཞེས་པ་ནས། བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་འཛིན་ཏོ་ཞེས་པའི་བར་རོ། ། སྦྱིན་པའི་བསམ་གཏན་ནི། གསོལ་པ་ཞེས་པ་ནས། བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་འཛིན་ཏོ་ཞེས་པའི་བར་རོ། ། སྦྱིན་པའི་ཤེས་རབ་ནི། གསོལ་པ་ཞེས་པ་ནས།
ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་འཛིན་ཏོ་ཞེས་པའི་བར་རོ། ། མི་ཟད་པའི་ལེའུ་སྟེ་ལྔ་བཅུ་ང་གཅིག་པ་རྣམ་པར་བཤད་པའོ།། ༈ ལྔ་བཅུ་རྩ་གཉིས་པ་ཐོད་རྒལ་གྱི་ལེའུ་བཤད་པ། ཚུལ་ཁྲིམས་ལ་གནས་ནས་ཕ་རོལ་ཏུ་ཕྱིན་པ་གཞན་ལྔ་རྫོགས་པའི་ཚུལ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་འདི་སྐད་ཅེས་གསོལ་ཏོ་ཞེས་སོགས་ཀྱིས་སྟོན་པ་ལ། དང་པོ་ཚུལ་ཁྲིམས་ལ་གནས་པའི་སྦྱིན་པ་ནི། བཅོམ་ལྡན་འདས་ཇི་ལྟར་ན་ཞེས་པ་ནས། རབ་འབྱོར་དེ་ལྟར་ན་བྱང་སེམས་ཆེན་པོའི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་གནས་ཤིང་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་འཛིན་ཏོ་ཞེས་པའི་བར་ཏེ། ལུས་སམ། ངག་གམ་ཞེས་པ་ནས།
དེ་ལ་གནས་ཤིང་ཞེས་པའི་བར་གྱིས་ནི། ཚུལ་ཁྲིམས་ལ་ཇི་ལྟར་གནས་པའི་ཚུལ་བསྟན་ནས། ཟས་འདོད་པ་ལ་ནི་ཟས་ཞེས་སོགས་ཀྱིས་ནི་སྦྱིན་པ་སྤྱོད་ཚུལ་བསྟན་ཏོ། ། རྗེས་ལ་བྱང་ཆུབ་ཏུ་བསྔོ་ཚུལ་བསྟན་པ་ནི། ཚུལ་ཁྲིམས་ཀྱི་སྦྱིན་པ་ལ་དངོས་སུ་སྦྱར་ཡང་ངོ་བོ་ཐམས་ཅད་ལ་རྗེས་སུ་སྦྱར་རོ། ། ཚུལ་ཁྲིམས་ཀྱི་ནང་ཚན་གྱི་བཟོད་པ་ནི། གསོལ་པ་བཅོམ་ལྡན་འདས་ཞེས་པ་ནས། བཟོད་པའི་ཕ་རོལ་ཏུ་ཕྱིན་པ་ཡོངས་སུ་འཛིན་ཏོ་ཞེས་པའི་བར་རོ། ། ཡང་ཚུལ་ཁྲིམས་ཀྱི་བརྩོན་འགྲུས་ནི། གསོལ་པ་ཞེས་པ་ནས།
བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་འཛིན་ཏོ་ཞེས་པའི་བར་རོ། ། ཚུལ་ཁྲིམས་ཀྱི་བསམ་གཏན་ནི། གསོལ་པ་ཞེས་པ་ནས། བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་འཛིན་ཏོ་ཞེས་པའི་བར་རོ། ། ཚུལ་ཁྲིམས་ཀྱི་ཤེས་རབ་ནི། གསོལ་པ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་འཛིན་ཏོ་ཞེས་པའི་བར་རོ། ། བཟོད་པའི་ཕར་ཕྱིན་ལ་གནས་ནས། ཕར་ཕྱིན་གཞན་ལྔ་ལ་སྤྱོད་ཚུལ་ནི། གསོལ་པ་བཅོམ་ལྡན་འདས་ཇི་ལྟར་ན།
བྱང་སེམས་ཆེན་པོ་བཟོད་པའི་ཕ་རོལ་ཏུ་ཕྱིན་པ་ལ་གནས་ཤིང༌། སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་འཛིན་པ་ལགས་ཞེས་པ་ནས། རབ་འབྱོར་དེ་ལྟར་ན། བྱང་སེམས་ཆེན་པོ་བཟོད་པའི་ཕ་རོལ་ཏུ་ཕྱིན་པ་ལ་གནས་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་འཛིན་ཏོ། ། ཅི་ནས་ཀྱང་མི་གཏོང་མི་འཛིན་པ་དེ་ལྟར་ཡོངས་སུ་འཛིན་ཏེ་ཞེས་པའི་བར་གྱིས་བསྟན་ཏེ། བཟོད་པ་ལ་གནས་ནས། ཕར་ཕྱིན་གཞན་ལྔ་ལ་སྤྱོད་ཚུལ་སྔར་སྦྱིན་པ་དང༌། ཚུལ་ཁྲིམས་ཀྱི་སྐབས་སུ་བཤད་པ་བཞིན་ངོས་བཟུང་བར་བྱའོ། ། བརྩོན་འགྲུས་ལ་གནས་ནས།
ཕར་ཕྱིན་གཞན་ལྔ་ལ་སྤྱོད་ཚུལ་ནི། གསོལ་པ་བཅོམ་ལྡན་འདས་ཇི་ལྟར་ན། བྱང་སེམས་ཆེན་པོ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ལ་གནས་ཤིང༌། སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་འཛིན་པ་ལགས་ཞེས་པ་ནས། བརྩོན་འགྲུས་ལ་གནས་ནས་ཕ་རོལ་ཏུ་ཕྱིན་པ་དྲུག་ནས་བཟུང་སྟེ། རྣམ་མཁྱེན་གྱི་བར། ཤེས་རབ་ཀྱི་དངོས་པོ་དང༌། རྫས་དང༌། མཚན་མ་མི་མཐོང་བའི་འགྲེས་ཀྱི་བར་དུ་བཤད་དོ། ། རེ་རེའི་ངོས་ནས་སྦྱིན་སོགས་ངོས་འཛིན་ཚུལ་ནི་སྔ་མ་བཞིན་ནོ། །
ཡང་བསམ་གཏན་གྱི་ཕར་ཕྱིན་ལ་གནས་ནས་གཞན་ལྔ་ལ་རྫོགས་པར་སྤྱོད་ཚུལ་ནི། གསོལ་པ། བཅོམ་ལྡན་འདས་ཇི་ལྟར་ན་བྱང་སེམས་ཆེན་པོ་བསམ་གཏན་གྱི་ཕར་ཕྱིན་ལ་གནས་ཤིང་སྦྱིན་པའི་ཕར་ཕྱིན་ཡོངས་སུ་འཛིན་པ་ལགས་ཞེས་པ་ནས། ཤེས་རབ་ཀྱིས་གཟུགས་ནས་རྣམ་མཁྱེན་གྱི་བར་དང༌། འདུས་བྱས་དང་འདུས་མ་བྱས་ཀྱི་ཁམས་མི་དམིགས་པ་དང༌། མི་དམིགས་པས་མངོན་པར་འདུ་མི་བྱེད་པ་དང༌། མངོན་པར་འདུ་མི་བྱེད་པས་སྐྱེ་འགག་སོགས་སུ་མི་བྱེད་པའི་བར་གྱིས་གསུངས་སོ། ། འདི་དག་གི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། ཡིད་ལ་བྱ་བ་དང་མ་བྲལ་བ་ཡིན་ཏེ་ཞེས་པའི་བར་གྱིས་བསྟན་ཏོ། །
དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་འཛིན་ཏོ་ཞེས་པའི་བར་རོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་ནས་ཕར་ཕྱིན་གཞན་ལྔ་ལ་སྤྱོད་ཚུལ་ནི། གསོལ་པ་བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་ཤིང༌། སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་འཛིན་པ་ལགས་ཞེས་སོགས་ཀྱིས་སྟོན་ཏེ། ཐོག་མར་ཤེར་ཕྱིན་ལ་གནས་ཚུལ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ། བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ།
ཆོས་ཐམས་ཅད་སྟོང་པ་ཞེས་བྱ་བར་ཡང་དག་པར་རྗེས་སུ་མི་མཐོང་ཞེས་པས་མདོར་བསྟན། གསོལ་པ་བཅོམ་ལྡན་འདས་ཇི་ལྟར་ན་ཞེས་པ་ནས། འདུས་བྱས་ཀྱི་ཁམས་སྟོང་བྱ་བའམ། མི་སྟོང་ཞེས་བྱ་བར་མི་དམིགས་སོ། ། འདུས་མ་བྱས་ཀྱི་ཁམས་སྟོང་ཞེས་བྱ་བའམ། མི་སྟོང་ཞེས་བྱ་བར་མི་དམིགས་སོ་ཞེས་པའི་བར་གྱིས་བསྟན་ཏེ། ནང་སྟོང་པ་ཉིད་འདུས་བྱས་དང༌། འདུས་མ་བྱས་ཀྱི་ཁམས་མ་དམིགས་པའི་འགྲེས་ཀྱིས་གསུངས་སོ། ། དེས་ཤེར་ཕྱིན་ལ་གནས་ཚུལ་བསྟན་ཟིན་ཏོ། ། ཕར་ཕྱིན་གཞན་ལ་གནས་ཚུལ་ལ།
དང་པོ་སྦྱིན་པ་ལ་གནས་ཚུལ་ནི། དེ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་ཅིང༌། ཟས་སམ། སྐོམ་མམ། བཞོན་པའམ་ཞེས་པ་ནས། སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་འཛིན་ཏོ་ཞེས་པའི་བར་གྱིས་བསྟན་ཏོ། ། ཚུལ་ཁྲིམས་ལ་གནས་ཚུལ་ནི། གསོལ་པ་བཅོམ་ལྡན་འདས་ཞེས་པ་ནས། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་འཛིན་ཏོ་ཞེས་པའི་བར་རོ། ། བཟོད་པ་ལ་གནས་ཚུལ་ནི།
གསོལ་པ་བཅོམ་ལྡན་འདས་ཇི་ལྟར་ན་ཞེས་པ་ནས། བཟོད་པའི་ཕ་རོལ་ཏུ་ཕྱིན་པ་ཡོངས་སུ་འཛིན་ཏོ་ཞེས་པའི་བར་རོ། ། བརྩོན་འགྲུས་ལ་གནས་ཚུལ་ནི། གསོལ་པ། བཅོམ་ལྡན་འདས་ཇི་ལྟར་ཞེས་པ་ནས། བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་འཛིན་ཏོ་ཞེས་པའི་བར་རོ། ། བསམ་གཏན་ལ་གནས་ཚུལ་ལ་དྲི་བ་ནི། གསོལ་པ། བཅོམ་ལྡན་འདས་ཇི་ལྟར་ན་ཞེས་པ་ནས། འཛིན་པ་ལགས་ཞེས་པའི་བར་རོ། །
ལན་ལ། མདོར་བསྟན། རྒྱས་བཤད། དོན་བསྡུ་བའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་ཞེས་པ་ནས། དེ་དག་ཐམས་ཅད་ལ་སྙོམས་པར་ཞུགས་ཏེ་ཞེས་པའི་བར་རོ། ། གཉིས་པ་ལ་གཉིས་ཏེ། སྤྱིར་བསྟན་པ་དང༌།
རྟོགས་དཀའ་བ་བྱེ་བྲག་ཏུ་བཤད་པའོ། ། དང་པོ་ལ་གཉིས་ཏེ། རྣམ་ཐར་བརྒྱད་ལ་འཇུག་ཚུལ་དང༌། མཐའ་གནས་ཀྱི་སྙོམས་འཇུག་དགུ་ལ་འཇུག་ཚུལ་ལོ། ། དང་པོ་ལ་མདོར་བསྟན་པ་ནི། ཏིང་ངེ་འཛིན་དེ་དག་ལ་གནས་ཤིང༌། རྣམ་པར་ཐར་པ་བརྒྱད་ལ་ལུགས་དང་མཐུན་པ་དང༌། ལུགས་དང་མི་མཐུན་པར་སྙོམས་པར་འཇུག་ཅིང་རྣམ་པར་ལྡང་ངོ་ཞེས་པའོ། ། རྒྱས་པར་བཤད་པ་ནི། བརྒྱད་གང་ཞེ་ན་ཞེས་པ་ནས།
དེ་ལྟར་ན་རྣམ་པར་ཐར་པ་བརྒྱད་པོ་འདི་དག་ལ་ལུགས་དང་མཐུན་པ་དང་ལུགས་དང་མི་མཐུན་པར་སྙོམས་པར་འཇུག་ཅིང་རྣམ་པར་ལྡང་ངོ་ཞེས་པའི་བར་གྱིས་བསྟན་ཏོ། ། གཉིས་པ་ལ་མདོར་བསྟན་པ་ནི། མཐར་གྱིས་གནས་པའི་ཞེས་པ་ནས། རྣམ་པར་ལྡང་སྟེ་ཞེས་པའི་བར་ཕྲེང་གཅིག་གོ ། རྒྱས་པར་བཤད་པ་ནི། དགུ་གང་ཞེ་ན་ཞེས་པ་ནས། འདུ་ཤེས་དང༌། ཚོར་བ་འགོག་པ་ལ་ཉེ་བར་བསྒྲུབ་སྟེ་གནས་སོ་ཞེས་པའི་བར་རོ། ། དོན་བསྡུ་བ་ནི། དེ་ལྟར་མཐར་གྱིས་གནས་པའི་ཞེས་པ་ནས།
རྣམ་པར་ལྡང་ངོ་ཞེས་པའི་བར་རོ། ། རྣམ་པར་ཐར་པ་བརྒྱད་དང༌། སྙོམས་འཇུག་དགུ་བསྟན་ཟིན་ཏོ། ། འདིར་བོད་དག་གིས་སྦྱིན་སོགས་རེ་རེའི་ནང་དུ། དྲུག་དྲུག་ཚང་བར་འདོད་ཀྱང༌། མདོ་ལས་རེ་རེའི་ནང་དུ་ལྔ་ལྔ་ཚང་བ་ལས་མི་སྣང་ངོ༌། ། མངོན་རྟོགས་རྒྱན་ལས། སྦྱིན་པ་ལ་སོགས་རེ་རེར་ནི། ། དེ་དག་ཕན་ཚུན་བསྡུས་པ་གང༌། ། སྐད་ཅིག་གཅིག་པའི་བཟོད་པ་ཡིས། །
བསྡུས་པ་དེ་འདིར་མཐོང་བའི་ལམ། ། ཞེས་པའི་དོན་ཡང་བསྟན་པ་ཡིན་ནོ། ། གཉིས་པ་རྟོགས་དཀའ་བ་བྱེ་བྲག་ཏུ་བཤད་པ་ནི། སྒོམ་ལམ་རྩེ་སྦྱོར་སྟོན་པས་བཤད་དེ། འདི་ལ་གཉེན་པོ་སྒོམ་ལམ་སྤྱིར་བསྟན་པ་དང༌། སྤང་བྱ་རྣམ་རྟོག་སོ་སོའི་གཉེན་པོའོ། ། དང་པོ་ལ་སྦྱོར་བ་སེང་གེ་རྣམ་བསྒྱིངས་དང༌། དངོས་གཞི་ཐོད་རྒལ་ལོ། ། དང་པོ་ལ་མདོར་བསྟན་པ་ནི། དེ་རྣམ་པར་ཐར་པ་བརྒྱད་པོ་དག་དང༌།
མཐར་གྱིས་གནས་པའི་སྙོམས་པར་འཇུག་པ་དགུ་པོ་དེ་དག་རྣམ་པར་ཕྱེ་ཞིང༌། སེང་གེ་རྣམ་པར་བསྒྱིངས་པའི་ཏིང་ངེ་འཛིན་འདི་ལ་སྙོམས་པར་འཇུག་གོ་ཞེས་པའོ། ། རྒྱས་བཤད་ནི། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོའི་སེང་གེ་རྣམ་པར་བསྒྱིངས་པ་དེ་གང་ཞེ་ན་ཞེས་པ་ལ་སོགས་པ་དྲི་བ་བཀོད་དེ། ལན་ལ་ལུགས་མཐུན་དུ་སྙོམས་པར་འཇུག་པ་ནི། རབ་འབྱོར་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་འདོད་པས་དབེན། སྡིག་ཏོ་མི་དགེ་བའི་ཆོས་ཀྱིས་དབེན་པ་ཞེས་པ་ནས། འདུ་ཤེས་མེད་འདུ་ཤེས་མེད་མིན་སྐྱེ་མཆེད་ལས་ལངས་ནས། འགོག་པ་ལ་སྙོམས་པར་འཇུག་གོ་ཞེས་པའི་བར་རོ། ། ལུགས་མི་མཐུན་དུ་འཇུག་པ་ནི།
འགོག་པའི་སྙོམས་པར་འཇུག་པ་ལས་ལངས་ནས་ཞེས་པ་ནས། བསམ་གཏན་གཉིས་པ་ལས་ལངས་ནས་བསམ་གཏན་དང་པོ་ལ་སྙོམས་པར་འཇུག་སྟེ་ཞེས་པའི་བར་རོ། ། མངོན་རྟོགས་རྒྱན་ལས། དེ་ནས་སེང་གེ་རྣམ་བསྒྱིངས་པའི། ། ཏིང་ངེ་འཛིན་ལ་སྙོམས་ཞུགས་ནས། ། ཞེས་པའི་དོན་ཡང་བཤད་པ་ཡིན་ནོ། ། འདི་མཐོང་ལམ་དུ་འདོད་པ་ལ་ནི་ལུང་དང་རིགས་པའི་གནོད་བྱེད་མཐའ་ཡས་སོ། ། འདིར་རྟེན་ཅིང་འབྲེལ་འབྱུང་ལུགས་མཐུན་དང༌། ལུགས་མི་མཐུན་ལ་རྟོག་པར་བྱེད། ། ཅེས་གསུངས་པའི་མདོ་ནི།
འབུམ་དང༌། ལེ་མངས་དང༌། ཁྲི་བརྒྱད་སྟོང་གསུམ་ཆར་ལ་མེད་དོ། ། ཉི་ཁྲི་ལེ་བརྒྱད་མ་ལས། ཏིང་ངེ་འཛིན་འདི་ལ་གནས་ནས་རྟེན་ཅིང་འབྲེལ་བར་འབྱུང་བའི་ཡན་ལག་བཅུ་གཉིས་ལུགས་དང་མཐུན་པ་དང༌། ལུགས་དང་མི་མཐུན་པ་གཉིས་སུ་སོ་སོར་རྟོག་གོ་ཞེས་འབྱུང་ངོ༌། ། འདི་སེང་གེ་རྣམ་བསྒྱིངས་ཀྱི་རྗེས་ཐོབ་ཏུ་སྒོམ་ནས། དེའི་མཇུག་ཐོགས་སུ་དངོས་གཞི་ཐོད་རྒལ་ལ་འཇུག་པར་མངོན་པས། སྦྱོར་དངོས་གཉིས་ཀྱི་བར་གྱི་མཚམས་འཛིན་དུ་མངོན་ནོ། ། སེང་གེ་རྣམ་བསྒྱིངས་གཉིས་བྱེད་པ་ནི།
མདོ་དང་མི་མཐུན་པས་དགག་པར་བྱའོ། ། དངོས་གཞི་ཐོད་རྒལ་སྟོན་པ་ལ་གཉིས་ཏེ། དངོས་ཀྱི་དོན་དང༌། ཕན་ཡོན་ནོ། ། དང་པོ་ལ་མདོར་བསྟན་པ་ནི། དེ་ལ་སེང་གེ་རྣམ་པར་བསྒྱིངས་པའི་ཏིང་ངེ་འཛིན་འདི་རྣམ་པར་སྨིན་པར་བྱས་ནས། ཐོད་རྒལ་གྱི་ཏིང་ངེ་འཛིན་ལ་སྙོམས་པར་འཇུག་གོ་ཞེས་པའོ། ། གཉིས་པ་རྒྱས་བཤད་ལ། རབ་འབྱོར་བྱང་སེམས་ཆེན་པོའི་ཏིང་ངེ་འཛིན་ཐོད་རྒལ་དེ་གང་ཞེ་ན་ཞེས་པས་དྲི་བ་བཀོད་ནས། ལན་ལ་ཐོད་རྒལ་ཆུང་ངུ་ནི།
རབ་འབྱོར་འདི་ལ་བྱང་སེམས་ཆེན་པོ་འདོད་པས་དབེན། སྡིག་པ་མི་དགེ་བའི་ཆོས་ཀྱིས་དབེན་པ། རྟོག་པ་དང་བཅས་པ། དབེན་པ་ལས་སྐྱེས་པའི་དགའ་བ་དང༌། བདེ་བ་ཅན་བསམ་གཏན་དང་པོ་ཉེ་བར་བསྒྲུབས་ཏེ་གནས་སོ་ཞེས་པ་ནས། འདུ་ཤེས་དང༌། ཚོར་བ་འགོག་པ་ཉེ་བར་བསྒྲུབས་ཏེ་གནས་སོ་ཞེས་པའི་བར་ཏེ། བསམ་གཏན་དང་པོ་ནས། འགོག་སྙོམས་ཀྱི་བར་དུ་གང་ཡང་མ་སྤེལ་བས། ལུགས་མཐུན་དུ་སྙོམས་པར་འཇུག་པའོ། །
ཐོད་རྒལ་འབྲིང་པོ་ནི། འགོག་པའི་སྙོམས་པར་འཇུག་པ་ལས་ལངས་ནས། བསམ་གཏན་དང་པོ་ལ་སྙོམས་པར་འཇུག་གོ ། བསམ་གཏན་དང་པོ་ལས་ལངས་ནས་འགོག་པ་ལ་སྙོམས་པར་འཇུག་གོ་ཞེས་པ་ནས། འདུ་ཤེས་མེད། འདུ་ཤེས་མེད་མིན་གྱི་སྐྱེ་མཆེད་ཀྱི་སྙོམས་འཇུག་ལས་ལངས་ནས། འགོག་པའི་སྙོམས་འཇུག་ལ་སྙོམས་པར་འཇུག་གོ་ཞེས་པའི་བར་ཏེ། བསམ་གཏན་དང་པོ་ནས་སྲིད་རྩེའི་བར་གནས་བརྒྱད་ལ་འགོག་སྙོམས་རེ་སྤེལ་བ་དང༌། མཐར་འགོག་སྙོམས་ལ་གནས་པས་བསྟན་ཏོ། ། འདིར་འགོག་པ་དང༌།
འགོག་པ་སྤེལ་བར་འདོད་པ་ནི་མ་དག་པའོ། ། འབུམ་འདིར་ནི་ནུད་ཆུང་གི་དོན་མི་སྣང་ངོ༌། ། ཐོད་རྒལ་ཆེན་པོ་ནི། འགོག་པའི་སྙོམས་པར་འཇུག་པ་ལས་ལངས་ནས། མཉམ་པར་མ་བཞག་པའི་སེམས་སུ་བྱེད་དོ་ཞེས་པ་ནས། བསམ་གཏན་དང་པོ་ལས་ལངས་ནས། མཉམ་པར་མ་བཞག་པའི་སེམས་སུ་བྱེད་དོ་ཞེས་པའི་བར་ཏེ། སྙོམས་འཇུག་དགུ་དང༌། མཉམ་པར་མ་བཞག་པའི་སེམས་སྤེལ་བའི་དོན་གྱིས་བསྟན་ཏོ། ། གཉིས་པ་ཕན་ཡོན་ནི།
དེ་ཐོད་རྒལ་ཏིང་ངེ་འཛིན་ལ་གནས་ཤིང་ཆོས་ཐམས་ཅད་མཉམ་པ་ཉིད་རྗེས་སུ་ཐོབ་པར་བྱེད་དེ་ཞེས་པའོ། ། ཤེར་ཕྱིན་གྱིས་བསྡུ་བྱ་བསམ་གཏན་བསྟན་ཟིན་ཏོ། ། དོན་བསྡུ་བ་ནི། རབ་འབྱོར་དེ་ལྟར་ན་བྱང་སེམས་ཆེན་པོ་ཤེར་ཕྱིན་ལ་གནས་ཤིང༌། བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་འཛིན་ཏོ་ཞེས་པས་བསྟན་ཏེ། གཉེན་པོ་སྒོམ་ལམ་བསྟན་ཟིན་ཏོ། ། ཐོད་རྒལ་གྱི་ལེའུ་སྟེ་ལྔ་བཅུ་ང་གཉིས་པ་རྣམ་པར་བཤད་པའོ།། ༈ ལྔ་བཅུ་རྩ་གསུམ་པ་ཞུ་བ་མང་པོའི་ལེའུ་བཤད་པ། གཉིས་པ་སྤང་བྱ་རྣམ་རྟོག་སོ་སོའི་གཉེན་པོ་ལ་གཉིས་ཏེ། གཉེན་པོའི་སྒོ་ནས་དབྱེ་བ་དང༌།
གཉེན་པོ་རང་གི་ངོ་བོ་བསྟན་པའོ། ། དང་པ་ལ་སྦྱོར་བའི་ཡུལ་ཅན་གྱི་གཉེན་པོ་དང༌། འཇུག་པའི་ཡུལ་ཅན་གྱི་གཉེན་པོའི་སྒོ་ནས་བཤད་པ་དང༌། བཏགས་པའི་ཡུལ་ཅན་གྱི་གཉེན་པོ་དང༌། བཏགས་པའི་རྒྱུ་མཚན་ལ་བརྟེན་པའི་གཉེན་པོའི་སྒོ་ནས་བཤད་པའོ། ། དང་པོ་ལ་ལྔ། གཉེན་པོ་བཤད་པའི་སྐབས་དབྱེ་བ་དང༌། གཉེན་པོའི་ལམ་ཉེ་བར་དགོད་པ་དང༌། གཉེན་པོའི་ལམ་རྒྱས་པར་བཤད་པ་དང༌། ཡུལ་རྟོགས་ཚུལ་ལ་དོགས་པ་གཅོད་པ་དང༌།
ལམ་གྱི་རྟེན་གྱི་གང་ཟག་གོ ། དང་པོ་ལ། རབ་འབྱོར་གྱི་ཚིག་གིས་བཤད་པའི་སྐབས་དབྱེ་བ་དང༌། བཅོམ་ལྡན་འདས་ཀྱིས་དེ་ཉིད་འཐད་པ་དང་བཅས་ཏེ་བསྟན་པའོ། ། དང་པོ་ནི། གསོལ་པ་བཅོམ་ལྡན་འདས་ཞེས་པ་ནས། གང་ལ་ཡང་བསླབ་པར་མི་བགྱིའོ་ཞེས་པའི་བར་རོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། གང་ལ་ཡང་བསླབ་པར་མི་བྱ་ཞེས་པའི་བར་ཏེ།
བསླབ་པར་བྱ་ཞེས་པ་ནི་ཐ་སྙད་དོ། ། དོན་དམ་པར་བཤད་པར་བསླབ་པར་མི་བྱ་ཞེས་པ་ནི་དོན་དམ་པར་བསླབ་པར་བྱ་བ་མེད་པའི་ཚུལ་གྱིས་ཐ་སྙད་དུ་བསླབ་བོ་ཞེས་པའི་དོན་ནོ། ། དོན་དམ་པར་བསླབ་པར་བྱ་བ་མེད་པའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། དེ་དག་མི་དམིགས་སོ་ཞེས་པའི་བར་རོ། ། གཉིས་པ་ནི། མདོར་བསྡུས་པ་དང་རྒྱས་པ་ལ་རྟོག་པའི་གཉེན་པོ་སྟེ། གསོལ་པ་བཅོམ་ལྡན་འདས་དེ་བཞིན་གཤེགས་པས་ཆོས་འདི་དག་རྒྱས་པར་བསྟན་ན་ཞེས་པ་ནས། ཆོས་ཐམས་ཅད་ཀྱི་མདོ་དང་རྒྱས་པ་ཤེས་པར་འགྱུར་རོ་ཞེས་པའི་བར་ཏེ། མདོར་བསྟན་པ་ཤེས་པ་ནི།
ཆོས་ཐམས་ཅད་དེ་བཞིན་ཉིད་དུ་རོ་གཅིག་པ་ཤེས་པའོ། ། རྒྱས་པ་ཤེས་པ་ནི་ཆོས་ཐམས་ཅད་ཀྱི་རང་རང་གི་ཀུན་རྫོབ་ཀྱི་མཚན་ཉིད་ཤེས་པའོ། ། དེ་ལ་ཚིག་གིས་དོན་ཤིན་ཏུ་གོམས་པར་བགྱིའོ་ཞེས་པ་ནས། དེ་ལྟར་རྟོགས་པར་བགྱིའོ་ཞེས་པའི་བར་གྱིས་ནི། མདོ་དང་རྒྱས་པར་བསྟན་པའི་དོན་ཐོས་བསམ་བསྒོམ་གསུམ་གྱིས་རིམ་པས་རྟོགས་པ་ལ་སྦྱོར་རོ། ། བཅོམ་ལྡན་འདས་ཀྱིས་དོན་དེ་ཉིད་སླར་ཡང་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། མདོ་དང་རྒྱས་པ་ཤེས་པར་འགྱུར་རོ་ཞེས་པའི་བར་རོ། ། གསུམ་པ་ལ། དེ་བཞིན་ཉིད་ཤེས་པས་མདོ་དང་རྒྱས་པ་ཤེས་པར་བསྟན་པ་དང༌།
དེ་བཞིན་ཉིད་ངོས་བཟུང་སྟེ་བསླབ་པར་བྱ་བ་བསྟན་པ་དང༌། སྔར་གྱི་འཕྲོས་དོན་བསྟན་པའོ། ། དང་པོ་ལ་དྲི་བ་དགོད་པ་ནི། གསོལ་པ་བཅོམ་ལྡན་འདས་ཇི་ལྟར་ན་ཞེས་པ་ནས། འཚང་རྒྱ་བར་འགྱུར་བ་ལགས་ཞེས་པའི་བར་རོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ། གཟུགས་ཀྱི་དེ་བཞིན་ཉིད་ཤེས་ན་ཆོས་ཐམས་ཅད་ཀྱི་མདོ་དང་རྒྱས་པ་ཤེས་པར་འགྱུར་རོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་དེ་བཞིན་ཉིད་ཤེས་ན་ཆོས་ཐམས་ཅད་ཀྱི་མདོ་དང་རྒྱས་པར་ཤེས་པར་འགྱུར་རོ་ཞེས་པའི་བར་གྱིས་བསྟན་ཏོ། ། གཉིས་པ་ནི།
གསོལ་པ་བཅོམ་ལྡན་འདས་གཟུགས་ཀྱི་དེ་བཞིན་ཉིད་ཅི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། འདི་ནི་རྣམ་པ་ཐམས་ཅད་མཁྱེན་པ་ཉིད་ཀྱི་དེ་བཞིན་ཉིད་དེ། དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོས་བསླབ་པར་བྱའོ་ཞེས་པའི་བར་རོ། ། གསུམ་པ་སྔར་གྱི་འཕྲོས་དོན་ནི། ཡང་དག་པའི་མཐའ་ཤེས་ན། ཆོས་ཐམས་ཅད་ཀྱི་མདོ་དང་རྒྱས་པ་ཤེས་པར་འགྱུར་རོ་ཞེས་པ་ནས། ཆོས་ཀྱི་དབྱིངས་དེ་ལྟར་ཤེས་པའི་བྱང་སེམས་ཆེན་པོས་ཆོས་ཐམས་ཅད་ཀྱི་མདོ་དང་རྒྱས་པ་ཤེས་པར་འགྱུར་རོ་ཞེས་པའི་བར་གྱིས་བསྟན་ཏོ། ། འདི་ནི་སྔར་དེ་བཞིན་ཉིད་ཤེས་ན། ཆོས་ཐམས་ཅད་ཀྱི་མདོ་དང་རྒྱས་པ་ཤེས་པར་འགྱུར་བའི་གཞུང་གི་ལྷག་མ་འདིར་འཆུགས་པར་མངོན་པས།

གཞུང་འགྲེས་སྔ་མའི་མཇུག་ཐོགས་སུ་སྦྱར་ན་ལེགས་པར་སྣང་ངོ༌། ། བཞི་པ་ལ་དང་པོ་དོགས་པ་དགོད་པ་ནི། གསོལ་པ་བཅོམ་ལྡན་འདས་ཇི་ལྟར་ཆོས་ཐམས་ཅད་ཀྱི་མདོ་དང་རྒྱས་པ་འཚལ་བར་བགྱི་ཞེས་པའོ། ། གཉིས་པ་ལན་ལ། ཡུལ་ཤེས་ཚུལ་གྱི་སྒོ་ནས་མདོར་བསྟན། ཡུལ་མཐའ་གཉིས་དང་བྲལ་བར་གཏན་ལ་དབབ། མཐའ་གཉིས་དང་བྲལ་བའི་འཐད་པ་བཤད། དོན་བསྡུས་ཏེ་བསྟན་པའོ། ། དང་པོ་ནི། བཅོམ་ལྡན་འདས་ཀྱི་བཀའ་སྩལ་པ། ཅི་ནས་ཀྱང་ཆོས་ཐམས་ཅད་ལྡན་པ་ཡང་མ་ཡིན།
མི་ལྡན་པ་ཡང་མ་ཡིན་པར་ཤེས་པར་བྱའོ་ཞེས་པ་མདོར་བསྟན་ནས། རྒྱས་པར་བཤད་པ་ནི། གསོལ་པ་བཅོམ་ལྡན་འདས་ལྡན་པ་ཡང་མ་ལགས། མི་ལྡན་པ་ཡང་མ་ལགས་པའི་ཆོས་དེ་དག་ཀྱང་གང་ལགས་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལྡན་པ་ཡང་མ་ཡིན་མི་ལྡན་པ་ཡང་མ་ཡིན་ནོ་ཞེས་པའི་བར་གྱིས་བསྟན་ཏོ། ། བསྡུས་པ་ལ་དགའ་བའི་དོན་དུ་འགྲེས་དེ་ཉིད་གཉིས་སུ་བསྟན་པ་ནི། འདུས་བྱས་ཀྱི་ཁམས་ལྡན་པ་ཡང་མ་ཡིན། མི་ལྡན་པ་ཡང་མ་ཡིན་ནོ་ཞེས་པ་ནས། འདུས་མ་བྱས་ཀྱི་ཁམས་ལྡན་པ་ཡང་མ་ཡིན། མི་ལྡན་པ་ཡང་མ་ཡིན་ནོ་ཞེས་པས་བསྟན་ཏོ། །
གསུམ་པ་ནི། དེ་ཅིའི་ཕྱིར་ཞེ་ན་ཞེས་པ་ནས། དེ་ནི་དངོས་པོ་མེད་པའོ་ཞེས་པའི་བར་རོ། ། ཁྱད་གཞི་མེད་པས། ཁྱད་ཆོས་ལྡན་མི་ལྡན་བརྟག་ཏུ་མེད་པའི་དོན་ནོ། ། བཞི་པ་ནི། དངོས་པོ་མེད་པ་ནི་ཞེས་པ་ནས། དེ་ལྟར་ཆོས་ཐམས་ཅད་ཤེས་པར་བྱའོ་ཞེས་པའི་བར་གྱིས་བསྟན་ཏོ། ། ལྔ་པ་ལ་གང་གིས་བསླབ་པར་བྱ་བ་བསྟན་པ་དང༌། བསླབ་པའི་ཕན་ཡོན་དང༌།
དབང་པོ་རྣོ་རྟུལ་གང་གིས་ཀྱང་རྟོགས་པར་བསྟན་པ་དང༌། རྟོགས་པའི་སྐལ་པ་དང་ལྡན་མི་ལྡན་གྱི་རབ་དབྱེ་བསྟན་པའོ། ། དང་པོ་ནི། རབ་འབྱོར་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་མདོར་བསྡུས་པ་སྟེ། མདོར་བསྡུས་པ་ལ་བསླབ་པར་བྱའོ་ཞེས་པའི་བར་རོ། ། གཉིས་པ་ནི། མདོར་བསྡུས་པ་འདི་ལ་སློབ་པའི་ཞེས་པ་ནས། ཤེས་པར་འགྱུར་རོ་ཞེས་པའི་བར་རོ། ། གསུམ་པ་ནི། གསོལ་པ་བཅོམ་ལྡན་འདས་འདི་ནི་ཞེས་པ་ནས།
རྟོགས་པར་མི་འགྱུར་བ་མེད་དོ་ཞེས་པའི་བར་རོ། ། བཞི་པ་ནི། འདི་ནི་ལེ་ལོ་ཅན་རྣམས་ཀྱིས་རྟོགས་པར་འགྱུར་བ་མ་ཡིན་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཐོབ་པར་འདོད་པར་རྟོགས་པར་འགྱུར་བ་སྟེ་ཞེས་པའི་བར་གྱིས་བསྟན་ཏོ། ། མདོ་དང་རྒྱས་པ་ལ་རྟོག་པའི་གཉེན་པོ་བསྟན་ཟིན་ཏོ། ། བཏང་བས་ཡོངས་སུ་མ་བཟུང་དང་ཞེས་པས་བསྟན་པའི་རྟོག་པའི་གཉེན་པོ་ལ། གཉེན་པོ་ཐོབ་པར་བྱེད་པ་དང༌། མི་མཐུན་ཕྱོགས་སྤང་བ་དང༌། ཤེར་ཕྱིན་ལ་བསླབ་པར་བྱ་བར་བསྟན་པ་དང༌། ཡོན་ཏན་གྱི་རྣམ་པ་མང་དུ་བསྟན་པའོ། །
དང་པོ་ནི། གལ་ཏེ་ཇི་སྐད་དུ་བསྟན་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སློབ་ཅིང་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱེད་ན་ཞེས་པའི་བར་རོ། ། གཉིས་པ་ནི། བྱང་ཆུབ་སེམས་དཔའ་ཞེས་པ་ནས། རབ་ཏུ་སྤངས་པར་འགྱུར་རོ་ཞེས་པའི་བར་རོ། ། གསུམ་པ་ནི། དེ་བས་ན་ཐབས་མཁས་པས་ཡོངས་སུ་བཟུང་བར་འདོད་པའི་ཞེས་པ་ནས། བསླབ་པར་བྱའོ་ཞེས་པའི་བར་རོ། ། བཞི་པ་ལ་སངས་རྒྱས་ཀྱིས་དགོངས་པའི་ཡོན་ཏན་དང༌།
སངས་རྒྱས་མཉེས་པར་བྱེད་པའི་ཡོན་ཏན་དང༌། དགེ་བའི་རྩ་བ་བསྐྱེད་པ་དང༌། དགེ་བའི་བཤེས་གཉེན་གྱིས་ཟིན་པ་དང༌། ཕར་ཕྱིན་དྲུག་ལ་སྤྱད་པ་དང༌། ཡོན་ཏན་གྱི་རྣམ་པ་གཞན་ཡང་བསྟན་པའོ། ། དང་པོ་ལ་གཉིས་ཏེ། རྒྱས་བཤད། དོན་བསྡུ་བའོ། ། དང་པོ་ལ་དངོས་ཀྱི་དོན་དང༌། འཐད་པའོ། །
དང་པོ་ནི། གང་གི་ཚེ་བྱང་སེམས་ཆེན་པོ་ཤེར་ཕྱིན་ལ་སྤྱོད་པ་དང་ཞེས་པ་ནས། དགོངས་པ་མཛད་དོ་ཞེས་པའི་བར་རོ། ། གཉིས་པ་འཐད་པ་བསྟན་པ་ལ་གཉིས་ཏེ། མཐར་ཐུག་སངས་རྒྱས་མཉེས་པར་འགྱུར་བ་དང༌། གནས་སྐབས་བསོད་ནམས་འཕེལ་བར་འགྱུར་བའོ། ། དང་པོ་ནི། དེ་ཅིའི་ཕྱིར་ཞེ་ན་ཞེས་སོགས་ཀྱིས་སྟོན་ཏེ། སངས་རྒྱས་ཀྱིས་དགོངས་པ་མཛད་པ་ཅིའི་ཕྱིར་ཞེ་ན་ཞེས་སྦྱར་རོ། ། འདི་ལ་ཡང་གསུམ།
ཡུམ་ལ་སྤྱད་པས་སངས་རྒྱས་མཉེས་པ་དང༌། ཡུམ་ལ་བརྩོན་པར་གདམས་པ་དང༌། བརྩོན་པའི་ཕན་ཡོན་བསྟན་པའོ། ། དང་པོ་ནི། འདི་ལྟ་སྟེ། ཕ་རོལ་ཏུ་ཕྱིན་པ་དྲུག་པོ་འདི་དག་ལས་ཞེས་པ་ནས། བརྟག་པར་བྱ་སྟེ་ཞེས་པའི་བར་རོ། ། གཉིས་པ་ནི། རབ་འབྱོར་ཞེས་པ་ནས་བརྩོན་པར་བྱའོ་ཞེས་པའི་བར་རོ། ། གསུམ་པ་ནི།
དེ་ལྟར་བརྩོན་པའི་ཞེས་པ་ནས་འཚང་རྒྱའོ་ཞེས་པའི་བར་རོ། ། གཉིས་པ་ལ་གཉིས་ཏེ། དུས་ཐུང་ངུ་བསྒོམ་པས་ཀྱང་བསོད་ནམས་འཕེལ་བ་དང༌། དུས་རིང་པོ་བསྒོམས་པས་བསོད་ནམས་འཕེལ་བའོ། ། དང་པོ་ལ། དངོས་ཀྱི་དོན་དང༌། དེའི་འཐད་པ་བསྟན་པའོ། ། དང་པོ་ནི། རབ་འབྱོར་དེ་བས་ན་བྱང་སེམས་ཆེན་པོ་ཞེས་པ་ནས། དེའི་བསོད་ནམས་ནི་ཆེས་མང་དུ་འཕེལ་ལོ་ཞེས་པའི་བར་རོ། །
གཉིས་པ་ནི། དེ་ཅིའི་ཕྱིར་ཞེ་ན། སྦྱིན་པ་དང་ཞེས་པ་ནས། ད་ལྟར་བྱུང་བ་འདི་དག་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལས་བྱུང་ངོ་ཞེས་པའི་བར་རོ། ། གཉིས་པ་ལ་ཡང་དངོས་ཀྱི་དོན་དང༌། འཐད་པའོ། ། དང་པོ་ནི། རབ་འབྱོར་གཞན་ཡང་སྐད་ཅིག་གམ་ཞེས་པ་ནས། རང་བྱང་ཆུབ་ལ་རབ་ཏུ་བཀོད་པས་ནི་མ་ཡིན་ནོ་ཞེས་པའི་བར་རོ། ། གཉིས་པ་འཐད་པ་ནི།
དེ་ཅིའི་ཕྱིར་ཞེ་ན་ཞེས་པ་ནས། འདི་ལས་བྱུང་ངོ་ཞེས་པའི་བར་རོ། ། དོན་བསྡུས་ཏེ་བསྟན་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་གང་དེ་ལྟར་སྟོན་པའི་ཞེས་པ་ནས། དེ་བཞིན་གཤེགས་པས་དགོངས་པར་རིག་པར་བྱའོ་ཞེས་པའི་བར་གྱིས་བསྟན་ཏོ། ། དྲུག་པ་ཡོན་ཏན་གྱི་རྣ་མ་པ་གཞན་ཡང་འབྱུང་བ་ལ་གསུམ་སྟེ། རྣམ་བྱང་གི་ཆོས་ཐམས་ཅད་སྒོམ་པར་འགྱུར་བ་དང༌། རྣམ་བྱང་གི་ཆོས་ལ་བརྟེན་པའི་ཡོན་ཏན་འབྱུང་བ་དང༌། ཤེས་བྱ་ལ་མཁས་པའི་ཡོན་ཏན་འབྱུང་བའོ། ། དང་པོ་ནི།
བྱང་ཆུབ་སེམས་དཔའ་སེམས་དཔའ་ཆེན་པོ་དེ་ནི་སངས་རྒྱས་བྱེ་བ་ཁྲག་ཁྲིག་བརྒྱ་སྟོང་ཞེས་པ་ནས། སྤྱད་པར་རིག་པར་བྱའོ་ཞེས་པའི་བར་རོ། ། གཉིས་པ་ནི། བྱང་སེམས་ཆེན་པོ་དེ་ནི་སྟོང་པ་ཉིད་བཅུ་བཞི་ལ་བསྒོམ་པར་རིག་པར་བྱའོ་ཞེས་པ་ནས། སོ་སོ་ཡང་དག་པར་རིག་པ་བཞི་བསྒོམ་པར་རིག་པར་བྱའོ་ཞེས་པའི་བར་རོ། ། གསུམ་པ་ནི། བྱང་སེམས་ཆེན་པོ་དེ་ནི་མངོན་པར་ཤེས་པ་དྲུག་དང་ལྡན་པར་རིག་པར་བྱའོ་ཞེས་པ་ནས། བྱང་ཆུབ་སེམས་དཔའ་སེམས་དཔའ་ཆེན་པོ་དེ་ནི་ཆེད་དུ་བསམ་ཤིང་སྲིད་པ་འདོད་པར་རིག་པར་བྱའོ་ཞེས་པའི་བར་རོ། ། དེ་ལ་ཡང་ཡོན་ཏན་བཅུ་གཅིག་སྟེ། དོན་ལ་མཁས་པ་དང༌།
རྗོད་བྱེད་ལ་མཁས་པ་དང༌། ཤེས་བྱའི་ཆོས་ལ་མཁས་པ་དང༌། ཆོས་ཀྱི་ཁྱད་པར་ལ་མཁས་པ་དང༌། བདེན་པ་གཉིས་ལ་མཁས་པ་དང༌། ལམ་བསྒོམ་པ་ལ་མཁས་པ་དང༌། ཤེས་བྱ་སྟོང་ཉིད་ལ་མཁས་པ་དང༌། སྤང་བྱ་དང་གཉེན་པོ་ལ་མཁས་པ་དང༌། བརྗོད་བྱ་རྗོད་བྱེད་ལ་མཁས་པ་དང༌། ལམ་དང་འབྲས་བུ་ལ་མཁས་པ་དང༌། ཤེས་རབ་དང་ཤེས་བྱ་ལ་མཁས་པའོ། །
དང་པོ་ནི། བྱང་སེམས་ཆེན་པོ་དེ་ནི་རྣམ་པར་རྟོགས་པར་བྱ་བ་ལ་མཁས་པར་རིག་པར་བྱའོ་ཞེས་པ་ནས། སྤྱོད་པ་ལ་མཁས་པར་རིག་པར་བྱའོ། ། ཞེས་པའི་བར་རོ། ། གཉིས་པ་ནི། བརྗོད་པ་ལ་མཁས་པར་རིག་པར་བྱའོ་ཞེས་པ་ནས། མ་ནིང་གི་ལྷག་པའི་ཚིག་དང༌། ཚུལ་ལ་མཁས་པར་རིག་པར་བྱའོ་ཞེས་པའི་བར་རོ། ། གསུམ་པ་ནི། འདས་པ་དང་མ་འོངས་པ་དང་ད་ལྟར་བྱུང་བ་ལ་མཁས་པར་རིག་པར་བྱའོ་ཞེས་པ་ནས།
མྱ་ངན་ལས་འདས་པ་ལ་མཁས་པར་རིག་པར་བྱའོ་ཞེས་པའི་བར་རོ། ། བཞི་པ་ནི། ཆོས་ཀྱི་དབྱིངས་ཀྱི་མཚན་ཉིད་ལ་མཁས་པར་རིག་པར་བྱའོ་ཞེས་པ་ནས། དེ་ནི་ལྡན་པ་ཡང་མ་ཡིན། མི་ལྡན་པར་ཡང་མ་ཡིན་པ་ལ་མཁས་པར་རིག་པར་བྱའོ་ཞེས་པའི་བར་རོ། ། ལྔ་པ་ནི། བྱང་སེམས་ཆེན་པོ་དེ་ནི་དེ་བཞིན་ཉིད་ལ་མཁས་པར་རིག་པར་བྱའོ་ཞེས་པ་ནས། ཁམས་མེད་པ་ལ་མཁས་པར་རིག་པར་བྱའོ་ཞེས་པའི་བར་རོ། ། དྲུག་པ་ནི། གཟུགས་ཡིད་ལ་མི་བྱེད་པ་ལ་མཁས་པར་རིག་པར་བྱའོ་ཞེས་པ་ནས།
རྣམ་པ་ཐམས་ཅད་མཁྱེན་པ་ཉིད་ཡིད་ལ་མི་བྱ་བ་ལ་མཁས་པར་རིག་པར་བྱའོ་ཞེས་པའི་བར་རོ། ། བདུན་པ་ནི། གཟུགས་གཟུགས་ཀྱིས་སྟོང་ངོ་ཞེས་བྱ་བ་ལ་མཁས་པར་རིག་པར་བྱའོ་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱིས་སྟོང་ངོ་ཞེས་བྱ་བ་ལ་མཁས་པར་རིག་པར་བྱའོ་ཞེས་པའི་བར་རོ། ། བརྒྱད་པ་ནི། རབ་ཏུ་སྦྱངས་པའི་ལམ་ལ་མཁས་པར་རིག་པར་བྱའོ་ཞེས་པ་ནས། ལྟ་བ་ཐམས་ཅད་ཀྱི་བར་ལ་མཁས་པར་རིག་པར་བྱའོ་ཞེས་པའི་བར་རོ། ། དགུ་པ་ནི་མིང་ལ་མཁས་པར་རིག་པར་བྱའོ་ཞེས་པ་ནས། མཚན་ཉིད་ལ་མཁས་པར་རིག་པར་བྱའོ་ཞེས་པའི་བར་རོ། ། བཅུ་པ་ལ་གཉིས་ཀྱི་མདོར་བསྟན་པ་ནི།
སྡུག་བསྔལ་བ་ལ་མཁས་པར་རིག་པར་བྱའོ་ཞེས་པ་ནས། ལམ་ལ་མཁས་པར་རིག་པར་བྱའོ་ཞེས་པའི་བར་ཏེ། བདེན་པ་བཞི་ལ་མཁས་པའི་དོན་ནོ། ། རྒྱས་པར་བཤད་པ་ནི། སེམས་ཅན་དམྱལ་བ་ལ་མཁས་པར་རིག་པར་བྱའོ་ཞེས་པ་ནས། དབང་པོ་ཡོངས་སུ་རྫོགས་པ་ལ་མཁས་པར་རིག་པར་བྱའོ་ཞེས་པའི་བར་རོ། ། བཅུ་གཅིག་པ་ནི། ཤེས་རབ་མྱུར་བ་ལ་མཁས་པར་རིག་པར་བྱའོ་ཞེས་པ་ནས། ཐེག་པ་གསུམ་རྣམ་པར་འགོད་པ་ལ་མཁས་པར་རིག་པར་བྱའོ་ཞེས་པའི་བར་རོ། ། སྦྱོར་བའི་ལམ་གྱི་ཡོན་ཏན་མེད་པ་ལས་བཟློག་པ་ལ་རྟོག་པའི་གཉེན་པོ་ནི།
རབ་འབྱོར་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་དང་ཞེས་པའི་བར་རོ། ། མཐོང་བའི་ལམ་གྱི་ཡོན་ཏན་མེད་པ་ལས་བཟློག་པ་ལ་རྟོག་པའི་གཉེན་པོ་ནི། རབ་འབྱོར་ཞེས་པ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་མངོན་པར་བསྒྲུབ་པ་དང་ཞེས་པའི་བར་རོ། ། བསྒོམ་པའི་ལམ་གྱི་ཡོན་ཏན་མེད་པ་ལས་བཟློག་པ་ལ་རྟོག་པའི་གཉེན་པོ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པ་དེ་དག་ལ་ལེགས་པ་འདི་དག་ཡོད་པར་རིག་པར་བྱའོ་ཞེས་པའི་བར་གྱིས་བསྟན་ཏོ། ། རྒྱ་འགྲེལ་འགའ་ཞིག་གིས་རྒྱན་དང་མདོ་སྦྱོར་ཚུལ་ནི་ནོར་བ་བྱས་སྣང་ངོ༌། ། ལེགས་པའི་ལམ་ནི་རྣམ་གསུམ་ལ། ། ཞེས་པའི་ཚིག་གིས་བསྟན་པའི་རྟོག་པ་གསུམ་གྱི་གཉེན་པོ་ལ། ལམ་གསུམ་གྱི་དབྱེ་བས་དྲི་བ་གསུམ་དགོད་པ་ནི།
གསོལ་པ་བཅོམ་ལྡན་འདས་ཇི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བགྱི་ཞེས་པ་ནས། བསྒོམ་པར་བགྱི་ཞེས་པའི་བར་ཏེ། འོག་ཏུ་ཡུམ་ལ་སྤྱོད་པ་སོགས་ཚིག་གསུམ་སྨྲོས་པ་ལ་དྲི་བ་བཀོད་པའོ། ། དྲི་བ་དང་པོའི་ལན་གྱིས་ལེགས་པའི་ལམ་དང་པོ་སྟོན་པ་ནི། བཅོམ་ལྡན་འདས་ཀྱིས་བཀའ་སྩལ་པ། གཟུགས་ཞི་བ་དང་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་པར་བྱའོ་ཞེས་པའི་བར་རོ། ། ལེགས་པའི་ལམ་གཉིས་པ་མཐོང་ལམ་སྟོན་པ་ནི། གང་ཡང་འདི་སྐད་དུ་ཇི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་མངོན་པར་བསྒྲུབ་པར་བྱ་ཞེས་ཟེར་བ་ནི་ཞེས་པ་ནས། མངོན་པར་བསྒྲུབ་པར་བྱའོ་ཞེས་པའི་བར་རོ། །
ལེགས་པའི་ལམ་གསུམ་པ་སྒོམ་ལམ་སྟོན་པ་ནི། གང་ཡང་འདི་སྐད་དུ་ཇི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པར་བྱ་ཞེས་ཟེར་བ་ནི་ཞེས་པ་ནས། བསྒོམ་པར་བྱའོ་ཞེས་པའི་བར་རོ། ། སྒོམ་སྤང་འཇུག་པ་གཟུང་རྟོག་གི་གཉེན་པོ་བསྟན་ཟིན་ཏོ། ། ལྡོག་པ་གཟུང་རྟོག་གི་གཉེན་པོ་སྟོན་པ་ལ། བྱང་ཆུབ་ཀྱི་སེམས་མི་སྐྱེ་བ་དང༌། བྱང་ཆུབ་ཀྱི་སྙིང་པོ་ཡིད་ལ་མི་བྱེད་པ་གཉིས་ལ་རྟོག་པའི་གཉེན་པོ་གཉིས་ནི། གསོལ་པ་བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོས་ཞེས་པ་ནས། སྤྱོད་པར་འགྱུར་ཞེས་པའི་བར་གྱིས་ནི་དྲི་བ་འགོད་དོ། ། ལན་ནི།
བཅོམ་ལྡན་འདས་ཀྱིས་བཀའ་སྩལ་པ། སེམས་དང་པོ་བསྐྱེད་པ་ནས་ཉེ་བར་བཟུང་སྟེ་ཞེས་པ་ནས། བསྒོམ་པར་བྱའོ་ཞེས་པའི་བར་གྱིས་བསྟན་ཏོ། ། ཐེག་པ་དམན་པ་ཡིད་བྱེད་དང་ཞེས་པ་ལ་རྟོག་པའི་གཉེན་པོ་ནི། གསོལ་པ་བཅོམ་ལྡན་འདས་ཇི་ལྟར་བྱང་ཆུབ་ཀྱི་སེམས་རྒྱུན་མ་ཆད་པ་དང་ཞེས་པ་ནས། གོ་སྐབས་མི་འབྱེད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་པར་བྱའོ་ཞེས་པའི་བར་རོ། ། རྫོགས་པའི་བྱང་ཆུབ་ཡིད་མི་བྱེད་ཅེས་པ་ལ་རྟོག་པའི་གཉེན་པོ་ནི། རྣམ་པ་ཐམས་ཅད་མཁྱེན་པ་ཉིད་ཡིད་ལ་བྱ་བ་མི་འདོར་བས་ཞེས་པ་ནས། དེ་ལྟར་མངོན་པར་བསྒྲུབ་པར་བྱའོ། ། དེ་ལྟར་བསྒོམ་པར་བྱའོ་ཞེས་པའི་བར་རོ། །
སྒོམ་པ་དང་ཞེས་པ་ལ་རྟོག་པའི་གཉེན་པོ་ནི། གསོལ་པ་བཅོམ་ལྡན་འདས་ཅི་ལགས་ཞེས་པ་ནས། ཐོབ་པར་འགྱུར་རམ། བཅོམ་ལྡན་འདས་ཀྱིས་བཀའ་སྩལ་པ། དེ་ནི་མ་ཡིན་ནོ་ཞེས་པའི་བར་རོ། ། བསྒོམ་པ་མེད་པ་དང་ཞེས་པ་ལ་རྟོག་པའི་གཉེན་པོ་ནི། གསོལ་པ་འོ་ན་ཅི་ལགས། མ་བསྒོམས་པས་སམ། ཞེས་པ་ནས་དེ་ནི་མ་ཡིན་ནོ་ཞེས་པའི་བར་རོ། ། བསྒོམ་མི་བསྒོམ་དག་ལ་རྟོག་པའི་གཉེན་པོ་ནི།
གསོལ་པ་འོ་ན་ཅི་ལགས། བསྒོམས་ཀྱང་བསྒོམས་ལ་ཞེས་པ་ནས། དེ་ནི་མ་ཡིན་ནོ་ཞེས་པའི་བར་རོ། ། བཟློག་པ་ཉིད་ཅེས་པ་ལ་རྟོག་པའི་གཉེན་པོ་ནི། གསོལ་པ་འོ་ན་ཅི་ལགས། སྒོམ་པ་ཡང་མ་ལགས་ཞེས་པ་ནས། དེ་ནི་མ་ཡིན་ནོ་ཞེས་པའི་བར་རོ། ། ཇི་བཞིན་དོན་མིན་རྣམ་རྟོག་པ། ། ཞེས་པའི་གཉེན་པོ་ནི། གསོལ་པ་བཅོམ་ལྡན་འདས་ཅི་ཞེས་པ་ནས།
དེ་བཞིན་ཉིད་ཇི་ལྟ་བ་བཞིན་ནོ་ཞེས་པའི་བར་ཏེ། དེ་དག་གིས་ལྡོག་པ་གཟུང་རྟོག་གི་གཉེན་པོ་བསྟན་ཟིན་ཏོ། ། སེམས་ཅན་དུ་བཏགས་པ་ལ་རྟོག་པའི་གཉེན་པོ་ནི། གསོལ་པ་དེ་བཞིན་ཉིད་ཅི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། ཡང་དག་པའི་མཐའ་ཇི་ལྟ་བ་བཞིན་ནོ། ། ཞེས་པ་ནས་རབ་འབྱོར་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པས་བཏགས་སུ་མེད་པའི་ཆོས་ཐམས་ཅད་ལ་བསླབ་པར་བྱའོ་ཞེས་པའི་བར་གྱིས་བསྟན་ཏོ། ། དེ་ཡང་རྣམ་པ་བཞིས་བསྟན་ཏེ། སེམས་ཅན་དུ་བཏགས་པ་སྟོང་ཉིད་དུ་བསྟན་པ་དང༌། སྟོང་ཉིད་དུ་རྟོགས་པའི་བྱེད་པ་དང༌།
བཏགས་པའི་སྟོང་ཉིད་རྒྱས་པར་བཤད་པ་དང༌། རྩོད་པ་སྤང་བ་དང་བཞིའོ། ། དང་པོ་ལ་དྲིས་ལན་གྱི་སྒོ་ནས་མདོར་བསྟན་པ་དང༌། རབ་འབྱོར་ལ་རྒོལ་བའི་ཚིག་གིས་བདེན་པའི་དོན་སྤོང་བ་དང༌། རབ་འབྱོར་གྱི་ཚིག་གིས་དེ་ཉིད་གསལ་བར་མཛད་པ་དང༌། སླར་ཡང་བཅོམ་ལྡན་འདས་ཀྱིས་ཁྱབ་བྱེད་མ་དམིགས་པ་དགག་པའོ། ། དང་པོ་ནི། གོང་དུ་དེ་བཞིན་ཉིད་ཇི་ལྟ་བ་བཞིན་ཞེས་པའི་ཚིག་ལས་འཕྲོས་པའི་དྲིས་ལན་གྱིས་གསུངས་ཏེ། གསོལ་པ་དེ་བཞིན་ཉིད་ཅི་ལྟ་བུ་ལགས་ཞེས་པ་ནས། གང་ཟག་གི་ཁམས་ཇི་ལྟ་བ་བཞིན་ནོ་ཞེས་པའི་བར་གྱིས་བསྟན་ཏེ།
སྔ་མ་སྔ་མའི་དོན་ལ་དྲི་བ་བཀོད་པའི་ལན་གྱིས་བཏགས་པ་ཙམ་ཡང་མ་གྲུབ་པར་བསྟན་པའོ། ། གཉིས་པ་ནི། གསོལ་པ་བཅོམ་ལྡན་འདས་བདག་གི་ཁམས་དང་ཞེས་པ་ནས། གཉིས་སུ་ཡོད་དམ་ཞེས་པའི་བར་རོ། ། གསུམ་པ་ནི། གསོལ་པ་བཅོམ་ལྡན་འདས་དེ་ནི་མ་ལགས་སོ། ། བཞི་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། ཇི་ལྟར་གང་ཟག་གི་ཁམས་སུ་གདགས་པར་བྱ་ཞེས་པའི་བར་རོ། ། སྲོག་དང་གང་ཟག་མི་དམིགས་ན།
བདག་གི་ཁམས་སུ་གདགས་པ་ཇི་ལྟར་ཡོད་ཅེས་པའི་དོན་ནོ། ། གཉིས་པ་སྟོང་ཉིད་རྟོགས་པའི་བྱེད་པ་ནི། དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པར་མ་གདགས་པ་དང༌། ཆོས་ཐམས་ཅད་མ་བཏགས་པས་རྣམ་པ་ཐམས་ཅད་མཁྱེན་པ་ཉིད་ཐོབ་པར་འགྱུར་རོ། ། ཞེས་པས་བསྟན་ཏེ། ཡུལ་ཅན་ཤེར་ཕྱིན་དང༌། ཡུལ་ཆོས་ཐམས་ཅད་བཏགས་པ་ཙམ་ཡང་མ་གྲུབ་པར་རྟོགས་པས་རྣམ་མཁྱེན་ཐོབ་ཅེས་པའི་དོན་ནོ། ། གསུམ་པ་བཏགས་པའི་སྟོང་ཉིད་རྒྱས་པར་བཤད་པ་ལ། དྲི་བ་བཀོད་པ་དང་ལན་གྱིས་རྒྱས་པར་བཤད་པའོ། ། དང་པོ་ནི།
གོང་དུ་ཤེར་ཕྱིན་དང་ཡུལ་ཆོས་ཐམས་ཅད་དང་བཏགས་པ་ཙམ་ཡང་མ་གྲུབ་པར་བསྟན་པ་ལ་དྲི་བ་བཀོད་པས་གསུངས་ཏེ། གསོལ་པ་བཅོམ་ལྡན་འདས་ཅི་ལགས། ཤེས་རབ་ཀྱི་ཕ་རོལ་ཏུ་ཕྱིན་པ་གདགས་སུ་མ་མཆིས་པ་ལགས་སམ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་གདགས་སུ་མ་མཆིས་པ་ལགས་སམ་ཞེས་པའི་བར་རོ། ། ལན་ནི་ཆོས་ཐམས་ཅད་བཏགས་པ་ཙམ་ཡང་མ་གྲུབ་པ་སྟེ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་ནི་གདགས་སུ་མེད་པའོ་ཞེས་པ་ནས། སངས་རྒྱས་ཀྱི་ཆོས་ཀྱང་རུང་སྟེ། ཆོས་ཐམས་ཅད་ནི་གདགས་སུ་མེད་པའོ་ཞེས་པའི་བར་ཏེ། ཕར་ཕྱིན་དྲུག་ནས་སངས་རྒྱས་ཀྱི་ཆོས་ཀྱི་བར་བཏགས་པ་ཙམ་ཡང་མ་གྲུབ་པར་བསྟན་པ་ཡིན་ནོ། །
བཞི་པ་རྩོད་པ་སྤང་བ་ལ་གསུམ་སྟེ། རྩོད་པ་དགོད། ལན་བསྟན། བསླབ་ཚུལ་གྱི་སྒོ་ནས་རྒྱས་པར་བཤད་པའོ། ། དང་པོ་ནི། གསོལ་པ་བཅོམ་ལྡན་འདས་གལ་ཏེ་དེ་ལྟར་ཆོས་ཐམས་ཅད་གདགས་སུ་མ་མཆིས་པ་ལགས་ན་ཞེས་པ་ནས། སངས་རྒྱས་མ་མཆིས་པར་འགྱུར་ཞེས་པའི་བར་ཏེ། འདིར་ཇི་ལྟར་ཞེས་པའི་སྒྲ་ཆད་པར་མངོན་ནོ། ། གཉིས་པ་ལན་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་དེ་ཅི་སྙམ་དུ་སེམས། སེམས་ཅན་དུ་གདགས་པ་དམིགས་སུ་ཡོད་དམ་ཞེས་པ་ནས། སངས་རྒྱས་སུ་ཡང་ཇི་ལྟར་གདགས་པར་བྱ་ཞེས་པའི་བར་གྱིས་བསྟན་ཏོ། ། གསུམ་པ་ནི། རབ་འབྱོར་དེ་ལྟར་ན་ཞེས་པ་ནས། ཆོས་ཐམས་ཅད་ལ་བསླབ་པར་བྱའོ་ཞེས་པའི་བར་རོ། ། ཆོས་སུ་བཏགས་པ་ལ་རྟོག་པའི་གཉེན་པོ་ནི། གསོལ་པ་བཅོམ་ལྡན་འདས་འོ་ན་བྱང་སེམས་ཆེན་པོ་ཡུམ་ལ་སྤྱོད་པས་གཟུགས་ལ་བསླབ་པ་དང་ཞེས་པའི་མཇུག་ཐོགས་སུ་འགྲེས་ཀྱི་ཐ་མར་མི་བགྱི་ཞེས་གསུངས་པ། གོང་མ་ཐམས་ཅད་ཀྱི་མཇུག་ཐོགས་སུ་སྦྱར་ནས། གཟུགས་ནས་རྣམ་མཁྱེན་གྱི་བར་ལ་བསླབ་པར་མི་བགྱི་བའི་དོན་གྱིས་གསུངས་སོ། །
སྟོང་པ་མ་ཡིན་པ་ལ་རྟོག་པའི་གཉེན་པོ་ལ། ཇི་ལྟར་སློབ་པའི་ཚུལ། སློབ་པའི་རང་བཞིན། རྩོད་པ་སྤང་བའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། གཟུགས་ལ་དབྲི་བ་དང་བསྣན་པ་མེད་པར་བསླབ་པར་བྱའོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་དབྲི་བ་དང་བསྣན་པ་མེད་པར་བསླབ་པར་བྱའོ་ཞེས་པའི་བར་རོ། ། གཉིས་པ་ལ་དྲི་བ་ནི། གསོལ་པ་བཅོམ་ལྡན་འདས་ཇི་ལྟར་གཟུགས་ལ་དབྲི་བ་དང་བསྣན་པ་མ་མཆིས་པར་བསླབ་པར་བྱ་ཞེས་པ་ནས།
ཇི་ལྟར་རྣམ་པ་ཐམས་ཅད་མཁྱེན་པ་ཉིད་ལ་དབྲི་བ་དང་བསྣན་པ་མ་མཆིས་པར་བསླབ་པར་བགྱི་ཞེས་པའི་བར་རོ། ། ལན་ལ་རྒྱས་བཤད། དོན་བསྡུ་བའོ། ། དང་པོ་ནི། བསླབ་བྱ་མ་མཆིས་པའི་དོན་ལ་སློབ་པའི་ཚུལ་གྱིས་གསུངས་ཏེ། བཅོམ་ལྡན་འདས་ཀྱིས་བཀའ་སྩལ་པ། སྐྱེ་བ་དང་འགག་པ་མེད་པར་བསླབ་པར་བྱའོ་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱིས་སྟོང་པར་ལྟའོ་ཞེས་པའི་བར་རོ། ། གཉིས་པ་ནི། རབ་འབྱོར་དེ་ལྟར་ན་ཞེས་པ་ནས།
རང་གི་མཚན་ཉིད་ཀྱིས་སྟོང་པ་ལ་བསླབ་པར་བྱའོ་ཞེས་པའི་བར་རོ། ། གསུམ་པ་ལ། སྤྱིར་ཡུམ་ལ་སྤྱོད་པ་མི་འཐད་པ་སྤང་བ་དང༌། ལས་དང་པོ་པའི་སྤྱོད་པ་ལ་མི་འཐད་པ་སྤང་བའོ། ། དང་པོ་ལ་རྩོད་པ་ནི། གསོལ་པ། བཅོམ་ལྡན་འདས་གལ་ཏེ་དེ་ལྟར་གཟུགས་གཟུགས་ཀྱིས་སྟོང་ཞེས་པ་ནས། བླ་མེད་བྱང་ཆུབ་བླ་མེད་བྱང་ཆུབ་ཀྱིས་སྟོང་ན། བཅོམ་ལྡན་འདས་དེ་ནི་ཇི་ལྟར་བྱང་སེམས་ཆེན་པོ་ཤེར་ཕྱིན་ལ་སྤྱོད་པར་འགྱུར་ཞེས་པའི་བར་ཏེ། ཆོས་ཐམས་ཅད་རང་བཞིན་གྱིས་སྟོང་ན།
ཇི་ལྟར་ཤེར་ཕྱིན་ལ་སྤྱོད་པར་འགྱུར་ཞེས་པའི་དོན་ནོ། ། ལན་ལ་གཉིས་ཏེ། བདེན་གཉིས་ལ་ལྟོས་ནས་མི་འགལ་བའི་ལན་གྱིས་མདོར་བསྟན་པ་དང༌། དྲིས་ལན་གྱིས་མི་འགལ་བའི་ཚུལ་གྱིས་རྒྱས་པར་བཤད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། ཡུམ་ལ་སྤྱོད་པའོ་ཞེས་པའི་བར་རོ། ། གཉིས་པ་ནི། གསོལ་པ། བཅོམ་ལྡན་འདས་ཅིའི་སླད་དུ་སྤྱོད་པ་མ་མཆིས་པ་ཞེས་པ་ནས།
ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའོ་ཞེས་པའི་བར་གྱིས་བསྟན་ཏོ། ། གཉིས་པ་ལ་རྩོད་པ་ནི། བཅོམ་ལྡན་འདས་གལ་ཏེ་དེ་ལྟར་སྤྱོད་པ་མ་མཆིས་པ་ཞེས་པ་ནས། ཇི་ལྟར་སྤྱད་པར་བགྱི་ཞེས་པའི་བར་རོ། ། ལན་ལ་མི་དམིགས་པའི་ཚུལ་གྱིས་སློབ་པ་དང༌། མི་དམིགས་པའི་དོན་གཏན་ལ་དབབ་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལྟར་ལས་དང་པོ་པའི་བྱང་སེམས་ཆེན་པོས། སེམས་དང་པོ་བསྐྱེད་པ་ཉིད་ནས་བརྩམས་ཏེ་ཞེས་པ་ནས།
རྣམ་པ་ཐམས་ཅད་མཁྱེན་པ་ཉིད་བསྒོམ་པའི་ཚེ་མི་དམིགས་པའི་ཚུལ་གྱིས། རྣམ་པ་ཐམས་ཅད་མཁྱེན་པ་ཉིད་བསྒོམ་པར་བྱའོ་ཞེས་པའི་བར་གྱིས་བསྟན་ཏོ། ། གཉིས་པ་ནི། གསོལ་པ་བཅོམ་ལྡན་འདས་ཅི་ཙམ་གྱིས་ན་མི་དམིགས་པར་འགྱུར། ཅི་ཙམ་གྱིས་ན་དམིགས་པར་འགྱུར་ཞེས་པ་ནས། དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སློབ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་མི་དམིགས་པ་དང་ལྡན་པར་འགྱུར་ཞེས་པའི་བར་རོ། ། ཆགས་པ་ལ་རྟོག་པའི་གཉེན་པོ་ལ་གསུམ་སྟེ། གཉེན་པོ་བསྟན་པ་དང༌། དྲི་བ་དགོད་པ་དང༌། ལན་བཤད་པའོ། །
དང་པོ་ནི། གསོལ་པ། བཅོམ་ལྡན་འདས་གལ་ཏེ་ཞེས་པ་ནས། མི་དམིགས་པ་ལ་ཡང་མི་ཆགས་ཞེས་པའི་བར་རོ། ། གཉིས་པ་ལ་སྔར་གྱི་གཉེན་པོ་བསྟན་པ་ཉིད་རྗེས་སུ་བརྗོད་ནས་དྲི་བ་སྟེ། མི་ཆགས་པ་ལགས་ན་ཞེས་པའི་བར་རྗེས་སུ་བརྗོད་ནས། འོ་ན་ཇི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་པ་ནས་ཇི་ལྟར་ཐོབ་པར་བགྱི་ཞེས་པའི་བར་རོ། ། ལན་ལ་རྒྱས་པར་བཤད་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཞེས་པ་ནས།
དེ་ཡང་དམིགས་སུ་མེད་དོ་ཞེས་པའི་བར་ཏེ། དམིགས་པ་ལ་སྤྱོད་པས་མཚན་ཡོངས་སུ་རྫོགས་པར་མི་འགྱུར་བ་དང༌། མི་དམིགས་པའི་སྤྱོད་པས་ཡོངས་སུ་རྫོགས་པར་འགྱུར་བ་དང༌། དེ་དག་གི་འཐད་པ་སྟེ་དོན་གསུམ་གྱིས་བསྟན་ཏོ། ། དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས། སྤྱོད་པར་འགྱུར་རོ་ཞེས་པའི་བར་རོ། ། ཆོས་རབ་ཏུ་རྣམ་པར་འབྱེད་པ་ལ་རྟོག་པའི་གཉེན་པོ་ནི། ཐལ་བ་དགོད་པས་རྟོག་པ་བསྟན། ལན་གྱིས་གཉེན་པོ་བསྟན་པའོ། །
དང་པོ་ལ་ཁས་བླངས་རྗེས་སུ་བརྗོད་པ་ནི། བཅོམ་ལྡན་འདས་གལ་ཏེ་ཞེས་པ་ནས། མ་མཆིས་པ་ལགས་ན་ཞེས་པའི་བར་རོ། ། ཐལ་བ་དགོད་པ་དངོས་ནི། འོ་ན་ཇི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པས་འདི་ནི་གཟུགས་སོ། ། འདི་ནི་ཚོར་བའོ་ཞེས་པ་ནས། འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བོ་ཞེས་པའི་བར་ཆོས་ཐམས་ཅད་རབ་ཏུ་རྟོག་པ་ལགས་ཏེ་ཞེས་པའི་བར་རོ། ། དེ་ཡང་ཆོས་ཐམས་ཅད་དམིགས་སུ་མ་མཆིས་ན་གཟུགས་ནས་བླ་མེད་བྱང་ཆུབ་ཀྱི་བར་དུ་དབྱེ་བ་ཇི་ལྟར་རྟོགས་པར་འགྱུར་ཞེས་པའི་དོན་ནོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། ཇི་ལྟར་བྱས་པས་གཟུགས་དམིགས་པར་འགྱུར་བ་ཞེས་པ་དང༌། ཐམས་ཅད་ཀྱི་མཇུག་ཐོགས་ཀྱི་དེ་ལྟར་ཆོས་རྣམས་རྟོགས་པར་མི་བྱེད་དོ་ཞེས་པའི་བར་རྣམས་སྦྲེལ་ནས། ཚོར་བ་དམིགས་པར་འགྱུར་བ་དང་ཞེས་སོགས་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་དམིགས་པར་འགྱུར་བ་དེ་ལྟར་རྟོགས་པར་མི་བྱེད་དོ་ཞེས་པའི་བར་དུ་བཤད་པར་བྱ་སྟེ། དམིགས་ཚུལ་གྱི་རྣམ་པ་ཇི་ལྟར་བྱས་པའི་ཚུལ་གྱིས་གཟུགས་དམིགས་པར་འགྱུར་བ་མེད་དོ་ཞེས་པའི་དོན་ཏེ། ལྷག་མ་ཚོར་བ་སོགས་ལ་ཡང་བཤད་པར་བྱའོ། ། དངོས་པོའི་ཆེད་དུ་བྱ་བ་ལ་རྟོག་པའི་གཉེན་པོ་ལ་གསུམ་སྟེ། རྩོད་པ་འགོད་པ་དང༌། ལན་གྱིས་དངོས་པོའི་ཆེད་དུ་བྱེད་པ་བཀག་པ་དང༌།
མཇུག་བསྡུ་བའོ། ། དང་པོ་ལ་ཁས་བླངས་རྗེས་སུ་བརྗོད་པ་ནི། གསོལ་པ་བཅོམ་ལྡན་འདས་གལ་ཏེ་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ཡུམ་ལ་སྤྱོད་པའི་ཚེ། གཟུགས་ཀྱང་མི་དམིགས། ཚོར་བ་ཡང་མི་དམིགས་ཞེས་པ་ནས། བླ་མེད་བྱང་ཆུབ་ཀྱང་མི་དམིགས་ན་ཞེས་པའི་བར་རོ། ། ཐལ་འགྱུར་འགོད་པ་ནི། འོ་ན་ཇི་ལྟར་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པ་དང་ཞེས་པ་ནས། སེམས་ཅན་རྣམས་འཁོར་བ་ལས་ཡོངས་སུ་དགྲོལ་བར་འགྱུར་ཞེས་པའི་བར་རོ། ། གཉིས་པ་ལ་དོན་དངོས་དང༌།
འཐད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་ནི། གཟུགས་ཀྱི་དོན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་སྤྱོད་དོ་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་དོན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་སྤྱོད་དོ་ཞེས་པའི་བར་ཏེ། དམིགས་པ་དངོས་པོའི་ཆེད་དུ་ཡུམ་ལ་སྤྱོད་པ་བཀག་པའི་དོན་གྱིས་གསུངས་སོ། ། གཉིས་པ་ལ་དྲི་བ་ནི། གསོལ་པ་བཅོམ་ལྡན་འདས་གང་གི་སླད་དུ་ཞེས་པ་ནས། སྤྱོད་པ་ལགས་ཞེས་པའི་བར་རོ། །
ལན་ལ་མདོར་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། མི་སྤྱོད་དོ་ཞེས་པའི་བར་རོ། ། དེ་ཉིད་ཀྱི་འཐད་པ་ནི། དངོས་པོའི་ཆེད་དུ་ཡུམ་ལ་མི་སྤྱོད་པ་དེ་ཅི་ཕྱིར་ཞེ་ན་ཞེས་པ་སྦྱར་ནས་ལན་བཤད་པར་བྱ་སྟེ། དེ་ནི་འདི་ལྟར་ཞེས་པ་ནས། མ་བྱས་པ་སྟེ་མངོན་པར་འདུས་མ་བྱས་པའོ་ཞེས་པའི་བར་གྱིས་བསྟན་ཏེ། སྤྱིར་མ་བྱས། བྱེ་བྲག་ཏུ་མངོན་པར་འདུས་མ་བྱས་པའོ། ། ཞེས་སྦྱར་རོ། །
གསུམ་པ་དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་པར་བྱའོ་ཞེས་པའི་བར་རོ། ། ཐེག་གསུམ་གྱི་ངེས་པར་འབྱུང་བ་ལ་རྟོག་པའི་གཉེན་པོ་ནི། རྩོད་པ་དང་ལན་གཉིས་བསྟན་ཏེ། དང་པོ་ནི། གསོལ་པ་བཅོམ་ལྡན་འདས་གལ་ཏེ་ཞེས་པ་ནས། ཐེག་པ་གསུམ་པོ་འདི་དག་རྣམ་པར་འགོད་པར་འགྱུར་ཞེས་པའི་བར་རོ། ། གཉིས་པ་ལན་ལ། དོན་དམ་པར་འདོད་པ་དང༌།
ཀུན་རྫོབ་ཏུ་མ་ངེས་པ་དང༌། དོན་དམ་པར་མེད་པའི་འཐད་པ་དང༌། འཐད་པ་ལ་མ་གྲུབ་པ་སྤང་བའོ། ། དང་པོ་ལ་དོན་དངོས་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་མ་བྱས་མངོན་པར་འདུས་མ་བྱས་པའི་ཆོས་རྣམས་ལ་ནི་རྣམ་པར་འགོད་པ་མི་དམིགས་སོ་ཞེས་པའི་བར་རོ། ། གཉིས་པ་ནི། ཐེག་གསུམ་རྣམ་པར་བཞག་དགོས་ཏེ། དེ་ཅིའི་ཕྱིར་ཞེ་ན། སྤང་བྱ་མི་མཐུན་ཕྱོགས་ཡོད་པས་དེ་སྤོང་བའི་གཉེན་པོར་བཞག་དགོས་པའི་ཕྱིར་རོ། །
སྤང་བྱ་ཡོད་ཚུལ་སྟོན་པ་ནི། དེ་ནི་འདི་ལྟར་བྱིས་པ་སོ་སོའི་སྐྱེ་བོ་རྣམས་ཕུང་པོ་ལྔ་ལ་མངོན་པར་ཞེན་ཅིང་ཞེས་པ་ནས། བདག་གིས་སེམས་ཅན་རྣམས་སྒྲོལ་བར་བྱའོ་སྙམ་དུ་སེམས་ཤིང༌། དེ་དེ་ལྟར་ཡང་དག་པ་མ་ཡིན་པར་རྟོག་གོ་ཞེས་པའི་བར་ཏེ། ཐེག་པ་གསུམ་གྱི་སྤང་བྱ་རྟོག་པ་བསྟན་ཏོ། ། དེ་ཡང་གཟུགས་ཀྱིས་རློམ་སེམས་སུ་བྱེད་ཅིང་གཟུགས་དམིགས་སོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱིས་རློམ་སེམས་སུ་བྱེད་ཅིང༌། རྣམ་པ་ཐམས་ཅད་མཁྱེན་པ་ཉིད་དུ་དམིགས་སོ་ཞེས་པའི་བར་ཏེ། དེ་ལ་མངོན་པར་ཞེན་ཞེས་པའི་ཚིག་དང༌། རློམ་སེམས་སུ་བྱེད་ཅེས་དང༌།
དམིགས་ཞེས་པའི་ཚིག་གསུམ་གྱིས་བདག་ཏུ་དམིགས་པ་དང༌། བཟུང་བར་དམིགས་པ་དང༌། འཛིན་པར་དམིགས་པ་དང་གསུམ་དུ་བསྟན་པས་ཤུགས་ལ་གཉེན་པོ་ཐེག་པ་གསུམ་ཡང་གསལ་བར་བསྟན་པ་ཡིན་ནོ། ། གསུམ་པ་དོན་དམ་པར་མེད་པའི་འཐད་པ་ནི། དེ་ཅིའི་ཕྱིར་ཞེ་ན་ཞེས་སོགས་ཏེ། དོན་དམ་པར་ཐེག་པ་གསུམ་གྱིས་སེམས་ཅན་ཡོངས་སུ་བཀྲོལ་བ་མེད་པ་དེ་ཅིའི་ཕྱིར་ཞེ་ན་ཞེས་སྦྱར་རོ། ། འཐད་པ་དངོས་ནི། རབ་འབྱོར་དེ་ནི་འདི་ལྟར་གཟུགས་དང༌། ཚོར་བ་དང༌། འདུ་ཤེས་དང་ཞེས་པ་ནས།
སྐྱེས་བུ་གླེན་པ་ལོང་བ་མིག་མེད་པ་དེ་དག་ནི་སེམས་ཅན་རྣམས་འཁོར་བ་ལས་ཡོངས་སུ་སྒྲོལ་བར་འདོད་དོ་ཞེས་པའི་བར་གྱིས་བསྟན་ཏེ། དོན་དམ་པ་མཐོང་བའི་མིག་དང་ལྡན་པ་དག་གིས་ཐེག་པ་གསུམ་གྱིས་སེམས་ཅན་ཡོངས་སུ་སྒྲོལ་བར་འདོད་མོད། དོན་དམ་པར་མེད་དེ་གཟུགས་ནས་བླ་མེད་བྱང་ཆུབ་ཀྱི་བར་སངས་རྒྱས་ཀྱི་སྤྱན་ལྔས་ཀྱང་མ་དམིགས་པའི་ཕྱིར་རོ་ཞེས་པའི་དོན་ནོ། ། དེ་ལ་གཟུགས་ནས་བྱང་ཆུབ་ཀྱི་བར་སངས་རྒྱས་ཀྱི་སྤྱན་ལྔས་མ་དམིགས་ཞེས་པས་ནི། དོན་དམ་པར་སེམས་ཅན་འགྲོ་བ་མེད་པའི་འཐད་པ་དངོས་བསྟན་ཏོ། ། སྐྱེས་བུ་གླེན་པ་ཞེས་སོགས་འགྲེས་ཀྱི་ཐ་མར་གསུངས་པའི་ཚིག་གིས། དེ་དག་ཐ་སྙད་དུ་ཡོད་པར་བསྟན་ཏོ། ། དོན་ནི་དོན་དམ་པར་ཐེག་པ་གསུམ་མེད་ཅིང་གདུལ་བྱ་མྱང་འདས་ལ་འགོད་པ་ཡང་མེད་དོ། ། འོན་ཀྱང་ཀུན་རྫོབ་ཏུ་སྐྱེས་པ་ཕུང་སོགས་ལ་མངོན་པར་ཞེན་ཅིང༌། རློམ་སེམས་དང་ལྡན་པས་སངས་རྒྱས་ནས་ཐེག་གསུམ་གྱིས་སེམས་ཅན་སྒྲོལ་སྙམ་པའི་སེམས་ཅན་བཀྲི་བའི་ཕྱིར་ཀུན་རྫོབ་ཏུ་རྣམ་པར་བཞག་གི།
དོན་དམ་པར་མ་ཡིན་ཏེ་ཆོས་གང་ཡང་སྤྱན་ལྔས་མ་གཟིགས་པའི་ཕྱིར་ཞེས་པའི་དོན་ནོ། ། བཞི་པ་འཐད་པ་མ་གྲུབ་པ་སྤང་བ་ལ་ལྔ་སྟེ། རྩོད་པ་འགོད་པ་དང༌། རྩོད་པ་སྤང་བ་མདོར་བསྟན་པ་དང༌། རྩོད་སྤོང་རྒྱས་པར་བཤད་པ་དང༌། སྤྲུལ་པའི་དཔེའི་སྒོ་ནས་གསལ་བར་བསྟན་པ་དང༌། སྤྲུལ་པ་དང་སྤྲུལ་པ་པོ་ཁྱད་མེད་པར་བསྒྲུབ་པའོ། ། དང་པོ་ལ་གཉིས་ལས། ཁས་བླངས་རྗེས་སུ་བརྗོད་པ་ནི། གསོལ་པ་བཅོམ་ལྡན་འདས་གལ་ཏེ་དེ་ལྟར་ཞེས་པ་ནས།
མ་གཟིགས་ན་ཞེས་པའི་བར་རོ། ། གཉིས་པ་ཐལ་འགྱུར་འགོད་པ་ནི། བཅོམ་ལྡན་འདས་འོ་ན་ཇི་ལྟར་ཞེས་པ་ནས། ཕུང་པོ་གསུམ་དུ་ལུང་སྟོན་པ་མཛད་ཅེས་པའི་བར་ཏེ། དོན་དམ་པར་གཟུགས་ནས་བྱང་ཆུབ་ཀྱི་བར་མ་གཟིགས་ན། སངས་རྒྱས་པའི་དུས་སུ་སེམས་ཅན་ངེས་པ་དང༌། མ་ངེས་པའི་དང༌། ལོག་པར་ངེས་པའི་སེམས་ཅན་གསུམ་དུ་ལུང་སྟོན་པ་མེད་པར་འགྱུར་རོ་ཞེས་པའི་དོན་ནོ། ། གཉིས་པ་ལ་ལུང་སྟོན་པ་ནི་ཐ་སྙད་དུ་ཡིན་གྱི་དོན་དམ་པར་མ་ཡིན་ཏེ། དོན་དམ་པར་སེམས་ཅན་གང་ཡང་མ་དམིགས་པའི་ཕྱིར་ཞེས་སྟོན་པ་ནི།
བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ངས་ནི་ཞེས་པ་ནས། དོན་དམ་པར་མ་ཡིན་ནོ་ཞེས་པའི་བར་ཏེ། བདེན་པ་གཉིས་ཀྱི་སྒོ་ནས་ལན་གསུངས་སོ། ། གསུམ་པ་ལ་གཉིས་ཏེ། དོན་དམ་པར་འདོད་པའི་ལན་དང༌། ཀུན་རྫོབ་ཏུ་ཁྱབ་པ་མ་ངེས་པའི་ལན་ནོ། ། དང་པོ་ནི། གཞན་གྱིས་རྩོད་པ་བཀོད་པའི་སྒོ་ནས་དོན་དམ་པར་མངོན་པར་སངས་རྒྱ་བ་མེད་པར་བསྟན་པའི་ལན་ཏེ། གསོལ་པ་བཅོམ་ལྡན་འདས་ཀྱིས་དོན་དམ་པ་ལ་བཞུགས་ཏེ་ཞེས་པ་ནས།
དེ་ནི་མ་ཡིན་ནོ་ཞེས་པའི་བར་ཏེ། དོན་དམ་པར་སངས་རྒྱ་བ་མེད་པར་འདོད་པ་ཡིན་ནོ་ཞེས་པས་བསྟན་ཏོ། ། གཉིས་པ་ཀུན་རྫོབ་ཏུ་མ་ངེས་པའི་ལན་ལ། གསོལ་པ་བཅོམ་ལྡན་འདས་གལ་ཏེ་དེ་ལྟར་དོན་དམ་པ་ལ་བཞུགས་ཏེ་ཞེས་པ་ནས། མ་ལགས་ན་ཞེས་པའི་བར་གྱིས་ནི་ཁས་བླངས་རྗེས་སུ་བརྗོད་པའོ། ། དེ་ལ་དོན་དམ་པ་ལ་བཞུགས་ཏེ་ཞེས་པའི་དོན་ནི། ཐུགས་དོན་དམ་པའི་བདེན་པ་ལ་གནས་ན་ཞེས་པའི་དོན་ནོ། ། ཕྱིན་ཅི་ལོག་ལ་བཞུགས་ཏེ་ཞེས་པའི་དོན་ནི། བློ་ཕྱིན་ཅི་ལོག་གིས་མཐོང་ཚུལ་ཀུན་རྫོབ་པ་ལ་ཐུགས་གནས་ནས་སངས་རྒྱ་བ་མ་ཡིན་ནོ་ཞེས་པའི་དོན་ནོ། ། ཐལ་འགྱུར་འགོད་པ་ནི།
བཅོམ་ལྡན་འདས་དེ་བཞིན་གཤེགས་པས་ཞེས་པ་ནས། གཅིག་ཏུ་མི་འགྱུར་རམ་ཞེས་པའི་བར་ཏེ། དོན་དམ་པ་ལ་བཞུགས་ནས་སངས་མི་རྒྱ་བ་དང༌། ཀུན་རྫོབ་ཕྱིན་ཅི་ལོག་ལ་བཞུགས་ནས་སངས་མི་རྒྱ་བའི་མཐའ་གཉིས་ལས། གང་རུང་གཅིག་གི་མཐའ་གཅིག་ཏུ་མི་འགྱུར་ཞེས་པའི་དོན་ནོ། ། ལན་ནི་ཀུན་རྫོབ་ཏུ་སངས་རྒྱ་བར་འདོད་མོད་ཀྱི། འདུས་བྱས་ཀྱིས་རབ་ཏུ་ཕྱེ་བ་ཀུན་རྫོབ་ཕྱིན་ཅི་ལོག་ལ་གནས་པའམ། འདུས་མ་བྱས་ཀྱིས་རབ་ཏུ་ཕྱེ་བ་དོན་དམ་སྟེ་མཐའ་གཉིས་པོ་གང་རུང་གཅིག་ལ་མཐའ་གཅིག་ཏུ་གནས་པའི་སྒོ་ནས་སངས་རྒྱ་བ་ནི་མ་ཡིན་ནོ་ཞེས་སྟོན་པ་སྟེ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་བཞིན་གཤེགས་པ་ཞེས་པ་ནས།
སངས་རྒྱས་པ་མ་ཡིན་ནོ་ཞེས་པའི་བར་རོ། ། བཞི་པ་དཔེའི་སྒོ་ནས་གསལ་བར་བསྟན་པ་ནི། རབ་འབྱོར་འདི་ལྟ་སྟེ། དཔེར་ན་ཞེས་སོགས་ཀྱིས་སྟོན་ཏེ། འདི་ལ་དཔེ་བསྟན་པ་དང༌། དོན་བཤད་པ་གཉིས་ཀྱི་དང་པོ་ནི། དེ་བཞིན་གཤེགས་པའི་སྤྲུལ་པ་འདུས་བྱས་ཀྱི་ཁམས་སམ། འདུས་མ་བྱས་ཀྱི་ཁམས་གང་ལ་ཡང་གནས་པ་མ་ཡིན་ཏེ་ཞེས་པ་ནས། བཅོམ་ལྡན་འདས་དེ་ནི་མ་ལགས་སོ་ཞེས་པའི་བར་ཏེ། དེ་བཞིན་གཤེགས་པའི་སྤྲུལ་པ་འདུས་བྱས་དང༌།
འདུས་མ་བྱས་ཀྱི་ཁམས་གང་ལ་ཡང་གནས་པ་མ་ཡིན་ཡང༌། སྣང་ཚུལ་ལ་འགྲོ་འོང་སོགས་ཀྱི་བྱ་བ་བྱེད་པའི་སྒོ་ནས། སྦྱིན་པ་ནས་མ་འདྲེས་པ་བཅོ་བརྒྱད་ཀྱི་བར་དུ་བསྒོམ་ནས་སངས་རྒྱས་ཤིང༌། ཆོས་ཀྱི་འཁོར་ལོ་བསྐོར་ཏེ་གདུལ་བྱ་ལུང་སྟོན་པར་སྣང་ཡང་གནས་ཚུལ་ལ་ཡོད་དམ་ཞེས་བརྒལ་ནས། དེ་ནི་མ་ཡིན་ནོ་ཞེས་བཀག་པས་གསུངས་སོ། ། དཔེ་བསྟན་ཟིན་ནས། དོན་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ་ཞེས་པའི་བར་གྱིས་བསྟན་ཏོ། ། གོང་དུ་བསྟན་པའི་དཔེ་དེ་བཞིན་དུ།
དེ་བཞིན་གཤེགས་པས་ཆོས་ཐམས་ཅད་སྤྲུལ་པ་བསྟན་པ་ལྟར་རང་བཞིན་མེད་པར་མཁྱེན་ནས། གདུལ་བར་བྱ་བའི་སེམས་ཅན་དམིགས་སུ་མེད་ཅིང་བརྟུལ་བ་ཡང་མེད་དོ། ། ཚུལ་དེ་ལྟར་དུ་བྱང་སེམས་ཡུམ་ལ་སྤྱད་པར་བྱའོ་ཞེས་པའི་དོན་ནོ། ། ལྔ་པ་ལ་གཉིས་ལས། དང་པོ་དྲི་བ་ནི། གསོལ་པ་བཅོམ་ལྡན་འདས་གལ་ཏེ་ཞེས་པ་ནས། ཅི་ལ་དགོངས་པ་ལགས་ཞེས་པའི་བར་ཏེ། དེ་བཞིན་གཤེགས་པ་དང་སྤྲུལ་པ་ཁྱད་པར་ཅི་ཡོད་ཅེས་དྲིས་པའོ། ། ལན་ལ་རྒྱས་པར་བཤད་པ་དང༌། དོན་བསྡུ་བའོ། །
དང་པོ་ལ། ཁྱད་པར་མི་དམིགས་པར་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ་རབ་འབྱོར་ཞེས་པ་ནས། ཁྱད་པར་མེད་དོ་ཞེས་པའི་བར་རོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་པར་བྱའོ་ཞེས་པའི་བར་ཏེ། དང་པོ་རབ་འབྱོར་དེ་ནི་ཞེས་པ་ནས། སྤྲུལ་པ་ཡང་མེད་དོ་ཞེས་པའི་བར་གྱིས་ནི། གཉིས་པོ་དོན་དམ་པར་ཁྱད་པར་མེད་པར་བསྟན་ཏོ། །
གསོལ་པ་བཅོམ་ལྡན་འདས་ཅི་ལགས། དེ་བཞིན་གཤེགས་པ་མི་བཞུགས་ན་ཞེས་སོགས་ཚིག་ལྷག་མ་རྣམས་ཀྱིས་ནི། ཀུན་རྫོབ་ཏུ་ཡང་སེམས་ཅན་གྱི་དོན་བྱེད་པར་ཁྱད་པར་མེད་དེ། དེ་བཞིན་གཤེགས་པའི་སྤྲུལ་པ་ལས་ཀྱང་གཞན་དོན་གྱི་བྱ་བ་བྱེད་པར་འགྱུར་བའི་ཕྱིར་རོ། ། དཔེར་ན་ཞི་བའི་བློ་གྲོས་ཀྱིས་རང་ཉིད་ཡོངས་སུ་མྱ་ངན་འདས་ཀྱང་སྤྲུལ་པས་སེམས་ཅན་གྱིས་དོན་བྱེད་པ་བཞིན་ནོ་ཞེས་བསྟན་ཏོ། ། རབ་འབྱོར་དེ་ལྟར་ན་ཞེས་སོགས་ཀྱིས་ནི། བྱང་སེམས་ཀྱིས་ཆོས་ཐམས་ཅད་སྤྲུལ་པ་ལྟར་ཤེས་པར་བྱས་ནས། ཡུམ་ལ་སྤྱད་པར་བྱའོ་ཞེས་བསྟན་ཏོ། ། ཡོན་མ་དག་པ་ལ་རྟོག་པའི་གཉེན་པོ་ལ་གཉིས་ཏེ། རྩོད་པའི་སྒོ་ནས་རྟོག་པ་བསྟན་པ་དང༌།
ལན་གྱི་སྒོ་ནས་གཉེན་པོ་བསྟན་པའོ། ། དང་པོ་ལ་ཁས་བླངས་རྗེས་སུ་བརྗོད་པ་ནི། གལ་ཏེ་དེ་ལྟར་ཞེས་པ་ནས། མ་མཆིས་པ་ནས་ཞེས་པའི་བར་རོ། ། ཐལ་འགྱུར་འགོད་པ་ནི། ཡོན་ཡོངས་སུ་དག་པར་ཡང་ཇི་ལྟར་འགྱུར་ཞེས་པ་སྟེ། དེ་བཞིན་གཤེགས་པ་དང་སྤྲུལ་པ་ཁྱད་པར་མེད་ན། དེ་བཞིན་གཤེགས་པ་ལ་ཡོན་ཕུལ་བ་ཡོན་ཡོངས་སུ་དག་པར་ཇི་ལྟར་འགྱུར་ཞེས་པའོ། ། འདིས་ནི་རྩོད་པ་མདོར་བསྟན་ལ། རྒྱས་པར་བཤད་པ་ནི།
བཅོམ་ལྡན་འདས་སེམས་ཅན་བསོད་ནམས་འཚལ་བ་དང་ཞེས་པ་ནས། རབ་འབྱོར་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོས་ཆོས་རྣམས་ཀྱི་ཆོས་ཉིད་ཁོང་དུ་ཆུད་པར་བྱས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་པར་བྱའོ། ། དེ་ལྟ་བུའི་ཡོན་ཏན་ཆེན་པོ་ཡོད་དོ་ཞེས་པའི་བར་གྱིས་བསྟན་ཏེ། དེ་བཞིན་གཤེགས་པ་དང་སྤྲུལ་པ་ལ་ཡོན་ཕུལ་བ་ཁྱད་མེད་པར་བསྟན་པ་དང༌། ཞར་ལ་དེ་བཞིན་གཤེགས་པ་ལ་མི་དམིགས་པའི་བསོད་ནམས་གཞན་ཡང་འབྱུང་བ་སྟེ་དོན་གཉིས་ཀྱིས་བསྟན་ཏོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། འཇིག་རྟེན་གྱི་ཡོན་གནས་སོ་ཞེས་པའི་བར་རོ། ། གཉིས་པ་ནི།
རབ་འབྱོར་དེ་བཞིན་གཤེགས་པ་ལ་ཡོན་ཕུལ་བ་ལྟ་ཞོག་སྟེ་ཞེས་པ་ནས། དེ་ལྟ་བུའི་ལེགས་པ་ཆེན་པོ་དང༌། དེ་ལྟ་བུའི་ཡོན་ཏན་ཆེན་པོ་ཡོད་དོ་ཞེས་པའི་བར་རོ། ། གཉིས་པ་དོན་བསྡུ་བ་ནི། རབ་འབྱོར་རྣམ་གྲངས་དེ་ལྟར་ཆོས་རྣམས་ཀྱི་ཆོས་ཉིད་བརྩོན་པར་བྱས་ན་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་པར་བྱའོ་ཞེས་པའི་བར་རོ། ། སྤྱོད་པ་རྣམ་པར་འཁྲུགས་པ་ལ་རྟོག་པའི་གཉེན་པོ་ལ་གཉིས་ཏེ། ཆོས་ཉིད་ལ་དམིགས་པའི་གཉེན་པོ་དང༌། གཉེན་པོ་ལ་རྩོད་པ་སྤང་བའོ། ། དང་པོ་ནི།
ཆོས་ཉིད་མི་འཁྲུགས་པ་ལ་དམིགས་པའི་ཡེ་ཤེས་ཏེ། ཆོས་རྣམས་ཀྱི་ཆོས་ཉིད་དེ་ཡང་རྣམ་པར་དཀྲུག་པར་མི་བྱ་སྟེ། འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པའོ་ཞེས་པའོ། ། རྒྱས་པར་བཤད་པ་ནི། འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་ཆོས་ཉིད་དོ་ཞེས་རྣམ་པར་དཀྲུག་པར་མི་བྱའོ་ཞེས་པ་ནས། འདི་ནི་རྣམ་པ་ཐམས་ཅད་མཁྱེན་པ་ཉིད་ཀྱི་ཆོས་ཉིད་དོ་ཞེས་རྣམ་པར་དཀྲུག་པར་མི་བྱའོ་ཞེས་པའི་བར་ཏེ། རྒྱུ་དང༌། རྐྱེན་དང༌། ཡུལ་ཅན་གྱི་རྣམ་པར་ཤེས་པ་གང་གིས་ཀྱང་དཀྲུག་ཏུ་མེད་པའི་ཆོས་ཉིད་ལ་དམིགས་པའི་ཡེ་ཤེས་བསྟན་ཏོ། ། གཉིས་པ་ལ།
རྩོད་པ་འགོད་པ་དང༌། ལན་བཤད་པའོ། ། དང་པོ་ལ་ཁས་བླངས་རྗེས་སུ་བརྗོད་པ་ནི། གསོལ་པ་བཅོམ་ལྡན་འདས་གལ་ཏེ་ཞེས་པ་ནས། མི་བགྱི་བ་ལགས་ན་ཞེས་པའི་བར་ཏེ། གོང་དུ་དཀྲུགས་པར་མི་བྱའོ་ཞེས་པའི་ཁས་བླངས་བརྗོད་པའོ། ། ཐལ་འགྱུར་འགོད་པ་ནི། དེ་ལ་དེ་བཞིན་གཤེགས་པས་འདི་ནི་གཟུགས་སོ་ཞེས་པ་ནས། འདི་ནི་རྣམ་པ་ཐམས་ཅད་མཁྱེན་པ་ཉིད་དོ་ཞེས་རྣམ་པར་དཀྲུགས་པར་མཛད་ན་དེའི་སླད་དུ། བཅོམ་ལྡན་འདས་ཀྱིས་ཆོས་རྣམས་ཀྱི་ཆོས་ཉིད་དཀྲུགས་པར་མ་གྱུར་ཏམ་ཞེས་པའི་བར་ཏེ།
ཆོས་རྣམས་ཀྱི་ཆོས་ཉིད་རྣམ་པར་དཀྲུགས་པ་མཛད་པར་འགྱུར་ཏེ། གཟུགས་ནས་རྣམ་མཁྱེན་གྱི་བར་གྱི་དབྱེ་བ་མཛད་པའི་ཕྱིར། འདོད་ན་ཆོས་རྣམས་ཀྱི་ཆོས་ཉིད་དཀྲུག་པ་ཉིད་དུ་འགྱུར་རོ་ཞེས་པའི་དོན་ནོ། ། གཉིས་པ་ལན་ལ་ཀུན་རྫོབ་ཏུ་གཞན་གྱིས་དབྱེ་བ་ཁོང་དུ་ཆུད་པའི་ཕྱིར་དུ་མིང་དང་མཚན་མའི་སྒོ་ནས་བསྟན་པ་ཡིན་ལ། དོན་དམ་པར་ནི་ཆོས་གང་ཡང་དབྱེ་བའི་སྒོ་ནས་དཀྲུགས་པ་མེད་དོ་ཞེས་སྟོན་པ་སྟེ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ནི་མ་ཡིན་ཏེ་ཞེས་པ་ནས། དཀྲུག་པ་མེད་དོ་ཞེས་པའི་བར་རོ། ། སྒོམ་སྤངས་རྫས་འཛིན་རྟོག་པའི་གཉེན་པོ་བསྟན་ཟིན་ཏོ། ། བཏགས་འཛིན་རྟོག་པའི་གཉེན་པོ་སྟོན་པ་ལ།
གཉེན་པོ་སྤྱིར་བསྟན་པ་དང༌། སོ་སོར་བཤད་པའོ། ། དང་པོ་ལ་དྲི་བ་འགོད་པ་ནི། གསོལ་པ་བཅོམ་ལྡན་འདས་གལ་ཏེ་གཞན་རྣམས་ཁོང་དུ་ཆུད་པར་བགྱི་བའི་སླད་དུ་ཞེས་པ་ནས། མཚན་མས་བརྗོད་པ་མཛད་ཅེས་པའི་བར་རོ། ། ལན་ལ་གཉིས་ཏེ། རྟོག་པའི་གཉེན་པོ་དང༌། གཉེན་པོ་ལ་རྩོད་པ་སྤང་བའོ། ། དང་པོ་ལ་གཉིས་ལས་མདོར་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་བརྗོད་པ་ནི་མིང་ཡང་མ་ཡིན་ཞེས་པ་ནས། མིང་དང་མཚན་མ་ལ་མངོན་པར་ཆགས་པར་མི་འགྱུར་ཞེས་པའི་བར་ཏེ། ཐ་སྙད་དུ་མིང་དང་མཚན་མས་མངོན་པར་བསྟན་པ་ཙམ་ཡིན་གྱི། དོན་དམ་པར་མིང་དང་མཚན་མའི་གཞི་མེད་པས་མངོན་པར་ཞེན་པ་མེད་པའི་ཕྱིར། ཉེས་པ་མེད་དོ་ཞེས་པའི་དོན་ནོ། ། རབ་འབྱོར་གཞན་དུ་ན་སྡུག་བསྔལ་ཉིད་བརྗོད་པར་ཟད་ཀྱི་ཞེས་སོགས་ཀྱི་དོན་ནི། འཁོར་བའི་སྡུག་བསྔལ་ཤེས་པར་བྱ་བའི་ཕྱིར་བསྟན་པར་ཟད་ཀྱི། དེ་ལ་དངོས་པོར་མི་འཛིན་ཅིང་ཆགས་པ་མེད་དོ་ཞེས་པ་སྟེ་འབུམ་ཊཱིཀ་ལས་བཤད་དོ། ། གཉིས་པ་བཟློག་པ་ལ་གནོད་པ་བཀོད་པའི་སྒོ་ནས་གསལ་བར་བཤད་པ་ནི། རབ་འབྱོར་གལ་ཏེ་མིང་ལ་ཆགས་པར་འགྱུར་བ་དང༌།
མཚན་མ་ལ་མངོན་པར་ཆགས་པར་འགྱུར་ན་ནི་ཞེས་པ་ནས། དེ་དག་ནི་མིང་ཙམ་ལ་ཡང་གནས་པ་མེད་དོ་ཞེས་པའི་བར་ཏེ། མིང་དང་མཚན་མ་ལ་ཆགས་ན་ནི་སྟོང་པ་ཉིད་དང༌། སྟོང་པ་ཉིད་ལ་ཆགས་པར་འགྱུར་བ་ནས། འདུས་མ་བྱས་ཀྱང་འདུས་མ་བྱས་ལ་ཆགས་པར་འགྱུར་ཏེ་ཞེས་པའི་བར་གྱིས་ཐལ་འགྱུར་བརྗོད་ནས་བཟློག་པ་རང་རྒྱུད་བསྟན་པ་ནི། ཆོས་འདི་དག་ཐམས་ཅད་ཀྱང་མིང་ཙམ་དུ་མ་ཟད་པས་ན། དེ་དག་ནི་མིང་ཙམ་ལ་ཡང་གནས་པ་མེད་དོ་ཞེས་པའོ། ། དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས། དེ་ལ་མངོན་པར་ཆགས་པར་མི་བྱའོ་ཞེས་པའི་བར་རོ། །
དེས་གཉེན་པོ་བསྟན་ཟིན་ཏོ།། ༈ གཉིས་པ་གཉེན་པོ་ལ་རྩོད་པ་སྤང་བ་ལ། ཁས་བླངས་རྗེས་སུ་བརྗོད་པ་ནི། བཅོམ་ལྡན་འདས་གལ་ཏེ་དེ་ལྟར་ཞེས་པ་ནས། མཚན་མ་ཙམ་དུ་བས་པ་ལགས་ན་ཞེས་པའི་བར་ཏེ། མིང་དང་མཚན་མ་ཙམ་དུ་ཟད་ན་ཞེས་པའི་དོན་ནོ། ། ཐལ་འགྱུར་འགོད་པ་ནི། བྱང་ཆུབ་ཏུ་སེམས་དཔའ་སེམས་དཔའ་ཆེན་པོ་གང་གི་དོན་དུ་བྱང་ཆུབ་ཏུ་སེམས་བསྐྱེད་ཅིང༌། བྱང་ཆུབ་ཏུ་སེམས་བསྐྱེད་ནས། འདུ་བྱེད་རྣམ་པ་དུ་མ་ཉམས་སུ་མྱོང་བར་བྱེད་པ་དང་ཞེས་པ་ནས།
སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ལ་སྤྱོད་པ་ལགས་ཞེས་པའི་བར་གྱིས་བསྟན་ཏོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གང་དེ་སྐད་དུ། གལ་ཏེ་ཞེས་པ་ནས། སྤྱོད་ཟེར་བ་ནི་ཞེས་པའི་བར་གྱིས་གཞན་གྱིས་རྩོད་པའི་ཚུལ་བརྗོད་ནས། རྩོད་པ་མི་འཇུག་པའི་ཚུལ་སྟོན་པ་ནི། རབ་འབྱོར་དེ་ལྟར་འདུས་བྱས་ཐམས་ཅད་མིང་དང་མཚན་མ་ཙམ་དུ་ཟད་དེ་ཞེས་པ་ནས། གནས་པ་ལས་གཞན་དུ་འགྱུར་བ་མི་དམིགས་སོ་ཞེས་པའི་བར་ཏེ། དོན་དམ་པར་མིང་དང་མཚན་མ་དག་གིས་སྟོང་པ་ཉིད་ཀྱིས་ན།
དེ་དག་མི་དམིགས་པར་རྟོགས་པའི་སྒོ་ནས་ཐ་སྙད་དུ་བྱང་ཆུབ་སེམས་དཔའི་སྤྱོད་པ་ལ་སྤྱོད་པ་ནས་བཟུང་སྟེ། སེམས་ཅན་ཡོངས་སུ་མྱ་ངན་ལས་ཟློ་བའི་བར་གྱིས་བྱ་བར་མཛད་དོ། ། མིང་དང་མཚན་མ་དག་གིས་སྟོང་པའི་གཏན་ཚིགས་ནི། མིང་དང་མཚན་མ་དེ་ལ་ཞེས་པ་ནས། མི་དམིགས་སོ་ཞེས་པའི་བར་རོ། ། གཉེན་པོ་སྤྱིར་བསྟན་ཟིན་ཏོ། ། འདི་དག་གི་དོན་ནི། རྒྱན་ལས། སེམས་ཅན་བཏགས་དང་དེ་རྒྱུ་ཡི། ། ཡུལ་ཅན་དེ་ཡིས་རྣམ་འཇོམས་པས། །
སྒོམ་པའི་ལམ་དང་འབྲེལ་བ་ཡི། ། མི་མཐུན་ཕྱོགས་གཞན་རྣམ་པ་དགུ། ། ཞེས་གསུངས་སོ། ། གཉིས་པ་གཉེན་པོ་སོ་སོར་བཤད་པ་ལ། མཁྱེན་པ་གསུམ་ནས་གཉིས་སུ་མེད་པའི་བར་དགུ་ནི། རྟོག་པའི་ཡུལ་ཡིན་ལ། དེ་ལ་རྨོངས་པའི་རྟོག་པ་ལ། རྨོངས་པ་ཡང་ཡིན། རྟོག་པ་ཡང་ཡིན་པས་རྨོངས་པའི་རྟོག་པ་ཞེས་གཞི་མཐུན་དུ་བཤད་དོ། ། རྟོག་པ་དེ་དག་གི་གཉེན་པོ་དགུ་ལས།
དང་པོ་ལ་མཁྱེན་གསུམ་ལ་རྟོག་པའི་གཉེན་པོ་བཤད་པ་ལ། དྲིས་ལན་གྱི་སྒོ་ནས་མཁྱེན་གསུམ་མདོར་བསྟན་པ་དང༌། སོ་སོའི་ཁྱད་པར་གྱི་སྒོ་ནས་རྒྱས་པར་བཤད་པའོ། ། དང་པོ་ནི། གསོལ་པ་བཅོམ་ལྡན་འདས་རྣམ་པ་ཐམས་ཅད་མཁྱེན་པ་ཉིད། རྣམ་པ་ཐམས་ཅད་མཁྱེན་པ་ཉིད་ཅེས་གསུང་ངམ་ཞེས་པ་ནས། དེ་གསུམ་ལ་ཁྱད་པར་ནི་ཅི་ཞིག་མཆིས། བྱེ་བྲག་ནི་ཅི་ཞིག་མཆིས་ཞེས་པའི་བར་གྱིས་ནི་དྲི་བ་བཀོད་དེ། འདིར་དང་པོ་རྣམ་མཁྱེན་དང༌། དེ་ནས་གཞི་ཤེས།
དེ་ནས་ལམ་ཤེས་ཀྱི་དྲི་བའི་གོ་རིམ་སྣང་བས་ལམ་གྱི་གོ་རིམ་དང་མི་མཐུན་པར་སྣང་ངོ༌། ། གཉིས་པ་ལན་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཐམས་ཅད་ཤེས་པ་ཉིད་ཅེས་བྱ་བ་ནས། སངས་རྒྱས་རྣམས་ལ་བྱའོ་ཞེས་པའི་བར་རོ། ། གཉིས་པ་སོ་སོའི་ཁྱད་པར་གྱི་སྒོ་ནས་རྒྱས་པར་བཤད་པ་ལ། གསུམ་སྟེ། རྣམ་པའི་ཁྱད་པར་གྱི་དྲིས་ལན་དང༌། སྤངས་པའི་ཁྱད་པར་གྱི་དྲིས་ལན་དང༌། འདུས་མ་བྱས་ཁོང་དུ་ཆུད་པར་མཚུངས་པའོ། །
དང་པོ་ལ་གཉིས་ལས། དྲི་བ་འགོད་པ་ནི། གཞི་ཤེས་ཀྱི་དྲི་བ་དང༌། ལམ་ཤེས་ཀྱི་དྲི་བ་གཉིས་སོ། ། གསོལ་པ་བཅོམ་ལྡན་འདས་ཅིའི་སླད་དུ་ཞེས་པ་ནས། ལམ་ཤེས་པ་ཉིད་ཅེས་བགྱི་ཞེས་པའི་བར་རོ། ། ལན་ནི་བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཕྱི་དང་ནང་གི་ཆོས་ཇི་སྙེད་པ་ཙམ་ནི་ཞེས་པ་ནས། ལམ་ཐམས་ཅད་དུ་ནི་མ་ཡིན་ནོ་ཞེས་པའི་བར་རོ། ། འདིར་རྣམ་པ་ཐམས་ཅད་དུ་ཡང་མ་ཡིན་པས་ཞེས་པའི་མདོ་ཚིག་འབྱུང་རིགས་ནའང་ཆད་པར་སྣང་ངོ༌། །
ལམ་ཤེས་ཀྱི་ངོ་བོ་བསྟན་པ་ལ། ལམ་གསུམ་ཤེས་པའི་ཚུལ་དང༌། ཡང་དག་པའི་མཐའ་མངོན་དུ་མི་བྱེད་པ་དང༌། ཡང་དག་པའི་མཐའ་མངོན་དུ་མི་བྱེད་པའི་ཚུལ་ལས་འཕྲོས་པའི་དྲིས་ལན་ནོ། ། དང་པོ་ནི། རབ་འབྱོར་གང་ཡང་འདི་སྐད་དུ་ཅི་ཕྱིར་ན་ཞེས་པ་ནས། ལམ་དེ་དག་གིས་ཀྱང་ལམ་གྱི་བྱ་བ་བྱ་དགོས་ཏེ་ཞེས་པའི་བར་རོ། ། གཉིས་པ་ནི་ཡང་དག་པའི་མཐའ་མངོན་སུམ་དུ་མི་བྱེད་པའི་ཕྱིར་ཞེས་པའོ། ། གསུམ་པ་ལ་གཉིས་ལས་དྲི་བ་ནི། གསོལ་པ་བཅོམ་ལྡན་འདས་དེ་ལྟར་ཞེས་པ་ནས།
ཡང་དག་པའི་མཐའ་ཡང་མངོན་སུམ་དུ་བགྱི་བར་འགྱུར་རོ་ཞེས་པའི་བར་ཏེ། སངས་རྒྱས་ཀྱི་ལམ་ཡོངས་སུ་རྫོགས་པར་བྱེད་ན། ཅིའི་ཕྱིར་ཡང་དག་པའི་མཐའ་མངོན་སུམ་དུ་བྱེད་པར་མི་འགྱུར་ཞེས་པའོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། ཡང་དག་པའི་མཐའ་མངོན་སུམ་དུ་མི་བྱའོ་ཞེས་པའི་བར་ཏེ། སྨིན་རྫོགས་སྦྱང་བ་མ་བྱས་པར་མི་བྱ་ཞེས་པའི་དོན་ཡིན་གྱི་གཏན་མི་བྱ་བ་ནི་མ་ཡིན་ནོ་ཞེས་པའི་དོན་ནོ། ། རྣམ་མཁྱེན་གྱི་ངོ་བོ་ངོས་བཟུང་བ་ནི། ཞི་ལམ་ལ་རྟོག་པའི་གཉེན་པོ་བསྟན་པའི་བར་ཏེ། རབ་འབྱོར་གང་ཡང་རྣམ་པ་ཐམས་ཅད་མཁྱེན་པ་ཉིད་ཅེས་པ་ནས།
དེའི་ཕྱིར་རྣམ་པ་ཐམས་ཅད་མཁྱེན་པ་ཉིད་ཅེས་བྱའོ་ཞེས་པའི་བར་ཏེ། མདོ་ཅུང་ཟད་འཁྲུགས་པར་མངོན་པས། ཞི་ལམ་ལ་རྟོག་པའི་གཉེན་པོ་སྟོན་པའི་ཐོག་མར་དྲངས་ནས་བཤད་པར་བྱ་སྟེ། དེ་ལ་རབ་འབྱོར་གང་ཡང་རྣམ་པ་ཐམས་ཅད་མཁྱེན་པ་ཉིད་ཅེས་པ་ནས། ཞི་བའི་རྣམ་པས་རྣམ་པ་ཐམས་ཅད་མཁྱེན་པ་ཉིད་ཅེས་བྱའོ་ཞེས་པའི་བར་གྱིས་ནི་ཇི་ལྟ་བ་མཁྱེན་པའི་རྣམ་མཁྱེན་བསྟན་ཏོ། ། རབ་འབྱོར་འདི་ལྟར་ཡང་རྣམ་པ་གང་དང་ཞེས་པ་ནས། ཐམས་ཅད་མཁྱེན་པ་ཉིད་ཅེས་བྱའོ་ཞེས་པའི་བར་གྱིས་ནི་ཇི་སྙེད་པ་མཁྱེན་པའི་རྣམ་མཁྱེན་བསྟན་ཏོ། ། གཉིས་པ་སྤངས་པའི་ཁྱད་པར་ལ་དྲི་བ་ནི། གསོལ་པ་བཅོམ་ལྡན་འདས་ཞེས་པ་ནས། བྱེ་བྲག་མཆིས་སམ་ཞེས་པའི་བར་རོ། །
དེའི་ལན་ལ་གཉིས་ཏེ། ཉོན་མོངས་པ་སྤང་བ་ལ་ཁྱད་པར་མེད་པར་བསྟན་པ་དང༌། བག་ཆགས་སྤངས་མ་སྤངས་ལ་ཁྱད་པར་ཡོད་པར་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཉོན་མོངས་པ་སྤངས་པ་ལ་ནི་བྱེ་བྲག་མེད་དེ་ཞེས་པའོ། ། གཉིས་པ་ལ་ནི། དེ་བཞིན་གཤེགས་པ་ནི་ཞེས་པ་ནས། ཐམས་ཅད་སྤངས་པ་མེད་དོ་ཞེས་པའི་བར་རོ། ། གསུམ་པ་འདུས་མ་བྱས་ཁོང་དུ་ཆུད་པར་མཚུངས་པ་ལ་གཉིས་ཏེ།
དོན་དངོས་དང་རྩོད་པ་སྤང་བའོ། ། དང་པོ་ནི། གསོལ་པ་བཅོམ་འདས་ཅི་ལགས་ཞེས་པ་ནས། དེ་ནི་མ་ཡིན་ནོ་ཞེས་པའི་བར་ཏེ། འདུས་མ་བགྱིས་མ་ཐོབ་པར་ཞེས་པའི་དོན་ནི། འདུས་མ་བྱས་ཀྱིས་རབ་ཏུ་ཕྱེ་བ་བདག་མེད་མ་རྟོགས་པར་ཉོན་མོངས་པ་སྤོང་བ་ཡོད་དམ་ཞེས་དྲི་བ་བཀོད་ནས་དེའི་ལན་ལ་དེ་ནི་མ་ཡིན་ནོ་ཞེས་བསྟན་པའོ། ། གཉིས་པ་ལ་གཉིས་ཏེ། རྩ་བའི་རྩོད་ལན་དང༌། དེ་ལས་འཕྲོས་པའི་རྩོད་ལན་ནོ། ། དང་པོ་ནི།
གསོལ་པ་བཅོམ་ལྡན་འདས་ཅི་ལགས་ཞེས་པ་ནས། དེ་ནི་མ་ཡིན་ནོ་ཞེས་པའི་བར་ཏེ། འདུས་མ་བགྱིས་པའི་དོན་བདག་མེད་རྟོགས་པ་ལ་བྱེ་བྲག་ཡོད་དམ་ཞེས་དྲིས་པ་ན། དེ་ནི་མ་ཡིན་ནོ་ཞེས་ལན་གསུངས་སོ། ། གཉིས་པ་ལ་རྩོད་པ་ནི། གསོལ་པ་བཅོམ་ལྡན་འདས་གལ་ཏེ་དེ་ལྟར་དམིགས་སུ་མ་མཆིས་ན་ཞེས་པས་ཁས་བླངས་རྗེས་སུ་བརྗོད་ནས། ཐལ་འགྱུར་འགོད་པ་ནི། ཅིའི་སླད་དུ་ཞེས་པ་ནས། མེད་དོ་ཞེས་བཀའ་སྩལ་པ་ཞེས་པའི་བར་རོ། ། ལན་ནི་བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་བག་ཆགས་ཀྱིས་མཚམས་སྦྱོར་བ་ནི། ཉོན་མོངས་པ་ཡང་མ་ཡིན་མོད་ཀྱི་ཞེས་པ་ནས། ཐམས་ཅད་མི་མངའ་ཞིང་མི་དམིགས་སོ་ཞེས་པའི་བར་རོ། ། བཞི་པ་ཞི་བའི་ལམ་ལ་རྟོག་པའི་གཉེན་པོ་ལ་གསུམ་སྟེ། གནས་པ་མེད་པའི་ཚུལ་གྱིས་གྲོལ་བ་དང༌། གནས་པ་མེད་པར་བསྟན་པ་ལ་རྩོད་པ་སྤང་བ་དང༌། ཞི་བའི་ལམ་དངོས་བཤད་པའོ། ། དང་པོ་ལ་དངོས་དོན་དང༌། དཔེ་བཤད་པ་དང༌། དོན་ལ་སྦྱར་བའོ། །
དང་པོ་ནི། གོང་དུ་ཡང་དག་པའི་མཐའ་མངོན་དུ་མི་བྱ་ཞེས་པ་ལས་འཕྲོས་ནས། ཡང་དག་པའི་མཐའ་མངོན་དུ་མ་བྱས་པར་སངས་མི་རྒྱ་བས་ལམ་གང་ལ་གནས་ནས་ཡང་དག་པའི་མཐའ་མངོན་དུ་བགྱི་ཞེས་དྲི་བ་ནི། གསོལ་པ་བཅོམ་ལྡན་འདས་ཅི་ལགས་ཞེས་པ་ནས། མངོན་སུམ་དུ་བགྱིའོ་ཞེས་པའི་བར་རོ། ། དེའི་ལན་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། མ་ཡིན་ནོ་ཞེས་པའོ། ། དེ་ཉིད་མཐའ་གཅོད་པའི་དོན་དུ་དྲི་བས་གོ་སྐབས་ཕྱེ་ནས་ལན་གསུངས་པ་ནི། གསོལ་པ་བཅོམ་ལྡན་འདས་འོ་ན་ལམ་མ་ལགས་པ་ལ་གནས་ཏེའམ་ཞེས་པ་ནས།
བཅོམ་ལྡན་འདས་ཀྱིས་བཀའ་སྩལ་པ། མ་ཡིན་ནོ་ཞེས་པའི་བར་རོ། ། འདིས་དོན་དམ་པར་ལམ་མེད་པས་མཐའ་བཞིའི་སྒོ་ནས་ལམ་ལ་གནས་པ་བཀག་པས། ཡང་དག་པའི་མཐའ་མངོན་སུམ་དུ་བྱར་མེད་པར་བསྟན་ཏོ། ། གཉིས་པ་དཔེ་བསྟན་པ་ལ་དྲི་བ་ནི། གསོལ་པ་བཅོམ་ལྡན་འདས་འོ་ན་ཞེས་པ་ནས། མངོན་དུ་བགྱི་ཞེས་པའི་བར་རོ། ། དཔེ་དེ་ཉིད་རབ་འབྱོར་རང་ཉིད་ཁས་ལེན་དུ་གཞུག་པའི་དོན་དུ། རབ་འབྱོར་ལ་བརྒལ་བ་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་དེ་ཅི་སྙམ་དུ་སེམས་ཞེས་པ་ནས། སེམས་ནི་གང་ལ་ཡང་མི་གནས་པས་རྣམ་པར་གྲོལ་ལོ་ཞེས་པའི་བར་ཏེ། ལམ་གྱི་མཐའ་བཞི་ལ་གནས་པ་བཀག་ནས། གནས་པ་མེད་པའི་ཚུལ་གྱིས་སེམས་ཅན་རྣམ་པར་གྲོལ་བ་ཡོད་དོ་ཞེས་རབ་འབྱོར་གྱིས་ལན་བཏབ་པའོ། ། དཔེ་བསྟན་ཟིན་ཏོ། ། གསུམ་པ་དོན་ལ་སྦྱར་བ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་བཞིན་ཉིད་དུ་ཞེས་པ་ནས། ཡང་དག་པའི་མཐའ་མངོན་སུམ་དུ་བྱ་ཞེས་པའི་བར་རོ། ། གང་ལ་ཡང་གནས་པ་མེད་པའི་ཚུལ་གྱིས་རྣམ་པར་གྲོལ་བ་ཐོབ་པ་དེ་བཞིན་དུ།
ཅི་ལ་ཡང་མི་གནས་པ་ཡང་དག་པའི་མཐའ་མངོན་སུམ་དུ་བྱའོ་ཞེས་པའི་དོན་ནོ། ། གནས་པ་མེད་པའི་ཚུལ་གྱིས་གྲོལ་བ་ཐོབ་ཚུལ་བསྟན་ཟིན་ཏོ། ། གཉིས་པ་གནས་པ་མེད་པར་བསྟན་པ་ལ་རྩོད་པ་སྤང་བ་ལ། དང་པོ་རྩོད་པ་ནི། བཅོམ་ལྡན་འདས་གལ་ཏེ་ལམ་ཡང་མ་མཆིས་ལ། མྱ་ངན་ལས་འདས་པ་ཡང་མ་མཆིས་ན། འོ་ན་ཅིའི་སླད་དུ་ཞེས་པ་ནས། རྫོགས་པའི་སངས་རྒྱས་སོ་ཞེས་བཤད་ཅེས་པའི་བར་ཏེ། ཐོབ་བྱེད་ཀྱི་ལམ་དང༌། ཐོབ་བྱའི་མྱ་ངན་འདས་མེད་ན།
འོ་ན་འདི་ནི་རྒྱུད་དུ་ཞུགས་པའོ་ཞེས་པ་ནས། འདི་ནི་དེ་བཞིན་གཤེགས་པའོ་ཞེས་པ་ཅི་ཞེས་རྩོད་པའོ། ། དེའི་ལན་ལ་བཞི་སྟེ། འཕགས་པའི་གང་ཟག་ཐམས་ཅད་འདུས་མ་བྱས་ཀྱིས་རབ་ཏུ་ཕྱེ་བ་དང༌། དོན་དམ་པར་རྒྱུན་ཞུགས་སོགས་སུ་དབྱེར་མི་ནུས་པར་བསྟན་པ་དང༌། ཀུན་རྫོབ་ཏུ་དབྱེ་བ་བསྟན་པ་དང༌། དོན་དམ་པར་དབྱེར་མེད་པའི་འཐད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། འདུས་བྱས་འདུས་མ་བྱས་ཀྱིས་རབ་ཏུ་ཕྱེ་བའོ་ཞེས་པའི་བར་ཏེ།
འདུས་མ་བྱས་ནི་བདག་མེད་པ་ཡིན་ལ། དེ་རྟོགས་པས་རབ་ཏུ་ཕྱེ་བའོ་ཞེས་པའི་དོན་ནོ། ། གཉིས་པ་ནི་འདུས་མ་བྱས་ཀྱིས་རབ་ཏུ་ཕྱེ་ན། འདུས་མ་བྱས་ནི་རོ་གཅིག་པས་ཇི་ལྟར་རྒྱུན་ཞུགས་སོགས་སུ་འབྱེད་ཅེས་རྩོད་པའི་ལན་གྱིས་གསུངས་ཏེ། གསོལ་པ་བཅོམ་ལྡན་འདས་ཅི་ལགས་འདུས་མ་བགྱིས་དེ་ཞེས་པ་ནས། རབ་ཏུ་འབྱེད་པ་མ་མཆིས་སམ་ཞེས་པའི་བར་ནི་དྲི་བའོ། ། ལན་ནི། བཅོམ་ལྡན་འདས་ཀྱིས་ཞེས་པ་ནས། མེད་མོད་ཀྱི་ཞེས་པའི་བར་རོ། ། བཞི་པ་ལ་འཐད་པ་དངོས་དང༌།
དེ་ལས་འཕྲོས་པའི་དོན་བསྟན་པའོ། ། དང་པོ་ནི། དོན་དམ་པར་ནི་རབ་ཏུ་དབྱེ་བར་མི་ནུས་སོ་ཞེས་པ་ནས། ཕྱི་མའི་མཐར་བཏགས་པ་མ་ཡིན་ཏེ་ཞེས་པའི་བར་ཏེ། ཚིག་གི་སྒོ་ནས་བཏགས་པའི་དབྱེ་བ་ཡང་བྱར་མེད་པའི་ཕྱིར་ཞེས་པའི་དོན་ནོ། ། གཉིས་པ་ལ་གསུམ་སྟེ། དོན་དམ་པར་སྔོན་དང་ཕྱི་མའི་མཐའ་མི་དམིགས་པ་དང༌། ཐ་སྙད་དུ་གཉིས་པོའི་དབྱེ་བ་བསྟན་པ་དང༌། ཡུམ་ལ་སྤྱོད་ཚུལ་གྱི་སྒོ་ནས་དོན་བསྡུ་བའོ། ། དང་པོ་ནི།
རབ་འབྱོར་ཆོས་ཐམས་ཅད་རང་གི་མཚན་ཉིད་ཀྱིས་སྟོང་པ་ལ། སྔོན་གྱི་མཐའ་ཡང་མི་དམིགས་ན། ཕྱི་མའི་མཐའ་དམིགས་པར་འགྱུར་བ་ལྟ་ག་ལ་ཡོད་དེ་གནས་མེད་དོ་ཞེས་པ་སྟེ། སྔོན་གྱི་མཐའ་འཁོར་བ་ཡང་རང་གི་ངོ་བོས་སྟོང་པས་མི་དམིགས་ན། ཕྱི་མའི་མཐའ་མྱ་ངན་ལས་འདས་པ་ཡང་འཁོར་བ་དང་ངོ་བོ་ཉིད་ཀྱིས་སྟོང་པར་མཚུངས་པས་དམིགས་པར་འགྱུར་བ་ག་ལ་ཡོད། དེས་ན་རྒྱུན་ཞུགས་སོགས་ཀྱི་དབྱེ་བ་ཡང་མེད་དོ་ཞེས་པའི་དོན་ནོ། ། གཉིས་པ་ནི། རབ་འབྱོར་སེམས་ཅན་དེ་དག་ཅེས་པ་ནས། འདི་ནི་ཕྱི་མའི་མཐའ་ཞེས་བྱའོ་ཞེས་པའི་བར་རོ། ། གསུམ་པ་ནི།
རང་གི་མཚན་ཉིད་ཀྱིས་སྟོང་པའི་ཆོས་ཞེས་པ་ནས། དམིགས་སུ་མེད་དོ་ཞེས་པའི་བར་རོ། ། བཞི་པ་ལ་གཉིས་ཏེ། དོན་དངོས་དང༌། ཕན་ཡོན་ནོ། ། དང་པོ་ནི། རབ་འབྱོར་དེ་ལྟར་ཞེས་པ་ནས། སྤྱོད་པར་བྱ་སྟེ་ཞེས་པའི་བར་རོ། ། གཉིས་པ་ནི། རང་གི་མཚན་ཉིད་ཀྱིས་སྟོང་པའི་ཆོས་ཐམས་ཅད་ལ་སྤྱད་ན་ཞེས་པ་ནས།
ཆགས་པར་མི་འགྱུར་རོ་ཞེས་པའི་བར་རོ། ། གསུམ་པ་ཞི་བའི་ལམ་དངོས་བཤད་པ་ནི། དེ་སྐད་ཅེས་བཀའ་སྩལ་པ་དང་ཞེས་སོགས་ཀྱིས་བསྟན་པ་དེ་ལ་ཞི་བའི་ལམ་གྱི་སྒྲ་དོན་བཞི་སྟེ། ཆོས་ཐམས་ཅད་ཀྱི་དམ་པ་ཐོབ་པ་དང༌། ཆོས་ཐམས་ཅད་ཀྱི་ཕ་རོལ་ཏུ་ཕྱིན་པར་བྱེད་པ་དང༌། ཆོས་ཐམས་ཅད་ལ་རྣམ་པར་མི་རྟོག་པ་དང༌། ཡང་དག་པའི་མཐའ་རྟོགས་པའོ། ། དང་པོ་ནི། ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ཞིག་བགྱི་བ་ཅིའི་སླད་དུ་ཞེས་པ་ནས།
ཆོས་ཐམས་ཅད་ཀྱི་ཕ་རོལ་ཏུ་ཕྱིན་པའི་དམ་པ་ཐོབ་པ་ཡིན་ཏེ། དེའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱའོ་ཞེས་པའི་བར་ཏེ། ཆོས་ཐམས་ཅད་ཀྱི་དམ་པ་ནི་སངས་རྒྱས་ཡིན་ལ། དེ་ཉིད་ཆོས་ཐམས་ཅད་ཀྱི་ཕ་རོལ་ཏུ་གནས་ཤིང༌། དེ་ཐོབ་པའི་ཕྱིར་ཤེར་ཕྱིན་ནོ། ། གཉིས་པ་ནི། རབ་འབྱོར་གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་འདིས་ཞེས་པ་ནས། ཕ་རོལ་ཏུ་ཕྱིན་པ་ཞེས་བྱའོ་ཞེས་པའི་བར་ཏེ། འདིས་ཆོས་ཐམས་ཅད་ཀྱི་ཕ་རོལ་ན་གནས་པ་སངས་རྒྱས་ཐོབ་པར་བྱེད་པའི་ཕྱིར་ཕ་རོལ་ན་གནས་པ་ཞེས་བྱའོ་ཞེས་པའི་བར་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་འདིས་ཞེས་པ་ནས།
ཕ་རོལ་ཏུ་ཕྱིན་པ་ཞེས་བྱའོ་ཞེས་པའི་བར་ཏེ། ཆོས་ཐམས་ཅད་ཀྱི་མཆོག་དེ་བཞིན་ཉིད་དུ་རྟོགས་པས་འཁོར་འདས་ཀྱི་ཆོས་གང་ལ་ཡང་མི་རྟོག་པས། རྟོག་པ་ལས་འདས་པའི་ཕྱིར། ཕ་རོལ་ཏུ་ཕྱིན་པའོ། ། བཞི་པ་ནི། རབ་འབྱོར་གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་འདིར་དེ་བཞིན་ཉིད་ཀྱང་ཞེས་པ་ནས། ཕ་རོལ་ཏུ་ཕྱིན་པ་ཞེས་བྱའོ་ཞེས་པའི་བར་ཏེ། ཆོས་ཐམས་ཅད་ཀྱི་ཕ་རོལ་ན་གནས་པ་ཡང་དག་པའི་མཐའ་རྟོགས་པའི་ཕྱིར་ཕ་རོལ་ཏུ་ཕྱིན་པ་ཞེས་བྱའོ། ། ཞི་ལམ་ལ་རྟོག་པའི་གཉེན་པོ་བསྟན་ཟིན་ཏོ། ། ལྔ་པ་དེ་བཞིན་ཉིད་སོགས་དང་མཚུངས་པར་ལྡན་མི་ལྡན་ཞེས་སོགས་ལ་རྟོག་པའི་གཉེན་པོ་ནི།
རབ་འབྱོར་གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི། ཆོས་གང་གིས་ཀྱང་ལྡན་པའམ་མི་ལྡན་པའམ་ཞེས་པ་ནས་མཚན་ཉིད་གཅིག་པའོ་ཞེས་པའི་བར་ཏེ། སྔ་མ་ལྡན་མི་ལྡན་སོགས་མ་ཡིན་པར་བསྟན་པ་ནི་མཐའ་གཉིས་ཀྱི་སྤྲོས་པ་དང་བྲལ་བའི་དོན་རྟོགས་པའི་ཡུམ་བསྟན་ལ། དེ་ཅིའི་ཕྱིར་ཞེ་ན་ཞེས་སོགས་ལྷག་མ་རྣམས་ཀྱིས་ནི། ཡུལ་མཐའ་གཉིས་དང་བྲལ་བའི་འཐད་པ་བསྟན་ཏོ། ། དྲུག་པ་མི་མཉམ་པ་ལ་རྟོག་པའི་གཉེན་པོ་ནི། རབ་འབྱོར་གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི། ཆོས་ཐམས་ཅད་ཀྱི་སྤོབས་པ་ཐམས་ཅད་དང་ཞེས་པ་ནས། དམིགས་སུ་མེད་པའི་ཕྱིར་ཞེས་པའི་བར་ཏེ། ཆོས་ཐམས་ཅད་རྟོགས་པའི་སྣང་བ་དང་ལྡན་པ་དང༌།
མི་མཐུན་ཕྱོགས་ཀྱིས་མི་འཕྲོགས་པ་དང༌། བར་དུ་གཅོད་པར་མི་ནུས་པ་སྟེ་དོན་གསུམ་གྱིས་བསྟན་ཏོ། ། དང་པོ་ནི། ཆོས་ཐམས་ཅད་ཀྱི་སྤོབས་པ་དང༌། སྣང་བ་ཐམས་ཅད་བསྐྱེད་པ་སྟེ་ཞེས་པས་བསྟན་ཏོ། ། གཉིས་པ་ནི། རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་བདུད་དམ་ཞེས་པ་ནས། མི་འཕྲོགས་པ་སྟེ་ཞེས་པའི་བར་གྱིས་བསྟན་ཏོ། ། གསུམ་པ་ནི། བྱང་ཆུབ་སེམས་དཔའ་ཞེས་པ་ནས།
གཅོད་པར་མི་ནུས་སོ་ཞེས་པའི་བར་རོ། ། དེ་དག་ཐམས་ཅད་ཀྱི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། དམིགས་སུ་མེད་པའི་ཕྱིར་ཏེ་ཞེས་པའི་བར་རོ། ། རྟོག་པའི་གཉེན་པོ་ལ་སློབ་ཚུལ་ནི། རབ་འབྱོར་དེ་ལྟར་ཞེས་པ་ནས། འདིའི་དོན་ལ་སྤྱད་པར་བྱའོ་ཞེས་པའི་བར་ཏེ། གོང་དུ་བསྟན་པའི་རྟོག་པའི་གཉེན་པོ་ཐམས་ཅད་ཀྱི་མཇུག་ཏུ་སྦྱར་རོ། ། སྡུག་བསྔལ་ལ་སོགས་པ་ལ་རྟོག་པའི་གཉེན་པོ་ལ་གཉིས་ཏེ། གཉེན་པོ་བསྟན་པ་དང༌།
གཉེན་པོ་ལ་སློབ་ཚུལ་ལོ། ། དང་པོ་ནི། རབ་འབྱོར་གཞན་ཡང་བྱང་སེམས་ཆེན་པོ་འདིའི་དོན་ལ་སྤྱོད་པས་མི་རྟག་པའི་དོན་ལ་སྤྱད་པར་བྱའོ་ཞེས་པ་ནས། སྒྲ་ཇི་བཞིན་པའི་དོན་ལ་སྤྱད་པར་བྱའོ་ཞེས་པའི་བར་ཏེ། སྤྱད་པར་བྱ་བ་བཅུ་བཞི་ལ་སློབ་པས་བསྟན་ཏོ། ། གཉིས་པ་ནི། རབ་འབྱོར་དེ་ལྟར་ཞེས་པ་ནས། སྤྱད་པར་བྱའོ་ཞེས་པའི་བར་རོ། ། ཉོན་མོངས་པའི་རང་བཞིན་ལ་རྟོག་པའི་གཉེན་པོ་ལ། རྩོད་པ་འགོད་པ་དང༌།
དེའི་ལན་ནི། དང་པོ་ནི། གསོལ་པ་བཅོམ་ལྡན་འདས་གལ་ཏེ་ཞེས་པ་ནས། མི་དམིགས་ན་ཞེས་པའི་བར་ནི་ཁས་བླངས་བརྗོད་པའོ། ། འོ་ན་ཇི་ལྟར་ཞེས་པ་ནས། སྤྱད་པར་བགྱི་ཞེས་པའི་བར་ནི་ཐལ་འགྱུར་འགོད་པའོ། ། གཉིས་པ་ལ་བཞི་སྟེ། དོན་དང་དོན་མ་ཡིན་པ་ཐ་དད་དུ་རྟོག་པ་བསལ་བ་དང༌། མཐའ་གཉིས་སྤངས་པ་དེ་བཞིན་ཉིད་ཀྱི་ཚུལ་ལ་སློབ་པར་བྱ་བ་དང༌། ཡུམ་མཐའ་གཉིས་སུ་མི་རྟོག་པའི་རང་བཞིན་དུ་བསྟན་པ་དང༌།
ཁས་བླངས་འགལ་བ་སྤང་བའོ། ། དང་པོ་ནི། དོན་དངོས་དང་འཐད་པ་གཉིས་ཀྱི་བསྟན་ཏོ། ། དེའི་དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་བྱང་སེམས་ཆེན་པོ་ཡུམ་གྱི་དོན་ཟབ་མོ་འདི་ལ་སྤྱོད་པས་འདི་ལྟར་སྤྱད་པར་བྱ་སྟེ། འདོད་ཆགས་བདག་གི་དོན་ཞེས་སམ་དོན་མ་ཡིན་ཞེས་སྤྱད་པར་མི་བྱའོ་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་བདག་གི་དོན་མ་ཡིན་ཞེས་སྤྱད་པར་མི་བྱའོ་ཞེས་པའི་བར་ཏེ། གཟུགས་ནས་བླ་མེད་བྱང་ཆུབ་ཀྱི་བར་བདག་གི་དོན་སྒྲུབ་བྱེད་དང༌། སྒྲུབ་བྱེད་མ་ཡིན་པར་རྟོག་པའི་ཚུལ་དུ་མི་སྤྱད་ཅེས་པའི་དོན་ནོ། །
དོན་དང་དོན་མ་ཡིན་པ་གཉིས་ཀྱི་ཚུལ་དུ་མི་སྤྱད་པ་དེ་ཅིའི་ཕྱིར་ཞེ་ན་ཞེས་སྦྱར་ཏེ། རབ་འབྱོར་དེ་ནི་འདི་ལྟར་ཞེས་པ་ནས། མི་དམིགས་སོ་ཞེས་པའི་བར་དུ་དོན་དང་དོན་མ་ཡིན་པ་གཉིས་སངས་རྒྱས་ཀྱིས་མ་གཟིགས་མི་དམིགས་པའི་ཕྱིར་ཞེས་པའི་དོན་ནོ། ། གཉིས་པ་ནི། རབ་འབྱོར་གཞན་ཡང་དེ་བཞིན་གཤེགས་པ་རྣམས་སྐྱེས་ཀྱང་རུང་ཞེས་པ་ནས། སྤྱད་པར་བྱའོ་ཞེས་པའི་བར་རོ། ། གསུམ་པ་ལ། དོན་དང་དོན་མ་ཡིན་པ་གཉིས་སུ་མི་རྟོག་པ་དང༌། དེ་ཉིད་དཔེའི་སྒོ་ནས་གསལ་བར་མཛད་པའོ། ། དང་པོ་ནི།
གསོལ་པ་བཅོམ་ལྡན་འདས་ཅིའི་སླད་དུ་ཞེས་པ་ནས། དོན་མ་ཡིན་པར་བྱེད་པ་ཡང་མ་ཡིན་ནོ་ཞེས་པའི་བར་རོ། ། གཉིས་པ་ལ་གཉིས་ཏེ། དོན་བཤད་པ་དང༌། དཔེ་དོན་སྦྱར་བའི། དང་པོ་ལ་དྲི་བ་ནི། གསོལ་པ་བཅོམ་ལྡན་འདས་འོ་ན་འདུས་མ་བགྱིས་ཞེས་པ་ནས། དོན་མ་ལགས་སམ་ཞེས་པའི་བར་ཏེ། ཡུམ་འདིས་འདུས་མ་བྱས་མྱ་ངན་ལས་འདས་པ་ཐོབ་པར་བགྱི་བ་མ་ལགས་སམ་ཞེས་པ་ནི་དྲི་བའོ། ། ལན་ནི།
བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། ཉེ་བར་གནས་པ་མ་ཡིན་ནོ་ཞེས་པའི་བར་ཕྲེང་གཅིག་གོ ། གཉིས་པ་དེ་ཉིད་དཔེའི་སྒོ་ནས་སྟོན་པ་ནི། རབ་འབྱོར་འདི་ལྟ་སྟེ་དཔེར་ན་ཞེས་པ་ནས། ཉེ་བར་གནས་པ་མ་ཡིན་ནོ་ཞེས་པའི་བར་རོ། ། བཞི་པ་ལ་རྩོད་པ་ནི། གསོལ་པ་བཅོམ་ལྡན་འདས་འོ་ན་ཞེས་པ་ནས། ཐོབ་པར་མི་བགྱིད་དམ་ཞེས་པས་ཏེ། ཡུམ་རྣམ་མཁྱེན་བསྐྱེད་བྱེད་མ་ཡིན་ནམ་ཞེས་རྩོད་པའོ། ། དེའི་ལན་ནི།
ཐ་སྙད་དུ་ཁྱོད་ཀྱིས་འདོད་པ་ལྟར་རྣམ་མཁྱེན་ཐོབ་བྱེད་ཡིན་ནོ་ཞེས་ལན་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ་ཞེས་པ་ནས། ཐོབ་པར་བྱེད་དེ་གཉིས་ཀྱི་ཚུལ་གྱིས་ནི་མ་ཡིན་ནོ་ཞེས་པའི་བར་ཏེ། ཡུམ་ལ་བསླབ་ན་རྣམ་མཁྱེན་ཐོབ་པར་བྱེད་མོད་ཀྱི། ཕན་གདགས་བྱ་དང་འདོགས་བྱེད་གཉིས་སུ་བདེན་པར་གྲུབ་པའི་ཚུལ་གྱིས་ནི་མ་ཡིན་ནོ་ཞེས་པའི་དོན་ནོ། ། ཉོན་མོངས་པའི་རང་བཞིན་ལ་རྟོག་པའི་གཉེན་པོ་བསྟན་ཟིན་ཏོ། ། གཉིས་སུ་མེད་པ་ལ་རྟོག་པའི་གཉེན་པོ་ལ། དང་པོ་སྤང་བྱ་རྟོག་པ་ངོས་བཟུང་བ་ནི། གཉིས་སུ་མ་མཆིས་པའི་དོན་བདེན་པ་བ་ཡོད་པར་རྟོག་པའོ། །
སྤོང་བྱེད་གཉེན་པོ་ནི། གསོལ་པ་བཅོམ་ལྡན་འདས་ཅི་ལགས་གཉིས་སུ་མ་མཆིས་པའི་ཆོས་ཞེས་པ་ནས། མི་དམིགས་པས་ཀྱང་ཐོབ་པར་མི་འགྱུར་ཞེས་པའི་བར་ཏེ། དེ་ལ་དང་པོ་དྲི་བ་དགོད་པ་ནི། ཐོབ་བྱེད་གཉིས་སུ་མ་མཆིས་པའི་ཆོས་ཀྱིས་ཐོབ་བྱ་གཉིས་སུ་མ་མཆིས་པའི་ཆོས་ངོ་བོ་ཉིད་ཀྱིས་གྲུབ་པ་ཞིག་ཐོབ་པར་བགྱིད་དམ་ཞེས་པ་སྟེ། མ་ཡིན་ནོ་ཞེས་པའི་ལན་གྱིས་དེ་ཡང་བཀག་གོ ། ཡང་དམིགས་ཀྱི་ངོ་བོ་ཉིད་ཀྱིས་གྲུབ་པའི་བྱང་ཆུབ་སེམས་དཔས། དམིགས་ཀྱི་ངོ་བོ་ཉིད་དུ་གྲུབ་པའི་ཤེར་ཕྱིན་ཐོབ་པར་བགྱིས་ལགས་སམ་ཞེས་འདྲི་བ་ནི། འོ་ན་གཉིས་ཀྱི་ཆོས་ཞེས་པ་ནས་ལགས་སམ་ཞེས་པའི་བར་རོ། ། དེ་ཡང་མ་ཡིན་ནོ་ཞེས་པའི་ལན་གྱིས་བཀག་གོ །
འོ་ན་ཇི་ལྟར་ཐོབ་སྙམ་པའི་དོགས་པ་ནི། གསོལ་པ་འོ་ན་ཇི་ལྟར་བསྟན་པས་ཐོབ་པར་འགྱུར་ཞེས་པས་བསྟན་ཏོ། ། གཉིས་དང་གཉིས་སུ་མེད་པའི་ཆོས་གང་ཡང་མ་དམིགས་ན། ཐོབ་བོ་ཞེས་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། ནམ་གཉིས་ཀྱི་ཆོས་མས་ཞེས་པ་ནས། ཐོབ་པར་འགྱུར་རོ་ཞེས་པའི་བར་རོ། ། འཐད་པ་ནི། དེ་ཅིའི་ཕྱིར་ཞེ་ན། མི་དམིགས་པ་ནི་ཐོབ་པ་སྟེ་ཞེས་པས་བསྟན་པ་མི་དམིགས་གོམས་པ་མཐའ་ཕྱིན་པ་ན་ཐོབ་ཅེས་པའི་དོན་ནོ། །
དམིགས་པ་དང་མི་དམིགས་པ་ཆོས་བདེན་པ་བ་ཡོངས་སུ་འཛིན་པས་ནི་མི་ཐོབ་པ་ཞེས་པ་ནས། དེ་ནི་དམིགས་པས་ཀྱང་ཐོབ་པར་མི་འགྱུར། མ་དམིགས་པས་ཀྱང་ཐོབ་པར་མི་འགྱུར་རོ་ཞེས་པའི་བར་བསྟན་ཏོ། ། ཞུ་བ་མང་པོའི་ལེའུ་སྟེ་ལྔ་བཅུ་རྩ་གསུམ་པ་རྣམ་པར་བཤད་པའོ།། ༈ ལྔ་བཅུ་རྩ་བཞི་པ་སྒོམ་ལམ་གྱི་བྱེད་པ་སོགས་སྟོན་པའི་བཤད་པ། ད་སྒོམ་ལམ་གྱི་བྱེད་པ་སྟོན་པ་ལ་ལྔ་སྟེ། རྟོགས་བྱའི་ཤེར་ཕྱིན་ཟབ་པར་བསྟན་པ་དང༌། རྟོགས་པ་པོའི་བྱང་སེམས་ཀྱི་བྱ་བའི་ཁྱད་པར་བསྟན་པ་དང༌། རྒྱུ་མཚན་གྱི་སྒོ་ནས་དེ་བཞིན་གཤེགས་པ་ཉིད་དུ་བསྟན་པ་དང༌། ཡོན་ཏན་གྱི་རྣམ་པའི་རྟེན་བྱེད་ཚུལ་དང༌།
རྟེན་སྒོམ་པའི་ལམ་ལ་གནས་པ་པོའི་བསྔགས་པ་བརྗོད་པའོ། ། དང་པོ་ནི། དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། ཟབ་བོ་ཞེས་པའི་བར་ཏེ། བསྒོམ་སྤང་གི་གཉེན་པོའི་ཡུམ་ཟབ་པར་བསྟན་པའོ། ། གཉིས་པ་ལ་གསུམ་སྟེ། མདོར་བསྟན་པ་དང༌། ཅུང་ཟད་རྒྱས་པར་བཤད་པ་དང༌། རྒྱས་པར་བཤད་པའོ། ། དང་པོ་ནི།
བཅོམ་ལྡན་འདས་ཞེས་པ་ནས། དཀའ་བ་བགྱིད་པ་སྟེ་ཞེས་པའི་བར་གྱིས་བསྟན་ཏོ། ། གཉིས་པ་ལ། རྣམ་པ་གང་གིས་བྱང་ཆུབ་ཏུ་ཞུགས་པ་དང༌། བྱང་ཆུབ་ཏུ་ཞུགས་པའི་བྱ་བ་དཔེས་བསྟན་པའོ། ། དང་པོ་ནི། སེམས་ཅན་ཞེས་བགྱི་བའམ་ཞེས་པ་ནས། ཞུགས་སོ་ཞེས་པའི་བར་ཏེ། སེམས་ཅན་དང་སེམས་ཅན་དུ་བཏགས་པ་མི་དམིགས་པར་རྟོགས་པའི་སྒོ་ནས་བྱང་ཆུབ་ཏུ་ཞུགས་སོ་ཞེས་པའི་དོན་ནོ། ། གཉིས་པ་ནི།
བཅོམ་ལྡན་འདས་འདི་ལྟ་སྟེ། དཔེར་ན་སྐྱེས་བུ་ལ་ལ་ཞིག་ནམ་མཁའ་མ་མཆིས་པ་ལ། ལྗང་བུ་བསྐྱེད་པར་འཚལ་བ་དེ་བཞིན་དུ་ཞེས་པ་ནས། ཡོས་སུ་འགྲོལ་པའི་དཀའ་བ་བྱེད་པའོ་ཞེས་པའི་བར་ཏེ། གཟུགས་བརྙན་གྱི་དངོས་པོར་མ་གྲུབ་པའི་ནམ་མཁའ་གོ་ཕྱེ་ནས། ལྗང་བུ་སྐྱེད་པར་འཚལ་བ་དེ་བཞིན་དུ། ཆོས་ཐམས་ཅད་མ་དམིགས་པར་རྟོགས་པའི་སྒོ་ནས། རྣམ་མཁྱེན་བསྐྱེད་པར་བྱ་ཞེས་པ་སྟེ། རབ་འབྱོར་གྱི་ཚིག་གིས་བསྟན་ཏོ། ། དེ་ཉིད་བཅོམ་ལྡན་འདས་ཀྱིས་འཁོར་རྣམས་ཡིད་ཆེས་སུ་གཞུག་པའི་དོན་དུ་བཟླས་ཏེ་བསྟན་པ་ནི།
བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། དཀའ་བ་བྱེད་པའོ་ཞེས་པའི་བར་གྱིས་བསྟན་ཏོ། ། གསུམ་པ་རྒྱས་པར་བཤད་པ་ལ། དཔེ་བསྟན་པ་དང༌། དོན་བཤད་པ་དང༌། དཔེ་དོན་སྦྱར་ནས་བཤད་པ་དང༌། ཞར་ལ་སེམས་དོན་གཉིས་དང་ལྡན་པར་བསྟན་པའོ། ། དང་པོ་ནི། ལྗོན་ཤིང་གིས་ལོ་འབྲས་སྔར་མ་དམིགས་པ་མྱུ་གུ་ནས་འབྲས་བུའི་བར་དུ་རིམ་གྱིས་བསྐྱེད་པ་སེམས་ཅན་རྣམས་ཀྱིས་ཉེ་བར་སྤྱོད་པའི་གཞིར་གྱུར་པའི་དཔེ་བསྟན་པ་སྟེ། རབ་འབྱོར་འདི་ལྟ་སྟེ་དཔེར་ན་སྐྱེས་བུ་ལ་ལ་ཞིག་ལྗང་བུ་བསྐྱེད་པར་འདོད་ལ་ཞེས་པ་ནས།
འབྲས་བུ་ལ་སྤྱོད་པ་དེ་བཞིན་དུ་ཞེས་པའི་བར་གྱིས་བསྟན་ཏོ། ། གཉིས་པ་ནི་བྱང་སེམས་ཆེན་པོ་དང་པོ་སེམས་བསྐྱེད་པ་ནས་བཟུང་སྟེ། ཕར་ཕྱིན་དྲུག་ལ་རིམ་གྱིས་སྤྱོད་ཅིང༌། རྣམ་མཁྱེན་གྱི་བར་དུ་ཐོབ་པར་བྱེད་པ་སེམས་ཅན་ཀུན་གྱི་ཉེ་བར་འཚོ་བར་འགྱུར་བ་སྟེ། བྱང་སེམས་ཆེན་པོ་རྣམས་ཀྱང་ཞེས་པ་ནས། ཉེ་བར་འཚོ་བར་འགྱུར་རོ་ཞེས་པའི་བར་རོ། ། གསུམ་པ་ལ་ལོ་མ་དང་སྦྱར་བའི་དཔེ་དོན་ནི། རབ་འབྱོར་དེ་ལ་ལོ་མ་ནི་ཞེས་པ་ནས། ཡོངས་སུ་འགྲེས་པའོ་ཞེས་པའི་བར་རོ། ། མེ་ཏོག་དང་སྦྱར་པའི་དཔེ་དོན་ནི།
མེ་ཏོག་ནི་བྱང་སེམས་ཆེན་པོ་ལ་བརྟེན་ཅིང་ཞེས་པ་ནས། འདུ་ཤེས་མེད་འདུ་ཤེས་མེད་མིན་གྱི་ལྷར་སྐྱེའོ་ཞེས་པའི་བར་རོ། ། འབྲས་བུ་དང་སྦྱར་བའི་དཔེ་དོན་ནི། འབྲས་བུ་ནི་བྱང་སེམས་ཆེན་པོ་རྣམ་པ་ཐམས་ཅད་མཁྱེན་པ་ཉིད་ཐོབ་ནས་ཞེས་པ་ནས། འབྲས་བུ་ལ་ཉེ་བར་འཚོ་ཞིང༌། ཉེ་བར་འཚོ་བར་འགྱུར་བ་དང་ཞེས་པའི་བར་གྱིས་བསྟན་ཏོ། ། བཞི་པ་ལ་དང་པོ་གཞན་དོན་དང་ལྡན་པར་བསྟན་པ་ནི། གང་ལ་ཡོན་ཕུལ་བ་ཡང་རིམ་གྱིས་ཐེག་པ་གསུམ་གྱིས་མྱ་ངན་ལས་འདའ་བའི་དོན། སེམས་ཅན་དང་སེམས་ཅན་དུ་གདགས་པ་ཡང་མ་དམིགས་ཀྱང༌། སེམས་ཅན་ཐམས་ཅད་སེམས་ཅན་དུ་འཛིན་པའི་འཆིང་བ་ལས་གྲོལ་བར་མཛད་པ་སྟེ།
དེ་ལ་གང་གིས་ཡོན་ཕུལ་བ་དེ་དག་ཀྱང་ཞེས་པ་ནས། ཡོངས་སུ་འགྲེལ་པ་སྟེ་ཞེས་པའི་བར་གྱིས་བསྟན་ཏོ། ། གཉིས་པ་རང་དོན་དང་ལྡན་པ་ནི། སེམས་ཅན་གྱི་ཆེད་དུ་ཕར་ཕྱིན་དྲུག་ལ་སྤྱོད་ཅིང་རྣམ་མཁྱེན་ཐོབ་པར་བྱའོ་ཞེས་སེམས་བསྐྱེད་ཀྱང༌། གང་གི་ཆེད་དུ་བྱ་བའི་ཡུལ་སེམས་ཅན་གྱི་འཛིན་པ་མི་དམིགས་པ་སྟེ། རབ་འབྱོར་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་པ་ནས། སེམས་ཅན་དུ་གདགས་པ་གང་ཡང་མི་དམིགས་སོ་ཞེས་པའི་བར་གྱིས་བསྟན་ཏོ། ། གསུམ་པ་རྒྱུ་མཚན་གྱི་སྒོ་ནས་དེ་བཞིན་གཤེགས་པ་ཉིད་དུ་བསྟན་པ་ལ། སངས་རྒྱས་ཀྱི་མཛད་པ་བྱེད་པས་དེ་བཞིན་གཤེགས་པར་བསྟན་པ་དང༌། དེ་བཞིན་ཉིད་རྟོགས་པས་དེ་བཞིན་གཤེགས་པར་བསྟན་པའོ། །
དང་པོ་ལ། དམ་བཅའ་ནི། རབ་འབྱོར་གྱིས་གསོལ་པ་ཞེས་པ་ནས། རིག་པར་བགྱིའོ་ཞེས་པའི་བར་གྱིས་བསྟན་ཏོ། ། འཐད་པ་ནི། དེ་ཅིའི་སླད་དུ་ཞེ་ན་ཞེས་སོགས་ཀྱིས་བསྟན་ཏོ། ། འདི་ལ་ཡང་གཉིས་ཏེ། སྡུག་བསྔལ་གཅོད་ཅིང་བདེ་བ་བསྐྱེད་པའི་རྒྱུ་བསྟན་པ་དང༌། མངོན་མཐོ་དང་ངེས་ལེགས་ཀྱི་མེད་ན་མི་འབྱུང་བའི་རྒྱུ་བསྟན་པའོ། ། དང་པོ་ལ་རབ་འབྱོར་གྱི་ཚིག་གིས་བསྟན་པ་ནི།
བཅོམ་ལྡན་འདས་དེ་ནི་འདི་ལྟར་ཏེ་ཞེས་པ་ནས། གཟུགས་མེད་པའི་ཁམས་ཐམས་ཅད་རྒྱུན་ཆད་པར་འགྱུར་རོ་ཞེས་པའི་བར་གྱིས་བསྟན་ཏོ། ། དེ་ཉིད་བཅོམ་ལྡན་འདས་ཀྱིས་བསྟན་ཏེ། འཁོར་རྣམས་ཡིད་ཆེས་པར་མཛད་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ་ཞེས་པ་ནས། རིག་པར་བྱའོ་ཞེས་པའི་བར་རོ། ། གཉིས་པ་ནི། རབ་འབྱོར་གལ་ཏེ་བྱང་སེམས་ཆེན་པོ་མེད་ན་ཞེས་པ་ནས། གཟུགས་མེད་པའི་ཁམས་ཐམས་ཅད་ཀྱང་རྒྱུན་ཆད་པར་འགྱུར་རོ་ཞེས་པའི་བར་རོ། །
གཉིས་པ་ལ་གཉིས་ཏེ། དམ་བཅའ་བ་དང༌། འཐད་པའོ། ། དང་པོ་ནི། རབ་འབྱོར་དེ་བས་ན་གང་འདི་སྐད་དུ་ཞེས་པ་ནས། དེ་བཞིན་གཤེགས་པ་ཉིད་དུ་རིག་པར་བྱའོ་ཞེས་པའི་བར་རོ། ། གཉིས་པ་ནི། དེ་ཅིའི་ཕྱིར་ཞེས་སོགས་ཀྱིས་བསྟན་ཏོ། ། འདི་ལ་གསུམ་སྟེ། དེ་བཞིན་ཉིད་ཆོས་ཐམས་ཅད་ཀྱི་གདགས་གཞིར་བསྟན་པ་དང༌།
དེ་ཐུགས་སུ་ཆུད་པས་དེ་བཞིན་གཤེགས་པར་བསྟན་པ་དང༌། དོན་བསྡུ་བའོ། ། དང་པོ་ནི། རབ་འབྱོར་དེ་བཞིན་ཉིད་གང་གིས་དེ་བཞིན་གཤེགས་པར་གདགས་པ་དང་ཞེས་པ་ནས། དེ་བཞིན་ཉིད་གང་གིས་འདུས་མ་བྱས་ཀྱི་ཁམས་ཐམས་ཅད་ཀྱི་བར་དུ་གདགས་པ་དེ་ཐམས་ཅད་ཀྱང་དེ་ཁོ་ན་བཞིན་ཏེ། དེ་བས་ན་དེ་བཞིན་ཉིད་ཅེས་བྱའོ་ཞེས་པའི་བར་རོ། ། གཉིས་པ་ནི་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་པ་ནས། དེ་བཞིན་གཤེགས་པ་ཞེས་བྱའོ་ཞེས་པའི་བར་རོ། ། གསུམ་པ་ནི། རབ་འབྱོར་རྣམ་གྲངས་དེས་ན་ཞེས་པ་ནས།
རིག་པར་བྱའོ་ཞེས་པའི་བར་རོ། ། བཞི་པ་ཡོན་ཏན་གྱི་རྣམ་པའི་རྟེན་བྱེད་ཚུལ་ལ། དེ་བཞིན་ཉིད་ལ་བརྟེན་པས་ཡོན་ཏན་ཐམས་ཅད་མངོན་དུ་འགྱུར་བའི་ཚུལ་དང༌། ཡོན་ཏན་ཐམས་ཅད་ཀྱི་རྩ་བ་སེམས་བསྐྱེད་ལ་འཇུག་པར་གདམས་པའོ། ། དང་པོ་ནི། རབ་འབྱོར་དེ་ལྟར་བྱང་སེམས་ཆེན་པོ། དེ་བཞིན་ཉིད་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱ་སྟེ་ཞེས་པ་ནས། ཕུང་པོ་ལྷག་མ་མ་ལུས་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདའ་འོ་ཞེས་པའི་བར་རོ། ། གཉིས་པ་ནི། རབ་འབྱོར་དེ་ལྟར་ཞེས་པ་ནས།
སེམས་བསྐྱེད་དུ་གཞུག་པར་བྱའོ་ཞེས་པའི་བར་རོ། ། ལྔ་པ་རྟེན་སྒོམ་ལམ་ལ་གནས་པའི་བསྔགས་པ་བརྗོད་པ་ལ། རབ་འབྱོར་གྱི་ཚིག་གིས་བསྟན་པ་ནི། རབ་འབྱོར་གྱིས་གསོལ་པ་ཞེས་པ་ནས། ཕྱག་བགྱི་བར་འོས་པའོ་ཞེས་པའི་བར་གྱིས་བསྟན་ཏོ། ། བཅོམ་ལྡན་འདས་ཀྱིས་དེ་ཉིད་བསྟན་པར་མཛད་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ་ཞེས་པ་ནས། ཕྱག་བྱ་བར་འོས་པའོ་ཞེས་པའི་བར་གྱིས་བསྟན་ཏོ། ། དོན་འདི་ཉིད་མངོན་པར་རྟོགས་པའི་རྒྱན་ལས།
ཡམས་ནད་འདི་རྣམས་ཟད་ནས་ནི། ། ཡུན་རིངས་ལོན་ནས་དབུགས་ཕྱིན་ལྟར། ། ཞེས་པ་ནས། སེམས་དཔའ་ཆེན་པོ་དེ་ལ་ནི། ། རྣམ་པ་ཀུན་ཏུ་བརྟེན་པར་བྱེད། ། ཅེས་གསུངས་ཏེ། ཚིག་རྐང་པ་དང་པོ་གཉིས་བྱམས་པས་ཁ་བསྐང་བར་མཛད་དོ། ། བར་ཆད་མེད་པའི་རྩེ་སྦྱོར་སྟོན་པ་ལ་གཉིས་ཏེ། རང་གི་ངོ་བོ་སྟོན་པ་དང༌། ཁྱད་པར་བྱེད་ཆོས་སྟོན་པའོ། །
དང་པོ་ལ་གསུམ་སྟེ། རྒྱུ་སེམས་བསྐྱེད་དང་པོ་དང་ལྡན་པ་ཁྱད་པར་དུ་འཕགས་པ་དང༌། ངོ་བོ་བྱང་ཆུབ་ལ་ཞུགས་པ་ཁྱད་པར་དུ་འཕགས་པ་དང༌། འབྲས་བུ་རྣམ་མཁྱེན་ཁྱད་པར་དུ་འཕགས་པར་བསྟན་པའོ། ། དང་པོ་ལ། སྤྱིར་ཉན་རང་གི་ཐེག་པ་བ་ལས་ཁྱད་པར་དུ་འཕགས་པ་དང༌། ས་རྣམ་པར་ཕྱེ་སྟེ་སོ་སོ་ལས་ཁྱད་པར་དུ་འཕགས་པའོ། ། དང་པོ་ལ་དྲི་བ་འགོད་པ་ནི། གསོལ་པ་བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་སེམས་དང་པོ་བསྐྱེད་པ་དང་ལྡན་པ་ཞེས་པ་ནས། བསོད་ནམས་ཅི་ཙམ་ཞིག་འཕེལ་བར་འགྱུར་ཞེས་པའི་བར་རོ། །
གཉིས་པ་ལན་ལ་གཉིས་ཏེ། ཉན་རང་གི་ཐེག་པ་བ་ཙམ་ལས་ཁྱད་པར་དུ་འཕགས་པ་དང༌། ཐེག་པའི་ཡོན་ཏན་དང་ལྡན་པ་ལས་ཁྱད་པར་དུ་འཕགས་པའོ། ། དང་པོ་ལ་གཉིས་ཏེ། ངོ་བོ་དང་འཐད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གལ་ཏེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་ཇི་སྙེད་པ་དེ་དག་ཅེས་པ་ནས། རྒྱུར་ཡང་མི་བཟོད་དོ་ཞེས་པའི་བར་རོ། ། འཐད་པ་ནི།
དེ་ཅིའི་ཕྱིར་ཞེ་ན་ཞེས་པ་ནས། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་མ་ཡིན་ནོ་ཞེས་པའི་བར་རོ། ། གཉིས་པ་ལ་ཁྱད་པར་དུ་འཕགས་པར་བསྟན་པ་ནི། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་ཅེས་པ་ནས། རྒྱུར་ཡང་མི་བཟོད་དོ་ཞེས་པའི་བར་རོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། མ་ཡིན་ནོ་ཞེས་པའི་བར་རོ། ། གཉིས་པ་ལ་དཀར་པོ་རྣམ་པར་མཐོང་བའི་ས་ལས་ཁྱད་པར་དུ་འཕགས་པར་བསྟན་པ་དང༌། དེའི་འཐད་པ་བསྟན་པ་ནི།
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་ཉན་ཐོས་ཀྱི་ཡོན་ཏན་དང་ལྡན་པར་འགྱུར་བ་དང༌། རང་སངས་རྒྱས་ཀྱི་ཡོན་ཏན་དང་ལྡན་པར་འགྱུར་བ་ལྟ་ཞོག་གི།

གལ་ཏེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་དེ་དག་ཐམས་ཅད་ཀྱང་དཀར་པོ་རྣམ་པར་མཐོང་བའི་ས་ལ་གནས་པར་གྱུར་ཀྱང་ཞེས་པ་ནས། མ་ཡིན་ནོ་ཞེས་པའི་བར་རོ། ། དཀར་པོ་རྣམ་པར་མཐོང་བའི་ས་ནི་ཚོགས་ལམ་དུ་བཤད་དོ། ། འོ་ན་སྔར་ཉན་རང་གི་ཐེག་པ་བ་དང༌། དེ་དག་གི་ཡོན་ཏན་དང་ལྡན་པར་བཤད་པ་ལས། དཀར་པོ་རྣམ་པར་མཐོང་བའི་ས་ལ་བཀོད་པ་བསོད་ནམས་ཆེས་མང་བའི་དཔེར་བཤད་པ་ནི་མི་འཐད་དོ་ཞེ་ན། སྔ་མ་ནི་ལམ་ལ་ཞུགས་ཙམ་དང༌། ཡོན་ཏན་ཅུང་ཟད་དང་ལྡན་པའི་དབང་དུ་བྱས་ལ། འདི་དཀར་པོ་རྣམ་པར་མཐོང་བའི་ས་ཡོངས་སུ་རྫོགས་པའི་དབང་དུ་བྱས་པས་ཉེས་པ་མེད་དོ། ། རིགས་ཀྱི་ས་ལ་གནས་པ་ལས་ཁྱད་པར་དུ་འཕགས་པ་འཐད་པ་དང་བཅས་པ་དང༌། བརྒྱད་པའི་ས་ལས་ཁྱད་པར་དུ་འཕགས་པ་འཐད་པ་དང་བཅས་པ་དང༌།
མཐོང་བའི་ས་ལས་ཁྱད་པར་དུ་འཕགས་པ་འཐད་པ་དང་བཅས་པ་དང༌། འདོད་ཆགས་དང་བྲལ་བའི་ས་ལས་ཁྱད་པར་དུ་འཕགས་པ་འཐད་པ་དང་བཅས་པ་དང༌། བྱས་པ་རྟོགས་པའི་ས་ལས་ཁྱད་པར་དུ་འཕགས་པ་འཐད་པ་དང་བཅས་པ་དང༌། རང་སངས་རྒྱས་ཀྱི་ས་ལས་ཁྱད་པར་དུ་འཕགས་པ་འཐད་པ་དང་བཅས་པ་བསྟན་པ་ནི། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་དཀར་པོ་རྣམ་པར་མཐོང་བའི་ས་ལ་གནས་པར་འགྱུར་བ་ལྟ་ཞོག་གི། གལ་ཏེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་དེ་དག་ཐམས་ཅད་རིགས་ཀྱི་ས་ལ་གནས་པར་འགྱུར་ཀྱང་ཞེས་པ་ནས། དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་ལས་བྱུང་བ་ནི་རང་སངས་རྒྱས་རྣམས་ཏེ། རང་སངས་རྒྱས་ལས་བྱུང་བ་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་མ་ཡིན་ནོ་ཞེས་པའི་བར་གྱིས་བསྟན་ཏོ། ། མངོན་པར་རྟོགས་པའི་རྒྱན་ལས།
སྟོང་གསུམ་སྐྱེ་བོ་ཉན་ཐོས་དང༌། ། བསེ་རུའི་རྟོགས་པ་ཕུན་ཚོགས་ལ། ། བཀོད་པའི་དགེ་རྣམས་དཔེར་མཛད་ནས། ། ཞེས་གསུངས་སོ། ། བར་ཆད་མེད་རྩེའི་རང་གི་ངོ་བོ་ཁྱད་པར་དུ་འཕགས་པར་བསྟན་པ་ནི། བྱང་ཆུབ་སེམས་དཔའི་སྐྱོན་མེད་ལ་ཞུགས་པ་ལས་ཀྱང་ཁྱད་པར་དུ་འཕགས་པར་བསྟན་པ་སྟེ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་རང་སངས་རྒྱས་ཀྱི་ས་ལ་གནས་པ་ལྟ་ཞོག་གི་ཞེས་པ་ནས། རྒྱུར་ཡང་མི་བཟོད་དོ་ཞེས་པའི་བར་རོ། ། འདི་དང་ཕྱི་མ་གཉིས་ལ་འཐད་པ་མ་གསུངས་སོ། ། དོན་འདི་ཉིད་རྒྱན་ལས།
བྱང་ཆུབ་སེམས་དཔའི་སྐྱོན་མེད་ལ། ། བཀོད་པའི་དགེ་རྣམས་དཔེར་མཛད་ནས། ། ཞེས་གསུངས་སོ། ། འབྲས་བུ་ཁྱད་པར་དུ་འཕགས་པར་བསྟན་པ་ནི། བྱང་ཆུབ་ཏུ་ཞུགས་པ་ལས་ཀྱང་རྫོགས་པའི་སངས་རྒྱས་བསོད་ནམས་མང་བར་བསྟན་པ་སྟེ། སྟོང་གསུམ་གྱི་སྟོང་ཆེན་པོའི་ཞེས་པ་ནས། རྒྱུར་ཡང་མི་བཟོད་དོ་ཞེས་པའི་བར་གྱིས་བསྟན་པ་སྟེ། རྒྱན་ལས་ཀྱང༌། དེ་ནི་རྣམ་པ་ཀུན་མཁྱེན་ཉིད། ། ཅེས་གསུངས་སོ། །
གཉིས་པ་འབྲས་བུའི་ཁྱད་པར་གྱི་ཆོས་སྟོན་པ་ལ། རྣམ་མཁྱེན་གྱི་ཁྱད་པར་གྱི་ཆོས་བསྟན་པ་དང༌། རྣམ་མཁྱེན་ཐོབ་པའི་གེགས་ལོག་རྟོག་བསལ་བའོ། ། དང་པོ་ལ། མཚམས་སྦྱར་བ། དྲི་བ་དགོད་པ། ལན་བཤད་པའོ། ། དང་པོ་ནི། གསོལ་པ་བཅོམ་ལྡན་འདས་ཞེས་པ་ནས། ཡིད་ལ་བྱའོ་ཞེས་པའི་བར་ཏེ།
གོང་དུ་སེམས་དང་པོ་བསྐྱེད་པ་ཉན་རང་ལས་ཁྱད་པར་དུ་འཕགས་པར་བསྟན་ན། དེས་དང་པོ་སེམས་བསྐྱེད་པའི་དུས་སུ། ཆེད་དུ་བྱ་བའི་དམིགས་པ་ཅི་ལྟ་བུ་ཞིག་ཡིད་ལ་བགྱི་ཞེས་དྲི་བ་བཀོད་ནས། ལན་ལ་རྣམ་མཁྱེན་ཡིད་ལ་བྱའོ་ཞེས་བསྟན་ཏེ། རྣམ་མཁྱེན་ཐོབ་པར་དོན་དུ་གཉེར་བའི་ཕྱིར་རོ་ཞེས་དགོངས་སོ། ། གཉིས་པ་ནི། གསོལ་པ་བཅོམ་ལྡན་འདས་ཞེས་པ་ནས། མཚན་ཉིད་ཇི་ལྟ་བ་ཞིག་མཆིས་ཞེས་པའི་བར་ཏེ་དྲི་བ་བཀོད་དོ། ། ལན་ལ་བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། འབྱུང་བ་མེད་པ་སྟེ་ཞེས་པའི་བར་ནི།
དྲི་བ་དང་པོའི་ལན་ནོ། ། རབ་འབྱོར་གང་ཡང་འདི་སྐད་དུ་ཞེས་པ་ནས། དམིགས་པ་མེད་པ་སྟེ་ཞེས་པའི་བར་གྱིས་དམིགས་པ་བསྟན་ཏོ། ། དྲན་པས་དབང་བསྒྱུར་བ་ཞེས་པས་ནི་བདག་པོའི་རྐྱེན་བསྟན་ཏོ། ། ཞི་བའི་རྣམ་པ་ཞེས་པས་རྣམ་པ་བསྟན་ཏེ། དྲི་བ་གསུམ་པའི་ལན་ནོ། ། མཚན་ཉིད་མེད་པ་ཡིན་ཏེ་ཞེས་པས་ནི་དྲི་བ་བཞི་པའི་ལན་བསྟན་ཏོ། ། འདི་དག་གིས་དོན་བསྟན་ནས་མིང་གི་ཐ་སྙད་དང་སྦྱར་བ་ནི། རབ་འབྱོར་འདི་ནི་ཞེས་པ་ནས། འདི་ནི་མཚན་ཉིད་དོ་ཞེས་པའི་བར་རོ། །
གཉིས་པ་རྣམ་མཁྱེན་ཐོབ་པའི་གེགས་ལོག་རྟོག་བསལ་བ་ལ་བཅུ་དྲུག་ཡོད་པ་ལས། དང་པོ་དམིགས་པ་འཐད་པ་ལ་ལོག་པར་རྟོག་པ་བསལ་བ་ལ་གཉིས་ཏེ། ལོག་པར་རྟོག་པའི་ཚུལ་དང༌། སེལ་བྱེད་ཀྱི་ལན་ནོ། ། དང་པོ་ནི། སྔར་དྲི་བ་དང་པོའི་ལན་དུ། རྣམ་མཁྱེན་ནི་དངོས་པོ་མེད་པའོ་ཞེས་བཤད་པ་ན། རྣམ་མཁྱེན་འབའ་ཞིག་དངོས་པོ་མ་མཆིས་པ་ལགས་སམ། གཟུགས་ནས་མ་འདྲེས་པ་བཅོ་བརྒྱད་ཀྱི་བར་དང༌། བྱམས་པ་ཆེན་པོ་སོགས་བཞི་དང༌།
འདུས་བྱས་དང་འདུས་མ་བྱས་ཀྱི་ཁམས་ཀྱང་དངོས་པོ་མ་མཆིས་པ་ལགས་ཞེས་དྲི་བ་སྟེ། གསོལ་པ་བཅོམ་ལྡན་འདས་ཅི་ལགས། རྣམ་པ་ཐམས་ཅད་མཁྱེན་པ་ཉིད་འབའ་ཞིག་དངོས་པོ་མ་མཆིས་པ་ལགས་སམ་ཞེས་པ་ནས། འདུས་མ་བྱས་ཀྱི་ཁམས་ཀྱང་དངོས་པོ་མ་མཆིས་པ་ལགས་ཞེས་པའི་བར་གྱིས་བསྟན་ཏོ། ། གཉིས་པ་ལན་ལ་རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་གསུམ་སྟེ། དངོས་པོ་མེད་པ་ཉིད་དམིགས་པར་བསྟན་པ་དང༌། འཐད་པའི་སྒྲུབ་བྱེད་འགོད་པའོ། ། དང་པོ་ནི།
རྣམ་མཁྱེན་དང་གཟུགས་ནས་འདུས་མ་བྱས་ཀྱི་ཁམས་ཀྱི་བར་དུ་བདེན་པའི་དངོས་པོ་མེད་པར་བསྟན་ནས། དེ་ཉིད་རྣམ་མཁྱེན་གྱི་དམིགས་པ་དོན་གྱིས་འཕེན་པ་སྟེ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་རྣམ་པ་ཐམས་ཅད་མཁྱེན་པ་ཉིད་ཀྱང་དངོས་པོ་མེད་པའོ། ། གཟུགས་ཀྱང་དངོས་པོ་མེད་པའོ་ཞེས་པ་ནས། འདུས་མ་བྱས་ཀྱི་ཁམས་ཀྱང་དངོས་པོ་མེད་པའོ་ཞེས་པའི་བར་གྱིས་བསྟན་ཏོ། ། གཉིས་པ་འཐད་པ་ནི། དེ་ཅིའི་ཕྱིར་ཞེ་ན་རབ་འབྱོར་དེ་ནི་འདི་ལྟར་ཞེས་པ་ནས། དེ་ནི་དངོས་པོ་མེད་པའོ་ཞེས་པའི་བར་ཏེ། བདེན་པའི་དངོས་པོ་མེད་དེ་ངོ་བོ་ཉིད་མེད་པའི་ཕྱིར་ཞེས་པའི་དོན་ནོ། །
གསུམ་པ་ནི། གསོལ་པ་བཅོམ་ལྡན་འདས་ཅིའི་སླད་དུ་ཞེས་པ་ནས། རབ་འབྱོར་དེས་ཀྱང་འདི་ལྟར་ཆོས་ཐམས་ཅད་ནི་དངོས་པོ་མེད་པའི་ངོ་བོ་ཉིད་དོ་ཞེས་པའི་བར་གྱིས་བསྟན་ཏེ། ཐ་སྙད་དུ་འདུས་པ་ཙམ་ལ་གདགས་པའི་ཕྱིར་དང༌། དོན་དམ་པར་སྟོང་པ་ཉིད་ཡིན་པའི་ཕྱིར་ཞེས་པའི་དོན་ནོ། ། ལོག་རྟོག་དང་པོ་བསལ་ཟིན་ཏོ། ། ལོག་རྟོག་གཉིས་པ་དམིགས་པའི་ངོ་བོ་ཉིད་ལ་ལོག་པར་རྟོག་པ་སེལ་བ་ལ། ལོག་པར་རྟོག་པའི་ཚུལ་དང༌། སེལ་བྱེད་ཀྱི་ལན་དང༌། བསལ་བའི་བྱེད་པ་བསྟན་པའོ། །
དང་པོ་ལ་གང་ལ་རྩོད་པའི་ཡུལ་ནི། དངོས་པོ་མེད་པའི་ངོ་བོ་ཉིད་དོ་ཞེས་བསྟན་མ་ཐག་གོ ། རྩོད་པའི་ཚུལ་ལ། གསོལ་པ་ཞེས་པ་ནས། མ་མཆིས་པའི་ངོ་བོ་ཉིད་གང་ལགས་ན་ཞེས་པའི་བར་གྱིས་ནི་ཁས་བླངས་རྗེས་སུ་བརྗོད་དོ། ། འོ་ན་བྱང་སེམས་ཆེན་པོ་སེམས་དང་པོ་བསྐྱེད་པ་ཐབས་གང་དང་ལྡན་པས་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པས་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་སྤྱོད་ཅིང་སངས་རྒྱས་ཀྱི་ཞིང་ཡོངས་སུ་དག་པ་དང༌། སེམས་ཅན་རྣམས་ཡོངས་སུ་སྨིན་པར་བགྱིད་པ་ལགས་ཞེས་པའི་བར་ཏེ། ཆོས་ཐམས་ཅད་ལ་ངོ་བོ་ཉིད་མ་མཆིས་ན། སངས་རྒྱས་ཀྱི་ཞིང་ཡོངས་སུ་དག་པ་དང༌།
སེམས་ཅན་ཡོངས་སུ་སྨིན་པའི་དོན་དུ། སྦྱིན་པ་ནས་རྣམ་མཁྱེན་གྱི་བར་ལ་ཡོངས་སུ་སྤྱོད་པ་མེད་པར་ཐལ་བར་འགྱུར་རོ། ། ཞེས་པའི་དོན་ནོ། ། གཉིས་པ་ལན་ནི་ཆོས་ཐམས་ཅད་ངོ་བོ་ཉིད་མེད་པར་རྟོགས་ནས་གོམས་པར་བྱེད་ཅིང༌། དེའི་སྒོ་ནས་སངས་རྒྱས་ཀྱི་ཞིང་སྦྱོང༌། སེམས་ཅན་སྨིན་པར་བྱས་པས་ན། ཇི་སྐད་དུ་བཤད་པའི་ཉེས་པ་དེ་དག་མེད་དོ་ཞེས་སྟོན་པ་སྟེ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ལྟར་ཆོས་ཐམས་ཅད་དངོས་པོ་མེད་པའི་ངོ་བོ་ཉིད་དུ་ཡོངས་སུ་འདྲིས་པར་བྱེད་ཅིང་ཞེས་པ་ནས་བྱང་ཆུབ་ཀྱི་ལམ་དེ་ཡང་དངོས་པོ་མེད་པའི་ངོ་བོ་ཉིད་དུ་རབ་ཏུ་ཤེས་ཏེ། བྱང་ཆུབ་སེམས་དཔའ་སེམས་དཔའ་ཆེན་པོ་དེ་ནི་ཕ་རོལ་ཏུ་ཕྱིན་པ་དྲུག་ལ་སྤྱོད་ཅིང་ཞེས་པའི་བར་གྱིས་བསྟན་ཏོ། །
དུས་ཅི་ཙམ་གྱི་བར་དུ་ལམ་ལ་འདྲིས་པར་བྱེད་ཅིང་ཕར་ཕྱིན་དྲུག་ལ་སྤྱོད་ཅེ་ན། ཇི་སྲིད་རྣམ་མཁྱེན་མ་ཐོབ་ཀྱི་བར་དུ་ལམ་ལ་འདྲིས་པར་བྱེད་ཅིང༌། ཕར་ཕྱིན་དྲུག་ལ་སྤྱོད་ཅེས་སྟོན་པ་ནི། ནམ་དེ་བཞིན་གཤེགས་པའི་སྟོབས་བཅུ་དང་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དང་ལྡན་པར་མ་གྱུར་པ་དེའི་བར་དུ་བྱང་ཆུབ་ཀྱི་ལམ་དེ་ལ་ཡོངས་སུ་འདྲིས་པར་བྱེད་དེ་ཞེས་པའི་བར་གྱིས་བསྟན་ཏོ། ། གསུམ་པ་ལ་གཉིས་ཏེ། ལམ་སྒོམ་པར་བྱེད་པ་དང༌། སྒོམས་པའི་འབྲས་བུའོ། ། དང་པོ་ནི། རབ་འབྱོར་དེ་ནི་ཞེས་པ་ནས།
རྫོགས་པར་བྱེད་དོ་ཞེས་པའི་བར་རོ། ། གཉིས་པ་ནི། ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱས་ནས་ཞེས་པ་ནས། ཡོངས་སུ་སྤོང་བར་འགྱུར་ཏེ་ཞེས་པའི་བར་རོ། ། གསུམ་པ་རྣམ་མཁྱེན་གྱི་ཡེ་ཤེས་ལ་ལོག་པར་རྟོག་པ་བསལ་བ་ལ། རྩོད་པ་ཁོང་ནས་བསླང་བ་ནི། རྣམ་མཁྱེན་གྱི་ཡེ་ཤེས་མི་འཐད་པར་འགྱུར་ཏེ། རྟོགས་བྱའི་དངོས་པོ་དང་དངོས་པོ་མེད་པ་མི་དམིགས་པའི་ཕྱིར་རོ་ཞེ་ན། གཉིས་པ་ལན་ལ་ཡེ་ཤེས་འཐད་པ་དང༌། ཡེ་ཤེས་ཀྱི་རྒྱུ་བསྟན་པ་དང༌།
དེ་ལ་རྩོད་པ་སྤང་བའོ། ། དང་པོ་ནི། དེ་སངས་རྒྱས་ཀྱི་སྤྱན་གྱིས་ཞེས་པ་ནས། ལྟ་སྨོས་ཀྱང་མི་སྨོས་སོ་ཞེས་པའི་བར་ཏེ། སངས་རྒྱས་ཀྱི་སྤྱན་གྱིས་བལྟས་པ་ན། ངོ་བོ་ཉིད་འགའ་ཡང་མ་དམིགས་པའི་དོན་རྟོགས་པ་ཉིད་ཡེ་ཤེས་སུ་འཐད་དོ་ཞེས་པའི་དོན་ནོ། ། གཉིས་པ་ལ་གཉིས་ཏེ། རབ་འབྱོར་གྱི་ཚིག་གིས་བསྟན་པ་དང༌། བཅོམ་ལྡན་འདས་ཀྱིས་གསལ་བར་མཛད་པའོ། ། དང་པོ་ལ་གཉིས།
དོན་བསྟན་པ་དང༌། འཐད་པ་དགོད་པའོ། ། དང་པོ་ལ་གསུམ། རྟོགས་བྱའི་ཡུལ་ལ་མི་རྟོག་པ་དང༌། སྒོམ་པའི་རྣལ་འབྱོར་ལ་མི་རྟོག་པ་དང༌། ཆེད་དུ་བྱ་བའི་དོན་ལ་མི་རྟོག་པ་སྟེ། དོན་གསུམ་གསུམ་གྱིས་བསྟན་ཏོ། ། བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་ཞེས་པ་ནས། གང་མངོན་པར་རྫོགས་པར་འཚང་རྒྱ་བ་དང༌། གང་མངོན་པར་རྫོགས་པར་འཚང་རྒྱ་བ་བྱ་བ་དང༌།
གང་གིས་མངོན་པར་རྫོགས་པར་འཚང་རྒྱ་བར་བྱ་བ་དེ་ལ་ཡང་མི་རྟོག མཚན་མར་མི་བྱེད། དངོས་པོ་ཡོད་པའམ། དངོས་པོ་མེད་པར་ཡང་ཡིད་ལ་མི་བྱེད་དོ་ཞེས་པའི་བར་གྱིས་བསྟན་ཏོ། ། དེ་ལ་མི་རྟོག་མཚན་མར་མི་བྱེད་ཅེས་པ་ནི་མདོར་བསྟན་ཏོ། ། དངོས་པོ་ཡོད་པའམ་དངོས་པོ་མེད་པ་ནི་ཡིད་ལ་མི་བྱེད་ཅེས་པ་ནི་སྔ་མའི་བཤད་པའོ། ། དེ་ལ་སྦྱིན་པ་སོགས་ལ་མི་རྟོག་པས་ནི་ཡུལ་ལ་མི་རྟོག་པ་དང༌། སྒོམ་པ་ལ་མི་རྟོག་པས་ནི་རྣལ་འབྱོར་ལ་མི་རྟོག་པ་དང༌། སེམས་ཅན་གང་གི་དོན་དུ་ཞེས་སོགས་ཀྱིས་ནི་ཆེད་དུ་བྱ་བའི་དོན་ལ་མི་རྟོག་པར་བཤད་དོ། ། གཉིས་པ་འཐད་པ་ནི།
དེ་ཅིའི་ཕྱིར་ཞེ་ན་ཞེས་པ་ནས། བྱེད་པ་པོ་དང་བྲལ་བའོ་ཞེས་པའི་བར་གྱིས་བསྟན་ཏེ། ཆོས་ཐམས་ཅད་དངོས་པོ་མེད་པའི་ངོ་བོ་ཉིད་ཡིན་ཏེ། བྱེད་པ་པོ་དང་བྲལ་བའི་ཕྱིར། སྤྱིར་རྒྱུ་རྐྱེན་གྱིས་མ་བྱས་པར་མ་ཟད། སངས་རྒྱས་དང་ཉན་རང་རྣམས་ཀྱིས་ཀྱང་མ་བྱས་པའི་ཕྱིར་ཞེས་པའི་དོན་ནོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ་ཞེས་པ་ནས། བྲལ་བའོ་ཞེས་པའི་བར་རོ། །
གསུམ་པ་ལ་གཉིས་ཏེ། རབ་འབྱོར་གྱི་ཚིག་གིས་རྩོད་པ་འགོད་པ་དང༌། བཅོམ་ལྡན་འདས་ཀྱིས་ལན་བཀའ་སྩལ་པའོ། ། དང་པོ་ལ་ཁས་བླངས་བརྗོད་པ་ནི། གསོལ་པ་བཅོམ་ལྡན་འདས་གལ་ཏེ་ཞེས་པ་ནས། བྲལ་བ་ལགས་སོ་ཞེས་པའི་བར་རོ། ། ཐལ་འགྱུར་ལ་མཐའ་གཉིས་བཀག་པའི་སྒོ་ནས་ཐལ་འགྱུར་འགོད་པ་ནི། ཇི་ལྟར་ཆོས་ཀྱིས་ཞེས་པ་ནས། འཚལ་བར་འགྱུར་ཞེས་པའི་བར་ཏེ། ཆོས་ཀྱིས་ཆོས་ཇི་ལྟར་ཤེས་པར་འགྱུར་ཞེས་པའི་དོན་ནོ། །
མཐའ་བཞི་བཀག་པའི་སྒོ་ནས་ཆོས་ཤེས་པ་མི་རུང་བའི་ཐལ་འགྱུར་འགོད་པ་ནི། བཅོམ་ལྡན་འདས་དངོས་པོ་མ་མཆིས་པའི་ཆོས་ཀྱིས་ཞེས་པ་ནས། འཚལ་བར་མི་རུང་ངོ་ཞེས་པའི་བར་རོ། ། འདོད་པ་ལའང་གནོད་བྱེད་འགོད་པ་ནི། དེ་ལྟར་ཆོས་ཐམས་ཅད་ཅེས་པ་ནས། ག་ལ་འགྱུར་ཞེས་པའི་བར་རོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། དོན་དམ་པ་ནི་མ་ཡིན་ཞེས་པའི་བར་ཏེ། དངོས་པོ་ཡོད་པ་དང་མེད་པར་མཁྱེན་པ་ནི་ཀུན་རྫོབ་ཀྱི་དབང་དུ་བྱས་ཀྱི་དོན་དམ་པར་ནི་མ་ཡིན་ནོ་ཞེས་པ་སྟེ།
བདེན་གཉིས་ཀྱི་སྒོ་ནས་ལན་གསུངས་སོ། ། བཞི་པ་བདེན་གཉིས་ལ་ལོག་པར་རྟོག་པ་བསལ་བ་ལ་བཞི་སྟེ། རྩོད་པ་འགོད་པ་དང༌། ལན་བཤད་པ་དང༌། བདེན་གཉིས་བསྟན་པའི་དོགས་པ་དང༌། བདེན་གཉིས་རྟོགས་པའི་ཡུམ་ལ་བསླབ་པར་གདམས་པའོ། ། དང་པོ་ནི་ཡོད་མེད་ཀྱི་རྣམ་བཞག་ཀུན་རྫོབ་ཏུ་ཡིན་ལ་དོན་དམ་པར་མ་ཡིན་ནོ་ཞེས་བསྟན་པ་ལ་རྩོད་པ་སྟེ། གསོལ་པ་བཅོམ་ལྡན་འདས་ཞེས་པ་ནས། དོན་དམ་པ་ལ་ཡང་གཞན་ཞིག་ལགས་སམ་ཞེས་པའི་བར་ཏེ། བདེན་གཉིས་དོན་ཐ་དད་ཡིན་ནམ་ཞེས་རྩོད་པའོ། །
གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། དོན་དམ་པའི་དེ་བཞིན་ཉིད་ཡིན་ཞེས་པའི་བར་ཏེ། བདེན་གཉིས་དོན་ཐ་དད་པ་མ་ཡིན་ཏེ། དོན་དམ་ཉིད་ཀུན་རྫོབ་ཀྱི་དེ་བཞིན་ཉིད་ཡིན་པའི་ཕྱིར་ཞེས་པའི་དོན་ནོ། ། གསུམ་པ་ནི། དེ་ལ་སེམས་ཅན་དེ་དག་ཕྱིན་ཅི་ལོག་ཏུ་གྱུར་པས་ཞེས་པ་ནས། དེ་སྐད་དུ་བརྗོད་དོ་ཞེས་པའི་བར་ཏེ། ཕྱིན་ཅི་ལོག་གི་དབང་གིས་དངོས་པོའི་གནས་ཚུལ་མི་ཤེས་པའི་ངོར་མཛད་ནས། ཀུན་རྫོབ་ཏུ་དངོས་པོར་ཡོད་མེད་ཀྱི་རྣམ་བཞག་མཛད་དོ་ཞེས་པའོ། །
དེ་ཉིད་སྟོན་པ་ནི། ཡོད་པའི་འདུ་ཤེས་ཅན་གྱིས་དངོས་པོའི་གནས་ཚུལ་མི་ཤེས་པས་དེ་དག་གི་ངོར་མཛད་ནས་ཆོས་རྣམས་ཀྱི་རབ་ཏུ་དབྱེ་བ་བསྟན་ཏོ། ། ཞེས་པའོ། ། བཞི་པ་ནི། རབ་འབྱོར་ཞེས་པ་ནས་དེ་ལྟར་སྤྱད་པར་བྱའོ་ཞེས་པའི་བར་རོ། ། ལེའུ་ལྔ་བཅུ་རྩ་བཞི་པ་རྣམ་པར་བཤད་པའོ།། ༈ ལྔ་བཅུ་རྩ་ལྔ་པ་ཡང་དག་པར་བསྟན་པའི་ལེའུ་བཤད་པ། ལྔ་པ་སྦྱོར་བ་ལ་ལོག་པར་རྟོག་པ་བསལ་བ་ལ་གཉིས་ཏེ། རྩོད་པ་འགོད་པ་དང༌། ལན་བཤད་པའོ། །
དང་པོ་ནི། དོན་དམ་པར་ཆོས་ཐམས་ཅད་ཡོད་པ་མ་ཡིན་ན། བྱང་ཆུབ་སེམས་དཔའི་སྤྱོད་པ་ཞེས་བགྱི་ན། དེ་དོན་གང་གི་ཚིག་བླ་དྭགས་ལགས་ཞེས་རྩོད་པ་སྟེ། དེ་ནས་ཚེ་དང་ལྡན་པ་ཞེས་པ་ནས། གང་གི་ཚིག་ལ་གདགས་ལགས་ཞེས་པའི་བར་རོ། ། ལན་ལ་གསུམ་སྟེ། སྤྱོད་པ་མདོར་བསྟན་པ་དང༌། རྒྱས་པར་བཤད་པ་དང༌། དོན་བསྡུ་བའོ། །
དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཞེས་པ་ནས། སྤྱོད་པ་ཞེས་བྱའོ་ཞེས་པའི་བར་རོ། ། གཉིས་པ་ནི། ཡུལ་གང་ལ་ཚུལ་ཇི་ལྟར་དུ་སྤྱོད་པས་སྤྱོད་པ་ཞེས་བྱ་བ་ལགས་ཞེས་པའི་དྲི་བ་བཀོད་ནས། ཡུལ་གཟུགས་ནས་རྣམ་མཁྱེན་གྱི་བར་དང༌། སངས་རྒྱས་ཀྱི་ཞིང་དང༌། སྤོབས་པ་དང༌། ཡི་གེ་དང༌།
གཟུངས་ཀྱི་སྒོ་དང༌། འདུས་བྱས་དང༌། འདུས་མ་བྱས་ཀྱི་ཁམས་རྣམས་ལ་སྟོང་པ་ཉིད་དུ་རོ་གཅིག་པས་གཉིས་སུ་འཛིན་པ་མེད་པའི་ཚུལ་གྱིས་སྤྱོད་པས་སྤྱོད་པ་ཞེས་བྱའོ་ཞེས་པའི་དོན་ཏེ། གསོལ་པ་བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་གང་ལ་སྤྱོད་པ་ལགས། བཅོམ་ལྡན་འདས་ཀྱིས་བཀའ་སྩལ་པ། གཟུགས་སྟོང་པ་ཞེས་བྱ་བར་སྤྱོད་དེ། ཅི་ནས་ཀྱང་བློ་རྣམ་པ་གཉིས་སུ་མི་འགྱུར་བ་དེ་ལྟར་སྤྱོད་དོ་ཞེས་པ་ནས། འདུས་མ་བྱས་སྟོང་པ་ཞེས་བྱ་བར་སྤྱོད་དེ་ཅི་ནས་ཀྱང་བློ་རྣམ་པ་གཉིས་སུ་མི་འགྱུར་བ་དེ་ལྟར་སྤྱོད་དོ་ཞེས་པའི་བར་རོ། ། གསུམ་པ་ནི། རབ་འབྱོར་ཞེས་པ་ནས།
སྤྱོད་པ་ཞེས་བྱ་བའི་བར་རོ། ། དྲུག་པ་སངས་རྒྱས་དཀོན་མཆོག་ལ་ལོག་པར་རྟོག་པ་བསལ་བ་ལ། ལོག་པར་རྟོག་པའི་ཚུལ་དགོད་པ་དང༌། ལན་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ཤེས་བྱའི་ཡུལ་རྟོགས་པ་ལ་སངས་རྒྱས་ཞེས་བརྗོད་ན། རྟོགས་བྱའི་ཡུལ་མེད་པས་ཡུལ་རྟོགས་པ་ལ་ཇི་ལྟར་སངས་རྒྱས་ཞེས་བརྗོད་ཅེས་རྩོད་པ་སྟེ། དེ་སྐད་ཅེས་བཀའ་སྩལ་པ་དང་ཞེས་པ་ནས། གང་གི་ཚིག་བླ་དྭགས་ལགས་ཞེས་པའི་བར་རོ། །
གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཡང་དག་པའི་དོན་ནི་སངས་རྒྱས་ཞེས་བྱ་སྟེ་ཞེས་པས་སྟོན་པས་ཡང་དག་པའི་དོན་རྟོགས་པ་ལ་བྱའོ། ། གསུམ་པ་ལ། ཡང་དག་པའི་དོན་གཉིས་སྨོས་པ་ནི། རྣམ་པ་དང༌། ལམ་སྐྱེ་བ་མེད་པ་གཉིས་ཡིན་ལ། ཆོས་ཐམས་ཅད་ཀྱི་ཇི་ལྟ་བ་ནི། གཞིའི་དེ་བཞིན་ཉིད་ཡིན་པས་གསུམ་པོ་རྟོགས་པ་ལ་སངས་རྒྱས་ཞེས་བརྗོད་དོ་ཞེས་པའི་དོན་ཏེ། རབ་འབྱོར་འདི་ལྟར་ཡང་དེས་ཡང་དག་པའི་ཆོས་མངོན་པར་སངས་རྒྱས་པས་དེའི་ཕྱིར་སངས་རྒྱས་ཞེས་བྱའོ་ཞེས་པ་ནས།
ཆོས་ཐམས་ཅད་ཇི་ལྟ་བ་བཞིན་དུ་མངོན་པར་རྫོགས་པར་སངས་རྒྱས་པ་དེའི་ཕྱིར་སངས་རྒྱས་ཞེས་བྱའོ་ཞེས་པའི་བར་གྱིས་བསྟན་ཏོ། ། བདུན་པ་ཆོས་དཀོན་མཆོག་ལ་ལོག་པར་རྟོག་པ་བསལ་བ་ལ་གཉིས་ཏེ། དྲི་བ་དགོད་པ་དང་ལན་བཤད་པོ། ། དང་པོ་ནི། རབ་འབྱོར་གྱིས་གསོལ་པ་ཞེས་པ་ནས། གང་གི་ཚིག་བླ་དྭགས་ལགས་ཞེས་པའི་བར་ཏེ། སྔར་བྱང་ཆུབ་ཅེས་མང་དུ་བཤད་ན། དེའི་དོན་གང་ལགས་ཞེས་དྲིས་པའོ། ། གཉིས་པ་ལ་ལྔ་སྟེ། བྱང་ཆུབ་ཀྱི་དོན་དབྱིངས་ལ་བཤད་པ་དང༌།
ཡེ་ཤེས་ལ་བཤད་པ་དང༌། དབྱིངས་ཡེ་ཤེས་དབྱེར་མེད་པ་ལ་བཤད་པ་དང༌། དེ་ཉིད་སངས་རྒྱས་ཀྱི་བྱང་ཆུབ་ཏུ་བཤད་པ་དང༌། བྱང་ཆུབ་ཀྱི་སྒྲ་དོན་བཤད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་བྱང་ཆུབ་ཅེས་བྱ་བ་དེ་ནི་སྟོང་པ་ཉིད་ཀྱི་ཚིག་བླ་དྭགས་སོ་ཞེས་པ་ནས། རབ་འབྱོར་ཡང་འདི་ལྟར་ཡང་དག་པའི་དོན་ནི་བྱང་ཆུབ་ཀྱི་དོན་ཏོ་ཞེས་པའི་བར་གྱིས་བསྟན་ཏོ། ། གཉིས་པ་ནི། རབ་འབྱོར་ཡང་འདི་ལྟར་ཞེས་པ་ནས།
མིང་དང་མཚན་མ་ཙམ་དུ་རྟོགས་པར་བྱེད་པ་དེའི་ཕྱིར་བྱང་ཆུབ་ཅེས་བྱའོ་ཞེས་པའི་བར་རོ། ། གསུམ་པ་ནི། རབ་འབྱོར་འདི་ལྟར་ཡང་དབྱེར་མེད་པའི་དོན་ནི། བྱང་ཆུབ་ཀྱི་དོན་ནོ་ཞེས་པའོ། ། བཞི་པ་ནི། རབ་འབྱོར་ཡང་འདི་ལྟར་སངས་རྒྱས་བཅོམ་ལྡན་འདས་རྣམས་ཀྱི་བྱང་ཆུབ་སྟེ་དེའི་ཕྱིར་བྱང་ཆུབ་ཅེས་བྱའོ། ། ལྔ་པ་ནི་རབ་འབྱོར་ཡང་འདི་ལྟར་དེ་ནི་སངས་རྒྱས་བཅོམ་ལྡན་འདས་རྣམས་ཀྱི་མངོན་པར་རྫོགས་པར་སངས་རྒྱས་པས་ན་དེའི་ཕྱིར་བྱང་ཆུབ་ཅེས་བྱའོ་ཞེས་བསྟན་ཏོ། ། བརྒྱད་པ་དགེ་འདུན་དཀོན་མཆོག་ལ་ལོག་པར་རྟོག་པ་བསལ་བ་ལ་བཞི་སྟེ། དྲི་བ་དགོད་པ་དང༌། ལན་བཤད་པ་དང༌།
ལན་ལ་རྩོད་པ་སྤང་བ་དང༌། ཕྱིར་མི་ལྡོག་པའི་མཚན་ཉིད་བསྟན་པའོ། ། དང་པོ་ནི། གསོལ་པ་བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་གང་བྱང་ཆུབ་འདི་ལ་སྤྱོད་པ་དང༌། སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པ་དང་ཞེས་པ་ནས། སྐྱེ་བའམ། འགག་པའམ། ཀུན་ནས་ཉོན་མོངས་པའམ། རྣམ་པར་བྱང་བར་འགྱུར་བ་ལགས་ཞེས་པའི་བར་གྱིས་བསྟན་ཏེ། ཇི་སྐད་བྱང་ཆུབ་ཀྱི་ཆེད་དུ་དམིགས་ན།
སྦྱིན་པ་ནས་རྣམ་མཁྱེན་གྱི་བར་ལ་སྤྱོད་པའི་དགེ་བའི་རྩ་བའི་ཚོགས་འཕེལ་བར་འགྱུར་རམ་ཞེས་སོགས་ནི་དྲི་བ་བཀོད་པའོ། ། གཉིས་པ་ལན་ལ་གཉིས་ཏེ། དོན་དངོས་དང་འཐད་པ་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་བྱང་སེམས་ཆེན་པོ་གང་བྱང་ཆུབ་འདི་ལ་སྤྱོད་པ་དང༌། སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པ་དང་ཞེས་པ་ནས། ཀུན་ནས་ཉོན་མོངས་པར་འགྱུར་བའམ། རྣམ་པར་བྱང་བར་འགྱུར་བ་གང་ཡང་མེད་དོ་ཞེས་པའི་བར་གྱིས་གསུངས་ཏེ། བྱང་ཆུབ་ཀྱི་ཆེད་དུ་དམིགས་ཏེ།
སྦྱིན་སོགས་ལ་མངོན་པར་ཞེན་པའི་ཚུལ་གྱིས་སྤྱོད་པ་བཀག་པའོ། ། གཉིས་པ་ནི། མངོན་པར་ཞེན་པའི་ཚུལ་གྱིས་མི་སྤྱོད་པའི་དོན་ནི་ཅིའི་ཕྱིར་ཞེ་ན་ཞེས་པ་ནས། དམིགས་པའི་ཚུལ་གྱིས་ཉེ་བར་གནས་པ་མ་ཡིན་ནོ་ཞེས་པའི་བར་གྱིས་བསྟན་ཏོ། ། གསུམ་པ་ལ་གཉིས་ཏེ། རྩོད་པ་འགོད་པ་དང༌། རྩོད་པ་སྤོང་བ་བཤད་པའོ། ། དང་པོ་ལ་ཁས་བླངས་རྗེས་སུ་བརྗོད་པ་ནི། གསོལ་པ་བཅོམ་ལྡན་འདས་གལ་ཏེ་ཞེས་པ་ནས། དམིགས་པའི་ཚུལ་གྱིས་ཉེ་བར་གནས་པ་མ་ལགས་ན་ཞེས་པའི་བར་ཏེ།
བཤད་མ་ཐག་པའི་ཁས་བླངས་ཉེ་བར་བརྗོད་པའོ། ། ཐལ་འགྱུར་འགོད་པ་ནི། བཅོམ་ལྡན་འདས་འོ་ན་དེ་ཇི་ལྟར་བྱང་སེམས་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། ཇི་ལྟར་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་འཛིན་པར་འགྱུར་ཞེས་པ་ནས། ཇི་ལྟར་བྱང་ཆུབ་སེམས་དཔའི་སྐྱོན་མ་མཆིས་པར་འཇུག་པར་འགྱུར་ཞེས་པའི་བར་ཏེ། སྦྱིན་སོགས་ལ་དམིགས་པའི་ཚུལ་གྱིས་ཉེ་བར་མི་གནས་ན། ཇི་ལྟར་སྦྱིན་སོགས་འཛིན་པར་འགྱུར་ཞེས་རྩོད་པའོ། ། གཉིས་པ་ལ་གཉིས་ཏེ། ལན་དངོས་དང༌། ལན་ལ་རྩོད་པ་སྤང་བའོ། །
དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་བྱང་སེམས་ཆེན་པོ་ལ་ནི་གཉིས་སུ་སྤྱོད་པའི་བློ་མེད་དོ་ཞེས་པ་ནས། གཉིས་ཀྱིས་རྣམ་པ་ཐམས་ཅད་མཁྱེན་པ་ཉིད་ལ་མི་སྤྱོད་ཅེས་པའི་བར་གྱིས་བསྟན་ཏེ། དམིགས་བྱ་དམིགས་བྱེད་གཉིས་ཀྱིས་འཛིན་པའི་ཚུལ་གྱིས་སྤྱོད་པ་བཀག་ནས། གཉིས་སུ་མེད་པའི་ཚུལ་གྱིས་སྦྱིན་སོགས་ལ་སྤྱོད་པ་དགེ་འདུན་དུ་ཤུགས་ལ་བསྟན་ཏོ། ། གཉིས་པ་ལ་གཉིས་ཀྱི་རྩོད་པ་ནི། ཁས་བླངས་རྗེས་སུ་བརྗོད་པའི་གཞུང་ནི་ཆད་པར་སྣང་ལ། ཐལ་འགྱུར་འགོད་པ་ནི། འོ་ན་དེ་ཇི་ལྟར་བྱང་སེམས་ཆེན་པོ་དགེ་བའི་རྩ་བ་མང་པོས་ཞེས་པ་ནས།
རྣམ་པར་འཕེལ་བར་འགྱུར་ཞེས་པའི་བར་ཏེ། གཉིས་ཀྱི་ཚུལ་དུ་མི་སྤྱོད་ན། དགེ་བའི་རྩ་བ་འཕེལ་བར་མི་འགྱུར་ཞེས་རྩོད་པའོ། ། ལན་ལ་གསུམ་སྟེ། གཉིས་འཛིན་གྱི་སྤྱོད་པ་མ་དག་པར་བསྟན་པ་དང༌། གཉིས་མེད་ཀྱི་སྤྱོད་པ་དག་པར་བསྟན་པ་དང༌། དངོས་པོའི་ཆེད་དུ་སྤྱོད་པ་བཀག་པའོ། ། དང་པོ་ལ་དམིགས་བྱ་དམིགས་བྱེད་གཉིས་སུ་མངོན་པར་ཞེན་པའི་ཚུལ་གྱིས་འཕེལ་བར་མི་འགྱུར་བ་འཐད་པ་དང་བཅས་པ་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་སུ་གང་གཉིས་ལ་སྤྱོད་པ་དེ་དག་ནི་ཞེས་པ་ནས།
རྣམ་པར་མི་འཕེལ་ཞེས་པའི་བར་གྱིས་བསྟན་ཏོ། ། གཉིས་སུ་འཛིན་པ་མེད་པའི་ཚུལ་གྱིས་སྤྱོད་ན་དགེ་བའི་རྩ་བ་འཕེལ་ཞིང་མི་མཐུན་ཕྱོགས་ཀྱིས་ཉམས་པར་མི་འགྱུར་བར་སྟོན་པ་ནི། བྱང་སེམས་ཆེན་པོ་ནི་གཉིས་ལ་མི་སྤྱོད་དེ། དེ་ནི་སེམས་དང་པོ་བསྐྱེད་པ་ནས་ཉེ་བར་བཟུང་སྟེ་ཞེས་པ་ནས། རྣམ་མཁྱེན་ལ་སྤྱོད་ན། དགེ་བའི་རྩ་བ་ཡང་རྣམ་པར་མི་འཕེལ་བ་དེ་ལྟར་ཉམས་སྨད་པར་མི་ནུས་ཏེ། རབ་འབྱོར་བྱང་སེམས་ཆེན་པོ་དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་པར་བྱའོ་ཞེས་པའི་བར་གྱིས་བསྟན་ཏོ། ། གསུམ་པ་ནི། གསོལ་པ་བཅོམ་ལྡན་འདས་ཅི་ལགས་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཐོབ་པར་མི་ནུས་སོ་ཞེས་པའི་བར་གྱིས་བསྟན་ཏོ། །
མངོན་པར་ཞེན་པའི་ཚུལ་གྱིས་སྤྱོད་པ་བཀག་པ་དང༌། དེའི་ཉེས་དམིགས་བསྟན་པའོ། ། བཞི་པ་ཕྱིར་མི་ལྡོག་པའི་མཚན་ཉིད་ལ་གསུམ་སྟེ། རྣམ་མཁྱེན་གྱི་རྒྱུ་དང་ལྡན་པ་དགེ་འདུན་དུ་བསྟན་པ་དང༌། རྒྱུ་དང་མི་ལྡན་པའི་ཉེས་དམིགས་བསྟན་པ་དང༌། རྒྱུ་དང་ལྡན་པར་བསྟན་པ་ལ་རྩོད་པ་སྤང་བའོ། ། དང་པོ་ལ་གཉིས་ཏེ། དྲི་བ་དང་ལན་ནོ། ། དང་པོ་ནི། གསོལ་པ་བཅོམ་ལྡན་འདས་ཇི་ལྟར་ཞེས་པ་ནས་ཐོབ་པར་འགྱུར་བ་ལགས་ཞེས་པའི་བར་གྱིས་བསྟན་ཏོ། །
གཉིས་པ་ལ་བཞི་སྟེ། རྣམ་མཁྱེན་གྱི་རྒྱུ་ལ་སྤྱོད་པ་དང༌། སྤྱོད་པའི་གནས་སྐབས་ཀྱི་ཡོན་ཏན་དང༌། ལམ་སྟོན་པའི་བཤེས་གཉེན་དང་མི་འབྲལ་བ་དང༌། དགེ་བའི་བཤེས་གཉེན་བསྟེན་པར་གདམས་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལྟར་ཞེས་པ་ནས། སོ་སོ་ཡང་དག་པར་རིག་པ་བསྐྱེད་པས་ཞེས་པའི་བར་གྱིས་བསྟན་ཏེ། སེམས་དང་པོ་བསྐྱེད་པ་ནས་བཟུང་ནས།
དགེ་བའི་བཤེས་གཉེན་ལ་བསྙེན་བཀུར་བྱས་ཏེ། གསུང་རབ་ཡན་ལག་བཅུ་གཉིས་ཚིག་དོན་རིམ་བཞིན་ཁོང་དུ་ཆུད་པར་བྱས་པའི་མཐུས་སོ་སོ་ཡང་དག་པར་རིག་པ་བསྐྱེད་དོ་ཞེས་པའི་དོན་ནོ། ། གཉིས་པ་ནི། དེའི་ཚེ་རྣམ་པར་འཕོས་ཀྱང་ཆོས་དེ་དག་ཅེས་པ་ནས། སེམས་ཅན་རྣམས་ཡོངས་སུ་སྨིན་པར་འགྱུར་རོ་ཞེས་པའི་བར་གྱིས་བསྟན་ཏོ། ། གསུམ་པ་ནི། དགེ་བའི་རྩ་བ་དེ་དག་གིས་ཡོངས་སུ་བཟུང་བས་ཀྱང་ཞེས་པ་ནས། ནམ་དུ་ཡང་འབྲལ་བར་མི་འགྱུར་རོ་ཞེས་པའི་བར་གྱིས་བསྟན་ཏོ། ། བཞི་པ་ནི། རབ་འབྱོར་དེ་ལྟར་ཞེས་པ་ནས།
དགེ་བའི་བཤེས་གཉེན་རྣམས་ལ་བསྟེན་པར་བྱའོ་ཞེས་པའི་བར་རོ། ། ཡང་དག་པར་བསྟན་པའི་ལེའུ་སྟེ་ལྔ་བཅུ་ང་ལྔ་པ་རྣམ་པར་བཤད་པའོ།། ༈ ལྔ་བཅུ་རྩ་དྲུག་པ་དགེ་བའི་བཤེས་གཉེན་ལ་བསྙེན་བཀུར་བའི་ལེའུ་བཤད་པ། གཉིས་པ་རྒྱུ་དང་མི་ལྡན་པའི་ཉེས་དམིགས་སྟོན་པ་ལ། དང་པོ་དྲི་བ་དགོད་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་པ་ནས། ཐོབ་པར་མི་འགྱུར་རམ་ཞེས་པའི་བར་གྱིས་བསྟན་ཏོ། ། ལན་ལ་གཉིས་ཏེ། ཉེས་དམིགས་དངོས་བསྟན་པ་དང༌། ཞར་ལ་མི་མཐུན་ཕྱོགས་ལས་བཟློག་པའི་ཐབས་བསྟན་པའོ། །
དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་གང་གིས་ཞེས་པ་ནས། ལྟ་ཅི་སྨོས་ཏེ། དེ་ནི་གནས་མེད་དོ་ཞེས་པའི་བར་གྱིས་བསྟན་ཏོ། ། གཉིས་པ་ནི། རབ་འབྱོར་དེ་ལྟ་བས་ན་ཞེས་པ་ནས། དགེ་བའི་བཤེས་གཉེན་ལ་བརྟེན་པར་བྱའོ་ཞེས་པའི་བར་གྱིས་བསྟན་ཏོ། ། གསུམ་པ་རྒྱུ་དང་ལྡན་པ་ལ་རྩོད་པ་སྤང་བ་ལ། རྩོད་པ་འགོད་པ་ནི།
གསོལ་པ་བཅོམ་ལྡན་འདས་ཅིའི་སླད་དུ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཐོབ་པར་མི་འགྱུར་ཞེས་པའི་བར་རོ། ། གཉིས་པ་ལན་ནི། བཅོམ་ལྡན་འདས་ཀྱིས་བཀའ་སྩལ་པ། དེ་ནི་ཐབས་ལ་མཁས་པ་དང་ལྡན་པའི་ཕྱིར་ཞེས་པ་ནས། དེ་ལྟར་ཐོབ་པར་མི་འགྱུར་རོ་ཞེས་པའི་བར་རོ། ། ཐབས་མཁས་པ་ལ་ལོག་པར་རྟོག་པ་བསལ་བ་ལ་གསུམ་སྟེ། གཞན་གྱི་ལོག་པར་རྟོག་པ་དགག་པ་དང༌། ཕྱིན་དྲུག་ལ་སྤྱོད་པའི་ཐབས་ལ་མཁས་པ་དང༌། ཐབས་ལ་མཁས་པའི་བྱེད་པ་བསྟན་པའོ། །
དང་པོ་ནི། གོང་དུ་ཐབས་ལ་མཁས་པ་དང་མི་ལྡན་པས་རྣམ་མཁྱེན་མི་ཐོབ་ཅེས་བསྟན་པ་ན། རྣམ་མཁྱེན་ཐོབ་པའི་ཐབས་ལ་མཁས་པ་ཉིད་གང་ལགས་ཞེས་དྲི་བ་བཀོད་པ་ནི། གསོལ་པ་བཅོམ་ལྡན་འདས་ཞེས་པ་ནས། ཐབས་མཁས་པ་དེ་གང་ལགས་ཞེས་པའི་བར་རོ། ། གཉིས་པ་ལན་ལ། སྤྱོད་བྱ་ཕྱིན་དྲུག་གི་ཐབས་ལ་མཁས་པ་བཤད་པ་དང༌། ཐབས་ལ་མཁས་པའི་བྱེད་པ་བསྟན་པའོ། ། དང་པོ་ལ། ཐབས་མཁས་དྲུག་ཡོད་པ་ལས།
སྦྱིན་པའི་ཕར་ཕྱིན་གྱི་ཐབས་མཁས་བཤད་པ་ལ། བསམ་པ་སེམས་བསྐྱེད་དང༌། སྦྱིན་པ་གཏོང་བའི་ཚུལ་དང༌། སྦྱིན་པའི་བྱེད་པ་བསྟན་པ་དང༌། སྦྱིན་པའི་བསམ་པའི་བྱེད་ཆོས་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་ཞེས་པ་ནས། སེམས་བསྐྱེད་པ་ནས་ཉེ་བར་བཟུང་སྟེ་ཞེས་པའི་བར་རོ། ། གཉིས་པ་ལ།
གང་ལ་སྦྱིན་པ་གཏོང་བའི་ཚུལ་དང༌། འཁོར་གསུམ་མི་དམིགས་པའི་ཐབས་མཁས་བཤད་པའོ། ། དང་པོ་ནི། སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་ན་ཞེས་པ་ནས། སྦྱིན་པ་ཡོངས་སུ་གཏོང་སྟེ་ཞེས་པའི་བར་རོ། ། གཉིས་པ་ལ་ཐབས་མཁས་དངོས་དང༌། བདེན་འཛིན་གྱི་མཚན་མ་མེད་པའི་འཐད་པའོ། ། དང་པོ་ནི། རྣམ་པ་ཐམས་ཅད་མཁྱེན་པ་ཉིད་དང་ཞེས་པ་ནས། འདུ་ཤེས་སུ་མི་འགྱུར་རོ་ཞེས་པའི་བར་རོ། །
གཉིས་པ་ནི། དེ་ནི་འདི་ལྟར་ཞེས་པ་ནས། མེད་པའི་མཚན་ཉིད་ཀྱིས་འཇུག་སྟེ་ཞེས་པའི་བར་རོ། ། གསུམ་པ་ནི། དེ་ཐབས་མཁས་པ་དེ་ལྟ་བུ་དང་ལྡན་པ་ཞེས་པ་ནས། སངས་རྒྱས་ཀྱི་ཞིང་ཡོངས་སུ་དག་པར་བྱེད་ཀྱང་ཞེས་པའི་བར་རོ། ། བཞི་པ་ནི། གཞན་དུ་ཞེས་པ་ནས། སྨོན་པ་མེད་དོ་ཞེས་པའི་བར་རོ། ། དགེ་བའི་བཤེས་གཉེན་ལ་བསྙེན་བཀུར་བའི་ལེའུ་སྟེ་ལྔ་བཅུ་ང་དྲུག་པ་རྣམ་པར་བཤད་པ་སྟེ་གསལ་བར་བྱས་པའོ།།
༈ ལྔ་བཅུ་རྩ་བདུན་ལ་ཚུལ་ཁྲིམས་ཀྱི་ལེའུ་བཤད་པ། ཚུལ་ཁྲིམས་ཀྱི་ཐབས་མཁས་སྟོན་པ་ལ། བསམ་པ་སེམས་བསྐྱེད་དང༌། མི་མཐུན་ཕྱོགས་ཀྱི་དྲི་མས་མ་གོས་པ་དང༌། མ་གོས་པའི་འཐད་པ་བསྟན་པ་དང༌། ཚུལ་ཁྲིམས་ཀྱི་བྱེད་པ་བསྟན་པ་དང༌། བསམ་པའི་ཁྱད་པར་བྱེད་ཆོས་བསྟན་པའོ། ། དང་པོ་ནི། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཞེས་པ་ནས། ཡིད་ལ་བྱ་བས་ཚུལ་ཁྲིམས་བསྲུངས་ཏེ་ཞེས་པའི་བར་རོ། །
གཉིས་པ་ནི། དེ་ལ་འདོད་ཆགས་ཀྱི་སེམས་ཞེས་པ་ནས། སྒྲིབ་པར་མི་འགྱུར་རོ་ཞེས་པའི་བར་རོ། ། གསུམ་པ་ནི། དེ་ཅིའི་ཕྱིར་ཞེ་ན་ཞེས་པ་ནས། མེད་པའི་མཚན་ཉིད་ཀྱིས་འཇུག་སྟེ་ཞེས་པའི་བར་རོ། ། བཞི་པ་ནི། དེ་ཐབས་མཁས་པ་དེ་ལྟ་བུ་དང་ལྡན་པས་ན་ཞེས་པ་ནས། སངས་རྒྱས་ཀྱི་ཞིང་ཡོངས་སུ་དག་པར་བྱེད་དོ་ཞེས་པའི་བར་རོ། ། ལྔ་པ་ནི།
གཞན་དུ་ན་ཞེས་པ་ནས། སྨོན་པ་མེད་དོ་ཞེས་པའི་བར་རོ། ། ཚུལ་ཁྲིམས་ཀྱི་ལེའུ་སྟེ་ལྔ་བཅུ་ང་བདུན་པ་རྣམ་པར་བཤད་པའོ།། ༈ ལྔ་བཅུ་རྩ་བརྒྱད་པ་ཕ་རོལ་ཏུ་ཕྱིན་པ་དྲུག་གིས་ཐབས་ཀྱི་ལེའུ་བཤད་པ། བཟོད་པའི་ཕར་ཕྱིན་གྱི་ཐབས་མཁས་སྟོན་པ་ལ། བསམ་པ་སེམས་བསྐྱེད་ནི། གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་བཟོད་པའི་ཞེས་པ་ནས། ཡིད་ལ་བྱ་བས་བཟོད་པ་བསྒོམ་སྟེ་ཞེས་པའི་བར་རོ། ། གཉིས་པ་མི་མཐུན་ཕྱོགས་ཀྱིས་མ་གོས་པའི་འཐད་པ་བསྟན་པ་ནི། དེ་ལ་འདོད་ཆགས་ཀྱི་སེམས་ཞེས་པ་ནས།
སྒྲིབ་པར་མི་འགྱུར་རོ་ཞེས་པའི་བར་རོ། ། མི་མཐུན་ཕྱོགས་ཀྱིས་མ་གོས་པའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། མེད་པའི་མཚན་ཉིད་ཀྱིས་འཇུག་སྟེ་ཞེས་པའི་བར་རོ། ། བཟོད་པའི་བྱེད་པ་བསྟན་པ་ནི། དེ་ཐབས་མཁས་པ་ཞེས་པ་ནས། ཞིང་ཡོངས་སུ་དག་པར་བྱེད་ཅེས་པའི་བར་རོ། ། བསམ་པའི་ཁྱད་པར་བྱེད་ཆོས་བསྟན་པ་ནི། གཞན་དུ་ན་ཞེས་པ་ནས། སྨོན་པ་མེད་དོ་ཞེས་པའི་བར་རོ། །
བརྩོན་འགྲུས་ཀྱི་ཕར་ཕྱིན་གྱི་ཐབས་མཁས་སྟོན་པ་ལ། བསམ་པ་སེམས་བསྐྱེད་ནི། རབ་འབྱོར་གཞན་ཡང་ཞེས་པ་ནས། ཡིད་ལ་བྱ་བས་བརྩོན་འགྲུས་རྩོམ་སྟེ་ཞེས་པའི་བར་རོ། ། མི་མཐུན་ཕྱོགས་ཀྱིས་མ་གོས་པ་ནི། དེ་ལ་འདོད་ཆགས་ཀྱི་སེམས་ཞེས་པ་ནས། སྒྲིབ་པར་མི་འགྱུར་རོ་ཞེས་པའི་བར་རོ། ། མ་གོས་པའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། མེད་པའི་མཚན་ཉིད་ཀྱིས་འཇུག་སྟེ་ཞེས་པའི་བར་རོ། །
བརྩོན་འགྲུས་ཀྱི་བྱེད་པ་བསྟན་པ་ནི། དེ་ཐབས་མཁས་པ་དེ་ལྟ་བུ་དང་ལྡན་པས་ན་ཞེས་པ་ནས། ཞིང་ཡོངས་སུ་དག་པར་བྱེད་ཅེས་པའི་བར་རོ། ། བསམ་པའི་ཁྱད་པར་བྱེད་ཆོས་ནི། གཞན་དུ་ཞེས་པ་ནས། སྨོན་པ་མེད་དོ་ཞེས་པའི་བར་རོ། ། བསམ་གཏན་གྱི་ཕར་ཕྱིན་གྱི་ཐབས་མཁས་སྟོན་པ་ལ། བསམ་པ་སེམས་བསྐྱེད་ནི། རབ་འབྱོར་གཞན་ཡང་ཞེས་པ་ནས། ཡིད་ལ་བྱ་བས་བསམ་གཏན་ལ་སྙོམས་པར་འཇུག་སྟེ་ཞེས་པའི་བར་རོ། །
མི་མཐུན་ཕྱོགས་ཀྱིས་མ་གོས་པ་ནི། དེ་ལ་འདོད་ཆགས་ཀྱི་སེམས་ཞེས་པ་ནས། སྒྲིབ་པར་མི་འགྱུར་རོ་ཞེས་པའི་བར་རོ། ། མ་གོས་པའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། མེད་པའི་མཚན་ཉིད་ཀྱིས་འཇུག་སྟེ་ཞེས་པའི་བར་རོ། ། བསམ་གཏན་གྱི་བྱེད་པ་བསྟན་པ་ནི། དེ་ཐབས་མཁས་པ་ཞེས་པ་ནས། ཞིང་ཡོངས་སུ་དག་པར་བྱེད་ཅེས་པའི་བར་རོ། ། བསམ་པའི་ཁྱད་པར་བྱེད་ཆོས་ནི།
གཞན་དུ་ན་ཞེས་པ་ནས། སྨོན་པ་མེད་དོ་ཞེས་པའི་བར་རོ། ། ཤེས་རབ་ཀྱི་ཕར་ཕྱིན་གྱི་ཐབས་མཁས་སྟོན་པ་ལ། དོན་ལྔ་ཡོད་པ་རིམ་པ་བཞིན་དུ་སྦྱར་ཏེ། རབ་འབྱོར་གཞན་ཡང་ཞེས་པ་ནས་སྨོན་པ་མེད་དོ་ཞེས་པའི་བར་རྣམས་སྔ་མ་བཞིན་དུ་བཤད་དོ། ། ཕ་རོལ་ཏུ་ཕྱིན་པ་དྲུག་གི་ཐབས་ཀྱི་ལེའུ་སྟེ། ལྔ་བཅུ་ང་བརྒྱད་པ་རྣམ་པར་བཤད་པའོ།། ༈ ལྔ་བཅུ་རྩ་དགུ་པ་དྲིས་ལན་མང་པོའི་ལེའུ་བཤད་པ། གསུམ་པ་ཐབས་ལ་མཁས་པའི་བྱེད་པ་བསྟན་པ་ལ་གཉིས་ཏེ། རྒྱས་པར་བཤད་པ་དང༌།
གདམས་པའི་སྒོ་ནས་དོན་བསྡུ་བའོ། ། དང་པོ་ལ་བཞི་སྟེ། ཏིང་ངེ་འཛིན་ལ་ཞུགས་ཀྱང་རྣམ་སྨིན་གྱི་འབྲས་བུ་མངོན་དུ་མི་བྱེད་པ་དང༌། ཉོན་མོངས་ཀྱི་གཉེན་པོས་ལམ་སྤྱད་ཀྱང་དམན་པའི་འབྲས་བུ་མི་ཐོབ་པ་དང༌། ཐེག་ཆེན་གྱི་ཆོས་སྤྱད་ཀྱང་བར་མ་དོར་འབྲས་བུ་མངོན་དུ་མི་བྱེད་པ་དང༌། རྣམ་སྨིན་མངོན་དུ་མི་བྱེད་པ་བློ་དམ་པ་དང་ལྡན་པའོ། ། དང་པོ་ནི། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་བསམ་གཏན་དང་པོ་ལ་སྙོམས་པར་འཇུག་ཀྱང་རྣམ་པར་སྨིན་པ་ཡོངས་སུ་མི་འཛིན་ཏོ་ཞེས་པ་ནས། འདུ་ཤེས་མེད་འདུ་ཤེས་མེད་མིན་སྐྱེ་མཆེད་དེ། རང་གི་མཚན་ཉིད་ཀྱིས་སྟོང་པར་ཤེས་སོ། །
མེད་པ་དང་མ་བྱུང་བར་ཤེས་སོ། ། ཡོངས་སུ་མ་རྫོགས་པར་ཤེས་སོ། ། མངོན་པར་མ་གྲུབ་པར་ཤེས་སོ་ཞེས་པའི་བར་གྱིས་བསྟན་ཏེ། བསམ་གཏན་བཞི་དང༌། བྱམས་སོགས་ཚད་མེད་བཞི་དང༌། མངོན་པར་ཤེས་པ་དང༌། གཟུགས་མེད་བཞི་ལ་སྙོམས་པར་ཞུགས་ཀྱང༌། དེའི་རྣམ་སྨིན་གྱི་འབྲས་བུ་མངོན་དུ་མི་བྱེད་པ་འཐད་པ་དང་བཅས་པ་བསྟན་ཏོ། ། དེ་ལ་མེད་པ་ཞེས་པ་ནི་གདོད་མ་ནས་སོ། ། མ་བྱུང་བ་ནི་སྔར་མེད་གསར་དུ་མ་བྱུང་བའོ། །
ཡོངས་སུ་མ་རྫོགས་པ་ནི་ཆ་ཤས་དང་བཅས་པ་གྲུབ་པ་མ་ཡིན་པའོ། ། མངོན་པར་མ་གྲུབ་པ་ནི་ཅིར་ཡང་མངོན་པར་མ་གྲུབ་པའོ། ། གཉིས་པ་ནི། རབ་འབྱོར་གཞན་ཡང་བྱང་སེམས་ཆེན་པོ་སེམས་དང་པོ་བསྐྱེད་པ་ནས་ཉེ་བར་བཟུང་སྟེ་ཐབས་མཁས་པ་དང་ལྡན་པས་ཞེས་པ་ནས། རང་བྱང་ཆུབ་ཐོབ་པར་མི་བྱེད་དོ་ཞེས་པའི་བར་གྱིས་བསྟན་ཏོ། ། དེའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། མངོན་པར་མ་གྲུབ་པར་ཤེས་སོ་ཞེས་པའི་བར་རོ། ། གསུམ་པ་ནི། རབ་འབྱོར་གཞན་ཡང་བྱང་སེམས་ཆེན་པོ་དེ་བཞིན་གཤེགས་པའི་སྟོབས་བཅུ་ལ་ཞེས་པ་ནས།
རྣམ་པ་ཐམས་ཅད་མཁྱེན་པ་ཉིད་ཐོབ་པར་མི་བྱེད་དོ་ཞེས་པའི་བར་རོ། ། གཉིས་པ་གདམས་པའི་སྒོ་ནས་དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས། སྤྱོད་པར་བྱའོ་ཞེས་པའི་བར་རོ། ། བཞི་པ་རྣམ་སྨིན་དང་བྲལ་བ་བློ་དམ་པ་དང་ལྡན་པར་བསྟན་པ་ལ་གཉིས་ཏེ། དོན་དངོས་དང༌། འཐད་པ་བསྟན་པའོ། ། དང་པོ་ལ་རབ་འབྱོར་གྱི་ཚིག་གིས་བསྟན་པ་ནི། གསོལ་པ་བཅོམ་ལྡན་འདས་ཞེས་པ་ནས། བློ་དམ་པ་དང་ལྡན་པ་ལགས་སོ་ཞེས་པའི་བར་རོ། །
བཅོམ་ལྡན་འདས་ཀྱིས་དེ་དང་རྗེས་སུ་མཐུན་པར་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། བློ་དམ་པ་དང་ལྡན་པའོ་ཞེས་པའི་བར་རོ། ། གཉིས་པ་ནི། དེ་ཅིའི་ཕྱིར་ཞེ་ན་ཞེས་སོགས་ཀྱིས་གསུངས་ཏེ། ཆོས་ཉིད་ལས་སེམས་མི་གཡོ་བར་བསྟན་པ་དང༌། དེ་ཉིད་དྲིས་ལན་གྱི་སྒོ་ནས་རྒྱས་པར་བཤད་པ་དང༌། དེ་ཉིད་ཀྱི་འཐད་པ་བསྟན་པའོ། ། དང་པོ་ནི། རབ་འབྱོར་དེ་ནི་བྱང་སེམས་ཆེན་པོ་ངོ་བོ་ཉིད་ལས་མི་གཡོ་བའོ་ཞེས་པས་བསྟན་ཏོ། །
གཉིས་པ་ལ་དྲི་བ་ནི། གསོལ་པ་བཅོམ་ལྡན་འདས་ངོ་བོ་ཉིད་གང་ལས་མི་གཡོ་བ་ལགས་ཞེས་པའོ། ། ལན་གྱིས་རྒྱས་པར་བཤད་པ་ནི། བཅོམ་ལྡན་འདས་ཀྱིས་བཀའ་སྩལ་པ། དངོས་པོ་མེད་པ་ལས་མི་གཡོ་བ་ཡིན་ནོ་ཞེས་པ་ནི། བྱམས་པ་ཆེན་པོའི་ངོ་བོ་ཉིད་ལས་མི་གཡོའོ། ། སྙིང་རྗེ་ཆེན་པོའི་ངོ་བོ་ཉིད་ལས་མི་གཡོའོ་ཞེས་པའི་བར་རོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། དངོས་པོ་མེད་པར་མངོན་པར་རྫོགས་པར་འཚང་རྒྱ་བར་མི་ནུས་སོ། །
ཞེས་པའི་བར་གྱིས་བསྟན་ཏོ། ། བཅུ་པ་མངོན་པར་རྟོགས་པ་ལ་ལོག་པར་རྟོག་པ་བསལ་བ་ལ་བཞི་སྟེ། མཐའ་བཞིར་རྩོད་པའི་ལན་དང༌། ལན་ལ་རྩོད་པ་དགོད་པ་དང༌། མཐའ་བཞི་དང་བྲལ་བར་བསྟན་པ་དང༌། མངོན་རྟོགས་ངོས་བཟུང་བའོ། ། དང་པོ་ནི། གསོལ་པ་བཅོམ་ལྡན་འདས་ཅི་ལགས་ཞེས་པ་ནས། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ནི་མ་ཡིན་ནོ་ཞེས་པའི་བར་གྱིས་བསྟན་ཏེ།
རྟོགས་བྱེད་ཀྱི་དངོས་པོ་ཡོད་པས། རྟོགས་བྱའི་དངོས་པོ་མ་མཆིས་པར་རྟོགས་པས་འཚང་རྒྱ་བར་ནུས་སམ། རྟོགས་བྱེད་ཀྱི་དངོས་པོ་མ་མཆིས་པས། རྟོགས་བྱའི་དངོས་པོ་མ་མཆིས་པ་རྟོགས་པས་འཚང་རྒྱ་བར་ནུས་སམ་ཞེས་སོགས་མཐའ་བཞིར་གསུངས་པའི་ལན་བཅོམ་ལྡན་འདས་ཀྱིས་གསུངས་པའོ། ། གཉིས་པ་ནི། གསོལ་པ་བཅོམ་ལྡན་འདས་འོ་ན་གལ་ཏེ་ཞེས་པ་ནས། མ་མཆིས་པ་དང་གཅིག་ཏུ་མི་འགྱུར་རམ་ཞེས་པའི་བར་གྱིས་བསྟན་ཏེ། གོང་དུ་བཅོམ་ལྡན་འདས་ཀྱིས་ལན་གསུངས་པ་དེ་ཉིད་རྗེས་སུ་བརྗོད་ནས་ཐལ་བ་དགོད་པའོ། ། གསུམ་པ་ནི། བཅོམ་ལྡན་འདས་ཀྱིས་བཀའ་སྩལ་པ།
མངོན་པར་རྟོགས་པ་ནི་ཞེས་པ་ནས། མ་ཡིན་ནོ་ཞེས་པའི་བར་ཏེ། མངོན་པར་རྟོགས་པ་ཡོད་ཀྱང་མཐའ་བཞིའི་སྒོ་ནས་རྟོག་པ་བཀག་པའོ། ། བཞི་པ་ནི། གསོལ་པ་བཅོམ་ལྡན་འདས་ཞེས་པ་ནས། མངོན་པར་རྟོགས་པའོ་ཞེས་པའི་བར་ཏེ། ཇི་ལྟ་བུའི་མངོན་པར་རྟོགས་པ་བཞེད་ཅེས་དྲིས་པའི་ལན་གསུངས་པས་བསྟན་ཏོ། ། བཅུ་གཅིག་པ་ཕྱིན་ཅི་ལོག་ལ་ལོག་པར་རྟོག་པ་བསལ་བ་ལ་གསུམ་སྟེ། ཕྱིན་ཅི་ལོག་ངོས་བཟུང་བ་དང༌། དེ་དག་གི་གཉེན་པོ་བསྟན་པ་དང༌།
གཉེན་པོ་བསྒོམ་པའི་བྱེད་པ་བསྟན་པའོ། ། དང་པོ་ལ་དྲི་བ་དགོད། ལན་གྱིས་རྒྱས་པར་བཤད་པའོ། ། དང་པོ་ནི། གསོལ་པ་བཅོམ་ལྡན་འདས་བྱང་སེམས་ཆེན་པོའི་སྤྲོས་པ་གང་ལགས་ཞེས་པའོ། ། གཉིས་པ་ལ་ཤེས་བྱའི་ཆོས་ལ་དམིགས་པའི་སྤྲོས་པ་དང༌། ལམ་གྱི་ཆོས་ལ་དམིགས་པའི་སྤྲོས་པ་དང༌། འབྲས་བུའི་ཆོས་ལ་དམིགས་པའི་སྤྲོས་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ།
གཟུགས་རྟག་ཅེས་བྱ་བའམ། མི་རྟག་ཅེས་བྱ་བ་ནི་བྱང་སེམས་ཆེན་པོའི་སྤྲོས་པའོ་ཞེས་པ་ནས། ལམ་བསྒོམ་པར་བྱའོ། ། ཞེས་བྱ་བ་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་སྤྲོས་པའོ་ཞེས་པའི་བར་རོ། ། གཉིས་པ་ནི། སྦྱིན་པའི་ཕ་རོལ་ཏུ་ཕྱིན་པ་ལ་སྤྱད་པར་བྱའོ་ཞེས་བྱ་བ་ནི། བྱང་སེམས་ཆེན་པོའི་སྤྲོས་པའོ་ཞེས་པ་ནས། གཟུངས་ཀྱི་སྒོ་རྣམས་བསྒོམ་པར་བྱ་བ་ནི་བྱང་སེམས་ཆེན་པོའི་སྤྲོས་པའོ་ཞེས་པའི་བར་རོ། ། གསུམ་པ་ནི། རྒྱུན་དུ་ཞུགས་པའི་འབྲས་བུ་ཤེས་པ་དང་མཐོང་བས་བལྟས་ཏེ།
དེ་ལས་འདའ་བར་བྱའོ་ཞེས་བྱ་བ་ནི་བྱང་སེམས་ཆེན་པོའི་སྤྲོས་པའོ་ཞེས་བྱ་བ་ནས། བག་ཆགས་ཀྱི་མཚམས་སྦྱོར་བའི་ཉོན་མོངས་པ་ཐམས་ཅད་སྤོང་བར་བྱའོ་ཞེས་བྱ་བ་ནི་བྱང་སེམས་ཆེན་པོའི་སྤྲོས་པའོ་ཞེས་པའི་བར་རོ། ། གཉིས་པ་ཕྱིན་ཅི་ལོག་གི་གཉེན་པོའི་རྣམ་པ་བསྟན་པ་ལ་གསུམ་སྟེ། གཉེན་པོའི་རྣམ་པ་དང༌། རྣམ་པའི་འཐད་པ་དང༌། རྟགས་དང་བསྒྲུབ་བྱའི་ཆོས་སྦྱར་ཏེ་བསྟན་པའོ། ། དང་པོ་ནི། དེ་བས་ན་བྱང་སེམས་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། གཟུགས་རྟག་ཅེས་བྱ་བ་དང་མི་རྟག་ཅེས་བྱ་བར་མི་སྤྲོ་བ་འཕྲོ་བར་མི་བྱེད་དོ་ཞེས་པ་ནས། བག་ཆགས་ཀྱི་མཚམས་སྦྱོར་བ་ཐམས་ཅད་སྤང་བར་བྱའོ་ཞེས་བྱ་བར་མི་སྤྲོ་བ་འཕྲོ་བར་མི་བྱེད་དོ་ཞེས་པའི་བར་ཏེ།
དེ་བས་ན་ཞེས་པ་ནི། ཕྱིན་ཅི་ལོག་ཡོད་པ་དེ་བས་ན་ཞེས་པའོ། ། མི་སྤྲོ་བ་ནི་སྤྲོ་བྱ་མ་ཡིན་པའོ། ། སྤྲོ་བར་མི་བྱེད་པ་ནི་བློས་སྤྲོ་བར་མི་བྱེད་པའོ། ། གཉིས་པ་འཐད་པ་ནི། དེ་ཅིའི་ཕྱིར་ཞེ་ན། ངོ་བོ་ཉིད་ནི་ངོ་བོ་ཉིད་འཕྲོ་བར་མི་བྱེད་དེ་ཞེས་པ་ནས། གང་ལ་འཕྲོ་བར་བྱ་བ་དེ་ལྟ་བུ་གང་ཡང་མེད་དེ་ཞེས་པའི་བར་རོ། ། དེ་ལ་ངོ་བོ་ཉིད་ནི་ཆོས་ཅན་ནོ། ། དངོས་པོ་མེད་པ་ནི་ཆོས་ཉིད་དོ། །
དེ་གཉིས་གང་ཡང་སྤྲོ་བར་བྱ་བ་མ་ཡིན་ལ། དེ་ལས་མ་གཏོགས་པའི་ཆོས་གང་ཡང་མེད་པའི་ཕྱིར། སྤྲོ་བྱ་སྤྲོ་བྱེད་གཉིས་ཀ་དམིགས་སུ་མེད་དོ་ཞེས་པའི་དོན་ནོ། ། གསུམ་པ་ནི། རབ་འབྱོར་དེ་ལྟ་བས་ན་གཟུགས་ནི་སྤྲོ་བར་མེད་པའོ་ཞེས་པ་ནས། བག་ཆགས་ཀྱི་མཚམས་སྦྱོར་བའི་ཉོན་མོངས་པ་ཐམས་ཅད་སྤོང་བ་ནི་སྤྲོ་བར་མེད་པའོ་ཞེས་པའི་བར་གྱིས་བསྟན་ཏོ། ། སྤྲོས་པའི་གཉེན་པོ་ལ་གདམས་པ་ནི། རབ་འབྱོར་དེ་ལྟར་ཞེས་པ་ནས། སྤྱད་པར་བྱའོ་ཞེས་པའི་བར་རོ། ། གཉིས་པ་ངོ་བོ་ཉིད་མེད་པའི་འཐད་པ་ལ་གཉིས་ཏེ།
འཐད་པ་དགོད་པ་དང༌། རྟགས་དང་བསྒྲུབ་བྱའི་ཆོས་སྦྱར་བའོ། ། དང་པོ་ནི། རབ་འབྱོར་འདི་ལྟར་ཡང་གཟུགས་ལ་ངོ་བོ་ཉིད་མེད་དོ་ཞེས་པ་དང༌། རྣམ་པ་ཐམས་ཅད་མཁྱེན་པ་ཉིད་ལ་ངོ་བོ་ཉིད་མེད་དོ་ཞེས་པའི་བར་རོ། ། ཡང་གི་སྒྲ་སྨོས་པ་ནི། འཐད་པ་སྔ་མར་མ་ཟད་ཅེས་པའོ། ། གཉིས་པ་ནི། གང་ལ་ངོ་བོ་ཉིད་མེད་པ་དེ་ནི་སྤྲོ་བར་མེད་པ་སྟེ། རབ་འབྱོར་དེའི་ཕྱིར་ན་གཟུགས་ནི་སྤྲོ་བར་མེད་པའོ་ཞེས་པ་ནས།
རྣམ་པ་ཐམས་ཅད་མཁྱེན་པ་ཉིད་ནི་སྤྲོ་བར་མེད་པའོ་ཞེས་པའི་བར་རོ། ། གསུམ་པ་གཉེན་པོ་བསྒོམ་པའི་བྱེད་པ་ལ། མདོར་བསྟན། རྒྱས་བཤད། དཔེའི་སྒོ་ནས་དོན་གསལ་བར་མཛད་པའོ། ། དང་པོ་ནི། རབ་འབྱོར་དེ་ལྟར་ཞེས་པ་ནས། སྐྱོན་མེད་པ་ལ་འཇུག་གོ་ཞེས་པའི་བར་རོ། ། གཉིས་པ་ལས། རྩོད་པ་ནི།
གསོལ་པ་བཅོམ་ལྡན་འདས་གལ་ཏེ་ཞེས་པ་ནས། ཆོས་གང་གིས་བྱང་ཆུབ་སེམས་དཔའི་སྐྱོན་མེད་པར་འཇུག་པར་འགྱུར་རོ་ཞེས་པའི་བར་རོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཞེས་པ་ནས། ལམ་ཐམས་ཅད་ལ་བསླབ་ཅིང་བྱང་ཆུབ་སེམས་དཔའི་སྐྱོན་མེད་པར་འཇུག་གོ་ཞེས་པའི་བར་རོ། ། གསུམ་པ་ནི། རབ་འབྱོར་འདི་ལྟ་སྟེ། དཔེར་ན། བརྒྱད་པ་ནི་ཆོས་ཐམས་ཅད་ལ་བསླབས་ཤིང་ཞེས་པ་ནས།
རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱེད་དོ་ཞེས་པའི་བར་རོ། ། བཅུ་གཉིས་པ་ལམ་ལ་ལོག་པར་རྟོག་པ་སེལ་བ་ལ་ལྔ་སྟེ། རབ་འབྱོར་གྱི་ཚིག་གིས་ཀླན་ཀ་འགོད་པ་དང༌། སངས་རྒྱས་ཀྱི་གསུང་གིས་ལོག་རྟོག་བསལ་བ་དང༌། འཐད་པ་དང༌། ལམ་ཤེས་ཀྱིས་ཡུལ་ཤེས་ཚུལ་གཏན་ལ་དབབ་པ་དང༌། སླར་ཡང་རྒྱུད་པའི་རྩོད་པ་སྤང་བའོ། ། དང་པོ་ལ་གང་ལ་རྩོད་པའི་ཡུལ་ནི། གོང་དུ་ལམ་ཐམས་ཅད་རྫོགས་པར་བྱས་ནས། བྱང་ཆུབ་སེམས་དཔའི་སྐྱོན་མེད་པར་འཇུག་པར་བསྟན་པ་ལ་རྩོད་པའོ། །
ཇི་ལྟར་རྩོད་པའི་ཚུལ་ལ་མདོར་བསྟན་པ་ནི། གསོལ་པ་བཅོམ་ལྡན་འདས་གལ་ཏེ་དེ་ལྟར་ཞེས་པ་ནས། སྐྱོན་མ་མཆིས་པ་ལ་འཇུག་པར་བགྱི་ཞེས་པའི་བར་རོ། ། དེ་ཡང་བྱང་ཆུབ་སེམས་དཔའ་ལམ་ཐམས་ཅད་རྫོགས་པར་བྱེད་ན། ཉན་རང་དང་སངས་རྒྱས་ཀྱི་ལམ་གཞན་ཡིན་པས། ཉན་རང་གི་ལམ་རྫོགས་པར་བྱས་ནས། བྱང་ཆུབ་སེམས་དཔའི་སྐྱོན་མེད་པར་འཇུག་པ་འགལ་ལོ་ཞེས་རྩོད་པའོ། ། གཉིས་པ་རྒྱས་པར་བཤད་པ་ནི། བཅོམ་ལྡན་འདས་གལ་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་ཤུལ་ཐམས་ཅད་རྫོགས་པར་བགྱི་ན་ཞེས་པ་ནས། བག་ཆགས་ཀྱི་མཚམས་སྦྱོར་བའི་ཉོན་མོངས་པ་ཐམས་ཅད་སྤོང་བར་འགྱུར་བ་ཇི་ལྟར་འཚལ་བར་བགྱི་ཞེས་པའི་བར་གྱིས་བསྟན་ཏེ།
ལམ་ཐམས་ཅད་རྫོགས་པར་བགྱི་ན་བརྒྱད་པའི་ལམ་ལ་སོགས་པ་ཡང་རྫོགས་པར་བྱ་དགོས་སོ། ། དེ་ལྟར་ན་རྒྱུན་ཞུགས་ལ་སོགས་པའི་འབྲས་བུ་མངོན་དུ་བྱས་པར་འགྱུར་བས་བྱང་ཆུབ་སེམས་དཔའི་སྐྱོན་མ་མཆིས་པར་འཇུག་པར་མི་འགྱུར་རོ། ། དེ་དག་ལ་མ་ཞུགས་པ་ནི་རྣམ་མཁྱེན་ཐོབ་པར་མི་ནུས་སོ། ན ། དེ་བས་ན་ལམ་ཐམས་ཅད་རྫོགས་པར་བྱས་ནས་བྱང་ཆུབ་སེམས་དཔའི་སྐྱོན་མེད་པ་ལ་ཞུགས་ཏེ། རྣམ་མཁྱེན་ཐོབ་པ་དང༌། བག་ཆགས་ཀྱི་མཚམས་སྦྱོར་བ་སྤངས་པར་འདོད་པ་མི་འཐད་དོ་ཞེས་པའི་དོན་ནོ། ། གཉིས་པ་སངས་རྒྱས་ཀྱི་གསུང་གིས་ལོག་རྟོག་བསལ་བ་ལ། རྒྱས་པར་བཤད་པ་དང༌། དོན་བསྡུ་བའོ། །
དང་པོ་ལ་གསུམ་སྟེ། ལམ་ཤེས་དང་བྲལ་ན་དམན་པའི་འབྲས་བུ་མངོན་དུ་བྱས་ཏེ། རྣམ་མཁྱེན་མི་ཐོབ་པར་འདོད་པ་དང༌། ཉན་རང་གི་ལམ་ལ་ཤེས་མཐོང་གིས་བལྟས་ནས་འདའ་བས་རྣམ་མཁྱེན་མངོན་དུ་བྱེད་པ་འཐད་པ་དང༌། ཉན་རང་གི་ལམ་གྱི་བྱེད་པ་ཐམས་ཅད་བྱང་སེམས་ཀྱི་བཟོད་པའི་ནང་དུ་འདུས་པར་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ་ཞེས་པ་ནས། གནས་མེད་དོ་ཞེས་པའི་བར་རོ། ། གཉིས་པ་ནི།
རབ་འབྱོར་འོན་ཀྱང་འདི་ལྟར་ཞེས་པ་ནས། ཉོན་མོངས་པ་ཐམས་ཅད་རབ་ཏུ་སྤོང་ངོ་ཞེས་པའི་བར་རོ། ། གསུམ་པ་ནི། རབ་འབྱོར་དེ་ལ་བརྒྱད་པའི་ཡེ་ཤེས་གང་ཡིན་པ་དེ་ཡང་ཞེས་པ་ནས། བྱང་ཆུབ་སེམས་དཔའ་སེམས་དཔའ་ཆེན་པོའི་བཟོད་པ་ཆེན་པོ་སྟེ་ཞེས་པའི་བར་རོ། ། གཉིས་པ་དོན་བསྡུ་བ་ནི། དེ་ལྟ་བས་ན་ཞེས་པ་ནས། འབྲས་བུ་ལྟར་སེམས་ཅན་ཐམས་ཅད་ཀྱི་ཉེ་བར་འཚོ་བར་འགྱུར་རོ་ཞེས་པའི་བར་རོ། ། ལམ་ཤེས་ཀྱིས་ཡུལ་ཤེས་ཚུལ་གཏན་ལ་དབབ་པ་ལ་ལྔ་སྟེ། ཐེག་པ་གསུམ་གྱི་ལམ་གྱི་རྟོགས་རིགས་རྫོགས་པ་དང༌།
འཁོར་བ་རྒྱུ་འབྲས་ལ་མཁས་པར་བྱ་བ་དང༌། རྣམ་བྱང་རྒྱུ་འབྲས་ལ་མཁས་པར་བྱེད་པ་དང༌། ཤེས་བྱ་ལ་རབ་ཏུ་མཁས་པའི་བྱེད་པ་དང༌། ཡུམ་ལ་སྤྱད་པར་གདམས་པས་དོན་བསྡུ་བའོ། ། དང་པོ་ལ་དྲི་བ་ནི། གསོལ་པ་བཅོམ་ལྡན་འདས་གང་ཉན་ཐོས་ཀྱི་ཤུལ་དང་ཞེས་པ་ནས། གང་ལགས་ཞེས་པའི་བར་ཏེ། ཤུལ་ནི་ལམ་མོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་བྱང་སེམས་ཆེན་པོས་ཞེས་པ་ནས། ལམ་ཐམས་ཅད་ཡོངས་སུ་རྫོགས་པར་བྱའོ་ཞེས་པའི་བར་རོ། ། གཉིས་པ་ནི། ལམ་ཐམས་ཅད་ཤེས་ཤིང་ཡོངས་སུ་རྫོགས་པར་བྱས་ནས་སེམས་ཅན་ཐམས་ཅད་ཀྱི་བསམ་པ་ཤེས་པར་བྱས་ཏེ་ཞེས་པ་ནས། ལྷ་རྣམས་ཀྱི་ལམ་ཤེས་པར་བྱའོ། ། རྒྱུ་ཤེས་པར་བྱའོ། ། འབྲས་བུ་ཤེས་པར་བྱའོ་ཞེས་པའི་བར་རོ། ། གསུམ་པ་ནི། དྲན་པ་ཉེ་བར་བཞག་པ་བཞི་ཤེས་པར་བྱའོ་ཞེས་པ་ནས། རབ་འབྱོར་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ལམ་གྱི་རྣམ་པ་ཤེས་པ་ཉིད་དོ་ཞེས་པའི་བར་རོ། །
བཞི་པ་ལ་དོན་དངོས་ནི། དེ་དག་ལ་བསླབ་ཅིང་ཞེས་པ་ནས། འབྲས་བུ་མེད་པར་མི་འགྱུར་རོ་ཞེས་པའི་བར་རོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། རབ་ཏུ་ཤེས་སོ་ཞེས་པའི་བར་རོ། ། ལྔ་པ་ནི། རབ་འབྱོར་བྱང་སེམས་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་དེ་ལྟར་སྤྱད་པར་བྱ་སྟེ་ཞེས་པའོ། ། འཐད་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་འདིར་ནི་ཞེས་པ་ནས།
གང་ཡང་མ་འདུས་པ་མེད་དོ་ཞེས་པའི་བར་རོ། ། གསུམ་པ་ཆོས་ཐམས་ཅད་རང་བཞིན་མེད་པར་བསྟན་པ་ལ་རྩོད་པ་སྤང་བ་ལ་གཉིས་ཏེ། རྩོད་པ་དང་ལན་ནོ། ། དང་པོ་ལ་རྟགས་འགོད་པ་ནི། གསོལ་པ་བཅོམ་ལྡན་འདས་གལ་ཏེ་དེ་ལྟར་ཞེས་པ་ནས། མཚན་ཉིད་གཅིག་ན་ཞེས་པའི་བར་རོ། ། ཐལ་འགྱུར་འགོད་པ་ནི། ཇི་ལྟར་ཞེས་པ་ནས། འགྱུར་བ་ལགས་ཞེས་པའི་བར་རོ། ། རྩོད་པ་རྒྱས་པར་བཤད་པ་ནི།
བཅོམ་ལྡན་འདས་ལྡན་པ་ཡང་མ་ལགས་ཞེས་པ་ནས། འཇིག་པར་མི་བྱེད་དོ་ཞེས་པའི་བར་རོ། ། དེའང་སྒྲུབ་པ་ནི། གཉེན་པོ་འཇིག་པ་ནི་མི་མཐུན་ཕྱོགས་སོ། ། གཉིས་པ་ལན་ལ། དོན་དམ་པར་འདོད་པར་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ་ཞེས་པ་ནས། འཇིག་པར་མི་བྱེད་དོ་ཞེས་པའི་བར་རོ། ། ཀུན་རྫོབ་ཏུ་ཁྱད་པར་མ་ངེས་པ་ནི།
རབ་འབྱོར་སེམས་ཅན་གང་ཞེས་པ་ནས། ཐོབ་པར་བྱེད་པའོ་ཞེས་བཤད་ཀྱི་ཞེས་པའི་བར་རོ། ། བཅུ་གསུམ་པ་དང༌། བཅུ་བཞི་པ་མི་མཐུན་ཕྱོགས་དང་གཉེན་པོ་ལ་ལོག་པར་རྟོག་པ་བསལ་བ་ལ་གཉིས་ཏེ། ལོག་རྟོག་གི་ཡུལ་བསྟན་པ་དང༌། ཡུལ་ལ་ལོག་པར་རྟོག་པ་དགག་པའོ། ། དང་པོ་ལ། དོན་དམ་པར་སྤང་གཉེན་མེད་པར་བསྟན་པ་དང༌། ཐ་སྙད་དུ་གདུལ་བྱ་རྗེས་སུ་གཟུང་བའི་དོན་བཤད་པ་དང༌། སྤང་གཉེན་གྱི་བླང་དོར་ལ་ཇི་ལྟར་བསླབ་པའི་ཚུལ་དང༌།
དེ་ཉིད་དྲིས་ལན་གྱི་སྒོ་ནས་རྒྱས་པར་བསྟན་པའོ། ། དང་པོ་ནི། རབ་འབྱོར་དེ་ནི་འདི་ལྟར་གཟུགས་གང་ཡིན་པ་དང་ཞེས་པ་ནས། འདི་མཚན་ཉིད་མེད་པར་མཚན་ཉིད་གཅིག་ཅེས་པའི་བར་དང༌། དོན་དམ་པར་མ་ཡིན་ཞེས་སྦྲེལ་ནས་བཤད་པར་བྱའོ། ། གཉིས་པ་ནི། དེ་དག་དེ་བཞིན་གཤེགས་པས་ཞེས་པ་ནས། དེ་སྐད་དུ་བརྗོད་དོ་ཞེས་པའི་བར་རོ། ། གསུམ་པ་ནི། དེ་དག་ཐམས་ཅད་ལ་ཞེས་པ་ནས།
ལ་ལ་ནི་མངོན་དུ་མི་བྱའོ་ཞེས་པའི་བར་རོ། ། བཞི་པ་ནི། དེ་ལ་བྱང་སེམས་ཆེན་པོས་ཆོས་གང་ནི་ཤེས་པ་དང༌། ཞེས་པ་ནས། བསླབ་པར་བྱའོ་ཞེས་པའི་བར་ཏེ། འདུལ་བ་ཞེས་པས་ནི་གཉེན་པོ་ཐེག་ཆེན་གྱི་ཆོས་བསྟན་ཏོ། ། གཉིས་པ་ཡུལ་ལ་ལོག་པར་རྟོག་པ་དགག་པ་ལ། ལོག་པར་རྟོག་ཚུལ་ནི། གསོལ་པ་བཅོམ་ལྡན་འདས་འཕགས་པའི་ཆོས་དང་ཞེས་པ་ནས། འདུལ་བ་ཞེས་བགྱི་ཞེས་པའི་བར་ཏེ།
དྲི་བའི་ཡུལ་ནི་གོང་དུ་འཕགས་པའི་ཆོས་དང་འདུལ་བ་ལ་བསླབ་པར་ཞེས་པ་ལའོ། ། དྲི་བའི་ཚུལ་ནི། ཇི་ཙམ་གྱིས་འཕགས་པའི་ཆོས་འདུལ་བ་ཞེས་བགྱི་ཞེས་པའོ། ། ལན་ལ་གསུམ། རྟོགས་བྱའི་ཡུལ་གྱི་ཁྱད་པར་དང༌། ཡུལ་ཅན་ཡེ་ཤེས་ལ་འཕགས་པའི་ཆོས་འདུལ་བར་བསྟན་པ་དང༌། ཡུལ་གྱི་ཁྱད་པར་གྱི་འཐད་པ་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་ཉན་ཐོས་རྣམས་དང༌།
རང་སངས་རྒྱས་རྣམས་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང༌། དེ་བཞིན་གཤེགས་པ་དགྲ་བཅོམ་པ་ཞེས་པ་ནས། འདུས་མ་བྱས་ཀྱི་ཁམས་དང་ལྡན་པ་ཡང་མ་ཡིན། བྲལ་བ་ཡང་མ་ཡིན་པས་ཞེས་པའི་བར་ཏེ། མི་མཐུན་ཕྱོགས་དུག་གསུམ་སོགས་དང་ལྡན་པ་དང་བྲལ་བ་བཀག་པ་དང༌། གཉེན་པོ་བསམ་གཏན་བཞི་ནས་བྱམས་པ་དང༌། སྙིང་རྗེ་དང༌། འདུས་བྱས་དང༌། འདུས་མ་བྱས་ཀྱི་ཁམས་ལྡན་པ་དང་བྲལ་བ་བཀག་པའོ། །
གཉིས་པ་ནི་དེའི་ཕྱིར་དེ་དག་ནི་འཕགས་པ་ཞེས་བྱ་སྟེ། འདི་ནི་དགེ་ཆོས་དང་འདུལ་བ་ཡིན་པས། དེའི་ཕྱིར་འཕགས་པའི་ཆོས་འདུལ་བ་ཞེས་བྱའོ་ཞེས་པས་བསྟན་ཏེ། མི་མཐུན་ཕྱོགས་དང་གཉེན་པོ་གཉིས་ཀ་བདེན་པར་མི་དམིགས་པ་དེའི་ཕྱིར་ཡུལ་ཅན་དེ་རྟོགས་པའི་ཡེ་ཤེས་ལ་འཕགས་པའི་ཆོས་དང་འདུལ་བ་ཞེས་བྱའོ་ཞེས་པའི་དོན་ནོ། ། གསུམ་པ་ནི། དེ་ཅིའི་ཕྱིར་ཞེ་ན་ཞེས་པ་ནས། མཚན་ཉིད་མེད་པར་ལྡན་པ་ཡང་མ་ཡིན་བྲལ་བ་ཡང་མ་ཡིན་ནོ་ཞེས་པའི་བར་ཏེ། མི་མཐུན་ཕྱོགས་དང་གཉེན་པོ་མི་དམིགས་པ་དེ་ཅིའི་ཕྱིར་ཞེ་ན་ཞེས་སྦྱར་རོ། ། བཅོ་ལྔ་པ་མཚན་ཉིད་ལ་ལོག་པར་རྟོག་པ་བསལ་བ་ལ། གང་ལ་ལོག་པར་རྟོག་པའི་ཡུལ་དགོད་པ་དང༌།
དོན་དམ་པར་མཚན་ཉིད་མེད་པར་བསྟན་པ་ལ་ཇི་ལྟར་རྩོད་པའི་ཚུལ་དང༌། དོན་དམ་པར་མཚན་ཉིད་མེད་པས་མཚན་ཉིད་ཡོད་མེད་ཀྱི་ཆོས་གང་ལ་ཡང་བསླབ་པར་མི་བྱ་བ་དང༌། དོན་དམ་པར་མཚན་ཉིད་མེད་པའི་འཐད་པ་འགོད་པ་དང༌། འཐད་པ་དེ་ཉིད་སླར་ཡང་འཐད་པ་གཞན་གྱིས་བསྒྲུབ་པའོ། ། དང་པོ་ནི། རབ་འབྱོར་འདི་ནི། བྱང་སེམས་ཆེན་པོ་རྣམས་ཀྱིས་གཟུགས་མེད་པ་ཞེས་པ་ནས། དམིགས་པར་མི་འགྱུར་རོ་ཞེས་པའི་བར་ཏེ། དོན་དམ་པར་ཆོས་གང་ལ་ཡང་གཟུགས་མེད་པ་བསྟན་དུ་མེད་པ་ཐོགས་པ་མེད་པ་མཚན་ཉིད་མེད་པ། མཚན་ཉིད་མེད་པའི་དོན་དུ་གནས་པས་མཚན་ཉིད་མེད་པ་སོགས་ཀྱི་དོན་ལ་བསླབ་པར་བྱའོ། །
དེ་ལྟར་བསླབ་པའི་ཕན་ཡོན་ནི། ཆོས་གང་ལ་ཡང་མཚན་ཉིད་དམིགས་སུ་མེད་པར་རྟོགས་པར་འགྱུར་རོ་ཞེས་པའི་དོན་ནོ། ། གཉིས་པ་ནི། རབ་འབྱོར་གྱིས་གསོལ་པ། བཅོམ་ལྡན་འདས་འོ་ན་གཟུགས་ཀྱི་མཚན་ཉིད་ལ་བསླབ་པར་མི་བགྱིའམ་ཞེས་པ་ནས། ཇི་ལྟར་ཉན་ཐོས་ཀྱི་ཐེག་པའམ་རང་སངས་རྒྱས་ཀྱི་ཐེག་པའམ། ཐེག་པ་ཆེན་པོའི་སེམས་ཅན་རྣམས་འཁོར་བ་ལས་སྒྲོལ་བར་བགྱི་ཞེས་པའི་བར་གྱིས་བསྟན་ཏེ། མཚན་ཉིད་དམིགས་སུ་མེད་ན་གཟུགས་ནས་འདུས་བྱས་དང་འདུས་མ་བྱས་ཀྱི་ཁམས་ཀྱི་བར་གྱི་མཚན་ཉིད་ལ་བསླབ་པར་བྱ་བ་མ་ཡིན་པར་འགྱུར་རོ། ། དེ་ལ་མ་བསླབ་ན་ཉན་རང་གི་ས་ལས་འདའ་བ་མ་ཡིན་པར་འགྱུར་རོ། ། དེ་ལས་མ་འདས་ན་བྱང་ཆུབ་སེམས་དཔའི་སྐྱོན་མེད་པ་ལ་མི་འཇུག་གོ །
དེ་ལ་མ་ཞུགས་ན་རྣམ་མཁྱེན་མི་འཐོབ་བོ། ། དེ་མ་ཐོབ་ན་ཆོས་ཀྱི་འཁོར་ལོ་བསྐོར་བར་མི་འགྱུར་རོ། ། དེ་མ་བསྐོར་ན་ཐེག་པ་གསུམ་གྱི་ལམ་གྱིས་སེམས་ཅན་རྣམས་སྡུག་བསྔལ་ལས་སྒྲོལ་བར་མི་འགྱུར་ཞེས་ཐལ་འགྱུར་རྒྱུད་པ་འཕེན་པའོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གལ་ཏེ་ཆོས་ལ་ལ་ཞིག་ལ་མཚན་ཉིད་ཡོད་ན་ཞེས་པ་ནས། བསླབ་པར་མི་བྱའོ་ཞེས་པའི་བར་ཏེ། དོན་དམ་པར་མཚན་ཉིད་གཅིག་ཡོད་ན་དེ་ལ་སློབ་པར་རིགས་པ་ལས། མེད་པའི་ཕྱིར་མི་སློབ་བོ། ། མཚན་ཉིད་མེད་པས་དེ་ལ་ལྟོས་པའི་མཚན་ཉིད་མེད་པ་ཡང་མེད་པའི་ཕྱིར་དེ་ལ་ཡང་མི་སློབ་ཞེས་པའི་དོན་ནོ། །
བཞི་པ་ནི། དེ་ཅིའི་ཕྱིར་ཞེ་ན་ཞེས་པ་ནས་བསླབ་པར་མི་བྱའོ་ཞེས་པའི་བར་ཏེ། སྔར་མཚན་ཉིད་མེད་པ་ལས་ཕྱིས་གསར་དུ་ཡོད་ན་དེ་ལས་བསླབ་པར་རིགས་པ་ལས། ཕྱིས་ཀྱང་ཡོད་པ་མ་ཡིན་ཏེ། དུས་གསུམ་ཆར་དུ་མ་དམིགས་པའི་ཕྱིར་དེ་ལ་བསླབ་པར་མི་བྱ་ཞེས་པའི་དོན་ནོ། ། ལྔ་པ་ནི། དེ་ཅིའི་ཕྱིར་ཞེ་ན་ཞེས་པ་ནས། མཚན་ཉིད་མེད་པའི་དབྱིངས་འདི་ནི་དེ་བཞིན་དུ་གནས་པའོ་ཞེས་པའི་བར་ཏེ། དེ་བཞིན་གཤེགས་པ་རྣམས་བྱུང་ཡང་རུང༌། མ་བྱུང་ཡང་རུང་ཆོས་ཐམས་ཅད་མཚན་ཉིད་མེད་པའི་དབྱིངས་ལ་གནས་པའི་ཕྱིར་ཞེས་པའི་དོན་ནོ། །
བཅུ་དྲུག་པ་ཡུམ་བསྒོམ་པ་ལ་ལོག་པར་རྟོག་པ་བསལ་བ་ལ་གསུམ་སྟེ། རབ་འབྱོར་གྱི་ཚིག་གིས་རྩོད་པ་དགོད་པ་དང༌། སྟོན་པས་དེའི་ལན་བཤད་པ་དང༌། སླར་ཡང་དེ་ལ་རྩོད་པ་སྤང་བའོ། ། དང་པོ་ནི། གསོལ་པ་བཅོམ་ལྡན་འདས་གལ་ཏེ་དེ་ལྟར་ཆོས་ཐམས་ཅད་ལ་མཚན་ཉིད་ཐ་དད་པ་ཡང་མ་ལགས། མཚན་ཉིད་གཅིག་པ་ཡང་མ་ལགས་ན་ཞེས་པ་ནས། བསྒོམ་པ་ལས་བྱུང་བའི་བསོད་ནམས་བགྱི་བའི་དངོས་པོ་ལ་དགོད་པར་མི་ནུས་སོ་ཞེས་པའི་བར་གྱིས་བསྟན་ཏེ། མཚན་ཉིད་མེད་པས་གཅིག་དང་ཐ་དད་ཀྱི་སྤྲོས་པ་ལས་གྲོལ་ནས་ཡུམ་སྒོམ་པར་མི་འགྱུར་ལ། མ་བསྒོམས་ན་ཉན་རང་གི་ས་ལས་མི་འདའ་འོ། །
མ་འདས་ན་སྐྱོན་མ་མཆིས་པ་ལ་མི་འཇུག མ་ཞུགས་ན་མི་སྐྱེ་བའི་ཆོས་ལ་བཟོད་པ་བསྐྱེད་མི་ནུས། དེ་མ་ནུས་ན་མངོན་པར་ཤེས་པ་བསྒྲུབ་པར་མི་ནུས། དེ་མ་ནུས་ན་ཞིང་དག་པ་དང་སེམས་ཅན་སྨིན་པར་མི་འགྱུར། དེ་ལྟར་ན་རྣམ་མཁྱེན་མི་ཐོབ། མ་ཐོབ་ན་ཆོས་འཁོར་མི་བསྐོར། མ་བསྐོར་ན་སེམས་ཅན་རྣམས་རྒྱུན་ཞུགས་ནས་བླ་མེད་བྱང་ཆུབ་ཀྱི་བར་དང༌། བསོད་ནམས་གསུམ་གྱི་དངོས་པོ་ལ་དགོད་པར་མི་ནུས་སོ་ཞེས་རྩོད་པ་རྒྱུད་མའི་ཚུལ་གྱིས་རྩོད་དོ། ། གཉིས་པ་བཅོམ་ལྡན་འདས་ཀྱིས་དེའི་ལན་བཤད་པ་ལ་དོན་དམ་དུ་འདོད་པ་དང༌། ཀུན་རྫོབ་ཏུ་ཡུམ་བསྒོམ་པ་འཐད་པའོ། །
དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ་ཞེས་པ་ནས། མཚན་ཉིད་གཅིག་པ་ཡང་མ་ཡིན་ནོ་ཞེས་པའི་བར་རོ། ། གཉིས་པ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ། རྒོལ་བ་ནི། གསོལ་པ་བཅོམ་ལྡན་འདས་དེ་ལྟར་ཞེས་པ་ནས། བསྒོམ་པར་འགྱུར་ཞེས་པའི་བར་རོ། །
གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པའོ་ཞེས་པའི་བར་ཏེ། རྟོགས་བྱའི་ཡུལ་གཅིག་དང་ཐ་དད་ལས་གྲོལ་བས་མཚན་ཉིད་མེད་པ་རྟོགས་ནས་བསྒོམ་པ་ནི་ཡུམ་བསྒོམ་པའི་དོན་ནོ། ། གཉིས་པ་ལ་གསུམ་སྟེ། དངོས་པོར་མི་དམིགས་པའི་ཚུལ་གྱི་བསྒོམ་པ་བསྒོམ་པ་དང༌། དངོས་པོར་འཛིན་པའི་ཚུལ་གྱིས་སྒོམ་པ་མི་འཐད་པ་དང༌། གཉིས་འཛིན་སྤངས་པའི་ཚུལ་གྱིས་བསྒོམ་དགོས་པར་བསྟན་པའོ། ། དང་པོ་ལ་མི་དམིགས་པའི་ཚུལ་གྱིས་ཡུམ་བསྒོམ་ཚུལ་དང༌།
དེ་ཉིད་སོ་སོར་ཕྱེ་སྟེ་རྒྱས་པར་བཤད་པ་དང༌། དངོས་པོར་འཛིན་པ་ལ་ཡུམ་སྒོམ་པ་མེད་པ་དང༌། ཡུམ་བསྒོམ་པའི་མི་མཐུན་ཕྱོགས་བཤད་པ་དང༌། མི་མཐུན་ཕྱོགས་ཀྱི་ཉེས་དམིགས་བཤད་པའོ། ། དང་པོ་ལ་རྒོལ་བ་ནི། དེ་ལ་ཇི་ལྟར་མཚན་ཉིད་མ་མཆིས་པ་བསྒོམ་པ་ཡུམ་བསྒོམ་པར་འགྱུར་ཞེས་པའོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ། ཆོས་ཐམས་ཅད་རྣམ་པར་བསྒོམ་པ་བསྒོམ་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པའོ་ཞེས་སྨོས་པ་སྟེ། བསྒོམ་པ་གཉིས་སྨོས་པ་ནི་ཡང་དང་ཡང་དུ་གོམས་པར་བྱེད་པ་བསྒོམ་པའི་དོན་དུ་བཤད་པའོ། །
གཉིས་པ་ལ་དྲི་བ་ནི། གསོལ་པ་བཅོམ་ལྡན་འདས་དེ་ཇི་ལྟར་ཞེས་པ་ནས། བསྒོམ་པ་ལགས་ཞེས་པའི་བར་རོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ། གཟུགས་རྣམ་པར་བསྒོམ་པ་བསྒོམ་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པའོ་ཞེས་པ་ནས། བག་ཆགས་ཀྱི་མཚམས་སྦྱོར་བའི་ཉོན་མོངས་པ་ཐམས་ཅད་སྤངས་པ་རྣམ་པར་བསྒོམ་པ་བསྒོམ་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པའོ་ཞེས་པའི་བར་གྱིས་བསྟན་ཏེ། གཟུགས་ནས་རྣམ་མཁྱེན་གྱི་བར་དང༌། བག་ཆགས་ཀྱི་མཚམས་སྦྱོར་བ་སྤངས་པས་མཚན་ཉིད་མེད་པར་བསྒོམ་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པའོ་ཞེས་པའི་དོན་ནོ། །
གསུམ་པ་ལ་དྲི་བ་དགོད་པ་དང༌། ལན་བཤད་པ་དང༌། འཐད་པ་བསྟན་པ་དང༌། ཉེས་དམིགས་ཀྱིས་སྒོ་ནས་འཐད་པ་བསྒྲུབ་པའོ། ། དང་པོ་ནི། རབ་འབྱོར་གྱིས་གསོལ་པ་ཇི་ལྟར་ན་གཟུགས་རྣམ་པར་བསྒོམ་བསྒོམ་པ་ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པ་བསྒོམ་པ་ལགས་ཞེས་པ་ནས། ཇི་ལྟར་ན་བག་ཆགས་ཀྱི་མཚམས་སྦྱོར་བའི་ཉོན་མོངས་པ་ཐམས་ཅད་སྤོང་བ་རྣམ་པར་བསྒོམ་པ་བསྒོམ་པ་ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པར་བསྒོམ་པ་ལགས་ཞེས་པའི་བར་ཏེ། ཅིའི་ཕྱིར་མཚན་ཉིད་མེད་པའི་ཚུལ་གྱིས་བསྒོམ་ཞེས་པའི་དོན་ནོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་འདི་ལ་བྱང་སེམས་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། གཟུགས་དངོས་པོ་ཡོད་ཅེས་བྱ་བར་མི་བསྒོམ་ཞེས་པ་ནས། བག་ཆགས་ཀྱི་མཚམས་སྦྱོར་བ་ཉོན་མོངས་པ་ཐམས་ཅད་སྤང་བ་དངོས་པོ་ཡོད་ཅེས་བྱ་བར་མི་བསྒོམ་སྟེ་ཞེས་པའི་བར་གྱིས་བསྟན་ཏེ། མཚན་ཉིད་མེད་པར་བསྒོམས་ཏེ། དེ་ཡང་ཡུམ་བསྒོམ་པ་གང་ཞིག་དངོས་པོར་འཛིན་པའི་ཚུལ་གྱིས་མི་བསྒོམ་པའི་ཕྱིར་རོ། ། གསུམ་པ་འཐད་པ་ནི། དངོས་པོར་འཛིན་པའི་ཚུལ་གྱིས་མི་བསྒོམ་པ་དེ་ཅིའི་ཕྱིར་ཞེ་ན་ཞེས་སྦྱར་ཏེ། རབ་འབྱོར་དངོས་པོའི་འདུ་ཤེས་ཅན་ལ་ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པ་མེད་དོ་ཞེས་པ་ནས། དངོས་པོའི་འདུ་ཤེས་ཅན་ལ་བག་ཆགས་ཀྱི་མཚམས་སྦྱོར་བའི་ཉོན་མོངས་པ་ཐམས་ཅད་སྤོང་བ་མེད་དོ་ཞེས་པའི་བར་ཏེ། དངོས་པོའི་འདུ་ཤེས་ཅན་ལ་ཡུམ་བསྒོམ་པ་མེད་པའི་ཕྱིར་ཞེས་པའི་དོན་ནོ། །
བཞི་པ་ལ་གཉིས་ཏེ། མཐའ་གཉིས་ལ་ཆགས་པའི་རྟགས་ཀྱིས་ཉེས་དམིགས་དང་ལྡན་པར་བསྒྲུབ་པ་དང༌། ཤེས་བྱའི་ཡུལ་ཤེས་པ་མེད་པའི་རྟགས་ཀྱིས་ཉེས་དམིགས་དང་ལྡན་པར་བསྒྲུབ་པའོ། ། དང་པོ་ནི། མཐའ་གཉིས་ལ་ཆགས་པར་གྱུར་པ་དེ་ལ་ནི་ཞེས་པ་ནི་ཆོས་ཅན་ནོ། ། ཐར་པ་མེད་དོ་ཞེས་པ་ནི་བསྒྲུབ་བྱའི་ཆོས་སོ། ། གཏན་ཚིགས་ནི། དེ་ཅིའི་ཕྱིར་ཞེ་ན་འདི་ལྟར་དེ་དངོས་པོ་ལ་འདི་ནི་བདག་གོ་ཞེས་བྱ་བ་མཐའ་གཉིས་ལ་ཆགས་ཏེ་ཞེས་པ་ནས། མཐའ་གཉིས་ལ་ཆགས་པར་འགྱུར་བ་དག་གོ་ཞེས་བྱ་བར་མཐའ་གཉིས་ལ་ཆགས་པས་ཞེས་པའི་བར་གྱིས་གཏན་ཚིགས་སུ་སྦྱར་རོ། ། གཉིས་པ་ལ་དེ་ལ་ཞེས་པ་ཆོས་ཅན་ནོ། །
ཐར་བར་འགྱུར་བ་ལྟ་ག་ལ་ཡོད་ཅེས་པ་བསྒྲུབ་བྱའི་ཆོས་སོ། ། དེ་ཅིའི་ཕྱིར་ཞེ་ན་རབ་འབྱོར་དངོས་པོའི་འདུ་ཤེས་ཅན་ལ་ནི་སྦྱིན་པ་མེད། ཚུལ་ཁྲིམས་མེད། མཐུན་པའི་བཟོད་པ་ཡང་མེད་ཅེས་སོགས་ཀྱིས་རྣམ་བྱང་གི་ཆོས་མེད་པ་རྟགས་སུ་བསྟན་ཏོ། ། གཟུགས་ཀྱང་ཡོངས་སུ་ཤེས་པ་མེད། ཚོར་བ་ཡང་ཡོངས་སུ་ཤེས་པ་མེད་ཅེས་པ་ནས། བག་ཆགས་ཀྱི་མཚམས་སྦྱོར་བའི་ཉོན་མོངས་པ་ཐམས་ཅད་སྤངས་པ་ཡང་ཡོངས་སུ་ཤེས་པ་མེད་ན་ཞེས་པའི་བར་གྱིས་ནི། ཤེས་བྱ་ཡོངས་སུ་ཤེས་པ་མེད་པའི་རྟགས་བསྟན་པས་ན། གཉིས་པོ་རྟགས་སུ་སྦྱོར། བཞི་པ་ཡུམ་བསྒོམ་པའི་མི་མཐུན་ཕྱོགས་བསྟན་པ་ལ་དྲིས་ལན་གྱིས་མདོར་བསྟན་པ་ནི།
གསོལ་པ་བཅོམ་ལྡན་འདས་དངོས་པོ་མ་མཆིས་ཞེས་པ་ནི། ཅི་ལགས་ཞེས་པ་ནས། དངོས་པོ་ཡོད་པའོ་ཞེས་པའི་བར་རོ། ། གཉིས་པ་རྒྱས་པར་བཤད་པ་ལ་དྲི་བ་ནི། བཅོམ་ལྡན་འདས་གཉིས་ཞེས་བགྱི་བ་ནི་ཅི་ལྟ་བུ་ལགས་ཞེས་པ་སྟེ། གཉིས་སུ་འཛིན་པ་ཇི་ལྟ་བུ་ལགས་ཞེས་པའི་དོན་ནོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གཟུགས་ཀྱི་འདུ་ཤེས་ནི་གཉིས་སོ་ཞེས་པ་ནས། སངས་རྒྱས་ཀྱི་འདུ་ཤེས་ནི་གཉིས་སོ། །
འདུས་བྱས་ཀྱི་ཁམས་ཀྱི་འདུ་ཤེས་ནི་གཉིས་སོ། ། འདུས་མ་བྱས་ཀྱི་ཁམས་ཀྱི་འདུ་ཤེས་ནི་གཉིས་སོ་ཞེས་པའི་བར་ཏེ། མཐའ་གཉིས་སུ་འཛིན་པའི་འདུ་ཤེས་ཡུམ་བསྒོམ་པའི་མི་མཐུན་ཕྱོགས་སུ་བསྟན་ཏོ། ། ལྔ་པ་མི་མཐུན་ཕྱོགས་ཀྱི་ཉེས་དམིགས་བསྟན་པ་ལ་གསུམ་སྟེ། མྱ་ངན་ལས་འདས་པ་མི་ཐོབ་པ་དང༌། ལམ་རྒྱུད་ལ་མི་སྐྱེ་བ་དང༌། རྟོགས་པ་ཁྱད་པར་ཅན་མི་འབྱུང་བའོ། ། དང་པོ་ནི། རབ་འབྱོར་དེ་ལྟར་དེ་སྙེད་དུ་འདུ་ཤེས་དང་བཅས་པ་ཐམས་ཅད་དང༌། ཞེས་པ་ནས་ཡོངས་སུ་མི་འགྲོལ་ལོ་ཞེས་པའི་བར་རོ། །
གཉིས་པ་ནི། འདུ་ཤེས་ཐམས་ཅད་ཡིད་ལ་མི་བྱེད་པ་ནི་ཞེས་པ་ནས། གཉིས་ཀྱི་འདུ་ཤེས་ཅན་ལ་མངོན་པར་རྟོགས་པ་མེད་པར་རིག་པར་བྱའོ་ཞེས་པའི་བར་གྱིས་བསྟན་ཏེ། ཚིག་སྔ་མས་གཉེན་པོའི་རྣམ་པ་ངོས་བཟུང་ནས། ཚིག་ལྷག་མ་རྣམས་ཀྱིས་གཉེན་པོ་ལས་ལྡོག་པར་འཛིན་པའི་ཉེས་དམིགས་བསྟན་ཏོ། ། གསུམ་པ་ནི། རབ་འབྱོར་གཉིས་ཀྱི་འདུ་ཤེས་ཅན་ལ་ཆུང་ངུ་ན་མཐུན་པའི་བཟོད་པ་ཡང་མེད་ན། གཟུགས་ཡོངས་སུ་ཤེས་པར་འགྱུར་བ་ལྟ་ག་ལ་ཡོད་ཅེས་པ་ནས། བག་ཆགས་ཀྱི་མཚམས་སྦྱོར་བའི་ཉོན་མོངས་པ་ཐམས་ཅད་སྤངས་པ་ཡང་ག་ལ་ཡོད་ཅེས་པའི་བར་རོ། ། དྲིས་ལན་མང་པོའི་ལེའུ་སྟེ་ལྔ་བཅུ་ང་དགུ་པ་རྣམ་པར་བཤད་པའོ།།
༈ དྲུག་ཅུ་པ་མཐར་གྱིས་པའི་ལེའུ་བཤད་པ། གཉིས་པ་དངོས་པོར་འཛིན་པའི་ཚུལ་གྱིས་བསྒོམ་པ་མི་འཐད་པ་ལ། རྩོད་པ་དགོད་པ་དང༌། ལན་བཤད་པའོ། ། དང་པོ་ལ་གཉིས་ཏེ། ལམ་བསྒོམ་པའི་བྱེད་པ་ལ་རྩོད་པ་དང༌། སྐྱེ་མེད་ཀྱི་དོན་ལ་རྩོད་པའོ། ། དང་པོ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་གལ་ཏེ་དེ་ལྟར་དངོས་པོའི་འདུ་ཤེས་ཅན་ལ་ཞེས་པ་ནས།
ཉོན་མོངས་པ་དེ་དག་སྤོང་བར་འགྱུར་བའི་ལམ་གྱིས་ཞེས་པའི་བར་གྱིས་བསྟན་ཏེ། དངོས་པོར་འདུ་ཤེས་པ་ལ་ལམ་གྱི་བྱེད་པ་མི་འཐད་ན། དངོས་པོ་མེད་པར་འདུ་ཤེས་པ་ལ་ལམ་གྱི་བྱེད་པ་ཡོད་དམ་ཞེས་འདྲི་བའོ། ། རྩོད་པ་གཉིས་པ་ནི། བཅོམ་ལྡན་འདས་གལ་ཏེ་ཞེས་པ་ནས། ཇི་ལྟར་རྣམ་མཁྱེན་ཐོབ་པར་འགྱུར་ཞེས་པའི་བར་ཏེ། ཆོས་གང་ལ་ཡང་སྐྱེ་བ་མེད་ན་ལམ་ཡང་སྐྱེ་བ་མེད་ལ་ལམ་མ་སྐྱེས་པར་ཡང་རྣམ་མཁྱེན་ཐོབ་པར་ཇི་ལྟར་འགྱུར་ཞེས་པའི་དོན་ནོ། ། གཉིས་པ་ལན་གྱིས་ནི། དངོས་པོ་ཡོད་པ་དང༌། མེད་པར་འདུ་ཤེས་པ་གཉིས་ཀ་ལ་ལམ་གྱི་བྱེད་པ་མེད་པར་བསྟན་ཏེ།
བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ། ། དེ་དེ་བཞིན་ཏེ་ཞེས་པ་ནས། སྤོང་བར་འགྱུར་བའི་ལམ་མེད་དོ་ཞེས་པའི་བར་གྱིས་བསྟན་ཏོ། ། གནས་ཚུལ་ལ་མི་མཐུན་ཕྱོགས་གཉིས་འཛིན་གྱི་འདུ་ཤེས་མེད་པར་བསྟན་པ་ལ་གཉིས་ཏེ། རྩོད་པ་འགོད་པ་དང༌། ལན་བཤད་པའོ། ། དང་པོ་ནི། གསོལ་པ་བཅོམ་ལྡན་འདས་ཅི་ལགས་བྱང་སེམས་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། དངོས་པོ་མཆིས་པར་འདུ་ཤེས་པ་དང་ཞེས་པ་ནས།
བག་ཆགས་ཀྱི་མཚམས་སྦྱོར་བ་ཉོན་མོངས་པ་ཐམས་ཅད་སྤང་བར་འདུ་ཤེས་པའི་བར་དུ་མཆིས་སམ་ཞེས་པའི་བར་དུ་གསུངས་ཏེ། མི་མཐུན་ཕྱོགས་ཡོད་མེད་གཉིས་སུ་འཛིན་པའི་འདུ་ཤེས་གང་རུང་མཆིས་སམ་ཞེས་འདྲི་བའོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ནི་མེད་དོ་ཞེས་པ་ནས། འབྲས་བུའོ། ། ཞེས་པའི་བར་ཏེ། དོན་དམ་པར་གཉིས་སུ་འཛིན་པའི་འདུ་ཤེས་ཀྱང་མེད་ལ་ཡུམ་བསྒོམ་པའི་ཚེ་ཡང་གཉིས་སུ་འཛིན་པའི་འདུ་ཤེས་མེད་ཅིང༌། གཉིས་སུ་འཛིན་པ་ནི་མི་མཐུན་ཕྱོགས་ཡིན་ལ། གཉིས་འཛིན་སྤངས་པ་ནི་འབྲས་བུའོ་ཞེས་བསྟན་པ་ཡིན་ཏེ།
དོན་བསྡུ་བ་ནི། རབ་འབྱོར་ཞེས་པ་ནས། རིག་པར་བྱའོ་ཞེས་པའི་བར་རོ། ། ལམ་བསྒོམ་པའི་བྱེད་པ་ལ་རྩོད་པ་སྤང་བ་ལ་གཉིས་ཏེ། རྩོད་པ་དགོད་པ་དང༌། དེ་སྤང་བའོ། ། དང་པོ་ལ་ཁས་བླངས་རྗེས་སུ་བརྗོད་པ་ནི། གསོལ་པ་བཅོམ་ལྡན་འདས་གལ་ཏེ་དེ་ལྟར་ཆོས་ཐམས་ཅད་དངོས་པོ་མ་མཆིས་པའི་ངོ་བོ་ཉིད་ལགས་ན་ཞེས་པས་བསྟན་ཏོ། ། ཐལ་འགྱུར་འགོད་པ་ནི། བཅོམ་ལྡན་འདས་ཇི་ལྟར་ཞེས་པ་ནས།
བརྙེས་པར་འགྱུར་ཞེས་པའི་བར་རོ། ། གཉིས་པ་ལ། ཡུམ་བསྒོམས་པའི་བྱེད་པ་མྱོང་བས་འགྲུབ་པ་དང༌། ངོ་བོ་ཉིད་ཡོད་པ་ལ་ལམ་གྱི་བྱེད་པ་མི་འཐད་ཅིང་མེད་པ་ལ་འཐད་པའོ། ། དང་པོ་ནི། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་སྩལ་ཏོ་ཞེས་པ་ནས། སེམས་ཅན་རྣམས་ཕུང་པོ་གསུམ་དུ་ལུང་བསྟན་པར་འགྱུར་རོ་ཞེས་པའི་བར་གྱིས་བསྟན་ཏེ། ངོ་བོ་ཉིད་མེད་པར་བསྒོམས་པས་བསམ་གཏན་ནས་མ་འདྲེས་པ་བཅོ་བརྒྱད་ཀྱི་བར་གྱི་ཡོན་ཏན་དང༌། སེམས་ཅན་རྣམས་ལུང་སྟོན་པའི་ཡོན་ཏན་བརྙེས་པས་ངོ་བོ་ཉིད་མེད་པར་འཐད་དོ་ཞེས་པའི་དོན་ནོ། །
གཉིས་པ་ལ་རྩོད་པ་ནི། རབ་འབྱོར་གྱིས་གསོལ་པ། བཅོམ་ལྡན་འདས་ཇི་ལྟར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་དངོས་པོ་མ་མཆིས་པའི་ངོ་བོ་ཉིད་ཀྱིས་བསམ་གཏན་བཞི་བསྐྱེད་པར་འགྱུར་ཞེས་པ་ནས། ཕུང་པོ་གསུམ་དུ་ལུང་བསྟན་པར་འགྱུར་ཞེས་པའི་བར་ཏེ། བསམ་གཏན་ནས་མ་འདྲེས་པ་བཅོ་བརྒྱད་ཀྱི་བར་ཇི་ལྟར་བསྐྱེད་པར་འགྱུར་ཏེ་མི་བསྐྱེད་པར་ཐལ། བསམ་གཏན་ནས་མ་འདྲེས་པའི་བར་ངོ་བོ་ཉིད་མེད་པའི་ཕྱིར། སེམས་ཅན་རྣམས་ལུང་སྟོན་པར་ཡང་མི་འགྱུར་ཏེ། སེམས་ཅན་ངོ་བོ་ཉིད་མ་མཆིས་པའི་ཕྱིར་རོ་ཞེས་པའི་དོན་ནོ། ། གཉིས་པ་ལན་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་གལ་ཏེ་འདོད་པ་རྣམས་དང༌། སྡིག་ཏོ་མི་དགེ་བའི་ཆོས་རྣམས་ལ། དངོས་པོ་ཞིག་ཡོད་དེ་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ། ། ཞེས་པའི་བར་ཏེ། ངོ་བོ་ཉིད་ཡོད་ན་ངོ་བོ་ཉིད་མེད་པར་བསྒོམས་པས་བསམ་གཏན་ནས་སངས་རྒྱས་ཀྱི་བར་ཐོབ་པ་ཉིད་དུ་མི་འགྱུར་བ་ལས་ཐོབ་པའི་ཕྱིར། ངོ་བོ་ཉིད་ཡོད་པ་མི་འཐད་དོ་ཞེས་པའི་དོན་ནོ། ། དེ་སྐད་དུ་ཡང་རྒྱན་ལས། དམིགས་པ་འཐད་དང་དེ་ཡི་ནི། ། ངོ་བོ་ཉིད་ངེས་བཟུང་བ་དང༌། །
རྣམ་ཀུན་མཁྱེན་ཉིད་ཡེ་ཤེས་དང༌། ། དམ་པའི་དོན་དང་ཀུན་རྫོབ་དང༌། ། སྦྱོར་དང་དཀོན་མཆོག་གསུམ་པོ་དང༌། ། ཐབས་བཅས་ཐུབ་པའི་རྟོགས་པ་དང༌། ཕྱིན་ཅི་ལོག་ནི་ལམ་བཅས་དང༌། ། གཉེན་པོ་མི་མཐུན་ཕྱོགས་དག་དང༌། ། མཚན་ཉིད་དང་ནི་བསྒོམ་པ་ལ། ། སྨྲ་བ་རྣམས་ཀྱི་ལོག་རྟོག་པ། ། རྣམ་པ་ཀུན་མཁྱེན་ཉིད་རྟེན་ཅན། ། རྣམ་པ་བཅུ་དྲུག་དག་ཏུ་བཞེད། །
ཅེས་གསུངས་ཏེ། རྩེ་མོའི་མངོན་པར་རྟོགས་པ་བཤད་ཟིན་ཏོ།། ༈ །སྐབས་དྲུག་པ་མཐར་གྱིས་པའི་སྦྱོར་བ་བསྟན་པ། མཐར་གྱིས་པ་སྟོན་པ་ལ་གཉིས་ཏེ། རྩོད་པ་འགོད་པ་དང༌། ལོག་རྟོག་སེལ་བྱེད་ཀྱི་ལན་ནོ། ། དང་པོ་ལ། གང་ལ་རྩོད་པའི་ཡུལ་ནི། གོང་དུ་ངོ་བོ་ཉིད་མེད་པར་བསྟན་པ་ལ། སངས་རྒྱས་འཐོབ་པར་འཐད་པ་ལ་རྩོད་དོ། །
རྩོད་པའི་ཚུལ་ནི། རབ་འབྱོར་གྱིས་གསོལ་པ་བཅོམ་ལྡན་འདས་གལ་ཏེ་དེ་ལྟར་ཞེས་པ་ནས། མཐར་གྱིས་ནན་ཏན་དུ་བགྱི་བ་མཆིས་པར་འགྱུར་ཞེས་པའི་བར་ཏེ། མངོན་པར་རྫོགས་པར་འཚང་རྒྱ་ན་ཞེས་པ་ཡན་ཆད་ཀྱིས་ཁས་བླངས་རྗེས་སུ་བརྗོད་པ་བསྟན་ཅིང༌། བཅོམ་ལྡན་འདས་དེ་ཅིའི་སླད་དུ་ཞེས་པ་མན་ཆད་ཀྱིས་ཐལ་འགྱུར་འགོད་པ་བསྟན་ཏོ། ། དེ་ནི་བླ་མེད་བྱང་ཆུབ་ཐོབ་པའི་དོན་དུ་སྦྱིན་སོགས་ལ་མཐར་གྱིས་སློབ་པ་སོགས་མི་འཐད་པར་འགྱུར་ཏེ། ཆོས་ཐམས་ཅད་ངོ་བོ་ཉིད་མ་མཆིས་པའི་ཕྱིར་ཞེས་པའོ། ། གཉིས་པ་ལ། མཐར་གྱིས་སློབ་ཚུལ་སྤྱིར་བསྟན་པ་དང༌། སློབ་ཚུལ་སོ་སོར་བཤད་པའོ། །
དང་པོ་ལ་གཉིས་ཏེ། ངོ་བོ་ཉིད་མེད་པ་རྟོགས་པའི་རྒྱུ། ངོ་བོ་ཉིད་མེད་པར་རྟོགས་པའི་བྱེད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལྟར་ཞེས་པ་ནས། སྐྲའི་རྩེ་མོའི་ཆ་ཤས་ཀྱི་གནས་ཙམ་ཡང་མེད་དོ། ། ཞེས་ཐོས་ནས་ཞེས་པའི་བར་ཏེ། དགེ་བའི་བཤེས་གཉེན་ལས། ངོ་བོ་ཉིད་མེད་པའི་དོན་ཐོས་ཤིང་བསམ་བྱུང་གིས་གཏན་ལ་ཕབ་ན་ཞེས་པའི་དོན་ནོ། །
གཉིས་པ་ལས། ངོ་བོ་ཉིད་མེད་པར་རྟོགས་པ་ལ་སེམས་བསྐྱེད་འཐད་པ་དང༌། སེམས་བསྐྱེད་དང་མཐུན་པའི་སྤྱོད་པ་རྩོམ་པའོ། ། དང་པོ་ནི། བྱང་སེམས་ཆེན་པོ་དེས་ཅི་སྟེ་ཞེས་པ་ནས། སེམས་ཅན་དངོས་པོའི་འདུ་ཤེས་ལ་སྤྱོད་པ་ཐམས་ཅད་དངོས་པོ་མེད་པ་རབ་ཏུ་འགོད་པར་བྱའོ་སྙམ་སྟེ་ཞེས་པའི་བར་གྱིས་བསྟན་ཏོ། ། དོན་ནི་ངོ་བོ་ཉིད་མེད་པར་ཁོང་དུ་ཆུད་ན་བདེན་འཛིན་ཅན་རྣམས་དམིགས་མེད་རྟོགས་པ་ལ་འགོད་པར་བྱའོ་ཞེས་པའོ། ། གཉིས་པ་ནི། རབ་འབྱོར་བྱང་སེམས་ཆེན་པོ་དེ་སེམས་ཅན་ཐམས་ཅད་ཅེས་པ་ནས། མཐའ་གྱིས་ནན་ཏན་དུ་བྱ་བ་རྩོམ་མོ་ཞེས་པའི་བར་ཏེ།
ཆོས་ཐམས་ཅད་ངོ་བོ་ཉིད་མེད་ན་ཆེད་དུ་བྱ་བ་དང༌། སྤྱོད་པ་སོགས་འཐད་པས་སེམས་ཅན་མྱ་ངན་ལས་འདའ་བའི་དོན་དུ་བྱང་ཆུབ་ལ་འཇུག་པའི་སྤྱོད་པ་རིམ་གྱིས་རྩོམ་པའི་དོན་ནོ། ། སློབ་ཚུལ་སྤྱིར་བསྟན་པ་བཤད་ཟིན་ནས། སོ་སོར་བཤད་པ་ལ་གསུམ། ལམ་ཕྱིན་དྲུག་ལ་སློབ་པ་དང༌། བསམ་པ་རྗེས་དྲན་དྲུག་ལ་སློབ་པ་དང༌། མི་མཐུན་ཕྱོགས་དག་བྱེད་ཀྱི་ཆོས་ལ་སློབ་པའོ། ། དང་པོ་ལ་གཉིས་ཏེ། སྤྱིར་བསྟན་པ་དང༌། སོ་སོར་བཤད་པའོ། །
དང་པོ་ནི། ཐོག་མར་སྦྱིན་པའི་ཕ་རོལ་ཏུ་ཕྱིན་པ་དང་ཞེས་པ་ནས། ཕ་རོལ་ཏུ་ཕྱིན་པ་དྲུག་ལ་སྤྱོད་དོ་ཞེས་པའི་བར་ཏེ། སྤྱིའི་དོན་ནོ། ། གཉིས་པ་ལ་དོན་དྲུག་ལས། དང་པོ་ལ་སྦྱིན་པའི་ཕར་ཕྱིན་ལ་སློབ་ཚུལ་བསྟན་པ་ལ། སློབ་ཚུལ་རྒྱས་པར་བསྟན། དོན་བསྡུས་ཏེ་བསྟན། བདེན་འཛིན་གྱི་སྒྲོ་འདོགས་གཅོད་པའི་ཚུལ་ལོ། ། དང་པོ་ལ་གཉིས་ཏེ།
སློབ་ཚུལ་དངོས་བསྟན་པ་དང༌། སློབ་པའི་བྱེད་པ་བསྟན་པའོ། ། དང་པོ་ནི། དེ་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། བདག་ཀྱང་སྦྱིན་པ་གཏོང་ངོ་ཞེས་པ་ནས། མིའི་ཡོ་བྱད་གང་ཅི་ཡང་རུང་བ་དག་ཀྱང་དེ་དག་ལ་གཏོང་བའི་བར་དུ་སྟེ་ཞེས་པའི་བར་གྱིས་བསྟན་ཏོ། ། གཉིས་པ་ལ་མངོན་མཐོའི་བྱེད་པ་དང༌། ངེས་ལེགས་ཀྱི་བྱེད་པའོ། ། དང་པོ་ནི། ལྷའི་ཆེ་བ་ཉིད་རབ་ཏུ་ཐོབ་པར་བྱེད་དོ། །
མིའི་ཆེ་བ་ཉིད་རབ་ཏུ་ཐོབ་པར་བྱེད་དོ་ཞེས་པའི་བར་རོ། ། གཉིས་པ་ལ་གསུམ་སྟེ། རང་དོན་གྱི་བྱེད་པ་དང༌། གཉིས་དོན་གྱི་བྱེད་པ་དང༌། གཞན་དོན་གྱི་བྱེད་པའོ། ། དང་པོ་ནི། དེ་སྦྱིན་པ་དེ་ཉིད་ཀྱིས་ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པར་བྱེད་དོ་ཞེས་པ་ནས། བྱང་ཆུབ་སེམས་དཔའི་སྐྱོན་མེད་པར་འཇུག་གོ་ཞེས་པའི་བར་རོ། ། གཉིས་པ་ནི། བྱང་ཆུབ་སེམས་དཔའི་སྐྱོན་མེད་པར་ཞུགས་ནས་ཞེས་པ་ནས།
རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱེད་དོ་ཞེས་པའི་བར་རོ། ། གསུམ་པ་ནི་རྣམ་པ་ཐམས་ཅད་མཁྱེན་པ་ཉིད་ཅེས་པ་ནས། གྲོལ་བར་བྱེད་དོ་ཞེས་པའི་བར་རོ། ། དོན་བསྡུས་ཏེ་བསྟན་པ་ནི། རབ་འབྱོར་དེ་ལྟར་ན་ཞེས་པ་ནས། ཡོད་པ་ཡིན་ཏེ་ཞེས་པའི་བར་རོ། ། གསུམ་པ་ལ་དོན་དངོས་ནི། དེ་ཐམས་ཅད་དམིགས་སུ་མེད་དོ་ཞེས་སོགས་སོ། ། བདེན་པ་མེད་པའི་འཐད་པ་ནི། དེ་ཅིའི་ཕྱིར་ཞེ་ན།
དེ་ནི་འདི་ལྟར་དེ་ལ་ངོ་བོ་ཉིད་མེད་དོ་ཞེས་པས་བསྟན་ཏོ། ། གཉིས་པ་ཚུལ་ཁྲིམས་ལ་སློབ་ཚུལ་ལ། སྔ་མ་ལྟར་དོན་གསུམ་གྱི་དང་པོ་ལ། སློབ་ཚུལ་རྒྱས་པར་བསྟན་པ་ནི། རབ་འབྱོར་གཞན་ཡང་ཞེས་པ་ནས། མཐུན་པས་དགའ་བར་སྤྱོད་དོ་ཞེས་པའི་བར་རོ། ། གཉིས་པ་སློབ་པའི་བྱེད་པ་ལ། མངོན་མཐོའི་བྱེད་པ་ནི། དེ་ཚུལ་ཁྲིམས་དེས་ཞེས་པ་ནས་བྱེད་དོ་ཞེས་པའི་བར་རོ། ། ངེས་ལེགས་ཀྱི་བྱེད་པ་ལ་གཞན་དོན་གྱི་བྱེད་པ་ནི་དེ་ནོར་མེད་པའི་སེམས་ཅན་རྣམས་ལ་ནོར་སྦྱིན་ཞིང་ཞེས་པ་ནས།

འགོད་དོ་ཞེས་པའི་བར་རོ། ། རང་དོན་གྱི་བྱེད་པ་ནི། དེ་ཚུལ་ཁྲིམས་ཀྱི་ཕུང་པོ་དང་ཞེས་པ་ནས། སྐྱོན་མེད་པར་འཇུག་གོ་ཞེས་པའི་བར་རོ། ། གཉིས་དོན་གྱི་བྱེད་པ་ནི། བྱང་ཆུབ་སེམས་དཔའི་སྐྱོན་མེད་པར་ཞུགས་ནས་ཞེས་པ་ནས་ཐོབ་པར་བྱེད་དོ་ཞེས་པའི་བར་རོ། ། མཐར་ཐུག་གི་གཞན་དོན་གྱི་བྱེད་པ་ནི། རྣམ་པ་ཐམས་ཅད་མཁྱེན་པ་ཉིད་ཐོབ་ནས་ཞེས་པ་ནས། གྲོལ་བར་བྱེད་དོ་ཞེས་པའི་བར་རོ། ། གཉིས་པ་དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས།
སྤྱོད་པ་ཡིན་ཏེ་ཞེས་པའི་བར་རོ། ། མི་མཐུན་ཕྱོགས་དག་བྱེད་ཀྱི་ཐབས་ནི། དེ་ཐམས་ཅད་ཀྱང་དམིགས་སུ་མེད་དོ་ཞེས་པའི་བར་རོ། ། མི་མཐུན་ཕྱོགས་ཀྱི་རྣམ་པ་མི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས་མེད་དོ་ཞེས་པའི་བར་རོ། ། བཟོད་པ་ལ་སློབ་ཚུལ་ལ་སྔར་ལྟར་དོན་གསུམ་གྱི་དང་པོ་སློབ་ཚུལ་རྒྱས་པར་བཤད་པ་ནི། གཞན་ཡང་བཟོད་པ་ནི་ཞེས་པ་ནས། དགའ་བར་སྤྱོད་དོ་ཞེས་པའི་བར་རོ། ། གནས་སྐབས་སུ་གཞན་དོན་གྱི་བྱེད་པ་ནི། དེ་བཟོད་པའི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་ཞེས་པ་ནས།
རབ་ཏུ་འགོད་དོ་ཞེས་པའི་བར་རོ། ། རང་དོན་གྱི་བྱེད་པ་ནི། དེ་ཚུལ་ཁྲིམས་ཀྱི་ཕུང་པོ་དང་ཞེས་པ་ནས། འཇུག་གོ་ཞེས་པའི་བར་རོ། ། གཉིས་དོན་གྱི་བྱེད་པ་ནི། བྱང་ཆུབ་སེམས་དཔའི་སྐྱོན་མེད་པར་ཞུགས་ནས། ཞེས་པ་ནས་ཐོབ་པར་བྱེད་དོ་ཞེས་པའི་བར་རོ། ། མཐར་ཐུག་གི་གཞན་དོན་གྱི་བྱེད་པ་ནི། རྣམ་པ་ཐམས་ཅད་མཁྱེན་པ་ཉིད་ཐོབ་ནས་ཞེས་པ་ནས། གྲོལ་བར་བྱེད་དོ་ཞེས་པའི་བར་རོ། །
གཉིས་པ་དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས། ཡོད་པ་ཡིན་ཏེ་ཞེས་པའི་བར་རོ། ། དེ་ལ་བདེན་འཛིན་གྱི་སྒྲོ་འདོགས་གཅོད་པ་ནི། དེ་དག་ཐམས་ཅད་ཀྱང་དམིགས་སུ་མེད་དོ་ཞེས་པའོ། ། བདེན་པ་མེད་པའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས་ངོ་བོ་ཉིད་མེད་དོ་ཞེས་པའི་བར་རོ། ། བརྩོན་འགྲུས་ལ་སློབ་ཚུལ་ལ་ཡང་གསུམ་ལས། དང་པོ་རྒྱས་བཤད་ལ། སློབ་ཚུལ་དངོས་དང༌།
སློབ་པའི་བྱེད་པའོ། ། དང་པོ་ནི། རབ་འབྱོར་གཞན་ཡང་ཞེས་པ་ནས་དགའ་བར་སྤྱོད་དོ་ཞེས་པའི་བར་རོ། ། གཉིས་པ་ལ། གནས་སྐབས་སུ་གཞན་དོན་གྱི་བྱེད་པ་ནི། དེ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ལ་སྤྱོད་ཅིང་ཞེས་པ་ནས། རབ་ཏུ་འགོད་དོ་ཞེས་པའི་བར་རོ། ། རང་དོན་གྱི་བྱེད་པ་ནི། དེ་ཚུལ་ཁྲིམས་ཀྱི་ཕུང་པོ་དེ་ཞེས་པ་ནས། སྐྱོན་མེད་པར་འཇུག་གོ་ཞེས་པའི་བར་རོ། །
གཉིས་དོན་གྱི་བྱེད་པ་ནི། བྱང་ཆུབ་སེམས་དཔའི་སྐྱོན་མེད་པར་ཞུགས་ནས་ཞེས་པ་ནས། ཐོབ་པར་བྱེད་དོ་ཞེས་པའི་བར་རོ། ། མཐར་ཐུག་གི་གཞན་དོན་གྱི་བྱེད་པ་ནི། རྣམ་པ་ཐམས་ཅད་མཁྱེན་པ་ཉིད་ཐོབ་ནས་ཞེས་པ་ནས། གྲོལ་བར་བྱེད་དོ་ཞེས་པའི་བར་རོ། ། གཉིས་པ་མདོར་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། ཡོད་པ་ཡིན་ཏེ་ཞེས་པའི་བར་རོ། ། བདེན་འཛིན་གྱི་སྒྲོ་འདོགས་གཅོད་པ་ནི།
དེ་ཐམས་ཅད་ཀྱང་དམིགས་སུ་མེད་དོ་ཞེས་སོགས་སོ། ། བདེན་པ་མི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། ངོ་བོ་ཉིད་མེད་དོ་ཞེས་པའི་བར་རོ། ། བསམ་གཏན་ལ་སློབ་ཚུལ་ལ་ཡང་གསུམ་ལས། དང་པོ་སློབ་ཚུལ་དངོས་ནི། རབ་འབྱོར་གཞན་ཡང་ཞེས་པ་ནས། མཐུན་པས་དགའ་བར་སྤྱོད་དོ་ཞེས་པའི་བར་རོ། ། གནས་སྐབས་ཀྱི་གཞན་དོན་བྱེད་པ་ནི། ཚད་མེད་པ་དང་ཞེས་པ་ནས།
མཐོང་བ་ལ་རབ་ཏུ་འགོད་དོ། ། ཞེས་པའི་བར་རོ། ། རང་དོན་གྱི་བྱེད་པ་ནི། དེ་ཚུལ་ཁྲིམས་ཀྱི་ཕུང་པོ་ལ་ཞེས་པ་ནས། སྐྱོན་མེད་པར་འཇུག་གོ་ཞེས་པའི་བར་རོ། ། གཉིས་དོན་གྱི་བྱེད་པ་ནི། བྱང་ཆུབ་སེམས་དཔའི་ཞེས་པ་ནས། ཐོབ་པར་བྱེད་དོ་ཞེས་པའི་བར་རོ། ། མཐར་ཐུག་གི་གཞན་དོན་གྱི་བྱེད་པ་ནི། རྣམ་པ་ཐམས་ཅད་ཅེས་པ་ནས་གྲོལ་བར་བྱེད་དོ་ཞེས་པའི་བར་རོ། །
གཉིས་པ་དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། ཡོད་པ་ཡིན་ཏེ་ཞེས་པའི་བར་རོ། ། བདེན་འཛིན་གྱི་སྒྲོ་འདོགས་གཅོད་པ་ནི། དེ་དག་ཐམས་ཅད་ཀྱང་དམིགས་སུ་མེད་དོ་ཞེས་སོགས་སོ། ། མི་མཐུན་ཕྱོགས་ཀྱི་དམིགས་པ་མི་འཐད་པ་ནི། དེ་ཅིའི་ཕྱིར་ཞེ་ན་དེ་ནི་འདི་ལྟར་དེ་ལ་ངོ་བོ་ཉིད་མེད་པའོ་ཞེས་པའོ། ། ཤེར་ཕྱིན་ལ་སློབ་ཚུལ་ལ་ཡང་གསུམ་ལས། དང་པོ་སློབ་ཚུལ་རྒྱས་པར་བཤད་པ་དང༌། སློབ་པའི་བྱེད་པ་བསྟན་པའོ། །
དང་པོ་ལ་གཞན་དོན་ལ་སློབ་ཚུལ་དང༌། རང་དོན་ལ་སློབ་ཚུལ་དང༌། གཞན་འཇུག་པའི་ཐབས་ལ་སློབ་ཚུལ་ལོ། ། དང་པོ་ནི། རབ་འབྱོར་གཞན་ཡང་བྱང་སེམས་ཆེན་པོ་སེམས་དང་པོ་བསྐྱེད་པ་ནས་ཉེ་བར་བཟུང་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་ཞེས་པ་ནས། རབ་ཏུ་འགོད་དོ་ཞེས་པའི་བར་རོ། ། གཉིས་པ་ནི། དེ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། བདག་ཀྱང་སྦྱིན་པ་ཡོངས་སུ་གཏོང་ངོ་ཞེས་པ་ནས།
ཤེས་རབ་ལ་རབ་ཏུ་གཞོག་གོ་ཞེས་པའི་བར་རོ། ། གསུམ་པ་ནི། སྦྱིན་པའི་ལེགས་པ་བརྗོད་དོ་ཞེས་པ་ནས། དགའ་བར་སྤྱོད་དོ་ཞེས་པའི་བར་རོ། ། གཉིས་པ་ལ་རང་དོན་གྱི་བྱེད་པ་ནི། དེ་སྦྱིན་པའི་ཕ་རོལ་ཏུ་ཕྱིན་པ་དང་ཞེས་པ་ནས། འཇུག་གོ་ཞེས་པའི་བར་རོ། ། གཉིས་དོན་གྱི་བྱེད་པ་ནི། བྱང་ཆུབ་སེམས་དཔའི་སྐྱོན་མེད་པར་ཞུགས་ནས་ཞེས་པ་ནས། ཐོབ་པར་བྱེད་དོ་ཞེས་པའི་བར་རོ། །
མཐར་ཐུག་གི་གཞན་དོན་གྱི་བྱེད་པ་ནི། རྣམ་པ་ཐམས་ཅད་མཁྱེན་པ་ཉིད་ཐོབ་ནས་ཞེས་པ་ནས། གྲོལ་བར་བྱེད་དོ་ཞེས་པའི་བར་རོ། ། གཉིས་པ་དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས། སྤྱོད་པ་རྩོམ་སྟེ་ཞེས་པའི་བར་རོ། ། མ་དམིགས་པའི་རྣམ་པས་རྒྱས་བཏབ་པ་ནི། དེ་ཐམས་ཅད་ཀྱང་དམིགས་སུ་མེད་དོ་ཞེས་པའོ། ། དེའི་འཐད་པ་ནི། དེ་ཅིའི་ཕྱིར་ཞེ་ན།
དེ་ནི་འདི་ལྟར་དེ་ལ་ངོ་བོ་ཉིད་དོ་ཞེས་པའོ། ། གཉིས་པ་བསམ་པ་རྗེས་དྲན་དྲུག་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རབ་འབྱོར་གཞན་ཡང་བྱང་སེམས་ཆེན་པོ་མཐར་གྱིས་སྤྱད་པ་དང་ཞེས་པ་ནས། ལྷ་རྗེས་སུ་དྲན་པ་བསྒོམ་མོ་ཞེས་པའི་བར་གྱིས་བསྟན་ཏེ། སྤྱད་པ་དང༌། བསླབ་པ་དང༌། འཇུག་པ་ཞེས་པའི་ཚིག་གསུམ་སྨོས་པ་ནི།
སྦྱོར་ལམ་དང༌། མཐོང་ལམ་དང༌། སྒོམ་ལམ་གསུམ་གྱི་གནས་སྐབས་ལ་སློབ་ཚུལ་བསྟན་ཏོ། ། རྣམ་མཁྱེན་ཡིད་བྱེད་ཀྱིས་ནི་སེམས་བསྐྱེད་དང༌། ངོ་བོ་ཉིད་མེད་པས་ནི་བསྒོམ་ཚུལ་དང༌། སངས་རྒྱས་སོགས་དྲུག་གིས་ནི་བསྒོམ་བྱ་བསྟན་ཏོ། ། གཉིས་པ་རྒྱས་པར་བཤད་པ་ལ། སངས་རྒྱས་སོགས་རྗེས་དྲན་དྲུག་ལས། དང་པོ་སངས་རྒྱས་རྗེས་དྲན་སྟོན་པ་ལ། རྗེས་སུ་དྲན་ཚུལ་བཤད།
རྗེས་སུ་དྲན་པའི་བྱེད་པ་བསྟན། རྣམ་པར་རྟོག་པའི་ཉེས་པས་མ་གོས་པའི་དོན་ནོ། ། དང་པོ་ལ་ཚོགས་ལམ་དུ་སྒོམ་ཚུལ་དང༌། སྦྱོར་ལམ་དུ་སྒོམ་ཚུལ་དང༌། མཐོང་ལམ་དུ་སྒོམ་པའི་ཚུལ་དང༌། སྒོམ་ལམ་དུ་བསྒོམ་པའི་ཚུལ་ལོ། ། དང་པོ་ལ་དྲི་བའི་སྒོ་ནས་མཚམས་སྦྱར་བ་ནི། རབ་འབྱོར་གྱིས་ཞེས་པ་ནས་སོ། ། གཉིས་པ་ལན་ལ་བཞི་སྟེ། ཡུལ་གང་དུ་ཡང་དྲན་པར་བྱར་མེད་པའི་ཚུལ་གྱིས་དྲན་པ་དང༌།
གང་དུ་དྲན་པར་བྱ་བའི་ཡུལ་མེད་པའི་འཐད་པ་དང༌། དངོས་པོ་མེད་པས་དྲན་པར་མི་ནུས་པར་བསྟན་པ་དང༌། ཡིད་ལ་བྱར་མེད་པའི་ཚུལ་གྱིས་དྲན་པ་མི་འགལ་བའི་འཐད་པའོ། ། དང་པོ་ནི། རབ་འབྱོར་འདི་ལ་ཞེས་པ་ནས་ཡིད་ལ་མི་བྱེད་དོ་ཞེས་པའི་བར་ཏེ། ཚོགས་ལམ་དུ་སངས་རྒྱས་ལ་ཕུང་པོ་ལྔའི་དངོས་པོར་ཞེན་པ་དགག་པའོ། ། གཉིས་པ་ནི། དེ་ཅིའི་ཕྱིར་ཞེ་ན་ཞེས་པ་ནས། དངོས་པོ་མེད་པའི་བར་ཏེ། གཟུགས་ལ་ཞེས་པ་ནི་ཆོས་ཅན་ནོ། །
ངོ་བོ་ཉིད་མེད་ཅེས་པ་ནི་གཏན་ཚིགས་སོ། ། དངོས་པོ་མེད་ཅེས་པ་ཁ་བཀང་ནས་བསྒྲུབ་བྱའི་ཆོས་སུ་སྦྱར་རོ། ། གང་ལ་ངོ་བོ་ཉིད་མེད་པ་ནི། དངོས་པོ་མེད་པས་ཞེས་པས་ནི་ཁྱབ་པ་བསྟན་པའོ། ། ལྷག་མ་ཚོར་བ་སོགས་ལ་ཡང་དེ་བཞིན་དུ་སྦྱར་རོ། ། གསུམ་པ་ནི། དངོས་པོ་མེད་པས་ནི་དངོས་པོ་མེད་པ་དྲན་པར་མི་ནུས་ཏེ། ཞེས་པ་སྟེ། ངོ་བོ་ཉིད་མེད་པས་དངོས་པོ་མེད་པར་བསྟན་ལ། དངོས་པོ་མེད་པའི་རྟགས་ཀྱིས་ངོ་བོ་ཉིད་ཡོད་པ་དྲན་པར་མི་ནུས་པར་བསྟན་པའོ། །
བཞི་པ་ནི། དེ་ཅིའི་ཕྱིར་ཞེ་ན་ཞེས་པ་ནས། རྗེས་སུ་དྲན་པའོ་ཞེས་པའི་བར་རོ། ། གཉིས་པ་སྦྱོར་ལམ་དུ་བསྒོམ་པའི་ཚུལ་ལ་གཉིས་ཏེ། རྒྱས་པར་བཤད་པ་དང༌། བྱེད་པའི་སྒོ་ནས་དོན་བསྡུ་བའོ། ། དང་པོ་ལ་དང་པོ་དྲོད་ཀྱི་གནས་སྐབས་སུ་རྗེས་སུ་དྲན་པ་སྒོམ་ཚུལ་ལ་སྔར་ལྟར་བཞི་ལས། དངོས་པོར་བདེན་པར་ཡིད་ལ་བྱར་མེད་པའི་ཚུལ་གྱིས་རྗེས་སུ་དྲན་པ་བསྒོམ་ཚུལ་ནི། རབ་འབྱོར་གཞན་ཡང་ཞེས་པ་ནས། དཔེ་བྱད་བཟང་པོ་བརྒྱད་ཅུ་ཡིད་ལ་མི་བྱེད་དོ་ཞེས་པའི་བར་ཏེ།
དྲོད་ཐོབ་པ་ན། མཚན་དཔེ་དང་ལྡན་པའི་གཟུགས་སྐུ་མཐོང་བས་དེ་ལ་མངོན་པར་ཞེན་པ་དགག་པའོ། ། གཉིས་པ་བདེན་པར་ཡིད་ལ་མི་བྱེད་པའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། དཔེ་བྱད་བཟང་པོ་བརྒྱད་ཅུ་ལ་ངོ་བོ་ཉིད་མེད་དེ། གང་ལ་ངོ་བོ་ཉིད་མེད་པ་དེ་ནི་དངོས་པོ་མེད་པའོ་ཞེས་པའི་བར་གྱིས་བསྟན་ཏེ། ངོ་བོ་ཉིད་མེད་པའི་རྟགས་ཀྱིས་བདེན་པའི་དངོས་པོ་མེད་པར་བསྒྲུབ་པའོ། ། དངོས་པོ་མེད་པས་བདེན་པར་དྲན་པར་མི་ནུས་པར་བསྟན་པ་ནི། དངོས་པོ་མེད་པས་དངོས་པོ་མེད་པ་དྲན་པར་མི་ནུས་ཏེ་ཞེས་པས་བསྟན་ཏོ། ། བདེན་པར་ཡིད་ལ་བྱར་མེད་པའི་ཚུལ་གྱིས་དྲན་པ་ཉིད་རྗེས་དྲན་དུ་བསྟན་པའི་འཐད་པ་ནི།
དེ་ཅིའི་ཕྱིར་ཞེ་ན་ཞེས་པ་ནས། དྲན་པའོ་ཞེས་པའི་བར་རོ། ། རྩེ་མོའི་གནས་སྐབས་སུ། རྗེས་དྲན་སྒོམ་ཚུལ་ལ་སྔར་ལྟར་བཞི་ལས། ཡིད་ལ་བྱར་མེད་པའི་ཚུལ་གྱིས་རྗེས་སུ་དྲན་པ་སྒོམ་ཚུལ་ནི། རབ་འབྱོར་གཞན་ཡང་ཞེས་པ་ནས། ཕུང་པོར་ཡིད་ལ་མི་བྱེད་ཅེས་པའི་བར་ཏེ། རྩེ་མོ་ཐོབ་པ་ན། སངས་རྒྱས་ཀྱི་ཚུལ་ཁྲིམས་ལ་སོགས་པའི་ཟག་པ་མེད་པའི་ཕུང་པོ་རྟོགས་པས་དེ་ལ་ཞེན་པ་འབྱུང་བ་དགག་པའི་དོན་ནོ། ། གང་དུ་ཡིད་ལ་བྱ་བའི་ཡུལ་མེད་པའི་འཐད་པ་ནི།
དེ་ཅིའི་ཕྱིར་ཞེ་ན། དེ་ནི་འདི་ལྟར་ཚུལ་ཁྲིམས་ཀྱི་ཕུང་པོ་ཞེས་པ་ནས། དངོས་པོ་མེད་པའོ་ཞེས་པའི་བར་རོ། ། དོན་ནི་སྔ་མ་བཞིན་ནོ། ། དངོས་པོ་མེད་པས་བདེན་པར་དྲན་མི་ནུས་པར་བསྟན་པ་ནི། དངོས་པོ་ཞེས་པ་ནས། མི་ནུས་སོ་ཞེས་པའི་བར་རོ། ། ཡིད་ལ་བྱར་མེད་པའི་ཚུལ་གྱིས་དྲན་པ་ཉིད་རྗེས་དྲན་དུ་འཇོག་པའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། རྗེས་སུ་དྲན་པའོ་ཞེས་པའི་བར་རོ། །
བཟོད་པའི་སྐབས་སུ་རྗེས་དྲན་སྒོམ་ཚུལ་ལ། སྔར་ལྟར་བཞི་ལས། ཡིད་ལ་བྱར་མེད་པའི་ཚུལ་གྱིས་རྗེས་སུ་དྲན་པ་ནི། རབ་འབྱོར་གཞན་ཡང་ཞེས་པ་ནས། མ་འདྲེས་པ་བཅོ་བརྒྱད་ཀྱི་ཡིད་ལ་མི་བྱེད་ཅེས་པའི་བར་རོ། ། སྟོབས་བཅུ་ནས་མ་འདྲེས་པ་བཅོ་བརྒྱད་ཀྱི་བར་གྱི་རྣམ་པའི་སྒོ་ནས་ཡིད་ལ་མི་བྱེད་ཅེས་པའི་བར་ཏེ། བཟོད་པ་ཐོབ་ན་སྟོབས་ལ་སོགས་པའི་ཡོན་ཏན་དང་ལྡན་པར་མཐོང་བས། དེ་ལ་ཞེན་པ་དགག་པའོ། ། བདེན་པར་ཡིད་ལ་མི་བྱེད་པའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས།
དངོས་པོ་མེད་པའོ་ཞེས་པའི་བར་རོ། ། དངོས་པོ་མེད་པས་དྲན་པར་མི་ནུས་པར་བསྟན་པ་ནི། དངོས་པོ་མེད་པ་ནི་ཞེས་སོགས་སོ། ། ཡིད་ལ་བྱར་མེད་པའི་ཚུལ་གྱིས་དྲན་པ་མི་འགལ་བའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། རྗེས་སུ་དྲན་པའོ་ཞེས་པའི་བར་རོ། ། ཆོས་མཆོག་གི་གནས་སྐབས་སུ། རྗེས་དྲན་སྒོམ་ཚུལ་ལ་སྔར་ལྟར་བཞི་ལས། དང་པོ་ཡིད་ལ་བྱར་མེད་པའི་ཚུལ་གྱིས་རྗེས་སུ་དྲན་པ་ནི། རབ་འབྱོར་གཞན་ཡང་ཞེས་པ་ནས།
རྟེན་ཅིང་འབྲེལ་བར་འབྱུང་བར་ཡིད་ལ་མི་བྱེད་ཅེས་པའི་བར་ཏེ། ཆོས་མཆོག་གི་གནས་སྐབས་སུ་ཚོགས་གཉིས་ཀྱི་རྒྱུ་རྐྱེན་ལས་འབྱུང་བར་རྟོགས་ན། དེ་ལ་ཞེན་པ་དགག་པའོ། ། བདེན་པར་ཡིད་ལ་མི་བྱེད་པའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། དངོས་པོ་མེད་པའོ་ཞེས་པའི་བར་རོ། ། དྲན་པར་མི་ནུས་པ་ཡང་སྔ་མ་བཞིན་དུ་བཤད་དོ། ། ཡིད་ལ་བྱར་མེད་པའི་ཚུལ་གྱིས་རྗེས་སུ་དྲན་པ་མི་འགལ་བའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། རྗེས་སུ་དྲན་པའོ་ཞེས་པའི་བར་རོ། །
གཉིས་པ་བྱེད་པའི་སྒོ་ནས་མཇུག་བསྡུ་བ་ནི། རབ་འབྱོར་དེ་ལྟར་ཞེས་པ་ནས། བསྒོམ་པར་བྱའོ་ཞེས་པའི་བར་རོ། ། མཐོང་ལམ་གྱི་གནས་སྐབས་སུ་རྗེས་དྲན་སྒོམ་ཚུལ་ལ། དེ་ལྟར་ན་མཐར་གྱིས་སྤྱད་པ་དང༌། མཐར་གྱིས་བསླབ་པ་དང་ཞེས་པ་ནས། དངོས་པོ་མེད་པའི་ངོ་བོ་ཉིད་ཀྱི་ཚུལ་གྱིས་ཡན་ལག་རྣམས་རྫོགས་པར་བྱེད་དོ་ཞེས་པའི་བར་གྱིས་བསྟན་པའི་དོན་ནི། མཐར་གྱིས་འཇུག་པའི་ལམ་ཡོད་པས། ཇི་ལྟར་ཡོད་པའི་ཚུལ་ལ་སློབ་པར་འདོད་པ་དག་གིས། ངོ་བོ་ཉིད་མེད་པའི་རྣམ་པས་ཕ་རོལ་ཏུ་ཕྱིན་པ་དྲུག་ནས།
བྱང་ཆུབ་ཀྱི་ཡན་ལག་གི་བར་རྫོགས་པར་བྱེད་དོ་ཞེས་པའོ། ། སྒོམ་ལམ་གྱི་གནས་སྐབས་སུ་རྗེས་དྲན་བསྒོམ་པའི་ཚུལ་ནི། མི་དམིགས་པའི་རྣམ་པས་སྒོམ་ཚུལ་དང༌། བདེན་འཛིན་གྱི་དྲན་པས་མ་གོས་པའི་ཚུལ་གཉིས་ཀྱིས་བསྟན་པའི་དང་པོ་ནི། དངོས་པོ་མེད་པའི་ངོ་བོ་ཉིད་ཀྱི་ཚུལ་གྱིས་འཕགས་པའི་ལམ་ཡན་ལག་བརྒྱད་པོ་རྫོགས་པར་བྱེད་དོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་རྫོགས་པར་བྱེད་དོ་ཞེས་པའི་བར་གྱིས་བསྟན་ཏོ། ། རྗེས་དྲན་བསྒོམ་པའི་བྱེད་པ་ནི། ཆོས་ཐམས་ཅད་དངོས་པོ་མེད་པའི་ངོ་བོ་ཉིད་དུ་མངོན་པར་རྫོགས་པར་འཚང་རྒྱ་བར་འགྱུར་ཏེ་ཞེས་པས་བསྟན་ཏོ། ། རྣམ་པར་རྟོག་པའི་དྲན་པས་མ་གོས་པར་བསྟན་པ་ནི། དེ་ལ་དངོས་པོ་ཡོད་པར་འདུ་ཤེས་པའམ་ཞེས་པ་ནས།
ལྟ་ཅི་སྨོས་ཞེས་པའི་བར་གྱིས་བསྟན་ཏོ། ། ཆོས་རྗེས་སུ་དྲན་པ་ལ་གཉིས་ཏེ། དྲི་བས་མཚམས་སྦྱར་བ་དང༌། སྒོམ་ཚུལ་རྒྱས་པར་བཤད་པའོ། ། དང་པོ་ནི། རབ་འབྱོར་ཇི་ལྟར་ན་ཞེས་པ་ནས། ཞེ་ན་ཞེས་པའི་བར་རོ། ། གཉིས་པ་ལ་ཡིད་ལ་བྱར་མེད་པའི་ཚུལ་གྱིས་བསྒོམ་པ་དང༌། མི་དམིགས་པའི་རྣམ་པས་རྫོགས་པར་བྱེད་པ་དང༌། རྗེས་དྲན་བསྒོམ་པའི་བྱེད་པ་དང༌།
རྣམ་པར་རྟོག་པས་མ་གོས་པའི་ཡོན་ཏན་ནོ། ། དང་པོ་ལ་བདེན་པར་ཡིད་ལ་མི་བྱེད་པའི་ཚུལ་བཤད་པ་དང༌། བདེན་པར་ཡིད་ལ་མི་བྱེད་པའི་འཐད་པ་དང༌། དངོས་པོ་མེད་པའི་རྟགས་ཀྱིས་དྲན་པར་མི་ནུས་པ་དང༌། ཡིད་ལ་བྱར་མེད་པའི་ཚུལ་གྱིས་དྲན་པ་མི་འགལ་བའི་འཐད་པ་དང༌། སྒོམ་ཚུལ་གྱི་སྒོ་ནས་དོན་བསྡུ་བའོ། ། དང་པོ་ནི། རབ་འབྱོར་འདི་ལ་བྱང་སེམས་ཆེན་པོ་སེམས་དང་པོ་བསྐྱེད་པ་ནས་ཉེ་བར་བཟུང་སྟེ་ཞེས་པ་ནས། འདུས་མ་བྱས་ཀྱི་ཆོས་ཡིད་ལ་མི་བྱེད་དོ་ཞེས་པའི་བར་གྱིས་བསྟན་ཏེ། རྟོགས་པའི་ཆོས་ཀྱི་ཡུལ་ཡིད་ལ་མི་བྱེད་པའི་སྒོ་ནས་བསྟན་ཏོ། །
གཉིས་པ་ནི། དེ་ཅིའི་ཕྱིར་ཞེ་ན། དེ་ནི་འདི་ལྟར་ཞེས་སོགས་སོ། ། གསུམ་པ་ནི་དངོས་པོ་མེད་པས་ནི་ཞེས་སོགས་སོ། ། བཞི་པ་ནི། དེ་ཅིའི་ཕྱིར་ཞེ་ན་ཞེས་པ་ནས། དྲན་པའོ་ཞེས་པའི་བར་རོ། ། ལྔ་པ་ནི། རབ་འབྱོར་དེ་ལྟར་ཞེས་པ་ནས། བསྒོམ་པར་བྱ་སྟེ་ཞེས་པའི་བར་རོ། །
གཉིས་པ་མི་དམིགས་པའི་རྣམ་པས་རྫོགས་པར་བྱེད་པ་ལ། མཐར་གྱིས་སློབ་ཚུལ་གསུམ་དུ་བསྟན་པ་དང༌། སློབ་ཚུལ་གསུམ་གྱི་གནས་སྐབས་ལ་མི་དམིགས་པའི་རྣམ་པས་བསྒོམ་ཚུལ་ལོ། ། དང་པོ་ནི། རབ་འབྱོར་དེ་ལྟར་ན་ཞེས་པ་ནས། ལམ་ཡོད་པ་ཡིན་ཏེ་ཞེས་པའི་བར་རོ། ། གཉིས་པ་ནི། བྱང་སེམས་ཆེན་པོ་དེ་མཐར་གྱིས་སྤྱད་པ་ལ་སློབ་ཅིང་ཞེས་པ་ནས། དངོས་པོ་མེད་པའི་ངོ་བོ་ཉིད་ཀྱི་ཚུལ་གྱིས་རྣམ་པ་ཐམས་ཅད་མཁྱེན་པ་ཉིད་ཡོངས་སུ་རྫོགས་པར་བྱེད་དོ། ། ཞེས་པའི་བར་གྱིས་བསྟན་ཏེ།
རྣམ་མཁྱེན་གྱི་བར་མི་དམིགས་པའི་རྣམ་པས་རྫོགས་པར་བྱེད་ཚུལ་གྱིས་བསྟན་ཏོ། ། གསུམ་པ་རྗེས་དྲན་བསྒོམ་པའི་བྱེད་པ་ནི། དེ་ནི་ཆོས་ཐམས་ཅད་ཅེས་པ་ནས། འཚང་རྒྱ་བར་འགྱུར་ཏེ་ཞེས་པའི་བར་རོ། ། བཞི་པ་ནི། དེ་དངོས་པོ་ཡོད་པར་འདུ་ཤེས་པའམ་ཞེས་པ་ནས། ལྟ་ཅི་ཞིག་སྨོས་ཞེས་པའི་བར་རོ། ། དགེ་འདུན་རྗེས་སུ་དྲན་པ་ལ་གཉིས་ཏེ། དྲི་བའི་སྒོ་ནས་མཚམས་སྦྱར་བ་དང༌། སྒོམ་ཚུལ་རྒྱས་པར་བཤད་པའོ། །
དང་པོ་ནི། རབ་འབྱོར་ཇི་ལྟར་ན་ཞེས་པ་ནས། ཞེ་ན་ཞེས་པའི་བར་རོ། ། གཉིས་པ་ལ་ཡིད་ལ་མི་བྱེད་པའི་ཚུལ་གྱིས་བསྒོམ་པ་དང༌། མི་དམིགས་པའི་རྣམ་པས་རྫོགས་པར་བྱེད་པའི་ཚུལ་དང༌། རྗེས་དྲན་བསྒོམ་པའི་བྱེད་པ་དང༌། མི་མཐུན་ཕྱོགས་ཀྱི་ཉེས་པས་མ་གོས་པའི་ཡོན་ཏན་ནོ། ། དང་པོ་ལ། ཡིད་ལ་མི་བྱེད་པའི་ཚུལ་བསྟན་པ་དང༌། ཇི་ལྟར་བསྒོམ་པའི་ཚུལ་བསྡུས་ཏེ་བསྟན་པའོ། །
དང་པོ་ལ་སྔ་མ་ལྟར་མི་དམིགས་པར་ཡིད་ལ་བྱ་བ་དང༌། མི་དམིགས་པའི་འཐད་པ་དང༌། དངོས་པོ་མེད་པས་དྲན་པར་མི་ནུས་པ་དང༌། ཡིད་ལ་བྱར་མེད་པའི་ཚུལ་གྱིས་དྲན་པ་མི་འགལ་བའི་འཐད་པ་དང་བཞིས་བསྟན་ཏེ། རབ་འབྱོར་འདི་ལ་ཞེས་པ་ནས། དགེ་འདུན་རྗེས་སུ་དྲན་པའོ་ཞེས་པའི་བར་གྱིས་རྗེས་སུ་བསྟན་ཚུལ་སྔ་མ་བཞིན་དུ་སྦྱར་རོ། ། གཉིས་པ་ནི། རབ་འབྱོར་དེ་ལྟར་ཞེས་པ་ནས། བསྒོམ་པར་བྱ་སྟེ་ཞེས་པའི་བར་རོ། ། གཉིས་པ་མི་དམིགས་པའི་རྣམ་པས་རྫོགས་པར་བྱེད་ཚུལ་ལ་གཉིས་ཏེ།
རིམ་གྱིས་སློབ་ཚུལ་གསུམ་དུ་བསྟན་པ་དང༌། སློབ་ཚུལ་གསུམ་གྱི་གནས་སྐབས་ལ་མི་དམིགས་པའི་རྣམ་པས་རྫོགས་པར་བྱེད་པའོ། ། དང་པོ་ནི། རབ་འབྱོར་དེ་ལྟར་ན་ཞེས་པ་ནས་ཡོད་པ་ཡིན་ཏེ་ཞེས་པའི་བར་རོ། ། གཉིས་པ་ནི། བྱང་སེམས་ཆེན་པོ་དེ་མཐར་གྱིས་སྤྱད་པ་ལ་སློབ་ཅིང༌། མཐར་གྱིས་བསླབ་པ་དང་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་རྫོགས་པར་བྱེད་དོ་ཞེས་པའི་བར་གྱིས་བསྟན་ཏོ། ། གསུམ་པ་ནི། དེ་ནི་ཆོས་ཐམས་ཅད་ཅེས་པ་ནས།
འགྱུར་ཏེ་ཞེས་པའི་བར་རོ། ། བཞི་པ་ནི། ། དེ་ལ་དངོས་པོ་ཞེས་པ་ནས། ཅི་ཞིག་སྨོས་ཞེས་པའི་བར་རོ། ། ཚུལ་ཁྲིམས་རྗེས་སུ་དྲན་པ་ལ་དྲི་བས་མཚམས་སྦྱར་བ་ནི། རབ་འབྱོར་ཇི་ལྟར་ན་ཞེས་པ་ནས། ཞེ་ན་ཞེས་པའི་བར་རོ། ། གཉིས་པ་སྒོམ་ཚུལ་རྒྱས་པར་བཤད་པ་ལ། བདེན་པར་ཡིད་ལ་བྱར་མེད་པའི་ཚུལ་དང༌། མི་དམིགས་པའི་རྣམ་པས་རྟོགས་པར་བྱེད་པ་དང༌།
རྗེས་སུ་དྲན་པ་སྒོམ་པའི་བྱེད་པ་དང༌། རྣམ་པར་རྟོག་པས་མ་གོས་པའི་ཡོན་ཏན་ནོ། ། དང་པོ་ལ་ཡིད་ལ་མི་བྱེད་པའི་བསྒོམ་ཚུལ་དང༌། ཡིད་ལ་བྱར་མེད་པའི་འཐད་པ་དང༌། དངོས་པོ་མེད་པས་དྲན་པར་མི་ནུས་པ་དང༌། ཡིད་ལ་བྱར་མེད་པའི་ཚུལ་གྱིས་དྲན་པ་མི་འགལ་བའི་འཐད་པ་དང་དོན་བཞིས་བསྟན་ཏེ། རིམ་པ་ལྟར། རབ་འབྱོར་ཞེས་སོགས་དང༌། དེ་ཅིའི་ཕྱིར་ཞེ་ན་ཞེས་སོགས་དང༌། དངོས་པོ་མེད་པས་ཞེས་སོགས་དང༌།
དེ་ཅིའི་ཕྱིར་ཞེས་སོགས་ཀྱིས་བསྟན་ཏོ། ། གཉིས་པ་སྒོམ་ཚུལ་བསྡུས་ཏེ་བསྟན་པ་ནི། རབ་འབྱོར་དེ་ལྟར་ཞེས་པ་ནས། བསྒོམ་པར་བྱས་ཏེ་ཞེས་པའི་བར་རོ། ། གཉིས་པ་ལ། རིམ་གྱིས་སློབ་ཚུལ་གྱི་རིམ་པ་གསུམ་དུ་བསྟན་པ་དང༌། གསུམ་དུ་མི་དམིགས་པའི་རྣམ་པས་རྫོགས་པར་བྱེད་པའོ། ། དང་པོ་ནི། རབ་འབྱོར་དེ་ལྟར་ན་ཞེས་པ་ནས། ཡོད་པ་ཡིན་ཏེ་ཞེས་པའི་བར་རོ། །
གཉིས་པ་ནི་བྱང་སེམས་ཆེན་པོ་དེ་མཐར་གྱིས་སྤྱད་པ་ལ་སློབ་ཅིང་ཞེས་པ་ནས། དངོས་པོ་མེད་པའི་ངོ་བོ་ཉིད་ཀྱིས་རྣམ་པ་ཐམས་ཅད་མཁྱེན་པ་ཉིད་ཡོངས་སུ་རྫོགས་པར་བྱེད་དོ་ཞེས་པའི་བར་རོ། ། རྗེས་སུ་དྲན་པ་བསྒོམ་པའི་བྱེད་པ་ནི། ། དེ་ནི་ཞེས་པ་ནས། འཚང་རྒྱ་བར་འགྱུར་ཏེ་ཞེས་པའི་བར་རོ། ། མི་མཐུན་ཕྱོགས་ཀྱི་རྟོག་པས་མ་གོས་པའི་ཡོན་ཏན་ནི། དེ་ལ་དངོས་པོ་ཞེས་པ་ནས། ཅི་ཞིག་སྨོས་ཞེས་པའི་བར་རོ། ། གཏོང་བ་རྗེས་སུ་དྲན་པ་ལ་དྲི་བའི་སྒོ་ནས་མཚམས་སྦྱར་བ་ནི། རབ་འབྱོར་ཇི་ལྟར་ན་ཞེས་པ་ནས།
ཞེ་ན་ཞེས་པའི་བར་རོ། ། གཉིས་པ་སྒོམ་ཚུལ་བསྟན་པ་ལ། བདེན་པར་ཡིད་ལ་མི་བྱ་བའི་སྒོམ་ཚུལ་དང༌། མི་དམིགས་པའི་རྣམ་པས་རྫོགས་པར་བྱེད་ཚུལ་དང༌། རྗེས་སུ་དྲན་པ་བསྒོམ་པའི་བྱེད་པ་དང༌། མི་མཐུན་ཕྱོགས་ཀྱི་རྟོག་པས་མ་གོས་པའི་ཡོན་ཏན་ནོ། ། དང་པོ་ལ་ཡིད་ལ་བྱར་མེད་པའི་སྒོམ་ཚུལ་དངོས་དང༌། མི་དམིགས་པའི་རྣམ་པས་བསྒོམ་པར་བྱ་བའོ། ། དང་པོ་ལ་བདེན་པར་ཡིད་ལ་བྱར་མེད་པའི་ཚུལ་དང༌། ཡིད་ལ་བྱར་མེད་པའི་འཐད་པ་དང༌།
དངོས་པོ་མེད་པས་དྲན་པར་མི་ནུས་པ་དང༌། ཡིད་ལ་མི་བྱེད་པའི་ཚུལ་གྱིས་དྲན་པར་མི་འགལ་བའི་འཐད་པ་དང་དོན་བཞིས་བསྟན་ཏེ། རབ་འབྱོར་འདི་ལ་ཞེས་སོགས་དང༌། དེ་ཅིའི་ཕྱིར་ཞེས་སོགས་དང༌། དངོས་པོ་མེད་པས་ཞེས་སོགས་དང༌། དེ་ཅིའི་ཕྱིར་ཞེ་ན་ཞེས་སོགས་ཀྱིས་རིམ་པ་བཞིན་བསྟན་ཏོ། ། གཉིས་པ་ནི། རབ་འབྱོར་དེ་ལྟར་ན་ཞེས་པ་ནས། བསྒོམ་པར་བྱས་ཏེ་ཞེས་པའི་བར་རོ། ། གཉིས་པ་མི་དམིགས་པའི་རྣམ་པས་རྫོགས་པར་བྱེད་པ་ལ་མཐར་གྱིས་སློབ་པའི་རིམ་པ་གསུམ་དུ་བསྟན་པ་དང༌།
རིམ་པ་གསུམ་ཡོད་པ་ལྟར་མི་དམིགས་པའི་རྣམ་པས་རྫོགས་པར་བྱེད་ཚུལ་ལོ། ། དང་པོ་ནི། རབ་འབྱོར་དེ་ལྟར་ན་ཞེས་པ་ནས། ཡོད་པ་ཡིན་ཏེ་ཞེས་པའི་བར་རོ། ། གཉིས་པ་ནི་བྱང་སེམས་ཆེན་པོ་དེ་མཐར་གྱིས་སྤྱད་པ་ལ་སློབ་ཅིང་ཞེས་པ་ནས། རྣམ་མཁྱེན་དངོས་པོ་མེད་པའི་ངོ་བོ་ཉིད་ཀྱི་ཚུལ་གྱིས་རྣམ་པ་ཐམས་ཅད་མཁྱེན་པ་ཉིད་ཡོངས་སུ་རྫོགས་པར་བྱེད་དོ་ཞེས་པའི་བར་གྱིས་བསྟན་ཏོ། ། གསུམ་པ་རྗེས་དྲན་བསྒོམ་པའི་བྱེད་པ་ནི། དེ་ནི་ཞེས་པ་ནས། འཚང་རྒྱ་བར་འགྱུར་ཏེ་ཞེས་པའི་བར་རོ། ། བཞི་པ་མི་མཐུན་ཕྱོགས་ཀྱི་རྟོག་པས་མ་གོས་པའི་ཡོན་ཏན་ནོ། །
དེ་ལ་དངོས་པོ་ཞེས་པ་ནས། ཅི་ཞིག་སྨོས་ཞེས་པའི་བར་རོ། ། ལྷ་རྗེས་སུ་དྲན་པ་ལ། དྲི་བའི་སྒོ་ནས་མཚམས་སྦྱར་བ་ནི། རབ་འབྱོར་ཇི་ལྟར་ན་ཞེས་པ་ནས། ཞེ་ན་ཞེས་པའི་བར་རོ། ། རྗེས་དྲན་སྒོམ་ཚུལ་རྒྱས་པར་བཤད་པ་ལ། བདེན་པར་ཡིད་ལ་བྱར་མེད་པའི་སྒོམ་ཚུལ་དང༌། མི་དམིགས་པའི་རྣམ་པས་རྫོགས་པར་བྱེད་པ་དང༌། རྗེས་དྲན་བསྒོམ་པའི་བྱེད་པ་དང༌།
མི་མཐུན་ཕྱོགས་ཀྱི་རྟོག་པས་མ་གོས་པའི་ཡོན་ཏན་ནོ། ། དང་པོ་ལ། བདེན་པར་ཡིད་ལ་བྱར་མེད་པའི་ཚུལ་དངོས་དང༌། བསྒོམ་བྱར་གདམས་པའི་ཚུལ་གྱིས་དོན་བསྡུ་བའོ། ། དང་པོ་ལ་བདེན་པར་ཡིད་ལ་མི་བྱ་བའི་ཚུལ་དང༌། ཡིད་ལ་མི་བྱེད་པའི་འཐད་པ་དང༌། དངོས་པོ་མེད་པས་དྲན་པར་མི་ནུས་པ་དང༌། ཡིད་ལ་བྱར་མེད་པའི་ཚུལ་གྱིས་འཐད་པ་དང་དོན་བཞིས་བསྟན་ཏེ། དང་པོ་ནི། རབ་འབྱོར་འདི་ལ་ཞེས་སོགས་དང༌།
གཉིས་པ་ནི། དེ་ཅིའི་ཕྱིར་ཞེས་སོགས་དང༌། གསུམ་པ་ནི་དངོས་པོ་མེད་པ་ཞེས་སོགས་དང༌། བཞི་པ་ནི། དེ་ཅིའི་ཕྱིར་ཞེ་ན་ཞེས་སོགས་ཀྱིས་བསྟན་ཏོ། ། གཉིས་པ་ནི། རབ་འབྱོར་དེ་ལྟར་ཞེས་པ་ནས། བསྒོམ་པར་བྱ་སྟེ་ཞེས་པའི་བར་རོ། ། གཉིས་པ་ལ་སློབ་ཚུལ་གྱི་རིམ་པས་གསུམ་དུ་བསྟན་པ་དང༌། སློབ་ཚུལ་གསུམ་པོ་ལྟར་མི་དམིགས་པའི་རྣམ་པས་རྫོགས་པར་བྱེད་ཚུལ་ལོ། །
དང་པོ་ནི། རབ་འབྱོར་དེ་ལྟར་ཞེས་པ་ནས། ཡོད་པ་ཡིན་ཏེ་ཞེས་པའི་བར་རོ། ། གཉིས་པ་ནི་བྱང་སེམས་ཆེན་པོ་དེ་མཐར་གྱིས་སྤྱད་པ་ལ་སློབ་ཅིང་ཞེས་པ་ནས། དངོས་པོ་མེད་པའི་ངོ་བོ་ཉིད་ཀྱི་ཚུལ་གྱིས་རྣམ་པ་ཐམས་ཅད་མཁྱེན་པ་ཉིད་ཡོངས་སུ་རྫོགས་པར་བྱེད་དོ་ཞེས་པའི་བར་རོ། ། གསུམ་པ་རྗེས་དྲན་བསྒོམ་པའི་བྱེད་པ་ནི། དེ་ནི་ཞེས་པ་ནས། འགྱུར་ཏེ་ཞེས་པའི་བར་རོ། ། བཞི་པ་ནི། དེ་དངོས་པོ་ཡོད་པ་ཞེས་པ་ནས།
ཅི་ཞིག་སྨོས་ཞེས་པའི་བར་རོ། ། བསམ་པ་ཕུན་ཚོགས་རྗེས་དྲན་བསྟན་ཟིན་ཏོ།། ༈ དངོས་པོ་མེད་པ་རྟོགས་པའི་མཐར་གྱིས་པ་ལ་གཉིས་ཏེ། སྒོམ་ཚུལ་དངོས་དང༌། རྩོད་པ་སྤང་བའོ། ། དང་པོ་ལ་གསུམ་སྟེ། རྣམ་བྱང་གི་ཆོས་ལ་བསླབ་པར་བྱ་བ་དང༌། ལམ་གོང་མའི་སྐབས་སུ་ཆོས་རྫོགས་པར་བྱེད་པ་དང༌། འཐད་པའི་སྒོ་ནས་མི་དམིགས་པའི་རྣམ་བཤད་པའོ། ། དང་པོ་ནི།
རབ་འབྱོར་གཞན་ཡང་བྱང་སེམས་ཆེན་པོ། སེམས་དང་པོ་བསྐྱེད་པ་ནས་ཉེ་བར་བཟུང་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་ཞེས་པ་ནས། དངོས་པོ་མེད་པའི་ངོ་བོ་ཉིད་ཀྱི་ཚུལ་གྱིས་རྣམ་པ་ཐམས་ཅད་མཁྱེན་པ་ཉིད་ལ་བསླབ་པར་བྱའོ་ཞེས་པའི་བར་གྱིས་བསྟན་ཏེ། ཐོག་མའི་ལམ་གྱི་གནས་སྐབས་སུ་ཕར་ཕྱིན་ནས། རྣམ་མཁྱེན་གྱི་བར་ལ་སློབ་ཚུལ་བསྟན་པའོ། ། གཉིས་པ་ལ། གནས་སྐབས་གསུམ་ལ་སློབ་ཚུལ་གྱི་བྱེ་བྲག་གསུམ་ཡོད་པར་བསྟན་པ་དང༌། རྣམ་པ་གང་གིས་རྫོགས་པར་བྱེད་པའི་ཚུལ་དང༌། ཡོངས་སུ་རྫོགས་པའི་བྱེད་པ་བསྟན་པའོ། །
དང་པོ་ནི། རབ་འབྱོར་དེ་ལྟར་ན་ཞེས་པ་ནས། ལམ་ཡོད་པ་ཡིན་ཏེ་ཞེས་པའི་བར་རོ། ། གཉིས་པ་ནི། བྱང་སེམས་ཆེན་པོ་དེ་མཐར་གྱིས་སྤྱད་པ་དང་ཞེས་པ་ནས། དངོས་པོ་མེད་པའི་ངོ་བོ་ཉིད་ཀྱི་ཚུལ་གྱིས་རྣམ་མཁྱེན་རྫོགས་པར་བྱེད་དོ་ཞེས་པའི་བར་གྱིས་བསྟན་ཏེ། བསླབ་ཚུལ་གསུམ་ཡོད་པ་ལྟར་སློབ་པར་འདོད་པས། མི་དམིགས་པའི་རྣམ་པས་རྣམ་བྱང་གི་ཆོས་ཐམས་ཅད་ཡོངས་སུ་རྫོགས་པར་བྱེད་དོ་ཞེས་པའི་དོན་ནོ། ། གསུམ་པ་ནི། དེ་ནི་ཆོས་ཐམས་ཅད་ཅེས་པ་ནས་འགྱུར་ཏེ་ཞེས་པའི་བར་རོ། །
གསུམ་པ་ནི། དེ་ལ་དངོས་པོ་གང་ཡང་མེད་ན་ཞེས་པས་ནི། འཐད་པ་བསྟན་ཏོ། ། གཟུགས་སམ་ཚོར་བའམ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་ཡོད་པར་འགྱུར་བ་ལྟ་ག་ལ་ཡོད་དེ། དེ་ནི་གནས་མེད་དོ་ཞེས་པའི་བར་གྱིས་ནི། གོང་དུ་འཐད་པ་བཀོད་པ་དེ་ཉིད་ཀྱི་བསྒྲུབ་བྱའི་ཆོས་བསྟན་ཏོ། ། གཉིས་པ་རྩོད་པ་སྤང་བ་ལ། ངོ་བོ་ཉིད་མེད་པར་སྨྲ་བ་ལ། ཆད་པར་འགྱུར་བའི་ཉེས་པ་སྤངས་པ་དང༌།
བྱང་ཆུབ་ཏུ་འཇུག་པ་མེད་པར་ཐལ་བའི་ཉེས་པ་སྤང་བ་དང༌། དངོས་པོའི་ཆོས་ཉིད་དཀྲུག་ཏུ་ཡོད་པར་ཐལ་བ་སྤང་བ་དང༌། བྱང་ཆུབ་ཏུ་འཇུག་པའི་སྤྱོད་པ་མི་འཐད་པའི་རྩོད་པ་སྤང་བའོ། ། དང་པོ་ནི། གཞན་གྱིས་ཇི་ལྟར་རྩོད་པའི་ཚུལ་དང༌། རབ་འབྱོར་ལ་བརྒལ་བའི་སྒོ་ནས་ལན་བསྟན་པ་དང༌། རབ་འབྱོར་གྱིས་བཅོམ་ལྡན་འདས་ཀྱིས་དགོངས་པ་དང་མཐུན་པར་བརྗོད་པ་དང༌། དགོངས་པ་དང་མཐུན་པར་སྨྲ་ན་རྩོད་པ་འགོད་པ་མི་རིགས་པ་དང༌། རབ་འབྱོར་རང་ཉིད་ལ་ཐེ་ཚོམ་མེད་པའི་ལན་དང༌། གདུལ་བྱའི་ལོག་རྟོག་སེལ་བའི་དོན་དུ་ཞུ་བར་བསྟན་པ་དང༌།
ཐེ་ཚོམ་མ་མཆིས་པའི་དོན་ལ་རྗེས་སུ་ཡི་རང་བར་མཛད་པའོ། ། དང་པོ་ལ་ཁས་བླངས་རྗེས་སུ་བརྗོད་པ་ནི། དེ་སྐད་ཅེས་བཀའ་སྩལ་པ་དང་ཞེས་པ་ནས། མ་མཆིས་པའི་ངོ་བོ་ཉིད་ལགས་ན་ཞེས་པའི་བར་རོ། ། ཐལ་འགྱུར་འགོད་པ་ནི། འོ་ན་ཅི་གཟུགས་ཀྱང་མ་མཆིས་སོ་ཞེས་པ་ནས་ཆོས་ཐམས་ཅད་ཀྱང་མ་མཆིས་པ་ལགས་སམ་ཞེས་པའི་བར་ཏེ། ངོ་བོ་ཉིད་མེད་ན་ཐམས་ཅད་མེད་པ་ཉིད་དུ་འགྱུར་རོ། ། ཞེས་པའི་དོན་ནོ། ། གཉིས་པ་ནི་བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། ཡོད་སྙམ་མམ་ཞེས་པའི་བར་གྱིས་བསྟན་ཏེ།
ཁྱད་གཞི་མེད་པ་ལ་ཁྱད་ཆོས་ཡོད་མེད་ཀྱི་ཁྱད་པར་ཡོད་དམ་ཞེས་བརྒལ་བའོ། ། གསུམ་པ་ནི། རབ་འབྱོར་གྱིས་གསོལ་པ་ཞེས་པ་ནས། མི་དམིགས་སོ་ཞེས་པའི་བར་རོ། ། བཞི་པ་ནི་བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འོ་ན་ཅིའི་ཕྱིར་ཁྱོད་དེ་ལྟར་ཞེས་པ་ནས། ཆོས་ཐམས་ཅད་ཀྱང་མེད་དོ་ཞེས་བྱ་བར་སེམས་པར་འགྱུར་ཞེས་པའི་བར་རོ། ། ལྔ་པ་ནི། རབ་འབྱོར་གྱིས་གསོལ་པ་ཞེས་པ་ནས། ཐེ་ཚོམ་ཡང་མ་མཆིས་ཞེས་པའི་བར་རོ། །
དྲུག་པ་ནི། འོན་ཀྱང་བཅོམ་ལྡན་འདས་མ་བྱུང་བའི་དུས་ན་ཞེས་པ་ནས། དོན་དེ་ཞུས་པ་ལགས་ཀྱི་བདག་ནི་ཆོས་འདི་ལ་ནེམ་ནུར་མ་མཆིས་སོ་ཞེས་པའི་བར་རོ། ། བདུན་པ་བཅོམ་ལྡན་འདས་ཀྱིས་དེ་ལ་རྗེས་སུ་ཡི་རང་བར་མཛད་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། དེ་དེ་བཞིན་ནོ་ཞེས་པའི་བར་རོ། ། མཐར་གྱིས་པའི་ལེའུ་སྟེ་དྲུག་ཅུ་པ་རྣམ་པར་བཤད་པའོ།། ༈ དྲུག་ཅུ་རེ་གཅིག་པ་མཚན་མ་མེད་པའི་ལེའུ་བཤད་པ། གཉིས་པ་བྱང་ཆུབ་ཏུ་འཇུག་པ་མེད་པར་ཐལ་བའི་ཉེས་པ་སྤང་བ་ལ། རྩོད་པ་འགོད་པ་དང༌།
ངོ་བོ་ཉིད་མེད་པ་ལ་ལམ་ལ་འཇུག་པ་འཐད་པ་དང༌། ཇི་ལྟར་འཐད་པའི་ཚུལ་བསྟན་པ་དང༌། ཐོབ་བྱ་བདེན་པར་གྲུབ་པ་མི་འཐད་པར་བསྟན་པའོ། ། དང་པོ་ནི། དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། བྱང་ཆུབ་ཏུ་འཇུག་པ་ལགས་ཞེས་པའི་བར་རོ། ། གཉིས་པ་ལ། དམ་བཅའ་འགོད་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཇི་ལྟར་ཞེས་པ་ནས།
བྱང་ཆུབ་ཏུ་འཇུག་སྟེ་ཞེས་པའི་བར་རོ། ། འཐད་པ་བསྟན་པ་ནི། དེ་ཅིའི་ཕྱིར་ཞེ་ན་ཞེས་པ་ནས། བྱང་ཆུབ་མེད་དོ་ཞེས་པའི་བར་གྱིས་བསྟན་ཏེ། བྱང་ཆུབ་ཏུ་འཇུག་པ་ཡོད་ལ། དམིགས་པའི་འདུ་ཤེས་ཅན་གྱིས་བྱང་ཆུབ་ཐོབ་པ་མེད་པའི་ཕྱིར་ཞེས་པའི་དོན་ནོ། ། གསུམ་པ་ལ་དྲི་བ་ནི། གསོལ་པ་ཞེས་པ་ནས། མཆིས་སམ་ཞེས་པའི་བར་རོ། ། ལན་ནི་བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས།
བྱང་ཆུབ་བོ་ཞེས་པའི་བར་རོ། ། བཞི་པ་ནི། གང་མི་དམིགས་པ་ལ་ཐོབ་པ་ཞེས་པ་ནས། འདོད་དུ་ཟད་དོ་ཞེས་པའི་བར་ཏེ། བདེན་པར་མི་དམིགས་པ་ལ། ཐོབ་པ་སོགས་བདེན་པར་འདོད་ན། དངོས་པོའི་གནས་ཚུལ་དཀྲུགས་པར་འགྱུར་རོ་ཞེས་པའི་དོན་ནོ། ། གསུམ་པ་ཆོས་ཉིད་དཀྲུག་ཏུ་ཡོད་པར་ཐལ་བའི་ཉེས་པ་སྤང་བ་ལ་གཉིས་ཏེ། ངོ་བོ་ཉིད་མི་དམིགས་པ་ལ་ཐོབ་པ་དང༌། མངོན་པར་རྟོགས་པ་སོགས་འགལ་བར་རྩོད་པ་དང༌།
མི་འགལ་བའི་ཚུལ་གྱིས་རྩོད་པ་སྤང་བའོ། ། དང་པོ་ལ། ཁས་བླངས་རྗེས་སུ་བརྗོད་པ་ནི། གསོལ་པ་བཅོམ་ལྡན་འདས་གལ་ཏེ་དེ་ལྟར་དམིགས་པ་མ་མཆིས་པ་ལ་ཡང་ཞེས་པ་ནས། བྱང་ཆུབ་ལགས་ན་ཞེས་པའི་བར་ཏེ། མི་དམིགས་པ་ལ་ཐོབ་པ་སོགས་བདེན་པ་མ་མཆིས་ན་དང༌། ཐོབ་བྱ་ཙམ་ཡོད་པར་མི་འགལ་ན་ཞེས་པའི་དོན་ནོ། ། ཐལ་འགྱུར་འགོད་པ་ནི། བཅོམ་ལྡན་འདས་བྱང་སེམས་ཆེན་པོའི་ས་དང་པོ་ཡང་ག་ལ་མཆིས་ཞེས་པ་ནས། སྨིན་པར་འགྱུར་ཀྱང་བས་པར་མི་འགྱུར་ན་ཞེས་པའི་བར་གྱིས་ནི།
རྩ་བའི་ཐལ་འགྱུར་བསྟན་ཏེ། བདེན་པའི་ངོ་བོ་ཉིད་མེད་ན་ས་དང་པོ་སོགས་ཡོད་པར་མི་འགྱུར་ཞེས་པའི་དོན་ནོ། ། འདོད་པ་ལ་གནོད་བྱེད་འགོད་པ་ནི། བཅོམ་ལྡན་འདས་དེའི་སླད་དུ་ཞེས་པ་ནས། མི་འགྱུར་རམ་ཞེས་པའི་བར་ཏེ། འདོད་ན་དངོས་པོའི་ཆོས་ཉིད་དཀྲུག་པར་འགྱུར་རོ་ཞེས་པའི་དོན་ནོ། ། གཉིས་པ་རྩོད་པ་སྤང་བ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གང་གི་ཕྱིར་མི་དམིགས་པ་དེ་ཉིད་ཀྱི་ཕྱིར་ཞེས་པ་ནས། རྣམ་པར་སྨིན་པར་གྱུར་ཀྱང་ཟད་པར་མི་འགྱུར་ཞེས་པའི་དོན་གྱིས་བསྟན་ཏེ།
ངོ་བོ་ཉིད་མི་དམིགས་པའི་ཕྱིར་ངོ་བོ་ཉིད་ཀྱིས་སྟོང་པར་རྣམ་པར་བཞག་པས་ཆོས་ཉིད་འཁྲུགས་པར་མི་བྱེད་ལ། དཀྲུགས་པར་ཡང་མི་བྱེད་པ་དེ་ཉིད་ཀྱི་ཕྱིར། རྒྱུ་འབྲས་ཀྱི་ཚུལ་རུང་བས། ས་བཅུ་རུང་བ་ནས། མྱ་ངན་ལས་འདས་ཀྱི་བར་དུ་སྐུ་གདུང་དང་ཉན་ཐོས་དག་ལ་རྒྱུ་དང་མཐུན་པའི་རྣམ་པར་སྨིན་པར་གྱུར་ཀྱང་འབྲས་བུ་འབྱུང་བ་ཟད་པར་མི་འགྱུར་ཞེས་པའི་དོན་ནོ། ། གསུམ་པ་བྱང་ཆུབ་ཏུ་འཇུག་པའི་སྤྱོད་པ་མི་འཐད་པའི་རྩོད་པ་སྤང་བ་ལ། ལྟ་བ་དང་སྤྱོད་པ་ཐ་དད་དུ་གྱུར་པ་དགག མི་དམིགས་པའི་སྤྱོད་པའི་ཁྱད་པར་བྱེད་ཆོས། སྤྱོད་པ་དེའི་ཕན་ཡོན་བསྟན་པའོ། ། དང་པོ་ལ་རྩོད་པ་ནི།
གསོལ་པ་བཅོམ་ལྡན་འདས་མི་དམིགས་པ་དང༌། སྦྱིན་པ་དང་ཞེས་པ་ནས། ཐ་སྙད་དུ་གྱུར་པ་ནི་ཅི་ཞིག་མཆིས་ཞེས་པའི་བར་ཏེ། ངོ་བོ་ཉིད་མི་དམིགས་པའི་ཆོས་དང༌། ལྟ་སྤྱོད་སོགས་ལ་ངོ་བོ་ཉིད་ཀྱི་ཁྱད་པར་ཅི་ཞིག་མཆིས་ཞེས་འདྲི་བའོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་མི་དམིགས་པ་དང་ཞེས་པ་ནས། ཐ་དད་དུ་བྱ་བ་གང་ཡང་མེད་དོ་ཞེས་པའི་བར་དང༌། རབ་འབྱོར་གོས་པ་མེད་པའི་སྦྱིན་པ་དང་ཞེས་བྱ་བ་ནས་ཐ་དད་དུ་བྱ་བར་བསྟན་ཏོ་ཞེས་པའི་བར་གྱིས་བསྟན་ཏེ།
འགྲེས་དང་པོའི་དོན་ནི། སྦྱིན་སོགས་ངོ་བོ་ཉིད་མི་དམིགས་པ་ལས། ངོ་བོ་ཐ་དད་དུ་བྱར་མེད་དེ། སྦྱིན་སོགས་བདེན་པར་མི་དམིགས་པའི་མཚན་ཉིད་ཅན་ཡིན་པའི་ཕྱིར་ཞེས་པའོ། ། འགྲེས་ཕྱི་མའི་དོན་ནི། མི་མཐུན་ཕྱོགས་ཀྱིས་གོས་པ་མེད་པའི་སྦྱིན་པ་དང༌། ཚུལ་ཁྲིམས་སོགས་ཐ་སྙད་དུ་ཕན་ཚུན་ཐ་དད་པ་ཡིན་ནོ་ཞེས་པའི་དོན་ནོ། ། གཉིས་པ་ལ་དྲི་བ་འགོད་པ་ནི། གསོལ་པ་བཅོམ་ལྡན་འདས་གོས་པ་མ་མཆིས་པའི་སྦྱིན་པ་དང་ཞེས་པ་ནས། ཇི་ལྟར་ཐ་དད་དུ་བགྱི་བར་བསྟན་ཞེས་པའི་བར་ཏེ།
གོང་དུ་ངོ་བོ་ཉིད་མི་དམིགས་པ་དང༌། བདག་ཉིད་ཐ་མི་དད་པར་བསྟན་པ་དང༌། སྦྱིན་སོགས་ཕན་ཚུན་ཐ་དད་དུ་བསྟན་པ་ལ་དྲི་བའོ། ། གཉིས་པ་ལན་ལ། དངོས་ཀྱི་དོན་དང༌། བྱེད་པ་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་བྱང་སེམས་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། སྦྱིན་པ་མི་དམིགས་ཞེས་པ་ནས།
སངས་རྒྱས་ཀྱི་ཞིང་ཡོངས་སུ་དག་པར་བྱེད་དོ། ། སངས་རྒྱས་ཆོས་རྣམས་མི་དམིགས་པར་བྱང་ཆུབ་ཏུ་མངོན་པར་རྫོགས་པར་འཚང་རྒྱའོ་ཞེས་པའི་བར་ཏེ། སྦྱིན་སོགས་མི་དམིགས་པའི་རྣམ་པས་བསྒོམ་པར་བྱ་བའི་ཕྱིར། བདེན་པར་མི་དམིགས་པ་དང་བདག་ཉིད་གཅིག་ཏུ་བསྟན་ཅིང༌། སྦྱིན་པ་ནས་བྱང་ཆུབ་ཀྱི་བར་ལ་སོ་སོར་འཇུག་པར་བྱ་བ་ཡིན་པས་ཐ་དད་དུ་བསྟན་ཞེས་པའི་དོན་ནོ། ། གསུམ་པ་ནི། རབ་འབྱོར་དེ་ལྟར་ཞེས་པ་ནས། བདུད་ཀྱི་རིས་ཀྱི་ལྷ་རྣམས་ཀྱིས་ཚུགས་པར་དཀའ་བ་ཡིན་ནོ་ཞེས་པའི་བར་གྱིས་བསྟན་ཏོ། ། འདི་དག་གི་དོན་རྒྱན་ལས། སྦྱིན་པ་ཤེས་རབ་བར་དག་དང༌། །
སངས་རྒྱས་ལ་སོགས་དྲན་དང་ཆོས། ། དངོས་མེད་ངོ་བོ་ཉིད་ཀྱི་དེ། ། མཐར་གྱིས་པ་ཡི་བྱ་བར་བཞེད། ། ཅེས་གསུངས་སོ། ། མཐར་གྱིས་པ་བསྟན་ཟིན་ཏོ།། ༈ སྐབས་བདུན་པ་སྐད་ཅིག་མའི་དོན་བསྟན་པ། སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པ་ལ། གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །
དང་པོ་ནི། འབུམ་རྒྱས་པ་ལ་ཆད་པར་སྣང་སྟེ། ཉི་ཁྲི་ལ་ཡོད་དོ། ། གཉིས་པ་ལ་བཞི་སྟེ། རྣམ་པར་སྨིན་པ་མ་ཡིན་པ་དང༌། རྣམ་པར་སྨིན་པ་དང༌། མཚན་ཉིད་མེད་པ་དང༌། གཉིས་སུ་མེད་པའི་སྐད་ཅིག་མའོ། ། དང་པོ་ལ་སྤྱིར་བསྟན་པ་དང༌། སོ་སོར་བཤད་པའོ། །
དང་པོ་ལ་ཡུམ་གྱིས་ཟིན་པའི་སྤྱོད་པ་དང༌། ཡུམ་གྱིས་ཟིན་པར་སྤྱོད་ཚུལ་དང༌། གཉིས་སུ་མེད་པར་སྤྱོད་ཚུལ་ལོ། ། དང་པོ་ལ་དྲི་བ་འགོད་པ་ནི། དེ་སྐད་ཅེས་བཀའ་སྩལ་པ་དང༌། ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་པ་ནས། དཔེ་བྱད་བཟང་པོ་བརྒྱད་ཅུ་ཡོངས་སུ་འཛིན་པ་ལགས་ཞེས་པའི་བར་ཏེ། ཡུམ་ལ་སྤྱོད་པའི་ཚེ། སེམས་བསྐྱེད་པ་གཅིག་གིས་ཕ་རོལ་ཏུ་ཕྱིན་པ་དྲུག་ནས་དཔེ་བྱད་བཟང་པོ་བརྒྱད་ཅུའི་བར་ཡོངས་སུ་འཛིན་པ་ལགས་སམ་ཞེས་དྲིས་པའོ། ། གཉིས་པ་ལན་ནི་བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་འདི་ལ་བྱང་སེམས་ཆེན་པོ་སྦྱིན་པ་གང་གཏོང་བ་དེ་ཞེས་པ་ནས། དཔེ་བྱད་བཟང་པོ་རྣམས་གང་མངོན་པར་བསྒྲུབ་པ་དེ་ཤེས་རབ་ཀྱི་ཕ་རོལ་ཏུ་ཕྱིན་པས་ཡོངས་སུ་ཟིན་པ་ལས་གཞན་དུ་མ་ཡིན་ནོ་ཞེས་པའི་བར་ཏེ། སྐད་ཅིག་མ་གཅིག་གིས་རྣམ་བྱང་གི་ཆོས་ལ་སྤྱོད་པའི་ཚེ། ཡུམ་གྱིས་ཟིན་པ་ཁོ་ནར་སྤྱོད་ཀྱི་མ་ཟིན་པར་སྤྱོད་པ་མ་ཡིན་ནོ་ཞེས་པའི་དོན་ནོ། ། གཉིས་པ་ནི། རབ་འབྱོར་བྱང་སེམས་ཆེན་པོ་དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་ནི། སེམས་བསྐྱེད་པ་གཅིག་གིས་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱེད་དོ་ཞེས་པ་ནས། དཔེ་བྱད་བཟང་པོ་རྣམས་ཡོངས་སུ་རྫོགས་པར་བྱེད་དོ་ཞེས་པའི་བར་གྱིས་བསྟན་ཏོ། ། གསུམ་པ་ལ་དྲི་བ་འགོད་པ་ནི། གསོལ་པ་བཅོམ་ལྡན་འདས་བྱང་སེམས་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པས་ཡོངས་སུ་ཟིན་པ་དེ་སེམས་བསྐྱེད་པ་གཅིག་གིས་ཇི་ལྟར་ཕ་རོལ་ཏུ་ཕྱིན་པ་དྲུག་ཡོངས་སུ་འཛིན་པ་ལགས་ཞེས་པ་ནས།
དཔེ་བྱད་བཟང་པོ་བརྒྱད་ཅུ་ཡོངས་སུ་འཛིན་པ་ལགས་ཞེས་པའི་བར་ཏེ། སྔར་སྐད་ཅིག་གིས་ཡུམ་གྱིས་ཟིན་པར་སྤྱོད་ཚུལ་བསྟན་པ་ལ་དྲིས་པའོ། ། གཉིས་པ་ལན་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་བྱང་སེམས་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། སྦྱིན་པ་གང་གཏོང་བ་དེ་ཡང་ཤེས་རབ་ཀྱི་ཕ་རོལ་ཏུ་ཕྱིན་པས་ཡོངས་སུ་ཟིན་པར་གཏོང་སྟེ། དེ་ལ་གཉིས་ཀྱི་འདུ་ཤེས་སུ་མི་འགྱུར་རོ་ཞེས་པ་ནས། དཔེ་བྱད་བཟང་པོ་རྣམས་མངོན་པར་བསྒྲུབ་པ་དེ་ཤེས་རབ་ཀྱི་ཕ་རོལ་ཏུ་ཕྱིན་པས་ཡོངས་སུ་ཟིན་པར་མངོན་པར་བསྒྲུབ་སྟེ། དེ་ལ་གཉིས་ཀྱི་འདུ་ཤེས་སུ་མི་འགྱུར་རོ་ཞེས་པའི་བར་གྱིས་བསྟན་ཏེ། སྦྱིན་སོགས་ལ་སྤྱོད་པའི་ཚེ་འཁོར་གསུམ་མི་དམིགས་པའི་ཤེས་རབ་ཀྱིས་ཟིན་པར་བྱས་ཏེ།
གཟུང་འཛིན་ཐ་དད་པ་གཉིས་སུ་མི་འགྱུར་ཞེས་པའི་དོན་ནོ། ། བཞི་པ་ལ་དྲི་བ་ནི། གསོལ་པ་བཅོམ་ལྡན་འདས་བྱང་སེམས་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། ཇི་ལྟར་ན་སྦྱིན་པ་གཏོང་བ་དང༌། དེ་ལ་གཉིས་ཀྱི་འདུ་ཤེས་སུ་མི་འགྱུར་བ་ལགས་ཞེས་པ་ནས། ཇི་ལྟར་ན་དཔེ་བྱད་བཟང་པོ་བརྒྱད་ཅུ་མངོན་པར་བསྒྲུབ་པ་དང༌། དེ་ལ་གཉིས་ཀྱི་འདུ་ཤེས་སུ་མི་འགྱུར་བ་ལགས་ཞེས་པའི་བར་གྱིས་བསྟན་ཏེ། གོང་དུ་འཁོར་གསུམ་མི་དམིགས་པར་སྦྱིན་སོགས་བསྒྲུབ་པ་དང༌། གཉིས་ཀྱི་འདུ་ཤེས་སུ་མི་འགྱུར་བར་བསྟན་པ་ལ་དྲི་བ་སྟེ། གཉིས་ཀྱི་འདུ་ཤེས་སུ་མི་འགྱུར་ན་ཚུལ་ཅི་ལྟ་བུས་བསྒྲུབ་པ་དང༌།
ཇི་ལྟར་གཟུང་འཛིན་གཉིས་སུ་མི་འགྱུར་ཞེས་པའོ། ། ལན་ལ་གཉིས་ཏེ། སྦྱིན་སོགས་རེ་རེ་ལའང་གཞན་འདུས་པའི་ཚུལ་གྱིས་སྤྱོད་པ་དང༌། སྤྱོད་པ་ཐམས་ཅད་ལ་འཁོར་གསུམ་མི་དམིགས་པས་ཟིན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་བྱང་སེམས་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དེ་ཞེས་པ་ནས། དེ་ལ་དེར་ཕ་རོལ་ཏུ་ཕྱིན་པ་དྲུག་པོ་ཐམས་ཅད་འདུས་པར་བྱས་ཤིང༌། ལམ་རྣམས་ཡོངས་སུ་རྫོགས་པར་བྱེད་དོ་ཞེས་པའི་བར་ཏེ།
སྐད་ཅིག་མ་གཅིག་ལ་ཟག་མེད་ཀྱི་ཆོས་གཅིག་མངོན་དུ་བྱས་པའི་ཚེ། གཞན་རྣམས་ཀྱང་དེ་ལ་འདུས་པའི་ཚུལ་གྱིས་སྤྱོད་དོ་ཞེས་པའོ། ། གཉིས་པ་ནི། རབ་འབྱོར་བྱང་སེམས་ཆེན་པོ་དེ་གང་གི་ཚེ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་ཅིང༌། སྦྱིན་པ་གཏོང་བ་དེའི་ཚེ་ཞེས་པ་ནས། ཇི་ལྟར་སེམས་ཡང་དག་པར་རྗེས་སུ་མི་མཐོང་བ་དེ་ལྟར་ཆོས་ཐམས་ཅད་ཀྱང་ཡང་དག་པར་རྗེས་སུ་མི་མཐོང་ཞེས་པའི་བར་གྱིས་བསྟན་ཏེ། སྦྱིན་པ་ནས་དཔེ་བྱད་བཟང་པོ་བརྒྱད་ཅུའི་བར་ལ་སྤྱོད་པ་པོའི་སེམས་དང་སྤྱད་བྱ་ཡང་དག་པར་རྗེས་སུ་མི་མཐོང་ཞིང་དེ་ལྟར་དུ་ཆོས་ཐམས་ཅད་ཀྱང་རྗེས་སུ་མི་མཐོང་བའི་དོན་གསུམ་གསུམ་གྱིས་བསྟན་ཏོ། ། སྤྱིར་བསྟན་པ་བཤད་ཟིན་ཏོ། ། གཉིས་པ་སོ་སོར་བཤད་པ་ལ། སྦྱིན་པ་མངོན་དུ་བྱེད་པའི་སྐད་ཅིག་མ་ལ།
དྲི་བ་དགོད་པ་དང༌། སྦྱིན་པ་ལ་སྤྱོད་པའི་ཚུལ་བཤད་པའོ། ། དང་པོ་ནི། རབ་འབྱོར་གྱིས་གསོལ་པ། བཅོམ་ལྡན་འདས་ཇི་ལྟར་ཆོས་ཐམས་ཅད་མཚན་མ་མ་མཆིས་པ་དང༌། བགྱིས་པ་མ་མཆིས་པ་དང༌། དམིགས་སུ་མ་མཆིས་པ་དང༌། མངོན་པར་འདུ་བགྱི་བ་མ་མཆིས་པ་ལ་བྱང་སེམས་ཆེན་པོ་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་འགྱུར་བ་ལགས་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་རྣམས་ཡོངས་སུ་རྫོགས་པར་འགྱུར་བ་ལགས་ཞེས་པའི་བར་གྱིས་བསྟན་ཏེ། སྦྱིན་པ་ནས་མ་འདྲེས་པའི་བར་གྱི་སྤྱོད་པ་ཇི་ལྟར་རྫོགས་པར་བྱེད་པའི་ཚུལ་རེ་རེ་ནས་དྲི་བ་བཀོད་པའོ། །
མཚན་མ་མ་མཆིས་པ་སོགས་བཞི་སྨོས་པའི་དོན་ནི། སྤྲོས་པའི་མཚན་མ་མ་མཆིས་པ་དང༌། ཡིད་ལ་བགྱིད་པ་མ་མཆིས་པ་དང༌། ཡུལ་ཅན་གྱིས་དམིགས་སུ་མ་མཆིས་པ་དང༌། འབད་རྩོལ་གྱིས་མངོན་པར་འདུ་བ་མ་མཆིས་པ་ཞེས་སྦྱར་རོ། ། གཉིས་པ་ལ། སྦྱིན་པ་ལ་འཇུག་པ་ཡོངས་སུ་མི་གཏོང་བ་དང༌། སྦྱིན་པ་ཡོངས་སུ་བསྔོ་བའི་ཚུལ་དང༌། སྦྱིན་པའི་བྱེད་པ་བཤད་པའོ། ། དང་པོ་ནི།
བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་བྱང་སེམས་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། ཆོས་ཐམས་ཅད་མཚན་མ་མེད་པ་དང་ཞེས་པ་ནས། འོན་ཀྱང་བདག་གིས་སྦྱིན་པ་ཡོངས་སུ་བཏང་བར་བྱ་ཡི་བདག་གིས་སྦྱིན་པ་མི་སྦྱིན་པར་མི་བྱའོ་སྙམ་ནས་ཞེས་པའི་བར་རོ། ། གཉིས་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། སྦྱིན་པ་དེ་སེམས་ཅན་ཐམས་ཅད་དང་ཞེས་པ་ནས། ཡོངས་སུ་བསྔོས་ཏེ་ཞེས་པའི་བར་རོ། །
གཉིས་པ་ལ་ཡང༌། འཁོར་གསུམ་མི་དམིགས་པའི་ཚུལ་དང༌། དེའི་འཐད་པ་བསྟན་པ་དང༌། མི་དམིགས་པའི་བསྔོ་བའི་བྱེད་ཆོས་སོ། ། དང་པོ་ནི་ཅི་ནས་ཀྱང་ཡོངས་སུ་བསྔོ་བའི་ཚེ་ཞེས་པ་ནས། ཡང་དག་པར་རྗེས་སུ་མི་མཐོང་ངོ་ཞེས་པའི་བར་རོ། ། གཉིས་པ་ནི། མཐའ་ཅི་ཞིག་ཡོངས་སུ་བསྔོ་བར་འགྱུར་ཞེས་པ་བསྒྲུབ་བྱའི་ཆོས་སུ་བྱས་ནས། དེ་ཅིའི་ཕྱིར་ཞེ་ན་ཞེས་པ་ནས། ཆོས་ཐམས་ཅད་སྟོང་པར་ཡང་དག་པར་རྗེས་སུ་མཐོང་ན་ཞེས་པའི་བར་འཐད་པར་སྦྱར་རོ། །
གསུམ་པ་ནི། གང་ལ་ཡོངས་སུ་བསྔོ་བར་འགྱུར་ཞེས་པ་ནས། ཆོས་ཀྱི་དབྱིངས་ཀྱི་བསྔོ་བ་ཡིན་ཏེ། ཞེས་པའི་བར་རོ། ། གསུམ་པ་སྦྱིན་པའི་བྱེད་པ་བཤད་པ་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་བཞི་སྟེ། གཞན་དོན་གྱི་བྱེད་པ་དང༌། རང་དོན་གྱི་བྱེད་པ་དང༌།
གཉིས་དོན་གྱི་བྱེད་པ་དང༌། བྱེད་པ་ལ་དོགས་པ་བཅད་པའོ། ། དང་པོ་ནི། རབ་འབྱོར་བྱང་སེམས་ཆེན་པོ་དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། ཆོས་ཐམས་ཅད་ཅེས་པ་ནས། མངོན་པར་བྱེད་དོ་ཞེས་པའི་བར་རོ། ། གཉིས་པ་ནི། སངས་རྒྱས་ཀྱི་ཆོས་ཡོངས་སུ་འཛིན་ཏོ་ཞེས་པའི་བར་རོ། ། གསུམ་པ་ནི། སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ་ཞེས་པ་ནས།
སངས་རྒྱས་ཀྱི་ཆོས་མ་འདྲེས་པ་རྣམས་ཡོངས་སུ་རྫོགས་པར་བྱེད་དོ་ཞེས་པའི་བར་རོ། ། བཞི་པ་ནི། འོ་ན་སྦྱིན་པའི་རྣམ་སྨིན་ཡོངས་སུ་འཛིན་ནམ། མི་འཛིན་དང་པོ་ལྟར་ན། འཁོར་གསུམ་མི་དམིགས་པར་འགལ་ལ། གཉིས་པ་ལྟར་ན། གཞན་ལ་གཏོང་བ་ཡང་བྱར་མེད་དོ་ཞེ་ན། རྣམ་སྨིན་མི་འཛིན་པར་བསྟན་པ་ནི། དེ་ཐོག་མ་ཉིད་དུ་ཞེས་པ་ནས། ཡོངས་སུ་མི་འཛིན་ཏེ་ཞེས་པའི་བར་རོ། །
སྦྱིན་པ་གཏོང་བ་བྱར་མེད་པ་ཡང་མ་ཡིན་པ་ནི། འོན་ཀྱང་དེའི་ཡོ་བྱད་ཐམས་ཅད་བསམ་པ་ཙམ་གྱིས་གྲུབ་བོ་ཞེས་བསྟན་ཏོ། ། དེ་ཉིད་དཔེའི་སྒོ་ནས་བསྟན་པ་ནི། རབ་འབྱོར་འདི་ལྟ་སྟེ། དཔེར་ན་ཞེས་པ་ནས། བསམ་པ་ཙམ་གྱིས་འགྲུབ་བོ་ཞེས་པའི་བར་རོ། ། ཡོ་བྱད་འབྱུང་བ་དེ་དག་གི་བྱེད་པ་ནི། དེ་ཡོ་བྱད་དེ་དག་གི་ཞེས་པ་ནས། རབ་ཏུ་གཞོག་གོ་ཞེས་པའི་བར་རོ། ། དོགས་པ་གཅོད་ཚུལ་བསྟན་ཟིན་ཏོ། །
གཉིས་པ་དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། ཡོངས་སུ་རྫོགས་པར་བྱེད་དོ་ཞེས་པའི་བར་རོ། ། ཚུལ་ཁྲིམས་མངོན་དུ་བྱེད་པའི་སྐད་ཅིག་མ་ལ་དྲི་བ་འགོད་པ་ནི། རབ་འབྱོར་ཇི་ལྟར་ན་ཞེས་པ་ནས། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ་ཞེ་ན་ཞེས་པའི་བར་རོ། ། གཉིས་པ་ལན་ལ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་གསུམ་སྟེ།
ཚུལ་ཁྲིམས་ལ་སྤྱོད་པའི་ཚུལ་དང༌། ཐབས་ལ་མཁས་པས་ཟིན་པའི་ཁྱད་པར་དང༌། ཚུལ་ཁྲིམས་ཁྱད་པར་ཅན་གྱི་བྱེད་པ་བསྟན་པའོ། ། དང་པོ་ལ། དུ་མས་ཁྱད་པར་དུ་བྱས་པ་དང༌། འབྲས་བུ་ལ་རེ་བའི་རློམ་སེམས་མེད་པའོ། ། དང་པོ་ནི། རབ་འབྱོར་འདི་ལ་ཞེས་པ་ནས། མཁས་པས་བསྟོད་པ་ཡིན་ཏེ་ཞེས་པའི་བར་རོ། ། གཉིས་པ་ནི་ཚུལ་ཁྲིམས་དེས་གཟུགས་སམ་ཚོར་བའམ་ཞེས་པ་ནས།
འཁོར་ལོས་སྒྱུར་བའི་རྒྱལ་པོའི་དབང་ཐོབ་པ་བྱའོ་ཞེས་ཆོས་གང་ལ་ཡང་རློམ་སེམས་མེད་དེ་ཞེས་པའི་བར་གྱིས་བསྟན་ཏོ། ། གཉིས་པ་ནི། གཞན་དུ་ན་ཚུལ་ཁྲིམས་དེ་ཞེས་པ་ནས། དོན་དམ་པར་ནི་མ་ཡིན་ནོ་ཞེས་པའི་བར་ཏེ། རློམ་སེམས་ཡོད་པ་ལས་གཞན་དུ་རློམ་སེམས་མེད་པའི་ཚུལ་ཁྲིམས་ཀྱིས་སེམས་ཅན་ཐམས་ཅད་དང་ཐུན་མོང་དུ་བྱས་ཤིང་མཚན་མ་མེད་པའི་ཚུལ་གྱིས་ཐ་སྙད་དུ་བསྔོ་ཡི། དོན་དམ་པར་ནི་མ་ཡིན་ནོ་ཞེས་པའོ། ། གསུམ་པ་ནི། ཆོས་གང་དང་གང་ལ་མཐུ་ཡོད་པ་དེ་དང་དེ་དག་ལས་རབ་ཏུ་གཞོག་སྟེ་ཞེས་པའི་བར་གྱིས་བསྟན་པའི་དོན། མངོན་ཤེས་དྲུག་གི་ཐུན་མོང་གི་བྱེད་པས་བསམ་གཏན་བཞི་བསྒྲུབ་པ་དང༌། སོ་སོའི་བྱེད་པས་གནས་སྐབས་དང་མཐར་ཐུག་གི་བྱེད་པ་གཉིས་གཉིས་ཀྱིས་བསྟན་ཏོ། །
གཉིས་པ་དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ་ཞེས་པའི་བར་རོ། ། བཟོད་པའི་སྐད་ཅིག་མ་ལ་གཉིས་ཏེ། དྲི་བ་འགོད་པ་དང༌། ལན་བཤད་པའོ། ། དང་པོ་ནི། རབ་འབྱོར་ཇི་ལྟར་ན་ཞེས་པ་ནས། བཟོད་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པ་ཡིན་ཞེ་ན་ཞེས་པའི་བར་རོ། ། གཉིས་པ་ལན་ལ།
རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་བཟོད་པ་འཇུག་པའི་ཚུལ་དང༌། བཟོད་པ་བསྒོམ་པའི་བྱེད་པའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རབ་འབྱོར་འདི་ལ་ཞེས་པ་ནས། བཟོད་པ་གཉིས་བསྒོམས་ཏེ་ཞེས་པའི་བར་རོ། །
གཉིས་པ་ལ་བཟོད་པ་ཐོབ་པའི་ཚུལ་དང༌། བཟོད་པའི་སྒྲ་དོན་བཤད་པའོ། ། དང་པོ་ནི། བྱང་སེམས་ཆེན་པོ་གནོད་པ་ལས་མི་ཕྱེད་པའི་བཟོད་པ་ནི་ཞེས་པ་ནས། མི་དབྱེའོ་ཞེས་པའི་བར་རོ། ། གཉིས་པ་ནི་དེས་འདི་ལྟར་བརྟགས་པར་བྱ་སྟེ་ཞེས་པ་ནས་དམིགས་པ་ལྟ་ག་ལ་ཡོད་ཅེས་པའི་བར་རོ། ། གསུམ་པ་ནི། དེས་དེ་ལྟར་ཞེས་པ་ནས། འཐོབ་བོ་ཞེས་པའི་བར་རོ། ། བཞི་པ་ནི།
ཅིའི་ཕྱིར་བཟོད་པ་ཞེས་བྱ་ཞེ་ན་ཞེས་པ་ནས། བཟོད་པའོ་ཞེས་པའི་བར་རོ། ། བཟོད་པ་བསྒོམ་པའི་བྱེད་པ་ལ་གསུམ་སྟེ། ཟག་མེད་ཀྱི་ཆོས་རྣམས་རྫོགས་པར་བྱེད་པ་དང༌། མངོན་པར་ཤེས་པའི་བྱ་བ་བསྒྲུབ་པ་དང༌། ཐབས་ལ་མཁས་པའི་འབྲས་བུ་བསྟན་པའོ། ། དང་པོ་ནི། དེ་བཟོད་པ་དེ་ཉིད་ལ་གནས་ཤིང་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཡོངས་སུ་རྫོགས་པར་བྱེད་དོ། ། ཞེས་པའི་བར་རོ། །
གཉིས་པ་ལ་རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་གང་ལ་བརྟེན་ནས་བསྒྲུབ་པ་དང༌། གང་བསྒྲུབ་པ་དང་གཉིས་ལས། དང་པོ་ནི། དེ་འཕགས་པའི་ཆོས་ཞེས་པ་ནས། དེ་དག་ལ་གནས་ཏེ་ཞེས་པའི་བར་རོ། ། གཉིས་པ་ནི་འཕགས་པའི་མངོན་པར་ཤེས་པ་རྣམས་རྫོགས་པར་བྱེད་དོ་ཞེས་པ་ནས། རྒྱུན་མི་ཆད་དོ་ཞེས་པའི་བར་ཏེ། དང་པོའི་བྱེད་པ་དང༌།
བར་གྱི་བྱེད་པ་དང༌། ཐ་མའི་བྱེད་པ་དང་དོན་གསུམ་གྱིས་བསྟན་པའི་དང་པོ་ནི། དེ་དག་ཐམས་ཅད་མཐོང་སྟེ་ཞེས་པའི་བར་གྱིས་བསྟན་ཏོ། ། གཉིས་པ་ནི། སངས་རྒྱས་ཞེས་པ་ནས། རྒྱུན་མི་འཆད་དོ་ཞེས་པའི་བར་རོ། ། ལྷག་མ་རྣམས་ཀྱི་བཤད་ཚུལ་ཡང་དེ་བཞིན་ནོ། ། གཉིས་པ་ནི། རབ་འབྱོར་བྱང་སེམས་ཆེན་པོ་དེ་ནི་ཞེས་པ་ནས། མངོན་པར་འདུ་བྱ་བ་མེད་པ་ལ།
དེ་ལྟར་བཟོད་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ་ཞེས་པའི་བར་གྱིས་བསྟན་ཏོ། ། གསུམ་པ་ཐབས་ལ་མཁས་པའི་འབྲས་བུ་ནི། བྱང་སེམས་ཆེན་པོ་དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་ཅིང༌། ཐབས་མཁས་པས་སེམས་ཅན་རྣམས་སྨིན་པར་བྱེད་དོ་ཞེས་པ་ནས། འཁོར་བ་ལས་ཡོངས་སུ་བགྲོལ་ཏོ། ། ཞེས་པའི་བར་རོ། ། གཉིས་པ་དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། ཡོངས་སུ་རྫོགས་པར་བྱེད་པ་ཡིན་ནོ་ཞེས་པའི་བར་རོ། ། བརྩོན་འགྲུས་ཀྱི་ཕར་ཕྱིན་གྱི་སྐད་ཅིག་མ་ལ།
དྲི་བ་འགོད་པ་དང༌། བརྩོན་འགྲུས་རྩོམ་པའི་ཚུལ་བཤད་པའོ། ། དང་པོ་ནི། རབ་འབྱོར་ཇི་ལྟར་ན་ཞེས་པ་ནས། བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པ་ཡིན་ཞེ་ན་ཞེས་པའི་བར་རོ། ། གཉིས་པ་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་གཉིས་ཏེ། བརྩོན་འགྲུས་ཀྱི་དབྱེ་བ་དང༌།
སོ་སོའི་མཚན་ཉིད་དོ། ། དང་པོ་ནི། རབ་འབྱོར་འདི་ལ་ཞེས་པ་ནས། སེམས་ཀྱི་བརྩོན་འགྲུས་དང་ལྡན་ཏེ་ཞེས་པའི་བར་རོ། ། གཉིས་པ་སོ་སོའི་མཚན་ཉིད་ལ། ལུས་ཀྱི་བརྩོན་འགྲུས་བྱེད་པ་དང་བཅས་ཏེ་བསྟན་པ་དང༌། སེམས་ཀྱི་བརྩོན་འགྲུས་བྱེད་པ་དང་བཅས་ཏེ་བསྟན་པའོ། ། དང་པོ་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། །
དང་པོ་ལ་ལུས་ཀྱི་བརྩོན་འགྲུས་ཀྱིས་རྫུ་འཕྲུལ་གྱི་བྱ་བ་ཉེ་བར་བསྒྲུབ་པ་དང༌། སངས་རྒྱས་སྐུ་གདུང་དང་བཅས་པ་ལ་མཆོད་པའི་བྱ་བ་དང༌། སངས་རྒྱས་ལ་ཆོས་ཉན་པའི་བྱ་བ་དང༌། སེམས་ཅན་སྨིན་པར་བྱེད་པ་དང༌། སངས་རྒྱས་ཀྱི་ཞིང་ཡོངས་སུ་སྦྱང་བ་སྟེ་དོན་རྣམ་པ་ལྔས་བསྟན་ཏོ། ། དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས། བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ་ཞེས་པའི་བར་རོ། ། གཉིས་པ་སེམས་ཀྱི་བརྩོན་འགྲུས་བྱེད་པ་དང་བཅས་ཏེ་བསྟན་པ་ལ། དྲི་བ་འགོད་པ་ནི།
རབ་འབྱོར་ཇི་ལྟར་ན་ཞེས་པ་ནས། ཞེ་ན་ཞེས་པའི་བར་རོ། ། གཉིས་པ་ལན་ལ། མི་མཐུན་ཕྱོགས་ཀྱིས་གོ་སྐབས་མི་འབྱེད་པ་དང༌། འཁོར་འདས་ཀྱི་ཆོས་ཐམས་ཅད་ལ་ཞེན་པ་མེད་པ་དང༌། གཞན་དོན་གྱི་བྱ་བ་སྒྲུབ་ཚུལ་ལོ། ། དང་པོ་ནི། རབ་འབྱོར་འདི་ལ་ཞེས་པ་ནས། ཡིད་ཀྱི་ལས་ཀྱི་མི་དགེ་བའི་གོ་སྐབས་མི་འབྱེད་དེ་ཞེས་པའི་བར་རོ། ། གཉིས་པ་ལ།
དོན་དངོས་དང༌། འཐད་པ་འགོད་པའོ། ། དང་པོ་ནི། རྟག་ཅེས་བྱ་བའམ་མི་རྟག་ཅེས་བྱ་བའམ་ཞེས་པ་ནས། འདི་དག་ནི་རྣམ་པ་ཐམས་ཅད་མཁྱེན་པ་ཉིད་ཀྱི་བརྗོད་པར་བྱ་བར་ཡང་སྙེམས་པ་མེད་དོ་ཞེས་པའི་བར་རོ། ། དོན་དང་མིང་གི་ཐ་སྙད་གཉིས་ཀ་ལ་ཞེན་པ་མེད་པར་བསྟན་ཏོ། ། གཉིས་པ་འཐད་པ་འགོད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། སངས་རྒྱས་ཀྱི་ཞིང་དེ་ཡང་མི་དམིགས་སོ་ཞེས་པའི་བར་རོ། ། གསུམ་པ་གཞན་དོན་གྱི་བྱ་བ་བསྒྲུབ་ཚུལ་ལ།
རྫུ་འཕྲུལ་བསྒྲུབ་པ་དང༌། སྦྱིན་པ་གཏོང་བ་དང༌། མི་མཐུན་ཕྱོགས་ལས་བཟློག་པ་དང༌། ཕན་འདོགས་པར་བྱེད་པ་དང་བཞིས་བསྟན་ཏོ། ། དང་པོ་ནི། དེ་སེམས་ཀྱི་བརྩོན་འགྲུས་ཞེས་པ་ནས། རྣམ་པར་འཕྲུལ་ཏེ་ཞེས་པའི་བར་རོ། ། གཉིས་པ་ནི། མེ་ཏོག་གི་ཆར་དབབ་པའི་ཞེས་པ་ནས། མཆོད་སྦྱིན་ཆེན་པོ་བྱེད་དོ་ཞེས་པའི་བར་རོ། །
གསུམ་པ་ནི། བར་འགའ་སེམས་ཅན་མཐའ་ཡས་པ་ཞེས་པ་ནས། འགྲེས་ཏེ་ཞེས་པའི་བར་རོ། ། བཞི་པ་ནི། ལ་ལ་ལ་ནི་སྦྱིན་པས་ཕན་འདོགས་སོ་ཞེས་པ་ནས། དོན་བྱེད་དོ་ཞེས་པའི་བར་རོ། ། གཉིས་པ་དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས། རྫོགས་པར་བྱེད་དོ་ཞེས་པའི་བར་རོ། ། བསམ་གཏན་གྱི་ཕར་ཕྱིན་གྱི་སྐད་ཅིག་མ་ལ།
རབ་འབྱོར་ཇི་ལྟར་ན་ཞེས་པ་ནས། ཡིན་ཞེ་ན་ཞེས་པའི་བར་རོ། ། གཉིས་པ་ལ་རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་གསུམ་སྟེ། ཐུན་མོང་དང་ཐུན་མོང་མ་ཡིན་པའི་ཏིང་ངེ་འཛིན་སྒྲུབ་པ་དང༌། ཏིང་ངེ་འཛིན་ལ་བརྟེན་ནས་ཡོན་ཏན་ཁྱད་པར་ཅན་སྒྲུབ་པ་དང༌། རང་གཞན་གྱི་དོན་ཕུན་སུམ་ཚོགས་པ་སྒྲུབ་པའོ། ། དང་པོ་ལ་ཐུན་མོང་གི་ཏིང་ངེ་འཛིན་ནི། རབ་འབྱོར་འདི་ལ་ཞེས་པ་ནས།
འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་ཏིང་ངེ་འཛིན་ལ་ཉེ་བར་བསྒྲུབ་སྟེ་གནས་སོ་ཞེས་པའི་བར་རོ། ། ཐུན་མོང་མ་ཡིན་པའི་ཏིང་ངེ་འཛིན་ལ། དེ་ཏིང་ངེ་འཛིན་གྱི་ཕ་རོལ་ཏུ་ཕྱིན་པ་དེ་ལ་གནས་ཤིང་ཞེས་པ་ནས། རྡོ་རྗེ་ལྟ་བུའི་ཏིང་ངེ་འཛིན་ལ་ཉེ་བར་བསྒྲུབ་སྟེ་གནས་སོ་ཞེས་པའི་བར་རོ། ། ཏིང་ངེ་འཛིན་དེའི་བྱེད་པ་ནི། དེ་ཏིང་ངེ་འཛིན་གྱི་ཕ་རོལ་ཏུ་ཕྱིན་པ་འདི་ལ་གནས་ཤིང་ཞེས་པ་ནས། སངས་རྒྱས་ཀྱི་ས་ཡོངས་སུ་རྫོགས་པར་བྱེད་དོ་ཞེས་པའི་བར་རོ། ། གསུམ་པ་ལ། རང་དོན་ཕུན་སུམ་ཚོགས་པ་དང༌། གཞན་དོན་ཕུན་སུམ་ཚོགས་པ་དང༌།
རང་གཞན་གྱི་དོན་གྱི་ཁྱད་པར་གཞན་བཤད་པའོ། ། དང་པོ་ནི། དེས་དེ་དག་ལ་སྤྱོད་ཅིང་རྣམ་མཁྱེན་གྱི་ཡེ་ཤེས་མ་ཐོབ་ཀྱི་བར་དུ་ཞེས་པ་ནས། ཞིང་ཡོངས་སུ་དག་པར་འགྱུར་བ་དང་ཞེས་པའི་བར་རོ། ། གཉིས་པ་ནི་སེམས་ཅན་རྣམས་ཡོངས་སུ་སྨིན་པར་འགྱུར་བའི་དགེ་བའི་རྩ་བ་བསྐྱེད་པ་དེ་ཞེས་པ་ནས། དེ་ལ་རབ་ཏུ་སྦྱོར་དུ་ཞེས་པའི་བར་རོ། ། གསུམ་པ་ལ་ཐོབ་བྱའི་ཡོན་ཏན་ནི། དེ་ཏིང་ངེ་འཛིན་གྱི་ཕ་རོལ་ཏུ་ཕྱིན་པ་འདི་ལ་གནས་ཤིང་གཟུངས་ཀྱི་སྒོ་ཞེས་པ་ནས། ཐོབ་པ་ཡིན་ཏེ་ཞེས་པའི་བར་རོ། ། བྲལ་བའི་ཡོན་ཏན་བསྟན་པ་ནི།
དེ་ནམ་ཡང་ཞེས་པ་ནས། གོས་པར་མི་འགྱུར་རོ་ཞེས་པའི་བར་རོ། ། མི་མཐུན་ཕྱོགས་དང་བྲལ་བའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། རྟོགས་པས་ན་ཞེས་པའི་བར་རོ། ། གཞན་དོན་གྱི་སྦྱོར་བ་ནི། དེ་སྒྱུ་མ་ཞེས་པ་ནས། དོན་བྱེད་དོ་ཞེས་པའི་བར་རོ། ། གཞན་དོན་གྱི་བསམ་པ་ནི། དེ་སྒྱུ་མ་ལྟ་བུ་ཞེས་པ་ནས།
སྙིང་རྗེ་ཆེན་པོ་བསྐྱེད་དེ་ཞེས་པའི་བར་རོ། ། ཐ་སྙད་དུ་གཞན་དོན་གྱི་བྱ་བ་ལ་འཇུག་པ་ནི། དེ་ལ་ཡང་སེམས་ཅན་ནམ་ཞེས་པ་ནས། དོན་དམ་པར་ནི་མ་ཡིན་ནོ་ཞེས་པའི་བར་རོ། ། ཏིང་ངེ་འཛིན་དང་མི་འབྲལ་བའི་ཡོན་ཏན་ནི། དེ་ཏིང་ངེ་འཛིན་གྱི་ཕ་རོལ་ཏུ་ཕྱིན་པ་འདི་ལ་གནས་ཤིང་བསམ་གཏན་དང་ཞེས་པ་ནས། འབྲལ་བར་མི་འགྱུར་རོ་ཞེས་པའི་བར་རོ། ། སྒྲིབ་པ་སྤོང་བའི་ཡོན་ཏན་ནི། དེ་ཏིང་ངེ་འཛིན་ཞེས་པ་ནས། སྤོང་ངོ་ཞེས་པའི་བར་རོ། །
གཞན་དོན་བྱས་པས་གཞན་གྱིས་མཆོད་པའི་གནས་སུ་འགྱུར་བའི་ཡོན་ཏན་ནི། བག་ཆགས་ཀྱི་མཚམས་སྦྱོར་བ་ཐམས་ཅད་རབ་ཏུ་སྤངས་ནས་ཞེས་པ་ནས། གནས་སུ་འགྱུར་བ་ཡིན་ཏེ་ཞེས་པའི་བར་རོ། ། གཉིས་པ་དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས། རྫོགས་པར་བྱེད་པ་ཡིན་ཏེ་ཞེས་པའི་བར་རོ། ། ཤེས་རབ་ཀྱི་ཕ་རོལ་ཏུ་ཕྱིན་པའི་སྐད་ཅིག་མ་ལ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་ཤེས་རབ་ཀྱིས་ཡུལ་རྟོགས་པའི་ཚུལ་དང༌།
ཟག་མེད་ཀྱི་ཆོས་རྫོགས་ཚུལ་དང༌། ཡོངས་སུ་རྫོགས་པའི་བྱེད་པ་བསྟན་པའོ། ། དང་པོ་ལ་གཉིས་ཏེ། དྲི་བ་འགོད་པ་དང༌། ལན་བཤད་པའོ། ། དང་པོ་ནི། རབ་འབྱོར་ཇི་ལྟར་ན་ཞེས་པ་ནས། ཞེ་ན་ཞེས་པའི་བར་རོ། ། གཉིས་པ་ནི། རབ་འབྱོར་འདི་ལ་བྱང་ཆུབ་སེམས་དཔའ་ཞེས་པ་ནས།
མཐོང་བ་མེད་དེ་ཞེས་པའི་བར་གྱིས་མདོར་བསྟན། དེ་གཟུགས་ཀྱི་ཡང་དག་པ་དང༌། ཡོངས་སུ་གྲུབ་པ་ཡང་དག་པར་རྗེས་སུ་མི་མཐོང་སྟེ་ཞེས་པ་ནས། རྣམ་མཁྱེན་གྱི་ཚོགས་ཡང་དག་པར་རྗེས་སུ་མི་མཐོང་སྟེ། གསོབ་ཉིད་དང༌། གསོག་ཉིད་དུ་ཡང་དག་པར་རྗེས་སུ་མི་མཐོང་ངོ་ཞེས་པའི་བར་གྱིས་བསྟན་ཏེ། དེ་ལ་གཟུགས་ཀྱི་ཡང་དག་པ་དང༌། ཡོངས་སུ་གྲུབ་པ་གཉིས་ཀྱི་དོན་ནི། ཡང་དག་པ་ནི་གནས་ཚུལ་ལོ། ། ཡོངས་སུ་གྲུབ་པ་ནི་ཆོས་ཅན་རང་ཉིད་དོ། །
དེས་ན་གཟུགས་སོགས་ཀྱི་གནས་ཚུལ་གྲུབ་པར་ཡང་མཐོང་ལ། གཟུགས་སོགས་རང་ཉིད་ཀྱང་རྗེས་སུ་མ་མཐོང་ཞེས་པའི་དོན་ནོ། ། ཁྱད་གཞིའི་གཟུགས་མ་མཐོང་བས་ཁྱད་པར་གྱི་ཆོས་སྐྱེ་བ་ཡང་ཡང་དག་པར་རྗེས་སུ་མ་མཐོང་ངོ༌། ། རྒྱུ་གང་ལ་སྐྱེ་བའི་སྒོ་དང༌། སྐྱེ་བ་པོ་གཟུགས་ཀྱི་ཚོགས་པ་ཡང་མ་མཐོང་ངོ༌། ། འོ་ན་ཇི་ལྟར་མཐོང་ཞེ་ན། གསོབ་དང༌། གསོག་ཉིད་དུ་རྗེས་སུ་མཐོང་ངོ་ཞེས་སྦྱར་ཏེ། དེ་ལ་གསོབ་ཅེས་པ་ནི་སེམས་ཅན་གྱི་གསོབ་དང་འདྲ་བར་སྣང་ཡང་སྙིང་པོ་མེད་པའི་དོན་ནོ། ། གསོག་ནི་སྣང་བ་ལྟར་དུ་རྫུན་ནོ་ཞེས་པའི་དོན་ནོ། །
བཤད་ཚུལ་འདི་ཚོར་བ་ནས་རྣམ་མཁྱེན་གྱི་བར་དུ་སྦྱར་རོ། ། འགྲེལ་པས་ཤེས་རབ་ཀྱི་ཕར་ཕྱིན་གྱིས་ཡུལ་རྟོགས་ཚུལ་གྱི་འགྲེས་འདིས། རྣམ་པར་སྨིན་པའི་སྐད་ཅིག་མ་ལ་སྦྱོར་ཡང་གཞུང་གི་འགྲོས་ལ་སྔ་མའི་ཁོངས་སུ་རྟོགས་པར་གསལ་ལོ། ། མདོར་ན། མངོན་རྟོགས་རྒྱན་ལས། སྦྱིན་པ་ལ་སོགས་རེ་རེས་ཀྱང༌། ། ཟག་མེད་ཆོས་ཀུན་བསྡུས་པའི་ཕྱིར། ། ཐུབ་པའི་སྐད་ཅིག་གཅིག་པ་ཡི། ། རྟོགས་པ་འདི་ནི་ཤེས་པར་བྱ། ། ཞེས་བཤད་དོ། །
ཇི་ལྟར་སྐྱེས་བུས་ཟོ་ཆུན་བརྒྱུད་ཅེས་པ་ནི་བྱམས་པས་ཁ་བསྐང་བའོ། ། རྣམ་པར་སྨིན་པའི་སྐད་ཅིག་སྦྱོར་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་ཤེས་རབ་ཀྱིས་ཡུལ་རྟོགས་པའི་ཚུལ་དང༌། ཟག་མེད་ཀྱི་ཆོས་རྫོགས་པར་བྱེད་ཚུལ་དང༌། ཆོས་རྫོགས་པའི་བྱེད་པའོ། ། དང་པོ་ལ་རང་བཞིན་མི་དམིགས་པའི་རྣམ་པ་དང༌། ངོ་བོ་ཉིད་མེད་པར་རྟོགས་པ་དང༌། རྟོགས་པའི་བྱེད་པ་བསྟན་པའོ། །
དང་པོ་ནི། གཟུགས་ནས་རྣམ་མཁྱེན་གྱི་བར་གྱི་ཏིང་ངེ་འཛིན་མི་དམིགས་པའི་འགྲེས་ཀྱིས་གསུངས་ཏེ། དེས་དེ་ལྟར་རྟོགས་པའི་ཚེ། གཟུགས་ཀྱི་རང་བཞིན་མི་དམིགས་སོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་རང་བཞིན་མི་དམིགས་སོ་ཞེས་པའི་བར་གྱིས་བསྟན་ཏོ། ། གཉིས་པ་ནི། དེས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་ཞེས་པ་ནས། རྟོགས་པར་བྱེད་ཅིང་ཞེས་པའི་བར་རོ། ། གསུམ་པ་ནི། དེ་སྟོང་པ་ཉིད་བཅོ་བརྒྱད་ལ་སྤྱོད་པས་གཟུགས་ནས་བླ་མེད་བྱང་ཆུབ་ཀྱི་བར་ལ་མངོན་པར་ཞེན་པ་མེད་པའི་འགྲེས་ཀྱིས་གསུངས་ཏེ།
ནང་སྟོང་པ་ཉིད་ལ་སྤྱོད་པ་དང་ཞེས་པ་ནས་ཆོས་གང་ལ་ཡང་མངོན་པར་ཆགས་པ་མེད་དོ་ཞེས་པའི་བར་རོ། ། གཉིས་པ་ཟག་པ་མེད་ཀྱི་ཆོས་རྫོགས་པར་བྱེད་ཚུལ་ལ་གཉིས་ཏེ། དངོས་པོ་མེད་པའི་ངོ་བོ་ཉིད་རྟོགས་པའི་ཤེར་ཕྱིན་ལ་སྤྱོད་པའི་བྱང་ཆུབ་ཀྱི་ལམ་རྫོགས་པར་བྱེད་པ་ནས། དཔེ་བྱད་བཟང་པོ་བརྒྱད་ཅུ་ཡོངས་སུ་འཛིན་ཏོ། ། ཞེས་པའི་བར་གྱི་འགྲེས་ཀྱིས་བསྟན་ཏེ། རྒྱུ་ཟག་མེད་ཀྱི་ཆོས་རྫོགས་པར་བྱས་ནས། འབྲས་བུ་མཚན་དང་དཔེ་བྱད་འཛིན་པའི་དོན་གྱིས་གསུངས་སོ། ། གསུམ་པ་ཆོས་རྫོགས་པའི་བྱེད་པ་ལ་གསུམ་སྟེ། གཞན་དོན་གྱི་བྱ་བ་བསྒྲུབ་པ་དང༌། མངོན་པར་ཤེས་པའི་བྱ་བ་བསྒྲུབ་པ་དང༌།
འབྲས་བུ་ཁྱད་པར་ཅན་བསྒྲུབ་པར་བྱེད་པའོ། ། དང་པོ་ལ་གཉིས། སྔར་བཤད་པའི་དོན་བཟླས་ཏེ་བསྟན་པ་དང༌། དེ་ལ་བརྟེན་ནས་གཞན་ལ་ཕན་འདོགས་ཚུལ་ལོ། ། དང་པོ་ནི། དེ་བྱང་ཆུབ་ཀྱི་ལམ་རྣམ་པར་སྨིན་པའི་ཆོས་ལ་གནས་པས་ཞེས་པ་ནས། མངོན་པར་ཤེས་པ་ལྔ་ཡོངས་སུ་རྫོགས་པར་འགྱུར་ནས་ཞེས་པའི་བར་རོ། ། གཉིས་པ་ནི། སེམས་ཅན་གང་ལ་ཕན་གདགས་པར་བྱ་བ་དེ་དག་ལ་སྦྱིན་པས་ཕན་འདོགས་སོ་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་རབ་ཏུ་འགོད་དོ་ཞེས་པའི་བར་རོ། །
གཉིས་པ་ནི། དེ་རྫུ་འཕྲུལ་གྱི་རྣམ་པ་དུ་མས་ཞེས་པ་ནས། ཇི་སྙེད་ཡོད་པ་དེ་དག་དེར་འབྱུང་སྟེ་ཞེས་པའི་བར་གྱིས་བསྟན་ཏེ། དོན་དང་དཔེ་གཉིས་ཀྱིས་བཤད་དོ། ། གསུམ་པ་ལ་རྣམ་བྱང་གི་ཆོས་རྗེས་སུ་ཐོབ་པར་བྱེད་པ་དང༌། ཡུལ་ཡོངས་སུ་བཟུང་བ་མེད་པའི་ཚུལ་དུ་རྟོགས་པ་དང༌། གཞན་ལ་ཆོས་སྟོན་པའི་བྱེད་པའོ། ། དང་པོ་ནི། དེ་རྣམ་པར་སྨིན་པ་ལས་བྱུང་བའི་སྦྱིན་པའི་ཕར་ཕྱིན་དང་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་རྗེས་སུ་འཐོབ་སྟེ་ཞེས་པའི་བར་རོ། །
གཉིས་པ་ལ་དོན་དངོས་དང༌། འཐད་པའོ། ། དང་པོ་ནི། གལ་ཏེ་ཅི་ཙམ་དུ་གཟུགས་ཡོངས་སུ་བཟུང་བ་མེད་པ་དང་ཞེས་པ་ནས། ལོངས་སྤྱོད་དང་སྐྱིད་པ་ཐམས་ཅད་ཡོངས་སུ་བཟུང་དུ་མེད་པར་འགྱུར་རོ་ཞེས་པའི་བར་གྱིས་བསྟན་ཏེ། གཟུགས་ནས་རྣམ་མཁྱེན་གྱི་བར་དང༌། བདེ་སྐྱིད་ཐམས་ཅད་མངོན་པར་ཞེན་པའི་ཚུལ་གྱིས་ཡོངས་སུ་གཟུང་བྱ་མེད་པར་རྟོགས་སོ་ཞེས་པའི་དོན་ནོ། ། གཉིས་པ་ནི། དེ་ཅིའི་ཕྱིར་ཞེ་ན་ཞེས་པ་ནས། གཟུང་བ་མེད་པ་སྟེ་ཞེས་པའི་བར་ཏེ།
ཡོངས་སུ་བཟུང་བ་མེད་པར་རྟོགས་ཏེ། ཆོས་ཐམས་ཅད་དམིགས་སུ་མེད་པར་རྟོགས་པའི་ཕྱིར་ཞེས་པའོ། ། ཆོས་སྟོན་པའི་བྱེད་པ་ནི། ཆོས་ཐམས་ཅད་ཅེས་པ་ནས། སྟོན་ནོ་ཞེས་པའི་བར་རོ། ། གཉིས་པ་དོན་བསྡུ་བ་ནི། རབ་འབྱོར་དེ་ལྟར་ན་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། ཆོས་ཐམས་ཅད་མཚན་མ་མེད་པ་དང༌། བྱེད་པ་མེད་པ་དང༌། དམིགས་སུ་མེད་པ་དང༌།
འབྱུང་བ་མེད་པ་དང༌། མངོན་པར་འདུ་བྱ་བ་མེད་པ་ལ་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་ཡོངས་སུ་རྫོགས་པར་འགྱུར་རོ་ཞེས་པའི་བར་གྱིས་བསྟན་ཏོ། ། མཚན་མ་མེད་པ་སོགས་ཆོས་ལྔ་སྨོས་པའི་དོན་ནི། སྤྲོས་པའི་མཚན་མ་མེད་པ་དང༌། འབྲས་བུ་བསྐྱེད་པའི་བྱེད་པ་མེད་པ་དང༌། རང་གི་ངོ་བོ་དམིགས་སུ་མེད་པ་དང༌། རྒྱུ་ལས་འབྱུང་བ་དང༌། འབད་རྩོལ་གྱིས་མངོན་པར་འདུ་བྱ་བ་མེད་པ་ཞེས་སྦྱར་རོ། ། མངོན་རྟོགས་རྒྱན་ལས་ནི།
གང་ཚེ་ཆོས་དཀར་ཐམས་ཅད་ཀྱི། ། རང་བཞིན་ཤེས་རབ་ཕ་རོལ་ཕྱིན། ། རྣམ་སྨིན་ཆོས་ཉིད་གནས་སྐབས་སྐྱེས། ། དེ་ཚེ་སྐད་ཅིག་གཅིག་ཡེ་ཤེས། ། ཞེས་བཤད་དོ། ། མཚན་མ་མེད་པའི་ལེའུ་སྟེ་དྲུག་ཅུ་རྩ་གཅིག་པ་རྣམ་པར་བཤད་པའོ།། ༈ དྲུག་ཅུ་རེ་གཉིས་པ་མཚན་ཉིད་མེད་པའི་ལེའུ་བཤད་པ། མཚན་ཉིད་མེད་པའི་སྐད་ཅིག་སྦྱོར་ལ་གཉིས་ཏེ། སྤྱིར་བསྟན་པ་དང༌། སོ་སོར་བཤད་པའོ། །
དང་པོ་ལ་རྩོད་པ་དང༌། ལན་ནོ། ། དང་པོ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་པ་ནས། མཚན་ཉིད་མ་མཆིས་པ་མཚན་ཉིད་གཅིག་པར་གྱུར་པ་དེ་དག་རྣམ་པ་ཇི་ལྟར་བུར་གདགས་པར་འགྱུར་ཞེས་པའི་བར་གྱིས་བསྟན་ཏེ། དང་པོར་ཁས་བླངས་རྗེས་སུ་བརྗོད་པ་ནི། བཅོམ་ལྡན་འདས་དེ་ལྟར་ཞེས་པ་ནས། ལགས་ན་ཞེས་པའི་བར་ཏེ། ཆོས་ཐམས་ཅད་དབྱེར་མ་མཆིས་པ་དང༌། མཚན་མ་མ་མཆིས་པ་དང༌།
རང་གི་མཚན་ཉིད་ཀྱིས་སྟོང་པ་ཉིད་ལགས་ན་ཞེས་དོན་གསུམ་བརྗོད་པའོ། ། ཐལ་འགྱུར་འགོད་པ་ལ་དོན་གསུམ་སྟེ། ཕ་རོལ་ཏུ་ཕྱིན་པ་དྲུག་བསྒོམ་པ་མི་འཐད་པ་དང༌། ཟག་བཅས་ཟག་མེད་ཐ་དད་དུ་མི་འཐད་པ་དང༌། ཡུམ་གྱིས་སྦྱིན་སོགས་རྣམ་བྱང་གི་ཆོས་སྡུད་པ་མི་འཐད་པའོ། ། དང་པོ་ནི། ཇི་ལྟར་ཕ་རོལ་ཏུ་ཕྱིན་པ་དྲུག་པོ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པ་ཡོངས་སུ་རྫོགས་པར་འགྱུར་རོ་ཞེས་པའི་བར་ཏེ། ཕར་ཕྱིན་དྲུག་གིས་བསྒོམ་པ་ཡོངས་སུ་རྫོགས་པར་མི་འགྱུར་བར་ཐལ། བསྒོམ་བྱའི་མཚན་མ་མ་མཆིས་པའི་ཕྱིར་ཞེས་པའོ། །
གཉིས་པ་ནི། ཟག་བཅས་ཟག་མེད་ཀྱི་ཆོས་ཐ་དད་པར་མི་འགྱུར་བར་ཐལ། ཆོས་ཐམས་ཅད་དབྱེར་མ་མཆིས་པའི་ཕྱིར་ཞེས་པའོ། ། གསུམ་པ་ནི། ཡུམ་དུ་སྦྱིན་སོགས་རྣམ་བྱང་གི་ཆོས་འདུས་པ་མི་འཐད་པར་ཐལ། བསྡུ་བྱ་དང་སྡུད་བྱེད་གཉིས་ཀ་རང་གི་མཚན་ཉིད་ཀྱིས་སྟོང་པའི་ཕྱིར་ཞེས་པའོ། ། ཟག་བཅས་ཟག་མེད་ཐ་དད་མེད་པར་ཐལ་བ་ལ་གནོད་པ་འགོད་པ་ནི། བཅོམ་ལྡན་འདས་དེ་ལྟར་ཞེས་པ་ནས། ཇི་ལྟ་བུར་གདགས་པར་འགྱུར་ཞེས་པའི་བར་ཏེ། ཆོས་ཐམས་ཅད་མཚན་ཉིད་ཐ་དད་པའི་ཕྱིར་དང༌།
གལ་ཏེ་གཅིག་ན་ཐ་དད་དུ་ཐ་སྙད་གདགས་པར་མི་འགྱུར་ཞེས་པའི་དོན་ནོ། ། གཉིས་པ་རྩོད་ལན་བཤད་པ་ལ། སྒྱུ་མའི་དཔེ་དགུ་དང་མཚུངས་པའི་ཕུང་པོ་ལ་བརྟེན་ནས་ཕྱིན་དྲུག་ལ་སྤྱོད་ཚུལ་དང༌། དཔེ་དགུའི་སྒོ་ནས་ཕུང་པོ་ལྔ་མཚན་ཉིད་མེད་པར་བསྟན་པ་དང༌། ཡེ་ཤེས་སྐད་ཅིག་མ་གཅིག་གིས་མཚན་ཉིད་མེད་པར་རྟོགས་ཚུལ་ལོ། ། དང་པོ་ནི། རབ་འབྱོར་འདི་ལ་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། རྨི་ལམ་ལྟ་བུའི་ཉེ་བར་ལེན་པའི་ཕུང་པོ་ཞེས་པ་ནས། ཤེས་རབ་བསྒོམ་མོ་ཞེས་པའི་བར་ཏེ་འགྲེས་དགུས་བསྟན་ཏོ། ། དེ་ལ་རྨི་ལམ་ལྟ་བུའི་ཕུང་པོ་ལ་གནས་ནས་ཕྱིན་དྲུག་ལ་སྤྱོད་ཚུལ་བསྟན་པ་ནི་འགྲེས་དང་པོའོ། །
སྒྱུ་མ་ལ་སྦྱོར་བ་ནི་གཉིས་པའོ། ། སྨིག་རྒྱུ་ལ་སྦྱོར་བ་ནི་གསུམ་པའོ། ། ཆུ་ཟླ་ལ་སྦྱར་བ་ནི་བཞི་པའོ། ། མིག་ཡོར་ལ་སྦྱར་བ་ནི་ལྔ་པའོ། ། སྒྲ་བརྙན་ལ་སྦྱར་བ་ནི་དྲུག་པའོ། ། གཟུགས་བརྙན་ལ་སྦྱར་བ་ནི་བདུན་པའོ། ། དྲི་ཟའི་གྲོང་ཁྱེར་ལ་སྦྱར་བ་ནི་བརྒྱད་པའོ། ། སྤྲུལ་པ་དང་སྦྱར་བ་ནི་དགུ་པའོ། ། ཕུང་པོ་ལྔ་སྒྱུ་མ་སོགས་ཀྱི་དཔེ་དགུ་དང་འདྲ་བར་རྟོགས་ནས་ཕྱིན་དྲུག་ལ་སྤྱོད་ཅེས་པའི་དོན་ནོ། ། དཔེ་དགུའི་སྒོ་ནས་ཕུང་པོ་ལྔ་མཚན་ཉིད་མེད་པར་རྟོགས་པ་ནི།
འདི་ལྟར་རྟོགས་ཏེ་ཉེ་བར་ལེན་པའི་ཕུང་པོ་ལྔ་ནི་རྨི་ལམ་ལྟ་བུ་སྟེ་མཚན་ཉིད་མེད་པའོ་ཞེས་པ་ནས། སྤྲུལ་པ་ལྟ་བུ་སྟེ་མཚན་ཉིད་མེད་པའོ་ཞེས་པའི་བར་ཏེ། ཕུང་པོ་ལྔ་སྒྱུ་མའི་དཔེ་དགུ་དང་འདྲ་བར་རྟོགས་པ་ལ་བརྟེན་ནས་ཕྱིན་དྲུག་ལ་སྤྱོད་པའི་བྱང་སེམས་དེ་ཕུང་པོ་ལྔ་ལ་རྨི་ལམ་ལ་སོགས་པ་ལྟར་མཚན་ཉིད་མེད་པར་རྟོགས་ཞེས་པའི་དོན་ནོ། ། འཐད་པ་སྟོན་པ་ནི། རྨི་ལམ་སོགས་དང་མཚུངས་པས། རང་བཞིན་མེད་པར་ཇི་ལྟར་འགྲུབ་སྙམ་ནས། དེའི་དོགས་པ་བསུ་བ་ནི། དེ་ཅིའི་ཕྱིར་ཞེ་ན་ཞེས་པ་ནས། སྤྲུལ་པ་ལ་རང་བཞིན་གང་ཡང་མེད་དོ་ཞེས་པའི་བར་རོ། ། གསུམ་པ་ནི།
གང་ལ་རང་བཞིན་མེད་པ་དེ་ལ་ཞེས་པ་ནས། རྟོགས་པར་བྱེད་དེ་ཞེས་པའི་བར་ཏེ། སྤྱིར་བསྟན་པ་བཤད་ཟིན་ཏོ། ། གཉིས་པ་སོ་སོར་བཤད་པ་ལ་དྲུག་སྟེ། སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་ལ་སྤྱོད་ཚུལ་ལོ། །
དང་པོ་ལ་རྒྱས་པར་བཤད་པ་དང༌། མཇུག་བསྡུ་བའོ། ། དང་པོ་ལ། སྦྱིན་པ་ལ་སྤྱོད་ཚུལ་དངོས་དང༌། སྤྱོད་པའི་བྱེད་པ་བསྟན་པའོ། ། དང་པོ་ནི། རབ་འབྱོར་རྣམ་གྲངས་དེས་ན་ཞེས་པ་ནས། མཚན་ཉིད་མེད་པའོ་ཞེས་བྱ་བར་ཤེས་པར་བྱ་སྟེ་ཞེས་པའི་བར་གྱིས་བསྟན་ཏེ། སྦྱིན་པ་སོགས་ཀྱི་ཆོས་གསུམ་མཚན་མ་མེད་པར་ཤེས་པའོ། ། གཉིས་པ་ལ་གཉིས་ཏེ།
ཟག་མེད་ཀྱི་ཆོས་རྣམས་རྫོགས་པར་བྱེད་ཚུལ་དང༌། རང་གཞན་གྱི་དོན་སྒྲུབ་པར་བྱེད་པའོ། ། དང་པོ་ནི། གང་དེ་ལྟར་ཤེས་ན་སྦྱིན་པ་གཏོང་བ་དེ་ནི་སྦྱིན་པའི་ཕར་ཕྱིན་ཡོངས་སུ་རྫོགས་པར་བྱེད་པ་ཡིན་ཏེ་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཡོངས་སུ་རྫོགས་པར་བྱེད་དོ་ཞེས་པའི་བར་གྱིས་བསྟན་ཏོ། ། གཉིས་པ་ལ། རང་དོན་སངས་རྒྱས་མཆོད་པ་དང༌། ལོངས་སྤྱོད་ཀྱིས་སེམས་ཅན་གྱི་དོན་བྱེད་པ་དང༌། རྣམ་བྱང་གི་ཆོས་ཀྱིས་གདུལ་བྱ་ཡོངས་སུ་སྡུད་པའི་བྱེད་པ་དང༌། དམན་པའི་འབྲས་བུ་ལ་ཞེན་པའི་ཚུལ་གྱིས་མི་གནས་པའོ། །
དང་པོ་ནི། འཕགས་པའི་ཆོས་རྣམ་པར་བྱང་བ་འཇིག་རྟེན་ལས་འདས་པ་ཞེས་པ་ནས། བསྙེན་བཀུར་བྱེད་དེ་ཞེས་པའི་བར་རོ། ། གཉིས་པ་ནི། ལོངས་སྤྱོད་དང་ཞེས་པ་ནས། དོན་བྱེད་དོ་ཞེས་པའི་བར་རོ། ། གསུམ་པ་ནི། དེ་ནས་སེམས་ཅན་གང་སྦྱིན་པས་ཡོངས་སུ་བསྡུ་བ་དེ་དག་ཀྱང་སྦྱིན་པས་ཡོངས་སུ་སྡུད་དོ་ཞེས་པ་ནས། ཕུན་སུམ་ཚོགས་པ་དེ་དག་གིས་སེམས་ཅན་རྣམས་ཡོངས་སུ་སྡུད་དོ་ཞེས་པའི་བར་རོ། ། བཞི་པ་ནི།
མི་གནས་པའི་དོན་དངོས་དང༌། དེའི་འཐད་པ་གཏན་ལ་དབབ་པའོ། ། དང་པོ་ནི། དེ་ཆོས་ཐམས་ཅད་མཚན་ཉིད་མེད་པར་ཤེས་པས་ཞེས་པ་ནས་དེ་ལ་མི་གནས་སོ་ཞེས་པའི་བར་རོ། ། གཉིས་པ་ནི། དེ་ཅིའི་ཕྱིར་ཞེ་ན། འདི་ལྟར་དེས་ཆོས་ཐམས་ཅད་ཤེས་པར་བྱ་སྟེ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་མཚན་མ་མེད་པར་ཤེས་སོ། ། ཞེས་པའི་བར་ཏེ། དམན་པའི་འབྲས་བུ་ལ་ཞེན་པ་མེད་པ་དེ་ཅིའི་ཕྱིར་ཞེ་ན།
རྣམ་མཁྱེན་ཐོབ་པའི་ཕྱིར་ཏེ་ཞེས་པ་དང༌། ཞེན་པས་མི་གནས་པའི་དོན་ནི། ཆོས་ཐམས་ཅད་རང་བཞིན་མེད་པར་ཤེས་པའི་ཕྱིར་ཞེས་པའི་དོན་ནོ། ། སྦྱིན་པ་ལ་སྤྱོད་ཚུལ་བཤད་ཟིན་ཏོ།། ༈ དོན་བསྡུ་བ་ནི། ཉི་ཁྲི་ལ་ཡོད་ཀྱང༌། འབུམ་ལ་མི་སྣང་ངོ༌། ། གཉིས་པ་ཚུལ་ཁྲིམས་ལ་སྤྱོད་ཚུལ་ལ། རྒྱས་པར་བཤད་པ་དང༌། དོན་བསྡུ་བའོ། །
དང་པོ་ལ། ཕུང་པོ་བདེན་མེད་དུ་རྟོགས་པ་ལ་གནས་ནས་ཚུལ་ཁྲིམས་རྫོགས་པར་བྱེད་པ་དང༌། ཕུང་པོ་སྒྱུ་མ་ལྟ་བུར་ཤེས་ནས་ཚུལ་ཁྲིམས་ཀྱི་ཕར་ཕྱིན་ལ་འཇུག་ཚུལ་དང༌། དམན་པའི་འབྲས་བུ་མངོན་དུ་མི་བྱེད་པའི་ཐབས་མཁས་དང༌། ཚུལ་ཁྲིམས་ལ་འཇུག་པའི་བྱེད་པ་བསྟན་པའོ། ། དང་པོ་ནི། རབ་འབྱོར་གཞན་ཡང་ཞེས་པ་ནས། ཕུང་པོ་ལྔ་ལ་གནས་ཤིང་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་རྫོགས་པར་བྱེད་དེ་ཞེས་པའི་བར་རོ། ། གཉིས་པ་ནི། རབ་འབྱོར་བྱང་སེམས་ཆེན་པོ་དེ་ཡང་ཉེ་བར་ལེན་པའི་ཕུང་པོ་ལྔ་རྨི་ལམ་ལྟ་བུར་ཤེས་ཞེས་པ་ནས།
མི་སྤྱད་པའི་ཚུལ་ཁྲིམས་བསྲུང་ངོ་ཞེས་པའི་བར་རོ། ། གསུམ་པ་ལ་གསུམ་སྟེ། མངོན་མཐོའི་འབྲས་བུ་ལ་ཞེན་པ་མེད་པ་དང༌། དམན་པའི་འབྲས་བུ་མངོན་དུ་མི་བྱེད་པ་དང༌། དོན་དམ་པར་ཐོབ་བྱ་ཐོབ་བྱེད་དགག་པའོ། ། དང་པོ་ནི། དེ་ཚུལ་ཁྲིམས་དེ་ལྟ་བུ་དང་ལྡན་ཡང་ཞེས་པ་ནས། གཞན་འཕྲུལ་དབང་བྱེད་ཀྱི་ལྷ་རྣམས་དང་སྐལ་པ་མཉམ་པར་སྐྱེ་བར་བྱའོ་ཞེའམ་ཞེས་པའི་བར་གྱིས་བསྟན་ཏེ། འོག་ནས་དེ་སྙེམས་པ་མེད་དོ་ཞེས་མཇུག་ཐོགས་སུ་སྦྱར་ནས་བཤད་པར་བྱའོ། ། གཉིས་པ་ནི།
རྒྱུན་དུ་ཞུགས་པའི་འབྲས་བུ་ཐོབ་པར་བྱའོ་ཞེའམ་ཞེས་པ་ནས། སྙེམས་པ་མེད་དོ་ཞེས་པའི་བར་རོ། ། འབྲས་བུ་ལ་ཞེན་པ་མེད་པར་བསྟན་པའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། མཚན་ཉིད་མེད་པ་སྟེ་ཞེས་པའི་བར་ཏེ། མཚན་ཉིད་མེད་པར་ཁོང་དུ་ཆུད་པའི་ཕྱིར་ཞེས་པའི་དོན་ནོ། ། གསུམ་པ་ནི། འདི་ལྟར་དངོས་པོ་མེད་པའི་ངོ་བོ་ཉིད་ཀྱིས་ཞེས་པ་ནས། ཐོབ་པར་མི་རུང་ཞེས་པའི་བར་ཏེ། ཆོས་ཐམས་ཅད་མཚན་ཉིད་མེད་པར་གཅིག་པས་ན།
མཚན་ཉིད་མེད་པས་མཚན་ཉིད་མེད་པ་འཐོབ་པ་དང༌། ཐ་དད་པས་ཐ་དད་པ་ཐོབ་པ་དང༌། གཉིས་ཀས་གཉིས་ཀ་ཐོབ་པར་མི་རུང་བའི་ཐལ་བ་གསུམ་འཕེན་པའོ། ། བཞི་པ་ལ་རང་དོན་གྱི་བྱེད་པ་ནི། རབ་འབྱོར་དེ་ལྟར་ཞེས་པ་ནས། སངས་རྒྱས་ཀྱི་ཞིང་དུ་འགྲོ་སྟེ་ཞེས་པའི་བར་དང༌། སངས་རྒྱས་ཀྱི་ཞིང་ཡོངས་སུ་འཛིན་ཏོ་ཞེས་སྔ་མའི་མཇུག་ཐོགས་སུ་སྦྱར་བས་བསྟན་ཏོ། ། གཉིས་དོན་གྱི་བྱེད་པ་ནི། སེམས་ཅན་རྣམས་ཀྱང་ཡོངས་སུ་སྨིན་པར་བྱེད་དོ་ཞེས་པ་ནས། སེམས་ཅན་རྣམས་ཀྱི་དོན་ཡང་བྱེད་དོ་ཞེས་པའི་བར་རོ། །
གཉིས་པ་དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། ཆོས་ཐམས་ཅད་ཁོང་དུ་ཆུད་པར་ཤེས་སོ་ཞེས་པའི་བར་རོ། ། གསུམ་པ་བཟོད་པའི་ཕར་ཕྱིན་ལ་སྤྱོད་པའི་ཚུལ་ལ། ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ། ཕུང་པོ་ལྔ་མཚན་ཉིད་མེད་པར་རྟོགས་པ་ལ་གནས་ཏེ་བཟོད་པ་རྫོགས་པར་བྱེད་པ་དང༌། འཇུག་ཡུལ་བཟོད་པ་གཏན་ལ་དབབ་པ་དང༌། བཟོད་པ་ངོས་བཟུང་སྟེ་སྤངས་རྟོགས་བཤད་པ་དང༌།
ཐེག་པ་ཆེ་ཆུང་གི་བཟོད་པའི་ཁྱད་པར་བཤད་པ་དང༌། བཟོད་པའི་བྱེད་པ་རྒྱས་པར་བསྟན་པའོ། ། དང་པོ་ནི། རབ་འབྱོར་གཞན་ཡང་ཞེས་པ་ནས། རྫོགས་པར་བྱེད་དོ་ཞེས་པའི་བར་གྱིས་ཕྲེང་གཉིས་ཀྱིས་བསྟན་ཏོ། ། གཉིས་པ་ལ། དྲི་བ་ནི། རབ་འབྱོར་ཇི་ལྟར་ཞེས་པ་ནས། ཞེ་ན་ཞེས་པའི་བར་རོ། ། དོན་དངོས་ནི།
རབ་འབྱོར་འདི་ལ་ཞེས་པ་ནས། འདི་ནི་ཆོས་ཁོང་དུ་ཆུད་པའི་བཟོད་པ་ཞེས་བྱ་སྟེ་ཞེས་པའི་བར་རོ། ། གསུམ་པ་ནི། དེ་དེ་ལྟར་ཡོངས་སུ་རྟོག་ཅིང་ཞེས་པ་ནས། བཟོད་པ་འཐོབ་བོ་ཞེས་པའི་བར་རོ། ། བཞི་པ་ནི། རབ་འབྱོར་གྱིས་གསོལ་པ། བཅོམ་ལྡན་འདས་མི་སྐྱེ་བའི་ཆོས་ལ་བཟོད་པ་ཞེས་བྱ་བ་ནི་གང་ལགས་ཞེས་པ་ནས། བཟོད་པ་ཐོབ་བོ་ཞེས་པའི་བར་རོ། ། ལྔ་པ་ལ་དྲི་བ་ནི།
གསོལ་པ་བཅོམ་ལྡན་འདས་ཉན་ཐོས་རྣམས་དང་ཞེས་པ་ནས། ཅི་མཆིས་ཞེས་པའི་བར་རོ། ། བཟོད་པའི་ཁྱད་པར་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཞེས་པ་ནས། བྱེ་བྲག་ཡིན་ནོ་ཞེས་པའི་བར་རོ། ། དྲུག་པ་ནི། རབ་འབྱོར་བྱང་སེམས་ཆེན་པོ་དེ་ནི་བཟོད་པ་དེ་ལྟ་བུ་དང་ལྡན་པས་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱེད་དོ་ཞེས་པའི་བར་རོ། ། གཉིས་པ་དོན་བསྡུ་བ་ནི།
རབ་འབྱོར་དེ་ལྟར་ཞེས་པ་ནས། རྫོགས་པར་བྱེད་དོ་ཞེས་པའི་བར་རོ། ། བཞི་པ་བརྩོན་འགྲུས་ཀྱི་ཕར་ཕྱིན་ལ་སྤྱོད་ཚུལ་ལ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ། ཕུང་པོ་ལྔ་མཚན་ཉིད་མེད་པར་རྟོགས་པ་ལ་གནས་ནས་བརྩོན་འགྲུས་རྩོམ་པའི་ཚུལ་དང༌། བརྩོན་འགྲུས་ཀྱི་བྱེད་པ་རྒྱས་པར་བསྟན་པའོ། ། དང་པོ་ནི། རབ་འབྱོར་གཞན་ཡང་ཞེས་པ་ནས།
བརྩོན་འགྲུས་རྩོམ་མོ་ཞེས་པའི་བར་རོ། །

གཉིས་པ་ལ་ལུས་ཀྱི་བརྩོན་འགྲུས་ཀྱི་བྱེད་པ་བསྟན་པ་དང༌། སེམས་ཀྱི་བརྩོན་འགྲུས་ཀྱི་བྱེད་པ་བསྟན་པའོ། ། དང་པོ་ནི། ལུས་ཀྱི་བརྩོན་འགྲུས་ཀྱི་ཞེས་པ་ནས། ཡོངས་སུ་རྫོགས་པར་བྱེད་དོ་ཞེས་པའི་བར་ཏེ། གཞན་དོན་གྱིས་བྱེད་པ་གཙོ་བོར་བསྟན་ཏོ། ། གཉིས་པ་ལ་རང་དོན་གྱི་བྱ་བ་སྒྲུབ་ཚུལ་དང༌། གཞན་དོན་གྱི་བྱ་བ་བསྒྲུབ་ཚུལ་ལོ། ། དང་པོ་ནི། དེ་སེམས་ཀྱི་བརྩོན་འགྲུས་ཟག་པ་མེད་པ་ཞེས་པ་ནས། མཚན་ཕུན་སུམ་ཚོགས་པ་ཡོངས་སུ་རྫོགས་པར་བྱེད་དོ་ཞེས་པའི་བར་རོ། །
གཉིས་པ་ནི། ཀུན་ཏུ་སྣང་བར་བྱས་ནས་ཞེས་པ་ནས། ཐེག་པ་གསུམ་ལ་འགོད་པར་འགྱུར་རོ་ཞེས་པའི་བར་རོ། ། གཉིས་པ་དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས། རྣམ་མཁྱེན་ཐོབ་པར་བྱེད་དོ་ཞེས་པའི་བར་རོ། ། བསམ་གཏན་གྱི་ཕར་ཕྱིན་ལ་སྤྱོད་ཚུལ་ལ། མདོར་བསྟན་པ་དང༌། རྒྱས་པར་བཤད་པ་དང༌། དོན་བསྡུ་བའོ། །
དང་པོ་ནི། རབ་འབྱོར་གཞན་ཡང་ཞེས་པ་ནས། ཡོངས་སུ་རྫོགས་པར་བྱེད་དོ་ཞེས་པའི་བར་ཏེ། ཕུང་པོ་ལྔ་རང་བཞིན་མེད་པར་རྟོགས་པ་ལ་གནས་ནས་ཏིང་ངེ་འཛིན་ཡོངས་སུ་རྫོགས་པར་བྱེད་དོ་ཞེས་བསྟན་ཏོ། ། གཉིས་པ་ལ། ཏིང་ངེ་འཛིན་ཇི་ལྟར་བསྒྲུབ་པའི་ཚུལ། ཏིང་ངེ་འཛིན་གྱི་བྱེད་པ་བསྟན་པ། བྱེད་པ་ལས་འཕྲོས་པའི་དོན་བཤད་པའོ། ། དང་པོ་ལ། དྲི་བ་འགོད་པ་ནི།
རབ་འབྱོར་ཇི་ལྟར་ན་ཞེས་པ་ནས། ཞེ་ན་ཞེས་པའི་བར་རོ། ། ལན་ལ། ཐུན་མོང་གི་ཏིང་ངེ་འཛིན་བསྒྲུབ་པའི་ཚུལ་དང༌། ཐུན་མོང་མ་ཡིན་པའི་ཏིང་ངེ་འཛིན་བསྒྲུབ་པའི་ཚུལ་ལོ། ། དང་པོ་ལ། སོ་སོ་སྐྱེ་བོ་དང་ཐུན་མོང་བ་ནི། རབ་འབྱོར་འདི་ལ་ཞེས་པ་ནས། འདུ་ཤེས་མེད་མིན་གྱི་སྐྱེ་མཆེད་ལ་ཉེ་བར་བསྒྲུབས་ཏེ་གནས་སོ་ཞེས་པའི་བར་རོ། ། ཉན་རང་དང་ཐུན་མོང་བ་ནི།
སྟོང་པ་ཉིད་དང་ཞེས་སོགས་ཏེ་རྣམ་ཐར་སྒོ་གསུམ་མོ། ། ཐུན་མོང་མ་ཡིན་པ་ནི། གློག་ལྟ་བུའི་ཞེས་པ་ནས། བསྒོམ་མོ་ཞེས་པའི་བར་རོ། ། གཉིས་པ་ལ། མངོན་པར་ཞེན་པ་མེད་པའི་བྱེད་པ་དང༌། ཁམས་གསུམ་དུ་མི་སྐྱེ་བའི་བྱེད་པ་དང༌། ཉན་རང་གི་ས་ལས་འདའ་བའི་བྱེད་པའོ། ། དང་པོ་ལ། དོན་དངོས་ནི།
རྡོ་རྗེ་ལྟ་བུའི་ཏིང་ངེ་འཛིན་ལ་གནས་ཤིང་ཞེས་པ་ནས། དེ་རོ་མྱང་བར་མི་བྱེད་དོ་ཞེས་པའི་བར་ཏེ། ཏིང་ངེ་འཛིན་ལ་གནས་ཀྱང་ཏིང་ངེ་འཛིན་གྱི་རོ་མྱང་བར་མི་བྱེད་དོ་ཞེས་པའི་དོན་ནོ། ། རོ་མྱང་བར་མི་བྱེད་པའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། ག་ལ་འགྱུར་ཞེས་པའི་བར་ཏེ། ཏིང་ངེ་འཛིན་གྱི་རོ་མྱང་བར་མི་བྱེད་དེ་ཏིང་ངེ་འཛིན་མཚན་ཉིད་མེད་པར་ཁོང་དུ་ཆུད་པའི་ཕྱིར་ཞེས་པའོ། ། གཉིས་པ་ཁམས་གསུམ་དུ་མི་སྐྱེ་བའི་བྱེད་པ་ལ་དམ་བཅའ་བ་ནི། དེ་རོ་མྱང་བར་བྱེད་པ་མེད་པས་ཞེས་པ་ནས་སྐྱེ་བར་མི་འགྱུར་རོ་ཞེས་པའི་བར་རོ། ། དེ་དག་གི་འཐད་པ་ནི།
དེ་ཅིའི་ཕྱིར་ཞེ་ན་ཞེས་པ་ནས། མི་དམིགས་སོ་ཞེས་པའི་བར་ཏེ། གང་དུ་སྐྱེ་བའི་ས་དང༌། སྐྱེ་བའི་རྒྱུ་གཉིས་ཀ་མི་དམིགས་པའི་ཕྱིར་ཞེས་པའོ། ། མི་དམིགས་པའི་རྣམ་པས་ཏིང་ངེ་འཛིན་རྫོགས་ཚུལ་ནི། དེ་མི་དམིགས་པས་ཞེས་པ་ནས་རྫོགས་པར་བྱེད་དོ་ཞེས་པའི་བར་རོ། ། གསུམ་པ་ལ་མདོར་བསྟན་པ་ནི། ཏིང་ངེ་འཛིན་གྱི་ཕ་རོལ་ཏུ་ཕྱིན་པ་དེས། ཉན་རང་གི་ས་ལས་འདའོ་ཞེས་པས་བསྟན་ཏོ། ། རྒྱས་པར་བཤད་པ་ལ་དྲི་བ་ནི།
རབ་འབྱོར་གྱིས་གསོལ་པ་ཞེས་པ་ནས། ཡོངས་སུ་ལྟ་བ་ལགས་ཞེས་པའི་བར་རོ། ། ལན་ལ། ཡུལ་གང་ལ་བསླབ་པས་འདའ་བ་དང༌། འདས་ནས་བྱང་སེམས་ཀྱི་སྐྱོན་མེད་པར་འཇུག་ཚུལ་ལོ། ། དང་པོ་ལ། དོན་དངོས་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ནི་འདི་ལྟར་ཞེས་པ་ནས། བསླབ་པའི་ཕྱིར་ཏེ་ཞེས་པའི་བར་ཏེ།
སྟོང་ཉིད་ལ་བསླབ་པས་ཉན་རང་གི་ས་ལས་འདའོ་ཞེས་པའི་དོན་ནོ། ། སྟོང་པ་ཉིད་ལ་བསླབ་པས་འདའ་བའི་འཐད་པ་ནི། སྟོང་པ་ཉིད་འདི་དག་ལ་ནི་ཞེས་པ་ནས། མི་དམིགས་ཏེ་ཞེས་པའི་བར་རོ། ། འདི་དག་ནི་སྟོང་ཉིད་གང་ཡང་མི་དམིགས་པའི་ཕྱིར་ཞེས་པའི་དོན་ནོ། ། དེའི་འཐད་པ་ནི། རྣམ་པ་ཐམས་ཅད་མཁྱེན་པ་ཉིད་ཅེས་པ་ནས། སྟོང་སྟེ་ཞེས་པའི་བར་ཏེ། རྣམ་མཁྱེན་གྱི་བར་དུ་སྟོང་ཉིད་དུ་རྟོགས་པའི་ཕྱིར་ཞེས་པའི་དོན་ནོ། ། གཉིས་པ་ནི།
སྟོང་པ་ཉིད་དེ་དག་གིས་ཞེས་པ་ནས། སྐྱོན་མེད་པར་འཇུག་གོ་ཞེས་པའི་བར་རོ། ། གསུམ་པ་བྱེད་པ་ལས་འཕྲོས་པ་ལ། མདོར་བསྟན་པ་དང༌། རྒྱས་པར་བཤད་པ་གཉིས་ཀྱིས་བསྟན་ཏོ། ། དང་པོ་ནི། དྲིས་ལན་གཉིས་ཀྱིས་བསྟན་པའི་དྲི་བ་ནི། གསོལ་པ་བཅོམ་ལྡན་འདས་ཞེས་པ་ནས། གང་ལགས་ཞེས་པའི་བར་ཏེ། གོང་དུ་སྐྱོན་མེད་པར་འཇུག་པའོ་ཞེས་པ་ལས་འཕྲོས་པའི་དྲི་བའོ། །
ལན་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། སྐྱོན་མེད་པར་འཇུག་གོ་ཞེས་པའི་བར་རོ། ། གཉིས་པ་ལ་དྲི་བ་དང་ལན་ནོ། ། དང་པོ་ནི། གསོལ་པ་བཅོམ་ལྡན་འདས་ཞེས་པ་ནས། གང་ལགས་ཞེས་པའི་བར་རོ། ། གོང་དུ་དམིགས་པ་ལ་སྐྱོན་དང༌། མི་དམིགས་པ་ལ་སྐྱོན་མེད་དུ་བཤད་པ་ལ་དྲིས་པའོ། ། གཉིས་པ་ལན་ལ་གཉིས་ཏེ།
སྐྱོན་ཅན་དུ་བསྟན་པའི་དམིགས་པ་བཤད་པ་དང༌། སྐྱོན་མེད་དུ་བསྟན་པའི་མི་དམིགས་པ་བཤད་པའོ། ། དང་པོ་ནི་བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གཟུགས་ནི་བྱང་སེམས་ཆེན་པོའི་དམིགས་པའོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ནི་དམིགས་པ་སྟེ་སྐྱོན་ཅན་ནོ་ཞེས་པའི་བར་གྱིས་གསུངས་ཏེ། གཟུགས་ནས་རྣམ་མཁྱེན་གྱི་བར་ལ་མངོན་པར་ཞེན་པའི་ཚུལ་གྱིས་དམིགས་པ་སྐྱོན་ཅན་དུ་བསྟན་པའོ། ། གཉིས་པ་ལ་དངོས་ཀྱི་དོན་དང༌། འཐད་པ་བཤད་པ་དང་དོན་བསྡུ་བའོ། ། དང་པོ་ནི། རབ་འབྱོར་སྐྱོན་མེད་པ་ནི།
གང་ལ་གཟུགས་དང་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དང་ཆོས་དེ་དག་གི་བརྗོད་པ་ཡང་དམིགས་སུ་མེད་པའོ་ཞེས་པའི་བར་ཏེ། གཟུགས་ནས་རྣམ་མཁྱེན་གྱི་བར་དང༌། དེ་དག་གི་རྗོད་བྱེད་ཚིག་ལ་ཡང་མངོན་པར་ཞེན་པའི་ཚུལ་གྱིས་དམིགས་སུ་མེད་པར་བསྟན་པའོ། ། གཉིས་པ་ལ། གོང་དུ་བརྗོད་པ་ཡང་དམིགས་སུ་མེད་ཅེས་བསྟན་ན། བརྗོད་པ་དམིགས་སུ་མེད་པ་དེ་ཅིའི་ཕྱིར་ཞེ་ན་ཞེས་སྦྱར་ཏེ། རབ་འབྱོར་དེ་ནི་འདི་ལྟར་གཟུགས་ལ་རང་བཞིན་མེད་དེ། གང་ལ་རང་བཞིན་མེད་པ་དེ་ནི་བརྗོད་དུ་མེད་པའོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་རང་བཞིན་མེད་དེ།
གང་ལ་རང་བཞིན་མེད་པ་དེ་ནི་བརྗོད་དུ་མེད་པའོ་ཞེས་པའི་བར་གྱིས་བསྟན་ཏེ། གོང་དུ་གཟུགས་ནས་རྣམ་མཁྱེན་གྱི་བར་བརྗོད་པ་ཡང་དམིགས་སུ་མེད་དོ་ཞེས་བསྟན་པའི་འཐད་པ་བསྟན་པའོ། ། དེ་ལ་རང་བཞིན་མེད་དེ་ཞེས་བསྟན་པ་ནི་མདོར་བསྟན་པའོ། ། དེ་ནི་ཞེས་པ་ནི་ཆོས་ཅན་ནོ། ། བརྗོད་དུ་མེད་པའོ་ཞེས་པ་ནི་བསྒྲུབ་བྱའི་ཆོས་སོ། ། རང་བཞིན་མེད་ཅེས་བྱ་བ་ནི་གཏན་ཚིགས་སོ། ། གསུམ་པ་དོན་བསྡུ་བ་ནི། རབ་འབྱོར་འདི་ནི་བྱང་སེམས་ཆེན་པོའི་སྐྱོན་མེད་པའོ་ཞེས་སོགས་སོ། ། རང་གཞན་གྱི་བྱེད་པ་ཁྱད་པར་ཅན་བསྟན་པ་ལ། རང་དོན་གྱི་ཡོན་ཏན་དང༌།
གཞན་དོན་གྱི་ཡོན་ཏན་ནོ། ། དང་པོ་ནི། བྱང་སེམས་ཆེན་པོའི་སྐྱོན་མེད་པར་ཞུགས་པའི་ཞེས་པ་ནས། དེ་ནི་གནས་མེད་དོ་ཞེས་པའི་བར་རོ། ། གཉིས་པ་ནི། གཞན་དུ་ན་ཞེས་པ་ནས། འཛིན་ཏེ་ཞེས་པའི་བར་ཏེ། གཞན་དུ་ན་ཞེས་པ་ནི། རང་དོན་སྒྲུབ་པ་ལས་གཞན་དུ་ན་གཞན་གྱི་དོན་བྱེད་པ་ན་ཞེས་པའི་དོན་ནོ། ། གསུམ་པ་དོན་བསྡུ་བ་ནི།
རབ་འབྱོར་དེ་ལྟར་ན་ཞེས་པ་ནས། འཁོར་ལོ་བསྐོར་རོ་ཞེས་པའི་བར་རོ། ། བསམ་གཏན་གྱི་ཕར་ཕྱིན་ལ་སྤྱོད་ཚུལ་བསྟན་ཟིན་ཏོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་ཚུལ་ལ་གཉིས་ཏེ། རང་བཞིན་མེད་པར་ཤེས་པ་བྱེད་པ་དང་བཅས་པ་དང༌། རང་བཞིན་མེད་པར་ཤེས་ཚུལ་རྒྱས་པར་བཤད་པའོ། ། དང་པོ་ནི། རབ་འབྱོར་གཞན་ཡང་ཞེས་པ་ནས། འཁོར་ལོ་བསྐོར་རོ་ཞེས་པའི་བར་རོ། ། གཉིས་པ་ནི།
རབ་འབྱོར་གཞན་ཡང་ཞེས་པ་ནས། ཆོས་ཐམས་ཅད་སྤྲུལ་པ་ལྟ་བུར་ཡོངས་སུ་ཤེས་སོ་ཞེས་པའི་བར་རོ། ། མངོན་རྟོགས་རྒྱན་ལས། སྦྱིན་ལ་སོགས་པ་སྤྱོད་པ་ཡི། ། ཆོས་ཀུན་རྨི་ལམ་འདྲར་ཤེས་ནས། ། ཆོས་རྣམས་མཚན་ཉིད་མེད་པ་ཉིད། ། སྐད་ཅིག་མ་ནི་གཅིག་གིས་རྟོགས། ། ཞེས་གསུངས་སོ། ། མཚན་ཉིད་མེད་པའི་སྐད་ཅིག་མ་བསྟན་ཟིན་ཏོ།། ༈ གཉིས་སུ་མེད་པའི་སྐད་ཅིག་མ་ལ།
རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་གསུམ་སྟེ། གཟུང་འཛིན་གཉིས་སུ་མི་མཐོང་བའི་དཔེ་དང༌། ཆོས་རྣམས་གཉིས་སུ་མི་དམིགས་པར་རྟོགས་པའི་ཚུལ་དང༌། དེ་ལ་གཞན་གྱིས་རྩོད་པ་སྤང་བའོ། ། དང་པོ་ལ་དྲི་བ་དང་ལན་ནོ། ། དང་པོ་ནི། གསོལ་པ་བཅོམ་ལྡན་འདས་ཞེས་པ་ནས། སྤྲུལ་པ་ལྟ་བུར་ཡང་དག་པ་ཅི་ལྟ་བ་བཞིན་དུ་ཡོངས་སུ་འཚལ་བ་ལགས་ཞེས་པའི་བར་ཏེ།
གོང་དུ་ཤེས་རབ་ཀྱི་ཕར་ཕྱིན་གྱིས་ཆོས་ཐམས་ཅད་རྨི་ལམ་ནས་སྤྲུལ་པ་ལྟ་བུར་ཤེས་པར་བསྟན་པ་ལ་དྲིས་བའོ། ། གཉིས་པ་ལན་བཤད་པ་ལ། དཔེ་ལ་གཟུང་འཛིན་གཉིས་སུ་མི་མཐོང་བ་དང༌། མི་མཐོང་བའི་འཐད་པ་འགོད་པ་དང༌། དོན་གྱིས་གཟུང་འཛིན་མི་མཐོང་བའི་ཚུལ་ལོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་ཞེས་པ་ནས། སྤྲུལ་པ་མི་མཐོང་ངོ་ཞེས་པའི་བར་ཏེ། ཡུལ་མི་མཐོང་བ་དང༌།
ཡུལ་ཅན་མི་མཐོང་བ་གཉིས་གཉིས་ཀྱིས་བསྟན་ཏོ། ། གཉིས་པ་ནི། དེ་ཅིའི་ཕྱིར་ཞེ་ན་ཞེས་པ་ནས། སྤྲུལ་པ་མཐོང་བ་མི་གཟིགས་སོ་ཞེས་པའི་བར་ཏེ། སོ་སོ་སྐྱེ་བོས་གཟུང་འཛིན་གཉིས་སུ་མཐོང་བ་ནི་ཕྱིན་ཅི་ལོག་དང༌། ཉན་ཐོས་དགྲ་བཅོམ་གྱིས་གཉིས་སུ་མི་མཐོང་བ་དང༌། རང་སངས་རྒྱས་ཀྱིས་གཉིས་སུ་མི་མཐོང་བ་དང༌། བྱང་ཆུབ་སེམས་དཔས་གཉིས་སུ་མི་མཐོང་བ་དང༌། དེ་བཞིན་གཤེགས་པས་གཉིས་སུ་མི་མཐོང་བའི་ཚུལ་གྱིས་བསྟན་ཏེ། གོང་དུ་གཟུང་འཛིན་གཉིས་སུ་མི་མཐོང་བར་བསྟན་པ་ན།
གཟུང་འཛིན་གཉིས་ཡོད་དེ། སོ་སོ་སྐྱེ་བོས་མཐོང་བའི་ཕྱིར་སྙམ་ན། སོ་སོ་སྐྱེ་བོས་མཐོང་བ་ནི་ཕྱིན་ཅི་ལོག་ཡིན་ཏེ། འཕགས་པ་རྣམས་ཀྱིས་མ་གཟིགས་པའི་ཕྱིར་ཞེས་པའི་དོན་ནོ། ། གསུམ་པ་ལ་གཏན་ཚིགས་འགོད་པ་དང༌། བཟློག་པ་ལ་གནོད་བྱེད་འགོད་པའོ། ། དང་པོ་ལ། དེ་ལ་བྱང་སེམས་ཆེན་པོ་ཞེས་པ་ནས། དེ་ནི་གནས་མེད་དོ་ཞེས་པའི་བར་གྱིས་ནི་བསྒྲུབ་བྱ་བསྟན་ཏོ། ། དེ་ཅིའི་ཕྱིར་ཞེ་ན་ཞེས་པ་ནས་ཡོངས་སུ་གྲུབ་པ་མེད་ན་ཞེས་པའི་བར་རོ། །
གཉིས་པ་ནི། ཆོས་ལ་ལ་ཞིག་གིས་ངོ་བོ་ཉིད་དམ་ཞེས་པ་ནས། མི་འགྱུར་ཞེས་པའི་བར་ཏེ། ངོ་བོ་ཉིད་ལ་དམིགས་པའི་ཚུལ་གྱིས་སྤྱོད་པ་ཆོས་ཅན། ཤེར་ཕྱིན་ལ་སྤྱོད་པར་མི་འགྱུར་ཏེ། བདེན་འཛིན་ཡིན་པའི་ཕྱིར་ཞེས་པའི་དོན་ནོ། ། ཆོས་རྣམས་གཉིས་སུ་མ་དམིགས་པར་རྟོགས་པར་བསྟན་པ་ལ་གཉིས་ཏེ། མི་མཐུན་ཕྱོགས་སྤོང་བའི་བྱེད་པ་དང༌། གཉེན་པོ་ལའང་ཞེན་པ་མི་སྐྱེ་བར་བསྟན་པའོ། ། དང་པོ་ནི།
བྱང་སེམས་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་དེ་ལྟར་སྤྱོད་ན་གཟུགས་ལ་ཆགས་པ་མེད་དོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་ཆགས་པ་མེད་དོ་ཞེས་པའི་བར་རོ། ། གཉིས་པ་ལ། གཉེན་པོ་མི་དམིགས་པའི་གཏན་ཚིགས་འགོད་པ་དང༌། ཡུལ་ཡུལ་ཅན་གཉིས་ཀ་མི་དམིགས་པའི་གཏན་ཚིགས་སུ་བསྟན་པའོ། ། དང་པོ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་གནས་ཤིང་ས་དང་པོ་ཡོངས་སུ་རྫོགས་པར་བྱེད་དེ། དེ་ལ་འདོད་པའི་འདོད་ཆགས་མི་བསྐྱེད་དོ། ། དེ་ཅིའི་ཕྱིར་ཞེ་ན་ཞེས་པ་ནས། དེ་ལ་འདོད་པའི་འདོད་ཆགས་བསྐྱེད་པར་ལྟ་ག་ལ་འགྱུར་ཏེ་ཞེས་པའི་བར་གྱིས་བསྟན་པ་དམ་བཅའ་རེ་རེ་མ་དམིགས་པའི་གཏན་ཚིགས་རེ་རེས་བསྒྲུབ་བོ། །
གཉིས་པ་ལ་འཐད་པ་འགོད་པ་དང༌། འཐད་པ་དེ་ཉིད་བསྒྲུབ་པའོ། ། དང་པོ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་ཅིང་ཞེས་པ་ནས། ཆོས་དེ་དག་ཀྱང་མི་དམིགས་སོ་ཞེས་པའི་བར་གྱིས་བསྟན་ཏེ། ཡུལ་མི་དམིགས་པར་མ་ཟད། ཡུལ་ཅན་ཤེར་ཕྱིན་ཡང་མི་དམིགས་པའི་ཕྱིར་དང༌། ཡུལ་དུ་རྣམ་བྱང་གི་ཆོས་ཐམས་ཅད་འདུས་པར་སྤྱོད་ཀྱང༌། སྡུད་བྱེད་མ་དམིགས་པར་མ་ཟད་བསྡུ་བྱ་དེ་དག་ཀྱང་མ་དམིགས་པའི་ཕྱིར་ཞེས་པའི་དོན་ནོ། ། གཉིས་པ་ལ་འཐད་པ་འགོད་པ་དང༌།
འཐད་པ་བསྒྲུབ་པའོ། ། དང་པོ་ནི། དེ་ཅིའི་ཕྱིར་ཞེ་ན། དེ་ནི་འདི་ལྟར་ཆོས་འདི་དག་དང་ཞེས་པ་ནས། གཉིས་སུ་བྱར་མེད་དོ་ཞེས་པའི་བར་རོ། ། གཉིས་པ་ནི། དེ་ཅིའི་ཕྱིར་ཞེ་ན་ཞེས་པ་ནས། དབྱེར་མེད་དོ་ཞེས་པའི་བར་རོ། ། གསུམ་པ་གཉིས་སུ་མེད་པར་ཐལ་བ་ལ། རྩོད་པ་སྤང་བ་ལ།
རྩོད་པ་འགོད་པ་དང༌། ལན་བཤད་པའོ། ། དང་པོ་ལ་གང་ལ་རྩོད་པའི་ཡུལ་ནི། གོང་དུ་ཆོས་ཐམས་ཅད་དབྱེར་མེད་དོ་ཞེས་བསྟན་པ་ལ་རྩོད་དོ། ། རྩོད་པའི་ཚུལ་ནི། གསོལ་པ་བཅོམ་ལྡན་འདས་ཞེས་པ་ནས། ཇི་ལྟར་འདུས་བྱས་དང་འདུས་མ་བྱས་རྣམས་བསྟན་པ་ལགས་ཞེས་པའི་བར་གྱིས་བསྟན་ཏེ། ཆོས་ཐམས་ཅད་དབྱེར་མེད་ན་དགེ་མི་དགེ་དང་འདུས་བྱས་དང་འདུས་མ་བྱས་ཀྱི་བར་ཐ་དད་དུ་བསྟན་པ་མི་འཐད་པར་ཐལ་ལོ་ཞེས་པའི་དོན་ནོ། ། གཉིས་པ་ལན་ལ། རབ་འབྱོར་རང་ཉིད་ལ་བརྒལ་བ་དང༌།
རབ་འབྱོར་གྱིས་ལན་བརྗོད་ཚུལ་དང༌། མཚན་ཉིད་མེད་པའི་དོན་ལ་བསླབ་པར་གདམས་པ་དང༌། དཔེའི་སྒོ་ནས་ཆོས་མ་དམིགས་པར་བསྟན་པ་དང༌། མ་དམིགས་པའི་སློབ་ཚུལ་བྱེད་པ་དང་བཅས་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཅི་སྙམ་དུ་སེམས་ཞེས་པ་ནས། བརྗོད་དུ་ཡོད་དམ་ཞེས་པའི་བར་ཏེ། དོན་དམ་པར་ཐ་དད་དུ་བརྗོད་དུ་ཡོད་དམ་ཞེས་བརྒལ་བའོ། ། གཉིས་པ་ནི།
གསོལ་པ་བཅོམ་ལྡན་འདས་དེ་ནི་མ་ལགས་སོ་ཞེས་བསྟན་ཏོ། ། གསུམ་པ་ནི། རབ་འབྱོར་དེ་བས་ན་ཞེས་པ་ནས། རིག་པར་བྱའོ་ཞེས་པའི་བར་རོ། ། བཞི་པ་ནི། རབ་འབྱོར་ང་སྔོན་བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ་གཟུགས་ཞེས་བྱ་བའམ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཅེས་བྱ་བའམ། ཆོས་གང་གི་རང་བཞིན་ཡང་མ་དམིགས་སོ་ཞེས་པའི་བར་ཏེ། སྔོན་ཡུམ་ལ་སྤྱོད་པའི་ཚེ་ཆོས་གང་གི་ཡང་རང་བཞིན་མ་དམིགས་པས། ཆོས་རྣམས་ཀྱི་རང་བཞིན་མ་དམིགས་པར་མཐོང་ཞེས་པའི་དོན་ནོ། །
ལྔ་པ་ལ་རང་བཞིན་མ་དམིགས་པ་ལ་བསླབ་ཚུལ་དང༌། བསླབ་པའི་བྱེད་པ་བསྟན་པའོ། ། དང་པོ་ནི། རབ་འབྱོར་དེ་ལྟར་ཞེས་པ་ནས། ཆོས་ཐམས་ཅད་ཀྱི་རང་བཞིན་ལ་མཁས་པར་བྱའོ་ཞེས་པའི་བར་རོ། ། གཉིས་པ་ནི། བྱང་ཆུབ་སེམས་དཔའ་ཞེས་པ་ནས། རྣམ་པར་རྟུལ་ལོ་ཞེས་པའི་བར་རོ། ། གཉིས་སུ་མེད་པའི་སྐད་ཅིག་མ་རྒྱས་པར་བསྟན་ཟིན་ཏོ། ། གཉིས་པ་དོན་བསྡུ་བ་ནི།
རབ་འབྱོར་དེ་ལྟར་ཞེས་པ་ནས། བསླབ་པར་བྱའོ་ཞེས་པའི་བར་རོ། ། མཚན་ཉིད་མེད་པའི་ལེའུ་སྟེ་དྲུག་ཅུ་རྩ་གཉིས་པ་རྣམ་པར་བཤད་པའོ།། ༈ སྐབས་བརྒྱད་པ་ཆོས་སྐུ་མཛད་པ་དང་བཅས་པའི་དོན་བསྟན་པ། ༈ དྲུག་ཅུ་རེ་གསུམ་པ་མཚན་དང་དཔེ་བྱད་མངོན་པར་བསྒྲུབ་པ་དང༌། ཕ་རོལ་ཏུ་ཕྱིན་པ་བསྟན་པའི་ལེའུ་བཤད་པ། མཚན་ཉིད་མེད་པའི་ལེའུ་འདི་ནས་ཞུས་ལན་དྲུག་གཟིགས་པ་བཅུ་ཕྲག་བདུན། བསྡུ་བའི་དངོས་པོ་བཞི་སྟོན་ཅིང༌། དེའི་དོན་བསྟན་བཅོས་ལས། འགྲོ་རྣམས་ཞི་བའི་ལས་དང་ནི། །
བསྡུ་རྣམ་བཞི་ལ་འགོད་པ་དང༌། ། ཞེས་པའི་ཚིག་གཉིས་ཀྱིས་བསྟན་ཏོ། ། ཞུས་ལན་དང་པོ་ལ་ཞུས་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཆོས་ཐམས་ཅད་རྨི་ལམ་ལྟ་བུ་ཞེས་པ་ནས། བྱང་ཆུབ་ཀྱི་རྒྱུར་འགྱུར་བའོ་ཞེས་བགྱི་བར་ཇི་ལྟར་རྣམ་པར་འགོད་པར་འགྱུར་ཞེས་པའི་བར་ཏེ། ཆོས་ཐམས་ཅད་སྟོང་པ་ཉིད་ཡིན་ན། སྤྱད་པར་བྱ་བའི་ཆོས་ཀྱི་རྣམ་དབྱེ་དང༌། འདི་དང་འདི་ནི་ཆོས་འདིའི་སྣོད་དུ་འགྱུར་བའོ་ཞེས་ཇི་ལྟར་འགོད་པར་འགྱུར་ཞེས་པའི་དོན་ནོ། ། ལན་ལ།
ཀུན་རྫོབ་ཏུ་མཛད་པ་རྣམ་པར་བཞག་པ་དང༌། མཛད་པ་ངོ་མཚར་བར་བསྟན་པ་དང༌། མཛད་པ་ཐུན་མོང་མ་ཡིན་པར་བསྟན་པའོ། ། དང་པོ་ལ། གང་ལ་མཛད་པ་འཇུག་པའི་ཡུལ་དང༌། མཛད་པ་ཇི་ལྟར་བསྒྲུབ་པའི་ཚུལ་ལོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་བྱིས་པ་ཐོས་པ་དང་མི་ལྡན་པ་སོ་སོ་སྐྱེ་བོ་ནི་ཞེས་པ་ནས། མི་གཡོ་བའི་བྱ་བ་ཡང་མངོན་པར་འདུ་བྱེད་ཅེས་པའི་བར་གྱིས་བསྟན་ཏེ།
སྤྱིར་གཟུང་འཛིན་གཉིས་དང༌། བྱེ་བྲག་ཏུ་བསོད་ནམས་དང༌། བསོད་ནམས་མ་ཡིན་པའི་ལས་གསུམ་གྱིས་ཁམས་གསུམ་འཁོར་བའི་སེམས་ཅན་ནི་མཛད་པ་བསྒྲུབ་པའི་ཡུལ་ལོ་ཞེས་བསྟན་ཏོ། ། དེ་ལ་རྨི་ལམ་ཡང་དམིགས་ལ་ཞེས་པས་ནི། གཟུང་བ་ལ་ཞེན་པ་དང༌། རྨི་ལམ་མཐོང་བ་ཡང་མི་དམིགས་སོ་ཞེས་པས་ནི་འཛིན་པ་ལ་ཞེན་པ་བསྟན་པས་ན། འཁོར་བའི་རྒྱུ་སྤྱིར་བསྟན་པའོ། ། ལས་གསུམ་གྱིས་ནི་བྱེ་བྲག་གི་རྒྱུ་བསྟན་ཏོ། ། མཛད་པ་བསྒྲུབ་པའི་ཡུལ་བསྟན་ཟིན་ཏོ། ། གཉིས་པ་ལ་གཉིས་ཏེ།
རྒྱས་པར་བཤད་པ་དང༌། མཇུག་བསྡུ་བའོ། དང་པོ་ལ་བཞི་སྟེ། ༈ དངོས་པོར་འཛིན་པ་སྤོང་བའི་ཆོས་སྟོན་པ་དང༌། བསོད་ནམས་བྱ་བའི་དངོས་པོ་གསུམ་ལ་འགོད་པ་དང༌། འབྲས་བུ་མྱ་ངན་ལས་འདས་པའི་ལམ་ལ་འགོད་པ་དང༌། སྐལ་པ་ཇི་ལྟ་བ་བཞིན་གྱི་ལམ་ལ་འགོད་པའོ། ། དང་པོ་ལ་ཆོས་ཐམས་ཅད་རང་བཞིན་གྱིས་སྟོང་པར་བསྟན་པ་དང༌། དཔེའི་སྒོ་ནས་རང་བཞིན་མེད་པར་གཏན་ལ་དབབ་པ་དང༌། རང་བཞིན་དུ་འཛིན་པ་མི་རིགས་པར་བསྟན་པའོ། །
དང་པོ་ནི། དེ་བས་ན་བྱང་སེམས་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་མཐའ་ལས་འདས་པ་སྟོང་པ་ཉིད་དང་ཞེས་པ་ནས། སྐྱེ་མཆེད་རྣམས་མེད་དོ་ཞེས་པའི་བར་རོ། ། གཉིས་པ་ནི། འདི་ནི་རྨི་ལམ་ཞེས་པ་ནས། སྤྲུལ་པ་བྱེད་པ་མེད་དོ་ཞེས་པའི་བར་རོ། ། གསུམ་པ་ནི། ཆོས་འདི་དག་ཐམས་ཅད་ནི་ཞེས་པ་ནས། དངོས་པོའི་འདུ་ཤེས་སུ་བྱེད་ཅེས་ཏེ་ཆོས་ཐམས་ཅད་རང་བཞིན་མེད་པ་ཡིན་ན་ཇི་ལྟར་དངོས་པོར་འདུ་ཤེས་ཏེ་འདུ་ཤེས་པ་མི་རིགས་སོ་ཞེས་པའི་དོན་ནོ། ། བསོད་ནམས་བྱ་བའི་དངོས་པོ་གསུམ་ལ་འགོད་པ་ལ།
དང་པོ་སྦྱིན་པ་ལ་འགོད་པ་ནི། བྱང་ཆུབ་སེམས་དཔའ་ཞེས་པ་ནས། ལོངས་སྤྱོད་ཆེན་པོའི་རྒྱུར་འགྱུར་རོ་ཞེས་པའི་བར་རོ། ། གཉིས་པ་ནི་ཚུལ་ཁྲིམས་ལས་བྱུང་བའི་བསོད་ནམས་ལ་འགོད་པ་ནི། འདིས་དེ་དག་དེ་ལས་བསྐྱོད་ནས་ཚུལ་ཁྲིམས་ཞེས་པ་ནས། སྐྱེ་བའི་རྒྱུར་འགྱུར་རོ་ཞེས་པའི་བར་ཏེ། བསྐྱོད་པ་ནི་ཡོན་ཏན་གོང་མ་ལ་འགོད་པའོ། ། གསུམ་པ་ཏིང་ངེ་འཛིན་ལས་བྱུང་བི་བསོད་ནམས་ལ་འགོད་པ་ནི། དེས་དེ་དག་ལས་བསྐྱོད་ནས། བསམ་གཏན་དང་པོ་ལ་སྦྱོར་ཏེ་ཞེས་པ་ནས།
འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་སྙོམས་པར་འཇུག་པ་ལ་སྦྱོར་རོ་ཞེས་པའི་བར་གྱིས་བསྟན་ཏོ། ། གསུམ་པ་འབྲས་བུ་མྱང་འདས་ཀྱི་ལམ་ལ་འགོད་པ་ནི། དེས་སྦྱིན་པ་དང་སྦྱིན་པའི་འབྲས་བུ་དམའ་བ་དེ་ལས་རྣམ་གྲངས་དུ་མར་བསྐྱོད་དེ་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ལ་ཡང་དག་པར་སྟོན་ཏོ། ། ཡང་དག་པར་བསྐུལ་ལོ། ། ཡང་དག་པར་གཟེངས་བསྟོད་དོ། ། ཡང་དག་པར་དགའ་བར་བྱེད་དོ། ། འདུལ་ལོ། ། གཞོག་གོ ། རབ་ཏུ་འགོད་དོ་ཞེས་པའི་བར་གྱིས་བསྟན་ཏེ།
སྟོན་ཞེས་པ་ནི་ཆོས་སྟོན་པའོ། ། བསྐུལ་བ་ནི་ཉན་པའོ། ། གཟེངས་བསྟོད་པ་ནི་ཞུགས་པ་ལའོ། ། དགའ་བར་བྱེད་པ་ནི་ལེགས་པར་ཞུགས་པ་ལའོ། ། འདུལ་བ་ནི་མི་མཐུན་ཕྱོགས་སོ། ། གཞོག་པ་དང༌། རབ་ཏུ་འགོད་པ་ནི། དང་པོ་དང་ཕྱི་མའོ། ། བཞི་པ་ནི་དེ་ཟག་པ་མེད་པའི་ཆོས་སོ། ། གཟུགས་མེད་པ་བསྟན་དུ་མེད་པ་ཞེས་པ་ནས།
རབ་ཏུ་འགོད་དོ་ཞེས་པའི་བར་རོ། ། རྒྱས་པར་བསྟན་ཟིན་ཏོ། ། གཉིས་པ་མཇུག་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། འགོད་པར་བྱེད་དོ་ཞེས་པའི་བར་ཏེ། རང་བཞིན་མེད་པར་རྟོགས་པ་ལ་འགོད་ཅེས་པའི་དོན་ནོ། ། ཀུན་རྫོབ་ཏུ་མཛད་པ་རྣམ་པར་གཞག་པ་བསྟན་ཟིན་ཏོ། ། གཉིས་པ་མཛད་པ་རྨད་དུ་བྱུང་བར་བསྟན་པ་ལ། རབ་འབྱོར་གྱི་ཚིག་གིས་ཞུས་པར་བསྟན་པ་དང༌། སྟོན་པས་དེ་དང་རྗེས་སུ་མཐུན་པར་གསུངས་པ་དང༌།
ཉན་རང་གི་མཛད་པ་ལས་ལྷག་པར་བསྟན་པའོ། ། དང་པོ་ནི། དེ་སྐད་ཅེས་བཀའ་སྩལ་པ་དང༌། ཚེ་དང་ལྡན་པ་རབ་འབྱོར་གྱིས་ཞེས་པ་ནས། རྨད་དུ་བྱུང་བའི་ཆོས་སོ་ཞེས་པའི་བར་རོ། ། གཉིས་པ་ནི་དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ཞེས་པ་ནས་རྨད་དུ་བྱུང་བའི་ཆོས་སོ་ཞེས་པའི་བར་རོ། ། གསུམ་པ་ནི་རབ་འབྱོར་གལ་ཏེ་ཁྱོད་ཀྱིས་ཞེས་པ་ནས། ཟིལ་གྱིས་གནོན་པར་མི་ནུས་སོ་ཞེས་པའི་བར་རོ། ། གསུམ་པ་མཛད་པ་ཐུན་མོང་མ་ཡིན་པ་ནི།
ཞུས་ལན་གསུམ་གྱིས་བསྟན་ཏེ། དང་པོ་ཞུས་པ་ནི། རབ་འབྱོར་གྱིས་གསོལ་པ་བཅོམ་ལྡན་འདས་ཞེས་པ་ནས། གང་ལགས་ཞེས་པའི་བར་ཏེ། ཉན་རང་དང་ཐུན་མོང་མ་ཡིན་པའི་རྨད་དུ་བྱུང་བའི་མཛད་པ་གང་ལགས་ཞེས་དྲིས་པའོ། ། ལན་ལ་གསུམ་སྟེ། གང་ལ་གནས་ནས་ཕན་འདོགས་པ་དང༌། ཆོས་གང་གིས་ཕན་འདོགས་པ་དང༌། སྦྱིན་པའི་ཕན་པ་བྱེ་བྲག་ཏུ་བཤད་པའོ། ། དང་པོ་ནི།
རབ་འབྱོར་འདི་ལ་བྱང་སེམས་ཆེན་པོས་ཞེས་པ་ནས། མ་འདྲེས་པ་བཅོ་བརྒྱད་ལ་གནས་ཤིང་ཞེས་པའི་བར་རོ། ། གཉིས་པ་ནི། ཕྱོགས་དང་ཕྱོགས་མཚམས་ཀྱི་འཇིག་རྟེན་གྱི་ཁམས་དག་ཏུ་སོང་ཞིང་སེམས་ཅན་གང་ལ་སྦྱིན་པས་ཕན་འདོགས་པར་བྱ་བ་དེ་དག་ལ་སྦྱིན་པས་ཕན་འདོགས་སོ་ཞེས་པ་ནས། རྣམ་མཁྱེན་གྱིས་ཕན་འདོགས་སོ་ཞེས་པའི་བར་རོ། ། གསུམ་པ་སྦྱིན་པས་ཕན་འདོགས་ཚུལ་རྒྱས་པར་བཤད་པ་ལ། དྲིས་ལན་གཉིས་ཀྱི་དང་པོ་དྲི་བ་ནི། རབ་འབྱོར་ཞེས་པ་ནས། གང་ལགས་ཞེས་པའི་བར་རོ། ། གཉིས་པ་ལན་ལ།
རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་ཡུལ་གང་ལ་སྦྱིན་པ་གང་གཏོང་བ་དང༌། བསམ་པ་གང་གིས་ཚུལ་ཇི་ལྟར་གཏོང་བ་དང༌། སྦྱིན་པའི་འབྲས་བུ་ལ་འགོད་པའི་ཚུལ་དང༌། སྦྱིན་པར་བྱ་བའི་ཁྱད་པར་བཤད་པ་དང༌། མི་དམིགས་པའི་ཤེས་རབ་ཀྱིས་ཁྱད་པར་དུ་བྱས་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་ཞེས་པ་ནས།
མིའི་ཡོ་བྱད་གང་ཅི་ཡང་རུང་བའི་བར་དུ་ཡོངས་སུ་གཏོང་སྟེ་ཞེས་པའི་བར་རོ། ། གཉིས་པ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་དངོས་ཀྱི་དོན་ནི། ཇི་ལྟར་དེ་དེ་བཞིན་གཤེགས་པ་ཞེས་པ་ནས། ཡོངས་སུ་གཏོང་ངོ་ཞེས་པའི་བར་ཏེ། རིས་སུ་མི་འབྱེད་པར་སྦྱིན་པ་གཏོང་ངོ་ཞེས་པའི་བར་རོ། ། རིས་སུ་མི་འབྱེད་པར་སྦྱིན་པ་གཏོང་བའི་འཐད་པ་ནི། དེ་ཅིའི་ཕྱིར་ཞེ་ན། ཞེས་པ་ནས།
ཐོབ་པར་འགྱུར་རོ་ཞེས་པའི་བར་རོ། ། གཉིས་པ་ལ། དོན་དངོས་ནི། རབ་འབྱོར་གལ་ཏེ་ཞེས་པ་ནས། བྱང་ཆུབ་སེམས་དཔའི་ཆོས་མ་ཡིན་ནོ་ཞེས་པའི་བར་ཏེ། སྦྱིན་པར་བྱ་བའི་ཡུལ་སོ་སོར་འབྱེད་པ་ནི། བྱང་ཆུབ་སེམས་དཔའི་ཆོས་མ་ཡིན་པའི་དོན་ནོ། ། གཉིས་པ་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། ཞུགས་པ་མ་ཡིན་ཏེ་ཞེས་པའི་བར་རོ། །
གསུམ་པ་ནི། དེ་དག་སྦྱིན་པས་ཕན་གདགས་ནས་ཞེས་པ་ནས། མྱ་ངན་ལས་འདའ་བར་འགྱུར་རོ་ཞེས་པའི་བར་ཏེ། མངོན་མཐོ་དང་ངེས་ལེགས་ལ་འགོད་པར་བསྟན་ཏོ། ། བཞི་པ་ལ་སྲོག་གཏོང་ཚུལ་དང༌། ཡན་ལག་དང་ཉིང་ལག་གཏོང་ཚུལ་ལོ། ། དང་པོ་ལ། བསམ་པ་ཁྱད་པར་ཅན་གྱིས་སྦྱིན་པའི་ཚུལ་དང༌། དེའི་འཐད་པ་དང༌། བསམ་པ་མ་དག་པའི་སྦྱིན་པ་སྨད་པའོ། །
དང་པོ་ནི། གལ་ཏེ་བྱང་ཆུབ་སེམས་དཔའ་ཞེས་པ་ནས། སྦྱིན་པར་བྱའོ་ཞེས་པའི་བར་ཏེ། ཕྱོགས་མི་འབྱེད་པ་དང༌། ཁོང་ཁྲོ་བ་མེད་པའི་སེམས་ཀྱིས་སྦྱིན་པར་བྱའོ་ཞེས་པའི་དོན་ནོ། ། གཉིས་པ་ཕྱོགས་མི་འབྱེད་པ་དང་ཁོང་ཁྲོ་བ་མེད་པའི་སེམས་ཀྱིས་སྦྱིན་པ་དེ་ཅིའི་ཕྱིར་ཞེ་ན་ཞེས་པ་ནས། ཞུགས་པའི་ཕྱིར་ཞེས་པའི་བར་རོ། ། གསུམ་པ་ནི། གལ་ཏེ་རྣམ་པར་རྟོག་ན་ཞེས་པ་ནས། སྨད་པར་འགྱུར་རོ་ཞེས་པའི་བར་ཏེ།
རིགས་སུ་འབྱེད་པར་རྣམ་པར་རྟོག་ན་འཇིག་རྟེན་གྱི་སྦྱིན་པར་འགྱུར་གྱིས་འཇིག་རྟེན་ལས་འདས་པའི་སྦྱིན་པར་མི་འགྱུར་བས་འཕགས་པ་རྣམས་ཀྱིས་སྨད་པར་འགྱུར་རོ་ཞེས་པའི་དོན་ནོ། ། སྨད་པའི་ཚུལ་ནི། དེ་ལ་ཞེས་པ་ནས། གདབ་ཅེས་པའི་བར་ཏེ། རིགས་སུ་འབྱེད་ན་ཐོག་མར་སུ་ཞིག་གིས་སེམས་ཅན་གྱི་མགོན་དུ་ཁས་ལེན་དུ་བཅུག་ཅེས་པའི་ཚུལ་གྱིས་སོ། ། གཉིས་པ་ལ་ཕྱོགས་མི་འབྱེད་པའི་བསམ་པས་གཏོང་བ་དང༌། དེ་དག་གི་འཐད་པ་བསྟན་པའོ། ། དང་པོ་ནི། རབ་འབྱོར་གཞན་ཡང་གལ་ཏེ་ཞེས་པ་ནས། སེམས་གཉིས་སུ་བསྐྱེད་པར་མི་བྱའོ་ཞེས་པའི་བར་རོ། །
གཉིས་པ་ནི། དེ་ཅིའི་ཕྱིར་ཞེ་ན་ཞེས་པ་ནས། སེམས་བསྐྱེད་པར་བྱ་སྟེ་ཞེས་པའི་བར་རོ། ། རྒྱས་པར་བཤད་པ་བསྟན་ཟིན་ཏོ། ། དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས། བསླབ་པར་བྱའོ་ཞེས་པའི་བར་རོ། ། མི་དམིགས་པའི་ཤེས་རབ་ཀྱི་ཁྱད་པར་དུ་བྱས་པ་ལ། འཁོར་གསུམ་མི་དམིགས་པའི་བསམ་པས་སྦྱིན་པ་དང༌། དེའི་འཐད་པ་བསྟན་པ་དང༌།
འཁོར་གསུམ་མི་དམིགས་པ་ལ་སློབ་ཚུལ་དང༌། སློབ་པའི་བྱེད་པ་བསྟན་པའོ། ། དང་པོ་ནི། རབ་འབྱོར་གཞན་ཡང་ཞེས་པ་ནས། བསྐྱེད་པར་བྱའོ་ཞེས་པའི་བར་རོ། ། གཉིས་པ་ནི། དེ་ཅིའི་ཕྱིར་ཞེ་ན་ཞེས་པ་ནས་འཕྲོག་པ་མེད་དོ་ཞེས་པའི་བར་རོ། ། གསུམ་པ་ནི། རབ་འབྱོར་དེ་ལྟར་ན་ཞེས་པ་ནས། སྟོང་པ་ཉིད་ལ་བསླབ་པར་བྱའོ་ཞེས་པའི་བར་རོ། །
བཞི་པ་ནི། དེས་སྟོང་པ་ཉིད་དེ་དག་ལ་གནས་ཤིང་ཞེས་པ་ནས། སྤྱོད་དོ་སྙམ་པའི་སེམས་མི་འབྱུང་ངོ་ཞེས་པའི་བར་རོ། ། ཕྲིན་ལས་ལ་སྤྱིར་བསྟན་པ་བཤད་ཟིན་ཏོ། ། གཉིས་པ་སོ་སོར་བཤད་པ་ལ་གསུམ་སྟེ། ལམ་གྱི་རྟེན་ལ་འགོད་པ་དང༌། ལམ་ལ་འགོད་པ་དང༌། ལམ་གྱི་འབྲས་བུ་ལ་འགོད་པའོ། ། དང་པོ་ལ། གཟིགས་པ་བཅུ་ཕྲག་བདུན་ཏེ།
ཆོས་སྟོན་པའི་སྒོ་ནས་དམྱལ་བའི་སྡུག་བསྔལ་ཞི་བར་བྱེད་པའི་ཕྱོགས་སྐོར་གྱི་འགྲེས་དང༌། མཛད་པ་པོ་བྱང་ཆུབ་སེམས་དཔས་སངས་རྒྱས་མཉེས་པར་བྱེད་པའི་ཕྱོགས་སྐོར་གྱི་འགྲེས། སྦྱིན་པ་གཏོང་བའི་སྒོ་ནས་དུད་འགྲོའི་སེམས་ཅན་གྱི་དོན་བྱེད་པའི་ཕྱོགས་སྐོར་གྱི་འགྲེས། སེར་སྣ་སྤོང་བའི་ཆོས་སྟོན་པའི་སྒོ་ནས་ཡི་དྭགས་ཀྱི་དོན་བྱེད་པའི་ཕྱོགས་སྐོར་གྱི་འགྲེས། འཁོར་བ་ལ་སྐྱོ་བ་བསྐྱེད་པའི་དོན་དུ་ཆོས་ཀྱི་སྡོམ་བཞི་སྟོན་པའི་སྒོ་ནས་ལྷའི་དོན་བྱེད་པའི་ཕྱོགས་སྐོར་གྱི་འགྲེས། ཚངས་པའི་ལྟ་བ་སྤང་བའི་དོན་དུ་སྟོང་པ་ཉིད་ཀྱི་ཆོས་སྟོན་པའི་སྒོ་ནས་ལྟ་བ་དང་བྲལ་བར་བྱེད་པའི་ཕྱོགས་སྐོར་གྱི་འགྲེས། བསྡུ་བའི་དངོས་པོ་བཞིས་མིའི་དོན་བྱེད་པའི་ཕྱོགས་སྐོར་གྱི་འགྲེས་ཏེ་འགྲེས་རྣམ་པ་བདུན་གྱིས་བསྟན་ཏོ། ། དེ་ལ་འགྲེས་དང་པོའི་དོན་ནི། སྡུག་བསྔལ་ཞི་བར་བྱས་ཏེ་ཆོས་སྟོན་པ་དང༌། མངོན་མཐོའི་འབྲས་བུ་ལ་འགོད་པ་དང༌།
ངེས་པར་ལེགས་པའི་འབྲས་བུ་ལ་འགོད་པའོ། ། དང་པོ་ལ་ཆོ་འཕྲུལ་གསུམ་གྱིས་ཆོས་སྟོན་པའི་དོན་གཉིས་ཀྱིས་བསྟན་ཏེ། དང་པོ་ལ་མདོར་བསྟན་པ་ནི། རབ་འབྱོར་ངས་འདི་ནས་སངས་རྒྱས་ཀྱི་སྤྱན་གྱིས་ཞེས་པ་ནས། ཆོ་འཕྲུལ་གསུམ་པོ་དེ་དག་གིས་སེམས་ཅན་དམྱལ་བ་པའི་སེམས་ཅན་དེ་དག་ལ་ཆོས་སྟོན་ཅིང་ཞེས་པའི་བར་རོ། ། གཉིས་པ་རྒྱས་པར་བཤད་པ་ནི། རྫུ་འཕྲུལ་གྱི་ཞེས་པ་ནས། ཆོ་འཕྲུལ་གྱིས་སྟོན་པ་དང་ཞེས་པའི་བར་ཏེ། རྫུ་འཕྲུལ་གྱི་ཆོ་འཕྲུལ་གྱིས་སྡུག་བསྔལ་ཞི་བར་བྱེད་པ་དང༌། ཆོ་འཕྲུལ་ཐ་མ་གསུམ་གྱིས་ཆོས་སྟོན་པའོ། །
གཉིས་པ་ནི། བྱང་སེམས་ཆེན་པོ་དེ་དག་ཅེས་པ་ནས། ཆོས་སྟོན་ཏེ་ཞེས་པའི་བར་རོ། ། གཉིས་པ་མངོན་མཐོ་ལ་འགོད་པ་ནི། དེས་སེམས་ཅན་དམྱལ་བ་པའི་སེམས་ཅན་དེ་དག་ཅེས་པ་ནས། སྐལ་པ་མཉམ་པར་སྐྱེ་ཞིང་ཞེས་པའི་བར་རོ། ། གསུམ་པ་ནི། རིམ་གྱིས་ཞེས་པ་ནས་མཐོང་ངོ་ཞེས་པའི་བར་རོ། ། ཤར་ཕྱོགས་ཀྱི་འཇིག་རྟེན་ལ་གཟིགས་པའི་མཛད་པ་ལ་སྦྱར་བ་དེ་བཞིན་དུ། སྟེང་ཕྱོགས་ཀྱི་འཇིག་རྟེན་གྱི་ཁམས་ལ་གཟིགས་པའི་བར་གྱི་མཛད་པ་ལ་ཡང་དེ་བཞིན་དུ་སྦྱར་རོ། །
ཕྱོགས་སྐོར་གྱི་འགྲེས་གཉིས་པ་སྟོན་པ་ལ། རབ་འབྱོར་ངས་འདི་ཉིད་ནས་སངས་རྒྱས་ཀྱི་སྤྱན་གྱིས་འཇིག་རྟེན་ལ་རྣམ་པར་གཟིགས་ན་ཞེས་སོགས་ཀྱིས་བསྟན་ཏེ། མཛད་པ་སྒྲུབ་པ་པོ་བྱང་ཆུབ་སེམས་དཔས་སངས་རྒྱས་མཉེས་པར་བྱེད་ཅིང༌། བསྙེན་བཀུར་བ་དང༌། སངས་རྒྱས་ཀྱིས་བསྟན་པའི་ཆོས་འཛིན་པ་དང༌། གཟུགས་ནས་བྱང་ཆུབ་ཀྱི་བར་དུ་ཆུད་མི་ཟ་བར་བྱེད་པའི་དོན་གྱིས་གསུངས་ཏེ། ཕྱོགས་བཅུའི་གཟིགས་པ་ཐམས་ཅད་ཀྱི་བཤད་ཚུལ་ལ་སྦྱར་རོ། ། ཕྱོགས་སྐོར་གྱི་འགྲེས་གསུམ་པ་ནི། རབ་འབྱོར་ངས་འདི་ནས་སངས་རྒྱས་ཀྱི་སྤྱན་གྱི་ཞེས་སོགས་ཀྱིས་སྟོན་ཏེ། བྱོལ་སོང་ལ་ལུས་དང་ཡན་ལག་གིས་སྦྱིན་པ་གཏོང་བ་དང༌།
སྦྱིན་པའི་བྱེད་པས་མངོན་མཐོ་ཐོབ་པ་དང༌། མངོན་མཐོ་ཐོབ་པས་ངེས་ལེགས་ཀྱི་བྱེད་པ་ལ་ཞུགས་ཏེ་མྱང་འདས་ཐོབ་པ་དང༌། མཛད་པ་པོའི་བྱང་ཆུབ་སེམས་དཔའི་བསམ་སྦྱོར་གཉིས་ཀྱི་ཁྱད་པར་བསྟན་པའོ། ། དང་པོ་ནི། ཤར་ཕྱོགས་ཀྱི་འཇིག་རྟེན་གྱི་ཁམས་ཞེས་པ་ནས། མངོན་པར་མཐོ་བ་དང་ཞེས་པའི་བར་རོ། ། གཉིས་པ་ནི། བྱོལ་སོང་གི་སྐྱེ་གནས་སུ་གཏོགས་པའི་ཞེས་པ་ནས། ལྷ་དང་མིའི་ནང་དུ་སྐྱེ་བ་དང་ཞེས་པའི་བར་རོ། ། གསུམ་པ་ནི།
དེ་དག་ཏུ་སྐྱེས་ནས་ཀྱང་ཞེས་པ་ནས། མྱ་ངན་ལས་འདའ་བ་མཐོང་སྟེ་ཞེས་པའི་བར་རོ། ། བཞི་པ་ནི། རབ་འབྱོར་དེ་ལྟར་ན་ཞེས་པ་ནས། ཕན་པ་མང་པོ་བྱེད་དོ་ཞེས་པའི་བར་རོ། ། ཤར་ཕྱོགས་ཀྱི་འཇིག་རྟེན་ལ་གཟིགས་པའི་འགྲེས་ཀྱི་བཤད་ཚུལ་བཞིན་དུ་ཕྱོགས་ལྷག་མ་རྣམས་ཀྱང་སྦྱར་རོ། ། ཕྱོགས་སྐོར་གྱི་འགྲེས་བཞི་པ་སྟོན་པ་ལ། ཡི་དྭགས་རྣམས་ལ་སེར་སྣ་སྤང་བའི་ཕྱིར་ཆོས་སྟོན་པ་དང༌། དེ་དག་ལ་བྱམས་པའི་སེམས་བསྐྱེད་པ་དང༌། མངོན་མཐོ་ལ་འགོད་པ་དང༌།
མྱང་འདས་ཀྱི་བར་དུ་སངས་རྒྱས་དང་མི་འབྲལ་བའི་ཡོན་ཏན་ལ་འགོད་པའོ། ། དང་པོ་ནི། རབ་འབྱོར་ངས་ཡང་འདི་ནས་ཞེས་པ་ནས། སེར་སྣ་སྤང་བའི་ཕྱིར་ཆོས་སྟོན་པ་དང་ཞེས་པའི་བར་རོ། ། གཉིས་པ་ནི། དེ་དག་ན་ཞེས་པ་ནས། སེམས་བསྐྱེད་ཅིང་ཞེས་པའི་བར་རོ། ། གསུམ་པ་ནི། ཡི་དྭགས་ཀྱི་སྐྱེ་གནས་དེ་དག་ནས་ཞེས་པ་ནས། འཇིག་རྟེན་དུ་སྐྱེས་ཏེ་ཞེས་པའི་བར་རོ། །
བཞི་པ་ནི། ཕུང་པོ་མ་ལུས་པའི་ཞེས་པ་ནས། མི་འགྱུར་པ་དག་མཐོང་ངོ་ཞེས་པའི་བར་རོ། ། ཕྱོགས་ལྷག་མའི་འགྲེས་ཀྱི་བཤད་ཚུལ་ཡང་དེ་བཞིན་ནོ། ། ཕྱོགས་སྐོར་གྱི་འགྲེས་ལྔ་པ་ལ། ལྷ་ལ་ཆོས་སྟོན་པ་དང༌། ཆོས་སྟོན་པའི་བྱེད་པ་དང༌། ཆོས་ཇི་ལྟར་སྟོན་པའོ། ། དང་པོ་ནི། རབ་འབྱོར་ངས་ཡང་འདི་ནས་ཞེས་པ་ནས།
ལྷ་རྣམས་ལ་ཆོས་སྟོན་པ་དང་ཞེས་པའི་བར་རོ། ། གཉིས་པ་ནི། བྱང་སེམས་ཆེན་པོ་དེ་དག་ལས་ཞེས་པ་ནས། དེ་དག་སྐྱེ་བར་གྱུར་པར་ཤེས་ནས་ཞེས་པའི་བར་རོ། ། གསུམ་པ་ནི། འདི་སྐད་དུ་གྲོགས་པོ་དག་ཅེས་པ་ནས། ཆོས་སྟོན་ཏེ་ཞེས་པའི་བར་རོ། ། ཕྱོགས་ལྷག་མ་རྣམས་ཀྱི་འགྲེས་ལ་ཡང་བཤད་ཚུལ་དེ་བཞིན་ནོ། ། ཆོས་སྟོན་པའི་ཚུལ་ནི། ཆོས་ཀྱི་སྡོམ་བཞིའི་སྒོ་ནས།
འཁོར་བ་ལ་སྐྱོ་བ་སྐྱེས་ཏེ་མྱང་འདས་ལ་འདུན་པར་མཛད་པ་ཡིན་ནོ། ། ཕྱོགས་སྐོར་གྱི་འགྲེས་དྲུག་པ་ལ། སྟོང་ཉིད་ཀྱི་བདེན་འཛིན་གྱི་ལྟ་བ་བསྐྱེད་པ་མི་འཐད་པ་དང༌། བདེན་འཛིན་གྱི་ལྟ་བ་དགག་པའི་བྱེད་པ་དང༌། བསམ་པ་གང་གིས་གང་ལ་ཆོས་སྟོན་པ་དང༌། བསྟན་པའི་ཆོས་ཀྱི་ཆེ་བ་བརྗོད་པའོ། ། དང་པོ་ནི། རབ་འབྱོར་ཡང་འདི་ནས་ཞེས་པ་ནས། སྟོང་པ་ལ་ལྟ་བ་ཅི་ཞིག་ལྟ་བསྐྱེད་ཅེས་པའི་བར་རོ། ། གཉིས་པ་ནི།
ཆོས་ཐམས་ཅད་ཅེས་པ་ནས། བྲལ་བར་བྱེད་པ་མཐོང་སྟེ་ཞེས་པའི་བར་རོ། ། གསུམ་པ་ནི། རབ་འབྱོར་དེ་ལྟར་ན་ཞེས་པ་ནས། ཆོས་སྟོན་ཏོ་ཞེས་པའི་བར་རོ། ། བཞི་པ་ནི། རབ་འབྱོར་འདི་ནི་ངོ་མཚར་ཆེ་སྟེ་ཞེས་པ་ནས། ཆོས་སོ་ཞེས་པའི་བར་རོ། ། འགྲེས་ལྷག་མ་རྣམས་ཀྱི་བཤད་ཚུལ་ཡང་དེ་བཞིན་ནོ། ། ཕྱོགས་སྐོར་གྱི་འགྲེས་བདུན་པ་ནི།
བསྡུ་བའི་དངོས་པོ་བཞིས་མི་རྣམས་ཀྱི་དོན་མཛད་པའི་འགྲེས་ཀྱིས་གསུངས་ཏེ། འགྲེས་དངོས་ཀྱི་དོན་དང༌། དེ་ལས་འཕྲོས་པའི་སྦྱིན་པ་བཤད་པའོ། ། དང་པོ་ལ་སྦྱིན་པ་ནི། ཟང་ཟིང་གིས་གདུལ་བྱ་ཡོངས་སུ་སྡུད་པའི་ཐབས་སོ། ། ཚིག་སྙན་པ་ནི། ཕ་རོལ་ཏུ་ཕྱིན་པ་དྲུག་གི་གཏམ་བརྗོད་པའོ། ། དོན་སྤྱོད་པ་ནི། དོན་ཉམས་སུ་ལེན་དུ་གཞུག་པའོ། ། དོན་མཐུན་པ་ནི་གཞན་ཡིད་ཆེས་སུ་གཞུག་པའི་དོན་དུ་རང་ཉིད་ཀྱང་དེ་དང་མཐུན་པར་སྤྱོད་པའོ། །
འགྲེས་ལྷག་མ་རྣམས་ཀྱི་བཤད་ཚུལ་ཡང་དེ་བཞིན་ནོ། ། གཉིས་པ་ལ་ཟང་ཟིང་གི་སྦྱིན་པ་དང༌། ཆོས་ཀྱི་སྦྱིན་པའོ། ། དེ་ལ་མདོར་བསྟན་པ་ནི། རབ་འབྱོར་ཇི་ལྟར་ན་ཞེས་པ་ནས། ཟང་ཟིང་གི་སྦྱིན་པ་དང༌། ཆོས་ཀྱི་སྦྱིན་པ་ཞེས་པའི་བར་རོ། ། རྒྱས་པར་བཤད་པ་ལ་ཡང་ཟང་ཟིང་གི་སྦྱིན་པ་དང༌། ཆོས་ཀྱི་སྦྱིན་པའོ། ། དང་པོ་ལ་སྦྱིན་པ་དངོས་དང༌།
སྦྱིན་པའི་བྱེད་པ་བསྟན་པ་དང༌། དོན་བསྡུ་བའོ། ། དང་པོ་ནི། རབ་འབྱོར་ཇི་ལྟར་ན་ཞེས་པ་ནས། ལོང་ལ་དེངས་ཤིག་ཅེས་བརྗོད་དེ་ཞེས་པའི་བར་རོ། ། གཉིས་པ་ལ། འཇིག་རྟེན་པའི་ཆོས་ལ་འགོད་པ་དང༌། ངེས་པར་ལེགས་པའི་ཆོས་ལ་བསྐུལ་བའོ། ། དང་པོ་ནི། དེས་སྦྱིན་པ་དེ་སྦྱིན་ནས་ཀྱང་ཞེས་པ་ནས།
འདུ་ཤེས་མེད་མིན་སྐྱེ་མཆེད་ལ་འགོད་ཅེས་པའི་བར་རོ། ། གཉིས་པ་ནི། ལ་ལ་ནི་སངས་རྒྱས་རྗེས་སུ་དྲན་པ་ཞེས་པ་ནས། ལ་ལ་ནི་རྣམ་པ་ཐམས་ཅད་མཁྱེན་པ་ཉིད་ལ་ཡང་དག་པར་བསྐུལ་ལོ་ཞེས་པའི་བར་གྱིས་བསྟན་ཏོ། ། གསུམ་པ་དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས། རྨད་དུ་བྱུང་བའི་ཆོས་སོ་ཞེས་པའི་བར་རོ། ། གཉིས་པ་ལ། དང་པོ་དྲི་བ་འགོད་པ་ནི། རབ་འབྱོར་ཇི་ལྟར་ན་ཞེས་པ་ནས།
སྡུད་པ་ཡིན་ཞེ་ན་ཞེས་པའི་བར་རོ། ། ལན་ལ། མདོར་བསྟན། རྒྱས་བཤད། དོན་བསྡུ་བའོ། ། དང་པོ་ནི། རབ་འབྱོར་གཉིས་པོ་འདི་དག་ནི་ཆོས་ཀྱི་སྦྱིན་པ་སྟེ་འཇིག་རྟེན་དང་འཇིག་རྟེན་ལས་འདས་པའོ་ཞེས་པས་བསྟན་ཏོ། ། གཉིས་པ་ལ་གཉིས་ཏེ། འཇིག་རྟེན་པའི་ཆོས་ཀྱི་སྦྱིན་པ་བཤད་པ་དང༌། འཇིག་རྟེན་ལས་འདས་པའི་ཆོས་ཀྱི་སྦྱིན་པ་བཤད་པའོ། །
དང་པོ་ནི། རབ་འབྱོར་འཇིག་རྟེན་པའི་ཆོས་ཀྱི་སྦྱིན་པ་གང་ཞེ་ན་ཞེས་པ་ནས། དེ་ནི་འཇིག་རྟེན་པའི་ཆོས་ཀྱི་སྦྱིན་པའོ་ཞེས་པའི་བར་རོ། ། གཉིས་པ་ལ་མདོར་བསྟན། སོ་སོར་བཤད། དོན་བསྡུ་བའོ། ། དང་པོ་ནི། རབ་འབྱོར་བྱང་སེམས་ཆེན་པོ་དེས། འཇིག་རྟེན་གྱི་ཞེས་པ་ནས། ཆོས་ཀྱི་འབྲས་བུ་ལ་རབ་ཏུ་འགོད་དོ་ཞེས་པའི་བར་རོ། །
གཉིས་པ་ལ་ཡང༌། མདོར་བསྟན། རྒྱས་པར་བཤད་པའོ། ། དང་པོ་ལ་འཕགས་པའི་ཆོས་མདོར་བསྟན་པ་དང༌། ཆོས་ཀྱི་འབྲས་བུ་མདོར་བསྟན་པའོ། ། དང་པོ་ནི། འཕགས་པའི་ཆོས་ཞེས་བྱ་བ་ནི་ཞེས་པ་ནི། སྨོན་པ་མེད་པ་རྣམས་སོ་ཞེས་པའི་བར་རོ། ། གཉིས་པ་ནི། འཕགས་པའི་ཆོས་རྣམས་ཀྱི་འབྲས་བུ་ནི་ཞེས་པ་ནས།
དགྲ་བཅོམ་པ་ཉིད་ཅེས་པའི་བར་རོ། ། གཉིས་པ་ནི། འཕགས་པའི་ཆོས་བཤད་པ་དང༌། འཕགས་པའི་ཆོས་རྣམས་ཀྱི་འབྲས་བུ་བཤད་པའོ། ། དང་པོ་ལ། སོ་སོར་ཕྱེ་བ་དང༌། དོན་བསྡུ་བའོ། ། དང་པོ་ནི། རབ་འབྱོར་བྱང་སེམས་ཆེན་པོ་འཕགས་པའི་ཆོས་ནི། རྒྱུན་དུ་ཞུགས་པའི་འབྲས་བུ་ཤེས་པའོ་ཞེས་པ་ནས།
འདུས་བྱས་དང་འདུས་མ་བྱས་ཀྱི་ཆོས་རྣམས་ཤེས་པའོ་ཞེས་པའི་བར་རོ། ། གཉིས་པ་ནི། རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་མ་རྟོགས་པར་ཆོས་རྣམས་སོ་ཞེས་པའི་བར་རོ། ། གཉིས་པ་ནི། བྱང་སེམས་ཆེན་པོ་འཕགས་པའི་ཆོས་རྣམས་ཀྱི་འབྲས་བུ་གང་ཞེ་ན་ཞེས་པ་ནས། འབྲས་བུའོ་ཞེས་པའི་བར་རོ། ། གསུམ་པ་རྩོད་པ་སྤང་བ་ལ། རབ་འབྱོར་གྱི་ཚིག་གིས་རྩོད་པ་འགོད་པ་དང༌། སྟོན་པས་ཀུན་རྫོབ་ཀྱི་ཚུལ་གྱིས་ལན་གསུངས་པ་དང༌། ལན་ལས་འཕྲོས་པའི་རྩོད་ལན་ནོ། །
དང་པོ་ལ་གང་ལ་རྩོད་པའི་ཡུལ་ནི། གོང་དུ་འཕགས་པའི་ཆོས་རྣམས་ཀྱི་འབྲས་བུ་བསྟན་པ་ལ་རྩོད་དོ། ། ཇི་ལྟར་རྩོད་པའི་ཚུལ་ནི། བྱང་སེམས་ཀྱིས་འཕགས་པའི་ཆོས་རྣམས་ཀྱི་འབྲས་བུ་ཐོབ་ན། རྣམ་མཁྱེན་ཡང་ཐོབ་པར་འགྱུར་རམ་ཞེས་རྩོད་པ་སྟེ། དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། ཐོབ་པར་འགྱུར་རམ་ཞེས་པའི་བར་རོ། ། གཉིས་པ་ནི། རྣམ་པ་ཐམས་ཅད་མཁྱེན་པ་ཉིད་ལ་འགོད་པ་ཡིན་ནོ་ཞེས་པའི་བར་རོ། ། འདི་དག་གིས་ནི་ཟང་ཟིང་གི་སྦྱིན་པ་དང༌།
ཆོས་ཀྱི་སྦྱིན་པའི་སྒོ་ནས་མིའི་སྡུག་བསྔལ་རབ་ཏུ་ཞི་བར་བྱེད་པའི་ཕྲིན་ལས་ཀྱི་དོན་རབ་ཏུ་བཤད་ཟིན་ཏོ། ། མངོན་པར་རྟོགས་པའི་རྒྱན་ལས། འགྲོ་རྣམས་ཞི་བའི་ལམ་དང་ནི། ། ཞེས་པའི་དོན་བསྟན་ཏོ། ། གཉིས་པ་ལམ་ལ་འགོད་པ་ལ། ཚོགས་ལམ་ནས་སྒོམ་ལམ་གྱི་བར་ལྔ་ཡོད་པ་ལས། དང་པོ་ཚོགས་ལམ་ལ་འགོད་པ་དང༌། བསྡུ་པའི་དངོས་པོ་བཞི་ལ་འགོད་པ་བསྟན་ཏེ། བཞི་པོ་ནི། སྦྱིན་པ་དང༌།
སྙན་པར་སྨྲ་བ་དང༌། དོན་སྤྱོད་པ་དང༌། དོན་མཐུན་པའོ། ། དེ་ལ་ཆོས་ཀྱི་སྦྱིན་པས་ནི་དོན་གཉིས་བསྟན་ཏེ། ཆོས་ཀྱི་ངོ་བོ་བཤད་པས་ནི་ངོ་བོ་ཉིད་ཀྱི་སྐུ་དང༌། ལོངས་སྤྱོད་རྫོགས་པའི་སྐུའི་ཡོན་ཏན་བཤད་པས་སྐུ་གཉིས་པོ་སྦས་དོན་གྱི་ཚུལ་དུ་གནས་པ་དོན་གྱིས་བསྟན་ཏོ། ། དེ་ལ་དྲན་པ་ཉེར་བཞག་སོགས་འཇིག་རྟེན་ལས་འདས་པའི་ཆོས་ཀྱིས་ནི་ངོ་བོ་ཉིད་ཀྱི་སྐུའི་ཡོན་ཏན་བཤད་པ་ཡིན་ལ། མཚན་དང་དཔེ་བྱད་ཀྱིས་ནི་ལོངས་སྤྱོད་རྫོགས་པའི་སྐུའི་ཡོན་ཏན་བཤད་པ་ཡིན་ནོ། ། དང་པོ་སྦྱིན་པའི་དོན་སྟོན་པ་ལ་གསུམ་སྟེ། སོ་སོའི་དབྱེ་བ་དང༌། །
ས་སོའི་མཚན་ཉིད་དང༌། དོན་བསྡུ་བའོ། ། དང་པོ་ནི། རབ་འབྱོར་བྱང་སེམས་ཆེན་པོའི་འཇིག་རྟེན་ལས་འདས་པའི་ཆོས་ཀྱི་སྦྱིན་པ་བྱིས་པ་སོ་སོའི་སྐྱེ་བོ་ཐམས་ཅད་དང་ཐུན་མོང་མ་ཡིན་པ་གང་ཞེ་ན་འདི་ལྟ་སྟེ། དྲན་པ་ཉེ་བར་བཞག་པ་བཞི་དང་ཞེས་པ་ནས། འདི་ནི་འཇིག་རྟེན་ལས་འདས་པའི་ཆོས་ཀྱི་སྦྱིན་པ་ཞེས་བྱའོ་ཞེས་པའི་བར་རོ། ། གཉིས་པ་སོ་སོར་བཤད་པ་ལ། དང་པོ་དྲན་པ་ཉེ་བར་བཞག་པ་བཞི་སྟོན་པ་ལ་བཞི་ལས། ལུས་དྲན་པ་ཉེ་བར་བཞག་པ་ལ་དམིགས་པ་ནི། ནང་གི་ལུས་དང༌།
ཕྱིའི་ལུས་དང༌། ཕྱི་ནང་གཉིས་ཀའི་ལུས་ལ་ཞེས་པས་བསྟན་ཏོ། ། བསྒོམ་ཚུལ་ནི། ལུས་ཀྱི་རྗེས་སུ་བལྟ་ཞིང་ཞེས་པ་ནས། འཇིག་རྟེན་གང་དུ་ཡང་ཉེ་བར་ལེན་པ་མེད་དོ་ཞེས་པའི་བར་རོ། ། ཀུན་འབྱུང་ཞེས་པས་ནི། རྒྱུ་ཀུན་འབྱུང་གི་བདེན་པ་བསྟན་ཏོ། ། ལུས་ལ་ཟད་པ་ཞེས་པས་ནི་འགོག་པ་བསྟན་ཏོ། ། ལུས་ལ་མི་གནས་པར་རྣམ་པར་སྤྱོད་ཅེས་པ་ནི་ལམ་བསྟན་ཏོ། ། རྗེས་སུ་ལྟ་བ་ཞེས་པས་ནི་ལུས་ཀྱི་སྡུག་བསྔལ་ཀུན་འབྱུང་བ་དང༌།
ལུས་ཀྱི་སྡུག་བསྔལ་འགོག་པ་དང༌། ལུས་ཀྱི་སྡུག་བསྔལ་འགོག་པའི་ལམ་ལ་ཤེས་རབ་ཀྱིས་རྣམ་པར་སྤྱོད་པའི་དོན་ནོ། ། ལྷག་མ་ཚོར་བ་དྲན་པ་ཉེ་བར་བཞག་པ་དང༌། སེམས་དང་ཆོས་དྲན་པ་ཉེ་བར་བཞག་གི་བཤད་ཚུལ་ཡང་དེ་བཞིན་ཏེ། གང་ལ་ཡང་ཉེ་བར་ལེན་པ་མེད་དོ་ཞེས་པའི་བར་དུ་སྦྱར་རོ། ། ཡང་དག་པར་སྤོང་བ་བཞི་ནི། རབ་འབྱོར་ཡང་དག་པར་སྤོང་བ་ཞེས་པ་ནས། མོས་པ་བསྐྱེད་པའོ་ཞེས་པའི་བར་ཏེ། མི་དགེ་བ་མ་སྐྱེས་པ་མི་བསྐྱེད་པ་དང༌། སྐྱེས་པ་སྤོང་བ་དང༌།
དགེ་བ་མ་སྐྱེས་པ་བསྐྱེད་པ་དང༌། སྐྱེས་པ་སྤེལ་བར་བྱེད་པ་སྟེ་དོན་བཞི་བསྟན་ཏོ། ། རྫུ་འཕྲུལ་གྱི་རྐང་པ་ནི། རབ་འབྱོར་རྫུ་འཕྲུལ་ཞེས་པ་ནས། དཔྱོད་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་ཞེས་པའི་བར་ཏེ། མོས་པ་ཞེས་སོགས་ཀྱིས་ནི་རྒྱུ་དང༌། ཏིང་ངེ་འཛིན་སྨོས་པས་ནི་ངོ་བོ་དང༌། སྤོང་བ་ཞེས་སོགས་ཀྱིས་ནི་བྱེད་པ་བསྟན་པས་དོན་གསུམ་གསུམ་གྱིས་བསྟན་ཏོ། དབང་པོ་ལྔ་དང༌། སྟོབས་ལྔ་ནི།
རྣམ་བྱང་ལ་དབང་བསྒྱུར་བ་དང༌། མི་མཐུན་ཕྱོགས་ཀྱིས་རྫི་བར་མི་ནུས་པ་སྟེ། རབ་འབྱོར་དབང་པོ་ཞེས་པ་ནས། སྟོབས་ལྔ་ཞེས་བྱའོ་ཞེས་པའི་བར་རོ། ། བྱང་ཆུབ་ཀྱི་ཡན་ལག་བདུན་ནི། རབ་འབྱོར་བྱང་ཆུབ་ཅེས་པ་ནས། ཡན་ལག་བདུན་ཞེས་བྱའོ་ཞེས་པའི་བར་རོ། ། ཡན་ལག་ནི་ཆ་ཤས་སོ། ། སོ་སོའི་དོན་ནི་གོང་དུ་བརྗོད་ཟིན་ཏོ། ། འཕགས་ལམ་ཡན་ལག་བརྒྱད་ནི།
རབ་འབྱོར་འཕགས་པའི་ཞེས་པ་ནས། བརྒྱད་པ་ཞེས་བྱའོ་ཞེས་པའི་བར་རོ། ། ཏིང་ངེ་འཛིན་གསུམ་ནི། དེ་ལ་ཏིང་ངེ་འཛིན་གསུམ་གང་ཞེ་ན་ཞེས་པ་ནས། དེ་ནི་སྨོན་པ་མེད་པའི་ཏིང་ངེ་འཛིན་ཞེས་བྱའོ་ཞེས་པའི་བར་གྱིས་བསྟན་ཏེ། དབྱེ་བ་དང༌། སོ་སོའི་མཚན་ཉིད་གཉིས་ཀྱིས་བསྟན་ཏོ། ། རྣམ་པར་ཐར་པ་བརྒྱད་དང༌། མཐར་གྱིས་གནས་པའི་སྙོམས་པར་འཇུག་པ་དགུ་ལ། གཟུགས་ཅན་གྱི་རྣམ་ཐར་གསུམ།
གཟུགས་མེད་ཀྱི་རྣམ་ཐར་བཞི། འདུ་ཤེས་དང་ཚོར་བ་འགོག་པའི་རྣམ་པར་ཐར་པ་དང་བརྒྱད་དོ། ། མཐར་གྱིས་གནས་པའི་སྙོམས་པར་འཇུག་པ་དགུ་ནི། བསམ་གཏན་བཞི་དང༌། གཟུགས་མེད་བཞི་དང༌། འགོག་པའི་སྙོམས་འཇུག་དང་དགུས་བསྟན་ཏོ། ། ཟད་པར་གྱི་སྐྱེ་མཆེད་བཅུ་ནི། དེ་ལ་མཐའ་དག་གི་སྐྱེ་མཆེད་བཅུ་གང་ཞེ་ན་ཞེས་པ་ནས། བཅུ་ཞེས་བྱའོ་ཞེས་པའི་བར་ཏེ། འབྱུང་བ་ལ་དམིགས་པའི་ཏིང་ངེ་འཛིན་བཞི།
ཁ་དོག་ལ་དམིགས་པའི་ཏིང་ངེ་འཛིན་བཞི། རྣམ་ཤེས་དང་ནམ་མཁའ་ལ་དམིགས་པའི་ཏིང་ངེ་འཛིན་གཉིས་ཏེ་བཅུའོ། ། དམིགས་ཡུལ་གྱི་སྣང་བ་མཐའ་དག་ས་དང་ཆུ་ལ་སོགས་པར་མོས་པས། ས་དང༌། ཆུ་ལ་སོགས་པའི་སྣང་བས་ཁྱབ་པའི་ཕྱིར་ཡུལ་གྱི་མིང་ཡུལ་ཅན་ལ་བཏགས་ནས་མཐའ་དག་གི་སྐྱེ་མཆེད་ཅེས་བྱའོ། ། མདོའི་འགྱུར་ལས། མཐའ་དག་གི་སྐྱེ་མཆེད་ཅེས་གསུངས་ལ། བསྟན་བཅོས་ལས་ཟད་པར་གྱི་སྐྱེ་མཆེད་ཅེས་འབྱུང་བ་ནི་འགྱུར་གྱི་ཁྱད་པར་རོ། ། ཟིལ་གནོན་གྱི་སྐྱེ་མཆེད་བརྒྱད་ལ། དབྱིབས་ཟིལ་གྱིས་གནོན་པའི་སྐྱེ་མཆེད་བཞི།
ཁ་དོག་ཟིལ་གྱིས་གནོན་པའི་སྐྱེ་མཆེད་བཞིའོ། ། དང་པོ་ལ། གཟུགས་ཅན་གཟུགས་ཆུང་ངུ་ལ་བལྟ་བའི་ཟིལ་གྱིས་གནོན་པའི་སྐྱེ་མཆེད། གཟུགས་ཅན་གཟུགས་ཆེན་པོ་ལ་ལྟ་བའི་ཟིལ་གྱིས་གནོན་པའི་སྐྱེ་མཆེད། གཟུགས་ཅན་མ་ཡིན་པ་གཟུགས་ཆུང་ངུ་ལ་ལྟ་བའི་ཟིལ་གྱིས་གནོན་པའི་སྐྱེ་མཆེད། གཟུགས་ཅན་མ་ཡིན་པ་གཟུགས་ཆེན་པོ་ལ་ལྟ་བའི་ཟིལ་གྱིས་གནོན་པའི་སྐྱེ་མཆེད་བཞི་སྟེ། ནང་གཟུགས་སུ་འདུ་ཤེས་ཤིང་ཞེས་པ་ནས། ཟིལ་གྱིས་གནོན་པའི་སྐྱེ་མཆེད་བཞི་པའོ་ཞེས་པའི་བར་ཏེ། དང་པོ་གཉིས་ནི། གཟུགས་ཅན་གྱི་རྣམ་པར་ཐར་པ་ཐོབ་པར་དག་གིས་བསྒོམ་ལ།
ཕྱི་མ་གཉིས་ནི། གཟུགས་ཅན་མ་ཡིན་པ་གཟུགས་ལ་ལྟ་བའི་རྣམ་པར་ཐར་པ་ཐོབ་པ་དག་གིས་བསྒོམ་མོ། ། དེ་ལ་གཟུགས་ཕྲ་མོ་དང་རགས་པ་ཞེས་གསུངས་པ་ནི། སྣོད་ཀྱི་འཇིག་རྟེན་གྱི་དབྱིབས་ཆེ་ཆུང་གཉིས་ལ་འདོད་དོ། ། ཁ་དོག་སྡུག་མི་སྡུག་གཉིས་ནི་སེམས་ཅན་གྱི་གཟུགས་ཏེ། མཐོ་རིས་དང་ངན་སོང་གི་གཟུགས་ལ་བཤད་དོ། ། ཁ་དོག་ཟིལ་གྱིས་གནོན་པའི་སྐྱེ་མཆེད་བཞི་ནི། ནང་གཟུགས་མེད་པར་འདུ་ཤེས་ཤིང་ཕྱི་རོལ་གྱི་གཟུགས་སྔོན་པོ། ཁ་དོག་སྔོན་པོ། མདོག་སྔོན་པོ་སྟེ།
འདི་ལྟ་སྟེ་དཔེར་ན་མེ་ཏོག་ཨོ་མ་ཀ་ལྟ་བུའམ། ཡུལ་བ་ར་ན་སཱིར་བྱས་པའི་གོས་ལྟར་སྔོ་བ། སྔོ་བར་སྣང་བ། མདོག་སྔོ་བར་མཐོང་ཡང༌། གཟུགས་དེ་དག་ཟིལ་གྱིས་མནན་ཏེ་ཤེས་ཟིན་གྱིས་མནན་ཏེ་མཐོང་ཞིང་ཞེས་པ་ནས། སྐྱེ་མཆེད་བརྒྱད་པའོ་ཞེས་པའི་བར་གྱིས་བསྟན་ཏེ། ནང་གཟུགས་མེད་པར་འདུ་ཤེས་པ་གསུངས་པ་ནི། གཟུགས་ཅན་མ་ཡིན་པའི་རྣམ་པར་ཐར་པ་ཐོབ་པ་དག་གིས་སྒོམ་དགོས་པར་བསྟན་ཏོ། ། གཟུགས་སྔོན་པོ་ཞེས་གསུངས་པ་ནི་མདོར་བསྟན་ཏོ། ། ཁ་དོག་སྔོན་པོ་ནི་ལྷན་སྐྱེས་སོ། །
སྔོན་པོར་སྣང་བ་ནི་བཅོས་མའོ། ། མདོག་སྔོན་པོ་ནི་གཉིས་ཀའི་དབང་དུ་བྱས་ཏེ། གཉིས་ག་ལ་མདོག་སྔོན་པོ་ཡོད་པའི་ཕྱིར་རོ། ། མེ་ཏོག་ཨོ་མ་ཀ་ནི་ལྷན་སྐྱེས་ཀྱི་སྔོན་པོའི་དཔེའོ། ། བ་ར་ན་སཱིའི་གོས་སྔོན་པོ་ནི་བཅོས་མའི་དཔེའོ། ། ཁ་དོག་སྔོན་པོ་སོགས་གསུམ་སྨོས་པ་ནི། སྔར་གྱི་དེ་ཉིད་བཟླས་ཏེ་བསྟན་པའོ། ། ཤེས་པ་ནི་ཞི་གནས་ཀྱིས་སོ། ། མཐོང་བ་ནི་ལྷག་མཐོང་གིས་སོ། ། ལྷག་མ་རྣམས་ཀྱི་བཤད་ཚུལ་ཡང་འདི་བཞིན་ནོ། །
ཨོ་མ་ཀ་ནི་ཟར་མའི་མེ་ཏོག་གོ ། ཤིང་ཀར་ཤི་ཀ་ནའི་མེ་ཏོག་ནི་དོང་ཀའི་མེ་ཏོག་གོ ། མཉྫུ་ཛི་བ་ཀའི་མེ་ཏོག་ནི་ཨུག་ཆོས་སོ། ། སྐར་མ་པ་ཝ་སངས་ནི། ཐོ་རེངས་ཀྱི་ཆ་ལ་འཆར་བའི་སྐར་ཆེན་ནོ། ། ཉོན་མོངས་པ་མེད་པའི་ཏིང་ངེ་འཛིན་ནི། དེ་ལ་ཉོན་མོངས་པ་མེད་པ་གང་ཞེ་ན་ཞེས་པ་ནས། ཞེས་བྱའོ་ཞེས་པའི་བར་ཏེ། ཕ་རོལ་གྱི་ཉོན་མོངས་པ་སྐྱེ་འགྱུར་འགོག་པའི་མཐུ་ཡོད་པའི་ཏིང་ངེ་འཛིན་ལ་བརྗོད་དོ། ། སྨོན་ནས་ཤེས་པ་ནི།
སྨོན་ལམ་གྱིས་ཤེས་པ་གང་ཞེ་ན་ཞེས་པ་ནས། དེ་ནི་སྨོན་ལམ་གྱིས་ཤེས་པ་ཞེས་བྱའོ་ཞེས་པའི་བར་ཏེ། དུས་གསུམ་གྱི་ཤེས་བྱ་གང་དང་གང་ཤེས་པར་སྨོན་པ་སྔོན་དུ་བཏང་ནས། མཉམ་པར་བཞག་སྟེ་ཏིང་ངེ་འཛིན་དེ་ལས་ལངས་ནས། སྔར་ཇི་ལྟར་སྨོན་པ་ལྟར་ཤེས་པ་ལ་བརྗོད་དོ། ། མངོན་པར་ཤེས་པ་དྲུག་ནི། དེ་ལ་མངོན་པར་ཤེས་པ་ཞེས་པ་ནས། དྲུག་པོ་དེ་དག་གོ་ཞེས་པའི་བར་ཏེ། རྫུ་འཕྲུལ་ནི་ལུས་ཡོངས་སུ་དག་པ་ལས་ཐོབ་ལ། ལྷའི་མིག་དང་རྣ་བ་གཉིས་ནི།
ལུས་ཀྱི་ཁྱད་པར་ཡོངས་སུ་དག་པ་ལས་ཐོབ་བོ། ། ཕ་རོལ་གྱི་སེམས་ཤེས་པ་སོགས་བཞི་ནི། ཡིད་དག་པ་ལས་ཐོབ་བོ། ། ཚིག་དོན་ནི་གཞན་དུ་བཤད་ཟིན་ཏོ། ། ཡོངས་སུ་དག་པ་བཞི་ནི། དེ་ལ་ཡོངས་སུ་དག་པ་ཞེས་པ་ནས། བཞི་པོ་དེ་དག་གོ་ཞེས་པའི་བར་ཏེ། རྟེན་ལུས་འདོར་ལེན་དང༌། དམིགས་པ་སྤྲུལ་བསྒྱུར་དང༌། སེམས་ཏིང་ངེ་འཛིན་དང༌།
ཡེ་ཤེས་ཇི་ལྟ་ཇི་སྙེད་རྟོགས་པ་ལ་མངའ་བརྙེས་པའོ། ། དག་པའི་སྒྲ་ནི་མི་མཐུན་ཕྱོགས་ཀྱིས་དག་པར་སྟོན་པའོ། ། དབང་བཅུ་ནི། དེ་ལ་དབང་བཅུ་གང་ཞེ་ན་ཞེས་པ་ནས། བཅུ་པོ་དེ་དག་གོ་ཞེས་པའི་བར་རོ། ། ཚེ་དང་ཡོ་བྱད་ལ་དབང་བ་གསུམ་གསུངས་པ་ནི། སྦྱིན་པའི་ཕར་ཕྱིན་གྱི་འབྲས་བུ་སྟེ། རིམ་པ་ལྟར་མི་འཇིགས་པའི་སྦྱིན་པ་དང༌། ཆོས་དང་ཟང་ཟིང་གི་སྦྱིན་པ་གསུམ་གྱི་འབྲས་བུའོ། ། ལས་དང་སྐྱེ་བ་ལ་དབང་བ་ནི་ཚུལ་ཁྲིམས་དང༌།
མོས་པ་ནི་བཟོད་པ་དང༌། སྨོན་ལམ་ནི་བརྩོན་འགྲུས་དང༌། རྫུ་འཕྲུལ་ནི་བསམ་གཏན་དང༌། ཡེ་ཤེས་དང་ཆོས་ལ་དབང་བ་གཉིས་ནི། ཤེས་རབ་ཀྱི་ཕར་ཕྱིན་གྱི་འབྲས་བུའོ། ། སྟོབས་བཅུ་ནི། རབ་འབྱོར་དེ་བཞིན་གཤེགས་པའི་སྟོབས་བཅུ་གང་ཞེ་ན་ཞེས་པ་ནས། བཅུ་པོ་འདི་ནི་དེ་བཞིན་གཤེགས་པའི་སྟོབས་སོ་ཞེས་པའི་བར་ཏེ། གནས་དང་གནས་མ་ཡིན་པ་མཁྱེན་པ་ནི། ཆོས་གང་དང་གང་གི་རྒྱུ་ཡིན་མིན་གྱི་རབ་དབྱེ་མཁྱེན་པའོ། །
ལས་ཀྱི་རྣམ་པར་སྨིན་པ་མཁྱེན་པ་ནི། ལས་གང་དང་གང་ལས་འབྲས་བུ་གང་དང་གང་སྨིན་པ་ཡོངས་སུ་མཁྱེན་པའོ། ། ཁམས་སྣ་ཚོགས་པ་མཁྱེན་པ་ནི། སེམས་ཅན་དང་སྣོད་ཀྱི་འཇིག་རྟེན་གྱི་བྱེ་བྲག་ས་བོན་གང་དང་གང་ལས་གྲུབ་པའི་ས་བོན་སྣ་ཚོགས་པ་མཁྱེན་པའོ། ། མོས་པ་སྣ་ཚོགས་མཁྱེན་པ་ནི་སེམས་ཅན་གང་དང་གང་ཡུལ་གང་དང་གང་ལ་མོས་པའི་ཚུལ་མཁྱེན་པའོ། ། དབང་པོ་མཆོག་དང་མཆོག་མ་ཡིན་པ་མཁྱེན་པ་ནི། དབང་པོ་ཡུལ་ལ་འཇུག་པའི་ཚུལ་མྱུར་བ་དང་བུལ་བའི་ཁྱད་པར་མཁྱེན་པའོ། ། ཀུན་ཏུ་འགྲོ་བའི་ལམ་མཁྱེན་པ་ནི། ངན་འགྲོ་དང༌། མཐོ་རིས་དང༌།
བྱང་ཆུབ་གསུམ་དུ་འགྲོ་བའི་ལམ་མཁྱེན་པའོ། ། ཀུན་ནས་ཉོན་མོངས་པ་དང་རྣམ་པར་བྱང་བ་མཁྱེན་པའི་སྟོབས་ནི། ཟག་མེད་ཀྱི་ཏིང་ངེ་འཛིན་དང་ཟག་བཅས་ཀྱི་ཏིང་ངེ་འཛིན་བྱེད་པ་དང་བཅས་པ་མཁྱེན་པའོ། ། སྔོན་གྱི་གནས་རྗེས་སུ་དྲན་པའི་སྟོབས་ནི། རང་དང་གཞན་གྱི་ཚེ་རབས་དུ་མའི་འབྱུང་ཚུལ་དང༌། གནས་ཚུལ་མ་ལུས་པ་མཁྱེན་པའོ། ། འཆི་འཕོ་བ་དང་སྐྱེ་བ་མཁྱེན་པ་ནི། ལྷའི་མིག་གིས་སེམས་ཅན་རྣམས་གང་ནས་འཆི་འཕོ་བ་དང༌། ལས་གང་དང་གང་གིས་རིགས་དྲུག་གང་དང་གང་དུ་སྐྱེ་བའི་ཚུལ་གཟིགས་པའོ། ། ཟག་ཟད་མཁྱེན་པ་ནི།
ཟག་པ་ཟད་པའི་རྒྱུ་ལས་སེམས་དང་ཤེས་རབ་རྣམ་པར་གྲོལ་བའི་ཚུལ་རབ་ཏུ་མཁྱེན་པ་སྟེ། སྟོབས་བཅུ་བསྟན་ཟིན་ཏོ། ། མི་འཇིགས་པ་བཞི་ནི། རབ་འབྱོར་དེ་བཞིན་གཤེགས་པའི་མི་འཇིགས་པ་བཞི་གང་ཞེ་ན་ཞེས་པ་ནས། བཞི་པོ་དེ་དག་ནི་མི་འཇིགས་པའོ་ཞེས་པའི་བར་གྱིས་བསྟན་ཏེ། རང་དོན་རྟོགས་པ་ཕུན་སུམ་ཚོགས་ཀྱི་དམ་བཅའ་དང༌། རང་དོན་སྤངས་པ་ཕུན་ཚོགས་ཀྱི་དམ་བཅའ་དང༌། གཞན་དོན་བར་ཆད་ཀྱི་ཆོས་དམ་བཅས་པ་ལ་མི་འཇིགས་པ་དང༌། གཞན་དོན་ངེས་འབྱུང་གི་ལམ་དམ་བཅས་པ་ལ་མི་འཇིགས་པའོ། ། དང་པོ་ནི་ཤེས་བྱ་མ་ལུས་པ་ཐུགས་སུ་ཆུད་པར་དམ་བཅས་པ་ལ།
འདི་ཐུགས་སུ་མ་ཆུད་དོ་ཞེས་གང་གིས་ཀྱང་བརྒལ་མི་ནུས་པས་ན་མི་འཇིགས་པ་ཞེས་བཤད་པ་སྟེ། བདག་གིས་ཡང་དག་པར་རྫོགས་པར་སངས་རྒྱས་སོ་ཞེས་དམ་བཅས་པ་ན་ཞེས་པ་ནས། རྗེས་སུ་མི་མཐོང་སྟེ་ཞེས་པའི་བར་གྱིས་བསྟན་ཏེ། ཚུལ་ཁྲིམས་ཀྱིས་ང་རྒྱལ་བ་དགེ་སྦྱོང་ངམ། རིགས་ཀྱི་ང་རྒྱལ་བ་བྲམ་ཟེའམ། མཐུས་ང་རྒྱལ་བ་ལྷའམ། བདུད་དམ། ཆགས་བྲལ་གྱིས་ང་རྒྱལ་བ་ཚངས་པ་དང༌། སྐྱེ་དགུའི་ཚོགས་སམ། གཞན་སུ་ཡང་རུང་ཞེས་པས་ནི།
དེ་དག་གི་ཁོངས་སུ་མ་གཏོགས་པ་གཞན་བསྟན་ཏེ། རྒོལ་བ་པོ་ངོས་བཟུང་བའོ། ། མི་འཇིགས་པའི་བྱེད་པ་བསྟན་པ་ནི། རྒྱུ་ཡང་དག་པར་རྗེས་སུ་མ་མཐོང་བས། དེ་ལ་བདག་བདེ་བ་ཐོབ་པ་དང་ཞེས་པ་ནས། རྣམ་པར་སྤྱོད་དེ་ཞེས་པའི་བར་གྱིས་བསྟན་ཏོ། ། དེ་ལ་ཁྱུ་མཆོག་རླབས་པོ་ཆེའི་གནས་སུ་ཞེས་པས་ནི། བདེ་བ་ཐོབ་པ་ཞེས་གསུངས་པ་དེ་ཉིད་གསུངས་སོ། ། འཁོར་གྱི་ནང་དུ་སེང་གེའི་སྒྲ་སྒྲོགས་ཞེས་པས་ནི། བག་ཚ་བ་མེད་པ་ཐོབ་ཅེས་པའི་དོན་བཤད་དོ། །
ཚངས་པའི་འཁོར་ལོ་ཞེས་སོགས་ལྷག་མ་རྣམས་ཀྱི་ནི། མི་འཇིགས་པ་རྣམ་པར་སྤྱོད་ཅེས་པའི་དོན་བཤད་དོ། ། ལྷག་མ་རྣམས་ཀྱི་བཤད་ཚུལ་ཡང་དེ་བཞིན་ནོ། ། སོ་སོ་ཡང་དག་པར་རིག་པ་བཞི་ནི། དེ་བཞིན་གཤེགས་པའི་ཞེས་པ་ནས་དམིགས་པའོ་ཞེས་པའི་བར་ཏེ། དབྱེ་བ་དང་སོ་སོའི་དོན་གཉིས་ཀྱིས་བསྟན་ཏོ། ། བཞི་པོ་ཡང་རིམ་བཞིན་དུ་བརྗོད་བྱའི་དོན་དང༌། རྗོད་བྱེད་ཀྱི་ཆོས་དང༌། ངེས་པའི་ཚིག་དང༌། འཆད་བྱེད་ཀྱི་སྤོབས་པ་བཞི་ལ་དམིགས་ནས་ཐོགས་མེད་དུ་ཤེས་པའོ། །
བསྲུང་བ་མེད་པ་གསུམ་ནི། རབ་འབྱོར་དེ་བཞིན་གཤེགས་པའི་བསྲུང་བ་མེད་པ་གསུམ་གང་ཞེ་ན་ཞེས་པ་ནས། འདི་ནི་བསྲུང་བ་མེད་པ་གསུམ་པའོ་ཞེས་པའི་བར་ཏེ། སྐུ་གསུང་ཐུགས་ཀྱི་སྤྱོད་པ་ཡོངས་སུ་དག་པས། གང་ཟག་གཞན་གྱིས་སྐུ་གསུང་ཐུགས་ཀྱི་སྤྱོད་པ་ཉེས་པ་ཡོངས་སུ་བརྗོད་པའི་འཇིགས་པ་མི་མངའ་བས། ལུས་ངག་ཡིད་གསུམ་གྱི་སྤྱོད་པ་བསྒྲིམས་ཏེ་བསྲུང་མི་དགོས་པའི་དོན་ནོ། ། དྲན་པ་ཉེ་བར་བཞག་པ་གསུམ་ནི། དེ་ལ་དེ་བཞིན་གཤེགས་པའི་དགོངས་པ་ཉེ་བར་བཞག་པ་གསུམ་གང་ཞེ་ན་ཞེས་པ་ནས། དྲན་པ་ཉེ་བར་བཞག་པ་གསུམ་པའོ་ཞེས་པའི་བར་ཏེ། སྟོན་པ་ཆོས་སྟོན་པའི་ཚེ་གུས་པས་ཉན་པ་ལ་ཐུགས་དགྱེས་པ་དང༌།
གུས་པས་མི་ཉན་པ་ལ་མི་དགྱེས་པ་དང༌། རེས་འགའ་གུས་པ་དང་མི་གུས་པ་གཉིས་ལ་དགྱེས་མི་དགྱེས་ཆ་གཉིས་ཀྱིས་དབེན་པ་དང་ལྡན་པར་གནས་པའི་དོན་ནོ། ། བསྙེལ་བ་མི་མངའ་བ་ནི། དེ་ལ་དེ་བཞིན་གཤེགས་པའི་ཉམས་པ་མེད་པ་ནས་ཞེས་པ་ནས། ཆོས་ཉིད་དོ་ཞེས་པའི་བར་ཏེ། སེམས་ཅན་གྱི་དོན་བྱེད་པའི་དུས་ལས་མི་འདའ་བའོ། ། བག་ཆགས་བཅོམ་པ་ནི། དེ་ལ་དེ་བཞིན་གཤེགས་པའི་བག་ཆགས་ཀྱི་སྒྲིབ་པ་ཞེས་པ་ནས། སྤངས་པ་ཞེས་བྱའོ་ཞེས་པའི་བར་རོ། ། ཐུགས་རྗེ་ཆེན་པོ་ནི།
དེ་ལ་དེ་བཞིན་གཤེགས་པའི་ཞེས་པ་ནས། དེ་ནི་ཐུགས་རྗེ་ཆེན་པོ་ཞེས་པའི་བར་ཏེ། གདུལ་བྱའི་ངོར་ཉིན་མཚན་དུས་དྲུག་ཏུ་གཟིགས་པ་དང༌། དངོས་སུ་ན་དུས་རྟག་ཏུ་གཟིགས་པའི་ཚུལ་གཉིས་ཀྱིས་བསྟན་ཏོ། ། མ་འདྲེས་པ་བཅོ་བརྒྱད་ནི། རབ་འབྱོར་དེ་བཞིན་གཤེགས་པའི་ཆོས་ཞེས་པ་ནས་མ་འདྲེས་པ་རྣམས་སོ་ཞེས་པའི་བར་ཏེ། རྟོགས་པ་མ་འདྲེས་པ་དྲུག སྤྱོད་པ་མ་འདྲེས་པ་དྲུག ཕྲིན་ལས་མ་འདྲེས་པ་གསུམ། ཡེ་ཤེས་མ་འདྲེས་པ་གསུམ་གྱིས་བསྟན་ཏོ། །
རྣམ་པ་ཐམས་ཅད་མཁྱེན་པ་ཉིད་ནི། རབ་འབྱོར་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཅེས་བྱའོ་ཞེས་པའི་བར་ཏེ། དམིགས་པ་སྒྱུ་མ་ལྟ་བུ་དང༌། དྲན་པས་བདག་རྐྱེན་བྱས་པ་དང༌། ཞི་བའི་རྣམ་པ་ཅན་དང༌། བདེན་པའི་མཚན་ཉིད་མེད་པ་སྟེ་ཁྱད་པར་བཞི་ལྡན་ནོ། ། དྲན་པ་ཉེ་བར་བཞག་པ་ནས། རྣམ་མཁྱེན་གྱི་བར་གྱི་ཡོན་ཏན་རྣམས་བསྟན་ཟིན་ཏོ། ། འདི་དག་གིས་ངོ་བོ་ཉིད་ཀྱི་སྐུའི་ཡོན་ཏན་རྒྱས་པར་བསྟན་ནས།
ཡོན་ཏན་དང་ལྡན་པའི་ངོ་བོ་ཉིད་ཀྱི་སྐུ་སྦས་དོན་དུ་འཕངས་སོ། ། བསྟན་བཅོས་ཀྱི་སྦས་དོན་ངོ་བོ་ཉིད་ཀྱི་སྐུ་དངོས་སུ་བཀོད་ནས། མདོས་བསྟན་པའི་ཡོན་ཏན་རྣམས་ངོ་བོ་ཉིད་ཀྱི་སྐུའི་ཡོན་ཏན་གྱི་རྒྱས་བཤད་དུ་སྦྱར་རོ། ། འབུམ་དང་ཉི་ཁྲི་ལས་ནི་མདོར་བསྟན་གྱི་མདོ་མི་འབྱུང་ལ། ཉི་ཁྲི་ལེ་བརྒྱད་མ་ལས་ནི་མདོར་བསྟན་གྱི་མདོ་དྲངས་པར་སྣང་ངོ༌། ། མངོན་རྟོགས་རྒྱན་ལས། འདི་དག་གི་དོན། ། བྱང་ཆུབ་ཕྱོགས་མཐུན་ཚད་མེད་དང༌། ། ཞེས་པ་ནས། ཆོས་ཀྱི་སྐུ་ཞེས་བརྗོད་པ་ཡིན། །
ཞེས་པའི་བར་གྱིས་གསུངས་སོ། ། ལོངས་སྤྱོད་རྫོགས་པའི་སྐུ་སྟོན་པ་ལ། འབུམ་དང་ཉི་ཁྲི་ལེ་མང་གཉིས་ལ་མདོར་བསྟན་གྱི་ཚིག་མེད་ལ། ཉི་ཁྲི་ལེ་བརྒྱད་མ་ལས་འབྱུང་ངོ༌། ། འདི་ཡང་ཡོན་ཏན་དངོས་སུ་རྒྱས་པར་བསྟན་ནས། ཡོན་ཏན་དང་ལྡན་པའི་སྐུ་སྦས་དོན་དུ་འཕངས་སོ། ། བསྟན་བཅོས་ཀྱིས་སྦས་དོན་གྱི་སྐུ་དངོས་སུ་བཀོད་ནས། ཡོན་ཏན་རྒྱས་བཤད་དུ་སྦྱར་རོ། ། ཡོན་ཏན་ཡང་གཉིས་ཏེ། མཚན་དང་དཔེ་བྱད་དོ། །
སྐྱེས་བུ་ཆེན་པོ་མཚོན་པས་ན་མཚན་ནོ། ། ནང་གི་ཡོན་ཏན་ཕྱི་རོལ་གྱིས་གསལ་བར་བྱེད་པས་ན་དཔེ་བྱད་དོ། ། དང་པོ་ལ་གཉིས་ཏེ། དྲི་བས་མཚམས་སྦྱར་བ་ནི། དེ་ལ་དེ་བཞིན་གཤེགས་པའི་མི་ཆེན་པོའི་མཚན་སུམ་ཅུ་རྩ་གཉིས་གང་ཞེ་ན་ཞེས་པའོ། ། མཚན་གྱི་དོན་བཤད་པ་ལ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་དབྱེ་བ་དང༌། སོ་སོའི་མཚན་ཉིད་དང༌།
མཚན་གྱི་རྒྱུའོ། ། དང་པོ་ནི། ཕྱག་དང་ཞབས་འཁོར་ལོའི་མཚན་དང་ལྡན་པ་དང་ཞེས་པ་ནས། བའི་རྫི་མ་ལྟ་བུ་དང་ཞེས་པའི་བར་རོ། ། གཉིས་པ་ནི། དེ་ལ་དེ་བཞིན་གཤེགས་པའི་ཕྱག་དང་ཞབས་ཀྱི་མཐིལ་ལ་འཁོར་ལོའི་རྩིབས་སྟོང་དང་ལྡན་པ་ཞེས་པ་ནས། མ་འཛིངས་པས་བའི་རྫི་མ་ལྟ་བུའོ་ཞེས་པའི་བར་རོ། ། བདུན་མཐོ་བ་ཞེས་པའི་སྐབས་སུ། རྒྱས་བཤད་ལ་ལྟག་པའི་ཕྱོགས་མཐོ་བ་ཆད་དོ། ། གསུམ་པ་ནི།
དེ་ལ་བླ་མའི་བསུ་སྐྱེལ་དང༌། ཆོས་ཉན་པ་ལ་བསྟོད་པ་དང་ཞེས་པ་ནས། དེ་ནི་ཀུན་ནས་མཛེས་པའི་སྔ་ལྟས་སོ་ཞེས་པའི་བར་རོ། ། གསུམ་པ་ནི། རབ་འབྱོར་དེ་དག་ནི་ཞེས་པ་ནས། རྩ་གཉིས་སོ་ཞེས་པའི་བར་རོ། ། མཚན་རྣམས་བསྟན་ཟིན་ཏོ། ། དཔེ་བྱད་བཟང་པོ་སྟོན་པ་ལ། དྲི་བས་མཚམས་སྦྱར་བ་དང༌། རྒྱས་པར་བཤད་པ་དང༌།
དོན་བསྡུ་བའོ། ། དང་པོ་ནི། དེ་ལ་དེ་བཞིན་གཤེགས་པའི་དཔེ་བྱད་བཟང་པོ་བརྒྱད་ཅུ་གང་ཞེ་ན་ཞེས་པའོ། ། གཉིས་པ་ལ། འདི་ལྟ་སྟེ་ཞེས་པ་ནས། སེན་མོ་མཐོ་བ་ཡིན་ཞེས་པའི་བར་གྱིས་སེན་མོའི་དཔེ་བྱད་གསུམ་བསྟན་ཏོ། ། སོར་མོ་ཟླུམ་པོ་ཡིན་ཞེས་སོགས་གསུམ་གྱིས་ནི་སོར་མོའི་དཔེ་བྱད་གསུམ་བསྟན་ཏོ། ། རྩ་མི་མངོན་པ་ཡིན་ཞེས་སོགས་གཉིས་ཀྱིས་ནི་རྩའི་དཔེ་བྱད་གཉིས་བསྟན་ཏོ། ། ལོང་བུ་མི་མངོན་པ་ཞེས་སོགས་གཉིས་ཀྱིས་ནི་ཞབས་ཀྱི་དཔེ་བྱད་བསྟན་ཏོ། ། སེང་གེའི་འགྲོས་ཞེས་སོགས་བདུན་གྱིས་ནི་འགྲོས་ཀྱི་དཔེ་བྱད་བསྟན་ཏོ། །
སྐུ་ལེགས་པ་དང༌། སྦྱངས་པ་དང༌། གཞོལ་བ་དང༌། གཙང་བ་དང༌། འཇམ་པ་དང༌། རྣམ་པར་དག་པ་དང་ལྔས་སྐུ་སྤྱི་ལ་ལྡན་པའི་དཔེ་བྱད་ལྔ་བསྟན་ཏོ། ། མཚན་རྫོགས་པ་དང༌། སྐུ་ཆེ་བ་དང༌། སྐུ་མཉམ་པ་དང༌། གཞོན་པ་དང༌།
ཞུམ་པ་མེད་པ་དང༌། རྒྱས་པ་དང༌། འཁྲེགས་པ་དང་བདུན་གྱིས་ནི་སྐུའི་ཁྱད་པར་གྱི་དཔེ་བྱད་བསྟན་ཏོ། ། ཡན་ལག་དང༌། ཉིང་ལག་འབྱེས་པས་ནི་གཉིས་པོ་དེ་ཉིད་བསྟན་ཏོ། ། དེ་ནས་རབ་རིབ་མེད་པ་ཞེས་པས་ནི་སྤྱན་གྱི་ཁྱད་པར་གྱི་དཔེ་བྱད་བསྟན་ཏོ། ། དེ་ནས་ཕྱལ་གྱི་བཞི་སྨོས་པས་ནི་ཕྱལ་གྱི་དཔེ་བྱད་བཞི་བསྟན་ཏོ། ། ལྟེ་བ་ཟབ་པ་དང་གཡས་ཕྱོགས་སུ་འཁྱིལ་བ་གཉིས་ཀྱིས་ནི་ལྟེ་བའི་དཔེ་བྱད་གཉིས་བསྟན་ཏོ། ། ཀུན་ནས་མཛེས་པ་དང༌། གཙང་བ་གཉིས་ཀྱིས་ནི་ཀུན་སྤྱོད་གཉིས་བསྟན་ཏོ། །
སྐུ་ལ་སྨེ་བ་མེད་པས་ནི་དཔེ་བྱད་གཅིག་བསྟན་ཏོ། ། ཕྱག་ཤིང་བལ་ལྟར་འཇམ་པ་སོགས་གསུམ་གྱིས་ནི་ཕྱག་གི་དཔེ་བྱད་གསུམ་བསྟན་ཏོ། ། ཞལ་ཧ་ཅང་ཡང་མི་རིང་བ་དང༌། གཟུགས་བརྙན་སྣང་བ་གཉིས་ཀྱིས་ནི་ཞལ་གྱི་དཔེ་བྱད་གཉིས་བསྟན་ཏོ། ། འདིར་སེང་གེ་བཟང་པོས། མངོན་རྟོགས་རྒྱན་ལས། མཆུ་ནི་བིམ་པ་ལྟར་དམར་དང༌། ། ཞེས་འདོན་པར་མཛད་ལ། ཤནྟི་པས། ཞལ་ལ་གཟུགས་བརྙན་འབྱུང་བ་དང༌། །
ཞེས་པའི་གཞུང་བཀོད་པ་གཉིས་ལས། མདོ་ལ་ཕྱི་མ་ཉིད་སྣང་ངོ༌། ། ལྗགས་འཇམ་པ་སོགས་གསུམ་སྨོས་པས་ནི། ལྗགས་ཀྱི་དཔེ་བྱད་གསུམ་བསྟན་ཏོ། ། དེ་ནས་འབྲུག་གི་སྒྲ་ཞེས་སོགས་གཉིས་ཀྱིས་ནི། གསུང་གི་དཔེ་བྱད་བསྟན་ཏོ། ། དེ་ནས་ཚེམས་མཆེ་བ་ཞེས་སོགས་བཞིས་ནི་ཚེམས་ཀྱི་དཔེ་བྱད་བསྟན་ཏོ། ། ཤངས་མཐོ་བ་དང་གཙང་བ་གཉིས་ཀྱིས་ནི་ཤངས་ཀྱི་དཔེ་བྱད་བསྟན་ཏོ། ། སྤྱན་རིང་བ་དང་དག་པ་དང་དཀར་ནག་འབྱེས་པ་དང་གསུམ་གྱིས་ནི་སྤྱན་གྱི་དཔེ་བྱད་བསྟན་ཏོ། ། རྫི་མ་སྟུག་པ་དང༌།
རིང་བ་དང༌། འཇམ་པ་དང༌། སྤུ་མཉམ་པ་དང༌། སྣུམ་པ་དང་ལྔས་ནི་སྨིན་མའི་དཔེ་བྱད་བསྟན་ཏོ། ། སྙན་རིང་བ་དང་མཉམ་པ་དང༌། མ་ཉམས་པ་དང་གསུམ་གྱིས་ནི་སྙན་གྱི་དཔེ་བྱད་བསྟན་ཏོ། ། དཔྲལ་བའི་ཁྱད་པར་གཉིས་སྨོས་པས་ནི། དཔྲལ་བའི་དཔེ་བྱད་བསྟན་ཏོ། ། དབུ་ཤིན་ཏུ་ཆེ་བ་དང༌། རྒྱས་པ་དང༌།
གནག་པ་དང༌། འཇམ་པ་དང༌། མ་འཛིངས་པ་དང༌། མི་རྩུབ་པ་དང༌། དྲི་ཞིམ་པ་དང་དྲུག་གིས་དབུ་དང་དབུ་སྐྲའི་དཔེ་བྱད་བསྟན་ཏོ། ། དེ་ནས་ཕྱག་དང་ཞབས་ཀྱི་དཔལ་གྱི་བེའུ་དང༌། བཀྲ་ཤིས་དང༌། གཡུང་དྲུང་འཁྱིལ་བ་གསུམ་ནི་ཕྱག་དང་ཞབས་ཀྱི་དཔེ་བྱད་སྟོན་པའི་ཚིག་གོ ། འགྱུར་རྙིང་ལས་དགའ་བ་དང་འཁྱིལ་བས་བརྒྱན་པ་ཞེས་འབྱུང་ངོ༌། ། གསུམ་པ་དོན་བསྡུ་བ་ནི།
རབ་འབྱོར་དེ་དག་ནི་ཞེས་པ་ནས་བརྒྱད་ཅུའོ་ཞེས་པའི་བར་རོ། ། སྦྱིན་པ་སོ་སོའི་མཚན་ཉིད་བསྟན་ཟིན་ཏོ། ། གསུམ་པ་དོན་བསྡུ་བ་ནི། རབ་འབྱོར་དེ་ལྟ་བུའི་ཆོས་ཀྱི་རྣམ་པ་དེ་དག་ཅེས་པ་ནས། ངོ་མཚར་རྨད་དུ་བྱུང་བའི་ཆོས་སོ་ཞེས་པའི་བར་གྱིས་བསྟན་ཏོ། ། གཉིས་པ་སྙན་པར་སྨྲ་བ་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ། དོན་དངོས་དང༌།
འཐད་པའོ། ། དང་པོ་ནི། རབ་འབྱོར་ཇི་ལྟར་ན་བྱང་སེམས་ཆེན་པོའི་ཚིག་སྙན་པས་ཞེས་པ་ནས། སེམས་ཅན་རྣམས་ཡོངས་སུ་སྡུད་དོ་ཞེས་པའི་བར་ཏེ། ཕ་རོལ་ཏུ་ཕྱིན་པ་དྲུག་གི་གཏམ་གྱིས་གདུལ་བྱ་རྣམས་ཡོངས་སུ་སྡུད་དོ་ཞེས་པའི་དོན་ནོ། ། གཉིས་པ་ནི། ཕྱིན་དྲུག་གི་གཏམ་གྱིས་ཅི་ཕྱིར་གདུལ་བྱ་ཡོངས་སུ་སྡུད་ཅེ་ན། གདུལ་བྱ་ཡོངས་སུ་སྡུད་པའི་ཐབས་ཕྱིན་དྲུག་ལ་མ་འདུས་པ་མེད་པའི་ཕྱིར་ཞེས་པའི་དོན་ཏེ། དེ་ཅིའི་ཕྱིར་ཞེ་ན་ཞེས་པ་ནས། མ་འདྲེས་པ་མེད་དེ་ཞེས་པའི་བར་རོ། །
དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། སྡུད་དོ་ཞེས་པའི་བར་རོ། ། གསུམ་པ་དོན་སྤྱོད་པ་ནི། དྲི་བས་མཚམས་སྦྱར་བ་ནི། རབ་འབྱོར་ཇི་ལྟར་ན་ཞེས་པ་ནས། སྡུད་པ་ཡིན་ཞེ་ན་ཞེས་པའི་བར་རོ། ། གཉིས་པ་རྒྱས་པར་བཤད་པ་ལ་དོན་དངོས་དང༌། འཐད་པའོ། ། དང་པོ་ནི།
རབ་འབྱོར་འདི་ལ་ཞེས་པ་ནས། སྡུད་དོ་ཞེས་པའི་བར་རོ། ། གཉིས་པ་འཐད་པ་ནི། ཕྱིན་དྲུག་ལ་སྤྱོད་པའི་བྱ་བས་ཅི་ཕྱིར་སེམས་ཅན་ཡོངས་སུ་སྡུད་ཅེ་ན། དེ་ཅིའི་ཕྱིར་ཞེ་ན་ཞེས་པ་ནས། མ་འདུས་པ་མེད་དེ་ཞེས་པའི་བར་རོ། ། དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། སེམས་ཅན་སྡུད་དོ་ཞེས་པའི་བར་རོ། ། བཞི་པ་དོན་སྤྱོད་པ་ལ་འགོད་པ་ལ།
དྲི་བས་མཚམས་སྦྱར་བ་ནི། རབ་འབྱོར་ཇི་ལྟར་ན་ཞེས་པ་ནས། སྡུད་པ་ཡིན་ཞེ་ན་ཞེས་པའི་བར་རོ། ། དོན་དངོས་ནི། རབ་འབྱོར་འདི་ལ་ཞེས་པ་ནས། སེམས་ཅན་རྣམས་སྡུད་དོ་ཞེས་པའི་བར་རོ། ། ཕ་རོལ་ཏུ་ཕྱིན་པ་དྲུག་གི་དོན་དང་མཐུན་པར་སྤྱོད་པས་སེམས་ཅན་རྣམས་སྡུད་པ་དེའི་ཕྱིར་ཞེ་ན་ཞེས་པ་ནས། སེམས་ཅན་རྣམས་སྡུད་དོ་ཞེས་པའི་བར་གྱིས་ནི་འཐད་པ་བཀོད་དོ། ། རབ་འབྱོར་དེ་ཡང་ཞེས་པ་ནས། ཆོས་སོ་ཞེས་པས་ནི་དོན་བསྡུས་སོ།།
༈ སྤྲུལ་པའི་སྐུ་སྟོན་པ་ལ། གཞན་ལ་ཆོས་སྟོན་པའི་ཚུལ་དང༌། ཞུས་ལན་གྱི་སྒོ་ནས་དོགས་པ་སྤང་བའོ། ། དང་པོ་རྗོད་བྱེད་ལ་མཁས་པའི་ཐབས་སྟོན་པ་དང༌། ཡི་གེ་མེད་པ་ཡི་གེའི་སྒོ་ནས་སྟོན་པའི་དཔེ་བསྟན་པའོ། ། དང་པོ་ནི། རབ་འབྱོར་གཞན་ཡང་བྱང་སེམས་ཆེན་པོ་ཡུམ་ལ་སྤྱོད་པའི་ཚེ་ཞེས་པ་ནས། ཡི་གེ་མེད་པ་མངོན་པར་བསྒྲུབ་པ་ལ་མཁས་པ་ཡིན་ནོ་ཞེས་པའི་བར་གྱིས་བསྟན་ཏེ། རིགས་ཀྱི་བུ་ཁྱེད་ཚུར་ཤོག་ཡི་གེ་མངོན་པར་བསྒྲུབ་པ་ལ་མཁས་པར་གྱིས་ཤིག་ཅེས་པས་ནི་མདོར་བསྟན་ཏོ། ། ཡི་གེ་གཉིས་ནས་བཞི་བཅུ་རྩ་གཉིས་ཀྱི་བར་ལ་མཁས་པར་གྱིས་ཤིག་ཅེས་སོགས་ཀྱིས་ནི་རྒྱས་པར་བཤད་པའོ། །
དེ་ལ་ཡི་གེ་བཞི་བཅུ་རྩ་གཉིས་ནི་སྐབས་དང་པོར་བསྟན་ཟིན་ལ། ཡི་གེ་གཅིག་གིས་བྱང་བའི་རང་བཞིན་ཆོས་ཐམས་ཅད་ཤེས་པར་གྱིས་ཤིག་ཅེས་པའི་དོན་ལ། ཡི་གེ་གཅིག་ནི་ཨ་ཡིན་ལ། ཨའི་དོན་རྟོགས་པས་སྐྱེ་མེད་ཀྱི་དོན་ཁོང་དུ་ཆུད་པའི་ཕྱིར། ཨ་ནི་སྐྱེ་བ་མེད་པའི་ཏིང་ངེ་འཛིན་སྒྲུབ་པའི་ཐབས་སོ། ། འདིའི་ནང་དུ་ཡི་གེ་ཐམས་ཅད་ཀྱི་རང་བཞིན་འདུས་པར་སྒོམས་ཤིག་ཅེས་པའོ། ། དེ་དག་གི་དོན་བསྒོམས་པས་ཀྱང་ཡི་གེ་གཅིག་གི་དོན་རྟོགས་པར་འགྱུར་བས། ཡི་གེ་བཞི་བཅུ་རྩ་གཉིས་ཀྱི་ཏིང་ངེ་འཛིན་གྱི་ཁོངས་སུ་ཡང་འདི་འདུས་པར་རྟོགས་པར་གྱིས་ཤིག་ཅེས་པའོ། ། ཡི་གེ་མེད་པ་ལ་མངོན་པར་བསྒྲུབ་པ་ལ་མཁས་པའི་དོན་ནི། ཡི་གེ་བསྒྲུབ་པ་ལ་མཁས་པས།
ཡི་གེའི་དོན་སྐྱེ་མེད་ཀྱི་དོན་ལ་མཁས་ཏེ། བརྗོད་དུ་མེད་པའི་ཆོས་ཐམས་ཅད་ཀྱི་དོན་རྟོགས་སོ་ཞེས་པའི་དོན་ནོ། ། གཉིས་པ་ནི། རབ་འབྱོར་འདི་ལྟ་སྟེ་དཔེར་ན་ཞེས་པ་ནས། ཐུན་མོང་མ་ཡིན་ནོ་ཞེས་པའི་བར་ཏེ། ཡི་གེ་མེད་པའི་དོན་ཡང་སྟོན་ལ་ཡི་གེ་ཡང་མི་འདོར་བ་ནི། གཉིས་པ་ཞུས་ལན་གྱི་སྒོ་ནས་དོགས་པ་སྤང་བ་ལ། ཞུས་ལན་གསུམ་གྱི་དང་པོ་ལ་རྩོད་པ་འགོད་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་སོགས་ཀྱིས་སྟོན་ཏེ། གང་ལ་བསྟན་པའི་ཡུལ་སེམས་ཅན་དང༌།
བསྟན་བྱའི་ཆོས་རྣམས་ཀྱང་མི་སྣང་ན་ཆོས་བཤད་པ་ཇི་ལྟར་རུང༌། བྱང་ཆུབ་ཀྱི་ཕྱོགས་ལ་སོགས་པ་ཡང་ཡོད་པ་མ་ཡིན་ན་དེ་ལ་སྦྱོར་བ་ཡང་ཇི་ལྟར་རུང་ཞེས་ཞུས་པའོ། ། འདི་ལ་རྩོད་པ་མདོར་བསྟན་པ་དང༌། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་གཏན་ཚིགས་འགོད་པ་ནི། བཅོམ་ལྡན་འདས་གལ་ཏེ་ཞེས་པ། མི་དམིགས་པ་ལགས་ན་ཞེས་པའི་བར་རོ། ། རྣམ་བྱང་གི་ཆོས་ལ་སྤྱོད་ཅིང༌། མངོན་ཤེས་དྲུག་ལ་གནས་ནས་སེམས་ཅན་ལ་ཆོས་སྟོན་པར་ཇི་ལྟར་འགྱུར་ཞེས་ཐལ་འགྱུར་འགོད་པ་ནི།
བཅོམ་ལྡན་འདས་ཇི་ལྟར་ཞེས་པ་ནས། སེམས་ཅན་རྣམས་ལ་ཆོས་སྟོན་པར་འགྱུར་ཞེས་པའི་བར་གྱིས་བསྟན་ཏོ། ། གཉིས་པ་ལ་དང་པོ་གཏན་ཚིགས་བསྟན་པ་ནི། དེ་ལ་ནི་སེམས་ཅན་མི་དམིགས་ཏེ། སེམས་ཅན་དུ་གདགས་པ་ཡང་མི་དམིགས་སོ། ། གཏན་ཚིགས་དང་བསྒྲུབ་བྱའི་ཆོས་ལ་སྦྱར་བ་ནི། སེམས་ཅན་མི་དམིགས་པས་གཟུགས་དམིགས་སུ་མ་མཆིས་སོ་ཞེས་པ་ནས། སེམས་ཅན་མ་དམིགས་པས་དཔེ་བྱད་བཟང་པོ་བརྒྱད་ཅུ་དམིགས་སུ་མ་མཆིས་སོ་ཞེས་པའི་བར་ཏེ། སེམས་ཅན་མི་དམིགས་པའི་རིགས་པས་གཟུགས་ནས་དཔེ་བྱད་བཟང་པོ་བརྒྱད་ཅུའི་བར་དམིགས་སུ་མེད་པར་བསྟན་པའི། དེ་དག་གི་ཁྱབ་པ་བསྟན་པ་ནི།
སེམས་ཅན་དམིགས་སུ་མ་མཆིས་པ་ལ་ནི་སེམས་ཅན་མ་མཆིས་སོ་ཞེས་པ་ནས། དཔེ་བྱད་བཟང་པོ་བརྒྱད་ཅུ་མ་མཆིས་སོ་ཞེས་པའི་བར་གྱིས་བསྟན་ཏེ། སེམས་ཅན་མ་མཆིས་པ་ལ་དཔེ་བྱད་བཟང་པོའི་བར་མ་དམིགས་པས་ཁྱབ་ཅེས་བསྟན་ཏོ། ། གསུམ་པ་ནི། བྱང་ཆུབ་ཀྱི་ཆོས་རྣམས་ལ་ཞེས་པས་ནི་ཆོས་ཅན་བཟུང་ངོ༌། ། དམིགས་པར་འགྱུར་བ་ལྟ་ག་ལ་མཆིས་ཞེས་པ་ནི་ཐལ་འགྱུར་འགོད་པའོ། ། གཏན་ཚིགས་ནི། དེ་ཅིའི་སླད་དུ་ཞེ་ན་ཞེས་པ་ནས། མི་དམིགས་ན་ཞེས་པའི་བར་གྱིས་བསྟན་ཏེ། ཇི་ལྟར་རྩོད་པའི་ཚུལ་བསྟན་ཟིན་ཏོ། །
ལན་ལ་ཆོས་ཐམས་ཅད་མ་དམིགས་པར་ཞལ་གྱིས་བཞེས་པ་དང༌། ཆོས་ཐམས་ཅད་སྟོང་པ་ཉིད་དུ་བསྟན་པ་དང༌། ཆོས་སྟོན་པའི་ཕྲིན་ལས་བསྟན་པ་དང༌། ཆོས་སྟོན་པའི་དོན་རྟོགས་པའི་བྱེད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ། ། དེ་དེ་བཞིན་ཏེ་ཇི་སྐད་དུ་སྨྲས་པ་བཞིན་ནོ་ཞེས་པས་བསྟན་ཏོ། ། གཉིས་པ་ནི། རབ་འབྱོར་དེ་ལྟར་སེམས་ཅན་མི་དམིགས་པས་ན།
སྟོང་པ་ཉིད་དུ་རིག་པར་བྱའོ་ཞེས་པ་ནས། བྱང་ཆུབ་སེམས་དཔའ་སྟོང་པ་ཉིད་དུ་རིག་པར་བྱའོ་ཞེས་པའི་བར་རོ། ། སེམས་ཅན་མི་དམིགས་པའི་འཐད་པས་ཆོས་ཐམས་ཅད་སྟོང་པ་ཉིད་བཅོ་བརྒྱད་དུ་རིག་པར་བྱའོ་ཞེས་བསྟན་ཏེ། ཆོས་ཐམས་ཅད་སྟོང་པ་ཉིད་ཡིན་ནོ་ཞེས་པའི་དོན་ནོ། ། གསུམ་པ་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ། སྟོང་ཉིད་རྟོགས་པའི་དོན་དུ་ཆོས་བསྟན་པ་དང༌། བསྟན་པ་ཆོས་ཉིད་དང་མི་འགལ་བ་དང༌།
ཆོས་སྟོན་པའི་དཔེ་དོན་བསྟན་པའོ། ། དང་པོ་ནི། རབ་འབྱོར་དེ་ལ་ཞེས་པ་ནས། ཆོས་སྟོན་ཏོ་ཞེས་པའི་བར་ཏེ། བྱང་ཆུབ་སེམས་དཔའ་རང་ཉིད་ཀྱིས་སྟོང་པ་ཉིད་ཀྱི་དོན་མཐོང་ནས་དེ་མ་རྟོགས་པ་རྣམས་ལ་ཆོས་སྟོང་པ་ཉིད་རྟོགས་པའི་དོན་དུ་སྟོན་ཞེས་པ་དང༌། ཇི་ལྟར་སྟོང་པ་ཉིད་དེ་དག་ལའང་བདེན་འཛིན་མི་འཇུག་པ་དེ་ལྟར་སྟོན་ཞེས་པའི་དོན་ནོ། ། ཆོས་སྟོན་པ་ལ་དགོས་པ་ཅི་ཡོད་ཅེ་ན། དེས་དེ་ལྟར་མཐོང་ན་ཞེས་པ་ནས། སྟོན་པར་བྱེད་དོ་ཞེས་པའི་བར་ཏེ། སྟོང་ཉིད་བསྟན་པས་སྟོང་པ་ཉིད་ཀྱི་དོན་རྟོགས་ནས།
སྒྲུབ་པ་མེད་པར་ཤེས་པར་བྱེད་པ་བསྟན་ཏོ། ། གཉིས་པ་ནི། ཆོས་གང་ཡང་ཞེས་པ་ནས། སྟོན་པར་བྱེད་དོ་ཞེས་པའི་བར་ཏེ། ཆོས་གང་བསྟན་པ་ཐམས་ཅད་དངོས་པོའི་གནས་ཚུལ་དང་མི་འགལ་བར་སྟོན་ནོ་ཞེས་པའི་དོན་ནོ། ། གསུམ་པ་ལ། དཔེ་ནི། རབ་འབྱོར་འདི་ལྟ་སྟེ་དཔེར་ན། དེ་བཞིན་གཤེགས་པའི་སྤྲུལ་པ་ནི་ཞེས་པ་ནས། སྤྲུལ་པ་དེས་ཆོས་ལ་ལ་ཞིག་ཐ་དད་དུ་ཕྱེ་བ་ཡོད་དམ་ཞེས་པའི་བར་ཏེ།
སྤྲུལ་པས་ཆོས་སྟོན་པའི་སྒོ་ནས། གདུལ་བྱ་རྣམ་པར་བྱང་བ་ལ་སྦྱོར་ཡང་གནས་ཚུལ་ལ་ཆོས་སོ་སོར་ཕྱེ་ནས་སྟོན་པ་མེད་ཅེས་སྟོན་ནོ། ། རབ་འབྱོར་གྱིས་དེ་དང་མཐུན་པར་ལན་བཏབ་པ་ནི། གསོལ་པ་ཞེས་པ་ནས། མ་ལགས་སོ་ཞེས་པའི་བར་ཏེ། གནས་ཚུལ་ལ་ཡོད་པ་མ་ཡིན་ནོ་ཞེས་པའི་དོན་ནོ། ། དོན་སྟོན་པ་ལ་གཉིས་ཏེ། ཆོས་སྟོན་གདུལ་བྱ་ཡང་དག་པའི་དོན་ལ་འགོད་པ་དང༌། བསྟན་བྱའི་ཆོས་གཏན་ལ་དབབ་པའོ། ། དང་པོ་ནི།
བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཞེས་པ་ནས། རབ་ཏུ་འགོད་དོ་ཞེས་པའི་བར་ཏེ། སྤྲུལ་པས་ཆོས་སྟོན་པའི་ཚུལ་དུ་མ་བཅིངས་མ་གྲོལ་བའི་དོན་བསྟན་ནས་ཡང་དག་པ་ལ་འགོད་དོ་ཞེས་པའི་དོན་ནོ། ། གཉིས་པ་ལ། ཆོས་ཐམས་ཅད་མ་བཅིངས་མ་གྲོལ་བར་བསྟན་པ་དང༌། དོན་དེ་གཉིས་དངོས་པོའི་མཚན་མ་དང་མ་འབྲེལ་བ་དང༌། མ་བཅིངས་མ་གྲོལ་བའི་འཐད་པ་བཀོད་པའོ། ། དང་པོ་ནི། གོང་དུ་ཆོས་ཐམས་ཅད་མ་བཅིངས་མ་གྲོལ་བ་བསྟན་པ་ན།
མ་བཅིངས་མ་གྲོལ་བའི་ནོན་ཅིའི་ཕྱིར་ཞེ་ན་ཞེས་པའི་ཚུལ་གྱིས་དྲི་བ་བཀོད་ནས། ལན་ལ། རབ་འབྱོར་དེ་ནི་འདི་ལྟར་གཟུགས་མ་བཅིངས་མ་གྲོལ་བ་ཞེས་པ་ནས། རྣམ་པ་ཐམས་ཅད་མཁྱེན་པ་མ་བཅིངས་མ་གྲོལ་བ་སྟེ་ཞེས་པའི་བར་གྱིས་གསུངས་ཏེ། གནས་ཚུལ་ལ་ལས་ཉོན་མེད་པས། དེས་བཅིངས་པ་མེད་ལ། དེ་མེད་པས་ཕྱིས་དེ་ལས་གྲོལ་བ་ཡང་མེད་དོ་ཞེས་སྟོན་ནོ། ། གཉིས་པ་ནི། གཟུགས་ཀྱི་མ་བཅིངས་མ་གྲོལ་བ་གང་ཡིན་པ་དེ་གཟུགས་མ་ཡིན་ནོ་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་མ་བཅིངས་མ་གྲོལ་བ་གང་ཟིན་པ་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མ་ཡིན་ནོ་ཞེས་པའི་བར་གྱིས་བསྟན་ཏེ།
གཟུགས་ཀྱི་མ་བཅིངས་མ་གྲོལ་ཉིད་གཟུགས་ཉིད་ལ་བྱའམ་སྙམ་ན་མ་ཡིན་ནོ་ཞེས་བསྟན་ཏེ། ལྷག་མ་རྣམས་ཀྱི་བཤད་ཚུལ་ལ་ཡང་སྦྱར་རོ། ། གསུམ་པ་འཐད་པ་ནི། དེ་ཅིའི་ཕྱིར་ཞེ་ན་ཞེས་སྦྱར་ཏེ། དེ་ནི་འདི་ལྟར་གཟུགས་ནི་ཤིན་ཏུ་རྣམ་པར་དག་པའོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ནི། ཤིན་ཏུ་རྣམ་པར་དག་པའི་བར་དུ་གསུངས་ཏེ། གཟུགས་ནས་རྣམ་མཁྱེན་གྱི་བར་ཤིན་ཏུ་རྣམ་པར་དག་པའི་ཕྱིར་རོ་ཞེས་པའི་དོན་ནོ། ། ཆོས་སྟོན་པའི་ཕྲིན་ལས་རྒྱས་པར་བསྟན་ཟིན་ཏོ།། ༈ གཉིས་པ་དོན་བསྡུ་བ་ནི།
རབ་འབྱོར་དེ་ལྟར་ན་ཞེས་པ་ནས། ཆོས་སྟོན་ཀྱང་སེམས་ཅན་དུ་མི་དམིགས་སོ་ཞེས་པའི་བར་རོ། ། བཞི་པ་ཆོས་བསྟན་པའི་དོན་རྟོགས་པའི་བྱེད་པ་ནི། ཆོས་གང་ལ་ཡང་མི་གནས་པ་དང༌། མི་གནས་པའི་འཐད་པ་བསྟན་པ་དང༌། འཕགས་པའི་ལམ་དང་འགལ་བར་མི་བྱ་བར་བསྟན་པའོ། ། དང་པོ་ནི། རབ་འབྱོར་བྱང་སེམས་ཆེན་པོ་ཆོས་ཐམས་ཅད་མི་དམིགས་པ་ལ་མི་གནས་པའི་ཚུལ་གྱིས་གནས་ཏེ། གཟུགས་སྟོང་པ་ཉིད་ལ་མི་གནས་པའི་ཚུལ་དང་ཞེས་པ་ནས། འདུས་བྱས་དང་འདུས་མ་བྱས་ཀྱི་ཆོས་རྣམས་ལ་ནི།
གང་ཡང་གནས་པ་མེད་དོ་ཞེས་པའི་བར་ཏེ། ཆོས་ཐམས་ཅད་མི་དམིགས་པར་རྟོགས་པས་གང་ལ་ཡང་མངོན་པར་མ་ཞེན་པས་མི་གནས་པའི་ཚུལ་གྱིས་སྟོང་པ་ཉིད་ལ་གནས་པར་སྟོན་ནོ། ། གཉིས་པ་ལ་འཐད་པ་འགོད་པ་དང༌། དེ་ཉིད་འཐད་པ་གཞན་གྱིས་གསལ་བར་བྱེད་པའོ། ། དང་པོ་ནི། དེ་ཅིའི་ཕྱིར་ཞེ་ན་ཞེས་པ་ནས། དངོས་པོ་མི་གནས་སོ་ཞེས་པའི་བར་ཏེ། གནས་བྱ་མི་དམིགས་པའི་དོན་གྱིས་བཤད་དོ། ། གཉིས་པ་ནི། དེ་ཅིའི་ཕྱིར་ཞེ་ན་ཞེས་པ་ནས།
མི་གནས་སོ་ཞེས་པའི་བར་རོ། ། གསུམ་པ་ལ། འཕགས་པ་ཐམས་ཅད་ཀྱིས་རྟོགས་པ་དང་འགལ་བར་མི་བྱེད་པ་དང༌། འགལ་བར་མི་བྱ་བའི་འཐད་པ་འགོད་པ་དང༌། ཆོས་གང་བསྟན་ཀྱང་ཆོས་ཉིད་དང་མི་འགལ་བར་བསྟན་པའོ། ། དང་པོ་ནི། རབ་འབྱོར་དེ་ལྟར་ན་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། ཆོས་དེ་དག་ཐམས་ཅད་ཅེས་པ་ནས། སྐྱོན་དུ་མི་བྱའོ་ཞེས་པའི་བར་ཏེ། ཆོས་ཐམས་ཅད་སྟོང་པ་ཉིད་དུ་རོ་གཅིག་པར་རྟོགས་པ་ལ་སྤྱད་པར་བྱ་བ་ཡིན་པས།
འཕགས་པའི་གང་ཟག་བཞི་པོ་རྣམས་ཀྱི་རྟོགས་རིགས་ཐ་དད་པའི་ཚུལ་དུ་བསྐྱེད་པར་བྱ་བ་མ་ཡིན་ཞེས་པའི་དོན་ནོ། ། གཉིས་པ་ནི། དེ་ཅིའི་ཕྱིར་ཞེ་ན་ཞེས་པ་ནས། ཆོས་ཉིད་དེ་རྗེས་སུ་རྟོགས་ནས་ཀྱང་སེམས་ཅན་རྣམས་ལ་ཆོས་སྟོན་ཏེ་ཞེས་པའི་བར་ཏེ། འཕགས་པའི་གང་ཟག་བཞི་པོ་བདག་མེད་རྟོགས་པ་ལ་རྟོགས་རིགས་གཅིག་པར་རྟོགས་ནས་ཆོས་སྟོན་ཞེས་པའི་དོན་ནོ། ། གསུམ་པ་ནི་ཆོས་སྟོན་པར་མཛད་ན་ཚུལ་ཇི་ལྟར་སྙམ་ན། དེ་ཡང་ཆོས་རྣམས་ཀྱི་ཆོས་ཉིད་ལས་མི་འདའོ་ཞེས་བསྟན་ཏེ། ཆོས་ཉིད་ལས་མི་འདའ་བར་སྟོན་ཞེས་པའི་དོན་ནོ། ། འཐད་པ་འགོད་པ་ནི། དེ་ཅིའི་ཕྱིར་ཞེ་ན་ཞེས་པ་ནས།
འདའ་བ་མེད་དོ་ཞེས་པའི་བར་ཏེ། ཆོས་རྣམས་ཀྱི་གནས་ཚུལ་དང་མཐུན་པར་སྟོན་ཅིང༌། ཆོས་ཀྱི་དབྱིངས་ལས་འདའ་བ་མེད་པ་དེ་ཅིའི་ཕྱིར་ཞེ་ན། དེ་དག་གང་ལས་འདའ་བར་འགྱུར་བའི་རང་བཞིན་མེད་པའི་ཕྱིར་ཞེས་པའི་དོན་ནོ། ། ཞུས་ལན་དང་པོ་བསྟན་ཟིན་ཏོ། ། ཞུས་ལན་གཉིས་པ་ལ། དང་པོ་ཞུས་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་གལ་ཏེ་དེ་ལྟར་ཆོས་ཀྱི་དབྱིངས་ལ་འདའ་བ་མ་མཆིས་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱང་གཞན་ལ།
ཆོས་ཀྱི་དབྱིངས་ཀྱང་གཞན། དེ་བཞིན་ཉིད་ཀྱང་གཞན་ཡང་དག་པའི་མཐའ་ཡང་གཞན་ཞིག་ལགས་སམ་ཞེས་པའི་བར་ཏེ། གོང་དུ་ཆོས་ཀྱི་དབྱིངས་ལ་འདའ་བའི་ཆོས་མ་གྲུབ་པར་བསྟན་པ་ལ་དྲི་བ་བཀོད་པས།

དེ་ཆོས་ཀྱི་དབྱིངས་ལས་འདའ་བ་མེད་ན། གཟུགས་དང་ཚོར་བ་སོགས་ལ་རྣམ་པར་འགྱུར་བའི་ཆོས་སྣང་བས་གཟུགས་སོགས་ཀྱི་ཆོས་གཞན་དུ་གྲུབ་པ་ཡོད་དམ་ཞེས་དྲིས་པ་སྟེ། རྣམ་མཁྱེན་གྱི་བར་གྱི་དྲི་ཚུལ་ཡང་དེ་བཞིན་དུ་སྦྱར་རོ། ། གཉིས་པ་ལན་ལ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་ཆོས་དང་ཆོས་ཉིད་ཐ་མི་དད་པར་བསྟན་པ་དང༌། དེ་ལ་རྩོད་པ་སྤང་བ་དང༌། རྩོད་སྤང་ལས་འཕྲོས་པའི་རྩོད་ལན་ནོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་དེ་ནི་མ་ཡིན་ནོ། ། གཟུགས་ཀྱང་གཞན་ལ། ཆོས་ཀྱི་དབྱིངས་ཀྱང་གཞན། དེ་བཞིན་ཉིད་ཀྱང་གཞན། ཡང་དག་པའི་མཐའ་ཡང་གཞན་མ་ཡིན་ནོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱང་གཞན་ལ། ཆོས་ཀྱི་དབྱིངས་ཀྱང་གཞན། ཡང་དག་པའི་མཐའ་ཡང་གཞན་མ་ལགས་ཞེས་པའི་བར་གྱིས་བསྟན་ཏོ། ། དེ་མ་ཡིན་ནོ་ཞེས་པའི་ཚིག་གིས་ནི། ཐ་དད་པ་མ་ཡིན་ཞེས་བསྟན་ཏོ། །
གཉིས་པ་ལ་རྩོད་པ་འགོད་པ་ནི། འོ་ན་ཇི་ལྟར་ཆོས་རྣམས་ཀྱི་འབྲས་བུ་ཞེས་པ་ནས། རྣམ་པར་འགོད་པར་འགྱུར་ཞེས་པའི་བར་ཏེ། ཆོས་ཅན་དང༌། ཆོས་ཉིད་ཐ་མི་དད་ན། ཆོས་ཀྱི་དབྱིངས་དང་ཆོས་ཅན་གཅིག་ཏུ་འགྱུར་ལ། དེ་ལྟ་ན་ནམ་མཁའ་ལྟར་ཀུན་ཏུ་རོ་གཅིག་པས་འཁོར་འདས་ཀྱི་རྒྱུ་འབྲས་ཇི་ལྟར་རྣམ་པར་འགོད་པར་འགྱུར་ཞེས་རྩོད་པའོ། ། ལན་ལ་བདེན་གཉིས་ཀྱི་ལན་དང༌། དོན་དམ་པར་མེད་པའི་འཐད་པའོ། ། དང་པོ་ནི།
བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཀུན་རྫོབ་ཀྱི་བདེན་པ་ཚད་མར་བྱས་ཏེ་ཞེས་པ་ནས། བསྟན་པར་མི་ནུས་ཏེ་ཞེས་པའི་བར་རོ། ། གཉིས་པ་ནི། དེ་ཅིའི་ཕྱིར་ཞེས་པ་ནས། སྟོང་པ་ཉིད་དོ་ཞེས་པའི་བར་རོ། ། གསུམ་པ་ལ། དང་པོ་རྩོད་པ་འགོད་པ་ནི། གསོལ་པ་བཅོམ་ལྡན་འདས་གལ་ཏེ་ཞེས་པ་ནས། བདེན་པར་མ་ལགས་ན་ཞེས་པའི་བར་གྱིས་ཁས་བླངས་རྗེས་སུ་བརྗོད་ལ།
བྱིས་པ་སོ་སོའི་སྐྱེ་བོ་ཞེས་པ་ནས། བྱང་ཆུབ་ཏུ་འགྱུར་རོ་ཞེས་པའི་བར་གྱིས་ནི་གནོད་བྱེད་བརྗོད་པ་ཡིན་ནོ། ། དོན་དམ་པར་འབྲས་བུ་ཐོབ་པར་བྱར་མེད་ན། འབྲས་བུ་ཐོབ་པ་བློས་བཏགས་པ་ཙམ་དུ་འགྱུར་བས། སོ་སྐྱེས་ཀྱང་བྱང་ཆུབ་ཐོབ་པ་ཉིད་དུ་འགྱུར་རོ། ། ཞེས་པའི་དོན་ནོ། ། གཉིས་པ་ལན་ལ། ལན་དངོས་དང༌། དེ་ལ་རྩོད་པ་སྤང་བའོ། ། དང་པོ་སོ་སྐྱེས་བདེན་གཉིས་མ་ཤེས་པས་འབྲས་བུ་ཐོབ་པའི་གྲངས་སུ་རྣམ་པར་གཞག་ཏུ་མེད་པ་དང༌།
འཕགས་པས་བདེན་གཉིས་རྟོགས་པའི་ལམ་བསྒོམས་པས་འབྲས་བུ་ཐོབ་པའི་གྲངས་སུ་རྣམ་པར་གཞག་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཅི་བྱིས་པ་སོ་སོའི་སྐྱེ་བོ་རྣམས་ཞེས་པ་ནས། འབྲས་བུ་རྣམ་པར་འགོད་པ་ལྟ་ག་ལ་ཡོད་ཅེས་པའི་བར་ཏེ། སོ་སོ་སྐྱེ་བོས་བདེན་གཉིས་ཤེས་ནས་ལམ་བསྒོམ་པ་ཡོད་ན། འབྲས་བུ་ཐོབ་པའི་གྲངས་སུ་རྣམ་པར་གཞག་པར་རིགས་པ་ལས། དེ་མེད་པའི་ཕྱིར་འབྲས་བུ་ཐོབ་པའི་གྲངས་སུ་གཞག་ཏུ་མེད་དོ་ཞེས་པའི་དོན་ཏོ། ། གཉིས་པ་ནི། རབ་འབྱོར་འཕགས་པའི་གང་ཟག་རྣམས་ལ་ནི་ཞེས་པ་ནས།
རྣམ་པར་འགོད་པ་ཡོད་དོ་ཞེས་པའི་བར་རོ། ། གཉིས་པ་ལ་རྩོད་པ་ནི། གསོལ་པ་བཅོམ་ལྡན་འདས་ཞེས་པ་ནས། མཆིས་སམ་ཞེས་པའི་བར་ཏེ། གོང་དུ་ལམ་བསྒོམ་པ་ལ་ནི། འབྲས་བུ་ཐོབ་པ་རྣམ་པར་བཞག་ཏུ་ཡོད་དོ་ཞེས་གསུངས་པ་ལ་རྩོད་པ་སྟེ། ལམ་བསྒོམ་པས་འབྲས་བུ་ཐོབ་པའ་ཐོབ་པར་བྱར་ཡོད་ཅེས་རྩོད་པའོ། ། ལན་ལ་དོན་དམ་པར་ཐོབ་པར་བྱར་མེད་པ་དང༌། ཀུན་རྫོབ་ཏུ་ལམ་མ་བསྒོམ་པར་མི་འཐོབ་པ་དང༌། ཆོས་ཅན་དང་ཆོས་ཉིད་སོ་སོར་བཟུང་བས་ཀྱང་མི་འཐོབ་པར་བསྟན་པའོ། །
དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ནི་མ་ཡིན་ཏེ་ཞེས་པ་ནས། ཐོབ་པར་བྱ་བ་མེད་དོ་ཞེས་པའི་བར་རོ། ། གཉིས་པ་ནི། རབ་འབྱོར་ལམ་མ་བསྒོམ་པར་ཡང་ཞེས་པ་ནས། ཐོབ་པར་མི་འགྱུར་རོ་ཞེས་པའི་བར་རོ། ། གསུམ་པ་ནི། རབ་འབྱོར་དེ་ལྟར་ཞེས་པ་ནས། འགོད་པར་མི་བྱེད་དོ་ཞེས་པའི་བར་ཏེ།
ཆོས་ཐམས་ཅད་སྟོང་ཉིད་དུ་རོ་གཅིག་པར་རྟོགས་པའི་ཐབས་ལ་མཁས་པ་དང་ལྡན་པས། འབྲས་བུ་ཐོབ་པར་རྣམ་པར་གཞག་ཏུ་ཡོད་ཀྱི། འདུས་བྱས་ཆོས་ཅན་དང༌། འདུས་མ་བྱས་ཆོས་ཉིད་གཉིས་པོ་སོ་སོར་སྤྱད་པས་ནི་འབྲས་བུ་འཐོབ་པར་གཞག་ཏུ་མེད་དོ་ཞེས་པའི་དོན་ནོ། ། ཞུས་ལན་གཉིས་པ་ལ་བསྟན་ཟིན་ཏོ། ། ཞུས་ལན་གསུམ་པ་ལ། དང་པོ་ཞུས་པ་ནི། གསོལ་པ་བཅོམ་ལྡན་འདས་གལ་ཏེ་དེ་ལྟར་འདུས་བྱས་ཀྱི་ཁམས་ཞེས་པ་ནས། ཇི་ལྟར་འཚལ་བར་བགྱི་ཞེས་པའི་བར་གྱིས་བསྟན་ཏེ། དེ་ལ་དང་པོ།
བཅོམ་ལྡན་འདས་ཞེས་པ་ནས། མ་མཆིས་ན་ཞེས་པའི་བར་གྱིས་ནི་ཁས་བླངས་རྗེས་སུ་བརྗོད་པའོ། ། ཁས་བླངས་ནང་འགལ་བར་བརྗོད་པ་ནི། བཅོམ་ལྡན་འདས་ཀྱིས་འདི་ནི་ཞེས་པ་ནས། འཚལ་བར་བགྱི་ཞེས་པའི་བར་ཏེ། འབྲས་བུ་ཐོབ་པའི་རྣམ་པར་དབྱེ་བ་སོ་སོར་གསུངས་པ་དང༌། ཆོས་ཐམས་ཅད་རིས་སུ་བཅད་དུ་མེད་པར་གསུངས་པ་གཉིས་འགལ་ལོ་ཞེས་པའི་དོན་ནོ། ། གཉིས་པ་ལན་ལ། རིས་སུ་བཅད་དུ་མེད་པའི་དོན་དྲིས་ལན་གྱི་སྒོ་ནས་གཏན་ལ་དབབ་པ་དང༌། རིས་སུ་བཅད་པ་མེད་པར་གནས་པ་བཞིན་བསྒོམ་པའི་བྱེད་པ་དང༌།
བྱེད་པ་དེ་ཉིད་སྤྲུལ་བའི་དཔེས་བསྟན་པའོ། ། དང་པོ་ལ་དོན་དང་མཐུན་པའི་ལན་འདྲེན་པའི་དོན་དུ་བཅོམ་ལྡན་འདས་ཀྱིས་བརྒལ་བ་འགོད་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་རྒྱུན་དུ་ཞུགས་པའི་འབྲས་བུའམ་ཞེས་པ་ནས། འོན་ཏེ་འདུས་མ་བྱས་པ་ཡིན་ཞེས་པའི་བར་ཏེ། རྒྱུན་དུ་ཞུགས་པའི་འབྲས་བུ་སོགས་འདུས་བྱས་ཆོས་ཅན་སོ་སོར་འཛིན་པས་རབ་ཏུ་ཕྱེའམ། འདུས་མ་བྱས་བདག་མེད་རྟོགས་པས་རབ་ཏུ་ཕྱེ་བ་ཡིན་ཞེས་བརྒལ་བའོ། ། ལན་ནི། གསོལ་པ་ཞེས་པ་ནས། མ་བགྱིས་སོ་ཞེས་པའི་བར་རོ། །
ཡང་བཅོམ་ལྡན་འདས་ཀྱིས་བརྒལ་བ་དགོད་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཞེས་པ་ནས། ཡོད་དམ་ཞེས་པའི་བར་ཏེ། འདུས་མ་བྱས་བདག་མེད་ཀྱི་དོན་ལ་རིས་སུ་བཅད་པ་ཡོད་དམ་ཞེས་བརྒལ་བའོ། ། ལན་ནི། གསོལ་པ་ཞེས་པ་ནས། མ་ལགས་སོ་ཞེས་པའི་བར་རོ། ། ཡང་བཅོམ་ལྡན་འདས་ཀྱིས་བརྒལ་བ་འགོད་པ་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་དེ་ཅི་སྙམ་དུ་སེམས་ཞེས་པ་ནས། རིས་སུ་བཅད་པ་ཡོད་དམ་ཞེས་པའི་བར་ཏེ། འཕགས་པ་རྣམས་ཀྱིས་མཚན་ཉིད་མེད་པའི་དོན་ཁོང་དུ་ཆུད་པ་མ་ཡིན་ནམ། མཚན་ཉིད་མེད་པའི་དོན་ལ་རིགས་མི་འདྲ་བ་སོ་སོར་གཅོད་དུ་ཡོད་དམ་ཞེས་བརྒལ་བའོ། ། ལན་ནི། གསོལ་པ་བཅོམ་ལྡན་འདས་དེ་ནི་མ་ལགས་སོ་ཞེས་པའོ། ། རིས་སུ་བཅད་དུ་མེད་པའི་དོན། དྲིས་ལན་གྱི་སྒོ་ནས་གཏན་ལ་དབབ་པ་བསྟན་ཟིན་ཏོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་དེ་བཞིན་དུ་ཞེས་པ་ནས། དེ་ལ་མངོན་པར་ཞེན་པ་མེད་པས་གང་ལ་ཡང་ཆགས་པ་མེད་དོ་ཞེས་པའི་བར་ཏེ། རིས་སུ་བཅད་དུ་མེད་པའི་དོན་དྲིས་ལན་གྱི་སྒོ་ནས་གཏན་ལ་བབ་པ་དེ་བཞིན་དུ་བསྒོམས་པས་ཆོས་ཐམས་ཅད་སྟོང་ཉིད་དུ་རོ་གཅིག་པར་ཁོང་དུ་ཆུད་ལ། དེའི་མཐུས་གང་ལ་ཡང་ཞེན་པ་དང་ཆགས་པ་མེད་དོ་ཞེས་པའི་དོན་ནོ། ། གསུམ་པ་ལ་སྤྲུལ་པའི་དཔེ་བཤད་པ་དང༌། དོན་ལ་སྦྱར་བ་དང༌། དོན་གྱི་འཐད་པ་འགོད་པའོ། ། དང་པོ་ནི། འདི་ལྟ་སྟེ་དཔེར་ན། དེ་བཞིན་གཤེགས་པའི་སྤྲུལ་པས་སྦྱིན་པ་ཡོངས་སུ་གཏོང་ཡང་སྦྱིན་པའི་འབྲས་བུ་ལ་ཆགས་པ་མེད།
སྦྱིན་པའི་འབྲས་བུ་ཉམས་སུ་མྱོང་བ་མེད་དེ་གཞན་དུ་ན་སེམས་ཅན་ཐམས་ཅད་མྱ་ངན་ལས་འདའ་བའི་དོན་དུ་སྦྱིན་པ་ཡོངས་སུ་གཏོང་ངོ་ཞེས་པ་ནས། འདུས་བྱས་དང་འདུས་མ་བྱས་ཀྱི་ཆོས་རྣམས་བསྒོམ་མོ་ཞེས་པའི་བར་གྱིས་བསྟན་ཏེ། དེ་བཞིན་གཤེགས་པའི་སྤྲུལ་པས་དགེ་བ་ལ་སྤྱོད་ཀྱང་རང་དོན་དུ་འབྲས་བུ་ལ་མངོན་པར་ཞེན་པ་མེད་ཅིང༌། འབྲས་བུ་ཉམས་སུ་མྱོང་བ་མེད་དོ། ། འབྲས་བུ་ཉམས་སུ་མྱོང་བ་མེད་ན། སྦྱིན་པ་ཡོངས་སུ་གཏོང་བ་མེད་དོ་སྙམ་ན། དོན་དམ་པར་མེད་ཀྱང་གཞན་དུ་ན་སྟེ། ཐ་སྙད་པའི་ངོ་ན་གཞན་དོན་དུ་སྦྱིན་པ་གཏོང་ངོ་ཞེས་པའི་དོན་ཏེ། ལྷག་མ་རྣམས་ཀྱི་བཤད་ཚུལ་ཡང་དེ་བཞིན་ནོ། ། གཉིས་པ་ནི།
རབ་འབྱོར་དེ་བཞིན་དུ་བྱང་སེམས་ཆེན་པོ་ཡང་ཞེས་པ་ནས། ཆགས་པ་མེད་དོ་ཞེས་པའི་བར་གྱིས་བསྟན་ཏེ། ཐ་སྙད་དུ་ཕྱིན་དྲུག་ལ་སྤྱོད་ཀྱང༌། དོན་དམ་པར་ཆོས་གང་ལ་ཡང་གནས་པ་མེད་ལ། མངོན་པར་ཆགས་པ་ཡང་མེད་དེ། དེ་བཞིན་གཤེགས་པའི་སྤྲུལ་པ་བཞིན་ནོ་ཞེས་པའི་དོན་ནོ། ། གསུམ་པ་ནི་དེ་ཅི་ཕྱིར་ཞེ་ན་ཞེས་པ་ནས། ཁོང་དུ་ཆུད་དོ་ཞེས་པའི་བར་ཏེ། དེ་ཅི་ཕྱིར་ཆགས་པ་མེད་ཅེ་ན། ཆོས་རྣམས་ཀྱི་མཚན་ཉིད་རང་བཞིན་མེད་པའི་ཕྱིར་ཞེས་པའི་དོན་ནོ། །
དེ་ལྟར་ཞུས་ལན་གསུམ་གྱིས་མཛད་པ་བསྒྲུབ་པར་བྱེད་པ་པོ་སྤྲུལ་པའི་སྐུ་བསྟན་ཏེ། མངོན་རྟོགས་རྒྱན་ལས། གང་གིས་སྲིད་པ་ཇི་སྲིད་པར། ། འགྲོ་ལ་ཕན་པ་སྣ་ཚོགས་དག ། མཉམ་དུ་མཛད་པའི་སྐུ་དེ་ནི། ། ཐུབ་པའི་སྤྲུལ་སྐུ་རྒྱུན་མི་འཆད། ། ཅེས་གསུངས་སོ། ། མདོ་དང་བསྟན་བཅོས་གོ་རིམ་མི་མཐུན་ནོ་ཞེ་ན། བསྟན་བཅོས་ལས་མདོའི་སྦས་དོན་ཕྱུང་ནས་མཛད་པའི་ཐོག་མར་བཤད་ཅིང༌། ། གོ་བདེའི་དོན་དུ་མཛད་པ་རྣམས་ཕྱོགས་གཅིག་ཏུ་བཤད་དོ། །
མཚན་དང་དཔེ་བྱད་མངོན་པར་བསྒྲུབ་པ་དང༌། ཕ་རོལ་ཏུ་ཕྱིན་པ་བསྟན་པའི་ལེའུ་སྟེ་དྲུག་ཅུ་རྩ་གསུམ་པ་རྣམ་པར་བཤད་པའོ།། ༈ དྲུག་ཅུ་རེ་བཞི་པ་ཆོས་ཐམས་ཅད་མཉམ་པ་ཉིད་དུ་བསྟན་པའི་ལེའུ་བཤད་པ། ལེའུ་འདི་ནས་ཕྲིན་ལས་སྟོན་ཏེ། ཀུན་ནས་ཉོན་མོངས་པ་དང༌། རྣམ་པར་བྱང་བ་རྟོགས་པ་ལ་འགོད་པ་དང༌། སེམས་ཅན་རྣམས་ཀྱི་དོན་ཇི་ལྟ་བ་བཞིན་ལ་འགོད་པའོ། ། དང་པོ་ནི་ཞུས་ལན་བདུན་གྱིས་བསྟན་ཏེ། དང་པོ་ཆོས་རྣམས་ཀྱི་མཚན་ཉིད་ཇི་ལྟ་བ་བཞིན་རྟོགས་པའི་ཞུས་ལན་ལ། ཞུས་པ་ནི།
དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། མཚན་ཉིད་རབ་ཏུ་རྟོགས་པ་ལགས་ཞེས་པའི་བར་ཏེ། གོང་དུ་ཆོས་རྣམས་ཀྱི་མཚན་ཉིད་ཁོང་དུ་ཆུད་ཅེས་པ་ལ་དྲི་བ་བཀོད་པའོ། ། ལན་ལ་གསུམ་སྟེ། སྤྲུལ་པའི་དཔེ་བསྟན་པ་དང༌། དོན་ལ་སྦྱར་བ་དང༌། དོན་བསྡུ་བའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་སྤྲུལ་པ་ནི།
འདོད་ཆགས་དང༌། ཞེ་སྡང་དང༌། གཏི་མུག་ལ་ཡོངས་སུ་སྤྱོད་པ་མེད་དེ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་ཡོངས་སུ་སྤྱོད་པ་མེད་དོ་ཞེས་པའི་བར་ཏེ། དེ་བཞིན་གཤེགས་པའི་སྤྲུལ་པ་ནི་གནས་ཚུལ་ལ་འཁོར་འདས་ཀྱི་ཆོས་གང་ལ་ཡང་སྤྱོད་པ་མེད་དོ་ཞེས་པའི་དོན་ནོ། ། གཉིས་པ་ནི། རབ་འབྱོར་དེ་བཞིན་དུ་ཞེས་པ་ནས། སྤྱོད་པ་མེད་དོ་ཞེས་པའི་བར་ཏེ། སྤྲུལ་པ་བཞིན་དུ་ཆོས་གང་ལ་ཡང་ཡོངས་སུ་སྤྱོད་པ་མེད་པའི་ཚུལ་གྱིས་ཆོས་རྣམས་ཀྱི་མཚན་ཉིད་རྟོགས་ཞེས་པའི་དོན་ནོ། ། གསུམ་པ་ནི།
རབ་འབྱོར་དེ་ལྟར་ཞེས་པ་ནས་རྟོགས་པ་ཡིན་ནོ་ཞེས་པའི་བར་རོ། ། ཞུས་ལན་གཉིས་པ་ལ་ཞུས་པ་ནི། གསོལ་པ་བཅོམ་ལྡན་འདས་སྤྲུལ་པ་ཞེས་པ་ནས། ལམ་བསྒོམ་དུ་ཅི་ཞིག་མཆིས་ཞེས་པའི་བར་ཏེ། གང་ལ་རྩོད་པའི་ཡུལ་ནི། སྤྲུལ་པས་གང་ལ་སྤྱོད་པ་མེད་པ་བཞིན་དུ། གང་ལ་ཡང་མི་སྤྱོད་པ་ཆོས་ཀྱི་མཚན་ཉིད་རྟོགས་ཞེས་པ་ལ་རྩོད་དོ། ། རྩོད་པའི་ཚུལ་ནི། སྤྲུལ་པ་དང་མཚུངས་ན། ལམ་བསྒོམས་ཀྱང༌།
ཀུན་ནས་ཉོན་མོངས་པ་དང་རྣམ་པར་བྱང་བར་རྟོགས་པར་མི་འགྱུར་བར་ཐལ། ལམ་བསྒོམས་ཀྱང་འགྲོ་བ་ལྔའི་འཁོར་བ་ན་གནས་པར་མི་དམིགས་པ་བཞིན་དུ། བྱང་ཆུབ་སེམས་དཔའ་ལམ་བསྒོམ་པ་ཡང་ཚུལ་དེ་བཞིན་དུ་འགྱུར་རོ་ཞེས་པའི་དོན་ནོ། ། གཉིས་པ་ལན་ལ་ལམ་བསྒོམ་པའི་བྱེད་པ་སྤྲུལ་པ་དང་མཚུངས་པ་དང༌། སྤྲུལ་པའི་ཚུལ་གྱིས་ཆོས་རྟོགས་པར་བསྟན་པའོ། ། དང་པོ་ལ། བཅོམ་ལྡན་འདས་ཀྱི་ཚིག་གིས་སྤྲུལ་པ་དང་མི་མཐུན་པ་ལ་བརྒལ་བ་དང༌། རབ་འབྱོར་གྱི་ཚིག་གིས་བཅོམ་ལྡན་འདས་ཀྱི་དགོངས་པ་དང་མཐུན་པར་ལན་བརྗོད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་དེ་ཅི་སྙམ་དུ་སེམས་ཞེས་པ་ནས། གང་ཡང་ཡོད་དམ་ཞེས་པའི་བར་ཏེ། ལམ་བསྒོམས་མ་བསྒོམས་ཀྱི་བྱེད་པ་སྣང་བར་འགྱུར་བའི་གཞི་སྤྲུལ་པའི་དངོས་པོ་ཡོད་དམ་ཞེས་རྩོད་པའོ། ། གཉིས་པ་ནི། གསོལ་པ་བཅོམ་ལྡན་འདས་དེ་ནི་མ་ལགས་ཞེས་པ་ནས། ཤེས་པ་གང་ཡང་མ་མཆིས་སོ་ཞེས་པའི་བར་ཏེ། སྤྲུལ་པ་མེད་པས་སྤྲུལ་པའི་ལམ་བསྒོམ་པའི་བྱེད་པ་འཁོར་འདས་ཀྱི་ཆོས་རྟོགས་པར་འགྱུར་བ་ཡང་མེད་ལ། ལམ་མ་བསྒོམས་ཀྱང་འཁོར་བ་ན་འཆིང་བར་འགྱུར་བ་ཡང་མེད་ཅེས་པའི་དོན་ནོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་དེ་ལྟར་ན་ཞེས་པ་ནས། རྟོགས་པ་ཡིན་ནོ་ཞེས་པའི་བར་རོ། ། ཞུས་ལན་གསུམ་པ་ལ་ཞུས་པ་ནི། གསོལ་པ་བཅོམ་ལྡན་འདས་ཅི་ལགས་ཞེས་པ་ནས། རྣམ་པར་ཤེས་པ་ཐམས་ཅད་སྤྲུལ་པ་ལྟ་བུ་ལགས་སམ་ཞེས་པའི་བར་ཏེ། གོང་དུ་སྤྲུལ་པས་ཆོས་ཐམས་ཅད་ལ་སྤྱོད་ཚུལ་དང༌། བྱང་ཆུབ་སེམས་དཔས་ཆོས་ཐམས་ཅད་ལ་སྤྱོད་ཚུལ་དཔེ་དོན་དུ་སྦྱར་བ་ལ་དྲི་བ་སྟེ། ཆོས་ཐམས་ཅད་ལ་སྤྲུལ་པ་ལྟ་བུའི་ཚུལ་དུ་སྤྱོད་ན། ཆོས་ཐམས་ཅད་སྤྲུལ་པ་ལྟ་བུ་ལགས་སམ་ཞེས་དྲིས་པའོ། ། ལན་ནི།
བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གཟུགས་ཐམས་ཅད་ནི་ཞེས་པ་ནས། སྤྲུལ་བ་ལྟ་བུའོ་ཞེས་པའི་བར་རོ། ། ཞུས་ལན་བཞི་པ་ལ་ཞུས་པ་ནི། གསོལ་པ་བཅོམ་ལྡན་འདས་དེ་ལྟར་གཟུགས་ཐམས་ཅད་ཅེས་པ་ནས། རྣམ་པར་ཤེས་པ་ཐམས་ཅད་སྤྲུལ་པ་ལྟ་བུ་ལགས་ན་ཞེས་པའི་བར་གྱིས་ནི་ཁས་བླངས་རྗེས་སུ་བརྗོད་པའོ། ། ཐལ་འགྱུར་འགོད་པ་ནི། ཇི་ལྟར་བྱང་སེམས་ཆེན་པོའི་མཐུར་འགྱུར་ཞེས་པའོ། ། ཐལ་འགྱུར་གྱི་གཏན་ཚིགས་ནི། བཅོམ་ལྡན་འདས་སྤྲུལ་པ་ལ་ནི་གཟུགས་མ་མཆིས་ཞེས་པ་ནས།
འཁོར་བ་མ་མཆིས་ན་ཞེས་པའི་བར་ཏེ། ཆོས་ཐམས་ཅད་སྤྲུལ་པ་ལྟ་བུ་ཡིན་ན། འཁོར་འདས་ཀྱི་ཆོས་གང་ཡང་མ་མཆིས་པས་ན། གདུལ་བྱ་འཁོར་བ་ལས་སྒྲོལ་བ་བྱང་ཆུབ་སེམས་དཔའི་མཐུར་ཇི་ལྟར་འགྱུར་ཞེས་པའི་དོན་ནོ། ། གཉིས་པ་ལན་ལ། འཁོར་འདས་ཀྱི་ཆོས་མ་དམིགས་པ་དང༌། དེའི་འཐད་པ་འགོད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཅི་སྙམ་དུ་སེམས་ཞེས་པ་ནས།
སེམས་ཅན་གང་ཡང་མི་དམིགས་སོ་ཞེས་པའི་བར་ཏེ། བཅོམ་ལྡན་འདས་ཀྱིས་སེམས་ཅན་དམིགས་པར་འདོད་པ་ལ་བརྒལ་བ་དང༌། རབ་འབྱོར་གྱིས་ལན་སྨྲས་པ་དང༌། བཅོམ་ལྡན་འདས་ཀྱིས་དེ་ཉིད་བརྟན་པར་མཛད་པ་དང་དོན་གསུམ་གྱིས་བསྟན་ཏོ། ། གཉིས་པ་འཐད་པ་འགོད་པ་ནི། སེམས་ཅན་བདེན་པར་མི་དམིགས་པ་དེ་ཅི་ཕྱིར་ཞེ་ན་ཞེས་སྦྱར་ཏེ། འདི་ལྟར་ཞེས་པ་ནས། རྟོགས་སོ་ཞེས་པའི་བར་གྱིས་བསྟན་ཏེ། བྱང་ཆུབ་སེམས་དཔས་ཆོས་ཐམས་ཅད་རང་བཞིན་མེད་པ་སྒྱུ་མ་ལྟ་བུར་ཤེས་པའི་ཕྱིར་ཞེས་པ་སྟེ། ཡུལ་ཅན་གྱི་བློ་ཚད་མར་བྱས་པའོ། །
ཞུས་ལན་ལྔ་པ་ལ་ཞུས་པ་ནི། གསོལ་པ་བཅོམ་ལྡན་འདས་གལ་ཏེ་དེ་ལྟར་བྱང་སེམས་ཆེན་པོས་ཆོས་ཐམས་ཅད་སྒྱུ་མ་ལྟ་བུར་འཚལ་ཞིང་མཐོང་སྟེ་རྟོགས་ལ་ཞེས་པ་ནས། ལགས་ན་ཞེས་པའི་བར་གྱིས་ནི་ཁས་བླངས་རྗེས་སུ་བརྗོད་པའོ། ། འཚལ་བ་དང༌། མཐོང་བ་དང༌། རྟོགས་པ་གསུམ་སྨོས་པས་ནི། ཐོས་བསམ་སྒོམ་གསུམ་གྱི་ཤེས་རབ་ལ་སྦྱར་རོ། ། གང་གི་དོན་དུ་ཕྱིན་དྲུག་ནས་མ་འདྲེས་པ་བཅོ་བརྒྱད་ཀྱི་བར་ལ་སྤྱོད་པ་ལགས་ཞེས་པ་ནས། དགོས་པ་ཅིའི་སླད་དུ་བྱང་ཆུབ་ཀྱི་མཐར་ཐུག་གི་བར་དུ་བྱང་སེམས་ཀྱི་སྤྱོད་པ་ལ་སྤྱོད་པ་ལགས་ཞེས་པ་དང༌། སངས་རྒྱས་ཀྱི་ཞིང་ཡོངས་སུ་དག་པ་དང༌།
སེམས་ཅན་ཡོངས་སུ་སྨིན་པར་བགྱིད་པ་ལགས་ཞེས་དྲི་བ་བཞིའི་སྒོ་ནས་བརྒལ་བའོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གལ་ཏེ་སེམས་ཅན་རྣམས་རང་རང་གིས་ཆོས་ཐམས་ཅད་སྤྲུལ་པ་ལྟ་བུར་ཤེས་སུ་ཟིན་ན་ནི་ཞེས་པ་ནས། སངས་རྒྱས་ཀྱི་ཞིང་ཡོངས་སུ་དག་པར་བྱེད་དོ་ཞེས་པའི་བར་གྱིས་བསྟན་ཏེ། སེམས་ཅན་རྣམས་ཀྱིས་དང་པོ་ནས་ཆོས་ཐམས་ཅད་སྤྲུལ་པ་ལྟ་བུར་བདེན་མེད་དུ་ཡོངས་སུ་ཤེས་ན་ནི། བདེན་མེད་མ་ཤེས་པ། ཤེས་པ་ལ་འགོད་པའི་དོན་དུ་བྱང་སེམས་ཀྱི་སྤྱོད་པ་ལ་འབད་པ་བྱེད་མི་དགོས་པ་ལས། དང་པོ་ནས་བདེན་མེད་དུ་མི་ཤེས་པའི་ཕྱིར། དེ་དག་གི་དོན་དུ་བསྐལ་པ་གྲངས་མེད་པར་ཕྱིན་དྲུག་ལ་སྤྱོད་ཅིང༌།
སེམས་ཅན་སྨིན་པར་བྱེད། སངས་རྒྱས་ཀྱི་ཞིང་དག་པར་བྱེད་པའི་བྱང་སེམས་ཀྱི་སྤྱོད་པ་ལ་འབད་དོ་ཞེས་པའི་དོན་ནོ། ། ཞུས་ལན་དྲུག་པ་ལ། དང་པོ་ཞུས་པ་ནི། རབ་འབྱོར་གྱིས་གསོལ་པ། བཅོམ་ལྡན་འདས་གལ་ཏེ་ཆོས་ཐམས་ཅད་རྨི་ལམ་ལྟ་བུ་ཞེས་པ་ནས། གྱེན་དུ་བསྐྱོད་པར་བགྱི་ཞེས་པའི་བར་ཏེ། སྤྲུལ་པ་ལྟ་བུ་ལགས་ན་ཞེས་པ་ཡན་ཆད་ཀྱིས་ཁས་བླངས་རྗེས་སུ་བརྗོད་དོ། ། ལྷག་མ་རྣམས་ཀྱིས་ཐལ་འགྱུར་འགོད་པ་བསྟན་ཏེ། ཆོས་ཐམས་ཅད་རྨི་ལམ་ལྟར་བདེན་པ་མེད་པ་ཡིན་ན།
སེམས་ཅན་རྣམས་རྒྱུ་ཅི་ལ་གནས། ཡུམ་ལ་བྱང་སེམས་ཇི་ལྟར་སྤྱོད། སེམས་ཅན་རྣམས་གཞི་གང་ལ་གནས་པ་ལས་གྱེན་དུ་བསྐྱོད་པར་བགྱི་ཞེས་པའི་ཚུལ་གྱིས་དྲིས་སོ། ། ལན་ལ་གཉིས་ཏེ། མིང་དང་མཚན་མ་ལས་སྒྲོལ་བའི་ཕྲིན་ལས་བསྟན་པ་དང༌། མིང་དང་མཚན་མ་སོ་སོར་ངོས་བཟུང་བའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་སེམས་ཅན་རྣམས་ནི་མིང་དང་ཞེས་པ་ནས། གྱེན་དུ་བསྐྱོད་དོ་ཞེས་པའི་བར་ཏེ།
མིང་མཚན་མར་འཛིན་པའི་འཆིང་བ་ལས་དགྲོལ་ནས། དམན་པའི་ས་ལས་གྱེན་དུ་བསྐྱོད་དོ་ཞེས་པའི་དོན་ནོ། ། གཉིས་པ་ལ་དང་པོ་དྲི་བ་ནི། གསོལ་པ་ཞེས་པ་ནས། མཚན་མ་གང་ལགས་ཞེས་པའི་བར་རོ། ། ལན་ལ་དང་པོ་མདོར་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལྟ་སྟེ་ཞེས་པ་ནས། སྒྲོ་བཏགས་པའོ་ཞེས་པའི་བར་ཏེ། མིང་ནི་དོན་དང་ལྷན་ཅིག་སྐྱེས་པ་མ་ཡིན་གྱི་རྟོག་པས་གློ་བུར་དུ་བཏགས་པ་ཡིན་ལ།
མཚན་མ་ཡང་མིག་གི་རྗེས་སུ་འབྲང་བའི་རྟོག་པས་སྒྲོ་བཏགས་པའི་དོན་ནོ། ། གཉིས་པ་ལ་མིང་བཤད་པ་དང༌། མཚན་མ་བཤད་པའོ། ། དང་པོ་ལ་གཉིས་ཏེ། མིང་བཤད་པ་དངོས་དང༌། མིང་དུ་ཞེན་པ་ལས་གྲོལ་བའི་ཆོས་སྟོན་པའོ། ། དང་པོ་ནི་འདི་ལྟ་སྟེ། མིང་ཞེས་བྱ་བའི་མཚན་མའམ། གཟུགས་ཞེས་བྱ་བའམ་ཞེས་པ་ནས། འདུས་བྱས་ཐམས་ཅད་ནི་མིང་ཙམ་སྟེ་ཞེས་པའི་བར་ཏེ།
འཁོར་འདས་ཀྱི་ཆོས་ཐམས་ཅད་མིང་ཙམ་དུ་བསྟན་པ་དང༌། མིང་གི་སྒོ་ནས་བཏགས་པ་ཙམ་དུ་བསྟན་ཏོ། ། གཉིས་པ་ནི། དེ་དག་བྱང་སེམས་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་ཞེས་པ་ནས། ཆོས་སྟོན་པ་ཡིན་ནོ་ཞེས་པའི་བར་གྱིས་བསྟན་ཏེ། ཆོས་ཐམས་ཅད་ནི་མིང་ཙམ་ཡིན་ལ། མིང་ནི་རྟོག་པ་ཙམ་ལས་འབྱུང་བ་རྟོག་པས་བཏགས་པ་ངོ་བོ་ཉིད་ཀྱིས་སྟོང་པ་ཡིན་པས། ཆགས་པར་མ་བྱེད་ཅིག་ཅེས་པའི་ཚུལ་གྱིས་ཆོས་སྟོན་ནོ་ཞེས་པའི་དོན་ནོ། ། གཉིས་པ་མཚན་མ་བཤད་པ་ལ་ཡང་གཉིས་ཏེ། མཚན་མ་བཤད་པ་དངོས་དང༌།
མཚན་མ་མེད་པ་ལ་འགོད་པའི་ཕྲིན་ལས་སོ། ། དང་པོ་ནི། རབ་འབྱོར་མཚན་མ་གང་ཞེ་ན་ཞེས་པ་ནས། འདི་ནི་གཟུགས་མེད་པའི་མཚན་མ་ཞེས་བྱའོ་ཞེས་པའི་བར་ཏེ། གཟུགས་ཡོད་མེད་གཉིས་ཀའི་མཚན་མ་ངོས་བཟུང་བས་བསྟན་ཏོ། ། གཉིས་པ་ནི། དེ་ཅིའི་ཕྱིར་བྱང་ཆུབ་སེམས་དཔའ་ཞེས་པ་ནས། མཚན་མ་མེད་པའི་དབྱིངས་སུ་རབ་ཏུ་འགོད་དོ་ཞེས་པའི་བར་གྱིས་བསྟན་ཏེ། མཚན་མ་ཡོད་མེད་གཉིས་ཀྱི་མཐའ་མི་སྟོང་པ་དང༌། མཚན་མ་ལས་དགྲོལ་ཞིང་མཚན་མེད་ཀྱི་དབྱིངས་ལ་འགོད་པའི་ཕྲིན་ལས་བསྟན་ཏོ། །
འདི་དག་གི་དོན་མངོན་རྟོགས་རྒྱན་ལས། ཀུན་ནས་ཉོན་མོངས་བཅས་པ་ཡི། ། རྣམ་པར་བྱང་བ་རྟོགས་པ་དང༌། ། ཞེས་གསུངས་སོ། ། ཀུན་ནས་ཉོན་མོངས་པ་དང་རྣམ་པར་བྱང་བ་རྟོགས་པ་ལ་འགོད་པའི་ཕྲིན་ལས་བསྟན་ཟིན་ཏོ། ། ཞུས་ལན་བདུན་པ་ལ། ཞུས་ལན་གསུམ་གྱི་དང་པོ་ལ་ཞུས་པ་ནི། གསོལ་པ་བཅོམ་ལྡན་འདས་གལ་ཏེ་ཆོས་འདི་ཐམས་ཅད་ནི་ཞེས་པ་ནས། ལགས་ན་ཞེས་པའི་བར་ཏེ། ཆོས་ཐམས་ཅད་མིང་དང་བཏགས་པ་ཙམ་དུ་ཟད་ཅིང༌།
གནས་ཚུལ་ལ་མིང་དང་མཚན་མ་དང་བྲལ་བ་ལ་བློས་བཏགས་པ་ཙམ་ཡིན་ན། ཞེས་པས་ནི་ཁས་བླངས་བརྗོད་པའོ། ། ཐལ་འགྱུར་འགོད་པ་ནི། བཅོམ་ལྡན་འདས་ཇི་ལྟར་ན་ཞེས་པ་ནས། ཐེག་པ་གསུམ་ལ་སྦྱོར་བ་ལགས་ཞེས་པའི་བར་རོ། ། ལན་ལ་མཚན་མར་འཛིན་པས་དགེ་བའི་ཁྱད་པར་ཐོབ་པར་མི་འགྱུར་བ་དང༌། མཚན་མ་མེད་པའི་ཚུལ་གྱིས་དགེ་བའི་ཆོས་རྫོགས་པར་འགྱུར་བ་དང༌། མཚན་མར་འཛིན་པ་ཅུང་ཟད་ཙམ་གྱིས་ཀྱང༌། བྱང་ཆུབ་ཐོབ་པར་མི་འགྱུར་བ་དང༌། མཚན་མེད་རྟོགས་པས་གཞན་གྱི་དོན་བྱེད་པར་བསྟན་པའོ། །
དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། གལ་ཏེ་དངོས་པོའི་མཚན་མ་ཞིག་ཡོད་ན་ནི་ཞེས་པ་ནས། སྦྱོར་བ་མི་འགྱུར་གྱི་ཞེས་པའི་བར་གྱིས་བསྟན་ཏོ། ། གཉིས་པ་ནི། འདི་ལྟར་དངོས་པོའི་མཚན་མ་ཡང་མེད། དངོས་པོར་ཡང་མེད་པས་རབ་འབྱོར་དེའི་ཕྱིར་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། མཚན་མ་མེད་པའི་ཚུལ་གྱིས་བསམ་གཏན་གྱི་ཕ་རོལ་ཏུ་ཕྱིན་པ་རྫོགས་པར་བྱེད་དོ་ཞེས་པ་ནས། མཚན་མ་མེད་པའི་ཚུལ་གྱིས་གཞན་ཡང་དགེ་བའི་ཆོས་དེ་དག་ལ་སྦྱོར་ཏེ་ཞེས་པའི་བར་གྱིས་བསྟན་ཏེ། རང་གིས་མཚན་མ་མེད་པའི་དོན་རྟོགས་ནས་རྣམ་བྱང་གི་ཆོས་རྫོགས་པར་བྱས་ཏེ།
གདུལ་བྱ་གཞན་ཡང་དགེ་བའི་ཆོས་དེ་དག་ལ་སྦྱོར་ཏེ། རང་གཞན་གྱི་དོན་གཉིས་བསྟན་ཏོ། ། གསུམ་པ་ནི། རབ་འབྱོར་གལ་ཏེ་ཆུང་ངུ་ན། སྐྲའི་རྩེ་མོའི་ཆ་ཤས་བཞག་པ་ཙམ་གྱི་ཁྱོན་གཅིག་མཚན་མ་ཡོད་ན་ཞེས་པ་ནས། གཞོག་པར་མི་འགྱུར་རོ་ཞེས་པའི་བར་གྱིས་བསྟན་ཏེ། མཚན་མར་འཛིན་པ་ཅུང་ཟད་ཙམ་གྱིས་ཀྱང་རང་གཞན་གྱི་དོན་རྫོགས་པར་མི་འགྱུར་རོ་ཞེས་བསྟན་ཏོ། ། བཞི་པ་ནི། རབ་འབྱོར་ཟག་པ་མེད་པའི་ཆོས་ཐམས་ཅད་ནི་མཚན་མ་མེད་པ་ཞེས་པ་ནས། དོན་བྱེད་དོ་ཞེས་པའི་བར་རོ། །
ཞུས་ལན་དང་པོ་བསྟན་ཟིན་ཏོ། ། ཞུས་ལན་གཉིས་པ་ལ་ཞུས་པ་ནི། གསོལ་པ་བཅོམ་ལྡན་འདས་གལ་ཏེ་དེ་ལྟར་ཆོས་ཐམས་ཅད་མཚན་མ་མ་མཆིས་ཤིང་ཞེས་པ་ནས། འདི་དག་ནི། སངས་རྒྱས་ཀྱི་ཆོས་སོ་ཞེས་ཇི་ལྟར་བགྲང་བར་བགྱི་ཞེས་པའི་བར་ཏེ། ཆོས་ཐམས་ཅད་མཚན་མ་མེད་ན་ནམ་མཁའ་ལྟ་བུ་རོ་གཅིག་པས་འཇིག་རྟེན་དང་འཇིག་རྟེན་ལས་འདས་པའི་ཆོས་ཀྱི་རྣམ་དབྱེ་ཇི་ལྟར་འགྱུར་ཞེས་པའི་དོན་ནོ། ། ལན་ལ་ཆོས་ཐམས་ཅད་མཚན་མ་མེད་པར་བསྟན་པ་དང༌། མཚན་མ་མེད་པ་ལ་བསླབ་པའི་ཕན་ཡོན་དང༌། ཕན་ཡོན་འབྱུང་བའི་འཐད་པ་དང༌། ཆོས་ཐམས་ཅད་ལ་སློབ་ཚུལ་གཏན་ལ་དབབ་པའོ། །
དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཅི་སྙམ་དུ་སེམས། མཚན་མ་མེད་པ་ཡང་གཞན་ལ་ཞེས་པ་ནས། ཆོས་ཐམས་ཅད་མཚན་མ་མེད་པར་རིག་པར་བྱ་སྟེ་ཞེས་པའི་བར་གྱིས་བསྟན་ཏེ། བཅོམ་ལྡན་འདས་ཀྱི་བཟློག་པ་འཕེན་པའི་སྒོ་ནས་བརྒལ་བ་དང༌། རབ་འབྱོར་གྱིས་བཅོམ་ལྡན་འདས་ཀྱི་དགོངས་པ་དང་མཐུན་པར་ལན་བཏབ་པས་གཏན་ལ་དབབ་པའོ། ། གཉིས་པ་ནི། རབ་འབྱོར་ཆོས་ཐམས་ཅད་མཚན་མ་མེད་པ་འདི་ལ་སློབ་པའི་བྱང་ཆུབ་སེམས་དཔའ་ཞེས་པ་ནས། སངས་རྒྱས་ཀྱི་ཆོས་དཔག་ཏུ་མེད་པ་དག་གིས་རྣམ་པར་འཕེལ་ལོ་ཞེས་པའི་བར་གྱིས་བསྟན་ཏེ།
ཕྱིན་དྲུག་ནས་སངས་རྒྱས་ཀྱི་ཆོས་དཔག་ཏུ་མེད་པ་ལ་མཚན་མ་མེད་པར་རྟོགས་པའི་ཚུལ་གྱིས་བསླབ་པས་དགེ་བའི་རྩ་བ་གོང་ནས་གོང་དུ་རྣམ་པར་འཕེལ་ལོ་ཞེས་པའི་དོན་ནོ། ། གསུམ་པ་ནི། དེ་ཅིའི་ཕྱིར་ཞེ་ན་ཞེས་པ་ནས། བསླབ་པར་བྱ་བ་གཞན་མེད་དེ་ཞེས་པའི་བར་ཏེ། མཚན་མ་མེད་པ་ལ་བསླབ་པས་དགེ་བའི་རྩ་བ་རྣམ་པར་འཕེལ་བ་དེ་ཅིའི་ཕྱིར་ཞེ་ན། མཚན་མ་མེད་པ་ནི་རྣམ་ཐར་སྒོ་གསུམ་གྱིས་བསྡུས་ལ། རྣམ་ཐར་སྒོ་གསུམ་ལས་མ་གཏོགས་པའི་མཚན་མེད་ལ་སློབ་པའི་སྒོ་གཞན་མེད་པའི་ཕྱིར་ཞེས་པའི་དོན་ནོ། ། བཞི་པ་ལ་རྣམ་ཐར་སྒོ་གསུམ་གྱིས་དགེ་བའི་ཆོས་ཐམས་ཅད་བསྡུས་པར་བསྟན་པ་དང༌། རྣམ་ཐར་སྒོ་གསུམ་ལ་བསླབ་པས་ཆོས་ཐམས་ཅད་ལ་བསླབ་པར་བསྟན་པའོ། ། དང་པོ་ནི།
བྱང་ཆུབ་སེམས་དཔས་བསླབ་པར་བྱ་བ་རྣམ་ཐར་སྒོ་གསུམ་དུ་འདུས་པ་དེ་ཅི་ཕྱིར་ཞེ་ན་ཞེས་སྦྱར་ཏེ། རྣམ་པར་ཐར་པའི་སྒོ་སྟེ་ཞེས་པའི་བར་དུ་གསུངས་སོ། ། དོན་ནི་རྣམ་ཐར་སྒོ་གསུམ་དུ་མ་འདུས་པའི་བྱང་སེམས་མཚན་མེད་ལ་སློབ་པའི་སྒོ་གཞན་མེད་དེ། མཚན་མེད་ཀྱི་སྒོ་དགེ་བའི་ཆོས་ཐམས་ཅད་རྣམ་ཐར་སྒོ་གསུམ་དུ་མ་འདུས་པ་མེད་པའི་ཕྱིར་ཏེ། རྒྱུ་དང༌། འབྲས་བུ་དང༌། ངོ་བོ་དང་གསུམ་མཚན་མ་མེད་པར་རྟོགས་པའི་སྒོ་ནི་རྣམ་ཐར་སྒོ་གསུམ་ཡིན་པས་འདི་གསུམ་ལ་བསླབ་པས་ཆོས་ཐམས་ཅད་མཚན་མ་མེད་པར་རྟོགས་པར་འགྱུར་བའི་དོན་ནོ། ། གཉིས་པ་ནི་རྣམ་ཐར་སྒོ་གསུམ་པོ་འདི་ལ་སློབ་པའི་བྱང་སེམས་ཆེན་པོ་ཞེས་པ་ནས། རྣམ་མཁྱེན་ལ་སློབ་པ་ཡིན་ཞེས་པའི་བར་ཏེ། རྣམ་ཐར་སྒོ་གསུམ་ལ་བསླབ་ན།
འཁོར་འདས་ཀྱི་ཆོས་ཐམས་ཅད་ལ་མཚན་མ་མེད་པའི་ཚུལ་དུ་སློབ་པར་འགྱུར་བ་ཡིན་ཞེས་པའི་དོན་ནོ། ། ཞུས་ལན་གསུམ་པ་ལ་གཉིས་ཏེ། ཤེས་བྱ་ཤེས་ཚུལ་དང༌། དེ་ལ་རྩོད་པ་སྤང་བའོ། ། དང་པོ་ལ་ལྔ་སྟེ། ཕུང་པོ་ཤེས་པའི་ཚུལ་དང༌། སྐྱེ་མཆེད་ཤེས་པའི་ཚུལ་དང༌། ཁམས་ཤེས་པའི་ཚུལ་དང༌། རྟེན་ཅིང་འབྲེལ་འབྱུང་ཤེས་པའི་ཚུལ་དང༌། འཕགས་པའི་བདེན་པ་ཤེས་པའི་ཚུལ་ལོ། །
དང་པོ་ལ་དྲི་བ་ནི། རབ་འབྱོར་གྱིས་གསོལ་པ་བཅོམ་ལྡན་འདས་རྣམ་པ་གང་གི་ཚུལ་དུ་ཞེས་པ་ནས། སློབ་པ་ལགས་ཞེས་པའི་བར་གྱིས་བསྟན་ཏོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་ཞེས་པ་ནས། དེ་ལྟར་རྣམ་པར་ཤེས་པའི་དེ་བཞིན་ཉིད་ཤེས་པ་ཡིན་ནོ་ཞེས་པའི་བར་གྱིས་བསྟན་ཏེ། དང་པོ་གཟུགས་ཀྱི་ཕུང་པོ་ཤེས་ཚུལ་ནི། ཆོས་ཅན་གཟུགས་ཤེས་ཚུལ་དང༌། ཆོས་ཉིད་དེ་བཞིན་ཉིད་ཤེས་ཚུལ་གཉིས་ཀྱིས་བསྟན་ཏོ། །
ཕུང་པོ་ལྷག་མ་རྣམས་ཀྱི་ཤེས་ཚུལ་ཡང་དེ་ལྟར་རོ། ། གཉིས་པ་སྐྱེ་མཆེད་ཤེས་ཚུལ་ནི། ཇི་ལྟར་ན་སྐྱེ་མཆེད་རྣམས་ཤེས་པ་ཡིན་ཞེ་ན་ཞེས་པ་ནས། དེ་ལྟར་ན་སྐྱེ་མཆེད་རྣམས་ཤེས་པ་ཡིན་ནོ་ཞེས་པའི་བར་གྱིས་བསྟན་ཏེ། ཕྱི་ནང་གི་ཆོས་རྣམས་སྟོང་པ་ཉིད་དུ་ཤེས་པ་བསྟན་ཏོ། ། གསུམ་པ་ཁམས་ཤེས་པའི་ཚུལ་ནི། ཇི་ལྟར་ཁམས་རྣམས་ཤེས་པ་ཡིན་ཞེ་ན་ཞེས་པ་ནས། དེ་ལྟར་ན་ཁམས་རྣམས་ཤེས་པ་ཡིན་ནོ་ཞེས་པའི་བར་ཏེ། ཕྱི་ནང་གི་ཁམས་རྣམས་སྟོང་པ་ཉིད་དུ་ཤེས་པའི་ཚུལ་གྱིས་བསྟན་ཏོ། ། བཞི་པ་རྟེན་འབྲེལ་ཤེས་ཚུལ་ནི།
ཇི་ལྟར་ན་རྟེན་ཅིང་འབྲེལ་བར་འབྱུང་བ་ཤེས་པ་ཡིན་ཞེ་ན་ཞེས་པ་ནས། དེ་ལྟར་ན་རྟེན་ཅིང་འབྲེལ་བར་འབྱུང་བ་ཤེས་པ་ཡིན་ནོ་ཞེས་པའི་བར་ཏེ། སྐྱེ་འགག་སོགས་ཀྱི་སྤྲོས་པ་བརྒྱད་དང་བྲལ་བར་ཤེས་པར་བསྟན་ཏོ། ། ལྔ་པ་འཕགས་པའི་བདེན་པ་ཤེས་ཚུལ་ནི། ཇི་ལྟར་ན་འཕགས་པའི་བདེན་པ་རྣམས་ཤེས་པ་ཡིན་ཞེ་ན་ཞེས་པ་ནས། དེ་ལྟར་ན་འཕགས་པའི་བདེན་པ་ཐམས་ཅད་ཀྱི་དེ་བཞིན་ཉིད་ཤེས་པ་ཡིན་ནོ་ཞེས་པའི་བར་ཏེ། ཆོས་ཅན་དང་ཆོས་ཉིད་ཤེས་ཚུལ་གཉིས་ཀྱིས་བསྟན་ཏེ། གཉིས་ལས་རྣམ་པར་གྲོལ་བ་ཞེས་བཤད་པ་ནི་རྟག་ཆད་གཉིས་ལས་གྲོལ་བའོ། ། ཀུན་ནས་ཉོན་མོངས་པ་དང༌། རྣམ་པར་བྱང་བ་ལ་འགོད་པ་བསྟན་ཟིན་ཏོ། །
བདག་ཉིད་ཇི་ལྟ་བ་བཞིན་སེམས་ཅན་གྱི་དོན་བྱེད་པ་ལ་གཉིས་ཏེ། རྩོད་པ་དང་ལན་ནོ། ། དང་པོ་ནི། ཚེ་དང་ལྡན་པ་རབ་འབྱོར་གྱིས་ཞེས་པ་ནས། དཀྲུག་པར་མི་འགྱུར་རམ་ཞེས་པའི་བར་ཏེ། གོང་དུ་ཕུང་པོ་དང༌། ཁམས་ལ་སོགས་པ་སོ་སོར་མཁྱེན་ཚུལ་བསྟན་པ་ལ་རྩོད་པ་སྟེ། ཕུང་པོ་སོགས་སོ་སོར་མཁྱེན་བན། ཐམས་ཅད་ཆོས་དབྱིངས་སུ་རོ་གཅིག་པའི་ཚུལ་དོར་བས་ཆོས་དབྱིངས་དཀྲུག་པར་འགྱུར་རོ་ཞེས་པའི་དོན་ནོ། ། གཉིས་པ་ལན་ལ་གསུམ་སྟེ།
ཆོས་དབྱིངས་ལས་གཞན་མེད་པར་བསྟན་པ་དང༌། ཆོས་དབྱིངས་ལ་སློབ་པར་བསྟན་པ་དང༌། སློབ་པའི་དོན་ལ་རྩོད་པ་སྤང་བའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གལ་ཏེ་ཞེས་པ་ནས། བཏགས་པ་མེད་དོ་ཞེས་པའི་བར་ཏེ། ཆོས་དབྱིངས་ལས་ཐ་དད་པའི་དོན་ཁས་མི་ལེན་པས་ཆོས་དབྱིངས་དཀྲུགས་པར་མི་འགྱུར་ཞེས་འཐད་པའི་སྒོ་ནས་བསྟན་ཏོ། ། གཉིས་པ་ལ་གསུམ་སྟེ་མདོར་བསྟན་པ་དང༌། རྒྱས་པར་བཤད་པ་དང༌།
དོན་བསྡུ་བ་སྟེ། ཆེ་བ་བརྗོད་པ་ལས་འཕྲོས་པའི་དྲིས་ལན་ནོ། ། དང་པོ་ནི། རབ་འབྱོར་དེ་ལྟར་ཞེས་པ་ནས། བསླབ་པར་བྱའོ་ཞེས་པའི་བར་བགྱི་འཕྲེང་གཅིག་གོ ། གཉིས་པ་ལ་གཉིས་ཏེ། འཐད་པ་འགོད་པ་དང༌། རྒྱས་པར་བཤད་པའོ། ། དང་པོ་ནི། བཅོམ་ལྡན་འདས་ཞེས་པ་ནས།
ཐམས་ཅད་ནི་ཆོས་ཀྱི་དབྱིངས་ཞེས་པའི་བར་ཏེ། ཆོས་ཀྱི་དབྱིངས་ལ་བསླབ་པས་ཐམས་ཅད་ལ་བསླབ་པར་འགྱུར་ཏེ། ཐམས་ཅད་ཆོས་ཀྱི་དབྱིངས་ཡིན་པའི་ཕྱིར་ཞེས་བསྟན་ཏོ། ། གཉིས་པ་ནི། གསོལ་པ་བཅོམ་ལྡན་འདས་ཅིའི་སླད་དུ་ཆོས་ཐམས་ཅད་ཆོས་ཀྱི་དབྱིངས་ལགས་ཞེས་པ་ནས། ཆོས་ཐམས་ཅད་དོ་ཞེས་པའི་བར་ཏེ། ཆོས་དབྱིངས་ངོས་བཟུང་ནས་ཆོས་ཐམས་ཅད་དེའི་བདག་ཉིད་དུ་བསྟན་པའོ། ། དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། ཐམས་ཅད་ལ་བསླབ་པར་འགྱུར་རོ་ཞེས་པའི་བར་རོ། །
གཉིས་པ་སློབ་ཚུལ་ལ་རྩོད་པ་སྤང་བ་ལ། རྩོད་པ་འགོད་པ་དང༌། ལན་བཤད་པའོ། ། དང་པོ་ལ་ཁས་བླངས་བརྗོད་པ་ནི། གསོལ་པ་བཅོམ་ལྡན་འདས་གལ་ཏེ་ཆོས་ཐམས་ཅད་ཆོས་ཀྱི་དབྱིངས་ལགས་ན་ཞེས་པ་སྟེ། སྔར་ཆོས་ཐམས་ཅད་ཆོས་དབྱིངས་སུ་བསྟན་པ་རྗེས་སུ་བརྗོད་པའོ། ། གནོད་བྱེད་བརྗོད་པ་དངོས་ལ་གསུམ་སྟེ། ཆོས་རྣམས་ལ་སོ་སོར་སློབ་པ་མི་འཐད་པ་དང༌། སློབ་པར་འདོད་པ་ལ་གནོད་བྱེད་འགོད་པ་དང༌། སྔ་མའི་གཏན་ཚིགས་ཀྱི་ཁྱབ་པ་བསྟན་པའོ། །
དང་པོ་ནི་ཇི་ལྟར་གཟུགས་ལ་བསླབ་པར་བགྱི་ཞེས་པ་ནས། ཆོས་ཐམས་ཅད་རྣམ་པ་ཐམས་ཅད་དུ་འཚལ་བར་བགྱི་བའི་བྱང་ཆུབ་སེམས་དཔས་བྱང་ཆུབ་ཀྱི་ལམ་ལ་ཇི་ལྟར་བསླབ་པར་བགྱི་ཞེས་པའི་བར་རོ། ། འདི་ལ་དོན་གསུམ་སྟེ་འཁོར་འདས་ཀྱི་ཆོས་ཐམས་ཅད་ལ་སློབ་པ་མི་འཐད་པ་དང༌། མངོན་མཐོའི་ཆོས་ལ་སློབ་པ་མི་འཐད་པ་དང༌། ངེས་ལེགས་ཀྱི་ཆོས་ལ་སློབ་པ་མི་འཐད་པའོ། ། དང་པོ་ནི། ཇི་ལྟར་གཟུགས་ལ་བསླབ་པར་བགྱི་ཞེས་པ་ནས། དཔེ་བྱད་བཟང་པོ་བརྒྱད་ཅུ་ཡོངས་སུ་འགྲུབ་པར་བགྱི་བ་ལ་བསླབ་པར་བགྱི་ཞེས་པའི་བར་རོ། ། གཉིས་པ་ནི། ཇི་ལྟར་རྒྱལ་རིགས་ཆེ་ཞིང་མཐོ་བའི་རིགས་སུ་སྐྱེ་བར་བགྱི་བ་ལ་བསླབ་པར་བགྱི་ཞེས་པ་ནས།
འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་ལྷར་སྐྱེ་བར་བགྱི་བ་ལ་སློབ་ཅིང་ཞེས་པའི་བར་རོ། ། དེར་ཡང་སྐྱེ་བར་མི་བགྱི་ཞེས་པ་ནི། འཁོར་བ་ལས་བཟློག་པའི་ཆོས་དེ་ཞར་ལས་བྱུང་བའོ། ། གསུམ་པ་ནི། ཇི་ལྟར་སེམས་དང་པོ་བསྐྱེད་པ་ལ་བསླབ་པར་བགྱི་ཞེས་པ་ནས། བྱང་ཆུབ་ཀྱི་ལམ་ལ་བསླབ་པར་བགྱི་ཞེས་པའི་བར་རོ། ། གཉིས་པ་ལ་ཁས་བླངས་བརྗོད་པ་ནི། བཅོམ་ལྡན་འདས་གལ་ཏེ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་སློབ་པར་བགྱི་ན་ཞེས་པའི་བར་རོ། ། ཐལ་འགྱུར་འགོད་པ་ནི།
བཅོམ་ལྡན་འདས་དེ་ཅིའི་སླད་དུ་ཞེས་པ་ནས། ལགས་གྲང་ཞེས་པའི་བར་ཏེ། སྤྲོས་པ་མེད་པ་ལ་སྤྲོས་པ་བྱེད་པ་ཉིད་དུ་འགྱུར་རོ་ཞེས་པའི་དོན་ནོ། ། གསུམ་པ་སྔ་མའི་གཏན་ཚིགས་ཀྱི་ཁྱབ་བ་བསྟན་པ་ལ། ཁྱབ་པ་འགོད་པ་ནི། བཅོམ་ལྡན་འདས་ཆོས་ཀྱི་དབྱིངས་ལ་ནི་རྟོག་པ་དེ་དག་མ་མཆིས་ཏེ་ཞེས་པས་བསྟན་ཏོ། ། ཁྱབ་པའི་གཏན་ཚིགས་འགོད་པ་ནི། དེ་ཅིའི་སླད་དུ་ཞེ་ན། གཟུགས་ཀྱང་ཆོས་ཀྱི་དབྱིངས་མ་ལགས། གཟུགས་ལས་གུད་ན་ཡང་ཆོས་ཀྱི་དབྱིངས་མ་མཆིས་ཏེ་ཞེས་པ་ནས།
ཆོས་ཀྱི་དབྱིངས་ཀྱང་རྣམ་པ་ཐམས་ཅད་མཁྱེན་པ་ཉིད་དོ་ཞེས་པའི་བར་ཏེ། གཟུགས་ནས་རྣམ་མཁྱེན་གྱི་བར་སོ་སོར་རྟོག་པར་བྱར་མེད་དེ། གཅིག་དང་ཐ་དད་ཀྱི་སྤྲོས་པ་དང་བྲལ་བའི་ཕྱིར་ཞེས་པའི་དོན་ནོ། ། རྩོད་པ་བསྟན་ཟིན་ཏོ། ། གཉིས་པ་ལན་ལ། སྤྲོས་པ་དང་བྲལ་བ་ཞལ་གྱིས་བཞེས་པ་དང༌། ཆོས་དབྱིངས་ལས་ཐ་དད་པའི་དོན་མེད་པར་བསྟན་པ་དང༌། ཐ་སྙད་དུ་ཆོས་སོ་སོར་ཕྱེ་ནས་སྟོན་པ་དང༌། སྒྱུ་མའི་དཔེས་ཆོས་སྟོན་ཚུལ་བསྟན་པའོ། ། དང་པོ་ནི།
བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ། ། ཞེས་པ་ནས། ཆོས་ཀྱི་དབྱིངས་ཉིད་ཀྱང་རྣམ་པ་ཐམས་ཅད་མཁྱེན་པ་ཉིད་དོ་ཞེས་པའི་བར་རོ། ། གཉིས་པ་ནི། རབ་འབྱོར་གལ་ཏེ་ཡང་ཞེས་པ་ནས། ཆོས་ཀྱི་དབྱིངས་སུ་ཤེས་ནས་ཞེས་པའི་བར་རོ། ། གསུམ་པ་ནི་ཆོས་ཐམས་ཅད་མིང་མེད་པ་མིང་གི་བརྡས་ཆོས་སྟོན་ཏེ་ཞེས་པ་ནས། འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཅེས་བྱའོ་ཞེས་སྟོན་ཏོ་ཞེས་པའི་བར་རོ། ། བཞི་པ་ལ་གཉིས་ཏེ།
དཔེ་བཤད་པ་དང༌། དོན་ལ་སྦྱར་བའོ། ། དང་པོ་ལ་གཉིས་ཏེ། ལྟ་བ་པོ་མཁས་པ་མཐོང་བ་དང་མཁས་པས་མཐོང་བའི་ཚུལ་ལོ། ། དང་པོ་ནི། རབ་འབྱོར་འདི་ལྟ་སྟེ་དཔེར་ན་སྒྱུ་མའི་མཁན་པོའམ་ཞེས་པ་ནས། སངས་རྒྱས་ཀྱི་སྐུ་ཡན་ལག་དང་ཉིང་ལག་ཐམས་ཅད་ཡོངས་སུ་རྫོགས་པར་སྟོན་པ་ནི་ངོ་མཚར་ཆེའོ་ཞེས་ངོ་མཚར་ཆེར་འཛིན་ཏོ་ཞེས་པའི་བར་ཏེ། སྒྱུ་མའི་མཁན་པོས་འཁོར་འདས་ཀྱི་ཆོས་རྣམས་གཞན་ལ་སྣང་བར་སྟོན་པ་ནི་མཁས་པ་རྣམས་ཀྱིས་དེ་ལ་བདེན་པར་འཛིན་ཞེས་པའི་དོན་ནོ། ། གཉིས་པ་ནི། དེ་ལས་སྐྱེས་བུ་མཁས་ཤིང་ཞེས་པ་ནས།
དེ་དག་གིས་ཤེས་པ་འབྱུང་ངོ་ཞེས་པའི་བར་ཏེ། གཞན་དག་གིས་དངོས་པོ་མེད་པ་ལ་དངོས་པོར་འདུ་ཤེས་སོ་ཞེས་པའི་ཚུལ་དུ་རྟོགས་སོ་ཞེས་པའོ། ། གཉིས་པ་དོན་ལ་སྦྱར་བ་ནི། རབ་འབྱོར་དེ་བཞིན་དུ་ཞེས་པ་ནས། མི་དམིགས་ཏེ་ཞེས་པའི་བར་དུ་བཤད་ནས། འོག་ནས་རབ་འབྱོར་གལ་ཏེ་ཆོས་ཀྱི་དབྱིངས་སྔོན་ཅི་ལྟ་བར་ཕྱིས་ཀྱང་དེ་བཞིན་མ་ཡིན་ནམ་ཞེས་པ་ནས། སངས་རྒྱས་ཀྱི་ཞིང་ཡོངས་སུ་དག་པར་བྱེད་དོ་ཞེས་པའི་བར་སྔ་མའི་མཇུག་ཐོགས་སུ་སྦྱར་ཏེ་བཤད་པར་བྱའོ། ། འབུམ་ཕལ་ཆེ་བ་ལས། སངས་རྒྱས་ཀྱི་ལམ་མི་མཇུག་ཐོགས་སུ་འབྱུང་བ་ནི་མདོ་འཁྲུགས་པ་ཡིན་ནོ། ། དེ་ལ་དང་པོ་ནི་སེམས་ཅན་གྱི་དོན་བྱེད་ཀྱང་དེ་མི་དམིགས་ཞེས་བསྟན་ལ།
ཚིག་ཕྱི་མས་ནི་ཆོས་ཀྱི་དབྱིངས་རྟོགས་པའི་བྱེད་པ་བཤད་པ་ཡིན་ནོ། ། ཕ་རོལ་ཏུ་ཕྱིན་པ་དྲུག་ལ་འགོད་པ་དང༌། སངས་རྒྱས་ཀྱི་ལམ་ལ་འགོད་པ་དང༌། ཕྱིན་དྲུག་ལ་འགོད་པ་རྒྱས་པར་སྟོན་པ་ལ། དང་པོ་ནི། བདག་ཀྱང་སྦྱིན་པ་གཏོང་བ་ཡིན་ཞེས་པ་ནས། ཤེས་རབ་བསྒོམ་པ་དེ་དག་གི་ལེགས་པ་བརྗོད་ཅིང་མཐུན་པས་དགའ་བར་སྤྱོད་པ་ཡིན་ནོ་ཞེས་པའི་བར་རོ། ། གཉིས་པ་སངས་རྒྱས་ཀྱི་ལམ་ལ་འགོད་པ་ནི། བདག་ཀྱང་དགེ་བ་བཅུའི་ལམ་ཡང་དག་པར་འཛིན་པ་ཡིན་ཞེས་པ་ནས། སེམས་ཅན་གཞན་ཡང་དཔེ་བྱད་བཟང་པོ་བརྒྱད་ཅུ་བསྒྲུབ་པ་དེ་དག་གི་ལེགས་པ་བརྗོད་ཅིང་མཐུན་པས་དགའ་བར་སྤྱོད་པ་ཡིན་ཞེས་པའི་བར་གྱིས་བསྟན་ཏོ། །
ཆོས་ཐམས་ཅད་མཉམ་པ་ཉིད་དུ་བསྟན་པའི་ལེའུ་སྟེ་དྲུག་ཅུ་རྩ་བཞི་པའི་བཤད་པའོ།། ༈ དྲུག་ཅུ་རེ་ལྔ་པ་ཆོས་ཉིད་འཁྲུག་པ་མེད་པའི་ལེའུ་བཤད་པ། ཕར་ཕྱིན་དྲུག་རྒྱས་པར་བཤད་པ་ལ་གཉིས་ཏེ། ཡུམ་སྒོམ་ཚུལ་ལ་རྩོད་པ་སྤང་བ་དང༌། ཕྱིན་དྲུག་སོ་སོར་བསྟན་པའོ། ། དང་པོ་ལ་གསུམ་སྟེ། རྩོད་པ་འགོད་པ་དང༌། ལན་བཤད་པ་དང༌། ལན་ལ་རྩོད་པ་སྤང་བའོ། ། དང་པོ་ནི།
དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་སྒོམ་པ་ལགས་ཞེས་པའི་བར་ཏེ། གོང་དུ་སྒྱུ་མའི་དཔེས་སེམས་ཅན་མི་དམིགས་ཀྱང་སེམས་ཅན་གྱི་དོན་བྱེད་ཅེས་པ་ལ་རྩོད་པ་སྟེ། སེམས་ཅན་མི་དམིགས་ན་འོ་ན་སུའི་དོན་དུ་ཡུམ་བསྒོམ་པ་ལགས་ཞེས་རྩོད་པའོ། ། གཉིས་པ་ནི། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཞེས་པ་ནས། ཡང་དག་པའི་མཐའ་ལ་འགོད་དོ་ཞེས་པའི་བར་ཏེ། སེམས་ཅན་རྣམས་སྟོང་པ་ཉིད་དུ་རྟོགས་ནས་དེ་དག་གི་དོན་དུ་ཡུམ་བསྒོམས་ནས་སེམས་ཅན་རྣམས་ཡང་དག་པའི་མཐའ་ལ་འགོད་དོ་ཞེས་པའི་དོན་ནོ། ། གསུམ་པ་ནི།
གསོལ་པ་བཅོམ་ལྡན་འདས་གལ་ཏེ། དེ་ལྟར་ཞེས་པ་ནས། ཡང་དག་པའི་མཐའ་ལ་འགོད་པ་ལགས་ཞེས་པའི་བར་ཏེ། སེམས་ཅན་རྣམས་ཡང་དག་པའི་མཐའ་ཡིན་ན། གང་ལ་བཀོད་པའི་ཡུལ་དང༌། འགོད་པར་བྱ་བ་གཉིས་ཀ་ཡང་དག་པའི་མཐའ་ཡིན་པས་ཡང་དག་པའི་མཐའ་ལ། ཡང་དག་པའི་མཐའ་གནས་པ་དང༌། རང་བཞིན་ལ་རང་བཞིན་གཉིས་པ་ཡོད་པར་འགྱུར་རོ་ཞེས་རྩོད་པའོ། ། གཉིས་པ་ལན་ལ་གཉིས་ཏེ། དངོས་ཀྱི་དོན་དང༌།
འཐད་པ་འགོད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཞེས་པ་ནས། འཁྲུག་པར་མི་བྱེད་དོ་ཞེས་པའི་བར་ཏེ། ཡང་དག་མཐའ་ལ་ཡང་དག་མཐའ་གཉིས་པ་གནས་པ་སོགས་མེད་ཀྱང་གདུལ་བྱ་ཡང་དག་པའི་མཐའ་ལ་འགོད་པ་དང༌། ཡང་དག་པའི་མཐའ་འཁྲུགས་པར་ཡང་མི་བྱེད་དོ་ཞེས་བསྟན་ཏོ། ། གཉིས་པ་ནི་དེ་ཅིའི་ཕྱིར་ཞེ་ན་ཞེས་པ་ནས། གཉིས་སུ་བྱར་མེད་དོ་ཞེས་པའི་བར་ཏེ། སེམས་ཅན་དང་ཡང་དག་མཐའ་སོ་སོར་བཅད་དུ་མེད་དེ།
གཉིས་པ་སྟོང་པ་ཉིད་དུ་རོ་གཅིག་པའི་ཕྱིར། དེ་ལྟར་ན་ཡང་དག་པའི་མཐའ་འཁྲུག་པར་མི་བྱེད་པ་དང༌། དེ་ལ་འགོད་པ་ཡང་མི་འགལ་ལོ་ཞེས་པའི་དོན་ནོ། ། གཉིས་པ་ཕ་རོལ་ཏུ་ཕྱིན་པ་དྲུག་གི་ངོ་བོ་སོ་སོར་བཤད་པ་ལ་གཉིས་ཏེ། དྲི་བ་འགོད་པ་དང་ལན་བཤད་པའོ། ། དང་པོ་ནི། གསོལ་པ་བཅོམ་ལྡན་འདས་ཞེས་པ་ནས། དེ་ལྟ་བུའི་མཐའ་གང་ལགས་ཞེས་པའི་བར་ཏེ། གོང་དུ་ཡང་དག་པའི་མཐའ་འཁྲུག་པར་མི་བྱེད་དེ་ཞེས་པ་ལ་དྲི་བ་སྟེ། དངོས་པོའི་གནས་ཚུལ་གཞན་དུ་དཀྲུག་ཏུ་མེད་པའི་ཐབས་དྲིས་པའོ། །
གཉིས་པ་ལན་ལ་གསུམ་སྟེ། ཕྱིན་དྲུག་སོ་སོར་བཤད་པ་དང༌། འབྲས་བུ་བྱང་ཆུབ་ལ་འགོད་པ་དང༌། དོན་བསྡུ་བའོ། ། དང་པོ་ལ་དོན་དྲུག་ལས། སྦྱིན་པ་ལ་འགོད་པ་ནི། སེམས་ཅན་རྣམས་སྦྱིན་པ་ལ་རབ་ཏུ་འགོད་དོ་ཞེས་པ་ནས། ངོ་བོ་ཉིད་ཀྱིས་ཤིན་ཏུ་སྟོང་ངོ་ཞེས་བརྗོད་དོ་ཞེས་པའི་བར་ཏེ། སྦྱིན་སོགས་ལ་འཁོར་གསུམ་མི་དམིགས་པར་བྱ་བ་ནི། སྦྱིན་པ་ལ་རབ་ཏུ་བཀོད་ནས་ཞེས་པ་ནས།
གཞན་ནོ་སྙམ་དུ་མ་སེམས་ཤིག་ཅེས་པའི་བར་གྱིས་བསྟན་ཏོ། ། འཁོར་གསུམ་མི་དམིགས་པར་རྟོགས་པའི་འབྲས་བུ་ནི། རིགས་ཀྱི་བུ་ཁྱོད་ནམ་སྦྱིན་པ་ཡང་ཞེས་པ་ནས། བདུད་རྩིར་འགྱུར་ཏེ་ཞེས་པའི་བར་རོ། ། འཁོར་གསུམ་མི་དམིགས་པ་ལ་གདམས་པ་དོན་བསྡུ་བ་ནི། སྦྱིན་པ་འདིས་ཞེས་པ་ནས། མ་འཛིན་ཅིག་ཅེས་པའི་བར་རོ། ། འཁོར་གསུམ་མི་དམིགས་པའི་འཐད་པ་སྟོན་པ་ནི། དེ་ཅིའི་ཕྱིར་ཞེ་ན་འདི་ལྟར་ཞེས་པ་ནས་སྟོང་ངོ་ཞེས་བརྗོད་དེ་ཞེས་པའི་བར་རོ། ། སྦྱིན་པ་ལ་འགོད་པ་བསྟན་ཟིན་ཏོ། །
ཚུལ་ཁྲིམས་ལ་འགོད་པ་ནི། གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཡུམ་ལ་སྤྱོད་པའི་ཚེ་ཐབས་མཁས་པས་སེམས་ཅན་རྣམས་ཚུལ་ཁྲིམས་ལ་འགོད་དེ་ཞེས་པ་ནས། དེའི་མྱ་ངན་ལས་འདས་པ་ཞེས་བྱ་བ་འདི་ལྟ་སྟེ། མཐའ་ལས་འདས་པ་སྟོང་པ་ཉིད་ཅེས་པའི་བར་ཏེ། དགེ་བ་བཅུའི་ལས་ཀྱི་ལམ་ལ་འགོད་པ་དང༌། འཁོར་གསུམ་མི་དམིགས་པར་གདམས་པ་དང༌། འཁོར་གསུམ་མི་དམིགས་པར་བསྟན་པའི་འབྲས་བུ་དང༌། འཁོར་གསུམ་མི་དམིགས་པར་རྟོགས་པའི་འབྲས་བུ་དང༌། འཁོར་གསུམ་མི་དམིགས་པའི་འཐད་པའོ། ། དང་པོ་ནི།
ཚུར་ཤོག་རིགས་ཀྱི་བུ་སྲོག་གཅོད་པ་སྤོང་ལ་ཞེས་པ་ནས། ཕྱིར་ལྡོག་པར་གྱིས་ཤིག་ཅེས་པའི་བར་རོ། ། གཉིས་པ་ནི། རིགས་ཀྱི་བུ་ཆོས་འདི་དག་ལ་ཞེས་པ་ནས། འདི་ལྟ་བུའི་ཆོས་ཀྱང་གང་ཞིག་ཡིན་ཞེས་སྟོན་ཅིང་ཚུལ་ཁྲིམས་ལ་འགོད་དེ་ཞེས་པའི་བར་རོ། ། གསུམ་པ་ནི། རབ་འབྱོར་བྱང་ཆུབ་སེམས་དཔའ་ཞེས་པ་ནས། ཡོངས་སུ་མྱ་ངན་ལས་འདས་ཏེ་ཞེས་པའི་བར་རོ། ། འཁོར་གསུམ་མི་དམིགས་པའི་འཐད་པ་དང་བཅས་པ་ནི། དེ་ཡང་འཇིག་རྟེན་གྱི་ཐ་སྙད་ཀྱི་ཡིན་གྱི་ཞེས་པ་ནས།
སྟོང་པ་ཉིད་དོ་ཞེས་པའི་བར་རོ། ། ཚུལ་ཁྲིམས་ལ་འགོད་པ་བསྟན་ཟིན་ཏོ། ། བཟོད་པ་ལ་འགོད་པ་ལ། དང་པོ་བཟོད་པ་ལ་གདམས་པ་ནི། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཡུམ་ལ་སྤྱོད་པའི་སེམས་ཅན་ཕན་ཚུན་ཞེས་པ་ནས། རིག་པར་གྱིས་ཤིག་ཅེས་པའི་བར་རོ། ། འཁོར་གསུམ་མི་དམིགས་པར་བྱ་བར་སྟོན་པ་ནི། གང་གནོད་པར་བྱེད་པ་དང་ཞེས་སོགས་ཏེ། འཁོར་གསུམ་མི་དམིགས་པ་དང༌། དེའི་འཐད་པ་དང་གཉིས་ཀྱིས་སྟོན་ནོ། །
དང་པོ་ནི། གང་གིས་ཞེས་པ་ནས། ཅིའི་གནོད་པར་བྱ་ཞེས་པའི་བར་རོ། ། གཉིས་པ་ལ་འཐད་པ་འགོད་པ་དང༌། འཐད་པའི་རང་བཞིན་གཏན་ལ་དབབ་པའོ། ། དང་པོ་ནི་ཆོས་དེ་དག་ཐམས་ཅད་རང་བཞིན་གྱིས་སྟོང་པ་སྟེ་ཞེས་པའོ། ། གཉིས་པ་ནི། རང་བཞིན་སྟོང་པ་ཉིད་གང་ཡིན་པ་དེ་ནི་ཞེས་པ་ནས། དེ་ནི་རྟག་པ་ཡང་རང་བཞིན་གྱིས་སྟོང་ངོ༌། ། ཞེས་པའི་བར་རོ། །
རང་བཞིན་སྟོང་པ་ཉིད་རྟོགས་པ་ལ་སྦྱོར་བ་དང༌། དོན་དམ་པར་བྱེད་པས་སྟོང་པས་སྟོང་པར་བསྟན་པ་སྟེ། དང་པོ་ནི་རང་བཞིན་གྱིས་སྟོང་པ་ནི་སུ་ལ་ཡང་ཞེས་པ་ནས། འདུལ་ལོ། ། རབ་ཏུ་འགོད་དོ་ཞེས་པའི་བར་རོ། ། འཁོར་གསུམ་མི་དམིགས་པའི་འཐད་པ་ནི། དེ་ཡང་འཇིག་རྟེན་གྱི་ཐ་སྙད་ཡིན་གྱི་དོན་དམ་པར་མ་ཡིན་ནོ། ། དེ་ཅིའི་ཕྱིར་ཞེ་ན་ཞེས་པ་ནས། སེམས་ཅན་རྣམས་ཀྱི་དབེན་པའོ་ཞེས་པའི་བར་རོ། ། བཟོད་པ་ལ་འགོད་པ་བསྟན་ཟིན་ཏོ། །
བརྩོན་འགྲུས་ལ་འགོད་པ་ལ། དང་པོར་བརྩོན་འགྲུས་ལ་གདམས་པ་ནི། རབ་འབྱོར་གཞན་ཡང་ཞེས་པ་ནས། བརྩོན་འགྲུས་ལ་ཡང་དག་པར་བསྐུལ་ཏེ་ཞེས་པའི་བར་རོ། ། འཁོར་གསུམ་མི་དམིགས་པར་རྟོགས་པར་བྱ་བར་བསྟན་པ་ནི། རིགས་ཀྱི་བུ་དག་རང་བཞིན་གྱིས་སྟོང་པ་ཉིད་ལ་ནི་ཞེས་པ་ནས། ཆོས་མ་འདྲེས་པ་དག་ལ་བརྩོན་པར་གྱིས་ཤིག་ཅེས་པའི་བར་རོ། ། འཁོར་གསུམ་མི་དམིགས་པའི་ཆོས་སྟོན་པའི་ཚུལ་ནི། རིགས་ཀྱི་བུ་དག་སྟོང་པ་ཉིད་ཀྱིས་ཆོས་དེ་དག་ཅེས་པ་ནས། མི་གནས་པས་དེ་དག་རབ་ཏུ་འགོད་དོ་ཞེས་པའི་བར་རོ། །
འཁོར་གསུམ་མི་དམིགས་པའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས་གནས་པ་མེད་དོ་ཞེས་པའི་བར་རོ། ། བརྩོན་འགྲུས་ལ་གདམས་ཚུལ་བྱེ་བྲག་ཏུ་བཤད་པ་ལ། མདོར་བསྟན་པ་ནི། རབ་འབྱོར་གཞན་ཡང་ཞེས་པ་ནས། རྗེས་སུ་སྟོན་ཏོ་ཞེས་པའི་བར་རོ། ། རྒྱས་པར་བཤད་པ་ལ། གང་ལ་བརྩོན་པའི་ཡུལ་བཤད་པ་དང༌། འཁོར་གསུམ་དུ་རྟོག་པ་མི་འཐད་པ་དང༌། དེའི་འཐད་པ་བཤདཔ་དང༌།
ཆོས་སྟོན་པའི་བྱེད་པ་བཤད་པའོ། ། དང་པོ་ནི། ཚུར་ཤོག་རིགས་ཀྱི་བུ་སྦྱིན་པའམ་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་དག་ལ་བརྩོན་འགྲུས་རྩོམ་ལ་ཞེས་པའི་བར་གྱིས་བསྟན་ཏོ། ། གཉིས་པ་ནི། ཆོས་དེ་དག་ཅེས་པ་ནས། མ་བྱེད་ཅིག་ཅེས་པའི་བར་རོ། ། གསུམ་པ་ནི། དེ་ཅིའི་ཕྱིར་ཞེ་ན་ཞེས་པ་ནས། བྱ་བ་མ་ཡིན་ནོ་ཞེས་པའི་བར་རོ། །
བཞི་པ་ནི། རབ་འབྱོར་དེ་ལྟར་ཞེས་པ་ནས། བྱང་ཆུབ་ལ་འགོད་དོ་ཞེས་པའི་བར་རོ། ། བརྩོན་འགྲུས་ལ་འགོད་ཚུལ་བསྟན་ཟིན་ཏོ། ། བསམ་གཏན་ལ་འགོད་པའི་ཚུལ་ལ་གཉིས་ཏེ། སྤྱིར་བསྟན་པ་དང༌། བྱེ་བྲག་ཏུ་བཤད་པའོ། ། དང་པོ་ལ་གདམས་ཚུལ་དངོས་ནི། རབ་འབྱོར་གཞན་ཡང་ཞེས་པ་ནས། སྒོམས་ཤིག་ཅེས་པའི་བར་རོ། །
འཁོར་གསུམ་དུ་རྟོག་པ་དགག་པ་ནི། གཡེང་བ་ཞེས་པ་ནས། མ་བྱེད་ཅིག་ཅེས་པའི་བར་རོ། ། རྟོག་པར་མི་རིགས་པའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། དམིགས་སུ་མེད་དོ་ཞེས་པའི་བར་རོ། ། གཉིས་པ་རྒྱས་པར་བཤད་པ་ལ། གདམས་པ་རྒྱས་པར་སྟོན་པ་དང༌། གདམས་པ་ལྟར་ཉམས་སུ་བླང་བའི་ཕན་ཡོན་ནོ། ། དང་པོ་ནི།
ཁྱོད་ཀྱིས་ཏིང་ངེ་འཛིན་དེ་ལ་གནས་ཏེ་རང་བཞིན་སྟོང་པ་ཉིད་ལ་སྤྱད་ན་ཞེས་པ་ནས། བརྩོན་འགྲུས་ཆུང་ངུས་འགྲུབ་པར་འགྱུར་རོ་ཞེས་གདམས་ཤིང་རྗེས་སུ་སྟོན་ཏེ་ཞེས་པའི་བར་ཏེ། ལུས་ངག་ཡིད་གསུམ་གྱི་དགེ་བ་དང༌། སྦྱིན་པ་ནས་རྣམ་མཁྱེན་གྱི་བར་དང༌། སེམས་ཅན་སྨིན་པ་དང༌། ཞིང་ཡོངས་སུ་དག་པར་བྱ་བ་ཐམས་ཅད་བརྩོན་འགྲུས་ཆུང་ངུས་འགྲུབ་ཞེས་པའི་དོན་ནོ། ། གཉིས་པ་ནི། རབ་འབྱོར་དེ་ལྟར་ཞེས་པ་ནས། རང་བཞིན་སྟོང་པ་ཉིད་ལ་གནས་ཤིང་ཐབས་མཁས་པས་སེམས་ཅན་རྣམས་ཀྱི་དོན་བྱེད་ཅེས་པའི་བར་ཏེ། ཕན་ཡོན་ཐོབ་ཚུལ་འཐད་པ་དང་བཅས་པ་བསྟན་ཏོ། །
བསམ་གཏན་ལ་འགོད་པ་བསྟན་ཟིན་ཏོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་འགོད་པ་ལ། གདམས་པ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་འཁོར་གསུམ་མི་དམིགས་པར་གདམས་པ་དང༌། མི་དམིགས་པའི་དོན་ཉམས་སུ་བླངས་པའི་འབྲས་བུ་དང༌། འཁོར་གསུམ་མི་དམིགས་པའི་འཐད་པའོ། ། དང་པོ་ནི། རབ་འབྱོར་གཞན་ཡང་ཞེས་པ་ནས། རྟོགས་ཤིག་དང་ཞེས་པས་བསྟན་ཏོ། །
གཉིས་པ་ནི། ཁྱོད་ཀྱིས་ཞེས་པ་ནས། བདུད་རྩིར་འགྱུར་རོ་ཞེས་པའི་བར་རོ། ། གསུམ་པ་ནི། རང་བཞིན་སྟོང་པ་ཉིད་ལ་ནི་ཞེས་པ་ནས། ཅི་ཞིག་ཡོངས་སུ་ཉམས་པར་འགྱུར་ཞེས་པའི་བར་གྱིས་བསྟན་ཏོ། ། གཉིས་པ་རྒྱས་པར་བཤད་པ་ནི། རབ་འབྱོར་དེ་ལྟར་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། ཐབས་མཁས་པས་སེམས་ཅན་རྣམས་ལ་འདོམས་ཤིང་རྗེས་སུ་སྟོན་ཏོ། ། དེ་ལྟར་འདོམས་ཤིང་རྗེས་སུ་སྟོན་པའི་ཚེ་ཞེས་པ་ནས།
གཞན་ཡང་དཔེ་བྱད་བཟང་པོ་བརྒྱད་ཅུ་ལ་ཡང་དག་པར་བསྐུལ་བ་ཡིན་ཞེས་པའི་བར་རོ། ། ཕར་ཕྱིན་དྲུག་ལ་བཀོད་པའི་ཚུལ་རྒྱས་པར་བསྟན་ཟིན་ཏོ། ། གཉིས་པ་འབྲས་བུ་བྱང་ཆུབ་ལ་བཀོད་ཀྱང་ཞེན་པ་མེད་པ་ནི། བདག་ཀྱང་རྒྱུན་དུ་ཞུགས་པ་ཞེས་པ་ནས། འདུལ་བ་དང་འགོད་པ་ཡིན་ཏེ་ཞེས་པའི་བར་ཏེ། དམན་པའི་བྱང་ཆུབ་ལ་འགོད་པ་དང༌། བླ་མེད་བྱང་ཆུབ་ལ་འགོད་པ་གཉིས་ཀྱིས་བསྟན་ཏོ། ། གསུམ་པ་དོན་བསྡུ་བ་ནི། རབ་འབྱོར་ཞེས་པ་ནས། ལས་མེད་པར་གནས་པ་མ་ཡིན་ནོ་ཞེས་པའི་བར་རོ། །
རང་བཞིན་སྟོང་པ་ཉིད་ལ་འགོད་པ་ལ་གཉིས་ཏེ། རྩོད་པ་དང༌། ལན་ནོ། ། དང་པོ་ནི། གསོལ་པ་བཅོམ་ལྡན་འདས་གལ་ཏེ་ཞེས་པ་ནས། འཇུག་པ་ལགས་ཞེས་པའི་བར་ཏེ། ཕྱིན་དྲུག་ལ་འགོད་པའི་སྐབས་སུ་རང་བཞིན་སྟོང་པ་ཉིད་ལ་གནས་ནས་ཞེས་གསུངས་པ་རྩོད་པའོ། ། གཉིས་པ་ལ་ལྔ་སྟེ། གཞན་ལ་སྟོང་པ་ཉིད་ཀྱི་ཆོས་སྟོན་པ་དང༌། སྟོང་པ་ཉིད་ཀྱང་རང་བཞིན་གྱིས་སྟོང་པར་བསྟན་པ་དང༌།
སྟོང་ཉིད་རྟོགས་པ་ལ་བཀོད་པའི་ཕན་ཡོན་བཤད་པ་དང༌། སྟོང་ཉིད་ལ་གནས་ནས་གཞན་དོན་བྱེད་ཚུལ་དང༌། སྟོང་པ་ཉིད་ཀྱི་དོན་གཞན་དུ་མི་དཀྲུག་པར་བསྟན་པའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ་ཞེས་པ་ནས། སྟོང་པར་མི་བསྟན་ཏོ་ཞེས་པའི་བར་ཏེ།
ཆོས་ཐམས་ཅད་སྟོང་པ་ཉིད་དུ་ངོས་བཟུང་བ་དང༌། དེ་ལ་ཆོས་གང་ཡང་མ་དམིགས་པ་དང༌། མི་སྟོང་པ་ལ་གནོད་བྱེད་བརྗོད་པ་དང་གསུམ་གྱིས་བསྟན་ཏོ། ། གཉིས་པ་རྒྱས་པར་བཤད་པ་ལ་གཉིས་ཏེ། བསྟན་བྱའི་སྟོང་ཉིད་གཏན་ལ་དབབ་པ་དང༌། གཞན་ལ་སྟོང་ཉིད་ཀྱི་ཆོས་བསྟན་ཚུལ་དངོས་སོ། ། དང་པོ་ནི། རང་བཞིན་གྱིས་སྟོང་པའི་ཆོས་དེ་དག་ཀྱང་གང་ཞེ་ན་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ནི་རང་བཞིན་གྱིས་སྟོང་ངོ་ཞེས་པའི་བར་རོ། ། སྟོང་པ་ཉིད་ཀྱི་ཆོས་སྟོན་ཚུལ་དངོས་ནི།
དེ་བས་ན་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། ཕུང་པོ་ལྔ་ནི་རང་བཞིན་གྱིས་སྟོང་ངོ་ཞེས་བྱ་བར་ཆོས་སྟོན་ཏེ་ཞེས་པ་ནས། བག་ཆགས་ཀྱི་མཚམས་སྦྱོར་བ་ཐམས་ཅད་རང་བཞིན་གྱིས་སྟོང་ངོ་ཞེས་བྱ་བར་ཆོས་སྟོན་ཏོ་ཞེས་པའི་བར་རོ། ། གཉིས་པ་སྟོང་པ་ཉིད་ཀྱང་རང་བཞིན་གྱིས་སྟོང་པར་བསྟན་པ་ནི་གཉིས་ཏེ། བཟློག་པའི་སྒོ་ནས་སྟོང་པ་ཉིད་སྟོན་ཚུལ་དང༌། སྟོང་པ་ཉིད་གཞན་དུ་བཤིག་པར་མི་ནུས་པའི་དོན་ནོ། ། དང་པོ་ནི། རབ་འབྱོར་གལ་ཏེ་ནང་སྟོང་པ་ཉིད་རང་བཞིན་གྱིས་སྟོང་པ་མ་ཡིན་ན་ནི་ཞེས་པ་ནས། ཆོས་ཐམས་ཅད་རང་བཞིན་གྱིས་སྟོང་ངོ་ཞེས་བྱ་བར་ཆོས་སྟོན་པར་མི་འགྱུར་ཏེ་ཞེས་པའི་བར་རོ། ། གཉིས་པ་ནི།
དེའི་ཕྱིར་རང་བཞིན་སྟོང་པ་ཉིད་ཀྱང་བཤིག་པར་འགྱུར་ན་ཞེས་པ་ནས། རྣམ་པར་བྱང་བ་དམིགས་པ་མེད་དོ་ཞེས་པའི་བར་ཏེ། དོན་དངོས་དང་འཐད་པ་གཉིས་ཀྱིས་བསྟན་ཏོ། ། དོན་ནི་རང་བཞིན་མི་སྟོང་པ་དེའི་ཕྱིར་སྟོང་ཉིད་བཤིག་པར་འགྱུར་བ་ལས་བཤིག་པར་མི་ནུས་ཏེ། ཡུལ་དུས་གང་ན་ཡང་མི་གནས་པའི་ཕྱིར་ཏེ། དེ་ལ་ནི་ཆོས་གང་ཡང་མ་དམིགས་པའི་ཕྱིར་ཞེས་པའི་དོན་ནོ། ། གསུམ་པ་སྟོང་པ་ཉིད་རྟོགས་པའི་ལམ་ལ་བཀོད་པའི་ཕན་ཡོན་བསྟན་པ་ལ་གཉིས་ཏེ། སྟོང་ཉིད་རྟོགས་པས་ཕྱིར་མི་ལྡོག་པར་བསྟན་པ་དང༌། འཐད་པའི་སྒོ་ནས་དེ་ཉིད་རྒྱས་པར་སྟོན་པའོ། ། དང་པོ་ནི།
དེ་ནི་ཆོས་རྣམས་ཀྱི་རང་བཞིན་ཏེ་དེ་ལ་གནས་ཤིང་ཞེས་པ་ནས། ཕྱིར་མི་ལྡོག་ཅེས་པའི་བར་ཏེ། རག་བཞིན་སྟོང་པ་ཉིད་རྟོགས་པའི་ཤེར་ཕྱིན་ལ་གནས་པ། ཕྱིར་མི་ལྡོག་པའི་ཡོན་ཏན་ཐོབ་བོ་ཞེས་པའི་དོན་ནོ། ། གཉིས་པ་ལ་འཐད་པ་དགོད་པ་དང༌། བསྒྲུབ་བྱའི་ཆོས་བསྟན་པའོ། ། དང་པོ་ནི། དེ་ཅིའི་ཕྱིར་ཞེ་ན་དེ་ནི་འདི་ལྟར་དེས་བསྒྲིབ་པའི་ཆོས་གང་ཡང༌། ཡང་དག་པར་རྗེས་སུ་མི་མཐོང་སྟེ་ཞེས་པ་ནས། དཔེ་བྱད་བཟང་པོ་བརྒྱད་ཅུར་གདགས་པ་ཡང་མི་དམིགས་ཞེས་པའི་བར་རོ། །
གཉིས་པ་ནི། བླ་ན་མེད་པ་ཞེས་པ་ནས། གང་ལས་འོང་ཞེས་པའི་བར་ཏེ། འཁོར་འདས་ཀྱི་ཆོས་གང་ཡང་མ་དམིགས་པར་རྟོགས་པའི་ཕྱིར། བྱང་ཆུབ་ལ་ཐེ་ཚོམ་མ་མཆིས་སོ་ཞེས་པའི་དོན་ནོ། ། བཞི་པ་ཆོས་སྟོན་པའི་བྱེད་པ་ལ་དོགས་པ་གཅོད་པ་ལ་གཉིས་ཏེ། དོན་དམ་པར་བྱེད་པ་མེད་པར་བསྟན་པ་དང༌། ཐ་སྙད་དུ་བྱེད་པའི་ཚུལ་རྣམ་པར་གཞག་པའོ། ། དང་པོ་ནི། རབ་འབྱོར་འདི་ལྟ་སྟེ་དཔེར་ན་དེ་བཞིན་གཤེགས་པས་ཞེས་པ་ནས།
གང་ཞིག་ཅེས་པ་དང༌། འགོད་པར་བྱ་སྟེ་ཞེས་པའི་བར་ཏེ། སྤྲུལ་པའི་དཔེས་དོན་དམ་པར་ཆོས་བསྟན་པའི་བྱེད་པ་མེད་པར་བསྟན་ཏོ། ། གཉིས་པ་ལ་གཉིས་ཏེ། གདུལ་བྱ་ཕྱིན་ཅི་མ་ལོག་པ་ལ་འགོད་པ་དང༌། སྟོང་ཉིད་ལ་གནས་ནས་གཞན་གྱི་དོན་སྒྲུབ་ཚུལ་ལོ། ། དང་པོ་ལ་བྱེད་པ་དངོས་བསྟན་པ་དང༌། ཕྱིན་ཅི་མ་ལོག་པ་ངོས་བཟུང་བ་དང༌། དེ་བདག་གཉིས་ཀྱིས་སྟོང་པའི་ཚུལ་ལོ། ། དང་པོ་ནི།
གཞན་དུ་ན་ཞེས་པ་ནས། འགོད་དོ་ཞེས་པའི་བར་རོ། ། གཞན་དུ་ན་ཞེས་པ་ནི་དོན་དམ་པར་མེད་པ་ལས་གཞན་དུ་ཐ་སྙད་དུ་བྱེད་པའི་ཚུལ་འོག་ནས་འབྱུང་བ་འདིའོ་ཞེས་པའི་དོན་ནོ། ། ཡང་ན་ཐ་སྙད་དུ་བྱེད་པའི་ཚུལ་རྣམ་པར་བཞག་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་གསུམ་ལས་བྱེད་པའི་ངོ་བོ་ནི། གཞན་དུ་ན་ཞེས་པ་ནས། འགོད་དོ་ཞེས་པའི་བར་རོ། ། འགོད་བྱའི་ཡུལ་ངོས་བཟུང་བ་ནི།
ཕྱིན་ཅི་ལོག་ཅེས་པ་ནས། ཕྱིན་ཅི་ལོག་མ་ཡིན་པའོ་ཞེས་པའི་བར་ཏེ། ཕྱིན་ཅི་ལོག་ཀྱང་ཕྱིན་ཅི་ལོག་ཏུ་བདེན་པ་མ་ཡིན་ཏེ། རྟེན་འབྱུང་ཡིན་པའི་ཕྱིར། དེས་ན་བདེན་འཛིན་གྱི་རྟོག་པ་མེད་པ་ནི་ཕྱིན་ཅི་མ་ལོག་པའོ་ཞེས་པའི་དོན་ནོ། ། བདེན་འཛིན་གྱི་སྤྲོས་པ་དགག་པ་ནི་གང་ལ་ཕྱིན་ཅི་ལོག་མེད་པ་དེ་ལ་བདག་མེད་དོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་མེད་དོ་ཞེས་པའི་བར་གྱིས་གསུངས་སོ། ། གཉིས་པ་རྒྱས་པར་བཤད་པ་ལ། སྟོང་ཉིད་ལ་གནས་ནས་གཞན་གྱི་དོན་སྒྲུབ་ཚུལ་དང༌། བྱེ་བྲག་ཏུ་ལམ་ཤེས་ཀྱི་བྱེད་པ་བཤད་པའོ། །
དང་པོ་ལ། གནས་པའི་ཡུལ་སྟོང་ཉིད་ངོས་བཟུང་བ་དང༌། གཞན་དོན་བསྒྲུབ་པའི་ཚུལ་དངོས་སོ། ། དང་པོ་ནི། གང་ལ་གཟུགས་མེད་པ་དང་ཞེས་པ་ནས། རང་བཞིན་སྟོང་པ་ཉིད་དེ་ཞེས་པའི་བར་རོ། ། གཉིས་པ་ནི། ཟག་བཅས་ཀྱི་ཆོས་སྤངས་པ་ལ་འགོད་པ་དང༌། ཟག་མེད་ཀྱི་བྱང་ཆུབ་ལ་འགོད་པའོ། ། དང་པོ་ནི།
དེ་ལ་གནས་ཤིང་ཞེས་པ་ནས། འགྲེལ་ཏོ་ཞེས་པའི་བར་རོ། ། གཉིས་པ་ལ་གཉིས་ཏེ། བྱང་ཆུབ་ངོས་བཟུང་བ་དང༌། དེ་བདག་གཉིས་ཀྱིས་སྟོང་པར་བསྟན་པའོ། ། དང་པོ་ནི། གང་ཟག་པ་མེད་པའི་ཆོས་འདི་ལྟ་སྟེ་ཞེས་པ་ནས། བྱང་ཆུབ་སྟེ་ཞེས་པའི་བར་ཏེ། ཟག་པ་མེད་པའི་ཆོས་རང་བཞིན་གྱིས་སྟོང་པ་ཉིད་དུ་རྟོགས་པ་བྱང་ཆུབ་བོ་ཞེས་པའི་དོན་ནོ། ། གཉིས་པ་ནི།
དེ་ལ་བདག་མེད་དོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་མེད་དོ་ཞེས་པའི་བར་རོ། ། གཉིས་པ་ལམ་ཤེས་ཀྱི་བྱེད་པ་བྱེ་བྲག་ཏུ་བཤད་པ་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་བཞི་སྟེ། སྟོང་ཉིད་ལས་གཞན་བྱང་ཆུབ་ཏུ་འཇུག་པའི་ཐབས་མེད་པ་དང༌། གདུལ་བྱ་འཆིང་བ་ལས་ཡོངས་སུ་འགྲོལ་བ་དང༌། གནས་སྐབས་ལམ་གྱིས་བྱ་བ་བྱེད་པ་དང༌། མཐར་ཐུག་སངས་རྒྱས་ནས་ཆོས་སྟོན་ཚུལ་ལོ། །
དང་པོ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་དེ་ནི་གཞན་དུ་ན་ཞེས་པ་ནས། མི་སྟོང་པ་མ་ཡིན་ནོ་ཞེས་པའི་བར་ཏེ། སྟོང་ཉིད་མ་རྟོགས་པར་བྱང་ཆུབ་ཀྱི་བྱེད་པ་ལ་འཇུག་པའི་ནུས་པ་མེད་ཅིང༌། སྟོང་ཉིད་དེ་ཡང་ཐོག་མཐའ་དབུས་གསུམ་དུ་སྟོང་ངོ་ཞེས་པའི་དོན་ནོ། ། གཉིས་པ་ནི། དེ་བས་ན་ཞེས་པ་ནས། ལམ་གྱི་རྣམ་པ་ཤེས་པ་ཉིད་ལ་སྤྱོད་དོ་ཞེས་པའི་བར་རོ། ། གསུམ་པ་ནི། ལམ་གྱི་རྣམ་པ་ཤེས་པ་ཉིད་ལ་ཞེས་པ་ནས།
དག་པར་བྱས་ནས་ཞེས་པའི་བར་རོ། ། བཞི་པ་ལ་གཉིས་ཏེ། དངོས་ཀྱི་དོན་དང༌། ཞར་ལས་བྱུང་བའི་དོན་ནོ། ། དང་པོ་ནི། ཚེའི་འདུ་བྱེད་ཅེས་པ་ནས། རྒྱུན་མི་གཅོད་དོ་ཞེས་པའི་བར་རོ། ། གཉིས་པ་ནི། དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཞེས་པ་ནས། འབྱུང་བར་མི་འགྱུར་རོ་ཞེས་པའི་བར་རོ། །
ལམ་ཤེས་ཀྱི་བྱེད་པ་རྒྱས་པར་བསྟན་ཟིན་ཏོ། ། གཉིས་པ་དོན་བསྡུ་བ་ནི། དེ་བས་ན་ཞེས་པ་ནས། ཡོངས་སུ་ཉམས་པར་མི་འགྱུར་རོ་ཞེས་པའི་བར་རོ། ། སྟོང་པ་ཉིད་ཀྱི་དོན་གཞན་དུ་མི་དཀྲུགས་པར་བསྟན་པ་ལ། རབ་འབྱོར་གྱིས་ཚིག་གིས་མི་དཀྲུགས་པའི་ཚུལ་བཤད་པ་དང༌། བཅོམ་ལྡན་འདས་ཀྱིས་དེ་ཉིད་རྒྱས་པར་བསྟན་པའོ། ། དང་པོ་ལ་གཉིས་ཏེ། རང་བཞིན་མི་དཀྲུགས་པའི་ཚུལ་བརྗོད་པ་དང༌། སྟོང་པ་ཉིད་རྟོགས་པའི་སྤྱོད་པ་ལ་བསྔགས་པའོ། །
དང་པོ་ནི། རབ་འབྱོར་གྱིས་གསོལ་པ་བཅོམ་ལྡན་འདས་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་རང་བཞིན་སྟོང་པ་ཉིད་ཀྱི་ཆོས་ཐམས་ཅད་ལ་སྤྱོད་ཅིང་གཟུགས་ཀྱང་གཞན་ནོ་ཞེས་པ་ནས། འཁྲུག་པར་མི་བགྱིད་ཀྱིས་ཞེས་པའི་བར་རོ། ། གཉིས་པ་ནི། གཟུགས་ཀྱང་རང་བཞིན་སྟོང་པ་ཉིད་དོ། ། རང་བཞིན་སྟོང་པ་ཉིད་ཀྱང་གཟུགས་སོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དོ་ཞེས་བགྱི་བར་སྤྱོད་པ་ངོ་མཚར་ཆེའོ་ཞེས་པའི་བར་རོ། ། གཉིས་པ་བཅོམ་ལྡན་འདས་ཀྱིས་དེ་ཉིད་རྒྱས་པར་བཤད་པ་ལ་བཞི་སྟེ། བཅོམ་ལྡན་འདས་ཀྱི་གསུང་གིས་དེ་ཉིད་བརྟན་པར་མཛད་པ་དང༌། རང་བཞིན་དཀྲུགས་པའི་ཚུལ་དགག་པ་དང༌།
མི་དཀྲུགས་པའི་ཚུལ་ལ་གདམས་པ་དང༌། གང་གིས་ཀྱང་དཀྲུགས་པར་མི་ནུས་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། དེ་བཞིན་ཏེ་ཞེས་པའི་བར་ཏེ། ཚིག་གསུམ་གྱིས་བསྟན་ཏོ། ། གཉིས་པ་ལ་གསུམ་སྟེ། གཞན་གྱི་ལོག་རྟོག་བརྗོད་པ་དང༌། དེ་དག་དགག་པའི་ཚུལ་རྒྱས་པར་བརྗོད་པ་དང༌། མ་རྟོགས་པའི་ཉེས་དམིགས་བརྗོད་པའོ། །
དང་པོ་ནི། རབ་འབྱོར་གལ་ཏེ་གཟུགས་ཀྱང་གཞན་ལ། རང་བཞིན་སྟོང་པ་ཉིད་ཀྱང་གཞན་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་ཀྱང་གཞན་ལ། རང་བཞིན་སྟོང་པ་ཉིད་ཀྱང་གཞན་ཡིན་ཏེ་ཞེས་པའི་བར་ཏེ། གཟུགས་ནས་རྣམ་མཁྱེན་གྱི་བར་སྟོང་པ་ཉིད་མ་ཡིན་པར་སྟོང་པ་ཉིད་ལ་གཞན་དུ་སྨྲ་ན་ཞེས་པའི་དོན་ནོ། ། གཉིས་པ་ནི་གལ་ཏེ་གཟུགས་རང་བཞིན་གྱིས་སྟོང་པ་ཞིག་མ་ཡིན་ན་ནི་བྱང་ཆུབ་སེམས་དཔའ་སེམས་དཔའ་ཆེན་པོ་ཡང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་མི་རྒྱ་སྟེ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་རྗེས་སུ་ཐོབ་པར་བྱེད་དེ། རང་བཞིན་གྱིས་སྟོང་པ་ཉིད་ལ་ནི་ཆོས་གང་ཡང་རྣམ་པར་འཇིག་པར་འགྱུར་བའམ། རྟག་ཏུ་གནས་པའམ་འགྲོ་བ་མེད་དེ་ཞེས་པའི་བར་གྱིས་བསྟན་ཏོ། །
འདིའི་དོན་ནི། རང་བཞིན་གྱིས་མི་སྟོང་བར་འདོད་པ་ལ་གནོད་བྱེད་ཀྱི་ཐལ་འགྱུར་བརྗོད་པ་དང༌། བཟློག་པ་རང་རྒྱུད་ཀྱི་སྒོ་ནས་རང་བཞིན་སྟོང་པ་ཉིད་གསལ་བར་མཛད་པའོ། ། གསུམ་པ་སྟོང་ཉིད་མ་རྟོགས་པའི་ཉེས་པ་ནི། གཞན་དུ་ན་ལྷ་དང་བཅས་པའི་འཇིག་རྟེན་དང་ཞེས་པ་ནས། འཁོར་བ་ནས་ཡོངས་སུ་མི་འགྲོལ་ལོ་ཞེས་པའི་བར་ཏེ། སྟོང་ཉིད་རྟོགས་པ་ལས་གཞན་དུ་མ་རྟོགས་ན་འཁོར་བ་ལས་ཡོངས་སུ་མི་འགྲོལ་ལོ་ཞེས་པའི་དོན་ནོ། ། གསུམ་པ་རང་བཞིན་སྟོང་པ་ཉིད་མི་དཀྲུགས་པའི་ཚུལ་གདམས་པ་ལ་དོན་ནི། དེའི་ཕྱིར་བྱང་ཆུབ་སེམས་དཔའ་སེམས་དཔའ་ཆེན་པོ་རང་བཞིན་སྟོང་པ་ཉིད་ཀྱི་ཕ་རོལ་ཏུ་ཕྱིན་པ་ལ་སྤྱོད་ཅིང༌། གཟུགས་སྟོང་པའམ་འོན་ཏམ་མི་སྟོང་ཞེས་བྱ་བ་རྣམ་པར་འཁྲུག་པར་མི་བྱའོ་ཞེས་པ་ནས།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་སྟོང་པའམ། འོན་ཏམ་མི་སྟོང་ཞེས་བྱ་བར་རྣམ་པར་འཁྲུགས་པར་མི་བྱའོ། ། ཞེས་པའི་བར་རོ། ། གཉིས་པ་འཐད་པ་ནི། དེ་ཅིའི་ཕྱིར་ཞེ་ན་རང་བཞིན་སྟོང་པ་ཉིད་ནི་འདི་ནི་གཟུགས་སོ་ཞེས་པ་ནས། འདི་ནི་བྱང་ཆུབ་ཀྱི་སྟོང་པ་ཉིད་དོ་ཞེས་བྱང་ཆུབ་རྣམ་པར་འཁྲུགས་པར་མི་བྱེད་དོ་ཞེས་པའི་བར་ཏེ། གཉིས་ཀྱི་ཚུལ་དུ་དཀྲུགས་པར་བྱར་མེད་པའི་ཕྱིར་ཞེས་པའི་དོན་ནོ། ། བཞི་པ་གང་གིས་ཀྱང་དཀྲུགས་པར་མི་ནུས་པར་བསྟན་པ་ལ་གསུམ་སྟེ། དཔེ་དང༌། དོན་དང༌།
འཐད་པའོ། ། དང་པོ་ནི། རབ་འབྱོར་འདི་ལྟ་སྟེ་དཔེར་ན་ཞེས་པ་ནས། ནང་གི་ནམ་མཁའ་རྣམ་པར་དཀྲུགས་པར་མི་བྱེད་དོ་ཞེས་པའི་བར་རོ། ། གཉིས་པ་ནི། རབ་འབྱོར་དེ་བཞིན་དུ་གཟུགས་ཀྱང་སྟོང་པ་ཉིད་རྣམ་པར་འཁྲུགས་པར་མི་བྱེད་དེ་ཞེས་པ་ནས་རྫོགས་པའི་བྱང་ཆུབ་རྣམ་པར་འཁྲུག་པར་མི་བྱེད་དོ་ཞེས་པའི་བར་རོ། ། གསུམ་པ་ནི། དེ་ཅིའི་ཕྱིར་ཞེ་ན་དེ་དག་ལ་གང་འདི་ལྟར་འདི་ནི་གཟུགས་ཏེ་འདི་ནི་སྟོང་པ་ཉིད་དོ་ཞེས་པ་ནས། བྱང་ཆུབ་འདི་ནི་སྟོང་པ་ཉིད་དོ་ཞེས་རྣམ་པར་དཀྲུགས་པ་དེ་ལྟ་བུའི་རང་བཞིན་མེད་དོ་ཞེས་པའི་བར་ཏེ། ཆོས་ཅན་དང་ཆོས་ཉིད་ཐ་དད་པའི་ཚུལ་དུ་བཟུང་ན་དཀྲུགས་པར་འགྱུར་བ་ལ།
དཀྲུགས་པར་འགྱུར་བའི་རང་བཞིན་ཐ་དད་པ་གཉིས་མེད་པའི་ཕྱིར་ཏེ། ཐམས་ཅད་སྟོང་པ་ཉིད་དུ་རོ་གཅིག་པའི་ཕྱིར་ཞེས་པའི་དོན་ནི། རྒྱན་ལས། རང་བཞིན་གྱིས་སྟོང་པ་ཉིད་དང་ཞེས་གསུངས་སོ། ། རང་བཞིན་སྟོང་པ་ཉིད་ལ་འགོད་པའི་ཕྲིན་ལས་བསྟན་ཟིན་ཏོ། ། ས་དང་པོ་ལ་འགོད་པའི་ཕྲིན་ལས་ལ་གཉིས་ཏེ། རྩོད་པ་དང༌། ལན་ནོ། ། དང་པོ་ནི། རབ་འབྱོར་གྱིས་གསོལ་པ།
བཅོམ་ལྡན་འདས་གལ་ཏེ་ཞེས་པ་ནས། འཚང་རྒྱ་བར་མི་ནུས་སོ་ཞེས་པའི་བར་ཏེ། ཆོས་ཐམས་ཅད་སྟོང་པ་ཉིད་དུ་རོ་གཅིག་པས་དབྱེར་མ་མཆིས་ན། འཐོབ་བྱ་ཐོབ་བྱེད་གཉིས་མེད་པས་འཚང་རྒྱ་བར་མི་ནུས་སོ། ། ཞེས་པའི་དོན་ནོ། ། གཉིས་པ་ལན་ལ། གཉིས་མེད་རྟོགས་པའི་བྱང་ཆུབ་ངོས་བཟུང་བ་དང༌། བྱང་ཆུབ་ཀྱི་སྤྱོད་པ་རྒྱས་པར་བཤད་པ་དང༌། དེ་ལ་གཞན་གྱི་ཀླན་ཀ་སྤང་བའོ། ། དང་པོ་ནི།
བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ་ཞེས་པ་ནས། བྱང་ཆུབ་བོ་ཞེས་པའི་བར་རོ། ། འདིས་ནི་གཉིས་སུ་དབྱེར་མེད་པའི་སྟོང་ཉིད་རྟོགས་པ་ལ་བྱང་ཆུབ་ཏུ་བསྟན་ཏོ། ། གཉིས་པ་ལ། གཉིས་སུ་ཞེན་པའི་སྤྱོད་པ་དགག་པ་དང༌། གཉིས་སུ་མི་འཛིན་པའི་འཐད་པ་དང༌། བྱང་ཆུབ་ལ་གཉིས་འཛིན་མི་མངའ་བའོ། ། དང་པོ་ནི། བྱང་ཆུབ་སེམས་དཔའ་ཞེས་བྱ་བར་གཉིས་སུ་བྱ་བ་ལ་མི་སྤྱོད་དོ་ཞེས་པ་ནས།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་མི་སྤྱོད་དོ་ཞེས་པའི་བར་ཏེ། གཉིས་སུ་མེད་པའི་ཚུལ་གྱིས་མི་སྤྱོད་པ་ཉིད་བྱང་ཆུབ་ཀྱི་སྤྱོད་པར་བསྟན་ཏོ། ། གཉིས་པ་ནི། དེ་ཅིའི་ཕྱིར་ཞེ་ན། བྱང་ཆུབ་ནི་བདག་དང་བདག་གིར་བྱ་བ་མེད་པ་སྟེ་ཞེས་པ་ནས། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བོ་ཞེས་བྱ་བར་བདག་དང་བདག་གིར་བྱ་བ་མེད་དོ་ཞེས་པའི་བར་ཏེ། བདག་དང༌། བདག་གི་བ་གཉིས་ཀྱི་ཚུལ་དུ་བཟུང་བར་བྱར་མེད་པའི་ཕྱིར་ཞེས་པའི་དོན་ནོ། ། གསུམ་པ་ནི། བྱང་ཆུབ་སེམས་དཔའ་འམ་ཞེས་པ་ནས་མི་སྤྱོད་དོ་ཞེས་པའི་བར་རོ། །
གསུམ་པ་དེ་ལ་གཞན་གྱི་ཀླན་ཀ་སྤང་བ་ལ། རྩོད་པ་དང༌། ལན་དང༌། ལན་ལ་རྩོད་པ་སྤང་བའོ། ། དང་པོ་ནི། རབ་འབྱོར་གྱིས་གསོལ་པ་བཅོམ་ལྡན་འདས་དེ་ལྟར་ཞེས་པ་ནས། ཅི་ལ་སྤྱོད་པ་ལགས་ཞེས་པའི་བར་ཏེ། བྱང་ཆུབ་ལ་གཉིས་འཛིན་མི་མངའ་ཞེས་བསྟན་པ་ལ་རྩོད་དོ། ། གཉིས་པ་ལན་ལ་གསུམ་སྟེ། དོན་དམ་པར་གཉིས་འཛིན་གྱིས་སྤྱོད་བློ་མེད་པ་དང༌།
རབ་འབྱོར་རང་ཉིད་ལ་བརྒལ་བ་དང༌། རབ་འབྱོར་གྱི་ཁས་བླངས་དང་མཚུངས་པ་བརྗོད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཞེས་པ་ནས། སྤྱོད་པ་ཡོད་དམ་ཞེས་པའི་བར་རོ། ། གཉིས་པ་ནི། གསོལ་པ་ཞེས་པ་ནས། གང་ལ་ཡང་སྤྱོད་པ་ཡོད་དམ་ཞེས་པའི་བར་རོ། ། གསུམ་པ་ལ།
གཞན་གྱིས་ཁས་བླངས་ཀྱི་ཚུལ་དང༌། མཚུངས་པ་བརྗོད་པ་དངོས་སོ། ། དང་པོ་ནི། གསོལ་པ་བཅོམ་ལྡན་འདས་ཞེས་པ་ནས། ག་ལ་མཆིས་སོ་ཞེས་པའི་བར་རོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་བཞིན་དུ་ཞེས་པ་ནས། སྤྱོད་པ་མེད་དོ་ཞེས་པའི་བར་རོ། ། གསུམ་པ་ལན་ལ་རྩོད་པ་སྤང་བ་ལ་གཉིས་ཏེ།
རྩོད་པ་དང༌། ལན་ནོ། ། དང་པོ་ནི། གསོལ་པ་བཅོམ་ལྡན་འདས་གལ་ཏེ་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོའི་བྱང་ཆུབ་འཛིན་པ་ལ་ཡང་མི་སྤྱོད་ཅེས་པ་ནས། འཚང་རྒྱ་བར་འགྱུར་ཞེས་པའི་བར་ཏེ། རྣམ་པ་ཐམས་ཅད་མཁྱེན་པ་ཉིད་ལ་ཡང་མི་སྤྱོད་ན་ཞེས་པའི་བར་ཡན་ཆད་ཀྱིས་ནི་ཁས་བླངས་བརྗོད་ལ། ཇི་ལྟར་ཞེས་པ་ནས། འཚང་རྒྱ་བར་འགྱུར་ཞེས་པའི་བར་ནི་མི་འདོད་པ་འཕེན་པའོ། ། འདོད་ན། ཐལ་འགྱུར་བརྒྱུད་ལ་འཕེན་པ་ནི།
བཅོམ་ལྡན་འདས་ཕ་རོལ་ཏུ་ཕྱིན་པ་དྲུག་ལ་མ་སྤྱོད་ཅེས་པ་ནས། འཚང་རྒྱ་བར་མི་ནུས་ཏེ་ཞེས་པའི་བར་ཏེ། རྣམ་བྱང་གི་ཆོས་ཐམས་ཅད་རྫོགས་པར་མ་བྱས་པར་སངས་རྒྱས་མི་འཐོབ་ཅེས་པའི་དོན་ནོ། ། རྩོད་པ་བསྟན་ཟིན་ཏོ། ། གཉིས་པ་ལན་ལ་གཉིས་ཏེ། ཐ་སྙད་ལ་བརྟེན་པའི་ལན་དང༌། དོན་དམ་ལ་བརྟེན་པའི་ལན་ནོ། ། དང་པོ་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། །
དང་པོ་ལ་གསུམ་སྟེ། རྣམ་བྱང་གི་ཆོས་མ་རྫོགས་པར་འཚང་མི་རྒྱ་བ་དང༌། ཆོས་རྫོགས་ནས་འཚང་རྒྱ་བར་བསྟན་པ་དང༌། གང་ལ་གནས་ནས་འཚང་རྒྱའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ། ། དེ་དེ་བཞིན་ཏེ་ཞེས་པ་ནས། སངས་རྒྱས་པར་མི་ནུས་ཏེ་ཞེས་པའི་བར་རོ། ། གཉིས་པ་ནི།
རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོས་ཕ་རོལ་ཏུ་ཕྱིན་པ་དྲུག་རྫོགས་པར་བྱས་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཐོབ་པར་འགྱུར་རོ་ཞེས་པའི་བར་རོ། ། གསུམ་པ་ལ་གཉིས་ཏེ། དོན་དངོས་དང༌། ཞར་ལས་བྱུང་བའི་དོན་ནོ། ། དང་པོ་ནི། རབ་འབྱོར་དེ་ཡང་གཟུགས་ཀྱི་རང་བཞིན་ལ་གནས་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སངས་རྒྱའོ་ཞེས་པའི་བར་རོ། ། གཉིས་པ་ནི། རང་བཞིན་དེ་ཡང་ཉེ་བར་ཞི་བ་སྟེ་ཞེས་པ་ནས།
མངོན་པར་རྟོགས་པར་བྱེད་པ་མེད་དེ་ཞེས་པའི་བར་རོ། ། གཉིས་པ་དོན་བསྡུ་བ་ནི། དེ་ཡང་འཇིག་རྟེན་གྱི་ཐ་སྙད་དུ་ཞེས་པ་ནས། འཚང་རྒྱ་ཡི་ཞེས་པའི་བར་རོ། ། ཀུན་རྫོབ་ལ་བརྟེན་པའི་ལན་བསྟན་ཟིན་ཏོ། ། གཉིས་པ་དོན་དམ་ལ་བརྟེན་པའི་ལན་ནི། དོན་དམ་པར་ན། གཟུགས་སམ། ཚོར་བའམ་ཞེས་པ་ནས། ཆོས་དེ་དག་ཐམས་ཅད་ནི་འཇིག་རྟེན་གྱི་ཐ་སྙད་ཉེ་བར་བཟུང་སྟེ་བཏགས་པ་ཡིན་གྱི།
དོན་དམ་པར་ནི་མ་ཡིན་ནོ་ཞེས་པའི་བར་རོ། ། དོན་དམ་པར་ཆོས་གང་ཡང་མི་འདོད་ན། ཆོས་གང་ལ་སྤྱད་པས་སངས་རྒྱ་བར་འགྱུར་ཞེས་པས་བསྟན་ཏོ། ། བདེན་པ་གཉིས་པ་བརྟེན་པའི་ལན་རྒྱས་པར་བསྟན་ཟིན་ཏོ། ། ཐུན་མོང་གི་དོན་བསྡུ་བ་ནི། དེ་བས་ན་བྱང་ཆུབ་སེམས་དཔའ་ཞེས་པ་ནས། འབྲས་བུ་དམིགས་པར་འགྱུར་བ་ཡོད་དམ་གསོལ་པ། བཅོམ་ལྡན་འདས་དེ་ནི་མ་ལགས་སོ་ཞེས་པའི་བར་ཏེ། ཐ་སྙད་དུ་བྱང་ཆུབ་ཀྱི་སྤྱོད་པ་དང་འབྲས་བུ་བྱང་ཆུབ་ཐོབ་པ་ཡོད་ཀྱང༌། དམིགས་བྱེད་ཀྱི་སེམས་དང༌།
ཐོབ་བྱེད་ཀྱི་སེམས་ཅན་དང༌། ཐོབ་བྱའི་བྱང་ཆུབ་སོགས་མི་དམིགས་པར་རྨི་ལམ་གྱི་དཔེས་བསྟན་པའོ། ། ས་དང་པོ་ལ་འགོད་པ་བསྟན་ཟིན་ཏོ། ། རྒྱན་ལས་ཀྱང་དེའི་དོན་ནི། གཉིས་ཟད་དང་ཞེས་གསུངས་སོ། ། ས་གཉིས་པ་ནས་ལྔ་པའི་བར་ལ་འགོད་པ་ལ་གཉིས་ཏེ། བརྒལ་ལན་གྱི་སྒོ་ནས་མདོར་བསྟན་པ་དང༌། བདེན་གཉིས་ཀྱི་སྒོ་ནས་ལན་བསྟན་པའོ། ། དང་པོ་ལ་གཉིས་ཏེ། བཅོམ་ལྡན་འདས་ཀྱིས་རབ་འབྱོར་གྱི་ལན་ལ་བརྒལ་བ་དང༌།
རབ་འབྱོར་རང་ཉིད་ཀྱིས་ལན་བརྗོད་ཚུལ་ལོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། འོ་ན་ཇི་ལྟར་ཁྱོད་ཅེས་པ་ནས། ལུང་བསྟན་པར་འགྱུར་ཞེས་པའི་བར་རོ། ། གཉིས་པ་ནི། གསོལ་པ་བཅོམ་ལྡན་འདས་ཞེས་པ་ནས། བཀའ་ལུང་བསྟན་ཏོ་ཞེས་པའི་བར་ཏེ། གོང་དུ་རྨི་ལམ་གྱི་དཔེས་བྱང་ཆུབ་ཐོབ་བྱེད་ཀྱི་ལམ་དང༌། འབྲས་བུ་བྱང་ཆུབ་དམིགས་སུ་ཡོད་དམ་ཞེས་བརྒལ་བ་ན།
རབ་འབྱོར་གྱིས་དེ་ནི་མ་ལགས་སོ་ཞེས་ལན་བཏབ་པ་ལས་འཕྲོས་ནས། འབྲས་བུ་བྱང་ཆུབ་མེད་ན་ཁྱོད་ཀྱིས་དགྲ་བཅོམ་ཐོབ་པར་ལུང་བསྟན་དུ་མེད་པར་འགྱུར་ཞེས་བཅོམ་ལྡན་འདས་ཀྱིས་རྩད་པ་ན། རབ་འབྱོར་གྱིས་ཐ་སྙད་དུ་ལུང་བསྟན་ཏོ་ཞེས་ལན་བཏབ་པའི་དོན་ཏོ། ། གཉིས་པ་བདེན་པ་གཉིས་ཀྱི་སྒོ་ནས་ལན་བཏབ་པ་ལ་གསུམ་སྟེ། ཐ་སྙད་དུ་རབ་འབྱོར་གྱི་ལན་དང་མཐུན་པར་བསྟན་པ་དང༌། དོན་དམ་པར་ཆོས་གང་ཡང་དམིགས་སུ་མེད་པ་དང༌། བདེན་གཉིས་རྟོགས་པའི་སྒོ་ནས་སེམས་ཅན་གྱི་དོན་བྱེད་ཚུལ་ལོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་བཞིན་དུ་བྱང་ཆུབ་སེམས་དཔའ་ཡང་འཇིག་རྟེན་གྱི་ཐ་སྙད་བཏགས་པའོ། །
གཟུགས་ཀྱང་ཐ་སྙད་དུ་བཏགས་པའོ་ཞེས་པ་ནས། རྣམ་མཁྱེན་ཡང་འཇིག་རྟེན་གྱི་ཐ་སྙད་དུ་བཏགས་པའོ་ཞེས་པའི་བར་གྱིས་གསུངས་སོ། ། གཉིས་པ་ནི། བྱང་སེམས་ཆེན་པོས་ནི། ཆོས་གང་ཆོས་གང་ལ་ཡང་འཕེལ་བར་བྱེད་པའམ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དམིགས་པར་འགྱུར་བ་ལྟ་ཅི་སྨོས་ཏེ། དེ་ནི་གནས་མེད་དོ་ཞེས་པའི་བར་རོ། ། གསུམ་པ་ནི། རབ་འབྱོར་དེ་ལྟར་ཞེས་པ་ནས། སེམས་ཅན་རྣམས་ཀྱི་དོན་བྱེད་དོ་ཞེས་པའི་བར་རོ། །
མངོན་རྟོགས་རྒྱན་ལས་ཀྱང༌། བརྡ་དང་ཞེས་གསུངས་སོ། ། ཆོས་ཉིད་འཁྲུག་པ་མེད་པའི་ལེའུ་སྟེ་དྲུག་ཅུ་རེ་ལྔ་པ་རྣམ་པར་བཤད་པའོ།། ༈ དྲུག་ཅུ་རེ་དྲུག་པ་ཕ་རོལ་ཏུ་ཕྱིན་པ་དྲུག་གི་བྱེད་པའི་ལེའུ་བཤད་པ། དམིགས་པ་མེད་པའི་དོན་རྟོགས་པ་ལ་འགོད་པའི་མཛད་པ་ནི། ཞུས་ལན་བདུན་གྱིས་སྟོན་ཏེ། དང་པོ་ལ་ཞུས་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་གལ་ཏེ་ཞེས་པ་ནས། བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་བ་ལགས་ཞེས་པའི་བར་ཏེ།
བྱང་ཆུབ་སེམས་དཔའི་སྤྱོད་པ་ཡོངས་སུ་རྫོགས་པར་བྱས་ཀྱང་དོན་དམ་པར་བྱང་ཆུབ་ཏུ་འཚང་རྒྱ་བ་མ་མཆིས་ན། ཇི་ལྟར་རྫོགས་པའི་བྱང་ཆུབ་ཐོབ་པར་འགྱུར་ཞེས་དྲིས་པའོ། ། ལན་ནི། ཐ་སྙད་དུ་སྦྱིན་པ་ནས་རྣམ་མཁྱེན་གྱི་བར་ལ་སྤྱོད་ཀྱང༌། དོན་དམ་པར་མི་དམིགས་པར་རྟོགས་ཤིང༌། དེ་ལས་གཞན་དུ་ཡང་མི་སྤྱོད་ན། བྱང་ཆུབ་ཀྱི་ལམ་ཐོབ་ནས་བླ་མེད་བྱང་ཆུབ་ཏུ་འཚང་རྒྱ་ཞེས་སྟོན་པའི་ལན་གྱིས་གསུངས་ཏེ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ནམ་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། ཐབས་མཁས་པས་སྦྱིན་པའི་ཕར་ཕྱིན་ལ་སྤྱོད་ཀྱང༌།
སྦྱིན་པ་དང༌། སྦྱིན་པའི་བདག་པོ་དང༌། ལེན་པ་ཡང་མི་དམིགས། ཆོས་དེ་དག་ལས་གཞན་དུ་ཡང་མི་སྤྱོད་ན་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་བསྒོམ་པ་ཡང་མི་དམིགས། ཆོས་དེ་གཉིས་ལས་གཞན་དུ་ཡང་མི་སྤྱོད་ན། དེ་ཚེ་བྱང་སེམས་ཆེན་པོ་བྱང་ཆུབ་ཀྱི་ལམ་ཐོབ་པར་འགྱུར་ཏེ། རབ་འབྱོར་བྱང་སེམས་ཆེན་པོ་ཡུམ་ལ་དེ་ལྟར་སྤྱོད་ན། ཐབས་མཁས་པས་བླ་མེད་བྱང་ཆུབ་ཏུ་འཚང་རྒྱའོ་ཞེས་པའི་བར་གྱིས་གསུངས་སོ། ། ཞུས་ལན་གཉིས་པ།
ཤཱ་རིའི་བུས་དྲིས་ལན་བརྩམས་ཏེ་གསུངས་པ་ལ། ཞུས་པ་ནི། དེ་ནས་ཚེ་དང་ལྡན་པ་ཤཱ་རིའི་བུས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་པ་ནས། རྩོམ་པར་བགྱིད་པ་ལགས་ཞེས་པའི་བར་ཏེ། གོང་དུ་བྱང་ཆུབ་ཀྱི་ལམ་ཐོབ་པར་འགྱུར་ཏེ་ཞེས་པ་ལས་འཕྲོས་ནས། བྱང་ཆུབ་ཀྱི་ལམ་ལ་ཚུལ་ཅི་ལྟ་བུར་སྤྱོད་པས་བརྩོན་པར་འགྱུར་བར་ཞུས་པའོ། ། ལན་ནི། གཟུགས་ནས་མ་འདྲེས་པ་བཅོ་བརྒྱད་ཀྱི་བར་གཅིག་ཏུ་མི་སྡུད་སོ་སོར་མི་འབྱེད་པར། ངོ་བོ་ཉིད་མེད་པར་རྟོགས་ནས་བྱང་ཆུབ་ཀྱི་ལམ་ལ་བརྩོན་པར་འགྱུར་རོ་ཞེས་སྟོན་པ་སྟེ། བཅོམ་ལྡན་འདས་ཀྱིས་བཀའ་སྩལ་པ།
ཤཱ་རིའི་བུ་འདི་ལ་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། ཐབས་མཁས་པས་གཟུགས་མི་སྦྱོར་མི་འབྱེད་དེ། དེ་ཅིའི་ཕྱིར་ཞེ་ན། དེ་ནི་འདི་ལྟར་གང་སྦྱོར་བར་བྱ་བའམ། དབྱེ་བར་བྱ་བའི་གཟུགས་ངོ་བོ་ཉིད་མེད་དོ་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་མི་སྦྱོར་མི་འབྱེད་དེ། དེ་ཅིའི་ཕྱིར་ཞེ་ན། དེ་ནི་འདི་ལྟར་གང་སྦྱོར་བར་བྱ་བའམ། དབྱེ་བར་བྱ་བའི་སངས་རྒྱས་ཀྱི་ཆོས་མ་འདྲེས་པ་རྣམས་ལ་ངོ་བོ་ཉིད་མེད་དོ་ཞེས་པའི་བར་གྱིས་བསྟན་ཏེ། གཟུགས་སྣ་ཚོགས་པ་གཅིག་ཏུ་མི་སྡུད་གཅིག་ཏུ་མི་སྦྱོར་ཐ་དད་དུ་མི་འབྱེད་དེ།
ཅི་ཕྱིར་མི་སྡུད་མི་འབྱེད་ཅེ་ན། གང་སྦྱར་བར་བྱ་བའམ། དབྱེ་བར་བྱ་བའི་གཟུགས་ངོ་བོ་ཉིད་མེད་པར་རྟོགས་པའི་ཕྱིར། འགྲེས་ལྷག་མ་རྣམས་ཀྱི་བཤད་ཚུལ་ཡང་འདི་བཞིན་ནོ། ། ཞུས་ལན་གཉིས་པ་བསྟན་ཟིན་ཏོ། ། ཞུས་ལན་གསུམ་པ་ལ་ཞུས་པ་ནི། གསོལ་པ་བཅོམ་ལྡན་འདས་ཆོས་གང་ལ་ཡང༌། གང་སྦྱར་བར་བྱའམ། དབྱེ་བར་བྱ་བའི་ངོ་བོ་ཉིད་མ་མཆིས་ན་ཞེས་པ་ནས། ཇི་ལྟར་འགྲུབ་པར་འགྱུར་ཞེས་པའི་བར་ཏེ།
སྦྱར་བར་བྱ་བའམ་དབྱེ་བར་བྱ་བའི་ངོ་བོ་ཉིད་མ་མཆིས་ན། བསླབ་བྱའི་ཡུམ་གྲུབ་པར་མི་འགྱུར། ཡུམ་མ་གྲུབ་ན་དེ་ལ་བསླབ་པར་མི་འགྱུར། ཡུམ་ལ་མ་བསླབ་ན་འཚང་རྒྱ་བར་མི་འགྱུར་ཞེས་རྩོད་པའོ། ། གཉིས་པ་ལན་ལ། ཡུམ་ལ་མ་བསླབ་པར་སངས་རྒྱས་མི་འཐོབ་པར་རྗེས་སུ་བརྗོད་པ་དང༌། ཡུམ་ལ་ཇི་ལྟར་སློབ་པའི་ཚུལ་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་དེ་དེ་བཞིན་ནོ་ཞེས་པ་ནས་དེ་ཡང་ཐབས་མཁས་པས་ཡིན་གྱི་ཐབས་མི་མཁས་པ་མ་ཡིན་ནོ་ཞེས་པས་བསྟན་ཏོ། །
གཉིས་པ་ལ། གང་ལ་བསླབ་པར་བྱ་བའི་ཡུལ་ངོས་བཟུང་བ་དང༌། ཇི་ལྟར་སློབ་པའི་ཚུལ་དངོས་བསྟན་པའོ། ། དང་པོ་ལ། བསླབ་བྱའི་ཤེར་ཕྱིན་གྱི་ཡུལ་ངོས་བཟུང་བ་དང༌། ཡུལ་ཅན་ཤེར་ཕྱིན་བསྟན་ཏེ། དེ་ལ་བསླབ་པར་གདམས་པའོ། ། དང་པོ་ལ། གཟུང་བྱའི་ཡུལ་མེད་པས་དེ་ལ་འཛིན་པ་མེད་པར་བསྟན་པ་དང༌། གཟུང་བྱའི་ཡུལ་མེད་པར་གཏན་ལ་དབབ་པའོ། །
དང་པོ་ནི། གཟུང་བྱའི་ཡུལ་གྱི་ངོ་བོ་ཉིད་ཡོད་ན་དེ་ལ་འཛིན་པར་འགྱུར་བ་ཞིག་ན། གཟུང་བྱའི་ངོ་བོ་ཉིད་མེད་པའི་ཕྱིར། གཟུགས་ནས་རྣམ་མཁྱེན་གྱི་བར་བློས་ཅི་ཞིག་བཟུང་སྟེ། ཆོས་གང་ཡང་འཛིན་པ་མེད་དོ་ཞེས་སྟོན་པ་སྟེ། ཤཱ་རིའི་བུ་གལ་ཏེ་བྱང་སེམས་ཡུམ་ལ་སྤྱོད་པའི་ཚེ། ཆོས་གང་ལ་ལ་ཞིག་གི་ངོ་བོ་ཉིད་དམིགས་ན་ནི་ཞེས་པ་ནས། འདི་ནི་རྣམ་པ་ཐམས་ཅད་མཁྱེན་པ་ཉིད་དོ་ཞེས་བྱ་བར་ཡང་ཅི་ཞིག་བཟུང་སྟེ་ཞེས་པའི་བར་གྱིས་བསྟན་ཏོ། ། གཉིས་པ་ནི། ཤཱ་རིའི་བུ་ཤེས་རབ་ཀྱི་ཕ་རོལ་ཏུ་ཕྱིན་པ་ནི་བཟུང་དུ་མེད་པའོ་ཞེས་པ་ནས།
སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ནི་བཟུང་དུ་མེད་པའོ་ཞེས་པའི་བར་ཏེ། རྣམ་བྱང་གི་ཆོས་གང་ཡང་བཟུང་དུ་མེད་པར་བསྟན་པའོ། ། གཉིས་པ་ཡུལ་ཅན་ཤེས་ཕྱིར་བསྟན་ཏེ་དེ་ལ་བསླབ་པར་གདམས་པ་ནི། ཤཱ་རིའི་བུ་དེ་ནི་བཟུང་དུ་མེད་པའི་ཕ་རོལ་ཏུ་ཕྱིན་པ་དེ་ཞེས་པ་ནས། དེ་ལ་བྱང་སེམས་ཆེན་པོས་བསླབ་པར་བྱ་སྟེ་ཞེས་པའི་བར་རོ། ། གཉིས་པ་ཇི་ལྟར་སློབ་པའི་ཚུལ་དངོས་སྟོན་པ་ལ་གསུམ་སྟེ།

བསླབ་བྱའི་ཆོས་མི་དམིགས་པ་དང༌། སློབ་པ་པོའི་གང་ཟག་མི་དམིགས་པ་དང༌། གང་ཟག་ཏུ་འཇོག་པའི་ཆོས་ཡང་མི་དམིགས་པའོ། ། དང་པོ་ལ་དོན་དངོས་ནི། དེ་ལ་སློབ་པའི་བྱང་སེམས་ཆེན་པོས་ནི་བསླབ་པ་ཡང་མི་དམིགས་ན་ཞེས་པ་ནས། ལྟ་ཡང་ཅི་སྨོས་ཞེས་པའི་བར་རོ། ། འཐད་པ་ནི། དེ་ཅིའི་ཕྱིར་ཞེ་ན། ངོ་བོ་ཉིད་མེད་དོ་ཞེས་པའི་བར་རོ། ། གཉིས་པ་ནི་དེ་ལྟར་ཆོས་ཐམས་ཅད་དངོས་པོ་མེད་པའི་ངོ་བོ་ཉིད་ལ་སོ་སོ་སྐྱེ་བོའི་ཆོས་ནི་གང༌། རྒྱུན་དུ་ཞུགས་པ་ནི་གང་ཞིག་ཡོད་ཅེས་པ་ནས།
སངས་རྒྱས་ནི་གང་ཞིག་ཡོད་ཅེས་པའི་བར་རོ། ། གསུམ་པ་ནི། གལ་ཏེ་གང་ཟག་དེ་དག་དམིགས་སུ་མེད་ན་ཞེས་པ་ནས། དེ་དག་འབྱུང་བར་ཡང་ག་ལ་འགྱུར་ཞེས་པའི་བར་རོ། ། འདི་དག་གིས་ནི་ཆོས་གང་ཡང་མ་དམིགས་པའི་ཚུལ་གྱིས་ཤེར་ཕྱིན་ལ་སློབ་ཅེས་བསྟན་ཏོ། ། ཞུས་ལན་བཞི་པ་ལ་ཞུས་པ་ནི། གསོལ་པ་བཅོམ་ལྡན་འདས་ཆོས་ཐམས་ཅད་དངོས་པོ་མ་མཆིས་པ་ལ་ཞེས་པ་ནས། ཅིའི་སླད་དུ་དམིགས་པར་འགྱུར་ཞེས་པའི་བར་ཏེ། ཆོས་ཐམས་ཅད་དངོས་པོ་མ་མཆིས་པ་ལ་ནི། སོ་སྐྱེ་ནས་སངས་རྒྱས་ཞེས་བགྱི་བའི་བར་དམིགས་པར་མི་འགྱུར་བ་ལས།
འཇིག་རྟེན་ན་མངོན་སུམ་དམིགས་པས་གནོད་དོ་ཞེས་པའི་དོན་ནོ། ། གཉིས་པ་ལན་ལ། གཟུགས་ནས་རྣམ་མཁྱེན་གྱི་བར་སོ་སོ་སྐྱེ་བོས་ཇི་ལྟར་ཞེན་པ་ལྟར་ཡོད་པ་མ་ཡིན་པར་བསྟན་པ་དང༌། ཕྱིན་ཅི་ལོག་གི་དབང་གིས་དངོས་པོར་རྣམ་པར་རྟོག་པར་བསྟན་པ་དང༌། ཕྱིན་ཅི་ལོག་བཟློག་ནས་ཡང་དག་པའི་དོན་ལ་འཇོག་པའི་ཕྲིན་ལས་བསྟན་པའོ། ། དང་པོ་ནི། གཟུགས་ཀྱི་དངོས་པོ་ལ་སོ་སོ་སྐྱེ་བོས་མངོན་པར་ཞེན་པར་འགྱུར་བ་ལྟར་ཡོད་དམ་ཞེས་བརྒལ་བའི་སྒོ་ནས་མེད་པར་བསྟན་པ་དང༌། ཤཱ་རིའི་བུས་ཕྱིན་ཅི་ལོག་གི་ཞེན་པ་མ་གཏོགས་པ་དངོས་པོ་ལ་མེད་དོ་ཞེས་བཅོམ་ལྡན་འདས་དང་རྗེས་སུ་མཐུན་པར་ལན་བཏབ་པའི་དོན་གྱིས་གསུངས་སོ། ། ལྷག་མ་ཚོར་བ་ནས་མ་འདྲེས་པ་བཅོ་བརྒྱད་ཀྱི་བར་གྱི་འགྲེས་རྣམས་ལ་ཡང་བཤད་ཚུལ་དེ་བཞིན་དུ་སྦྱར་རོ། ། མདོ་ནི།
བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་ཅི་གཟུགས་ཀྱི་དངོས་པོ་གང་ལ་བྱིས་པ་སོ་སོའི་སྐྱེ་བོ་རྣམས་མངོན་པར་ཞེན་པར་འགྱུར་བ་དེ་ལྟ་བུ་ཡོད་དམ་ཡོད་པར་གྱུར་ཏམ་ཡོད་པར་འགྱུར་རམ་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་དངོས་པོ་གང་ལ་བྱིས་པ་སོ་སོའི་སྐྱེ་བོ་རྣམས་མངོན་པར་ཞེན་པར་འགྱུར་པ་དེ་ལྟ་བུ་ཡོད་དམ། ཡོད་པར་འགྱུར་ཏམ། ཡོད་པར་འགྱུར་རམ། གསོལ་པ་བཅོམ་ལྡན་འདས་ཕྱིན་ཅི་ལོག་མ་གཏོགས་པར་དེ་ནི་མ་ལགས་སོ་ཞེས་པའི་བར་གྱིས་བསྟན་ཏོ། ། ཚིག་གསུམ་སྨོས་པ་ནི་དུས་གསུམ་གྱི་དབྱེ་བའོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་དེ་དེ་བཞིན་ནོ་ཞེས་པ་ནས།
རྣམ་པར་རྟོགས་ཏེ་ཞེས་པའི་བར་རོ། ། གསུམ་པ་ནི། དེའི་ཕྱིར་ཞེས་པ་ནས། ཡང་དག་པར་འཇོག་གོ་ཞེས་པའི་བར་ཏེ། ཕྱིན་ཅི་ལོག་གི་དབང་གིས་དངོས་པོར་རྟོག་པ་དེའི་ཕྱིར། ཤེས་རབ་ཀྱིས་དངོས་པོ་མེད་པའི་དོན་མཐོང་ནས། དངོས་འཛིན་གྱི་ཕྱིན་ཅི་ལོག་བཟློག་སྟེ་བྱང་ཆུབ་ལ་འགོད་དོ་ཞེས་པའི་དོན་ནོ། ། ཞུས་ལན་ལྔ་པ་ལ་ཞུས་པ་ནི། གསོལ་པ་བཅོམ་ལྡན་འདས་ཐབས་མཁས་པ་ནི་གང་ཞེས་པ་ནས། ཐབས་མཁས་པ་དེ་གང་ལགས་ཞེས་པའི་བར་ཏེ།
གང་དུ་དངོས་པོ་མེད་པའི་དོན་མཐོང་ནས། གདུལ་བྱ་བླ་མེད་བྱང་ཆུབ་ཏུ་འཇོག་པའི་ཆོས་སྟོན་ཞེས་བསྟན་པ་ལ་དྲིས་པའོ། ། ལན་ལ། ལམ་ལ་འཇུག་པའི་གེགས་ལེ་ལོའི་དངོས་པོ་མ་མཐོང་བ་དང༌། ལམ་ལ་མངོན་པར་ཞེན་པའི་གཉེན་པོར་སྟོང་པ་ཉིད་ཀྱི་ཆོས་སྟོན་པ་དང༌། སྟོང་ཉིད་ཀྱི་དོན་མཐོང་ནས་སྒྱུ་མ་ལྟ་བུའི་ལུས་ཀྱིས་ཕ་རོལ་ཏུ་ཕྱིན་པ་དྲུག་གི་ཆོས་སྟོན་པ་དང༌། རྒྱུན་ཞུགས་སོགས་ཀྱི་འབྲས་བུ་ལ་འགོད་པའི་ཆོས་སྟོན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་འདི་ལ་བྱང་སེམས་ཆེན་པོ་ཡུམ་ལ་སྤྱོད་པའི་ཚེ་ཞེས་པ་ནས།
རྗེས་སུ་མི་མཐོང་ངོ་ཞེས་པའི་བར་ཏེ། ལེ་ལོའི་གཉེན་པོ་དགུ་ཉིད་མི་དམིགས་པར་རྟོགས་པའི་དོན་བསྟན་ཏོ། ། གཉིས་པ་ནི། ཤཱ་རིའི་བུ་སེམས་ཅན་རྣམས་རྨོངས་པས་ཞེས་པ་ནས། རང་གི་མཚན་ཉིད་ཀྱིས་སྟོང་པའོ། ། ཞེས་པའི་བར་ཏེ། སེམས་ཅན་རྨོངས་པས་ཕུང་པོ་སོགས་ལ་མངོན་པར་ཞེན་པ་མ་གཏོགས་པ་གནས་ཚུལ་དངོས་པོའི་རང་གི་མཚན་ཉིད་ཀྱིས་སྟོང་པའོ་ཞེས་གདམས་པར་མཛད་པའོ། ། གསུམ་པ་ནི། དེ་ལྟ་བས་ན་ཞེས་པ་ནས། ཤེས་རབ་ཀྱི་གཏམ་བྱེད་དོ་ཞེས་པའི་བར་ཏེ།
རང་གི་མཚན་ཉིད་ཀྱིས་སྟོང་པའི་དོན་མཐོང་ནས། སྒྱུ་མ་ལྟ་བུའི་ལུས་གཞན་ངོར་ཡུན་རིང་དུ་གནས་པར་བྱིན་གྱིས་བརླབས་ནས། ཕྱིན་དྲུག་གི་མི་མཐུན་ཕྱོགས་ལས་བཟློག་པའི་དོན་དུ་ཕ་རོལ་ཏུ་ཕྱིན་པ་དྲུག་གི་ཆོས་སྟོན་པར་མཛད་དོ་ཞེས་པའི་དོན་ནོ། ། བཞི་པ་ནི། གང་གི་ཚེ་སེམས་ཅན་དེ་དག་སྦྱིན་པ་ལ་བཀོད་པར་གྱུར་པ་དང་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཐོབ་པར་འགྱུར་བ་དེ་ལྟ་བུའི་གཏམ་བྱེད་དོ་ཞེས་པའི་བར་གྱིས་བསྟན་ཏེ། ཕྱིན་དྲུག་ལ་སྦྱོར་བའི་ཆོས་སྟོན་པའི་རྗེས་སུ། འབྲས་བུ་ལ་སྦྱོར་བའི་ཆོས་སྟོན་པར་བྱེད་དོ་ཞེས་པའི་དོན་ནོ། ། ཞུས་ལན་དྲུག་པ་ལ་ཞུས་པ་ནི། གསོལ་པ་བཅོམ་ལྡན་འདས་བྱང་སེམས་ཆེན་པོ་ཡུམ་ལ་སྤྱོད་པའི་ཚེ།
དེ་ལྟར་སེམས་ཅན་མ་མཆིས་ཤིང་ཞེས་པ་ནས། དེ་ལྟ་བུའི་གཏམ་བགྱིད་ན་ཇི་ལྟར་དམིགས་པ་མ་མཆིས་པར་འགྱུར་ཞེས་པའི་བར་ཏེ། སེམས་ཅན་རྣམས་ཐོག་མར་ཕྱིན་དྲུག་ལ་སྦྱོར་བའི་གཏམ་དང༌། དེའི་འོག་ཏུ་འབྲས་བུ་ལ་འགོད་པའི་གཏམ་བགྱིད་ན། ཇི་ལྟར་དམིགས་པ་མ་མཆིས་པར་འགྱུར། དམིགས་པ་མཆིས་ན་སེམས་ཅན་མ་མཆིས་པར་འདོད་པ་ཇི་ལྟར་མི་འགལ་ཞེས་རྩོད་པའོ། ། ལན་ལ་དོན་དམ་པར་དམིགས་པ་མེད་པ་འཐད་པ་དང་བཅས་པ་དང༌། སེམས་ཅན་ལ་ཆོས་སྟོན་ཡང་དམིགས་ཡུལ་གྱི་སེམས་ཅན་མེད་པར་བསྟན་པ་དང༌། དོན་དམ་པར་དམིགས་ཡུལ་གྱི་སེམས་ཅན་མ་དམིགས་ཀྱང་ཐབས་ལ་མཁས་པས་ཆོས་སྟོན་པའོ། ། དང་པོ་ནི།
བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་ཞེས་པ་ནས། དམིགས་པ་གང་ཡང་མེད་དེ་ཞེས་པའི་བར་གྱིས་ནི་དམ་བཅའ་བསྟན་ལ། དེ་ཅིའི་ཕྱིར་ཞེ་ན་ཞེས་པ་ནས་སེམས་ཅན་གང་ཡང་མ་དམིགས་ན་ཞེས་པའི་བར་གྱིས་ནི་གཏན་ཚིགས་བསྟན་ཏེ། དོན་དམ་པར་དམིགས་པར་བྱ་བ་གང་ཡང་མེད་དེ། ཀུན་རྫོབ་ཏུ་སེམས་ཅན་གྱི་དོན་དུ་ཡུམ་ལ་སྤྱོད་པ་མ་གཏོགས་པར་དོན་བྱ་བའི་སེམས་ཅན་མ་དམིགས་པའི་ཕྱིར་ཞེས་པའི་དོན་ནོ། ། གཉིས་པ་ནི། འོ་ན་ཐ་སྙད་དུ་ཆོས་སྟོན་པར་བྱ་བའི་སེམས་ཅན་ངོ་བོ་ཉིད་ཀྱིས་ཡོད་དོ་སྙམ་ན། ཤཱ་རིའི་བུ་ཞེས་པ་ནས། དེ་ལ་གདགས་པ་གང་ཡང་མེད་དོ་ཞེས་པའི་བར་དུ་གསུངས་ཏེ།
བདེན་པ་གཉིས་ལས་བརྩམས་ནས་ཆོས་བསྟན་ཀྱང་གང་ལ་ཆོས་བསྟན་པར་བྱ་བའི་སེམས་ཅན་བདེན་པ་གཉིས་ཆར་དུ་ངོ་བོ་ཉིད་ཀྱིས་གྲུབ་པ་མེད་དོ་ཞེས་པའོ། ། གསུམ་པ་ནི། འོ་ན་ཆོས་སྟོན་པ་ཡང་མེད་དོ་ཞེ་ན། ངོ་བོ་ཉིད་ཀྱིས་གྲུབ་པའི་སེམས་ཅན་མེད་ལ། འོན་ཀྱང་ཆོས་སྟོན་ཞེས་པ་ནི། འོན་ཀྱང་ཞེས་པ་ནས། ཆོས་སྟོན་ཞེས་པའི་བར་རོ། ། ཆོས་སྟོན་ན་གང་ཐོབ་པར་བྱ་བ་དང་གང་གིས་ཐོབ་པར་བྱ་བ་ཡོད་དགོས་སོ་ཞེ་ན། ཚེ་འདི་ཉིད་ལ་ཡང༌། བདག་དང་སེམས་ཅན་མི་དམིགས་ན།
གཉིས་པོ་དམིགས་པར་བྱར་མེད་པ་ལྟ་ཡང་ཅི་སྨོས་ཞེས་སྟོན་པ་ནི། དེས་སེམས་ཅན་དེ་དག་ཅེས་པ་ནས། ཅི་སྨོས་ཏེ་ཞེས་པའི་བར་རོ། ། དམིགས་བྱ་ཡང་མ་དམིགས་པ་དེ་ལྟ་བུའི་ཚུལ་གྱིས་ཆོས་སྟོན་པ་ནི། ཤཱ་རིའི་བུ་དེ་ལྟར་ཞེས་པ་ནས། ཆོས་སྟོན་ཏོ་ཞེས་པའི་བར་རོ། ། ཞུས་ལན་བདུན་པ་ལ་ཞུས་པ་ནི། གསོལ་པ་བཅོམ་ལྡན་འདས་དེ་ལྟར་བྱང་སེམས་ཆེན་པོ་ཆོས་གང་ཡང་གཅིག་པའམ་ཐ་དད་པར་ཡང་མི་དམིགས་ཞེས་པ་ནས། རྣམ་པར་སྨིན་པ་དེ་ལྟ་བུ་ཡང་ལྟ་ག་ལ་མཆིས་ཞེས་པའི་བར་གྱིས་བསྟན་ཏེ། དམིགས་པར་བྱ་བའི་ཆོས་མེད་ན་གཅིག་དང་ཐ་དད་མི་དམིགས་ལ།
དེ་མི་དམིགས་ན་གང་གི་དོན་དུ་གོ་ཆ་འཚལ་བ་དང༌། གོ་ཆ་བགོ་བའི་གང་ཟག་ཁམས་གསུམ་ན་མི་སྣང་ལ། གང་གི་ཆེད་དུ་གོ་ཆ་འཚལ་བའི་སེམས་ཅན་རྣམས་ཁམས་གསུམ་ནས་འགྲོལ་བ་ཡང་མེད། སེམས་ཅན་ལ་སེམས་ཅན་དུ་གདགས་པ་ཡང་མི་དམིགས། དེ་མི་དམིགས་ན་སེམས་ཅན་གྱི་དོན་དུ་སྤྲོ་བ་ཆེན་པོ་བྱེད་པ་ཡང་དོན་མེད་པར་འགྱུར་ལ། སེམས་ཅན་དང་སེམས་ཅན་དུ་གདགས་པ་ཡང་མེད་ན། འཆིང་འགྲོལ་མེད་པར་འགྱུར་ཞིང༌། དེ་མེད་པས་ཀུན་ནས་ཉོན་མོངས་པ་དང་རྣམ་པར་བྱང་བ་མེད་པར་འགྱུར་རོ། ། ཀུན་ནས་ཉོན་མོངས་པ་མེད་ན། རྒྱུད་སོ་སོར་འགྲོལ་བའི་ལམ་ཐ་དད་པ་མེད་པར་འགྱུར།
དེ་མེད་ན་ལས་དང་ཉོན་མོངས་པ་མེད་པར་འགྱུར། དེ་མེད་ན་ལས་ཉོན་གྱི་རྣམ་སྨིན་གྱིས་འགྲོ་བ་ལྔའི་འཁོར་བ་ན། རྣམ་པར་སྨིན་པ་ཉམས་སུ་མྱོང་བ་མེད་པར་འགྱུར་རོ་ཞེས་པའི་དོན་ནོ། ། ལན་ལ་དྲུག་སྟེ། དོན་དམ་པར་ཆོས་གང་ཡང་མ་དམིགས་པར་རྗེས་སུ་བརྗོད་པ་དང༌། འཁོར་འདས་ཀྱི་གང་ཟག་སྔར་དམིགས་པ་ཕྱིས་མི་དམིགས་པར་འགྱུར་བ་མེད་པ་དང༌། དངོས་པོའི་གནས་ཚུལ་དུས་རྟག་ཏུ་འགྱུར་བ་མེད་པར་བསྟན་པ་དང༌། དངོས་པོའི་གནས་ཚུལ་ལ་ཆོས་གང་ཡང་མེད་པའི་འཐད་པས་སྒྲོལ་བར་བྱ་བའི་སེམས་ཅན་མེད་པ་དང༌། ཐ་སྙད་དུ་སྟོང་ཉིད་ཀྱི་དོན་ཐོས་ནས་སེམས་ཅན་གྱི་ཆེད་དུ་གོ་ཆ་བགོས་པའི་ཚུལ་དང༌། སྒྱུ་མའི་དཔེས་སེམས་ཅན་གྱི་དོན་བྱེད་ཚུལ་བསྟན་པའོ། །
དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་ཞེས་པ་ནས། བརྗོད་པ་བཞིན་ཏེ་ཞེས་པའི་བར་རོ། ། གཉིས་པ་ནི། སྔོན་སེམས་ཅན་ཞིག་འབྱུང་བར་འགྱུར་ལ། ཕྱིས་འབྱུང་བ་མེད་པར་འགྱུར་ཏེ་ཞེས་པ་ནས། འདས་པ་དེ་ལྟ་བུ་མེད་པར་འགྱུར་ཏེ་ཞེས་པའི་བར་རོ། ། དེ་ཡང་སྔོན་སེམས་ཅན་ངོ་བོས་ནི་མེད་པ་འཆིང་བ་ལས་གྲོལ་ནས། སེམས་ཅན་མ་ཡིན་པའི་ངོ་བོར་གནས་པ་མེད་ལ།
བྱང་སེམས་དང་སངས་རྒྱས་ཀྱང་སྔར་དེ་མ་ཡིན་པའི་ངོ་བོར་གནས་པ་མེད་དོ་ཞེས་པའི་དོན་ནོ། ། གསུམ་པ་ནི། ཤཱ་རིའི་བུ་དེ་བཞིན་གཤེགས་པ་རྣམས་བྱུང་ཡང་རུང་ཞེས་པ་ནས། དེ་བཞིན་དུ་གནས་པས་དེ་ཞེས་པའི་བར་ཏེ། དོན་དམ་པར་ཆོས་ཐམས་ཅད་ཆོས་ཉིད་ལས་མ་འདས་ལ། ཆོས་ཉིད་ལ་འགྱུར་བ་མེད་ཅེས་པའི་དོན་ཡིན་པས། སྔར་ཡོད་ཕྱིས་གཞན་དུ་འགྱུར་བ་མེད་པར་བསྟན་པའི་འཐད་པའོ། ། བཞི་པ་ནི། དེ་ལ་བདག་ཀྱང་མེད། སེམས་ཅན་ཡང་མེད་ཅེས་པ་ནས།
སྒྲོལ་བར་བྱ་བ་དེ་ལྟ་བུ་དག་ག་ལ་ཡོད་ཅེས་པའི་བར་ཏེ། གནས་ཚུལ་ལ་བདག་དང་ཆོས་གང་ཡང་མེད་ན། སྒྲོལ་བར་བྱ་བ་དེ་ལྟ་བུ་ག་ལ་ཡོད་ཅེས་པའི་དོན་ཏེ། དེ་ལ་བདག་ཀྱང་མེད་ཅེས་པ་ནས། ཆོས་དེ་དག་མེད་ན་ཞེས་པའི་བར་གྱིས་ནི་གཏན་ཚིགས་བསྟན་ཏོ། ། འགྲོ་བ་ལྔའི་ཞེས་པ་ནས། ག་ལ་ཡོད་ཅེས་པའི་བར་གྱིས་ནི་བསྒྲུབ་བྱའི་ཆོས་བསྟན་ཏོ། ། ལྔ་པ་ནི། ཤཱ་རིའི་བུ་དེ་ལ་ཞེས་པ་ནས། སྒྲོལ་བར་བྱའོ་སྙམ་མོ་ཞེས་པའི་བར་གྱིས་བསྟན་ཏེ།
དེ་ལ་བྱང་ཆུབ་སེམས་དཔའ་ཞེས་པ་ནས། དེ་དག་ཐོས་ནས་ཞེས་པའི་བར་གྱིས་ནི། སྔོན་གྱི་སངས་རྒྱས་རྣམས་ལ་སྟོང་པ་ཉིད་ཀྱི་ཆོས་ཐོས་ཞེས་བསྟན་ཏེ། གོ་ཆ་བགོ་བའི་རྒྱུ་བསྟན་ཏོ། ། སེམས་ཅན་རྣམས་ཀྱི་དོན་དུ་ཞེས་པ་ནས། འཇུག་སྟེ་ཞེས་པའི་བར་གྱིས་ནི་གོ་ཆ་བགོ་བའི་ཚུལ་མདོར་བསྟན་ཏོ། ། གོ་ཆ་བགོ་ཡང་དམིགས་ཡུལ་གྱི་སེམས་ཅན་མི་དམིགས་པར་བསྟན་པ་ནི། ཕྱིན་ཅི་ལོག་གི་ཞེས་པ་ནས། དམིགས་པ་མེད་དོ་ཞེས་པའི་བར་རོ། ། ཤཱ་རིའི་བུ་བྱང་སེམས་ཆེན་པོ་ནི།
དེ་ལྟ་བུའི་གོ་ཆ་ཆེན་པོ་གྱོན་ཏེ་ཞེས་པ་ནས། སྙམ་མོ་ཞེས་པའི་བར་གྱིས་ནི། གོ་ཆ་བགོས་ཚུལ་རྒྱས་པར་བསྟན་ཏོ། ། དྲུག་པ་ལ་སྒྱུ་མ་ལྟ་བུའི་དཔེས་བསྟན་པའི་སྒོ་ནས་བརྒལ་བ་དང༌། སྒྱུ་མ་ལྟ་བུའི་དཔེ་དང་མཚུངས་པར་མགོ་སྒྲེ་བའོ། ། དང་པོ་ནི། ཤཱ་རིའི་བུ་འདི་ལྟ་སྟེ་དཔེར་ན་སྒྱུ་མའི་མཁན་པོའམ་ཞེས་པ་ནས། བསོད་ནམས་འཕེལ་བར་བྱ་བ་ཡོད་དམ་ཞེས་པའི་བར་ཏེ། སྒྱུ་མའི་མཁན་པོས་སྤྲུལ་པའི་སྐྱེས་བུ་ཞིག་གིས་སེམས་ཅན་མང་པོ་སྤྲུལ་ཏེ། དེ་ལ་བཟའ་བ་དང་བཏུང་བས་ཚིམ་པར་བྱས་ན་བསོད་ནམས་འཕེལ་བར་བྱ་བ་ཡོད་དམ་ཞེས་པའི་ཚུལ་གྱིས་བརྒལ་བའོ། །
གསོལ་པ་བཅོམ་ལྡན་འདས་དེ་ནི་མ་བྱས་སོ་ཞེས་པས་ནི་རྗེས་སུ་མཐུན་པའི་ལན་བཏབ་པའོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་དེ་བཞིན་དུ་ཞེས་པ་ནས། གདུལ་བར་བྱ་བའི་སེམས་ཅན་གང་ཡང་མི་དམིགས་སོ་ཞེས་པའི་བར་གྱིས་བསྟན་ཏོ། ། སེམས་བསྐྱེད་པ་ནས་བཟུང་སྟེ། སྦྱིན་པ་ནས་མ་འདྲེས་པ་བཅོ་བརྒྱད་ཀྱི་བར་སྤྱོད་པ་དང༌། བྱང་ཆུབ་ཀྱི་ལམ་རྫོགས་པར་བྱེད་པ་དང༌། སེམས་ཅན་ཡོངས་སུ་སྨིན་པར་བྱེད་ཀྱང་གདུལ་བར་བྱ་བའི་སེམས་ཅན་མ་དམིགས་ཏེ། སྒྱུ་མ་མཁན་གྱིས་དོན་བྱེད་པ་བཞིན་ནོ་ཞེས་པའོ། །
མངོན་རྟོགས་རྒྱན་ལས་ཀྱང༌། དམིགས་པ་མེད་པ་དང་ཞེས་བསྟན་ཏོ། ། ལུས་ཅན་ཡོངས་སུ་སྨིན་པའི་ཕྲིན་ལས་ལ། ཞུས་པ་དང་ལན་གཉིས་ལས། ཞུས་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་པ་ནས། གང་ལགས་ཞེས་པའི་བར་ཏེ། སེམས་ཅན་སྨིན་པ་དང༌། སངས་རྒྱས་ཀྱི་ཞིང་ཡོངས་སུ་དག་པའི་ཐབས་བྱང་ཆུབ་ཀྱི་ལམ་གང་ལགས་ཞེས་པའི་བར་རོ། ། ལན་ལ།
བྱང་ཆུབ་ཀྱི་ལམ་མདོར་བསྟན་པ་དང༌། སོ་སོར་ཕྱེ་སྟེ་རྒྱས་པར་བཤད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་བྱང་སེམས་ཆེན་པོ་སེམས་དང་པོ་བསྐྱེད་པ་ནས་ཉེ་བར་བཟུང་སྟེ་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་ཅེས་པ་ནས། སངས་རྒྱས་ཀྱི་ཞིང་ཡོངས་སུ་དག་པར་བྱེད་ཅེས་པའི་བར་གྱིས་བསྟན་ཏེ། སྦྱིན་པ་ནས་མ་འདྲེས་པ་བཅོ་བརྒྱད་ཀྱི་བར་ལ་སྤྱོད་པ་བྱང་ཆུབ་ཀྱི་ལམ་དུ་བསྟན་ཏོ། ། གཉིས་པ་ལ་གཉིས་ཏེ། དང་པོ་དྲི་བ་ནི། གསོལ་པ།
བཅོམ་ལྡན་འདས་ཞེས་པ་ནས། ཡོངས་སུ་སྨིན་པར་བགྱིད་པ་ལགས་ཞེས་པའི་བར་རོ། ། གཉིས་པ་ལན་ལ། ཕྱིན་དྲུག་རེ་རེ་གཙོ་བོར་འགྱུར་བའི་ཐབས་ཀྱིས་སེམས་ཅན་སྡུད་ཅིང་སྨིན་པར་བྱེད་པ་དང༌། ཕྱིན་དྲུག་ལ་བརྟེན་ནས་བྱང་ཆུབ་ཀྱི་ཕྱོགས་ཀྱིས་སེམས་ཅན་གྱི་དོན་བྱེད་པ་དང༌། ཕྱིན་དྲུག་གི་རྐྱེན་གྱིས་བྱང་ཆུབ་ཀྱི་ལམ་འབྲས་བུ་དང་བཅས་པ་ལ་སྦྱོར་བའོ། ། དང་པོ་ལ་དྲུག་སྟེ། སྦྱིན་པ་ལ་བརྟེན་ནས་ཕྱིན་དྲུག་གི་བྱ་བས་སེམས་ཅན་གྱི་དོན་བྱེད་པའི་ཚུལ་དང༌། ཚུལ་ཁྲིམས་དང༌། བཟོད་པ་དང༌།
བརྩོན་འགྲུས་དང༌། བསམ་གཏན་དང༌། ཤེས་རབ་རྣམས་ལ་བརྟེན་ནས་སེམས་ཅན་གྱི་དོན་བྱེད་པའོ། ། དང་པོ་ལ་དྲུག་སྦྱིན་པ་ལ་བརྟེན་ནས། སྦྱིན་པ་དང༌། སྦྱིན་པའི་ཚུལ་ཁྲིམས་དང༌། སྦྱིན་པའི་བཟོད་པ་དང༌། སྦྱིན་པའི་བརྩོན་འགྲུས་དང༌། སྦྱིན་པའི་བསམ་གཏན་དང༌། སྦྱིན་པའི་ཤེས་རབ་ཀྱིས་སེམས་ཅན་སྨིན་པར་བྱེད་པའོ། །
དང་པོ་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་སྦྱིན་པ་ཇི་ལྟར་གཏོང་བའི་ཚུལ་ལ་གདམས་པ་དང༌། སྦྱིན་པ་ལ་འཇུག་པའི་དོན་དུ་འབྲས་བུ་ལ་སྤྲོ་བ་བསྐྱེད་པ་དང༌། བསྡུ་བའི་དངོས་པོ་བཞིས་བསྡུས་ཏེ་རྣམ་བྱང་གི་རྒྱུ་འབྲས་ལ་འགོད་ཚུལ་དང༌། འཁོར་གསུམ་མི་དམིགས་པའི་སྦྱིན་པས་གཞན་གྱི་དོན་བྱེད་པ་ལ་བསྐུལ་བ་དང༌། འཁོར་ལོས་བསྒྱུར་རྒྱལ་གྱི་སྦྱིན་པའི་ཚུལ་གྱིས་སྦྱིན་པ་གཏོང་བ་ལ་སྦྱོར་བ་དང༌། སྦྱིན་པའི་ཡོ་བྱད་ཀྱིས་བསྡུས་ནས་མྱ་ངན་ལས་འདས་པ་ལ་སྦྱོར་བའོ། ། དང་པོ་ལ་འཁོར་གསུམ་མི་དམིགས་པའི་སྦྱིན་པ་ལ་གདམས་པ་དང༌།
འཁོར་གསུམ་མི་དམིགས་པའི་སྦྱིན་པས་བྱང་ཆུབ་ཀྱི་འབྲས་བུ་ལ་སྦྱོར་བ་དང༌། སྦྱིན་པ་ལ་འཇུག་པའི་ཐབས་སྣ་ཚོགས་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་ཞེས་པ་ནས། འདི་ལྟར་སྦྱིན་པའི་ཕ་རོལ་ཏུ་ཕྱིན་པའོ་ཞེས་པའི་བར་རོ། ། གཉིས་པ་ནི། དེ་ཆོས་གསུམ་པོ་དེ་དག་ཐམས་ཅད་མི་དམིགས་པས་ཞེས་པ་ནས། བྱང་ཆུབ་ལ་སྦྱོར་རོ་ཞེས་པའི་བར་རོ། ། གསུམ་པ་ནི།
རབ་འབྱོར་དེ་ལྟར་ཞེས་པ་ནས། མཐུན་པས་དགའ་བར་སྤྱོད་དོ་ཞེས་པའི་བར་རོ། ། གཉིས་པ་ནི། དེ་ལྟར་བྱང་ཆུབ་སེམས་དཔའ་ཞེས་པ་ནས། རྒྱལ་པོ་ཐོབ་བོ་ཞེས་པའི་བར་རོ། ། གསུམ་པ་ནི། དེ་དེ་དག་ན་ཡང་སེམས་ཅན་དེ་དག་བསྡུ་བའི་དངོས་པོ་བཞིས་ཡོངས་སུ་སྡུད་དོ་ཞེས་པ་ནས། རང་བྱང་ཆུབ་ཐོབ་པར་བྱེད་དོ་ཞེས་པའི་བར་རོ། ། བཞི་པ་ལ་གཉིས་ཏེ། དངོས་ཀྱི་དོན་དང༌།
ཞར་ལ་ཡང་ཕན་ཡོན་བསྟན་པའོ། ། དང་པོ་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྐུལ་ལོ་ཞེས་པ་ནས། བསྐུལ་བར་བྱེད་དེ་ཞེས་པའི་བར་རོ། ། གཉིས་པ་ནི། དེ་ལྟར་སྤྱོད་པའི་ཚེ་ཅི་ནས་ཀྱང༌། སེམས་དང་པོ་བསྐྱེད་པ་ནས་ཉེ་བར་བཟུང་སྟེ། ནམ་ཡང་ངན་སོང་གསུམ་དུ་མི་ལྟུང་བ་དང༌། ནམ་ཡང་འཁོར་ལོས་སྒྱུར་བའི་རྒྱལ་པོ་མི་བྱེད་པར་མི་འགྱུར་བ་དེ་ལྟར་སྤྱོད་དོ། ། དེ་ཅིའི་ཕྱིར་ཞེ་ན།
ས་བོན་ཇི་ལྟ་བ་བཞིན་དུ་འབྲས་བུ་འབྱུང་སྟེ་ཞེས་པས་བསྟན་ཏེ། བྱང་ཆུབ་སེམས་དཔས་སྦྱིན་པ་གཏོང་ཚུལ་ལ་གདམས་པ་ལྟར་སྤྱོད་པས། ངན་སོང་དུ་མི་ལྟུང་བ་དང༌། འཁོར་ལོས་སྒྱུར་རྒྱལ་གྱི་ལུས་ཐོབ་པའི་ཡོན་ཏན་གཉིས་འབྱུང་བར་བསྟན་ཏོ། ། འཐད་པ་ནི། དེའི་འབྱུང་བ་ཅི་ཞེ་ན། ས་བོན་བཏབ་པ་ཇི་ལྟ་བ་བཞིན་དུ་འབྲས་བུ་འབྱུང་བའི་ཕྱིར་ཞེས་པའོ། ། ལྔ་པ་ནི། འཁོར་ལོས་སྒྱུར་བའི་རྒྱལ་པོ་དེའི་དྲུང་དུ་སློང་མ་བ་གང་ཇི་སྙེད་ཅིག་འོང་ཡང་ཞེས་པ་ནས། ཕྱི་རོལ་གྱི་ཡོ་བྱད་གང་གིས་སེམས་ཅན་རྣམས་འཁོར་བ་ལས་ཡོངས་སུ་ཐར་བར་བྱ་བ་དག་ལྟ་སྨོས་སུ་ཡང་མེད་པ་དེ་ལྟར་སྤྱད་པར་བྱའོ་ཞེས་པའི་བར་གྱིས་བསྟན་ཏེ།
འཁོར་ལོས་སྒྱུར་བའི་རྒྱལ་པོས་སྙིང་བརྩེ་བས་སྒོ་ཐམས་ཅད་ནས་ཕྱོགས་དང་རིས་སུ་མི་འབྱེད་པར་སྦྱིན་པ་གཏོང་བའི་ཚུལ་དེ་ལྟར་དུ་བྱང་ཆུབ་སེམས་དཔས་སྦྱིན་པ་བཏང་བར་བྱའོ་ཞེས་པའི་དོན་ནོ། ། དྲུག་པ་ལ། སྡུད་བྱེད་ཀྱི་ཡོ་བྱད་བཤད་པ་དང་ཡོ་བྱད་ཀྱིས་བསྡུས་ནས་མྱང་འདས་ལ་འགོད་པའི་ཚུལ་ལོ། ། དང་པོ་ནི། གསོལ་པ། ཡོ་བྱད་དེ་དག་གང་ལགས། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། དེ་དག་ནི་ཡོ་བྱད་དེ་ཞེས་པའི་བར་ཏེ། གོང་དུ་ཕྱི་རོལ་གྱི་ཡོ་བྱད་གང་གིས་སེམས་ཅན་རྣམས་འཁོར་བ་ལས་ཐར་བར་བྱ་ཞེས་གསུངས་པ་ལ་དྲིས་པའི་ལན་གྱིས་ཡོ་བྱད་ངོས་བཟུང་སྟེ་གསུངས་པ་དག་གོ ། གཉིས་པ་ནི།
ཡོ་བྱད་དེ་དག་གིས་ཞེས་པ་ནས། མྱ་ངན་ལས་བཟློ་སྟེ་ཞེས་པའི་བར་ཏེ། ཇི་སྐད་བཤད་པའི་ཡོ་བྱད་དེ་དག་གིས་གདུལ་བྱ་བསྡུས་ནས་རིམ་གྱིས་ཐེག་པ་གསུམ་ལ་འགོད་དེ། མྱ་ངན་ལས་བཟླའོ་ཞེས་པའི་དོན་ནོ། ། སྦྱིན་པ་ལ་བརྟེན་པའི་སྦྱིན་པ་རྒྱས་པར་བསྟན་ཟིན་ཏོ། ། གཉིས་པ་དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས། ཡོངས་སུ་སྡུད་པ་ཡིན་ནོ་ཞེས་པའི་བར་རོ། ། སྦྱིན་པ་ལ་གནས་ནས་ཚུལ་ཁྲིམས་ལ་སྦྱོར་བ་ལ་གཉིས་ཏེ། རྒྱས་པར་བཤད་པ་དང༌།
དོན་བསྡུ་བའོ། ། དང་པོ་ལ། གནས་སྐབས་ཚུལ་ཁྲིམས་ལ་སྦྱོར་བ་དང༌། ཚུལ་ཁྲིམས་ཀྱི་འབྲས་བུ་ལ་འགོད་པའོ། ། དང་པོ་ནི། རབ་འབྱོར་ཇི་ལྟར་ན་བྱང་སེམས་ཆེན་པོས་ཡུམ་ལ་སྤྱོད་ཅིང༌། སེམས་ཅན་རྣམས་ཚུལ་ཁྲིམས་ཀྱི་ཕར་ཕྱིན་ལ་སྦྱོར་བ་ཡིན་ཞེ་ན་ཞེས་པ་ནས། མཐུན་པས་དགའ་བར་སྤྱོད་དོ་ཞེས་པའི་བར་རོ། ། གཉིས་པ་ནི། དེ་ལྟར་ཞེས་པ་ནས།
མྱ་ངན་ལས་ཟློས་ཏེ་ཞེས་པའི་བར་རོ། ། གཉིས་པ་དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། ཡོངས་སུ་སྡུད་པ་ཡིན་ནོ་ཞེས་པའི་བར་རོ། ། སྦྱིན་པ་ལ་བརྟེན་ནས་བཟོད་པ་ལ་སྦྱར་བ་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ། གནས་སྐབས་བཟོད་པ་ལ་སྦྱར་བ་དང༌། མཐར་ཐུག་མྱང་འདས་ལ་སྦྱར་བའོ། །
དང་པོ་ནི། རབ་འབྱོར་ཇི་ལྟར་ན་ཞེས་པ་ནས། སྦྱོར་བ་ཡིན་ཞེ་ན་ཞེས་པའི་བར་གྱིས་དྲི་བ་བཀོད་ནས། རབ་འབྱོར་འདི་ལ་ཞེས་པ་ནས། བཟོད་པ་བསྒོམ་པ་དག་གི་ཡང་ལེགས་པ་བརྗོད་ཅིང་མཐུན་པས་དགའ་བར་སྤྱོད་དོ་ཞེས་པའི་བར་རོ། ། གཉིས་པ་ནི། དེ་ལྟར་ཞེས་པ་ནས། མྱ་ངན་ལས་བཟློ་ཏེ་ཞེས་པའི་བར་རོ། ། གཉིས་པ་དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས།
ཡོངས་སུ་སྡུད་པ་ཡིན་ནོ་ཞེས་པའི་བར་རོ། ། སྦྱིན་པ་ལ་བརྟེན་ནས་བརྩོན་འགྲུས་ལ་སྦྱོར་བ་ལ་ཡང་སྔ་མ་ལྟར་གཉིས་ཀྱི་དང་པོ་ལ་གཉིས་ཏེ། གནས་སྐབས་བརྩོན་འགྲུས་ལ་སྦྱོར་བ་དང༌། མཐར་ཐུག་མྱང་འདས་ལ་སྦྱོར་བའོ། ། དང་པོ་ནི། རབ་འབྱོར་ཇི་ལྟར་ཞེས་པ་ནས། བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡིན་ཞེས་དྲི་བ་བཀོད་ནས། རབ་འབྱོར་འདི་ལ་ཞེས་པ་ནས། བརྩོན་འགྲུས་རྩོམ་པ་དག་གི་ཡང་ལེགས་པ་བརྗོད་ཅིང་མཐུན་པས་དགའ་བར་སྤྱོད་དོ། ། ཞེས་པའི་བར་རོ། །
གཉིས་པ་ནི། དེ་ལྟར་ཞེས་པ་ནས། མྱ་ངན་ལས་ཟློས་ཏེ་ཞེས་པའི་བར་རོ། ། གཉིས་པ་དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། ཡོངས་སུ་སྡུད་པ་ཡིན་ནོ་ཞེས་པའི་བར་རོ། ། སྦྱིན་པ་ལ་བརྟེན་ནས་བསམ་གཏན་ལ་སྦྱོར་བ་ལ་ཡང་གཉིས་ཏེ། རྒྱས་པར་བཤད། དོན་བསྡུ་བའོ། ། དང་པོ་ལ་ཡང་གཉིས་ཏེ།
གནས་སྐབས་བསམ་གཏན་ལ་སྦྱོར་བ་དང༌། མཐར་ཐུག་མྱང་འདས་ལ་སྦྱོར་བའོ། ། དང་པོ་ནི། རབ་འབྱོར་ཇི་ལྟར་ན་ཞེས་པ་ནས། སྦྱོར་བ་ཡིན་ཞེས་པའི་དྲི་བ་བཀོད་ནས། རབ་འབྱོར་འདི་ལ་ཞེས་པ་ནས། རྣམ་པར་ཐར་པའི་སྒོ་གསུམ་མོ་ཞེས་པའི་བར་རོ། ། གཉིས་པ་ནི། དེ་དག་བསྒོམས་ནས་ཞེས་པ་ནས། ཡོངས་སུ་མི་ཉམས་ཏེ་ཞེས་པའི་བར་རོ། །
གཉིས་པ་དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། ཡོངས་སུ་སྡུད་པ་ཡིན་ཞེས་པའི་བར་རོ། ། སྦྱིན་པ་ལ་གནས་ནས་ཤེས་རབ་ཀྱི་ཕར་ཕྱིན་ལ་སྦྱོར་བ་ལ་ཡང༌། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ། ཤེར་ཕྱིན་ལ་གདམས་པ་དང༌། གདམས་པའི་བྱེད་པ་བསྟན་པའོ། ། དང་པོ་ལ་དྲི་བ་ནི།
རབ་འབྱོར་ཇི་ལྟར་ན་ཞེས་པ་ནས། སྡུད་པ་ཡིན་ཞེས་པའི་བར་རོ། ། ལན་ལ། ཕར་ཕྱིན་དང་པོ་ལྔ་བསྒོམ་པ་ལ་གདམས་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པ་ལ་གདམས་པའོ། ། དང་པོ་ནི། རབ་འབྱོར་འདི་ལ་ཞེས་པ་ནས། རྣམ་པ་དེ་དག་རྫོགས་པར་བགྱི་ལ་ཞེས་པའི་བར་རོ། ། གཉིས་པ་ལ། གང་ཟག་གི་བདག་མེད་བསྒོམ་པ་ལ་གདམས་པ་ནི།
ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པ་ལ་བདག་གམ་ཞེས་པ་ནས། མཐོང་བ་པོ་ཡོད་དམ་ཞེས་ཡོངས་སུ་རྟོགས་ཤིག་ཅེས་གདམས་ཤིང་རྗེས་སུ་སྟོན་ཏེ་ཞེས་སྦྲེལ་ནས་བཤད་པར་བྱའོ། ། ཆོས་ཀྱི་བདག་མེད་རྟོགས་པ་ལ་གདམས་ཤིང་གདམས་པ་ནི། གཟུགས་སམ། ཚོར་བའམ་ཞེས་པ་ནས། ཆོས་གང་ཡང་ཡོད་དམ་ཞེས་པའི་བར་ཏེ། གཟུགས་ནས་རྣམ་མཁྱེན་གྱི་བར་མ་དམིགས་པའི་ཚུལ་གྱིས་ཡོངས་སུ་རྟོགས་ཤིག་ཅེས་གདམས་པའོ། ། གཉིས་པ་ནི། དེ་ལ་བྱང་སེམས་ཆེན་པོ་ཡུམ་ལ་སྤྱོད་པའི་ཚེ་ཞེས་པ་ནས། སངས་རྒྱས་སོ་ཞེས་བྱ་བར་རྣམ་པར་མི་རྟོག་སྟེ་ཞེས་པའི་བར་ཏེ།
གདམས་པ་ལྟར་ཉམས་སུ་བླངས་པས་ཆོས་གང་ལ་ཡང༌། རྣམ་པར་མི་རྟོག་པ་ཐོབ་པ་ནི་གདམས་པའི་བྱེད་པ་ཡིན་པར་བསྟན་ཏོ། ། གཉིས་པ་དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། སྡུད་པ་ཡིན་ནོ་ཞེས་པའི་བར་རོ། ། སྦྱིན་པ་ལ་བརྟེན་ནས་ཕ་རོལ་ཏུ་ཕྱིན་པ་དྲུག་གི་བྱ་བ་སྒྲུབ་ཚུལ་བསྟན་ཟིན་ཏོ། ། ཚུལ་ཁྲིམས་ལ་བརྟེན་ནས་ཕྱིན་དྲུག་གི་བྱ་བ་བསྒྲུབ་པས་སེམས་ཅན་གྱི་དོན་བྱེད་ཚུལ་ལ་ཡང་དྲུག་ལས། དང་པོ་ཚུལ་ཁྲིམས་ལ་གནས་ནས། སྦྱིན་པ་ལ་སྦྱོར་བའི་ཚུལ་ལ། རྒྱས་པར་བཤད་པ་དང༌།
དོན་བསྡུ་བའོ། ། དང་པོ་ལ་དྲུག་སྟེ། སྦྱིན་པ་ཇི་ལྟར་གཏོང་བའི་ཚུལ་ལ་གདམས་པ་དང༌། སྦྱིན་པ་ལ་འཇུག་པའི་དོན་དུ་འབྲས་བུ་ལ་སྤྲོ་བ་བསྐྱེད་པ་དང༌། བསྡུ་བའི་དངོས་པོ་བཞིས་བསྡུས་ཏེ་རྣམ་བྱང་གི་ཆོས་ལ་འགོད་པ་དང༌། འཁོར་གསུམ་མི་དམིགས་པའི་སྦྱིན་པས་གཞན་དོན་བྱེད་པ་ལ་བསྐུལ་བ་དང༌། འཁོར་ལོས་བསྒྱུར་རྒྱལ་གྱི་སྦྱིན་པའི་ཚུལ་གྱིས་སྦྱིན་པ་གཏོང་བ་ལ་སྦྱོར་བ་དང༌། སྦྱིན་པའི་ཡོ་བྱད་ཀྱིས་བསྡུས་ནས་མྱ་ངན་ལས་འདས་པ་ལ་སྦྱོར་བའོ། ། དང་པོ་ལ། འཁོར་གསུམ་མི་དམིགས་པའི་སྦྱིན་པ་ལ་གདམས་པ་དང༌།
འཁོར་གསུམ་མི་དམིགས་པའི་སྦྱིན་པས་འབྲས་བུ་ལ་སྦྱོར་བ་དང༌། སྦྱིན་པ་ལ་འཇུག་པའི་ཐབས་སྒོ་དུ་མ་ནས་བསྟན་པའོ། ། དང་པོ་ནི། རབ་འབྱོར་འདི་ལ་བྱང་སེམས་ཆེན་པོའི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་གནས་ཏེ་ཞེས་པ་ནས། འདི་ལྟ་སྟེ་སྦྱིན་པའི་ཕ་རོལ་ཏུ་ཕྱིན་པ་འདི་ནི་དམིགས་སུ་མེད་པའི་ཕ་རོལ་ཏུ་ཕྱིན་པའོ་ཞེས་པའི་བར་རོ། ། གཉིས་པ་ནི། དེ་ཆོས་གསུམ་པོ་དེ་དག་ཐམས་ཅད་ལ་ཞེས་པ་ནས། བྱང་ཆུབ་ལ་སྦྱོར་རོ་ཞེས་པའི་བར་རོ། ། གསུམ་པ་ནི། རབ་འབྱོར་དེ་ལྟར་ན་བྱང་སེམས་ཆེན་པོ་ཚུལ་ཁྲིམས་ཀྱི་ཕར་ཕྱིན་ལ་སྤྱོད་ཅིང་ཞེས་པ་ནས།
མཐུན་པས་དགའ་བར་བྱེད་དོ་ཞེས་པའི་བར་རོ། ། གཉིས་པ་ནི། དེ་ལྟར་བྱང་སེམས་ཆེན་པོ་དེ་ཡང་དེ་ལྟ་བུའི་སྦྱིན་པ་ཆེན་པོ་བྱིན་པས་ཞེས་པ་ནས། རྒྱལ་སྲིད་ཐོབ་བོ་ཞེས་པའི་བར་རོ། ། གསུམ་པ་ནི། དེ་དག་ནམ་ཡང་སེམས་ཅན་རྣམས་བསྡུ་བའི་དངོས་པོ་བཞིས་ཡོངས་སུ་སྡུད་དེ་ཞེས་པ་ནས། རང་བྱང་ཆུབ་ཐོབ་པར་བྱེད་དོ་ཞེས་པའི་བར་རོ། ། བཞི་པ་ལ། དངོས་ཀྱི་དོན་དང༌། ཞར་ལ་ཕན་ཡོན་བསྟན་པའོ། །
དང་པོ་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་དག་པར་བསྐུལ་བར་བྱེད་དོ་ཞེས་པ་ནས། སྦྱིན་པའི་ཕར་ཕྱིན་ལ་སྤྱད་པར་བྱ་སྟེ་ཞེས་པའི་བར་རོ། ། གཉིས་པ་ནི། དེ་ལྟར་སྤྱད་པའི་ཚེ། ཅི་ནས་ཀྱང་ཞེས་པ་ནས། འབྲས་བུ་འབྱུང་བ་སྟེ་ཞེས་པའི་བར་ཏེ། སྦྱིན་པ་གཏོང་བའི་ཕན་ཡོན་གཉིས་འབྱུང་བ་འཐད་པ་དང་བཅས་པས་བསྟན་ཏོ། ། ལྔ་པ་ནི། འཁོར་ལོས་སྒྱུར་བའི་རྒྱལ་པོ་དེའི་དྲུང་དུ་ཞེས་པ་ནས།
དེ་ལྟར་སྤྱད་པར་བྱའོ་ཞེས་པའི་བར་རོ། ། དྲུག་པ་ལ་གཉིས་ཏེ། སྡུད་བྱེད་ཀྱི་ཡོ་བྱད་བཤད་པ་དང༌། ཡོ་བྱད་ཀྱིས་བསྡུས་ནས་མྱང་འདས་ལ་འགོད་པའོ། ། དང་པོ་ནི། གསོལ་པ་བཅོམ་ལྡན་འདས་ཡོ་བྱད་དེ་དག་གང་ལགས་ཞེས་པ་ནས། དེ་དག་ནི་ཡོ་བྱད་དེ་ཞེས་པའི་བར་ཏེ། གོང་དུ་ཕྱི་རོལ་གྱི་ཡོ་བྱད་དག་གིས་ཞེས་པ་ནས། ཡོ་བྱད་དེ་དག་གང་ཞེས་དྲི་བའི་ལན་གྱིས་གསུངས་སོ། ། གཉིས་པ་ནི།
ཡོ་བྱད་དེ་དག་གིས་ཞེས་པ་ནས། མྱ་ངན་ལས་ཟློས་ཏེ་ཞེས་པའི་བར་རོ། ། གཉིས་པ་དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། སྡུད་པ་ཡིན་ནོ་ཞེས་པའི་བར་རོ། ། ཚུལ་ཁྲིམས་ལ་གནས་ནས་ཚུལ་ཁྲིམས་ལ་སྦྱོར་བ་ནི། དྲིས་ལན་གཉིས་ཀྱིས་བཤད་པ་ལ་དྲི་བ་ནི། རབ་འབྱོར་ཇི་ལྟར་ན་ཞེས་པ་ནས། སྦྱོར་བ་ཡིན་ཞེ་ན་ཞེས་པའི་བར་རོ། ། གཉིས་པ་ལན་ལ་རྒྱས་པར་བཤད་པ་ནི།
རབ་འབྱོར་འདི་ལ་ཞེས་པ་ནས། མྱ་ངན་ལས་ཟློས་ཏེ་ཞེས་པའི་བར་ཏེ། རྒྱས་པར་ནི་སྔ་མ་སྦྱིན་པའི་སྐབས་སུ་བཤད་པ་བཞིན་སྦྱར་རོ། ། གཉིས་པ་དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། སྡུད་པ་ཡིན་ནོ་ཞེས་པའི་བར་རོ། ། ཚུལ་ཁྲིམས་ལ་གནས་ནས་བཟོད་པ་ལ་སྦྱོར་བ་ལ་དྲི་བ་ནི། རབ་འབྱོར་ཇི་ལྟར་ན་ཞེས་པ་ནས། སྦྱོར་བ་ཡིན་ཞེ་ན་ཞེས་པའི་བར་རོ། ། ལན་ལ་རྒྱས་པར་བཤད་པ་ནི།
རབ་འབྱོར་འདི་ལ་བྱང་སེམས་ཆེན་པོ་ཚུལ་ཁྲིམས་ཀྱི་ཕར་ཕྱིན་ལ་གནས་ཤིང༌། སེམས་ཅན་གང་ཁྲོ་བ་དང་ཞེས་པ་ནས། མྱ་ངན་ལས་བཟློ་ཞེས་པའི་བར་རོ། ། དོན་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། བཟོད་པའི་ཕར་ཕྱིན་གྱིས་སེམས་ཅན་རྣམས་ཡོངས་སུ་སྡུད་པ་ཡིན་ནོ་ཞེས་པའི་བར་རོ། ། བརྩོན་འགྲུས་ལ་སྦྱོར་བ་ནི། རབ་འབྱོར་ཇི་ལྟར་ན་བྱང་སེམས་ཆེན་པོ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་སྤྱོད་ཅིང་ཞེས་པ་ནས། ཡོངས་སུ་སྡུད་པ་ཡིན་ནོ་ཞེས་པའི་བར་ཏེ། དྲི་བ་དང་ལན་ལ་རྒྱས་བཤད་དོན་བསྡུ་གཉིས་སྔ་མ་བཞིན་སྦྱར་ནས་བཤད་དོ། །
བསམ་གཏན་ལ་སྦྱོར་བ་ནི། རབ་འབྱོར་ཇི་ལྟར་ན་བྱང་སེམས་ཆེན་པོ་ཚུལ་ཁྲིམས་ཀྱི་ཕར་ཕྱིན་ལ་སྤྱོད་ཅིང་ཞེས་པ་ནས། ཏིང་ངེ་འཛིན་གྱི་ཕ་རོལ་ཏུ་ཕྱིན་པས་སེམས་ཅན་རྣམས་ཡོངས་སུ་སྡུད་པ་ཡིན་ནོ་ཞེས་པའི་བར་རོ། ། ཚུལ་ཁྲིམས་ལ་གནས་ནས་ཤེར་ཕྱིན་ལ་སྦྱོར་བ་ནི། རབ་འབྱོར་ཇི་ལྟར་ན་བྱང་སེམས་ཆེན་པོ་ཚུལ་ཁྲིམས་ཀྱི་ཕར་ཕྱིན་ལ་སྤྱོད་ཅིང༌། ཤེས་རབ་ཀྱི་ཕ་རོལ་ཏུ་ཕྱིན་པས་སེམས་ཅན་རྣམས་ཡོངས་སུ་སྡུད་པ་ཡིན་ཞེ་ན་ཞེས་པ་ནས། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་གནས་ཤིང་ཤེས་རབ་ཀྱི་ཕ་རོལ་ཏུ་ཕྱིན་པས་སེམས་ཅན་རྣམས་ཡོངས་སུ་སྡུད་པ་ཡིན་ནོ་ཞེས་པའི་བར་ཏེ། སྔ་མ་བཞིན་ནོ། ། ཚུལ་ཁྲིམས་ལ་གནས་ནས། ཕ་རོལ་ཏུ་ཕྱིན་པ་དྲུག་གི་བྱ་བས་སེམས་ཅན་གྱི་དོན་བྱེད་པ་བསྟན་ཟིན་ཏོ། །
བཟོད་པ་ལ་གནས་ནས་ཕྱིན་དྲུག་གི་བྱ་བས་སེམས་ཅན་གྱི་དོན་བྱེད་ཚུལ་ལ་དྲུག་ལས། བཟོད་པ་ལ་གནས་ནས་སྦྱིན་པས་སེམས་ཅན་བསྡུ་བ་ནི། རབ་འབྱོར་ཇི་ལྟར་ན་བྱང་སེམས་ཆེན་པོ་བཟོད་པའི་ཕར་ཕྱིན་ལ་སྤྱོད་ཅིང་སྦྱིན་པའི་ཕ་རོལ་ཏུ་ཕྱིན་པས་སེམས་ཅན་རྣམས་སྡུད་པ་ཡིན་ཞེ་ན་ཞེས་པ་ནས། རབ་འབྱོར་དེ་ལྟར་ན་བྱང་སེམས་ཆེན་པོ་བཟོད་པའི་ཕར་ཕྱིན་ལ་གནས་ཤིང༌། སྦྱིན་པའི་ཕ་རོལ་ཏུ་ཕྱིན་པས་སེམས་ཅན་རྣམས་སྡུད་པ་ཡིན་ནོ་ཞེས་པའི་བར་ཏེ། རྒྱས་པར་སྔ་མ་བཞིན་ནོ། ། བཟོད་པ་ལ་གནས་ནས་ཚུལ་ཁྲིམས་ལ་སྦྱོར་བ་ནི། རབ་འབྱོར་ཇི་ལྟར་ན་བྱང་སེམས་ཆེན་པོ་བཟོད་པའི་ཕར་ཕྱིན་ལ་སྤྱོད་ཅིང༌། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་སྦྱོར་བ་ཡིན་ཞེ་ན་ཞེས་པ་ནས། རབ་འབྱོར་དེ་ལྟར་ན་བྱང་སེམས་ཆེན་པོ་བཟོད་པའི་ཕར་ཕྱིན་ལ་གནས་ཤིང༌།
ཚུལ་ཁྲིམས་ཀྱི་ཕ་རོལ་ཏུ་ཕྱིན་པས་སེམས་ཅན་རྣམས་སྡུད་པ་ཡིན་ནོ་ཞེས་པའི་བར་རོ། ། བཟོད་པ་ལ་གནས་ནས་བཟོད་པ་ལ་སྦྱོར་བ་ནི། རབ་འབྱོར་ཇི་ལྟར་ན་ཞེས་པ་ནས། བཟོད་པའི་ཕ་རོལ་ཏུ་ཕྱིན་པ་ལ་སེམས་ཅན་རྣམས་སྦྱོར་བ་ཡིན་ཞེ་ན་ཞེས་པས་དྲི་བ་བཀོད་ནས། རབ་འབྱོར་འདི་ལ་ཞེས་པ་ནས། བཟོད་པའི་ཕ་རོལ་ཏུ་ཕྱིན་པ་ལ་གནས་ཤིང་བཟོད་པའི་ཕ་རོལ་ཏུ་ཕྱིན་པས་སེམས་ཅན་རྣམས་ཡོངས་སུ་སྡུད་པ་ཡིན་ནོ་ཞེས་པའི་བར་རོ། ། བཟོད་པ་ལ་གནས་ནས། བརྩོན་འགྲུས་ལ་སྦྱོར་བ་ནི། རབ་འབྱོར་ཇི་ལྟར་ན་ཞེས་པ་ནས། བརྩོན་འགྲུས་ཀྱི་ཕར་ཕྱིན་ལ་སྦྱོར་བ་ཡིན་ཞེ་ན་ཞེས་པའི་བར་གྱིས་དྲི་བ་བཀོད་དེ།
རབ་འབྱོར་འདི་ལ་ཞེས་པ་ནས། བཟོད་པའི་ཕ་རོལ་ཏུ་ཕྱིན་པ་ལ་གནས་ཤིང༌། བརྩོན་འགྲུས་ཀྱི་ཕ་རོལ་ཏུ་ཕྱིན་པས་སེམས་ཅན་རྣམས་སྡུད་པ་ཡིན་ནོ་ཞེས་པའི་བར་གྱིས་བསྟན་ཏོ། ། བཟོད་པ་ལ་གནས་ནས་བསམ་གཏན་ལ་སྦྱོར་བ་ནི། རབ་འབྱོར་ཇི་ལྟར་ན་ཞེས་པ་ནས། བསམ་གཏན་གྱི་ཕར་ཕྱིན་ལ་སྦྱོར་བ་ཡིན་ཞེ་ན་ཞེས་པའི་བར་གྱིས་དྲི་བ་བཀོད་དེ། རབ་འབྱོར་འདི་ལ་ཞེས་པ་ནས། བཟོད་པའི་ཕ་རོལ་ཏུ་ཕྱིན་པ་ལ་གནས་ཤིང༌། ཏིང་ངེ་འཛིན་གྱི་ཕ་རོལ་ཏུ་ཕྱིན་པས་སེམས་ཅན་ཡོངས་སུ་སྡུད་པ་ཡིན་ནོ་ཞེས་པའི་བར་གྱིས་བསྟན་ཏོ། ། བཟོད་པ་ལ་གནས་ནས་ཤེར་ཕྱིན་ལ་སྦྱོར་བ་ནི།
རབ་འབྱོར་ཇི་ལྟར་ན་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པས་སེམས་ཅན་རྣམས་ཡོངས་སུ་སྡུད་པ་ཡིན་ཞེས་པའི་བར་གྱིས་དྲི་བ་བཀོད་དེ། རབ་འབྱོར་འདི་ལ་ཞེས་པ་ནས། རབ་འབྱོར་དེ་ལྟར་ན་བྱང་སེམས་ཆེན་པོ་བཟོད་པའི་ཕ་རོལ་ཏུ་ཕྱིན་པ་ལ་གནས་ཤིང༌། ཤེས་རབ་ཀྱི་ཕ་རོལ་ཏུ་ཕྱིན་པས་སེམས་ཅན་རྣམས་ཡོངས་སུ་སྡུད་པ་ཡིན་ནོ་ཞེས་པའི་བར་གྱིས་བསྟན་ཏོ། ། བཟོད་པའི་ཕར་ཕྱིན་ལ་གནས་ནས་ཕྱིན་དྲུག་གིས་སེམས་ཅན་གྱི་དོན་བསྒྲུབ་པ་བསྟན་ཟིན་ཏོ། ། བརྩོན་འགྲུས་ལ་གནས་ནས་ཕྱིན་དྲུག་གི་བྱ་བས་སེམས་ཅན་གྱི་དོན་བྱེད་ཚུལ་ལ། དྲི་བ་དྲུག་བཀོད་ནས། རྒྱས་པར་ལན་གྱིས་བཤད་པ་དྲུག་ཚན་གྱིས་བསྟན་ཚུལ་སྔ་མ་བཞིན་ཏེ། རབ་འབྱོར་ཇི་ལྟར་ན་བྱང་སེམས་ཆེན་པོ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ལ་སྤྱོད་ཅིང༌།
སྦྱིན་པའི་ཕ་རོལ་ཏུ་ཕྱིན་པས་སེམས་ཅན་རྣམས་ཡོངས་སུ་སྡུད་པ་ཡིན་ཞེ་ན་ཞེས་པ་ནས། རབ་འབྱོར་དེ་ལྟར་བྱང་སེམས་ཆེན་པོ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ལ་སྤྱོད་ཅིང༌། ཤེས་རབ་ཀྱི་ཕ་རོལ་ཏུ་ཕྱིན་པས་སེམས་ཅན་རྣམས་ཡོངས་སུ་སྡུད་པ་ཡིན་ནོ་ཞེས་པའི་བར་ཏེ། རྒྱས་པར་སྔ་མ་བཞིན་བཤད་དོ། ། འདི་ལ་ཤོག་ལྡེབ་བདུན་ཙམ་སྣང་ངོ༌། ། བསམ་གཏན་གྱི་ཕར་ཕྱིན་ལ་གནས་ཤིང་ཕྱིན་དྲུག་གིས་སེམས་ཅན་གྱི་དོན་བྱེད་ཚུལ་ལ་ཡང་དྲིས་ལན་དྲུག་གིས་རྒྱས་པར་སྟོན་པ་སྟེ། རབ་འབྱོར་ཇི་ལྟར་ན་བྱང་སེམས་ཆེན་པོ་བསམ་གཏན་གྱི་ཕ་རོལ་ཏུ་ཕྱིན་པ་ལ་སྤྱོད་ཅིང༌། སྦྱིན་པའི་ཕར་ཕྱིན་ལ་སེམས་ཅན་རྣམས་སྦྱོར་བ་ཡིན་ཞེ་ན་ཞེས་པ་ནས། རབ་འབྱོར་དེ་ལྟར་ན་བྱང་སེམས་ཆེན་པོ་བསམ་གཏན་གྱི་ཕ་རོལ་ཏུ་ཕྱིན་པ་ལ་གནས་ཤིང༌། ཤེས་རབ་ཀྱི་ཕར་ཕྱིན་གྱིས་སེམས་ཅན་རྣམས་ཡོངས་སུ་སྡུད་པ་ཡིན་ནོ་ཞེས་པའི་བར་ཏེ།
རྒྱས་པར་ནི་སྦྱིན་པའི་སྐབས་སུ་བཤད་པ་བཞིན་ནོ། ། འདི་ལ་ཡང་ཤོག་ལྡེབ་བདུན་ཙམ་སྣང་ངོ༌། ། ཤེས་རབ་ཀྱི་ཕར་ཕྱིན་ལ་གནས་ནས་ཕྱིན་དྲུག་གི་བྱ་བས་སེམས་ཅན་གྱི་དོན་བྱེད་ཚུལ་ལ་དྲུག་ཡོད་པ་རིམ་པ་ལྟར་སྟོན་པ་ནི། རབ་འབྱོར་ཇི་ལྟར་ན་བྱང་སེམས་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་ཅིང་སྦྱིན་པའི་ཕ་རོལ་ཏུ་ཕྱིན་པས་སེམས་ཅན་རྣམས་ཡོངས་སུ་སྡུད་པ་ཡིན་ཞེ་ན་ཞེས་པ་ནས། འདི་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སོ་ཞེས་བྱ་བར་རྣམ་པར་མི་རྟོག་སྟེ། རབ་འབྱོར་དེ་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་ཤིང༌། ཤེས་རབ་ཀྱི་ཕ་རོལ་ཏུ་ཕྱིན་པས་སེམས་ཅན་རྣམས་ཡོངས་སུ་སྡུད་པ་ཡིན་ནོ་ཞེས་པའི་བར་གྱིས་བསྟན་ཏེ། རྒྱས་པར་ནི་སྦྱིན་པའི་སྐབས་སུ་བཤད་པ་བཞིན་དུ་བཤད་དོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་ནས་ཕྱིན་དྲུག་གི་བྱ་བས་སེམས་ཅན་གྱི་དོན་བྱེད་ཚུལ་བསྟན་ཟིན་ཏོ། ། ཕྱིན་དྲུག་རེ་རེ་གཙོ་བོར་འགྱུར་བའི་ཐབས་ཀྱིས་སེམས་ཅན་སྡུད་ཅིང་སྨིན་པར་བྱེད་པ་བསྟན་ཟིན་ཏོ། །
ཕྱིན་དྲུག་ལ་བརྟེན་ནས་བྱང་ཆུབ་ཀྱི་ཕྱོགས་ཀྱིས་སེམས་ཅན་གྱི་དོན་བྱེད་པ་སྟོན་པ་ལ། སྦྱིན་པའི་ཕར་ཕྱིན་ལ་གནས་ཏེ། བྱང་ཆུབ་ཀྱི་ཕྱོགས་ཀྱིས་སེམས་ཅན་གྱི་དོན་བྱེད་ཚུལ་ནི། རབ་འབྱོར་ཇི་ལྟར་ན་བྱང་སེམས་ཆེན་པོ་སྦྱིན་པའི་ཕར་ཕྱིན་ལ་གནས་ཤིང་དྲན་པ་ཉེ་བར་བཞག་པ་བཞི་ལ་སེམས་ཅན་རྣམས་སྦྱོར་བ་ཡིན་ཞེ་ན་ཞེས་པ་ནས། རབ་འབྱོར་དེ་ལྟར་ན་བྱང་སེམས་ཆེན་པོ་སྦྱིན་པའི་ཕར་ཕྱིན་ལ་གནས་ཤིང༌། འཕགས་པའི་ལམ་ཡན་ལག་བརྒྱད་པ་ལ་སེམས་ཅན་རྣམས་སྦྱོར་བ་ཡིན་ནོ་ཞེས་པའི་བར་ཏེ། དྲན་པ་ཉེར་བཞག་བཞི་ལ་སྦྱོར་བ་དང༌། ཡང་དག་སྤོང་བ་བཞི་དང༌། རྫུ་འཕྲུལ་གྱི་རྐང་པ་བཞི་དང༌། དབང་པོ་ལྔ་དང༌།
སྟོབས་ལྔ་དང༌། བྱང་ཆུབ་ཀྱི་ཡན་ལག་བདུན་དང༌། འཕགས་ལམ་བརྒྱད་ལ་སྦྱོར་བའི་བར་དོན་བདུན་གྱིས་བཤད་དོ། ། ཚུལ་ཁྲིམས་ལ་གནས་ནས་བྱང་ཆུབ་ཀྱི་ཕྱོགས་ལ་སྦྱོར་ཚུལ་ནི། རབ་འབྱོར་ཇི་ལྟར་ན་བྱང་སེམས་ཆེན་པོ་ཚུལ་ཁྲིམས་ཀྱི་ཕར་ཕྱིན་ལ་གནས་ཤིང༌། དྲན་པ་ཉེ་བར་བཞག་པ་བཞི་ལ་སེམས་ཅན་རྣམས་སྦྱོར་བ་ཡིན་ཞེ་ན་ཞེས་པ་ནས། འཕགས་ལམ་ཡན་ལག་བརྒྱད་ལ་སེམས་ཅན་རྣམས་སྦྱོར་བ་ཡིན་ནོ་ཞེས་པའི་བར་ཏེ། དོན་བདུན་གྱིས་སྔ་མ་བཞིན་དུ་བཤད་དོ། ། བཟོད་པ་ལ་བརྟེན་ནས་བྱང་ཆུབ་ཀྱི་ཕྱོགས་ལ་སྦྱོར་ཚུལ་ནི། རབ་འབྱོར་ཇི་ལྟར་ན་བྱང་སེམས་ཆེན་པོ་བཟོད་པའི་ཕ་རོལ་ཏུ་ཕྱིན་པ་ལ་གནས་ཤིང་ཞེས་པ་ནས།
འཕགས་ལམ་ཡན་ལག་བརྒྱད་ལ་སེམས་ཅན་རྣམས་སྦྱོར་བ་ཡིན་ཞེས་པའི་བར་ཏེ་སྔ་མ་བཞིན་བཤད་དོ། ། བརྩོན་འགྲུས་ལ་གནས་ནས་བྱང་ཆུབ་ཀྱི་ཕྱོགས་ལ་སྦྱོར་ཚུལ་ནི། རབ་འབྱོར་ཇི་ལྟར་ན་བྱང་སེམས་ཆེན་པོ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ལ་གནས་ཤིང་ཞེས་པ་ནས། འཕགས་ལམ་ཡན་ལག་བརྒྱད་ལ་སེམས་ཅན་རྣམས་སྦྱོར་བ་ཡིན་ནོ་ཞེས་པའི་བར་ཏེ་སྔ་མ་བཞིན་ནོ། ། བསམ་གཏན་གྱི་ཕར་ཕྱིན་ལ་གནས་ནས་བྱང་ཆུབ་ཀྱི་ཕྱོགས་ལ་སྦྱོར་ཚུལ་ནི། རབ་འབྱོར་ཇི་ལྟར་ན་བྱང་སེམས་ཆེན་པོ་བསམ་གཏན་གྱི་ཕ་རོལ་ཏུ་ཕྱིན་པ་ལ་གནས་ཤིང༌། དྲན་པ་ཉེ་བར་བཞག་པ་བཞི་ལ་སེམས་ཅན་རྣམས་སྦྱོར་བ་ཡིན་ཞེ་ན་ཞེས་པའི་བར་ཏེ་སྔ་མ་བཞིན་ནོ། ། ཤེར་ཕྱིན་ལ་གནས་ནས་བྱང་ཕྱོགས་ལ་སྦྱོར་ཚུལ་ནི། རབ་འབྱོར་ཇི་ལྟར་ན་ཞེས་པ་ནས། བྱང་སེམས་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་ཤིང༌།
དྲན་པ་ཉེ་བར་བཞག་པ་བཞི་ལ་སེམས་ཅན་རྣམས་སྦྱོར་བ་ཡིན་ཞེས་པའི་བར་གྱིས་བསྟན་ཏེ་སྔ་མ་བཞིན་ནོ། ། ཕྱིན་དྲུག་ལ་བརྟེན་ནས། བྱང་ཆུབ་ཀྱི་ཕྱོགས་ཀྱིས་སེམས་ཅན་གྱི་དོན་བྱེད་ཚུལ་བསྟན་ཟིན་ཏོ། ། ཕྱིན་དྲུག་གི་རྐྱེན་གྱིས་བྱང་ཆུབ་ཀྱི་ལམ་ལ་སྦྱོར་བ་ལ་དྲུག་སྟེ། དང་པོ་སྦྱིན་པའི་རྐྱེན་གྱིས་བྱང་ཆུབ་ཀྱི་ལམ་ལ་སྦྱོར་བ་ནི། རབ་འབྱོར་གཞན་ཡང་བྱང་སེམས་ཆེན་པོ་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་ཅིང༌། སེམས་ཅན་མགོན་མེད་པ་ཞེས་པ་ནས། འཁོར་བ་ཐམས་ཅད་ཀྱི་བར་ལས་ཡོངས་སུ་ཐར་བར་གྱུར་པ་ཞེས་པའི་བར་གྱིས་བསྟན་ཏོ། ། ཚུལ་ཁྲིམས་ཀྱི་རྐྱེན་གྱིས་བྱང་ཆུབ་ཀྱི་ལམ་འབྲས་བུ་དང་བཅས་པ་ལ་སྦྱོར་བ་ནི། རབ་འབྱོར་གཞན་ཡང་བྱང་སེམས་ཆེན་པོ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་གནས་ཏེ་སེམས་ཅན་རྣམས་འདི་ལྟར་ཡོངས་སུ་སྨིན་པར་བྱའོ་ཞེས་པ་ནས།
རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱེད་དོ་ཞེས་པའི་བར་རོ། ། བཟོད་པའི་རྐྱེན་གྱིས་བྱང་ཆུབ་ཀྱི་ལམ་འབྲས་བུ་དང་བཅས་པ་ལ་སྦྱོར་བ་ནི། རབ་འབྱོར་གཞན་ཡང་བྱང་སེམས་ཆེན་པོ་བཟོད་པའི་ཕར་ཕྱིན་ལ་གནས་ཤིང༌། སེམས་ཅན་སེམས་འཁྲུགས་པ་དང་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་རྗེས་སུ་ཐོབ་པར་བྱེད་དོ་ཞེས་པའི་བར་རོ། ། བརྩོན་འགྲུས་ཀྱི་རྐྱེན་གྱིས་བྱང་ཆུབ་ཀྱི་ལམ་འབྲས་བུ་དང་བཅས་པ་ལ་སྦྱོར་བ་ནི། རབ་འབྱོར་གཞན་ཡང་བྱང་སེམས་ཆེན་པོ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ལ་གནས་ཤིང་ཞེས་པ་ནས། རྗེས་སུ་ཐོབ་པར་བྱེད་དོ་ཞེས་པའི་བར་རོ། ། བསམ་གཏན་གྱི་རྐྱེན་གྱིས་བྱང་ཆུབ་ཀྱི་ལམ་འབྲས་བུ་དང་བཅས་པ་ལ་སྦྱོར་བ་ནི། རབ་འབྱོར་གཞན་ཡང་བྱང་སེམས་ཆེན་པོ་བསམ་གཏན་གྱི་ཕར་ཕྱིན་ལ་གནས་ཤིང་འཁོར་བ་ཐམས་ཅད་ཀྱི་བར་ལས་ཡོངས་སུ་ཐར་རོ་ཞེས་པའི་བར་རོ། །
ཤེས་རབ་ཀྱི་རྐྱེན་གྱིས་བྱང་ཆུབ་ཀྱི་ལམ་འབྲས་བུ་དང་བཅས་པ་ལ་སྦྱོར་བ་ནི། རབ་འབྱོར་གཞན་ཡང་བྱང་སེམས་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་པའི་ཞེས་པ་ནས། འཁོར་བ་ཐམས་ཅད་ཀྱི་བར་ལས་ཡོངས་སུ་ཐར་རོ་ཞེས་པའི་བར་རོ། ། མངོན་རྟོགས་རྒྱན་ལས་ཀྱང༌། ལུས་ཅན་རྣམས་ནི་ཡོངས་སྨིན་དང༌། ། ཞེས་གསུངས་སོ། ། ཕ་རོལ་ཏུ་ཕྱིན་པ་དྲུག་གི་བྱེད་པའི་ལེའུ་སྟེ་དྲུག་ཅུ་རེ་དྲུག་པ་རྣམ་པར་བཤད་པའོ།། ༈ དྲུག་ཅུ་རེ་བདུན་པ་སངས་རྒྱས་ཀྱི་ཞིང་ཡོངས་སུ་དག་པའི་ལེའུ་བཤད་པ། ལེའུ་འདི་ནས་མཛད་པ་བཞི་སྟོན་ཏེ། བྱང་སེམས་ཀྱི་ལམ་ལ་འགོད་པ་དང༌།
མངོན་པར་མ་ཞེན་པ་ལ་འགོད་པ་དང༌། བྱང་ཆུབ་ཐོབ་པ་ལ་འགོད་པ་དང༌། ཞིང་ཡོངས་སུ་དག་པ་ལ་འགོད་པའོ། ། དང་པོ་ལ་ལམ་གྱི་རང་བཞིན་བཤད་པ་དང༌། ལམ་གྱིས་སློབ་ཚུལ་ལ་རྩོད་པ་སྤང་བའོ། ། དང་པོ་ལམ་གྱི་དབྱེ་བ་བཤད་པ་དངོས་དང༌། ཆོས་ཐམས་ཅད་ལ་སློབ་པར་བསྟན་པའོ། ། དང་པོ་ནི། དེ་ནས་ཚེ་དང་ལྡན་པ་རབ་འབྱོར་འདི་སྙམ་དུ་གྱུར་ཏེ་ཞེས་པ་ནས། རབ་འབྱོར་གཞན་ཡང་ཆོས་ཐམས་ཅད་ནི་བྱང་སེམས་ཆེན་པོའི་ལམ་མོ་ཞེས་པའི་བར་གྱིས་བསྟན་ཏེ།
རབ་འབྱོར་གྱིས་བྱང་སེམས་ཀྱི་ལམ་ཇི་ལྟ་བུ་ཞིག་ཡོད་སྙམ་པའི་དོགས་པ་སྐྱེས་པ་བཅོམ་ལྡན་འདས་ཀྱི་ཐུགས་སུ་ཆུད་ནས། སྦྱིན་པ་ནས་མ་འདྲེས་པ་བཅོ་བརྒྱད་ཀྱི་བར་བྱང་ཆུབ་ཀྱི་ལམ་དང༌། ཆོས་ཐམས་ཅད་ལ་སློབ་པ་བྱང་སེམས་ཀྱི་ལམ་དུ་བསྟན་ཏོ། ། གཉིས་པ་ནི། རབ་འབྱོར་དེ་ཅི་སྙམ་དུ་སེམས་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཐོབ་པར་མི་ནུས་ཏེ་ཞེས་པའི་བར་གྱིས་བསྟན་ཏེ། ཆོས་ཐམས་ཅད་ལ་མ་བསླབ་པར་རྣམ་མཁྱེན་ཐོབ་པར་མི་ནུས་པས། ཆོས་ཐམས་ཅད་ལ་བསླབ་པ་བྱང་སེམས་ཀྱི་ལམ་དུ་བསྟན་ཏོ། ། འདིར་བསླབ་པར་བྱ་བའི་ཆོས་ཐམས་ཅད་ནི་རིག་པའི་གནས་ལྔ་ལ་ངོས་བཟུང་ངོ༌། ། གཉིས་པ་ལ་རྩོད་པ་ནི།
རབ་འབྱོར་དེ་ཅི་སྙམ་དུ་སེམས་ཆོས་གང་ལ་ཞེས་པ་ནས། སྤྲོས་པ་མ་མཆིས་པ་སྤྲོ་བར་བགྱིད་པའོ་ཞེས་པའི་བར་གྱིས་བསྟན་ཏེ། ཆོས་ཐམས་ཅད་སྟོང་ཉིད་ཡིན་ན། ཐམས་ཅད་ལ་ཇི་ལྟར་བསླབ་པར་བགྱི། ཐམས་ཅད་ལ་སློབ་ན་སྤྲོས་པ་མེད་པ་སྤྲོ་བ་ཉིད་དུ་བགྱིད་པར་འགྱུར་རོ་ཞེས་པའི་དོན་ནོ། ། ལན་ལ། ཆོས་ཐམས་ཅད་སྟོང་པ་ཉིད་དུ་རྗེས་སུ་བརྗོད་པ་དང༌། སྟོང་ཉིད་མིན་པ་ལ་སྐྱོན་བསྟན་པ་དང༌། སྟོང་ཉིད་རྟོགས་པའི་བྱེད་པ་བསྟན་པ་དང༌། ངོ་བོ་ཉིད་ཀྱིས་སྟོང་པ་ལ་ཆོས་རྣམས་ཀྱི་རབ་དབྱེ་འཐད་པ་དང༌།
ཆོས་ཀྱི་རབ་དབྱེ་བསྟན་པའི་དགོས་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ། ། དེ་དེ་བཞིན་ཏེ། ཆོས་ཐམས་ཅད་ནི་སྟོང་པའོ་ཞེས་གསུངས་པའོ། ། གཉིས་པ་ནི། རབ་འབྱོར་གལ་ཏེ་ཞེས་པ་ནས། འཚང་མི་རྒྱ་སྟེ་ཞེས་པའི་བར་རོ། ། གསུམ་པ་ནི།
རབ་འབྱོར་ཆོས་ཐམས་ཅད་སྟོང་པས་ན་ཞེས་པ་ནས། འཚང་རྒྱའོ་ཞེས་པའི་བར་རོ། ། བཞི་པ་ནི། རབ་འབྱོར་ཁྱོད་ཀྱིས་གཞན་ཡང་གང་ཞེས་པ་ནས། ཆོས་རྣམ་པར་དབྱེ་བར་འགྱུར་རོ་ཞེས་པའི་བར་རོ། ། ལྔ་པ་ནི། རབ་འབྱོར་ཞེས་པ་ནས། སེམས་ཅན་རྣམས་ལ་ཆོས་སྟོན་ཏོ་ཞེས་པའི་བར་ཏེ། སོ་སོ་སྐྱེ་བོས་ཆོས་ཐམས་ཅད་སྟོང་པ་ཉིད་དུ་མི་ཤེས་པས་དེ་ཤེས་པའི་དོན་དུ་ཆོས་རྣམས་ཀྱི་རབ་དབྱེ་སྟོན་ཞེས་པའི་དོན་ནོ། ། མངོན་རྟོགས་རྒྱན་ལས་ཀྱང༌།
བྱང་ཆུབ་སེམས་དཔའི་ལམ་དང་ནི། ། ཞེས་གསུངས་སོ། ། གཉིས་པ་མངོན་པར་མ་ཞེན་པ་ལ་འགོད་པ་ལ། རང་རྒྱུད་ལ་ཞེན་པ་སྤོང་བའི་ཐབས་དང༌། གཞན་ལ་ཞེན་པ་སྤོང་བའི་ཐབས་དང༌། ཟག་མེད་ཀྱི་ཆོས་ལ་སྤྱོད་ཀྱང་མངོན་པར་ཞེན་པས་མི་གནས་པ་དང༌། དགོས་པ་གང་དུ་མི་གནས་པའི་དོན་བསྟན་པའོ། ། དང་པོ་ལ་གཉིས་ཏེ། མངོན་པར་ཞེན་པ་མེད་པའི་ཐབས་དང༌། ཐབས་ལ་ཞུགས་པའི་བྱེད་པ་བསྟན་པའོ། །
དང་པོ་ནི། རབ་འབྱོར་དེ་ལ་ཞེས་པ་ནས། ཡོངས་སུ་བརྟག་པར་བྱའོ་ཞེས་པའི་བར་ཏེ། རྒྱུ་རྐྱེན་གྱིས་མངོན་པར་འདུ་བྱ་བ་ལས་མ་གཏོགས་པ། ངོ་བོ་ཉིད་ཀྱིས་གྲུབ་པ་མེད་པར་ཤེས་རབ་ཀྱིས་ཡོངས་སུ་བརྟག་པར་བྱའོ་ཞེས་པའི་དོན་ནོ། ། གཉིས་པ་ནི་ཆོས་ཐམས་ཅད་ངོ་བོ་མེད་པར་ཤེས་རབ་ཀྱིས་བརྟགས་པས་སྦྱིན་པ་ནས་བྱང་ཆུབ་ཀྱི་བར་རམ། ཆོས་གང་ལ་ཡང་ཆགས་པར་མི་འགྱུར་ཏེ། དེ་ཆོས་ཐམས་ཅད་ཀྱི་ངོ་བོ་ཉིད་ལ་རྟོག་པས་ཞེས་པ་ནས། ཆགས་པར་མི་འགྱུར་རོ་ཞེས་པའི་བར་རོ། ། འཐད་པ་ནི།
དེ་ཅིའི་ཕྱིར་ཞེ་ན་ཞེས་པ་ནས། སྟོང་སྟེ་ཞེས་པའི་བར་རོ། ། ཁྱབ་པ་བསྟན་པ་ནི། སྟོང་པ་ཉིད་ནི་སྟོང་པ་ཉིད་ལ་མངོན་པར་ཞེན་པར་མི་འགྱུར་རོ་ཞེས་པའོ། ། སྟོང་ཉིད་ལ་མ་ཞེན་པའི་དོན་བསྟན་པ་ནི། སྟོང་པ་ཉིད་ཀྱང་ཞེས་པ་ནས། ལྟ་ཅི་སྨོས་ཏེ་ཞེས་པའི་བར་རོ། མ་ཞེན་པར་བསྟན་པའི་དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས། རྣམ་པར་སྤྱོད་དོ་ཞེས་པའི་བར་རོ། །
གཉིས་པ་ནི། དེ་བསླབ་པ་འདི་ལ་གནས་ཤིང་སེམས་ཅན་འདི་དག་ཅི་ལ་སྤྱོད་ཅེས་སེམས་ཅན་གྱི་སྤྱོད་པ་ལ་ལྟས་ཏེ་ཞེས་པ་ནས། དེ་ཅིའི་ཕྱིར་ཞེ་ན། ཆོས་ཐམས་ཅད་ནི་མངོན་པར་ཞེན་པ་མེད་པར་དེ་ནི་འདི་ལྟར་དེ་དག་ལ་སྟོང་པ་ཉིད་ཀྱི་ངོ་བོ་ཉིད་ཀྱི་ཕྱིར། གང་གིས་མངོན་པར་ཞེན་པའི་ངོ་བོ་ཉིད་མེད་དོ་ཞེས་པའི་བར་གྱིས་བསྟན་ཏེ། དེ་ལ་བསླབ་པ་འདི་ལ་གནས་ཤིང་ཞེས་པའི་དོན་ནི། ངོ་བོ་ཉིད་མེད་པར་རྟོགས་ནས། མངོན་པར་ཞེན་པ་མེད་པར་སྤྱོད་པའི་བསླབ་པ་འདི་ལ་གནས་ཞེས་པའི་དོན་ནོ། ། གཞན་ལ་གདམས་པ་སྟོན་པའི་ཚུལ་ནི། ཕྱིན་དྲུག་ནས་རྣམ་མཁྱེན་གྱི་བར་ལ་སྤྱོད་ཅིག
དེ་ལ་བདེན་པའི་སྙིང་པོ་གང་ཡང་མེད་དོ་ཞེས་པའི་ཚུལ་གྱིས་འདོམས་སོ། ། ཕར་ཕྱིན་ནས་རྣམ་མཁྱེན་གྱི་བར་ལ་རློམ་སེམས་སུ་བྱེད་པ་མི་འཐད་པའི་གཏན་ཚིགས་འགོད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། ངོ་བོ་ཉིད་མེད་དེ་ཞེས་པའི་བར་རོ། ། དེ་ལ་དེ་དག་ལ་ཞེས་པས་ཆོས་ཅན་བསྟན་ཏོ། ། ཆོས་ཐམས་ཅད་མངོན་པར་ཞེན་པ་མེད་པ་སྟེ་ཞེས་པ་དང༌། གང་གིས་མངོན་པར་ཞེན་པའི་ངོ་བོ་ཉིད་མེད་དོ་ཞེས་པས་བསྒྲུབ་བྱའི་ཆོས་བསྟན་ཏོ། ། སྟོང་པ་ཉིད་ཀྱི་ངོ་བོ་ཉིད་ཀྱི་ཕྱིར་ཞེས་པས་གཏན་ཚིགས་བསྟན་ཏེ། འཐད་པ་བསྟན་པའི་སྒོ་ནས་དོན་བསྡུ་བའོ། ། གསུམ་པ་ཟག་མེད་ཀྱི་ཆོས་ལ་སྤྱོད་ཀྱང་མངོན་པར་ཞེན་པས་མི་གནས་པ་ལ་གསུམ་སྟེ།
སྤྱོད་པ་ལ་མངོན་པར་ཞེན་པས་མི་གནས་པ་དང༌། སྒོམ་པ་ལ་མངོན་པར་ཞེན་པས་མི་གནས་པ་དང༌། འབྲས་བུ་ལ་མངོན་པར་ཞེན་པས་མི་གནས་པའོ། ། དང་པོ་ནི། རབ་འབྱོར་དེ་ལྟར་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་ཀྱང་དེ་ལ་མི་གནས་སོ་ཞེས་པའི་བར་རོ། ། འཐད་པ་ནི། སྤྱད་བྱ་དང༌། སྤྱོད་པ་པོ་དང༌། སྤྱོད་པའི་རྣམ་པ་རང་བཞིན་གྱིས་སྟོང་པའི་ཕྱིར་ཞེས་སྦྱོར་རོ། །
འཐད་པ་འདི་དག་གི་རིགས་པས་གཞུང་ལ་ཆད་པར་སྣང་ངོ༌། ། གཉིས་པ་ནི། དེ་བསམ་གཏན་དང་པོ་ལ་སྙོམས་པར་འཇུག་ཀྱང་དེ་ལ་མི་གནས་ཏེ་ཞེས་པ་ནས། དེ་ནི་འདི་ལྟར་མངོན་པར་ཤེས་པ་རྣམས་ནི་མངོན་པར་ཤེས་པ་རྣམས་ཀྱི་རང་བཞིན་གྱིས་སྟོང་ངོ༌། ། གང་མཉམ་པར་བཞག་པ་དེ་ཡང་རང་བཞིན་གྱིས་སྟོང་ངོ༌། ། རྣམ་པ་གང་གིས་མཉམ་པར་བཞག་པའི་རྣམ་པ་དེ་དག་ཀྱང་རང་བཞིན་གྱིས་སྟོང་ངོ་ཞེས་པའི་བར་ཏེ། བསམ་གཏན་བཞི་དང༌། ཚད་མེད་པ་བཞི་དང༌། གཟུགས་མེད་བཞི་དང༌། རྣམ་ཐར་བརྒྱད་དང༌།
བྱང་ཆུབ་ཀྱི་ཕྱོགས་རྣམས་དང༌། བདེན་བཞི་དང༌། རྣམ་ཐར་སྒོ་གསུམ་དང༌། མངོན་ཤེས་ལྔ་ལ་སྙོམས་པར་འཇུག་ཀྱང་དེ་དག་ལ་མངོན་པར་ཞེན་པས་མི་གནས་ཏེ། མཉམ་པར་བཞག་བྱ་དང༌། གཞོག་པར་བྱེད་པ་དང༌། མཉམ་པར་བཞག་པའི་རྣམ་པ་རང་བཞིན་གྱིས་སྟོང་པའི་ཕྱིར་རོ་ཞེས་བསྟན་ཏོ། ། གསུམ་པ་ལ། འབྲས་བུ་ལ་མི་གནས་པའི་དོན་དངོས་དང༌། འཐད་པ་དྲིས་ལན་གྱིས་བསྟན་པའོ། །
དང་པོ་ནི། དེ་རྒྱུན་ཏུ་ཞུགས་པའི་འབྲས་བུ་ཐོབ་ཀྱང་དེ་ལ་མི་གནས་སོ་ཞེས་པ་ནས། དེ་རང་བྱང་ཆུབ་ཐོབ་ཀྱང་དེ་ལ་མི་གནས་སོ་ཞེས་པའི་བར་ཏེ་མངོན་པར་ཞེན་པས་མི་གནས་པའི་དོན་ནོ། ། འཐད་པ་ཡང་སྔ་མའི་རིགས་པས་དཔགས་ནས་སྦྱར་རོ། ། གཉིས་པ་ལ་དྲི་བ་ནི། གསོལ་པ་བཅོམ་ལྡན་འདས་ཅིའི་སླད་དུ་མི་གནས་ཞེས་པ་སྟེ། ཅིའི་སླད་དུ་འབྲས་བུ་ལ་མངོན་པར་ཞེན་པས་མི་གནས་ཞེས་དྲིའོ། ། ལན་ལ་གཉིས་ཏེ། འཐད་པ་དངོས་དང༌། འཐད་པ་དེ་ཉིད་འཐད་པ་རྒྱུད་པས་གཏན་ལ་དབབ་པའོ། །
དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རྣམ་པ་གཉིས་ཀྱི་ཕྱིར་མི་གནས་ཏེ་ཞེས་པ་ནས། དེ་དག་ལ་མེད་དོ་ཞེས་པའི་བར་ཏེ། འབྲས་བུ་ངོ་བོ་ཉིད་ཡོད་པ་དང༌། ངོ་བོ་ཉིད་མེད་པ་གཉིས་ཆར་ཐོབ་པའི་སླད་དུ་མི་གནས་པའི་ཕྱིར་ཏེ་ངོ་བོ་ཉིད་ཡོད་མེད་གཉིས་ཀ་ལ་གང་ལ་གནས་པ་དང༌། གང་གིས་གནས་པ་དང༌། གང་གནས་པར་འགྱུར་པ་དེ་ལྟ་བུའི་འབྲས་བུ་མེད་པའི་ཕྱིར་ཞེས་པའི་དོན་ནོ། ། གཉིས་པ་ནི། དེ་ཙམ་གྱིས་དགའ་བར་ཡང་མི་འཛིན་ཏེ་ཞེས་པ་ནས།
འབྲས་བུ་ཐོབ་པ་དེ་ཙམ་གྱིས་དགའ་བར་མི་འཛིན་ཏེ། ཞེས་པའི་བར་རོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། བདག་གིས་རང་སངས་རྒྱས་ཀྱི་སའི་བར་དུ་ཐོབ་པར་མི་བྱ་བ་མ་ཡིན་ཏེ། དེ་ལ་གནས་པར་མི་བྱ་ཡི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་བྱའོ་ཞེས་པའི་བར་ཏེ། རྒྱུན་ཞུགས་ཀྱི་འབྲས་བུ་སོགས་ཀྱི་རྟོགས་རིགས་ཐོབ་པར་མི་བྱ་བ་མ་ཡིན་མོད་ཀྱི་དེ་ལ་གནས་པར་མི་བྱའོ། ། གང་བྱ་བ་ཡིན་ཞེ་ན། སངས་རྒྱས་ཐོབ་པར་བྱའོ། །
ཅི་ཕྱིར་རྒྱུན་ཞུགས་སོགས་ལ་གནས་པར་མི་བྱ་ཞེ་ན། སེམས་དང་པོ་བསྐྱེད་པ་ནས་བཟུང་སྟེ། ས་བཅུའི་བར་དུ་བླ་མེད་བྱང་ཆུབ་ཏུ་སེམས་བསྐྱེད་པ་མ་གཏོགས་པ་སེམས་གང་ཡང་མི་སྐྱེད་པའི་ཕྱིར། འོ་ན་ཇི་ལྟར་སེམས་བསྐྱེད་པར་བྱ་ཞེ་ན། བྱང་སེམས་ཀྱི་སྐྱོན་མེད་པ་ལ་ཞུགས་ནས། བླ་མེད་བྱང་ཆུབ་ཏུ་སེམས་བསྐྱེད་པ་མ་གཏོགས་པ། སེམས་གཞན་གང་ཡང་མི་བསྐྱེད་དོ་སྙམ་པའི་ཚུལ་གྱིས་སེམས་བསྐྱེད་པར་བྱའོ། ། བྱ་བ་ཐམས་ཅད་དུ་བྱང་ཆུབ་ཀྱི་སེམས་བསྐྱེད་ཀྱིས་ཟིན་པའི་སྒོ་ནས་བྱང་ཆུབ་ཀྱི་ལམ་བསྒྲུབ་པར་བྱའོ་ཞེས་བསྟན་ཏོ། ། བྱང་ཆུབ་ཐོབ་པ་ལ་འགོད་པའི་མཛད་པ་ལ་དྲི་བ་ནི། གསོལ་པ་བཅོམ་ལྡན་འདས་གལ་ཏེ་ཞེས་པ་ནས།
ཇི་ལྟར་བསྒྲུབ་པར་བགྱི་ཞེས་པའི་བར་རོ། ། ལན་ལ། ཆོས་ཐམས་ཅད་མ་སྐྱེས་པར་རྗེས་སུ་བརྗོད་པ་དང༌། ཆོས་ཐམས་ཅད་ཀྱི་ཆོས་ཉིད་སྔར་བཞིན་དུ་ཕྱིས་ཀྱང་གནས་པར་བསྟན་པ་དང༌། དེ་མ་ཤེས་པའི་དོན་དུ་ཆོས་བསྟན་ནས་འཁོར་བ་ལས་ཐར་བར་བྱེད་པ་དང༌། ལམ་གྱིས་བྱང་ཆུབ་ཐོབ་ཚུལ་གཏན་ལ་དབབ་པ་དང༌། འབྲས་བུ་བྱང་ཆུབ་ཀྱི་ཡོན་ཏན་བརྗོད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ཏེ་ཞེས་པ་ནས།
མ་སྐྱེས་སོ་ཞེས་པའི་བར་རོ། ། གཉིས་པ་ནི་ཆོས་ཐམས་ཅད་མ་སྐྱེས་པ་ཡིན་ན། དེ་བཞིན་གཤེགས་པ་རྣམས་བྱུང་ཡང་རུང༌། མ་བྱུང་ཡང་རུང༌། ཆོས་རྣམས་ཀྱི་ཆོས་ཉིད་ནི་གནས་པར་འདོད་པ་མ་ལགས་སམ་ཞེས་དྲི་བ་སྟེ། གསོལ་པ་བཅོམ་ལྡན་འདས་ཞེས་པ་ནས། མ་ལགས་སམ་ཞེས་པའི་བར་རོ། ། དྲི་བ་དང་མཚུངས་པར་བརྗོད་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། གནས་སོ་ཞེས་པའི་བར་རོ། །
གསུམ་པ་ནི། འོ་ན་སྔ་ན་གནས་པས་དེ་བསྟན་པ་དོན་མེད་དོ་ཞེ་ན། དེ་ལའང་ཞེས་པ་ནས། ཐར་པར་བྱེད་དོ་ཞེས་པའི་བར་གྱིས་ལན་བསྟན་ཏོ། ། བཞི་པ་ནི་ལམ་སྐྱེད་པར་གྱུར་པ་དང༌། མ་སྐྱེས་པ་དང༌། གཉིས་ཀ་དང་གཉིས་ཀ་མ་ཡིན་པ་ལ་གནས་ནས། བྱང་ཆུབ་ཐོབ་པ་མ་ཡིན་པ་རྒལ་ལན་གྱིས་གཏན་ལ་དབབ་པ་ནི། གསོལ་པ་བཅོམ་ལྡན་འདས་ཅི་ལགས་ཞེས་པ་ནས། མ་ཡིན་ནོ་ཞེས་པའི་བར་རོ། །
འོ་ན་ཇི་ལྟར་ཐོབ་སྙམ་ན། བྱང་ཆུབ་ཐ་སྙད་ཙམ་དུ་ཐོབ་པ་ཡིན་ན་ནི། ལམ་ངོ་བོ་ཉིད་ཀྱིས་ཡོད་པས་བྱང་ཆུབ་ངོ་བོ་ཉིད་ཀྱིས་ཡོད་པ་ཐོབ་པ་མ་ཡིན་ཞེས་སྟོན་པ་ནི། གསོལ་པ་བཅོམ་ལྡན་འདས་འོ་ན་ཞེས་པ་ནས། ཐོབ་པ་ཡང་མ་ཡིན་ཞེས་པའི་བར་རོ། ། འོ་ན་བྱང་ཆུབ་དང་ལམ་ངོ་བོ་ཉིད་ཀྱིས་ཐ་དད་པ་ཡིན་ནམ་སྙམ་ན་མ་ཡིན་ཞེས་སྟོན་པ་ནི། བྱང་ཆུབ་ཉིད་ཀྱང་ལམ། ལམ་ཉིད་ཀྱང་བྱང་ཆུབ་བོ་ཞེས་པས་སྟོན་ནོ། ། གལ་ཏེ་ལམ་དང་བྱང་ཆུབ་གཅིག་ན། བྱང་ཆུབ་སྔ་ན་ཐོབ་པར་འགྱུར་དགོས་ལ།
དེ་ལྟ་ན་མཚན་དང་དཔེ་བྱད་སོགས་ཐོབ་པའི་སྒོ་ནས་སངས་རྒྱས་སུ་ཇི་ལྟར་འཇོག ཅེས་རྩོད་པ་ནི། གསོལ་པ་བཅོམ་ལྡན་འདས་གལ་ཏེ་ཞེས་པ་ནས། ཅིའི་སླད་དུ་བསྟན་ཞེས་པའི་བར་རོ། ། སངས་རྒྱས་གཅིག་གིས་བྱང་ཆུབ་སྔ་ན་མེད་པ་གསར་དུ་ངོ་བོ་ཉིད་ཀྱིས་ཐོབ་པར་བྱེད་པ་མ་ཡིན་ནམ་ཞེས་སྟོན་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཞེས་པ་ནས། རབ་འབྱོར་དེ་ཅི་སྙམ་དུ་སེམས། བྱང་ཆུབ་ཉིད་ཀྱང་སངས་རྒྱས་སོ་ཞེས་པའི་བར་རོ། ། ལམ་དང་བྱང་ཆུབ་ངོ་བོ་ཉིད་ཀྱིས་ཐ་མི་དད་པར་བསྟན་པ་ལ།
སྔ་ནས་བྱང་ཆུབ་ཐོབ་པར་འགྱུར་རོ་ཞེས་རབ་འབྱོར་གྱིས་རྩོད་པ་སྨྲས་པའི་ལན་ནི། སྔ་ནས་ཐོབ་པ་མ་ཡིན་ཏེ། ཕ་རོལ་ཏུ་ཕྱིན་པ་དྲུག་ནས་མ་འདྲེས་པའི་བར་རྫོགས་པར་བྱས་ཤིང༌། རྡོ་རྗེ་ལྟ་བུའི་ཏིང་ངེ་འཛིན་ཐོབ་པ་ལ་བརྟེན་ནས། སངས་རྒྱས་དགོས་པའི་ཕྱིར་ཞེས་སྟོན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གང་ཁྱོད་ཀྱིས་འདི་སྐད་དུ་ཞེས་པ་ནས། རྡོ་རྗེ་ལྟ་བུའི་ཏིང་ངེ་འཛིན་གྱིས་སྐད་ཅིག་གཅིག་དང་ལྡན་པའི་ཤེས་རབ་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་སྟེ་ཞེས་པའི་བར་རོ། ། ལྔ་པ་ནི། བླ་ན་མེད་པ་ཞེས་པ་ནས།
དབང་བསྒྱུར་བ་ཞེས་པའི་བར་རོ། ། སངས་རྒྱས་ཀྱི་ཞིང་ཡོངས་སུ་དག་པ་ལ་འགོད་པའི་མཛད་པ་ལ། དང་པོ་དྲི་བ་ནི། རབ་འབྱོར་གྱིས་གསོལ་པ་བཅོམ་ལྡན་འདས་གལ་ཏེ་ཞེས་པ་ནས། ཡོངས་སུ་དག་པར་བགྱི་ཞེས་པའི་བར་ཏེ། ཆོས་ཐམས་ཅད་རང་བཞིན་གྱིས་དབེན་ན། སྦྱང་བྱ་སྦྱོར་བྱེད་མེད་པས་སངས་རྒྱས་ཀྱི་ཞིང་ཇི་ལྟར་ཡོངས་སུ་སྦྱོང་བར་བགྱི་ཞེས་པའོ། ། ལན་ལ་བཞི་སྟེ། བཅུད་ཀྱི་ཞིང་ཡོངས་སུ་སྦྱོང་བ་དང༌། སྣོད་ཀྱི་ཞིང་ཡོངས་སུ་སྦྱོང་བ་དང༌།
བཅུད་སྦྱོང་བའི་ཐབས་གཞན་སྟོན་པ་དང༌། ཞིང་སྦྱོང་བའི་ཕན་ཡོན་བསྟན་པའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རབ་འབྱོར་འདི་ལ་ཞེས་པ་ནས། སངས་རྒྱས་ཀྱི་ཞིང་ཡོངས་སུ་དག་པར་བྱེད་དོ་ཞེས་པའི་བར་རོ། ། གཉིས་པ་ལ་ཡང༌། སྦྱང་བྱའི་གནས་ངན་ལེན་བཤད་པ་དང༌།
གནས་ངན་ལེན་སྤོང་ཞིང་བདག་གཞན་དགེ་བ་ལ་སྦྱོར་བའོ། ། དང་པོ་ནི། གསོལ་པ་བཅོམ་ལྡན་འདས། ལུས་ཀྱི་གནས་ངན་ལེན་ནི་གང་ལགས་ཞེས་པ་ནས། རབ་འབྱོར་དེ་དག་ནི་བྱང་སེམས་ཆེན་པོའི་ལུས་ཀྱི་གནས་ངན་ལེན་དང༌། ངག་གི་གནས་ངན་ལེན་དང༌། ཡིད་ཀྱི་གནས་ངན་ལེན་ཏེ་ཞེས་པའི་བར་གྱིས་བསྟན་ཏོ། ། ཉོན་སྒྲིབ་ཀྱིས་བསྡུས་པའི་གནས་ངན་ལེན་ནི། ལུས་ཀྱི་ལས་མི་དགེ་བ་སྲོག་གཅོད་པ་ཞེས་པ་ནས། ཡོངས་སུ་མ་དག་པ་ནི་བྱང་ཆུབ་སེམས་དཔའི་གནས་ངན་ལེན་ཏོ་ཞེས་པའི་བར་གྱིས་བསྟན་ཏོ། །
སྒྲིབ་པ་གཉིས་ཀའི་གནས་ངན་ལེན་ནི། རབ་འབྱོར་གཞན་ཡང་དྲན་པ་ཉེ་བར་བཞག་པ་བཞི་དང༌། བྲལ་བ་ནི་བྱང་སེམས་ཀྱི་གནས་ངན་ལེན་ཏོ་ཞེས་པ་ནས། སྨོན་པ་མེད་པ་དང་བྲལ་བ་ནི་བྱང་སེམས་ཀྱི་གནས་ངན་ལེན་ཏོ་ཞེས་པའི་བར་རོ། ། ཤེས་བྱའི་སྒྲིབ་པའི་གནས་ངན་ལེན་ནི། རབ་འབྱོར་གཞན་ཡང་རྒྱུན་དུ་ཞུགས་པའི་འབྲས་བུ་མངོན་དུ་བྱེད་པའམ། དེ་ལ་འདོད་པ་བསྐྱེད་པ་ནས། འདུས་མ་བྱས་ཀྱི་འདུ་ཤེས་ནི་གནས་ངན་ལེན་ཏོ་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི། རབ་འབྱོར་དེ་དག་ནས་ཞེས་པ་ནས།
གནས་ངན་ལེན་ཏེ་ཞེས་པའི་བར་རོ། ། སྤང་བྱ་གནས་ངན་ལེན་བསྟན་ཟིན་ཏོ། ། གཉིས་པ་གནས་ངན་ལེན་སྤོང་ཞིང་བདག་གཞན་དགེ་བ་ལ་སྦྱོར་བ་ནི། བྱང་སེམས་ཆེན་པོ་དེ་ཡུམ་ལ་སྤྱོད་པའི་ཚེ། གནས་ངན་ལེན་དེ་ཐམས་ཅད་རྣམ་པར་སྤངས་ཤིང་ཞེས་པ་ནས། ཞིང་ཡོངས་སུ་དག་པར་བྱ་བའི་ཕྱིར་ཡོངས་སུ་བསྔོས་ཏེ་ཞེས་པའི་བར་གྱིས་བསྟན་ཏོ། ། གཉིས་པ་སྣོད་ཀྱི་ཞིང་ཡོངས་སུ་སྦྱོང་བ་ནི། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རིན་པོ་ཆེ་སྣ་བདུན་གྱིས་ཡོངས་སུ་བཀང་ཞིང་ཞེས་པ་ནས། ཡིད་དུ་འོང་བའི་གཟུགས་སྒྲ་དྲི་རོ་རེག་བྱ་ཡོངས་སུ་གྲུབ་པར་གྱུར་ཅིག་ཅེས་བྱ་བར་སེམས་བསྐྱེད་དོ་ཞེས་པའི་བར་རོ། ། བཅུད་སྦྱོང་བའི་ཐབས་གཞན་བསྟན་པ་ནི།
རབ་འབྱོར་གཞན་ཡང་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། འདི་སྙམ་དུ་སེམས་ཏེ། ལ་ལ་བདག་ཉིད་ཀྱིས་ཀྱང་བསམ་གཏན་དང་པོ་ལ་མཉམ་པར་འཇོག་ཅེས་པ་ནས། དེ་ལྟར་རྣམ་པར་བཀྲོལ་ནས་ངེས་པའི་ཕུང་པོ་ལ་རབ་ཏུ་བཀོད་དེ། དེར་བཀོད་པ་རྣམས་ཕྱིན་ཆད་ངན་སོང་གསུམ་དུ་ལྟུང་བར་མི་འགྱུར་རོ་ཞེས་པའི་བར་གྱིས་བསྟན་ཏོ། ། དེ་དག་གི་དོན་ཡང་བསམ་གཏན་དང༌། ཚད་མེད་པ་དང༌། གཟུགས་མེད་པའི་སྙོམས་པར་འཇུག་པ་དང༌། བྱང་ཆུབ་ཀྱི་ཕྱོགས་རྣམས་དང༌། རྣམ་ཐར་སྒོ་གསུམ་གྱི་བར་ལ་དང་པོར་འགོད་པ་དང༌།
བར་དུ་ཆོས་དེ་དག་དང་མི་འགལ་བ་དང༌། ཐ་མར་མ་རྫོགས་ཀྱི་བར་དུ་སངས་མི་རྒྱ་བས་སེམས་བསྐྱེད་པ་དང༌། རང་གཞན་དགེ་བའི་རྩ་བ་དང་ལྡན་པར་བྱེད་ཅིང་འབྲས་བུ་གཟུགས་ཀྱི་རྣམ་པ་འཛིན་པར་བྱེད་པའི་སྒོ་ནས་ཞིང་དག་པར་བྱེད་པ་དང༌། ངན་སོང་གསུམ་དང་ཉེས་པའི་རྣམ་པ་གཞན་རྣམས་ཀྱི་མིང་ཙམ་ཡང་མེད་པ་དང༌། ཤིང་རླུང་གིས་བཏབ་པའམ། ཕྱི་ནང་གི་དངོས་པོ་རྣམས་ལས་རྣམ་ཐར་སྒོ་གསུམ་སྟོན་པའི་ཆོས་ཀྱི་སྒྲ་འབྱུང་བར་བྱེད་པ་དང༌། སངས་རྒྱས་ཀྱི་མཚན་ལེགས་པར་བརྗོད་ནས་མཚན་ཐོས་པ་རྣམས་བྱང་ཆུབ་ཏུ་ངེས་པར་བྱེད་པ་དང༌། ཆོས་ལ་ཐེ་ཚོམ་མི་ཟ་བར་བྱེད་པ་དང༌། ཉེས་པའི་རྣམ་པས་ཟིན་པས་ཆོས་སྤོང་བ་ཅན་ངན་སོང་དུ་ལྟུང་བར་འགྱུར་བ་རྣམས་ཉེས་པ་ལས་བཀྲོལ་ནས་མི་ལྟུང་བར་བྱེད་པའི་ཞིང་ཡོངས་སུ་དག་པར་བྱེད་པའོ་ཞེས་བསྟན་ཏོ། ། བཞི་པ་ནི།
རབ་འབྱོར་དེ་ལྟར་ན་ཞེས་པ་ནས། བྱང་ཆུབ་ཀྱི་བར་དུ་ངེས་པར་འགྱུར་རོ་ཞེས་པའི་བར་གྱིས་བསྟན་ཏོ། ། མངོན་རྟོགས་རྒྱན་ལས་ཀྱང༌། བྱང་ཆུབ་སེམས་དཔའི་ལམ་དང་ནི། ། མངོན་པར་ཞེན་པ་བཟློག་པ་དང༌། ། བྱང་ཆུབ་ཐོབ་དང་སངས་རྒྱས་ཞིང༌། ། རྣམ་པར་དག་དང་ཞེས་གསུངས་པས་བསྟན་ཏོ། ། སངས་རྒྱས་ཀྱི་ཞིང་ཡོངས་སུ་དག་པའི་ལེའུ་སྟེ་དྲུག་ཅུ་རྩ་བདུན་པར་རྣམ་པར་བཤད་པའོ།། ༈ དྲུག་ཅུ་རེ་བརྒྱད་པ་སེམས་ཅན་ཡོངས་སུ་སྨིན་པའི་ལེའུ་བཤད་པ། ལེའུ་འདི་ནས་མཛད་པ་བཞི་སྟོན་ཏེ།
ཡང་དག་པ་ཉིད་དུ་ངེས་པ་ལ་འགོད་པ་དང༌། སེམས་ཅན་གྱི་དོན་ཚད་མེད་པ་ལ་འགོད་པ་དང༌། སངས་རྒྱས་བསྟན་པ་སོགས་ཀྱི་ཡོན་ཏན་ལ་འགོད་པ་དང༌། བྱང་ཆུབ་ཀྱི་རྒྱུའི་ཡན་ལག་ལ་འགོད་པའོ། ། དང་པོ་ལ་བྱང་ཆུབ་ཏུ་ངེས་པའི་ཁྱད་པར་དང༌། ལུས་ཡོངས་སུ་འཛིན་པའི་ཁྱད་པར་རོ། ། དང་པོ་ལ་རྫོགས་པའི་བྱང་ཆུབ་ཏུ་ངེས་པ་དང༌། ལས་ཀྱི་དབང་གིས་མི་སྐྱེ་བ་དང༌། བསོད་ནམས་མ་ཡིན་པ་ལ་མི་སྤྱོད་པ་དང༌། ལུས་འཛིན་ཚུལ་ལ་རྩོད་པ་སྤང་བའོ། །
དང་པོ་ལ་གཉིས་ལས། དང་པོ་སྤྱིར་བསྟན་པ་ལ་དྲི་བ་ནི། དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། ངེས་ཞེས་བགྱི་བའམ། མ་ངེས་ཞེས་བགྱི་ཞེས་པའི་བར་གྱིས་དྲི་བ་གཉིས་བཀོད་པའོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། མ་ངེས་པ་མ་ཡིན་ནོ་ཞེས་པའི་བར་རོ། ། འདིས་བྱང་ཆུབ་སེམས་དཔའ་གང་བཟུང་ཞེ་ན། དགའ་ལྡན་ན་གནས་པ་ནས་ས་དང་པོ་ཡན་ཆད་བཟུང་ལ།
སེང་གེ་བཟང་པོས་ནི་ཕྱིར་མི་ལྡོག་པ་ཙམ་ལ་བཟུང་ངོ༌། ། གཉིས་པ་བྱེ་བྲག་ཏུ་བཤད་པ་ལ་དྲི་བ་ནི། གསོལ་པ་ཉན་ཐོས་ཀྱི་ཕུང་པོའམ་ཞེས་པ་ནས། གང་དུ་གནས་པ་ལགས་ཞེས་པའི་བར་ཏེ། ཉན་རང་སངས་རྒྱས་གསུམ་གང་དུ་ངེས་པ་ལགས་ཞེས་དྲིས་པའོ། ། ལན་ལ་དང་པོ་གཉིས་སུ་ངེས་པ་བཀག་ནས། སངས་རྒྱས་སུ་ངེས་པ་སྟོན་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། སངས་རྒྱས་ཀྱི་ཕུང་པོ་ངེས་པའོ་ཞེས་པའི་བར་རོ། ། ངེས་པའི་བྱང་ཆུབ་སེམས་དཔའ་ལ་དོགས་པ་བཅད་པ་ལ་དྲི་བ་ནི།
གསོལ་པ་བཅོམ་ལྡན་འདས་ཞེས་པ་ནས། སྲིད་པ་ཐ་མ་པ་ངེས་ཞེས་བགྱི་ཞེས་པའི་བར་རོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། ངེས་པའོ་ཞེས་པའི་བར་ཏེ། དྲིས་པའི་བྱང་ཆུབ་སེམས་དཔའ་གསུམ་ཀ་ངེས་པར་བསྟན་པའོ། ། གཉིསཔ་ལ་བྱང་སེམས་དམན་པའི་གནས་སུ་མི་སྐྱེ་བ་སྤྱིར་བསྟན་པ་དང༌། མགོ་སྒྲེའི་ལན་གྱིས་དམན་པའི་གནས་སུ་མི་སྐྱེ་བར་བསྟན་པའོ། ། དང་པོ་ནི། གསོལ་པ་བཅོམ་ལྡན་འདས་ཞེས་པ་ནས།
འགྱུར་རམ་མི་འགྱུར་ཞེས་པའི་བར་གྱིས་དྲི་བ་བཀོད་དེ། ལན་ནི། བཅོམ་ལྡན་འདས་ཞེས་པ་ནས་མི་སྐྱེ་ཞེས་པའི་བར་གྱིས་བསྟན་ཏོ། ། གཉིས་པ་ལ། རབ་འབྱོར་ལ་བརྒལ་བ་འགོད་པ་དང༌། རབ་འབྱོར་གྱིས་ལན་བཏབ་པ་དེ་དང་མཚུངས་པར་སྒྲེ་བ་དངོས་སོ། ། དང་པོ་ནི། རབ་འབྱོར་དེ་ཅི་སྙམ་དུ་སེམས་ཞེས་པ་ནས། སྐྱེ་བར་འགྱུར་རམ་ཞེས་པའི་བར་ཏེ། བཅོམ་ལྡན་འདས་ཀྱིས་རབ་འབྱོར་ལ་བརྒལ་བ་བཀོད་པའོ། །
རབ་འབྱོར་གྱི་ལན་ཞུས་པ་ནི། གསོལ་པ་བཅོམ་ལྡན་འདས་དེ་ནི་མ་ལགས་སོ་ཞེས་པའོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་བཞིན་དུ་ཞེས་པ་ནས། བྱ་བ་མ་ཡིན་པར་ལྟུང་བའི་གནས་མེད་དོ་ཞེས་པའི་བར་རོ། ། ལས་ཀྱི་དབང་གིས་མི་ཁོམ་པའི་གནས་སུ་མི་སྐྱེ་བར་བསྟན་ཏོ། ། གསུམ་པ་ནི། རབ་འབྱོར་བྱང་ཆུབ་སེམས་དཔའ་ཞེས་པ་ནས། མི་དགེ་བ་བཅུའི་ལས་ཀྱི་ལམ་ལ་སྤྱོད་ཅེས་བྱ་བའི་གནས་མེད་དོ་ཞེས་པའི་བར་རོ། །
བཞི་པ་ལ་རྩོད་པ་ནི། གསོལ་པ་བཅོམ་ལྡན་འདས་གལ་ཏེ་ཞེས་པ་ནས། དགེ་བའི་རྩ་བ་དེ་དག་གང་དུ་མཆིས་ཞེས་པའི་བར་ཏེ། ལས་ཀྱི་དབང་གིས་མི་སྐྱེ་བར་བསྟན་པའི་བྱེ་བྲག་མ་ངེས་པར་བསྟན་པ་སྤྱིར་འགོག་སྙམ་པས་རྒོལ་བ་སྟེ། དེ་བཞིན་གཤེགས་པ་ཡང་ངན་སོང་དུ་སྐྱེ་བའི་རབ་དབྱེ་བསྟན་ན། དེ་དག་གི་དགེ་བའི་རྩ་བ་ཆུད་ཟོས་པ་ཉིད་དུ་ཐལ་བར་འགྱུར་རོ་ཞེས་པའི་ཚུལ་གྱིས་རྩོད་པའོ། ། ལན་ལ་གཉིས་ཏེ། དོན་དངོས་དང༌། རྩོད་པ་སྤང་བའོ། ། དང་པོ་ནི།
བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཞེས་པ་ནས། སྙིང་རྗེ་ཆེན་པོ་ཡོངས་སུ་རྫོགས་པར་བྱེད་ཅིང་བྱོལ་སོང་གི་སྐྱེ་གནས་སུ་སྐྱེ་ཞིང་ཞེས་པའི་བར་རོ། ། གཉིས་པ་ནི། ངན་སོང་གི་སྡུག་བསྔལ་གྱིས་གོས་པར་འགྱུར་རོ་ཞེ་ན་ཞེས་པ་ནས། སྐྱེ་ཡང་མི་གོས་པར་རིག་པར་བྱའོ་ཞེས་པའི་བར་རོ། ། གཉིས་པ་ལུས་ཡོངས་སུ་འཛིན་པའི་ཁྱད་པར་ལ་གཉིས་ལས། དང་པོ་ཞུས་པ་ནི། གསོལ་པ་བཅོམ་ལྡན་འདས་ཞེས་པ་ནས། ཡོངས་སུ་འཛིན་ཏོ་ཞེས་པའི་བར་གྱིས་སྐྱེ་བའི་རྒྱུ་དྲིས་པའོ། །
ལན་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། དེ་ནི་གནས་མ་ཡིན་ཏེ་ཞེས་པའི་བར་ཏེ། དགེ་བའི་ཆོས་ཡོངས་སུ་རྫོགས་པར་བྱེད་པའི་བྱེད་པ་བསྟན་པས་ནི། གཞན་དོན་དུ་སྐྱེ་བ་འཛིན་པའི་རྒྱུ་བསྟན་ལ། དགེ་བའི་ཆོས་གང་ཞེས་པ་ནས་གནས་མ་ཡིན་ནོ་ཞེས་པའི་བར་གྱིས་ནི། བར་མ་དོར་མྱང་འདས་མངོན་དུ་མི་བྱེད་པར་བསྟན་ཏོ། ། དགེ་བའི་རྩ་བ་ཡོངས་སུ་རྫོགས་པར་བྱེད་པ་ནི། རབ་འབྱོར་དེ་ལྟ་བས་ན་ཞེས་པ་ནས། ཡོངས་སུ་སྤོང་ངོ་ཞེས་པའི་བར་རོ། །
ཞུས་ལན་གཉིས་པ་ལ་ཞུས་པ་ནི། གསོལ་པ་བཅོམ་ལྡན་འདས་ཇི་ལྟར་ན་ཞེས་པ་ནས། སྐྱེ་བར་འགྱུར་ཞེས་པའི་བར་ཏེ། ཟག་མེད་ཀྱི་ཆོས་དང་ལྡན་ན་ངན་སོང་དུ་སྐྱེ་བར་འགལ་ལོ་ཞེས་པའོ། ། ལན་ལ། དཔེའི་སྒོ་ནས་སྐྱེ་བ་ཡོངས་སུ་འཛིན་ཡང་ཉེས་པས་མ་གོས་པའི་ཚུལ་བསྟན་པ་དང༌། ཉེས་པས་མ་གོས་པའི་དོན་གྱི་ཆེ་བ་བརྗོད་པའོ། ། དང་པོ་ལ། སངས་རྒྱས་ཀྱི་སྤྲུལ་པའི་དཔེས་ཉེས་པས་མ་གོས་པའི་ཚུལ་དང༌། དགྲ་བཅོམ་པའི་སྤྲུལ་པའི་དཔེས་ཉེས་པས་མ་གོས་པའི་ཚུལ་དང༌།
སྒྱུ་མའི་རྟ་གླང་སོགས་ཀྱི་དཔེས་ཉེས་པས་མ་གོས་པའི་ཚུལ་ལོ། ། དང་པོ་ལ་གཉིས་ཏེ། སངས་རྒྱས་ཀྱིས་རབ་འབྱོར་ལ་བརྩད་པའི་ལན་གྱིས་དཔེ་བསྟན་པ་དང༌། བཅོམ་ལྡན་འདས་ཀྱིས་དཔེ་དང་མགོ་སྒྲེས་པའི་ལན་གསུངས་པའོ། ། དང་པོ་ལ་དྲིས་ལན་བཞི་སྟེ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་བཞིན་གཤེགས་པ་ཞེས་པ་ནས། ཟག་པ་མི་མངའ་འོ་ཞེས་པའི་བར་རོ། ། གཉིས་པ་ནི།
བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཞེས་པ་ནས། བཅོམ་ལྡན་འདས་མཆིས་སོ་ཞེས་པའི་བར་རོ། ། གསུམ་པ་ནི་བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། དེ་ལྟ་བུ་མ་ལགས་སོ་ཞེས་པའི་བར་རོ། ། བཞི་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། དེ་ལྟ་བུ་མ་ལགས་སོ་ཞེས་པའི་བར་རོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་དེ་བཞིན་དུ་ཞེས་པ་ནས། ཡོངས་སུ་སྨིན་པར་བྱེད་དོ་ཞེས་པའི་བར་རོ། ། གཉིས་པ་ལ། སངས་རྒྱས་ཀྱིས་རབ་འབྱོར་ལ་རྩད་པའི་ལན་གྱིས་དཔེ་བསྟན་པ་ནི། རབ་འབྱོར་དེ་ཅི་སྙམ་དུ་སེམས། དགྲ་བཅོམ་པས་སྤྲུལ་པ་ཞེས་པ་ནས། དེ་དེ་བཞིན་ཏེ་མཆིས་སོ་ཞེས་པའི་བར་རོ། ། གཉིས་པ་བཅོམ་ལྡན་འདས་ཀྱིས་དཔེ་དང་མགོ་བསྒྲེ་བའི་ལན་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་བཞིན་དུ་ཞེས་པ་ནས།
ཉམས་སུ་མི་མྱོང་ངོ་ཞེས་པའི་བར་རོ། ། གསུམ་པ་ལ་ཡང་གཉིས་ལས། དང་པོ་ནི། རབ་འབྱོར་དེ་ཅི་སྙམ་དུ་སེམས། སྒྱུ་མའི་མཁན་པོས་ཞེས་པ་ནས། དེ་ནི་མ་ལགས་སོ་ཞེས་པའི་བར་རོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་བཞིན་དུ་ཞེས་པ་ནས། འགྱུར་བ་གང་ཡང་མེད་དོ་ཞེས་པའི་བར་རོ། །
གཉིས་པ་ཉེས་པས་མ་གོས་པའི་ཆེ་བ་བརྗོད་པ་ནི། རབ་འབྱོར་གྱིས་གསོལ་པ། ཀྱེ་མ་ཞེས་པ་ནས། དེ་ནི་ངོ་མཚར་ཆེའོ་ཞེས་པའི་བར་རོ། ། སེམས་ཅན་གྱི་དོན་ཚད་མེད་པའི་མཛད་པ་ལ། ཞུས་ལན་གསུམ་ལས། དང་པོ་ནི། ཉེས་པས་མ་གོས་ཞེས་པ་ལས་འཕྲོས་ནས། སྡུག་བསྔལ་གྱིས་མི་གོས་པའི་ཐབས་ལ་མཁས་པ་སྟོན་པའི་དྲིས་ལན་གྱིས་གསུངས་ཏེ། དྲི་བ་ནི།
བཅོམ་ལྡན་འདས་བྱང་ཆུབ་སེམས་དཔའ་ཞེས་པ་ནས། མི་གོས་པར་སྤྱོད་པ་ལགས་ཞེས་པའི་བར་རོ། ། གཉིས་པ་ལ་ཉེས་པས་མི་གོས་པའི་ཐབས་ལ་མཁས་པ་བསྟན་པ་དང༌། མ་དམིགས་པའི་གཏན་ཚིགས་ཀྱིས་ཉེས་པས་མ་གོས་པར་སྒྲུབ་པ་དང༌། གཏན་ཚིགས་དེ་ཉིད་འཐད་པ་གཞན་གྱིས་གཏན་ལ་དབབ་པ་དང༌། མ་དམིགས་པའི་དོན་རྟོགས་པའི་བྱེད་པ་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཡུམ་ལ་གནས་ཤིང་ཞེས་པ་ནས། རེག་པར་འགྱུར་བ་མེད་དོ་ཞེས་པའི་བར་ཏེ།
སྟོང་པ་ཉིད་རྟོགས་པའི་ཤེར་ཕྱིན་ལ་གནས་པའི་རྒྱུས། ཕྱོགས་བཅུའི་སེམས་ཅན་ཚད་མེད་པའི་དོན་བྱེད་ཀྱང་ཉེས་པའི་སྐྱོན་གྱིས་རེག་པར་འགྱུར་བ་མེད་དོ་ཞེས་པའི་དོན་ནོ། ། གཉིས་པ་ནི། དེ་ཅིའི་ཕྱིར་ཞེ་ན། དེ་ནི་འདི་ལྟར་ཞེས་པ་ནས། ཐམས་ཅད་མི་དམིགས་ཏེ་ཞེས་པའི་བར་ཏེ། ཉེས་པས་རེག་པར་བྱ་བ་དང༌། རེག་པར་བྱ་བའི་ཡུལ་དང༌། རེག་པའི་ཆོས་སུ་མ་དམིགས་པའི་ཕྱིར་ཞེས་པའི་དོན་ནོ། ། གསུམ་པ་ལ།
རེག་པར་མི་བྱེད་དོ་ཞེས་པ་ནི་བསྒྲུབ་བྱའི་ཆོས། དེ་ནི་འདི་ལྟར་ཞེས་པ་ནས། སྟོང་པས་ཞེས་པའི་བར་གྱིས་ནི་གཏན་ཚིགས་བསྟན་ཏོ། ། སྟོང་པ་ཉིད་ཀྱིས་ཞེས་པ་ནས། རེག་པར་བྱ་བ་མ་ཡིན་ནོ་ཞེས་པའི་བར་གྱིས་ནི་ཁྱབ་པ་བསྟན་ཏོ། ། དེ་ཅིའི་ཕྱིར་ཞེ་ན་ཞེས་པ་ནས། མི་དམིགས་སོ་ཞེས་པའི་བར་གྱིས་ནི་ཁྱབ་པའི་གཏན་ཚིགས་བསྟན་ཏོ། ། བཞི་པ་མི་དམིགས་པའི་དོན་རྟོགས་པའི་བྱེད་པ་ནི། དེ་ནི་མི་དམིགས་པ་སྟོང་པ་ཉིད་དེ་ཞེས་པ་ནས། འཚང་རྒྱའོ་ཞེས་པའི་བར་རོ། །
གཉིས་པ་ལ་དྲི་བ་ནི། གོང་དུ་ཤེར་ཕྱིན་ལ་གནས་ཞེས་པ་ལས་འཕྲོས་ནས་དྲིས་པ་སྟེ། གསོལ་པ་བཅོམ་ལྡན་འདས་ཅི་ལགས་ཞེས་པ་ནས། སྤྱོད་པ་ལགས་སམ་ཞེས་པའི་བར་ཏེ། ཤེར་ཕྱིན་འབའ་ཞིག་ལ་སྤྱོད་ཀྱི་གཞན་ལ་མི་སྤྱོད་དམ་ཞེས་དྲིས་པའོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། ཁོང་དུ་མ་ཆུད་པ་དེ་ལྟ་བུ་ཡོད་དམ་ཞེས་པའི་བར་ཏེ། ཤེར་ཕྱིན་གྱིས་ཁོང་དུ་མ་ཆུད་པའི་ཆོས་མེད་པས་ཤེར་ཕྱིན་ལ་བསླབ་པས་ཐམས་ཅད་ལ་བསླབ་པར་འགྱུར་རོ་ཞེས་པའི་དོན་ནོ། ། ཞུས་ལན་བཞི་པ་ལ་ཞུས་པ་ནི།
གསོལ་པ་བཅོམ་ལྡན་འདས་གལ་ཏེ་ཞེས་པ་ནས། འདུ་བ་ལགས་ཞེས་པའི་བར་ཏེ། ཤེར་ཕྱིན་ཡང་ངོ་བོ་ཉིད་ཀྱིས་སྟོང་ན། ཇི་ལྟར་དེའི་ཁོང་དུ་ཆུད་དེ་ཞེས་རྩོད་པའོ། ། ལན་ལ་གཉིས་ཏེ། ཆོས་ཐམས་ཅད་སྟོང་པ་ཉིད་དུ་འདུས་པར་བསྟན་པ་དང༌། སྟོང་པ་ཉིད་དུ་འདུས་པས་ཤེར་ཕྱིན་ལ་སྤྱོད་པར་གདམས་པའོ། ། དང་པོ་ལ་ཡང་གཉིས་ཏེ། དོན་དུ་མཚན་མར་བྱས་པའི་ལན་དང༌། སྟོང་ཉིད་དུ་ཁས་བླངས་པའི་རྟགས་ཀྱིས་ཐམས་ཅད་སྟོང་པ་ཉིད་དུ་འདུས་པར་བསྟན་པའོ། །
དང་པོ་ནི། བཅོམ་ལྡན་འདས་ཀྱིས་ཞེས་པ་ནས། མ་མཆིས་སོ་ཞེས་པའི་བར་རོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། དེ་དེ་ལྟ་ལགས་སོ་ཞེས་པའི་བར་ཏེ། ཆོས་ཐམས་ཅད་སྟོང་པ་ཉིད་ཡིན་མིན་དྲིས་ནས། སྟོང་པ་ཉིད་དུ་ཁས་བླངས་པ་ན་དེའི་གཏན་ཚིགས་ཀྱིས་ཆོས་ཐམས་ཅད་སྟོང་པ་ཉིད་དུ་འདུས་པར་བསྟན་པའོ། ། གཉིས་པ་སྟོང་པ་ཉིད་དུ་འདུས་པས་ཡུམ་ལ་སྤྱོད་པར་གདམས་པ་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་རྣམ་གྲངས་དེས་ན་ཞེས་པ་ནས། སྤྱོད་པར་རིག་པར་བྱའོ་ཞེས་པའི་བར་རོ། ། འདི་དག་གི་དོན། མངོན་པར་རྟོགས་པའི་རྒྱན་ལས་ཀྱང༌། ངེས་པ་དང་ཞེས་པ་དང༌། སེམས་ཅན་དོན་ནི་ཚད་མེད་དང་ཞེས་པ་བསྟན་ཏོ། ། སངས་རྒྱས་བསྟན་པ་ཚིགས་ཀྱི་མཛད་པ་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌། དོན་བསྡུ་བའོ། །
དང་པོ་ལ་དྲི་བ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་པ་ནས། མངོན་པར་ཤེས་པའི་ཕ་རོལ་ཏུ་ཕྱིན་པ་མངོན་པར་བསྒྲུབ་པ་ལགས་ཞེས་པའི་བར་གྱིས་བསྟན་ཏེ། མཉམ་བཞག་ཏུ་སྟོང་ཉིད་ལ་གནས་ནས་མངོན་ཤེས་གང་ལ་གནས་ཏེ། ཕྱོགས་བཅུའི་འཇིག་རྟེན་གྱི་སངས་རྒྱས་ལ་བསྙེན་བཀུར་ཇི་ལྟར་བགྱིད་པ་དང༌། ཆོས་ཇི་ལྟར་ཉན་པ་དང༌། དེ་དག་ལ་དགེ་བའི་རྩ་བ་སོགས་པའི་མཐུས་མངོན་པར་ཤེས་པ་ཇི་ལྟར་བསྒྲུབ་ཅེས་དྲིས་པའོ། ། གཉིས་པ་ལན་ལ། སྟོང་པ་ཉིད་ལ་ཇི་ལྟར་གནས་པའི་ཚུལ་དང༌། དེ་ལ་བརྟེན་ནས་མངོན་ཤེས་སྒྲུབ་ཚུལ་དང༌།
མངོན་ཤེས་སྒྲུབ་དགོས་པར་བསྟན་པའོ། ། དང་པོ་ནི། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཞེས་པ་ནས། ངོ་བོ་ཉིད་ཀྱིས་སྟོང་པར་མཐོང་ཞེས་པའི་བར་རོ། ། ཞར་ལ་ཆོས་ཐམས་ཅད་སྟོང་པ་ཉིད་དུ་བསྟན་པ་ནི། གཞན་དུ་ན་ཞེས་པ་ནས། ཆོས་ཐམས་ཅད་ཀྱིས་སྟོང་སྟེ་ཞེས་པའི་བར་རོ། ། གཉིས་པ་ནི། དེ་ཉིད་ཀྱི་ཕྱིར་ཞེས་པ་ནས།
འཆི་འཕོ་བ་ཤེས་པ་མངོན་པར་བསྒྲུབ་པ་སྟེ་ཞེས་པའི་བར་ཏེ། སྟོང་ཉིད་རྟོགས་པའི་ཡུམ་ལ་གནས་ནས། ཟག་ཟད་མངོན་ཤེས་བསྒྲུབས་ཏེ། དེའི་སྒོ་ནས་མངོན་ཤེས་གཞན་རྣམས་བསྒྲུབ་པར་སྟོན་པའོ། ། གསུམ་པ་ནི་མངོན་པར་ཤེས་པ་མེད་པར་ཞེས་པ་ནས། བཙལ་བར་བྱའོ་ཞེས་པའི་བར་གྱིས་བསྟན་ཏོ། ། དེ་ཡང་བྱང་ཆུབ་ཀྱི་རྩ་བ་མངོན་ཤེས་དེ་དག་ལས་བྱང་ཆུབ་བཙལ་བར་བྱ་བར་བསྟན་ཏོ། ། བྱང་ཆུབ་ཚོལ་བར་འདོད་པས་ལྷའི་མིག་གི་མངོན་ཤེས་ཀྱི་སྒོ་ནས་རང་གཞན་དགེ་བའི་ཆོས་ལ་སྦྱོར་བ་ནི། དེ་འཚོལ་བའི་ཚེ་ཞེས་པ་ནས་སྦྱར་ཏེ་ཞེས་པའི་བར་རོ། ། དགེ་བའི་ཆོས་ཐོབ་ཀྱང་ཞེན་པ་མེད་པར་བསྟན་པ་ནི།
དགེ་བའི་ཆོས་ཞེས་པ་ནས། མེད་དོ་ཞེས་པའི་བར་རོ། ། དེའི་འཐད་པ་ནི། དེ་ཅིའི་ཕྱིར་ཞེ་ན་ཞེས་པ་ནས། བྱེད་པ་པོ་མེད་དོ་ཞེས་པའི་བར་རོ། ། གཉིས་པ་ལན་ལ་བཞི་སྟེ། ལྷའི་མིག་ལ་བརྟེན་ནས་སེམས་ཅན་གྱི་དོན་སྒྲུབ་ཚུལ་དང༌། མིག་དང་རྫུ་འཕྲུལ་གྱི་ཤེས་པ་ལ་བརྟེན་ནས་སེམས་ཅན་གྱི་དོན་སྒྲུབ་ཚུལ་དང༌། མངོན་ཤེས་ལྔ་ལ་བརྟེན་ནས་དོན་གཉིས་སྒྲུབ་ཚུལ་དང༌། མངོན་ཤེས་ཀྱིས་སེམས་ཅན་གྱི་དོན་བསྒྲུབ་ཀྱང་ཉེས་པས་མི་གོས་པའི་ཚུལ་ལོ། །
དང་པོ་ལ་མདོར་བསྟན་པ་ནི། དེ་འཚོལ་བའི་ཚེ་ལྷའི་མིག་རྣམ་པར་དག་པ་ཞེས་པ་ནས། བྱེད་པ་མེད་དོ་ཞེས་པའི་བར་ཏེ། རང་གཞན་དགེ་བའི་ཆོས་ལ་སྦྱོར་ཞིང༌། དགེ་བའི་ཆོས་ལ་མངོན་པར་ཞེན་པ་མེད་པའི་འཐད་པ་དང་བཅས་པས་བསྟན་ཏོ། ། རྒྱས་པར་བཤད་པ་ལ། མངོན་ཤེས་ལ་བརྟེན་ནས། ཤར་ཕྱོགས་ཀྱི་སེམས་ཅན་གྱི་དོན་བྱེད་ཚུལ་དང༌། ཕྱོགས་ལྷག་མ་རྣམས་ཀྱི་སེམས་ཅན་གྱི་དོན་བྱེད་ཚུལ་དང༌། ཞར་ལ་གཞན་དོན་སྒྲུབ་པ་མངོན་ཤེས་ལ་རག་ལས་པར་བསྟན་ཏོ། །
དང་པོ་ལ་རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ། སྤྱིར་རྣམ་བྱང་གི་ཆོས་ལ་འགོད་པའི་སྒོ་ནས་སེམས་ཅན་གྱི་དོན་བྱེད་ཚུལ་དང༌། ཕ་རོལ་ཏུ་ཕྱིན་པ་དྲུག་ལ་འགོད་པའི་སྒོ་ནས་སེམས་ཅན་གྱི་དོན་བྱེད་ཚུལ་ལོ། ། དང་པོ་ནི། ལྷའི་མིག་རྣམ་པར་དག་པ་མི་ལས་འདས་པ་དེ་ཉིད་ཀྱིས་ཞེས་པ་ནས་སེམས་ཅན་རྣམས་ཀྱི་དོན་བྱེད་ཅིང༌། སེམས་ཅན་དེ་དག་གི་བྱ་བ་བྱེད་དེ་ཞེས་པའི་བར་གྱིས་བསྟན་ཏེ། ལྷའི་མིག་གིས་གདུལ་བྱའི་སེམས་ཅན་མཐོང་ནས། རྫུ་འཕྲུལ་གྱི་མངོན་ཤེས་ཀྱིས་དེ་དག་ཏུ་སོང་སྟེ་སྦྱིན་པ་ནས་མ་འདྲེས་པའི་བར་རམ།
འཕགས་པ་བཞིའི་ཆོས་ལ་འགོད་ཅེས་བསྟན་ཏོ། ། གཉིས་པ་ལ། སྦྱིན་པའི་གཏམ་གྱིས་དོན་བྱེད་ཚུལ་ནི། དེ་ལས་སེམས་ཅན་སེར་སྣ་ཅན་ཞེས་པ་ནས། ངན་སོང་གསུམ་ལས་མི་ཐར་བར་འགྱུར་ཏ་རེ་ཞེས་ཆོས་སྟོན་ནོ་ཞེས་པའི་བར་རོ། །

ཚུལ་ཁྲིམས་ཀྱི་གཏམ་གྱིས་དོན་བྱེད་ཚུལ་ནི། སེམས་ཅན་ཚུལ་ཁྲིམས་ཞེས་པ་ནས། ཕྱིས་འགྱོད་པ་ཅན་དུ་གྱུར་ཏ་རེ་ཞེས་ཆོས་སྟོན་ཏོ་ཞེས་པའི་བར་རོ། ། བཟོད་པའི་གཏམ་གྱིས་སེམས་ཅན་གྱི་དོན་བྱེད་ཚུལ་ནི། སེམས་ཅན་ཕན་ཚུན་ཞེས་པ་ནས། གོ་སྐབས་ཀྱང་མི་དབྱེའོ། ། ཕྱིས་འགྱོད་པ་ཅན་དུ་གྱུར་ཏ་རེ་ཞེས་ཆོས་སྟོན་ཏོ་ཞེས་པའི་བར་རོ། ། བརྩོན་འགྲུས་ཀྱི་གཏམ་གྱིས་དོན་བྱེད་ཚུལ་ནི། སེམས་ཅན་ལེ་ལོ་ཅན་ཞེས་པ་ནས། ལེ་ལོའི་སེམས་འགའ་ཙམ་གྱི་གོ་སྐབས་ཀྱང་མི་དབྱེའོ་ཞེས་སོགས་སོ། ། བསམ་གཏན་གྱི་གཏམ་གྱིས་སེམས་ཅན་གྱི་དོན་བྱེད་ཚུལ་ནི།
སེམས་ཅན་སེམས་གཡེང་བ་ཞེས་པ་ནས། གཡེང་བའི་སེམས་འགའ་ཙམ་གྱི་གོ་སྐབས་ཀྱང་མི་དབྱེའོ་ཞེས་སོགས་སོ། ། ཤེས་རབ་ཀྱི་གཏམ་གྱིས་དོན་བྱེད་ཚུལ་ལ། དངོས་ཀྱི་དོན་དང༌། ཞར་ལས་བྱུང་བའོ། ། དང་པོ་ནི། སེམས་ཅན་ཤེས་རབ་འཆལ་བ་ཅན་ཞེས་པ་ནས། ཤེས་རབ་འཆལ་བའི་སེམས་འགའ་ཙམ་གྱི་གོ་སྐབས་ཀྱང་མི་དབྱེའོ། ། ཕྱིས་འགྱོད་པ་ཅན་དུ་འགྱུར་ཏ་རེ་ཞེས་ཆོས་སྟོན་ཏོ་ཞེས་པའི་བར་རོ། ། ལམ་གྱི་མི་མཐུན་ཕྱོགས་སྤོང་བ་ལ།
སྦྱོར་བ་ནི། འདོད་ཆགས་ཀྱིས་ཞེས་པ་ནས། ལམ་ལ་སྦྱོར་ཏེ་ཞེས་པའི་བར་རོ། ། ཐེག་པ་གསུམ་གྱིས་ངེས་འབྱུང་ལ་གདམས་པ་ནི། ཉན་ཐོས་ཀྱི་ལམ་ཞེས་པ་ནས། མངོན་པར་ཞེན་པ་མེད་དོ་ཞེས་ཆོས་སྟོན་ཏོ་ཞེས་པའི་བར་རོ། ། དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས། དོན་བྱེད་པ་ཡིན་ནོ་ཞེས་པའི་བར་རོ། ། ཕྱོགས་ལྷག་མ་ལ་སྦྱར་བའི་འགྲེས་ཀྱི་བཤད་ཚུལ་ཡང་གཉིས་ཏེ།
རྒྱས་པར་བཤད་པ་དང༌། དོན་བསྡུ་བ་གཉིས་གཉིས་ཀྱིས་བསྟན་ནས། རྣམ་བྱང་གི་ཆོས་ཐམས་ཅད་ལ་འགོད་པ་དང༌། ཕྱིན་དྲུག་གི་མི་མཐུན་ཕྱོགས་ལས་བཟློག་པར་གདམས་པ་དང༌། ལམ་གྱི་མི་མཐུན་ཕྱོགས་སྤོང་བ་ལ་སྦྱོར་བ་དང༌། ཐེག་པ་གསུམ་གྱི་ལམ་ལ་སྦྱོར་བ་རྣམས་སྔར་བཞིན་བཤད་དོ། ། གསུམ་པ་གཞན་དོན་མངོན་ཤེས་ལ་རག་ལས་པར་བསྟན་པ་ནི། རབ་འབྱོར་བྱང་སེམས་ཆེན་པོས་ནི་ཞེས་པ་ནས། བསྟན་པར་མི་ནུས་སོ་ཞེས་པའི་བར་རོ། ། ལྷའི་མིག་ལ་བརྟེན་ནས་གཞན་དོན་སྒྲུབ་པའི་ཚུལ་རྒྱས་པར་བསྟན་ཟིན་ནས།
གསུམ་པ་དོན་བསྡུ་བ་ནི། རབ་འབྱོར་དེ་ལྟ་བས་ན་ཞེས་པ་ནས། སེམས་ཅན་གྱི་དོན་ཅི་བྱ་བ་དེ་དགའ་བདེ་བདེ་བར་བྱེད་དོ་ཞེས་པའི་བར་གྱིས་བསྟན་ཏོ། ། ལྷའི་མིག་ལ་བརྟེན་ནས་སེམས་ཅན་གྱི་དོན་སྒྲུབ་ཚུལ་བསྟན་ཟིན་ཏོ། ། གཉིས་པ་མིག་དང་རྫུ་འཕྲུལ་གྱི་ཤེས་པ་ལ་བརྟེན་ནས། སེམས་ཅན་གྱི་དོན་སྒྲུབ་ཚུལ་ལ། ཕ་རོལ་ཏུ་ཕྱིན་པའི་གཏམ་དང༌། འཕགས་པའི་གཏམ་དང༌། ངེས་པར་འབྱུང་བའི་གཏམ་གྱིས་སེམས་ཅན་གྱི་དོན་བྱེད་ཚུལ་དང་དོན་གསུམ་གྱིས་སྟོན་ཏེ། ཤར་ཕྱོགས་ཀྱི་སེམས་ཅན་གྱི་དོན་བྱེད་ཚུལ་དང༌།
ཕྱོགས་ལྷག་མ་རྣམས་ཀྱི་དོན་བྱེད་ཚུལ་དང་དོན་གཉིས་ལ་སྦྱར་ནས་བཤད་པར་བྱའོ། ། མདོ་ནི། དེ་ནས་ལྷའི་མིག་གིས་ཤར་ཕྱོགས་ཀྱི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་མཐོང་སྟེ། དེ་དག་ཏུ་སེམས་ཅན་གང་ཇི་སྙེད་ཅིག་སྐྱེས་པ་དེ་དག་ཀྱང་མཐོང་ངོ༌། ། དེ་ལྟར་མཐོང་ནས་རྫུ་འཕྲུལ་གྱིས་དེ་དག་ཏུ་སོང་ཞིང་སེམས་ཅན་དེ་དག་གི་སེམས་སེམས་ཀྱིས་ཁོང་དུ་ཆུད་པར་བྱས་ནས། དེ་དང་མཐུན་པར་སྦྱིན་པའི་གཏམ་ཞེས་པ་ནས། དེ་ནས་ལྷའི་མིག་གིས་སྟེང་ཕྱོགས་ཀྱི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་མཐོང་སྟེ། དེ་དག་ཏུ་སེམས་ཅན་གང་ཇི་སྙེད་ཅིག་སྐྱེས་པ་དེ་དག་ཐམས་ཅད་ཀྱང་མཐོང་སྟེ། དེ་ལྟར་མཐོང་ནས་ཀྱང་རྫུ་འཕྲུལ་གྱིས་དེ་དག་ཏུ་སོང་ཞིང༌། སེམས་ཅན་དེ་དག་གི་སེམས་སེམས་ཀྱིས་ཁོང་དུ་ཆུད་པར་བྱས་ནས།
དེ་དང་མཐུན་པར་སྦྱིན་པའི་གཏམ་མམ། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་ཀྱི་གཏམ་མམ། འཕགས་པའི་བདེན་པའི་གཏམ་མམ། འབྱུང་བའི་གཏམ་གྱི་བར་དུ་ཆོས་སྟོན་ཏོ་ཞེས་པས་བསྟན་ཏེ། ཕྱོགས་བཅུའི་འགྲེས་ཐམས་ཅད་ལ་འཆད་ཚུལ་གསུམ་སྦྱར་ནས་བསྟན་ཏོ། ། མིག་དང་རྫུ་འཕྲུལ་གྱི་ཤེས་པ་ལ་བརྟེན་ནས་སེམས་ཅན་གྱི་དོན་བྱེད་ཚུལ་བསྟན་ཟིན་ཏོ། །
གསུམ་པ་མངོན་ཤེས་ལྔ་ལ་བརྟེན་ནས་སེམས་ཅན་གྱི་དོན་བྱེད་ཚུལ་ལ་ལྔ་སྟེ། ལྷའི་རྣ་བའི་སྒོ་ནས་ཕྱོགས་བཅུའི་སེམས་ཅན་གྱི་དོན་བྱེད་པ་དང༌། གཞན་སེམས་ཤེས་པའི་མངོན་ཤེས་ཀྱི་སྒོ་ནས་ཕྱོགས་བཅུའི་སེམས་ཅན་གྱི་དོན་བྱེད་པ་དང༌། སྔོན་གྱི་གནས་རྗེས་སུ་དྲན་པའི་མངོན་ཤེས་ཀྱི་སྒོ་ནས་ཕྱོགས་བཅུའི་སེམས་ཅན་གྱི་དོན་བྱེད་པ་དང༌། རྫུ་འཕྲུལ་གྱི་མངོན་ཤེས་ཀྱི་སྒོ་ནས་ཕྱོགས་བཅུའི་སེམས་ཅན་གྱི་དོན་བྱེད་ཚུལ་དང༌། ཟག་ཟད་མངོན་ཤེས་ཀྱི་སྒོ་ནས་སེམས་ཅན་གྱི་དོན་བྱེད་ཚུལ་ལོ། ། དང་པོ་ནི། དེ་ལྷའི་རྣ་བའི་ཁམས་ཀྱིས་འདི་ལྟ་སྟེ། ལྷ་དང་མི་གཉིས་ཀའི་སྒྲ་ཡང་ཐོས་ཏེ། དེ་ཤར་ཕྱོགས་ཀྱི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་དག་ན་ཞེས་པ་ནས།
སྟེང་ཕྱོགས་ཀྱི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་དག་ན་ཞེས་སོགས་ཀྱི་ཚིག་བཅུ་པོ་དག་གིས། ཕྱོགས་བཅུའི་སེམས་ཅན་གྱི་དོན་བྱེད་པར་གསུངས་སོ། ། གཉིས་པ་ནི། དེ་སེམས་ཀྱི་རྣམ་གྲངས་ཤེས་པ་ཞེས་པ་ནས། ཆོས་སྟོན་ཏོ་ཞེས་པའི་བར་རོ། ། གསུམ་པ་ནི། དེ་བདག་གམ་གཞན་གྱི་སྔོན་གྱི་གནས་རྣམས་རྗེས་སུ་དྲན་ཏེ་ཞེས་པ་ནས་ཆོས་སྟོན་ཏོ་ཞེས་པའི་བར་རོ། ། འདིར་ལྷའི་རྣ་བའི་མངོན་ཤེས་ཀྱིས་སེམས་ཅན་གྱི་དོན་བྱེད་ཚུལ་ཕྱོགས་བཅུ་རེ་རེ་ཞིང་སྦྱར་ནས་རྒྱས་པར་གསུངས་ལ། མངོན་ཤེས་གཞན་བཞི་ལ་ཕྱོགས་བཅུ་རེ་རེ་ཞིང་སྦྱར་བ་མི་སྣང་བས་འདིར་མདོ་ཅུང་ཟད་ཆད་པར་མངོན་ནོ། ། བཞི་པ་མངོན་ཤེས་ཀྱིས་སེམས་ཅན་གྱི་དོན་བསྒྲུབས་ཀྱང་ཉེས་པས་མི་གོས་པའི་ཚུལ་ལ་གཉིས་ཏེ།
ཉེས་པས་མི་གོས་པའི་དོན་དངོས་བསྟན་པ་དང༌། ཞར་ལ་རང་གཞན་གྱི་དོན་མངོན་ཤེས་ལ་རག་ལས་པར་བསྟན་པའོ། ། དང་པོ་ནི། རབ་འབྱོར་དེ་ལྟར་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། མངོན་པར་ཤེས་པ་རྣམས་མངོན་པར་བསྒྲུབ་པར་བྱ་སྟེ་ཞེས་པ་ནས། སྡུག་བསྔལ་དེས་འཕྲོགས་པར་མི་འགྱུར་རོ་ཞེས་པའི་བར་རོ། ། གཉིས་པ་ནི། རབ་འབྱོར་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། དེ་ལྟར་མངོན་པར་ཤེས་པས་རྣམ་པར་རྩེ་བར་བྱས་ཏེ་ཞེས་པ་ནས། བྱང་ཆུབ་མེད་དོ་ཞེས་པའི་བར་ཏེ།
ཞིང་ཡོངས་སུ་དག་པ་དང༌། སེམས་ཅན་སྨིན་པར་བྱེད་པ་རྣམས་མངོན་ཤེས་ལ་རག་ལས་པར་བསྟན་ཏོ། ། རག་ལས་པའི་འཐད་པ་ནི། རབ་འབྱོར་དེ་ཅིའི་ཕྱིར་ཞེ་ན། ལམ་གྱི་ཡན་ལག་དང་མི་ལྡན་པའི་བྱང་སེམས་ཆེན་པོ་ལ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མེད་དོ་ཞེས་གསུངས་སོ། ། དེ་ལ་བྱང་ཆུབ་སེམས་དཔའ་ནི་ཆོས་ཅན་ནོ། ། རྫོགས་པའི་བྱང་ཆུབ་མེད་དོ་ཞེས་པ་ནི་བསྒྲུབ་བྱའི་ཆོས་སོ། ། ལམ་གྱི་ཡན་ལག་དང་མི་ལྡན་པ་ནི་གཏན་ཚིགས་སོ། ། ལམ་གྱི་ཡན་ལག་ནི་མངོན་ཤེས་ཡིན་པས་དེ་དང་མི་ལྡན་ན་བྱང་ཆུབ་མི་འཐོབ་ཅེས་པའི་དོན་ནོ། །
འདིའི་དོན། མངོན་པར་རྟོགས་པའི་རྒྱན་ལས། སངས་རྒྱས་བསྟེན་སོགས་ཡོན་ཏན་དང༌། ། ཞེས་གསུངས་སོ། ། བྱང་ཆུབ་ཀྱི་ཡན་ལག་ལ་འགོད་པའི་མཛད་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རབ་འབྱོར་གྱིས་གསོལ་པ། བཅོམ་ལྡན་འདས་བྱང་སེམས་ཆེན་པོ་ལམ་གྱི་ཡན་ལག་ཡོངས་སུ་རྫོགས་པར་གྱིས་ཤིག་ཅེས་པ་ནས།
དེ་དག་གང་ལགས་ཞེས་པའི་བར་གྱིས་ནི་དྲི་བ་བསྟན་ཏེ། གོང་དུ་བྱང་ཆུབ་ཀྱི་ཡན་ལག་ཅེས་སྨོས་པ་ལ་དྲིས་པའོ། ། ལན་ནི། བཅོམ་ལྡན་འདས་ཞེས་པ་ནས། ཡན་ལག་གོ་ཞེས་པའི་བར་རོ། ། གཉིས་པ་ལ་ལམ་གྱི་ཡན་ལག་རྒྱས་པར་བཤད་པ་དང༌། དེ་བྱང་ཆུབ་སེམས་དཔའི་ལམ་དུ་བསྟན་པ་དང༌། དེ་དག་ལ་རྩོད་པ་སྤང་བའོ། ། དང་པོ་ནི། གསོལ་པ་བཅོམ་ལྡན་འདས་ལམ་གྱི་ཡན་ལག་གང་གིས་ཞེས་པ་ནས།
དེ་དག་གང་ལགས་ཞེས་པའི་བར་གྱིས་དྲི་བ་བཀོད་དེ། ལན་ལ། སྦྱིན་པ་ནས་མ་འདྲེས་པ་བཅོ་བརྒྱད་ཀྱི་བར་ལ་འཁོར་གསུམ་དུ་མི་རྟོག་པ་དང༌། རང་གཞན་འཁོར་བ་ལས་སྒྲོལ་བའི་བྱེད་པ་དང་ལྡན་པ་སྟེ། དོན་གཉིས་གཉིས་ཀྱི་སྒོ་ནས་བསྟན་དོ། ། མདོ་ནི། བཅོམ་ལྡན་འདས་ཀྱིས་བཀའ་སྩལ་པ། སེམས་དང་པོ་བསྐྱེད་པ་ནས་ཉེ་བར་བཟུང་སྟེ། དགེ་བའི་ཆོས་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་ཀྱང་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་གང་གིས་བདག་ཀྱང་འཁོར་བ་ལས་སྒྲོལ་ཞིང་གཞན་ཡང་འཁོར་བ་ལས་སྒྲོལ་བ་འདི་ནི།
ལམ་གྱི་ཡན་ལག་དགེ་བའི་ཆོས་སོ་ཞེས་པའི་བར་གྱིས་བསྟན་ཏོ། ། གཉིས་པ་ལ། བྱང་ཆུབ་སེམས་དཔའི་ལམ་ངོས་བཟུང་བ་དང༌། དེ་དག་གི་བྱེད་པ་བསྟན་པའོ། ། དང་པོ་ནི། རབ་འབྱོར་དགེ་བའི་ཆོས་དེ་དག་ནི་ཞེས་པ་ནས། བྱང་ཆུབ་ཀྱི་ལམ་དེ་ཞེས་པའི་བར་རོ། ། གཉིས་པ་ནི། ལམ་དེས་འདས་པ་དང༌། མ་འོངས་པ་དང་ཞེས་པ་ནས།
སེམས་ཅན་རྣམས་ཀྱི་དོན་བྱེད་དོ་ཞེས་པའི་བར་གྱིས་བསྟན་ཏོ། ། སེམས་ཅན་ཡོངས་སུ་སྨིན་པའི་ལེའུ་སྟེ། དྲུག་ཅུ་རྩ་བརྒྱད་པ་རྣམ་པར་བཤད་པའོ།། ༈ དྲུག་ཅུ་རེ་དགུ་པ་དངོས་པོ་དང་དངོས་པོ་མེད་པའི་ལེའུ་བཤད་པ། གསུམ་པ་རྩོད་པ་སྤང་བ་ལ། རྩོད་པ་དང༌། ལན་ནོ། ། དང་པོ་ནི། དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། སངས་རྒྱས་ཀྱི་ཆོས་གང་ལགས་ཞེས་པའི་བར་ཏེ།
གོང་དུ་བསྟན་པའི་སྦྱིན་པ་ནས། མ་འདྲེས་པའི་བར་བྱང་ཆུབ་སེམས་དཔའི་ཆོས་སུ་བསྟན་ན། དེ་ལས་གཞན་པའི་སངས་རྒྱས་ཀྱི་ཆོས་གང་ལགས། དེ་ལས་ལོགས་སུ་གྱུར་པ་མེད་ན་སངས་རྒྱས་དང༌། བྱང་ཆུབ་སེམས་དཔའ་ཁྱད་པར་མེད་པར་འགྱུར་རོ་ཞེས་རྩོད་པའོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གང་འདི་སྐད་དུ་གལ་ཏེ་ཆོས་དེ་དག་ཀྱང་བྱང་ཆུབ་སེམས་དཔའི་ཆོས་ཡིན་ན། སངས་རྒྱས་ཀྱི་ཆོས་གང་ཡིན་ཟེར་བ་ནི་ཞེས་པ་ནས། སངས་རྒྱས་ཀྱི་ཁྱད་པར་རོ་ཞེས་པའི་བར་ཏེ།
སངས་རྒྱས་དང་བྱང་ཆུབ་སེམས་དཔའི་ཁྱད་པར་གཉིས་གསུངས་སོ། ། ཁྱད་པར་དང་པོ་ནི། སྦྱིན་པ་ནས་མ་འདྲེས་པའི་བར་ཐོབ་པར་བྱེད་པ་ནི་བྱང་ཆུབ་སེམས་དཔའ་ཡིན་ལ། ཐོབ་པ་ནི་སངས་རྒྱས་ཡིན་པས་ཁྱད་པར་ཡོད་དོ། ། ཇི་སྐད་བཤད་པའི་ཆོས་དེ་དག་བྱང་ཆུབ་སེམས་དཔའི་བསླབ་བྱ་ཡིན་ལ། སངས་རྒྱས་ནི་དེ་ཐོབ་པ་ཡིན་པས་གཉིས་ཀའི་ཆོས་སུ་འགལ་བ་མེད་དོ། ། ཁྱད་པར་གཉིས་པ་ནི། བྱང་ཆུབ་སེམས་དཔའ་ནི་བྱང་ཆུབ་ཐོབ་པར་བྱེད་པའི་ལམ་དུ་ཞུགས་པ་ཡིན་ལ། སངས་རྒྱས་ནི་བྱང་ཆུབ་བརྙེས་པ་ཡིན་པས་ཁྱད་པར་ཡོད་དོ་ཞེས་བསྟན་ཏོ། ། མངོན་པར་རྟོགས་པའི་རྒྱན་ལས་ཀྱང༌།
བྱང་ཆུབ་ཡན་ལག་ཅེས་པའི་ཚིག་རྐང་གཅིག་གིས་བསྟན་ཏོ། ། ལས་རྣམས་ཆུད་མི་ཟ་བའི་ཕྲིན་ལས་ལ་གཉིས་ཏེ། རྩོད་པ་དང༌། ལན་ནོ། ། དང་པོ་ནི། རབ་འབྱོར་གྱིས་གསོལ་པ་བཅོམ་ལྡན་འདས་གལ་ཏེ་ཆོས་དེ་དག་ཐམས་ཅད་རང་གི་མཚན་ཉིད་ཀྱིས་སྟོང་པ་ལགས་ན་ཞེས་པ་ནས། ལས་ཀྱི་རྣམ་པར་སྨིན་པ་ཡང་མ་མཆིས་སོ་ཞེས་པའི་བར་ཏེ། ཆོས་ཐམས་ཅད་སྟོང་ན་ངན་འགྲོ་དང༌། མཐོ་རིས་དང༌། འཕགས་པའི་གང་ཟག་གི་རྣམ་པར་དབྱེ་བ་མི་འཐད་པར་འགྱུར་ལ།
གང་ཟག་མི་འཐད་ན་ལས་སོག་པ་པོ་མེད་པས་ལས་མ་མཆིས་པར་འགྱུར་ལ། དེ་ལྟ་ན་ལས་ཀྱི་རྣམ་པར་སྨིན་པ་ཡང་མ་མཆིས་པར་འགྱུར་རོ་ཞེས་པའི་དོན་ནོ། ། གཉིས་པ་ལན་ལ། དོན་དམ་དུ་འདོད་པའི་ལན་དང༌། ཀུན་རྫོབ་ཏུ་ལས་འབྲས་ཆུད་མི་ཟ་བར་བསྟན་པ་དང༌། དོན་དམ་པར་ལས་དང༌། གང་ཟག་མ་དམིགས་པ་དང༌། ཀུན་རྫོབ་ཏུ་གདུལ་བྱ་འཁོར་བ་ལས་སྒྲོལ་བའི་ཕྲིན་ལས་འཐད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་དེ་དེ་བཞིན་ནོ་ཞེས་པ་ནས། མི་དམིགས་སོ་ཞེས་པའི་བར་ཏེ། དོན་དམ་པར་ཆོས་ཐམས་ཅད་སྟོང་པ་ཉིད་ཡིན་པས་ལས་ཀྱི་རྣམ་པར་སྨིན་པ་སོགས་མི་དམིགས་སོ་ཞེས་པའི་དོན་ནོ། ། གཉིས་པ་ལ་ཟག་བཅས་ཀྱི་ལས་ཆུད་མི་ཟ་བ་དང༌། ཟག་མེད་ཀྱི་ལས་ཆུད་མི་ཟ་བར་བསྟན་པའོ། ། དང་པོ་ནི། རབ་འབྱོར་གང་གིས་རང་གི་མཚན་ཉིད་ཀྱིས་སྟོང་པའི་ཆོས་ཐམས་ཅད་དེ་ལྟར་མ་ཤེས་པ་དེ་དག་ནི་ཞེས་པ་ནས། གཟུགས་མེད་པའི་ཁམས་སུ་སྐྱེའོ་ཞེས་པའི་བར་ཏེ། སྟོང་པ་ཉིད་ཀྱི་དོན་མ་རྟོགས་པས་ཟག་བཅས་ཀྱི་ལས་བསགས་ནས་ཁམས་གསུམ་དུ་སྐྱེའོ་ཞེས་པའི་དོན་ནོ། ། གཉིས་པ་ལ་གཉིས་ཏེ།
ལས་དངོས་བཤད་པ་དང༌། ལས་ཀྱི་བྱེད་པ་བཤད་པའོ། ། དང་པོ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་ནི་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་ཅེས་པ་ནས། སངས་རྒྱས་ཀྱི་ཆོས་མ་འདྲེས་པ་ལ་སྤྱད་དེ་ཞེས་པའི་བར་རོ། ། གཉིས་པ་ལ། རང་དོན་གྱི་བྱེད་པ་བཤད་པ་དང༌། གཞན་དོན་གྱི་བྱེད་པ་བཤད་པའོ། ། དང་པོ་ནི། ཉམས་པ་མེད་པའི་སྤྱོད་པས་ཞེས་པ་ནས།
སངས་རྒྱས་ཏེ་ཞེས་པའི་བར་རོ། ། གཉིས་པ་ནི་མངོན་པར་རྫོགས་པར་སངས་རྒྱས་ནས་ཞེས་པ་ནས། དོན་བྱེད་དོ་ཞེས་པའི་བར་རོ། ། དེ་ལ་ཆུད་མི་ཟ་བའི་དོན་ནི། ལས་བསགས་པ་དང་རྗེས་སུ་མཐུན་པར་འབྲས་བུ་ཉམས་སུ་མྱོང་བའོ། ། གསུམ་པ་ནི། གསོལ་པ་བཅོམ་ལྡན་འདས་ཅི་ལགས་ཞེས་པ་ནས། བཅོམ་ལྡན་འདས་ཀྱིས་བཀའ་སྩལ་པ། མ་ཡིན་ནོ། ། ཞེས་པའི་བར་ཏེ།
གང་ཟག་དང་ལས་མི་དམིགས་སོ་ཞེས་པའི་དོན་ནོ། ། བཞི་པ་ལ་རྩོད་པ་ནི། གསོལ་པ་བཅོམ་ལྡན་འདས་དེས་དེ་མི་དམིགས་ན་ཞེས་པ་ནས། སངས་རྒྱས་སུ་ཇི་ལྟར་གདགས་པ་མཛད་ཅེས་པའི་བར་ཏེ། དོན་དམ་པར་ལས་དང་གང་ཟག་མ་དམིགས་ན། ལས་དང་ལས་ཀྱི་རྣམ་པར་སྨིན་པ་ལ་གདགས་པའི་གང་ཟག་ཇི་ལྟར་གདགས་པར་མཛད། གང་ཟག་ཏུ་གདགས་པ་མེད་ན་གདུལ་བྱ་འཁོར་བ་ལས་ཡོངས་སུ་སྒྲོལ་བ་ཡང་མི་འཐད་དོ། ། ཞེས་པའི་དོན་ནོ། ། དེ་ལ་ཡང་སྟོང་ཉིད་མ་རྟོགས་པའི་སེམས་ཅན་གྱི་དོན་དུ་བྱང་ཆུབ་ཏུ་འཇུག་པ་བསྟན་པ་དང༌། སྟོང་ཉིད་མ་རྟོགས་པའི་རྒྱུ་ཕྱེ་སྟེ་རྣམ་པར་བཤད་པ་དང༌།
སྟོང་ཉིད་མ་རྟོགས་པའི་སེམས་ཅན་སྒྲོལ་བའི་དོན་དུ་བྱང་ཆུབ་ཀྱི་སྤྱོད་པ་སྤྱད་པ་དང༌། སྤྱོད་པ་སྤྱད་ནས་སངས་རྒྱས་ཏེ་སེམས་ཅན་སྒྲོལ་བའི་མཛད་པ་བསྒྲུབ་པའོ། ། དང་པོ་ལ། སོ་སྐྱེས་སྟོང་ཉིད་མ་རྟོགས་པར་བསྟན་པ་དང༌། རྟོགས་ན་དེ་དག་གི་ཆེད་དུ་བྱང་ཆུབ་ལ་འཇུག་པ་དོན་མེད་པར་འགྱུར་བ་དང༌། སྟོང་པ་ཉིད་ཀྱི་དོན་ཐོས་ནས་སེམས་ཅན་གྱི་དོན་དུ་བྱང་ཆུབ་ལ་འཇུག་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཅི་ཞེས་པ་ནས། མ་ལགས་སོ་ཞེས་པའི་བར་རོ། །
གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གལ་ཏེ་ཞེས་པ་ནས། ཡོངས་སུ་མི་འགྲོལ་བས་ཞེས་པའི་བར་རོ། ། གསུམ་པ་ནི། དེ་ཅིའི་ཕྱིར་ཞེས་པ་ནས། བྱང་ཆུབ་ཏུ་འཇུག་སྟེ་ཞེས་པའི་བར་རོ། ། གཉིས་པ་ནི། ཆོས་འདི་དག་ནི་བྱིས་པ་སོ་སོའི་སྐྱེ་བོ་རྣམས་ཀྱིས་མངོན་པར་ཆགས་པར་བྱ་བ་དེ་ལྟར་ཡོད་པ་མ་ཡིན་ན། དེ་དག་ནི་མེད་ཅིང་ཡང་དག་པ་མ་ཡིན་པའི་ཆོས་རྣམས་ལ་ཡོད་པར་བཏགས་ཤིང༌།
སེམས་ཅན་མེད་པ་ལ་སེམས་ཅན་དུ་འདུ་ཤེས། གཟུགས་མེད་པ་ལ་གཟུགས་སུ་འདུ་ཤེས་ཞེས་པ་ནས། འདུས་མ་བྱས་ཀྱི་ཆོས་མེད་པ་ལ་འདུས་མ་བྱས་ཀྱི་ཆོས་སུ་འདུ་ཤེས་ནས་ཞེས་པའི་བར་རོ། ། གསུམ་པ་ནི། ཡོད་པ་མ་ཡིན་པའི་ཕྱིན་ཅི་ལོག་ཏུ་གྱུར་པའི་སེམས་ཅན་རྣམས་ཞེས་པ་ནས། བྱང་ཆུབ་སེམས་དཔའི་སྤྱོད་པ་སྤྱོད་ཅིང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འཚང་རྒྱའོ་ཞེས་པའི་བར་རོ། ། གསུམ་པ་ནི། མངོན་པར་རྫོགས་པར་སངས་རྒྱས་ནས་ཞེས་པ་ནས། འགྲེལ་ཏོ་ཞེས་པའི་བར་རོ། །
མངོན་རྟོགས་རྒྱན་ལས། ལས་རྣམས་ལ་ནི་ཆུད་མི་ཟ་ཞེས་གསུངས་སོ། ། བདེན་པ་མཐོང་བ་ལ་འགོད་པའི་མཛད་པ་ལ། ཞུས་ལན་བཞི་ཡོད་པའི་དང་པོ་ལ་ཞུས་པ་ནི། རབ་འབྱོར་གྱིས་གསོལ་པ་གལ་ཏེ་ཞེས་པ་ནས། འགྲོལ་བ་ལགས་ཞེས་པའི་བར་ཏེ། ཆོས་ཐམས་ཅད་རང་གི་མཚན་ཉིད་ཀྱིས་སྟོང་ན། སངས་རྒྱས་ཏེ་སེམས་ཅན་སྒྲོལ་བར་ཇི་ལྟར་མཛད་ཅེས་རྩོད་པའོ། ། ཀུན་རྫོབ་ཏུ་འཐད་པའི་ལན་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས།
ཡོངས་སུ་འགྲོལ་ལོ་ཞེས་པའི་བར་ཏེ། སྡུག་བསྔལ་ལས་སྒྲོལ་བའི་ཐབས་སྟོན་པ་ནི། བདེན་བཞིའི་ཆོས་སྟོན་པའོ། ། དེ་དག་ལ་ལམ་མཐའ་དག་མ་ཚང་བས། དེ་ཙམ་གྱིས་ཡོངས་སུ་མི་འགྲོལ་ལོ་ཞེ་ན། འཕགས་པའི་བདེན་བཞིར་ཆོས་ཐམས་ཅད་འདུས་པར་བསྟན་པ་ནི། འཕགས་པའི་བདེན་པ་བཞི་པོ་འདིར་ཞེས་པ་ནས། འཇིག་རྟེན་དུ་འབྱུང་བས་ཞེས་པའི་བར་ཏེ། ལམ་ཇི་སྙེད་ཅིག་ཡོད་པ་ཡང་བདེན་བཞིའི་ལམ་གྱི་ནང་དུ་འདུས་པའི་ཕྱིར། དེ་དག་ཉམས་སུ་བླང་བས་དཀོན་མཆོག་གསུམ་འཇིག་རྟེན་དུ་འབྱུང་བས་ན།
དེས་སེམས་ཅན་རྣམས་ཡོངས་སུ་འགྲོལ་བར་འགྱུར་རོ་ཞེས་བསྟན་ཏོ། ། ཞུས་ལན་གཉིས་པ་ལ། ཞུས་ལན་དངོས་དང༌། དེ་ལས་འཕྲོས་པའི་དོན་ནོ། ། དང་པོ་ནི། རབ་འབྱོར་གྱིས་གསོལ་པ། བཅོམ་ལྡན་འདས་སྡུག་བསྔལ་འཚལ་བས་ན། ཞེས་པ་ནས། འོན་ཏེ་ལམ་གྱིས་མྱ་ངན་ལས་འདའ་བར་འགྱུར་ཞེས་པའི་བར་ཏེ། བདེན་བཞིས་མྱ་ངན་ལས་འདའ་འམ།
བདེན་བཞི་ཤེས་པས་མྱ་ངན་ལས་འདའ་བར་འགྱུར་ཞེས་དྲིས་པའོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་སྡུག་བསྔལ་ཤེས་པས་ཞེས་པ་ནས། ལམ་ཤེས་པས་མྱ་ངན་ལས་འདའ་བ་མ་ཡིན། ལམ་གྱིས་ཀྱང་མ་ཡིན་ཞེས་པའི་བར་ཏེ། བདེན་བཞི་དང་བདེན་བཞི་ཤེས་པས་མི་གནས་པའི་མྱ་ངན་ལས་འདའ་བ་ཐོབ་པ་མ་ཡིན་གྱི། བདེན་བཞི་མཉམ་པ་ཉིད་དུ་རྟོགས་པས་ཐོབ་པ་ཡིན་ནོ་ཞེས་བསྟན་ཏོ། ། གཉིས་པ་ལ། དྲི་བ་ནི།
གསོལ་པ་བཅོམ་ལྡན་འདས་གང་ལ་སྡུག་བསྔལ་ཡང་མ་མཆིས་ཞེས་པ་ནས། མཉམ་པ་ཉིད་ཅེས་བགྱི་བ་དེ་གང་ལགས་ཞེས་པའི་བར་ཏེ། གོང་དུ་མཉམ་པ་ཉིད་རྟོགས་པས་མྱ་ངན་ལས་འདའ་ཞེས་བསྟན་པ་ལ་དྲིས་པའོ། ། གཉིས་པ་ལན་ལ། མཉམ་པ་ཉིད་ཀྱི་དོན་ངོས་བཟུང་བ་དང༌། བདེན་བཞི་མཉམ་པ་ཉིད་རྟོགས་པའི་དོན་དུ་སྤྱོད་པར་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། དེ་ནི་འཕགས་པའི་བདེན་པ་བཞི་པོ་ཞེས་པ་ནས། མི་འགྲིབ་པར་འདུག་པ་སྟེ་ཞེས་པའི་བར་རོ། །
གཉིས་པ་ནི། དེ་ཅིའི་ཕྱིར་ཞེས་པ་ནས། སྤྱོད་དོ་ཞེས་པའི་བར་རོ། ། ཞུས་ལན་གསུམ་པ་ལ་ཞུས་པ་ནི། རབ་འབྱོར་གྱིས་གསོལ་པ་བཅོམ་ལྡན་འདས་ཞེས་པ་ནས། སྐྱོན་མ་མཆིས་པ་ལགས་ཞེས་པའི་བར་ཏེ། ཇི་ལྟར་སྤྱོད་ན་བདེན་པ་རྟོགས་པའི་དོན་དུ་སྤྱོད་པ་ལགས་ཞེས་པ་དང༌། ཇི་ལྟར་སྤྱོད་ན་ཉན་རང་དུ་མི་ལྟུང་ཞིང༌། བྱང་སེམས་ཀྱི་སྐྱོན་མ་མཆིས་པར་འཇུག་པ་ལགས་ཞེས་དོན་གཉིས་དྲིས་པའོ། ། དྲི་བ་དང་པོའི་ལན་ནི།
བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། ཆོས་ཐམས་ཅད་སྟོང་པར་མཐོང་སྟེ་ཞེས་པའི་བར་ཏེ། ཆོས་ཐམས་ཅད་བདེན་པར་མ་དམིགས་པར་རྟོགས་ནས་བདེན་བཞི་རང་བཞིན་མེད་པར་ཁོང་དུ་ཆུད་པའི་སྒོ་ནས་བདེན་བཞི་མཉམ་པ་ཉིད་དུ་རྟོགས་པའི་དོན་དུ་སྤྱོད་དོ་ཞེས་པའི་དོན་ནོ། ། གཉིས་པ་ལ། བདེན་བཞི་མཉམ་པ་ཉིད་དུ་རྟོགས་པའི་རྒྱུ་དང༌། དམིགས་པའི་སེམས་མི་བསྐྱེད་པ་དང༌། བྱང་ཆུབ་ལ་གཞོལ་བའི་བསམ་པས་ཡང་དག་པའི་དོན་ལ་འཇུག་པའོ། ། དང་པོ་ནི། དེས་དེ་ལྟར་མཐོང་བས་ཞེས་པ་ནས། ལྟུང་བ་མེད་དོ་ཞེས་པའི་བར་རོ། །
གཉིས་པ་ནི། དེ་བྱང་ཆུབ་སེམས་དཔའི་རིགས་ཞེས་པ་ནས། ཆུད་པར་བྱེད་དོ་ཞེས་པའི་བར་རོ། ། གསུམ་པ་ནི། དེ་སྡུག་བསྔལ་ཡོངས་སུ་ཤེས་ཀྱང་ཞེས་པ་ནས། སེམས་མི་བསྐྱེད་དོ་ཞེས་པའི་བར་རོ། ། བཞི་པ་ནི། གཞན་དུ་ན་ཞེས་པ་ནས། མཐོང་བར་བྱེད་དོ་ཞེས་པའི་བར་རོ། ། ཞུས་ལན་བཞི་པ་ལ།
དྲི་བ་ནི། གསོལ་པ་ཞེས་པ་ནས། དེ་གང་ལགས་ཞེས་པའི་བར་ཏེ། གོང་དུ་ཆོས་ཐམས་ཅད་ཡང་དག་པ་ཇི་ལྟ་བ་བཞིན་དུ་བྱེད་པ་ཞེས་པ་ལ་དྲིས་པའོ། ། ལན་ལ། ཡང་དག་པའི་དོན་ངོས་བཟུང་བ་དང༌། དེ་ལ་ལྷག་མཐོང་གིས་ཇི་ལྟར་བལྟ་བར་བྱ་བ་དང༌། དེ་མ་བཅོས་པའི་དོན་དུ་བསྟན་པ་དང༌། དེ་རྟོགས་པའི་སྒོ་ནས་སེམས་ཅན་ལ་ཆོས་སྟོན་པའོ། ། དང་པོ་ནི།
བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། རང་གི་མཚན་ཉིད་ཀྱིས་སྟོང་པ་ཉིད་དོ་ཞེས་པའི་བར་རོ། ། གཉིས་པ་ནི། གསོལ་པ་སྟོང་པ་ཉིད་གང་ལགས་ཞེས་པ་ནས། ཡོད་པར་མི་མཐོང་ངོ་ཞེས་པའི་བར་རོ། ། གསུམ་པ་ནི། དངོས་པོ་མེད་པ་ནི་བྱང་ཆུབ་སྟེ་ཞེས་པ་ནས། མི་ཤེས་མི་མཐོང་བས་ཞེས་པའི་བར་ཏེ། གང་གིས་ཀྱང་མ་བཅོས་པ་དང༌། བློ་གང་གིས་ཀྱང་ངོ་བོ་ཉིད་མི་མཐོང་ངོ་ཞེས་པའི་དོན་ནོ། །
བཞི་པ་ནི། དེའི་ཕྱིར་ཞེས་པ་ནས། ཆོས་སྟོན་ཏོ་ཞེས་པའི་བར་རོ། ། མངོན་པར་རྟོགས་པའི་རྒྱན་ལས་ཀྱང༌། བདེན་མཐོང་ཞེས་པ་དང་སྦྱར་རོ། ། དངོས་པོ་དང་དངོས་པོ་མེད་པའི་ལེའུ་སྟེ་དྲུག་ཅུ་རེ་དགུ་པ་རྣམ་པར་བཤད་པའོ།། ༈ བདུན་ཅུ་པ་ཀུན་ནས་ཉོན་མོངས་པ་དང་རྣམ་པར་བྱང་བ་མེད་པའི་ལེའུ་བཤད་པ། ལེའུ་འདི་ནས་ཕྱིན་ཅི་ལོག་སྤངས་པའི་མཛད་པ་དང༌། ཕྱིན་ཅི་ལོག་གཞི་མེད་པ་ལ་འགོད་པའི་མཛད་པ་གཉིས་སྟོན་པའི་དང་པོ་ལ་གཉིས་ཏེ། རྩོད་པ་དང༌།
ལན་ནོ། ། དང་པོ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་པ་ནས། ཐ་དད་དུ་རྣམ་པར་དབྱེ་བའམ། རྣམ་པར་འགོད་པར་ཡང་ཇི་ལྟར་འགྱུར་ཞེས་པའི་བར་ཏེ། འདི་ལ་ཁས་བླངས་རྗེས་སུ་བརྗོད་པ་ནི། ལེའུ་གོང་མའི་སྐབས་སུ་སངས་རྒྱས་སོགས་གང་གིས་ཀྱང་མ་བྱས་ཞེས་པ་ལས་འཕྲོས་པ་སྟེ། བཅོམ་ལྡན་འདས་གལ་ཏེ་ཞེས་པ་ནས།
མ་བགྱིས་ཞེས་པའི་བར་རོ། ། རྩོད་པ་དངོས་ནི། འཁོར་བའི་ལས་འབྲས་མི་འཐད་པར་རྒོལ་བ་དང༌། རྣམ་བྱང་གི་ལས་འབྲས་མི་འཐད་པར་རྒོལ་བ་གཉིས་ཀྱིས་བསྟན་པའི་དང་པོ་ནི། ཆོས་དེ་དག་ལ་འདི་དག་ནི་སེམས་ཅན་དམྱལ་བ་པའོ་ཞེས་པ་ནས། ལས་འདིས་ནི་འདུ་ཤེས་མེད། འདུ་ཤེས་མེད་མིན་སྐྱེ་མཆེད་ཀྱི་ལྷར་ཇི་ལྟར་འགྱུར་ཞེས་སྦྱར་ཏེ་དེ་ཉིད་ཀྱིས་བསྟན་ཏོ། ། གཉིས་པ་ནི། ལས་འདིས་རྒྱུན་དུ་ཞུགས་པའི་འབྲས་བུ་འགྱུར་རོ་ཞེས་པ་ནས། ཇི་ལྟར་འགྱུར་ཞེས་པའི་བར་གྱིས་བསྟན་ཏོ། །
རྒྱས་པར་བཤད་པ་ནི། བཅོམ་ལྡན་འདས་དངོས་པོ་མ་མཆིས་པ་ལ་ནི། བགྱི་བ་གང་ཡང་མ་མཆིས་ཏེ་ཞེས་པ་ནས། འཁོར་བ་ལས་ཡོངས་སུ་སྒྲོལ་བར་འགྱུར་རོ་ཞེས་བགྱི་བ་དེ་ལྟ་བུ་གང་ཡང་མ་མཆིས་སོ་ཞེས་པའི་བར་གྱིས་བསྟན་ཏེ། སྔ་མ་བཞིན་དུ་འཁོར་བའི་ལས་འབྲས་མི་འཐད་པར་རྒོལ་བ་དང༌། རྣམ་བྱང་གི་ལས་འབྲས་མི་འཐད་པར་རྒོལ་བ་གཉིས་རིམ་པ་བཞིན་བསྟན་ཏོ། ། གཉིས་པ་ལན་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ།
དེ་ཁོ་ན་ཉིད་དུ་འདོད་པར་བསྟན་པ་ནི། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཞེས་པ་ནས། འབྲས་བུ་ཡང་མེད་ན་ཞེས་པའི་བར་རོ། ། ཀུན་རྫོབ་ཏུ་ཁྱབ་པ་མ་ངེས་པས་བསྟན་པ་ནི། འོན་ཀྱང་བྱིས་པ་སོ་སོའི་སྐྱེ་བོ་འཕགས་པའི་ཆོས་ལ་མི་མཁས་པ་རྣམས་ཀྱིས་ཞེས་པ་ནས། ལྷའི་ནང་དུ་ལུས་མངོན་པར་འགྲུབ་སྟེ་ཞེས་པའི་བར་གྱིས་བསྟན་ཏོ། ། གཉིས་པ་རྒྱས་པར་བཤད་པ་ལ་གཉིས་ཏེ། དོན་དམ་པར་ལས་འབྲས་མ་གྲུབ་པ་དང༌། ཐ་སྙད་དུ་ལས་འབྲས་རྣམ་པར་བཞག་པའོ། །
དང་པོ་ནི། དངོས་པོ་མེད་པ་ལ་ནི་ཞེས་པ་ནས། མེད་པ་ཉིད་དོ་ཞེས་པའི་བར་ནི་ལན་དངོས་སོ། ། དེ་ཉིད་བརྒལ་ལན་གྱིས་གཏན་ལ་དབབ་པ་ལ། དང་པོ་ཁས་བླངས་རྗེས་སུ་བརྗོད་པ་ནི། རབ་འབྱོར་དེ་ལ་འདི་སྐད་དུ་དངོས་པོ་མེད་པ་ལ་ནི་བྱ་བ་གང་ཡང་མེད་དེ་ཞེས་པ་ནས། སྒྲོལ་བར་འགྱུར་བ་དེ་ལྟ་བུའི་བྱ་བ་གང་ཡང་མེད་དོ་ཞེས་ཟེར་བ་ནི་ཞེས་པའི་བར་ཏེ། དངོས་པོ་མེད་པ་ལ་ནི་བྱ་བ་གང་ཡང་མེད་པས། གང་གིས་ངན་སོང་དང་མཐོ་རིས་སུ་སྐྱེ་བར་འགྱུར་བ་མེད་ལ། ཟག་མེད་ཀྱི་ལས་ཀྱིས་རྒྱུན་ཞུགས་ནས་རྣམ་མཁྱེན་གྱི་བར་ཐོབ་པར་འགྱུར་བ་ཡང་མེད་དོ། །
དེ་ལྟར་ན་རྣམ་མཁྱེན་ཐོབ་ནས། སེམས་ཅན་འཁོར་བ་ལས་སྒྲོལ་བའི་བྱ་བ་ཡང་སྨྲ་ན་ཞེས་པའི་དོན་ནོ། ། དེ་ལ་བཅོམ་ལྡན་འདས་ཀྱིས་རབ་འབྱོར་ལ་བརྒལ་བ་ནི། རབ་འབྱོར་དེ་ཅི་སྙམ་དུ་སེམས་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དངོས་པོ་མེད་པ་མ་ཡིན་ནམ་ཞེས་པའི་བར་ཏེ། ཁྱོད་ཀྱིས་འདོད་པའི་ལམ་དང༌། རྒྱུན་ཞུགས་སོགས་དོན་དམ་པར་དངོས་པོ་མེད་པ་མ་ཡིན་ནམ་ཞེས་རྩོད་པའོ། ། རབ་འབྱོར་གྱིས་ལན་སྨྲས་པ་ནི། གསོལ་པ་བཅོམ་ལྡན་འདས་ལམ་ནི་དངོས་པོ་མ་མཆིས་པའོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ནི་དངོས་པོ་མ་མཆིས་པའོ་ཞེས་པའི་བར་ཏེ།
བཅོམ་ལྡན་འདས་ཀྱིས་རྒོལ་བ་དང་མཐུན་པར་ལན་བཏབ་པའོ། ། ལན་དེ་ཉིད་ཀྱི་སྒོ་ནས་འཐོབ་བྱ་ཐོབ་བྱེད་མེད་པར་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཅི་སྙམ་དུ་སེམས་ཞེས་པ་ནས། འདི་ལྟར་མཚན་ཉིད་མེད་པའོ་ཞེས་པའི་བར་ཏེ། རབ་འབྱོར་རང་ཉིད་ཀྱིས་ཀྱང་དངོས་པོ་མེད་པར་མ་སྨྲས་སམ། དངོས་པོ་མེད་པ་ལ་ཐོབ་བྱ་ཐོབ་བྱེད་ཡོད་པ་མ་ཡིན་ལ། དེ་ཉིད་ཀྱིས་མཚན་མ་མེད་དོ་ཞེས་བསྟན་ཏོ། ། གཉིས་པ་ནི། ཀུན་རྫོབ་ཏུ་ལས་འབྲས་རྣམ་པར་བཞག་པ་ནི།
རབ་འབྱོར་དེ་ལ་བྱང་སེམས་ཆེན་པོ་ཞེས་པ་ནས། རྣམ་པར་འགྲེལ་ཏོ་ཞེས་པའི་བར་ཏེ། ཐ་སྙད་དུ་ཕྱིན་ཅི་ལོག་བཞིས་མངོན་པར་ཞེན་ནས། འཁོར་བར་ཡོངས་སུ་འཆིང་བ་ཡོད་པས། དེ་ལས་རྣམ་པར་འགྲོལ་བའི་ལས་ཡོད་དོ་ཞེས་པའི་དོན་ནོ། ། མངོན་པར་རྟོགས་པའི་རྒྱན་ལས། ཕྱིན་ཅི་ལོག་ནི་སྤངས་པ་དང༌། ཞེས་གསུངས་སོ། ། ཕྱིན་ཅི་ལོག་གི་གཞི་མེད་པ་ལ་འགོད་པའི་ལས་ལ་རྩོད་པ་དང༌། ལན་ནོ། །
དང་པོ་ནི། རབ་འབྱོར་གྱིས་གསོལ་པ། བཅོམ་ལྡན་འདས་ཅི་ལགས་ཞེས་པ་ནས། ཅི་སྟེ་མི་འགྲོལ་ཞེས་པའི་བར་ཏེ། མངོན་པར་ཞེན་པའི་གཞི་ཡོད་པ་མ་ཡིན་ནམ། གལ་ཏེ་མེད་ན་ནི་ལས་བྱེད་པར་ཇི་ལྟར་འགྱུར་ཞེས་པའི་དོན་ནོ། ། གཉིས་པ་ལན་ལ་མདོར་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཕྱིན་ཅི་ལོག་མ་གཏོགས་པར་ཞེས་པ་ནས་མེད་དོ་ཞེས་པའི་བར་ཏེ། ཕྱིན་ཅི་ལོག་གིས་བཟུང་བ་མ་གཏོགས་པ།
ཕྱིན་ཅི་ལོག་གི་གཞིའམ། དམིགས་པ་ཅུང་ཟད་ཀྱང་མེད་དོ་ཞེས་པའོ། ། གཉིས་པ་རྒྱས་པར་བཤད་པ་ལ། དང་པོ་མཚམས་སྦྱར་བ་ནི། རབ་འབྱོར་དེ་ལྟ་བས་ན་ཞེས་པ་ནས། དཔེ་བཤད་དོ་ཞེས་པའི་བར་རོ། ། གཉིས་པ་དོན་དངོས་ལ། རྨི་ལམ་གྱི་དཔེས་ཕྱིན་ཅི་ལོག་གི་གཞི་མེད་པར་བསྟན་པ་དང༌། གཟུགས་བརྙན་གྱི་དཔེས་བསྟན་པ་དང༌། སྒྲ་བརྙན་གྱི་དཔེས་བསྟན་པ་དང༌།
སྨིག་རྒྱུའི་དཔེས་བསྟན་པ་དང༌། སྒྱུ་མའི་དཔེས་བསྟན་པ་དང༌། སྤྲུལ་པའི་དཔེས་གཞི་མེད་པར་བསྟན་པའོ། ། དང་པོ་ལ། རྨི་ལམ་གཞི་དང་བཅས་པ་མ་གྲུབ་པར་བསྟན་པ་དང༌། གཞིའི་ཁྱད་པར་གྱི་ཆོས་མ་གྲུབ་པར་བསྟན་པ་དང༌། གཞི་རྟོགས་པའི་རྣམ་བྱང་གི་ཆོས་མ་གྲུབ་པར་བསྟན་པའོ། ། དང་པོ་ནི། རབ་འབྱོར་དེ་ཅི་སྙམ་དུ་སེམས་རྨི་ལམ་དུ་མཐོང་བ་ལ་ཞེས་པ་ནས། ཅི་འཚལ་ཏེ་མ་མཆིས་སོ་ཞེས་པའི་བར་ཏེ།
རྨི་ལམ་ཉིད་ཀྱང་མ་མཆིས་ན། དེའི་ཡུལ་ལ་ལོངས་སྤྱོད་པ་ལྟ་ག་ལ་མཆིས་ཞེས་པའི་དོན་ནོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཅི་སྙམ་དུ་སེམས། འཇིག་རྟེན་པའམ། འཇིག་རྟེན་ལས་འདས་པའམ་ཞེས་པ་ནས། གསོལ་པ་བཅོམ་ལྡན་འདས་དེ་ནི་མ་ལགས་སོ་ཞེས་པའི་བར་ཏེ། གཞིའི་ཁྱད་པར་གྱི་ཆོས་འཇིག་རྟེན་དང་འཇིག་རྟེན་ལས་འདས་པའི་ཆོས་རྨི་ལམ་ལྟ་བུ་མ་ཡིན་པ་མེད་པས་འཁོར་བ་ཡོད་པ་མ་ཡིན་ནོ་ཞེས་པའི་དོན་ནོ། ། གསུམ་པ་ནི།
བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཅི་སྙམ་དུ་སེམས། རྨི་ལམ་ལ་ལམ་བསྒོམ་པས་ཞེས་པ་ནས། གདགས་སུ་མ་མཆིས་པའོ་ཞེས་པའི་བར་ཏེ། རྨི་ལམ་ལ་ལམ་བསྒོམ་པ་མ་མཆིས་སོ་ཞེས་པའི་དོན་ནོ། ། གཉིས་པ་ལ་གཟུགས་བརྙན་གྱིས་དཔེས་འཁོར་བའི་ཆོས་མ་གྲུབ་པར་བསྟན་པ་དང་མྱ་ངན་ལས་འདས་པའི་ཆོས་མ་གྲུབ་པར་བསྟན་པའོ། ། དང་པོ་ལ་ཡང༌། གཟུགས་བརྙན་གྱི་དཔེས་འཁོར་བའི་ཆོས་ཡོད་པ་དགག་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཞེས་པ་ནས་དངོས་པོ་ཡོད་དམ་ཞེས་པའི་བར་གྱིས་བསྟན་ཏོ། །
དེ་དང་རྗེས་སུ་མཐུན་པའི་རབ་འབྱོར་གྱི་ཚིག་གིས་འཁོར་བ་མ་གྲུབ་པར་བསྟན་པ་ནི། གསོལ་པ་བཅོམ་ལྡན་འདས་ཞེས་པ་ནས། མ་མཆིས་སོ་ཞེས་པའི་བར་རོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ལ་ལམ་བསྒོམས་པས་ཞེས་པ་ནས། མ་མཆིས་སོ་ཞེས་པའི་བར་རོ། ། གསུམ་པ་ལ་འཁོར་བ་མ་གྲུབ་པར་བསྟན་པ་ནི། རབ་འབྱོར་དེ་ཅི་སྙམ་དུ་སེམས། ནགས་སྟུག་པོ་དང་ཞེས་པ་ནས།
ལྷར་སྐྱེ་བ་ལྟ་སྨོས་ཀྱང་ཅི་འཚལ་ཏེ་མ་དམིགས་སོ་ཞེས་པའི་བར་རོ། ། གཉིས་པ་མྱང་འདས་ཀྱི་ཆོས་དགག་པ་ནི། བཅོམ་ལྡན་འདས་ཀྱིས་བཀའ་སྩལ་པ། དེ་ཅི་སྙམ་དུ་སེམས། སྒྲ་བརྙན་གྱི་ལམ་གང་ལ་བསྒོམ་པས་ཞེས་པ་ནས། མ་མཆིས་སོ་ཞེས་པའི་བར་རོ། ། བཞི་པ་ལ། འཁོར་བའི་ཆོས་མ་གྲུབ་པར་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཅི་སྙམ་དུ་སེམས།
སྨིག་རྒྱུ་ལ་ཞེས་པ་ནས། ལྷར་སྐྱེ་བར་འགྱུར་བ་ལྟ་སྨོས་ཀྱང་ཅི་འཚལ་ཏེ་མ་མཆིས་སོ་ཞེས་པའི་བར་རོ། ། རྣམ་བྱང་གི་ཆོས་མ་གྲུབ་པར་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ་རབ་འབྱོར་དེ་ཅི་སྙམ་དུ་སེམས། ཕྱིན་ཅི་ལོག་གི་འདུ་ཤེས་དེ་ལ་ཞེས་པ་ནས། མ་མཆིས་སོ་ཞེས་པའི་བར་རོ། ། ལྔ་པ་ལ་འཁོར་བའི་ཆོས་མ་གྲུབ་པར་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཅི་སྙམ་དུ་སེམས། སྒྱུ་མའི་མཁན་པོས་ཞེས་པ་ནས།
ལྷར་སྐྱེ་བར་འགྱུར་བ་ནི་སྐྲའི་རྩེ་མོའི་ཆ་ཤས་ཙམ་ཡང་མ་མཆིས་སོ་ཞེས་པའི་བར་རོ། ། རྣམ་བྱང་གི་ཆོས་མ་གྲུབ་པར་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཅི་སྙམ་དུ་སེམས། སྒྱུ་མ་གང་ལ་ལམ་བསྒོམས་པས་ཞེས་པ་ནས། ག་ལ་མཆིས་ཞེས་པའི་བར་རོ། ། དྲུག་པ་ལ་འཁོར་བའི་ཆོས་མ་གྲུབ་པ་དང༌། མྱ་ངན་ལས་འདས་པའི་ཆོས་མ་གྲུབ་པར་བསྟན་པའོ། ། དང་པོ་ལ་ཡང་བཅོམ་ལྡན་འདས་ཀྱི་གསུང་གིས་འཁོར་བའི་ཆོས་མ་གྲུབ་པར་བསྟན་པ། དེ་དང་རྗེས་སུ་མཐུན་པའི་རབ་འབྱོར་གྱི་ཚིག་གིས་མ་གྲུབ་པར་བསྟན་པའོ། །
དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཅི་སྙམ་དུ་སེམས། དེ་བཞིན་གཤེགས་པས་སྤྲུལ་པ་མཛད་ན་ཞེས་པ་ནས། ལྷར་སྐྱེ་བ་དེ་ལྟ་བུའི་དངོས་པོ་ཡོད་དམ་ཞེས་པའི་བར་རོ། ། གཉིས་པ་ནི། གསོལ་པ་བཅོམ་ལྡན་འདས་དེ་ནི་མ་ལགས་ཏེ་ཞེས་པ་ནས། མ་མཆིས་སོ་ཞེས་པའི་བར་རོ། ། གཉིས་པ་ལ་ཡང་སྔ་མ་ལྟར་གཉིས་ལས། དང་པོ་ནི།
བཅོམ་ལྡན་འདས་སྤྲུལ་པ་དེ་ལ་ཞེས་པ་ནས། སྒོམ་པ་ཡོད་དམ་ཞེས་པའི་བར་རོ། ། གཉིས་པ་ནི། གསོལ་པ་བཅོམ་ལྡན་འདས་དེ་ནི་མ་ལགས་སོ་ཞེས་པ་ནས། རྣམ་པར་བྱང་བ་མེད་དོ་ཞེས་པའི་བར་རོ། ། མངོན་པར་རྟོགས་པའི་རྒྱན་ལས། དེ་གཞི་མེད་པའི་ཚུལ་ལ་འགོད། ། ཅེས་གསུངས་སོ། ། ཀུན་ནས་ཉོན་མོངས་པ་དང་རྣམ་པར་བྱང་བ་མེད་པའི་ལེའུ་སྟེ་བདུན་ཅུ་པ་རྣམ་པར་བཤད་པའོ།། ༈ བདུན་ཅུ་དོན་གཅིག་པ་དོན་དམ་པའི་རྣལ་འབྱོར་གྱི་ལེའུ་བཤད་པ།
ལེའུ་འདི་ནས་རྣམ་པར་བྱང་བ་ལ་འགོད་པ་དང༌། བྱང་ཆུབ་ཀྱི་ཕྱོགས་ལ་འགོད་པ་དང༌། བདེན་གཉིས་དབྱེར་མེད་རྟོགས་པ་ལ་འགོད་པ་དང་གསུམ་སྟོན་ཏེ། དང་པོ་ལ་རྩོད་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། བཅོམ་ལྡན་འདས་ཀྱིས་རྣམ་པར་བྱང་བ་གསུངས་པ་དེ་ཅི་ལྟ་བུ་ལགས་ཞེས་པའི་བར་ཏེ། ཡང་དག་པར་མཐོང་བ་དང་མ་མཐོང་བ་ལ། ཀུན་ནས་ཉོན་མོངས་པ་དང༌། རྣམ་པར་བྱང་བ་ཡང་མ་མཆིས་ན། བཅོམ་ལྡན་འདས་ཀྱིས་རྣམ་པར་བྱང་བ་དེ་གསུངས་པ་གང་ལགས་ཞེས་པ་སྟེ།
ལན་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། རྣམ་པར་བྱང་བ་གསུངས་སོ་ཞེས་པའི་བར་ཏེ། རང་བཞིན་མེད་པར་མཉམ་པའི་དོན་ལ་རྣམ་བྱང་དུ་གསུངས་སོ། ། གཉིས་པ་ལ། དེ་བཞིན་ཉིད་ཀྱི་རྣམ་གྲངས་བརྒྱད་ལ་རྣམ་བྱང་དུ་བསྟན་པ་དང༌། དོན་དམ་པར་ཐ་སྙད་ལས་འདས་པར་བསྟན་པའོ། ། དང་པོ་ནི།
གསོལ་པ་བཅོམ་ལྡན་འདས་ཞེས་པ་ནས། རབ་འབྱོར་རྣམ་པར་བྱང་བ་སྟེ་ཞེས་པའི་བར་རོ། ། གཉིས་པ་ནི། དེ་ནི་འཇིག་རྟེན་གྱི་ཞེས་པ་ནས། འདས་པའི་ཆོས་སོ་ཞེས་པའི་བར་རོ། ། གཉིས་པ་བྱང་ཆུབ་ཀྱི་རྒྱུ་ཚོགས་ལ་འགོད་པ་ལ། རྩོད་པ་དང༌། ལན་ནོ། ། དང་པོ་ནི། གསོལ་པ་བཅོམ་ལྡན་འདས་གལ་ཏེ་ཆོས་ཐམས་ཅད་རྨི་ལམ་ལྟ་བུ།
སྒྲ་བརྙན་ལྟ་བུ་ཞེས་པ་ནས། ཇི་ལྟར་ཞེས་སྦྱར་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་ལགས་ཞེས་པའི་བར་ཏེ། ཆོས་ཐམས་ཅད་རྨི་ལམ་ལ་སོགས་པ་འཁྲུལ་བའི་དཔེ་དང་འདྲ་བར་དངོས་པོ་དང་རྫས་སུ་མ་མཆིས་པ་ལགས་ན། སྦྱིན་པ་ནས་མ་འདྲེས་པའི་བར་ལ་གནས་ནས། ཇི་ལྟར་སེམས་བསྐྱེད་པར་འགྱུར་ཞེས་པའོ། ། གཉིས་པ་ལན་ལ། ལན་དངོས་དང༌། དེ་ལ་རྩོད་པ་སྤང་བ་དང༌། བྱང་ཆུབ་ཀྱི་རྒྱུ་ཚོགས་བསྟན་པའོ། །
དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཇི་སྙམ་དུ་སེམས། གང་ཁྱོད་ཀྱིས་བརྗོད་པའི་ཆོས་དེ་དག་ཅེས་པ་ནས། སྤྲུལ་པ་ནི་ཡང་དག་པ་མ་ལགས་ཏེ་ཞེས་པའི་བར་ཏེ། ཁྱོད་ཀྱིས་བརྗོད་པའི་སྦྱིན་པ་ནས་མ་འདྲེས་པའི་བར་ནི་འཁྲུལ་བའི་དཔེ་དྲུག་དང་འདྲ་བར་མི་བདེན་ནོ་ཞེས་པའི་དོན་ནོ། ། གཉིས་པ་རྩོད་པ་ནི། བཅོམ་ལྡན་འདས་ཡང་དག་པ་མ་ལགས་པས་སྦྱིན་པའི་ཕ་རོལ་ཏུ་ཕྱིན་པ་ལ་སྤྱད་པ་དང་ཞེས་པ་ནས། སངས་རྒྱ་བར་མི་ནུས་སོ་ཞེས་པའི་བར་ཏེ། སྦྱིན་པ་ནས་མ་འདྲེས་པའི་བར་ཡང་དག་པ་མ་ལགས་ན།
སྦྱིན་པ་ནས་མ་འདྲེས་པའི་བར་ལ་སྤྱོད་པས་སངས་རྒྱས་ཐོབ་པར་མི་ནུས་སོ་ཞེས་པའི་དོན་ནོ། ། གཉིས་པ་ལན་ལ། དོན་དམ་པར་འདོད་པའི་ལན་དང༌། ཀན་རྫོབ་ཏུ་མ་ངེས་པའི་ལན་ནི། དང་པོ་ལ། རབ་འབྱོར་དེ་ཅི་སྙམ་དུ་སེམས། སྦྱིན་པའི་ཕ་རོལ་ཏུ་ཕྱིན་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱའམ། གསོལ་པ་བཅོམ་ལྡན་འདས་དེ་ནི་མ་ལགས་སོ་ཞེས་པ་ནས། རབ་འབྱོར་དེ་ཅི་སྙམ་དུ་སེམས། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱའམ།
གསོལ་པ། བཅོམ་ལྡན་འདས་དེ་ནི་མ་ལགས་སོ་ཞེས་པའི་བར་གྱིས་ནི་བརྒལ་བ་དང༌། ལན་གྱིས་དོན་དམ་པར་ཆོས་གང་ཡང་འཚང་མི་རྒྱ་བར་བསྟན་ཏོ། ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཇི་སྙམ་དུ་སེམས། སྦྱིན་པའི་ཕ་རོལ་ཏུ་ཕྱིན་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་མི་རྒྱའོ། ། ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་མི་རྒྱའོ་ཞེས་པའི་བར་གྱིས་ནི། རབ་འབྱོར་གྱིས་ལན་བཏབ་པའི་དོན་གསལ་བར་མཛད་དོ། ། དེ་དག་གི་འཐད་པ་ནི།
རབ་འབྱོར་དེ་ཅིའི་ཕྱིར་ཞེ་ན་ཞེས་པ་ནས། ཐོབ་པར་མི་ནུས་སོ་ཞེས་པའི་བར་རོ། ། གཉིས་པ་ནི། རབ་འབྱོར་འོན་ཀྱང་ཞེས་པ་ནས། ཐོབ་པའི་ཕྱིར་ནི་མ་ཡིན་ནོ་ཞེས་པའི་བར་ཏེ། སྦྱིན་པ་ནས་མ་འདྲེས་པའི་བར་དེ་དག་ལ་སྤྱོད་པ་ནི་བྱང་ཆུབ་བསྐྱེད་པའི་རྒྱུར་འགྱུར་ལ། འབྲས་བུ་ངོ་བོ་ཉིད་ཀྱིས་གྲུབ་པ་ཐོབ་པའི་ཕྱིར་དུ་ནི་མ་ཡིན་ནོ་ཞེས་བསྟན་ཏོ། ། གསུམ་པ་བྱང་ཆུབ་ཀྱི་རྒྱུ་ཚོགས་བསྟན་པ་ལ་དྲུག་སྟེ། བྱང་ཆུབ་ཀྱི་ལམ་ངོས་བཟུང་བ་དང༌། བྱང་ཆུབ་པ་ལམ་ལ་རག་ལས་པར་བསྟན་པ་དང༌།
ལམ་གྱིས་ཡུལ་རྟོགས་ཚུལ་བསྟན་པ་དང༌། ལམ་ལ་བརྟེན་ནས་གཞན་དོན་ལ་འཇུག་ཚུལ་དང༌། ཞར་ལ་སངས་རྒྱས་ཚུལ་ལ་དོགས་པ་གཅད་པ་དང༌། དོན་དམ་རྟོགས་པའི་ཡེ་ཤེས་ངོས་བཟུང་བའོ། ། དང་པོ་ལ། ཡུལ་རང་བཞིན་མེད་པའི་འཐད་པ་དང༌། རང་བཞིན་མེད་པར་རྟོགས་པའི་ལམ་དངོས་སོ། ། དང་པོ་ནི། ཆོས་དེ་དག་གི་མི་སྐྱེ་བ་དང་ཞེས་པ་ནས། དེ་ལྟ་བས་ན་ཞེས་པའི་བར་རོ། །
གཉིས་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་རྣམས་སམ་དགེ་བའི་ཆོས་གང་དང་གང་རྩོམ་ཡང༌། དེ་ཐམས་ཅད་སྒྱུ་མ་ལྟ་བུ་ཞེས་བྱ་བར་རབ་ཏུ་ཤེས་ཏེ་ཞེས་པའི་བར་ཏེ། སྦྱིན་པ་ནས་མ་འདྲེས་པའི་བར་གྱི་ཆོས་རྣམས་སྒྱུ་མ་ལྟར་རང་བཞིན་མེད་པར་ཤེས་པ་ཉིད་ལམ་དུ་བསྟན་ཏོ། ། གཉིས་པ་ནི། སྦྱིན་པའི་ཕ་རོལ་ཏུ་ཕྱིན་པ་དང་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱ་བར་མི་ནུས་པས་ཞེས་པའི་བར་ཏེ། སྦྱིན་པ་ནས་མ་འདྲེས་པའི་བར་རྣམས་རྒྱུད་ལ་ཡོངས་སུ་རྫོགས་པར་བསྐྱེད་པ་ནི། རང་བཞིན་མི་དམིགས་པར་རྟོགས་པ་ལ་རག་ལས་ལ།
ཆོས་དེ་དག་ཡོངས་སུ་མ་རྫོགས་པར་ཡང་རྣམ་མཁྱེན་ཐོབ་པར་མི་ནུས་སོ་ཞེས་པའི་དོན་ནོ། ། གསུམ་པ་ལམ་གྱིས་ཡུལ་རྟོགས་ཚུལ་བསྟན་པ་ལ་གསུམ་སྟེ། དཔེའི་སྒོ་ནས་རང་བཞིན་མེད་པར་ཤེས་པའི་ཚུལ་དང༌། རང་བཞིན་མེད་པར་རྟོགས་པའི་བྱེད་པ་དང༌། ཡུལ་རྟོགས་ཚུལ་ལ་དོགས་པ་གཅོད་པའོ། ། དང་པོ་ནི། དེའི་ཕྱིར་དེ་ལྟ་བས་ན་བྱང་སེམས་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པའི་སྤྱོད་པ་ལ་སྤྱད་ཅིང༌། དགེ་བའི་ཆོས་གང་དང་གང་རྩོམ་ཡང་དེ་ཐམས་ཅད་རྨི་ལམ་ལྟ་བུར་ཤེས་སོ། ། སྒྲ་བརྙན་ལྟ་བུར་ཤེས་སོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་རྨི་ལམ་དུ་ལྟ་བུར་ཤེས་སོ། །
སྒྲ་བརྙན་དང༌། མིག་ཡོར་དང༌། སྨིག་རྒྱུ་དང༌། སྒྱུ་མ་དང༌། སྤྲུལ་པ་ལྟ་བུར་ཤེས་སོ་ཞེས་པའི་བར་ཏེ། སྦྱིན་པ་ནས་རྣམ་མཁྱེན་གྱི་བར་རྨི་ལམ་ལ་སོགས་པའི་དཔེ་དྲུག་ལྟར་རང་བཞིན་མེད་པར་ཤེས་ཞེས་པའི་དོན་ནོ། ། ཞར་ལ་སེམས་ཅན་གཞན་ཡང་ཡུལ་གང་ལ་སྤྱོད་པའི་ཚུལ་བསྟན་པ་ནི། དེ་ཐམས་ཅད་ཀྱང་རྨི་ལམ་ལ་སྤྱོད་དོ་ཞེས་བྱ་བར་ཤེས་སོ་ཞེས་པ་ནས། སྤྲུལ་པ་ལ་སྤྱོད་དོ་ཞེས་བྱ་བར་ཤེས་སོ་ཞེས་པའི་བར་རོ། ། གཉིས་པ་ནི།
དེ་བས་ན་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། རྨི་ལམ་ལྟ་བུའི་ཆོས་རྣམས་དངོས་པོ་མེད་པར་འཛིན་ཏོ་ཞེས་པ་ནས། དེ་ལྟར་བཟུང་ཞིང་རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱེད་དེ་ཞེས་པའི་བར་ཏེ། རང་བཞིན་མེད་པར་ཤེས་པས་བདེན་པའི་དངོས་པོ་མེད་པར་བཟུང་ཞིང་རྟོགས་པ་ལ་བརྟེན་ནས། རྣམ་མཁྱེན་ཐོབ་པར་བྱེད་དོ་ཞེས་པའི་དོན་ནོ། ། གསུམ་པ་ལ། གཟུང་བྱའི་ཡུལ་མེད་པར་བསྟན་པ་དང༌། ཡུལ་མེད་པར་རྟོགས་པས་བྱང་ཆུབ་ཐོབ་པར་བསྟན་པའོ། ། གཟུང་བྱའི་དངོས་པོ་གཅིག་ཡོད་དམ་སྙམ་ན་ཕ་རོལ་ཏུ་ཕྱིན་པ་ཡང་གཟུང་དུ་མེད་དོ་ཞེས་པ་ནས། མ་འདྲེས་པ་རྣམས་ཀྱང་བཟུང་དུ་མེད་དོ་ཞེས་པའི་བར་ཏེ།
ཕ་རོལ་ཏུ་ཕྱིན་པ་དྲུག་ནས་མ་འདྲེས་པའི་བར་གང་ཡང་བཟུང་བྱའི་དངོས་པོ་མེད་པར་བསྟན་ཏོ། ། གཉིས་པ་ནི། དེ་བས་ན་ཞེས་པ་ནས། དོན་དུ་གཉེར་ཏེ་ཞེས་པའི་བར་ཏེ། གཟུང་བྱའི་དངོས་པོ་མེད་པར་རྟོགས་ནས་བྱང་ཆུབ་ཐོབ་པར་བྱ་དགོས་ཞེས་པའི་དོན་ནོ། ། གཟུང་བྱའི་དངོས་པོ་མེད་པའི་འཐད་པ་ནི། དེ་ཅིའི་ཕྱིར་ཞེ་ན་འདི་ལྟར་ཞེས་པ་ནས། སྤྲུལ་པ་ལྟ་བུ་སྟེ་ཞེས་པའི་བར་རོ། ། ལམ་ལ་བརྟེན་ནས་གཞན་དོན་སྒྲུབ་ཚུལ་ལ། རང་བཞིན་མེད་པར་རྟོགས་པའི་ལམ་ལ་འཇུག་པའི་འཐད་པ་དང༌།
གཞན་དོན་དུ་ཕ་རོལ་ཏུ་ཕྱིན་པ་དྲུག་ལ་འཇུག་པ་དང༌། ཕྱིན་ཅི་ལོག་གི་འཆིང་བ་ལས་གྲོལ་བའོ། ། དང་པོ་ནི། སེམས་ཅན་རྣམས་ཀྱིས་ཆོས་དེ་དག་ཅེས་པ་ནས་ཡང་དག་པར་འཇུག་སྟེ་ཞེས་པའི་བར་ཏེ་རང་བཞིན་མེད་པའི་དོན་མ་ཤེས་པར་བཟུང་དུ་མེད་པའི་དོན་མི་རྟོགས་ལ། དེ་མ་རྟོགས་ན་གཞན་དོན་དུ་བྱང་ཆུབ་ཀྱི་ལམ་ལ་འཇུག་པར་མི་ནུས་པས། བླ་མེད་བྱང་ཆུབ་ཀྱི་དོན་དུ་རང་བཞིན་མེད་རྟོགས་ཀྱི་ལམ་དུ་འཇུག་ཅེས་པའི་དོན་ནོ། ། གང་གི་སྒོ་ནས་གཞན་དོན་ལ་སྤྱོད་སྙམ་ན། གཉིས་པ་གཞན་དོན་དུ་ཕ་རོལ་ཏུ་ཕྱིན་པ་དྲུག་ལ་འཇུག་པ་ནི། དེ་སེམས་དང་པོ་བསྐྱེད་པ་ནས་ཉེ་བར་བཟུང་སྟེ་ཞེས་པ་ནས། བྱང་ཆུབ་ཏུ་མི་འཇུག་སྟེ་ཞེས་པའི་བར་རོ། །
དོན་ནི་ཕ་རོལ་ཏུ་ཕྱིན་པ་དྲུག་ལ་སྤྱོད་པ་ཡང༌། གཞན་དོན་དུ་བྱང་ཆུབ་ཀྱི་ཆེད་དུ་ཡིན་གྱི། རང་དོན་དུ་བྱང་ཆུབ་ཀྱི་ཆེད་དུ་མི་འཇུག་གོ་ཞེས་པའི་དོན་ནོ། ། གསུམ་པ་ལ་འཆིང་བ་གང་ལས་འགྲོལ་བ་དང༌། བཀྲོལ་བའི་བྱེད་པ་བསྟན་པ་དང༌། གཉིས་དོན་གྱི་བྱེད་པ་བསྟན་པའོ། ། དང་པོ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། སེམས་ཅན་གང་སེམས་ཅན་མེད་པ་ལ་སེམས་ཅན་གྱི་འདུ་ཤེས་སུ་གནས་པ་དང་ཞེས་པ་ནས། ཕྱིན་ཅི་ལོག་ལས་ཤིན་ཏུ་རྣམ་པར་འགྲོལ་ཏེ་ཞེས་པའི་བར་ཏེ།
བྱེད་པའི་སྐྱེས་བུ་བཅུ་གཉིས་ཀྱི་འདུ་ཤེས་ལས་བཀྲོལ་བར་བསྟན་ཏོ། ། གཉིས་པ་ནི། ཕྱིན་ཅི་ལོག་ལས་རྣམ་པར་འགྲོལ་ཞིང༌། འཆི་བ་མེད་པའི་གནས་སུ་བཀོད་དོ་ཞེས་པ་ནས། སྤྲོས་མེད་ཀྱི་སེམས་ཀྱིས་ཉེ་བར་བསྒྲུབས་ཤིང༌། མང་དུ་སྤྱོད་དེ་ཞེས་པའི་བར་རོ། ། གསུམ་པ་ནི། རྣམ་གྲངས་དེས་ན་ཞེས་པ་ནས། འཇིག་རྟེན་གྱི་ཐ་སྙད་ཡིན་གྱི་དོན་དམ་པར་མ་ཡིན་ནོ་ཞེས་པའི་བར་རོ། ། ཞར་ལ་སངས་རྒྱ་ཚུལ་ལ་དོགས་པ་གཅད་པ་ལ་གསུམ་སྟེ།
དྲི་བ་དགོད་པ་དང༌། ལན་བཤད་པ་དང༌། ལན་ལ་རྩོད་པ་སྤང་བའོ། ། དང་པོ་ནི། གསོལ་པ་བཅོམ་ལྡན་འདས་ཞེས་པ་ནས། མངོན་པར་རྟོགས་པར་སངས་རྒྱས་ཞེས་པའི་བར་རོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། དེ་བཞིན་གཤེགས་པ་ཞེས་པ་ནས། མངོན་པར་རྫོགས་པར་འགྱུར་བ་མེད་ཅེས་པའི་བར་རོ། །
དེ་ཡང་དོན་དམ་པར་ཆོས་འདིས་ཆོས་འདི་ལྟ་བུ་ཞིག་འཚང་རྒྱ་བར་མ་དམིགས་ཏེ། འདི་དག་ནི་སྤྲོས་པ་ཡིན་ལ། དོན་དམ་པར་གཉིས་ཀྱི་ཚུལ་གྱིས་ཐོབ་པ་དང་མངོན་པར་རྫོགས་པ་མེད་པའི་ཕྱིར་ཞེས་སྟོན་པའོ། ། གསུམ་པ་ལ་རྩོད་པ་དགོད། ལན་བཤད། ལན་ལ་རྩོད་པ་སྤང་བའོ། ། དང་པོ་ནི། གསོལ་པ་བཅོམ་ལྡན་འདས་ཞེས་པ་ནས། འགྱུར་རམ་ཞེས་པའི་བར་ཏེ། གཉིས་ཀྱི་ཚུལ་གྱིས་ཐོབ་པ་དང་མངོན་པར་རྟོགས་པ་མེད་ན།
གཉིས་ཀྱི་ཆོས་མེད་པས་ཐོབ་པ་དང་མངོན་པར་རྟོགས་པ་ཡང་མེད་པར་འགྱུར་རོ་ཞེས་པའོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ་གཉིས་ཀྱིས་ཀྱང་ཐོབ་པ་དང་ཞེས་པ་ནས། སྤྲོས་པ་མེད་པ་ནི་ཆོས་མཉམ་པ་ཉིད་དོ་ཞེས་པའི་བར་ཏེ། གཉིས་ཀྱི་ཚུལ་གྱིས་ཐོབ་པ་དང་མངོན་པར་རྟོགས་པ་མེད་དེ། ཐོབ་པ་དང་མངོན་རྟོགས་གཉིས་ཀྱི་ཚུལ་དུ་བཞག་པ་ནི། སྤྲོས་པ་ཡིན་ལ། དོན་དམ་པར་ཆོས་ཐམས་ཅད་སྤྲོས་པ་མེད་པར་མཉམ་པ་ཉིད་ཡིན་པའི་ཕྱིར་ཞེས་པའི་དོན་ནོ། ། གསུམ་པ་ལ། མཉམ་པ་ཉིད་དུ་བསྟན་པ་ལ་རྩོད་པ་འགོད་པ་དང༌།
ཆོས་ཐམས་ཅད་མཉམ་པ་ཉིད་དུ་བསྟན་པ་དང༌། དེ་གང་ཟག་ཐམས་ཅད་ཀྱི་སྤྱོད་ཡུལ་ལས་འདས་པར་བསྟན་པ་དང༌། དེ་ལ་རྩོད་པ་སྤང་བའོ། ། དང་པོ་ནི། གསོལ་པ་བཅོམ་ལྡན་འདས་ཞེས་པ་ནས། གང་ཞིག་མཆིས་ཞེས་པའི་བར་ཏེ། དངོས་པོ་མ་མཆིས་པ་ལ་མཉམ་པ་ཉིད་ཅེས་བགྱི་བ་གང་ཞིག་མཆིས་ཞེས་རྩོད་པའོ། ། གཉིས་པ་ནི་བཅོམ་ལྡན་འདས་ཀྱིས་བཀའ་སྩལ་པ། གང་ལ་དངོས་པོ་མེད་པ་དང་ཞེས་པ་ནས། རྣམ་པར་འདས་པའོ་ཞེས་པའི་བར་རོ། །
གསུམ་པ་ནི། མཉམ་པ་ཉིད་ནི་བྱིས་པའམ་ཞེས་པ་ནས། དེ་བཞིན་གཤེགས་པའི་ཡུལ་མ་ཡིན་ནོ་ཞེས་པའི་བར་རོ། ། བཞི་པ་ལ་རྩོད་པ་ནི། གསོལ་པ་བཅོམ་ལྡན་འདས་ཞེས་པ་ནས། མངའ་བསྒྱུར་བ་མ་ལགས་སམ་ཞེས་པའི་བར་ཏེ། སངས་རྒྱས་ཀྱི་ཆོས་ཐམས་ཅད་ལ་མངའ་བསྒྱུར་བ་མ་ཡིན་པར་ཐལ། མཉམ་པ་ཉིད་དེ་བཞིན་གཤེགས་པའི་སྤྱོད་ཡུལ་མ་ཡིན་པའི་ཕྱིར་ཞེས་པའོ། ། ལན་ལ་ཆོས་དོན་གཞན་གཉིས་མེད་པར་བསྟན་པ་དང༌། དེ་ལས་འཕྲོས་པའི་རྩོད་པ་སྤང་བའོ། །
དང་པོ་ལ་ཐལ་འགྱུར་འགོད་པ་དང༌། ལྡོག་པ་རང་རྒྱུད་འཕེན་པ་དང༌། རང་རྒྱུད་ཀྱི་རྟགས་ཀྱིས་ཁྱབ་པ་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གལ་ཏེ་ཆོས་ཐམས་ཅད་མཉམ་པ་ཉིད་ཡིན་ཡང་ཞེས་པ་ནས། མངའ་བསྒྱུར་བར་ཡང་འགྱུར་ན་ཞེས་པའི་བར་ཏེ། དབང་བསྒྱུར་བྱ་དང་སྒྱུར་བྱེད་དོན་གཞན་གཅིག་ཡོད་ན་དེ་ལ་དབང་བསྒྱུར་བར་འགྱུར་ཞེས་པའི་དོན་ནོ། ། གཉིས་པར་རང་རྒྱུད་ནི། སོ་སོ་སྐྱེ་བོ་རྣམས་ཀྱིས་ཆོས་མཉམ་པ་ཉིད་གང་ཡིན་པ་ཞེས་པ་ནས།
བྱེ་བྲག་གང་ཡང་མེད་དོ་ཞེས་པའི་བར་ཏེ། དབང་བསྒྱུར་བྱ་དང་སྒྱུར་བྱེད་གཉིས་ཀྱི་བྱེ་བྲག་གང་ཡང་མེད་དེ། མཉམ་པ་མི་མཉམ་གྱི་བྱེ་བྲག་གཉིས་སུ་མེད་པའི་ཕྱིར་ཏེ་སེམས་ཅན་ནས་སངས་རྒྱས་ཀྱི་ཆོས་ཀྱི་བར་གཅིག་པའི་ཕྱིར་ཏེ། མཉམ་པ་ཉིད་ཡིན་པའི་ཕྱིར། ཁྱབ་པ་བསྟན་པ་ནི། དེ་ལྟར་སོ་སོ་སྐྱེ་བོ་རྣམས་ཀྱི་ཞེས་པ་ནས། མི་དམིགས་སོ་ཞེས་པའི་བར་ཏེ། མཉམ་པ་ཉིད་ལ་སོ་སོ་སྐྱེ་བོ་ནས། སངས་རྒྱས་ཀྱི་བར་གྱི་ཆོས་རྣམ་པར་རྟོག་པས་སོ་སོར་བཟུང་བ་དེ་དག་ནི། གཉིས་སུ་བྱར་མེད་དེ་མཉམ་པ་ཉིད་ལ་དེ་དག་མི་དམིགས་པའི་ཕྱིར་ཞེས་པའི་དོན་ནོ། །
གཉིས་པ་དེ་ལས་འཕྲོས་པའི་རྩོད་པ་སྤང་བ་ནི། དང་པོ་རྩོད་པ་ནི། གསོལ་པ་བཅོམ་ལྡན་འདས། དེ་སྟེ་ཆོས་ཐམས་ཅད་མཉམ་པ་ཉིད་ལ་འདི་ནི། སོ་སོ་སྐྱེ་བོ་ཞེས་པ་ནས། སངས་རྒྱས་དང་ཁྱད་པར་མ་མཆིས་པར་འགྱུར་རོ་ཞེས་པའི་བར་ཏེ། ཆོས་ཐམས་ཅད་མཉམ་པ་ཉིད་ཡིན་ན་སོ་སོ་སྐྱེ་བོ་དང༌། འཕགས་པའི་གང་ཟག་རྣམས་ལ་ཁྱད་པར་མེད་པར་འགྱུར་རོ། ། ཞེས་པའོ། ། གཉིས་པ་ལན་ལ།
དོན་དམ་དུ་འདོད་པའི་ལན་དང༌། ཀུན་རྫོབ་ཏུ་ཁྱབ་པ་མ་ངེས་པའི་ལན་དང༌། བདེན་གཉིས་མི་འགལ་བའི་ཚུལ་ཟབ་པ་དང༌། ཆོས་ཐམས་ཅད་མཉམ་པ་ཉིད་ལས་མི་གཡོ་བར་བསྟན་པའོ། ། དང་པོ་ལ་རྩོད་པ་ནི། གསོལ་པ་བཅོམ་ལྡན་འདས་དེ་སྟེ་ཞེས་པ་ནས། ཁྱད་པར་མ་མཆིས་པར་འགྱུར་རོ་ཞེས་པའི་བར་རོ། ། གཉིས་པ་ལན་ལ། ལན་དངོས་དང༌། ལན་ལ་རྩོད་པ་སྤང་བའོ། །
དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ། ། ཞེས་པ་ནས་ཁྱད་པར་མེད་དོ་ཞེས་པའི་བར་རོ། ། གཉིས་པ་ལ་རྩོད་པ་ནི། གསོལ་པ་བཅོམ་ལྡན་འདས་དེ་སྟེ་ཞེས་པ་ནས། ཁྱད་པར་མ་མཆིས་ན་ཞེས་པའི་བར་གྱིས་ཁས་བླངས་རྗེས་སུ་བརྗོད་ནས། ཐལ་འགྱུར་འགོད་པ་ནི། བཅོམ་ལྡན་འདས་དེ་ཅིའི་སླད་དུ་ཞེས་པ་ནས། འགྱུར་བ་ལགས་ཞེས་པའི་བར་ཏེ།
སོ་སྐྱེ་ནས་སངས་རྒྱས་ཀྱི་བར་ཁྱད་པར་མ་མཆིས་ན། འཇིག་རྟེན་ན་དཀོན་མཆོག་གསུམ་གྱི་རྣམ་དབྱེ་མེད་པར་འགྱུར་རོ་ཞེས་པའོ། ། གཉིས་པ་ལན་ལ། བཅོམ་ལྡན་འདས་ཀྱིས་དཀོན་མཆོག་གསུམ་ཐ་དད་པ་བཀག་པ་དང༌། རབ་འབྱོར་གྱིས་དེ་དང་རྗེས་སུ་མཐུན་པར་བརྗོད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཅི་སྙམ་དུ་སེམས་ཞེས་པ་ནས། ཡིན་སྙམ་མམ་ཞེས་པའི་བར་རོ། ། གཉིས་པ་ནི།
གསོལ་པ་བཅོམ་ལྡན་འདས་ཞེས་པ་ནས། མཚན་ཉིད་མ་མཆིས་པའོ་ཞེས་པའི་བར་རོ། ། གཉིས་པ་ཀུན་རྫོབ་ཏུ་ཁྱབ་པ་མ་ངེས་པའི་ལན་ནི། དེ་ལྟར་ཆོས་རྣམས་ཞེས་པ་ནས། རྣམ་པར་འགོད་པ་བགྱི་བ་ཞེས་པའི་བར་རོ། ། གསུམ་པ་ལ། ཟབ་པའི་ཚུལ་མདོར་བསྟན་པ་དང༌། ཆོས་ཀྱི་རྣམ་དབྱེ་བསྟན་པའི་དགོས་པ་དང༌། ཟབ་པའི་ཚུལ་བསྟན་པའི་དོན་བསྡུ་བའོ། ། དང་པོ་ནི།
དེ་ནི་བཅོམ་ལྡན་འདས་ཀྱིས་ཡུམ་མོ་ཞེས་པ་ནས། མཐུའོ་ཞེས་པའི་བར་འཕྲེང་གཅིག་གོ ། གཉིས་པ་ནི། རབ་འབྱོར་དེ་ཅི་སྙམ་དུ་སེམས། དེ་སྟེ་དགྲ་བཅོམ་པ་ཡང་དག་པར་རྫོགས་པའི་བྱང་ཆུབ་ཏུ་རྫོགས་པར་སངས་རྒྱས་ལ། མངོན་པར་རྫོགས་པར་སངས་མ་རྒྱས་པའི་ཕྱིར་ཆོས་རྣམས་འགོད་པར་མ་མཛད་ན། སེམས་ཅན་དམྱལ་བ་ཡོད་པར་མངོན་ནམ་ཞེས་པ་ནས། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡོད་པར་མངོན་ནམ། གསོལ་པ་བཅོམ་ལྡན་འདས་ཆོས་དེ་དག་ཐམས་ཅད་ནི་མཆིས་པར་མངོན་པར་མི་འགྱུར་རོ་ཞེས་པའི་བར་ཏེ། གདུལ་བྱ་སངས་མ་རྒྱས་པ་རྣམས་ཀྱི་དོན་དུ་ཆོས་ཀྱི་རྣམ་དབྱེ་བཞག་པར་མ་མཛད་ན།
དེ་དག་གིས་ཆོས་ཀྱི་རྣམ་དབྱེ་ཁོང་དུ་ཆུད་པར་མི་འགྱུར་བས། དེའི་ཕྱིར་རྣམ་པར་དབྱེ་བ་མཛད་དོ་ཞེས་པའི་དོན་ནོ། ། གསུམ་པ་ནི་རབ་འབྱོར་དེ་ལྟ་བས་ན་ཞེས་པ་ནས། དེ་བཞིན་གཤེགས་པའི་མཐུའོ་ཞེས་པའི་བར་རོ། ། བཞི་པ། ཆོས་ཐམས་ཅད་མཉམ་པ་ཉིད་ལས་མི་གཡོ་བར་བསྟན་པ་ལ། དྲི་བ་ནི། གསོལ་པ་བཅོམ་ལྡན་འདས་དེ་བཞིན་གཤེགས་པ་ཆོས་མཉམ་པ་ཉིད་ལས་མི་གཡོ་བ་དེ་བཞིན་དུ་ཞེས་པ་ནས། བྱང་ཆུབ་སེམས་དཔའ་ཡང་ཆོས་མཉམ་པ་ཉིད་ལས་མི་གཡོ་བ་ལགས་སམ་ཞེས་པའི་བར་རོ། ། གཉིས་པ་ལན་ལ།
དོན་དམ་པར་འདོད་པའི་ལན་དང༌། དེའི་འཐད་པ་རྒྱས་པར་བཤད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། དེ་དེ་བཞིན་ནོ་ཞེས་པ་ནས། མི་འདའ་འོ་ཞེས་པའི་བར་རོ། ། གཉིས་པ་ནི། རབ་འབྱོར་དེ་ཅིའི་ཕྱིར་ཞེ་ན་དེ་ནི་འདི་ལྟར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཞེས་པ་ནས། དེ་དག་ལས་ཆོས་མཉམ་པ་ཉིད་ཅེས་བྱ་བ་གཞན་གང་ཡང་མེད་དོ་ཞེས་པའི་བར་ཏེ། དེ་བཞིན་གཤེགས་པ་དང༌།
དད་པ་དང༌། ཆོས་ཀྱི་རྗེས་སུ་འབྲང་བ་དང༌། རྒྱུན་ཞུགས་དང༌། ཕྱིར་འོང་དང༌། ཕྱིར་མི་འོང་དང༌། དགྲ་བཅོམ་པ་དང༌། རང་སངས་རྒྱས་དང༌། བྱང་ཆུབ་སེམས་དཔའ་རྣམས་ཀྱི་ཆོས་ཉིད་ཀྱི་རྣམ་གྲངས་བརྒྱད་ལ་མཉམ་པ་ཉིད་དུ་ངོས་བཟུང་ནས། ཆོས་ཐམས་ཅད་དེ་ལས་མི་འདའ་བར་བསྟན་ཏོ། ། དེ་དག་གི་འཐད་པ་ནི།
དེ་བཞིན་ཉིད་ཀྱི་རྣམ་གྲངས་བརྒྱད་ལ་མཉམ་པ་ཉིད་ཅེས་བརྗོད་ཀྱི། དེ་ལས་གཞན་པའི་མཉམ་པ་ཉིད་ཅེས་བྱ་བ་གང་ཡང་མེད་དོ་ཞེས་བསྟན་ཏོ། ། མངོན་པར་རྫོགས་པའི་རྒྱན་ལས་ཀྱང༌། ཚོགས་ལ་འགོད་ཅེས་བསྟན་ཏོ། ། འདུས་བྱས་དང་འདུས་མ་བྱས་དབྱེར་མེད་དུ་རྟོགས་པ་ལ་འགོད་པའི་མཛད་པ་ལ། ཞུས་ལན་གཉིས་ཀྱི་དང་པོ་ལ། ཞུས་པ་ནི། རབ་འབྱོར་གྱིས་གསོལ་པ། བཅོམ་ལྡན་འདས་གལ་ཏེ་ཞེས་པ་ནས། ཆོས་མཉམ་པ་ཉིད་ལགས་ན་ཞེས་པའི་བར་གྱིས་ནི་ཁས་བླངས་རྗེས་སུ་བརྗོད་པའོ། །
ཐལ་འགྱུར་འགོད་པ་ལ། དང་པོ་ཆོས་ཅན་ངོས་བཟུང་བ་ནི། བཅོམ་ལྡན་འདས་མཚན་ཉིད་མི་འདྲ་བའི་ཆོས་འདི་ལྟ་སྟེ། གཟུགས་དང༌། ཚོར་བ་དང་ཞེས་པ་ནས། བཅོམ་ལྡན་འདས་ཆོས་དེ་དག་ནི་ཀུན་ཀྱང་གཅིག་དང་གཅིག་ཏུ་མི་འདྲ་བ་གཅིག་ལས་གཅིག་འདས་པའོ་ཞེས་པའི་བར་ཏེ། མཚན་ཉིད་མི་འདྲ་བའི་ཆོས་ངོས་བཟུང་བའོ། ། དེ་ཆོས་ཅན་དུ་བཟུང་ནས་ཐལ་འགྱུར་འགོད་པ་ནི། བཅོམ་ལྡན་འདས་ཇི་ལྟར་ཞེས་པ་ནས། གཅིག་པར་འགྱུར་བ་ལགས་ཞེས་པའི་བར་རོ། །
གོང་དུ་དེ་ཅིའི་སླད་དུ་ཞེ་ན། དེ་ནི་འདི་ལྟར་གཟུགས་ཀྱི་ཆོས་ཉིད་ཀྱང་གཞན་ལ་ཞེས་པ་ནས། འདུས་མ་བྱས་ཀྱི་ཁམས་ཀྱི་ཆོས་ཉིད་ཀྱང་གཞན་ན་ཞེས་པའི་བར་ཏེ། གཟུགས་ནས་རྣམ་མཁྱེན་གྱི་བར་གྱི་ཆོས་ཉིད་སོ་སོ་ཡིན་པའི་ཕྱིར་ཞེས་པའི་དོན་ནོ། ། འདོད་པ་ལ་གནོད་བྱེད་འགོད་པ་ནི། རྣམ་པར་འགོད་པར་ཇི་ལྟར་འགྱུར་ཞེས་པ་སྟེ། ཆོས་རྣམས་ཀྱི་རྣམ་དབྱེ་ཇི་ལྟར་མཛད་ཅེས་པའི་དོན་ནོ། ། ཐལ་འགྱུར་བརྒྱུད་པ་འགོད་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་ཞེས་པ་ནས། སངས་རྒྱས་ཀྱི་ཞིང་ཡོངས་སུ་འཛིན་པ་ལགས་ཞེས་པའི་བར་ཏེ།
ཆོས་གང་ལ་གནས་ཀྱང་ཆོས་རྣམས་ཀྱི་རྣམ་དབྱེ་བགྱིད་པ་ལགས། ཆོས་རྣམས་ཀྱི་རྣམ་དབྱེ་མ་བགྱིས་པར་ནི་ཆོས་རྣམས་མ་འདྲེས་པར་དེ་བཞིན་གཤེགས་པ་ཡུམ་ལ་སྤྱོད་པར་མི་ནུས་སོ། ། དེ་མི་ནུས་ན་གོང་མར་འཕར་ཞིང་སྐྱོན་མེད་པར་འཇུག་པར་མི་ནུས་ལ། སྐྱོན་མེད་པར་མ་ཞུགས་ན་ཉན་རང་གི་ས་ལས་འདས་ཏེ། མངོན་ཤེས་རྫོགས་པར་བགྱིད་བར་མི་འགྱུར། དེ་ལྟ་ན་མངོན་ཤེས་ཀྱི་སྒོ་ནས་སྦྱིན་སོགས་རྫོགས་པ་དང༌། སངས་རྒྱས་ཀྱི་ཞིང་འཛིན་པར་མི་རུང་བར་འགྱུར་རོ་ཞེས་པའོ། ། གཉིས་པ་ལན་ལ། གཞན་གྱི་རྒོལ་བ་རྗེས་སུ་བརྗོད་པ་དང༌། སྟོང་པ་ཉིད་མ་ཡིན་པ་ལ་རྒོལ་བ་བཀོད་པ་དང༌།
རྗེས་སུ་མཐུན་པའི་ལན་གྱིས་སྟོང་ཉིད་དུ་ཁས་བླངས་པ་དང༌། ཁས་བླངས་དེ་ཉིད་ཀྱི་མཚན་ཉིད་ཐ་དད་པ་མ་དམིགས་པ་དང༌། གཅིག་དང་ཐ་དད་ཀྱི་སྤྲོས་པ་ལས་གྲོལ་བ་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གང་འདི་སྐད་དུ་དེ་སྟེ་ཞེས་པ་ནས། ཇི་ལྟར་མཉམ་པ་ཉིད་གཅིག་པར་འགྱུར་ཞེས་ཟེར་བ་ནི་ཞེས་པའི་བར་ཏེ། མཚན་ཉིད་མི་འདྲ་བའི་ཆོས་རྣམས་ཇི་ལྟར་མཉམ་པ་ཉིད་དུ་གཅིག་པར་འགྱུར་ཞེས་རབ་འབྱོར་གྱིས་བཀོད་པའི་ཐལ་འགྱུར་རྗེས་སུ་བརྗོད་པའོ། ། གཉིས་པ་ནི། རབ་འབྱོར་དེ་ཅི་སྙམ་དུ་སེམས།
གཟུགས་ཀྱི་ཆོས་ཉིད་གང་ཡིན་པ་དེ་ཉིད་སྟོང་པ་ཉིད་མ་ཡིན་ནམ་ཞེས་པ་ནས། དེ་བཞིན་གཤེགས་པའི་ཆོས་ཉིད་གང་ཡིན་པ་དེ་ཉིད་སྟོང་པ་ཉིད་མ་ཡིན་ནམ་ཞེས་པའི་བར་ཏེ། ཆོས་ཐམས་ཅད་སྟོང་པ་ཉིད་མ་ཡིན་པ་ལ་མི་འཐད་པར་བསྟན་པའོ། ། གསུམ་པ་ནི། གསོལ་པ་བཅོམ་ལྡན་འདས་ཞེས་པ་ནས། དེ་ནི་སྟོང་པ་ཉིད་དོ་ཞེས་པའི་བར་རོ། ། བཞི་པ་ནི། བཅོམ་ལྡན་འདས་ཀྱིས་བཀའ་སྩལ་པ། འོ་ན་སྟོང་པ་ཉིད་ལ་གཟུགས་ཀྱི་མཚན་ཉིད་དམ་ཞེས་པ་ནས། ཆོས་ཀྱི་མཚན་ཉིད་ཐ་དད་པར་འགྱུར་བ་དེ་ལྟ་བུའི་ཆོས་གང་ཡང་དམིགས་སམ།
གསོལ་པ་བཅོམ་ལྡན་འདས་དེ་ནི་མ་ལགས་སོ་ཞེས་པའི་བར་ཏེ། སྟོང་པ་ཉིད་ལ་མཚན་ཉིད་ཐ་དད་པའི་ཆོས་མ་དམིགས་པས་ཆོས་ཐམས་ཅད་མཉམ་པ་ཉིད་དུ་གཅིག་པར་འགྲུབ་བོ་ཞེས་པའི་དོན་ནོ། ། ལྔ་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ལྟ་བས་ན་རྣམ་གྲངས་དེས་ཞེས་པ་ནས། དེ་བཞིན་གཤེགས་པ་ལས་གུད་ན་ཡང་དེ་མེད་པར་རིག་པར་བྱའོ་ཞེས་པའི་བར་ཏེ། ཆོས་ཉིད་ལ་ཡང་སོ་སོ་སྐྱེ་བོ་ནས་དེ་བཞིན་གཤེགས་པའི་བར་མེད་ལ། དེ་དག་ལས་གུད་ན་ཡང་ཆོས་ཉིད་མེད་པར་རིག་པར་བྱའོ་ཞེས་པའི་དོན་ནོ། ། ཞུས་ལན་གཉིས་པ་ལ་དྲི་བ་འགོད་པ་ནི། ཆོས་ཉིད་དེ་འདུ་བགྱིས་པ་ལགས་སམ།
འདུ་མ་བགྱིས་པ་ལགས་ཞེས་པའོ། ། ལན་ལ། ཆོས་ཉིད་སྤྲོས་པ་མེད་པར་བསྟན་པ་དང༌། དོན་དམ་ལ་སྤྲོས་པ་མི་འཇུག་པར་བསྟན་པ་དང་སྤྲོས་པ་མི་འཇུག་པ་ཉིད་དོན་དམ་དུ་བསྟན་པ་དང༌། བྱང་སེམས་ཀྱི་སྤྱོད་པ་རྨད་དུ་བྱུང་བར་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། དེ་ནི་ཞེས་པ་ནས། དམིགས་སུ་མེད་དོ་ཞེས་པའི་བར་གྱིས་ནི། སྤྲོས་པ་མེད་པར་བསྟན་ལ།
རབ་འབྱོར་དེ་ལྟར་ཞེས་པ་ནས། འདི་ལྟར་མཚན་ཉིད་མེད་པའོ་ཞེས་པས་ནི་འཐད་པ་བསྟན་ཏོ། ། གཉིས་པ་ནི། དེ་ཡང་དེ་བཞིན་གཤེགས་པ་ཞེས་པ་ནས། དོན་དམ་པ་དམིགས་སུ་མེད་དོ་ཞེས་པའི་བར་རོ། ། གསུམ་པ་ནི་འོན་ཀྱང་ཞེས་པ་ནས། དོན་དམ་པ་སྟེ་ཞེས་པའི་བར་རོ། ། བཞི་པ་ནི། དེ་ཅིའི་ཕྱིར་ཞེས་པ་ནས། བྱང་ཆུབ་སེམས་དཔའི་སྤྱོད་པ་ཡང་བྱེད་དོ་ཞེས་པའི་བར་ཏེ།
ཆོས་ཉིད་ལས་མ་གཡོས་ཀྱང་བྱང་སེམས་ཀྱི་སྤྱོད་པ་བྱེད་པར་ངོ་མཚར་བར་བསྟན་པའོ། ། མངོན་པར་རྟོགས་པའི་རྒྱན་ལས་ཀྱང༌། འདུས་བྱས་འདུས་མ་བྱས་པ་དང༌། ། ཐ་དད་ཡོངས་སུ་མི་ཤེས་དང༌། ། ཞེས་གསུངས་སོ། ། དོན་དམ་པའི་རྣལ་འབྱོར་གྱི་ལེའུ་སྟེ་བདུན་ཅུ་དོན་གཅིག་པ་རྣམ་པར་བཤད་པ་སྟེ་གསལ་བར་བྱས་པའོ།། ༈ བདུན་ཅུ་དོན་གཉིས་པ་ཆོས་ཉིད་མི་འགྱུར་བར་བསྟན་པའི་ལེའུ་བཤད་པ། འབྲས་བུ་མྱང་འདས་སྟོན་པ་ལ། ཞུས་ལན་དྲུག་ཡོད་པའི་དང་པོ་ལ་ཞུས་པ་ལ། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་པ་ནས།
སེམས་ཅན་ཐམས་ཅད་ཀྱི་དོན་བགྱིད་པ་ལགས་ཞེས་པའི་བར་ཏེ། སྟོང་པ་ཉིད་ལ་ཆོས་གང་ཡང་མ་མཆིས་ན་སྟོང་པ་ཉིད་ལས་མི་གཡོ་བ་ལས། བསྡུ་བའི་དངོས་པོ་བཞིས་ཇི་ལྟར་སེམས་ཅན་གྱི་དོན་བགྱིད་པ་ལགས་ཞེས་པའི་དོན་ནོ། ། གཉིས་པ་ལན་ནི། སྟོང་པ་ཉིད་ལ་གནས་ནས་གདུལ་བྱ་འཆིང་བ་ལས་འགྲོལ་བས་སྟོན་ཏེ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ། ། དེ་དེ་བཞིན་ཏེ་ཞེས་པ་ནས། འདུས་མ་བྱས་ཀྱི་ཁམས་ཀྱི་འདུ་ཤེས་དང་བྲལ་ནས། སྟོང་པ་ཉིད་ཀྱིས་འཁོར་བ་ལས་འགྲོལ་བ་དང༌།
འདུས་མ་བྱས་ཀྱི་དབྱིངས་སྟོང་པ་ཉིད་ཡིན་ཡང་འདུས་མ་བྱས་ཀྱི་དབྱིངས་སུ་འགོད་པ་དང༌། དེ་བཞིན་གཤེགས་པ་ཁྱུ་མཆོག་གི་མཐུར་འགྱུར་རོ་ཞེས་པའི་བར་ཏེ། སྟོང་པ་ཉིད་ལ་ཆོས་ཅི་ཡང་གྲུབ་པ་མེད་པའི་དོན་ཤེས་པ་ལ་གནས། གཞན་ལ་ཡང་སྟོང་པ་ཉིད་ཀྱི་ཆོས་སྟོན་ཏེ་བདེན་འཛིན་གྱི་འཆིང་བ་ལས་འགྲོལ་བར་མཛད་དོ། ། གལ་ཏེ་སྟོང་པ་ཉིད་མ་ཡིན་ན་གདུལ་བྱ་མྱང་འདས་ལ་འགོད་པ་དང༌། དེ་ཉིད་དེ་བཞིན་གཤེགས་པའི་མཐུར་ཡང་མི་འགྱུར་ཏེ། རང་བཞིན་གྱིས་གྲུབ་པ་ལ་འགྱུར་བ་མེད་པས་བྱ་བྱེད་མི་རུང་བའི་ཕྱིར་ཞེས་པའི་དོན་ནོ། ། ཞུས་ལན་གཉིས་པ་ནི། གསོལ་པ་བཅོམ་ལྡན་འདས་དེ་ཅིས་སྟོང་པ་ལགས། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས།
གང་སྤྲུལ་པ་དེ་ནི་སྟོང་པའོ་ཞེས་པའི་བར་ཏེ། སྤྲུལ་པའི་དཔེས་ཆོས་ཐམས་ཅད་སྟོང་པ་ཉིད་དུ་བསྟན་པ་དང༌། སྟོང་པ་ཉིད་དང་སྤྲུལ་པ་ཐ་མི་དད་པ་དང༌། དེའི་འཐད་པ་གཉིས་དང་བཅས་པ་རྒལ་ལན་གྱིས་གཏན་ལ་ཕབ་པའོ། ། ཞུས་ལན་གསུམ་པ་ནི། གསོལ་པ་བཅོམ་ལྡན་འདས་གལ་ཏེ་འཇིག་རྟེན་པའི་ཆོས་སྤྲུལ་པ་ལགས་ཀྱང༌། འཇིག་རྟེན་ལས་འདས་པའི་ཆོས་འདི་ལྟ་སྟེ་ཞེས་པ་ནས། ཆོས་དེ་ཉིད་ཀྱང་སྤྲུལ་པ་ལགས་སམ་ཞེས་པའི་བར་གྱིས་ནི་དྲི་བ་བཀོད་དོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་ཆོས་ཐམས་ཅད་ནི་སྤྲུལ་པ་སྟེ་ཞེས་པ་ནས། རབ་འབྱོར་རྣམ་གྲངས་དེས་ན་ཆོས་ཐམས་ཅད་ནི་སྤྲུལ་པའོ་ཞེས་པའི་བར་ཏེ། ཆོས་ཐམས་ཅད་གང་ཟག་དང་ཆོས་ཀྱི་སྤྲུལ་པ་ཡིན་པར་བསྟན་ཏོ། ། ཞུས་ལན་བཞི་པ་ལ་ཞུས་པ་ནི། གསོལ་པ་བཅོམ་ལྡན་འདས་གང་ཡང་ཞེས་བགྱི་བ་རྒྱུན་དུ་ཞུགས་པའི་འབྲས་བུའམ་ཞེས་པ་ནས། མཚམས་སྦྱོར་བ་ཐམས་ཅད་སྤངས་པའི་ཆོས་དེ་དག་ཀྱང་སྤྲུལ་པ་ལགས་སམ་ཞེས་པའི་བར་ཏེ། རྒྱུན་ཞུགས་ནས། སངས་རྒྱས་ཀྱི་ཆོས་ཀྱི་བར་སྤྲུལ་པ་ལགས་སམ་ཞེས་འདྲི་བའོ། ། ལན་ནི་བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་བསྐྱེད་པའམ་བཀག་པའི་ཆོས་ཅི་ཡང་རུང་སྟེ་ཞེས་པ་ནས།
དེ་ཐམས་ཅད་ནི་སྤྲུལ་པའོ་ཞེས་པའི་བར་ཏེ། སྤྲོས་པའི་ཆོས་ཐམས་ཅད་སྤྲུལ་པར་བསྟན་ཏོ། ། མཚན་མའི་ཆོས་ཐམས་ཅད་སྤྲུལ་པར་བསྟན་ཏོ། ། ཞུས་ལན་ལྔ་པས་གང་ལ་འགོད་པའི་མྱ་ངན་ལས་འདས་པ་ངོས་བཟུང་བ་ལ། དྲི་བ་ནི་གསོལ་པ་བཅོམ་ལྡན་འདས་གང་མ་སྤྲུལ་པའི་ཆོས་དེ་གང་ལགས་ཞེས་པའོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ། ཆོས་གང་ལ་སྐྱེ་བ་ཡང་མེད་འགག་པ་ཡང་མེད་པ་དེ་ནི་མ་སྤྲུལ་པའོ་ཞེས་པ་ནས། ཆོས་དེ་ནི་མ་སྤྲུལ་པའོ་ཞེས་པའི་བར་ཏེ། སྐྱེ་འགག་གི་མཚན་མ་མེད་པ་མྱང་འདས་སོ་ངོས་བཟུང་ནས།
དེ་ནི་མ་སྤྲུལ་པའི་ཆོས་སུ་བསྟན་ཏོ། ། ཞུས་ལན་དྲུག་པས་སྟོང་ཉིད་ལ་མྱང་འདས་ཀྱི་མཚན་མ་ཙམ་ཡང་མེད་པར་བསྟན་པ་ལ། ཐོག་མར་རབ་འབྱོར་གྱིས་རྟོགས་པ་བརྗོད་པ་ནི། གསོལ་པ་བཅོམ་ལྡན་འདས་ཀྱིས་འདི་སྐད་དུ་ཞེས་པ་ནས། མྱ་ངན་ལས་འདས་པ་ཡང་སྤྲུལ་པར་འགྱུར་རོ་ཞེས་པའི་བར་ཏེ། བཅོམ་ལྡན་འདས་ཀྱིས་དགོངས་པ་ལྟར་ན་མྱ་ངན་ལས་འདས་པའི་མཚན་མར་བཟུང་ཡང༌། བློས་སྤྲུལ་པར་འགྱུར་རོ་ཞེས་པའི་དོན་ནོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ། །
དེ་དེ་བཞིན་ཏེ་ཞེས་པ་ནས། དེ་ནི་མྱ་ངན་ལས་འདས་པའོ་ཞེས་པའི་བར་ཏེ། མྱ་ངན་ལས་འདས་པའི་ཆོས་ཀྱང་བཀོད་པ་འབའ་ཞིག་ཏུ་ཟད་དོ། ། དོན་དམ་པར་ནི་ཆོས་ཐམས་ཅད་སྟོང་པ་ཉིད་སུས་ཀྱང་མ་བྱས་པ་མ་བཅོས་པ་སྟེ། དེ་ལྟ་བུའི་སྟོང་པ་ཉིད་གང་ཡིན་པ་དེ་ལ་མྱ་ངན་ལས་འདས་པ་ཞེས་བྱའོ་ཞེས་པའི་དོན་ནོ། ། འདི་དག་གིས་ནི་མཚན་མའི་ཆོས་ཐམས་ཅད་ཀྱི་དབྱེ་བ་རྣམ་པར་བཞག་པ་ནི་བློས་སྤྲུལ་པའམ། བཀོད་པ་འབའ་ཞིག་ཏུ་ཟད་ཀྱི། མྱ་ངན་ལས་འདས་པ་ནི་བློས་བྱས་པའི་མཚན་མ་ཐམས་ཅད་ཀྱིས་སྟོང་ངོ་ཞེས་བཤད་དོ། ། གང་དུ་འགོད་པར་བྱ་བའི་མྱ་ངན་ལས་འདས་པ་བསྟན་ཟིན་ཏོ། ། ཞུས་ལན་བདུན་པ་ནི།
ལས་དང་པོ་པའི་གང་ཟག་ལ་སྟོང་པ་ཉིད་ཇི་ལྟར་གདམས་པར་བགྱི་ཞེས་པ་ནི། རབ་འབྱོར་གྱིས་གསོལ་པ། བཅོམ་ལྡན་འདས་ལས་དང་པོ་ལ་གང་ཟག་གིས་ངོ་བོ་ཉིད་ཀྱིས་སྟོང་པ་ཉིད་ཡོངས་སུ་འཚལ་བར་བགྱི་ན། ཇི་ལྟར་གདམས་ཤིང་རྗེས་སུ་བསྟན་པར་བགྱི་ཞེས་པས་བསྟན་ཏོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཅི་སྔོན་དངོས་ཡོད་འགྱུར་ལ་ཞེས་པ་ནས། ཡོད་པར་འགྱུར་རེ་སྐན་ཞེས་པའི་བར་ཏེ། གནས་ཚུལ་ལམ་དོན་དམ་པར་སྔོན་དངོས་པོར་ཡོད་པ་ཕྱིས་མེད་པར་འགྱུར་བ་ཡང་ཡོད་པ་མ་ཡིན་ལ། སྟོང་པ་ཉིད་འདི་ལ་དངོས་པོ་ཡོད་མེད།
རང་གི་ངོ་བོ་ཉིད་དང༌། གཞན་གྱི་དངོས་པོ་ཡང་མེད་ན་ཡོངས་སུ་ཤེས་པར་བྱ་བའི་ངོ་བོ་ཉིད་སྟོང་པ་ཉིད་རང་བཞིན་གྱིས་གྲུབ་པ་ག་ལ་ཡོད་ཅེས་བསྟན་ཏོ། ། འདིས་ནི་ཤེས་བྱའི་སྟོང་པ་ཉིད་ངོས་བཟུང་ནས་གདུལ་བྱ་ལ་ཚུལ་དེ་ལྟ་བུས་གདམས་པར་བྱའོ་ཞེས་བཤད་དོ། ། ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་ལས། ཆོས་ཉིད་མི་འགྱུར་བར་བསྟན་པའི་ལེའུ་སྟེ་བདུན་ཅུ་རྩ་གཉིས་པ་རྣམ་པར་བཤད་པ་སྟེ་གསལ་བར་བྱས་པའོ། ། ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པའི་རྣམ་བཤད་རྒྱ་ཆེར་བཤད་པ་བསྟན་ཟིན་ཏོ།། ༈ མཇུག་བྱང་སྨོན་ཚིག ཀུན་མཁྱེན་གདེངས་ཅན་རོལ་བའི་ཆུ་གཏེར་མཁྱེན་བརྩེའི་མེ་ཏོག་རྣམ་པར་བཀྲ། ། སྟོབས་བཅུའི་སྤྲིན་སྔོན་གཡོ་ལྡན་མ་ལུས་མཁྱེན་པའི་གློག་འོད་རབ་འཁྱུག་ལ། མཐའ་ཡས་ཡོན་ཏན་ནོར་བུའི་ཕྲེང་ལྡན་ཟབ་སྙན་སྤྲིན་གྱི་རྔ་སྒྲ་ཅན། །
གཙུག་ལག་ཆུ་ཀླུང་བདག་པོ་སངས་རྒྱས་གངས་ཅན་མཚོ་ལས་ལེགས་འོངས་པ། ། གསུང་རབ་ཡན་ལག་བརྒྱད་ལྡན་ལེགས་བཤད་དྲི་བསུང་གེ་སར་གཡོ་ལྡན་ཞིང༌། ། ཐོས་སྒྲོགས་ཡིད་ཀྱི་ཁང་བཟང་བདེན་བཞི་སྟོན་པའི་འཆི་མེད་རྔ་སྒྲ་སྒྲོགས། ། བདེན་གཉིས་ཉི་ཟླའི་འོད་ལྡན་ཆོས་ཀུན་རོ་གཅིག་སྟོན་པ་རྒྱལ་བའི་གསུང༌། ། ཡོད་མེད་ཕྱོགས་འཇིག་དབུ་མའི་ལམ་བཟང་སྟོན་པ་རིང་ལུགས་བླ་ན་མེད། ། སྐྱོན་བྲལ་ཚིག་གི་ཕྲེང་ལྡན་ཟབ་མོའི་དོན་གྱི་ལྷ་དབང་རོལ་བའི་གནས། ། ཕྱིན་དྲུག་དོ་ཤལ་ཕྲེང་ལྡན་དོན་གཉིས་ཟློས་གར་སྒྱུར་བྱེད་རྣམ་རོལ་ཞིང༌། ། ས་བཅུའི་དབང་ཕྱུག་གཟུངས་དང་ཏིང་འཛིན་རོལ་པའི་མཚོ་སྐྱེས་སྔོན་མེད་འཁྲུངས། ། མཐོ་རིས་སྐྱེད་ཚལ་འགྲམ་ནས་མཁྱེན་རབ་རྒྱ་མཚོའི་གླིང་དུ་བགྲོད་པའི་ལམ། ། ཐེག་མཆོག་སྟོན་པའི་ལུས་ལྡན་སྡུད་བྱེད་མཚམས་སྦྱོར་སྐྲ་ཚོགས་ཡང་དག་འབྲེལ། །
ཟབ་མོའི་གཏམ་གྱི་ཟློས་གར་ས་གསུམ་ཁྱོན་གནས་རྣ་བའི་ལམ་དུ་སྒྱུར། ། བདུད་དཔུང་མུན་རི་གནོན་པའི་རྨད་བྱུང་དོན་གྱི་འོད་སྟོང་རྣམ་པར་འཕྲོ། ། མཐོ་རིས་ལམ་ལས་དགོངས་པའི་མི་གནས་མྱང་འདས་མཆོག་ལ་འཇུག་པའི་སྒོ། ། ཐུབ་པའི་གསུང་རབ་མཚན་མོའི་མགོན་པོ་གདུལ་བྱའི་ཀུ་མུད་རྒྱས་པའི་གཉེན། ། རབ་དཀར་ཟླ་འོད་ལྡན་པ་མིག་གི་ལམ་དུ་གསལ་བར་མཐོང་བ་ཡིས། ། ནམ་མཁའི་གོས་ཅན་ལྷ་ཡི་བླ་མ་སེར་སྐྱའི་རྗེས་འཇུག་པད་དཀར་ཅན། ། རིག་བྱེད་འདོན་པའི་ངལ་བ་བཏང་ནས་དད་པའི་ཆུ་གཏེར་རྣམ་པར་གཡོ། ། ཀུན་གཟིགས་དབང་པོའི་གསུང་རབ་མ་ལུས་ཤེས་བྱའི་དོན་གྱི་སྙིང་པོ་ཅན། ། ལེགས་བཤད་ཟབ་མོའི་དོན་ལྡན་སངས་རྒྱས་ཀླུ་དབང་མཆོག་ཏུ་རོལ་པའི་གནས། ། ངོ་མཚར་དོན་གྱི་རི་མོ་བཀྲ་ཡང་ལྷ་དང་མི་ཡིས་མཐོང་བ་མེད་པ་ཅན། །
ས་གསུམ་ཀུན་ཏུ་རྣམ་པར་གྲགས་ཀྱང་རྣ་བའི་ཡུལ་ལས་རབ་ཏུ་འདས། ། དངོས་སྨྲའི་རི་དྭགས་སྐྲག་པར་མཛད་ཀྱང་མི་འཇིགས་སྤོབས་པའི་དཔལ་དང་ལྡན། ། ཆོས་ཀུན་རོ་གཅིག་སྟོན་པར་མཛད་ཀྱང་མ་ལུས་ཤེས་བྱ་རྣམ་པར་འབྱེད། ། དོན་ཟབ་སྤྲིན་དཀར་མགུལ་ནས་རྣམ་མང་དོན་གྱི་འཇའ་རིས་རྣམ་པར་བཀྲ། ། རྣམ་མང་ཤེས་བྱའི་ཆུ་ཀླུང་རྣམ་པར་རྒྱས་པ་རྒྱལ་ཡུམ་མི་ཟད་ཆུ་གཏེར་ཆེ། ། མང་ཐོས་རྒྱ་མཚོར་འཇུག་པའི་གྲུ་བོས་དོན་ཟབ་དགོངས་དོན་ཡིད་བཞིན་ནོར་བུ་རྙེད། ། ཚིག་དོན་རྒྱ་ཆེར་རྣམ་འགྲེལ་བློ་གསལ་ཀླུ་དབང་གཙུག་གི་རྒྱན་དུ་བྱས། ། གཉིས་མེད་གསུངས་པའི་གསུང་རབ་མཚན་མ་མེད་པའི་ཆོས་ཚུལ་ཟབ་མོའི་དོན། ། རྒྱ་ཆེར་རབ་ཏུ་རྣམ་འགྲེལ་དོན་ཟབ་ཕུལ་བྱུང་གསལ་བའི་ཟླ་འོད་ཅན། ། རྣམ་བཤད་ཡོན་ཏན་བརྒྱ་ལྡན་ལུང་རིགས་དུ་མའི་ཚོན་རིས་རྣམ་བཀྲ་བ། །
ཚུལ་འདི་མང་ཐོས་མེ་ཏོག་དཀར་པོའི་ཕྲེང་བ་བློ་གྲོས་གཙུག་ན་འཛིན། ། གཞུང་བརྒྱའི་དོན་ལ་སྤོབས་པ་རབ་བརྙེས་རིགས་པའི་སྟོབས་མངའ་བ། ། མི་འཕྲོག་མཁྱེན་རབ་ལྷུན་སྟུག་རིགས་གནས་བརྒྱ་ཡི་ཆུ་གཏེར་སྐ་རགས་བཅིངས། ། རྒྱུད་སྡེ་རིན་ཆེན་ལས་གྲུབ་མི་འཇིགས་སྤོབས་པའི་རི་དབང་མངོན་མཐོ་བ། ། རྒྱ་ཆེན་ཤེས་བྱའི་གནས་ལ་བླང་དོར་ཀུན་ནས་གསལ་བའི་མིག་སྟོང་ཅན། ། འཆད་རྩོད་རྩོམ་པ་བདུད་རྩིའི་དཔལ་ལ་དབང་འབྱོར་སྨྲ་བའི་དབང་པོ་ཡིས། ། བློ་གྲོས་ཆུ་གཏེར་ལས་བྱུང་རྣམ་བཤད་རི་བོང་འཛིན་པ་འདི་བསྒྲུབས་སོ། ། འདིར་འབད་དགེ་བ་ཆོས་དབྱིངས་ཁྱོན་ལྟར་ཀུན་ནས་ཡངས་པ་ཐོབ་པ་ཡིས། ། ལུས་ཀྱི་པད་མོ་རྒྱས་བྱེད་ཡི་གེའི་མི་མོ་རྣམ་པར་འགོད་པ་དང༌། ། མ་ལུས་འགྲོ་བའི་དོན་དང་བསྟན་པ་ཉིན་མོར་བྱེད་པའི་དཔལ་དུ་བསྔོ། །
ཡུམ་གྱི་ཚིག་དོན་རབ་བཤད་དགེ་བ་ཆུ་ཤེལ་ནོར་བུའི་དཀྱིལ་འཁོར་ཅན། ། དག་པའི་ཡིད་མཁར་གནས་པའི་དཔལ་ལས་སྲིད་མཚོར་གནས་པའི་འགྲོ་བ་ཀུན། ། ཚོགས་གཉིས་རི་བོང་འཛིན་པའི་དཀྱིལ་འཁོར་ཆ་ཤས་ཡོངས་སུ་རྫོགས་གྱུར་ནས། ། སྒྲིབ་གཉིས་སྤྲིན་བྲལ་མཁའ་ལ་མ་ལུས་སྐྱོབ་པའི་དབང་པོ་ཐོབ་གྱུར་ཏེ། ། དོན་གཉིས་རྒྱ་མཚོའི་མཐར་སོན་དཔག་ཡས་ནོར་བུའི་དཔལ་ལ་དབང་འབྱོར་ནས། ། སྲིད་པའི་རྭ་བ་རབ་བརྒལ་མི་གནས་མྱང་འདས་གླིང་དུ་བགྲོད་གྱུར་ཅིག། ༈ དུས་གསུམ་གྱི་སངས་རྒྱས་ཐམས་ཅད་ཀྱི་བསྒྲོད་པ་གཅིག་པའི་ལམ་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་ཤིན་ཏུ་རྒྱས་པའི་སྡེ་སྣོད་རྒྱལ་བ་སྲས་དང་བཅས་པ་ཐམས་ཅད་ཀྱི་ཡོན་ཏན་རིན་པོ་ཆེའི་འབྱུང་གནས་ཤིན་ཏུ་ཟབ་པའི་དོན་རྒྱ་ཆེར་སྟོན་པ་སྟོང་ཕྲག་བརྒྱ་པའི་དགོངས་དོན་རིགས་པ་དང་འབྲེལ་བའི་ངག་གིས་ཤིན་ཏུ་ཞིབ་པར་རྣམ་པར་བཤད་པ་འདི་ནི། མཁས་མང་དུ་མའི་ལེགས་བཤད་ཀྱི་བདུད་རྩིས་བློ་གྲོས་ཀྱི་རྒྱ་མཚོ་ཡོངས་སུ་གང་པའི་དཔལ་དང་ལྡན་ཞིང༌། སྒྲ་ཚད་གཉིས་ཀྱི་ལུས་སྟོབས་རབ་ཏུ་རྒྱས་པ། སྡེ་སྣོད་གསུམ་གྱི་དོན་ལ་མི་འཇིགས་པའི་སྤོབས་པ་དགེ་བ་ཅན།
ཡུལ་དབུས་ཀྱི་སློབ་དཔོན་ཤར་རྒྱལ་མོ་རོང་པ་རོང་སྟོན་ཆེན་པོ་སྨྲ་བའི་སེང་གེ་ཤཱཀྱ་རྒྱལ་མཚན་དཔལ་བཟང་པོས། དམ་པའི་བསྟི་གནས་སུ་སྟོན་པ་སྐུ་བལྟམས་པ་ནས་བཟུང་སྟེ། འདས་ལོ་ཉིས་སྟོང་སུམ་བརྒྱ་དང་སུམ་ཅུ་སོ་བརྒྱད་བསྲེ་བའི་དུས་ཀྱི། ཁྲོ་མོ་སྟེ་ཤིང་ཕོ་འབྲུག་གི་ལོ་སྟོན་ཟླ་དང་པོ་ཁྲུམས་ཀྱི་ཟླ་བའི་དཀར་ཚེས་བཅུ་བཞིའི་ཉིན་ཡོངས་སུ་རྫོགས་པར་བགྱིས་ཏེ་སྦྱར་བའོ།། ༈ འདིའི་བདག་རྐྱེན་ཤེས་བྱའི་ཡི་གེ་པ་ནི། ལུང་རིགས་སྨྲ་བ་ཡར་ལུང་པ་ནམ་མཁའ་དཔལ་ལྡན་གྱིས་བགྱིས་སོ། ། འདིས་ཀྱང་རྒྱལ་བའི་བསྟན་པ་ཕྱོགས་དུས་ཀུན་ནས་རྒྱས་ཏེ་འགྲོ་བ་ཐམས་ཅད་ཀྱིས་མཐའ་བྲལ་ཟབ་མོའི་ལམ་མཆོག་མཐོང་བར་འགྱུར་ཅིག། ༈ འདི་བསྒྲུབས་པ་ལས་བྱུང་བ་ཡི། ། དགེ་བ་བདག་གིས་གང་མཐོང་བ། ། དེས་ནི་སྐྱེ་བོ་ཐམས་ཅད་ཀྱིས། །
བདེ་གཤེགས་ཤེས་རབ་ཐོབ་པར་ཤོག ། འགྲོ་བའི་སྡུག་བསྔལ་སྨན་གཅིག་པུ། ། བདེ་བ་ཐམས་ཅད་འབྱུང་བའི་གནས། ། བསྟན་པ་རྙེད་དང་བཀུར་སྟི་དང༌། ། བཅས་ཏེ་ཡུན་རིང་གནས་གྱུར་ཅིག། ༈ ཚུལ་འདིར་འབད་པའི་རྣམ་དཀར་འོ་རྒྱུན་ནི། ། དཔལ་ལྡན་བླ་མ་དགྱེས་པའི་ཞལ་བསིལ་དང༌། ། འགྲོ་བ་ཀུན་གྱི་སྒྲིབ་གཉིས་དག་བྱེད་དུ། ། ཀུན་བཟང་སྨོན་ལམ་རྒྱ་མཚོར་བསྡོངས་གྱུར་ཅིག ། དགེའོ། །
དགེའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
